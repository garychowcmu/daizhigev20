清史稿台湾资料集辑

清史稿台湾资料集辑一
清史稿台湾资料集辑二
清史稿台湾资料集辑三
清史稿台湾资料集辑四之一
清史稿台湾资料集辑四之二
清史稿台湾资料集辑四之三
清史稿台湾资料集辑四之四
清史稿台湾资料集辑四之五
 
 
清史稿台湾资料集辑一

　　本纪

　　世祖本纪

　　圣祖本纪

　　世宗本纪

　　高宗本纪

　　仁宗本纪

　　宣宗本纪

　　文宗本纪

　　穆宗本纪

　　德宗本纪

　　世祖本纪

　　顺治元年春三月，流贼李自成陷燕京，明帝自经；自成僭称帝国，号「大顺」，改元「永昌」。

　　夏四月乙丑（初八日），上御笃恭殿，命和硕睿亲王多尔衮为奉命大将军，赐敕印便宜行事，并赐王及从征诸王、贝勒、贝子等服物有差。

　　壬申（十五日），睿亲王多尔衮师次翁后，明山海关守将吴三桂遗使致书，乞师讨贼。

　　丁丑（二十日），师次连山，三桂复致书告急；大军疾驰赴之。

　　己卯（二十二日），师至山海关，三桂开关出迎，大军入关。……

　　乙酉（二十八日），自成弃燕京西走，我军疾追之。

　　秋七月丁酉（十二日），故明德王朱由■〈弼上木下〉降。时故明福王朱由崧即位江南，改元「弘光」——以史可法为大学士，驻扬州督师；总兵刘泽清、刘良佐、黄得功、高杰分守江北。

　　壬子（二十七日），睿亲王以书致史可法，劝其主削号归藩；可法答书不屈。

　　九月庚戌（二十五日），故明福王遣其臣左懋第、马绍愉、陈洪范赍白金十余万两、黄金千两、币万匹求成。

　　冬十月己卯（二十五日），以豫亲王多铎为定国大将军，率师征江南。檄谕故明南方诸臣，数其「不能灭贼复雠」、「拥众扰民、自生反侧」及「无明帝遗诏、擅立福王」三罪。

　　十一月乙酉朔，故明福王使臣陈洪范南还，中途密启请留左懋第、马绍愉，自欲率兵归顺、招徕南中诸将；许之。

　　十二月戊辰（十四日），睢州贼将许定国来降。

　　二年春二月己未（初六日），降将许定国袭杀明兴平伯高杰于睢州。

　　辛酉（初八日），谕豫亲王多铎移师定江南、英亲王阿济格讨流寇余党。

　　夏四月乙丑（十三日），多铎师至泗州，阿山等取泗北淮河桥，明守将焚桥遁；我军遂夜渡淮。

　　庚午（十八日），豫亲王多铎师至扬州，谕故明阁部史可法、翰林学士卫允文等降；不从。

　　丁丑（二十五日），拜尹图、图赖、阿山等克扬州，故明阁部史可法不屈；杀之。

　　五月丙戌（初五日），多铎至扬州江，故明镇海伯郑鸿逵等以舟师分守瓜洲、仪真，我军在江北；拜尹图、图赖、阿山率舟师自运河潜济，梅勒章京李率泰乘夜登岸。黎明，我军以次毕渡，敌众咸溃。

　　丙申（十五日），多铎师至南京，故明福王朱由崧及大学士马士英遁走太平；忻城伯赵子龙、大学士王铎、礼部尚书钱谦益等三十一人以城迎降，兴平伯高杰子元照、广昌伯刘良佐等二十三人率马步兵二十三万余人先后来降。

　　庚戌（二十九日），宣平定江南捷音。

　　六月辛酉（初十日），豫亲王多铎遣军追故明福王由崧于芜湖，明靖国公黄得功逆战；图赖大败之，得功中流矢死。总兵官田雄、马得功执福王及其妃来献，诸将皆降。

　　己卯（二十八日），诏曰：『本朝立国东陲，历有年所；幅陨既广，无意并兼。昔之疆埸用兵，本冀言归和好；不幸寇凶极祸，明祚永终。用是整旅入关，代明雪愤。犹以贼渠未殄，不遑启居；爰命二王，誓师西讨。而南中乘衅立君，妄窃尊号；亟行乱政，重虐人民。朕夙夜祗惧，思拯穷黎。西贼既摧，乃事南伐；兵无血刃，循汴抵淮。甫克维扬，遂平江左；金陵士女，昭我天休。既俘福藩，南服略定；特弘大赉，嘉与维新。其河南、江北、江南官兵絓误，咸赦除之；所有横征逋赋，悉与蠲免。大军所遇，免今年额赋之半；余免三之一』。

　　闰六月甲申（初四日），故明宁南侯左良玉子梦庚、总督袁继咸等率马步兵十三万、船四万自东流来降。

　　癸巳（十三日），命大学士洪承畴招抚江南各省。

　　癸卯（二十三日），命吴惟华招抚广东、孙之獬招抚江西、黄熙允招抚福建、江禹绪招抚湖广、丁之龙招抚云贵。多铎遣贝勒博洛及拜尹图、阿山率师趣杭州，故明潞王出降、淮王自绍兴来降，嘉兴、湖州、严州、宁波诸郡悉平；分遣总兵官吴胜兆克庐州、和州。

　　乙巳（二十五日），改南京为江南省、应天府为江宁府。

　　秋七月壬子（初三日），命贝勒勒克德浑为平南大将军，同固山额真叶臣等往江南代多铎。

　　癸丑（初四日），故明东平侯刘泽清率所部降。

　　丙辰（初七日），命谢弘仪招抚广西。

　　丁丑（二十八日），故明总漕田仰陷通州、如皋、海门，凤阳巡抚赵福星、梅勒章京谭泰等讨平之。

　　八月丙午（二十七日），降将金声桓讨明益王，获其从官王养正等，诛之；并获锺祥王朱孳■〈焭，石侢几〉等九人。

　　九月庚戌（初二日），故明鲁王将方国安、王之仁犯杭州，张存仁击走之。

　　丁已（初九日），故明怀安王来降。

　　辛酉（十三日），故明新昌王据云台北，攻陷兴化；准塔讨斩之。

　　庚午（二十二日），田仰寇福山，土国宝击败之。

　　冬十月戊子（初十日），故明翰林金声受唐王敕，起兵于徽州，众十余万；洪承畴遣提督张天禄连破之于绩溪，获金声，不屈，杀之。

　　是时，故明唐王朱聿钊据福建、鲁王朱彝垓据浙江，马士英等兵渡钱塘，结营拒命。

　　十一月癸丑（初五日），故明大学士王应熊、四川巡抚龙文光请降。

　　甲寅（初六日），贝勒勒克德浑率巩阿岱、叶臣讨湖广流贼二只虎等。

　　丁卯（十九日），朱玛喇败马士英于余杭、和托败方国安于富阳；士英、国安复窥杭州，梅勒章京济习哈等击走之。

　　十二月乙酉（初七日），故明阁部黄道周寇徽州，洪承畴遣张天禄击败。故明总兵高进忠率所部自崇明来降。

　　癸巳（十五日），佟养和、金声桓进讨福建，分兵攻南赣，败故明永宁王、罗川王、阁部黄道周等数十万众。

　　丁未（二十九日），朱玛喇等败方国安、马士英于浙东。

　　三年春正月辛酉（十三日），流贼贺珍、孙守法、胡向化犯西安，何洛会等击败之。金声桓遣将攻故明永宁王于抚州，获之，并获其子朱孳荣等；遂平建昌。故明潞安王、瑞昌王率众犯江宁，侍郎巴山等击败之。

　　己巳（二十一日），故明唐王朱聿钊兵犯徽州，洪承畴遣天禄等击败之，获其阁部黄道周杀之；进克开化。

　　二月乙酉（初八日），明鲁王将刘福援抚州，梅勒章京屯泰击败之。何洛会遣将破流贼刘文炳于蒲城，贼渠贺珍奔武功。

　　戊子（十一日），命肃亲王豪格分兵赴南阳讨流贼二只虎、郝如海等。

　　丙申（十九日），潜山、太湖贼首石应琏拥故明樊山王朱常■〈巛上水下〉为乱，洪承畴遣将击斩之。

　　丙午（二十九日），命贝勒博洛为征南大将军，同图赖率师征福建、浙江。

　　三月丁巳（初十日），何洛会败贼刘体纯于山阳。

　　己巳（二十二日），何洛会击贼二只虎于商州，大败之。

　　夏四月丙申（二十日），江西浮梁、余干贼合闽贼犯饶州，副将邓云龙等击败之。

　　五月戊午（十三日），金声桓克南赣，获其帅刘广允。

　　壬戌（十七日），故明鲁王、荆王、衡王世子等十一人谋乱，伏诛。

　　癸亥（十八日），豪格遣贝勒尼堪等败贼贺珍于鸡头关，遂克汉中；珍走西乡。

　　乙丑（二十日），贝勒博洛遣图赖等击败故明鲁王将方国安于钱塘，鲁王朱彝垓遁保台州。

　　庚午（二十五日），官军至汉阴，流贼二只虎奔四川、孙守法奔岳科寨。

　　六月乙未（二十日），张守仁遣将擒故明大学士马士英及长兴伯吴日生等斩之。

　　秋七月戊辰（二十四日），豪格遣贝子满达海、辅国公哈尔楚浑、固山额真准塔趋徽州、阶州分讨流贼武大定、高如砺、蒋登雷、石国玺、王可臣等，破之；如砺遁，登雷、国玺、可臣俱降。

　　八月丁丑（初四日），豪格遣纛章京哈宁阿攻武大定于三台山，拔之。

　　丁亥（十四日），博洛克金华、衢州，杀故明蜀王朱盛浓、乐安王朱谊石及其将吴凯、项鸣斯等，其大学士谢三宾、阁部宋之普、兵部尚书阮大铖、刑部尚书苏壮等降；浙江平。

　　戊子（十五日），以孔有德为平南大将军，同耿仲明、沈志祥、金砺、佟代率师征湖广、广东、广西。

　　癸巳（二十日），命尚可喜率师从孔有德南讨。

　　九月己酉（初六日），故明瑞昌王朱谊氻谋攻江宁，官兵讨斩之。

　　丙寅（二十三日），故明崇阳王攻歙县，副将张成功等败之。

　　丁卯（二十四日），故明督师何腾蛟等攻岳州，官军击败之。

　　冬十月辛巳（初九日），金声桓遣将擒故明王朱常洊及其党了悟等，诛之。

　　甲申（十二日），金声桓遣将克赣州，获故明阁部杨廷麟杀之。

　　十一月癸卯朔，贝勒博洛自浙江分军进取福建，图赖等败故明阁部黄鸣俊于仙霞关，遂克浦城、建宁、延平。故明唐王朱聿钊走汀州，阿济格尼堪等追斩之，遂定汀州、漳州、泉州、兴化，进克福州，悉降其众；福建平。

　　十二月癸酉朔，故明遂平王朱绍鲲及其党杨权等拥兵太湖，结「海寇」为乱；副将詹世勋等讨斩之。

　　壬午（初十日），故明高安王朱常淇及其党江于东等起兵婺源，张天禄讨平之。

　　庚子（二十八日），明金华王朱由■〈木产〉起兵饶州，官军击斩之。

　　四年春正月壬子（初十日），兴国州贼柯抱冲结故明总督何腾蛟攻陷兴国，总兵官柯永盛遣将擒抱冲及其党陈珩玉斩之。

　　壬戌（二十日），陕西官军击延庆贼郭君镇、终南贼孙守法，败之。

　　二月乙亥（初四日），佟养甲平梧州。

　　丁丑（初六日），副将王平等击贺珍、刘二虎贼党于兴安，败之。

　　癸未（十二日），诏曰：『朕平定中原，惟浙东、全闽尚阻声教；百姓辛苦垫隘，无所控诉。爰命征南大将军贝勒博洛振旅而前，既定浙东，遂取闽越；先声所至，穷寇潜逋。大军掩追及于汀水，聿钊授首，列郡悉平。顾惟僭号阻兵，其民何罪！用昭大赉，嘉与维新。一切官民罪犯，咸赦除之；横征逋赋，概予豁免。山林隐逸，各以名闻录用；民年七十以上，给绢、米有差』。

　　己丑（十八日），洪承畴擒故明瑞昌王朱议贵及湖贼赵正，斩之。

　　乙未（二十四日），朱聿钊弟聿■〈金奥〉僭号「绍武」，据广州；佟养甲、李成栋率师订之，斩聿■〈金奥〉及周王肃■〈罒上水下〉、益王思■〈厶上水下〉、辽王术雅、邓王器■〈土鼎〉、巨野王寿■〈钼旬〉、通山王蕴越、高密王宏椅、仁化王慈魶、鄢陵王肃汭、南安王企垄等，广州平。

　　戊戌（二十七日），以佟国鼐为福建巡抚。

　　三月丙寅（二十五日），佟养甲克高、雷、廉三府。

　　夏四月丁丑（初六日），田仰率所部降。

　　乙酉（十四日），贝勒博洛班师。是役也，贝子和托、固山额真公图赖皆卒于军。

　　甲午（二十三日），陕西官军斩孙守法。

　　五月壬寅（初二日），舟山「海贼」沈廷扬等犯崇明，官军讨擒之。

　　己酉（初九日），故明在籍通政使侯峒曾遣谍致书鲁王，伪许洪承畴、土国宝以公侯，共定江南为反间计，柘林游击获之；以闻，上觉其诈，命江宁昂邦章京巴山等同承畴穷治其事。

　　辛酉（二十一日），投诚伯常应俊、总兵李际遇等坐通贼，伏诛。

　　六月庚辰（十一日），故明赵王朱由掞来降。

　　癸巳（二十四日），陕西贼武大定陷紫阳，总兵官任珍击败之。

　　甲午（二十五日），苏松提督吴胜兆谋叛，伏诛。

　　秋七月丁巳（十八日），郧阳贼王光代用「永历」年号，聚众作乱；命侍郎喀喀木等剿之。

　　甲子（二十五日），诏曰：『中原底定，声教遐敷。惟粤东尚为唐藩所阻，岭海怨咨已非一日；用移南伐之师席卷惠、潮，遂达省会。念尔官民，初非后至。一切罪犯，咸赦除之；逋赋横征，概与豁免。民年七十以上，加锡粟、帛；所在节孝者旌，山林有才德者录用。南海诸国能向化者，待之如朝鲜』。

　　八月庚午（初二日），金声桓擒故明宗室麟伯王、霭伯王于泸溪山，诛之。

　　己酉（十七日），豪格遣贝勒尼堪等先后克遵义、夔州、茂州、内江、荣昌、富顺等县，斩故明王及其党千余人；四川平。

　　九月辛亥（十四日），淮安贼张华山等用「隆武」年号，啸聚庙湾。

　　辛酉（二十四日），官军讨庙湾贼，破之。

　　冬十一月庚戌（十四日），以陈泰为靖南将军，同梅勒章京董阿赖征福建余寇。

　　十二月壬申（初六日），以陈锦为闽浙总督。

　　丙戌（初八日），大军自岳州收长沙，故明总督何腾蛟等先期遁。次湘潭，败桂王将黄朝选众十三万于燕子窝、又败之于衡州，斩之；遂克宝庆，斩鲁王朱鼎兆等。进击武冈，桂王由榔走；追至靖州，下其城，复克沅州；岷王朱埏峻以黎平降：湖南平。

　　庚寅（二十四日），故明将郑彩犯福州，副将邹必科等败走之。

　　五年春正月辛亥（十五日），故明宜春王朱议衍据汀州为乱，总兵官于永绶擒斩之。

　　二月甲戌（初九日），金声桓及王得仁以南昌叛。

　　辛巳（十六日），江南官军复无为州，福建官军复连城、顺昌、将乐等县。

　　壬辰（二十七日），故明贵溪王朱常彪、恢武伯向登位寇沅州，纛章京线国安等讨斩之。

　　三月庚戌（十五日），命谭泰为征南将军，同何洛会讨金声桓。

　　甲子（二十九日），武大定犯宁羌，游击张德俊等大破之。

　　夏四月壬申（初七日），官军复建宁，斩故明郧西王朱常湖等。

　　壬午（十七日），大军克辰州，遂破永宁；至全州，故明督师何腾蛟遁，获贵溪王朱长标、南威王朱寅卫、长沙王朱由栉等。

　　五月甲申（二十日），官军破金声桓，复九江、饶州。

　　秋八月癸巳朔，金声桓、王得仁寇赣州，官军击走之。

　　己亥（初七日），陈泰、李率泰等败郑彩于长乐，又败之于连江；复兴化。

　　乙卯（二十三日），以张学圣为福建巡抚。

　　九月壬戌朔，官兵获故明巡抚吴江等于南康湖口，斩之。

　　壬申（十一日），〔命〕和硕郑亲王济尔哈朗为定远大将军，讨湖广贼李锦。

　　冬十月丙辰（二十五日），降将刘泽清结曹县贼叛，泽清及其党李洪基等俱伏诛。

　　十一月甲子（初四日），广东叛将李成栋据南雄，结峒蛮犯赣州；巡抚刘武元等击走之。

　　丙寅（初六日），总兵官任珍击贺珍，破之。

　　十二月壬子（二十二日），杨捷等复都昌，获故明兵部尚书余应桂斩之。

　　六年春正月壬戌（初三日），官军复罗源、永春、德化等县。

　　戊辰（初九日），谕曰：『朕欲天下臣民共登衽席，日夕图维，罔敢怠忽。往年流寇作乱，惨祸已极；入关讨贼，士庶归心。乃迩年不轨之徒捏作洗民讹言，小民无知，轻信惶惑；逃散作乱者，往往而有。朕闻「不嗜杀人，能一天下」。「书」云：「众非元后何戴？后非众，罔与守邦。君残其民，理所蔑有」。自元年来今六年矣，宁有无故而屠戮民者？民苟思之，疑且冰释。至于自甘为贼、乐就死地，必有所迫以致此。岂督、抚、镇、按不得其人，有司朘削，民难自存欤？将蠲免赋税，有名无实欤？内外各官，其确议兴利除弊之策，朕次第酌行之』！

　　〔壬〕午（二十三日），谭泰、何洛会等复南昌，金声桓投水死、王得仁伏诛；九江、南康、瑞州、临江、袁州悉平。

　　二月辛亥（二十二日），故明宗室朱森釜等犯阶州，吴三桂击斩之。

　　三月丙寅（初七日），汉羌总兵官张天福平贼渠覃一涵，获故明山阴王等斩之。

　　甲申（二十五日），谭泰、何洛会破贼于南康，克信丰，叛将李成栋走死；复抚州、建昌，江西平。

　　夏四月癸卯（十五日），福建官军复平和、诏安、漳平、宁洋。

　　癸丑（二十五日），官军克福宁，福建平。

　　五月丁丑（十九日），改封孔有德为定南王、耿仲明为靖南王、尚可喜为平南王；命孔有德征广西，耿仲明、尚可喜征广东，各挈家驻防。

　　秋七月癸酉（十六日），官军平黄州贼三百余砦，斩故明王朱蕴■〈金严〉等。

　　甲申（二十七日），广东余寇犯南赣，官军击却之。

　　八月丙午（十九日），郑亲王济尔哈朗等克湘潭，何腾蛟不屈，杀之；辰州、宝庆、靖州、衡州悉平。进克全州。

　　冬十月乙巳（二十日），陕西总兵官任珍击故明将唐仲亨于屠油坝，斩之；并诛故明王朱常渶、朱由杠等。

　　十一月壬午（二十七日），耿仲明军次吉安，畏罪自杀。

　　十二月戊子（初四日），故明桂王将焦琏寇全州，勒克德浑等击败之；进克道州。努山等拔乌撒城，宜尔都齐等克黎平。

　　庚戌（二十六日），宁波、绍兴、台州「土寇」平。

　　七年春正月壬戌（初八日），官军复南雄。

　　甲戌（二十日），故明德化王朱慈业、石城王朱议■〈氵〈巛上夕下〉〉陷大田，官军讨平之。

　　夏四月甲午（十一日），孔有德擒故明将黄顺、林国瑞于兴宁，降其众五万。

　　六月乙酉（初三日），保德州民崔耀等擒故明将牛化麟斩之，以城降。

　　秋九月甲寅（初三日），故明将郑成功寇潮州，总兵官王邦俊击走之。

　　冬十月庚子（二十日），官军克邵武，获故明阁部揭重熙等斩之。

　　十一月乙卯（初六日），吴三桂复府谷，斩故明经略高友才等；余众降。

　　乙丑（十六日），尚可喜复广州，余众降。

　　八年春正月庚申（十二日），孔有德克桂林，斩故明靖江王及文武官四百七十三人；余党悉降。

　　二月壬寅（二十四日），命孔有德移驻桂林。

　　闰二月戊申朔，湖南余寇牛万才率所部降。

　　己未（十二日），总兵官许尔显克肇庆、罗定，徐成功克高州。

　　丁卯（二十日），孔有德克梧州、柳州。

　　丁丑（三十日），谕曰：『故明宗藩，前以恣行不轨，多被诛戮；朕甚悯焉！自后有流移失所、甘心投诚者，有司礼送京师，加恩畜养；镇国将军以下，即其地占籍为民，各安厥业』。

　　夏四月庚戌（初四日），「土贼」罗荣等犯虔州，副将杨明遇讨擒之。

　　庚午（二十四日），命靖南王耿仲明子继茂袭爵。

　　五月丁丑朔，夏一鹗击明唐王故将傅鼎铨等追入福建，擒鼎铨等斩之。

　　六月庚午（二十五日），广东官军复廉州及永安等十二县。

　　秋八月癸酉（二十八日），陈锦、金砺等追故明鲁王于舟山，获其将阮进。

　　九月壬午（初八日），命平西王吴三桂征四州。陈锦、金砺克舟山，故明鲁王遁走。

　　冬十一月丙子（初二日），于大海率所部至彝陵请降。

　　丙戌（十二日），尚可喜克雷州。

　　九年夏四月戊午（十七日），孔有德克广西南宁、庆远、思恩，故明将陈邦傅以浔州降。

　　六月庚戌（初十日），官军讨肇庆、高州贼，平之。

　　秋七月癸酉（初四日），故明将孙可望陷桂林，定南王孔有德死之。

　　丙子（初七日），浙闽总督陈锦征郑成功至漳州，为其下所杀。

　　甲申（十五日），以和硕敬谨亲王尼堪为定远大将军，征湖南、贵州。

　　丁亥（十八日），吴三桂、李国翰定漳腊、松潘、重庆；遣梅勒章京戴都围成都，故明帅刘文秀举城降。

　　八月丁巳（十八日），命尼堪移师讨广西余寇。

　　九月癸未（十四日），以纛章京阿尔津为定南将军，同马喇希征广东余寇。

　　甲申（十五日），以刘清泰为浙江福建总督。

　　冬十月庚子（初二日），尚可喜、耿继茂克钦州灵山，故明西平王朱聿■〈金与〉缚贼李明忠来降；高、雷、廉、琼诸郡悉平。

　　壬寅（初四日），官军复梧州。

　　甲寅（十六日），孙可望寇保宁，吴三桂、李国翰大败之。

　　十一月庚午（初二日），以卓罗为靖南将军，同蓝拜等征广西余寇。

　　庚寅（二十二日），故明将白文选寇辰州，总兵官徐勇、参议刘升祚、知府王任杞死之。

　　辛卯（二十三日），尼堪抵湘潭，故明将马进忠等遁宝庆；追至衡山，击败之；又败之于衡州。尼堪薨于军。

　　十二月丙午（初八日），撤卓罗等回京。

　　戊午（二十日），广东贼犯香山，官军讨平之。

　　己未（二十一日），复命阿尔津为定南将军，同马喇希等讨辰、常余寇。

　　十年春正月庚辰（十三日），以贝勒吞齐为定远大将军统征湖南军，授以方略。

　　二月乙卯（十八日），以沈永忠为剿抚湖南将军，镇守湖南。

　　夏四月丙午（十一日），以佟国器为福建巡抚。

　　五月乙亥（初十日），封郑芝龙为同安侯、子成功为海澄公、弟鸿逵为奉化伯。以喀喀木为靖南将军，征广东余寇。

　　庚寅（二十五日），加洪承畴太保，经略湖广、广东、广西、云南、贵州。

　　六月癸丑（十九日），贝勒吞齐等败孙可望于宝庆。

　　秋八月壬午（十九日），尚可喜克化州、吴川。

　　辛卯（二十八日），李定国犯平乐，府江道周永绪、知府尹明廷、知县涂起鹏、华锺死之。

　　九月丙辰（二十三日），耿继茂、喀喀木克潮州。

　　丁巳（二十四日），孟乔芳讨故明宜川〔王〕朱敬■〈金翟〉于紫阳，平之。

　　冬十月癸亥朔，命田雄移驻定海。

　　十一月戊戌（初六日），郑成功不受爵，优谕答之。

　　戊午（二十六日），刘清泰剿九仙山贼，平之。

　　十二月丙寅（初五日），以陈泰为宁南靖寇大将军，同蓝拜镇湖南。

　　丙戌（二十五日），郑成功犯吴淞，官军击走之。

　　十一年春正月癸丑（二十二日），郑成功犯崇明、靖江、泰兴，官军击走之。

　　乙卯（二十四日），郑成功犯金山。

　　辛酉（三十日），官军击贼于桃源，诛伪总兵李阳春等。

　　二月辛巳（二十日），命尚可喜专镇广东、耿继茂移驻桂林。

　　癸未（二十二日），官军复平远县。

　　三月壬辰（初二日），官军击桂东贼，擒其渠赖龙。

　　夏四月壬戌（初三日），贼渠曹志攀犯饶州，官军击败之；志攀降。

　　壬申（十三日），官军击故明将张名振等于崇明，败之。

　　戊子（二十九日），江南寇徐可进、朱元等降。

　　六月丁卯（初九日），以朱玛喇为靖南将军，征广东余寇。

　　秋七月丙辰（二十九日），以佟代为浙闽总督。

　　八月戊午朔，官军剿瑞金余寇，诛伪都督许胜可等。

　　壬午（二十五日），故明乐安王朱议淜谋反，伏诛。

　　冬十月壬午（二十六日），李定国陷高明、围新会，耿继茂请益师。

　　十二月壬申（十六日），以济度为定远大将军，征郑成功。尚可喜、耿继茂、朱玛喇败李定国于新会，定国遁走。

　　乙亥（十九日），郑成功陷漳州、围泉州。

　　十二年春正月戊子（初三日），官军败贼于玉版巢；又击藤县贼，破之。

　　二月癸未（二十八日），耿继茂、尚可喜败李定国于兴业，广东高、雷、廉三府、广西横州平。

　　三月庚子（十五日），以宜永贵为福建巡抚。

　　夏六月戊辰（十五日），桂王将刘文秀寇常德，遣其党犯岳州、武昌，官军击走之。

　　秋八月癸亥（十二日），以阿尔津为宁南靖冠大将军，同卓罗驻防荆州；祖泽润防长沙。

　　冬十一月癸未（初三日），郑成功将犯舟山。

　　丁亥（初七日），郑成功将陷舟山，副将把成功降于贼。

　　十二月甲戌（二十四日），以宜尔德为宁海大将军，讨舟山寇。

　　十三年春正月己亥（二十日），郑成功将犯台州，副将马信以城叛降于贼。

　　二月戊辰（十九日），官军败李定国于南宁。

　　庚午（二十一日），以李率泰为浙闽总督。

　　夏四月辛亥（初三日），广西故明永安王朱华堧及土司等来降。

　　辛酉（十三日），官军破贼姚黄于彝陵。

　　丁丑（二十九日），尚可喜复揭阳、普宁、澄海三县。

　　闰五月己未（十二日），以刘汉祚为福建巡抚。

　　六月癸卯（二十六日），命固山额真郎赛驻防福建。宁化贼帅黄素禾来降。

　　秋七月戊申（初二日），官军败明桂王将龙韬于广西，斩之。

　　庚戌（初四日），郑成功将黄梧等以海澄来降。

　　八月壬辰（十七日），封黄梧为海澄公。

　　癸巳（十八日），郑成功军陷闽安镇，进围福州；官军击却之。

　　九月丙午〔朔〕，官军败郑成功将于夏关、又败之于衡水洋，遂复舟山。

　　癸亥（十八日），郑成功将官顾忠来降。

　　冬十月庚辰（初六日），四川贼帅邓希明、张元凯率众降。

　　辛丑（二十七日），官军复辰州。

　　十四年春正月乙卯（十二日），败郑成功将于乌龙江，又败之于惠安县。

　　二月癸未（初十日），故明崇阳王朱蕴钤等来降。

　　夏四月丁丑（初五日），流郑芝龙于宁古塔。

　　秋八月丙申（二十六日），郑成功犯台州，绍台道蔡琼枝叛降于贼。

　　九月丙寅（二十七日），官军复闽安镇。

　　冬十月庚寅（二十一日），改梁化凤为水师总兵官，驻防崇明。

　　十一月壬戌（二十四日），明桂王将孙可望来降。

　　十二月癸酉（初四日），复命洪承畴经略五省，同罗托等取贵州。

　　甲戌（初六日），封孙可望为义王。

　　癸未（十五日），命吴三桂自四川、赵布泰自广西、罗托自湖南取贵州。

　　丙戌（十八日），明桂王将谭新传等降。

　　十五年春正月壬寅（初五日），以多罗信郡王多尼为安远靖寇大将军，率师征云南。

　　二月辛卯（二十四日），川东贼帅张京等来降。

　　三月辛丑（初四日），李定国党闫龙等陷横州，官军击走之。

　　夏四月丙子（初十日），官军败贼于合州，克重庆。

　　五月辛亥（十五日），郑成功将犯澄海，游击刘进忠以城叛降于成功。

　　壬戌（二十六日），广西贼将贺九义犯宾州，官兵击败之。

　　甲子（二十八日），官军复沅、靖，进取贵阳；平越、镇远等府、南丹、那地、独山等州、抚宁土司俱降。

　　六月戊辰（初二日），吴三桂等败李定国将刘正国于三坡，克遵义，拔开州。

　　丙子（初十日），官军败「海寇」于白沙。

　　癸巳（二十七日），郑成功犯温州，陷平阳、瑞安。

　　秋七月甲子（二十九日），以赵国祚为浙江总督、李率泰专督福建。

　　八月丙子（十一日），敕谕多尼等，授以方略。李定国将王兴及水西宣慰使安坤等来降。

　　冬十一月甲午朔，「海寇」犯洛阳内港，官军击败之。

　　十二月壬午（二十日），故明宗室朱议滃率众降。

　　戊子（二十六日），以明安达礼为安南将军，率师驻防贵州。

　　十六年春正月甲午（初二日），桂王将谭文犯重庆，其弟谭诣杀之，及谭弘等来降。

　　丁酉（初五日），以徐永正为福建巡抚。

　　庚子（初八日），多尼克云南，以捷闻。初，多尼、吴三桂、赵布泰会师于平越府之扬老堡，分三路取云南。多尼自贵阳人，渡盘江至岭卫，与白文选遇，大败之；三桂自遵义至七星关不得进，乃由水西间道趋乌撒；赵布泰自都匀至盘江之罗颜渡，败守将李成爵于山谷、又败李定国于双河口：所向皆捷，遂俱抵云南、入省城，李定国、白文选奉桂王奔永昌。

　　二月丁卯（初六日），「海寇」犯温州，官军击败之。

　　丙子（十五日），命罗托等班师、明安达礼驻防荆州。

　　三月丙申（初五日），以蒋柱国为江宁巡抚。

　　戊申（十七日），以朱衣佐为安徽巡抚。郑成功犯浙江太平县，官军击败之。

　　甲寅（二十三日），命吴三桂镇云南、尚可喜镇广东、耿继茂镇四川。

　　闰三月丙戌（二十六日），封谭弘为慕义侯、谭诣为向化侯。

　　夏四月甲寅（二十四日），多尼、吴三桂军克镇南关，白文选纵火烧澜沧江铁桥遁走。我军进克永昌，李定国奉桂王走腾越，伏兵于盘磨山；我军力战，复克腾越。

　　五月壬戌（初二日），广西南宁、太平、思恩诸府平。

　　戊寅（十八日），官军击〔郑〕成功于定关，败之；斩获甚众。

　　六月壬子（二十三日），郑成功陷镇江府。

　　秋七月丁卯（初八日），以达素为安南将军，同索洪、赖塔等率师征郑成功。

　　丙子（十七日），郑成功犯江宁。

　　八月己丑朔，江南官军破郑成功于高山，擒提督甘辉等，烧敌船五百余艘，成功败遁；我军追至瓜州，敌兵大溃。先是，成功拥师十余万、战舰数千抵江宁城外，列八十三营，络绎不绝；设大炮、地雷、云梯、木栅为久困计，军容甚盛。我军噶褚哈、马尔赛等自荆州以舟师来援，会苏松水师总兵官梁化凤及游击徐登第、参将张国俊等各以军至；总督郎廷佐合军会战，水陆并进，遂以捷闻。

　　甲辰（十六日），郑成功复犯崇明，官军击败之。

　　冬十一月丙戌（二十九日），吴三桂取沅江。

　　十二月壬子（二十六日），命耿继茂移驻广西。

　　十七年春二月戊子（初三日），吴三桂军破贼于普洱。征南将军赵布泰师还。

　　三月辛未（十六日），论陷镇江罪，革巡抚蒋国柱、提督管效忠职，免死为奴；协领费雅柱等弃市。

　　秋七月丁丑（二十四日），命耿继茂移驻福建。

　　壬午（二十九日），以罗托为安南将军，率师征郑成功。

　　八月辛丑（十八日），以爱星阿为定西将军，征李定国。

　　己酉（二十六日），降将郝承裔叛陷邛州、围嘉定，官军击败之。

　　九月丁卯（十五日），伪将邓耀据海康，官军击走之。

　　——以上选自原书卷四～五（「本纪」四～五）。

　　圣祖本纪

　　顺治十八年冬十月己酉（初三日），诛降将郑芝龙及其子世恩、世荫。

　　十二月丙午〔朔〕，平西王吴三桂、定西将军爱星阿会报：大军入缅，缅人执明永历帝朱由榔以献；明将白文选降，班师。

　　康熙元年春三月，以滇南平，告庙祭陵、赦天下。

　　己亥（二十六日），遣官安辑浙江、福建、广东新附官民。

　　秋七月壬申朔，以施琅为福建提督。

　　十二月辛酉（二十二日），命吴三桂总管云南、贵州两省。

　　二年春三月，荷兰国遣使入贡，请助师讨台湾；优赉之。

　　夏六月乙卯（十九日），故明将李定国子嗣兴来降。

　　八月甲寅（十九日），命穆里玛为靖西将军、图海为定西将军，率禁旅会四川、湖广、陕西总督讨郧阳逋贼李来亨、郝摇旗等。

　　冬十月壬寅（初八日），耿继茂、施琅会荷兰师船剿「海寇」，克厦门，取浯屿、金门二岛；郑锦遁于台湾。

　　三年春三月丙子（十四日），耿继茂等拔铜山。

　　秋七月丁未（十八日），以施琅为靖海将军，征台湾。

　　八月甲戌（十五日），浙江总督赵廷臣疏报擒获明臣张煌言。

　　己卯（二十日），穆里玛、图海疏报进剿郧阳茅麓山，李来亨、郝摇旗俱自焚，贼平。

　　六年夏四月甲子（二十日），御史田六善言：『奸民告讦，于南人不曰「通海」、则曰「逆书」，北人不曰「于七党」、则曰「逃人」；请鞫诬反坐』！从之。

　　五月辛酉（十八日），吴三桂疏辞总理云南、贵州两省事；从之。

　　十年夏六月，靖南王耿继茂卒；子精忠袭封，仍镇福建。

　　秋九月庚戌（初二日），以寰宇一统，告成于二陵。

　　十一年冬十月壬子（十一日），命范承谟为福建总督。

　　十二年春三月壬午（十二日），平南王尚可喜请老，许之；请以其子之信嗣封镇粤，不许，令其撤藩还驻辽东。

　　秋七月庚午（初三日），平西王吴三桂疏请撤藩，许之。

　　丙子（初九日），嗣靖南王耿精忠疏请撤藩，许之。

　　冬十二月壬子（十七日），吴三桂反。

　　十三年春三月庚辰（十六日），耿精忠反，执福建总督范承谟幽之；巡抚刘秉政降贼。

　　壬辰（二十八日），襄阳总兵杨来嘉以榖城叛。

　　夏四月丁未（十三日），以赖塔为平南将军，赴杭州。

　　甲寅（二十日），潮州总兵刘进忠以城叛。

　　戊午（二十四日），河北总兵蔡禄谋叛，命阿密达袭诛之。

　　辛酉（二十七日），诏削耿精忠爵。

　　五月壬午（十九日），浙江平阳兵变，执总兵蔡朝佐应耿精忠将曾养性围瑞安；命赖塔进兵讨之。

　　六月庚戌（十七日），总兵祖宏勋以温州叛。金华副将牟大寅败耿精忠将于常山。

　　乙卯（二十二日），命康亲王杰书为奉命大将军，赴浙江。浙江温州、黄岩、太平诸营相继叛。

　　秋七月辛未（初九日），以郎廷佐为福建总督、段应举为提督。

　　癸酉（十一日），赖塔败耿精忠将于金华。是时精忠遣其大将马九玉、曾养性犯浙江，白显忠犯江西；所至土匪蜂应，江西尤甚。南瑞总兵杨富应贼，董卫国诛之。

　　八月壬寅（十一日），海澄公黄梧卒；子芳度袭爵，守漳州。

　　冬十二月庚寅朔，杰书大败曾养性于衢州，又败之于台州。

　　丁未（十八日），命尚可喜节制广东军事。

　　十四年春正月戊辰（初九日），晋封尚可喜平南亲王，命其子之孝佩大将军印讨贼。

　　二月乙巳（十七日），康亲王杰书遣兵复处州，进复仙居。

　　三月己未朔，叛将杨来嘉犯南漳，总兵刘成龙击走之。

　　夏闰五月癸巳（初六日），杨来嘉、洪福陷榖城；斩守城不力之副将马郎阿以徇，削总兵金世需职、随军效力。

　　秋八月戊午（初三日），傅喇塔复黄岩。

　　冬十月癸亥（初九日），康亲王兵复太平、乐清诸县。

　　十一月，郑锦攻陷漳州，海澄公黄芳度死之；戕其家。

　　十五年春三月癸未〔朔〕，赠海澄公黄芳度郡王。

　　庚寅（初八日），傅喇塔围温州，曾养性、祖宏勋悉众来犯；副都统纪尔他布击走之。

　　夏四月辛酉（初九日），马雄、祖泽清纠滇贼犯广东，尚可喜老病不能军，屡疏告急，援兵不时至；至是贼逼广州，尚之信劫其父以降贼，总督金光祖、巡抚佟养巨、陈洪明、提督严自明俱从降。

　　六月己卯（二十八日），耿继善弃建昌遁。上谕杰书曰：『耿精忠自撤其兵，显为「海寇」所逼；其乘机速进』！

　　秋七月庚子（二十日），以郎廷相为福建总督。

　　八月乙亥（二十五日），赖塔击马九玉于衢州，复江山；九玉弃军遁。

　　九月庚辰朔，赖塔进击马九玉，破之，复常江。进攻仙霞关，贼将金应虎迎降；复浦城，连下建宁。

　　乙未（十六日），耿精忠戕前总督范承谟。

　　冬十月乙丑（十六日），康亲王杰书师次延平，贼将耿继美以城降。耿精忠遣子显祚献伪印乞降，杰书入福州；疏闻，上命复其爵，从征「海寇」自效。其将曾养性、叛将祖宏勋俱降，浙江官兵复温、处二府。

　　十一月丙戌（初八日），「海寇」犯福州，都统喇哈达击败之。

　　十二月壬子（初四日），遣耿昭忠为镇平将军，驻福州，分统靖南藩军。

　　丁巳（初九日），尚之信使人诣简亲王军前乞降，且乞师；疏闻，许之。

　　庚申（十二日），海澄公黄芳世自贼中脱归；上嘉之，加太子太保，与其弟黄蓝并赴康亲王大军讨贼。

　　丙子（二十八日），耿继善弃邵武，「海寇」据之；副都统穆赫林击之，贼将彭世勋以城降。

　　十六年春二月丁卯（二十日），康亲王杰书败郑锦于兴、泉，贼弃漳州遁；复海澄。

　　三月乙未（十九日），原任总兵刘进忠、苗之秀诣康亲王军降，命随大军剿贼。

　　夏四月戊辰（二十二日），予死事温处道陈丹赤等官荫。

　　五月己卯（初四日），尚之信降，命复其爵，随大军讨贼。

　　秋七月庚子（二十五日），郑锦将刘国轩自惠州犯东莞，尚之信大败之；贼将陈琏以惠州降。

　　八月丁未（初三日），明宗室朱统锠起兵陷贵溪、泸〔溪诸〕县。

　　冬十月癸丑（初十日），福建按察使吴兴祚败朱统锠于光泽，其党执统锠降。

　　十一月己卯（初六日），吴三桂将韩大任陷万安，护功统领哈克山击败之。

　　十二月乙巳（初三日），「海寇」犯泉州，提督段应举等御之。

　　辛亥（初九日），「海寇」犯钦州，游击刘士贵击败之。

　　十七年春正月己丑（十七日），副都统哈当、总兵许贞击韩大任于宁都，大任遁之汀州诣康亲王军前降；命执送京师。

　　三月丙子（初五日），湖广官兵击杨来嘉、洪福，败之；复房县。

　　丁丑（初六日），「海寇」犯石门，黄芳世击败之。

　　闰三月丁卯（二十七日），吴三桂将林兴珠诣安亲王军前降；诏封建义侯，随军剿贼。

　　夏四月庚午〔朔〕，「海寇」蔡寅陷平和，进逼潮州。

　　五月庚子朔，海澄公黄芳世卒于军，命其弟芳泰袭爵。

　　戊申（初九日），福建总督郎廷相、巡抚杨熙、提督段应举俱免，以姚启圣为福建总督、吴兴祚为福建巡抚、杨捷为福建水陆提督。

　　六月壬辰（二十三日），「海寇」犯廉州，总兵班绍明等击走之。

　　秋七月，郑锦陷海澄，前锋统领希佛、副都统穆赫林、提督段应举死之。

　　甲辰（初六日），郑锦犯泉州。

　　是月，吴三桂僭号于衡州。

　　八月乙未（二十七日），吴三桂死，永兴围解。

　　九月，姚启圣、拉哈达大败「海寇」于蜈蚣山，刘国轩遁；泉州围解。

　　冬十一月己亥（初二日），拉哈达疏言：『「海寇」断江东桥，兵援泉州难进；在籍侍读学士李光地为大军向导，修通险路、接济军需，请议叙』！得旨：『李光地前当变乱之初，密疏机宜；兹又迎接大兵，备办粮米，深为可嘉！即升授学士』。

　　癸亥（二十六日），命福建陆路提督杨捷加昭武将军、王之鼎为福建水师提督。

　　十八年春正月壬戌（二十六日），刘国轩犯长乐，总督姚启圣偕纪尔他布、吴兴祚击败之。

　　夏四月戊辰（初四日），以万正色为福建水师提督。

　　五月庚戌（十七日），刘国轩犯江东桥，赖塔大战败之。

　　十九年春二月丙子（十六日），徐治都大败叛将杨来嘉，复巫山，进取夔州。

　　癸未（二十三日），万正色败「海寇」于海坛。

　　三月辛卯（初二日），杨来嘉降，送京。

　　辛丑（十二日），平南将军赖塔复铜山；命守潮州。万正色击「海寇」于平海屿，克之；进克湄州、南日、崇武诸屿，朱天贵降。拉哈达击刘国轩，败之，遁厦门；伪将苏堪迎降，进平玉洲、石马、海澄、马洲等十九寨；复偕吴兴祚取金门。

　　秋七月甲午（初七日），褒恤福建总督范承谟，赠官、予谥荫。

　　冬十月壬寅（十七日），大将军康亲王杰书师旋，上郊劳之。

　　二十年春正月，郑锦死，其子克塽继领所部。

　　秋七月己卯（二十八日），以施琅为福建水师提督，规取台湾；改万正色陆路提督。

　　冬十月壬辰（十三日），诏撤平南、靖南两藩弁兵还京。

　　十一月癸亥（十四日），定远平寇大将军贝子彰泰、平南大将军都统赖塔、勇略将军总督赵良栋、绥远将军总督蔡毓荣疏报：王师于十月二十八日入云南城，吴世璠自杀传首、吴三桂析骸示中外，诛伪相方光琛，余党降；云南平。

　　二十一年春正月戊辰（二十日），王大臣奏曰：『耿精忠累世王封，甘心叛逆；分扰浙、赣，及于皖、徽。设非师武臣力，蔓延曷极！李本深、刘进忠等多年提镇，高官厚禄，不能革其鸮音，俯首从贼，抑有何益！均宜从严惩治，大为之防，以为世道人心之范。谨拟议请旨』！得旨：『耿精忠、曾养性、白显中、刘进忠、李本深均磔死枭首，耿精忠之子耿显祚、李本深之孙李象干、象坤、其侄李济祥、李济民暨祖宏勋等俱处斩，为贼絓误之陈梦雷、李学诗、金镜、田起蛟均减死一等』。

　　夏六月乙酉（初九日），以佟国瑶为福州将军。

　　二十二年夏五月甲子（二十三日），命施琅征台湾。

　　闰六月戊午（十八日），施琅克澎湖。

　　秋八月戊辰（二十九日），施琅疏报师入台湾，郑克塽率其属刘国轩等迎降，台湾平。诏锡克塽、国轩封爵，封施琅靖海侯，将士擢赉有差。

　　冬十月丁未（初十日），群臣以台湾平，请上尊号；不许。

　　乙丑（二十八日），诏沿海迁民归复田里。

　　二十三年春三月壬申（初六日），以刘国轩为天津总兵官；陛辞，赐白金二百、缎匹三十、内厩鞍马一。

　　夏四月己酉（十四日），设台湾府县官，隶福建行省。

　　冬十月丁巳（二十五日），弛海禁。

　　十二月甲辰（十三日），赐公郑克塽、伯刘国轩、冯锡范田宅，隶汉军。

　　二十四年春二月庚申（三十日），再赐刘国轩第宅。

　　二十五年夏四月甲午（初十日），以张云翼为福建陆路提督。

　　二十七年春三月壬寅（二十九日），李光地坐妄举德格勒，议处；得旨：『李光地前于台湾一役有功，仍以学士用』。

　　冬十二月丙寅（二十七日），兵部、工部会疏福建前造炮船核减工料银二万余两，应着落故总督姚启圣名下追赔。上以姚启圣经营平台甚有功绩，毋庸着追。

　　二十八年夏四月壬辰（二十六日），命台湾铸钱。

　　三十三年冬十月乙巳（十一日），以金世荣为福州将军。

　　三十四年春二月己亥（初七日），以郭世隆为浙江福建总督。

　　三十五年夏六月壬子（二十八日），调张旺为福建水师提督、张云翼为江南提督。

　　秋七月戊辰（十四日），改吴英福建陆路提督。

　　三十七年夏六月辛亥（初八日），移吴英为福建水师提督。

　　四十年冬十月庚申（初七日），以梁鼐为福建陆路提督。

　　四十一年冬十月丙午（二十九日），以郭世隆为广东广西总督、金世荣为浙江福建总督。

　　四十四年冬十二月丙辰（二十六日），以祖良璧为福州将军。

　　四十五年夏五月丁丑（二十日），以梁鼐为福建浙江总督。

　　六月壬寅（十六日），以蓝理为福建陆路提督。

　　冬十月庚寅（初六日），谕曰：『今天下承平日久，曾经战阵大臣已少，知海上用兵者益少；他日台湾不无可虑。朕甲子南巡，由江宁登舟至黄天荡，江风大作；朕独立船头射江豚，了不为意。迨后渡江，渐觉心动。去岁渡江，则心悸矣！皆年为之也。问之宿将，亦然。今使高年奋勇效命，何可得耶』！

　　四十六年冬十一月己未（十一日），诏台湾客民乏食，愿归者听附公务船内渡。

　　四十九年秋八月庚寅（二十八日），以范时崇为福建浙江总督。

　　五十年秋九月戊申（二十二日），蓝理有罪，免；以杨琳为福建陆路提督。

　　冬十月丙辰〔朔〕，诏免台湾五十一年应征稻谷。

　　五十一年冬十一月乙酉（初六日），前福建提督蓝理狱上，应死；上念征台湾功，特原之。

　　五十四年春二月甲午（二十七日），以穆廷栻为福建陆路提督。

　　冬十一月甲午（初二日），以觉罗满保为浙江福建总督。

　　五十七年春三月丙寅（十七日），以黄秉钺为福州将军。

　　夏五月己未（十一日），浙江福建总督满保疏：『台湾一郡有极冲口岸九处、次冲口岸十五处，派人修筑；酌移员弁，设淡水营守备』。从之。

　　冬十一月丙子（初二日），福建巡抚陈璸卒，赠礼部尚书，谥「清端」。

　　六十年夏五月丙寅（初六日），台湾「奸民」朱一贵作乱，戕总兵官欧阳凯。

　　六月乙卯（二十五日），福建水师提督施世骠平台湾，擒朱一贵解京。诏奖淡水营守备陈策固守功，超擢台湾总兵。

　　冬十月壬戌（初五日），置巡察台湾御史。

　　辛未（十四日），以姚堂为福建水师提督。

　　六十一年秋八月丙寅（十三日），故提督蓝理妻子，先以有罪入旗；至是，上念平台湾功，贳还原籍，交款免追。

　　冬十月癸酉（二十二日），以李树德为福州将军、黄国材为福建巡抚。

　　——以上选自原书卷六～八（「本纪」六～八）。

　　世宗本纪

　　雍正元年春二月辛未（二十二日），以宜兆熊为福州将军。

　　三年春三月丁巳（初七日），满保奏：台湾生番七十四社归化。

　　四年秋九月壬辰（初三日），以蔡良为福州将军。

　　五年春三月辛丑（十四日），开闽省洋禁。

　　六年春正月己未（初八日），高其倬疏陈闽省械斗情形，得旨：『此等处须鼓舞属员实心尽力，方能有济。设遇一、二有为者甫欲整理，辄目为多事；属员窥其隐，谁肯任怨向前！须知其难而终任之，二、三年后始有成效也』。

　　夏六月丙戌（初七日），以石礼哈为福州将军。

　　七年夏四月甲午（二十日），以史贻直署福建总督。

　　八年夏五月辛未（初四日），移高其倬为两江总督、刘世明为福建总督。

　　九年冬十二月甲寅（二十五日），以准泰署福州将军。

　　十年夏闰五月庚戌（二十五日），台湾北路西番滋事，官兵讨平之。

　　十一年冬十二月戊午（十一日），诏曰：『前鄂尔达条奏台湾建城；郝玉麟奏称「台湾茨竹栽植，可以成城」。台湾变乱率自内生，贼匪无城可踞，乃易荡平。惟鹿耳门为台郡门户，于此建筑炮台，足资备御；栽植茨竹，相为藩篱。其淡水等处炮台，并应建造，以时增修』。

　　十二年冬十月戊午（十六日），以郝玉麟为浙闽总督。

　　——以上选自原书卷九（「本纪」九）。

　　高宗本纪

　　乾隆元年春正月癸亥（二十八日），赈台湾诸罗县地震灾民。

　　二月甲申（二十日），改嵇曾筠为浙江总督兼管两浙盐政、郝玉麟以闽浙总督专管福建事。

　　三年秋九月辛酉（十二日），裁浙江总督，以郝玉麟仍为闽浙总督。

　　戊寅（二十九日），赈台湾旱灾。

　　四年秋七月丙寅（二十二日），以郝玉麟为吏部尚书、宗室德沛为闽浙总督。

　　五年冬十月丙辰（十九日），赈福建台湾、诸罗风灾。

　　六年夏五月戊寅（十五日），免福建台湾逋赋。

　　秋九月壬申（初十日），授王恕福建巡抚。

　　七年夏四月甲午（初五日），调德沛为两江总督、那苏图为闽浙总督。

　　八年春〔二月〕辛卯（初七日），命孙嘉淦署福建巡抚。

　　冬十一月辛丑（二十二日），赈福建台湾等三县旱灾。

　　九年春二月丙辰（初八日），免福建台湾等三县旱灾额赋并赈之。

　　十一年秋九月辛丑（初八日），调陈大受为福建巡抚。

　　丁巳（二十四日），以喀尔吉善为闽浙总督。

　　十二年秋九月丁巳（三十日），以陈大受为兵部尚书，调潘思榘为福建巡抚。

　　十三年〔夏四月〕丙子（二十三日），加赈福建台湾等二县旱灾。

　　十四年夏四月乙巳（二十八日），赈福建台湾等三县灾。

　　十七年春三月戊寅（十七日），福建巡抚潘思榘卒，调陈宏谋为福建巡抚。

　　十九年夏五月戊戌（二十日），调陈宏谋为陕西巡抚、锺音为福建巡抚。

　　冬十一月戊寅（初三日），赈福建诸罗等二县风灾。

　　二十年秋九月壬申朔，免福建台湾等三县上年被水额赋。

　　二十二年秋七月丁未（十七日），以杨应琚为闽浙总督。

　　二十三年年春正月壬子（二十五日），调锺音为广东巡抚、周琬为福建巡抚。

　　三月丁未（二十一日），以吴士功为福建巡抚。

　　秋七月庚寅（初六日），免福建台湾县旱灾赋额。

　　冬十二月癸丑朔，赈福建台湾等四县风灾。

　　二十四年春三月己丑（初九日），召杨应琚来京，以杨廷璋署闽浙总督。

　　夏四月戊午（初八日），以杨廷璋为闽浙总督。

　　〔闰〕六月丙戌（初八日），免福建台湾等三县上年风灾额赋。

　　二十六年夏五月戊午（二十日），以定长为福建巡抚、杨廷璋兼署之。

　　二十八年冬十一月己卯（二十六日），以杨廷璋为体仁阁大学士，仍留闽浙总督任。

　　二十九年夏六月甲辰（二十四日），调苏昌为闽浙总督。

　　三十一年春二月壬寅（初二日），调李因培为福建巡抚。

　　秋八月癸丑（十六日），宥庄有恭罪，起为福建巡抚。

　　三十二年秋七月，福建巡抚庄有恭卒，调崔应阶代之。

　　三十三年春正月丙午（十七日），闽浙总督苏昌卒。

　　丁未（十八日），以崔应阶为闽浙总督、富尼汉为福建巡抚。

　　二月丙戌（二十八日），调富尼汉为山东巡抚、鄂宝为福建巡抚。

　　三月乙巳（十七日），调鄂宝为广西巡抚、锺音为福建巡抚。

　　三十四年夏四月己未（初七日），以温福为福建巡抚。

　　三十五年冬十月辛巳（二十九日），召崔应阶来京，命锺音署闽浙总督。

　　三十六年春正月甲辰（初二日），免福建台湾府属本年额征粟米。

　　〔三月〕戊午（十七日），以富明安为闽浙总督。

　　夏五月辛丑朔，调富明安为湖广总督，以锺音为闽浙总督、余文仪为福建巡抚。

　　四十一年冬十一月甲申（十六日），命四库全书馆详核违禁各书，分别改毁。谕曰：『明季诸人书集词意抵触本朝者，如钱谦益等均不能死节，妄肆狂狺，自应查明毁弃。刘宗周、黄道周立朝守正，熊廷弼材优干济；诸人所言，若当时采用，败亡未必若彼其速。惟当改易字句，无庸销毁。又直臣如杨涟等，即有一、二语伤触，亦止须酌改，实不忍并从焚弃』。

　　四十二年夏五月壬申（初八日），免福建台湾府属官庄租息十分之三。

　　四十三年春二月己酉（十八日），以锺音为礼部尚书，调杨景素为闽浙总督。

　　四十四年春二月丙子（二十一日），以增福为福建巡抚。

　　三月丙申（十二日），调杨景素为直隶总督、三宝为闽浙总督。

　　夏五月丙午（二十三日），以富纲为福建巡抚。

　　四十五年春二月丁巳（初八日），免台湾府属本年额榖。

　　夏〔六月〕乙卯（初八日），调富勒浑为闽浙总督。

　　四十六年春正月癸卯（三十日），召富勒浑来京，以陈辉祖为闽浙总督兼管浙江巡抚、督办塘工。

　　秋八月壬午（十二日），以富纲为云贵总督、杨魁署福建巡抚。

　　四十七年春三月癸丑（十六日），调雅德为福建巡抚。

　　秋九月辛亥（十七日），陈辉祖褫职逮问，调富勒浑为闽浙总督、福长安署之。

　　四十九年春三月庚戌（二十五日），改庆桂为福州将军。

　　夏五月丙辰（初二日），调常青为福州将军。

　　五十年秋七月己酉（初二日），调富勒浑为两广总督，以雅德为闽浙总督、浦霖为福建巡抚。

　　庚戌（初三日），调浦霖为湖南巡抚，以徐嗣曾为福建巡抚。

　　五十一年春二月庚辰（初六日），加福建水师提督黄仕简太子太保。

　　夏六月辛丑（二十九日），调富纲为闽浙总督。

　　冬十月辛丑朔，调富纲为云贵总督，以常青为闽浙总督。

　　十二月丙寅（二十七日），福建彰化县「贼匪」林爽文作乱，陷县城，知县俞峻死之；命常青、徐嗣曾等剿办。

　　五十二年春正月辛未（初二日），林爽文陷诸罗、竹堑。

　　丁丑（初八日），调李侍尧为闽浙总督；常青为湖广总督，仍留福建督办军务。

　　癸未（十四日），林爽文陷凤山，知县汤大奎死之。

　　甲申（十五日），常青以「守备陈邦光督义民守鹿仔港，收复彰化」奏闻。

　　丁酉（二十八日），命常青渡台剿匪。

　　二月壬寅（初四日），林爽文复陷凤山，犯台湾府；柴大纪督兵民御之。

　　壬子（十四日），免台湾府属本年额赋。

　　丙辰（十八日），复诸罗。

　　三月辛巳（十三日），复凤山。

　　辛卯（二十三日），黄仕简以贻误军机褫职，令其长孙嘉谟袭公爵。

　　乙未（二十七日），逮黄仕简下狱。

　　夏四月辛丑（初四日），以常青为将军，恒瑞、蓝元枚为参赞。调蓝元枚为福建水师提督、柴大纪署陆路提督。

　　六月壬子（十六日），授柴大纪福建陆路提督兼管台湾总兵事。

　　丙辰（二十日），召福康安赴行在，以勒保署陕甘总督。

　　秋七月壬辰（二十七日），以海兰察为参赞大臣，舒亮、普尔普为领队大臣，率侍卫章京等赴台湾剿贼。

　　八月，常青免；命福康安为将军，赴台湾督办军务。

　　九月壬午（十八日），调柴大纪为福建水师提督；以蔡攀龙为福建陆路提督，并授参赞。

　　辛卯（二十七日），以诸罗仍未解围，催福康安径剿大甲杙贼，并分兵进大甲溪。

　　冬十月辛酉（初七日），以福州将军恒瑞剿贼怯懦，召来京；调鄂辉代之。

　　壬戌（二十八日），命江苏、浙江拨福建军需钱各五万贯。

　　十一月甲子朔，加李侍尧太子太保、柴大纪太子少保。赐台湾广东庄、泉州庄义民御书扁额。

　　壬申（初九日），以柴大纪固守嘉义，封一等义勇伯，世袭。免台湾嘉义县五十四年额赋。

　　十二月丁未（初二日），福康安等败贼于仑仔顶庄等处，解嘉义围。晋封福康安、海兰察公爵，各赏红宝石顶、四团龙补褂。

　　己酉（十六日），迁常青福州将军。以福康安劾柴大纪、蔡攀龙战守之功多不确实，谕：『柴大纪坚持定见、竭力固守，蔡攀龙奋勇杀贼、竟抵县城，或在福康安前礼节不谨，致为所憎；岂可转没其功，遽加无名之罪』！以孙士毅调兵运械不分畛域，赏双眼花翎。

　　戊午（二十五日），以德成奏称柴大纪贪纵废弛，命福康安、李侍尧据实参奏；并以喀什噶尔办事大臣雅德在福建时徇隐，逮之。

　　庚申（二十七日），伍拉纳护福建巡抚。

　　五十三年春正月丁卯（初四日），免兵差经过之福建晋江等二十县本年额赋有差。

　　丙戌（二十三日），柴大纪褫职逮问。福州将军常青以徇隐柴大纪褫职。

　　二月甲午朔，获林爽文，赏福康安、海兰察御用佩囊，议叙将弁有差。

　　乙未（初二日），释黄仕简、任承恩。

　　庚申（二十七日），获台湾贼首庄大田，议叙提督许世亨等有差。

　　三月壬申（初十日），林爽文伏诛。

　　癸未（二十一日），再赏福康安、海兰察紫缰、金黄瓣珊瑚朝珠及福康安金黄腰带。

　　夏四月己未（二十七日），富勒浑、雅德以失察柴大纪论绞。

　　五月癸未（二十二日），宥常青罪。

　　庚寅（二十九日），赈台湾难民。

　　秋七月丁丑（十七日），赏还闽浙总督李侍尧伯爵，予现袭之李奉尧提督衔。

　　戊寅（十八日），柴大纪处斩。

　　冬十月乙卯（二十七日），李侍尧病，命福康安署闽浙总督。

　　十一月癸亥（初五日），李侍尧卒，以福康安代之。

　　十二月己丑（初二日），释富勒浑、雅德。

　　五十四年春正月甲戌（十七日），免福建淡水等六厅县灾欠额赋。

　　癸未（二十六日），调福康安为两广总督，以伍拉纳为闽浙总督。

　　五十五年秋八月辛酉（十三日），上八旬万寿节，御太和殿，王贝勒贝子公文武大臣、蒙古汗王贝勒贝子公额驸台吉、回部王公台吉伯克哈萨克、安南国王、朝鲜缅甸南掌贡使、各省土司、台湾生番等行庆贺礼；礼成，宁寿宫、干清宫赐宴如仪。

　　冬十一月丁丑朔，以浦霖为福建巡抚。

　　五十七年夏闰四月甲申（十六日），以久旱，谕：『台湾及沿海各省详鞫命、盗各案，毋有意从严』。

　　五十八年冬十二月癸未（二十四日），伍拉纳陛见，命吉庆署闽浙总督。

　　六十年夏四月辛卯（十一日），台湾彰化匪徒陈周全等作乱，陷县城；寻复之。

　　己亥（十九日），以魁伦劾洋盗肆行，命浦霖来京候旨；调姚棻为福建巡抚，以魁伦署之。

　　庚戌（三十日），匪首陈周全等伏诛。

　　五月丙辰（初六日），伍拉纳、浦霖以办理灾赈不善，褫职鞫治；命魁伦兼署闽浙总督。

　　丁巳（初七日），调福康安为闽浙总督。

　　六月戊申（二十九日），姚棻以质讯解任，命魁伦兼署福建巡抚、长麟署闽浙总督。

　　冬十月甲申（初七日），长麟以徇庇伍拉纳、浦霖褫职，命来京；以魁伦署闽浙总督、姚棻署福建巡抚。

　　——以上选自原书卷一○～一五（「本纪」一○～一五）。

　　仁宗本纪

　　嘉庆元年夏六月乙亥朔，以魁伦为闽浙总督。

　　丙子（初二日），调福昌为福州将军。

　　三年夏五月丙寅（初三日），免福建全省远年逋赋。

　　四年春三月癸亥（初五日），以书麟为闽浙总督、协办大学士。

　　甲子（初六日），调庆霖为福州将军、福昌为江宁将军。

　　五年春正月辛酉（初八日），以玉德为闽浙总督。

　　九年夏六月壬戌（初五日），玉德奏海盗蔡牵扰及鹿耳门，突入汕木寨；得旨：『追擒务获』。

　　乙亥（十八日），恤捕海盗阵亡总兵胡振声，赠提督、予世职，录用其子。

　　十一年春正月壬子（初四日），海盗蔡牵陷凤山县，命玉德剿办，调广州将军赛冲阿驰往督办。

　　三月乙丑（十七日），台湾总兵爱新泰克复凤山县，予世职。

　　夏五月丙寅（十九日），玉德罢，以阿林保为闽浙总督。

　　秋八月甲辰（三十日），李长庚奏：剿歼蔡牵匪党多名，蔡牵逸。

　　冬十月丁亥（十四日），起阮元署福建巡抚，以病辞；调张师诚为福建巡抚。

　　十三年春正月戊午（二十一日），浙江提督李长庚追击海盗卒于军，赠伯爵；以部将王得禄为浙江提督。

　　十四年春二月丁巳（二十七日），福建总兵许松年歼毙海盗朱濆，予世职。

　　秋七月戊辰（初十日），调阿林保为两江总督，以方维甸为闽浙总督。

　　九月己未（初二日），以庆成为福州将军。

　　己巳（十二日），张师诚疏报王得禄、邱良功合剿海盗蔡牵，紧逼贼船、冲断船尾，蔡牵落海淹毙；予王得禄子爵、邱良功男爵。

　　十五年秋九月己未（初七日），以汪志伊为闽浙总督。

　　十七年，免台湾噶玛兰水冲田赋。

　　二十二年春三月甲辰朔，以董教增为闽浙总督。

　　——以上选自原书卷一六（「本纪」一六）。

　　宣宗本纪

　　嘉庆二十五年冬十二月丙戌（初四日），和世泰改福州将军，调庆保为闽浙总督，以颜检为福建巡抚。

　　道光二年春正月丁未朔，以颜检为直隶总督，……以叶世倬为福建巡抚。

　　冬八月戊申（初七日），召庆保来京，以赵慎畛为闽浙总督。

　　三年春正月壬申（初二日），调孙尔准为福建巡抚。

　　五年秋九月乙酉〔朔〕，调赵慎畛为云贵总督，以孙尔准为闽浙总督，调韩克均为福建巡抚。

　　六年秋七月癸巳（十三日），命武隆阿为钦差大臣，赴台湾。

　　冬十一月己丑（十二日），以台湾平，加孙尔准太子太保。

　　十一年春正月丙子（二十二日），以魏元烺为福建巡抚。

　　十二年春二月乙未（十八日），闽浙总督孙尔准卒，以程祖洛为闽浙总督。

　　夏五月丁未〔朔〕，减福建水陆各营及浙江马步兵有差。

　　秋七月，赈福建澎湖厅风灾。

　　冬十一月戊寅（初六日），命署福州将军瑚松额为钦差大臣、都统哈哴阿为参赞大臣，赴台湾剿匪。

　　十三年春正月丁丑（初五日），台湾嘉义匪首陈办伏诛。

　　夏四月壬寅（初二日），乐善迁福州将军。

　　秋七月庚午（初二日），免福建台匪滋扰之四县暨淡水厅抄叛各产租榖。

　　十六年秋七月癸未（初二日），以锺祥为闽浙总督。

　　十七年春二月乙卯（初七日），福建嘉义县教匪沈知等作乱，捕诛之。

　　十八年冬十一月癸丑（十五日），令林则徐为钦差大臣，查办广东海口事件，节制该省水师。

　　十九年夏四月辛未（初六日），以吴文镕为福建巡抚。

　　六月丙寅（初二日），闽浙总督锺祥以关防被窃褫职，以周天爵代之。

　　秋七月壬子（十九日），命林则徐以禁贩鸦片檄谕英吉利国及各国在粤洋商。

　　冬十一月庚子（初八日），英船入广东海港，林则徐督官军击走之，停其贸易。

　　十二月癸未（二十一日），调邓廷桢为闽浙总督。

　　二十年夏六月甲申（二十六日），英人陷定海县，知县姚怀祥死之；褫乌尔恭额及浙江提督祝廷彪职，仍留任。

　　秋七月癸巳（初五日），英船犯浙江乍浦海口，命奇明保率兵御之。英师犯福建厦门炮台，参将陈胜元等击却之。

　　甲辰（十六日），英船泊天津口外，递信与琦善诉屈；命琦善接收，仍饬勿进口。

　　乙卯（二十七日），英船至山海关等处。

　　八月丙子（十九日），英人复侵福建厦门，提督陈阶平等击走之。

　　己卯（二十二日），命琦善为钦差大臣，赴广东查办；并论伊里布及沿海督、抚防守要隘，洋船停泊外洋勿问。

　　九月庚寅（初三日），林则徐、邓廷桢，命交部严加议处；以琦善署两广总督。

　　辛卯（初四日），以托浑布奏英船南去，命耆英、托浑布酌撤防兵。召邓廷桢来京，以颜伯焘为闽浙总督。

　　己亥（十二日），英船入浙江慈溪、余姚二县内洋，伊里布等击走之。

　　冬十一月己亥（十三日），英人陷定海。

　　壬子（二十六日），伊里布奏英人要求澳门、定海贸易。谕琦善令英人退还定海。

　　十二月己卯（二十三日），调吴文镕为湖北巡抚，以刘鸿翱为福建巡抚。

　　二十一年春正月己丑（初三日），英人寇广东虎门，副将陈连升及其子举鹏死之。

　　辛卯（初五日），琦善以虎门陷，下部严议。命奕山为靖逆将军，隆文、杨芳为参赞大臣，督办广东海防。

　　〔二月〕辛酉（初六日），以祁■〈土贡〉为两广总督，怡良兼署。

　　戊辰（十三日），英人去定海。

　　壬午（二十七日），英人陷广东虎门炮台及乌涌卡笾，广东水师提督关天培、署湖南提督祥福等死之。

　　三月丙申（十一日），英人兵船入广东内港，杨芳等击走之。

　　戊申（二十三日），准米里坚等国通商。

　　壬子（二十七日），杨芳等请仍准英国商舶在广东贸易，不许；命将杨芳、怡良严议。

　　闰三月乙亥（二十一日），谕奕山等抚恤各国洋商。

　　夏四月己丑（初五日），英人陷广东城外炮台。

　　癸丑（二十九日），以广东省城围急，准奕山等奏，令英人通商。

　　五月丙辰（初三日），英船入浙洋，命裕谦申严各海口兵备。

　　癸酉（二十日），英船去广东虎门。

　　秋七月庚辰（二十八日），英人陷福建厦门，总兵江继芸等死之。

　　八月丁亥（初六日），英人寇浙江。

　　辛卯（初十日），英人去厦门。

　　丁酉（十六日），英人寇浙江双澳、石浦等处，裕谦督兵击走之。命怡良赴福建查办军务。

　　辛丑（二十日），英人复大举寇浙江。

　　戊申（二十七日），英人再陷定海，总兵王锡鹏、郑国鸿、葛云飞等死之；裕谦、余步云下部严议。

　　九月乙卯（初四日），英人陷镇海，钦差大臣裕谦死之；提督余步云遁。

　　辛酉（初十日），英人陷浙江宁波府。

　　冬十月辛卯（十一日），英船入台湾海口，达洪阿等击退之；命王得禄赴台湾协剿。

　　十一月戊寅（二十八日），英人陷浙江余姚县，复入慈溪。

　　十二月戊子（初九日），褫颜伯焘职，以杨国桢为闽浙总督。

　　癸巳（十四日），英人陷浙江奉化县。

　　丙午（二十七日），英船寇浙江乍浦。

　　戊申（二十九日），英船寇台湾淡水鸡笼，达洪阿等击退之。

　　二十二年春正月丙辰（初七日），杨国桢病免，以怡良为闽浙总督。

　　夏四月癸未（初五日），英人复寇台湾，达洪阿等击走之；加达洪阿太子太保。

　　己丑（十一日），英人去宁波府。

　　乙未（十七日），英人陷浙江乍浦，同知韦逢甲死之。

　　五月壬戌（十四日），英人陷江苏宝山县，提督陈化成死之；命耆英、伊里布赴江苏会同牛鉴防剿。

　　丁卯（十九日），英人陷上海县，典史杨庆恩死之；命赛尚阿为钦差大臣，会同讷尔经额防剿。

　　六月癸巳（十六日），英船寇京口。

　　丙申（十九日），英船寇镇江，齐慎等遁。

　　丁酉（二十日），英人陷镇江，副都统海龄死之。

　　秋七月甲寅（初八日），英船寇江宁省城。命伊里布等议款。

　　癸亥（十七日），耆英等请与英兵官定约，钤御宝；谕：『朕因亿万生灵所系，允所请』。

　　八月戊寅（初二日），耆英奏：广州、福州、厦门、宁波、上海各海口，与英国定议通商。

　　九月己未（十四日），以伊里布为钦差大臣、广州将军，办理善后事宜。

　　乙亥（三十日），壁昌迁福州将军。

　　冬十一月甲子（二十日），命怡良查办达洪阿等妄杀被难洋人。

　　二十三年春三月丁卯（二十四日），怡良奏达洪阿、姚莹并无战功，命褫职逮问；寻免达洪阿、姚莹治罪。

　　夏四月庚子（二十七日），命耆英与英人会议通商。

　　〔五月〕戊辰（二十六日），怡良病免，以刘韵珂为闽浙总督。

　　冬十月己酉（初十日），耆英奏通商事竣，命回两江总督任办善后及上海通商事宜。

　　二十四年夏四月壬子（十六日），台湾匪平。

　　六月己酉（十四日），定米利坚通商条约。

　　二十五年春〔二月〕甲寅（二十三日），调惠吉为福建巡抚。

　　夏四月甲辰（十四日），调吴其浚为福建巡抚、惠吉为云南巡抚。

　　六月甲午（初四日），允比利时通商。

　　辛丑（十一日），赈台湾彰化县地震灾民。

　　秋七月辛未（十二日），允丹麻尔国通商。

　　八月辛丑（十二日），调郑祖琛为福建巡抚、吴其浚为山西巡抚。

　　冬十二月戊戌（十一日），免台湾道光二十年以前民欠租榖粮米。

　　二十六年夏五月丁卯（十三日），英人退出舟山。

　　冬十二月丙子（二十五日），调郑祖琛为广西巡抚、徐继畬为福建巡抚。

　　二十七年春二月丙子（二十六日），以福建海盗劫杀洋商，命刘韵珂等搜捕。

　　〔三月〕戊戌（十九日），英船退出虎门。

　　二十九年春二月辛丑（初二日），命刘韵珂抚恤台湾北路水灾、震灾。

　　冬十一月庚戌（十七日），台湾嘉义县匪徒吴吮等作乱，捕诛之。

　　——以上选自原书卷一七～一九（「本纪」一七～一九）。

　　文宗本纪

　　道光三十年冬十一月乙巳（十七日），刘韵珂免，以裕泰为闽浙总督。

　　咸丰元年夏五月己巳（十九日），以季芝昌为闽浙总督。

　　二年冬十月壬辰（十五日），季芝昌免，以吴文镕为闽浙总督。

　　三年春三月庚申（十六日），以施得高为福建水师提督。

　　夏五月壬子（初八日），王懿德奏海澄会匪陷同安、安溪、厦门，严饬之。

　　六月甲申（十一日），福建台湾土匪作乱。

　　冬十一月丙午（初五日），福建官军克复厦门

　　四年春正月己未（十九日），以王懿德为闽浙总督，吕佺孙为福建巡抚。

　　夏六月庚辰（十三日），诏曰：『中国海口除五口通商外，夷船向不驶入；近日乃有闯入金陵、镇江之事，意欲何为？叶名琛即向各国夷酋正言阻止』。

　　秋八月癸亥（二十七日），英、美二国兵船抵天津海口，命桂良莅事。

　　五年春二月甲午朔，王懿德奏：『夷商来闽贩茶，租赁民房久居，藉收茶税』；从之。

　　夏五月丙寅（初五日），恤福建阵亡知县高鸿飞入祀京师昭忠祠，并于台湾建祠。

　　六年春二月丙午（十八日），英、美二国求改条约，下叶名琛知之。

　　夏六月丁未（二十二日），叶名琛奏英、美、法各国公使以定约十二年请赴京重修条约；诏酌允变通，阻止来京。

　　秋七月辛酉（初六日），王懿德呈进美国国书；得旨：『更换条约难以准行，仍令回广东商订』。

　　九月壬午（二十八日），以东纯为福州将军。

　　冬十一月辛未（十七日），英人在广东以查船构衅，放炮攻城；绅团愤击之，歼数百人；敕叶名琛相机办理。

　　七年春正月己卯（二十六日），叶名琛秦防剿英夷获胜；得旨：『控制外夷，非内地可比；定海前事，可取为鉴。其务操纵得宜，勿贻后悔；朕不为遥制也。下苏、直、闽、浙各督抚知之』。

　　冬十月甲戌（二十七日），以杨载福为福建陆路提督。

　　十二月庚申（十三日），英人入广东省城劫总督叶名琛以去；诏革名琛职，以黄宗汉为两广总督、柏贵署理。

　　八年春正月丙戌（初九日），敕王懿德筹备海防。

　　三月戊寅（初二日），俄船至天津，敕谭廷襄防堵。

　　夏四月戊申（初三日），俄人请由陆路往来，英人、法人请隔数年进京一次；诏不许。

　　辛亥（初六日），谭廷襄呈进美国国书，诏许减税率、增口岸，仍不许入京。

　　乙卯（初十日），英、法兵船入大沽，官军退守；命僧格林沁备兵通州。

　　辛酉（十六日），英、法船抵津关，命大学士桂良、尚书花沙纳往办夷务。

　　乙丑（二十日），英、法兵退三汊河，与俄、美来文请求议事大臣须有全权便宜行事，始可开议；桂良等以闻，诏许便宜行事。

　　庚午（二十五日），英船开出大沽，桂良等奏：『英人之约：于镇海、汉口通商，长江行轮，择地设立领事，国使驻京』；上久而许之。

　　五月丁亥（十三日），命廷臣集议：和、战二者，两害取其轻。

　　庚寅（十六日），桂良等奏进英、法订约五十一款，并请先订俄、美条约。

　　丁酉（二十三日），桂良、花沙纳奏进俄、美、英、法四国条约；得旨：『既已盖用关防，今复朱批「依议」，宜示四国照此办理。至通商税则，在上海议之』。

　　冬十二月丁卯（二十六日），以何桂清为钦差大臣，办理通商事宜。

　　九年春正月壬申朔，桂良等奏：英人借口广东有事，罢议回粤。

　　戊戌（二十七日），桂良等奏英使坚欲进京，敕僧格林沁严防海口。

　　夏四月壬戌（二十二日），王懿德免，以庆端为闽浙总督、罗遵殿为福建巡抚。

　　五月丙申（二十七日），僧格林沁奏：『英船鸣炮闯入大沽，我军开炮轰击，击沈多船；并有步队上岸搦战，我军径前奋击，击毙数百名，其兵头赫姓并被炮伤。我军亦伤亡提督史荣椿、副将龙汝元等。夷船实时出口』。得旨：『将弁齐心协力，异常奋勇；先奖赏银五千两，并查明保奏』。

　　戊戌（二十九日），诏：『夷人虽经惩创，仍宜设法抚驭；而派恒福专办抚局，僧格林沁仍办防务』。

　　六月丙午（初八日），恒福奏：美人进京换约；许之。 

　　庚申（初十日），以李若珠为福建陆路提督。

　　辛酉（十一日），何桂清奏：英、法陆续回沪。

　　秋七月己卯（十一日），美使华若翰递国书，和约用宝在北塘交换。

　　八月己未（二十二日），美人请先开市；以英、法约议未定，却之。

　　冬十月戊午（二十二日），美使请开潮州、台湾通商口岸。

　　十年春二月辛丑（初六日），何桂清奏：『上海英人经华商开导，索兵费一百万、津约不能更易、入京换约；如不见许，即开船北驶』。诏僧格林沁严备津防后路，海运、漕运暂缓放洋。

　　夏六月甲子（初二日），英船驶入北塘。

　　庚辰（十八日），英、法兵登岸，遂踞北塘。

　　己丑（二十七日），夷人犯新河，官军退守塘沽。

　　秋七月癸巳〔朔〕，大沽炮台失守，提督乐善死之；优恤建祠。

　　辛丑（初九日），英人陷天津。

　　八月癸亥（初二日），洋兵至通州。载垣诱擒英使巴夏礼，解京。

　　戊辰（初七日），瑞麟等与洋兵战于八里桥，不利。命恭亲王奕欣为钦差大臣，办理抚局。

　　癸未（二十二日），圆明园灾。

　　庚寅（二十九日），恭亲王奏请还巴夏礼于英军。

　　九月乙巳（十五日），抚局成，恭亲王奕欣奏请宣示中外，如约遵行。

　　冬十二月己巳（初十日），始置总理各国通商事务衙门，命恭亲王奕欣、桂良、文祥管理。以崇厚充三口通商大臣、薛焕兼办上海等处通商事务。

　　十一年夏六月庚申（初三日），布鲁斯亚国换约通商。

　　——以上选自原书卷二○（「本纪」二○）。

　　穆宗本纪

　　咸丰十一年冬十二月丁丑（二十四日），褫闽浙总督庆端职，留任。

　　同治元年春正月己亥（十六日），撤庆端任，命耆龄赴闽接办援浙军务。

　　夏四月丙子（二十四日），台湾会匪陷彰化。

　　五月乙酉（初四日），徐宗干剿台湾匪。

　　六月甲戌（二十三日），定比利时通商条约。

　　秋七月甲辰（二十三日），以庆端为福州将军、耆龄为闽浙总督。

　　丙午（二十五日），中葡商约成。

　　八月丁丑（二十七日），台湾军解嘉义围。

　　九月甲戌（二十五日），允荷兰立约通商。

　　冬十一月壬子（初四日），台湾会匪陷斗六门。

　　十二月戊子（十一日），允普鲁士换约。

　　二年春三月甲子（十八日），耆龄迁福州将军；以左宗棠为闽浙总督，节制两省军务。

　　夏五月己巳（二十四日），定丹国通商条约。

　　秋八月己丑（十五日），以剿办台湾贼匪调度乖方，褫吴鸿源职，逮问。

　　己亥（二十五日），趣林文察渡台剿匪。

　　辛丑（二十七日），定荷兰换约。

　　冬十月辛丑（二十八日），英桂迁福州将军。

　　十二月乙未（二十三日），复彰化，台湾两路贼平。

　　三年春正月己巳（二十七日），彰化匪首戴万生伏诛。

　　三月丙午（初六日），嘉义匪首林戆晟伏诛。

　　夏五月丁未（初八日），允日斯巴尼亚立约通商，命薛焕、崇厚充全权大臣妥为办理。

　　冬十二月戊辰朔，闽军剿漳州匪失利，林文察等死之。

　　四年春正月辛亥（十五日），台湾会匪平。

　　二月癸巳（二十七日），福建官军剿李世贤、汪海洋各股于古田、漳州，大捷。

　　夏四月乙亥（十一日），台湾肃清。

　　五月壬子（十八日），官军克漳州、南靖。

　　冬十月癸巳（初二日），定比利时条约。

　　五年夏六月庚寅（初三日），允左宗棠请，在闽建厂试造轮船。

　　秋八月癸卯（十七日），调左宗棠为陕甘总督、吴棠为闽浙总督。

　　九月丁巳朔，命谭廷襄会崇厚办义国通商事务。

　　癸未（二十七日），左宗棠请将闽、浙绿营减兵加饷、就饷练兵；允之。

　　冬十月乙未（初十日），命沈葆桢总司福建船政事务。

　　六年秋九月甲子（十三日），总理各国事务衙门言预筹修约事，谕曾国藩等各抒所见以闻。

　　己巳（十八日），命丁日昌赴上海办理义国换约。

　　冬十二月丁酉（十八日），调吴棠为四川总督，以马新贻为闽浙总督。

　　七年秋七月乙未（二十日），调马新贻为两江总督，以英桂为闽浙总督。

　　冬十一月庚子（二十七日），台湾英领事纵洋将掠船、踞营署、焚局库、勒兵费，谕总署诘办、饬英桂等遴员交涉。

　　八年夏六月壬子（十二日），命董恂、崇厚办理奥斯马加换约。

　　冬十月辛丑（初三日），命董恂办理美国换约。

　　九年夏五月癸酉（初八日），始允英国设置沿海各口电线。

　　六月癸亥（二十八日），命毛昶熙会同曾国藩查办教案。命丁日昌赴天津帮办洋务。

　　秋七月丙戌（二十二日），谕曰：『海上水师，与江上水师截然不同。欲捍外侮、图自强，非二十之久未易收效。然因事端艰巨、畏缩不为，则永无自强之日。近年来，内外臣工值事急时，徒事张皇；祸患略平，又为苟安之计。即创立战守章程而奉行不力，使朝廷谋议均属具文。积习因循，焦忧曷释！兹闽、沪两厂轮船造成，马新贻、丁日昌、英桂、沈葆桢各择统将出洋、穷年练习，以备不虞；广东亦应筹备轮船，瑞麟、李福泰务切实办理。将校有熟谙风涛沙线者，随时择保；即山野中或长于海战，亦当随时物色，量材超擢。各督、抚其统筹全局，以副委任』！

　　八月己酉（十五日），召毛昶熙还，命李鸿章会曾国藩查办天津教案。

　　冬十月甲辰（十二日），天津制造局成。

　　庚戌（十八日），日本请立约通商，允总署遴员议约。

　　十年夏五月辛亥（二十二日），命李鸿章办日本商约，应宝时、陈钦为帮办。

　　秋九月壬寅（十五日），命恩锡往上海办奥国换约。

　　十一年冬十一月丁未（二十六日），李鸿章奏设招商局，试办轮船分运江、浙漕粮。

　　十二年夏四月丙辰（初八日），日本换约成。

　　十三年春三月辛未（二十九日），日本兵舰泊厦门；谕沈葆桢统兵轮往，相机筹办。

　　夏四月丙戌（十四日），日本兵船抵台湾，登岸与生番寻衅；命沈葆桢办海防兼理各国事务大臣，江、广沿海各口轮船以时调遣。

　　五月壬子（十一日），日本攻台湾番社。

　　丙辰（十五日），允沈葆桢请，建台湾海口炮台、抚番社、撤疲兵。

　　戊辰（二十七日），日本师船游弋福建各海口。日使柳原前光与总署王大臣商台湾兵事。

　　六月乙亥（初四日），谕饬总兵孙开华接办厦门防务。

　　癸未（十二日），允李鸿章请，以徐州唐定奎军渡海赴台。

　　乙酉（十四日），谕沈葆桢部署南北路防守。

　　秋七月丁未（初七日），李鹤年请闽省陆路选立练军，议行。

　　乙丑（二十五日），福建军饷借用洋款二百万，由海关税分年抵还。

　　九月庚戌（十一日），日本续遣大久保利通来与总署王大臣论台湾番社兵事。

　　辛酉（二十二日），王大臣与日使成议退兵回国，给日本难民恤金及台湾军费共五十万。

　　丙寅（二十七日），谕李鸿章等于总署条奏海防、练兵、简器、造船、筹饷、用人、持久诸事详议以闻。

　　十一月壬子（十三日），日本退兵。

　　——以上选自原书卷二一～二二（「本纪」二一～二二）。

　　德宗本纪

　　光绪元年春正月戊申（初十日），予明故藩朱成功建祠台湾，追谥「忠节」。

　　庚戌（十二日），敕沈葆桢勘办琅■〈王乔〉筑城建邑、筹「开山抚番」事宜。

　　二月甲申（十六日），台湾生番乱，提督唐定奎剿之。

　　夏四月己卯（十三日），唐定奎克台湾南路番社。

　　壬辰（二十六日），以沈葆桢为两江总督兼通商大臣，督南洋海防；李鸿章督北洋海防。

　　秋七月甲辰（初十日），秘鲁换约成。

　　八月庚寅（二十六日），命丁日昌督福建船政。

　　九月辛酉（二十八日），谕王凯泰区处台湾生番。

　　二年春三月己亥（初七日），予吴赞诚三品京堂，督办福建船政。

　　三年春三月辛巳（二十五日），除台湾府属杂饷、赈内山饥番。

　　夏四月己亥（十四日），总兵张其光攻台湾率芒番社，克之。

　　五月戊辰（十四日），日本阻琉球入贡，遣来使归国。

　　秋〔八月〕甲午（十二日），免台湾同治十年供粟及糯米易榖。

　　四年夏六月甲午（十六日），赈台湾风灾。

　　冬十月戊戌（二十二日），台湾后山加礼宛等社就抚，缚献番目；诛之。

　　五年冬十一月壬午（十三日），以刘坤一为两江总督兼南洋大臣。

　　六年秋八月己亥（初三日），巴西商约成。

　　七年春二月戊戌（初六日），日本使臣宍户玑来议琉球条款不协，敕海疆戒备。

　　夏四月己酉（十八日），曾纪泽与俄国改订新约成。

　　庚申（二十九日），赈台北地震灾。

　　秋九月乙未（初六日），刘坤一罢，以左宗棠为两江总督兼南洋大臣。

　　丙辰（二十七日），赈台湾飓风灾。

　　是月，甘肃、台湾地震。

　　冬十月甲戌（十五日），法人踞越南北境，谕滇、粤合筹弭衅。

　　十一月甲辰（十六日），赈台湾澎湖灾。

　　八年春三月辛亥（二十五日），法、越构兵，谕李鸿章、左宗棠、张树声、刘长佑筹边备。

　　夏四月己巳（十四日），法人入越南东京。

　　是秋，赈台湾风灾、水灾。

　　冬十二月壬戌（初十日），设沪、粤沿海电线。

　　九年春二月戊辰（十七日），〔命〕福建按察使张梦元督办福建船政。

　　〔三月〕戊辰（？日），法人陷南宁。

　　乙未（十五日），赈台湾地震灾。

　　夏五月戊申（二十九日），懿旨：醇亲王会筹法、越事宜。

　　六月庚戌（初二日），越将刘永福及法兵战于河内，败之。

　　戊午（初十日），法国遣使托古利来议和约。

　　秋八月，法人破顺化河岸炮台，越人停战议和。

　　九月辛巳（初四日），法、越议和，立新约。

　　丙戌（初九日），命何如璋督办福建船政。

　　己亥（二十二日），拨广西库银十万济刘永福军。

　　冬十月戊辰（二十一日），诏南北洋及沿江、沿海诸省严戒备。

　　十一月壬寅（二十五日），法人陷山西，刘永福退走。

　　十二月庚戌（初四日），法人进攻北宁、图犯琼州，命彭玉麟檄楚、湘军会同吴全美师船严防。起杨岳斌往福建会办海防。官军大败法人于谅山。

　　十年春二月乙丑（十九日），法人陷北宁，官军退守太原。

　　乙亥（二十九日），法人陷太原。

　　三月己丑（十四日），懿旨：军机处遇重要事，会同醇亲王商榷行之。

　　壬辰（十七日），命贝勒奕劻管总理各国事务衙门事。

　　庚子（二十五日），法人进据兴化。

　　夏四月庚戌（初六日），先是，法、越战事亟，法水师将福禄诺属税务司德璀琳献议媾和息兵；李鸿章以闻，许之，敕其筹定。至是，覆陈当审势量力，持重待时。诏集廷议；懿旨：醇亲王并与议。

　　戊午（十四日），命通政使吴大澄会办北洋事宜、内阁学士陈宝琛会办南洋事宜、侍讲学士张佩纶会办福建海疆事宜，皆许专奏；寻加佩纶三品卿衔。福禄诺出私议五条，因李鸿章上闻；敕鸿章力杜狡谋，常存戒惧。

　　庚申（十六日），授李鸿章全权大臣，与法使议约。

　　夏闰五月丁未（初四日），命前提督刘铭传督办台湾事务。

　　庚戌（初七日），法人犯观音桥，潘鼎新击败之。

　　甲寅（十一日），以法使言和，调潘鼎新诸军回谅山。

　　丙寅（二十三日），法舰犯闽海。谕曰：『法使延不议约，孤拔要求无理，我军当严阵以待；彼如犯我，并力击之。敢退缩者，立置军法』！

　　庚午（二十七日），授曾国荃为全权大臣，与法使于上海议约；命陈宝琛会办。

　　六月壬辰（二十日），法人陷基隆。诏集廷臣议和战。

　　乙未（二十三日），刘铭传复基隆。

　　秋七月丙午（初四日），法人袭马尾炮台及船厂，陆军击退之。

　　戊申（初六日），诏与法人宣战。杨昌浚赴福建督师。

　　癸丑（十一日），法人毁长门炮台。

　　丁巳（十五日），诏授左宗棠为钦差大臣，督办福建军务；福州将军穆图善、漕运总督杨昌浚副之，张佩纶以会办大臣兼署船政大臣。授曾国荃两江总督兼南洋大臣。

　　戊辰（二十六日），以杨昌浚为闽浙总督。

　　八月庚辰（初九日），台湾风灾。

　　丁亥（十六日），法人复陷基隆。

　　癸巳（二十二日），蔡元春及法人战于陆岸，败之。命杨岳斌帮办左宗棠军务。

　　戊戌（二十七日），法人犯沪尾，提督孙开华击败之。

　　九月辛亥（初十日），严谕南北洋轮船悉援台湾。

　　壬子（十一日），〔命〕刘铭传为福建巡抚，驻台湾督防；杨昌浚等分防澎湖。

　　甲寅（十三日），刘铭传自请治罪，诏原之。

　　庚申（十九日），以沪尾战胜，予总兵孙开华世职，发帑银一万犒军。

　　庚午（二十九日），官军及法人战于陆岸，又败之；予苏元春世职。

　　冬十月庚子（二十九日），刘永福及法人战于宣光，败绩。

　　十一月丁未（初七日），命提督孙开华帮办台湾军务。

　　十二月戊寅（初八日），官军败法人于纸作社。

　　乙酉（十五日），官军复宣光、兴化、山西三省、安平府暨二州五县。

　　十一年春正月乙巳（初五日），法人陷谅山。

　　丙午（初六日），官军围宣光，复美良城。

　　甲寅（十四日），法人犯镇南关，总兵杨玉科死之。

　　甲子（二十四日），法舰去台湾。

　　二月甲戌（初四日），浙江提督欧阳利见败法人于镇海口。

　　癸未（十三日），冯子材、王孝祺大败法人于镇南关外，遂复谅山。

　　辛卯（二十一日），法人请和，允之。

　　壬辰（二十二日），诏停战撤兵。

　　〔三月〕乙巳（初六日），命李鸿章为全权大臣，与法使议约。

　　夏四月壬辰（二十四日），天津会订中法新约成。

　　五月丁未（初九日），基隆法兵退。命杨岳斌等部署全台事宜。

　　是月，赈基隆兵灾。

　　六月癸未（十六日），法兵去澎湖。

　　秋九月庚子（初五日），懿旨：醇亲王总理海军事务，奕劻、李鸿章会办，汉军都统善庆、兵部侍郎曾纪泽帮办。改福建巡抚为台湾巡抚，归福建巡抚事于闽浙总督。

　　是冬，赈台湾风灾。

　　十二年春正月辛丑（初七日），免台湾旧欠供粟。

　　夏五月庚子（初八日），台湾生番归化四百余社、七万余人。

　　秋九月丙午（十六日），刘铭传剿苏鲁马那邦叛番。

　　十三年夏四月丁卯（初十日），命内阁侍读学士林维源督办台湾铁路及商务。

　　秋七月甲子（初九日），增设福建澎湖镇总兵。

　　十四年春二月丙戌（初四日），赏裴荫森三品京堂，督办福建船政。

　　冬十一月壬戌（十五日），初置北洋海军提督，以丁汝昌任之。

　　十二月丁酉（二十日），命太仆少卿林维源襄办台湾开垦抚番事。

　　十五年冬十月壬辰（二十日），台湾社番乱，副将刘朝带等阵没；敕刘铭传剿办之。

　　十六年春二月壬辰（二十二日），台湾内山番社酋有敏等伏诛。

　　三月辛未（初二日），懿旨：刘铭传帮办海军事务。

　　秋八月壬子（十五日），以刘铭传擅兴商矿章程纰缪，谕止之，予部议。

　　是月，赈台湾风灾。

　　冬十月丁未（十一日），以刘坤一为两江总督兼南洋大臣。

　　十七年春三月辛卯（二十七日），刘铭传以疾免。

　　秋八月癸巳（二十九日），命奕劻总理海军事务，定安、刘坤一襄办。

　　十八年夏四月，台湾内山番社作乱，剿平之。

　　冬十一月辛卯（初七日），赈台湾等处潦灾。

　　二十年夏〔五月〕丁酉（二十一日），初，朝鲜以匪乱乞师，李鸿章檄提督叶志超、总兵聂士成统兵往；上虑兵力不足，因谕『绥靖藩服，宜图万全；尚须增调续发，以期必胜』。

　　六月戊午（十三日），命翁同龢、李鸿藻与军机、总署集议朝鲜事。

　　壬戌（十七日），停海军报效。

　　丁卯（二十二日），命南澳镇总兵刘永福赴台湾。

　　秋七月乙亥朔，日本侵朝鲜，下诏宣战。

　　庚辰（初六日），命台湾布政使唐景崧、南澳总兵刘永福助邵友濂筹防。

　　八月戊辰（二十四日），奉天援军统领高州镇总兵左宝贵及日人战于平壤败绩，死之。

　　九月甲戌朔，懿旨：起恭亲王奕欣直内廷，管总署、海军署事，并会同措理军务。

　　壬午（初九日），海军副将邓世昌及日人战于大东沟，死之。

　　庚子（二十七日），日兵渡鸭绿江；辛丑（二十八日），陷九连城。

　　冬十月丁未（初四日），诏恭亲王督办事务，各路统帅听节制。召刘坤一来京，以张之洞署两江总督兼南洋大臣。

　　壬子（初九日），日人陷金州，副都统连顺弃城遁；徐邦道及日人战，败绩。

　　壬戌（十九日），日人陷岫岩州，丰升阿、聂桂林皆弃城走。

　　丁卯（二十四日），日人袭旅顺，船坞总办龚照玙遁烟台，黄仕林、赵怀业、卫汝成继之。以旅顺失守，责李鸿章调度乖方，褫职留任。

　　十一月丙戌（十四日），日人陷复州。

　　己丑（十七日），宋庆及日人战于海城败绩，退保田庄台。

　　庚寅（十八日），依克唐阿及日人战于凤凰城，侍卫永山死之。

　　十二月甲辰（初二日），命刘坤一为钦差大臣，关内外各军均归节制。

　　壬子（初十日），命张荫桓、邵友濂以全权大臣往日本议和；寻召还。

　　丁巳（十五日），章高元及日人战于盖平，败绩；奉军复战，提督杨寿山死之，城陷。

　　己巳（二十七日），日本陷荣成。

　　二十一年春正月乙亥（初三日），日兵寇威海；丁丑（初五日），我海军与战于南岸，败绩。

　　辛巳（初九日），威海陷，守将戴宗骞死之。

　　庚寅（十八日），刘公岛陷，水师熸；丁汝昌及总兵刘步蟾死之。

　　辛卯（十九日），授李鸿章为头等全权大臣，使日本。

　　己亥（二十七日），日本陷文登、宁海，逼烟台。宋庆等及日人战于太平山败绩，走。

　　二月乙巳（初三日），宋庆、吴大澄败日人于亮甲山，参将刘云桂、守备赵云奇战死。

　　己酉（初七日），日兵薄辽阳，长顺，唐仁廉击却之。

　　庚戌（初八日），日兵陷牛庄，吴大澄退走；日人遂袭营口。

　　癸丑（十一日），马玉昆败日人于田庄台；甲寅（十二日），复战败绩。

　　丙辰（十四日），日兵陷田庄台，吴大澄奔锦州、宋庆退双台。

　　己巳（二十七日），日人狙击李鸿章，弹伤其颊。

　　庚午（二十八日），日人犯澎湖。

　　三月乙亥（初四日），日兵陷澎湖。

　　己亥（二十八日），李鸿章与日本全权伊藤博文、陆奥宗光马关会议和议成，定朝鲜为独立自主国，割辽南地、台湾澎湖各岛，偿军费二万万，增通商口岸任日本商民从事工艺制造，暂行驻兵威海。

　　夏四月庚戌（初九日），命道员伍联方、廷芳赴烟台与日本换约。

　　乙卯（十四日），谕曰：『和约定议，廷臣交章谓地不可弃、费不可偿，当仍废约决战。其言固出忠愤，而未悉朝廷苦衷。自仓卒开衅，战无一胜；近者情事益迫，北可逼辽渖，南可犯畿疆。沈阳为陵寝重地，京师则宗社攸关；况慈帏颐养二十余年，使徒御有惊，藐躬何堪自问！加以天心示警，海啸成灾，战守更难措手。一战一和，两害兼权而后幡然定计；其万难情事，言者所未及详，而天下臣民皆当共谅者也。兹将批准定约，特宣示前后办理缘由；我君臣惟期甘苦一心，痛除积弊』！

　　乙丑（二十四日），命李经芳为台湾交地全权委员。

　　丁卯（二十六日），诏唐景崧来京。

　　五月壬辰（二十二日），日本归我辽南地。

　　庚子（三十日），唐景崧休致。

　　冬十月辛巳（十四日），李鸿章与日使互换归辽条约。

　　十一月癸丑（十七日），刘永福免。

　　——以上选自原书卷二三～二四（「本纪」二三～二四）  
　 
清史稿台湾资料集辑二

　　志

　　地理志

　　食货志

　　兵志

　　交通志

　　邦交志

　　地理志

　　台湾

　　台湾

　　台湾，古荒服之地，不通中国；名曰东番。隋开皇中，遣虎贲陈棱略澎湖三十六岛。明嘉靖四十二年，海寇林道干掠近海郡县，都督俞大猷征之；追至澎湖，道干遁入台湾。天启元年，闽人颜思齐引日本国人据其地；久之，为荷兰所夺。清顺治十八年，「海寇」郑成功逐荷兰人据之。伪置承天府，名曰东都；设二县，曰天兴、曰万年。其子郑经改东都为东宁省，升二县为州。康熙二十二年，讨平之；改置台湾府，属福建省，领县三。雍正元年，增置彰化县，领县四。

　　光绪十三年，改建行省。

　　光绪十三年九月庚午，闽浙总督杨昌浚、台湾巡抚刘铭传会奏略云：台湾疆域，南北相距七百余里，东西近者二百余里、远或三四百里；崇山大溪，钩连高下。从前所治不过山前迤南一线，故仅设三县而有余；自后榛莽日开，故屡增厅治而犹不足。光绪元年，沈葆桢请设台北府县以固北路，又将同知移治卑南以顾后山；全台官制，粗有规模。然彼时局势未开，择要修举，非一劳永逸之计也。臣等公同商酌，窃谓建置之法，恃险与势；分治之道，贵持其平，台省治理，视内地为难；而各县幅■〈巾员〉，反较多于内地。如彰化、嘉义、凤山、新竹、淡水等县，纵横二百余里、三百里不等；仓卒有事，鞭长莫及。且防务为治台要领，辖境太广，则耳目难周；控制太宽，则声气多阻。至山后中、北两路延袤三四百里，仅区段所设碉堡，并无专驻治理之员；前寄清虚，亦难遥制。现当改设伊始，百废俱兴；若不量予变通，何以定责成而垂久远！臣铭传于上年九月亲赴中路督剿叛番，沿途察看地势，并据各地方官将境内扼塞、道里、田园、山溪绘图贴说呈送前来，又据抚番、清赋各员弁将抚垦地所陆续禀报；谨就山前后通局筹划，有应添设者、有应改设者、有应裁撤者。查彰化桥仔图地方山环水复，中开平原，气象宏敞，又当全台适中之地。拟照前抚臣岑毓英议，就该处建立省城；分彰化东北之境，设首府曰台湾府、附郭首县曰台湾县，将原有之台湾府县改为台南府、安平县。嘉义之东、彰化之南自浊水溪至姑石圭溪止，截长补短，方长四百余里，拟添设一县曰云林县。新竹苗栗街一带扼内山之冲，东连大湖，沿山新垦荒地甚多，拟于新竹西南各境添设一县曰苗栗县。合原有之彰化及埔里社通判一厅、四县，均隶台湾府属；其鹿港同知一缺，应即裁撤。淡水之北东控三貂岭，番社歧出，距县太远。基隆为台北第一门户，通商建埠，交涉纷繁；现值开采煤矿、修造铁路，商民麇集，尤赖抚绥。拟分淡水东北四堡之地撤归基隆厅管辖，将原设通判改为抚民理番同知，以重事权：此前路添改之大略也。后山形势，北以苏澳为总隘，南以卑南为要区；控扼中权，厥惟水尾。其地与拟设之云林县，东西相直。现开路百九十余里，由丹社岭、集集街经达彰化，将去省城，建立中路；前后脉络呼吸相通，实为台东锁钥。拟添设直隶州知州一员，日台东直隶州。左界宜兰、右界恒春，计长五百余里，宽约四十里、十余里不等；统归该州管辖，仍隶于台湾兵备道。其卑南厅旧治，拟请改设直隶州同一员。水尾迤南，改为花莲港厅；其内已垦熟田约数千亩、其外海口水深数丈，稽查商舶、弹压民番，拟请添设直隶州属：此后路添设之大略也。谨按台湾疆土赋役日增月广，与旧时羁糜侨置情形迥不相同；因地制宜，似难再缓。况年来生番归化，狉榛之性初就范围。尤须分道拊循，藉收实效；辑遐牖迩，在在需员。臣等身在局中，既不敢遇事纷更，以紊典章之旧；亦不敢因陋就简，以失富庶之基。损益酌中，期归妥协。

　　二十一年，割隶日本。

　　本省在福建东南五百四十里，西北距京师七千二百五十里。东界海，西界澎湖岛，南界海矶头，北界基隆城海；广五百里，袤一千八百里。「一统志」载：户口原额人丁一万八千八百二十七，滋生男、妇大小口共一百七十八万六千八百十三，户二十二万四千六百四十六。领府三、州一、厅三、县十一。

　　台湾屹峙海中，为东南屏障。四面环海，崇山峻岭横截其中；背负崇冈，襟带列岛。浪峤南屏，鸡笼北卫；澎湖为门户，鹿耳为咽喉。七鲲身毗连环护，三茅港汇聚澄泓。畜牧之饶，无异中土：诚东南一大都会也。

　　台湾府（冲、繁、疲、难。为台湾省治，巡抚、布政使、分巡兵备道兼按察使衔共驻），其地东及东南界台东州，西及北界海，南及西南界台南府，东北界台北府；广袤里数阙。北极高二十四度三十三分，京师偏东四度二十分。领县四、厅一：台湾（冲、繁、疲、难、倚。分彰化县治。葫芦墩，巡司驻）、彰化（繁、难。府北百里。鹿港，县丞驻）、云林（难。林杞埔，县丞驻）、苗栗（冲。大甲，巡司驻）、埔里社厅（调。府东南）。其山在府境者，西北五鹤、牛困山，西史老榻山，南芦芝芎、郡坑、松柏山、土山，东内山。浊水，出埔里厅东南山，西南流。左合二水，经云林县东北，一水自南来注之，曲北；右纳一水，经县北；又西北一水自嘉义县来，北流，注之。又西经牛埔厝，歧为三支：一支曰石龟溪，西为牛椆溪。一支曰虎尾溪，经汕头厝为麦寮港，并经县西，入于海。一支为东螺溪，又歧为三：曰刺桐港（即番穵港）、曰鹿港、曰二林港，并经彰化县西，入于海。大肚溪，上源曰合水溪，出埔里厅东南鱼池仔，西北流。合南硿溪，经厅西北，北港溪、北硿溪并西流注之；又西，珠子山二水合西北流注之。经府治南，左右各纳一水，经大肚街为大肚溪；又西北，入于海。大甲溪，出苗栗县东南，合数小水，西南流。右出支津，注于吞霄溪正渠，南流；左纳一水，折西北经铁砧山南，又西北，入于海。吞霄溪，出苗栗县东南，合大甲溪支津，经县南，西北流，入于海。后垄溪，出苗栗县东南山，合一水西北流，经五鹤山南至铜罗湾，夹二洲；又西北，经县治北，右通中港溪，左纳一水，入于海。中港溪，出县东山缘界，西北流。经县治，左出支津，合后垄港支水为乌眉溪，与正渠并西北，入于海。

　　台南府（冲、繁、难。旧台湾府改设），东北距省治二百里，东及东南界台东州，西及南界海，北及东北界台湾府；广袤里数阙。北极高二十三度，京师偏东三度三十一分。领县四、厅一：安平（冲、繁、难、倚。大武垄、斗六，二巡司）、凤山（繁、难。府南八十里。下淡水，县丞驻；枋寮，巡司驻）、嘉义（繁、难。府北一百十七里。笨港，县丞驻；佳里兴，巡司驻）、恒春（疲、难）、澎湖厅（简。府西水程二百四十里。澎湖总兵，驻澎湖；八罩，巡司）。其山在府境者，北太湖、白水、木冈山，东北大福兴、大利山，东观音、枕头山，北华山，东南武吉、草山，南虎头、龟山，西凤山（凤山县以此得名凤山），北大冈、滚水、大武垄、大木冈山，县东傀儡山（俗曰加礼山）。澎湖厅，悬居海中。牛椆溪，出嘉义县东，西北流。经治北，与布袋嘴港并西流，入于海。八掌溪，出云林县界，西北流。经平鼻山北、半月山南，合瀵箕湖及一小水西流，至盐水港，入于海。急水溪，二源并出云林县西界，经嘉义县东南，合西流，又经急水铺南，左纳十八重溪，又经铁线桥街北，又西，入于海。曾文溪，出府治东北，西北流。经大武陇北，右纳茄拔溪、左纳一小水，经府治北，又西经倒风港，入于海。柴头港，出府治东北山，西北流。经治北，又西，合德庆港为安平港，入于海。二层行溪，出府治东；茄定港，出雁门关岭；阿山店溪，出凤山县东北：并西流，入于海。淡水溪，出府治东六张犁，西南流。右纳一水、左纳二水，经下淡水西、凤山县治东，至潮州厝汛北；冷水沟水，出县东芋匏山：合二水西南流注之，又西南，汇为东港，入于海。茄藤港，在凤山县南，西流；入于海。率芒溪，出恒春县北武吉山，合一水，西流；入于海。刺桐港、枫港、五重溪、三重溪、射寮溪，并在恒春县北，西流；入于海。龙銮潭，在恒春县南，西北流；入于海。猪■〈犭劳〉束港，在恒春县东，东流；入于海。

　　台北府（冲、繁），西南距省治三百五十里，东、北、西界海，南界台东州，西南界台湾府；广袤里数阙。北极高二十五度十七分，京师偏东五度十五分。领县三、厅一：淡水（冲、倚）、新竹（疲、难。府西南）、宜兰（疲、难。府东南。头围，县丞驻）、基隆厅（冲、繁。府东北二百七十五里）。其山在府境者，北大屯、纱帽、大陇山，东北鸡笼山（在基隆厅），东府城、东攀山，南瓦窑山、大霸山、尖山、五指山，西南横山、金面山、虎头山、西南嵌山。海环府东、北、西三面，基隆口在基隆厅东北、沪尾口在府治西北。磺溪，出府治南山，合石头溪，东北流。左右各纳一小水，至枋桥街红仙水，合摆接溪诸水西流注之；又经府治西艋舺，十八重溪水北流折东注之；至大稻埕，大隆洞溪（出基隆厅东鸡笼山）合一水西流注之；又西北，分流，复合，经沪尾港，入于海。南嵌港（上流为大过溪），在府治西北；中沥溪、土牛沟、红毛港、凤山崎溪、旧港、油车港、香山港，并在新竹县西北，入于海。三貂溪，在基隆厅东南；草岭大溪、加礼远港、苏澳门，并在宜兰县南：俱入于海。

　　台东直隶州（冲、繁、疲、难。卑南厅改设），西北距省治五百里，东及南界海，西及西北界台湾府，北界台北府，西南界台南府；广袤里数阙。北极高二十二度二十五分，京师偏东四度（卑南，州同驻；花莲港，州判驻）。其山在州境者，北岐来山、能高山，西秀姑峦山，东丁象山。西出八同关为秀姑峦山一带番社，系属峦番所居；西南一带高山番社，系属昆番所居。大港，上源曰打马槛溪，出秀姑峦山，东流。经治北，右合网网溪、左合一水，经奇密社，入于海。卑南大溪，出州西南新武洛社，合三水，东南流，入于海。花莲港，二源，并出州西北，合数小水，经太平厂南，入于海。东澳、南澳、大浊水溪、大清水溪、小清水溪、得其黎溪、三栈溪、马武窟溪、八里芒溪、吕家望溪、知本溪、大苗里溪、子仑溪、■〈虫王〉大足高溪、千子壁溪、大乌万溪、巴塱卫溪、鲁木鹿溪、牡丹湾、八磘湾，并在州东南，入于海。

　　——选自原书卷七八（「志」五三「地理」一八）。

　　食货志

　　户口

　　田制

　　盐法

　　矿政

　　征榷

　　户口

　　（乾隆）二十四年，定番界苗疆禁例：凡台湾民番，不许结亲；违者离异。

　　嘉庆十五年，浙闽总督方维甸奏：■〈王葛〉玛兰田土膏腴，内地民人流寓者多。见检查户口，漳州人四万二千五百余丁、泉州人二百五十余丁、粤东人百四十余丁；与生、熟各番杂处，必须有所钤制。于是，议增■〈王葛〉玛兰通判一。

　　自雍正十三年户部题准：福建台湾府生番百九十九名汇入彰化籍。……嗣后台湾生番归化者甚众。

　　田制

　　福建各鹿场旷土，例许租与民耕。然台湾自历任镇臣创庄招佃，往往侵掳民、番地。乾隆时，谕禁武弁垦荒；旋禁土民私购番田。五十三年，福康安请拨余地畀番民自种，遴壮健作屯丁；内山未垦及入官荒废埔地八千八百余甲——每甲准民田十一亩零，共屯丁四千分地任耕，免赋而不给饷。从之。嘉庆中，■〈王葛〉玛兰开辟田园七千五十甲有奇。道光初，定番社未垦荒埔分给民人征租。粤西设土兵、狼兵，均给军田；粤东有狼田、猺田，仍按田充兵：其田均禁民典。台湾亦然。

　　（光绪）十二年，台湾巡抚刘铭传筹垦内山番荒，伐木变价以资抚恤。

　　——以上选自原书卷一二七（「志」一○二「食货」一）。

　　盐法

　　福建十六场，营销福建、浙江两省。其在台湾者尚有五场，营销本府；后入于日本。

　　——选自原书卷一三○（「志」一○五「食货」四）。

　　矿政

　　（同治十三年），海防议起，直隶总督李鸿章、船政大臣沈葆桢请开采煤、铁以济军需；上允其请，命于直隶磁州、福建台湾试办。

　　——选自卷一三一（「志」一○六「食货」五）。

　　征榷

　　（乾隆）五十二年，……越四年，以福建五虎门与台湾淡水八里岔设口开渡，由闽安镇征收进口税、南台口征收出口税。货物进口复运往他处，限一月内免重征；若逾限出口或限内移货别船，均征出口税。

　　（同治）三年，设福建台南之打狗口海关，归巡抚管理。

　　（光绪）十三年，改沪尾、打狗两关归台湾巡抚监督。

　　……

　　（咸丰）八年，复定英约：一、牛庄、台湾、登州、潮州、琼州等口，均准开埠通商。……

　　是年，允法商于潮州、琼州、台湾之淡水、登州、江宁通市，纳税输钞均同有约国。

　　九年，允俄人于上海、宁波、福州、厦门、广州、台湾、琼州七口通商，税则视各国例定。美约亦如之；并允于潮州、台湾两口开市，照新章完纳税钞。

　　（同治）二年，设东海、台南、淡水三关。

　　（光绪十三年），改台南、淡水两税归台湾巡抚监督。

　　——选自原书卷一三二（「志」一○七「食货」六）。

　　兵志

　　绿营

　　水师

　　海防

　　绿营

　　福建台湾巡抚，节制二镇：

　　台湾镇总兵，统辖镇标中营兼辖台湾北路、台湾水师二协、台湾城守及台湾南路等营（镇标中营，台湾北路协中营、右营，台湾水师协中营、左营、右营，台湾城守营左营、右营，台湾南路营，台湾嘉义营，台湾艋舺水师营，沪尾水师营，噶玛兰营，台湾恒春营，台湾道标台湾南路下淡水营）。

　　澎湖镇外海水师总兵，统辖镇标二营（镇标左营、右营）。

　　——选自原书卷一三八（「志」一一三「兵」二）。

　　水师

　　（乾隆）六年，以台湾远隔重洋，修造战船仍循旧制。其福建各船厂，兴泉道之泉厂与兴泉永三府合办、汀漳龙道之漳厂与汀漳龙三府协办、盐法道承修之福建厂与延邵建三府协办。

　　十二年，加台湾船厂运费。

　　（同治）六年，整顿福建台湾海防，增置龙艚等船。

　　八年，以江南形势先海后江，朝议拟以长江水师提督驻吴淞口，狼山、福山、崇明三镇标隶之；以江南提督移驻淮、徐，改福建水师提督为闽浙水师提督。寻左宗棠、彭玉麟议覆，以『海防不外战守二端，战宜原集兵力、守宜因势设险；仍循旧制为宜。福建水师自裁兵加饷后，实存水师六千九百余人、旗营水师三百余人，各营拖罾龙艚快艇等大小战船实存四十艘、台湾澎湖战船六艘、大小兵轮十艘，宜联合浙江省水师会操，官制则仍循其旧』。

　　十一年，彭玉麟以海防日亟，议设水师总统于吴淞，分设二镇。一驻直隶大沽，凡盛京、直隶、山东、江南各海口战船隶之；一驻福建厦门，凡浙江、福建、台湾、广东各海口战船隶之。两镇每年周巡海口，会哨于吴淞：是为南北洋水师建议之始。

　　十四年，因台湾疆土日辟，改安平水师副将为台东陆路副将——改鹿港游击为安平水师游击，任新设地方镇守之职。

　　＊＊＊＊

　　福建水师，顺治十三年始设福建水师三千人，唬船、哨船、赶缯船、双篷船百余艘。康熙二十四年，裁撤双篷船八十艘，以二十艘分防台湾及澎湖岛。雍正三年，于福州、漳州、台湾三处各设船厂，制造外海、内河大小战船。七年，设泉州船厂，修造各提镇协标水师战船；福州船厂承修四十六艘，泉州船厂承修四十八艘，漳州船厂承修五十二艘，台湾船厂承修九十六艘。……嘉庆四年，令战船悉改同安船式。……十年，增台湾水师同安梭船三十艘，编为「善」字号，分设台湾协标中、左、右三营。……十五年，裁撤台湾港口「善」字号船二十一艘。于鹿耳门增守港师船十六艘，编为「知」字号；增八桨快船十六艘，编为「方」字号。……（道光）七年，裁撤台湾水师营「知」字号、「方」字号船共三十二艘、「善」字号船九艘。别造白底艍船三十二艘，编为「顺」字号十六艘、「济」字号十六艘，分拨台湾协标中左右三营、澎湖协标、艋舺营。其外海战船名号凡十类，曰赶缯船、曰双篷艍船、曰双篷船、曰平底哨船、曰圆底双篷■〈舟古〉船、曰白艕■〈舟古〉船、曰哨船、曰平底■〈舟贡〉船、曰双篷哨船、曰平底船；内河战船名号凡九类，曰八桨船、曰六桨平底小巡船、曰花驾座船、曰八桨哨船、曰小八桨船、曰中八桨船、曰大八桨船、曰花官座船、曰哨艍船。各船水师多寡之数，以船之大小为衡。……台湾协标中营战船十九艘、右营十四艘、右营十六艘，澎湖协标左营战船十七艘、右营十六艘、艋舺营十四艘。

　　选自原书卷一四二（「志」一一七「兵」六）。

　　海防

　　台湾西与福、兴、泉、漳四府相值，距澎、厦各数百里。其山脉北起鸡笼，南尽沙马碕。东西沃野，一岁三熟。宋称毗舍那国；明季，日本、荷兰人迭踞之。顺治问，郑成功占台湾、金、厦，时犯漳、泉。康熙初，姚启圣以闽省水师三百艘讨之，先克金、厦。二十二年，施琅以水师二万克台湾，乃置台湾府，设厅、县各官；铸钱币、开学校、筑城垣、逐生番，戍兵万有四千，遂为海外重镇。康熙六十年朱一贵之叛，施世骠由厦门率水师六百艘进攻，七日而克之；乃以总兵官镇台湾、副将守澎湖。乾隆间，福康安平林爽文之乱，台湾北境乃渐展拓。其后山之地，至嘉庆间始辟之。光绪十三年，开台湾为省治，设巡抚以下各官，为中国海南右臂。及中日之战，割让于日本，而疆事益不可问云。

　　——选自原书卷一四五（「志」一二○「兵」九）。

　　交通志

　　电报

　　电报

　　同治十三年，日本犯台湾，两江总督沈葆桢疏言电报之利，诏旨饬办；不果行。……台湾以濒海要区，（光绪）十四年，亦水陆线并设焉。

　　＊＊＊＊

　　濒海之区，则设海线。……福建自川石山通台湾淡水，自厦门通上海、香港。

　　——选自原书卷一五八（「志」一三三「交通」三）。

　　邦交志

　　英吉利

　　法兰西

　　美利坚

　　德意志

　　日本

　　和兰

　　日斯巴尼亚

　　英吉利

　　（道光）十六年，定食鸦片烟罪。初，英自道光元年以后，私设贮烟大舶十余只，谓之趸船；又省城（广州）包买户，谓之窑口。由窑口兑价银于英馆，由英馆给票单至趸船取货，有来往护艇，名曰快蟹，炮械毕具。……旋因疆臣奏请严贩卖吸食罪名加重至死，而私贩私食如故。十八年，鸿胪寺卿黄爵滋请严吸食罪，行保甲连坐之法；且谓「祸烈于洪水猛兽」。疏上，下各督、抚议。于是请禁者纷起，湖广总督林则徐奏尤剀切；言『鸦片不禁绝，则国日贫、民日弱；十余年后，岂惟无可筹之饷，抑且无可用之兵』！帝深然其言，诏至京，面授方略，以兵部尚书颁钦差大臣关防，赴粤查办。……二十年夏五月，……英人见粤防严，谋扰闽，败于厦门。六月，攻定海，杀知县姚怀祥等。……二十一年春二月，英人犯虎门，水师提督关天培死之。……义律受挫，久之始变计，入闽攻厦门，再陷。……八月，英人攻鸡笼，为台湾道姚莹所败。……二十二年春正月，……姚莹复败英人于大安。……旋……命台湾设防。……秋七月，（英人）犯江宁。……英人要求各款：一、索烟价、商欠、兵费银二千一百万；二、索香港为市埠，并通商广州、福州、厦门、宁波、上海五口；一、英官与中国官用敌体礼；余则划抵关税、释放汉奸等款。……是为白门条约。自此，烟禁遂大开矣。而英犹以台湾杀英俘为总兵达洪阿、兵备道姚莹罪来诘；不得已，罢之。

　　＊＊＊＊

　　（同治）七年十二月，台湾英领事吉必勋因运樟脑被阻，牵及教堂；洋将茄当踞营署，杀伤兵勇，焚烧军火局库，索取兵费。事闻，诘英使；久之，始将吉必勋撤任。

　　——选自原书卷一六一（「志」一三六「邦交」二）。

　　法兰西

　　（光绪）九年三月，（法越）战事起，法据南定，旋为刘永福所败。会越王薨，法以兵胁嗣王，立新约二十七条，尽攘其兵权、利权、政权；并申明越境全归保护，中国不得干预。中国闻之，乃命唐炯、徐元旭出关，彭玉麟办粤防、张佩纶会办军务。会山西、北宁连陷，官兵退守太原，法乘势扰浙、闽，陷基隆、澎湖，至是始宣战。十月二日，谅山大捷，法忽请和。……六月，（法兵）攻台北基隆，为刘铭传所败。秋七月，法水师提督孤拔等率兵船入闽，泊马尾等处，迫交船厂，欲据为质。时张佩纶以会办海防兼船政大臣漫不设备，法遂开炮毁船厂；复分兵扰东京、台湾，陷基隆、窥谅山。十一年春正月，犯镇南关，杨玉科战没；旋复大创之，并炮毙孤拔于南洋。法人乃请和，……李鸿章与议新约十条：一、法自行弭乱，华不派兵赴北圻。二、法与越自立约，或已定、或续立；中越往来不碍中国威望体面，亦不违此次约。三、六个月会勘界；北圻界处或稍改正，以期两益。四、法保护人民欲过界入中国，边员给照；华人入越，请法给照。五、保胜以西、谅山以北通商，华设关、法设领事；北圻亦可驻华领事。六、三个月内会定商款；法运越货税，照他处较减。七、法在北圻造铁路；中国若造铁路，雇法工。八、此约十年再修。九、法即退基隆，二月内台湾、澎湖全退。

　　——选自原书卷一六二（「志」一三七「邦交」三）。

　　美利坚

　　（咸丰）八年二月，美随英、法调兵船来津。……五月，命大学士桂良、吏部尚书花沙纳为钦差大臣，与美使列卫廉定约。……冬十月，定通商税则。……九年七月，换约，还所掳前附和英人之蒋什坡。美使回沪，请照新章完纳船钞及在潮州、台湾先行开市。钦差大臣两江总督何桂清以前大学士桂良等给与照会，言明各口通商，俟英、法条约议定再照新章办；不服。乃允先开潮州、台湾两口市及照新章纳船钞，余仍从缓。

　　＊＊＊＊

　　（同治）六年，美「罗妹」商船至台湾之琅■〈王乔〉洋面遭风船破，被生番戕害——又前有美商船「罗发」遭风飘至台湾极南海岛，亦被害；至是，美住厦门领事李让礼欲坐兵船赴台住泊。八月，到琅■〈王乔〉，会台湾镇总兵刘明灯究诘此案，而龟仔角生番纠集十七番社谋抗拒。刘明灯招番目卓杞笃往谕，始知五十年前龟仔角一社之番悉被洋人杀害，仅存樵者二人，以致世世挟仇图报。因谕番人解散，劝李让礼无深究，免再结仇。李让礼许诺，遂议结。既而李让礼请在象鼻山设立炮台，未允。

　　——选自原书卷一六四（「志」一三八「邦交」四）。

　　德意志

　　咸丰十一年，布路斯及德意志诸国……使臣艾林布赴天津呈三口通商大臣，请立条约。王大臣以闻，命总理各国事务、仓场总督崇纶充全权大臣，赴天津会崇厚酌办。布使呈条约四十二款，……既又称日耳曼通商诸国欲在台湾之鸡笼、浙江之温州通商，并照各国驻京办事。崇纶覆以日耳曼各国通商，均归布路斯统辖约束；只办通商，不得涉别事。并论以京师非贸易之区，不能派员常驻；至鸡笼、温州二处为英、法两国条约所无，不能增益。……遂定议，以五年后许派秉权大臣一员驻京兼办各国事，余与法国条约略同。

　　＊＊＊＊

　　（同治）八年，咸伯国商人美利士私在台湾大南澳境伐木垦荒，闽浙总督以闻。总署以美利士违约妄为，牒布使诘问，请其查办。

　　——选自原书卷一六四（「志」三九「邦交」五）。

　　日本

　　日本，久通中国；明季以寇边，禁互市。清兴，始复故。

　　康熙十二年，平南王尚可喜致书于长崎奉行，请通商舶；闽、粤商人往者益众，杂居长崎市。初有船百八十艘，后由七十艘迭减至二十余艘。货运中国，岁限八千贯；置奉行三人讥察之，榷其税。然日本方严通海之禁，其国人或潜来台湾及各口贸易，事发辄罪之。

　　＊＊＊＊

　　（同治）十年，日本以大藏卿藤原宗臣为专使来聘，命授李鸿章钦差大臣，……与议条款。日使初请照西约办理，久之始订条约十八款、通商章程二十三款；互遣使臣、设领事、以上海等十五口与日本横滨等八口通商而禁其私入内地，微异西国诸约。……

　　十二年四月，日本使臣副岛种臣来京换约，遣其随员柳原前光、翻绎官郑永宁诣总署，询问三事：一询澳门是否中国管辖，抑由大西洋主张？一询朝鲜诸凡政令是否由朝鲜自主，中国向不过问？一询台湾生番戕害琉球人民，拟遣人赴生番处诘问等语。王大臣等当与辩正。

　　＊＊＊＊

　　十三年三月，日本兵船至厦门，声称赴台湾查办生番。李鸿章致总署谓：『各国与兵，必先有文函知会。因何起衅台湾生番一节，并未先行商办，岂得遽尔称兵』！既闻美人李让礼带领陆军，又雇美国水师官领兵船欲图台湾，李鸿章复致总署谓：『此事如果属实，不独日本悖义失好，即美人帮助带兵、雇商船装载弁兵军械，均属违背万国公法，且与美约相助调处之意不符。应请美使遵照公法，撤回李让礼等，严禁商船应雇装载弁兵。日本既无文函知会，仅将电信抄送上海道，云派员往台湾查问，难保不乘我不备，闯然直入。闽省应先派兵轮水师往台湾各港口盘查瞭望；另调得力陆军数千，即用轮船载往凤山琅■〈王乔〉附近一带择要屯扎，为先发计』。仍日本兵船忽犯台湾番社，以兵船三路进攻——路各五、六百人；生番惊窜，牡丹、高士佛、加芝来、竹仔各社咸被焚。其时，尚有兵轮船泊厦门。于是台湾戒严，命船政大臣沈葆桢渡台设防。葆桢密疏联外交、储利器、储人才、通消息四事，闽浙总督李鹤年亦陈台湾地利并遣水路各营分往凤山、澎湖等处屯扎。是月，日本攻生番网索、加芝来等社，移兵胁龟仔角社；社番誓不降。帝命福建布政使潘霨赴台湾会商设防。

　　五月，沈葆桢、潘霨率洋将日意格、斯恭塞格至台湾，奏陈理谕、设防、开禁等事；皆报可。初八日，潘霨偕台湾兵备道夏献纶及洋将日意格、斯恭塞格等乘轮船由安平出海，抵琅■〈王乔〉；诣日营，晤中将西乡从道，示以葆桢照会，略云：『生番土地隶中国者二百余年，「杀人者死」，律有明条；虽生番，岂能轻纵！然此中国分内应办之事，不当转烦他国劳师糜饷。乃闻贵中将忽然以船载兵，由不通商之琅■〈王乔〉登岸；台民惶恐，谓不知开罪何端，使贵国置和约于不顾。及观贵中将照会闽浙总督公文，方知为牡丹社生番戕害琉球难民而起。无论琉球虽弱，尽可自鸣不平；即贵国专意恤邻，亦何妨照会总理衙门商办！乃积累年之旧案，而不能候数日之回文。此中曲直是非，想亦难逃洞鉴！今牡丹社已残毁矣，而又波及于无辜之高仕佛等社。来文所称殛其凶首者，谓何也？所称往攻其心者，谓何也？帮办潘布政使自上海面晤贵国柳原公使，已商允退兵；以为必非虚语。乃闻贵中将仍扎营牡丹社，且有将攻卑南社之谣。夫牡丹社，戕琉球难民者也；卑南社，救贵国难民者也。以德为怨，想贵中将必不其然！第贵中将知会闽浙总督公文有「佐藤利八至卑南番地亦被劫掠」之语，诚恐谣传未必无因。夫凫水逃生者有余资可劫？天下有劫人之财，肯养其人数月不受值者耶？即谓地方官所报难民口供不足据，贵国谢函俱在，并未涉及劫掠一言！贵国所赏之陈安生，即卑南社生番头目也；所赏之人即所诛之人，贵国未必有此政体！两国和谊载在盟府，永矢弗谖。本大臣敢不开诚布公，以效愚者之一得；惟高明裁察见覆』！霨复造其营，从道辞以病。霨及献纶遂遣人传各社番目，至者凡十五社；译传大意，皆求保护。因谕令具状「愿遵约束，不敢劫杀」！霨等宣示国家德意，加以犒赏；番目等咸求设官经理，永隶编氓。霨等因从道不出，将还；从道复来谒，坚以「生番非中国版图」为词。及示以「台湾府志」所载生番岁输番饷之数与各社所具结状，日将始婉谢，请遣人附我轮船，一至上海致书柳原前光，一请厦门电报本国暂止添兵。霨等遂返。

　　初，日本逐牡丹社番，踞其地。旋有轮船二，先后至。一径往后山射寮港，一载兵二百、妇人十余泊射寮港，携食物、什具、农器及花果草木各种分植龟潭、后湾，为久居计；窥我兵力不厚，仍肆要求。沈葆桢请派水师提督彭楚汉率师来台湾。日旋增兵驻风港，沈葆桢急饬营将王开俊由东港进驻枋寮，以戴德一营由凤山驻东港为后应。日人水野遵入猪朥索、高士佛诸社，又自后湾开道达龟山巅。其风港之营将，分驻平埔为援应；因遣其通事彭城中平至琅■〈王乔〉谒委员周有基，讯中国四处布兵何意？有基以「巡察」应之。葆桢照会日将，劝令回兵。时李鸿章亦深虑台地兵单，及沈葆桢请借拨洋枪队，即奏以提督唐定奎统军赴台湾助防。葆桢亦奏称『澎湖为台、厦命脉所关，守备单弱；非大枝劲旅，仍无以壮民气而戢戎心。请催迅速前来，庶台、澎气脉藉以灵通，金、厦诸防亦资巩固』。奉旨俞允。潘霨又偕前署镇曾元福等赴凤山旧城募土勇，并励乡团；因亲履海口之打鼓山等处踏勘要隘，建立兵栅以待淮军。

　　是月，柳原前光入京，先谒李鸿章；鸿章遣道员孙士达往答拜，属以到京后勿言兵费及请觐两事。日本又遣大久保利通入京，美领事毕德格复出任调停，说鸿章仍允照柳原原议三条，并加抚恤赔命。初，日人刘穆斋在花莲港遭风，破船失银，称社番盗劫。沈葆桢命夏献纶集讯其地居人及船户，查无劫掠失银之事，惟日人欲从生番租地，给有洋银，番目来益不受而止；并缴出日本前给旗物。葆桢因奏言：『日本和约第三条，禁商民不准诱惑土人；第十四条，约沿海未经指定口岸，不准驶入；第二十七条，船只如到不准通商口岸私作买卖，准地方官查拿。今台后岐莱地方，中国所辖，并非通商口岸；此次前赴岐莱之成富清风等携游历执照勾引土番，均违和约。现已确查岐莱各社，并无窃盗银物；其缴出旗、扇各件，当即发交苏松太道转给驻沪日本领事收回，将游历执照追销。其违约妄为之处，应由彼国自行查办。并录民番供结咨呈总署牒其外务省转饬日本领事照章办理，以弭衅端』。从之；命速修安平炮台及筹办铁甲船。续谕：『日本虽未启兵端，然日久相持，终非了局。现淮军续抵凤山，罗大春业抵苏澳，沪尾、鸡笼等口调兵阨扎』。葆桢于是设防益严，日人乃谋撤兵；而西乡从道仍迁延不即退，欲牡丹社赔给兵费。柳原前光既至京，先递照会，有「台湾生番为无主野蛮，本不必问之中国」之语，先请觐见。总署责以『台湾生番系中国地，不应称为「无主野蛮」。迭次来京，并未与中国商明；何以捏称「中国允许日本自行办理」』？柳原前光答辩。久之，始议定三条：给恤银十万，再给修道建房费四十万两；定期撤兵付银，互换条约。于是大久保往琅■〈王乔〉，命领事福岛九成谒沈葆桢，陈五事：一、请派人受代。一、请撤销两国大臣来往公文。一、请被害遗骸于收埋处建碑表墓，并许日人以后登岸扫祭。一、请以后台湾交涉事件，由中国官交厦门领事。葆桢以抚局已成，允之；惟于「登岸扫祭」一节，覆以「须有领事官钤印执照，祭毕即归」。遂各遣员交代事讫，西乡从道率兵去。

　　＊＊＊＊

　　（光绪）二年，……日本屯兵琉球，福建巡抚丁日昌以琉球距台北鸡笼水程不过千里，请统筹全局以防窥伺；报可。

　　三年……五月，琉球国王密遣陪臣赍咨赴闽诉日本阻贡物；闽浙总督何璟等以闻，并出使日本大臣何如璋（？）。如璋乃往日本外务寺岛宗则商议，并照会其外务卿；延不答复。

　　五年正月，日人驱遣琉球官员之在日本者令回琉球；并派内务大丞松田往琉球，废琉球为郡县，并令改用纪元。如璋函报总署，复亲往见其内务卿伊藤博文及外务卿；皆不得要领。时有美前总统格兰忒者游历来华，又将有日本之行；鸿章因以琉球事相托，格兰芯慨然以调处自任。及至日本，以琉球各岛本分三部，商拟将中部归球，立君复国，中、东两国各设领事保护；其南部近台湾，为中国属地，割隶中国；北部近萨摩岛，为日本属地，割隶日本：冀可息事。而日本总称琉球为己属国，改球为县系其内政；格兰忒请另派大员会商。李鸿章因达总署，请照会日本外务省，请其另派大员来华会商；而日本则欲中国另派大员前往东京——或如光绪二年在烟台会议，李鸿章执不许。会俄因废约事与中国肇衅，詹事府左庶子张之洞奏「俄人恃日本为后路，宜速联络日本，所议商务可允者早允；但得彼国两不相助，俄事自沮」。政府得奏，因徇日使宍户玑之请，以南部宫古、八重山二岛归中国而加入内地通商照各国「利益均沾」之条。宍户玑又以「本国见与西洋各国商议增加关税、管辖商民两事，美国已允；请一并加入条约」！总督以日本既与各国商议，俟日本与各国订定后再彼此酌议，暂不并加入约；已定议矣。而右庶子陈宝琛以「俄事垂定，球案不宜遽结、日约不可轻许」上言，两江总督刘坤一、出使日本大臣黎庶昌、内阁学士黄体芳各有建议，皆不果行。

　　八年十二月，李鸿章复与总署议球案，欲就前议中国封贡议结；仍不决。

　　……

　　十二年五月，日本公使盐田议修约。李鸿章以为宜缓，因致总署谓：『日廷现与欧美各国改约，应俟彼商定后，我再与议；庶可将西国所订各款，参酌办理。又球案亦当并商妥结，免致彼此久存芥蒂。请总署酌夺』！旋因长崎兵捕互斗案出，暂置未议；而琉球遂属于日，不复议及矣。

　　＊＊＊＊

　　二十年三月，朝鲜东学党乱作，乞援于中国，中国派兵前往。日本旋亦以兵往，李鸿章电驻日公使汪凤藻与日本政府抗议；日仍陆续出兵。及事平，驻韩道员袁世凯牒日本驻韩公使大鸟圭介援约同时撤兵。日本外务省提出三项：一、中日两国兵协同平定韩国内乱；二、乱定后，两国各设委员于京城监督财政及吏治；三、募集公债，以为朝鲜改革经费。总署电令汪凤藻答复，略谓朝鲜内政应由朝鲜自由改革，不应干预。日本政府覆凤藻谓：朝鲜缺独立资格，日本为邻邦交谊，不能不代谋救济。既又提出二条件，谓无论中国政府赞成提案与杏，日本军队决不撤回。中国主撤兵再议，日本则要求议定再撤兵；特久不下。七日，日本遂宣战，误击沈「高升」英船。时日本寓华商民属美领事保护，中国寓日商民亦托美保护；美使调停无效。及战事起，提督叶志超、卫汝贵守平壤、牙山，先溃，左宝贵阵亡；海军继败。于是日军渡鸭绿江，九连城、凤凰城、金州、海城、大连、旅顺、盖平、营口、登州次第失守；又破威海卫，袭刘公岛，降提督丁汝昌，海军舰尽熸。

　　初，日人志在朝鲜。至是，并欲中国割地、赔费，指索台湾；又提出四条件：一、派大员往东洋议约；二、赔兵费五万万；三、割旅顺及凤凰城以东城；四、韩为自主之邦。二十一年正月，命张荫桓、邵友濂赴日本议和，拒不纳；乃以李鸿章为全权。鸿章至日本，日本派伊藤博文、陆奥宗光为全权大臣，与鸿章会议于马关；月余不决。鸿章旋为日本刺客所伤，又命其子李经芳为全权帮办。卒订约十一款，认朝鲜独立、割辽南及台湾、赔款二万万，且许以内地通商、内河行轮、制造土货等事；暂行停战。张之洞、刘坤一等闻之，亟电力争；俄国亦约法、德，劝日让还辽南。日索交台湾益亟，朝旨命台湾巡抚唐景崧交台。台民汹汹欲变，并引「公法」力争；政府不得已，又因王文韶、刘坤一电阻，乃谕之曰：『新定和约，让地两处、赔款二万万，日人坚执非此不能罢兵。连日廷臣来奏，皆以和约为必不可准。目前事机至迫，和、战两事利害攸关，即应主断』。命直陈；又命李鸿章覆电伊藤展期。鸿章以原议批准电知，若改约另议，适速其决裂；请暂行批换。乃派道员伍廷芳、联方等往烟台换——初限期四月十四日，及伍廷芳等至烟台，日使伊东美久治请速换约，限十四日申刻。廷芳驳以停战至十四夜子刻为止，乃听稍缓。亥刻换讫，伊东美久治即行。

　　会台湾民变，将劫唐景崧、刘永福守台，别求各国查照「公法」从公剖断。于是日派水师提督桦山资纪赴台，限日交割；政府乃派李经芳为交付台湾大臣。经芳之澎湖，与桦山指交于舟次。自是，台湾属日矣！……

　　——选自原书卷一六五（「志」一四○「邦交」六）。

　　和兰

　　和兰，「明史」作荷兰，欧罗巴滨海之国。

　　清顺治十年，因广东巡抚请于朝，愿备外藩，修职贡。十三年，赍表请朝贡；部议五年一贡，诏改八年一贡，以示柔远。十八年，郑成功攻台湾，逐和兰而取其它；诏徙沿海居民，严海禁。

　　（康熙）二十二年，和兰以助剿郑氏功，首请开海禁通市；许之。……

　　——选自原书卷一六六（「志」一四一「邦交」七）。

　　日斯巴尼亚

　　日斯巴尼亚，一名西班牙；即大吕宋也。……

　　光绪三年，日国因「索伯拉那」船遭风案，声请欲派兵船来台湾。福建巡抚丁日昌上奏，言『西班牙属岛小吕宋之北，即连台湾之南；海中山势断续相接，较之日本尤为迫近。本年五、六月间用兵苏禄，攻破其城；故有狡焉思逞之意。非亟加整备，速办矿务、垦务、水雷、铁甲船轮路、电线诸举，无以图自强』！已而兵船不果来。

　　选自原书志卷一六六（「志」一四一「邦交」七）。  
　 
清史稿台湾资料集辑三

　　表

　　诸臣封爵世表

　　疆臣年表

　　诸臣封爵世表

　　王、公

　　侯

　　伯

　　子

　　男
清史稿台湾资料集辑四之一

　　列传

　　一（诸王）

　　二（诸王）

　　三（诸王）

　　四（诸王）

　　五（诸王）

　　六

　　七

　　一

　　穆尔哈尔（子务达海、汉岱）

　　舒尔哈齐（子济尔哈朗、费扬武、济尔哈朗子济度、费扬武子尚善、傅喇塔、诸孙屯齐、洛托）

　　穆尔哈尔（子务达海、汉岱）

　　诚毅壮勇贝勒穆尔哈齐，显祖第二子。骁勇善战，每先登陷陈。岁乙酉，从太祖伐哲陈部。值大水，遣众还；留八十人——被棉甲者五十、被铁甲者三十，行略地。加哈人苏枯赖虎密以告，于是托漠河章甲把尔达撒尔湖界凡五城，合兵御我。后哨章京能古德驰告，上出他道弗遇。上深入，遥望见敌兵八百余陈浑河至于南山。包朗阿孙札亲桑古里惧敌众，解其甲授人，上呵之。穆尔哈齐及左右颜布禄兀浚噶从上驰近敌陈，下马奋击，射杀二十余人，敌渡浑河走。穆尔哈齐复从上蹑敌后，至吉林崖，遥见敌兵十五自旁径来，上去冑上缨，隐而待；射其前至者贯脊殪，穆尔哈齐复射殪其一，余皆坠崖死。上曰：『今日以四人败八百人，天助我也』！

　　穆尔哈齐屡从征伐，赐号「青」巴图鲁——译言「诚毅」。天命五年九月，卒，年六十；上临祭其墓。顺治十年，追封谥。

　　子十一，有爵者六：达尔察、务达海、汉岱、塔海、祜世塔、喇世塔。达尔察、塔海、祜世塔、喇世塔，皆封辅国公；达尔察谥「刚毅」，喇世塔谥「恪僖」。

　　襄敏贝子务达海，穆尔哈齐第四子；事太宗，授牛彔章京。崇德元年，从睿亲王多尔衮伐明，攻沙河、南和及临洛关、魏县，并有功。三年，授刑部左参政。从贝勒岳托败明兵开平，复偕固山额真何洛会等败明兵沙河、三河，又败之浑河岸至赵州；复攻山东，克临清、安邱、临淄；还次密集，俘四千余。五年，授镶白旗满洲梅勒额真。从攻锦州，夜略杏山、塔山。七年，擢刑部承政。从伐明，分军略登州；未至先归，坐夺俘获入官。

　　顺治元年，从定京师，逐李自成至延安城，兵夜出击，破之；复从豫亲王多铎徇江南。三年，又从讨苏尼特腾机思，败土谢图汗、硕雷汗援兵。五年，偕固山额真阿赖等戍汉中。累进爵，自三等辅国将军至贝子。

　　六年，偕镇国公屯齐哈、辅国公巴布泰代英亲王阿济格讨叛将姜瓖。八年，摄都察院事。

　　十一年，从郑亲王世子济度讨郑成功；中道疾作，召还。十二年，卒；谥「襄敏」。

　　务达海子托克托慧，封镇国公。托克托慧子扬福，事圣祖；官黑龙江将军久，圣祖屡称之，命袭不入八分镇国公。卒，谥「襄毅」。扬福子三官保，圣祖褒其孝，即命继扬福署黑龙江将军，袭爵。

　　汉岱，穆尔哈齐第五子，事太宗，与务达海同授牛彔章京。崇德六年，从上围松山，击破明总兵吴三桂、王朴。七年，从贝勒阿巴泰伐明，攻蓟州、河间、景州，进克兖州；即军前授兵部承政。

　　顺治元年，从入关，击李自成；又从多铎西征，破自成潼关。二年，与梅勒额真伊尔德率兵自南阳趋归德，克州一、县四；渡淮，克扬州，赐金二十五两、银千三百两。

　　三年，授镶白旗满洲固山额真，与贝勒博洛徇杭州；进攻台州，击明鲁王以海。分兵略福建，攻分水关，破明唐王将师福；入崇安，斩所置巡抚杨文英等；下兴化、漳州、泉州。

　　五年，从贝子屯齐将兵讨陕西乱回。乱定，与英亲王阿济格合军讨叛将姜瓖。六年，从巽亲王满达海克朔州、宁武；移师攻辽州，下长留、襄桓、榆社、武乡诸县。

　　七年，授吏部尚书、正蓝旗满洲固山额真。八年，调刑部。累进爵，自一等奉国将军至镇国公。

　　九年，复调吏部。从定远大将军尼堪下湖南；尼堪战没，坐夺爵。十二年，复授吏部尚书，加太子太保，授镇国将军品级。十三年四月，坐依阿蒙蔽，夺官；卒。

　　汉岱子海兰、席布锡伦、嵩布图，均封辅国公；海兰谥「悫厚」，席布锡伦谥「悼敏」，嵩布图谥「怀思」。

　　舒尔哈齐（子济尔哈朗、费扬武、济尔哈朗子济度、费扬武子尚善、傅喇塔、诸孙屯齐、洛托）

　　庄亲王舒尔哈齐，显祖第三子；初为贝勒。斐悠城长策穆特黑苦乌拉之虐，愿来附；太祖令舒尔哈齐及贝勒褚英、代善、诸将费美东、扬古利、常书、侍卫扈尔汉、纳齐布将三千人往迎之。夜阴晦，军行纛有光，舒尔哈齐曰：『吾从上行兵屡矣，未见此异；其非吉兆耶』！欲还兵；褚英、代善不可。至蜚悠，尽收环城屯寨五百户而归。乌喇贝勒布占泰发兵万人邀于路，褚英、代善力战破之。舒尔哈齐以五百人止山下，常书、纳齐布别将百人从焉。褚英、代善既破敌，乃驱兵前进绕山行，未能多斩获。师还，赐号「达尔汉」巴图鲁。既论常书、纳齐布止山下不力战罪，当死；舒尔哈齐曰：诛二臣，与杀我同』！上乃宥之，罚常书金百，夺纳齐布所属。自是，上不遣舒尔哈齐将兵。

　　舒尔哈齐居恒郁郁，语其第一子阿尔通阿、第三子札萨克图曰：『吾岂以衣食受羁于人哉』！移居黑扯木。上怒，诛其二子；舒尔哈齐乃复还。岁辛亥八月，薨。顺治十年，追封谥。

　　子九，有爵者五：阿敏、图伦、寨桑武、济尔哈朗、费扬武。

　　郑献亲王济尔哈朗，尔舒哈齐第六子。幼育于太祖，封和硕贝勒。

　　天命十一年，伐喀尔喀巴林部、扎噜特部，并有功。天聪元年伐朝鲜，朝鲜国王李倧既乞盟，阿敏仍欲攻其国都；岳托邀济尔哈朗议，济尔哈朗曰：『吾等不宜深入，当驻兵平山以待』。卒定盟而还。五月，从上伐明，围锦州；偕莽古尔泰击败明兵。复移师宁远，与明总兵满桂遇；裹创力战，大败其众。二年五月，偕豪格讨蒙古固特塔布囊戮之，收其众归。三年八月，伐明锦州、宁远，焚其积聚。十月，上率师自洪山口入；济尔哈朗偕岳托攻大安口，夜毁水门以进，击明马兰营援兵。及旦，明兵立二营山上；济尔哈朗督兵追击，五战皆捷，降马兰营、马兰口、大安口三营。引军趋石门寨，歼明援兵；寨民出降。会师遵化，薄明都，徇通州张家湾。四年正月，从上围永平，击斩叛将刘兴祚，获其弟兴贤。既克永平，与贝勒萨哈璘驻守；察仓库、阅士卒、置官吏，传檄下滦州、迁安。三月，阿敏代戍，乃引师还。五年七月，初设六部，济尔哈朗掌刑部事。从上围大凌河，济尔哈朗督兵收近城台堡。六年五月，从征察哈尔；还趋归化城，收其众千余人。七年三月，城岫岩。五月，明将孔有德、耿仲明自登州来降，明总兵黄龙以水师邀之，朝鲜兵与会；济尔哈朗与贝勒阿济格等勒军自镇江迓有德等，明兵引去。

　　崇德元年四月，封和硕郑亲王。三年五月，攻宁远，薄中后所城，明兵不敢出；移师克模龙关及五里堡屯台。四年五月，略锦州、松山，九战皆胜，俘其众二千有奇。五年三月，修义州城。蒙古多罗特部苏班岱、阿尔巴岱附于明，屯杏山五里台，请以三十户来归；上命率师千五百人迎之，戒曰：『明兵见我寡，必来战；可分军为三队以行』。夜过锦州，至杏山，使潜告苏班岱等携辎重以行。旦明，杏山总兵刘周智与锦州松山守将合兵七千逼我师，济尔哈朗纵师入敌阵，大败之；赐御厩良马一。九月，围锦州，设伏城南，敌不进；追击，破之。六年三月，复围锦州；立八营，掘壕筑堑以困大寿。大寿以蒙古兵守外郛，台吉诺木齐等遣人约献东关，为大寿所觉，与之战；济尔哈朗督兵薄城，蒙古兵缒以入，掳其郛，迁蒙古六千余人于义州，降明将八十余。上御笃恭殿宣捷。四月，败明援兵；五月，又败之，斩级二千。六月，师还。九月，复围锦州。十二月，洪承畴自松山遣兵夜犯我军；我军循壕射之，敌败去，不得入，尽降其众。七年，再围锦州。三月，大寿降，堕松山、塔山、杏山三城以归；赐鞍马一、蟒缎百。

　　八年，世祖即位，命与睿亲王多尔衮同辅政。九月，攻宁衮，拔中后所，并取中前所。顺治元年，王令政事先白睿亲王，列衔亦先之。五月，睿亲王率师入山海关，定京师；十月，封为信义辅政叔王，赐金千、银万、缎千疋。四年二月，以府第逾制，罚银二千，罢辅政。五年三月，贝子屯齐尚善、屯齐喀等讦王诸罪状，言王当太宗初丧，不举发大臣谋立肃亲王豪格。召王就质，议罪当死；遂兴大狱，勋臣额亦都、费英东、扬古利诸子侄皆连染，议罪当死、籍没，既改从轻。比王坐降郡王，肃亲王豪格遂以幽死。闰四月，复亲王爵。九月，命为定远大将军，率师下湖广。十月，次山东，降将刘泽清以叛诛。六年正月，次长沙。明总督何腾蛟、总兵马进忠、陶养用等合李自成余部一只虎等据湖南，王分军进击，拔湘潭，擒腾蛟。四月，次辰州，一只虎遁走；克宝庆，破南山坡、大水、洪江诸路兵凡二十八营。七月，下靖州；进攻衡州，斩养用，逐敌至广西全州。分军下道州、黎平及乌撒土司，先后克六十余城。七年正月，师还，赐金二百、银二万。八年二月，偕巽亲王满达海、端重亲王博洛、敬谨亲王尼堪奏削故睿亲王多尔衮爵（语详睿亲王传）。三月，以王老，免朝贺、谢恩行礼。

　　九年二月，进封叔和硕郑亲王。十二年二月，疏言『太祖创业之初，日与四大贝勒、五大臣讨论政事得失，咨访士民疾苦；上下交孚，鲜有壅蔽：故能扫清群雄，肇兴大业。太宗缵承大统，亦时与诸王贝勒讲论不辍；崇奖忠直，录功弃过。凡诏令，必求可以顺民心、垂久远者。又虑武备废弛，时出射猎。诸王、贝勒置酒高燕，以优戏为乐；太宗怒曰：「我国肇兴，治弓矢、缮甲兵，视将士若赤子；故人争效死，每战必克。常恐后世子孙弃淳厚之风俗，习汉俗，即于慆淫。今若辈为此荒乐，欲国家隆盛，其可得乎」？遣大臣索尼再三申谕。今皇上诏大小臣工尽言，臣以为平治天下，莫要于信。前者轸恤满洲官民，闻者欢忭。嗣役修干清宫；诏令不信，何以使民！伏祈效法太祖、太宗，时与大臣详究政事得失；必商榷尽善，然后布之诏令，庶几法行民信，绍二圣之休烈。抑请者：垂谟昭德，若先于史。古圣明王近君子、远小人，措天下于太平、垂鸿名于万世，翳史官是赖。今宜设起居注官，置之左右；一言一行传之无穷，亦治道之助也」。疏上，嘉纳之。五月，疾革；上临问，奏『臣受三朝厚恩，未及答愿以取云、贵、殄桂王，统一四海为念』！上垂涕曰：『天奈何不令朕叔长年耶』！言已，大恸；命工图其像。翼日，薨；年五十七。辍朝七日，赐银万，置守园十户，立碑纪功。康熙十年六月，追谥。乾隆四十三年正月，诏配享太庙，复嗣王封号曰「郑」。

　　济尔哈朗子十一；有爵者四：富尔敦、济度、勒度、巴尔堪。

　　简纯亲王济度，济尔哈朗第二子。初封简郡王；富尔敦卒，封世子。

　　十一年十一月，命为定远大将军，率师讨郑成功。十二年九月，次福州；久之，进次泉州。十三年六月，成功将黄梧、苏明、郑纯自海澄来降，移军次漳州。俄，成功犯福州；遣梅勒额真阿克善等赴援，击败之，斩二百余级。复击斩其将林祖兰等，夺其舟十有四；又分军攻惠安、闽安、漳浦，获舟数百，斩二千余级。

　　十四年三月，师还。上遣大臣迎劳芦沟桥，始闻郑献亲王之丧，令入就丧次；上临其第，慰谕之。五月，袭爵，改号简亲王。十七年，薨。

　　济度子五，喇布、德塞、雅布先后袭爵简亲王。

　　靖定贝勒费扬武，一名芬古，舒尔哈齐第六子。

　　天聪五年，授镶蓝旗固山额真。从上伐明，攻大凌河城；费扬武率本旗兵围其西南。上幸阿济格营，城兵突出，费扬武击败之；上令诸军向锦州帜而驰，若明援兵至者，以致祖大寿。费扬武迎击，大寿败入城，遂不敢出。八年，再从伐明。师进独石口，克长安岭；攻赤城，克其郛。九年，师入山西，上命费扬武等攻宁、锦，缓明师；大寿军大凌河西，击败之。崇德元年，伐明；克城十。是冬，伐朝鲜。叙功，封固山贝子。四年，坐受外藩蒙古贿，削爵；寻复封辅国公。七年，伐明；败明总兵白腾蛟等于蓟州，克其城。

　　八年，代戍锦州。十二月，卒。顺治十年，追封谥。

　　费扬武子七，有爵者三：尚善、傅喇塔、努赛；努赛封贝子，谥「悼哀」。

　　尚善，初袭辅国公；顺治元年，进贝子。

　　二年，从多铎南征，击李自成；敌以骑兵三百冲我师，尚善击败之。平河南、下江南，并有功；赐圆补纱衣一袭、金百、银五千、鞍马一。五年，戍大同。六年，进贝勒，掌理藩院，为议政大臣。

　　十五年，从多尼征云南。明桂王由榔奔永昌，尚善进镇南州，破其将白文选于玉龙关；渡澜沧江，下永昌，由榔先遁。乘胜取腾越、进南甸，至孟村而还。十六年，赐蟒袍一、玲珑刀一、鞍马一。十七年，追论尚善撤永昌守兵、致军士入城伤人罪，降贝子。康熙十一年，复爵，任右宗正；以疾罢。

　　吴三桂反，授安远靖寇大将军，率师之岳州。尚善至军，移书三桂曰：『王以亡国余生，乞师我朝，殄歼贼寇，雪国耻、复父雠；蒙恩眷礼，列爵分藩，富贵荣宠迄今三十余年矣。而晚节末路自取颠覆，窃为王不解也！王今借口，兴复明室。曩者大兵入关，不闻请立明裔；天下大定，犹为我计除后患、翦灭明宗，安在其为故主效忠哉！将为子孙创大业，则公主额驸入滇之时，何不即萌反侧？至遣子入侍，乃复称兵以陷子于戮；可谓慈乎？若谓光耀前人，则王之投诚也，祖、考皆膺封锡；今则坟茔毁弃、骸骨遗于道路，可谓孝乎？为人臣仆，身事两朝，而未尝忠于一主；可谓义乎？躬蹈四罪，而犹逞志角力，谬欲收拾人心；是厝薪于火而云安、结巢于幕而云固也！圣朝宽大，如输诚悔罪，应许自新；毋蹈公孙述、彭宠故辙，赤族湛身，为世大僇』！三桂得书，不报；尚善疏请发荆州绿营兵、京口沙唬船五十进攻岳州。十四年，遣舟师绝敌饷道。十五年，败贼于洞庭，取君山；分兵助攻长沙。十六年四月，三桂奔衡州，复出湘潭，分遣其众侵两粤；十七年，诏责尚善师无功，令率所部驻长沙而以岳乐统大军取岳州。尚善请率舟师克岳州自效，上从之。三桂将杜辉等犯柳林觜，师迎击；舟师来会，合战，辉败走。八月，卒于军。

　　十九年，追论退缩罪，削贝勒。圣祖念尚善旧劳，授其子门度辅国公，世袭。

　　惠献贝子傅喇塔，费扬武第四子；初封辅国公。

　　顺治二年，从勒克德浑徇湖广有功，赐金五十、银千。五年，复征湖广，逐敌至广西；赐银六百。六年，进贝子。十六年，以朝参失仪，降辅国公。十八年，复爵。

　　康熙十三年，耿精忠反；授宁海将军，佐康亲王杰书讨之。师至浙江，温州、处州皆陷；傅喇塔师进台州，战黄瑞山，击斩精忠将陈鹏等，复破敌天台紫云山。十四年，精忠将曾养性再犯台州，师自仙居袭其后，破之。乘胜围黄岩，养性遁，城降；先后复太平、乐清、青田诸县。进攻温州，破敌南江。十五年，精忠兵四万水陆来犯，师分路迎击，斩其将三百、兵二万有奇。初，傅喇塔之攻温州也，以待红衣炮为辞；继言须战船。杰书疏闻，上责其言先后歧，命克期取温州。傅喇塔疏言：『臣奉康亲王檄催，心思皇惑，语言违谬。臣前驻台州，王云待破台州，进福建；臣得黄岩，又云必取温州。以是责臣，臣将无辞。今蒙恩勒期下温州，敢不戮力！但环温州皆水，我军不能猝入』。上命康亲王留兵围温州，而趣傅喇塔率师自衢州规福建；谕曰：『王、贝子，皆朕懿亲。受命讨贼，师克在和；宜同心合力，以奏肤功』。于是傅喇塔亦留兵围温州，而自率师攻处州。朔江抵得胜山，养性等以数百艘泊江中，复立两营对江及得胜山下古溪，阻我师；傅喇塔遣攻古溪，伏林中；敌败，伏起截杀，并发炮碎敌舟及对江营。师进次温溪渡口，败精忠将马成龙。寻，会杰书师于衢州。精忠兵屯云和石塘岭，击之；破其垒二十八，克云和。九月，师入福建，精忠降；浙江诸寇悉平。

　　十一月，卒于军。丧归，赐祭奠，谥「惠献」。

　　屯齐，图伦子——图伦，舒尔哈齐第四子，追封贝勒，谥「恪僖」。

　　屯齐事太宗，从英亲王阿济格伐明，有功。从郑亲王济尔哈朗略锦州、松山、杏山，九战九胜，屯齐受创；加赐银百，封辅国公。五年，从睿亲王多尔衮围锦州；明兵夜袭镶蓝旗营，击败之。坐不临城及私遣兵还，议削爵；命罚银千。六年，从上攻锦州、塔山，败明兵；复从多尔衮围锦州。

　　顺治元年，进贝子。寻从豫亲王多铎破流寇，平陕西、河南，并有功；赐圆补纱衣一袭。从多铎下江宁，明福王由崧走太平，与贝勒尼堪追至芜湖，获之。师还，赐金百、银五千、鞍马一，授镶蓝旗满洲固山额真。

　　三年，从肃亲王豪格西征，破贺珍，解汉中围。会一只虎、孙守法陷与安，进师汉阴击走之。五年，陕西回乱，命为平西大将军，率师讨之。总督孟乔芳已击斩回酋米喇印、丁国栋等，还赴英亲王阿济格军戍大同。

　　六年，进贝勒。张献忠将孙可望、李定国等降于明桂王由榔，扰湖南；九年，屯齐从定远大将军尼堪南征。尼堪战殁，以屯齐代将。时定国及别将马进忠率兵四万余屯永州，定国闻师至，度龙虎关先遁；可望在靖州，别将冯双礼在武冈。屯齐进师宝庆至周家坡，双礼、进忠据险抗我师；会暮天雨，列阵相拒。其夜，可望自宝庆以兵来会，众号十万；屯齐分兵纵击，大破之。十一年，追坐衡州败绩，削爵。十二年，授镇国公品级。十五年，从多尼徇云南，定国挟由榔奔永昌，降其余众还。

　　康熙二年，卒。

　　子温齐，初封贝子，授右宗人、镶蓝旗满洲都统。吴三桂反，上命定西大将军董额自陕西徇四川，温齐从。陕西提督王辅臣叛应三桂，师驻汉中；十四年，进次陇州，克仙逸、关山二关，复秦州、礼县，逐敌至西和，清水、伏羌并下。十六年，诏责董额师久无功，温齐亦坐降辅国公，夺官。三桂陷湖南，安远靖寇大将军尚善规岳州；上发禁旅，命温齐率以往，参赞军务。十七年，败贼于柳林觜，于君山、于陆石口，进克岳州。十八年，温齐追三桂将吴应麒，以未携爨具，引还；且妄报阵斩五千余级。时尚善已卒，察尼代将；事闻，命察尼按鞫之，温齐坐削爵。

　　洛托，寨桑武子——寨桑武，舒尔哈齐第五子，追封贝勒，谥「和惠」。

　　洛托，天聪八年从太宗伐明，上驻师大同南山西冈，洛托籍所俘以献。崇德元年，封贝子。从伐朝鲜，偕贝勒多铎围南汉山城。朝鲜将以八千人赴援，尽歼之；又以五千人赴援，击之，败走。二年，与议政。四年，从英亲王阿济格围塔山、连山。五年，从睿亲王多尔衮屯田义州；锦州兵夜袭我镶蓝旗营，与屯齐共击败之。六年，坐围锦州不临城且私遣兵还，议削爵；诏罚银千。上征松山，大破明总督洪承畴兵；洛托横击溃兵于塔山，复围锦州。七年，从郑亲王济尔哈朗攻塔山，克之；授督察院承政，偕博洛、尼堪驻锦州。八年，坐事，削爵幽禁；顺治初，释之。八年，复封三等镇国将军。十三年，授镶蓝旗满洲固山额真。

　　十四年，孙可望、李定国、冯双礼等扰湖南，命为宁南靖寇将军，驻防荆州，佐经略洪承畴讨之。遣兵取心潭隘，断巴东渡口；可望将赵世超、谭新传、赵三才皆降。俄，可望与定国内讧，战不胜，亦来降；上命偕都统济席哈自湖南进取贵州。十五年，与承畴会师常德，次辰州，复沅陵、泸溪、麻阳、黔阳、淑浦诸县。进次沅州，檄遍沅巡抚袁廓宇徇靖州，屯镇远二十里山口以御敌；双礼部将冯天裕、阎廷桂等先后自平越降。四月，师至贵州，明将罗大顺收溃卒袭新添卫，击败之；洛托与承畴守贵阳。十六年，师还；叙功，加授拖沙喇哈番，进一等镇国将军。

　　十七年，命为安南将军，征郑成功；大破之。十一月，还。

　　康熙四年，卒。

　　子富达礼，袭拜他喇布勒哈番世职；旋改袭奉恩将军。八年，进一等辅国将军。坐谄索额图，为其从弟所讦；削爵。

　　——以上选录自原首卷二二二（「列传」二「诸王」）。

　　二

　　褚英（子尼堪）

　　代善（孙杰书、勒克德浑）

　　褚英（子尼堪）

　　广略贝勒褚英，太祖第一子。岁戊戌，太祖命伐安楚拉库路，取屯寨二十以归；赐号「洪」巴图鲁，封贝勒。

　　岁丁未，偕贝勒舒尔哈齐、代善徙瓦尔喀部斐悠城新附之众，军夜行阴晦，纛有光，舒尔哈齐疑不吉，欲班师；褚英与代善持不可。抵斐悠城，收其屯寨五百户，令扈尔汉卫以先行，乌喇贝勒布占泰以万人邀之路；扈尔汉所部止二百人，褚英、代善策马谕之曰：『上每征伐，皆以寡击众；今日何惧！且布占泰，降虏耳；乃不能复缚之耶』？众皆奋，因分军夹击，敌大败，得其将常柱、瑚里布，斩三千级，获马五千、甲三千。师还，上嘉其勇，锡号曰「阿尔哈图土门」——译言「广略」。岁戊申三月，偕贝勒阿敏伐乌喇，克宜罕山城；布占泰与蒙古科尔沁贝勒翁阿岱合兵出乌喇二十里，望见我军，知不可敌，乃请盟。

　　褚英屡有功，上委以政，不恤众；诸弟及群臣愬于上，上寖疏之。褚英意不自得，焚表告天自诉；乃坐咀咒，幽禁。是岁癸丑；越二年乙卯闰八月，死于禁所，年三十六——明人以为「谏上毋背明，忤旨被谴，褚英死之」。明年，太祖称尊号。

　　褚英子三，有爵者二：杜度、尼堪。

　　敬谨亲庄王尼堪，褚英第三子。天命间，从伐多罗特、董夔诸部有功。

　　天聪九年，师伐明，从多铎率偏师入锦、宁界缀明师。崇德元年，封贝子。上伐朝鲜，从多铎逐朝鲜国王李倧至南汉山城，歼其援兵。四年，上伐明，从阿济格等攻塔山、连山。七年，戍锦州。

　　顺治元年四月，从多尔衮入山海关败李自成，复从阿济格追击至庆都；进贝勒。复从多铎率师自孟津至陕州，破敌。二年，师次潼关，自成将刘方亮出御；尼堪与巴雅喇纛章京图赖夹击之，获马三百余；又偕贝子尚善败敌骑，趋归德，定河南。诏慰劳，赐弓一。五月，从多铎克明南部，追获明福王由崧；又攻江阴，力战克之。师还，赐金二百、银万五千、鞍一、马五。

　　三年，从豪格西征。时贺珍扰汉中，二只虎、孙守法扰兴安，群寇蜂起。尼堪次西安，自栈道进军；珍自鸡头关迎拒，击歼之。疾驰汉中，躏其垒。贼走西乡，追击于楚湖，至汉阴；二只虎奔四川，孙守法奔岳科寨。十一月，复从豪格入四川，斩张献忠于西充；与贝子满达海分兵定遵义、夔州、茂州、隆昌、富顺、内江、资阳，四川平。

　　五年，师还，偕阿济格平天津土寇；进封敬谨郡王。六年，命为定西大将军，讨叛将姜瓖；屡败敌，破瓖所置巡抚姜辉，其将罗英坛以所部降。多尔衮赴大同招抚姜瓖，承制进尼堪亲王。旋自左卫围大同，瓖将杨振威等斩瓖以降；师还。七年，与巽亲王满达海、端重亲王博洛理六部事。多尔衮遣尚书阿哈尼堪迎朝鲜王弟，阿哈尼堪启尼堪，以章京恩国泰代行；事觉，尼堪坐徇隐，降郡王。八年，复封亲王；又坐不奏阿济格私蓄兵器，降郡王。寻掌礼部；居数月，再复亲王，掌宗人府事。

　　孙可望等犯湖南，命为定远大将军，率师讨之。濒行，赐御服、佩刀、鞍马，上亲送于南苑。李定国陷桂林，诏入广西剿贼。十一月，师次湘潭，明将马进忠等遁。师向衡州，噶布什贤兵击敌衡山县，败敌兵千八百；尼堪督兵夜进，兼程至衡州。诘旦，师未阵，敌四万余猝至。尼堪督队进击，大破之；逐北二十余里，获象四、马八百有奇。敌设伏林内，中途伏发，师欲退；尼堪曰：『我军击贼，无退者。我为宗室，退何面目归乎』！奋勇直入。敌围之数重，军失道；尼堪督诸将纵横冲击，陷淖中。矢尽，拔刀战，力竭殁于阵。十年，丧归，辍朝三日，命亲王以下郊迎；予谥。是役也，从征诸将皆以陷师论罪。

　　代善（孙杰书、勒克德浑）

　　礼烈亲王代善，太祖第二子；初封贝勒。

　　岁丁未，与舒尔哈齐、褚英徙东海瓦尔喀部斐悠城新附之众，乌拉贝勒布占泰遣其将博克多将万人要于路，代善见乌喇兵营山上，分兵营山奋击，乌喇兵败窜；代善驰逐博克多，自马上左手攫其冑，斩之。方雪甚寒，督战益力，乌喇败兵僵卧相属；复得其将常柱、瑚哩布。师还，太祖嘉代善勇敢克敌，赐号「古英」巴图鲁。

　　岁癸丑，太祖伐乌拉，克逊扎搭、郭多、郭谟三城，布占泰将三万人越富勒哈城而营；诸将欲战，太祖犹持重，代善曰：『我师远伐，利速战；虑布占泰不出耳。出而不战，将谓之何？太祖曰：『我岂怯战，恐尔等有一、二被伤；欲计万全。今众志在战，复何犹豫』！因麾兵进，与乌喇步兵相距百步许。代善从太祖临陈奋击，大破之，克其城；乌喇兵溃走，代善追殪过半，布占泰奔叶赫，所属城邑尽降，编户万家。

　　天命元年，封和硕贝勒；以序称「大贝勒」。太祖始用兵于明，行二日，遇雨；太祖欲还，代善曰：『我师既人明境，遽引还，将复与修好乎？师既出，孰能讳之！且雨，何害；适足以懈敌耳』。太祖从之。夜半，雨霁；昧爽，围抚顺，明将李永芳以城降，东州、玛哈丹二城及台堡五百余俱下。师还，出边二十里，明将张承荫率兵来追；代善偕太宗还战，复入边，破其三营，斩承荫及其裨将颇廷相等。四年，命代善率诸将十六、兵五千守扎喀关备明；寻引还。三月，明经略杨镐大举来侵，遣总兵刘纹将四万人出宽甸、杜松将六万人出抚顺、李如柏将六万人出清河、马林将四万人出三岔口。太祖初闻明兵分出宽甸、抚顺，以宽甸有备，亲率师西御抚顺明兵，代善将前军；谍复告明兵出清河，代善曰：『清河道狭且崎岖，不利速行；我当御其自抚顺来者。过扎喀关，太宗以祀事后至，言界凡方筑城，民应役，宜急卫之；代善引兵自太兰冈趋界凡，与筑城役屯吉林崖。杜松以二万人来攻，别军陈萨尔浒山；代善与贝勒阿敏、莽古尔泰及诸将议，以千人助吉林崖军，使陟山下击；余军张两翼，右应吉林崖、左当萨尔浒。太祖至，以右翼兵益左翼，先趋萨尔浒。明兵出，我兵仰射；不移时，破其垒。吉林崖军自山驰而下，右翼渡河夹击；破明兵，斩松等。马林出三岔口，以三万人军于尚间崖，监军道潘宗颜将万人军于飞芬山，松后部龚念遂、李希泌军于斡珲鄂谟；太祖督兵攻之。代善将三百骑驰尚间崖，见明兵结方营，掘壕三匝，以火器居前、骑兵继之，严阵而待；遣骑告太祖。太祖已击破念遂等，亲至尚间崖，令于军皆下马步战；未毕下，明兵突至，代善跃马入阵，师奋进，斩获过半。翼日，代善以二十骑先还，诇南路敌远近；太祖亦还，闻刘綎兵深入，命代善率先至诸军御之。出瓦尔喀什，綎已至阿布达哩冈；太宗率右翼陟山，代善率左翼出其西夹击，明兵大溃，斩綎；镐所遣诸军尽败。七月，从太祖克铁岭。八月，太祖伐叶赫—叶赫有二城，全台石居其东、布扬古居其西；师至，太祖攻东城代善攻西城。东城下，布扬古及其弟布尔杭古乞盟；代善谕而降之。六年三月，从太祖、伐明沈阳；率其子岳托战，斩馘甚众。复偕莽古尔泰迁金州民于复州。

　　十一年八月，太祖崩，岳托与其弟萨哈璘告代善，请奉太宗嗣位；代善曰：『是吾心也』。告诸贝勒，定策。太宗辞让再三，代善等请益坚，乃即位。是冬，伐蒙古喀尔喀扎鲁特布，擒贝勒巴克等，斩鄂尔齐图，俘所属而归。

　　天聪元年，从太宗围锦州，拒明山海关援兵。薄宁远，破敌；以署，还师。三年，从伐明；入洪山口，克遵化。薄明都，明总兵满桂等赴援，击败之德胜门外；克良乡，又破明兵永定门外，从上阅蓟州明形势。步兵五千自山海关至，与师遇；不及陈，列车楯、枪炮而营，代善率左翼四旗击破之。四年正月，明侍郎刘之纶率兵至遵化，营山上；代善环山围之，破其七营；之纶走入山，射杀之。五年八月，从上围大凌河，收城外台堡。九月，明总兵吴襄、监军道张春等将四万人自锦州至，距大凌河十五里；代善从上将二万人击之。明兵方陈，发枪炮，督骑兵突入，矢如雨；明兵大却，襄遁。春收溃兵复陈，黑云起，风自西来，明兵乘风纵火，逼我军；大雨反风，毁其营，明兵死者甚众。师乘之，获春等。春见上不屈，上将诛之；代善谏，乃赦之。

　　初，太祖命四和硕贝勒分直理政事，每御殿，和硕贝勒皆列坐；是，礼部参政李伯龙请定朝会班制。时和硕贝勒阿敏已得罪，莽古尔泰亦以罪降多罗贝勒，诸贝勒议不得列坐；代善曰：『奚独莽古尔泰；上居大位，我不当并列。自今请上南面，我与莽古泰尔侍坐于侧，诸贝勒坐于下』。

　　六年四月，从上伐察哈尔。过兴安岭，闻林丹汗远遁，移师攻归化城；趋大同、宣府出塞，与沙河堡、得胜堡、张家口诸守将议和而还。八年五月，从伐明。出榆林口，至宣府边外，分兵自喇喀鄂博克得胜堡；遂自朔州趋马邑，会师大同而还。

　　崇德元年，封和硕兄礼亲王。冬，从上伐朝鲜。二年，有司论王克朝鲜违旨，以所获粮米饲马及选用护卫溢额；上曰：『朕于兄礼亲王敬爱有加，何不体朕意若是』！又曰：『王等事朕虽致恭，朕何所喜！必正身行义以相辅佐，朕始嘉赖焉』。四年十一月，从上猎于叶赫；射獐，马仆伤足。上下马，为裹创酌金卮劳之；因泣下曰：『朕以兄年高，不可驰马；兄奈何不自爱』！罢猎还，命乘舆缓行，日十余里；护以归。

　　八年，太宗崩，世祖即位，王集诸王贝勒大臣议以郑亲王济尔哈朗、睿亲王多尔衮辅政；又发贝子硕托、郡王阿达礼私议立睿亲王，下法司诛之——硕托，王次子；阿达礼萨哈璘子、王孙也。顺治元年正月朔，命上殿毋拜，着为例。

　　二年春，至京师。五年十月，薨，年六十六年；赐祭葬，文碑纪功。康熙十年，追谥。乾隆四十三年，配飨太庙。

　　代善子八，有爵者七：岳托、硕托、萨哈璘、瓦克达、玛占、满达海、祜塞。

　　康良亲王杰书，祜塞第三子。初，袭封郡王；（顺治）八年，加号曰「康」。十六年，袭爵；遂改号康亲王。

　　康熙十三年六月，命为奉命大将军，率师讨耿精忠。师至金华，温州、处州已陷，精忠将徐尚朝以五万人犯金华；王令都统巴雅尔、副都统玛哈达迎击，破之。尚朝复来犯，巴雅尔会总兵陈世凯破贼垒积道山，歼二万余；复永康、缙云。精忠将沙有祥踞桃花岭，梗处州道；玛哈达率军击之，有祥溃走。十四年，复处州及仙居。尚朝等犹踞宣平、松阳，屡窥处州；都统拉哈达偕诸将御之，破贼于石塘，于石佛岭，于大王岭、东陇、隘口、上套寨、下五塘诸地。诏宁海将军傅喇塔自黄岩规温州，趣杰自衢州入；杰书疏言：『处州有警，兵单不能骤进』。上谕曰：『王守金华将及二载，徒以文移往来，不亲统兵规剿，贼何自灭！宜刻期进取』。十五年，自金华移师衢州。精忠将马九玉屯大溪滩，拒师；杰书督诸将力击之。伏起，刃相接；杰书坐古庙侧指挥，纛为火器所穿，卫兵负扉为蔽，杰书谈笑自若；诸军皆踊跃奋击，精忠兵大败，溪水为赤。杰书令偃旗鼓，一日夜行数百里，乘月攻克江山，进徇常山。次仙霞关，精忠将金应虎收舟泊隔岸，师不得渡；令循滩西上，视水浅，乱流涉；精忠兵不战溃，应虎降，进拔浦城；檄精忠、谕将帅、复进拔建阳，抚定建宁、延平二府。精忠遣其子显祚迎师，杰书承制许以不死；精忠出降。十月，师入福州，精忠请从师讨郑锦自赎；入告，诏许之。锦将许耀以三万人屯乌龙江、南小门山、真凤山，杰书遣拉哈达等击走之。疏言：『精忠从师出剿，其弟昭忠、聚忠宜留一人于福州，辖其属』。又言：『福建制兵已设如额，精忠所率兵不少，左、右两镇兵可并裁去。温州总兵祖宏勋、藩下总兵曾养性，宜别除授』。上命昭忠为镇平将军，驻福州；余并如所请。杰书遣兵败锦将吴淑于浦塘，复邵武；师复进泰宁，汀州及所属诸县皆下。十六年，拉哈达败锦军白茅山、太平山，破二十六垒；克兴化，复泉州、漳州。奏入，诏褒杰书功。杰书令拉哈达等率兵与精忠进次潮州，规广东。锦兵陷平和，逼海澄；副都统穆赫林等守御越七旬，援不至，与长泰并陷。杰书请罪，诏俟师还议之。锦兵复破同安、惠安，杰书遣军讨复之，并复长泰，破敌于柯铿山、万松关；又遣别将破敌江东桥、石卫寨。十八年，战郭塘、欧溪头，屡破敌。敌犯江东桥，击却之；副都统吉勒塔布败敌鳌头山，沃申克东石城。十九年，沃申抚定大定、小定、玉洲、石马诸地，克海澄；水师提督万正色克海坛，拉哈达等克厦门、金门，都统赉塔克铜山，锦以残兵还台湾。精忠既降，复有异志；杰书疏请逮治。上令杰书讽精忠请入觐，亦召杰书师还，留八旗兵三千分守福州、泉州、漳州。十月，至京师；上率王大臣至芦沟桥迎劳之。

　　二十一年，追论金华顿兵及迟援海澄罪，夺军功，罚俸一年。二十九年，率兵出张家口，屯归化城备噶尔丹。

　　三十六年闰三月，薨；予谥。子椿泰，袭。

　　顺承恭惠郡王勒克德浑，萨哈璘第二子。（兄）阿达礼谴死，缘坐黜宗室。顺治元年，复宗室，封贝勒。

　　二年，命为平南大将军，代豫亲王多铎驻江宁。时明鲁王以海据浙东、称「监国」。其大学士马士英等率兵渡钱塘江，窥杭州；勒克德浑遣兵击却之，复遣梅勒额真珠玛喇击士英余杭、和托击明总兵方国安富阳，两军合营杭州城三十里外。士英、国安复率兵渡江，又为梅勒额真济席哈所败，溺死者无算。

　　十一月，明唐王聿键所置湖广总督何腾蛟招李自成余部分据诸府县，命勒克德浑偕镇国将军巩阿岱率师讨之。三年正月，次师武昌，遣护军统领博尔辉等督兵通击。战临湘，歼敌千余；次岳州，降明将黑运昌。至石首，敌渡江犯荆州，遣尚书觉罗郎球等以偏师出南岸；伺敌渡，沮击之。师乘夜疾驰，诘旦抵城下；分两翼躏敌营大破之，斩获甚众。薄暮，郎球等亦尽夺敌舟以归。翌日，分遣奉国将军巴布泰等逐敌，自安远、南漳、喜峰山、关王岭至襄阳，击斩殆尽。次彝陵，自成弟孜及诸将田见秀、张耐、李佑、吴汝义等率马步兵五千诣军前降，获马、骡、牛万二千余。捷闻，优诏班师，赐金百、银二千。五年九月，进封顺承郡王。寻偕郑亲王济尔哈朗督兵攻湘潭，拔之；擒腾蛟。移师入广西，攻全州。破赵廉，克永安关；逐土寇曹杠子，又败之于道州。七年，师还，赐金五十、银五千。

　　八年，掌刑部事。九年三月，薨。康熙十年，追谥。子勒尔锦，袭。

　　——以上选自原书卷二二三（「列传」三「诸王」二）

　　三

　　阿巴泰（子博洛）

　　阿巴泰（子博洛）

　　饶余敏郡王阿巴泰，太祖第七子；初授台吉。

　　岁辛亥，与费英东、安费扬古率师伐东海窝集部乌尔固辰、穆棱二路，俘千余人还。天命八年，偕台古德格类等伐札噜特部，渡辽河，击部长昂安；昂安携妻子引牛车遁。师从之，昂邦章京达音布战死；阿巴泰继进，斩昂安及其子，俘其众还。太祖郊劳，并赉从征将士。太宗即位，封贝勒。阿巴泰语额驸扬古利、达尔汉曰：『战则擐甲冑，猎则佩弓矢；何不得为和硕贝勒』！语闻，上曰：『尔等宜劝之，告朕何为』！天聪元年，察哈尔昂坤杜棱来归，与宴；阿巴泰不出，曰：『我与诸小贝勒同列，蒙古贝勒明安巴克乃位我上，我耻之』。上以语诸贝勒，贝勒代善与诸贝勒共责之曰：『德格类、济度、岳托、硕托早从五大臣议政，尔不预焉。阿济格、多尔衮、多铎，先帝时使领全旗。诸贝勒皆先尔入八分，尔今为贝勒，得六牛彔，已逾分矣，乃欲与和硕贝勒抗行；得和硕贝勒，不更将觎觊耶』？阿巴泰引罪，罚甲冑、雕鞍马四、素鞍马八。

　　二年，与岳托、硕托伐锦州；明师退守宁远，克墩台二十一、毁锦州、杏山、高桥三城还。三年，从伐明。自哈喇沁波罗河屯行七日，偕阿济格率左翼四旗及蒙古军攻龙井关，夜半克之；明将易爱自汉儿庄赴援，击斩之，取其城。会上克洪山口，逼遵化，败明山海关援兵，克之，复趋通州。明总兵满桂、侯世禄屯顺义，阿巴泰偕岳托击走之，获马千余、驼百；顺义亦下。时袁崇焕、祖大寿以兵二万屯广渠门外，阿巴泰偕莽古尔泰等率师攻之。闻敌伏兵于右，诸贝勒相约入隘，必趋右；若出中路，与避敌同。豪格趋右，败伏兵，转战至城壕；阿巴泰出中路，亦破敌，与豪格师会。罢战，诸贝勒议违约罪，阿巴泰当削爵；上曰：『阿巴泰非怯，以顾其二子，与豪格相失；朕奈何加罪于吾兄』！宥之。徇通州，焚其舟，略张家湾。从上至蓟州，明兵五千自山海关至；奋击，歼其众。四年，从上围永平，与济尔哈朗邀斩叛将刘兴祚。寻命守永平，明兵攻滦州，偕萨哈璘赴援；明兵引退，代还。五年，初设六部，掌工部事。从上围大凌河，正黄旗围北之西、镶黄旗围北之东；阿巴泰率巴牙喇兵为策应，大寿降。阿巴泰偕德格类、多尔衮、岳托以兵四千易汉装，从大寿夜袭锦州。二更行，炮发不绝声；锦州人闻之，谓大凌河兵逸，争出应之。师纵击，斩馘甚众。雾，两军皆失伍，乃引还。七年，筑兰盘城，赐御用蟒衣一、紫貂皮八、马一。诏问「征明及朝鲜、察哈尔三者何先」？阿巴泰请先伐明。八月，略山海关，俘数千人还；上迎劳，责其不深入。八年，从征宣府至应州，克灵邱及王家庄。九年，阿巴泰病手痛；上曰：『尔自谓手痛，不耐劳苦。不知人身血脉，劳则无滞；惟家居佚乐，不涉郊原，手不持弓矢，忽尔劳动，疾痛易生。若日以骑射为事，宁复患此！凡有统帅之责者，非躬自教练，士卒奚由奋！尔毋偷安，斯克敌制胜，身不期强而自强矣』。

　　崇德元年，封饶余贝勒。偕阿济格等伐明，克雕鹗堡、长安岭堡，薄延庆；分兵克定兴、安肃、容城、安州、雄、东安、文安、宝坻、顺义、昌平十城，五十六战皆捷，俘十数万。师还，上出城十里迎劳，酌以金卮。上伐朝鲜，留防噶海城。三年，上伐喀尔喀，阿巴泰与代善留守；筑辽阳都尔弼城，复治盛京至辽河道——道广十丈、高三尺，浚壕夹之。副多尔衮率师伐明，毁边墙入。越明都，趋涿州，直抵山西；复东趋临清，克济南，略天津、迁安，出青山关还；赐马二、银五千。四年，偕阿济格略锦州、宁远。五年，偕多尔衮屯田义州。分兵克锦州城西九台，刈其禾；又克小凌河西二台。偕杜度伏兵宁远，截明运道，夺米千石；移师败明杏山、松山兵。时大军更番围锦州，阿巴泰屡往还其间。六年，坐从多尔衮去锦州三十里为营及遣士卒还家，论削爵，夺所属户口；诏宽之，罚银二千。寻，从上破洪承畴援兵十三万。七年，锦州降；偕济尔哈朗围杏山，克之，还守锦州。叙功，赐蟒缎七十。十月，授奉命大将军伐明，内大臣图尔格副之。自黄崖口入边，败明将白腾蛟等于蓟州；破河间、景州，趋兖州，擒斩明鲁王以派等。分徇莱州、登州、青州、莒州、沂州，南至海州。还，略沧州、天津、三河、密云。凡克城八十八，降城六，俘三十六万，得金万二千、银二百二十万有奇。八年五月，师还，上遣济尔哈朗、多尔衮等郊迎三十里，赐银万。

　　顺治元年四月，进郡王。二年，统左、右两翼兵镇山东，剿满家洞土寇；寻还。三年，薨。康熙十年，追谥。

　　阿巴泰子五，有爵者四：尚建、博和托、博洛、岳乐；而岳乐袭爵。

　　博洛，阿巴泰第三子。天聪九年，从伐明，有功。崇德元年，封贝子。二年，与议政。三年，授理藩院承政。从攻宁远，趋中后所；明将祖大寿袭我军后，巴牙喇纛章京哈宁阿等与相持，博洛突前奋击，大寿引却。五年，从济尔哈朗迎来归蒙古苏班岱，击败明兵；赐良马。寻与诸王更番围锦州。六年，洪承畴以十三万人援锦州，博洛偕阿济格击之；至塔山，获笔架山积粟。又偕罗洛浑等设伏阿尔斋堡，击败明将王朴、吴三桂。

　　顺治元年，从入关，破李自成，进贝勒；从多铎征河南。二年，破自成潼关。多铎南征下江宁，分师之半授博洛，下常州、苏州，趋杭州，屡败明兵。师临钱塘江岸，明兵以为江潮方盛，营且没；会潮连日不至，明潞王常淓以杭州降，淮王常清亦自绍兴降。克嘉兴，徇吴江，破明将吴易；攻江阴，亦下。师还，赐金二百、银万五千、鞍马一。

　　三年，命为征南大将军，率师驻杭州。明鲁王以海监国绍兴，明将方国安营钱塘江东亘二百里；师无舟，会江沙暴涨，固山额真图赖等督兵径涉，国安惊遁，以海走台州。师入绍兴，进克金华，击杀明蜀王盛浓等；再进，克衢州，浙江平。

　　明唐王聿键据福建，博洛率师破仙霞关，克浦城、建宁、延平。聿键走汀州，遣阿济格尼堪、努山等率师从之；克汀州，擒聿键及曲阳王盛渡等。明将姜正希以二万人夜来袭，击之，却；斩万余级。又破敌分水关，克崇安。梅勒额真卓布泰等克福州，斩所置巡抚杨廷清等，降其将郑芝龙等二百九十余人、马步兵十一万有奇。师复进，下兴化、漳州、泉州诸府。十一月，遣昂邦章京佟养甲徇广东，克潮州、惠州、广州，击杀明唐王聿■〈金粤〉及诸王世子十余人；承制以养甲为两广总督。

　　四年，师还，进封端重郡王。五年，以所获金币、人口赉马。偕阿济格防喀尔喀；徇大同，讨叛将姜瓖。六年正月，偕硕塞援代州，克其郛。三月，瓖将马得胜以五千自北山逼我师，博洛率千余骑应之；与巴牙喇纛章京鳌拜等奋击，大破之，斩馘过半，瓖闭城不敢出。睿亲王多尔衮自京师至军，议抚；承制进亲王，命为定西大将军。移师汾州，下清源、交城、文水、徐沟、祁诸县。战平阳、绛州，又遣军克孝义；战寿阳、平遥、辽州、榆次，屡捷。英亲王阿济格、敬谨亲王尼堪围大同，巽亲王满达海、谦郡王瓦克达定朔州、宁武，召博洛还京师；疏言：『太原、平阳、汾州所属诸县虽渐次收复，然未下者尚多。恐撤军后，贼乘虚袭踞；请仍留守御』。上从之。瓖既诛，与满达海合军克汾州，复岚、永宁二县；战绛州、孟城驿、老君庙诸地，尽歼瓖余党；乃还师。

　　七年，偕满达海、尼堪同理六部事。再坐事，降郡王。世祖亲政，复爵；寻命掌户部。

　　九年三月，薨；谥曰「定」。子齐克新，袭。十六年，追论博洛分多尔衮遗财、又掌户部时尚书谭泰逞私揽权不力阻，夺爵、谥；齐克新降贝勒。十八年卒，谥「怀思」；无子，爵除。

　　——选自原书卷二二四（「列传」四「诸王」三）。

　　四

　　多尔衮

　　多铎

　　多尔衮

　　睿忠亲王多尔衮，太祖第十四子。初，封贝勒。天聪二年，太宗伐察哈尔多罗特部，破敌于敖穆楞；多尔衮有功，赐号「墨尔根代青」。

　　三年，从上自龙井关入明边，与贝勒莽古尔泰等攻下汉儿庄，趋通州，薄明都，败袁崇焕、祖大寿援兵于广渠门外；又歼山海关援兵于蓟州。四年，引还；多尔衮与莽古尔泰先行，复破敌。五年，初设六部，掌吏部事。从上围大凌河战；多尔衮陷阵，明兵堕壕者百余。城上炮矢发，将士有死者；上切责诸将不之阻。祖大寿约以锦州献，多尔衮与阿巴泰等以兵四千侨装从大寿作溃奔状，袭锦州；锦州兵迎战，击败之（事具「阿巴泰传」）。六年五月，从征察哈尔。七年六月，诏问「征明及朝鲜、察哈尔三者何先」？多尔衮言：『宜整兵马，乘榖熟时入边，围燕京，截其援兵、毁其屯堡，为久驻计；可坐待其敝』。八年五月，从上伐明，克保安、略朔州。

　　九年，上命偕岳托等将万人招察哈尔林丹汗子额哲。师还渡河，多尔衮自平鲁卫至朔州，毁宁武关，略代州、忻州、崞县、黑峰口及应州；复自归化城携降众还。林丹汗得元玉玺，曰「制诰之宝」；多尔衮使额哲进上；群臣因表上尊号。

　　崇德元年，进封睿亲王。武英郡王阿济格等率师伐明，命王偕多铎攻山海关，缀明师；阿济格捷至，乃还。从伐朝鲜，偕豪格别从宽甸入长山口，克昌州；进攻江华岛，克之，获朝鲜王妃及其二子，国王李倧请降。上还盛京，命约束后军；携朝鲜质子■〈氵〈山上王下〉〉、淏及大臣子以归。

　　三年，上伐喀尔喀，王留守；筑辽阳都尔弼城。城成，命曰「屏城」。复治盛京至辽河大道。

　　八月，命为奉命大将军，将左翼；岳托将右翼：伐明。自董家口毁边墙入，约右翼兵会通州河西务，越明都，至涿州；分兵八道行，略地至山西。南徇保定，击破明总督卢象升，遂趋临清，渡运河，破济南；还略天津、迁安，出青山关。克四十余城、降六城，俘户口二十五万有奇；赐马五、银二万。

　　五年，屯田义州，克锦州城西九台，刈其禾；又克小凌河西二台，迭败明兵杏山、松山间，围锦州。王、贝勒移营去城三十里，又令每旗一将校率每牛彔甲士五人先归；上遣济尔哈朗代将，传谕诘责。对曰：『臣以敌兵在锦州、松山、杏山三城，皆就他处牧马；若来犯，可更番抵御。是以遣人归牧，治甲械。旧驻地草尽，臣倡议移营就牧，罪实在臣』。上复使谕曰：『朕爱尔过于群子弟，锡予独厚；今违命若此，其自议之』！王自言：罪当死；上命降郡王，罚银万、夺二牛彔。

　　六年，复围锦州。洪承畴率十三万人屯松山，王屡击之；以敌众，请济师。上自将疾驰六日，次戚家堡，将屯高桥；王请上驻松山、杏山间，分兵屯乌欣河南山，亘海为营。明兵屡却复前，上张黄盖指挥，明兵引退；王偕洛托等趋塔山道，横击之，明兵多死者。遂发炮克塔山外四台，擒王希贤等。寻以贝勒杜度等代将，王暂还，复出。七年，下松山，获承畴；克锦州，大寿复降。进克塔山、杏山，乃堕三城。师还叙功，复亲王。

　　八年，太宗崩，王与诸王、贝勒、大臣奉世祖即位；诸王、贝勒、大臣议以郑亲王济尔哈朗与王同辅政，誓曰：『有不秉公辅理，妄自尊大者，天地谴之』！郡王阿达礼、贝子硕托劝王自立，王发其谋，诛阿达礼、硕托。寻与济尔哈朗议，罢诸王、贝勒管六部事。顺治元年正月，却朝鲜馈遗；告济尔哈朗及诸大臣曰：『朝鲜国王因予取江华全其妻子，常以私馈遗；先帝时，必闻而受之。今辅政，谊无私交，不当受』。因并禁外国馈诸王、贝勒者。济尔哈朗谕诸大臣：『凡事先白王，书名亦先之』。王由是始专政。固山额真何洛会等讦肃亲王豪格怨望，集议削爵，大臣扬善等以谄附坐死。

　　四月乙丑，上御笃恭殿，授王奉命大将军印并御用纛盖，敕便宜行事，率武英郡王阿济格、豫郡王多铎及孔有德等伐明。丙寅，发盛京。壬申，次翁后，明平西伯吴三桂自山海关来书乞师。王得书，移师向之。癸酉，次西拉塔拉，答三桂书曰：『我国欲与明修好，屡致书，不一答。是以整师三入，盖示意于明，欲其熟筹通好。今则不复出此，惟底定中原，与民休息而已。闻流贼陷京都，崇祯帝惨亡，不胜发指！用率仁义之师，沈舟破釜，誓必灭贼，出民水火。伯思报主恩，与流贼不共戴天；诚忠臣之义。勿因向守辽东与我为敌，尚复怀疑。昔管仲射桓公中钩，桓公用为仲父，以成霸业。伯若率众来归，必封以故土，晋为藩王；国雠可报、身家可保，世世子孙长享富贵』！丁丑，次连山，三桂复遣使请速进。夜踰宁远，抵沙河。戊寅，距关十里，三桂报自成兵已出边；王令诸王逆击，败李自成将唐通于一片石。己卯，至山海关，三桂出迎；王慰劳之，令所部以白布系肩为识，先驱入关。时自成将二十余万人自北山列阵，横亘至海；我兵陈不及海岸。王令曰：『流贼横行久，犷而众；不可轻敌！吾观其阵大，首尾不相顾；可集我军鳞比伺敌阵尾，待其衰，击之必胜。努力破此，大业成矣；勿违节制』！既成列，令三桂居右翼后搏战。大风扬沙，咫尺不能辨；力斗良久，师噪风止。自三桂阵右突出，捣其中坚，马迅矢激。自成登高望见夺气，策马走；师无不一当百，追奔四十里，自成溃遁。王即军前承制进三桂爵「平西王」，下令关内军民皆薙发；以马步兵各万人属三桂追击自成，乃誓诸将曰：『此行除暴救民，灭贼以安天下，勿杀无辜、掠财物、焚庐舍；不如约者罪之』！自关以西百姓有逃窜山谷者，皆还乡里，薙发迎降。辛巳，次新河驿，使奏捷；师遂进。途中明将吏出降，命供职如故。五月戊子朔，师次通州。自成先一日焚宫阙，载辎重而西；王令诸王偕三桂各率所部追之。己丑，王整军入京师。明将吏军民迎朝阳门外，设卤簿，请乘辇；王曰：『予法周公辅冲王，不当乘』。↑众以周公尝负扆，固请；乃命以卤簿列王仪仗前，奏乐，拜天，复拜阙，乘辇。升武英殿，明将吏入谒，呼「万岁」。下令将士皆乘城，毋入民舍；民安堵如故。为崇祯帝发丧三日，具帝礼葬之。诸臣降者，仍以明官治事。武英郡王阿济格逐自成至庆都，大破之，获其辎重；自成西奔，又令固山额真谭泰、准塔等率巴牙喇兵追至真定，自成败走。王再遣使奏捷，上遣学士詹霸、侍卫巴泰赍敕慰劳。畿辅诸府、县先后请降，分遣固山额真巴哈纳、石廷柱略山东，叶臣定山西诸省，金砺等安抚天津。王初令官民皆薙发，继闻拂民愿，谕缓之；令戒饬官吏网罗贤才、收恤都市贫民。用汤若望议，厘正历法，定名曰「时宪历」。复令曰：『养民之道，莫大于省刑罚、薄税敛。自明季祸乱，刁风日竞；设机构讼，败俗伤财：心窃痛之！自今咸与维新，凡五月初二日昧爽以前，罪无大小，悉行宥免。违谕讦讼，以所告罪罪之。斗殴、田、婚细故，就有司告理；重大者，经抚、按结案。非机密要情，毋许入京越诉！讼师诬陷良民，加等反坐。前朝弊政，莫如加派。辽饷之外，复有剿饷、饷练，数倍正供，远者二十年、近者十余年；天下嗷嗷，朝不及夕。更有召买粮料诸名目，巧取殃民。今与民约，额赋外，一切加派尽予删除。官吏不从，察实治罪』。六月，遣辅国公屯齐、喀喀托、固山额真何洛会等迎上，定都燕京。

　　明福王由崧称帝江宁，遣其大学士史可法督师扬州，设江北四镇，沿淮、徐置戍。王致书可法曰：『予向在沈阳，即知燕京物望，咸推司马。后入关破贼，得与都人士相接，识介弟于清班；曾托其手勒「平安」、拳致衷绪，未审以何时得达！比闻道路纷纷，多谓金陵有自立者。夫君父之雠，不共戴天。「春秋」之义：「有贼不讨，则故君不得书「葬」、新君不书得「即位」，所以防乱臣贼子，法至严也。闯贼李自成称兵犯阙、手毒君亲，中国臣民，不闻加遗一矢。平西王吴三桂介在东陲，独效包胥之哭；朝廷感其忠义，念累世之宿好，弃近日之小嫌，爰整貔貅，驱除狗鼠。入京之日，首崇帝后谥号；卜葬山陵，悉如「典礼」。亲郡王、将军以下，一仍故封，不加改削；勋戚、文武诸臣，咸在朝列，恩礼有加。耕市不惊，秋毫无扰。方拟秋高气爽，遣将西征、传檄江南、联兵河朔，陈师鞠旅，戮力同心；报乃君国之雠，彰我朝廷之德。岂意南州诸君子苟安旦夕，弗审事机，聊慕虚名，顿忘实害；予甚惑之！国家抚定燕都，得之于闯贼，非取之于明朝也。贼毁明朝之庙主，辱及先人；我国家不惮征缮之劳，悉索敝赋，代为雪耻。孝子仁人，当如何感恩图报！兹乃乘逆寇稽诛、王师暂息，遂欲雄据江南，坐享渔人之利。揆诸情理，岂可谓平！将以为天堑不能飞渡、投鞭不能断流耶？夫闯贼但为明朝祟耳，未闻得罪于我国家也；徒以薄海同雠，特伸大义。今若拥号称尊，便是天有二日，俨为勍敌。予将简西行之锐，转旝东征；且拟释彼重诛，命为前导。夫以中华全力，受制潢池；而欲以江左一隅兼支大国，胜负之数，无待蓍龟矣！予闻「君子之爱人也以德，细人则以姑息」。诸君子果识时知命，笃念故主、厚爱贤王，宜劝令削号归藩，永绥福禄；朝廷当待以虞宾，统承礼物，带砺山河，位在诸王侯上，庶不负朝廷伸义讨贼、兴灭继绝之初心。至南州群彦翩然来仪，则尔公尔侯，列爵分土，有「平西」之典例在；惟执事实图利之！晚近士大夫好高树名义，而不顾国家之急；每有大事，辄同筑舍。昔宋人议论未定，兵已渡河；可为殷鉴！先生领袖名流，主持至计；必能深惟终始，宁忍随俗浮沈！取舍从违，应早审定。兵行在即，可西可东；南国安危，在此一举。愿诸君子同以讨贼为心，毋贪一身瞬息之荣而重故国无穷之祸，为乱臣贼子所窃笑；予实有厚望焉！「记」有之：「惟善人能受尽言」；敬布腹心，伫闻明教。江天在望，延跂为劳；书不宣意』。可法旋遣人报书，语多不屈。

　　京师民讹言秋七、八月将东迁；王宣谕：当建都燕京，戒民毋信流言摇惑。又讹言八月屠民；未几，又讹言上至京师，将纵东兵肆掠，尽杀老壮、止存孩赤。王复宣谕曰：『民乃国之本，尔曹既诚心归服，复以何罪而戮之！尔曹试思：今上携将士家属不下亿万与之俱来者，何故？为安燕京军民也。昨将东来各官内命十余员为督、抚、司、道等官者，何故？为统一天下也。己将盛京帑银取至百余万、后又转运不绝者，何故？为供尔京城内外兵之用也。且予不忍山、陕百姓受害，发兵追剿，犹恨本能速定；岂能不爱京城军民，反行杀戮！此皆众所目击，何故妄布流言！是必近京土寇、流贼间谍，有意煽惑动摇；已谕各部严捕。通行晓谕，以安众心』。

　　九月，上入山海关，王率诸王、群臣迎于通州。上至京师，封为叔父摄政王，赐貂蟒朝衣。十月乙卯朔，上即位，以王功高，命礼部尚书郎球、侍郎蓝拜、启心郎渥赫建碑纪绩，加赐册宝、黑狐冠一（上饰东珠十三）、黑狐裘一，副以金银、马驼。二年，郑亲王等议上摄政王仪制，视诸王有加礼；王曰：『上前未敢违礼，他可如议』。翌日，入朝，诸臣跪迎；命还舆，责大学士刚林等曰：『此上朝门，诸臣何故跪我』！御史赵开心疏言：『王以皇叔之亲，兼摄政王之尊；臣民宁肯自外于拜舞！第王恩皆上恩，群臣谒王，正当限以礼数，与朝见不同；庶诸臣不失尊王之意，亦全王尊上之心。上称「叔父摄政王」，王为上叔父，惟上得称之；若臣庶，宜于叔父上加「皇」字，庶辨上下、尊体制『。下礼部议行。

　　其年六月，豫亲王克扬州，可法死之；遂破明南都。闰六月，英亲王逐李自成至武昌，东下九江，故明宁南侯左良玉子梦庚率众降；江南底定。

　　十月，上赐王马。王入谢，诏曰：『遇朝贺大典，朕受王礼；若小节，勿与诸王同』。王对曰：『上方幼冲，臣不敢违礼。待上亲政，凡有宠恩，不敢辞』！王时摄政久，位崇功高；时诫诸臣尊事主上曰：『俟上春秋鼎盛，将归政焉』。初，肃亲王怨王不立己，有郄；英、豫二王与王同母，王视豫亲王厚，每宽假之。豫亲王之征苏尼特也，王送之出安定门。及归，迎之乌兰诺尔；集诸大臣，语以豫亲王功懋，宜封辅政叔王。』因罢郑亲王辅政，以授豫亲王。肃亲王既平四川，王摘其微罪，置之死。四年十二月，王以风疾，不胜跪拜。从诸王、大臣议，独贺正旦，上前行礼；他悉免。五年十一月，南郊礼成，赦诏曰：『叔父摄政王治安天下，有大勋劳；宜加殊礼，以崇功德。尊为皇父摄政王，凡诏、疏皆书之』。六年二月，自将讨大同叛将姜瓖，拔浑源；闻豫亲王病痘，先归。谕瓖降未下，以师行在外，铸「行在」印。禁诸王及内大臣干预部、院政事及汉官升降；不论所言是非，皆治罪。七月，复征大同；瓖将杨振威斩瓖降。十月，移师讨喀尔喀二楚呼尔，征敖汉扎噜特、察哈尔、乌喇、特土默特四子部落，以兵来会。至喀屯布拉克不见敌，乃还。十二月，王妃博尔济吉特氏薨，以册宝追封为「敬孝忠恭」正宫元妃。七年正月，王纳肃王福金——福金妃女弟也，复征女朝鲜。令部事不须题奏者，付巽亲王满达海、端重亲王博洛、敬谨亲王尼堪料理。五月，率诸王、贝勒猎于山海关。朝鲜送女至，王迎于连山，成婚。复猎于中后所，责随猎王、贝勒行列不整，罚锾有差。七月，谕以京城当夏，溽暑不可堪，择地筑城避暑；令户部加派直隶、山西、浙江、山东、江南、河南、湖广、江西、陕西九省地丁银二百四十九万两有奇，输京师备工用。八月，王尊所生母太祖妃乌喇纳拉氏为「孝烈、恭敏、献哲、仁和、赞天、俪圣」武皇后，祔太庙。

　　寻有疾，语贝子锡翰、内大臣席纳布库等曰：『予罹此大戚，体复不快。上虽人主，独不能循家人礼一临幸乎！谓上幼冲，尔等皆亲近大臣也』。既又戒曰：『毋以予言请上临幸』！锡翰等出，追止之不及。上幸王第；王因责锡翰等，议罪当死；旋命贳之。十一月，复猎于边外。十二月，薨于喀喇城；年三十九。上闻之震悼；丧还，率王、大臣缟服迎奠东直门外。诏追尊为「懋德、修道、广业、定功、安民、立政、诚敬」义皇帝，庙号成宗。明年正月，尊妃为义皇后，祔太庙。王无子，以豫亲王子多尔博为后，袭亲王，俸视诸王三倍；诏留护卫八十员。又以王近侍苏克萨哈、詹岱为议政大臣。二月，苏克萨哈、詹岱讦告王薨时，其侍女吴尔库尼将殉，请以王所制八补黄袍、大东珠、素珠、黑貂袿置棺内；王在时，欲以两固山驻永平，谋篡大位。固山额真谭泰亦言王纳肃王福金，复令肃王子至第较射，何洛会以恶言詈之。于是郑亲王济尔哈朗、巽亲王满达海、端重亲王博洛、敬谨亲王尼堪及内大臣等疏言：『昔太宗文皇帝驭龙上宾，诸王、大臣共矢忠诚翊戴；皇上方在冲年，令臣济尔哈朗与睿亲王多尔衮同辅政。逮后多尔衮独擅威权，不令济尔哈朗预政，遂以母弟多铎为辅政叔王；背誓肆行，妄自尊大，自称「皇父摄政王」，凡批票、本章一以皇父摄政王行之。仪仗、音乐、侍从、府第，僭拟至尊。擅称太宗文皇帝序不当立，以挟制皇上；构陷威逼，使肃亲王不得其死，遂纳其妃，且收其财产。更悖理入生母于太庙：僭妄不可枚举。臣等从前畏威吞声；今冒死奏闻，伏愿重加处治』！诏削爵，撤庙享，并罢孝烈武皇后谥号、庙享；黜宗室，籍财产入官，多尔博归宗。十二年，吏科副理官彭长庚、一等精奇尼哈番许尔安各疏颂王功，请复爵号，下王大臣议；长庚、尔安坐论死，诏流宁古塔。

　　乾隆三十八年，高宗诏曰：『睿亲王多尔衮摄政有年，威福自专；殁后，其属人首告，定罪除封。第念定鼎之初，王实统众入关，肃清京辇、檄定中原；前劳未可尽泯。今其后嗣废绝、茔域榛芜，殊堪悯恻！交内务府派员缮葺，并令近支王公以时祭扫』。四十三年正月，又诏曰：『睿亲王多尔衮扫荡贼氛、肃清宫禁，分遣诸王追歼流寇，抚定疆陲；创制规模，皆所经画。寻奉世祖车驾入都，成一统之业：厥功最着。殁后为苏克萨哈所构首告，诬以谋逆。其时世祖尚在冲龄，未尝亲政；经诸王定罪除封。朕念王果萌异志，兵权在握，何事不可为；乃不于彼时因利乘便，直至身后始以敛服僭用龙衮，证为觊觎；有是理乎？「实录」载王集诸王、大臣，遣人传语曰：「今观诸王大臣，但知媚予，鲜能尊上；予岂能容此！昔太宗升遐，嗣君未立。英王、豫王跪请予即尊，予曰若果如此言，予即当自刎，誓死不从；遂奉今上即位。似此危疑之日，以予为君，予尚不可；今乃不敬上而媚予，予何能容！自今后有忠于上者，予用之、爱之；其不忠于上者，虽媚予，予不尔宥！且云太宗恩育予躬，所以特异于诸子弟者，盖深信诸子弟之成立，惟予能成立之」。朕每览「实录」至此，未尝不为之堕泪；则王之立心行事，实为笃忠荩、感厚恩，明君臣大义。乃由宵小奸谋，构成冤狱；岂可不为之昭雪！宜复还睿亲王封号，追谥曰「忠」，配享太庙；依亲王园寝制，修其茔墓，令太常寺春秋致祭。其爵，世袭罔替。多尔博归宗，封贝勒，命仍还为王后；以其五世孙辅国公淳颖袭爵。四世祖镇国公博尔发、曾祖辅国公塞勒、祖辅国恪勤公功宜布，先已进封信郡王；至是，与淳颖父信恪郡王如松并追封睿亲王。……

　　多铎

　　豫通亲王多铎，太祖第十五子；初封贝勒。天聪二年，从太宗伐多罗特部有功，赐号「额尔克楚呼尔」。

　　三年，从上伐明，自龙井关入；偕莽古尔泰、多尔衮以偏师降汉儿庄城，会大军克遵化，薄明都。广渠门之役，多铎以幼留后；明溃兵来犯，击却之。师还，次蓟州，复击破明援兵。五年，从围大凌河城，为正白旗后应；克近城台堡。明兵出锦州，屯小凌河岸；上率二百骑驰击，明兵走。多铎逐之，薄锦州；坠马，马逸入敌阵，乃夺军校马，乘以还。六年，从伐察哈尔，将右翼兵；俘其众千余。七年，诏问「征明及朝鲜、察哈尔三者何先」？多铎言：『我军非怯于战斗，但止攻关外，岂可必得！夫攻山海关与攻燕京，等攻耳；臣以为宜直入关，庶餍士卒望，亦久远计也。且相机审时，古今同然。我军若驰而敌有备，何隙之可乘！吾何爱于明；而必言「和」，亦念士卒劳苦，姑为委蛇。倘时可乘，何待再计！至察哈尔，且勿加兵；朝鲜已和，亦勿遽绝。当先图其大者』。八年，从上略宣府，自巴颜珠尔克进；寻攻龙门未下，趋保安克之，谒上应州。复略朔州，经五台山还，败明兵大同。九年，上遣诸贝勒伐明，徇山西；命多铎率师入宁、锦，缀明师。遂自广宁入，遣固山额真阿山、石廷柱率兵四百前驱；祖大寿合锦州、松山兵三千五百屯大凌河西，多铎率所部驰击之，大寿兵溃。命分道追击，一至锦州、一至松山，斩获无算。翼日，克台一，还驻广宁。师还，上出怀远门五里迎劳，赐良马五、甲五；上嘉之曰：『朕幼弟初专阃，即能制胜，是可嘉也』。

　　崇德元年四月，封豫亲王，掌礼部事。从伐朝鲜，自沙河堡领兵千人，继噶布什贤兵至朝鲜都城；朝鲜全罗、忠清二道援兵至南汉山，多铎击败之，收其马千余。扬古利为残兵所贼，捕得其人，斩以祭。三年，伐锦州；自蒙古托衮博伦界分率巴牙喇及土默特兵入明境，克大兴堡，俘其居民。道遇明谍，擒之。诏与郑亲王济尔哈朗军会，径中后所，大寿以兵来袭，我军伤九人、亡马三十；多铎且战且走。夜达郑亲王所，合师薄中后所城；上统师至，敌不敢出。四年五月，上御崇政殿，召多铎戒谕之，数其罪。下诸王、贝勒、大臣议，削爵、夺所属入官；上命降贝勒，罚银万，夺其奴仆、牲畜三之一予睿亲王多尔衮。寻命掌兵部。十月，伐宁远，击斩明总兵金国凤。五年三月，命与郑亲王济尔哈朗率师修义州城，驻兵屯田；并扰明山海关外，母使得耕稼。五月，上临视。附明蒙古多罗特部苏班岱降，上命偕郑亲王以兵迎之；经锦州、杏山，明兵来追，奋击败之，赐御厩良马一。围锦州，夜伏兵桑阿尔斋堡；旦，敌至，败之。追至塔山，斩八十余级，获马二十。六年三月，复围锦州，环城立八营，凿壕以困之。大寿城守，蒙古将诺木齐约降，师缒以入，击大寿，挈降者出，置之义州。明援兵自杏山至松山，多铎与郑亲王率两翼兵伏锦州南山西冈及松山北岭，纵噶布什贤兵诱敌；夹击，大败之。洪承畴以十三万援锦州，上自盛京驰六日抵松山，环城而营；明兵震怖，宵遁。多铎伏兵道旁，明总兵吴三桂、王朴自杏山奔宁远，我军追及于高桥，伏发，三桂等仅以身免。嗣与诸王更番围松山，屡破敌。七年二月，明松山副将夏承德遣人通款，以其子舒为质，约内应；夜半，我军梯而登，获承畴及巡抚邱民仰等。叙功，进豫郡王。复布屯宁远边外，缀明师；俘获甚伙。

　　顺治元年四月，从睿亲王多尔衮入关，破李自成。进亲王；命为定国大将军，南征。定怀庆，进次孟津，遣巴牙喇纛章京图赖率兵先渡；自成守将走，沿河十五寨堡皆降。再进次陕州，克灵宝。再进，距潼关二十里，自成兵据山列营；噶布什贤、噶喇依昂邦努山及图赖、鄂硕等击破之。二年正月，自成亲率步骑迎战，师奋击，歼其步卒，骑卒奔溃；及夜，屡犯屡北，凿重壕、立坚壁。师进，发巨炮迭战，自成兵三百骑冲我师，贝勒尼堪、贝子尚善等跃马夹击，屡破敌，垒尸满壕堑，械冑弥山野；自成精锐略尽，遁归西安，其将马世尧率七千人降。入潼关，获世尧所遣致自成书，斩以徇。进次西安，自成先五日毁室庐，挈子女、辎重出蓝田口，窜商州，南走湖广。

　　二月，诏以陕西贼付英亲王阿济格，趣多铎自河南趋淮、扬；师退，徇南阳、开封，趋归德，诸州县悉降。所至设官吏，安集流亡。诏褒多铎功，赐嵌珠佩刀、鋄金鞓带。四月，师进次泗州，渡淮，趋扬州。遣兵部尚书汉岱等先驱，得舟三百余；围七日，克之，杀明大学士史可法。五月，师再进，次扬子江北岸。明将郑鸿逵等以水师守瓜洲、仪真，师列营相持，造船二百余，遣固山额真拜音图将水师薄南岸；复遣梅勒额真李率泰护诸军渡江，明福王由崧走太平。师再进，明忻城伯赵之龙等率文武将吏籍马步兵二十三万有奇，使迎师。多铎至南京，承制受其降，抚辑遗民。遗贝勒尼堪、贝子屯齐徇太平，追击明福王；福王复走芜湖，图赖等邀之江口，击杀明将黄得功，获福王。捷闻，上遣侍臣慰劳。明潞王常淓守杭州，遣贝勒博洛率师讨之；潞王降，江、浙底定。多铎承制，改南京为江南省，疏请授江宁、安庆巡抚以下官。别遣精奇尼哈番吴兆胜徇庐江，和州并下。诏遣贝勒勒克德浑代镇江宁，召多铎还京师。上幸南苑，行郊劳礼；进封德豫亲王，赐黑狐冠、紫貂朝服、金五千、银五万、马十、鞍二。

　　三年，命为扬威大将车，偕承泽郡王硕塞讨苏尼特部腾机思、腾机特等。师至盈阿尔察克山，闻腾机思方在衮噶噜台，疾行三昼夜，败之于谔特克山，斩台吉茂海；渡图拉河，追至布尔哈图山，斩腾机特子二、腾机思孙三，尽获其孥。师次扎济布喇克，喀尔喀土谢图汗遣兵二万、硕雷车臣汗遣兵三万迎战；我师奋击，逐北三十余里，先后斩级数千、俘千余，获驼千九百、马二万一千一百、牛万六千九百、羊十三万五千三百有奇。师还，上出安定门迎劳，加赐王鞍马一。

　　四年，进封为辅政叔德豫亲王，赐金千、银万、鞍马二，封册增录功勋。六年三月，以痘薨；年三十六。九年三月，睿亲王既削爵，以同母弟，追降郡王。康熙十年，追谥。乾隆四十三年正月，诏配享太庙。多铎子八，有爵者四：多尼、董额、察尼、多尔博。

　　——以上选自原书卷二二五（「列传」五「诸王」四）。

　　五

　　奕欣

　　奕譞

　　奕欣

　　恭忠亲王奕欣，宣宗第六子。与文宗同在书房肄武事，共制枪法二十八势、刀法十八势；宣宗赐以名，枪曰「棣华协力」、刀曰「宝谔宣威」，并以白虹刀赐奕欣。

　　文宗即位，封为恭亲王。咸丰二年四月分府，命仍在内廷行走。三年九月，洪秀全兵逼畿南，以王署领侍卫内大臣，办理巡防；命仍佩白虹刀。十月，命在军机大臣上行走。四年，迭授都统、右宗正、宗令。五年四月，以畿辅肃清，予优叙。七月，孝静成皇后崩，上责王礼仪疏略，罢军机大臣、宗令、都统，仍在内廷行走、上书房读书。七年五月，复授都统。九年四月，授内大臣。

　　十年八月，英吉利、法兰西兵逼京师，上命怡亲王载垣、尚书穆荫与议和；诱执法使巴夏礼，与战。师不利，文宗幸热河；召回载垣、穆荫，授王钦差便宜行事全权大臣。王出驻长辛店，奏请饬统兵大臣激励兵心，以维大局；克勤郡王庆惠等奏释巴夏理，趣王入城议和。英、法兵焚圆明园，豫亲王义道等奏启城，许英、法兵入。王入城，与议和订约，悉从英、法人所请；奏请降旨宣示，并自请议处。上谕曰：『恭亲王办理抚局，本属不易；朕深谅苦哀，毋庸议处』。十二月，奏通商善后诸事。初设总理各国事务衙门，命王与大学士桂良、侍郎文祥领其事。王疏请训练京师旗兵，并以吉林、黑龙江与俄罗斯相邻，边防空虚，议练兵筹饷；上命都统胜保议练京兵、将军景淳等议练东三省兵。

　　十一年七月，文宗崩，王请奔赴；两太后召见，谕以赞襄政务王大臣端华、载垣、肃顺等擅政状。穆宗侍两太后奉文宗丧还京师，谴黜载垣等；授议政王，在军机处行走，命王爵世袭、食亲王双俸，并免召对叩拜、奏事书名。王坚辞世袭；寻命兼宗令，领神机营。同治元年，上就傅，两太后命王弘德殿行走，稽察课程。三年，江宁克复，上谕曰：『恭亲王自授议政王，于今三载；东南兵事方殷，用人行政、征兵筹饷，深资赞画，弼亮忠勤。加封贝勒，以授其子辅国公载澄；并封载浚辅国公、载滢不入八分辅国公』。

　　四年三月，两太后谕责王信任亲戚、内廷召对时有不检，罢议政王及一切职任。寻以惇亲王奕欣、醇郡王奕欣及通政使王拯、御史孙翼谋、内阁学士殷兆麟、左副都御史潘祖荫、内阁侍读学士王维珍、给事中广诚等奏请任用，广诚语尤切；两太后命仍在内廷行走，管理总理各国事务衙门。王入谢，痛哭引咎；两太后复谕『王亲信重臣，相关休戚；期望既厚，责备不得不严。仍在军机大臣上行走』。七年二月，西捻逼畿辅，命节制各路统兵大臣，授右宗正。十一年九月，穆宗大婚，复命王爵世袭。十二年正月，穆宗亲政；十三年七月，上谕责王召对失仪，降郡王，仍在军机大臣上行走，并夺载澄贝勒。翼日，以两太后命，复亲王世袭及载澄爵。十二月，上疾有间，于双俸外复加赐亲王俸；旋复加剧，遂崩。德宗即位，复命免召对叩拜、奏事书名。

　　光绪元年，署宗令。十年，法兰西侵越南，王与军机大臣不欲轻言战，言路交章论劾；太后谕责王等委靡因循，罢军机大臣，停双俸，家居养疾。十二年十月，复双俸。自是，国有庆，屡增护卫及甲数；岁时祀事赐神糕，节序辄有赏赉以为常。

　　二十年，日本侵朝鲜兵事急，太后召王入见，复起王管理总理各国事务衙门；并总理海军，会同办理军务，内廷行走。仍谕王疾未愈，免常川入直。寻又命王督办军务，节制各路统兵大臣。十一月，授军机大臣。

　　二十四年，授宗令，王疾作。闰三月，增剧；上奉太后三临视。四月，薨；年六十七。上再临奠，辍朝五日，持服十五日。谥曰「忠」，配享太庙；并谕王忠诚匡弼、悉协机宜，诸臣当以王为法。

　　子四：载澄，贝勒加郡王衔，谥「果敏」；载滢，出为锺端郡王贝勒后，袭贝勒，坐事夺爵归宗；载浚，与载滢同时受封；载潢，封不入八分辅国公。载澄、载浚、载潢，皆前王卒；王薨，以载滢子溥伟为载澄后，袭恭亲王。

　　奕譞

　　醇贤亲王奕譞，宣宗第七子。文宗即位，封为醇郡王。咸丰九年三月分府，命仍在内廷行走。穆宗即位，谕免宴见叩拜、奏事书名；迭授都统、御前大臣、领侍卫内大臣管神机营。同治三年，加亲王衔。四年，两太后命弘德殿行走，稽察课程。十一年，进封醇亲王。十二年，穆宗亲政，罢弘德殿行走。

　　德宗即位，王奏两太后，言『臣侍从大行皇帝十三年，昊天不吊，龙驭上宾；仰瞻遗容，五内崩裂。忽蒙懿旨下降，择定嗣皇帝。仓猝昏迷，罔知所措；触犯旧有肝疾，委顿成废。惟有哀恳矜全，许乞骸骨，为天地容一虚糜爵位之人、为宣宗成皇帝留一庸钝无才之子』！两太后下其奏。王大臣集议，以王奏诚恳，请罢一切职任，但令照料菩陀峪陵工；从之。命王爵世袭，王疏辞；不许。光绪二年，上在毓庆宫入学，命王照料。五年，赐食亲王双俸。

　　十年，恭亲王奕欣罢军机大臣，以礼亲王世铎代之；太后命遇有重要事件，与王商办。时法兰西侵越南，方定约罢兵，主议建海军。十一年九月，设海军衙门；命王总理节制沿海水师，以庆郡王奕劻、大学士总督李鸿章、都统善庆、侍郎曾纪泽为佐。定议练海军自北洋始，责鸿章专司其事。十二年三月，赐王与福晋杏黄轿；王疏辞，不许。

　　鸿章经画海防，于旅顺开船坞、筑炮台，为海军收泊地；北洋有大小战舰凡五，辅以蚊船、雷艇，复购舰英、德，渐次成军。五月，太后命王巡阅北洋，善庆从焉；会鸿章自大沽出海至旅顺，历威海、烟台，集战舰合操，遍视炮台、船坞及新设水师学堂，十余日毕事。王还京，奏奖诸将吏及所聘客将；请太后御书，牓悬大沽海神庙。

　　太后命于明年归政；王疏言：『皇帝甫逾志学，诸王大臣吁恳训政；乞体念时艰，俯允所请！俟及二旬，亲理庶务。至列圣宫廷规制，远迈前代；将来大婚后一切典礼，咸赖训教。臣愚以为诸事当先请懿旨，再于皇帝前奏闻；俾皇帝专心大政，承圣母之欢颜，免宫闱之剧务。此则非如臣生深宫者，不敢知、亦不敢言也』。太后命：毋庸议。十三年正月，上亲政。四月，太后谕预备皇帝大婚，当力行节俭；命王稽察。十四年九月，王奏：『太平湖赐第，为皇帝发祥地。世宗以潜邸升为宫殿；高宗谕：子孙有自藩邸绍承大统者，应用其例』。太后从之，别赐第，发帑十万葺治。十五年正月，大婚礼成，赐金桃皮鞘戎服刀，增护卫。葺治邸第未竟，复发帑六万；并进封诸子载澧镇国公、载洵辅国公、载涛赐头品顶带孔雀翎。二月，河道总督吴大澄密奏，引高宗「御批通鉴辑览」略谓：『宋英宗崇奉濮王、明世宗崇奉兴王，其时议者欲改称伯叔，实人情所不安。当定本生名号，加以徽称』。且言：『在臣子出为人后，例得以本身封典貤封本生父母；况贵为天子！天子所生之父母，必有尊崇之典。请饬廷臣议醇亲王称号、礼节，特旨宣示』！——上即位逾年，王密奏：『臣见历代继承大统之君推崇本生父母者，备载史书。其中有适得至当者焉，宋孝宗不改子称秀王之封是也；有大乱之道焉，宋英宗之濮议、明世宗之议礼是也。张璁、桂萼之俦，无足论矣；忠如韩琦，乃与司马光议论抵牾，其故何欤？盖非常之事出，立论者势必纷沓扰攘。乃心王室，不无其人；而以此为梯荣之具，迫其主以不得不视为庄论者，正复不少。皇清受天之命，列圣相承，十朝一脉。讵穆宗毅皇帝春秋正盛，遽弃臣民；皇太后以宗庙社稷为重，特命皇帝入承大统，复推恩及臣以亲王世袭罔替：渥叨异数，感惧难名，原不须更生过虑。惟思此时垂帘听政，简用贤良；廷议既属执中，邪说自必潜匿。倘将来亲政后，或有草茅新进趋「六年拜相」快捷方式，以危言故事耸动宸聪；不幸稍一夷犹，则朝廷滋多事矣。仰恳皇太后将臣此折留之宫中，俟皇帝亲政，宣示廷臣世赏之由及臣寅畏本意，千秋万载，勿再更张。如有以治平、嘉靖之说进者，务目之为奸邪小人，立加屏斥。果蒙慈命严切，皇帝敢不钦遵！不但臣名节得以保全，而关乎君子小人消长之机者，实为至大且要』。太后如王言，留疏宫中。大澄疏入，谕曰：『皇帝入承大统，醇亲王奕譞谦卑谨慎，翼翼小心；十余年来，殚竭心力，恪恭尽职。每优加异数，皆涕泣恳辞。前赐杏黄轿，至今不敢乘坐。其秉心忠赤，严畏殊常；非徒深宫知之最深，实天下臣民所共谅。光绪元年正月初八日，王即有「豫杜妄论」一奏；请俟亲政宣示，俾千秋万载勿再更张。自古纯臣，居心何以过此！当归政伊始，吴大澄果有此奏；特明白晓谕，并将王原奏发钞，俾中外咸知。贤王心事，从此可以共白；阚名希宠之徒，更何所容其觊觎乎』！

　　十六年正月，以上二十万寿，增护军十五、蓝白甲五十，授载涛二等镇国将军。十一月，王疾作；上亲诣视疾。丁亥，王薨；年五十一。太后临奠，上诣邸成服，定称号曰皇帝本生考——称「本生考」；遵高宗御批，仍原封，从王志也；谥曰「贤」，配享太庙。下廷臣议：上持服期年，缟素；辍朝十一日。初祭、大祭、奉移前一日，亲诣行礼；御青长袍褂，摘缨。期年内，御便殿，用素服。葬以王、祭以天子，立庙班讳。十八年，葬京师西山妙高峰。宣统皇帝即位，定称号曰皇帝本生祖考。

　　子七；德宗，其第二子也。载洸，初封不入八分辅国公，进镇国公；载澧，袭醇亲王，宣统皇帝即位，命为监国摄政王；载洵，出为瑞郡王奕志后；载涛，出为锺郡王奕譞后。宣统间，载洵为海军部大臣、载涛为军谘府大臣，主军政；三年十月，并罢。

　　——以上选自原书卷二二八（「列传」八「诸王」七）。

　　六

　　张煌言（张名振、王翊等）

　　郑成功（子锦、锦子克塽）

　　李定国

　　张煌言（张名振、王翊等）

　　张煌言，字玄箸；浙江鄞县人。明崇祯十五年举人；时以兵事急，令兼试射，煌言三发皆中。慷慨，好论兵事。

　　顺治二年，师定江宁；煌言与里人钱肃乐、沈宸荃、冯元扬等合谋奉鲁王以海。煌言迎于天台，授行人；至绍兴，称监国，授翰林院修撰，入典制诰、出领军旅。三年，师溃；归，与父母、妻子决。从王次石浦，与黄斌卿军相犄角；加右佥都御史。

　　鲁王诸将，张名振最强。四年，江南提督吴胜兆请降；煌言劝名振援胜兆，遂监其军以行。至崇明，飓作舟覆。煌言被执七日，有导之出者，走间道，复还入海；经黄岩，追者围而射之，以数骑突出。自是，益习骑射。集义旅，屯上虞平冈；诸山寨多出劫掠，独煌言与王翊履亩劝输，戢所部毋扰民。

　　六年，觐王于健跳。七年，名振奉王居舟山，召煌言入卫；乃以平冈兵授刘冀明、陈天枢，率亲军赴之；加兵部侍郎。八年，闻父讣；浙江提督田雄书招降，却之。师攻滃洲，名振奉王侵吴淞，冀相牵制；俄，师破舟山，乃奉王入金门，依郑成功。成功用唐王隆武号，事鲁王，但月上豚米，修寓公之敬。煌言尝谓成功曰：『招讨始终为唐，真纯臣也』！成功亦曰：『侍郎始终为鲁，与吾岂异趋哉』！故与成功所事不同而其交能固，王亦赖以安居。

　　九年，监名振军，经舟山至崇明，进次金山。十年，复至崇明；师与战，败绩。十一年，又自吴淞入江，逼镇江；登金山，望祭明太祖陵，烽火达江宁。俄，退次崇明；再入江，略瓜洲、仪真，薄燕子矶。寻还，屯临门，皆与名振俱。十二年，成功遣其将陈六御与名振取舟山；台州守将马信约降，煌言以沙船五百迎之。名振中毒卒，遗言以所部属煌言。

　　十三年，师再破舟山；煌言移军秦川，王去监国号，通表桂王。十四年，桂王使至，授煌言兵部侍郎、翰林院学士。两江总督郎廷佐书招煌言，煌言以书报；略曰：『来书揣摩利钝、指画兴衰，庸夫听之，或为变色；贞士则不然。所争者，天经地义；所图者，国恤家仇；所期待者，豪杰事功、圣贤学问。故每毡雪自甘、胆薪深厉，而卒以成事。仆于将略，原非所长；祗以读书知大义，左袒一呼，甲盾山立。济则赖君灵，不济则全臣节。凭陵风涛、纵横锋镝，今逾一纪矣；岂复以浮词曲说动其心哉！来书温慎，故报数行。若斩使焚书，适足见吾意之不广，亦所不为也』。十五年，与成功会师，将入江；次羊山，遇飓引还。

　　十六年，成功复大举，煌言与俱。次崇明，煌言曰：『崇明，江海门户；宜先定营于此，庶进退有所据』。成功不从。师防江，金、焦两山间横铁索，隔江置大炮；煌言以十七舟翦江而渡。成功破瓜洲，欲取镇江，虑江宁援至；煌言曰：『舟师先捣观音门，南京自不暇出援』。成功以属煌言。煌言所将，人不及万、舟不满百；即率以西，降仪真。进次六合，闻成功拔镇江；煌言致书，言『当先抚定夹江郡县，以陆师趋南京』。成功复不从。煌言进薄观音门，遣别将以轻舟数十直上，攻芜湖；分兵掠江浦。成功水师至，会芜湖已降，趣煌言往抚；部勒诸军，分道略地，移檄诸郡县。于是太平、宁国、池州、徽州、广德及诸属县请皆降，得府四、州三、县二十四。煌言所过，秋毫无犯。经郡县，入谒孔子庙；坐明伦堂，进长吏，考察黜陟，略如巡按行部故事，远近响应。方如徽州受降，闻成功败，还芜湖收兵，冀联合瓜洲、镇江军为守计。既闻成功并弃瓜洲、镇江入海，煌言兵遂溃。两江总督郎廷佐发舟师断煌言东下道，书招煌言；煌言拒不应，率余兵道繁昌，谋入鄱阳湖。次铜陵，师自湖广至，煌言与战而败，抚残兵仅数百，退次无为，焚舟登陆。自铜城道霍山、英山，度东溪岭；追骑至，从者尽散。煌言突围出，变服夜行；至高浒埠，有父老识之，匿于家数日，导使出。间道渡江，走建德、祁门乱山间，痁作；力疾行至休宁，得舟下严州。复山行，经东阳、义乌，至天台，达海；收集旧部，成功分兵益之；屯长亭乡，筑塘捍潮，辟田以赡军。使桂王告败；桂王敕慰问，加兵部尚书。

　　十七年，移军临门。十八年，廷议徙海上居民，绝接济；煌言无所得饟，开屯南田自给。成功攻台湾，煌言移书阻之，不听。师下云南，取桂王；煌言遣其客罗纶入台湾，趣成功出兵；成功以台湾方定，不能行。遣使入郧阳山中说十三家兵，使之扰湖广以缓云南之师；十三家者郝永忠、刘体纯辈--故李自成部将，窜据茅麓山，衰疲不敢出。康熙元年，煌言复移军沙堤。成功自攻江宁败还，取台湾，谋建国；鲁王在金门，礼数日薄，煌言岁时供亿；又虑成功疑，十年不敢入谒。及闻桂王败亡，上启鲁王，将奉以号召。俄，成功卒，煌言还军临门；又有议奉鲁王监国者，煌言使劝锦，以李亚子锦囊三矢相勖。浙江总督赵廷臣复招煌言，煌言书谢之。煌言孤军势日促，或议入鸡笼岛；煌言不可。二年，鲁王殂；煌言恸曰：『孤臣栖栖海上与部曲相依不去者，以吾主尚存也；今更何望』！三年，遂散遣其军，居悬澳。

　　悬澳在海中，荒瘠无人烟。南■〈氵义〉港，通舟；北倚山，人不能上。煌言结茅而处，从者纶及部曲数人、一侍者、一舟子而已。廷臣与提督张杰谋致煌言，得煌言故部曲，使为僧普陀，伺煌言；知踪迹，夜半引兵攀岭入，执煌言及纶与部曲叶金、王发、侍者汤冠玉。煌言至杭州，廷臣宾礼之。九月乙未，死于弼教坊；举目望吴山，叹曰：『好山色』！赋绝命词，坐而受刃；纶等并死。煌言妻董、子万祺，先被执，羁管杭州；先煌言死。纶字子木，丹徒诸生。方成功败还，纶入谒，劝以回帆复取南都，成功不能用；乃从煌言。又有山阴叶振名，字介韬。尝谒煌言，论兵事；煌言荐授翰林院修撰、兵科给事中。既复上策欲擒斩成功，夺其兵，图兴复。煌言死，登越王岭遥祭，为文六千五百余言--与纶称张司马二客。乾隆四十一年，高宗命录胜朝殉节诸臣，得专谥者二十六、通谥忠烈百十三，煌言与焉；忠节百八、烈愍五百七十六、节愍八百四十三，祀忠义祠职官四百九十五、士民千七百二十八。诸与煌言并起者，钱肃乐、沈宸荃、冯元扬，「明史」并有传。

　　张名振，字侯服；应天江宁人。崇祯末，为石浦游击。鲁王次长垣，率舟师赴之，封定西侯，以所部屯舟山，移南田；迎王居健跳所，与阮进、王朝先共击黄斌卿。斌卿，莆田人。崇祯末，为舟山参将；唐王时，封伯。名振奉鲁王如舟山，不纳；既以王命进侯。斌卿法严急，配民为兵，籍大户田为官田；先后戕荆本澈、贺君尧。王次健跳，令进告籴，又不应。至是，名振破舟山，沈斌卿于海，迎王居焉。使日本乞师，不应。成功袭破郑彩，名振因声彩杀熊汝霖、郑遵谦罪，击破其余兵。俄，又袭杀朝先。师攻舟山，名振与煌言奉王南依成功；成功居王金门，名振屯嵓头。成功初见名振，不为礼；名振袒背示之，涅「赤心报国」四字，深入肤；乃与二万人，共谋复南京；攻崇明、破镇江，题诗金山而还。复与成功偕出师，次羊山，飓作，舟多损；惟名振部独完。再攻崇明，复入镇江，观兵仪真、侵吴淞，战屡胜。顺治十二年十二月，卒于军（或云成功酖之）。

　　王翊，字完勋；浙江余姚人。顺治四年，起兵下管；奉鲁王，破上虞。是时萧山、会稽、台州、奉化民兵并起结山寨，无所得饟，则不免剽掠；翊与煌言，皆履亩科税赡兵。陈天枢者，会稽山寨将也；荐刘翼明佐。翊武勇善战，东徇奉化；师与遇，引却。鲁王授翊官，累进至兵部尚书；复陷新昌，越余姚，拔浒山。固山额真金砺、浙江提督田雄合兵攻大岚山；八年七月，翊走还山，团练执以献，死定海。天枢与翼明攻陷新昌，视火药骤焚，急投水，月余死。翼明善大刀，治兵戒毋犯民；翊败，死于家。

　　肃乐、宸荃谥「忠节」，翊谥「烈愍」，斌卿谥「节愍」；名振不与，而其弟名扬死舟山，谥「烈愍」。

　　郑成功（子锦、锦子克塽）

　　郑成功，初名森，字大木；福建南安人。

　　父芝龙，明季入海，从颜思齐为盗；思齐死，代领其众。崇祯初，因巡抚熊文灿请降，授游击将军；以捕海盗刘香、李魁奇，攻红毛功，累擢总兵。芝龙有弟三：芝虎、鸿逵、芝豹。芝虎，与刘香搏战死。鸿逵，初以武举从军；用芝龙功，授锦衣卫掌印千户。崇祯十四年，成武进士。明制：勋卫举甲科，进三秩；授都指挥使。累迁，亦至总兵。福王立南京，皆封伯；命鸿逵守瓜洲。顺治二年，师下江南；鸿逵兵败，奉唐王聿键入福建，与芝龙共拥立之；皆进侯，封芝豹伯。未几，又进芝龙平国公、鸿逵定国公。

　　芝龙尝娶日本妇，是生森；入南安学，为诸生。芝龙引谒唐王，唐王宠异之，赐姓「朱」，为更名；寻封忠孝伯。唐王倚芝龙兄弟拥重兵，芝龙族人彩亦封伯；筑坛拜彩、鸿逵为将，分道出师，迁延不即行。招抚大学士洪承畴与芝龙同县，通书问，叙乡里；芝龙挟二心。三年，贝勒博洛师自浙江下福建，芝龙撤仙霞关守兵，不为备；唐王坐是败。博洛师次泉州，书招芝龙；芝龙率所部降。成功谏，不听。欲以成功见博洛，鸿逵阴纵之入海。四年，博洛师还；以芝龙归京师，隶汉军正黄旗，授三等精奇尼哈番。成功谋举兵，兵寡，如南澳募兵，得数千人；会将吏盟，仍用唐王隆武号，自称「招讨大将军」。以洪政、陈辉、杨才、张正、余宽、郭新分将所部兵，移军鼓浪屿。

　　成功年少，有文武略，拔出诸父兄中；近远皆属目。而彩奉鲁王以海自中左所改次长垣，进建国公，屯厦门；彩弟联，鲁王封为侯，据浯屿：相与为犄角。成功与彩合兵攻海澄；师赴援，洪政战死。成功又与鸿逵合兵围泉州；师赴援，围解。鸿逵入揭阳，成功颁明年「隆武四年大统历」。

　　五年，成功陷同安，进犯泉州；总督陈锦师至，克同安，成功引兵退。六年，成功遣其将施琅等陷漳浦，下云霄镇，进次诏安。明桂王称帝号肇庆，至是已三年；成功遣所署光禄卿陈士京朝桂王，始改用永历号，桂王使封成功延平公。鲁王次舟山，彩与鲁王贰，杀鲁王大学士熊汝霖及其将郑遵谦。

　　七年，成功攻潮州；总兵王邦俊御战，成功败走。攻碣石寨，不克；施琅出降。成功袭厦门，击杀联，夺其军。彩出驻沙埕，鲁王将张名振讨杀汝霖、遵谦罪，击彩；彩引余兵走南海。居数年，成功招之，还居厦门，卒。

　　八年，桂王诏成功援广州；引师南，次平海，使其族叔芝筦守厦门；福建巡抚张学圣遣泉州总兵马得功乘虚入焉，尽攫其家赀以去。成功还，斩芝筦，引兵入漳州；提督杨名高赴援，战于小盈岭，名高败绩；进陷漳浦。总督陈锦克舟山，名振、进奉鲁王南奔；成功使迎，居金门。九年，陷海澄；锦赴援，战于江东桥，锦败绩，左次泉州。成功复取诏安、南靖、平和，遂围漳州。锦师次凤凰山，为其奴所杀，以其首奔成功。漳州围八阅月，固山额真金砺等自浙江来援，与名高兵合，自长泰间道至漳州，击破成功，成功入海澄，城守。金砺等师薄城，成功将王秀奇、郝文兴督兵力御，不能克。上命芝龙书谕成功及鸿逵降，许赦罪授官；成功阳诺，诏金砺等率师还浙江。十年，封芝龙同安侯，而使赍敕封成功海澄公、鸿逵奉化伯，授芝豹左都督。芝龙虑成功不受命，别为书使鸿逵谕意。使至，成功不受命；为书报芝龙。芝豹奉其母诣京师，成功复出掠福建兴化诸属县。

　　十一年，上再遣使谕成功，授靖海将军，命率所部分屯漳、潮、惠、泉四府。成功初无意受抚，乃改中左所为思明州，设六官理事，分所部为七十二镇，遥奉桂王，承制封拜；月上鲁王豚米，并厚廪泸溪、宁靖诸王，礼待诸遗臣王忠孝、沈佺期、郭贞一、卢若腾、华若荐（？）、徐孚远等，置储贤馆以养士。名振、进率所部攻崇明，谋深入；成功嫉之，以方有和议，召使还；名振俄遇毒死。成功托科饷，四出劫掠，蔓及上游；福建巡抚佟国器疏闻，上密敕为备。

　　李定国攻广东急，使成功趣会师；成功遣其将林祭、周瑞率师赴之，迁延不即进，定国败走。成功又攻漳州，千总刘国轩以城献；再进，复陷同安。其将甘辉陷仙游，穴城入，杀掠殆尽。至是，和议绝；上命郑亲王世子济度为定远大将军，率师讨成功。十二年，左都御史龚鼎孳请诛芝龙，国器亦发芝龙与成功私书；乃夺芝龙爵，下狱。成功遣其将洪旭、陈六御攻陷舟山，进取温、台；闻济度师且至，堕安平镇及漳州、惠安、南安、同安诸城，撤兵聚思明。济度次泉州，檄招降，不纳；易为书，成功依违答之。上又令芝龙自狱中以书招成功，谓「不降且族诛」；成功终不应。

　　十三年，济度以水师攻厦门，成功遣其将林顺、陈泽拒战；飓起，师引还。成功以军储置海澄，使王秀奇与黄梧、苏明同守。梧先与明兄茂攻揭阳未克，成功杀茂并责梧，梧、明并怨成功；俟秀奇出，以海澄降济度。诏封梧海澄公，驻漳州；尽发郑氏墓，斩成功所置官。大将军伊尔德克舟山，击杀六御。成功陷闽安城、牛心塔，使陈斌戍焉。十四年，鸿逵卒。师克闽安，斌降而杀之。

　　成功陷台州；十五年，谋大举深入，与其将甘辉、余新等率水师--号十万，陷乐清，遂破温州。张煌言来会，将入江；次羊山，遇飓舟败，退泊舟山。桂王使进封为王，成功辞，仍称「招讨大将军」。

　　十六年五月，成功率辉、新等整军复出；次崇明，煌言来会，取瓜洲、攻镇江，使煌言前驱，泝江上。提督管效忠师赴援，战未合，成功将周全斌以所部陷陈；大雨，骑陷淖。成功兵徒跣击刺，往来剽疾；效忠师败绩。成功入镇江，将以违令斩全斌；继而释之，使守焉。进攻江宁。煌言次芜湖，庐、凤、宁、徽、池、太诸府县多与通款；腾书成功，谓宜收旁郡县，以陆师急攻南京。成功狃屡胜，方谒明太祖陵，会将吏置酒；辉谏，不听。崇明总兵梁化凤赴援江宁，总管喀喀木等合满、汉兵出战，袭破新军；诸军皆奔溃，遂大败；生得辉，杀之。成功收余众，犹数万；弃瓜洲、镇江出海，欲取崇明。江苏巡抚蒋国柱遣兵赴援，化凤亦还师御之；成功战复败，引还。煌言自间道走免。

　　上遣将军达素、闽浙总督李率泰分兵出漳州、同安，规取厦门；成功使陈鹏守高崎、族兄泰出浯屿，而与周全斌、陈辉、黄庭次海门。师自漳州薄海门战，成功将周瑞、陈尧策死之；迫取辉舟，辉焚舟。战方急，风起，成功督巨舰冲入，泰亦自浯屿引舟合击，师大败；有满洲兵二百降，夜沈之海。师自同安向高崎，鹏约降；其部将陈蟒奋战，师以鹏已降不备，亦败。成功收鹏，杀之；引还。

　　十七年，命靖南王耿继茂移镇福建；又以罗托为安南将军，讨成功。十八年，用黄梧议，徙滨海居民入内地，增兵守边。

　　成功自江南败还，知进取不易；桂王入缅甸，声援绝，势日蹙；乃规取台湾。台湾，福建海中岛，荷兰红毛人居之；芝龙与颜思齐为盗时，尝屯于此。荷兰筑城二，曰赤嵌、曰王城。其海口曰鹿耳门；荷兰人恃鹿耳门水浅不可渡，不为备。成功师至，水骤长丈余，舟大小衔尾径进；红毛人弃赤嵌，走保王城。成功使谓之曰：『土地我故有，当还我；珍宝恣尔载归』。围七阅月，红毛存者仅百数十；城下，皆遣归国。成功乃号台湾为东都，示将迎桂王狩焉；以陈永华为谋主，制法律、定职官、兴学校。台湾周千里，土地饶沃，招漳、泉、惠、潮四府民辟草莱、兴屯聚，令诸将移家实之。水土恶，皆惮行；又以令严，不敢请：铜山守将郭义、蔡禄入漳州降。

　　是岁，圣祖即位，戮芝龙及诸子世恩、世荫、世默。

　　成功既得台湾，其将陈豹驻南澳，而令子锦居守思明。康熙元年，成功听周全斌谗，遣击豹；豹举军入广州降。恶锦与乳媪通，生子；遣泰就杀锦及其母董。会有讹言成功将盖杀诸将留厦门者，值全斌自南澳还，执而囚之；拥锦，用芝龙初封称「平国公」，举兵拒命。成功方病，闻之狂怒，啮指；五月朔，尚据胡床受诸将谒；数日，遽卒，年三十九。成功子十；锦，其长也，一名经。成功既卒，台湾诸将奉其幼弟世袭为招讨大将军，使于锦告丧。锦出全斌使为将，以永华为咨议、冯锡范为侍卫，引兵至台湾；诸将有欲拒锦、立世袭者，全斌力战破之。锦乃入嗣为延平王，世袭走泉州降。

　　二年，锦还思明；泰尝与台湾诸将通书，锦得之，遂杀泰。泰弟鸣骏、赓、子缵绪，亦走泉州降。诏封鸣骏遵义侯、缵绪慕恩伯，世袭、赓皆授左都督。诸将蔡鸣雷、陈辉、杨富、何义先后举军降。锦渐弱，耿继茂、李率泰大发兵规取金、厦，出同安；马得功将降卒并征红毛兵出泉州，黄梧、施琅出海澄。锦令全斌当，得功遇于金门外乌沙，得功舟三百、红毛夹板船十四，全斌以二十舟入陈冲击，红毛炮皆不中，诸舟披靡，得功战死；而同安、海澄二道兵大胜，直破厦门，琅复进克金门、浯屿，锦退保铜山。

　　三年，锦将杜辉以南澳降。铜山粮垂尽，全斌亦出降；封承恩伯。锦与其将黄廷坚守；继茂等复以水师出八尺门，廷与诸将翁求多等以三万人降，遂拔铜山焚之，得仗舰无算；锦与永华及洪旭引余众，载其孥尽入台湾。改东都为东宁国，置天兴、万年二州；仍以永华综国政。

　　诏授施琅靖海将军，周全斌、杨富为副，督水师攻台湾；阻飓，不得进。四年，廷议罢兵。李率泰请遣知府慕天颜谕降，假卿衔，赍敕往；锦请称臣入贡如朝鲜，上未之许。六年，征琅入京师，撤降兵分屯诸省，严戍守界，不复以台湾为意；锦兵亦不出，相安者数年，滨海居民渐复业。

　　十二年，耿精忠将以福建叛应吴三桂，使约锦为援。十三年，精忠遂反；锦仍称永历年号，以永华辅长子克■〈臧上土下〉居守，与诸将冯锡范等督诸军渡海而西；入思明，取同安。锦以族人省英知思明--省英，芝筦子也；集舟航，整部伍。方引军复出，而精忠与争泉州。泉州兵内乱，精忠所遣守将溃围走，迎锦师入；复攻下漳州。精忠遣兵围潮州，潮州总兵刘进忠降于锦；锦遣其将赵得胜入潮州，击破精忠兵。锦更定军制，以锡范及参军陈绳武赞画诸政，诸将刘国轩、薛进思、何佑、许辉、施福、艾祯祥分领各军。省英为宣慰使，督各郡钱粮。令人月输银五分，曰「毛丁」；船计丈尺输税，曰「梁头」；盐司分筦盐场，盐石值二钱，征饷四钱；饷司科杂税：给军。复开互市，英圭黎、暹逻、安南诸国市舶并至思明；井里烟火，几如承平时。

　　十四年，精忠使贺年，锦亦报礼；自是，复相结。永春民吕花保所居村曰「马跳」，不应征索；使进思围之三月不下，诱花降而杀之。续顺公沈瑞屯饶平，进忠攻之；何佑击破援兵，遂执瑞及其孥归于台湾。海澄公黄梧卒，子芳度保漳州；锦自海澄移军万松关、佑亦自潮州攻平和，降守将赖升。芳度孤守漳州，围合，总兵吴淑以城降；芳度死之，其孥皆殉。

　　十五年，康亲王杰书下福建，精忠降，克泉州；国轩复围之，两月不下。李光地迎师自间道赴援，总兵林贤、黄镐、林子威以舟师会；国轩退次长泰，堕同安。稍进，屯漳州溪西；师进击国轩，国轩败，弃长泰走。锦将许辉以三万人攻福州，壁乌龙江；康亲王遣副都统喇哈达等渡江奋击，破其垒；逐北四十里，兴、泉、汀、漳诸郡尽复--惟海澄未下。

　　十六年，师克海澄；锦复破之，遂围泉州，锦下教叙国轩、淑、佑等功。副都统穆赫林等克泰宁、建宁、宁化、长汀、清流、归化、连城、上杭、武平、永定，凡十县；喇哈达等解泉州围，锦撤兵还思明。十七年，康亲王遣知府张仲举招锦，不纳。国轩自长泰退据三■〈氵义〉河、玉洲、水头、镇门诸寨，屡遣兵攻石玛、江东桥。锦又遣其将林耀、林英犯泉州，提督段应举击破之，获耀、吴淑；又自石玛登陆，海澄公黄芳世、都统孟安击破之，沈其舟。上令复徙滨海民，如顺治十八年例迁界守边。穆赫林、黄芳世会师湾腰树，攻国轩；师败绩。国轩陷平和、漳平，遂复破海澄；段应举、穆赫林及总兵黄蓝死之--蓝，梧族；芳度所遣诣京师奏事者也。

　　国轩进围泉州，诏趣诸军合击；将军喇哈达、赖塔、总督姚启圣、巡抚吴兴祚、提督杨捷分道并进，贤、镐、子威以舟师会，克平和、漳平、惠安，复解泉州围。启圣与赖塔等逐国轩至长泰，及于蜈蚣山大破之，斩四千余级；进克同安，斩锦将林钦。赖塔又破锦兵万松关；启圣、捷及副都统吉勒塔布等于国轩战于江东桥、于潮沟，国轩屡败；副都统瑚图又击吴淑于石街，尽焚其舟。锦敛兵退保思明。

　　诏厚集舟师规取金、厦。十九年，兴祚出同安，与启圣、捷会师；自陆路向厦门。提督万正色以水师攻海坛，分兵为六队前进，自统巨舰继，又以轻舟绕出左右；发炮毁锦师船十六，兵三千余入水死。锦将朱天贵引退，正色督兵追击，斩锦将吴内、林勋，湄州、南日、平海、崇武诸澳皆下；天贵出降。副都统沃申击破锦将林英、张志。水陆并进，趋玉洲；国轩走还思明、锦将苏堪以海澄降。启圣分遣总兵赵得寿、黄大来从赖塔击破陈洲、马洲、湾腰山、观音山、黄旗诸寨，兴祚复与喇哈达等逐锦兵至浔尾，遂克厦门、金门；锦远台湾。

　　二十年，锦卒。子克■〈臧上土下〉，自锦出师时为居守，永华请于锦，号「监国」。年未冠，明察能治事；顾乳媪子，锡范等意不属，先构罢永华兵，永华郁郁死。及锦卒，遂共缢杀克■〈臧上土下〉，奉锦次子克塽嗣为延平王。克塽幼弱，事皆决于锡范；行人傅为霖谋合诸将从中起事泄，锡范执而杀之，并及续顺公沈瑞。诏用施琅为水师提督，与启圣规取台湾。

　　二十二年，国轩投书启圣，复请称臣入贡视琉球；上趣琅进兵。时国轩以二万人守澎湖；六月，琅师乘南风发铜山，入八罩屿，攻澎湖，击沈锦师船二百，斩将吏三百七十有奇、兵万余；国轩以小舟自吼门走台湾。七月，克塽使请降；琅疏闻，上降敕宣抚。克塽上降表，琅遣侍卫吴启爵持榜入台湾，谕军民薙发。八月，琅督兵至鹿耳门，水浅不得入；泊十有二日，潮骤长高丈余，群舟平入台湾，人咸惊谓「无异成功初至时也」！克塽及国轩、锡范率诸将吏出降；诣京师，上授克塽公爵，隶汉军正红旗；国轩、锡范皆伯爵。诸明宗人依郑氏者，宁靖王术桂自杀，鲁王子及他宗皆徙河南。上以国轩为天津总兵，召对慰勉；眷属至，赐第京师。克塽请为成功子聪、锦子克举等叙官，上特许之。

　　光绪初，德宗允船政大臣沈葆桢疏请，为成功立祠台湾。

　　李定国

　　李定国，字鸿远；陕西延安人。初从张献忠为乱，与孙可望、刘文秀、艾能奇并为献忠养子。献忠入四川，遣诸将分道屠杀；定国为抚南将军。

　　顺治三年，肃亲王豪格率师入四川，献忠死西充；可望与定国等及白文选、冯双礼率残众自重庆而南。四年，破遵义，入贵州；可望令定国袭破临安，屠其城，尽下迤东诸郡县。定国等皆自号为王；居年余，可望用任僎议，自号为国主。时能奇已前卒，定国、文秀故侪辈，不相下；而定国尤崛强。六年春，可望密与文秀谋，藉演武，声定国罪，缚而杖之百；已复相抱哭，令取沙定洲自赎。国憾可望，念兄事久，未可遽发难；乃率所部攻定洲。定洲降，械以归，剥皮死。定国兵渐强，可望知不可度，乃通使桂王，思得封爵弹压诸将；桂王封可望公--寻进为王，定国与文秀亦自侯进公。

　　八年，可望遣使迎桂王；九年，劫迁安隆所。会定南王孔有德师出河池，向贵州；可望令定国与冯双礼将八万人自黎平出靖州，别遣马进忠自镇远出沅州，两军会武冈，图桂林；文秀亦出兵规取成都。可望言于桂王，进定国西宁王、文秀南康王。定国自靖州进陷沅州，再进陷宝庆；遂破武冈，与双礼兵合。有德引师还桂林，定国使张胜、郭有铭为前锋，趋严关；而令双礼与高文贵、靳统武继其后。有德遣兵逆战驿湖，败绩；陷全州。定国与王之邦、刘之讲、吴子圣、廖鱼、卜宁率所部自西延大埠疾驰，向桂林；胜、有铭已破严关，有德率师出战。定国军中象陈略退，斩驭象者以徇，所部战甚力；驱象突陈，有德败绩，退保桂林。定国昼夜环攻，城陷，有德自杀。定国分兵徇广西诸郡县，梧州、柳州皆下；又遣白文选攻陷辰州。

　　大将军敬谨亲王尼堪率师南征，次湘潭，马进忠引退，师从之，次衡州；定国赴援，两军同时至。战衡州城下，定国败走。敬谨亲王自率精骑追之，遇伏没于陈；定国收兵屯武冈。

　　定国转战广西、湖广，下数十城，兵屡胜；可望益嫉之。次沅州，召定国计事，将以衡州败为定国罪而杀之；定国察其意，辞不赴。十年，率进忠等犯永州。大将军贝勒屯齐率师自衡州赴之；未至，定国度龙虎关，复入广西，次柳州。可望会双礼追定国自靖州进；次宝庆，贝勒屯齐遣兵自永州要击，可望败走，还贵阳。定国自柳州道怀集攻肇庆；师自广州赴援，战四会河口。定国兵败，移军破长乐行略，高、雷、廉三府悉属于定国。

　　桂王在安隆，马吉翔为政，遥奉可望指；可望谋自帝甚急，王惧，与大学士吴贞毓谋密遣林青阳敕定国统兵入卫。定国感泣，议奉迎；青阳密使报王，王复遣官铸「屏翰亲臣」金印赐之，定国拜受命。十一年，事为吉翔闻，启可望；可望怒，遣其将郑国按治，杀贞毓、青阳及诸与谋者凡十八人，独官走免。

　　定国发兵陷高明，进围新城。平南王尚可善、靖南王耿继茂赴援；次三水，将军珠玛喇以师会，战于珊洲。定国兵败，退保新会；师进击之，定国败走。十二年，师进次兴业，再进次横州、江上；定国战屡败，乃道宾州，走南宁；可喜等抚定高、雷、廉三府及广西横州。

　　十三年，师进攻南宁。定国战，复败，将道安隆入云南；可望诇知之，遣白文选移桂王贵阳。文选心不直可望，因密告王曰：『姑迟行，候西府』--西府，谓定国也。定国至，文选与共，奉王自安南卫入云南。文秀自四川还军，可望令与诸将王尚礼、王自奇守云南--亦不直可望，遂与沐天波迓王入居可望廨。进定国晋王，并封文秀、文选皆王，尚礼等公；令文选还贵阳喻意。可望夺文秀兵，置之军中。定国令靳统武收吉翔，将杀之；吉翔哀，统武为言于定国，召入谒，叩头谄定国；定国荐于王，使入阁，复用事。

　　十四年，可望举兵反，攻定国；起文选为将，留双礼守贵阳。定国与文秀率师御之，遇于三岔河，两军夹河而陈；文选弃其军，奔定国。可望遣张胜、马宝自寻甸间道袭云南，而自将当定国；战方合，其将马维兴先奔，兵尽溃。可望走还贵阳，定国遣文秀追可望，引军还云南；遇胜于浑水塘，获而杀之，宝降定国。可望至贵阳，双礼言追兵且至，可望乃诣经略洪承畴降；双礼尽取其子女、玉帛，从文秀归云南，桂王进双礼王、惟兴等公。

　　十五年，大将军罗托自湖南、吴三桂自四川、将军卓布泰自广西，三道入贵州；文秀病卒，定国使刘正国、杨武守三坡、红关诸隘御三桂，马进忠守贵州。会王自奇、关有才贰于定国，据永昌举兵；定国自将击之。罗托师自镇远入，定国不及援；卓布泰亦尽下南丹、那地、独山诸州。两军会贵阳，进忠遁去。三桂师后入，至三坡，正国拒战，大败；自水西奔还云南。师次开州，武迎战倒流水，亦败；遂取遵义。

　　王拜定国招讨大元帅，赐黄钺，谋御敌。三桂亦入贵阳，大将军信郡王多尼至军，会师平越，戒期入云南。定国与双礼扼鸡公背，图复贵州；文选守七星关。三桂师自遵义趋天生桥，出水西，克乌撒；文选弃关走沾益。卓布泰兵次盘江，自下流宵济，遂入安隆；定国将吴子圣拒战，败走。定国以全军据双河口，卓布泰师进，破象陈，迭战罗炎、凉水井；定国兵溃，妻子俱散失，诸将窜定不相顾。定国收兵还云南，奉桂王走永昌。

　　十六年春，师自普安入云南会城；定国使靳统武护桂王走腾越。文选自沾益追及定国，定国使断后，屯玉龙关；师从之，文选战而败，自右甸走木邦。师遂克永昌，渡潞江、陟磨盘山；定国使其将窦民望、高文贵、王玺为三伏以待。师半度，以炮发其伏。伏起力战，自卯至午，短兵接，死者如堵墙；民望弹穿胁，犹持刀溃围出，乃死；玺亦死于陈。定国坐山巅督战，飞炮堕其前，土坌起扑面；遂奔退，走腾越。未至，马吉翔以桂王走南甸。统武还，从定国。双礼渡金沙江，走建昌，其部将执以出降。

　　桂王入缅甸。定国次孟艮，如木邦；从文选谋，分屯边境。文选将入卫王，与定国意异；定国乃移驻猛甸，收残部，势稍振。未几，复移驻孟连；贺九仪招文秀将张国用、赵得胜归定国。孟艮酋惧定国兼并，攻定国。定国击破之，遂据其地，号召诸土司起兵；沅江土司那嵩应定国，三桂讨焉，嵩自焚死。三桂使招九仪，定国执而杀之，国用、得胜皆怏怏，不为用；定国坐是，终不竞。

　　十七年，文选自木邦攻阿瓦，求出桂王，不克；引兵会定国孟艮。十八年，合兵复攻阿瓦。定国上三十余疏迎桂王，为吉翔所阻，不得达；文选使密启王，得报书。与缅人战，定国军稍却；文选引兵横击之，缅人大败，退城守，然终不肯出桂王。复议以舟师攻之，造船为缅人所焚；乃移兵次洞邬。国用、得胜挟文选北走，定国还孟艮。文选至耿马，遇定国将吴三省，方得定国妻子，将归诸定国；合军驻锡箔，凭江为险。三桂与将军爱星阿会木邦，倍道深入；文选降。师薄阿瓦，缅人执王归于我师。

　　定国自景线走孟腊，遣将军入车里、暹罗诸国乞师，皆不应；伺边上，求王消息。康熙元年，闻王凶问，号恸祈死。六月壬子--其生日也，病作；诫其子〔嗣兴〕及靳统武曰：『任死荒徼，毋降』！乙丑，定国卒。统武寻亦卒；嗣兴乃与文秀子震率所部出降。

　　论曰：当鼎革之际，胜国遗臣，举兵图兴复；时势既去，不可为而为，盖鲜有济者。徒以忠义郁结，深入于人心；陵谷可得更，精诚不可得沫。煌言势穷兵散，终不肯为逭死之计；成功大举不克，退求自保，存先代正朔；定国以降将受命，败军后崎岖险阻，百折而不挠：比之扩廓帖木儿、陈友定辈何多让焉！即用「明史」例，次于开国群雄之列；既表先代遗忠，并以见其倔强山海间，远至三十余年、近亦十余年。开创艰难，卒能定于一，非偶然也。

　　--以上选自原书卷三三一（「列传」一一）。

　　七

　　觉罗拜山（子顾纳岱、顾纳子莫洛浑）

　　西喇布（子马喇希）

　　朗格

　　玛尔图当（子乌库理）

　　喀喇（孙舒里浑、洛多欢、崆古图）

　　穆克谭（子爱音塔穆）

　　觉罗拜山（子顾纳岱、顾纳子莫洛浑）

　　觉罗拜山，景祖弟包朗阿曾孙也。景祖兄弟凡六，分城而居；包朗阿次第五，居尼麻喇城。太祖既起兵，族人惎太祖英武，谋欲害太祖；包朗阿子孙独不与，率先事太祖。太祖起兵之三年，攻哲陈部托漠河等五城，合兵战于界凡；包朗阿诸孙札亲、桑古里，皆从。拜山事太祖差后；旗制定，隶满洲镶黄旗。

　　天命六年，从太祖伐明，攻沈阳。明将有号秃尾狼者，骁悍善战；拜山殪诸陈。明兵悉众自城南来，拜山迎战，斩副将一，遂降其众。既克辽东，授游击。

　　天聪元年，从太宗伐明。攻锦州未下，移师攻宁远；锦州兵潜出蹑师后，拜山与牛彔额真巴希竞起还击，战死。太宗亲临其丧，酹酒哭之；赐人户、牲畜，赠三等副将。子顾纳岱，袭。

　　顾纳岱既袭职，天聪八年，改三等梅勒章京。崇德二年，从伐明；战于山海关，败明兵，逐敌至丰润。师或出采薪，明兵起乘之；顾纳岱驰赴奋击，援以归。徇山东，击败明内监冯永盛、总兵侯应禄，克博平；进一等梅勒章京。

　　顺治元年，顾纳岱以摆牙喇纛章京从睿亲王多尔衮入关，击李自成。十月，从豫亲王多铎逐自成至陕州，贼依山为阵；顾纳岱与图赖率摆牙喇兵驰击，斩获大半。二年二月，自成将刘元亮以千余人夜觇我师，顾纳岱出击，败之，镶黄、正蓝、正白三旗兵继进，贼大奔，遂克潼关，逼西安；加半个前程。三月，从豫亲王徇河南，渡淮。四月，至扬州，与伊尔都齐等率摆牙喇兵军于城南，获舟二百余。翌日，合师薄城下，七日而拔。进克明南都，溯江至芜湖，击明将黄得功，败其舟师。移师从贝勒博洛徇苏州，克昆山。攻江阴，发炮破城；顾纳岱先登。复移师趋浙江，略平湖，水陆并胜，收其战舰。攻嘉兴，明兵出御，背城为陈；顾纳岱与固山额真恩格图、汉岱等合击之，三战三胜。七月，师还；进三等昂邦章京。

　　四年，从豫亲王征苏尼特部，讨腾机思；腾机思走喀尔喀，分遣蒙古兵追击，败之于欧特克山。复自土喇西行，败喀尔喀兵于查济布喇克。寻以恩诏进二等精奇尼哈番。

　　五年，从征南将军谭泰下江西，讨金声桓。至九江，击破声桓兵，进攻南昌，中炮没于陈；赠一等精奇尼哈番，以其子莫洛浑袭。

　　莫洛浑，授参领。顺治十七年，从安南将军达素徇福建，讨郑成功；攻厦门，死之。圣祖以拜山、顾纳岱、莫洛浑三世死王事，赠莫洛浑三等伯，谥「刚勇」。

　　西喇布（子马喇希）

　　西喇布，世居完颜，以地为氏。太祖初起兵，率所部归来；常翼卫太祖，授札尔固齐。岁癸巳，略富尔佳齐；哈达人西忒库抽矢射贝勒巴雅拉，西喇布以身当之，中二矢，遂卒，恤赠游击。

　　子二：噶禄、马喇希。旗制定，隶满洲镶红旗，噶禄袭职。从攻沙岭有功，进二等参将。卒，无子。

　　马喇希，天聪九年授佐领；寻袭其兄噶禄世职。崇德二年，从都统业克舒等伐卦勒察。三年七月，授刑部理事宜。八月，迁蒙古梅勒额真。四年，再迁固山额真。从睿亲王多尔衮围锦州，坐徇王、贝勒等私遣兵归离城远驻，罚如律。复从贝勒阿巴泰等入黄崖口，所至克捷。

　　顺治元年四月，从睿亲王多尔衮入关，破李自成，追击庆都。十二月，与都统阿山征陕西，自蒲州渡河击贼；论功，进一等甲喇章京兼半个前程。寻命移师从豫亲王多铎下江南。三年五月，自归德渡河；至泗北淮河桥，明守将焚桥走。师夜济，与都统宗室拜音图以红衣炮攻克武冈寨，引兵而东。至常州，明将黄蜚以步兵数万御战，击破之；遂下宜兴，道破明水军。至昆山，都统恩格图等方攻城，马喇希率所部兵趋颓堞先登，遂克之；复拔常熟。师还，进三等梅勒章京。

　　四年八月，从肃亲王豪格徇陕西。至汉中，叛将贺珍走西乡，马喇希与都统鳌拜分兵驰击，及于楚湖，斩馘甚众；进二等阿思哈尼哈番。五年，睿亲王多尔衮出猎，马喇希坐与都统噶达浑等私猎，贬秩。八年，世祖亲政，诏复职。再遇恩诏，进三等精奇尼哈番。九年九月，命与定南将军护军统领阿尔津帅师定广东。十月，命移军镇汉中。十二月，复命移军定湖广辰州、常德诸路。

　　十一年，卒。十二年，世祖命追录国初以来有功诸将皆视一品大臣予谥，立碑墓道；于是西喇布谥「顺壮」、马喇希谥「忠僖」。

　　朗格

　　朗格，栋鄂氏；对齐巴颜子、阿兰珠弟也。对齐巴颜来归，…………………战死，得世职。以长子栋世禄袭；旗制定，隶满洲镶红旗。和托，其次子也。崇德七年正月，授本旗梅勒额真。从郑亲王济尔哈朗等伐明，围锦州，明总兵祖大寿以其城降；遂进克塔山。郑亲王籍所俘获，令和托还奏；上命分赉军中死伤将士，并令赍敕抚明杏山守将曰：『汝以善言招之降，则已；否则以炮攻。炮发而彼降，亦可许也』。和托至军，如上指宣示。炮发，明将降。师还，得优赉。旋追议诸将徇部卒失律，和托当罚锾；以前劳，得免。十月，从贝勒阿巴尔伐明，自界岭口毁边墙入，至黄崖口，军中议分两翼夹攻，辅国公裴洋古令和托督左翼，建云梯攻城，和托周视毕，复曰：『城可登，无以梯为也』。乃率巴牙喇兵四十人毁城入，斩守备一，余悉溃。复合右翼围蓟州，击败明总兵白腾蛟、白广恩；遂徇山东，克兖、莱、青诸府。明年，师还，授吏部参政兼梅勒额真。

　　顺治元年，从入关，击李自成；予世职牛彔章京。上遣侍郎王鳌永招抚山东，明副总兵杨威据登州，鳌永请兵；上命和托与梅勒额真李率泰、额孟格帅师讨之。鳌永至青州，为降将赵应元所戕；和托等师至，牒巡抚陈锦、总兵柯永盛会师。逼青州，应元复请降；和托与李率泰计许之降，遣兵夜捕斩应元及其党数十人，宥胁从勿诛，青州遂定，锦亦下登州。上命和托与李率泰移军河南，会豫亲王多铎下江南，赉黄金、紫貂，进世职三等甲喇章京。

　　二年，从贝勒勒克德浑徇浙江，定杭州；明将方国安以兵至，和托将左翼御之富阳，斩副将二、参将二、游击五，国安兵大败。复破敌下关直沟，毁其木城，上命和托与梅勒额真珠玛喇率所部满洲、蒙古兵驻防杭州。

　　三年四月，卒。

　　玛尔图当（子乌库理）

　　玛尔图当，札库塔氏；先世居和克通吉。太祖时，率百余人，授游击。从攻锦州，战死。

　　乌库理，年十六，即从征伐，太祖命领甲喇额真，袭玛尔图当世职。崇德三年，从贝勒岳托伐明，略山东；明太监冯永盛以兵至，击败之。攻济南，云梯兵未至，乌库理攀雉堞先登，麾所部兵毕上，克其城。师还，将出塞，与白奇超哈统将萨穆什喀殿，敌不敢逼；道经太平寨，复步战败敌。七年，从伐明，复攻锦州，战于松山，敌败走，旋合溃兵屯北山，垒甚固；乌库理直前击之，三战皆捷。

　　顺治初，入关，从固山额真叶臣攻太原，率十骑绕城周视；城兵骤出搏战，乌库理与甲喇额真萨璧图奋击，俘馘甚众。寻从英亲王阿济格定陕西、湖广、江西诸省。师还至池州，侦明将黄斐，击之，得舟十二。还京师，授兵部理事官，加半个前程。

　　三年，从肃亲王豪格下四川，讨张献忠，败其将高汝砺；逐献忠，再破之。五年，从讨叛将姜瓖，攻宁武关，所署巡抚姜辉、总兵刘惟恩以三千人赴援，内外兵夹击，乌库理率三旗巴牙喇兵转战关下及偏关西河营，七战皆胜。师将至左卫，瓖兵万余陈以待；乌库理击破之，复发炮克其城，噎瓖兵。八年，进一等阿达哈哈番。

　　十年，郑成功寇福建，命与理事官额赫理率禁旅及江宁、杭州驻防兵济师。至海澄，敌以火器守隘；乌库理连破其垒。敌毁桥，乌库理跃马先众涉；敌惊溃，师乃毕渡。敌又以三千余人屯海岸，乌库理步战，败之。先后与固山额真金砺等劘敌寨数十，降其兵数千人；复加拖沙喇哈番。

　　十二年，授大理寺卿。疏言：『满洲士卒岁从征讨，市马、制械皆自具。其孥留京师，请恩赉。行军所至，民多失所；虽被旨赈贷，当安辑俾自为生计。请敕部议便宜。绿旗死事将卒，请下所司赡其妻子。江、广、闽，浙滨江海盗贼出没，请敕诸省督、抚要隘设重兵。西北厄鲁特、俄罗斯诸部尚阻声教，请敕理藩院议互市条例，通贸易』。所陈凡五事，皆下部议行。寻命视黄河决口。

　　十三年，授曹运总督。十七年，授盛京总管。康熙元年，改总管为将军，仍以命乌库理。是时盛京置户、礼、工三部；乌库理请增设刑部，廷议如所请。

　　四年，卒。析世职为二：长子俄谟克图袭三等阿达哈哈番，次子佛保袭拜他勒布喇哈番兼拖沙喇哈番。

　　喀喇（孙舒里浑、洛多欢、崆古图）

　　喀喇，栋鄂氏；先世居瓦尔喀。当太祖时，以其族来归；从征伐有功，授牛彔额真，赐号巴图鲁。天命四年，御明总兵刘綎，力战被七创，以伤卒。

　　子扎福尼，天聪四年从伐明；攻滦州，有三卒为敌所得，扎福尼陷阵援之出。以功，予世职备御。八年十二月，从白奇超哈统将巴奇兰等伐黑龙江，加半个前程。

　　舒田浑，扎福尼子也；初以巴牙喇壮达从军，从攻大凌河城，败蒙古军。及扎福卒，袭世职。

　　顺治二年，从英亲王阿济格西逐李自成至延安，七捷；自成走湖广，以师从之。次安陆，得舟十四。三年，从豫亲王多铎北讨腾吉斯，力战，多俘馘，击败喀尔喀土谢图汗、硕类汗。师还，授牛彔额真。六年，从端重亲王博洛西徇大同，击败姜瓖所署巡抚姜建勋等。十一年，擢巴牙喇纛章京。

　　十五年，授正黄旗满州梅勒额真。从信郡王多尼南征云南，战凉水井，败名将李成蛟；战双河口，败明将李定国。师还，进三等阿思哈尼哈番。

　　十八年八月，卒。

　　洛多欢，舒里浑弟；从军取旅顺、围锦州，皆有功。崇德七年，从贝勒阿巴泰伐明，克顺德府先登，赐号巴图鲁。累进世职至一等哈达番兼拖沙喇哈番。

　　古图，亦舒里浑弟也。顺治间，从靖南将军陈泰征福建，克兴化府先登，自巴牙喇壮达擅甲喇额真。十七年，洛多欢卒，袭世职。

　　康熙十三年，从副都统雅赉阿喀尼等讨耿进忠，自安庆向江西，败贼小孤山，复彭泽、宜黄、崇仁、乐安诸县。

　　十五年，移师讨吴三桂，攻萍乡，败其将夏国相；师下湖南。十八年，战枫木岭，败其将吴国贵，复武冈。

　　二十四年，卒。子多博海，袭。

　　穆克谭（子爱音塔穆）

　　穆克谭，戴佳氏；世居杭涧，隶哈达。穆克谭从其父兄率众来归，授牛彔额真。从太祖征伐，战必陷陈，攻则先登；赐号巴图鲁。有查海胡色者，叛太祖，归哈达；穆克谭从其父兄追之。战，其父兄皆死，从子厄尔诺亦叛归哈达；穆克谭单骑逐，斩之。旗制定，隶满洲镶蓝旗。

　　天命元年，从伐瓦尔喀；战败，诸将孟库、噶哈皆走；舒赛、阿尔虎达将为敌得，穆克谭与燕布里等八人冲敌陈，援之出。师还，太祖谴孟库、噶哈，夺所获，畀穆克谭。

　　六年，从伐明，攻耀州先登，克之；命戍焉。蒙古人海色与其众叛去，我师追之，战不利；穆克谭策马大呼直前，刺杀海色，余悉溃。以功，授二等副将。

　　太宗即位，各旗设调遣大臣，以穆克谭佐本旗。天聪元年四月，从伐朝鲜。六月，阿山、阿达海兄弟叛，将归明；贝勒阿敏夜帅师追之。穆克谭从，射阿达海；阿达海力战，抽刀斫穆克谭，坠马几殆，卒挟以俱还。

　　五年，从伐明，围大凌河；穆克谭以本旗兵从固山额真宗室篇古当城西南；城兵出挑战，图赖先进，穆克谭从之薄濠，舍骑步战，将迫；敌入壕，城上炮矢竞发，城兵续出，奋拒力战，殁于陈。太宗惜之曰：『穆克谭，我旧臣，不值于此毕命也』！赠一等副将世袭。顺治间，追谥「忠勇」，文碑墓道。子爱音塔穆。

　　爱音塘穆，袭父爵，兼领穆克谭旧辖牛彔，益壮丁五十。顺治初，从入关，破李自成。旋从豫亲王多铎徇河南，与梅勒额真沙尔瑚达屡败贼。逐贼至潼关为殿，贼自后来袭，三至三却，爱音塔穆功也。

　　二年，河南既平，从定江南。

　　六年八月，从郑亲王济尔哈朗下湖广。时明桂王由榔驻武冈，湖南诸郡县半为明守。爱音塔穆帅师自长沙而南，克宝庆，击马进忠、王进才，皆有功。自成将刘体纯与其党袁宗第等屯洪江为十寨，缘沅江拒守；爱音塔穆与尚书阿哈尼堪督军渡江，连破贼寨，贼溃；遂与阿哈尼堪驻守沅州。十二月，贼将王强来犯；与阿哈尼堪共击，却之。九年，遇恩诏，累进二等精奇尼哈番。

　　十一月，从靖南将军珠玛喇略广东。时明将李定国攻新会，平南王尚可喜赴援；定国有众四万，列象炮，据山峪。方相持，爱音塔穆等师至合击，大破之；逐北二十余里，定国遁去。十二年闰五月，论功，进一等精奇尼哈番。

　　康熙十九年，卒；子公图袭。

　　--以上选自原书卷二三三（「列传」一三）  
　 
清史稿台湾资料集辑四之二

　　列传

　　八

　　九

　　十

　　十一

　　十二

　　十三

　　十四

　　十五

　　十六

　　十七

　　十八

　　十九

　　二十

　　二十一

　　二十二

　　二十三

　　二十四

　　二十五

　　二十六

　　二十七

　　二十八

　　八

　　常书（弟扬书、孙叶玺、富喇克塔、曾孙辰希禄、扬书孙鄂罗塞臣）

　　舒赛（子西兰）

　　景固勒岱（从弟崇阿）

　　扬善（弟纳都祜）

　　洪尼雅喀（子武拉禅）

　　阿山

　　常书（弟扬书、孙叶玺、富喇克塔、曾孙辰希禄、扬书孙鄂罗塞臣）

　　常书，郭络罗氏；与其弟扬书，同为苏克苏浒河部沾河寨长。太祖起孤露，奋复祖父雠，归罪尼堪外兰，未遽讼言仇明也；明庇尼堪外兰，宣言将筑城甲班，使为满洲主。于是旁近诸部及太祖族人皆欲害太祖，附尼堪外兰。苏克苏浒河部萨尔浒城长诺米纳，有兄曰瓜喇，忤尼堪外兰；尼堪外兰谮于明，见诘治。诺米纳及与常书、扬书及同部嘉木湖寨长噶哈善哈思虎相为谋曰：『与其倚此等人，何如附爱新觉罗宁古塔贝勒乎』！遂相率归太祖。太祖椎牛祭天，将与盟；常书等言于太祖曰：『我等率先来归，幸爱如手足，毋以编氓遇我』！乃盟。既而诺米纳贰于尼堪外兰，常书等请于太祖，诱而杀之。

　　太祖以同母女弟妻扬书、噶哈善哈思虎。是岁癸未；明年正月，太祖从叔龙敦构太祖异母弟萨木占，邀噶哈善哈思虎杀诸途；太祖闻，大怒，欲收其骨。族昆弟皆与龙敦谋，不肯往；太祖率近侍数人行。太祖族叔棱敦尼之曰：『同族皆仇汝，否则，汝女弟之夫何至见杀！宜勿往』。太祖勿听，环甲跃马登城南横巘，引弓疾驰；向城大呼曰：『有害我者速出』！闻者惮太祖英武，不敢出。遂收其骨以归，移置室中，解所御冠履、衣服以敛，厚葬之；遂帅师讨萨木占及其党讷申、万济汉等，为噶哈善哈思虎复仇。

　　常书兄弟事太祖，分领其故部，为牛彔额真。旗制定，隶满洲镶黄旗；旋改隶镶白旗。常书兄弟皆卒于太祖朝；扬书之丧，太祖亲临焉。

　　常书子布哈图、察哈喇，并为牛彔额真，改隶镶白旗。

　　布哈图有子曰叶玺，事太宗。崇德三年，从睿亲王多尔衮伐明，自青山口毁边墙入，破蓟辽总督吴阿衡军。五年，从围锦州。

　　顺治元年，从武英亲王阿济格西征。二年，破李自成兵于延安。移车下江南，至安陆，获敌舰四；复与护军统领哈宁阿泛江击贼至富池口，水陆屡战，皆捷。

　　三年四月，苏尼特部腾机思等叛入喀尔喀，叶玺从多铎等讨之；追至布尔哈图山，俘七人、降二十五户。七月，师自图拉河西行，至扎济市拉克，遇喀尔喀土谢图汗二子率兵二万御战，没于陈。叶玺时官巴牙喇甲喇章京；事闻，赠巴牙喇纛章京，予世职拜他喇布尼哈番。

　　布哈图有孙曰辰布禄，初任牛彔额真，兼工部理事官。崇德三年，从多尔衮伐明，克阳信。顺治三年，从定西大将军和洛辉击贺珍汉中、从肃亲王豪格讨张献忠，皆有功；授拜他喇布尼哈番。

　　十三年，从讨郑成功，败其将陈六御等于舟山；进三等阿达哈哈番。

　　十七年，卒。

　　察哈喇有子曰富喇克塔，任牛彔额真、都察院理事官。崇德八年，迁工部参政。

　　顺治元年四月，授正篮旗满洲梅勒额真；旋擢本旗蒙古固山额真。从睿亲王多尔衮入关，破李自成，追至庆都；授牛彔章京世职。从豫亲王多铎攻潼关，自成将刘宗敏据山为陈，富喇克塔与都统拜音图发炮击之溃。

　　二年，从下江南，与马喇希等为前锋，克扬州。三年，从贝勒博洛定浙江，克处州；略福建，与都统汉岱克分水关，趋泉州，下抚州及所领县三，加半个前程。

　　五年二月，坐事解固山额真。寻从征南大将军谭泰讨金声桓，败贼于九江，得战舰百余；与何洛会以偏师截饟道，得粮艘二百。遂攻南昌，〔金〕声桓及王得仁以兵九万守隘，富拉克塔以舟二十为前锋，薄城力战。

　　明年，贼平。师还，卒于军；进一等阿达哈哈番。

　　扬书有子曰达尔汉，……。达尔汉有子曰鄂罗塞臣，事太宗，官甲喇章京，领摆牙喇兵。三年，从伐明，薄燕京，与哈宁阿共破明经略袁崇焕营；太宗嘉其善战，授备御。四年，署固山额真，从贝勒阿巴泰等守永平。明兵自开平卫至，迎击，败之。五年，从伐明，围大凌河城；屡败城兵。八年，从贝勒塞哈廉略山西，明兵自崞县至，鄂罗塞臣从第三队先众击敌。累功，进二等阿达哈哈番。

　　崇德元年，从伐朝鲜，与萨穆什喀等败其援兵。二年，授议政大臣。

　　三年十月，从豫亲王多铎伐明，侵宁远、锦州。十一月，豫亲王至中后所，将与郑亲王济哈朗军会；明总兵祖大寿兵来袭，甲喇额真翁克等及从征土默特部兵先奔，鄂罗塞臣及哈宁阿等且战且进，士卒有死伤者。论罚，夺世职。六年三月，从睿亲王多尔衮伐明，围锦州。六月，复从郑亲王济尔哈朗伐明，围锦州，祖大寿以步兵出战，左翼三旗骑兵避敌勿敢击；鄂罗塞臣与同官阿桑喜率摆牙喇兵直前奋击，大寿乃引去。肃亲王豪格庇三旗之未战者，睿亲王多尔衮和之，使诫鄂罗塞臣毋言战胜皆出摆牙喇兵，亦毋言战时未见骑兵，功罪置勿论。明年，事闻，上令多尔衮出白金五百、豪格出白金千畀鄂罗塞臣；进二等阿达哈哈番，擢梅勒额真。

　　八年，与参政巴都礼等定黑龙江。

　　顺治二年，从讨李自成；克潼关，鄂罗塞臣先登。五年正月，命率师驻沧州。十二月，从武英亲王阿济格讨姜瓖。

　　六年七月，擢正蓝旗蒙古固山额真；寻兼任刑部侍郎。鄂罗塞臣公主子世臣从征伐有功，两遇恩诏，累进二等精奇尼哈番。七年，坐谳狱徇情，罢侍郎。八年，授都察院左都御史；寻命专任固山。

　　十六年，与安南将军明安达礼帅师驻荆州；郑成功犯江宁，明安达礼、鄂罗塞臣以舟师赴援，成功败走。

　　十七年，还京；仍任都统。

　　康熙三年，卒；赠太子太保，谥「敏果」。

　　舒赛（子西兰）

　　舒赛，世居萨克达，以地为氏。归太祖，隶满洲镶蓝旗。天命四年，从太祖御明师与雅希禅等攻马林于尚间岩。以功，授备御。寻从伐瓦尔喀，俘获甚众；进二等参将。太宗即位，列十六大臣，佐镶蓝旗。天聪元年，从伐朝鲜。师还，命与固山额真阿山等帅师戍义州。八年，上自将伐明，郑亲王济尔哈朗居守，舒赛与梅勒额真蒙阿图等副之。舒赛善战，攻城辄被棉甲先登；太宗嘉其勇，又虑其轻进，温谕戒止之。舒赛益感奋，先后克十六城。太宗特敕旌其功，进三等梅勒章京。崇德六年十月，卒。顺治十二年，追谥「壮敏」。

　　子西兰，初任牛彔章京，授备御世职。顺治元年，以摆牙喇甲喇章京从豫亲王多铎讨李自成；攻潼关，三战皆胜。二年，从贝勒博洛定江南，下松江；徇福建，克平和。论功，遇恩诏进三等阿达哈哈番。七年，卒。

　　景固勒岱（从弟崇阿）

　　景固勒岱，扎库塔氏。初居呼尔哈部，乌喇招之，不往；太祖遣将伐东海渥集部，景固勒岱徒步从军，攻取乌尔固辰路，俘馘甚众。寻挈孥及诸兄弟率所属三十户来归，隶满洲正白旗，任牛彔额真。天命三年，从上伐明。入鸦鹘关，攻克河城。擢甲喇额真，仍兼领牛彔。上规取辽渖，景固勒岱并在军，有功。天聪八年五月，授世职二等甲喇章京。十二月，命与甲喇额真吴巴海率兵四千伐瓦尔喀部，降其屯长芬达里及所属五百余户，俘阿库里尼满部千余人，获貂虎、狐貉、舍利狲獭、青鼠诸毛毳之属。九年六月，师还，上令礼部诸臣宴劳，以所获分赉将士，进世职一等甲喇章京。崇德二年，从武英郡王阿济格攻明皮岛，克之；赉裘服、鞍马、银、布、驼、牛诸物。顺治初，恩诏累进二等阿思哈尼哈番。十一年八月，卒；谥「忠直」。

　　从弟崇阿，任牛彔额真。天聪八年，从伐明；徇大同，略回雁堡。崇德元年，从伐朝鲜，败敌桃山村。六年，从伐明；围锦州，入其郛巷战。七年，从伐明，败敌浑河之滨；入山东，至寿光。顺治初，从入关。二年，从下浙江，拔湖洲；进取福建，败敌福宁。五年，从讨金声桓，败王得仁于南昌；从讨李成栋，破其军。六年，战南康、围信丰，蹙成栋赴水死。累功遇恩诏，进一等阿达哈哈番。十八年，卒。

　　扬善（弟纳都祜）

　　扬善，瓜尔佳氏；费英东弟音达户齐之子也。费英东诸弟音达户齐、吴尔汉、郎格卫齐皆事太祖，隶镶黄旗，而音达户齐诸子扬善、伊逊、锺金、吉赛、纳都祜、吉逊改隶镶白旗；扬善亦逮事太祖，授备御。太宗即位，旗设调遣大臣二，扬善佐镶黄旗；寻授巴牙喇纛章京。

　　三年，从伐明；受上方略，冲锋攻坚，所至有功。五年，攻大凌河，与明监军道张春战，冒矢石陷陈，胸腕皆被创；进游击，擢内大臣。六年，从伐察哈尔。林丹汗既遁，其部众有遁入明境沙河堡者；使扬善赍书索以归。崇德二年，略大同。蒙古有被掠者，悉取以还；授议政大臣。

　　顺治初，肃亲王豪格得罪，都统何洛会诬告扬善及其子罗硕谄附豪格为乱--罗硕能通满、汉、蒙古文字，太宗召直文馆，授内国史院学士、噶布什贤章京兼刑部理事官；至是，父子俱弃市。世祖亲政，诛何洛会，复杨善世职，以其孙霍罗袭。

　　纳都祜，音达户齐第八子。顺治初，任护军参领。从入关，破李自成，克潼关、定西安。移师下江南，追明福王至芜湖，并有俘馘；授半个前程。

　　三年、从讨腾机思；土谢图汗、硕罗汗拒战，皆击败之。

　　五年，从讨金声桓，有功。八年，擢正白旗梅勒额真；改副都御史，进拜他喇布喇哈番。又以伊逊无嗣，纳都祜当并袭；复遇恩诏，核改一等阿思哈尼哈番兼拖沙喇哈番。十四年，都察院请更定世职袭次；上疑其徇私，坐罢官。

　　十七年，卒。无子，以锺金孙贵钦、吉赛子卢柏赫分袭。

　　洪尼雅喀（子武拉禅）

　　洪尼雅喀，吴扎库氏；世居噶哈里。太祖初起时，扈伦诸部方强，乌喇尤横肆；闻洪尼雅喀以材武豪于所部，劫其孥，迫使归附。洪尼雅喀既偕往，念乌喇贝勒不足事，中途弃走；与弟萨苏喀、萨穆唐阿率其族四十人归太祖，授牛彔额真俾领其众，隶满州镶红旗。天命三年，从伐明有功；擢甲喇额真。

　　天聪二年，太宗自将伐明，攻锦州。师薄城，洪尼雅喀先登，毁其堞，坠伤足，敌迫之，将执而絷焉；季弟萨穆唐阿以壮达从军，驰护斗死，洪尼雅喀乃免。

　　八年五月，授世职三等甲喇章京。寻卒。子武拉禅。

　　武拉禅，袭世职。顺治元年，授摆牙喇甲喇额真。十月，从豫亲王多铎西讨李自成。十二月，至潼关；甫立营，贼掩至，击却之。

　　二年，从端重亲王博洛下浙江；趋平湖败敌，获战舰。进略杭州，马士英、方国安拥众来攻；武拉禅与战于赭山、于朱桥、于范村，屡胜。四年，授镶红旗蒙古梅勒额真。

　　五年正月，增设沧州、大名驻防，命武拉禅以梅勒额真驻大名。金声桓为乱，从征南大将军谭泰攻南昌，五合五胜；声桓以步、骑七万拒战，率本旗兵合击，大破之。声桓既死，剿余寇于袁州，击败明将朱翊鏦，定府一、县二。

　　六年七月，有赵凤冈者为乱于畿南，武拉禅讨之；斩凤冈，歼其众千人。别遣甲喇额真哈其哈等击贼宝山村，获其渠田东楼、杨牌子。七年五月，授刑部侍郎。叙功、遇恩诏，世职屡进；寻定为二等阿思哈尼哈番。

　　十二年，从宁海大将军宜尔德攻舟山，明将陈六御等以三万人拒战；武拉禅督纛奋击。以功，进一等阿思哈尼哈番；复以恩诏，加拖沙喇哈番。

　　十六年，领侍卫内大臣。额尔克戴青家奴欧侍卫阿拉那于市，武拉禅勘狱，反罪阿拉那；坐枉抑，削所加拖沙喇哈番。十七年，以病免。

　　康熙六年十月，卒。

　　阿山

　　阿山，伊尔根觉罗氏；世居穆溪。父阿尔塔什，率阿山及诸子阿达海、济尔垓、噶赖以七村附太祖，太祖妻以同族女兄弟，号额驸；而以阿山等属贝勒代善。代善置闲散，觖望，与诸弟及其子塞赫等逃之明；上收其孥，贝勒阿敏以兵追之，射殪阿山二子，阿山亦被创，兄弟相失。穆克谭追射阿达海，阿达海斫穆克谭坠马，几死；遂夺其马与阿山等，入明边。寻复自归太祖；问其故，对曰：『举族相投，矢效命疆场；岂直充厮役乎』？乃置诸左右。旗制定，隶满洲正蓝旗。

　　天命六年，从伐辽阳；授二等能将。太宗即位，旗置大臣一，为将；其次置大臣二，为佐；又其次置大臣二，备调遣。使阿山佐正白旗，阿达海与同旗备调遣。是岁，贝勒代善等帅师伐扎鲁特部，上令阿山与冷格里以兵六百入喀尔喀巴林部；逐逻卒纵火，张军威。师还，进三等副将。

　　天聪元年，从伐朝鲜，克义州。阿达海坐匿太祖御兜鍪，鞭五十；又违上命为贝勒多铎媒聘国舅阿布泰女，论死。上宥之，命夺官，籍其家之半。阿达海托言捕鱼，以十骑踰赫图阿喇城遁；克彻尼追之还。阿达海私语从人曰：『我欲乱箭射杀克彻尼，如尔辈何』！语闻，上命诛之。三年秋，阿山复与弟噶赖子塞赫及阿达海子查塔、莫洛浑奔明宁远；上收其孥，遣兵往追之。阿山等将入明境，遣从者先；明守塞兵执而杀之。阿山等惧，复还，请罪；上复宥之，还其孥，使复职。阿山乃讦雅荪与同谋--雅荪者，起微贱，以叶赫攻兀扎鲁城时，战有功，太祖宠任之。雅荪矢言殉太祖；太祖崩，不果殉，临丧慢。至是，鞫得实，遂坐诛。

　　冬，从上伐明，克洪山口城。薄明都，军于城东南；阿山与图鲁什周视敌营，请速进攻。上命即夜漏三下列陈；诘旦，遂战，大破明军，陈斩武经略满桂等。四年，攻永平，上命阿山及叶臣选部下猛士二十四人乘夜挟云梯以攻；谕曰：『登梯，当令四人先分立梯端二旁，次令四人登；又次令十六人相继上，又次则尔曹督其后』。复令各旗出将一、兵千人助攻。次日日加寅，薄城，树梯犯矢石，奋战。俄城上炮裂药发，敌兵自惊扰；阿山督所部冒火锐上，诸军继进，遂克其城。五年，攻大凌河，率锐骑逻锦州、松山，俘明兵；明守将出援，与劳萨、图鲁什以三百人败其众二千，斩百余级，获纛三。上劳以金卮，寻授固山额真。

　　六年，上自将伐察哈尔；阿山与梅勒额真布尔吉方行边，闻上至西拉木伦河，帅师来会，上命率精骑三百助图鲁什为前驱。察哈尔汗遁去，上引还；复命阿山等帅师防边。七年，与布尔吉侦鹿岛，多所俘获。八年，与图鲁什略锦州；贝勒岳托谓图鲁什曰：『军中调遣，当就阿山商榷，勿违其言』。既复从伐察哈尔，斩蒙古逃人。追录克永平功，进三等昂邦章京，免徭役；并分以虎尔哈俘百人，隶所领牛彔。

　　九年，师入明边，略山西；明兵自山海关赴援，上命贝勒多铎军广宁，阿山与固山额真石廷柱率噶布什贤兵四百前驱，趋锦州。明副将刘应选等以兵三千五百人来御，遇于大凌河；将战，多铎后军骤至，自山而下，士马腾踔，军容甚盛，明兵惊沮。阿山突起掩击，我师从之，陈斩应选，歼其兵五百，克台堡一。师还，赐良马、铠甲。崇德元年，从武英郡王阿济格伐明，下鵰鹗、长安岭二城，率本旗兵独克东安县。师还，明兵来追；阿山殿，击斩略尽。二年，取皮岛，与叶臣将左翼舟师攻其西北隅先登，斩守将沈世魁；进一等昂邦章京世职。六年八月，复围锦州；城兵突围出攻我师，松山守将潜谋夺火器，阿山迭击，败之。七年十月，复从贝勒阿巴泰伐明，入墙子岭，转战至兖州。师还，赉银币。

　　顺治元年，从入关，击李自成；自成败走，阿山偕左翼梅勒额真阿哈尼堪、右翼固山额真马喇希、济蒲津击破之，克平阳。以功，进三等公。

　　二年，豫亲王多铎自陕西移师下江南，阿山及诸将从。与马喇希等取淮河桥，渡淮，拔扬州；率舟师泝江上，克江宁，获明福王。江南既定，从贝勒博洛、固山额真拜音图徇浙江。师次杭州，明潞王常淓降，嘉兴、湖州、绍兴、宁波、严州皆下。师还，赉金银、鞍马。

　　阿山自太宗时屡坐事被论，辄贷之。三年，坐妄听巫者言罪所部被讦，罢官，夺世职。旋复授一等昂邦章京；四年，改一等精奇尼哈番。

　　旋卒。乾隆初，定封一等男。

　　--以上选自原书卷二三四（「列传」一四）。

　　九

　　明安达礼

　　明安达礼

　　明安达礼，西鲁特氏，蒙古正白旗人；世居科尔沁。父博博图，率七十余户归太祖，即授牛彔额真，领所属。天聪元年，从伐明，攻锦州战死；予世职游击，以明安达礼袭，仍兼领牛彔额真。

　　崇德三年，迁巴牙喇甲喇章京。从贝勒岳托伐明，自密云东北毁边墙以入；与固山额真伊拜共击，败明太监冯永盛兵，克南和县。六年，复从伐明，围锦州；明兵陈山巅，明安达礼率所部巴牙喇兵陷陈，明兵败走。既又有骑兵自松山至，复击败之。师阻壕，以守城兵出争桥，明安达礼迫明兵，使引入城。上自将击洪承畴，明安达礼战尤力，又败敌骑；进二等甲喇章京。七年冬，从贝勒阿巴泰伐明，攻蓟州、薄明都，击破明总督赵光抃。又与噶什布贤噶喇依、昂邦阿山共击明兵自三河至者，遂进略山东。八年春，与明总兵白广恩、张登科、和应荐等战螺山，又与巴牙喇纛章京鳌拜共击明总督范志完，屡破敌。师还，赉白金，擢礼部参政兼正白旗蒙古梅勒额真。

　　顺治元年，从入关，击李自成。二年，从英亲王阿济格西讨；战延安，七遇皆捷，抚凤翔等府，三十余屯悉下。三年，调兵部侍郎。苏尼特腾机思叛，从豫亲王多铎帅师讨之，别将兵屯险要。腾机思遁走，明安达礼夜帅师乘之，及诸鄂特克山，战大胜，斩台吉茂海。复与镇国将军瓦克达等逐北，手斩十一人，获其辎重；复击败土谢图汗、硕类汗。

　　五年，擢正白旗蒙古都统。七年，授兵部尚书。九年，列议政大臣。论功，遇恩诏，累进二等精奇尼哈番。十年，坐徇总兵任珍擅杀，罢尚书，降一等阿达哈哈番兼拖沙喇哈番。十一年，帅师伐鄂罗斯，败敌黑龙江。十三年，授理藩院尚书。

　　十五年十二月，命为安南将军，帅师驶防荆州。十六年，郑成功入攻江宁，明安达礼帅师赴援；成功将杨文英等以舟千余泊三山峡，明安建礼击之，斩副将一，获其舟及诸攻具。成功引入海，上命明安达礼移师驻防舟山。

　　十七年，召还，授兵部尚书。康熙三年，加太子太保。六年，调吏部尚书；引疾致仕。

　　八年，卒；谥「敏果」。子都克，袭。

　　--选自原书卷二三五（「列传」一五）。

　　十

　　恩格图

　　和济格尔（弟拜音达哩）

　　恩格图

　　恩格图，失其氏；蒙古科尔沁部人。自哈达挈家来归，授牛彔额真；与甲喇额真阿岱出驻伊兰布里库，防蒙古游牧轶界。率十人巡徼，遇敌百人，追斩殆尽。闻明兵千余将攻海州，率三百人驰击，败之。天聪间，屡从太宗伐明。薄明都，击满桂军；攻遵化，破敌垒，入大安口：皆先众奋击。以功，予世职二等甲喇章京，擢兵部承政。蒙古旗制定，恩格图隶正红旗，即授本旗固山额真。

　　崇德元年，从伐明；与阿岱等为伏，歼明逻卒。复从伐朝鲜，薄其都城，与固山额真谭泰等树云梯以登。寻坐伐明时战松山正蓝、正白、镶白三旗营汛错乱匿不劾、师还出塞遇敌战败，罚锾，夺俘获；又坐伐朝鲜时方食上召不即赴、厮卒妄出为朝鲜兵所杀，论罪，上命罚锾以赎。三年，从贝勒岳托伐明；攻密云，距墙子岭五里，恩格图率兵先诸军越高峰，入边破敌。五年，从郑亲王济尔哈朗等伐明，围松山；明兵夜出劫营，恩格图率本旗兵击败之。六年，从上伐明；上命恩格图与噶什贤布噶喇依、昂邦吴拜击明总督洪承畴，恩格图违上方略，遇敌不前。师还，吏议当褫职；命罚锾以赎。寻令与诸将更番戍松山。

　　顺治元年，从入关，击李自成；进一等甲喇章京，加半个前程。从豫亲王多铎西破贼，移师向江南；贼蹑我师后，恩格图殿，四战皆胜。寻破明将郑鸿逵于瓜洲，复自江南徇浙江。至杭州，破敌，获舟三十五，克嘉兴、下昆山；进三等梅勒章京。复自浙江徇福建，与固山额真汉岱共下府一、县五，与梅勒额真鄂罗塞臣共下府一、县八；战于分水关、于南靖，皆有功。四年，进一等阿思哈尼哈番。

　　五年，讨江西叛将金声桓，卒于军。乾隆初，定封二等男。

　　和济格尔（弟拜音达哩）

　　和济格尔，失其氏；蒙古乌鲁特部人，入明为千总。太祖取广宁，从石廷柱出降，授甲喇额真，隶乌真超哈。其后汉军旗制定，隶正白旗，并从汉姓为何氏。

　　和济格尔事太祖，从伐巴林、栋奎诸部，有功。天聪三年，从伐明。诇敌蓟州，斩逻卒三；敌三百来攻，和济格尔冲锋入，斩百总一。五年，复从伐明。围大凌河，败锦州援兵；城兵出樵采、争台堡，并击败之。与敌战城下，我师执纛者坠壕；和济格尔掖之出，复以鸟枪殪敌兵三。八年，授世职牛彔章京。崇德三年，复从贝勒岳托伐明。四年，乌真超哈析置四固山、八梅勒，以和济格尔为镶白旗梅勒额真。五年，从围锦州，累败敌。六年，复从围锦州；敌自松山分踞高桥南三台，和济格尔以火器克之，歼敌百余。七年，从克塔山、杏山二城；加半个前程，授正白旗梅勒额真。八年，从克中后所、前屯卫二城，进一等甲喇章京。

　　顺治三年二月，卒。

　　拜音达哩，和济格尔弟；袭二等阿达哈哈番。事圣祖，自参领擢宣化总兵官。

　　十三年，耿精忠反，移拜音达哩为随征福建总兵官。尚可喜请增兵戍广东，上命与福建巡抚杨熙驻广州。十五年，可喜子之信叛，拜音达哩与熙督所部斩关突围出，会大军于赣州。上奖其忠勇，进一等。十九年，授驻防广州副都统。二十七年，迁广州将军。

　　三十七年，卒；以其子何天培袭。

　　--以上选自原书卷二三六（「列传」一六）。

　　十一

　　武纳格（子德穆图）

　　固三泰（孙赛弼翰）

　　康喀勒（从兄子和托、玛拉）

　　萨璧翰（孙哈尔弼）

　　武纳格（子德穆图）

　　武纳格，博尔济吉特氏；隶蒙古正白旗。其先，盖出自蒙古而居于叶赫。太祖创业，武纳格以七十二人来归；有勇略，通蒙、汉文，赐号巴什克。岁癸丑，从伐乌喇有功，授三等副将。

　　天命十一年，太祖伐明，围宁远城未下；命武纳格别将兵攻觉华岛。明参将姚抚民将兵四万倚岛列屯，凿冰为壕，袤十五里，卫以盾；武纳格督军争壕，首排盾径入，尽歼其众，焚所储刍糗及舟二千余；进三等总兵官。太宗即位，武纳格总管蒙古军，位亚扬古利、李永芳，在八大臣上。旋以蒙古军益众，分左、右二营；武纳格与鄂本兑同为固山额真。天聪三年春，与额驸苏纳等率蒙古军、益以满洲骁卒八十人伐察哈尔，降其边境二千户。军中流言降者瞷我师寡，将为变；于是尽歼其男子，惟二台吉得免，俘其孥八千。太宗责武纳格等杀降非义，夺所给牲畜；命以所俘分隶二翼赡之，毋失所。

　　冬，从太宗伐明，入龙井关，克遵化，进薄明都。明督师袁崇焕自宁远来援，左翼蒙古兵迎战不能胜，武纳格麾右翼蒙古兵继进，遂败敌；赐俘获之半以犒其军。寻克固安。四年春，克永平。明将以三千骑自玉田至，武纳格遣兵击之走，获马百余。行略丰润还，闻明兵四千攻大安口城急，与察哈喇赴援，解其围。又就军士行樵，设伏致敌，斩获无算。五年秋，复从伐明。明总兵祖大寿守大凌河城，杏山守将与大寿书，谋携军弃城相就；武纳格获以献，得其情。于是环城筑垒凿壕，为久困计。武纳格统蒙古兵屯城东南，大寿纵兵出攻我所下台堡；武纳格与贝勒阿济格等率兵夹攻，歼敌过半。自是，城兵不复出。六年夏，与阿济格招抚大同、宣府边外察哈尔部众。七年秋，与贝勒阿巴泰等侵明；攻山海关，有所俘获。师还，明兵追袭；武纳格为殿，力战却之。太宗谕诸贝勒大臣曰：『武纳格所在建功，今又为殿，败敌。人臣为国，当如是也』！八年五月，改蒙古军左、右营为左、右翼，以武纳格为左翼固山额真。定诸将功次，武纳格以一等昂邦章京世袭；旋进三等公。是年，太宗复率诸贝勒分道伐明，命武纳格统蒙古军为策应。入独石口，越兴安岭，经保安州至应州，与大军会道收察哈尔千余户；所过诸州县，或攻或抚，悉称上意。闰八月，自得胜堡班师，收蒙古逃人自阳和入者四百七十人。九月，喀尔喀部众为察哈尔所袭，杀命将百人；往诇，斩二十余人而还。

　　九年二月，卒。子德穆图、齐墨克图、广泰。

　　德穆图，武纳格长子也。初任牛彔额真；崇德三年正月，擢户部承政。七月，更定官制，改右参政。

　　四年，从上伐明，围松山，树云梯攻城；会明兵自锦州赴援，德穆图度不能克，弃云梯引还。罪当死，上特贳之，论罚。寻兼任梅勒额真。六年，从郑亲王济尔哈朗伐明，围锦州；蒙古贝勒诺木齐等守外城约降，郑亲王令德穆图迎之。诺木齐方率所部与明兵战，德穆图以其子阿桑喜出；我师克外城，诺木齐始来归，德穆图诡言诺木齐父子皆所拔出。论罚，籍家产之半；罢参政、梅勒额真，俾专领牛彔。七年，从贝勒阿巴泰伐明，自蓟州入边，薄明都，略山东。

　　顺治元年，从入关，击流贼；授拜他喇布勒哈番。二年，从豫亲王多铎攻潼关；遂定江南，败明将郑鸿逵于瓜洲。与都统马喇希徇常州，与明将黄蜚等遇，再战皆捷；分兵下宜兴、昆山诸县。加拖沙喇哈番，复任本旗蒙古副都统，三进一等阿达哈哈番。

　　九年，卒。

　　固三泰（孙赛弼翰）

　　固三泰，归太祖，太祖妻以女，为额驸；领牛彔，隶满洲镶蓝旗。从伐明，战于广宁，单骑入敌陈，身被数创，战愈力；师乘之，遂败敌，授副将世职。太宗即位，为八大臣，领本旗。

　　天聪元年三月，从贝勒阿敏伐朝鲜，有功。师还，上郊劳。三年，上自将伐明，攻遵化；固三泰率本旗兵攻其西南，克之。四年，上命固三泰与达尔汉等助攻昌黎；复命与高鸿中、库尔缠等下滦州，藉其仓库银榖以闻。五年，上幸文馆，览达海所译武经；因谕群臣曰：『为将当恤士。朕闻额驸固三泰与敌战，士有死者，以绳系其足曳归；蔑视若此，何以得其死力乎』！寻命解固山额真。九年，诏免徭役，并增赐人户，俾专领牛彔。

　　顺治初，卒。

　　子明阿图，睿亲王多尔衮帅师入关，明阿图摄梅勒额真为殿。累官都察院理事官、镶蓝旗蒙古副都统，授三等阿达哈哈番。顺治八年，卒。

　　明阿图子赛弼翰，初为简亲王济度护卫。康熙四年，授护军参领；从护军统领瑚里布西御吴三桂将吴之茂，克阳平、朝阳诸关。趋保宁讨王辅臣，克秦州。从平南将军赖塔南讨郑锦，战漳州；败锦将刘国轩等。诛吴世璠，定云南。累官镶蓝旗满洲副都统，授拜他喇布勒哈番。

　　二十九年，卒。

　　康喀勒（从兄子和托、玛拉）

　　康喀勒，纳喇氏；辉发贝勒王机砮之孙也。太祖时，偕从兄通贵率族属来归，隶满洲镶红旗，授牛彔额真。

　　天聪六年，从伐察哈尔部。八年正月，上以察哈尔林丹汗西遁，其部众流散锡尔哈锡伯图，命康喀勒与岱青、塔布囊等率蒙古及诸部驻牧兵往取以归。五月，授世职牛彔章京。崇德三年，兼刑部副理事官。五年，擢镶红旗蒙古梅勒额真。

　　六年，从伐明，围锦州，并攻松山城。七年，松山、锦州皆下，复克塔山城。寻追论攻松山避敌、克塔山与固山额真叶臣争功，罪当死；太宗特贳之。

　　顺治初，从入关，击李自成；加半个前程。寻从豫亲王多铎下江南，与固山额真准塔自徐州水陆并进；次清河，明总兵刘泽清遣部将马花豹、张思义等率战舰千余、兵数万屯黄淮口，康喀勒与游击范炳、吉天相等发炮毁其舟，分兵追击，泽清走，淮安下。复与梅勒额真谭布击明总漕田仰，仰方屯湖口桥，以三千人迎战，击破之。又战于三田桥，逐至海岸，获舟八十。又战于如皋，攻通州，以云梯克其城，旁近诸县皆下。

　　二年十一月，授镇守江宁梅勒额真。时江北未定，群相聚为乱，江宁有谍为内应者；康喀勒与驻防总管巴山先期捕治，杀三十人而定。已而明潞安王朱宜石集众二万余，分三道来攻；康喀勒等击却之。

　　三年，以功进三等甲喇章京，世袭。四年，改三等阿达哈哈番。旋卒；子洛多袭职。

　　和托，康喀勒从兄之子也。顺治元年，以噶什布贤甲喇章京从入关，破李自成潼关，移兵下江宁；复从贝勒博洛徇浙江，破明总兵方国安等于杭州。复略福建，所向克捷；攻汀州先登，克其城。论功并遇恩诏，授拜他喇布勒哈番兼拖沙喇哈番，世袭。

　　十一年，从征云南，击败明将白文选；取进永昌，夺澜沧江铁索桥。

　　康熙九年，卒。

　　玛拉，和托弟也。顺治十二年，以三等侍卫署甲喇额真，从固山额真伊勒德攻舟山，从摆牙喇纛章京穆成额破郑成功兵于泉州；十六年，从安南将军达素击成功厦门：皆有功。

　　康熙二十二年，卒。

　　萨璧翰（孙哈尔弼）

　　萨璧翰，亦纳喇氏。父三檀，自辉发率属归太祖，授牛彔额真，隶满洲正蓝旗；卒。萨璧翰与其兄萨珠瑚，并授牛彔额真。太宗即位，以萨璧翰列十六大臣，佐正蓝旗。

　　天聪五年，擢户部承政。八月，上自将伐明，围大凌河；城兵出御，萨璧翰与战，舍马而步，逐敌。薄壕，城上发炮矢，甲士巴逊没于陈；萨璧翰力战，入敌陈，取其尸还。

　　八年五月，上自将伐察哈尔，贝勒济哈朗居守，萨璧翰与梅勒额真蒙阿图副之。考满，授世职甲喇章京。

　　崇德二年，从伐朝鲜，取皮岛。师还，萨璧翰与其兄萨珠瑚发贝子硕托以厮役冒甲士请恤，坐论罚。萨璧翰初隶硕托，至是命改隶饶余贝勒阿巴泰。旋以萨璧翰从子侍卫吴达礼从伐朝鲜私役甲士，坐夺世职。三年，改吏部右参政。四年，授议政大臣。

　　六年八月，从伐明，攻锦州；明援兵自松山至诱战，萨璧翰被创，卒于军。

　　子汉楚哈、哈尔沁，皆授牛彔额真。哈尔沁从讨吴三桂、从讨噶尔丹，皆有功；授拖沙喇哈番。

　　汉楚哈子哈尔弼，授一等护卫。从击郑成功，战厦门，殁于陈；亦授拖沙喇哈番。

　　--以上选自原书卷二三七（「列传」一七）。

　　十二

　　李思忠（子荫祖）

　　金玉和（子维城）

　　王一屏（子国光、国光子永誉）

　　张士彦（子朝璘）

　　金砺

　　李思忠（子荫祖）

　　李思忠，字葵阳；铁岭人。父如梴，明辽东总兵官宁远伯成梁族子也；仕明为太原同知。罢归，居抚顺。太祖天命三年，始用兵于明，克抚顺；得思忠、如梴，徙还铁岭。明年，师下铁岭，如梴及弟如梓子一忠、存忠死之。六年，定辽阳，敕思忠收其族人，俾复故业；即授牛彔额真，予世职备御。寻以获谍，进游击。

　　天聪三年，太宗自将伐明，取永平等四城。师还，贝勒阿敏护诸将分守察哈喇；以蒙古兵守遵化，思忠及甲喇额真英固勒岱等为之佐。既而明将谢尚忠等来攻，思忠与战，敌三进三却。阿敏议弃四城东还，檄察哈喇合军出塞；时尚忠攻遵化正急，发火箭焚我军火器，我军方恇扰，思忠戒无轻动，徐结陈出城，挟降吏四人以俱，身为殿，出塞无一亡失。师还，上谴阿敏等；以思忠力战，贷勿罪。

　　五年，从固山额真楞格里等伐明，攻南海岛；未至，遇明兵茨榆坨，俘十一人，得舟五。明兵争舟，思忠与战，炮伤额勿却，卒败明兵；进二等参将。

　　九年，察汉官所领城堡户口盈耗，思忠辖沙河堡郎塞增丁百十有三；上嘉赏，赐狐裘一，袭进三等梅勒章京。

　　寻命驻盖州。崇德二年，命修辽阳诸城。思忠疏言：『盖州处边，士卒任防守，余丁仅足以耕。今弃农就役，工窳而农亦废。请俟诸城工竟，庀役造砖从事』。上允其请。七年，汉军旗制定，隶正黄旗。

　　顺治元年，从豫亲王多铎徇陕西，破潼关；下江南，克扬州，抚定江北州、县凡十三。二月，命以梅勒额真戍西安。

　　三月，擢陕西提督，恩诏累进一等阿思哈尼哈番兼拖沙喇哈番。

　　十一年，致仕。十四年七月，卒。

　　思忠子五。第三子显祖袭爵，世祖赐名塞白理，授二等侍卫甲喇额真。康熙初，授随征江南左路总兵官；迁广东水师提督，改浙江提督。耿精忠叛，自福建侵浙江；塞白理疏请分兵援台州、防宁波。寻从贝子传喇塔击走精忠将曾养性。十四年九月，卒于军。乾隆初，定封三等男。

　　荫祖，思忠次子。事世祖，自荫生，授户部员外郎；三迁兵部侍郎。顺治十一年，直隶灾，命与尚书巴哈纳等治赈。

　　寻授兵部尚书、右副都御史，总督直隶、山东、河南三行省；疏请蠲被灾诸州县秋粮、招流民还故里；当随地安集，以时予赈，毋使道殕。又疏言：『直隶滨海，北塘、涧河、黑洋诸地宜分兵驻守』。时议禁海船，鱼、盐、米、麦不能转输；请官为编号讥其出入，则商民皆便：并下部议行。十四年四月，疏发河南管河道方大猷贪惏状；上切责河道总督杨方兴失劾，夺大猷官；鞫治论死。有高鼎者据五台山伪乱，出三岔口，扰真定；荫祖遣井陉道陈安国谕降，悉散其党。疏言：『太行，天下险；三岔居其冲，林密山深，藏奸甚易。自鼎降，其党散在民间；虽戍以兵，视营垒为传舍。当置游击一，定额兵六百，端司守御』。上从之。

　　是岁，荫祖年才二十有九；会湖南、北用兵，上察荫祖才，加太子太保，移督湖广。师方徇贵州，故李自成诸将郝永忠、袁宗第、刘体纯、李来亨辈挟十余万人降于明，踞郧、襄间，扰饷道。荫祖请选襄阳水师及均、黄、汉阳诸营兵二千人戍榖城，扼上游；选武昌洞庭营兵千人戍九溪，断通蜀道。十五年，汉阳天门、潜江、沔阳诸郡县水灾，上命荫祖治赈，民赖以得拯。十六年，经略大学士洪承畴疏请发湖北提镇标兵六千人戍云南。荫祖以承畴已发湖广兵万三千五百有奇，湖南新收降人数万，郧、襄间流贼未殄，留兵不宜复发，请敕承畴就滇中召募；下部议行。复疏议讨永忠等，『请敕四川总督李国英帅师驻重庆，扼巫峡、阻达州；西安将军富喀禅帅师趋兴安、河南协剿兵诣襄阳合军，臣督诸军分出彝陵、襄阳、郧阳三道深入，期一举灭贼』。疏既上，会郑成功犯江南，诏将军明安达哩将荆州驻防兵赴援；部议缓师期。

　　十七年，以疾乞罢。康熙三年，卒；祀直隶、山东、河南、湖广「名宦」。

　　金玉和（子维城）

　　金玉和，辽东人；仕明，为开原千总。太祖克开原，玉和降；授甲喇额真，予世职三等副将。汉军旗制定，隶正黄旗。天聪五年，擢礼部承政。六年，上阅兵，玉和与额驸佟养性等率所辖乌真超哈擐甲列陈试炮，上赉以鞍马。八年，考绩，进二等副将。崇德元年，坐与吏部参政李延庚互举子弟，罢官，降世职三等甲喇章京。二年，从武英郡王阿济格伐明皮岛，以水师战不利，玉和不赴援，论死；上特宥之，但削世职。四年，复授甲喇额真。六年，从围明锦州，屡败敌；敌夜攻濠堑，击却之，斩级五十。七年，锦州下，并克塔山；予世职牛彔章京。八年，从郑亲王济尔哈朗伐明宁远，与〔王〕国光同克前屯卫、中后所二城。

　　顺治元年，擢工部参政。叙宁远功，进三等甲喇章京。既入关，迁梅勒额真。从军河南，署怀庆总兵官。时李自成窜陕西，余党掠河南，犯济源县城，玉和帅师往援；至则城已陷，夜半遇贼力战，中流矢，没于陈。河南巡抚罗绣锦疏报得玉和遗骸于柏乡西，请赐恤；进二等梅勒章京。乾隆初，定封二等男。

　　金维城，玉和子也。崇德初，师攻锦州，维城以甲喇额真奉命与梅勒额真金砺督饟。屡从伐明，有功。克中后所、前屯卫二城，维城亦在行间。累官正白旗汉军梅勒额真兼兵部参政世职至牛彔章京。从入关，改兵部侍郎，兼梅勒额真如故。四年，改拜他喇布勒哈番。考绩，加拖沙喇哈番。复从定湖广，同克武冈、沅州、靖州；进一等阿达哈哈番，调正黄旗汉军梅勒额真。十年，坐总兵任珍行赇，罢官，降世职为三等。十五年，卒。

　　子世砺，康熙间，以佐领从平南大将军赉塔征福建，败敌江东桥。郑成功将刘国轩攻漳州，世砺战死；予世职拖沙喇哈番。

　　王一屏（子国光、国光子永誉）

　　王一屏，先世本满洲，姓完颜氏。初降，授牛彔额真。汉军旗制定，隶正红旗。天聪八年，授世职三等甲喇章京。旋卒。

　　子国光，以牛彔额真兼户部理事官袭职。擢正红旗汉军梅勒额真，兼户部参政。八年，从郑亲王济尔哈朗伐明，克前屯卫、中后所二城；进二等甲喇章京。

　　顺治元年，改户部侍郎，兼梅勒额真如故。从定西大将军和洛辉御敌西安；考满，进一等阿达哈哈番，迁本旗固山额真。六年，从英亲王阿济格讨叛将姜瓖，克左卫、朔州、汾州、太谷四城。叙功、遇恩诏，累进一等阿思哈尼哈番。

　　十年，从定远大将军贝勒屯齐征湖广，击败明将李定国、孙可望。十二年，从宁海大将军伊勒德援浙江，击败明将郑成功、张名振。

　　十三年二月，授两广总督；谕奖其才品，赐蟒服、鞍马，加太子太保。十五年，以疾解任。

　　十八年，圣祖即位，授镇海将军，帅师镇潮州。康熙三年，与平南王尚可喜会师讨碣石叛将苏利；师至海丰，侦破敌伏径灯笼山，苏利乘我军未成列，以万余人搏战，我军左右夹击，贼溃遁。薄碣石卫城，环攻拔之，斩苏利及所部陈英、李慧等，遂歼其余党。五年，还京，仍任本旗都统。

　　九年，卒；谥「襄壮」。

　　子永誉，字孝扬；袭爵。十二年，授河南提督。河北总兵蔡禄叛应吴三桂，内大臣阿密达帅师讨之；上命永誉如怀庆拊循士卒，因请留驻镇抚，旋设安庆提督以授永誉。耿精忠将宋标方自饶州犯徽州；十四年，永誉督兵驻建德，令参将傅尔学破标于余干，俘标磔于市。寻移驻徽州。十七年，江西平，改永誉江南提督，驻松江。

　　十九年，迁广东将军。二十年，疏言：『广东濒海，陆路两镇请各以一营改练水师』。二十二年，复请留满洲兵四千驻防广东省城：皆如所议行。

　　二十七年，授本旗都统。二十三年三月，命定北将军瓦岱帅师屯张家口，诇噶尔丹；以永誉与都统喀岱等参赞军务。三十五年，上亲征噶尔丹，分汉军为四营，永誉帅正黄、正红二旗出中路。噶尔丹不战遁，永誉与平北将军马斯喀督兵追蹑，侦噶尔丹行远，乃还。三十六年，从上至宁夏，命督饟运，贮黄河西岸；闻噶尔丹窜死，罢还。

　　四十三年，卒。乾隆十八年，命其族改隶满洲正红、镶白二旗。

　　张士彦（子朝璘）

　　张士彦，〔在明为广宁巡抚王〕化贞中军守备。太祖兵至，化贞走入关；士彦降。汉军旗制定，隶正蓝旗。天聪八年，与（王）一屏同授三等甲喇章京。旋乞休。

　　子朝璘，袭职。崇德七年，授牛彔额真。从贝勒阿巴泰伐明，败敌于胶州。八年，与（王）国光同功，进二等甲喇章京；迁兵部理事官。

　　顺治二年，从豫亲王多铎下江南，克扬州、江阴；率兵戍苏州，击败明将黄斐。四年，从恭顺王孔有德等平湖南，破明将刘承胤于夕阳桥，克武冈；复破明将张先璧于黔阳，克沅州。六年，从讨姜瓖，复与国光同功。考满，遇恩诏进一等阿思哈尼哈番，授正蓝旗汉军梅勒额真。

　　十年，授都察院左副都御史。十三年，迁户部侍郎。

　　寻出为江西巡抚。江西当金声桓乱后，民少田芜；御史笪重光请蠲赋，下朝璘议。朝璘疏言：『田亩荒芜，惟从容劝垦，则熟者恒熟，荒者不终荒。若急于征赋，则始以荒为熟，渐至熟者仍荒；非足国恤民计也。南昌、瑞州二府新垦田四十余顷，请三年后起科；未垦二千余顷，请与豁除』。上允其请。十五年，加兵部尚书衔。十八年，擢江西总督。康熙二年，右布政使王庭疏请减南昌府属浮粮，下朝璘议。朝璘疏言：『江西重赋，自陈友谅始；明世因之。前巡抚蔡士英请减袁、瑞二府赋额，未及南昌。南昌诸州、县惟武宁为友谅乡里，赋额循元、宋之旧；他六县、一州，请敕部核减』。户部核上南昌府属浮粮银十二万五千有奇、米十四万九千有奇；上命悉蠲之。三年，朝璘疏言：『吉安旧食粤盐，远且阻；请改食淮盐』。下所司，从之。四年，以江西总督省入江南，解任。

　　五年，授福建总督。六年，以老疾乞休。越十余年，卒。

　　金砺

　　金砺，辽东人；明武进士，为镇武堡都司。初降，授甲喇额真，予世职三等副将。天聪五年，始设六部，以砺为兵部承政。六年，上阅兵，与（金）玉和等并赐鞍马；调户部承政。八年，考绩，进二等梅勒章京。崇德二年，从伐明，攻皮岛。甲喇额真巴雅尔图等先入敌陈，砺与副将高鸿中所将水师不进，前军以是败；坐论死，上以砺与鸿中来归有功，特宥之。四年，汉军旗制定，砺隶镶红旗，复为甲喇额真。五年，授吏部参政。六年，擢固山额真。迭克松山、塔山、前屯卫、中后所，授世职三等甲喇章京。

　　顺治元年，从入关。五月，与梅勒额真李率泰安集天津乱民。六月，复与固山额真叶臣宣抚山西。时李自成西遁，其将陈永福犹据太原，砺与叶臣潜往觇焉；城兵骤出，砺击败之，督本旗兵发炮克其城。师还，赐白金四百两，进世职二等甲喇章京。

　　二年，从顺承郡王勒克德浑征湖广。明将马进忠降复叛，砺与固山额真刘之源击进忠武昌，夺战舰六十余，遂下湖南。战衡州，斩明将黄朝宣；复战长沙，斩明将杨国栋。师还，赐黄金二十两、白金四百两，进世职一等阿达哈哈番。

　　六月，授平南将军，镇浙江。遇恩诏，加拖沙喇哈番。明鲁王以海及其臣阮进、张名振屯舟山，砺与梅勒额真吴汝玠等率兵自宁波出定海，会总督陈锦破获进于横洋，遂克舟山；名振拥以海出走。

　　九年，郑成功攻漳州，命砺帅师赴援；至泉州，成功退屯江东桥。砺自长泰进屯漳州城北，分兵万松关为犄角；七战皆胜，漳州围解，海澄、南靖、漳浦诸县悉定。叙功、遇恩诏，进一等阿思哈尼哈番兼拖沙喇哈番。

　　十一年，授陕西四川总督。十三年，引年乞休；加太子太保，致仕。

　　康熙元年，卒。

　　--以上选自原书卷二三八（「列传」一八）。

　　十三

　　伊尔登（弟超哈尔、超哈尔子额赫里）

　　叶臣（子车尔布）

　　珠玛喇

　　伊尔登（弟超哈尔、超哈尔子额赫里）

　　伊尔登，额亦都第十子；与图尔格同旗。幼，太祖育之宫中，长，授特卫。屡从征伐，城界凡、萨尔浒，皆有劳；赉蟒服，授世职游击，累进三等副将。太宗即位，各旗置大臣二，备调遣；伊尔登与其兄图尔格同佐镶白旗。寻命帅师戍国南界。

　　天聪三年九月，攻獐子岛--岛故明将毛文龙所辖，文龙为袁崇焕所杀，伊尔登帅师行略地，得舟四，沈之，俘其人以归。十月，从伐明；攻龙井关，堕其水门入，斩明将易爱、王遵臣，尽歼其众。攻遵化，败明山海关援兵，斩其将赵率教；薄明都。四年，克永平、滦州、遵化诸城。师还，进一等副将。图尔格罢固山额真，以授伊尔登。五年八月，攻大凌河城，伊尔登当城东迤南，深沟坚垒环而守之，卒以破敌。六年，上自将伐察哈尔，命与贝勒阿巴泰留守。七年六月，上以伐明、若朝鲜、若察哈尔三者何先？谕诸贝勒大臣各陈所见。时上留诸军驻山海关外屯田，诸贝勒大臣皆请先用兵于明；伊尔登亦言：『与其顿兵关外，不若径入内地；察诸城孰可攻者，多率步兵具梯牌乘机摧陷，何坚不克！况蓄锐已久，人有战心；及时而用之，所谓事半而功倍也』。七月，上命从贝勒岳托、德格类等取旅顺，与固山额真叶臣将二千五百人戍焉。八年，上自将伐明，自上方堡入，命伊尔登从贝勒阿济格、多尔衮、多铎等帅师自巴颜朱尔格入龙门，与上军会宣府；击败明兵，得马百余。攻保安，克之；进拔灵邱。伊尔登忤诸贝勒，又与固山额真贝子篇古等相诋諆，下法司集谳；坐夺世职，并罢固山额真复授图尔格，仍罚锾。寻从豫亲王多铎伐朝鲜；师还，复从武英郡王阿济格攻皮岛。坐先军纛渡江，复罚锾。

　　崇德三年，起授巴牙喇纛章京。四年春，从武英郡王阿济格伐明；伊尔登以三十人行略地，败明兵千人，掠其马。上自将大军驻锦州；四月，阿济格以其师会攻松山、杏山，诇知明总兵祖大寿、太监高起潜将二千人出战，我师为伏以待，敌逡巡不前。伊尔登以四十人纡道致敌，且战且却；伏发合击，大败明兵。六月，命充议政大臣兼内大臣。六年六月，从郑亲王济而哈朗围锦州。明总兵洪承畴以师赴援，屯松山西北；郑亲王令右翼军击之，战不利，退保乳峰山。敌入两红旗、两蓝旗驻军地，固山额真叶臣等敛兵不与争；伊尔登将多尔机辖与恭顺王孔有德及蒙古敖汉柰曼、察哈尔诸部兵御敌，跃马突陈，纵横驰击；身被数创，不少却。马踣，易之；三战，益奋。明兵凡四合围，卒溃围出。上嘉其勇，复世职三等梅勒章京，赐白金四百。八月，上自将御洪承畴，陈师松山、杏山间，命诸贝勒大臣分道截击明兵；伊尔登与公塔瞻率巴牙喇兵为伏于高桥。甫出营，遇明兵千人自杏山潜出，击斩之，遂至高桥；又遇明兵六百余人自杏山南奔塔山，伏起，明兵熸焉。上移营逼松山，明将曹变蛟夜犯御营；图尔格率先射敌，伊尔登与内大臣宗室锡翰整兵拒战，变蛟败遁。上命侍卫大臣疏防及战不利者皆罚锾，赏御敌将士；伊尔登得优赉。

　　世祖定燕京，论功、遇恩诏，累进二等伯。十三年，以老致仕。上旌伊尔登功，命得乘马入朝；辄召对，赐食，图其象一藏内库、一畀其家。

　　康熙二年，卒；谥「忠直」。伊尔登勇冠诸军，尤长于应变；潜机制敌，诸宿将皆弗能及。子前卒，孙噶都袭，官至镶黄旗蒙古副都统、领侍卫内大臣。乾隆初，定封一等男。

　　超哈尔，彻尔格弟，与同旗。幼事太祖，授牛彔额真。天聪八年，予牛彔章京世职。九年，与牛彔额真纳海、巴雅彰屯等赍书诣喜峰口、潘家口、董家口诸处谕明守边将吏还，遇戍卒邀战，斩获百余人；擢巴牙喇甲喇章京。崇德元年，从武英郡王阿济格伐明；将入边，遇逻卒迎战，俘二人、获马四。薄明都，夺炮以击敌，杀百余人。转战至芦沟桥，再遇敌，战皆胜。二年，列议政大臣。三年七月，更定部院官制，授礼部左参政。九月，从睿亲王多尔衮伐明，自青石口入边，会师涿州；超哈尔率所部攻任邱，穴地堕其城。趋赵北口，明兵毁桥，师不得渡；乃骑出水西，袭明兵后，明兵大败。南略山东，从克济南。四年春，师还出边，超哈尔殿；败明兵于太平寨。五年，转兵部右参政。六年，从郑亲王济尔哈朗伐明，围锦州。城兵出战，超哈尔率所部奋击，逐入郭；力战，没于陈。太宗深惜之，赐白金六百一十两，进世职二等甲喇章京。顺治间，追谥「果壮」，立碑纪绩。

　　子格黑礼、额赫里；格黑礼袭世职，凡四年而卒，额赫里以牛彔额真袭世职，寻迁甲喇额真。从郑亲王济尔哈朗徇湖广，屡败明兵。师还，授京城中城理事官；迁都察院理事官，累进二等阿思哈尼哈番。顺治九年，命帅师戍江宁。郑成功侵福建，驻军海澄；平南将军金砺请益师进剿，上命额赫里将千五百人以往。与金砺会师击成功，大破之；遂攻海澄，复败成功兵。十二年，擢兵部侍郎。以功，进一等阿思哈尼哈番。十六年，成功兵逼江宁，给事中杨雍建劾枢臣失职；明年，甄别部院诸臣，上以额赫里弗任劳怨，解任，降三等阿思哈尼哈番。康熙初，复为兵部侍郎，擢工部尚书。卒，子英素袭。从征准噶尔有功，进二等阿思哈尼哈番。卒，子郎保仍袭三等阿思哈尼哈番。从大将军傅丹征准噶尔；和通呼尔之败，郎保殉焉，恤进二等阿思哈尼哈番。

　　叶臣（子车尔布）

　　叶臣，完颜氏；世居兆佳。归太祖；旗制定，隶满洲镶红旗。天命四年，从伐明，攻铁岭；蒙古兵助守拒战，奋击破之。六年，复从伐明，克辽阳。以功，授游击。太宗即位，各旗置调遣大臣二，叶臣佐镶红旗。天聪元年，从贝勒阿敏伐朝鲜，以六十人阑入明边，俘逻卒。六攻义州，与牛彔额真艾博先登。以功，授二等参将。率兵戍蒙古，捕斩逋逃，进三等副将。四年，从太宗伐明，攻永平。上命叶臣与副将阿山选部下壮士二十四人树云梯先登（语详阿山传）；城既克，上嘉叹，且谕诸将曰：『他日复攻城，毋令先登；骁将当共惜之』！进三等总兵官，授议政大臣；谕以『政有阙失，当尽言』。叶臣对曰：『臣受恩重，愿罄所知入告；但恐臣识未逮耳』。五年，授镶红旗固山额真。从伐明，围大凌河城，叶臣以所部当城西南；城兵出劘我垒，叶臣与额驸和硕图等督兵夹击，歼敌过半。七年六月，上命诸贝勒大臣陈时政；时有议直击山海关者，叶臣疏言：『今我师方聚，宜先往大同、宣府觇察哈尔踪迹，近则攻之；若远，即入明边，进逼明都，伐木为梯，昼夜环攻，即不遽克，亦足以威敌』。上韪其言。是月，从贝勒岳托、德格类等攻明旅顺口，斩获无算。八月，从贝勒代善自喀拉鄂博入得胜堡，略大同；西至黄河，击败明朔州骑兵。崇德元年五月，从武英郡王阿济格等伐明；既入边，分兵下安州，又合攻宝坻，穴其城克之。十二月，从上伐朝鲜，与诸固山额真率阿礼哈超哈兵入其王都。二年四月，从阿济格攻明皮岛，与阿山督白奇超哈兵乘小舟攻岛西北隅，麾兵先进，斩明总兵沈世奎。岛下师还，进一等总兵官。四年，从贝勒岳托等伐明，入青山口，略太平寨。岳托令每旗遣梅勒章京一、每牛彔简甲士三，使叶臣与固山额真谭泰为将，攻克其关；遇敌，十三战皆胜，得马六十。七年，命代贝勒阿巴泰戍锦州。

　　顺治元年，从入关，率师徇山西。师所经行，自直隶饶阳至河南怀庆，傍近诸府、县悉下，进克太原；先后定府九、州二十七、县一百四十一，署置官吏，安辑居民。明将李际遇屯河南境，依山为寨；唐通、董学礼降李自成，拥众扰边：叶臣皆招使来降，山西底定。师还至定州，土寇有自号「扫地王」者纠徒党剽掠，叶臣遣兵讨平之。比至京，坐擅毁禁垣，屏其功不录；但赐白金六百。

　　二年，豫亲王多铎定江南；七月，命贝勒勒克德浑为平南大将军，以叶臣佐之，代多铎镇抚。并命大学士洪承畴招抚南方诸行省，敕满洲诸军会叶臣调遣。有不顺命者，叶臣发兵搜捕，辄奏绩。十一月，以自成余党一只虎等出没武昌、襄阳、荆州诸府，命叶臣从勒克德浑移师剿除。三年十月，师还，赐黄金三十、白金五百。四年，改一等精奇尼哈番。

　　五年，卒。是年七月，定封二等精奇尼哈番，以长子车尔布袭；复兼一拖沙喇哈番，以第五子车赫图袭。

　　车尔布，初官甲喇额真。崇德六年，从攻锦州，与诸将共为伏，破明兵；擢巴牙喇纛章京。从入关，击李自成，追及于安肃、复追及于庆都，歼贼甚众；授世职拜他喇布勒哈番。既复从英亲王阿济格西讨自成，师出塞，道土默特鄂尔多斯入塞；度黄河，凿冰以济。顺治二年春，师至榆林，贼夜袭蒙古军；车尔布与牛彔额真苏拜往援，破敌。还军遇伏，复纵击却之，与固山额真伊拜拊循旁近诸府、县。师进围延安，与梅勒额真罗壁战败城兵。自成走湖广，车尔布与巴牙喇纛章京鳌拜以师从之；攻安陆，得舟八十。复与巴牙喇甲喇章京噶达浑逐贼九宫山，败其骑兵，自成死。师还，授议政大臣，加一拖沙喇哈番。

　　三年，从肃亲王豪格讨张献忠，屡战皆捷；与贝勒尼堪等徇遵义、夔州诸府县。寻以巴牙喇纛章京哈宁阿被围，车尔布未及援，降拖沙喇哈番，辍其赏及既袭父爵。

　　六年，姜瓖以大同叛；车尔布从英亲王阿济格帅师讨之。瓖出攻镶红旗营，车尔布率巴牙喇兵御之，瓖败走。瓖党自阻马、得胜二路分兵循北山逼我军，瓖复以城兵出战；鳌拜率先当贼，车尔布与梅勒额真谭布合兵继进，遂歼瓖兵。两遇恩诏，累进三等伯。

　　十二年十二月，命与宁海大将军伊尔德率师徇浙江，击斩明鲁王将王长树、王光祚、沈尔序等。与伊尔德自宁波航定海，分三路进攻；敌万余列舟二百战败，逐之至衡水洋，斩〔阮〕思、〔陈〕六御，获其将林德等百余人，遂克舟山（语互见伊尔德传）。以功，进一等伯兼拖沙喇哈番。

　　十五年十二月，命与安南将军明安达理戍贵州。十六年二月，复命移驻荆州。八月，郑成功入攻江宁；车尔布与明安达理自荆州赴援，循江而下，击败成功将杨文英，斩其裨将，获舟及诸攻具。十七年十一月，师还。十八年，改镶红旗蒙古都统。

　　康熙三年，以久疾解都统，降三等伯。七年三月，卒。乾隆十四年，定封号曰「威靖」。

　　珠玛喇

　　珠玛喇，碧鲁氏；世居叶赫。太祖时，率所部虎尔哈人来归。旗制定，隶满洲镶白旗，授牛彔额真。

　　天聪三年，从伐明；攻遵化，击败明兵。后三日，太宗临视遵化，明兵自山海关至，将入城；珠玛喇以逻卒十人御之，所击杀甚众。薄明都，遇明总兵满桂、黑云龙、麻登云、孙祖寿诸军；入大红门，与额驸扬古利、甲喇额真音达户齐击之，明兵左次。旋克永平，复攻昌黎先登，被六创。以功，授备御。寻坐事，夺世职。五年，从围大凌河城；明监军道张春赴援，珠玛喇与甲喇额真鄂诺迭战，破其前锋。六年，从伐察哈尔；次穆鲁哈岱，获布延图台吉，歼其从者百余，俘其孥。七年，从贝勒德格类、岳托攻旅顺口，将巴牙喇兵十人以舟登，击瓮城巴奇兰；既令于众，珠玛喇与牛彔额真雍舜超跃而上，大声自名曰：「珠玛喇登城矣」！被三创，不少却；卒拔其城。上闻嘉叹，亲酌金卮以赐，复世职。九年，从贝勒多铎伐明，围锦州；夜设云梯以攻，被创甚。崇德元年，从伐朝鲜，力战克山寨；从伐明，败明总兵，取四县。三年，授兵部理事官。从伐明，围锦州。明兵屯广宁北苕峙山，珠玛喇别将四十人破其寨；又招降别军屯骆驼山及大凌河北山诸寨。六年，命与甲喇额真僖福监张家口互市。事毕，所司劾珠玛喇以私财为市、且索马蒙古，论死；上命宽之，复夺世职，输所市物入官。寻从郑亲王济尔哈朗复围锦州，敌将夺我军炮；珠玛喇击之退。既复至，珠玛喇射殪敌，敌乃溃。七年，与噶布什贤噶喇依、昂邦沙尔虎达伐虎尔哈部，降喀尔喀木等十屯，俘壮丁千余及牲畜、辎重以归；上命迎劳。

　　顺治初，珠玛喇以甲喇额真从入关，击李自成。寻授正蓝旗满洲梅勒额真、兵部侍郎，复世职。

　　二年十一月，与梅勒额真和托等帅师驻防杭州，珠玛喇将右翼。马士英、方国安自严州侵余杭，珠玛喇击之走。还，未至杭州三十里，遇土寇；复击破之。国安等仍以数万人分屯江东诸山及杭州郊外朱桥、范村诸地，珠玛喇与总兵田雄、副将张杰等分兵逐捕。三年，率师徇福建，与巴牙喇纛章京敦拜击破明兵。

　　五年，从征南大将军谭泰讨叛将金声桓于江西；与固山额真何洛会及沙尔虎达等屡败声桓兵，焚其舟千三百有奇，下九江及其属县凡六；还正白旗蒙古固山额真、吏部尚书，世职累进三等阿思哈尼哈番。十年冬，坐选授山东驿道房之骐尝占籍青州，不详勘；罢尚书。

　　十一年，明将李定国等寇广东，命珠玛喇为靖南将军、副以数拜，率师讨之。方攻新会，尚可喜、耿继茂等军于三水扼隘列屯；珠玛喇至，与合军击敌，战于珊洲，斩副将一、获裨将十余，馘一百五十余级。师至新会，定国所将步骑卒四万分据山险列炮，以象为阵；珠玛喇督将士力战。定国兵既却，复出兵四千余人自山上驰下；我师力御，败之，夺其山；定国兵乃遁。十二年二月，定国走高州；珠玛喇遣梅勒额真毕力克、图鄂拜等以师从之，战于兴业、再战于横州。定国渡江，焚其桥；我师蹑其后，三战皆胜，定国走入安隆。珠玛喇与尚可喜等复高州、雷州、廉州三府及所属州三、县八，又克广西境州二、县四--凡二十二城，得象十六、马二百有奇，他器械称是；上赐敕奖励。九月，师还。入见，上谕大学士冯铨等曰：『珠玛喇征广东捷归，年方五十；壮年能立功，为有福也』。赐茶慰劳。部议进一等阿思哈尼哈审兼一拖沙喇哈番；上以珠玛喇等击破定国雪衡州、桂林之愤，功高不当循常格，命再议，进三等精奇尼哈番。

　　十五年，致仕。康熙元年，卒；谥「襄敏」。

　　--以上选自原书卷二四○（「列传」二○）。

　　十四

　　孔有德（全节）

　　耿仲明（于继茂、继茂子昭忠、聚忠）

　　尚可喜（子之孝）

　　沈志祥（兄子永忠、永忠子瑞）

　　孔有德（全节）

　　孔有德，辽东人。太祖克辽东，与乡人耿仲明奔皮岛；明总兵毛文龙录置部下，善遇之。袁崇焕杀文龙，分其兵属副将陈继盛等；有德与仲明走依登州巡抚孙元化，为步兵左营参将。天聪五年，太宗伐明，围大凌河城；元化遣有德以八百骑赴援。次吴桥，大雨雪，众无所得食，则出行掠。李九成者，亦文龙步将，与有德同归元化；元化使赍银市马塞上，银尽耗，惧罪。其子应元在有德军，九成还，就应元咻有德谋为变。所部陈继功、李尚友、曹德功等五十余人纠众数千，掠临邑、陵商河、残齐东、围德平、破新城，恣焚杀，甚酷。元化及山东巡抚余大成皆力主抚，檄所过郡、县毋邀击；有德因伪请降。明年正月，率众径至登州，仲明与都司陈光福及杜承功、曹德纯、吴进兴等十五人为内应，夕举火，导有德入自东门，城遂陷；元化自刭不殊，有德等以元化故有恩，纵使航海去。旅顺副将陈有时、广禄岛副将毛承禄亦叛应有德，势益张。有德自号「都元帅」，铸印置官；属九成为副元帅，仲明、有时、承禄、光福为总兵官，应元为副将，四出攻掠。明以徐从治为山东巡抚、谢琏为登莱巡抚，并驻莱州；有德等进陷黄县、平度，遂攻莱州，从治中炮死城上。有德复伪请降，诱琏出，杀之。庄烈帝命侍郎朱大典督师，讨有德；援平度，斩有时。至昌邑，有德逆战，大败；复黄县，有德等退保登州。登州城东、西、南皆距山，北临海；城北复有水城，通海舶。大典督诸军筑长围困之，九成出战死。明师攻益急，有德乃谋来降，以子女、玉帛出海。仲明单舸殿，经旅顺，明总兵黄龙以水师邀击，擒承禄、光福，歼应元，斩级千余；有德等退屯双岛龙安塘；食尽，遣所置游击张文焕、都司杨谨、千总李政明以男妇百人泛海至盖州。盖州戍将石廷柱、雅什哈护使谒上，具言有德等举兵始末，且请降；上谕范文程、罗什、刚林预策安置。有德等复遣所置副将曹绍中、刘承祖等奉疏，言将自镇江登陆；上命贝勒济尔哈朗、阿济格、杜度帅师迓之。朝鲜发兵助明师，要有德等鸭绿江口；济尔哈朗等兵至江岸，严陈相对，敌师不敢逼。有德等舟数百，载将士、枪炮、辎重及其孥毕登。三贝勒为设宴，上使副将金玉和传谕慰劳。

　　天聪七年六月，有德、仲明入谒，上率诸贝勒出德盛门十里至浑河岸，为设宴，亲举金卮酌酒饮之，赐蟒袍、貂裘、撤袋、鞍马；有德、仲明亦上金银及金玉诸器、彩缎、衣服。越二日，复召入宫赐宴，授有德都元帅、仲明总兵官，赐敕印--即从所署置也；命率所部驻东京，号令、鼓吹、仪卫皆如旧，惟刑人、出兵当以闻。有德等怨黄龙，必欲报之。会闻龙发水师逐贼鸭绿江，旅顺无备，上命贝勒岳托、德格类帅师袭之，以有德率为导；龙数战皆败，遂自杀，克其城。有德等兵入，占官吏富民廨宅，多收俘获。岳托、德格类闻于上，上置不问。有德坠马伤手，与仲明留辽阳；诏慰之曰：『都元帅远道从戎，良亦劳苦。行间诸事，实获朕心；招抚山民，尤大有裨益。不谓劳顿之身，又遭衔橛之失；伫闻痊可，用慰朕怀』！别敕令于纛用皂色，并诫军士以时演习枪炮、弓矢；马以牌、甲胃以带，皆书满洲字为识别。有德、仲明旋入朝，上诫毋馈遗贝勒大臣。八年，朝元日，命有德、仲明与八和硕贝勒同列第一班，遣官为营第；疏辞，不允。有德、仲明军驻辽阳，官吏经其地，必躬迎款宴；上复诫谕之，谓「尔等即朕子弟；款接诸臣，理有未当。今后非贝勒，毋更迎宴。尔等偕至者如有困穷，当加爱养。尔等或遣使诣盛京，当令使者告礼部，礼部与馆饩。不然，尔等新附，亲知尚少；使来无居、无食，不重困乎』！及尚可喜来降，上遇之亚有德、仲明；命更定旗制，以白镶皂，号有德、仲明军为天佑兵，可喜军为天助兵--「国语」谓汉军乌真超哈。有德等自将所部，不相属。八月，从上伐明，自大同入边；有德遣所部黑成功、佟三以八十人击败明兵代州城西，获马二十。九年，有德等为部将请敕，上命自给札；鲍承先疏论当令吏部给札付，上不允。有德等仍录所部副将以下请敕，上曰：『尔等初来归，朕许尔等黜陟部将；今复给敕，是背前言。朕非谓尔等无功，不当畀敕书也，虑失信耳』。因赐有德、仲明、可喜人缎一、貂皮六十，副将以下白金有差。有德以新附者日众，偕仲明输粮佐饟；上却之。

　　崇德元年夏四月，上受「宽温仁圣」皇帝尊号，有德从诸贝勒奉宝以进；封恭顺王。十二月，上自将伐朝鲜，命有德等从贝勒杜度护辎重继后。二年二月，既下江华岛，命有德等从贝子硕托以水师取皮岛。师还，有言其部众违法妄行者；上命申严约束，毋蹈故辙！三年，从攻锦州，有德等以炮攻下戚家堡、石家堡及锦州城西台，降大福堡。又以炮攻下大台一，俘男妇三百七十九，尽戮其男子；又以炮攻五里河台，台隅圮，明守将李计友、李惟观乃率其众出降，皆籍为民，勿杀。四年，从攻松山，以炮击城东隅台、台上药发自燔，歼其余众；又降道旁台二。上至松山，使有德等以炮攻其南部。有德当郭门，仲明居右，马光远佐之；可喜居左，石廷柱佐之。自夜漏下至翌日晡，城堞尽毁。明守将金国凤即夜缮冶，守甚固；有德议穴地攻之，不克。六年，率兵更番围锦州，破明师杏山。七年，松山、锦州相继下；时析乌真超哈为八旗，有德等以所部隶焉，乃分属正红旗。八年，从取中后所、前屯卫。

　　顺治元年，从睿亲王多尔衮入关，追击李自成至庆都。九月，上至京师，赐有德等貂蟒朝衣。十月，上御皇极门，大宴；复赐鞍马。旋命有德从定国大将军豫亲王多铎西讨李自成。二年，陕西既定，移师下江南；克扬州、取明南京、攻江阴，有德皆有劳。八月，师还；赐绣朝衣一袭、马二、黄金百、白金万，命远镇辽阳，简士马待征发。

　　三年五月，谕兵部：召有德等率所部会京师。八月，授有德平南大将军，率仲明、可喜及续顺公沈志祥、右翼固山额真金砺、左翼梅勒额真屯泰率师南征；策自湖广下江西、赣南，入广东，谕诸将悉受有德节制。是时明桂王称号湖广，总督何腾蛟驻湘阴；诸将李赤心、黄朝宣、刘承胤、袁宗第、王进才、马进忠等分屯湖南北，号十三镇--大抵自成余党及左良玉旧部。四年春，有德师至，进才自长沙走湖北；腾蛟亦弃湘阴，单骑奔衡州。有德遣梅勒额真卓罗、蓝拜等蹑进才，与所部水师遇，击败之。有德进次湘潭，朝宣以十三万人屯燕子窝；有德率蓝拜等将水师、可喜及卓罗等将陆师，分道并入，破明将徐松节。朝宣走衡州，有德以师从之，获朝宣；有德舍仲明、金砺、卓罗等将水师还诣长沙。明将杨国栋以二千人屯天津湖，巴牙喇甲喇章京张国柱、札萨蓝等与战，国栋自牛皮滩遁去。有德令金砺留驻衡州，复与仲明及卓罗等率师越熊飞岭，克祁阳；遂破宝庆，击杀明鲁王世子干生、总兵黄晋、李茂功、吴兴等。时明桂王居武冈，倚承胤为守。有德夜发宝庆，前队梅勒章京黑成功等败敌，焚木城，夺门入；明桂王走靖州、转徙入桂林，承胤出降。有德始自长沙下祁阳也，闻郝摇旗围桂阳，令可喜及蓝拜等别将兵赴援；郝摇旗部卒千四百人屯翔凤铺，令巴牙喇纛章京线国安、固山大苏朗等击破之，摇旗引去。至是，国安等遂趋靖州，追明桂王；明总兵萧旷、姚有性以万二千人守靖州，国安师薄城，夺门入，获旷、有性等，又破明侍郎盖光英军。蓝拜略黔阳，进攻杭州；明将张宣弼以三万人出战，我兵奋击，遂克其城。自出师至此，凡获明宗室桂王子尔珠等二十七人，降明将自承胤以下四十七人、偏裨二千余人、马步兵六万八千有奇。捷闻，赐有德黄金二百五十两，仲明、可喜各二百，志祥百；将士赉白金有差。五年春，复进克辰州，湖南诸郡县悉定；又旁取贵州黎平府、广西全州，招降铜仁、全州、兴安、灌阳苗峒二百九十有奇，复获明宗室荣王子松等四十余人及所置总兵以下诸将吏甚众。上命有德班师；至京师，宴劳，赐黑貂紫狐冠服、彩帛、鞍马、黄金二百、白金二千。

　　六年五月，改封有德定南王，授金册、金印，令将旧兵三千一百、新增兵万六千九百--合为二万人征广西；设随征总兵官一、左右翼总兵官各一，以授马蛟麟、线国安、曹得先。同时，仲明、可喜各将万人征广东，但设左右翼，制閷于有德。自有德师还，湖南诸郡县复为赤心、进才、宗第等侵据。上命郑亲王济尔哈朗为定远大将军，帅师讨之；克长沙、宝庆、衡州诸府，获腾蛟；而进忠犹据武冈，与曹志建、郑思爱、刘禄、胡光荣、林国瑞、黄顺祖、向文明等为寇靖、永、郴诸州，窥宝庆。十月，有德师至衡州，遣副将董英、何进胜击思爱，战于燕子窝，擒斩之进；克永州，击走明将胡一青。七年春，复进破龙虎关，歼志建。遂攻武冈，陈获禄、光荣等，进忠负创走；克其城，并下靖州。复进战兴宁，获顺祖、国瑞，招文明等以五万人降。师入广西境，克全州。十二月，遂拔桂林；明桂王走南宁，留守大学士瞿式耜死之；斩靖江王以下四百七十三人，降将吏一百四十七人，桂林、平乐诸属县皆下。八年春正月，有德奏移藩属驻桂林，遣蛟麟、国安取梧州、柳州，略旁近诸州县。有德进驻宾阳，复遣国安等分三道进取，定思恩、庆远，明将陈邦傅以浔州来降；明桂王走广南，南宁亦下。九年四月，有德疏言：『臣荷先帝节录微劳，锡以王爵。恭遇圣主当阳，两粤、八闽未入版图；臣谬辱廷推，驻防闽海。同时有固辞粤西之役者，盖以其地最荒僻，民少山多，百蛮杂处、诸孽环集，底定难预期也。臣自念受恩至渥，必远辟岩疆，始敢伸首邱夙愿；故毅然以粤西为请。受命以来，道过湖南，伏莽蔓延六郡；拮据一载，咸与扫除。乃进征粤西，仰藉威灵，所向克捷；贼党或窜或降，虽土司猺狑狼獞--古称叛顺靡常者，亦渐次招徕，受我戎索，粤西底定。臣生长北方，与南荒烟瘴不习。解衣自视，刀箭瘢痕，宛如刻划。风雨之夕，骨痛痰涌，一昏几绝。臣年迈子幼，乞恩敕能臣受代，俾臣得早觐天颜，优游终老』。疏人，得旨：『览王奏，悉知功苦。但南疆未尽宁谧，还须少留，以俟大康』。五月，有德率轻兵河池、向贵州，留师柳州为后援。是时张献忠将孙可望降于明，窥伺楚、粤；有德请敕剿抚将军续顺公沈永忠驻沅州，扼门户。国安时擢广西提督、马雄为左翼总兵、全节为右翼总兵，分守南宁、庆远，梧州。未几，明将李定国、冯双礼自黎平出靖州，马进忠自镇远出沅州，会于武冈；永忠使乞援，有德遣兵赴之。至全州，永忠已弃宝庆，退保湘潭；有德因还桂林。七月，定国自西延大埠取间道疾驱，击破全州，军薄桂林，驱象攻城。城兵寡，定国昼夜环攻；有德躬守陴，矢中颜，仍指挥击敌；敌夺城北山俯攻，有德令其孥以火殉，遂自经，妻白氏、李氏皆死于火。事闻，谥有德「武壮」。十一年六月，有德女四贞以其丧还京师，上命亲王以下、阿思哈尼哈番以上，汉官尚书以下、三品官以上郊迎，赐白金四千，官为营葬，立碑纪绩。寻复命建祠，祀春秋，以白氏、李氏配。有德子廷训，为定国所掠；越六年，乃杀之。及我师克桂林，随征总兵李茹春求得遗骼，以其死事状上闻；命予恤。

　　四贞至京师，赐白金万，视和硕格格食俸；旋嫁有德部将孙龙子延龄。延龄叛应吴三桂，自有传。

　　国安、雄，皆附延龄为乱，附见延龄传。

　　节，广宁人。在明官参将；从有德降，授甲喇额真。有德既克桂林，以节为右翼总兵，克庆远，使节戍焉；降宜山、河池、思恩、荔浦诸县。

　　九年七月，有德遣兵援宝庆，令节移屯梧州。闻定国兵且至，复令节移屯平乐。节方至柳州，定国已破桂林，柳州副将郑元勋等叛降；定国谋袭节，节间道走梧州，与国安、雄合军。定国来攻，我师战而败；节负重伤溃围出，乘舟至肇庆。可喜遣水师助节，乃还定梧州、藤县、浔州。十年正月，复平乐。刘雄守梧州，而与国安共击破明将陈经猷、王应龙，遂克桂林。明将胡一青、龙韬、杨威以数万人屯阳朔、永福间，节屡战破之。叙功，加都督，进三等精奇尼哈番。移屯武宣，平象州，获明将掌文有、罗天舜。

　　十二年，移屯荔浦。时明宗室盛浓、盛添、明将李茂先、龚瑞屯富川，纠土寇王心、蒋干相等及猺獞为乱，跨湖南、贵州界依山结寨，为可望、定国声援；节与国安等迭遣兵击之，获盛浓、盛添，诸猺獞百九十二寨皆下。

　　十五年，上命国安征贵州，奏请令节移屯柳州。十六年，复督兵讨茂先、瑞。战融县、获茂先；战怀远，瑞降。

　　康熙元年，改右翼总兵为左江镇总兵，即以命节。七年七月，卒；赠太子少保。方定国破桂林也，节妻温氏率妾、婢自经。子成忠年十一，被掠去。及洪承畴定贵州，得之降将赵三才所；至是，袭三等精奇尼哈番。

　　从有德降者，又有李尚友、徐元勋、胡琏、曹绍中、孟应春，皆受世职梅勒章京，分隶正黄、镶黄二旗。

　　耿仲明（于继茂、继茂子昭忠、聚忠）

　　耿仲明，字云台；辽东人。初，事明总兵毛文龙；文龙死，走登州依巡抚孙元化，皆与孔有德俱；元化以仲明为中军参将。时总兵黄龙镇皮岛，所部有李梅者，仲明党也；通洋事觉，龙系之狱。仲明弟都司仲裕在龙军，率部卒假索饷名，围龙廨；拥之至演武场，折股、去耳鼻，将杀之；诸将为救，免。龙乃执杀仲裕，疏请罪仲明。元化劾龙蚀饷，致兵哗；明庄烈帝命充为事宜，而核仲明主使状。会有德已叛，还攻登州；仲明遂纠诸将同籍辽东者为内应。城陷，推有德为帅，受署置，称总兵官。天津裨将孙应龙自夸与仲明兄弟善，能令缚有德以降；巡抚郑宗周使将二千人，自海道往。仲明伪为有德首绐之，开水城，延使入；猝斩之，歼其众，得巨舰以为舟师。

　　明师攻登州急，天聪七年五月，从仲明来降。上礼遇优异，授以总兵官，号其兵曰「天佑兵」（语并详有德传）。仲明侵渔所部，所部愬于有德；有德因劾仲明，仲明引咎，请以所部赴愬者移属有德。上敕奖有德，令善抚之；亦谕仲明审抚部下，毋念旧恶。即日并召人宫，赐宴。越数日，又使赐羊酒；且谕之曰：『朕闻诸汉官从尔等教场角射，设筵飨尔等，意尔等必欲相酬报。尔等去家远，可即以此羊酒藉教场为答宴也』。旋命与有德同驻辽阳。

　　崇德元年，封仲明怀顺王。上屡出师伐明、讨朝鲜，仲明皆从。七年八月，命隶正黄旗。九月，所部甲喇额真石明雄讦仲明匿所获松山、杏山人户；有逃人被法，仲明为收葬设祭；复妄杀无辜。鞫实，罚仲明白金千两。八年十一月，甲喇额真宋国辅、潘孝及明雄谋杀仲明，仲明以闻；鞫实，斩国辅等，籍其家畀仲明。

　　顺治初，从睿亲王多尔衮入关；复从豫亲王多铎西讨李自成，移师定江南。

　　三年，有德为平南大将军，帅师南征；仲明等以所部从。与明将杨国栋战于牛皮滩，大破之。克衡州、祁阳、武冈诸郡县，获明将刘肇基；皆仲明功也。

　　六年，改封靖南王，赐金册、金印。仲明自降后，屡出征伐，恒与有德俱，未尝独将；是岁，始与有德分道出师，有德征广西，仲明与尚可喜征广东。仲明将旧兵二千五百、新增兵七千五百--合为万人，以徐得功为左翼总兵、连得成为右翼总兵。师既行，刑部奏论仲明部下梅勒章京陈绍宗等纵部卒匿逃人，罪当死；上因谕仲明察随征将士携逃人以往者，械归，毋隐！仲明察得三百余人，械归；上疏请罪。吏议当夺爵，上命宽之，绍宗等亦贷死。

　　仲明未闻命，十一月，次吉安，自经死。

　　子继茂，顺治初，授世职昂邦章京。仲明死，继茂在军中代领其众，请袭爵；睿亲王方摄政，持不可。继茂从可喜俱南，定广东诸郡县（语见可喜传）。八年，世祖亲政，继茂嗣为王。

　　九年，李定国陷桂林，孔有德死事；上闻报，命定远大将军敬谨亲王尼堪自湖南移师赴之，敕可喜、继茂俟尼堪至，合军进攻；而继茂先已与可喜遣兵赴援，复梧州及旁近诸郡。

　　十年，潮州总兵郝尚久据城叛，继茂与靖南将军喀喀木、总兵吴六奇合军讨之；围城逾月，城将王立功为内应，树云梯以登。尚久入井死，余贼尽歼；潮州及饶平、揭阳、澄海、普宁诸县悉平。十一年二月，命内翰林秘书院学士郎廷佐赍敕慰劳，赐白金三千分赉将士。

　　是岁，李定国徇高、雷、廉三府，进犯新会；继茂、可喜与靖南将军珠玛喇合军进击，再战皆捷。定国还据南宁，复出攻横州；继茂自梧州帅师赴之，解横州围。进攻南宁，定国走安隆；获明将李先芳，斩裨将杜纪等。十三年，赐敕纪功，增藩俸岁千金。

　　初，继茂与可喜攻下广州，怒其民力守，尽歼其丁壮，即城中驻兵牧马，营靖南、平南二藩府，东西相望。继茂尤汰侈，广征材木，采石高要七星岩，工役无艺。复创设市井私税，民咸苦之。广东左布政使胡章自山东赴官，途中上疏言：『臣闻靖南王耿继茂、平南王尚可喜所部将士掠辱士绅妇女，占居布政使官廨，并擅署置官吏。臣思古封建之制，天子使吏治其国，而纳其贡税焉；不得暴彼民也。二王以功受封，宜仰体圣明忧民至意，以安百姓。乃所为如是，臣安敢畏威缄默！乞敕二王还官廨，释俘虏』。继茂奏辨，可喜亦有疏自白。章坐诬，论绞；上命贷死夺官。逾年，高要知县杨雍建内迁给事中，疏陈广东滥役私税诸大害；谓一省不堪两藩，请量移他省！朝议令继茂移镇桂林，未行。

　　十六年三月，上命移四川。十七年七月，改命移福建。时明将郑成功据金门，窥伺闽、浙；继茂既移镇，与总督李率泰协谋征剿。康熙元年，成功死，子锦代领其军；上命继茂相机剿抚。继茂疏报：自顺治十八年讫元年，招降将吏二百九十、兵四千三百三十四、家口四百六十七。其后成功弟世袭、兄子缵绪及所置都督郑赓先后出降，复得将吏七百有奇、兵七千六百有奇。二年十月，继茂与率泰督兵渡海，克厦门；水师提督施琅以荷兰夹板船来会，乘胜取浯屿、金门二岛。锦与其将周全斌等走铜山，复入犯云霄、陆鳌诸卫；总兵王进功与战，大破之。三年三月，继茂复与率泰及海澄公黄梧合军，自八尺门出海，克铜山；锦以数十舟走台湾。捷闻，上嘉其功，复增岁俸千金。

　　十年正月，疏陈疾剧，乞以长子精忠代治藩政；上允其请。五月，卒；谥「忠敏」。精忠嗣为王，别有传。

　　昭忠，继茂次子；聚忠，继茂第三子。顺治间，先后入侍世祖。授昭忠一等精奇尼哈番，以贝子苏布图女妻焉；昭忠例得多罗额驸，进秩视和硕额驸。聚忠尚柔嘉公主，为和硕额驸：同加太子少保。旋又同进太子太保。

　　康熙十三年，精忠叛，昭忠、聚忠率子姓请死，系于家待命。逾年，贳其罪，复秩如故。十四年，命聚忠赍敕招精忠，精忠拒不纳。十五年，精忠降；授昭忠镇平将军，驻福州代精忠治藩政。藩下参领徐鸿弼等讦精忠降后尚蓄逆谋，昭忠具以闻，并劾助逆曾养性等十余人；上以精忠在军，未即发。十七年，命昭忠以其祖、父之丧还葬盖平。十九年，召精忠诣京师，昭忠、聚忠疏劾精忠背恩为乱，违母周氏训，蹙迫以死，诬祖仲明与吴三桂在山海关时先有成约，请予显戮。寻命聚忠诣福州议徙藩兵，聚忠疏陈藩兵当尽徙称旨；命以精忠家属还京师。精忠既诛，昭忠、聚忠疏陈家属众多，艰于养赡；请如汉军例，披甲食粮。下部议，编五佐领，隶汉军正黄旗。

　　二十五年，昭忠卒；谥「勤僖」。二十六年，聚忠卒；谥「悫敏」。

　　尚可喜（子之孝）

　　尚可喜，辽东人。父学礼，明东江游击；战没楼子山。明庄烈帝崇祯三年，擢副总兵。黄龙为东江总兵官，驻皮岛；可喜隶部下。皮岛兵乱，龙不能制，可喜率兵斩乱者，事乃定。后二年，孔有德等叛明，陷登州，旅顺副将陈有时、广鹿岛副将毛承禄皆往从之；龙遣可喜及金声桓等抚定诸岛。有德党高成友者据旅顺，断关宁、天津援师；龙令游击利瓦伊鸾偕可喜等击走之，即移军驻其地。旋以可喜为广鹿岛副将。明年秋七月，有德等从我师攻旅顺，龙兵败，自杀；部将尚可义战死--盖可喜兄弟行也。明以沈世奎代龙为总兵，部校王庭瑞、袁安邦等构可喜，诬以罪；世奎檄可喜诣皮岛。可喜诇得其情，遂还，据广鹿岛。

　　天聪七年十月，遣部校卢可用、金玉奎谒上乞降；上报使赐以貂皮，并令车尔格等侦可喜踪迹。八年正月，可喜举兵略定长山、石城二岛，行且至；上命诸贝勒集满、汉、蒙古诸臣，谕曰：『广鹿岛尚副将携民来归，非以我国衣食有余也；承天眷佑，彼自来附。八家贝勒已出粟四千石，凡积粟之家当量出佐饟，仍予以值』。二月，命贝勒多尔衮、萨哈廉往迓。三月，可喜至海州，上降敕慰劳。攻旅顺时，获可喜戚属二十七人；至是，命归诸。可喜入朝，上迎十里外；拜天毕，御黄幄。可喜遥行五拜礼；进至上前，再拜，抱上膝以见。所部将士，以次罗拜。可喜跪，进赆；上与宴，赐蟒衣、鞓带、帽靴、玄狐裘、雕鞍、马、驼、羊，命诸贝勒以次设宴。旋授可喜总兵官，赐敕印；可用、玉奎皆为甲喇章京。号其军曰「天助兵」，命驻海州。寻从伐明，自宣化入边，略代州。

　　崇德元年四月，封智顺王。十二月，从伐朝鲜。二年，朝鲜降；从贝勒硕托帅师克皮岛，斩世奎。师还，赉蟒服、黄白金。可喜家僮讦可喜私得人户、金帛、牲畜，法司以奏；上曰：『此岂王自得，必散于众兵耳；其勿问』。

　　三年，从伐明，攻锦州，屡攻下台堡，更番驻牧；敌至，辄击败之。七年，锦州下，赐所俘及降户。可喜与有德等疏请以所部属乌真超哈，分隶镶蓝旗。八年，从伐明，取中后所、前屯卫诸城。

　　顺治元年，从入关，击李自成；追至庆都，斩自成将谷可成等。十月，命从英亲王阿济格西讨自成；出边，自榆林趋绥德。二年二月，师次米脂，自成兄子锦犹据延安。用可喜议，令诸军分道进；锦走，克其城。会豫亲王多铎已破潼关，定西安；上命可喜从英亲王追击自成，分兵克郧阳、荆州、襄阳诸郡，降自成将王光恩、苗时化等。复与英亲王合军下九江，闻自成窜死九宫山，乃班师；赐可喜绣朝衣一袭、马二，还镇海州。

　　三年八月，授有德为平南大将军，征湖广；命可喜率所部兵偕行。师次湘潭，明将黄朝宣以十三万人屯燕子窝，可喜与梅勒章京卓罗等自陆路进击，败明将徐松节，遂逐斩朝宣。既闻郝摇旗攻桂阳急，可喜与梅勒章京蓝拜帅师赴援；郝摇旗以千四百人屯翔凤铺，巴牙喇纛章京线国安等与战，郝摇旗败走，桂阳围解。湖南既定，师还；与有德等同赐冠服、金币、鞍马。

　　六年五月，改封平南王，赐金册、金印；旋命率旧兵二千三百、新增兵七千七百--合万人，与仲明同征广东，以许尔显为左翼总兵官、班志富为右翼总兵官。仲明所部匿逃人事发，因谕有德等检校军中；得逃人，悉送京师。仲明惧罪，自裁；吏议可喜亦坐夺爵，上命纳白金四千以赎。时明桂王驻肇庆，两广尚为明守。是岁除夕，可喜潜兵袭南雄，城兵三千出西门迎战，击败之；立云梯以登，明守将江起龙弃城走，斩其部将杨级、董洪信、郑国林等三十余人、兵六千有奇。七年正月，进克韶州；明守将罗成耀闻南雄破，已先遁，明桂王走梧州。复进，下英德、清远、从化诸县，明将吴六奇等迎降。二月，师薄广州。广州城三面临水，李成栋之叛，于城西筑两翼，令傅城外为炮台，水环其下；成栋死信丰，子元胤、建捷代将，元胤留肇庆、建捷守广州。可喜令攻城，阻水不能进；乃凿深壕、筑坚垒为长围困之。建捷拒战甚力，暑雨郁蒸，我师弓矢皆解胶；久相持不下。元胤与明将陈邦傅等分道援广州；邦傅与杜永和等以万余人自清远赴战，可喜击败之，获裨将魏廷相等。明水师总兵梁标相来降，得战船百五十助攻。复招潮州守将郝尚久、惠州守将黄应杰，皆以其城降，遣将士戍焉。围合十阅月，永和部将范承恩助守广州，约内应；决炮台下水，可喜令诸军皆舍骑藉薪行淖中以济，遂得炮台，据城西楼堞，发炮击城西北隅。城圮，师毕登，克广州，俘承恩等，斩六千余级；逐余众迫海滨，溺死者甚众，明将宋裕昆自肇庆率所部来降。八年春，可喜遣尔显等收肇庆，并下罗定；部将徐成功克高州。梁标相叛，遣兵讨平之。九年春正月，可喜与继茂帅师南下，降明将蔡奎，遂入廉州。遣部将吕应学等攻克钦州，战于灵山，获元胤及明将袁胜、周朝，陈斩明益阳王、明将上官星拱。师将下雷、琼，永和及明西平王缚明将李明忠以降。于是，高、雷、廉、琼四府皆定。七月，李定国陷桂林，有德死之；梧州、南宁、平乐、浔州、横州皆复为明，东略化州、吴川。可喜遣兵与有德部将提督线国安、总兵马雄、全节合军以进，广西诸郡县以次收复。十年八月，可喜别遣兵克化州、吴川。十一年冬，定国以万余人侵广东，扰高、雷、廉三府境；深入，陷高明，分兵攻肇庆、围新会。可喜与继茂疏请发禁旅为援，上已先命珠玛喇为靖南将军，帅师援广东；可喜等师次三水，遣兵援肇庆，破定国兵于四会河口。待珠玛喇师至，合军击定国；战于珊洲，斩定国裨将一、俘十余人、馘百五十余。进薄新会，定国与其将吴子圣阻山而军，马步兵分屯岭隘；可喜麾兵急击，夺径以登，斩获甚众。定国走，新会围解。可喜与继茂督军攻高明，定国遣兵御战，获其将武君禧等三十余人，斩三百余级，得马骡、军械无算；可喜遣梅勒章京毕力克图等逐定国，战于兴业，定国败走，复及于横州江，歼马步兵甚众，获象二。定国度江焚桥引去，广东高、雷、廉三府、广西横州诸州县悉平。十三年四月，又克揭阳、晋宁、澄海三县。闰五月，赐敕纪功，增岁俸千两，并赉貂裘、鞍马。自是，明桂王徙云南，定国等不复侵广东，数岁无兵事。可喜与继茂并开府广州，所部颇放恣为民害。自左布政胡章以论可喜等得罪，无复言者。

　　十七年，移继茂福建，可喜专镇广东。广东初定，又以令徙濒海居民；民失业，去为盗。有邓耀者，据龙门，入掠雷阳；又有萧国隆，与其徒洪彪、周祥、劳泰、陈期新等分据恩平、开平、阳江、阳春诸山寨，掠广州诸属县并及肇庆。可喜先后遣兵讨之，耀走死；斩彪、祥、泰、期新及其徒千五百人，国隆投水死。又有周玉，故蜑户，自号恢粤将军；缯船数百，三帆八棹，冲浪若飞，习水战。成功兵至，辄助剽掠。康熙二年，可喜遣兵讨之；获玉，焚其舟。四年，碣石总兵苏利叛；可喜遣潮州总兵许龙以舟师进击，利出降。玉余党谭琳高窜据东涌海岛，蜑户黄明初等济以米粮；可喜遣部将佟养谟击琳高、舒云护等捕明初，皆就诛。

　　初，可喜遣长子之信入侍。十年十一月，疏言有疾，请令还广东，暂领军事；上允其请。十二年二月，遣侍卫古德米哈纳使广东劳军，赍御用貂帽团龙天马裘蓝蟒、狐腋袍各一袭、束带一围赐可喜。三月，可喜疏乞归老海城；谕曰：『王自航海归诚效力，累朝镇守粤东，宣劳岁久。览奏年已七十，欲归老辽东；恭谨能知大体，朕深嘉悦』！下议政王大臣及户、兵二部集议，议尽撤所部移驻海城。于是吴三桂、耿精忠相继上章乞撤藩，上皆允其请，分遣朝臣料量藩兵移徙，具舟役、刍糗；户部尚书梁清标如广东。十一月，三桂反；命罢撤平南、靖南二藩，召清标还。十三年，精忠及定南王孔有德婿孙延龄反，应三桂；三月，可喜疏言：『延龄檄并举三藩，精忠复叛；臣与精忠为婚姻，不能不踧踖于中。臣叨忝王爵，年已七十余；虽至愚，岂肯向逆贼求富贵乎！惟知矢志损躯保固岭南，以表臣始终之诚』。上温旨嘉奖，并命与总督金光祖同心合力筹战守。四月，潮州总兵刘进忠叛应三桂，可喜遣次子都统之孝帅师讨之；疏言：『诸子中惟之孝端慎宽厚，可继臣职』。上即命之孝袭王爵；之孝辞。可喜复疏言：『三桂遣兵二万人屯黄沙河，若与延龄兵合，势益猖獗。请遣将合军进讨』！上授副都统根特平寇将军，自江西帅师赴广东，与可喜合军进讨；并命兵部以各道进兵状移告可喜。五月，上敕奖可喜忠贞，并谕与光祖等策讨延龄。十月，可喜讨平广东州土寇李三、官七，上命广东督、抚、提、镇俱听可喜节制；遴补将吏、调遣兵马，均得便宜从事。根特自长沙下广西，卒于军上；复授安亲王岳乐为定远平寇大将军，率禁旅赴广东。三桂、精忠方连兵寇江西，安亲王师至，转战不能遽达。十二月，复命镇南将军尼雅翰率所部协守广东。十四年正月，进封可喜平南亲王；以之孝袭爵，并授平南大将军。广东当寇冲，盗贼并起，博罗、河源、长宁、增城、从化诸县先后告警；可喜辄分兵剿定。总兵张星耀等战乐昌，俘斩千余；副将李印香等战碣石、白沙湖诸处，毁敌舟百余：皆下部叙功。郑锦自台湾以兵攻海澄，进围漳州；可喜疏闻，复请发重兵策应。尼雅翰亦言『可喜年衰，臣才短；设有警，虑不支』。上命前锋统领觉罗舒恕自江西帅师援广东，旋代尼雅翰为镇南将军。先是，之孝讨进忠，复程乡、大埔诸县，遂克潮州；郑锦遣其将刘国轩以万人赴之，势复张；之孝退保惠州。叛将祖泽清引延龄将马雄、三桂将王宏勋等人高州，并陷雷、廉二郡；可喜疏言：『广东十郡，已失其四。将军舒恕、总督金光祖退保肇庆，事势危急。请敕安亲王赴广东办贼』！上方责安亲王定江西，即下长沙取三桂；扬威大将军简亲王喇布自江宁移师屯南昌，遂命简亲王发兵应可喜。师未至，十五年正月，锦攻陷漳州，三桂兵逼肇庆。可喜初请以长子之信袭爵，继恶之信酗酒嗜杀，请更授次子之孝；之信阴通三桂，三桂兵日迫。之孝与进忠相持，上敕还广州，不时至。二月，之信发兵围可喜第叛。可喜卧疾不能制，愤甚自经；左右救之苏，疾益甚。十月，卒。可喜疾亟，犹服太宗所赐朝衣，遗令葬海城。十六年，之信降；上敕部恤可喜，谥曰「敬」。及之信既诛，二十年五月，之孝乞迎可喜丧归葬。九月，丧至，遣大臣觉罗塔达、学士库勒纳、侍卫敦柱至丁字沽亲奠；谕曰：『王素矢忠贞；若人人尽能如王，天下安得有事！每念王怀诚事主，至老弥笃，朕甚悼焉』！

　　可喜诸子，之信自有传。之孝，初授可喜藩下都统，袭平南亲王，授平南大将军，帅师讨刘进忠。上敕还广州，未闻命，之信叛，胁之孝罢惠州军。之孝还广州，侍可喜疾；及可喜卒，从之信居广州。之信降，遣之孝还京师；上命以内大臣入直，秩视一品，食正一品俸。之孝请自效，授宣义将军，驻南昌；募兵诣简亲王军，听调遣。击吴三桂军吉安、赣州间，降其将林兴隆、王国赞等；进攻汀州，复击破其将杨一豹、江机。江西定，召还京师，留所募兵编入绿旗营。之信诛，上贷之孝毋连坐，以内大臣入直如故。

　　二十二年，奏乞守陵；议政大臣等劾削职。三十五年正月，卒。

　　之隆，可喜第七子，官至领侍卫内大臣。圣祖既诛之信，命有司还可喜海城田宅，置佐领二，以其一为可喜守墓；从之隆请也。

　　沈志祥（兄子永忠、永忠子瑞）

　　沈志祥，辽东人。毛文龙所部有沈世奎者，本市侩，倚女为文龙妾，横行岛中；累迁副总兵。及黄龙败没，明以世奎代龙为总兵官，镇东江。时旅顺已破，尚可喜又以广鹿岛降，世奎势孤甚。后三年，太宗伐朝鲜，因移师克皮岛，世奎战败，率舟师走；我师从之，副总兵金日观战死。登莱总兵陈洪范来援，不敢进；世奎亦战死。志祥，其从子也；时官副将，收溃兵，保石城岛；欲得世奎敕印，监军者靳弗予，遂自称总兵；明发兵讨之。

　　崇德二年九月，太宗遣使赍书招志祥。三年二月，志祥遣所部将吴朝佐、金光裕诣盛京，上疏请降。时上方出猎，奎屯布喇克留守；诸王与宴，使贝勒杜度等转粟迓志祥。志祥自黄石岛至安山城，杜度等令驻沙河堡待命；从志祥降者，副将九、参将八、游击十八、都司三十一、守备三十、千总四十、诸生二、军民二千五百有奇。上猎还，命学士胡球、承政马福塔等劳志祥，且令于铁岭、抚顺自择屯军所。志祥言：愿驻抚顺。畀以车骑令，率所携军民往；至，复为具屋宇、庀服物，俾得安处。七月，上闻志祥所携军民有亡去者，遣学士罗硕等谕其众曰：『尔曹航海来归，以朕能育尔曹也。朕不能育尔曹，任尔曹亡去，未晚。尔曹初至，朕适出猎，故未及加恩；尔曹何去之速也！朕蒙天眷，朝鲜已平，蒙古瓦尔喀诸部皆附，惟明仅存；倘天复垂佑，以明畀我，尔曹将安之？尔曹虽逃，为诸边逻卒所得，不免于杀戮；朕心实所不忍！今后毋更逃；有贫不能自给者，朕为抚育之』。志祥入谒上，上御崇政殿受朝，授志祥总兵官，赉蟒衣、凉帽、玲珑鞓带、貂、猞猁狲、狐、豹裘各一袭、撒袋、弓矢、雕鞍、甲冑、驼马。初宴礼部、再宴宫中，命诸贝勒各与宴。及还镇，遣官送五里外，复赐宴。

　　四年正月，封续顺公。九月，授志祥兄子永忠及所部许天宠等二十八人世职。六年十月，命率所部助围锦州。七年，师还，分赐俘获。旋与孔有德等合疏，请以所部属乌真超哈；志祥隶正白旗。

　　顺治元年，从入关，逐李自成至庆都。上至京师，赐志祥等貂蟒朝衣。十月，上御皇极门，宴凯旋诸王大臣，志祥与焉；复赐鞍马。

　　三年，授孔有德平南大将军，征湖广；志祥率所部从。五年，湖南定，赐志祥黄金百、白金二千。寻卒。无子。

　　永忠，其兄子也，袭爵。五月，有德及耿仲明、尚可喜复分道出师征两广，亦命永忠率部将总兵官许天宠、郝效忠等徇湖南。六年，效忠遣参将马如松将兵御孙可望；战于托口，俘其将李应元等。八年，天宠及阿达哈哈番张彦宏、护军统领宋文科等击败明师，获明将席世贤等一百七人，降牛万才等二百五十六人、兵一万八千有奇。可望等攻陷沅州，效忠遣守备吴进功等分屯要隘为备；复亲将兵攻下黎平，屯四乡所。可望诇我兵寡，骤以兵至；效忠力战，马蹶被执，不屈死--效忠，辽东人，明副将，属左良玉军；良玉死，从其子梦庚来降，隶汉军正白旗，授三等阿达哈哈番。至是，永忠以死事状闻；上命予恤。永忠退保湘潭，敕令激励将士，相度险要，以同心并力坚守疆土，毋轻战、毋退缩！旋闻桂林陷，孔有德战死；复敕令留屯宝庆，与总兵柯永盛合军固守。十年二月，授永忠剿抚湖南将军，镇湖南。十一年，孙可望兵入湖南，沅、靖、武冈诸州皆陷；进攻辰、永，永忠还军长沙。给事中魏裔介劾永忠手握重兵，望风宵遁；乞亟赐罪斥，毋俾误及封疆。十二年，议政王大臣议：永忠丧师失地，罪当斩；来降有功，免死、夺爵。上从其议。

　　十七年，复命永忠为挂印将军，镇广东。康熙初，命驻潮州；旋卒。

　　瑞，永忠子。方永忠之黜也，以从弟永兴袭爵；永兴卒，以瑞袭爵。时瑞方八岁，所部副都统邓广明驻潮州如故。

　　十三年，潮州总兵官刘进忠叛应三桂，瑞部兵与巷战三日；进忠引郑锦兵入城，执瑞、广明，驱将卒、家属二千余人徙福建，置诸漳浦。十六年，复执瑞送台湾。康亲王杰书师定福建，疏言『瑞所部及其孥无所统属，应令有地，得以总集』。上命副部统张梦吉、宋文科统其众驻潮州，同将军赖塔等协守；当给俸饷，令督饟侍郎达都视旧例从厚。梦吉等寻疏请送孥留京师，杰书又请以所部分隶督、抚、提、镇而处其孥于山西诸省。圣祖谕谓『瑞及所部官兵，素怀忠义。特以众寡不敌，为贼所胁』。令驻潮州如故。锦得瑞，爵以侯；瑞不愿附锦，谋待我师至为内应。二十年十一月，锦将朱友以瑞谋告锦，锦遂幽瑞；瑞及妻郑皆自杀，锦尽杀其孥。

　　台湾平，圣祖闻瑞死事状，下廷臣议；求其族，以瑞从侄沈熊昭袭爵。

　　--以上选自原书卷二四一（列传」二一）。

　　十五

　　图赖

　　准塔

　　伊尔德

　　努山

　　阿济格尼堪

　　佟图赖

　　图赖

　　图赖，费英东第七子也。初隶镶黄旗，后与兄纳盖、弟苏完顾改属正黄旗。

　　天聪元年，太宗伐明，略宁远；二年，伐察哈尔：图赖皆从。三年，复伐明，薄明都，明大同总兵满桂入援，屯德胜门；图赖与战，所杀伤甚众。师还，授世职备御。四年，从贝勒阿敏守永平；明兵救滦州，阿敏遣巴都礼赴援，图赖及梅勒额真阿山皆在行。及阿敏弃永平出边，明将率步卒百人追击，图赖以十六人殿，还战，尽歼之；进世职游击。五年，上伐明，围大凌河城，命巴牙喇纛章京扬善、巩阿岱等驻军壕外，待敌度壕，即与战；而令图赖与南褚哈克萨哈当两旗间，卫樵采。城兵出挑战，图赖锐入陈，达尔汉以所部继、贝勒多尔衮亦督兵进，我师薄壕，舍骑步战。敌阻壕，与城上兵争发炮矢；师退，副将穆克谭、屯布禄、备御多贝戈里等皆战死，图赖亦被创。上怒曰：『图赖轻进，诸军从之入，朕弟亦冲锋而进，有不测，将磔尔等食之。敌如狐处穴，更将焉往！朕兵天所授，皇考所遗；欲善用之，勿使劳苦！穆克谭，我旧臣；死非其地，岂不可惜』！因诫诸臣毋视图赖创。扬古利、巩阿岱偕往存问，上复切责之。明监军道张春等以四万人来援，次长山；上率诸贝勒御之。图赖当右翼，跃马突陈；溃走，遂覆其师。七年，从攻旅顺口。八年，从伐明，徇大同，攻朔州，拔灵邱；进世职二等。旋追论攻朔州时越界出略、又不赴期会地，夺俘获入官。九年，授巴牙喇纛章京，从贝勒多铎等伐明。多铎既入广宁，令图赖与固山额真阿山等以四百人为前锋向锦州；击杀明将刘应选，破其军。师还，以功得优赉。

　　崇德二年，授议政大臣。三年，上命睿亲王多尔衮、贝勒岳托率师分道伐明，图赖从岳托为前驱；踰墙子岭入边，克十一台。遂南略山东，明将以八千人拒战；蒙古阿蓝泰旁却，图赖方督所部驰击，敌百骑突至，图赖搏战陷坚，敌败去。明大学士刘宇亮缀我师而北，至通州；图赖与固山额真谭泰击破之，拔四城；进三等梅勒章京。六年，从郑亲王济尔哈朗等伐明，围锦州。明总兵祖大寿为明守蒙古吴巴什、诺木齐等谋内应事泄，大寿以兵攻吴巴什等；图赖入其郛力战，援诺木齐出，先后破杏山、松山援兵，遂督乌真超哈拔塔山、杏山二城；进一等梅勒章京。师还，追论攻锦州时巴牙喇兵有怯退者，图赖当罚锾；上命宽之。八年，从伐明，拔中后所、前屯卫；进三等昂邦章京。

　　顺治元年，从睿亲王多尔衮帅师伐明；吴三桂迎师。四月戊寅，距山海关十里，李自成遣其将唐通率数百骑出关；是夕，遇于一片石，图赖督巴牙喇兵与战，通败走。己卯，入关，从大军击破自成。自成还京师，西遁；图赖复从诸军追击，败之于庆都。二年，叙功，超授三等公。图赖方从定国大将军豫亲王多铎西讨自成；豫亲王师自怀庆而南，图赖至孟津，率精兵渡河，明守将黄士欣等皆走，降濒河寨堡十五，明总兵许定国等以所部来附。进薄潼关，自成将刘宗闵据山为陈，拒我师；噶布什贤章京努山、鄂硕等率兵向敌，敌迎战，图赖率百四十骑直前掩杀，一以当百，俘馘过半。是岁正月，自成将刘芳亮以千余人出关觇我师；图赖与阿济格尼堪等令正黄、正红、镶白、镶红、镶蓝等五旗各牛彔出巴牙喇兵，率以击敌，大败之。自成闻败，亲率马兵拒战；又征镶黄、正蓝、正白三旗兵相助，贼连夕攻我垒皆败走，遂破潼关。

　　陕西既定，豫亲王移师下江南；四月，至扬州，令图赖与拜音图、阿山等攻之，克其城，执明大学士史可法杀之。进攻明南京，复令图赖与拜音图、阿山率舟师列江西岸助攻。南京既下，从贝勒尼堪等逐明福王至芜湖；福王登舟将渡江，图赖扼江断渡，明将田雄、马得功以福王降。

　　师还，图赖上书摄政睿亲王，略言：『图赖昔年事太宗，王之所知也。今图赖事上，亦犹昔事太宗时，不避诸王、贝勒嫌怨，见有异心，不为容默；大臣以下、牛彔章京以上，亦不为隐恶。图赖誓于天，必尽忠事上。图赖有过失，王若不言，恐不免于罪戾；王幸毋姑息，不我教诫也』！初，图赖在军，固山额真谭泰方从英亲王阿济格西征，遣使告图赖曰：『我军道迂险，故后至；请留南京，畀我军取之』。图赖以其语告豫亲王，别作书遣塞尔特报索尼，将使索尼启摄政王。塞尔特以书示牛彔希思翰，希思翰虑书达，谭泰且得罪，令沈诸河。图赖至京师，系塞尔特，索前书；塞尔特诡言已达索尼。事闻于摄政王，三年正月，下诸大臣审勘，将罪索尼；摄政王亲鞫，塞尔特始自承沈书状。摄政王坐午门，议谭泰罪。三日犹未决，图赖诘王语甚厉；摄政王怒曰：『尔亦过妄矣！曩逐流贼至庆都，议分道进兵，因诸将争先，尔诮让肃、豫、英诸亲王，不顾而唾；今又以语凌我！似此怒色疾声，将逞威于谁乎？予与诸王，非先帝子弟乎』？语毕，遂还邸。诸王因执图赖，将罪之！王复返，曰：『图赖虽声色过厉，然非退有后言者。且为我矢勤效忠，无他咎也』！命解其缚。狱既定，侍卫阿里马私诮图赖庇索尼；图赖以告摄政王，王令捕阿里马及其二弟索泥岱、锁宁阿。〔阿〕里马故骁勇，与索泥岱拔刀力拒，皆杀之；而释锁宁阿，寻授本旗固山额真。

　　二月，以贝勒博洛为征南大将军、图赖副之，帅师徇浙江、福建。五月，论破流贼及定河南、江南功，进图赖一等公。是月，师至杭州。明鲁王驻绍兴，其将方国安等屯钱塘江东岸绵亘二百里，舣舟拒我军；我军舟未具，会潮落沙涨，图赖率诸将士策马自上流径渡--江广十余里，人马无溺者；国安望见惊，弃战舰，走还绍兴，将劫鲁王以降。鲁王走台州，图赖师从之，获其将武景科等；进克金华，杀明督师大学士朱大典。七月，复进克衢州，杀明蜀王盛浓及明将吴凯、项鸣斯等；浙江平。八月，博洛令诸军分道入福建；图赖自衢州出仙霞关，击破明大学士黄鸣骏等。师度岭，克浦城；分遣署巴牙喇纛章京杜尔德、噶布什贤章京拜尹岱等攻克建宁、延平诸府。明唐王自延平走汀州，复遣巴牙喇纛章京阿济格尼堪、杜尔德等帅师追击；克其城，执唐王及其宗室诸王送福州。明将姜正希以二万人夜袭汀州，已登陴；我军出御，击杀过半。别军自广信出分水关，克崇安；共抚定兴化、漳州、泉州诸府，福建平。

　　师还，至金华，图赖卒于军。

　　子辉塞，袭爵。贝子屯齐等讦郑亲王济尔哈朗，因及图赖尝谋立肃亲王豪格及上即位复附和郑亲王，辉塞坐夺爵。八年，上亲政；念图顾旧功，命配享太庙，谥「昭勋」，立碑纪绩。辉塞复袭爵；雍正九年三月，定封一等雄勇公。

　　准塔

　　准塔，满洲正白旗人；扈尔汉第四子也。天聪间，授世职牛彔章京，官甲喇额真。尝与鳌拜共率师略明锦州，复与劳萨共率师迎护察哈尔来降诸宰桑。

　　崇德二年四月，从武英郡王阿济格攻明皮岛。敌守坚，阿济格集诸将问策；准塔与鳌拜对曰：『我二人誓必克之；不克，不复见王』！遂先众连舟渡海，举火招诸军；敌倚堡为陈以拒，与鳌拜犯矢石力战，卒取其岛。论功，进世职三等梅勒章京，袭十二次；赐号巴图鲁，敕增纪其绩。

　　三年八月，授蒙古固山额真。九月，从扬武大将军贝勒岳托等伐明，攻密云墙子岭；准塔先据岭，导诸军毁边墙以入，击败明太监冯永盛、总兵侯世禄等。又与武赖败三屯营援兵，复进战于董家口破敌；行略地，克城二。师还，进世职二等梅勒章京。六年二月，从睿亲王多尔衮攻锦州，以阿王指遣士卒归、又离城远驻议罪，当夺官籍没；上命罚锾以赎。八月，上自将攻锦州；九月，还盛京，命准塔从贝勒杜度等为长围困之。七年三月，锦州既下，上命贝勒阿巴泰率师留戍，旋令准塔与固山额真叶臣等番代。先是，围锦州时，城兵出犯镶黄旗汛地，巴牙喇兵退入壕内，王、贝勒等袒不举。准塔坐阿附议罪当罚锾；上命贷之。十月，从阿巴泰、图尔格帅师伐明，略山东。与叶克书等分兵攻孟家台不克，士卒有死者；准塔又妄称尝陷陈。师还议罪，夺巴图鲁号、降世职一等甲喇章京，仍罚锾。十二月，复命镇锦州。

　　顺治元年，从睿亲王多尔衮入关击李自成，遂至庆都，大破之；又与谭泰等率噶布什贤兵逐至真定，又破之，自成焚辎重仓皇西走。于是，京师以北、居庸关内外诸城堡及畿南诸州县悉定。论功，复三等梅勒章京。

　　二年正月，以饶余郡王阿巴泰为帅，准塔将左翼、谭布将右翼，帅师徇山东。二月，闻明福王遣兵渡河，阿巴泰令准塔等迎战。明兵方攻沛县李家楼，马步二十余屯徐州，距城十五里；准塔师破其垒，斩其将六，明兵赴河死者无算，遂克徐州。五月，复自徐州南下；明总兵刘泽清遣其将高佑以舟师攻宿迁，击破之。进次清河县--黄河自西来至县境，淮水及清河皆入焉；泽清遣其将马化豹、张忠义等将兵四万、舟千余据三水交汇处，连营十里。准塔遣梅勒章京康喀赖、游击范炳、吉天相等率兵渡清河结营相距，发炮击敌舟；复遣都司楚进功将步兵六百人屯黄河北岸，鸣炮相应。又分其兵为二，一出清红上游、一隔水击，破明马步军；兵复合，逐入淮安界，斩其将三。师次清江浦，泽清引去，明将吏柏永馥、范鸣珂出降；遂克淮安。明新昌王入海据云台山，纠众陷兴化；准塔遣将击斩之。通州、如皋、泰兴诸城皆下，凤阳、庐州亦降；凡降明将吏二百十三，得舟五百余、马九百余、橐驼二十五、炮一百二十。捷闻，进准塔三等昂邦章京，复巴图鲁号；命以固山额真镇守庐、凤、淮阳诸处。准塔帅师巡行诸州县，安抚居民、设置官吏，江、淮间悉定；泽清寻亦以所部降。

　　三年正月，从肃亲王豪格帅师徇陕西。时叛将贺珍据汉中，武大定、石国玺等分屯徽、阶诸州遥与相应；豪格师自西安向汉中，珍走西乡。七月，令准塔与贝子满达海等攻大定、国玺等，大定、国玺等以其众七百人降。十一月，豪格击张献忠于西充；准塔指挥诸军合战，俘馘甚众。四年八月，复与贝勒尼堪、贝子满达海等分兵下遵义、夔州、茂州、荣昌、富顺、内江、资阳诸郡县；四川平。

　　师还，寻卒。论功，进世职一等精奇尼哈番。十二年，追谥「襄毅」，立碑纪绩。

　　准塔无子，弟阿拉密袭。遇恩诏，进三等伯。康熙中，准塔兄子舒书降袭一等精奇尼哈番。乾隆初，定封一等子。

　　伊尔德

　　伊尔德，满洲正黄旗人；扬古利族侄也。天聪三年，从扬古利率师入明边，略锦州、宁远。既，复从攻北京。师还，败山海关援兵于滦州；出塞，为前驱，斩明兵守隘者。五年，从上围大凌河城；城兵突出，伊尔德冲锋杀敌，逐敌迫壕，乃引还。敌骑挟弓矢将犯御营，伊尔德驰斩之。秋，复略前屯卫，将十五人捕敌军逻卒；值别将噶思哈为敌困，奋击援之出。积功，援世职备御；寻擢巴牙喇纛章京。

　　崇德二年，从贝勒阿巴泰筑都尔弼城，将巴牙喇兵四百人护工役。五年，从围锦州；敌出战，伊尔德领纛追击，败之。督屯田锦州、松山间，明人纵牧于野，伊尔德设伏乌欣河，驱其牲畜以归。敌袭我军后，伊测德还击，斩获无算；超进世职三等梅勒章京。屡坐事，当削世职；命罚锾以赎。七年，复从围锦州，明兵来夺炮，击败之；进一等。

　　顺治元年，命驻防锦州。二年，加半个前程。世祖召伊尔德，命从豫亲王多铎南征；与尚书宗室谨岱等将蒙古兵自南阳下归德，招抚甚众。至扬州，获战舰百余。渡江先驱，破南京；明福王由崧走芜湖，与固山额真阿哈尼堪等追击，败明将黄得功。三年，进世职一等昂邦章京。

　　六年，偕大将军谭泰讨叛将金声桓，下南昌，诛声桓。师进，叛将李成栋陷信丰，攻克之；成栋夜遁马蹶，溺水死。分兵定抚州、建昌，破其将杨奇盛；江西悉平。师还，复移剿保定土寇。论功，进世职一等精奇尼哈番。

　　八年，巴牙喇纛章京鳌拜讦伊尔德值上幸内苑，擅令门直员役更番私减守门护军额数；又嫉忌鳌拜等。鞫实，论死；上贷之，命降世职一级，罚锾以赎。寻授本旗固山额真。九年，三遇恩诏，累进一等伯兼拖沙喇哈番。从敬谨亲王尼堪征湖南，师败绩，王没于陈；十一年师还，论罪夺职、籍没。

　　初，明鲁王以海与其将阮进等据舟山，以海走入海；至是，其将陈六御、阮思等复据舟山为寇。十二年，上授伊尔德宁海大将军，率师讨之。六御等遣所置总兵王长树、毛光祚、沈尔序等登陆，掠大岚山；伊尔德遣巴牙喇纛额真车尔布、梅勒额真硕禄古、总兵张承恩引兵趋夏关，抵斗门，连击败之，斩长树等。而自率师攻宁波，乘舟趋定海，分三道并进；六御等列舟望江口山下以待，伊尔德挥众进击，败之。追至衡水洋，斩六御等；遂取舟山。十四年，师远，上命贝勒杜兰等郊劳；复世职，论功进一等伯。

　　十五年，从信郡王多尼南征，自贵阳至盘江击斩明将，进克云南。

　　十八年，卒于军；谥「襄敏」。

　　孙巴珲岱袭，自散秩大臣迁正黄旗满洲都统。夏逢龙之乱，出为荆州将军。圣祖征噶尔丹，参赞大将军马斯喀军务。卒，谥「恪恭」。子马哈达，降二等伯世袭。乾隆中，加封号「宣义」。

　　努山

　　努山，扎库塔氏；世居鄂里。父塔克都，归太祖；太祖命籍其众为牛彔，以其长子瑚什屯为牛彔额真。旗制定，隶满洲正黄旗。积功，授世职游击。卒，无子，以努山子浑岱为后，袭职；而努山代为牛彔额真，从征伐，辄先驱觇敌。有功，授噶布什贤章京。太宗嘉其能，以瑚什屯世职改命努山；谕曰：『弟之子，不若弟亲也』--时为天聪八年五月。寻从伐明，攻大同；努山与甲喇额真席特库、纳海执逻卒以献。

　　崇德元年，率甲士行边；至冷口，遇明逻卒十四，斩三人、俘一人，获马十余。三年，从贝勒岳托伐明。将入边，遇明兵，斩四十人、俘三人，发明兵所置火药。度墙子岭，明总兵吴阿衡将六千人迎战，击之败；与噶布什贤噶喇依昂邦劳萨逐明兵，获马数十及攻具。薄明都，破明兵为伏者。而自设伏道侧，挑明太监高起潜战；伏起夹击，多俘馘。即夕，起潜袭噶布什贤兵；努山与席特库及甲喇额真鄂克合兵战，起潜兵败走。逐北迫会通河，明兵多入水死；遂次涿州。分道从睿亲王多尔衮徇山东，克济南。师还出塞，复与劳萨共败明兵。六年七月，与侍卫穆章等诇敌董家口、喜峰口；遇明兵，斩百余人、俘四人，从围锦州。是时，上自将，驻军松山、杏山道中；明兵击噶布什贤兵，努山力战，斩五十二人，获马三十。明总督洪承畴出战，努山与劳萨等陈而前；战良久，王、贝勒等各以所部合战，大破明兵。十月，擢噶布什贤噶喇依昂邦。是时，武英郡王阿济格驶军杏山河岸，上命努山济师；敌骑千自宁远至，猝与努山值，惊溃。努山逐之至连山，斩二十人，获马三十有二。七年三月，与噶布什贤噶喇依昂邦吴拜共略宁远；敌骑五十自中后所至，率噶布什贤兵纵击；明兵四百人来援，并击败之。薄宁远，守者背城阵；努山等与战，俘二十三人；进世职二等甲喇章京。八年，上以贝勒阿巴泰等略山东未还，命努山率甲喇额真四、侍卫四、兵九十至界口岭诇师行距边远近；遇明兵，斩守备一、兵三百余，俘数十人，获马骡二百余。八月，与巴牙喇纛章京阿济格尼堪帅师戍锦州。

　　顺治元年，世祖既定鼎，命努山将左翼噶布什贤兵从豫亲王多铎西讨李自成。自成兵出潼关拒战，努山自间道劘其垒，斩杀过半；自成兵溃走。

　　二年，移师定河南，下扬州。克明南京，明福王由崧走芜湖；努山与诸将以师从之，得福王以归。

　　三年，从贝勒博洛徇浙江。明总兵方国安屯钱塘江东岸，以舟师出击；努山从固山额真图赖自上游渡，击国安败之，尽得其舟。进略福建，击斩明巡抚杨廷清、李暄芳。时巴牙喇纛章京都尔德等攻下建宁、延平诸府，明唐王聿键走汀州；努山驰七昼夜，追及之。唐王入城守，令锐卒以巨木撞其门；后军继至，遂克之。

　　五年，从郑亲王济尔哈朗定湖广。明桂王由榔据广西，其总督何腾蛟、总兵王进才、马进忠、袁宗第等分屯湖南诸郡邑；六年正月，努山至长沙，时席特库亦迁噶布什贤噶喇依昂邦，将右翼噶布什贤兵，共简精锐攻湘潭，与固山额真阿济格尼堪等破北门入，腾蛟死之。四月，兵部尚书阿哈尼堪等徇宝庆；未至七十里，进才、进忠合军出御。努山令所部舍骑步战，明兵败；薄城东门，进才等弃城走。逐之至武冈，歼进忠所将步兵三千、破进才及宗第等寨十余，分克沅州、靖州。再进，克全州，斩明阁部杨鳌及副将以下四十余；累进二等阿思哈尼哈番。

　　十三年，擢内大臣。十五年，卒。

　　阿济格尼堪

　　阿济格尼堪，满洲正白旗人；达音布子。达音布战死，长子阿哈尼堪袭三等甲喇章京；旋卒，阿济格尼堪继袭，授甲喇额真。从太宗伐察哈尔，自大同入明境，与雅赖共击败明兵于崞县。

　　崇德元年，从太宗伐朝鲜，击败明宁远守边兵。三年，从贝勒岳托伐明；击破总兵侯世禄，得其印及骑。四年，擢巴牙喇纛章京。从肃亲王豪格攻锦州，设伏于连山，俘五人，获马七。六年，从郑亲王济尔哈朗攻锦州；以七十人为伏，败敌。进攻杏山，领纛直入敌垒，敌大溃。时锦州有蒙古诺木齐等愿降，明总兵祖大寿发其谋，以兵围之，不得出；阿济格尼堪诇知之，乘夜薄城，力战先登，入其郛，援诺木齐等皆出。进攻松山，战屡捷。上以阿济格尼堪少年能杀敌，进一等参将，赉白金四百。是年八月，明总督洪承畴集诸镇兵救锦州；上自将屯松山、杏山道中绝饟道，明总兵吴三桂、唐通等皆潜引去。上召阿济格尼堪，亲授策；与鳌拜等追击，大败之。八年八月，命戍锦州。九月，郑亲王取中后所、前屯卫，阿济格尼堪率所部及蒙古兵攻中前所拔其城，俘明溃兵无得脱者；加半个前程。

　　顺治元年四月，从睿亲王多尔衮入关破李自成，追至庆都；进一等梅勒章京。十月，从豫亲王多铎帅师西讨自成；渡孟津、薄潼关，贼凿重壕为固。自成将刘方亮率千余人出拒，阿济格尼堪与图赖、阿尔津等奋战，方亮败退；至夜，复来犯，阿济格尼堪力战却之，连破贼二垒。遂麾兵踰濠，冒矢石先登；贼惊溃降窜，师入关。二年正月，克西安，自成自商州入湖广。

　　豫亲王移师下江南；四月，至淮安，遣阿济格尼堪率所部趋扬州。屯城北，与亲军合攻，城遂下；获战舰二百余。渡江，克明南都；追击明福王由崧于芜湖，败其舟师；进三等昂邦章京。

　　三年，从端重亲王博洛定浙江，徇金华、衢州；破仙霞关，略建宁、延平。明唐王聿键走汀州，阿济格尼堪与都尔德进击至城下，率精锐先登；遂克汀州。其总兵姜正希以二万人赴援，阿济格尼堪出御，所杀伤过半；进一等精奇尼哈番，赐敕世袭。

　　五年，授正白旗满洲都统。六年，郑亲王济尔哈朗征湖广，以阿济格尼堪参赞军事。是时明总督何腾蛟、总兵王进才、马进忠等守湖南，腾蛟军湘潭，进才、进忠军宝庆；阿济格尼堪至长沙，与兵部尚书阿哈尼堪为前锋，攻湘潭，破北门，入执腾蛟，逐明溃兵至湘乡，尽歼之，遂趋宝庆。未至七十里，进才、进忠合军拒战；阿济格尼堪令步骑番进，薄宝庆东郭，进才等败遁。遂下沅、靖，进克全州。七年正月，师还，进三等伯，赉白金五百，授议政大臣。

　　四月，卒；谥「勇敏」。乾隆间，加封号「襄宁」。

　　子宜理布，自有传。

　　佟图赖

　　佟图赖，汉军镶黄旗人；父养真。太祖克抚顺，养真以从弟养性已降，挈其族来归。从攻辽阳，以功授世职游击，命驻镇江。守将陈良策以城叛，养真及长子丰年皆死。佟图赖初名盛年，其次子也；袭世职，事太宗。

　　天聪五年，从攻大凌河，破明监军道张春兵；进世职二等参将。崇德三年，授兵部右参政。五年，从攻锦州，取白官儿屯台。六年，复从攻锦州，取金塔口三台。七年，从攻松山。明师以骑兵突陈，将夺我师炮；佟图赖击却之。又败其步兵，取塔山、杏山诸台，遂克其城二。以功，进世职一等。是岁，始分汉军为八旗；授正蓝旗固山额真。师出略明边，佟图赖与固山额真李国翰等奏请直取燕京；上以未取关外四城、何能即克山海，优旨开谕之。八年，从郑亲王济尔哈朗收前屯卫、中后所二城；加半个前程。

　　顺治元年，从入关，调镶白旗；与固山额真巴哈纳、石廷柱等招降山东府四、州七、县三十二。复移师下太原，招降山西府九、州二十七、县一百四十一。师还，赐白金四百。寻从豫亲王多铎西讨李自成，定河南。

　　二年，移师徇江南，先后克扬州、嘉兴，皆在行；进世职二等梅勒章京，赐蟒服、黄金三十、白金千五百。

　　五年，授定南将军；与固山额真刘之源率左翼汉军驻宝庆。时马进忠等寇衡、湘、辰、永间，陷宝庆；佟图赖师至，克之。六年，郑亲王济尔哈朗徇湖广；佟图赖与固山额真硕詹等分兵趋衡州，陈斩明将陶养用，拔其城。时明将胡一清犹屯城南为七营，乘胜疾击，破之；逐一清，战于望公岭山峪口，又破之。一清走入广西境，距全州三十里，立六营自保；与努山、阿济格尼堪合军奋击破之，遂下全州。师还，驻衡州。明兵犯常宁，遣牛彔额真陈天谟等驰援，破明兵石鼓洞，斩其渠。八年，师还，宴劳，授礼部侍郎；复调正蓝旗固山额真世职，累进至三等精奇尼哈番。十三年，以疾乞休；世祖命加太子太保致仕。

　　十五年，卒；赐祭葬，赠少保仍兼太子太保，谥「勤襄」。康熙间，以孝康章皇后推恩所生，赠一等公，并命改隶满洲。世宗即位，追封佟养正一等公，谥「忠烈」；与佟图赖并加太师--养真改曰养正，避世宗嫌名也。

　　--以上选自原书卷二四二（「列传」二二）。

　　十六

　　陈泰

　　卓布泰

　　逊塔（从弟都尔德）

　　陈泰

　　陈泰，满洲镶黄旗人；额亦都孙、彻尔格子也。初，授巴牙喇甲喇章京。从伐明，攻锦州；明兵自宁远来援，陈泰先众直入敌陈，斩执纛者，得纛以归。

　　天聪三年，从太宗伐明，薄明都，屯德胜门外。攻袁崇焕垒，遇伏奋击，多所俘馘。五年，从围大凌河城；明监军道张春赴援，陈泰设伏禽其逻卒，复以步军战，歼敌。崇德元年，从伐朝鲜；与梅勒额真萨穆什喀夜袭，破黄州守将营。三年，伐明，败明兵于丰润。攻太监冯永盛、总兵侯世禄营，援之；又以巴牙喇兵三十败明骑卒百余。五年，从围锦州；攻杏山，败敌兵，获牲畜。六年，复围锦州，败松山兵。我兵出樵采，为敌困；陈泰率兵六援之出。敌袭我后队，迭战破敌，遂克其郛；予世职，自牛彔章京进三等甲喇章京。七年，复围锦州，掘堑困；松山明兵夜犯正黄旗蒙古营，赴援，击之走。八年，从伐明，败总兵马科于浑河，筑浮桥济师；明总督范志完拒战，击败之。下山东，陈泰以偏师克东河、汶上、宁阳三县；进世职二等。

　　顺治元年，从入关，击破李自成；进世职一等。四年，授礼部侍郎。从平南大将军孔有德征湖广，战荆州，击破流贼一只虎。

　　时明鲁王遣其将郑彩、阮进等寇福建，先后陷府三、州一、县二十七；上授陈泰靖南将军，与梅勒额真栋阿赉率师讨之。击破鲁王将曹大镐、张耀星，克同安、平和二县。五年三月，复克兴化，彩遁入海；复克长乐、连江，获所置总督顾世臣等十一人斩之：鲁王所陷诸府州县以次尽复，福建平。师还，授巴牙喇纛章京，进二等阿思尼哈番。遇恩诏，累进三等精奇尼哈番兼拜他喇布勒哈番；迁刑部尚书。

　　八年，移吏部尚书，授国史院大学士。以加上皇太后尊号恩诏误增赦款，罢任；并以吏部恩诏升袭过滥，降世职一等阿达哈哈番。九年，起礼部尚书，充会试主考官；授镶黄旗满洲固山额真，特命进世职二等精奇尼哈番。

　　十年，上以湖广未定，大学士洪承畴再出经略；至军，疏言：『孙可望等战湖南，郝摇旗、一只虎等扰湖北，湖南驻重兵各郡窵远，不免首尾难顾』；上授陈泰定南靖寇大将军，与固山额真蓝拜、济席哈、巴牙喇纛章京苏克萨哈等统兵镇湖南。临行，上谕之曰：『师行，有一定纪律。大小将佐为国尽力，岂致挫衅！上毋藐视一帅、下当抚励士卒；能爱众而得其心，遇敌未有不争先效命者也』。十一年，复授吏部尚书。十二年，孙可望遣其将刘文秀、卢明臣、冯双礼等以舟师六万分犯岳州、武昌，文秀引精兵攻常德；陈泰遣苏克萨哈设伏以待，甲喇额真呼尼牙罗和当前锋挫敌，甲喇额真苏拜、希福等以舟师迎击。大军继进，三合三胜。敌复列舰拒战，伏起纵火，焚其舟，敌大败；别遣兵击敌德山下。帅进次龙阳，敌集二千人来犯，我兵奋击，溃奔；明臣赴水死，双礼被创，与文秀并遁，降所置裨将四十余、兵三千余。论功，进一等精奇尼哈番兼拖沙喇哈番。

　　未几，卒于军。师还，明年正月世祖宴诸将，追悼陈泰，挥泪酌酒；谕学士麻勒吉、侍卫觉罗塔大曰：『大将军班师还，朕将亲酌酒以慰劳之。不幸中道弃捐，不复相见！尔等以此觞奠大将军灵次，抒朕追悼』。诸将及侍从皆感涕。赐祭葬，谥「忠襄」。乾隆初，定封一等子。

　　卓布泰

　　卓布泰，瓜尔佳氏；满洲镶黄旗人。父卫齐，费英东第九弟；事太祖。从特尔晋等率兵伐虎尔哈，得五百户以归；授世职备御。天聪初，从太宋伐明，略遵化；进世职游击。上统大军出征，每令卫齐留守盛京，任八门提督。卒，顺治间追谥「端勤」。子鳌拜，自有传。卓布泰，其次子也；事太宗，授牛彔额真。

　　崇德四年，从承政萨木什喀索海伐瑚尔哈部铎陈、阿萨津二城，以兵四百逆战；卓布泰与牛彔额真萨弼图率甲士九十人击败之，斩级五十。敌复与索伦部长博穆博果尔合兵以拒，卓布泰率先邀击，俘六十余人。五年，擢甲喇额真。六年，从伐明，围锦州；明总书洪承畴屯山口拒守，卓布泰与梅勒额真翁阿岱迎战。明兵败走，大军合击，复与翁阿岱力战，破敌。师还，敌蹑我后，翁阿岱中创仆；卓布泰还歼敌，掖翁阿岱乘马归。七年，从伐明；徇山东，至青州，屡败明兵。明将张登科、和应荐等合八镇兵来拒，卓布泰率兵奋击，大破之；复乘夜袭破余兵。八年，师还，赉白金，兼任兵部理事官。顺治元年，偕甲喇额真沙尔瑚达略黑龙江，克图瑚勒禅城，俘二百余人。

　　是冬，从大将军豫亲王多铎西讨李自成；次潼关，与固山额真恩格图等迭战破敌。二年，进克西安；自成走湖广，与巴牙喇纛章京敦拜、阿尔津等追击，歼敌骑三百。移师下江南，从贝勒博洛徇浙江，败敌于杭州、于海宁、于平湖，得战舰百余。

　　三年，复从徇福建，署梅勒额真。次延平，明唐王聿键走汀州，师从之；卓布泰别将兵攻克福州。叙功并考满，进世职三等阿达哈哈番。

　　五年，从郑亲王济尔哈朗下湖广。六年，复署梅勒额真；与固山额真佟图赖等自湘潭进克衡州。明将胡一清以步骑万余踞城南山冈，列七营；与佟图赖合攻之，溃走。复进，克道州、靖州。师还，优赉，授刑部侍郎；累擢内大臣、镶黄旗满洲固山额真，进世职二等阿思哈尼哈番。

　　十四年，授征南将军，率师至广西，会湖南、四川两军规取云、贵。十五年九月，师次独山，与信郡王多尼及吴三桂会，约师期（语详洪承畴传）；卓布泰率兵自都匀进。次盘江，明兵闻师至，沈舟潜匿山谷中；卓布泰用土司岑继鲁言，度下流，取所沈舟，中夜济师。明将李承爵以万余人屯凉水井，师进击，破之。攻双河口山寨，明将李定国以象陈拒战；击溃之。定国悉众为三十营，列栅固守；卓布泰分军为三队，张左、右翼以进，再战皆胜，追奔四十余里，获其象、马。闻明兵尚坚守铁索桥，乃自普安间道进罗平，会信郡王等军攻克云南省城；明桂王奔永昌。十六年二月，从贝勒尚善等进军镇南，破白文选于玉龙关。渡澜沧江，取永昌；明桂王奔腾越。师复进，渡潞江。定国以六千人伏磨盘山，卓布泰分兵为八队，以火器发其伏掩击，斩杀过半，遂克腾越；明桂王奔缅甸。卓布泰乘胜追击，越南甸，至猛卯而还。捷闻，赉蟒服、鞍马。

　　康熙元年二月，师还，上命内大臣迎劳。寻追论在军勘将士功罪不实、与议政王贝勒争辨语怨望，论绞、籍没；上命宽之，夺世职、罢都统。三年，复世职。八年，复以弟鳌拜得罪，夺世职。十六年，再复世职。

　　十七年，卒；谥「武襄」。

　　逊塔（从弟都尔德）

　　逊塔，满洲镶蓝旗人；安费扬古孙也。父硕尔辉。安费扬古既卒，太祖以所属人户分编牛彔，授硕尔辉牛彔额真。卒，逊塔嗣；太宗嘉其能，予世职牛彔章京。

　　崇德三年，授户部副理事官。是冬伐明，贝勒岳托托右翼自墙子岭入边；逊塔署甲喇额真，从噶布什贤噶喇依昂邦席特库等击破明总督吴阿衡军，遂越明都，略山东。明年春，师出边，明兵蹑我后；逊塔从巴牙喇纛章京图赖等奋战，却之。明兵侵喀喇沁营，逊塔移兵赴援，明兵溃走。六年，围锦州，明总督洪承畴赴援，屯松山；逊塔与甲喇额真蓝拜率兵击之，破三垒。明兵乘阴雨犯我师右翼，复与蓝拜步战却敌。八年，授甲喇额真。

　　顺治元年，从入关，破李自成；进世职三等甲喇章京。三年，从大将军肃亲王豪格西讨张献忠；道汉中，与固山额真巴哈纳等击破叛将贺珍。进次西充，献忠率其徒拒战；逊塔与固山额真李国翰等迭击，破之。

　　五年，师还；兼任刑部理事官，命率师驻防淮安。六年，莒州土寇曹良臣破海州，知州张懋勋、州同李士麟死之；逊塔督兵赴援，良臣走保马髻山；进击，破之。时设浙、淮盐务理事兼户部侍郎衔，上以命逊塔，驻扬州。七年，改督理漕运户部侍郎，仍驻淮安。八年，官裁；逊塔还京，授镶蓝旗满洲梅勒额真。遇恩诏，进世职三等阿思哈尼哈番。十三年，授工部尚书。十五年，监修坛殿工成，进世职二等；寻兼授镶蓝旗蒙古固山额真。

　　十七年，罢尚书，专任都统。旋命从定西大将军爱星阿，率师下云南。明年十一月，会师木邦；趋缅甸，得明桂王以归。叙功，进世职一等拖沙喇哈番。

　　〔康熙〕四年，调本旗满洲都统。十二月，卒；谥「忠襄」。子马锡泰袭世职。

　　都尔德，亦安费扬古孙。父阿尔岱，以牛彔额真事太宗；驻耀州，御明兵有功。从攻大凌河战死，赠世职备御；都尔德袭。

　　顺治初，授刑部理事官。从入关，击李自成，署巴牙喇纛章京。从豫亲王多铎西征，战陕州，督兵陟山，拔其垒；复破敌潼关。寻自河南下江南，逐明福王由崧至芜湖，截江而战，大败之。复从端重亲王博洛定浙江、徇福建，偕巴牙喇纛章京阿济格尼堪攻汀州，破明唐王聿键；复从郑亲王济尔哈朗略湖广，讨李自成余党李锦等。师还，真除巴牙喇纛章京，授议政大臣，世职累进一等阿思哈尼哈番。

　　康熙三年，卒；赐祭葬，谥「忠襄」。

　　--以上选自原书卷二四三（「列传」卷二三）。

　　十七

　　洪承畴

　　张存仁

　　洪承畴

　　洪承畴，字亨九；福建南安人。明万历四十四年进士，累迁陕西布政使参政。

　　崇祯初，流贼大起，明庄烈帝以承畴能军，迁延绥巡抚、陕西三边总督。屡战，击斩贼渠，加太子太保、兵部尚书兼督河南、山、陕、川、湖军务。时诸贼渠高迎祥最强，号闯王；李自成属焉。承畴与战，败绩；庄烈帝擢卢象升总理河北、河南、山、陕、川湖军务，令承畴专督关中。复与自成战临潼，大破之。迎祥就俘，自成号闯王，分道入四川；承畴与屡战，辄胜。自成远走潼关，承畴使总兵曹变蛟设伏邀击；自成大败，以十八骑走商、洛，关中贼略尽。是岁为崇德三年，太宗伐明，师薄明都；庄烈帝征承畴入卫。

　　明年春，移承畴总督蓟、辽军务，帅秦兵以东。授变蛟东协总兵、王廷臣辽东总兵、白广恩援剿总兵，与山海马科，宁远吴三桂二镇合军；复命宣府杨国柱、大同王朴、密云唐通各以其兵至：凡八总兵、兵十三万、马四万，咸隶承畴。太宗师下大凌河，祖大寿入锦州为明守，松山、杏山、塔山三城相与为犄角。承畴至军，庄烈帝遣职方郎中张若麒趣战，乃进次松山；国柱战死，以山西总兵李辅明代。六年八月，太宗自将御之。上度松山、杏山间，自乌忻河南山至海当大道立营；承畴及辽东巡抚邱民仰率诸将驻松山城北乳峰山，步兵分屯乳峰山至松山道中为七营，马兵分屯松山东西北三方。战败，移步兵近松山城为营；复战，又败。上诫诸将曰：『今夕明师其遁，命诸军当分地为汛，以守敌遁。视其众寡，遣兵追击至塔山而止。分遣诸将截塔山、杏山道及桑噶尔寨堡，又自小凌河西直抵海滨，绝归路』。是夜，三桂、朴、通、科、广恩、辅明皆率所部循海引退，为我师掩杀，死者不可胜计；承畴、民仰率将吏入松山城守。上移军松山，议合围。变蛟夜弃乳峰山寨，悉引所部马步兵犯镶黄旗汛地者一、犯正黄旗汛地者四，直攻上营，殊死战；变蛟中创，奔还松山。三桂、朴引余兵入杏山，上遣诸将为伏于高桥及桑噶尔寨堡；明兵自杏山出奔宁远，遇伏，殪强半，三桂、朴仅以身免。承畴师十三万，死五万有奇；诸将溃遁，惟变蛟、廷臣以残兵万余从。城围既合，上以敕谕承畴降。九月，上还盛京，命贝勒多铎等留护诸军；承畴悉众突围，攻镶黄旗摆牙喇阿礼哈超哈，战败不能出。十月，命肃郡王豪格、公满达海驻松山。十二月，承畴闻关内援师且至，复遣将以兵六千，夜出攻正红旗摆牙喇阿礼哈超哈及正黄旗蒙古营；战败，城闭不得入，强半降我师；余众溃走杏山，道遇伏死。庄烈帝初以杨绳武督师援承畴，绳武卒，以范志完代；皆畏我师强，宿留不进。承畴被围阅六月，食且尽；明年二月，松山城守副将夏成德使其弟景海通款，以子舒为质。我师夜就所守堞树云梯，阿山部卒班布里、何洛会部卒罗洛科先登，遂克其城，获承畴、民仰、变蛟、廷臣及诸将吏，降残卒三千有奇。时为崇德七年二月壬戌，上命杀民仰，变蛟、廷臣而送承畴盛京。上欲收承畴为用，命范文程谕降。承畴方科跣谩骂，文程徐与语，泛及今古事；梁间尘偶落，着承畴衣，承畴拂去之。文程遽归，告上曰：『承畴必不死；惜其衣，况其身乎』！上自临视，解所御貂裘衣之曰：『先生得无寒乎』！承畴瞠视久，叹曰：『真命世之主也』！乃叩头请降。上大悦，即日赏赉无算；置酒，陈百戏。诸将或不悦曰：『上何待承畴之重也』！上进诸将曰：『吾曹栉风沐雨，数十年将欲何为』？诸将曰：『欲得中原耳』。上笑曰：『譬诸行道，吾等皆瞽；今获一导者，吾安得不乐』！居月余，都察院参政张存仁上言：『承畴欢然幸生，宜令薙发，备任使』。五月，上御崇政殿，召承畴及诸降将祖大寿等入见；承畴跪大清门外，奏言：『臣为明将兵十三万援锦州，上至而兵败，臣入守松山。城破被获，自分当死；上不杀而恩育焉。今令朝见，臣知罪，不敢遽入』。上使谕曰：『承畴言诚是。尔时与我交战，各为其主；朕岂介意！且朕所以战胜明兵，遂克松山、锦州诸城，皆天也。天道好生，故朕亦恩尔。尔知朕恩，当尽力以事朕。朕昔获张春，亦尝遇以恩；彼不能死明、又不能事朕，卒无所成而死。尔毋彼若也』！承畴等乃入朝见；命上殿坐，赐茶。上语承畴曰：『朕观尔明主，宗室被俘，置若罔闻。将帅力战见获、或力屈而降，必诛其妻子，否亦没为奴；此旧制乎、抑新制乎』？承畴对曰：『旧无此制。迩日诸朝臣各陈所见以闻于上，始若此尔』。上因叹谓：『君闇臣蔽，遂多枉杀。将帅以力战没敌，斥府库财赎而还之可也；奈何罪其孥！其虐无辜亦甚矣』！承畴垂涕，叩首曰：『上此谕，真至仁之言也』。上还宫，命宴承畴等于殿上。宴毕，使大学士希福等谕曰：『朕方有元妃之丧，未躬赐宴；尔等勿以为意』！承畴等复叩首谢。庄烈帝初闻承畴死，予祭十六坛，建祠都城外，与邱民仰并列。庄烈帝将亲临奠，俄闻承畴降，乃止。承畴既降，隶镶黄旗汉军，太宗遇之厚。然终太宗世，未尝命以官。

　　顺治元年四月，睿亲王多尔衮帅师代明，承畴从。既定京师，命承畴仍以太子太保、兵部尚书兼右副都御史，同内院官佐理机务。旋与同官冯铨启睿亲王，复明内阁故事：题奏皆下内阁拟旨，分下六科钞发各部院。九月，上至京师，与铨及谢升奏定郊庙乐章。

　　二年，豫亲王多铎师下江南；闰六月，命承畴以原官总督军务，招抚江南各省。铸招抚南方总督军务大学士印，赐敕便宜行事。是时，明唐王聿键称号福建，其大学士黄道周率师道广信、衢州，向徽州；左佥都御史金声家休宁，募乡兵十余万屯绩溪。诸宗姓，高安王常淇保徽州；蕲水王术■〈车岂〉子常■〈巛上水下〉自号樊山王，屯潜山、太湖间；由■〈木产〉号金华王，据饶州；谊石号乐安王、谊泐号瑞安王，分屯溧阳、金坛、兴化诸县。荆本彻以舟师驻太湖败，复入崇明：皆为明守。承畴至官，招抚江南宁国、徽州、江西南昌、南康、九江、瑞州、抚州、饶州、临江、吉安、广信、建昌、袁州诸府。十月，遣提督张天禄、总兵卜从善、李仲兴、刘泽泳等攻破绩溪。十二月，进破道周于婺源；声、道周见获，皆不屈，送江宁杀之。总兵李成栋破崇明，本彻走入海，杀其将李守库、徐君美。三年十一月，遣总兵马得功、卜从善等击破司空寨，斩守寨石应琏、应璧等五人，获常。既，宜石、谊泐合兵二万犯江宁；承畴先事诛内应西沟池、万德华、郭世彦、尤居等八十余人。谊石等攻神策门；分兵出朝阳、太平二门，截谊石等后；乃启神策门，出城兵奋击，破之；追及摄山，斩馘无算。承畴疏请还京，以江南未大定，不允；赐其妻白金百、貂皮二百。八月，征南大将军贝勒博洛克金华，获谊石。九月，谊泐复犯江宁；承畴出御，追获谊泐及所置经略韦尔韬、总兵杨三贯、夏含章。十二月，天禄搜婺源严坑山，获常淇及所置监军道江于东、职方司许文玠等。四年二月，从善及总兵黄鼎攻宿松，获谊泐弟瑞昌王谊贵及所置军师赵正；下饶州，获由■〈木产〉及其族人常洊、常沘、常涫，并请命斩之：江南众郡县以次定。明鲁王以海转徙浙、闽海中，号监国，明诸遗臣犹密与相闻。四年四月，明给事中陈子龙家华亭，阴受鲁王官，谋集太湖溃兵举事；承畴遣章京索卜图往捕，子龙投水死。是月，柘林游击陈可获谍者谢尧文，得鲁王敕封承畴国公、江宁巡抚土国宝为侯，又得鲁王将黄斌卿与承畴、国宝书。镇守江宁昂邦章京巴山、张大猷以闻，上奖巴山等严察乱萌，命与承畴会鞫谍者，别敕慰谕承畴。粤僧函可者，为故明尚书韩日缵子；日缵于承畴为师生，函可将还里，乞承畴畀以印牌护行。出城，守者讥察笥中，得文字触忌讳。巴山、张大猷以闻，承畴疏引咎，部议当夺职；上命贳之。承畴闻父丧，请解任守制。上许承畴请，急归；命治丧毕，入内院治事。

　　五年四月，还京师。六年，加少傅兼太子太傅。疏请定会推督、抚、提、镇行保举连坐法；得旨：『自后用督、抚、提、镇，内院九卿咸举所知；得人者赏、误举者连坐』。八年闰二月，命管都察院左都御史。寻甄别诸御史为六等，魏管等二十二人差用、陈昌言等二人内升、张煊等十一人外转、王世功等十七人外调、降黜有差。煊疏劾吏部尚书陈名夏，因及承畴尝与名夏及尚书陈之遴集火神庙，屏左右密议逃叛；承畴又尝私送其母归里。疏入，上方狩塞外；巽亲王满达海居守，集诸王大臣会鞫。承畴言火神庙集议，即议甄别诸御史定等差，非有他也；并以送母未请旨引罪。名夏亦列辨，因坐煊诬奏，论死。未几，上雪煊冤，黜名夏；因谕『承畴火神庙集议事虽可疑，难以悬拟；送母归原籍未奏闻，为亲甘罪，情尚可原！留任，责后效』。九年五月，承畴闻母丧，命入直如故，私居持服；赐其母祭葬。九月，达赖喇嘛来朝，上将幸代噶，待喇嘛至入觐。承畴及大学士陈之遴疏谏，上为罢行；并遣内大臣索尼传谕曰：『卿等以贤能赞密勿，有所见闻，当以时入告。朕生长深宫，无自洞悉民隐。凡有所奏，可行即行；纵不可行，朕亦不尔责也』。十年正月，调内翰林弘文院大学士。

　　明桂王由榔称号肇庆，频年转战，兵熸地蹙；至是，居安隆所，云南、贵州二省尚为明守。诸将李定国、孙可望等四出侵略，南攻湖南南境诸州县、东陷桂林、西据成都，兵连不得息。五月，上授承畴太保兼太子太师、内翰林国史院大学士、兵部尚书兼都察院右副都御史，经略湖广、广东、广西、云南、贵州等处地方，总督军务兼理粮饷；敕谕抚、镇以下咸听节制，攻守便宜行事，满兵当留、当撤即行具奏。命内院以特假便宜条款详列敕书，宣示中外；并允承畴疏荐，起原任大学士李率泰督两广。以江西寇未尽，命承畴兼领；铸经略大学士印授之。临发，赐蟒朝衣、冠带、韡袜、松石嵌撒袋、弓矢、马五、鞍辔二，诸将李本深等八十七人朝衣、冠带、撒袋、弓矢、刀、马、鞍辔有差。承畴至军，疏言：『湖南驻重兵，足备防剿；而各郡窵远，兵力所不及。郝摇旗、一只虎等窃伏湖北荆、襄诸郡，倘南窥澧、岳，则我军腹背受敌；臣与督臣议：臣宜往来长沙肆应调度，督臣率提标兵驻荆州，别遣兵增武昌城守以壮声援』。又疏言：『桂林虽复，李定国军距桂林仅二百里。满洲援剿官兵，岂能定留；克复州县，何以分守？又使孙可望诇我兵出援，潜自靖、沅截粤西险道，则我首尾难顾；置孤军于徼外，其危易见。臣已分兵驰赴，俾佐战守；且当亲历衡、永，察机宜以闻』。十二月，上授固山额真陈泰为定南靖寇大将军，及固山额真蓝拜、济席哈、摆牙喇纛章京苏克萨哈等率师镇湖南；十一年二月，命靖南王耿继茂率所部自广州移镇桂林：皆承畴疏发之也。是岁，孙可望劫桂王，杀大学士吴贞毓等，方内讧。十二年六月，可望遣刘文秀攻常德，分兵使卢明臣、冯双礼攻武昌、岳州；承畴、陈泰遣苏克萨哈迎击破之，明臣堕水死，文秀、双礼皆走贵州。陈泰旋卒于军；以固山额真阿尔津为宁南靖寇大将军，率固山额真卓罗、祖泽润等分驻荆州、长沙。十三年，考满，加太傅，仍兼太子太师。李定国奉明桂王入云南，湖广无兵事；阿尔津议以重兵驻辰州，谋自沅、靖入滇、黔。承畴与异议；上召阿尔津还京师，以宗室罗托代。十四年，可望叛其主，举兵攻云南，与定国战而败；十一月，诣长沙降。时上已允承畴解任，还京师养痾；至是，命承畴留任，督所部与罗托等规取贵州，并命平西大将军吴三桂自四川、征南将军卓布泰自广西分道入。十五年正月，复命信郡王多尼为安远靖寇大将军，帅师南征。于是承畴与罗托会师常德，道沅州、靖州入贵州境，克镇远；卓布泰招南丹、那地、抚宁诸土司，下独山州，会克贵阳；三桂亦自重庆取遵义，进攻开州、桐梓，以其师来会。承畴上疏筹军食，言『贵州诸府州县卫所仅留空城，即有余粮，兵过辄罄；惟省仓存米七千余石、榖四千余石，足支一月粮。臣所部兵，令分驻镇远、偏桥、兴隆、清平、平越诸处；降兵暂驻三五日，改屯天柱、会同、黔阳诸县及湖南沅州。四川兵驻遵义、广西兵驻独山，使分地就粮。闻信郡王大兵自六月初发荆州，需粮多且倍蓰。贵州山深地寒，收获皆在九月，臣方遣吏劝谕军民须纳今岁秋粮之半；并檄下沅州运粮储镇远，又令常德道、府具布囊、棕套、木架、绳索，思南、石阡诸府州县卫所及诸土司募夫役、具工精以赴军兴』。九月，授武英殿大学士。信郡王多尼师至，驻平越杨老堡。承畴、三桂、卓布泰皆会议：多尼军中路，经关铁岭索桥至云南省城，行一千余里；三桂军自遵义经七星关凡一千五百余里，先中路十日行；卓布泰以南宁方有寇，自贵州、广西边境平浪、永顺坝、威透山出安隆所、黄草坝、罗平州凡一千八百余里，先四川兵十五日行。既定议，承畴还贵阳，与罗托驻守；遣提督张勇等从多尼军。明将李定国等拒战，皆败；明桂王奔永昌。十六年正月乙未，三路师会克云南省城；明桂王奔缅甸。承畴如云南，疏言：『云南险远，请如元、明故事，以王公坐镇』。上以命三桂。三月，承畴至云南，疏言：『信郡王令贝子尚善及三桂等追剿至永昌、腾越，明将贺九义、李成爵、李如碧、廖鱼、邹自贵、马得鸣辈收集溃兵分遁沅江、顺宁、云龙、澜沧、丽江，处处窥伺，民间遭兵火，重以饥馑。近永昌处，被祸更烈；周数百里，渺无人烟。省城米价，石至十三两有奇；诸军就粮宜良、富民、罗次、姚安、宾川、临安、新兴、澄江、陆凉诸处。上明察万里，自有宸断，俾边臣得以遵奉』。疏入，上命户部发帑三十万，以十五万赈两省贫民；十五万命承畴收贮，备军饟不给。八月，承畴疏言：『兵部密咨，令速攻缅甸。臣受任经略，目击民生雕敝及土司降卒尚怀观望，以为须先安内，乃可剿外。李定国等窜伏孟浪诸处，山川险阻，兼瘴毒为害；必待霜降始消。明年二月，青草将生，瘴即复起。其间可以用师，不过四月，虑未能穷追。定国等觊自景东、沅江复入广西，要结诸土司，私授札印，歃血为盟；若闻我师西进，必且避实就虚，合力内犯。我军相隔已远，不能回顾；省城留兵，亦未遑堵御：致定国等纵逸，所关非细。臣审度时势、权其轻重，谓今岁秋冬宜暂停进兵，俾云南迤西残黎稍藉秋收以延余喘；明年尽力春耕，渐图生聚。我军亦得养锐蓄威，居中制外：俾定国等不能窥动静以潜逃、诸土司不能伺间隙以思逞，绝残兵之勾结、断降卒之反侧，则饥饱劳逸皆在于我。定国等潜藏边界，无居无食，瘴疠相侵，内变易生，机有可俟；是时刍粮辏备、苗蛮辑服，调发将卒次第齐集，然后进兵，庶为一劳永逸、安内剿外长计』。疏下议政王、贝勒大臣会议，如所请暂停进兵。十月，以目疾乞解任，命回京调理。明年，三桂进兵攻缅甸，获明桂王以归（语见三桂传）。

　　圣祖即位，承畴乞致仕；予三等阿达哈哈番世职。康熙四年二月，卒；谥「文襄」。

　　子士钦；顺治十二年进士，官至太常寺少卿。

　　张存仁

　　张存仁，辽阳人；明宁远副将，与总兵祖大寿同守大凌河。天聪五年，太宗自将攻大凌河，从大寿出降；仍授副将。六年正月，存仁与副将张洪谟、参将高光辉、游击方献可合疏，请乘时进取；参将姜新别疏，请令副将祖可法、刘天禄先取松、杏二城，则锦州自下。七年五月，新复请进兵--洪谟等及新，皆大凌河降将也。

　　崇德元年五月，始设都察院，班六部；上以存仁为承政，并授世职一等梅勒章京。越数日，存仁上言：『臣自归国，默察诸臣贤否、政事得失，但不敢出位，妄论列。今上创立此官，而以命臣。臣而正直，后之人正直必有过于臣者；臣而邪佞，后之人邪佞亦必有甚于臣者。所虑臣本心而行事，人不敢弹劾而臣弹劾之、人不敢更张而臣更张之，举国必共攻臣；使臣上无以报主恩、下无以伸己志，获戾滋甚。臣虽愚，岂不知随众然诺，其事甚易；发奸擿伏，其事甚难！诚见不如此，不足以尽职。敢于受任之始，沥诚以请。如臣苟且塞责、畏首畏尾，请以负君之罪杀臣；如臣假公行私、瞻顾情面，请以欺君之罪杀臣；如臣贪财受贿、私家利己，请以贪婪之罪杀臣。苟臣无此三罪而奸邪诬陷，亦愿上申干断以儆谗嫉』。上曰：『此或知有其人而为是言。朕素不听谗，惟亲见者始信之。且朕志定于上，而诸臣蒙泽于下；纵有奸邪，孰能售其术哉』！越数日，以阿什达尔汉为都察院满承政、尼堪为蒙古承政，并增置祖可法为汉承政。上御清宁宫，阿什达尔汉等前奏事；上因谕曰：『朕有过、亲王以下坏法乱纪、民左道惑众，皆当不时以闻。若举细而遗大，非忠直也』！可法对曰：『臣等惟上是惧，他复何忌；有闻必以奏』。存仁曰：『可法言非是。臣诚忠直为国，上前且犯颜直谏；况他人乎』！上曰：『然。人果正直，天地鬼神不能摇动，人主焉得而夺之』。是岁，都察院劾刑部承政郎球贪污，论罪；劾工部夺民居授降人、复别造宅偿民，劳民非制。上以诸臣多未更事，事事加罪，反令惶惑；但诫毋更违令。三年正月，可法、存仁疏言：『礼部行考试，令奴仆不得与。上前岁试士，奴仆有中式者，别以人畀其主；今忽更此制。臣等窃谓奴仆宜令与试，但限以十人为额；苟十人皆才，何惜以十人易之』。上曰：『昔取辽东良民，多为奴仆。朕令诸王下至民家，皆察而出之，复为良民；又许应试，少通文艺，拔为儒生。今满洲家奴仆，非先时滥占者比。或有一、二诸生，非攻城、破敌血战而得，即以战死被赉。昨岁克皮岛，满洲官兵争效命，汉官兵坐视不救。此行所得之人，苟无故夺之，彼死战之劳、捐躯之义，何忍弃也！若别以人相易，易者无罪，强令为奴，独非人乎？尔等但爱汉人，不知惜满洲有功将士及见易而为奴者也』。可法、存仁引罪谢。既复论户部承政韩大勋盗帑，大勋坐夺职。四月，疏请敕户部立四柱年册，再疏请诛大勋；又劾吏部、刑部复用赃吏，违旨坏法：皆与可法合疏上，上皆嘉纳之。三年，更定官制，可法、存仁皆改都察院右参政。汉军旗制定，隶镶蓝旗。

　　大寿既降，复入锦州为明守，攻数年不克；五年正月，存仁疏请屯兵广宁，扼宁远、锦州门户。四月，又疏言：『臣睹今日情势，锦州所必争。但略地得利易，围城见功难。愿上振军心，与之坚持；截彼诇察，禁我逃亡。远不过一岁、近不过一月，当有机可乘。兵法：全城为上；盖贵得人、得地，不贵得空城也。我师压境，彼必弃锦州、保宁远；再急，彼必弃宁远、保山海关。大寿跋扈畏罪，岂肯轻去其窟。事缓，则计持久；事急，则虑身家。大寿背恩失信，人皆以为无颜再降。臣深知其心无定，惟便是图；急则悉置不顾。况彼所恃者，蒙古耳；今蒙古多慕化而来，彼必疑而防之。防之严，则思离；离，则思变。伏愿以屯耕为本务，率精锐薄城、显檄蒙古、纵俘宣谕，未有不相率出降者；此攻心之策、得人得地之术也』。十二月，复言：『兵事有时、有形、有势；三者变化无定，而用之在人。松山、杏山、塔山三城，乃锦州之羽翼、宁远之咽喉。塔山城倚西山之麓，自其巅发炮俯击，城易破也。既得此城，羽翼折、咽喉塞矣。兵法：困坚城者，必留其隙。锦州虽不甚坚，当留山海关以为之隙。锦州辽兵少、西兵多，一人负箭入，群惊而思遁。能善用巧，山海关可下』。疏末并言『乌真超哈每遇番上，辄令奴仆代』。上为申禁。六年，师屡破明兵松山、杏山间；存仁复疏请相机度势，以时进兵。七年，既克锦州，存仁请招吴三桂降。上颁御札抚谕，并命存仁遗以私书；略言：『明运将终，重臣、大帅就俘归命。将军，祖氏甥；虽欲逃罪，无以自明。大厦将倾，一木不能支。纵苟延岁月，智竭力穷，终蹈舅氏故辙；何若未困先降，勋名俱重』！六月，乌真超哈八旗始分置八固山，授存仁镶蓝旗梅勒额真。八年，从郑亲王济尔哈朗取前屯卫、中后所；加半个前程。

　　顺治元年，从入关；与固山额真叶臣率师徇山西，下府六、州二十四、县一百三十一，遂克太原。又从豫亲王多铎略河南、下江南，督所部以炮战，屡有克捷。

　　二年六月，从贝勒博洛定浙江，以存仁领浙江总督。兵后民流亡，存仁集士绅，使抚谕，民复其所。七月，疏言：『近有剃发之令，民或假此号召为逆。若反形既着，重劳大兵，莫若速遣提学开科取士，下令免积逋、减额赋，使读书者希仕进、力田者逭追呼，则莫肯相从为逆矣』。得旨，谓『诚安民急务也；令新定诸行省，皆准恩诏施行』。十一月，授兵部右侍郎兼都察院右副都御史，总督浙江、福建。时明鲁王以海保绍兴，号监国；其将方国安镇严州。故明福王由崧倚大学士马士英，用以亡国；士英走依国安。是岁九月，国安自富阳渡钱塘江，窥杭州；存仁遣副将张杰、王定国率师御之，斩四千余级，国安退保富阳。又令定国出屯余杭，遇国安兵与战，自关头至小岭逐北二十里，斩国安子士衍。十月，士英复以兵至，去杭州十里，为垒五；平南大将军贝勒勒克德浑帅师赴之。未至，士英引去；存仁与总兵官田雄追击之，斩五百余级。十一月，士英、国安复以兵至；存仁与梅勒额真季什哈及雄等帅师击之，敌溺江死者无算。十二月，士英、国安屯赭山，掠朱桥、范村诸处；存仁与梅勒额真朱玛喇及雄、杰等分兵与战，国安所将水师数万人歼焉，余众俘馘殆尽。三年二月，有姚志卓者为乱于昌化，与国安相应；存仁遣杰等击走志卓，复昌化。五月，叙功，进三等昂邦章京。六月，遣副将张国勋等破敌太湖，获士英等戮之。十一月，存仁请设水师五千备钱塘江，御「海寇」。四年五月，遣副将满进忠等收福州镇东卫，破「海寇」周崔芝；遣副将李绣援浦城，逐崔芝党岑本高。十二月，遣副将马成龙等破敌处州，克景宁、云和、龙泉三县。五年正月，明宜春王议衍率众自江西入福建，保汀州山寨；总兵官于永绂击破之。二月，分兵克连城、顺昌、将乐三县，获明侍郎赵士冕、总兵黄锺灵等。存仁自至浙江，屡以疾乞休；至是，始得请，受代以去。

　　六年八月，起授兵部尚书兼右副都御史，总督直隶、山东、河南三行省，巡抚保定诸府，提督紫金诸关兼领海防。盗发榆园，为大名诸县害；存仁闻归德侯方域才，贻书咨治盗策。方域具以对，存仁用其计，盗悉平。七年，上令疆吏考校诸守令，以文艺最高下。存仁出按诸府县，廉能吏有一、二语通晓，即注上考；非然者，文虽工，亦乙之。监司请其故，存仁曰：『我，武臣也。上命我校文，我第考实；文有伪实，难欺也。况诸守令多从龙之士，未尝教之；遽以文艺校短长，不寒廉能吏心乎』？屡遇恩诏，进一等精奇尼哈番兼拖沙喇哈番。

　　九年，卒；赠太子太保，谥「忠勤」，祀直隶、山东、河南、浙江、福建五行省「名宦」。乾隆初，定封三等子。

　　存仁弟子瑞午，康熙间为福建邵武府知府；耿精忠叛，徇诸郡邑，瑞午不为下，死之。子■〈王已〉、瑛、珍、珖、玳、瑜，子妇王、李，皆从死。事定，赠瑞午太仆寺卿。

　　存仁孙璲，康熙间以佐领从军。郑成功将刘国轩攻海澄，战死；赠拖沙喇哈番。

　　--以上选自原书卷二四四（「列传」卷二四）。

　　十八

　　李栖凤（马鸣佩）

　　马国柱

　　李栖凤（马鸣佩）

　　李栖凤，字瑞梧；广宁人，本贯陕西武威。父维新，仕明为四川总兵官；尝官蓟辽，家焉。马鸣佩，字润甫；辽阳人，本贯山东蓬莱。其先世尝为辽东保义副将，因占藉辽阳左卫。栖凤、鸣佩皆以诸生来归；事太宗，并值文馆。崇德元年，甄别文馆诸臣，栖凤、鸣佩俱列二等；赐人户、牲畜。汉军旗制定，同隶镶红旗。

　　世祖定鼎，授栖凤山东东昌道、鸣佩山西冀南道。顺治二年，收湖广，移栖凤上荆南道、鸣佩下湖南道。方栖凤值文馆，治事勤慎；达海等闻于上，上命司撰拟，迻写「国书」。达海卒，栖凤言：『文馆无专责，椟贮官文书，人得窃视，虑有漏言』。上召王文奎等谘和议成否；栖凤上疏言：『臣侍文馆，几七年。今上与南朝议和，谋及群臣；臣愚以为时政有可惜者二，当速图者六。先帝劳心力训练，劲旅以遗上；上当法先帝赏罚，出独断。有功，虽贱、虽仇必赏；有罪，虽贵、虽亲必罚。若不振奋鼓舞，必且习为泄泄，弛已成之业：此可惜者一也。上天姿英敏，诚大有为之君也。臣见诸臣章奏，辄曰「上宽仁大度」；此则谀耳。创国之君，不欲过刻，亦不欲过宽。用人听言，审察其可否；中夜而思，如何使人畏，如何使人喜，而后可以驱使。倘信虚誉而毗于仁厚，必误上英敏矣：此可惜者二也。民以食为天，今岁水且螟，米值骤昂。上宜速出师，攻关外八城；八城为我有，岂复虑我民之枵腹耶！一失此机，民无食，且流散；国亦稍稍衰矣：当速图者一也。上旧得人民，兵、农、工、役，物物皆备。惟频岁役民筑城，此毁彼建不得休，民未必无怨。昨闻大凌河西夷复加诛戮，奈何先与之誓而后又杀之也！今宜罢非时之工，广养人之惠：当速图者二也。南朝东西支梧，奔命不遑，势必且南迁。祖大寿与上尝有盟约，当急遣使游说，乘机进兵；迟则失时：当速图者三也。君虽圣，必赖贤臣以调燮之。近虽有二、三骨鲠之臣，位卑禄薄，信任未专。如永平道张春，在彼中号有谋略；上宜隆以礼遇，心虽金石，将为我镕。我国虽边鄙，未始无才；重赏之下，必有勇夫：当速图者四也。诸臣多请制定衣冠，尚未允行。夫所谓衣冠，岂必如南朝纱帽、圆领而后可；但能别尊卑、差贵贱，即有制度。国体威严，视斯人心系恋、视斯纲记法度；风移俗易，莫不视斯：当速图者五也。达海竭心力奉上，及其卒，敛乃无靴。其廉若此，未闻上破格矜恤。总兵布三取辽阳首功，先帝赐敕免死；今以事夺官，且下之狱，不过以愚直得罪。功过、贪廉，自古无全才；不可拘于一：当速图首六也』。

　　其为上荆南道参政（？）；明年六月，迁湖广右布政使。十月，命以右副都御史，巡抚安徽。吴继、程国柱等为寇休宁、婺源间，栖凤檄总兵李仲兴、许汉鼎等帅师捕治，获所置总兵江乌、郑恩祥，降张天麟、江周等千人。其党赵正挟明瑞昌王谊贵攻宿松，栖凤率总兵卜从善、冷允登御之洿池，斩千级，甚谊贵及正子捷应，弟允升。招抚江南大学士洪承畴上其事；旋坐属县滥征赋、不举劾，左迁。

　　六年，复自浙江嘉湖道参议授右佥都御史，巡抚广西。明桂王由榔遣兵略广东诸郡县，尚可喜、耿继茂军驻广州，栖凤驻南雄，为具储胥。七年，合兵克韶州，并破雷州、廉州诸寨。八年，明将曹志建侵韶州，栖凤令南韶令林嗣琛、游击张玮等击之，斩二千余级。九年，遣副将先启玉等攻钦州，获叛将李成栋子元胤。十年，明将李定国自梧州侵肇庆，栖凤遣兵败之龙顶冈；寻分遣总兵徐成功、吴进功等复罗定州、东安县。捷闻，上手书「知方略」三字以赐。又遣副将陈武、李之珍徇高州，至沙江，敌循江岸列寨；师渡江纵击，获所置副将姚奇、中军余元玑等，克化州、吴川县，焚其垒歼敌。以功，进兵部右侍郎。十五年三月，考满，加兵部尚书。六月，命总督两广。时明桂王走云南，其将陈奇策及明江夏王蕴钥、德阳王俨锦等据上思州，旁掠诸县；栖凤令总兵栗养志等讨之，获奇策等。又剿抚那锦、板强诸寨，定太平、思恩诸府。十七年，加太子少保。十八年九月，分设广东、广西两总督，栖凤督广东。

　　十二月，以老乞休。康熙三年正月，卒。

　　鸣佩，天聪三年，授工部启心郎，仍直文馆。六年，与同官罗绣锦疏论输粮令（语详绣锦传）。崇德八年，授半个前程。

　　顺治三年，自下湖南道参政授户部侍郎衔，总督江南粮储兼理钱法。疏言：钱法首禁私铸，犯必诛；并设钱法道，专其责；江南军饟不足，请留关税佐之。皆议行。八年，入为户部侍郎。十年，改总督仓场侍郎。十一年二月，命以兵部左侍郎兼右副都御史，总督宣、大、山西；劝垦宣府、大同荒地三千余顷。盗发平阳，鸣佩令副将许占魁等捕治；分兵扼隘，诛其渠张五等二百八十余人，降其党九十余。

　　十月，加兵部尚书，移督江南、江西。时郑成功为寇海上；陈其纶、汪龙等为明将，号为侯伯，据郡县遥应成功。鸣佩檄总兵胡有升等攻其纶瑞金，破大柏山寨；其纶走宁都天心寨，寨民获以献。复获龙九江，并击破成功之徒胡宁等。未几，明将张名振以舟师侵崇明；鸣佩亦以舟师御之，名振败走，得其副将林正礼等。复周历松江、崇明诸郡邑，视形势，疏陈水陆攻守之策。会给事中张玉治言江宁提督当移驻苏州，吴淞宜增兵；上令鸣佩复议。鸣佩请令江宁提督分兵守刘河、福山，苏松提督驻吴淞，不烦更增兵，但令与江宁提督互策守御为犄角。得旨：如所议。十二月，名振兵复侵崇明，以舟师断海港，官军莫能渡；鸣佩密令民束草削梯佐军焚敌舟，俘馘无算，名振夜引去；十三年正月，降所置总兵顾忠、副将黄忠、董礼等百余人。顾忠，故剧盗，号纲仓顾三，善水战；至是降，敌益沮。复率参将吴守祖等出海，至浙江独山破敌。分兵讨吉安、赣州盗，败之上坪；讨徽州盗，剿花桥诸寨。闰五月，以目疾乞罢；进三等阿达哈哈番。

　　康熙五年正月，卒。鸣佩尝荐梁化凤有大将才；及成功入攻江宁，赖化凤破敌。

　　栖凤、鸣佩子弟，皆才。栖凤弟栖凰，漕运总督，加太子太保；栖鹍、栖鸾，总兵；栖鸣，广东提督。子镇鼎，亦官广东提督，加太子太保。鸣佩子雄镇，自有传。

　　马国柱

　　马国柱，辽阳人。天聪间，以诸生直文馆。六年，诸生胡贡明请更养人旧例（语附见沈文奎传）；国柱上疏，谓『以家喻国，上犹祖父、诸贝勒犹子弟，而人则妻孥也。祖父重持家、子弟喜便嬖，好恶不同，不能迫而从也。我国正直者多贫贱、贪佞者多富贵，正诎而邪申，欲国之兴得乎？宜采贡明议，无分新旧人，悉养于上。如疑八家分人而赡，为先帝旧例。试思先帝时虽曰分赡，而厚薄、予夺操之一人；今昔相较，果何如乎？况善继志者，谓之大孝。先帝至今日，亦当更旧习。苟益于国，何有于小嫌！且利于八家，而上独擅焉，诚不可也。今养人乃劳事，虽专之，庸何伤』！先是，国柱与高鸿中、鲍承先、宁完我、范文程等合疏，请置言官；是疏并申言之。而诸上书言时事者扈应元、徐明远、许世昌、仇震疏中，往往及是--应元事，见沈文奎传。明远，明兵部吏，自永平降，隶镶黄旗；疏并请禁交结、定法度、立管屯将吏考课黜陟之制、禁管台将吏掊克士卒、禁八门监榷、不得用重秤、豁流亡户籍、录闲冗吏、革鬻良人为妓。世昌，正红旗牛彔章京；疏并请定先帝谥号、建中书府。震，明武进士，都督佥事，疏自署「俘臣」；并请译书史、申法律、简贤才，与明通和。八年，太宗命礼部设科取士，中式为举人；国柱与焉，直文馆如故。崇德初，始置都察院；三年，授国柱理事官。汉军旗制定，隶正白旗。

　　顺治元年，从入关，授左佥都御史。师已定大同、代州；七月，命国柱以右副都御史巡抚山西。道昌平，出居庸关，至代州任事。师自忻州克太原，国柱进驻太原。师行，任策应，汾州、平阳、潞安、泽州诸府以次底定。李自成将李过、高一功走保绥德，国柱疏请分兵东西夹击，使贼首尾不相应；上韪其议。二年，遣游击杨捷击斩阳曲盗阎汝龙；别将讨岚县盗高九英，降四十余寨。交城盗梁自雨、河曲盗李俊与九英犄角，国柱复分兵捕治。国柱抚山西年余，捕诛自成余孽伏民间者；安集抚循，民渐复业。客军数往来，苦供亿繁；国柱悉心措置，民不知兵。十月，擢兼兵部侍郎，总督宣、大。

　　四年七月，加兵部尚书，移督江南、江西、河南三行省。五年正月，安庆乱者冯洪图陷巢县，掠无为州；国柱令按察使土国宝从侍郎鄂屯帅师讨之，获洪图及其党蒋懋修、锺武等。江西总兵金声桓叛，其将潘永禧犯徽州；国柱遣满洲驻防官兵击破之，复祁门、黟二县。上命征南大将军谭泰帅师讨声桓，克九江、南康、饶州等府。明尚书余应桂据都昌，出没鄱阳湖；国柱令副将杨捷等从谭泰攻克都昌，获应桂，复击败其将邓应龙等于武宁。十月，广东叛将李成栋自南雄侵赣州；国柱遣将与江西巡抚刘武元合兵击杀之。六年，有王定安者为乱于湖广，陷罗田，结英山盗陈元等掠霍山；国柱遣中军副将朱运亨等击之，战于三尖山，元等引去。又令总兵卜德善剿白云、梅家、英窠诸寨，明石城王统锜率五千余人自金紫寨赴援，倚山列陈；从善与战，俘馘甚众，获所置总兵孔文灿、副将方学达等。国柱复率师会江宁昂邦章京巴山、提督张大猷讨六安盗，围将军寨；击斩其渠张福寰，降所置总兵王俊、副将霍维伦等。安徽境诸弄兵者，往往依山结寨相望；至是，始尽。明鲁王以海在舟山，其将吴凯据大兰山为声援；上命国柱策剿抚。国柱知宁波诸生方圣时与以海臣严我公友，使为游说；我公遂降，国柱护送京师。上遣赍敕招凯，国柱复寓书焉；凯与其将顾奇勋、姜君献、陈德芝等降。七年，加太子少保。九年七月，有张自盛者为乱于福建，阑入江西境，保太觉岩；国柱檄提督刘光弼击斩所置总兵李全等，遂获自盛。十一年正月，明将张名振攻崇明、刘河、吴淞；国柱募水师，遣总兵王璟、副将张恩达分将之，败之于靖江、复败之于泰兴，毁其舟；名振引去。二月，有赖龙者为乱于湖广，号红头贼，自桂东侵江西境；国柱与湖广总督祖泽远合兵攻桂东，得龙乃定。复加太子太保，旋致仕。国柱初至江南驻防，兵与民不相习；国柱善为抚戢，令行禁止，兵民相安。

　　康熙三年二月，卒。

　　--以上选自原书卷二四六（「列传」二六）。

　　十九

　　刘武元

　　李日芃

　　刘清泰（佟岱、秦世桢）

　　陈锦

　　刘武元

　　刘武元，字镇藩；汉军镶红旗人。初籍辽东；仕明官游击，佐祖大寿守大凌河。天聪五年，从大寿出降。崇德六年，授刑部参政。顺治元年，改授甲喇额真，予世职三等甲喇章京。二年，授天津兵备道。

　　三年，擢南赣巡抚。四年，遣副将刘伯禄、徐启仁等剿捕瑞金、石城、兴国、龙南、宁都、上犹诸州县土寇，克鱼骨、莲花、丁田、钩刀嘴诸寨，斩其渠叶南芝、刘志谕、刘飞等。五年正月，金声桓、王得仁以南昌叛，江西诸郡县皆附，外连闽、粤；赣州介其间，武元召诸将歃血誓。得仁以二十万人来攻，启仁出降；围合，武元城守三月粮尽，斥家财佐军、励士卒奋战，遂破得仁兵。得仁退屯东山，引武元空城出战，将设伏邀击；武元知其谋，天未明，兵数百持炬为前驱，得仁兵望见，伏尽出力战，得仁中创遁。声桓闻我师至九江，谋退保南昌；武元出奇兵袭其后，败之大湖港，斩获无算。十月，叛将李成栋复来攻，众号百万；武元先出兵数百挠之。夜缒城出死士劫破十余垒，遂令诸将分兵东、西、南三门出战，大破之；成栋以数骑走。叙功，加右都御史兼兵部侍郎，赐紫貂冠服、甲冑、佩刀、鞍马。六年，征南大将军谭泰既克南昌，遣梅勒额真觉善等与武元会师，克信丰；成栋宵遁，堕水死。武元分遣副将先启王、参将鲍虎、游击左云龙等捕成栋余党，定瑞金、雩都、崇义诸县；进攻梅岭，破木城五，获成栋将刘治国。七年，平南王尚可喜徇广东，师自南安入；武元遣副将栗养志以兵从，克南雄、韶州二府。又遣副将高进库、游击杨继、洪起元等剿宁都土寇彭顺庆，副将杨遇明、刘伯禄、贾熊、董天用等剿大庾土寇罗荣。顺庆应声桓为乱，自号军门，窥伺郡邑；荣自明季倡乱楚、粤间，自号五军都督，聚众数万，阻山结寨二十余，四出劫掠。至是，皆就戮。叙功，加太子太保、兵部尚书；遇恩诏，进世职一等阿达哈哈番又一拖沙喇哈番。

　　十年，引疾还京。十一年，卒；赠少保，谥「明靖」。

　　瀇，武元长子，袭职。疏请追叙武元赣州全城功，进二等阿思哈尼哈番；官至副都统。浩，武元次子；康熙间，官广西浔州知府。孙延龄叛，城陷被戕，并及其子中枢、中梁、中柱、中楫。事闻，赠太仆卿。

　　李日芃

　　李日芃，汉军正蓝旗人；初籍辽阳。太宗时，命以诸生入内院理事，赐五户。

　　顺治元年，授永平知府。三年，迁霸州兵备道。授知州张儒策，谕降土寇李振宇等数百人；擢佥都御史。

　　四年，加右副都御史，授操江巡抚。金声桓以江西叛，日芃亲督兵屯小孤山磨盘洲，令同知赵廷臣、参将汪义、游击袁诚等迎击。五年，战于彭泽，得舟二十余，寇中炮及溺死者无算。六年，裁安徽巡抚，命日芃摄其事。土寇余尚鉴挟明宗室统锜，勼声桓余党据险为二十余寨，掠桐城、太湖诸县；日芃遣副将梁大用等督兵讨之，克皖涧寨。进围飞旗寨，断水道，分兵四路合击，拔之。又破桃园等寨，擒戮统锜、尚鉴；余大小和山等十八寨皆降。九年，加兵部侍郎。十年，讨平徽州赤岭土寇张惟良。

　　十一年，甄别直省督抚，加兵部尚书。明将张名振屡自海入江，犯镇江、瓜洲，劫漕艘；日芃令于镇江檀家洲测江水，浅则植桩、深则编筏，环以铁索阻来舟，两岸置炮。南自镇江至圌山、北自瓜洲至三江口，建新堤、设木桥，通巡兵往来；令圌山、瓜洲等四营守备更番督水师防御，五里置一汛，讥察详密。诸寇匿江为薮，俘斩略尽。

　　十二年，加太子太保。旋卒，谥「忠敏」。

　　刘清泰（佟岱、秦世桢）

　　刘清泰，汉军正红旗人。初籍辽阳，名朝卿；以诸生归太宗，赐今名。崇德六年，试一等，入内院办事。顺治二年，擢弘文院学士。

　　九年，充会试副考官；授浙江福建总督。时郑成功据厦门，陷漳浦、海澄、南靖诸县；上命其父芝龙作书，敕清泰谕降。十年二月，清泰疏劾巡抚张学圣、巡道黄澍、总兵马德功前此侦成功赴粤，潜袭厦门，攫其家资，致成功修怨，连陷城邑；学圣等并坐黜。三月，清泰得成功报芝龙书，略言就抚后愿得浙东、岭南地驻兵；清泰疏上闻，并论成功语浮夸，议抚当详慎。上嘉其远虑。五月，平南将军金砺攻海澄，以饟不继，还军漳浦；会上敕封成功海澄公，畀以泉、漳、惠、潮四郡地，遂罢兵。清泰请驻军浦城，备不虞；从之。十一年，疏言『成功虽降、不薙发，其党逞掠如故，降无实意；宜发禁旅赴福建，驻要地，资策应』。下诸王大臣议。清泰旋以病乞假，还驻杭州。成功发兵攻陷漳、泉，上授郑亲王世子济度为定远大将军，率师讨之。左都御史龚鼎孳疏劾清泰当金砺攻海澄，不能同心合力；及招抚未定，又不控扼险要，致海疆被陷。坐夺官。

　　十八年，圣祖即位，起秘书院学士，授河南总督。康熙三年，以报垦荒地万余顷，加兵部尚书。

　　四年，以疾致仕；卒。

　　佟岱，汉军正蓝旗人。先世居佟佳；父佟三，归太祖，任梅勒额真；佟岱与兄养量，同授牛彔额真。养量，顺治初，官至宣大总督，驻阳和；有惠于民。

　　佟岱，崇德元年，从伐朝鲜，以纵掠降民坐死；命夺官，罚锾以赎。三年，授吏部副理事官兼甲喇额真。六年，师围锦州；七年，攻塔山、杏山：皆在行。擢正蓝旗汉军梅勒额真。八年，从克前屯卫、中后所，予世职牛彔章京。

　　顺治元年，从克太原。二年，从讨李自成；师自陕西徇湖广，遂下江南，与总兵金声桓驻守九江，定南康、南昌、瑞州、袁州诸府。以所俘获奏闻，因疏言『故明锺祥王慈若等衰残废弃，或存其余喘，彰我朝浩荡之仁』。得旨：故明诸王赴京朝见。旋令摄湖广总督。三年，还京，授兵部侍郎；复从征湖南，自岳州进长沙、战衡州，克宝庆、武冈。六年，复从讨姜瓖，拔浑源、左卫、朔州、汾州、太谷诸城，世职累进一等阿达哈哈番兼拖沙喇哈番；历户、吏诸部。

　　十一年，代清泰为浙江福建总督；疏请申海禁、断接济，片帆不得出海，违者罪至死。十二年，成功陷舟山；十三年，复陷台州：佟岱与巡抚秦世祯不协互劾。上为移世祯操江巡抚，召佟岱还京，以李率泰代；佟岱不即行，复疏自叙剿抚功。上责其冒功恋禄，下李率泰等按状；夺官，留军功三等阿达哈哈番。卒。

　　秦世祯，汉军正蓝旗人；初籍广宁。

　　顺治二年，以贡生，除直隶文安知县。三年，行取，授御史。疏请画一各省裁免赋役，从之。四年，巡按浙江。八年，甄别台员，列一等。寻命巡按江南。世祯察准、扬各郡蠹役害民，严治其罪；徒党聚盟仇诉告者，世祯执为首者系之狱。疏上其事，并言惩蠹于事后，不若使不为蠹；请饬督、抚以下至州、县毋于经制外滥设胥役，并定年限，毋令久充。上从之。时方大兵后，田亩淆乱，官为丈量，胥役因缘为奸；世祯令编列鱼鳞册，使民自丈量赢缩，胥复其旧，荒坍皆有别。州县征赋，民或逾额输纳；世祯限夏税五月、秋粮九月，先给易知单，示以科则定数。又令每甲汇列赋额及输户为滚单，使里长按户递传，输赋则填注。先行之苏州，民以为便；条列以闻，通行诸府。又以征银设柜，有司奉行不实；请增司府印封，立日收簿；输户自封投柜验数，书之簿。又请革佥点、粮长之例，改官收官兑。并下部，着为令。巡抚土国宝贪酷病民，以世祯劾罢。十年，还京，迁大理寺丞。

　　十一年，擢浙江巡抚。疏请增造战舰，精选水师；别疏言『沿海渔舟往往通寇，请按保甲法以二十五舟为一队，无事听采捕、有事助守御』。并议行。十二年，与佟岱互劾，调操江巡抚；解佟岱任，命暂管总督事。寻以李率泰等疏论成功陷舟山，世祯不能辞咎；与佟岱并夺官。卒。

　　陈锦

　　陈锦，字天章；汉军正蓝旗人。初籍锦州；仕明，官大凌河都司。崇德间，来降；予世职牛彔章京，加半个前程。汉军旗制定，授牛彔额真。

　　顺治元年，自内院副理事官，授登莱巡抚。青州土寇杨威、秦尚行结明将刘泽清为乱，锦遣兵讨平之。二年，土寇张广焚掠掖、潍诸县，遣兵击败之。广降于泽清，复寇平度、犯莱州；锦遣兵捕治，授策设伏徐家疃，射杀广，尽歼其众。

　　擢操江总督，与招抚大学士洪承畴并驻江宁。三年，明瑞昌王谊石等密结城人为乱，锦与承畴诇知之，闭城捕治诸为乱者；谊石以兵至，击破之。四年，疏言『圌山为镇江咽喉、江宁门户，宜建立炮台，置兵备；江北要口设台，亦如之。两岸兵船接哨分防，沿江设烽墩，使声势相通』。章下部议行。

　　迁浙江福建总督。郑成功为寇，据延平将军寨，地高险，俯瞰诸县，攻不能破；锦命垒土高与寨等，乘以登陴，遂克之。岁大饥，锦遣兵次第收复，抚辑流亡，民赖以安。五年，成功将郑彩以舟师入据长乐、连江诸县，锦与靖南将军陈泰等分兵收复；师进次兴化，斩成功将顾世臣等十一人。六年，遣总兵张应梦、马得功等复罗源、永春、德化、福安诸城。江西山寇侵延平，陷大田、尤溪；锦遣兵收复，获明新建王由模等。

　　七年，疏请进攻舟山。八年，锦与固山额真金砺、刘之源、提督田雄等会师，以大舰随潮出；败明兵于横洋，获其将阮进。乘雾攻舟山，明鲁王以海出走，遂克之，堕其城；置定关总兵，驻师守焉。

　　九年，成功寇漳浦、平和，锦督兵赴援；战江东桥，败绩，左次同安。贼夜入其帐，刺中要害，遂卒；赠兵部尚书。

　　--以上选自原书卷二四七（「列传」二七）。

　　二十

　　甘都

　　鄂硕

　　褚库

　　甘都

　　甘都，先世自叶赫徙居巴林，因氏巴林。太祖时，率子弟来归，授牛彔额真。旗制定，隶蒙古镶蓝旗。

　　天聪元年，从伐明；次宁远，明兵屯城北山冈，甘都手大纛直前，击破之。三年，复从伐明；克大安口，复败明兵于玉田。上自将取永平四城，克遵化，甘都与焉；即命佐察哈喇等驻守。四年，师弃遵化出边；甘都殿，击败追兵。八年，予世职三等甲喇章京，授兵部参政。崇德三年，考满，进二等甲喇章京。寻更定部院官制，改兵部理事官。冬，从贝勒岳托等伐明，击败明太监高起潜；越明都，徇山东，克济南。四年春，师还，道蠡县；复克其城。以功，进一等甲喇章京。五年，从索海等伐索伦部；索伦兵五百据挂喇尔屯拒战，甘都及理事官喀喀木督兵破栅入，斩级二百、俘二百三十人以归。六年，从伐明，围锦州，明总督洪承畴屯松山，屡以步骑出战；甘都辄击败之。恭顺王长史徐胜芳为敌困，甘都突入阵，援之出。七年，锦州下，以功加半个前程。

　　顺治元年，从入关，破李自成；复从豫亲王多铎徇陕西，克潼关、取西安。

　　二年五月，移师定江南；复与固山额真恩格图、玛喇布等下宜兴、昆山诸县，进三等梅勒章京。

　　三年，从端重亲王博洛略浙江。逐明将方国安至黄岩，国安入城守；围合，甘都察国安势蹙，撤围纵使出，击之；国安兵大溃，城遂拔。师入福建，甘都先众克分水关，逐明唐王聿键至汀州；降漳州及漳平县。

　　五年，命署巴牙喇纛章京。从征南大将军谭泰徇江西，讨叛将金声桓。七年三月，进二等阿思哈尼哈番。寻卒于军。

　　鄂硕

　　鄂硕，栋鄂氏；满洲正白旗人。祖棆布，太祖时率四百人来归，赐名鲁克素。子锡罕，授世职备御；天聪初，从伐朝鲜，先驱战没。鄂硕，锡罕子也。太宗以锡罕死事，进世职游击；以鄂硕袭。

　　八年，从贝勒多铎伐明，攻前屯卫，斩逻卒；又从噶布什贤噶喇依昂邦劳萨率将士迎察哈尔部来归者，授牛彔额真。九年，招察哈尔部伐明，自朔州至崞县，斩逻卒；自平鲁卫出边，明兵邀战，鄂硕与固山额真图尔格击却之。进世职二等甲喇章京，擢巴牙喇甲喇章京。崇德元年，与劳萨将百人侦明边；至冷口，斩逻卒，得马十五。二年，护甲喇额真丹岱等与土默特互市赴归化城，斩明逻卒。三年，从睿亲王多尔衮伐明；自青山口入边，击败明太监高起潜兵。四年，与噶布什贤章京沙尔虎达将土默特兵三百略宁远；挑战，明兵坚壁不出，得其樵采者以还。五年，从围锦州，以噶布什贤兵败敌骑。明总督洪承畴赴援，上营松山、杏山间，命吴拜等以偏师营高桥东；鄂硕不亲击，责之。六年，复围锦州，分兵略宁远；遇明兵六百骑，击破之，得纛二、马六十余。七年，从伐明，自界岭口入边，败明总督范志完军于丰润。明兵自密云出劫我辎重，奋击却之；遂越明都，趋山东。师出边，明总兵吴三桂邀战；复击之溃，追斩数十级，得纛三、逻卒二十九、马二百余。

　　顺治初，从入关；逐李自成至庆都，从豫亲王多铎讨之。自成据潼关，倚山为寨；鄂硕与噶布什贤噶喇依昂邦努山攻拔之。

　　二年，移师南征，鄂硕将噶布什贤兵先驱；至睢宁，败明兵。从端重亲王博洛下苏州，击明巡抚杨文骢舟师，得战舰二十五。趋杭州，败明鲁王以海兵，获总兵一，复与巴牙喇纛章京哈宁阿克湖州；世职累进二等阿思哈尼哈番。六年，擢镶白旗满洲梅勒额真，从郑亲王济尔哈朗征湖广。师还，赉白金三百。

　　八年，授巴牙喇纛章京。十三年，擢内大臣，世职累进一等精奇尼哈番。十四年，以其女册封皇贵妃，进三等伯。

　　十四年，卒；赠三等侯，谥「刚毅」。

　　子费扬古，自有传。

　　褚库

　　褚库，萨尔图氏；满洲镶黄旗人。先世居札鲁特；祖柏德，迁居叶赫，来归。

　　天聪四年，师围大凌河；褚库年十七，从军。明军中蒙古将彻济格突陈，褚库迎击，生获以归。复伐明，攻万全左卫；褚库先登，颈被创，犹力战，破其城。论功，授世职备御，赐号巴图鲁，授牛彔额真兼甲喇额真。崇德三年，授吏部理事官。

　　顺治元年，入关。从英亲王阿济格讨李自成；略湖广，自成将吴伯益以三千人拒战，褚库击之，败走。三年，从肃亲王豪格讨张献忠；略陕西，与尚书星讷击献忠将高汝砺等，遂下四川，屡败献忠兵。六年，从讨姜瓖；围大同，败瓖将杨振威。师还，坐值宿失印钥，解理事官。九年，从固山额真噶达浑征鄂尔都斯部，与其部长多尔济战贺兰山，俘获甚众；世职累进二等阿达哈哈番。

　　十三年，郑成功攻福州，时郑亲王世子济度率师攻漳州，遣梅勒额真阿克善与褚库别将兵赴援；成功以战舰二百自乌龙江来犯，褚库督兵迎战，逐至大江口，得舟十二。成功又以千余人屯江岸，褚库督兵奋击，斩二百余级。

　　康熙二年，擢正红旗蒙古副都统，进世职一等。七年，以老乞休。十四年，卒；谥「襄壮」。

　　--以上选自原书卷二四八（「列传」二八）。

　　二十一

　　觉罗阿克善

　　敦拜（哈宁阿、硕詹、硕詹子达色）

　　济席哈

　　噶达浑（费扬武、爱松古、兴鼐、兴鼐兄孙哈尔奇）

　　达索（喀尔塔喇）

　　觉罗阿克善

　　觉罗阿克善，满洲正黄旗人；景祖兄索长阿三世孙。事太宗，授甲喇额真。崇德六年，围锦州，与〔觉罗〕果科同在行，击败明总兵吴三桂及松山、杏山援军。师还，明兵袭梅勒额真索海军；阿克善与巴牙喇纛章京伊尔德赴援，击却之。又屡击败总督洪承畴军；授半个前程。八年，从郑亲王济尔哈朗伐明，攻宁远；分兵攻前屯卫先登，克其城。

　　顺治元年，从入关。七年，擢正黄旗满洲梅勒额真兼工部侍郎。八年，调兵部。叙功并遇恩诏，进世职一等阿达哈哈番。九年，与固山额真噶达浑征蒙古鄂尔斯部，歼其众于贺兰山。总兵任珍杀其孥，贿兵部寝勿治；事发，阿克善罢侍郎，降世职拜他喇布勒哈番兼拖沙喇哈番。

　　十一年，暂署都察院左都御史。从征湖广，战湘潭、常德、龙阳，屡捷。

　　十三年，从郑亲王世子济度讨郑成功。师次乌龙江，水险不可渡，乃间道趋福州；分兵令牛彔额真褚库先驱击成功、署巴牙喇纛章京伊色克图击成功舟师，遂至福州。谍言成功舟三百泊乌龙江，阿克善等水陆合击，逐敌至三江口，斩其将林祖兰等，俘获甚众。十四年，成功兵侵罗源；阿克善督兵赴援，力战死之，进世职三等阿达哈哈番。

　　敦拜（哈宁阿、硕詹、硕詹子达色）

　　敦拜，富察氏；满洲正黄旗人。先世居沙济；父本科理，归太祖。尝从鄂佛洛总管达赖讨朱舍理部长尤额楞有功，赐号「苏赫」巴图鲁，授牛彔额真。卒，敦拜嗣。

　　天命十一年，从太祖攻宁远，先驱，败城兵。师还，敌骑追射，敦拜还击却敌，殿而归。天聪八年，授世职牛彔章京。

　　崇德五年，擢巴牙喇纛章京。从郑亲王济尔哈朗围锦州，城兵出诱战；敦拜突入敌队中，斩三人，众悉遁。明兵自杏山再来犯，皆战却之。六年，复围锦州；明兵自松山攻两红旗及蒙古军，敦拜御敌力战，斩二百余级，得云梯十四。七年，加半个前程。八年，与巴牙喇纛章京阿济格尼堪率师驻锦州。

　　顺治元年，从入关；击李自成，逐之至庆都。二年，进世职二等甲喇章京。大将军豫亲王多铎南征，敦拜将巴牙喇兵从；次陕州，破自成将刘方亮。方亮兵夜袭营，复击败之；克潼关，定西安。自成走商州、入湖广，敦拜与巴牙喇纛章京阿尔津等追斩三百余级。从豫亲王下江南，克扬州；薄明南都，追明福王至芜湖，与阿尔津、图赖等截江口击破明将黄得功，得明福王以归。

　　三年，进世职一等。从端重亲王博洛自浙江徇福建，与梅勒额真珠玛喇合军破敌。

　　五年，从大将军谭泰讨金声桓；攻九江，破王得仁军，克之，抚临江郡县。

　　六年，剿畿南土寇，斩其渠，献、雄、任邱、宝坻诸县悉定。

　　七年，进世职三等阿思哈尼哈番。寻从睿亲王畋于中后所，坐私出猎，降世职一等阿达哈哈番。八年，上亲政，复世职。九年，进二等。

　　十一年，明将李定国犯广东，命佐将军珠玛喇讨之；克新会，逐之至横州江岸，定国引去。师还，〔进〕世职一等精奇尼哈番。以病乞休，加太子太保。

　　十四年，起为盛京总管。十七年，卒；谥「襄壮」。乾隆初，定封一等男。

　　富察之族，有哈宁阿、硕詹、济席哈、费雅斯哈，皆以武功显。

　　哈宁阿，满洲镶白旗人；世居额宜湖。父阿尔图山，率其族攻萨齐库城，杀其部长喀穆苏尼堪，抚降三百余人以归太祖；授牛彔额真。既复分其众别编一牛彔，以命哈宁阿。

　　天聪二年，从贝勒岳托等伐明。略锦州，攻松山、杏山、高桥诸台堡，战甚力；授巴牙喇纛章京。三年，从伐明；薄明都，与袁崇焕战广渠门外。以功，授世职备御。五年，从攻大凌河。八年，从攻大同。哈宁阿先驱至小西城，树云梯以攻，克之；复将二十人出战，败敌兵三百。九年，与承政图尔格入明边。师还，道平鲁卫，明兵蹑师后，还击败之；逐薄濠，多所斩馘；进二等甲喇章京。崇德元年，从攻皮岛。二年，授议政大臣。三年，从豫亲王多铎如锦州会师；道中后所，祖大寿以轻骑掩我师，甲喇额真翁克及土默特兵先奔，哈宁阿且战且退，士卒有死者。论罪当死；上贷之，命夺世职，籍家产之半。四年，复以庇牛彔额真阿兰太失律，论罪当死；上复贷之。六年，从围锦州，屡败敌。明总督洪承畴赴援，上督诸军环松山而营，度明师且遁，遣诸将分地为伏以待；哈宁阿与巴牙喇纛章京鳌拜陈于海滨。夜初更，明师循海走，哈宁阿等起掩击，明师蹂藉死者甚众。寻进攻松山，屡败敌。八年三月，与巴牙喇纛章京阿尔津伐虎尔哈部，俘男妇二千五百有奇，获牲畜、貂皮无算。师还，上厚赉之。

　　顺治元年，从入关，击李自成；战庆都、再战真定，自成焚辎重走。二年，复授世职三等甲喇章京。逐贼绥德，徇延安，战破城兵；南逐自成，战安陆，得舟八十。复与谭泰合兵下江南，战江上，夺敌舟，逐敌至富池口；敌据江岸为陈，复击之败。

　　三年二月，从顺承郡王勒克德浑略湖广，破明将吴汝义，降其众。四月，进二等甲喇章京。五月，从肃亲王豪格讨叛将贺珍，取汉中。逐贼至秦州，珍党武大定据三寨山，山势峻，不可攻；师围之。会其将周克德、石国玺皆乞降，克德遣其子导师自僻径登，国玺为内应；哈宁阿与梅勒额真阿拉善、署巴牙喇纛章京噶达浑将六百人破垒入，贼皆自投崖下，斩杀略尽。进讨张献忠，徇夔州，茂州、资州、遵义皆下。

　　五年，师还，进一等阿达哈哈番。寻卒。

　　硕詹，满洲正红旗人；世居纳殷。父舒穆禄；归太祖，授牛彔额真。卒，硕詹嗣；寻兼甲喇额真。

　　天聪五年，与甲喇额真杭什木、沙尔虎达等略明边；遇逻卒，斩其三、俘其五及逻卒长。八年，授世职牛彔章京。崇德元年，从伐朝鲜。攻江华岛，硕詹舟越朝鲜战舰，继牛彔额真阿哈尼堪以登，率众合围，降其城；加半个前程。三年，兼刑部理事官。从伐明，深入山东，克禹城、平阴。四年，师还，明兵袭我后军，与巴图鲁尼哈里等击却之；进世职三等甲喇章京，擢户部参政。五年，师伐明，命硕詹如朝鲜征粮及水师助战。从围锦州，甲喇额真禧福率甲士二十四驻守骆驼山，明兵四百夜劫营；硕詹赴援，斩二百余级，得马十六。七年，领本旗梅勒额真。

　　顺治元年，从入关，改侍郎。上将迁都燕京，命硕詹统右翼兵留守盛京。寻复命从豫亲王多铎南征；自河南徇陕西，遂移师定江南。叙功，世职累进一等阿达哈哈番兼拖沙喇哈番。

　　五年，从郑亲王济尔哈朗征湖南，偕都统佟图赖等师出湘潭。明兵阻桥立寨，与固山额真伊拜、巴牙喇甲喇章京觉罗果科共击下之，斩其将陶养用；衡州平。师还，赉白金三百，进世职一等阿思哈尼哈番。

　　八年，坐户部给饟不均，降世职一等阿达哈哈番。九年，以老病，罢。十年，命复世职。康熙二年，卒；谥；「明敏」。以其孙达色、法色分袭世职，并授二等阿达哈哈番。

　　达色，以参领从征福建，战屡捷。郑锦将刘国轩众万余犯海澄，达色赴援，冒鎗炮力战。闻城陷，自经死；加拖沙喇哈番。法色兼袭，复合为一等阿思哈尼哈番兼拖沙喇哈番。子明宝，雍正间从征西藏有功，进二等精奇尼哈番。乾隆初，改三等子。子德成，降袭三等男。

　　济席哈

　　济席哈，亦富察氏；满洲正黄旗人。父本科里，官牛彔额真。

　　济席哈，初亦授牛彔额真；崇德四年，擢巴牙喇纛章京。五年，从伐明，围锦州。明兵自松山至，邀战；与甲喇额真布丹、希尔根等击却之。寻驻义州，护屯田；上诫诸将固守营垒，勿与明兵战。明兵犯镶蓝旗营，济席哈越镶红旗营助战；以擅离汛地，夺官、籍其家三之一。旋与梅勒额真席特库伐索伦部，得其部长博穆博果尔以归。六年，师还，与宴劳。七年，授正红旗蒙古梅勒额真。八年，兼户部参政。

　　顺治元年，从入关；击李自成，追之至庆都。叙功，授世职拜他喇布勒哈番。

　　二年，从端重亲王博洛下浙江；既克杭州，以梅勒额真驻守。明大学马士英、总兵方国安据严州，屡来犯；济席哈督兵御之，五战皆捷。还京，授工部侍郎，加世职拖沙喇哈番。

　　五年，命率兵驻东昌。寻以郑彩寇福建，命从将军陈泰南征，克长乐、连江、同安、平和诸县；进世职二等阿达哈哈番。

　　七年，调刑部，擢尚书；进世职三等阿思哈尼哈番。九年，授正红旗蒙古固山额真。十年，解尚书。胶州总兵海时行叛，命与梅勒额真瑚沙讨之。未至，时行走宿州降；诏移兵镇湖南。十一年，召还。

　　十四年，命率梅勒额真四、巴牙喇甲喇章京八，从大将军贝子罗托征云南。十五年，命佐将军卓布泰师；进次都匀，击败明将李定国，会师克云南。十七年，以勘从征将士功罪不实，降一等阿思哈尼哈番。

　　十八年，授靖东将军，讨栖霞土寇于七；击破所据岠嵎山寨，七窜入海。

　　康熙元年，卒。十年，以其子西安副都统阿禄疏请，追谥「勇壮」。

　　噶达浑（费扬武、爱松古、兴鼐、兴鼐兄孙哈尔奇）

　　噶达浑，纳喇氏；满洲正红旗人。世居哈达；其先有约兰者，当太祖时，率其子懋巴里等来归。

　　天聪二年，噶达浑以巴牙喇甲喇章京，从太宗伐多罗特部；有功。八年，从伐明；略山西，克应州。崇德五年，从伐明，略中后所。睿亲王多尔衮等率师围锦州，令领纛先进，败杏山骑兵；设伏松山，斩十余级；明兵营岭上，击破之，又从噶布什贤噶喇依昂邦劳萨追击至北冈。七年，从豫亲王多铎攻宁远；明兵蹑我后，噶达浑先众还击，明兵溃走。师还，有巴牙喇兵达哈塔者被创仆，掖以归。

　　顺治元年，擢巴牙喇纛章京。从入关，击李自成；授世职拜他喇布勒哈番。二年，从英亲王阿济格击自成至九宫山，三败之。三年，从肃亲王豪格下四川。次西安，分兵讨叛将贺珍。徇邠州，其党胡敬德屯三水，噶达浑与梅勒额真和托直入，破其垒；高汝砺、武大定等屯三寨山，复与巴牙喇纛章京苏拜、哈宁阿、梅勒额真阿拉善击败之，督步卒搜剿岩谷。大定等据山巅，其徒左右迎战；噶达浑与巴牙喇纛章京阿尔津奋战，挫其锋。大定等兵攻正蓝旗营，哈宁阿陷围中；噶达浑与阿尔津、苏拜疾驰赴援，围乃解。擢户部侍郎。五年，调吏部，进世职三等阿达哈哈番。英亲王阿济格讨叛将姜瓖，噶达浑与阿拉善济师，七战皆捷；克代州，进复浑源。六年，兼本旗蒙古固山额真。

　　七年，世祖亲政，擢户部尚书，进世职二等，改都察院左都御史；寻还为尚书。率师征鄂尔多斯部，获部长多尔济，歼其众于贺兰山；进世职三等阿思哈尼哈番，调满洲固山额真、兵部尚书。十年，进世职二等。世职（？）吕忠行赇事发，部议引例贷其罪，坐降世职一等阿达哈哈番。

　　大将军郑亲王世子济度讨郑成功，命噶达浑佐之；敕济度调遣官兵，毋令噶达浑离左右。克海澄，水陆并进，复福州；遂下泉州，攻惠安海港卫套及闽安镇，大捷。十四年，师还，卒；赠太子太保，谥「敏壮」。

　　同族有费扬武、爱松古、兴鼐。

　　费扬武，满洲正蓝旗人。初自巴牙喇壮达，累迁甲喇额真。崇德七年，从饶余贝勒阿巴泰伐明；入塞，击败明总兵马科。越明都，略山东；次胶州，明兵千余屯城外，费扬武力战破之。攻滨州，以云梯先登。出塞，明总督范志完、总兵吴三桂等分道要我师；费扬武先后与战皆胜，护所俘获还。

　　顺治初，从入关；击李自成，败其骑兵。寻署巴牙喇纛章京，从豫亲王多铎西讨自成；次潼关，破自成将刘宗敏。

　　二年，从定江南。攻扬州，得舟二百余；攻明南都，败其步兵；逐明福王至芜湖，与明总兵黄得功战，得舟三十有一。旋从端重亲王博洛下浙江，破明马士英军于杭州，生致明总兵一，分兵定海宁、平湖土寇。又与明总兵王之仁战，得舟十有六。授议政大臣，予世职甲喇章京，加半个前程。

　　四年，从军福建，卒。

　　爱松古，满洲镶白旗人。太祖时，自叶赫来归；屡从征伐。崇德元年，命与察汉喇嘛等赴明边杀虎口互市，复遣往科尔沁征兵。三年，初设理藩院，授副理事官。寻自归化城导厄鲁特部长墨尔根戴青来归。再坐事，鞭责。

　　顺治元年，授牛彔额真；从固山额真叶臣徇山西。时李自成西走，其将陈永福据太原，发炮攻城圮，永福突围走；爱松古以蒙古兵战，多斩馘，得马千余。又逐自成将马骥至河滨，得舟十五。

　　二年，从围延安。城兵出战，击却之；以八骑蹑自成，获其孥。三年，从豫亲王多铎讨苏尼特部长腾机思，将蒙古兵三百先驱扼隘，师继进，腾机思遁走；从侍郎尼堪、梅勒额真明安达里乘夜追击，得其辎重，斩台吉茂海。遂渡图喇河，土谢图汗以二万人拒战；从镇国将军瓦克达等败其骑兵。叙功，授世职拖沙喇哈番。

　　五年，命率蒙古兵六百驻太原，击斩泾阳寇李阳，败交城寇王豪明。时叛将姜瓖据大同，其党刘迁以万余人犯代州；爱松古驰往守御。迁众傅云梯乘城，钩致其梯九，斩级三百。迁众穴城，城上发矢石，迁众多殪，乃走繁峙。六年，复来袭；有为应者，引入郛。爱松阿婴城守十余日，端重亲王博洛师至，击斩其渠郭芳，迁遁去。乃还驻太原，瓖党十余万来犯；爱松古与巡抚祝世昌谋，遣兵赴清源徐沟防御，不使逼城下。端重亲王师自晋阳至，破贼；累擢镶白旗蒙古梅勒额真，世职累进二等阿达哈哈番。

　　九年，从敬谨亲王尼堪南征，王没于陈；爱松古不及救，降世职拜他喇布勒哈番兼拖沙喇哈番。十六年，致仕。康熙十四年，卒。

　　子讷青，以三等侍卫从讨郑成功，至厦门，卒于军。

　　兴鼐，满洲镶白旗人。父索巴海，自哈达率二百人来归；太祖编牛彔，授其长子莽果。兴鼐，其第三子也；事太宗。天聪八年，授世职牛彔章京。崇德元年，从英亲王阿济格伐明，佐固山额真达尔罕攻顺义先登，加半个前程。三年，授工部理事官。考满，进世职三等甲喇章京。

　　顺治元年，从入关，西讨李自成。自成之徒自延安出犯，截击，大破之。逐自成至武昌，蹑之至富池口；列陈河岸，与巴牙喇纛章京哈宁阿、甲喇额真希尔根击之溃。移军江南，与巴牙喇甲喇额真布克沙败明将黄蜚于池州，斩级二百、得舟十二。三年，从讨苏尼特部长腾机思，战败士谢图汗、硕类汗二部兵；擢工部侍郎，累进世职二等阿思哈尼哈番。

　　十五年，以勘罗源战败将士有所徇，夺官、削世职。十八年，圣祖即位，复授一等阿达哈哈番兼拖沙喇哈番。康熙三年，卒。

　　哈尔奇，莽果孙也。顺治十六年，以巴牙喇壮达从军。郑成功内犯，自荆州援江宁，破成功将杨文英；署巴牙喇甲喇章京。讨耿精忠，迭战败其将杨益茂于九江、邵联登于建昌，又败吴三桂将夏国相于萍乡、谢胜先于浏阳、吴国贵于武冈。叙功，授拖沙喇哈番。卒。

　　达索（喀尔塔喇）

　　达索，章佳氏；满洲镶黄旗人，先世居费雅朗阿。天聪五年，以巴牙喇壮达伐明，围大凌河。明兵来援，与巴牙喇壮达鳌拜同击却之；略明边，斩敌骑。师还，擢巴牙喇甲喇额真。崇德五年，从围锦州，败杏山明兵。六年，复围锦州，明兵数十人据塔山列火器拒守；达素率六骑驰而上，尽斩之。复率兵邀击，明兵走海岸，溺死者无算。七年，从徇宁远，败明骑兵。八年，从巴牙喇纛章京阿尔津等伐虎尔哈部，克博和里城；又招降能吉尔、大哈尔、达苏诸屯。

　　顺治元年，从入关，击李自成；从固山额真巴哈纳等徇山西，克绛州。逐贼至黄河，贼以舟济；达索督兵射之，贼多堕水死。二年，从英亲王阿济格下湖广，讨自成，克安陆、武昌；逐之至富池口，贼营对岸，达索先诸将冲击，多所俘获。三年，从肃亲王豪格讨张献忠。道汉中，击破贺珍；下四川，屡战皆捷。积战功，授世职拜他喇布勒哈番兼拖沙喇哈番。

　　六年，从英亲王阿济格讨姜瓖，战于右卫。贼大至，达素奋前搏击，飞矢及其喉，手足皆创，堕马；军校欲负以退，叱曰：『死则死耳，何避为』！裹创督兵复战，瓖兵败却。世职累进一等阿达哈哈番。

　　九年，从敬谨亲王尼堪征湖南。次衡州，贝勒屯齐令别将兵诇敌宝庆；遇敌，击败之。进攻全州，破寨五，斩所置文武吏九及其徒四千余。复兴安、灌阳，复斩定国将倪兆龙。敬谨亲王没于陈，将佐俱坐罪；达素以别将兵克敌，得免议。十一年，擢巴牙喇纛章京。十三年，擢内大臣。

　　十六年，郑成功内犯江宁；授达素安南将军，同固山额真索浑、巴牙喇纛章京赖塔等率师赴援。至则成功已败走，移师赴福建。十八年，召还。

　　康熙八年，鳌拜败；达索为所引用，坐罢官。寻复世职，卒。

　　同族喀尔塔喇，满洲镶白旗人；先世亦居费雅朗阿。父图尔坤詹，当太祖时，率五子及所部百余户来归；授牛彔额真。卒，喀尔塔喇嗣；事太宗。

　　崇德三年，以巴牙喇甲喇章京从豫亲王多铎伐明，略宁远。将入边，破明兵；及还，又连败之。六年，从围锦州，城兵出犯镶黄旗，分守濠堑。坐退避，罪当死；上命罚锾以赎。

　　顺治元年，从入关，击李自成；将本旗败其旗兵（？），逐之至庆都，尽歼其后队。旋从固山额真巴哈纳等徇怀庆，入山西境，破贼黄河渡口，逐之至榆林。二年，自成走湖广，移师从之；与巴牙喇甲喇章京鳌拜攻克安陆，督兵进剿，毁其垒，得舟六十余。

　　五年，从大将军谭泰讨金声桓。师次童子渡，声桓兵据水而陈，方舟为梁；喀尔塔喇夺以度师。分兵趋饶州，声桓遣别将以三千人迎战；喀尔塔喇与甲喇额真巴朗等击败之，克饶州。进次南昌，营甫定，声桓兵出战；奋战，挫其锋。师合围，喀尔塔喇屯江岸；声桓兵以舟运粮入城，喀尔塔喇邀击，得舟八，又纵火焚舟七百余。师次城北，喀尔塔喇与甲喇额真艮泰分兵攻城南。六年春，克南昌。

　　九年，擢巴牙喇纛章京。从敬谨亲王尼堪征湖南衡州，乘胜疾进；遇伏力战，与王同没于陈。喀尔塔喇积战功，世职累进一等哈达哈哈番，恤进三等三等阿思哈尼哈番，谥「忠壮」。

　　子赫特赫袭。十六年，以甲喇额真从讨郑成功；攻厦门战死，予世职拜他喇布勒哈番。

　　--以上录自原书卷二四九（「列传」二九）。

　　二十二

　　刘之源（吴守进）

　　巴山（张大猷）

　　喀喀木

　　梁化凤（子鼐）

　　刘芳名

　　胡有升

　　杨名高（刘光弼、刘仲锦）

　　刘之源（吴守进）

　　刘之源，汉军镶黄旗人。天聪九年，授甲喇额真。

　　崇德五年，从上伐明攻锦州，距城东五里，发炮堕其台；复列炮城北，击晾马台，殪明兵。寻代马光远，为正黄、镶黄二旗汉军固山额真。六年，从睿亲王多尔衮围松山，发炮堕台四；获明将王希贤、崔定国、杨重镇等，又斩裨将三。七年，从郑亲王济尔哈朗围塔山，列炮城西，毁其垣二十余丈，歼城兵。堕杏山城北台，又击毁其垣城；兵惧，乃出降。授世职二等甲喇章京；分设汉军八旗，之源乃领镶黄旗。八年，从郑亲王攻克中后所，斩明将吴良弼、王国安等。进攻前屯卫，发炮堕其城；进世职一等。

　　顺治元年，从入关，命与固山额真李国翰剿定畿南余寇。复从固山额真叶臣等西征，克太原；又与1固山额真巴哈纳自汾州逐寇至平阳，斩馘四千余，山西寇始尽。师还，优赉。二年，从顺承郡王勒克德浑下湖广，讨李自成；与国翰合师破应山，降将马进忠复叛，与固山额真金砺击败之武昌，得舟六十余；遂徇湖北。五年，授定南将军，从郑亲王再下湖广。六年，攻湘潭，明总督何腾蛟分三队出战；之源分兵应之，败明兵，克其城，获腾蛟。夜督兵逐进忠，平明劘其垒。复进克宝庆，并破南山坡九垒，斩明将马有志、胡进玉等，进忠跳而免；又击破明将袁宗第于洪江、王永强于便水驿。叙功遇恩诏，世职累进一等阿哈尼哈番兼拖沙喇哈番。

　　八年，与金砺驻防杭州。明大学士张肯堂与其将阮进、张名振拥鲁王以海屯舟山，之源与总督陈锦、总兵田雄合师攻之；破明兵于横水洋，获进，逼螺头门。肯堂城守十余日，师以云梯登，肯堂及鲁王诸臣李向中、吴锺峦、朱永佑等纵火自焚死。名振以鲁王遁三盘岛，之源遣总兵马进宝等追击，破之，焚其积聚；复败之于沙埕，收各澳户口八千五百余，悉令归农。论功，进三等精奇尼哈番。

　　十六年八月，授镇海大将军，驻防镇江。疏言：『京口百川汇流，江南财赋，自此挽运北输。近因郑成功入犯，几至横截运道；宜先练习水师，以资防御。防海策有三：出海会哨，勿使入江，上也；循塘拒敌，勿使登陆，中也；列陈备兵，勿使近城，斯下矣。顾练水师，当先造船；火器、水手、舵工百无一备，何以御贼』？上敕兵部下总督郎廷佐制备。十七年，疏言：『京口水师造船二百，募水手、舵工八千余，一时难以集事。沿海民有双桅沙船，造作坚固，其人熟于洋面水道；请查验船堪用者予收用，船户给以粮饷。旧设战船低小，不必修补。边海炮台、烽墩、桥路，请敕督、抚下沿海州、县修葺高广』。下兵部，并从之。寻得成功遣谍与提督马逢知关通状，疏闻；命侍郎尼满会之源鞫实，逢知坐诛。

　　康熙三年，召还京，仍任都统。四年，以病乞休；加太子太保致仕，以其子光代为都统。鳌拜得罪，之源、光坐党附，夺官论死；上命宽之。

　　之源寻卒。妻胡，叩阍诉之源功罪足相当；诏复官，并予三等精奇尼哈番，仍以光袭。三传，降袭三等阿思哈尼哈番。乾隆初，定封三等男。

　　吴守进，汉军正红旗人。初籍辽阳；太祖时来归。从征伐有劳，授世职游击。天聪五年，授户部承政。八年，考满，进世职一等甲喇章京。时始设汉军世管牛彔额真，命守进兼任。崇德三年，改左参政。四年，坐赇，论罪至死；命贷之，削世职，解参政，籍其家之半。仍摄正红旗汉军梅勒额真，旋真除。

　　六年，从睿亲王多尔衮、武英郡王阿济格攻锦州，守进发炮克塔山四台，获明将王希贤、崔定国等，多所斩馘。七年，擢本旗固山额真；率师攻松山、杏山。明兵屯吕洪山口，与固山额真金砺击破之；明兵保杏山侧二台，复与固山额真刘之源击破之，遂拔杏山。寻命与梅勒额真马光辉等诣锦州督铸炮。八年，从攻宁远，取中后所、前屯卫。

　　顺治元年，从入关，复授世职二等甲喇章京。从固山额真叶臣徇山西，克太原。复从豫亲王破李自成；下江南，败明师，克扬州、江阴，复进破嘉兴。叙功，进一等。

　　四年，授定西将军，驻汉中。五年，卒。子国柄，袭。从征湖广，官梅勒额真，加世职拖沙喇哈番。

　　巴山（张大猷）

　　巴山，瓜尔佳氏；满州镶黄旗人，世居哈达。祖巴岱，国初率众来归，授世管牛彔额真。再传，至巴山。

　　天聪五年，从太宗伐明。围大凌河；城兵出战，梅勒额真屯布禄、牛彔额真郎格等战没；巴山驰入陈，以其尸还。六年，从伐察哈尔；其部人窜入大同，往取之。师还，巴山与承政图尔格殿；明兵追袭，设伏邀击，斩馘甚众。八年，授世职牛彔章京；寻擢甲喇额真。崇德元年，从上伐朝鲜，与甲喇额真屯泰等先众破敌。三年，兼任工部理事官。从贝勒岳托伐明，自墙子岭入边。薄明都，击败明太监冯永盛兵；攻巨鹿，率所部以云梯先登，克之；加半个前程。五年，与承政萨穆什喀、索海等伐虎尔哈部，攻挂喇尔屯。七年，从奉国将军巴布泰率师驻锦州。

　　顺治元年，从入关，督所部步兵击败李自成；擢工部侍郎，进世职三等阿达哈哈番。

　　二年，授梅勒额真，镇守江宁。三年，命总管江宁驻防满洲兵；特置总督粮储兼理钱法驻江宁，以协领鄂屯兼任，加户部侍郎以重其事。时江北诸山寨并起，号为明守；江宁民有谋为应者。巴山诇知之，捕斩三十人。未几，明潞安王谊石以二万人分三道攻江宁，巴山会招抚大学士洪承畴等督兵御之，谊石败走（语详承畴传）。明故左通政嘉定侯峒曾以二年死难，四年，其子元瀞通表鲁王以海，取敕书及其将黄斌卿致承畴书以归；柘林游击陈可得之，有内杀巴、张二将语--指巴山及提督张大猷也。事闻，上以敌谋设间，诏慰承畴而谕奖巴山及大猷「严察乱萌，公忠尽职」。六年，江南总督马国柱讨六安山寇，巴山及大猷以师会，斩其渠张福寰，诸寨悉平；进三等阿思哈尼哈番。是岁，裁总督粮储钱法，不复置。

　　九年，将军金砺讨郑成功，请益师，部议调江宁驻防兵二百；鄂屯与理事官额赫纳、乌库理率以行。攻海澄，成功兵劫我军炮，鄂屯与额赫纳击却之；成功兵十余万逆战，鄂屯督兵纵击；成功兵退断桥，鄂屯与乌库理策马径渡；成功兵溃，破其垒数十，降数千人。寻召巴山还京，以喀喀木代。十一年，复录江宁平寇功，进世职二等。

　　康熙十二年，卒。子舒恕，袭世职。从大学士图海讨王辅臣，次平凉城北虎山墩，击败辅臣兵。复从都统穆占讨吴三桂，击败三桂兵于松滋。进围云南，屡败吴世璠将胡国柄、刘圯龙、黄明等；又困其将马宝、巴养元等于乌木山。论功，进世职一等。卒，子长清改袭一等阿达哈哈番。

　　张大猷，汉军镶黄旗人。初籍辽阳；太祖克辽阳，大猷以千总自广宁来降，授牛彔额真。天聪初，明边将遣谍招我新附之众；大猷发其事，太宗嘉之，予世职游击。

　　崇德三年，授刑部理事官；寻擢汉军梅勒额真。四年，更定汉军旗制，授镶黄旗梅勒额真。五年，从睿亲王多尔衮围锦州，率本旗兵攻五里台及凉马山、马家湖皆下，又克金塔口台。六年，从郑亲王济尔哈朗围锦州，明骑兵自松山至，谋夺炮；大猷击却之，复与固山额真刘之源等攻克塔山、杏山及附近诸台。论功，进二等甲喇章京。七年，迁兵部参政。十月，从贝勒阿巴泰伐明，筑桥浑河济师，击破明总兵范阿衡军。八年，从攻宁远，取中后所、前屯卫；进世职一等。

　　顺治元年，从固山额真徇山西，克太原；与固山额真李国翰抚定诸郡县。二年，师定江南，与固山额真吴守进下浙江。次石门，明兵自杭州夜来袭；却之，还克嘉兴。三年，命与巴山率兵镇守江宁，总管汉军及绿旗兵；旋授提督江南总兵官。论功，进世职三等梅勒章京。六年，同讨张福寰。总督马国柱奏大猷身先士卒、履险摧锋，功第一；进世职三等精奇尼哈番。

　　九年，卒。三传，降袭三等阿思哈尼番。乾隆初，定封三等男。

　　喀喀木

　　喀喀木，萨哈尔察氏；满洲镶黄旗人。先世居乌喇部；父塘阿礼，当太祖时率百人来归，授牛彔额真。从伐辽东有功，予世职游击。从伐瓦尔哈射熊，为所伤。卒，喀喀木嗣，领牛彔。

　　崇德三年，授吏部理事官。五年，从伐虎尔哈部；敌据栅拒战，喀喀木督兵破栅，斩级二百、俘一百三十。七年，从伐明，攻松山；本旗将领失律未察举，降世职牛彔章京。八年，擢吏部参政。

　　顺治元年，署梅勒额真。从入关，加半个前程；寻改侍郎。四年，复世职三等甲喇章京。郧阳总兵王光恩坐事逮系，其弟光泰叛据郧阳，提督孙定辽战死，势甚张；上命喀喀木率兵讨之。师将薄郧阳，光泰遁走；喀喀木与副将王平率师逐捕，战房县，斩级千余。光泰走四川，喀喀木驻军郧阳。五年，金声桓自江西窥湖广，总督罗绣锦疏请留喀喀木驻荆州。六年，召还。七年，授镶黄旗梅勒额真，世职累进三等阿思哈尼哈番。

　　八年，命与固山额真噶达浑等率兵讨蒙古鄂尔多斯部长多尔济。九年，师出宁夏；至贺兰山，击斩多尔济，并歼其部众，俘其余以归，得马驼数百、牛千余、羊万余。寻命代巴山为镇守江宁总管。

　　十年，明将李定国兵犯广东，潮州总兵郝尚久叛应之；授喀喀木靖南将军，率师会靖南王耿继茂讨尚久。围逾月，督兵以云梯登；尚久入井死，潮州及旁近州、县皆定；还驻江宁。

　　十六年，郑成功大举入犯，破镇江，复陷瓜洲，泝江上；喀喀木与总督郎廷佐、提督管效忠谋御敌，檄总兵梁化凤赴援。会梅勒额真噶褚哈玛尔赛自贵州旋师，循江东道江宁，入城同守；喀喀木曰：『贼势盛，宜乘其未集先击之』。简精锐逆击，成功前军为少却，得舟二十余。俄成功兵大至，连营八十有三，舟蔽江；喀喀木昼夜防守。化凤援兵至，乃议使绿旗兵先出战；化凤出仪凤门、效忠出锺阜门夹击，破成功兵，获其将余新等。明日，喀喀木与噶褚哈玛尔赛督兵出神策门，成功兵据白土山列陈；乃分兵左右仰攻，与化凤率精锐捣其中坚，获其将甘辉及裨佐数人，斩馘无算。成功兵溃，走出海。事闻，部议失镇江、瓜洲，当议罪；上以固守江宁功大，命免议。

　　康熙元年，改总管为将军，仍以命喀喀木。七年，卒；授其子喇扬阿一等阿达哈哈番兼拖沙喇哈番。

　　梁化凤（子鼐）

　　梁化凤，字翀天；陕西长安县人。顺治三年武进士；四年，授山西高山卫守备。

　　五年，从英亲王阿济格讨叛将姜瓖，克阳和城，擒瓖将郭二用；擢大同掌印都司。时大同、左卫、浑源、太原、汾、泽群盗竞起，应瓖。六年，化凤攻大同，破北窑沟；寇据山巅，悬柴以火燔之，获其渠季义、张豹。攻浑源，徇韩村、玉合堡、张家堡，破贾庄，获其渠王平，乃克浑源；又获其渠方三、唐虎，诛之。攻左卫，降云冈、高山二堡，遂合围。化凤中三矢，战愈力；寇以城降。叙功，超加都督佥事，以副将推用。进攻太原，寇出战；化凤左臂中鎗，矢集于髀，益奋斗；执所置巡抚姜建勋，乃克太原，进解平阳围。攻汾州，败其渠沈海。攻孝义，寇渠张尔德来援；与战，大破之，乃克汾州，获尔德。海复以兵至，再战，击败之，走潞安。迭下曾家堡、记古塞、善信堡，介休、平遥、祁、徐沟诸县悉降。进攻太谷，克之，获其渠苏升；乃克潞安。海走九仙台，拔长子。进攻九仙台，山峻，骑不得上；以火攻之，寇不支，海出降；进定泽州。是岁，凡二十二战，皆捷。七年，复歼余寇于牛鼻寨，获其渠袁忠；山西悉定。

　　八年，借补江南芜永营参将；讨平石皿、鹭鸶二湖盗，获其渠杨万科。

　　十二年，擢浙江宁波副将。明将张名振屯崇明平洋沙，总督马国柱檄化凤署苏松总兵；名振攻高桥，化凤驰赴战，迭击败之，遂复平洋沙。十三年，真除苏松总兵。化凤以平洋沙悬隔海中，戍守不及；沿海筑坝十余里，使内属；并引水灌田，俾海滨斥卤化为膏腴。会郑成功攻崇明，遣谍疑众，化凤擒斩之；督兵迎战，获其将侯丁秀、宫龙、陈义等。又遣诸将设伏，斩其将陈正，缚致曾进等十一人；成功引去。七月，复大举入寇，连舟蔽江，号百万；陷镇江，直犯江宁，南北中梗。化凤将所部兵三千人疾驰赴援，升高瞭敌，见成功军不整、樵苏四出、军士浮后湖而嬉；乃率五百骑夜出神策门，破白土山敌垒。明日，督兵出仪凤门，提督管效忠出锺阜门夹击搏击，拔巨纛，毁其木寨，简骁勇乘屋发火器、矢石杂下，成功兵奔溃；逐至龙江关，获其将余自新等。成功收余众，连营屯白土山，众犹数十万。又明日，复与总管喀喀木等出神策门直攻白土山，督将士仰击；寇迎拒，殊死战。甘辉者，成功骁将也；化凤入陈生获之。成功兵夺气，遂奔不可止；逐北斩馘，迫江上。化凤先遣别将焚其舟，成功兵自蹂藉及入江死者无算，成功遁入海。化凤策成功当还攻崇明，先遣别将为备。成功出海攻崇明，化凤自江宁还援。成功度不能克，括民舟，将渡白茅口；化凤与相值，绝流迅击，炮石荡海波；成功复大败，跳而免。叙功，授世职三等阿达哈哈番，赐金甲、貂裘。

　　十七年，擢苏松提督，加太子太保、左都督。化凤疏言：『苏松滨海，地袤八百余里，标兵止二千余；请酌调省兵三千八百，立六营，资捍御』。下部议，从之。十八年，上复录化凤功，进世职三等阿思哈尼哈番。寻裁江安庐凤提督，以化凤为江南提督。时议者以台湾未复，用广东、福建例，苏、松滨海立界，徙居民于内地。化凤曰：『沿海设兵，赋拟弃之，地以养之；国既足兵，民无废业。迁界何为』？奏入，上从其言。

　　康熙十年，卒；赠少保，谥「敏壮」。圣祖巡西安，遣官祭其墓。乾隆初，定封三等男。

　　鼐，其次子也；以荫，授川陕督标左营游击。吴三桂乱起，总督哈占令鼐率兵驻黑水峪，败王辅臣之兵于观音堂；调兴安城守游击。从征汉中，战屡捷，克达州，加都督佥事；三迁至福建陆路提督。

　　四十五年，擢福建浙江总督。上南巡，书「旗常世美」字赐之。初，金世荣为总督，谓出洋大船易藏盗，奏定渔船不得用双桅，商船悉令改造、梁头不得过丈有八尺；鼐力言无益海疆，徒累于商民。上命弛其禁。四十七年，疏言：『嘉、湖诸水，皆泄入太湖通津要道；发帑疏治支河淤浅，劝民开浚』。上谕：『支河劝民开浚，虑有司藉此私派；当并发帑疏治』。

　　四十九年，以母丧去官。五十三年，卒。

　　刘芳名

　　刘芳名，字孝五；汉军正白旗人。初籍宁夏；仕明，至柳沟总兵。顺治元年，降；命仍原官。

　　二年，调宁夏，赐白金冠服。时陕西初定，多盗，悍卒复伺隙谋乱。芳名抚绥训练，冀树威望、销乱萌；总督孟乔芳疏奖其才。武大定叛固原、贺珍叛汉中，师进讨，芳名皆有功。三年，方赴巩昌剿寇，宁夏兵遽变，戕巡抚焦安民；芳名驰还，察知裨将王元、马德首乱，遣德署花马池副将，分元势。侦元将出城就寇渠洪大诰，芳名设伏；俟元至，伏发，元力拒；诸将樊朝臣、姜九成等衷击之，元败奔；副将马宁等追击，获以归；芳名别遣将搜斩大诰。德闻元诛而惧；四年春，芳名偕河东道马之先出师惠安，德乘间纠党劫军资，遁入山，合寇渠贺宏器等自红古城出口，袭破安定；螺山寇王一林戕参将张纪以应之，横行宁固、平庆间。芳名督所部兵进次乱麻川，破贼；复进次预望城，再破贼，斩一林；德以四骑走，追及之河儿坪，缚而磔之，乱乃定。授三等阿达哈哈番，擢四川提督、定西将军；寻命以右都督留镇宁夏。五年，讨平香山寇李彩、马德，诛之；副将刘登楼预有功。登楼居榆林宁塞，多力而狡；六年，以延安叛应姜瓖，易衣服，自署大明招抚总督，戕靖边道夏时芳，腾书致芳名。芳名以见污，怒封其书，示巡抚李鉴；鉴以闻。登楼西犯花马池，下兴武诸营堡，逼宁州；时定边屯蒙古札穆素叛逃贺兰山，芳名遣兵击破登楼，登楼走定边屯，结札穆素寇宁夏西境，犯河东，陷铁柱、惠安、汉伯诸堡，将犯灵州。会固山额真李国翰师至，乃定策鉴守宁夏御札穆索，芳名引兵东渡河，趋榆林，与登楼战于官团庄，大破之。登楼退据汉伯，师从之，绝其水道，遂合围。芳名督兵逼堡东南，当矢石冲；诸将进曰：『当移数武避贼锋』！芳名厉色叱之曰：『死则死耳，何惧为！且士卒多伤痍，而我避锋镝，可乎』？士卒益奋；攻十二日，克之。斩登楼，余众悉降。乱定，进世职二等。疏言：『宁夏孤悬河外，延袤千里；镇兵屡征发，兵单力薄。请自后征发缺额，即令招补，备守御』。又请以减等罪人佥发沿边，资生聚。皆下部议行。

　　十六年，调随征江南右路总兵，加左都督；率宁夏三营驻江宁。郑成功攻崇明，芳名与提督梁化凤共击败之。十七年，疏言：『臣奉命剿贼，不意水土未服，受病难瘳。所携宁夏军士训练有年，心膂相寄；今至南方，半为痢疟伤损。及臣未填沟壑，敢乞定限更调』。上报以优旨。旋卒于军；加太子太保，谥「忠肃」，命所部将士还宁夏本镇。

　　胡有升

　　胡有升，锦州人。崇德元年，睿亲王多尔衮、豫亲王多铎率师攻锦州，有道人崔应时者与州民张绍祯、门世文、世科、秦永福等谋以城降，使有升持书诣师期内应，豫亲王与书赍还。明将诇知之，执应时等下狱；有升与绍祯、世文、世科、永福脱走来归，各赐冠服、鞍马、妻室、奴仆，授世职。有升得三等梅勒章京，隶汉军镶黄旗。屡从征伐，进二等。

　　顺治四年，授南赣总兵。五年，金声桓、王得仁以南昌叛，犯赣州；副将高进库出战而败，巡抚刘武元与巡道张凤仪分守城东西，有升率健卒循城策应。得仁兵穴城，将置火具仰攻；有升以石窒其窦。围三月，粮匮，有升出战，得仁败走；声桓闻征南大将军谭泰师至，引退。有升督兵迫击，多所斩馘。未几，李成栋复来攻；有升乘成栋兵方凿壕，出战，大破之（语互见武元传）。初，柯永盛自南赣总兵迁湖广总督，请以镇兵二千自随；有升疏言：『赣地江湖关键，声桓乱未平，镇兵习水土、便征剿，宜遣还镇』。上从之。六年，声桓诛、成栋走死，谭泰师还；土寇犹未靖，上犹刘飞龙、南叶芝、石城邹华、雩都彭顺庆、瑞金陈其纶皆负固为乱。有升与武元分遣诸将，次第讨平之。叙功，加左都督，赐紫貂冠服、甲冑、佩刀、鞍马，进世职三等精奇尼哈番。十年，以尚可喜、耿继茂疏论有升功，复加太子少保。

　　十七年，以老解官。康熙三年，武元子瀇疏请加叙守赣州功，有升亦以请；进一等。九年，卒。子启泰，袭；改隶正白旗。再传，降袭一等阿思尼哈番。乾隆初，定封一等男。

　　杨名高（刘光弼、刘仲锦）

　　杨名高，汉军镶黄旗人。初籍辽东；太宗时，率其族百余人来归，授牛彔额真，兼任兵部理事官。崇德间，屡从征伐。克塔山、杏山，击败明总督范志完，取前屯卫、中后所，皆在行。

　　顺治元年，授世职牛彔章京。二年，迁甲喇额真。三年，擢都察院参政。六年，授福建漳州提督。明新建王由模据大田，勼延平高峰诸土寇为乱；七年，名高率师破石矶巅，由模走永安，副将王爱臣追获之。高峰寨渠陈光等招德化土寇郑文荐来援，名高令副将韩尚亮等率师截击，围寨；光夺围走，名高督兵奋击，寇多堕壕死。师进次大田，寇溃走；败之龙门桥，擒其将郭奇、廖明正，诸寨悉降。寻又率师徇邵武，寇走入江西新城；名高分兵三道进，与总兵王之纲殿，逐寇三十余里，擒其将洪国玉、李安民、王恒美等，得牛马、鎗炮无算。叙功，进世职二等阿达哈哈番。 

　　九年，郑成功自厦门陷长春、漳浦、海澄、南靖诸县，以二十余万人寇漳州，屯凤巢山；名高督兵击破之。成功退屯海澄，所陷诸县皆复；寻复出，陷漳州及所属诸县。给事中魏裔介劾名高怠玩，下总督佟岱按治；坐夺官。寻卒。

　　刘光弼，汉军镶蓝旗人。初籍辽阳，冒曹氏。天聪五年，命守耀州；率兵从太宗伐明，围大凌河，克城旁三台。城兵出战，光弼先众驰击；我兵有陷陈者，力援之出。明监军道张春、总兵吴襄等自锦州赴援，光弼驰入陈，斩其裨将。崇德五年，授甲喇额真。从攻锦州，与墨尔根辖李国翰同克吕洪山诸台，屡击败松山、杏山马步兵。明兵屯山口阻我师，与国翰督兵奋战，明兵引去。锦州既下，发炮攻克塔山、杏山两城及附近台堡。叙功，予世职牛彔章京。七年，擢镶蓝旗汉军梅勒额真。八年，偕固山额真刘之源诣锦州，督铸炮。寻从郑亲王济尔哈朗攻宁远，取前屯卫、中后所。

　　顺治元年，从入关，击李自成；旋从固山额真叶臣徇山西，克太原。

　　三年，从端重亲王博洛下浙江，拔金华，进定福建。

　　五年，授礼部侍郎。从大将军谭泰讨金声桓，克南昌；谭泰疏请以光弼署江西提督。六年，平广昌土寇；旋命真除。土寇张自盛、洪国玉等据湖东为乱，光弼督参将陈升等讨平之，其党董明魁、郭承珉等皆降。遇恩诏，世职累进一等阿达哈哈番。

　　十三年，赐鞍马、弓矢。十六年，以老病致仕。康熙十二年，卒。

　　刘仲锦，汉军正蓝旗人；初籍辽阳东宁卫。崇德五年，以牛彔额真从睿亲王多尔衮等伐明，围锦州；骑兵千余出迎战，仲锦击破之。追薄城下，始还；复击败松山、杏山、吕洪山口敌兵。七年，从郑亲王济尔哈朗等攻塔山，发炮击城圮，仲锦率所部兵先登，克之。进攻杏山，复发炮击城，毁其垣，城人遂降。叙功，予世职半个前程。八年，从巴牙喇纛章京阿尔津、哈宁阿等伐黑龙江虎尔哈部，克博和哩诺尔、噶勒、都里三屯，降大小噶勒、达苏绰、库禅能、吉勒四屯；赐貂皮、白金。复从攻宁远，取中后所、前屯卫；进世职甲喇章京。

　　顺治元年，从入关，授户部理事官兼甲喇额真。从固山额真叶臣等徇山西，克太原；又从英亲王阿济格西讨李自成，自陕西下湖广，败其将马进忠，得舟十一。五年，擢兵部侍郎。六年，从睿亲王讨姜瓖，攻浑源、左卫，进攻汾州，皆发红衣炮克之。七年，授山东临清总兵，加都督同知，世职累进一等阿达哈哈番加拖沙喇哈番。

　　十年，改福建右路总兵官，加左都督，驻泉州。十一年，以疾解任。旋卒。

　　--以上选自原书卷二五一（「列传」三○）。

　　二十三

　　朱克简（成性）

　　王命岳

　　朱克简（成性）

　　朱克简，字敬可；江南宝应人。顺治四年进士，授内阁中书。五年，考授御史。八年，典广东乡试。

　　十二年，巡按福建。福建八府一州，其五滨海；郑成功时入寇，民苦焚掠。克简至，申明军政，绸缪防御，请增兵防仙霞关。时兵部尚书王永吉疏请减兵额，汰营兵老弱；下诸行省。克简疏言：『福建内防山贼、外御海寇，省兵三万四千，不可复减』。上如其议。又疏论防海，略言『用水师，不难得其力，难得其心。漳、泉为郑成功故土，沿海多戚属，宜以连保法察其踪迹、考其身家，不使入伍；降者令归耕，或移置他军，使离旧巢，乃坚归志。水师战海中，破浪禽贼，当受上赏；宜着为令。水师用在舟，木竹、钉铁、油麻、棕叶皆海之所无；一物不具，不可以为舟。宜设专官讥察，毋以资敌。宁化、崇安滨海要地，今俱为贼踞；当按形势，增兵固守』。又立六规、二十四约，与提督马得功、总兵王之纲等深相结纳，诸将咸奉令。巡汀州，闻成功兵攻福州，即率汀州镇兵还援。成功兵引退，克简入城，曰：『寇知我援寡，且复来』；令完城垣、简卒伍为备。数日，成功兵复至。初，官军得成功兵，辄诛之，克简令发不过五寸者贷死，编为民；得万余人，皆恩克简。至是，助守城，发炮击寇。寇溃，遂出战，解围去。至漳州，布政使详请征逋赋，克简力阻之；疏请蠲征，上从之。至福清，以闽安地当冲，设兵守之；连江、罗源、福清、长乐诸县要隘皆置汛。至兴化，见道有流民，与知府张彦珩议赈；活者万数千人。至泉州，令崇武、獭户、大盈诸隘皆置汛。至延平，知其地舟人多通寇，令循江诸州、县设循环簿讥察。汀州、延平、建安三郡多伏戎，克简遣兵破其巢穴、离其党羽，次第皆就抚。迭疏请汰冗员、蠲盐课、恤驿困，皆报可。秩满，乞归。

　　康熙三十二年，卒。子约，以副贡生充教习。历知福安、南丰、费诸县，擢晋州；所至皆有惠政。

　　成性，字我存；江南和州人。顺治六年进士，授中书科中书。

　　十四年，考授御史，巡按福建。疏言：『福建山海征剿，师旅繁兴，民穷地荒。条上四策：一曰严汛守。滨海地寥廓，不能遍防。臣愚以为宜设水师，求熟练舟楫、谙识水性之将吏，广选舵工、水手、缭椗、招斗，惟其能者廪饷不为常格。以舟为家，铳械用其长技，操演习熟，庶几水师可成。泉州近贼巢，水师宜移石湖，崇武、石芝驻陆军为声援。惠安北有峰尾司，宜驻兵，为泉州藩篱。同安邻厦门，当于高浦设屯、刘五店置警炮，时出游骑巡视要隘；此又泉州之唇齿也。一曰分界址。有司禁遏接济，商阻物贵，民生穷蹙。臣愚以为先定禁例：若竹木、镔铁、硝磺、油麻，毋许通贸；小民日用所需，宜听转运。惟滨海大道或快捷方式可通者，严立疆界，更定勾稽文法，以时比验。自泉州西出延平上游，去海甚远；百货交易，宜听民便。一曰辑降众。山海啸聚之徒，渐次来降，入伍者多、归耕者少。间有悍气未驯，凌轹乡里，居民亦负气不相下；讦讼不受理，则自相格斗。臣愚以为宜令解散宿怨，禁止罗织；新附之众，合者渐分、聚者渐散、近者渐远，庶可消弭反侧。一曰清营伍。府、县编氓，既有保甲；诸营什伍，犹未整齐。臣愚以为当责成兵吏自为版籍，略仿保甲之制，同居连坐；则军伍肃、盗源遏矣』。事下兵部议行。既又上疏，言『下游四府滨海，海徼无险阻可守，且又兵力所不及；宜令居民筑土堡，多备长鎗、鸟铳，习为团练。贼至，人自为守、家自为战，驰报附近将领以兵赴援。久之，使贼粮绝势穷，未有不瓦解者也』。又疏论盐场利弊，请裁上里、海口、牛田诸场，以福清知县领其事。十六年，报绩，授兵部主事；移疾归。

　　康熙七年，始出就官。十一年，授工科给事中。时议招募游民开垦荒田，性疏言：『民贫不能耕，乃有荒田；游民既失业，安能开垦。请敕督、抚令县官劝民开垦，无力者上布政司给牛种、资钱。以本县之民垦本县之田，官既易于稽察，朝廷本赀亦易于征收』。又迭疏请奖进廉吏，为国家培元气；密谕推举督学，以重人才根本之地』。又疏陈民生十害，谓『州、县胥役挟持长吏，为衙蠹之害；官吏私交旧识，关说曲直，为抽丰之害；乡民钱粮、讼狱必投在城所主之户，听其侵蚀唆使，为歇家之害；大奸巨猾武断乡曲，为奸豪之害；督、抚及司、道胥吏干托有司，为上官胥吏之害；丞簿佐贰滥受讼牒，为佐贰之害；奸民诪张上控，株连蔓衍，为越诉之害；颜料本色缘时价低昂，不载由单，任意苛敛，为杂派之害；百姓十室九空，无藉乘急取利，逐月合券，俗谓印子钱，利至十之七、八，折没妻孥，为放债之害；邮传往来，强捉人夫挽舟负舆，为纤夫之害。请下所在有司，每季书状不蹈十害，申大吏按验』。又请饬督、抚严饬所司复社学、讲乡约、举节孝、立义冢，不力行者不得与卓异。旋擢掌科。

　　十五年，以疾乞归。家居三年，卒。

　　王命岳

　　王命岳，字伯咨；福建晋江人。顺治十二年进士，改庶吉士。时云南、贵州未定，策问及之。命岳言：『李定国贰于孙可望，当缓定国行间，使与可望相疑忌；我兵以守为战、以屯为守，视隙而动』。上异之。

　　擢工科给事中；上「经国远图」疏，略言『今国家所最急者，财也。岁入千八百四十一万有奇，岁出二千二百六十一万有奇，出浮于入者四百四十七万。国用所以不足，皆由养兵。各省镇满汉官兵俸米、草豆，都计千八百三十八万有奇；师行刍秣，又百四十万；其在京王公百官俸薪、披甲俸饷，不过二百万。是则岁费二千二百万，十分在养兵、一分在杂用也。臣愚以为今日不宜再议剥削以给兵饷，而当议就兵生饷之道。河南山东、湖广、陕西、江南北、浙东西、江西、闽、广诸行省，迭经兵火、水旱，田多荒废；宜令各省驻防官兵分地耕种。稍仿明洪武中屯田之法：初年有司给与牛种、耕具、饩粮，自次年后兵皆自食其力；便可不费朝廷金钱，此其为利甚溥。古者郡县之兵，什伍相配、千百成旅，将帅因而辖之。乃者将帅多以仆从、厨役、优伶为兵，其实能操戈杀贼者十不得二、三；故食粮有兵、充伍无兵，官去兵随，难议屯种。今当先定兵额，官有升降、兵无去来。平定各省及去贼二、三百里外者，皆给地课耕。因人之力与地之宜，一岁便可生财至千余万。群情不为深虑，不过议节省某项、清察某项，譬如盘水，何益旱田！臣见今日因贼而设兵、因兵而措饷、因饷而病民，民复为贼，展转相因，深可隐忧。要在力破因循，断无不可核之兵，断无不可耕之田，断无不可生之财』。疏下各直省督，抚议，格不行。世祖恶贪吏，令犯赃十两以上籍没。命岳疏言：『立法愈严而纠贪不止，病在举劾不当。请敕吏部：督、抚、按举劾疏至，当参酌公论；果有贤者见毁、不肖者蒙誉，据实覆驳。如部臣耳目有限，科道臣皆得执奏。又，按臣原有都察院考核甄别；督、抚本重臣，言官恐外转为属吏，参劾绝少。请特敕责成简别精实，每岁终仍命吏部、都察院考核督、抚举劾当否，详具以闻；庶激励大法以倡率小廉』。

　　转户科，再上疏论漕弊大要；谓『百姓为运官所苦，运官又自有其苦，不得不苦百姓。请革通仓需索、禁旗丁混抢，仓场督臣亲监河兑』。

　　福建方用兵，时又苦旱；命岳疏陈六事，日缓征、买粜、劝赈、督催协饷、严治奸盗、安置投诚。

　　十五年，调兵科。师下湖广，命岳复申屯田之议。请复明军卫屯田之制，设指挥千百户等官，以劳久功多之臣膺其任，子孙世及；无漕之地专固封疆，有漕之地即使领运。新附之将有功，亦得拜官；量易其地，勿在本省。寻疏言『各省除荒之数，岁缩银五百五十万有奇。荒地以河南、山东为最多；请选清正御史督察二省田地，率诸州县清丈，编造鱼鳞图册。他省除荒多者，如例均丈』。得旨举行。命岳又上清丈事宜十余条。明桂王既出边，云南犹未平；命岳疏言：『云南岁饷九百万，而一省正杂赋税都计十六万有奇，是以九百万营十六万之地也。云南原有旧屯万一千一百七十一顷有奇，科粮三十八万九千九百九十二石有奇；请敕巡抚袁懋功责成原军换帖领种，暂发二十万金买牛办种，借给军民。经年销算，必无亏损；又可收复科粮旧额。且官收额内、军余额外每粟一石价可三金，视今年每石十二金已省饷费四分之三。庶几兵食兼足，不至竭天下之物力以奉一隅』。上可其奏，命发十万金买牛办种，修复旧屯。命岳乞假归葬。还朝，疏言『贼习于海，我师皆北人，不谙水性；惟有堵截隘港、禁绝接济，严号令、轻徭赋，与民休息，使民不为贼，贼不得资，久之必有系丑献阙下者』。吏部以浙江右布政员尽忠迁广东左布政，命已下；命岳劾其贪秽，尽忠坐罢。

　　康熙初，使广东。还，迁刑科都给事中。时陈豹据南澳，尚为明守，命岳疏请招豹，收南澳。

　　寻以议狱未当，夺官。六年，畿辅旱，诏求直言。命岳家居，以天子方冲龄，宜览古今广法戒，撰「千秋宝鉴」；书垂成，未进，卒。

　　--以上选自原书卷二五一（「列传」三一）。

　　二十四

　　陆振芬

　　姚延着

　　陆振芬

　　陆振芬，字令远；江南华亭人。顺治六年进士。时两粤未平，廷议破格用人，即新进士中遴才除道、府；振芬授广东惠潮道副使，从师南征。是冬，克南雄。七年春，度大庾岭，次韶州；韶州以南望风降，进规会城。既下，振芬与总兵郭虎率师赴惠州剿抚归善、海丰诸寨。将至，诸寨窥兵寡，出拒；振芬选精锐数百人，绕出其旁击之，获一队，诸寨皆惧。于是谕以祸福，降者踵至。至海丰，守者抗不下；振芬与虎驻五坡驿，他将自羊蹄岭会师；合攻之，遂克其城；碣石卫亦降。八年，抵潮州。上官联结诸镇，检制土官、招集流亡、简省徭役，民始有更生之乐。乱甫定，用法严，郡县辄滥禁无辜；振芬与属吏约期五十日清庶狱，囹圄为空。九年，会师复平远。总兵郝尚久故降将，阴持两端；闻将改授水师副总兵，结山海诸寇僭立帅府。振芬牒大吏，策弭变；不应。十年春，尚久自署新泰侯，举兵围道署；振芬谕以大义不从，使告变。秋，固山兵至，振芬约为内应；引外兵入。诛尚久。事平，引疾归里。

　　家居四十年，乃卒。

　　姚延着

　　姚延着，字象悬；浙江乌程人。顺治六年进士，除广西庆远知府，从师南征。调柳州，有守御功；又调平乐，迁广东岭南道副使，抚獞寨；擢江南按察使。

　　十六年，郑成功内犯，陷镇江，入攻江宁；延着佐总督郎廷佐缮守备，安辑危城闾阎，不扰民间。时有羊尾党事发，株连数百人；延着谓廷佐曰：『寇在门，不可兴大狱，摇人心』。狱乃解。当事急，人多疑贰；民间有宿怨，辄诬以通敌。延着严治反坐者，多所全活。城民有升高而望者，逻者执之，总管喀喀木以为敌谍；延着力争，得不死。喀喀木部兵扰城市，延着捕得，械毙之。吏卒私掠被难妇女，延着亲驻江干，召其家遣还者一千七百人。以此，忤喀喀木。事定叙功，擢河南左布政使。

　　旋以忧归，而金坛狱起。镇江之陷也，属县戒严，金坛知县任体坤集县中士大夫王重、袁大受等谋遣诸生十辈诣镇江，乞缓兵；丹徒乱民王再兴兵起，复令书吏、耆民数十人送款，尽窃库帑以遁。喀喀木等击败成功，体坤乃复至县，赂重、大受谒大吏，谓士民送款，冀掩弃城罪；重、大受居乡多不法，为诸生所挠。至是，欲以叛坐诸生，泄私怨；列姓名以上。巡按马胜声疏闻，下廷佐，令延着鞫其狱。延着絷县吏李锺秀，讯得实，欲但坐体坤，余皆减罪。大受腾书京师为蜚语，欲并陷延着；御史冯班发其状。时侍郎尼满奉诏勘提督马逢知狱，命即讯；乃坐重、大受及诸士大夫集议者。诸生及书吏、耆民送款者皆斩，体坤以被逼迫减为绞。巡按何可化又疏劾延着谳从叛罪人史记青、管得胜傅轻比，又有王天福、韩王锡并纵不拟罪，与金坛狱并论，亦坐绞。时喀喀木主军事，新破敌，尤威重；素不慊于延着。民间谓延着之死，喀喀木实主之。就刑日，江宁为罢市，士民哭踊。丧归，数百里祭奠不绝，建祠鸡鸣山下私祀焉。

　　子淳焘，康熙六年进士，授内阁中书舍人；伏阙上书，为延着讼冤。累擢湖广提学道佥事，坐事罢。未行，值叛卒夏逢龙之乱，誓死不为屈；事闻，复官。授岳常澧道副使，卒。

　　--以上选自原书卷二五四「列传」三四）。

　　二十五

　　许定国（刘良佐）

　　左梦庚（郝效忠、徐勇、卢光祖）

　　田雄（马得功）

　　张天禄（弟天福）

　　许定国（刘良佐）

　　许定国，河南太康人。明崇祯间，官山西总兵官。李自成围开封，趣定国赴援；师次沁水，一夕师溃，逮治论死。寻复授援剿河南总兵官。

　　福王时，驻军睢州。顺治元年，豫亲王多铎下河南，次孟津，定国使请降。肃亲王豪格略山东，复上书请以其孥来附；肃亲王命遣子为质。二年，遣其子诣肃亲王军。明督师大学士史可法遣总兵高杰徇河南；次归德，闻定国已遣子纳款，招往会，不赴；杰乃与巡抚越其杰、巡按陈潜夫就定国睢州。定不国得已，郊迎。其杰劝杰勿入城，杰轻定国，不听；既入，定国宴杰，侑以妓。杰酣，为定国刻行期，并微及遣子纳款事；定国益惧，中夜伏兵杀杰。明日，杰部将攻定国，屠城；定国走考城，遂来降。豫亲王请以定国从征，留其孥曹县，命河道总督杨方兴厚赡之。定国妻邢有疾，乞还乡里；方兴为代奏，命暂居曹县，俟定国入觐。豫亲王师还，定国诣京师，隶汉军镶白旗。

　　三年，卒。五年，以来降功，授一等精奇〔尼哈〕番；子尔安袭。十二年，诏求言，尔安为睿亲王多尔衮讼功德，请修其墓（语详睿亲王传）；坐煽惑，减死流宁古塔，弟尔吉袭。

　　史可法置江北四镇，杰与刘泽清、刘良佐、黄得功分领之；杰为定国所杀，得功战死芜湖。刘良佐，直隶人，明总兵；预拥立福王。顺治二年，豫亲王下江南，良佐以兵十万来降。江南定，诣京师，隶汉军镶黄旗。五年，以来降功，授世职二等精奇尼哈番；从大将军谭泰讨金声桓。师还，授散秩大臣。十八年，授江南江安提督，加总管衔。寻改直隶提督，改左都督。康熙五年，以病乞休。六年，卒。

　　刘泽清既降，后叛，诛死。

　　左梦庚（郝效忠、徐勇、卢光祖）

　　左梦庚，山东临清人。父良玉，「明史」有传。良玉初授平贼将军；及封宁南伯，以「平贼将军」印授梦庚。

　　福王时，良玉举兵自武昌东下，号清君侧。次九江，病卒；诸将推梦庚为帅。总督袁继咸御战，梦庚还驻池州，遣兵间道自彭泽下建德，遂取安庆；总兵黄得功破之铜陵，乃退保九江。

　　顺治二年，英亲王阿济格逐李自成至九江，梦庚率众降。师还，入觐，宴午门内，命隶汉军正黄旗。疏言：『部将卢光祖、李国英从入京师，余若张应祥、徐恩盛、郝效忠、金声桓、常登、徐勇、吴学礼、张应元、徐育贤俱奉英亲王调发，防剿江西、湖广。诚恐诸将在外踪迹未定、室家未安，讹惑之事，不可不筹』。命有司安插。五年，叙来降功，授一等精奇尼哈番。六年，从英亲王讨大同叛将姜瓖。攻左卫，克之；擢本旗固山额真。

　　十一年，卒；谥「庄敏」。乾隆初，定封一等子（梦庚诸将李国英最显，自有传）。

　　郝效忠，辽东人，隶汉军正白旗。从英亲王定湖南，擢湖南右路总兵，加都督佥事；授世职三等阿达哈哈番。孙可望陷沅州，效忠率师克黎平；可望兵骤至，力战马蹶，被执不屈，遂见杀；赠都督同知。

　　徐勇，亦辽东人。英亲王檄署九江总兵，调黄州；捕治九江、黄州土寇。明唐王使招之，勇斩使以闻；命移镇长沙。金声桓叛，招勇，复斩其使。与李锦战江中中矢，裹创战，愈奋。贼攻城，设策守御；锦遁去。迎郑亲王师，击破明大学士何腾蛟；复调辰常总兵，授世职一等阿达哈哈番兼拖沙喇哈番。明桂王遣将张光翠、张景春窥辰州，屯荔溪；勇督将士渡江战，击杀景春，擒裨将六、馘士卒数百；加左都督，进世职三等阿思哈尼哈番。桂王复遣白文选来攻，驱象为陈破城；勇巷战，死之；赠太子太保，进世职二等，谥「忠节」，以其兄子袭，入籍武昌卫。

　　卢光祖，辽东海州人，隶汉军镶蓝旗。从肃亲王下四川，破张献忠，授夔州总兵。击破明桂王将朱天麟等，取顺庆，屡捕治土寇。甘一爵、朱德从据邻水天竺为乱，光祖督师讨之；战七昼夜，斩一爵、德从，降硐寨十余。以功，授世职一等阿达哈哈番。孙可望破叙州，将军李国翰率师赴援，光祖殿；遇敌战败，命立功自赎。寻改川北总兵；卒。

　　全声桓既降复叛，诛死。

　　田雄（马得功）

　　田雄，直隶宣化人；马得功，辽东人：仕明，皆至总兵。

　　顺治二年，豫亲王多铎下江南，明福王由崧走芜湖，巴牙喇纛章京图赖督兵截江断道，雄、得功缚福王及其妃来献；豫亲王令以原衔从征。寻授雄杭州总兵、得功镇江总兵。

　　雄佐总督张存仁、梅勒章京珠玛喇驻军杭州。时明鲁王以海称监国绍兴，乘间渡钱塘江，窥杭州；雄与存仁、珠玛喇等屡击破之。三年，擢浙江提督。六年，发李成栋逆书，加左都督。八年，叙来降功，授世职一等精奇尼哈番。明鲁王与其臣阮进、张名振等据舟山，雄与固山额真金砺以舟师出海擒进，遂破舟山，堕其城；名振拥鲁王入海。

　　十二年，进将阮思、陈六御等复据舟山，朝命宁海大将军伊尔德率师南征；雄预治战舰、攻具，分兵遣裨将扼要隘、通声援，而以舟师会伊尔海击思。以横洋金塘为舟山要路，分兵击破之，张两翼夹击，歼其众无算；思赴水死。捷闻，加少傅兼太子太傅。十五年，疏请归旗籍，隶汉军镶黄旗。郑成功兵扰浙境，陷遂安、平阳诸县；兵部劾雄，上命宽之。十六年，成功兵攻太平，击却之；复攻宁波，雄督战，分三路进剿，成功兵引退。十八年，进二等侯。康熙二年，卒；赠太傅，谥「毅勇」。

　　得功，亦隶汉军镶黄旗。江宁初定，明瑞昌王谊泐屯花山、龙潭间；三年，谋攻江宁事泄，走镇江。得功获谊泐，诛之。寻以收劫盗入伍，降调。四年，大学士洪承畴请以得功署副将。从浙闽总督张存仁剿建宁、邵武山寇；克松溪、政和、建阳、崇安、光泽诸县，即令驻松溪，复克庆元、永春、德化诸县。六年，授右路总兵，加都督佥事。克南安，破「海寇」林忠，复捕治兴化、仙游、惠安诸县「海寇」郑丹国等。时郑成功据厦门，巡抚张学圣诇成功方出，令得功攻厦门，克之。成功还救，复陷，遂围漳州，破海澄；得功退守泉州，与固山额真金砺会师，解漳州围。以得功初克厦门贪取财物为成功所乘，命逮治；援赦免。十一年，叙前功，赐一品顶带，出镇泉州。得功自陈与雄同降，援雄例，乞世职；授一等精奇尼哈番，加都督同知。十三年，擢福建提督。林忠复据永春、德化、尤溪、大田诸县，巡抚宜永贵令得功率师讨之。师行，寇自闽安径攻会城；得功引师还，与城兵夹击，围解。十四年，与浙闽总督李率泰等合兵克闽安；成功屡内犯，得功击却之。十八年，进三等侯。康熙元年，迁滨海居民内地，击败「海寇」阻民迁者。二年，师进攻厦门，得功克乌沙，以舟师出海；南风起，寇乘上流来战，得功奋击，没于陈。李率泰以闻，进一等侯，谥「襄武」。子三奇袭爵，官至潮州总兵。

　　乾隆十四年，定诸侯伯封号，雄曰「顺义」、得功曰「顺勤」。

　　张天禄（弟天福）

　　张天禄，陕西榆林人。明季，与弟天福以义勇从军，积功至总兵。

　　福王时，大学士史可法督师，令屯瓜洲为前锋。豫亲王师下江南，天禄、天福率所部三千人从赵之龙迎降；豫亲王令以原官从征，隶汉军镶黄旗。明佥都御史金声家休宁，受唐王命，纠乡勇十余万据徽州；贝勒博洛遣固山额真叶臣率师击之，天禄及总兵卜从善、李仲兴、刘泽泳并从。师自旌德入，战绩溪，获声及中军吴国祯、副将成有功、守备万全等，送江宁杀之；徽州平。明大学士黄道周率兵犯徽州，天禄击之，斩其将程嗣圣等十余人，获总兵李尧光等。〔顺治〕三年，战婺源，获道周，亦送江宁杀之；分兵出祁门、江湾、街口、黄源四道，逐捕道周余众。以功，加都督同知，授徽宁池太总兵官。天禄屯徽州城外，依山为营。值雨，父老迎天禄入城；天禄曰：『三军方在泥涂，何忍独安』！终不下山；军民皆称之。明嵩安王常淇纠众数千，扰婺源；天禄率副将许汉鼎等击之，获常淇及监军江于东等。

　　四年，授江南提督。五年，叙来降功，授世职三等阿达哈哈番。八年，进三等精奇尼哈番。九年，郑成功围漳州，命天禄赴援；成功引退，天禄留驻延平，捕治山寇。

　　十一年，明鲁王将张名振攻崇明，天禄还松江御战。名振既出海，复侵吴淞；我水师与战，败绩。江南总督马鸣佩劾天禄失舟师三百余及炮械匿未报，闽浙总督佟泰劾天禄与名振通书；逮下刑部。谳通书无据，坐匿失炮械等，夺官，降世职三等阿达哈哈番。

　　十六年，卒。

　　天福初降，从征。昆山、嘉定民不薙发，据城抗我师；天福与总兵李成栋讨平之。五年，授陕西汉羌总兵。叙来降及战功，授世职一等阿思哈尼哈番。明山阴王鼎济聚兵据毛坝关，署单一涵为元帅；六年，天福自汉中率师入山获鼎济，一涵投崖死。参将王永祚叛延安、山寇刘宏才攻同官，天福先后讨平之。以病，还京师；授散秩大臣。十七年，授本旗都统。康熙六年，卒。

　　--以上选自原书卷二五五（「列传」三五）。

　　二十六

　　李霨

　　李霨

　　李霨，字坦园；直隶高阳人，明大学士国■〈木普〉子。少孤，劬学自厉。顺治三年，成进士，选庶吉士；授检讨，进编修。

　　十年，世祖亲试习「国书」翰林，霨列上等，擢中允；累迁秘书院学士。时初设日讲官，霨与学士麻勒吉、胡兆龙、侍读学士折库纳、洗马王熙、中允方悬成、曹本荣等并入直；寻充经筵讲官。十五年，拜秘书院大学士。内三院改内阁，以霨为东阁大学士兼工部尚书，加太子太保。以票拟疏误，镌四秩。未几，复官，任事如故；偕大学士巴哈纳等校定律例。十八年，圣祖即位，复内三院，以霨为弘文院大学士。时四大臣辅政，决机务或议事龃龉，霨辄默然；既乃出片言，定是非。票拟或未当，不轻论执；每于谈笑间婉言曲喻，徐使更正。其间调和匡救、保护善类，霨有力焉。

　　康熙八年夏，旱；奉诏清刑狱、释系囚，多所平反。明年，复内阁，霨以保和殿大学士兼户部尚书；与修「世祖实录」，充总裁官。十一年，书成，赐银币、鞍马，晋太子太傅。未几，三藩叛，继以察哈尔部作乱，上命将出征；凡机密诏旨，每口授霨起草。退直尝至夜分，或留宿阁中；所治职务，出未尝告人。忠谨慎密，始终匪懈。二十一年，重修「太宗实录」成，进太子太师。

　　台湾初定，提督施琅请设官镇守，廷议未决，有谓宜迁其人、弃其地者。上问阁臣；霨言。『台湾孤悬海外，屏蔽闽疆。弃其地，恐为外国所据；迁其人，虑有奸宄生事。应如琅议』。上韪之。

　　二十三年，卒；谥「文勤」。

　　霨弱冠登第；大拜时，年裁三十有四。风度端重，内介外和；久居相位，尤娴掌故，眷遇甚厚。四十九年，上追念前劳，超擢其孙工部主事敏启为太常寺少卿。

　　--选自原书卷二五七（「列传」三七）。

　　二十七

　　李之芳

　　李之芳

　　李之芳，字邺园；山东武定人。顺治四年进士，授金华府推官；卓异，擢刑部主事。累迁郎中，授广西道御史；疏请革钱粮陋规、禁州县官迎送。十七年，巡按山西。圣祖即位，裁巡按，召回。康熙元年，乞假归。二年，复授湖广道御史。五年，巡视浙江盐政；入掌河道南事。大学士班布尔善坐鳌拜党诛，之芳疏言：『昔大学士俱内直，诸司章奏即日票拟。自鳌拜辅政，大学士皆不入直，疏奏俱至次日看详；请复旧制，杜任意更改之弊』。又疏言：『世祖时赏罚出至公，督、抚不敢恣睢无忌。十八年以后，督、抚率多夤缘而得，有恃无恐；勒索属员，扰害百姓。夫直省亿万之众，皆世祖留遗之群黎、我皇上爱养之赤子，何堪此辈朘削！自「与受同罪」之法严，与者不承，则言者即涉虚；非特不敢纠督、抚，且不敢纠司、道、守、令。有贪之利、无贪之害，又何惮而不怙恶自恣。今皇上亲政，乞亲裁罢黜溺职督、抚，以肃吏治』。疏下部。寻甄别各省督、抚，黜其尤者数人；进秩视四品，擢左副都御史。之芳数上封事，请严巡盐考绩、慎外官罚俸，皆关治体。迁吏部侍郎。

　　十二年，以兵部待郎总督浙江军务。会吴三桂反；十三年，奏请复标兵原额，督习枪炮。疏甫上，耿精忠亦叛，遣其将曾养性、白显忠、马九玉数道窥浙；浙大震。之芳檄诸将扼仙霞关，调总兵李荣率副将王廷梅、牟大寅、陈世凯、鲍虎等分道御寇。时上命都统赖塔率师入浙；五月，偕赖塔率满洲兵千、绿旗兵二千、乡勇五百进驻衢州。众皆谓会城重地，不宜轻委；之芳曰：『不然；衢踞上游，无衢是无浙也。今日之事，义无反顾』！显忠自常山陷开化、寿昌、淳安，养性自处州犯义乌、浦江、东阳、汤溪，沿河阻饷道；温州镇总兵祖宏勋叛，召寇陷平阳，再进陷黄岩，集悍卒数万窥衢州。七月，之芳与赖塔阅兵水亭门，率总兵官李荣、副都统瑚图等薄贼垒，军坑西；之芳手执刀督阵。或请少避，之芳曰：『三军司命在吾，退即为贼乘；今日胜败，即吾死生矣』！守备程龙怯战，斩以徇；麾众越壕拔栅，败之。遣陈世凯乘胜复义乌、汤溪、鲍虎复寿昌、淳安，牟大寅破常山，王廷梅败贼于金华石梁大沟源；李荣亦复东阳，复败贼于金华寿溪，馘贼将，毁寨十八；参将洪起元复嵊县：诏嘉之芳调度有方。十月，贼将桑明等五万众由常山逼衢州西沟溪，倚山为营，觊联南路贼巢；之芳与赖塔议出不意，遣廷梅与参领禅布夜趋沟溪，分队进攻，又大破之；贼弃营遁。十四年，康亲王杰书破曾养性金华，复处州；贝子傅拉塔亦复黄岩，进围温州。惟九玉踞江山、常山、开化，连寨数十，与之芳相持；五月，乘大雨河溢，由南塘捣贼前岭，阵斩七百余级。十五年，遣将自遂安连破贼寨，遂复开化。会郑锦入漳、泉，耿继祚方攻建昌，溃营遁。上知闽中有变，命王撤温州之围，取福建；之芳乃建议直捣仙霞关，曰：『进取之路，不在温、处而在衢。虽九玉死守河西，难猝破；然其南江山、西则常山，皆间道可袭。我兵一进，使彼首尾受敌，即河西之垒不能独完』。王至衢州，从之芳议，遂进兵大溪滩，复江山。九玉走，欲别取道夺仙霞；诸将受之芳密檄，急据关夹击，其将金应虎等穷蹙降。王师下福建，临行，之芳启曰：『王但饬诸军勿虏掠，即长驱入，兵可不血刃也』！未几，精忠降，温、处贼皆溃散。精忠所署置总兵马鹏、汪文生、陈山、将军程凤等犹踞玉山、铅山、弋阳、德兴，之芳请会剿。时吴三桂兵寇吉安、袁州，江西兵不能东；乃独遣兵复玉山，文生遁。自白沙关趋德兴，擒鹏；遣游击郭守金等复铅山、兴安、弋阳、贵溪诸县。上嘉之芳剿贼邻省有功，加兵部尚书衔。十六年，遣参将蒋懋勋等败贼玉山椒岩，山降。先是，文生、凤皆乞降；而凤病死，其妻王玉贞籍所属六万八千余人就抚。而精忠将林尔瞻犹拥众石垄，之芳令懋勋等扼要隘，自以数十骑入寨，往抚慰之；尔瞻乃降。十七年，击贼子午口，克八仙、老鼠诸洞；贼寨悉平。郑锦寇濒海，遣将严守御；败之于庙岭湖、又败之于温州，锦将詹天枢诣世凯降。十八年，檄定海总兵牟大寅斩锦将童耀等孝顺洋，夺获船只、器械以还。

　　之芳练世故，沈几善谋；康亲王师将行，问之芳「所策固万全乎」？之芳曰：『军已发，犹豫则士气沮』。乃诣王曰：『虏在吾目中久，明日捷书至矣』！前军捷书果至，杰书大喜，以为神。在杭州，与将军图喇约为兄弟；精忠既叛，语图喇「勿纵兵暴民」！有满兵犯法，之芳缚诣图喇，以军法治之；一军肃然。浙乱平，疏请蠲被兵州县额赋，安辑流亡，甚有威惠。所拔偏裨皆累功至方镇，而之芳以督臣不叙；久之，追论大溪滩破贼功，授拖沙喇哈番，准袭一次。

　　入为兵部尚书，调吏部。二十六年，授文华殿大学士。二十七年，御史郭琇疏劾大学士明珠，谓「内阁票拟，皆听明珠指挥」；上既罢明珠，并命之芳休致。

　　三十三年，卒于家；谥「文襄」。之芳既卒，圣祖思其功，尝谕群臣曰：『人能效命，即为勇士。耿精忠叛时，之芳为总督，虽不谙骑射，执刀立船首，率众突前破敌，彼时同出征者还京，皆称其勇。今承平久，善射、能约束士卒，尚不乏人；若屡经战陈者，甚难得也』！世宗命立贤良祠；谕曰：『德若汤斌、功若之芳者祀之』。乾隆间，录勋臣后，命予恩骑尉世袭。

　　--选自原书卷二五八（「列传」三八）。

　　二十八

　　王之鼎

　　陈启泰（吴万福）

　　陈丹赤（马琾）

　　王之鼎

　　王之鼎，字公定；汉军正红旗人。父世选，仕明为参将；归太宗，授三等昂邦章京。从世祖入关，征江南有功，进二等。卒，之鼎袭；进一等精奇尼哈番，署参领。从贝勒屯齐征湖南，击走李定国、孙可望；授正红旗汉军副都统，驻防贵州。

　　康熙元年，授福建中路总兵；讨郑锦，克厦门、金门、古浪诸岛。三年，败锦将王盛、林茂、裴德等，拔铜山卫；进三等伯。八年，召还，仍授本旗副都统。

　　十年，授江南提督。十二年，授镇海将军，驻守京口。吴三桂、耿精忠相继反，上命之鼎分兵防安庆，而以安南将军华善帅师佐之。之鼎调崇明沙船、江阴瓜洲战舰扼津要，令绿旗水师驻黄浦操防，兼备水陆。上命简亲王喇布为扬威大将军，驻江宁；之鼎赞军事。

　　十七年，改福建水师提督，加定海将军。闽寇日蹙，而楚、蜀间军事方亟，请移镇要地自效；十八年，调四川提督。十九年，到官；会寇犯永宁，遂率总兵李芳述等讨之，战屡胜。六月，勇略将军赵良栋将进剿云、贵，调芳述守叙州，之鼎留镇永宁。九月，吴世璠遣将尤廷玉、胡国柱攻永宁，围之数匝；时城中粮尽已两阅月，之鼎犹率兵挑战，士气倍奋。嗣为贼诇知，筑长围以守。至是月甲子，寇穴城入，总兵费雅达、副将杨三虎、游击周尚功、守备李逢春、鲁明芝、席豹督兵巷战，皆死。之鼎解印付家人，令间道走成都，率总兵杨魁、何成德、王永世、傅汝友、游击陈先凤、陈田、刘应科等出御贼，身受重创；贼涌至，之鼎自度不能免，拔剑自刎。未殊，与魁等俱被执，传送贵阳。贼党夏国相等百计诱降，之鼎厉声叱曰；『死则死耳，肯向鼠辈乞活耶』！久之，贼知不可夺，遂遇害；魁等皆不屈死。事闻，赠之鼎太子少保，谥「忠毅」。

　　子毓贤，官至贵州布政使；毓秀，袭爵。

　　陈启泰（吴万福）

　　陈启泰，字大来；汉军镶红旗人。顺治四年，自贡生，知直隶滑县，有声。行取，擢御史。奏言：『满洲部院官凡遇亲丧，宜离任守制，以广孝治』。从之。十一年，出为苏松粮道。

　　康熙三年，调福建漳南道。八年，转巡海道。时山寇遍受耿精忠札，势汹汹；启泰严保甲、立团长，亲督所司捕贼，有干禁令者辄痛绳以法，奸宄屏息。十三年，精忠叛；伪檄至漳州，启泰密与海澄公黄梧议拒守。会梧病，精忠复招郑锦为助；启泰自度不能守，语妻刘曰：『义不偷生，忠不附贼；死，吾事也！然死而妻子为僇，吾何以瞑』！刘请殉，家人皆愿从死。乃以巨盎置酒，下药；刘及侍妾、婢仆饮者二十一人。幼子方六岁，持觞拜而饮。启泰朝服坐堂皇，召僚属与诀，引弓弦自绞死；僚属为殡。锦兵入见，置棺纵横，皆垂泪。事闻，赠通政使，赐葬祭。启泰子汝器闻变，赴漳州迎丧，为郑锦兵掠去；逾二年，乃脱还。诣京师，上念其父子忠义，加赠工部侍郎，授汝器右通政。三十三年，复予启泰谥「忠毅」；建祠福州，御书「忠义流芳」为祠额。

　　汝器，官至安徽巡抚。

　　方精忠叛时，诸郡望风纳叛；所不肯以城降者，启泰死漳州，总兵吴万福死福宁。

　　万福，汉军镶红旗人。初仕明，为守备。崇德七年，师围松山，从副将夏承德来归，授牛彔额真。

　　入时，从征李自成有功，累叙二等阿达哈哈番；出为福宁总兵。张煌言兵屡入，与总兵李长荣分路击却之；累进右都督。精忠叛，万福婴城固守；城破，死之；合家被害，幕客孙■〈土发〉、百总潘腾凤并殉。事闻，赠万福左都督、太子少保，谥「忠愍」。

　　陈丹赤（马琾）

　　陈丹赤，字献之；福建侯官人。顺治十七年举人，选授重庆推官；摄府事，兼署夔州府。时张献忠初灭，蜀东尚沦于贼，征师四集；丹赤给饟不乏，垦荒莱、缓刑禁。报最，迁刑部主事；再晋兵部郎中，出为浙江按察司佥事、分巡温处道，署按察使。

　　康熙十三年入觐，道山东，会吴三桂反，诏入觐官悉还治所；丹赤归至东昌，闻耿精忠亦叛，亟间道还。适平阳叛将司定猷构精忠兵，偪瑞安；丹赤独居城上，泣谕父老：「誓与城存亡」。「海寇」朱飞熊乘间肆掠，乡民争入城；总兵祖宏勋欲不纳，丹赤曰：『城以人为固，人以食为命；民辇粟入城，民即兵、食即饟，亟宜纳之与共守』。于是来者数万。寇涌至，攻南门甚亟；副将杨春芳忽撤兵去，人心汹惧。丹赤日驰牒乞援，晨夜徼循，以忠义厉士卒；皆感泣，愿死守。宏勋将以温州叛，阳遣游击马文始助守，实以诇丹赤；丹赤誓以身殉。六月甲午朔，宏勋陈甲仗华盖山，集文武官计事，欲以胁丹赤；千总姚绍英知其谋，劝勿往。丹赤不顾，策马去。至则兵露刃，夹阶立；坐定，宏勋曰：『彼众我寡，将若何』？；丹赤曰：『提标前锋五千人已集，且民心效死；战即不足，守自有余。吾此来商以舟济师，顾乃计多寡邪』！宏勋曰：『舟安在』？丹赤语通判白鳌宸曰：『河干泊舟不少，皆乡民所弃以济援师，何患无舟』！宏勋语塞；春芳厉声言曰：『城中粮尽，纵有兵、有舟，谁为我用』！丹赤曰：『若言误矣！吾军粮饟足供六阅月，且远近乡民输粟入；若乃为此言惑军心邪』？有自怀中出帛书者，精忠招宏勋献城檄也；丹赤怒，碎而掷之地曰：『此岂可污吾目！吾头可断，城不可得也』。宏勋执其手，好语慰之；丹赤曰：『封疆之臣死封疆，不知其它』！宏勋知不可夺，目千总高魁持斧拥丹赤出，骂益厉；执斧者断其臂，大呼曰：『臣事毕矣』！兵刃交下，遂遇害。

　　十六年，浙江巡抚陈秉直疏请恤，赠通政使，谥「忠毅」。三十八年，上南巡，丹赤子一夔时为湖州知府，迎谒；上书额赐之。

　　马琾，字奉璋；陕西武功人。顺治十一年举人，授山东昌乐知县，有惠政。康熙十三年，补永嘉。明决有才，清核图籍，不数月而政成。华盖山集议，宏勋戕丹赤，琾跃而起曰：『国家豢若辈反党，贼杀封疆大吏，吾耻与若辈俱生』！遂骂不绝口；同时遇害。事闻，赠布政司参政。三十五年，敕建祠温州，祀丹赤及琾，亦曰「双忠」。四十二年，上南巡，琾子逸姿官江南布政司参议、督粮道，迎谒；疏引丹赤例，求赐谥。上允之，谥「忠勤」，亦赐御书额如一夔。

　　丹赤役林莪、仆张亦贤、琾从子颖姿，皆从死。

　　--以上选自原书卷二六○（「列传」四○）。  
　 

清史稿台湾资料集辑四之三

　　列传

　　二十九

　　三十

　　二十一

　　三十二

　　三十三

　　三十四

　　三十五

　　三十六

　　三十七

　　三十八

　　三十九

　　四十

　　四十一

　　四十二

　　四十三

　　四十四

　　四十五

　　四十六

　　四十七

　　四十八

　　四十九

　　五十

　　五十一

　　五十二

　　五十三

　　五十四

　　五十五

　　五十六

　　五十七

　　五十八

　　五十九

　　六十

　　二十九

　　赉塔

　　拉哈达

　　席卜臣

　　赉塔

　　赉塔，那穆都鲁氏；满洲正白旗人，康古里第四子。年十四，授三等侍卫；坐事，免。

　　崇德时，从伐明；围锦州，击松山、杏山敌兵，屡有斩获。攻新城、高阳、霸州、寿光、博兴，并先登，身中五创；被赏赉，授前锋侍卫。

　　顺治元年，从讨李自成，败之一片石，追至安肃、庆都；授巴牙喇甲喇章京。从豫亲王多铎转战河南、陕西，频有功。

　　二年，移师江南，克扬州，下江宁，追败明福王于芜湖；予拖沙喇哈番。

　　三年，从端重亲王博洛下福建。明唐王奔汀州，赉塔率师攻破其城；进拜他喇布勒哈番。

　　明桂王据湖南；六年，从郑亲王济尔哈朗进衡州，战败明将陶养用、胡一清，克祁阳；复战败明将周进唐、王进才及一清，又战败明将谭宏，取道州；又战败一清及明将焦琏，取全州。累晋二等阿达哈哈番，兼世管佐领。

　　十一年，明将李定国犯广东，从珠玛喇解新会围；进三等阿思哈尼哈番，擢巴牙喇纛章京。

　　十六年，郑成功窥江宁，从安南将军达素讨之。比至，成功已败遁，遂引兵下福建。十七年，战厦门，师失利；坐免官，夺世职。

　　康熙二年，署前锋统领。击李来亨等于茅麓山，数战皆克。八年，擢正白旗蒙古都统。

　　十三年，耿精忠叛，遣其将马九玉，曾养性、白显忠分三道寇浙江；授赉塔平南将军，赴援。寇犯金华，遣诸将玛哈达、雅塔里、拉哈达等击走之，复义乌、诸暨。精忠王国斌屯金、衢接壤处，为群寇声援；赉塔与总督李之芳驻衢州。精忠将周列拥众二万自常山入，赉塔遣瑚图要之焦园，俘斩过半。精忠将桑明率众五万犯衢州，迎击，斩级万余。十四年，督兵击九玉，五战皆捷；又破其将李廷魁，焚所屯木城。康亲王杰书军至衢州，赉塔依例归将军印，以都统参赞军务。时九玉退据九龙山，分万人扼大溪滩，护粮餫；杰书令赉塔攻之。即夕遣兵涉河直捣九玉营，破之，九玉仅以三十骑遁。遂复常山，率玛哈达等破仙霞关，拔浦城；又与吉勒塔布败贼建阳，克之；进取建宁、薄延平，精忠乃迎降。

　　其时漳、泉、兴化并为郑锦所据--锦，成功子也；精忠导贝子傅拉塔军攻锦。十六年，与宁海将军拉哈达复兴化，降仙游；进讨叛将刘进忠于潮州，进忠亦降。康亲王杰书奏：仍授赉塔平南将军，守潮州。十七年，锦将刘国轩入犯泉州，与总督姚启圣会师赴援；复长泰，战漳州，破敌。十八年，国轩复入犯；迎击，败走。十九年，克海澄，锦还台湾；授赉塔本旗满洲都统，守潮州如故。尚之信之降也，仍怀贰志；返广东，复抗命。都统王国栋首告，诏赉塔抚慰。之信已杀国栋反，赉塔率兵讨禽之。

　　时吴世璠尚据云南，大将军贝子章泰自湖南下贵州；上授赉塔平南大将军，督满、汉诸军自广西入云南。赉塔师自田州、泗城道西隆，迭战皆捷。石门坎者，去安笼三十里，地峻陋；世璠将何继祖等拥众拒守。赉塔令诸将希福、勒贝、玛奇等率师前进，而别与总督金光祖等分兵自间道蹑其后。二十年元旦，度贼无备，饬前军进攻。继祖等仓卒出御，后军攀险上，前后夹击；遂夺其隘口，复安笼所。继祖复与詹养、王有功等以二万人守黄草坝，赉塔督诸军奋击，自卯至未，破垒二十二，俘养、有功及其众千余，并获其象、马。捷闻，上以赉塔自广西深入，先诸军至败敌，温诏嘉奖。师至曲靖，遣诸将希福、玛奇、硕塔等分道取沾益、云龙、嵩诸州及易龙所、扬林城；章泰师自贵州至，两军合。未至会城三十里，世璠遣壮图等迎战，列象阵；章泰军其左、赉塔军其右，自卯至午，贼五却五进，殊死战。过金汁河，象反践，陈乱；师乘之，大溃，进屯城东归化寺。九月，赵良栋师自四川至，遂合围。赉塔军银锭山，运炮至，昼夜番攻；世璠将余从龙降。诇知粮将罄、人相食，与诸将环而攻之；世璠众内乱，欲禽世璠以降，世璠自杀。其将夏国相奔广南、胡国柱奔云龙州，遣诸将李国梁、希福等追击之，禽国相，国柱自缢死；云南大定。二十一年，凯旋；上率群臣郊劳芦沟桥西，行抱见礼。

　　二十二年，以隐匿之信藩下入官妇女，下所司集质；上谕「赉塔有大功，勿以细事加罪」。礼部议请夺官治罪，诏改降级、罚俸。

　　二十三年，卒；谥「襄毅」。二十五年，追授一等阿思哈尼哈番；子费叶楞，袭。雍正五年，世宗命追封一等公，令其孙博尔屯袭；并谕：『赉塔克云南，功绩懋着。当日因其功过相掩，未予优封；欲使立功之臣，咸知儆惕收敛，不可恃功骄肆。今事历多年，后人已知鉴戒。用特追封，示眷念旧臣』。九年，定公号曰「褒绩」。

　　拉哈达

　　拉哈达，钮祜禄氏；满洲镶黄旗人，车尔格第五子。顺治间，以侍卫袭其兄法固达三等阿达哈哈番世职。恩诏累进一等，授兵部督捕侍郎，擢工部尚书、议政大臣。康熙三年，授镶黄旗满洲都统。

　　十三年，吴三桂叛，授镇东将军，驻防兖州。甫至，而耿精忠叛，犯浙江；诏往署杭州将军，与平南将军赉塔、总督李之芳共筹防御。贼窥金华，遣副都统沃申、副将陈世凯等击却之；复犯台州，宁波、绍兴皆骚动。上命康亲王杰书为大将军、贝子傅喇塔为宁海将军，统师援浙；拉哈达以都统参赞军务。十四年，击处州贼，连下松阳、宣平。

　　十五年，从康亲王徇福建；精忠降，即导我师攻郑锦。时漳州、泉州、兴化三府为锦所据，遣其将许耀以三万人偪福州；拉哈达率师击之，破其垒十四。其冬，傅喇塔卒于军，授拉哈达宁海将军。十六年，与赉塔合军攻兴化，克之；其将郭维藩以仙游降。耀奔泉州，复据以坚守；拉哈达率锐师宵加之。漏未尽，梯入，斩耀及诸伪官；入城，抚定军民。是时，锦连败，还厦门；泉州、漳州二府及海澄等十县皆复，降将四百、兵四千有奇。移师略潮州，叛将刘进忠亦降；乃还守福州。

　　十七年，锦将刘国轩陷海澄，复犯泉州，断万安、江东二桥，扼长泰、同安诸隘，南北援绝，泉州几不守；拉哈达驻漳州，诏责其不亟援海澄，趣戴罪赴泉州难。拉哈达议自长泰入，会江涨，军阻水；侍读学士李光地方居忧在籍，乃遣使导师出间道，自南靖道漳平、趋安溪，遂薄泉州，围乃解。国轩筑垒滨海东石，地当金门、厦门道；十八年，拉哈达遣沃申攻克之。十九年，与巡抚吴兴祚自同安至浔尾，分兵渡海；拉哈达居中，兴祚自左、总兵王英自右，并趋厦门。赉塔与总督姚启圣、提督万正色、杨捷、总兵黄大来师来会，三面合击，贼不能支，遂克厦门。复进攻金门，其将吴国俊等迎降；锦与国轩走归台湾。诏召康亲王还京，命拉哈达与副都统马思文守福州。

　　二十一年，撤满洲兵还京。追论失守海澄罪，部议降世职为三等，并罢官；上以拉哈达从康亲王平福建有劳，留都统任。二十四年，致任。

　　四十二年，病卒；恤如制。

　　席卜臣

　　席卜臣，瓜尔佳氏；满洲镶白旗人，费英东弟郎格之孙也。事太宗，从上征朝鲜。从睿亲王多尔衮伐明，战于通州，击败太监高起潜军；再从攻锦州，屡战破敌。

　　顺治初，从大军入关，击李自成，战于一片石；遂至庆都，败贼于太原。二年，从英亲王阿济格徇陕西，逐自成至安陆。三年，从肃亲王豪格下四川，歼张献忠。五年，从讨叛将姜瓖。叙功，屡遇恩诏，世职至二等拜他喇布勒哈番、官至护军统领。

　　十二年，与都统卓洛等出驻荆州，破孙可望。

　　十六年，与安南将军明安达里援江宁，败郑成功将杨文英等，斩馘甚多。

　　康熙九年，擢镶白旗蒙古都统。十二年，加太子少傅。

　　十三年，吴三桂反，上授都统赫叶为安西将军，与西安将军瓦尔喀等自汉中下四川；十四年，复授席卜臣镇西将军，与副都统巴喀德业立同驻西安。寻又命大将军贝勒洞鄂西讨，赫叶归将军印，参赞军务。是冬，席卜臣与赫叶会师攻保宁；三桂将王屏藩拒守，师屯蟠龙山。屏藩出战，潜遣别将自他道绝流渡，挠我师；我师弃营退，席卜臣引还汉中。上命核诸将罪，赫叶夺职，披甲自效。方军退，佐领穆舒誓死决战，将甲上记号付将军，督兵奋斗；上闻，超擢正红旗蒙古副都统，以奖其勇。席卜臣至汉中，值王辅臣叛，栈道绝饟不继，引还西安；旋召还京。事定，王大臣追论蟠龙山战败罪，夺官、削世职；上以席卜臣有劳，免其籍没。寻卒。

　　--以上选自原书卷二六一（「列传」四一）。

　　三十

　　赵国祚

　　许贞

　　徐治都

　　唐希顺

　　陈世凯

　　赵国祚

　　赵国祚，汉军镶红旗人。父一鹤，太祖时来归。天聪间，授三等甲喇章京。国祚，其次子也；初授牛彔额真，屯田义州。从征黑龙江，取前屯卫、中后所。

　　顺治初，从征江南，克扬州、嘉兴、江阴，皆有功。世职自半个前程，累进二等阿达哈哈番；历官自甲喇额真，累进镶白旗汉军固山额真。

　　十三年，加平南将军，驻师温州。十五年，授浙江总督。郑成功犯温州，国祚督兵击却之，得舟九十余；成功又犯宁波，副都统夏景梅、总兵常进功等督兵击却之。奏捷，上以成功自引退，疏语铺张，饬「毋蹈明末行间陋习，罔上冒功」！成功旋大举犯江宁，督兵防御。事定，部议国祚等玩寇，当夺官；诏改罚俸。国祚督浙江四年，颇尽心民事。岁饥，米值昂，发帑平粜，并移檄邻省毋遏粜；民以是德之。

　　十八年，调山东，复调山西。康熙元年，甄别各直省督、抚，国祚以功不掩过，解任。

　　吴三桂反，十三年，起国祚江西提督，驻九江。三桂兵入江西境，命移驻南昌。耿精忠应三桂，亦遣兵犯江西，陷广信、建昌；国祚与将军希尔根、哈尔哈齐督兵赴援。精忠将易明自建昌以万余人迎战，师分道纵击破贼，逐北七十余里，克抚州！明复以万余人来攻，国祚与前锋统领沙纳哈、署护军统领瓦岱等奋击，破之，斩四千余级。

　　十四年，大将军安亲王岳乐请以国祚随征，报可。十五年，师进攻长沙，三桂兵来犯；国祚击之，败走。寻命移驻茶陵。十八年，长沙下，从安亲王攻宝庆。世璠将吴国贵据武冈，国祚与建义将军林兴珠督兵力战，炮殪国贵，克武冈。国祚以创发，乞休。

　　二十七年，卒；年八十。赐祭葬，谥「敏壮」。子玥，袭职；自广东驻防协领，累迁至正红旗汉军都统。

　　许贞

　　许贞，字荩臣；福建海澄人。初为郑氏将；康熙三年，率所部至漳州降，授左都督，驻九江。寻移赣县；以荒地畀降兵屯垦，号屯垦都督。

　　十三年，耿精忠反，遣其将贾振鲁、曾若千犯赣州，陷石城、围宁都，广信、建昌诸山寇应之，州县多残破；贞选所部，得健卒四百，会游击周球赴援，败贼于黄地，斩级千余，获甲帜、炮械无算，遂解宁都围，复石城。未几，贼犯兴国；贞驰剿，多斩获。进攻雩都、瑞金，战天华山、李芬江、长乐里，屡破贼；克桥头、五仙、白奇、田产、江头、上龙、宝石诸寨，降贼万余，出难民三万有奇。巡抚白色纯上其功，诏嘉许，加太子少保。总督董卫国请增置抚建广总兵驻建昌，即以命贞；贞督兵复宜黄、崇仁、乐安诸县。精忠使诱贞，贞不发书，械其使以闻；予世职拖沙喇哈番。时大将军安亲王岳乐驻建昌，精忠遣其将耿继善、杨玉太、李懋珠等分屯城外麻姑、三圣诸山；岳乐忧之，贞曰：『贼虽多，易与。请先破一砦』！即夕驰攻萧家坪，破一砦。岳乐乃督兵自吉安进攻长沙，留满洲兵五百俾贞守建昌。贞所部仅二千，贼诇守兵寡，攻城，分屯城东南从姑山；贞自将锐卒攻之，直上破垒，贼引却。麻姑山最峻，贼数万人屯其上，环山立寨；贞休兵数月，时就山麓操演，贼易之，不为备。十五年春，水发，溪涧皆可舟，贼寨隔水，为浮桥相属。贞复引兵操山麓，出不意，督兵直上突贼垒；别将舟载薪焚浮桥，一日破六十余砦，斩其将揭重信等，其众歼焉。继善屯二圣山，余众分屯沙坪、红门、梓木岭；贞复休兵数月，当暑，督兵出攻，肉薄陟崖，大破贼；继善弃砦走，入杉关。师从之，进克金溪、南丰；复进克广昌，攻泸溪。滤溪在万山中，精忠将杨益茂、林镇等以四万人守，隘为之栅；贞督兵陟岭，援栅以上，焚其垒，遂克滤溪。懋珠寇南丰，贞赴援，击贼杨梅岩，斩其将王大耀等，进克新城。十六年，懋珠、玉太走入乐安，副都统尼满、提督赵赖与贞会师进攻；贞出西路，击贼白石岭，复乐安，玉太以六千人来降。韩大任自吉安走入乐安，贞督兵击之；遇于跌水岭，一日与八战，走宁都，立木城都湖堑而守。围之两月，大任出走；败之永丰、又败之黄塘老虎洞，众死亡略尽，走福建，诣康亲王军前降。十七年，逐贼广昌，破藤吊、枫树二寨。二寨地绝峻，贞驻师永安山，与相对；发火器遥击，焚其寨，乃破之。叙功，进世职拜他喇布勒哈番，擢抚建广饶吉南六府提督。广信土贼江机、杨一豹以数万人屯江浒山，倚险立木城，四出剽掠；贞与总督董卫国分兵进攻，迭克要隘。贼退入鸡公山猴子岭，复袭破之，斩万六千余级；一豹走洪山。十八年，贞复督兵自弋阳双港进攻，屡挫贼，斩一豹弟一虎及其众二千四百有奇，机、一豹俱窜走；命贞提督江西全省军务。十九年，逐贼入江浒山，贞诇贼谋夜劫营，令筑垒，兵露刃立垣下；别将伏林中。贼至，见垣内刃如林，惊走；伏发，大破之，一豹、机亦走福建降。

　　二十一年，自陈乞罢，诏慰留；寻调广东提督。朝京师，上褒劳备至，加拖沙喇哈番。贞莅粤十四年，造哨船、设塘汛，昼夜巡逻，盗贼屏迹。三十四年，卒；赠少傅，赐祭葬。

　　贞和易，谦抑不伐。驭军严，整戒所部毋淫掠。收城邑，他将议攻山砦；贞曰：『寇乱方烈，民结寨自保，非尽盗也』！止勿攻，全活甚众；江西民甚德之。

　　徐治都

　　徐治都，汉军正白旗人。

　　父大贵；事太宗，授牛彔额真兼工部理事官。师攻锦州，战松山、杏山，克塔山，取中后所、前屯卫，皆在行间。顺治间，从征太原，自河南徇江南；累迁刑部侍郎兼梅勒额真，驻防杭州，领左翼。徇福建，攻海澄，还定舟山；累功，授世职三等阿思哈尼哈番，加太子少保。卒，谥「勤果」，赐祭葬。

　　治都，初授佐领兼参领。康熙七年，擢直隶天津总兵；八年，调湖广彝陵。吴三桂反，十三年，陷沅州；治都率师赴援。时四川文武吏附三桂，叛将杨来嘉、刘之复应之。治都妻许闻邻境兵民皆从逆，权以治都令约束将弁、抚慰士卒，并脱簪珥劳军。会上命治都还守彝陵，来嘉、之复以舟师来攻；治都督兵水陆防御，击却之。来嘉据南漳，分路出犯；治都与襄阳总兵刘成龙会师合击，所斩杀过半。叙功，加左都督。十五年，来嘉复以舟师来攻；治都循江堵截。总兵廨濒江，寇舟逼廨，妻许督兵与战，中炮死。总督蔡毓荣、提督桑额疏闻，具述治都忠奋不顾家状。十八年，擢提督，以胡世英代为总兵。贼将王凤岐据巫山，上命治都戒备。治都练水师，修五板船百，令世英领之；而与成龙督兵出归州、兴安、巴东，扼形势，相机进剿。十九年，师次巫山，来嘉、凤岐以万余人拒守；师夺隘，贼突出，治都挥刃力战，来嘉弃马越山走，擒凤岐，斩三千余级，克巫山。进向夔州，夔州贼将刘之卫、瞿洪升以城降；叛将谭洪遣其子天秘、族人圯晋、地升诣军前请降，缴敕印。上命治都还守彝陵，洪复叛，陷泸、叙二州；治都与镇安将军噶尔汉督兵溯江上，分军为三队击贼，进克下关城。二十年，进向云阳，屡败贼。时洪已死，天秘走万县；治都复进，复梁山、忠州。叙功，进四级。

　　二十七年，湖广督标裁兵。夏逢龙作乱，据武昌；治都督兵赴剿，至应城与贼遇，力战却之，遂驻师应城。贼万余环攻，治都分兵内外夹击，贼大溃，奔德安。逢龙乘北风，联巨舰二十顺流下，见治都水师严整，不敢攻；乃登龙川矶，攻陆师。治都督兵迎击，昼夜鏖战，斩杀殆尽。逢龙合余众泊鲤鱼潦，治都令诸将郑兴、杨明锦防贼登陆，而自将水师循江发火器，焚贼舟。逢龙再攻陆师，复战却之，斩七百余级，余多赴水死，其将胡耀干等以武昌降。逢龙走黄州，振武将军瓦岱督八旗兵至黄冈，诸生宜畏生擒逢龙以献，磔于市；乱乃定。捷闻，赐孔雀翎，予世职拖沙喇哈番。治都师未还，桃源土寇万人杰为乱，治都妻孔督兵剿平之。三十二年，朝京师，赉御用冠服。三十三年，诏嘉治都功，用孙思克、施琅例，授镇平将军，仍领提督事。

　　三十六年，卒；赠太子少保，谥「襄毅」，赐祭葬。治都在湖广十八年，整饬军纪，民感其惠；为立祠以祀。

　　唐希顺

　　唐希顺，甘肃武威人。自行伍，补凉州镇标把总。康熙十三年，王辅臣叛，希顺从总兵孙思克进剿河东，转战有功。十五年，从围平凉，破贼虎山墩；希顺奋勇争先，手足被伤。叙功，予参将衔，管提标千总。寻迁守备，偕参将康调元攻复阶州、文县。

　　十九年，勇略将军赵良栋征四川，调希顺从军；迁四川川北镇标游击。时吴世璠将胡国柱等踞关山大象岭，良栋军由雅州进剿复荣经（？），贼退入箐口驿，分兵扼周公桥、黄泥铺诸隘，结五营守险；希顺从总兵李芳述及调元等进攻土地桥，连破其垒。抵桥口，选步兵千由间道穿山箐，自山顶下攻，会桥口兵夹击；贼溃遁，乘夜追袭。次日，复败贼于黎州，克其城。追至大渡河，夺渡口三，遂复建昌。其冬，从良栋自金沙江下云南，败贼于玉皇阁、三市街。

　　二十二年，叙功，予左都督衔；累迁台湾水师副将。

　　三十二年，擢贵州威宁镇总兵。三十五年，圣祖亲征噶尔丹，命希顺隶西路进剿。自贵州率亲丁百驰抵宁夏，大军已出塞；希顺兼程进，与孙思克军会，破噶尔丹于昭莫多。叙功，予世职拖沙喇哈番。擢四川提督；疏言：『川省幅员辽阔，蛮苗杂处，水陆交错；提标三营，请视各省提标例，营设兵八百。川省额兵三万六千，臣清厘积弊，兵额充足，即于原额内酌量营汛缓急抽调。提标兵虽他移，饟仍其旧；标下将备等官材技优长、弓马娴熟、又谙蜀中地利，诸如松潘、迭溪等营保题事例，择员题补充之』。打箭炉旧属内地，上以西藏番部嗜茶，许西藏营官在打箭炉管理土伯特贸易事。三十九年，营官喋巴昌侧集烈为乱，侵据河东、乌泥、若泥、岚州、善庆、擦道诸处，戕明正长河西土司蛇蜡喳吧。总督锡勒达奏请移化林营参将李麟督兵捕治，贼复攻围烹坝、冷竹关，希顺檄各路兵赴化林。密疏闻，上命侍郎满丕统荆州满洲兵进剿，并诏希顺相机行事。蛮兵五千余立营十四在磨西面及磨冈等处，希顺雪夜渡泸水，分兵三路进攻：一自子牛攻哪咤顶，一自烹坝攻大冈，一自督兵咱威攻磨西面及磨冈，别遣兵自头道水登山驰下夹攻。战五日，各路俱捷，歼蛮兵五千余，斩喋巴昌侧集烈，遂复打箭炉，喇嘛番民俱降。寻抵木鸦，番目错王端柱等缴敕印，归附喇嘛番民万二千余户。捷闻，诏嘉奖。寻疏陈善后事，并允行。

　　未几，以病乞休；命解任调理。四十七年，卒；予祭葬如制。

　　子际盛，袭职；入籍四川。

　　陈世凯

　　陈世凯，子赞伯；湖广恩施人。初附明桂王，为忠州副总兵。顺治十六年，川陕总督李国英驻师重庆，世凯来降；授副将衔。

　　康熙十年，李自成余党刘一虎等以数万人犯巫山，世凯击却之。寻从国英进剿，以功加总兵衔。

　　十一年，授杭州副将。十三年，耿精忠反，浙江总督李之芳驻师衢州，令世凯援金华。甫渡江，闻寇犯龙游，即遣兵驰击，通衢州饷道。既至金华，精忠将阎标自永康、武义来犯；世凯与副都统沃申御之，发炮击贼。既复与总兵李荣逐贼汤溪，分兵出贼后，而自当其前；获所置监军道徐福龙等。精忠将陈重自东阳、叶锺自浦江先后来犯，与副都统玛哈达、石调声督兵击之，败走。援义乌，破精忠将周彪。叙功，授温州总兵，加都督佥事。精忠将徐尚朝以数万人逼金华，世凯出城南十二里与战；寇甫集，大呼陷陈，寇溃奔，逐北十余里，杀伤过半。尚朝与精忠将冯公辅合，得五万人据积道山，立木城、石垒；世凯乘大雾进兵，破木城，斩级万余，尚朝败走。大将军康亲王杰书师进次金华，令世凯及玛哈达、荣规处州。十四年，世凯复永康；进攻缙云，击破尚朝兵，克之。精忠将沙有祥守处州，垒桃花岭拒守；世凯等师三道入，夺岭，有祥走，克处州。尚朝来犯，三战破贼，获其裨将，斩八百余级；移师徇松阳。从贝子傅喇塔攻温州；十五年，精忠将曾养性及叛将祖宏勋以四万余人拒我师，世凯与提督段应举奋击，获其裨将。诏傅喇塔进征福建，世凯以所部从；击养性得胜山，破其垒。寇舟屯江山，督兵击之，师行乃无阻；复云和、泰顺诸县。精忠降，世凯还镇温州。十六年，加左都督，予世职拖沙喇哈番；屡招降郑锦将陈彬、刘天福等。二十二年，进拜他喇布勒哈番。朝京师，上奖其绩，谕「辑兵爱民，毋以功大生骄傲」！赐鞍马、裘服。

　　二十三年，擢浙江提督。上制圣训十六条宣谕士民，世凯请令将卒一体讲读；并援引经史依类附注，为书三卷，奏进颁行。又奏：春秋祭文庙，宜令武职行礼；下九卿议行。

　　二十八年，复朝京师，命还任。以疾未行，卒；遣内大臣佟国维、侍卫马武奠茶、酒，赐祭葬，谥「襄敏」。子天培，授都司；累迁至浙江提督。世凯勇敢善战，所向有功；军中呼为「陈铁头」。

　　--以上选自原书卷二六四（「列传」四四）。

　　二十一

　　沙纳哈

　　额楚（穆成额）

　　沃申

　　瑚图

　　杰都

　　沙纳哈

　　沙纳哈，伊尔根觉罗氏；满洲正黄旗人。顺治六年，从征大同；克左卫先登，赐号巴图鲁，授拜他喇布勒哈番兼拖沙喇哈番，旋署甲喇额真。从将军伊尔德下浙江，克舟山；进三等阿达哈哈番。移师福建讨郑成功，率师为前锋，以舟进；俄舍舟登陆，战失利，面及项中三矢。师退，吏议夺赐号、世职，以受创重免，籍没、鞭责。顷之，还拜他喇布勒哈番，授西安驻防佐领。已命还京，授参领。

　　康熙十三年，精忠叛，出师江西，败易明于抚州。贼自建昌入，奉希尔根檄，率前锋兵百，会两蓝旗兵击却之。叛将杨富弟杨三与李茂着以万余人掠抚州，与护军统领瓦岱进攻，大捷；三、茂着中箭，堕水死。从岳乐进兵瑞州，寇万五千人自上高扼会浦；与桑额疾击之，克上高。阮国栋据新昌北山，复与诸将会击，斩四千余级；新昌亦复。进规萍乡，三桂将夏国相等以一万三千人据来龙山，结寨十二；师环攻之，贼败溃。沙纳哈截杀之，脱者仅四百。十八年，兵进次湘潭，贼遁走；迁正黄旗蒙古副都统、前锋统领。其秋，国相屯武冈双井寨，使马宝等以二万四千人拒战；沙纳哈将三百人进击，贼披靡，逐北至枫木岭。二十年，师至盘江西坡，击败世璠将线緎，遂入云南；世璠以象阵拒师，沙纳哈大败其众，追迫城下，斩其将胡国柄等九人。云南平，擢正黄旗蒙古都统，列议政大臣。

　　二十六年，谢病归。寻卒，恤如制。

　　额楚（穆成额）

　　额楚，乌扎拉氏；满洲镶黄旗人，先世居萨哈勒察。顺治初，从内大臣和洛辉出师，驻防西安。降将刘洪起以西平叛，树云梯攻城，护军昂海先登，额楚继之，遂克其城；授牛彔额真，迭进三等阿达哈哈番。

　　从军贵州还，适郑成功犯江宁，遂自荆州驰救，大破成功；进二等，再迁江宁副都统。

　　康熙七年，迁将军。精忠之叛也，徽州所属多附贼；移师规绩溪，破之，克徽州。贼据休宁新岭，分兵夹击，长驱复婺源。诏进征饶州；攻乐平，薄东门，贼出窜，追袭之，俘斩过半，进攻鄱阳，遂定饶州。叛将陈九杰遁入鄱阳湖，毁其舟十余。次万年，至石头街渡口，与贼夹水而军；额楚自出挑战，而潜使骑兵济上游，绕贼后衷击，俘九杰诛之。万年复，并克安仁、弋阳。上复命赞简亲王喇布军，军南昌。会三桂遣高天杰陷吉安，与将军哈勒哈齐攻之，克外郛。马宝、韩大任等来授，额楚迎战于螺子山，我师败绩；宝闻长沙被围，乃引去。坐失机，罢官，留世职；仍领江宁兵赴广东。宝等复犯韶州，师次莲花山，贼逼营；城兵出应战，破贼。遂与勒贝守韶州，寻命与莽依图合军进。叛将祖泽清复以高州应贼，诏趣额楚自肇庆兼程进。至藤县，遇大疫，士马多死，疏请增遣备御；未至而寇集，城陷。与勒贝进解南宁围。

　　还江宁；十九年，卒。

　　穆成额，那木都鲁氏；满洲镶红旗人。父富喀禅，西安将军，有勋劳（语在康古里传），授三等精奇尼哈番；穆成额袭职。

　　精忠叛，命署副都统，从征南将军希尔根下江西，分守南昌。三桂自长沙遣将犯袁州，与总兵赵应奎赴援，败贼西村。规万载，斩其渠邱以祥，城复；遂克安福。精忠将刘进忠构郑锦扰濒海郡邑，上先后命尼雅翰、舒恕率兵赴广东，以穆成额参赞军务。克始兴，枭通贼守备李光明。尚之信以韶州、南雄叛，退保南安、赣州；克万安、南康，频有功。上命舒恕守赣州，而以莽依图代其任；穆成额参赞如故。

　　广东定，从莽依图下粤西；三桂遣将分犯浔州、梧州、桂林、平乐，与额楚、勒贝、傅宏烈并力讨之。次郁林，战失利，还守藤县；寻复陷，坐免官、籍没。

　　未几，卒。　

　　沃申

　　沃申，钮祜禄氏；满洲正红旗人。崇德时，以噶布什贤兵从伐明锦州，克松山。

　　顺治元年，从入关。平保定，进征山、陕，授拜他喇布勒哈番，赐号巴图鲁；平舟山有功，加拖沙喇哈番，累迁杭州副都统。

　　康熙十三年，耿精忠叛，浙东告警；与总督李之芳赴衢州御之。寻徙守金华，精忠将阎标自温州来犯，辄败走；又遣将焚浦江寇垒。遂会贝子傅喇塔取台州；道义乌，遇精忠将赵明卿，击败之。十四年，精忠将林冲等据仙居，师三路入，战白水洋；沃申纵兵张两翼，令营总萨木哈将左、侍卫卦塔将右，战移时，贼坚持不退，沃申直前击之，连破二垒。太平贼闻我师至，就叛将曾养性乞兵以守；时夜将半，沃申三面梯攻、缺其西，而隐卒城外，以待其逸。黎明，贼果启西门遁；伏起，大溃。师入仙居，寇水陆扼险守；沃申诇知有路通黄严，可袭其后，伐木、凿石开道以济。师夜达黄岩，贼大惊，遣其党吴长春扼半山岭；沃申身先士卒，大破之。进梁蓬隘口，又大败其众。养性奔福建，十五年，构瑞安、石塘贼分路入寇；与副都统吉勒塔布先后击退之。其夏，傅喇塔被命征福建，沃申从。浦城为四达要衢，入福建快捷方式也；精忠将连登云以二万余众守隘。沃申攻夺山寨，武穆笃等乘雾直捣其巢，复云和。精忠降，沃申守延平。

　　亡何，郑锦势益炽，使其将吴淑取邵武、薄延平，顿木城新屯渡口，别遣将潜扰浦塘隘口；沃申率师破之，乘势渡河攻木城，贼溃走。遇其将杨德来援，又败之小河岸，斩万余人。邵武、汀州相继复，泰宁、建宁、宁化、长汀、清流、归化、连城诸县以次皆降。其将朱宁遁入海，据石井寨；十六年，师分三路入，沃申进自东路，克清寺。十七年，寇万余人逼漳州，其将刘国轩壁对河为犄角。城兵寡，沃申以千余人赴援；瑚图分道亦至，大破之。贼退据长泰，谋犯南靖，顿蜈蚣山；沃申与瑚图并力迎击，自辰至末，贼大溃，弃寨走，克长泰。贼退据江东桥，截漳、泉路；沃申与浙江提督石调声力战，攻桥东岸；自长泰深入，奋击之，贼遁走；江道乃通。十八年，锦将林盛据东石--其地近泉州，为金门、厦门屏蔽，三面皆海，寇婴城固守；沃申精选前锋，架云梯，乘潮落亟进，亲薄壕指麾，遂拔东石。十九年，锦将林深与我水师相拒；别遣将扼大定、小定，梗我行舟道。会泉州无舟，沃申自陆路取大定，夺其中寨；追至小定，贼遁，燔其巢。适海澄已下，乘胜渡海，取尾高溪，与漳州兵夹攻；寇屯金、厦者皆窜出大洋。师还，沃申留守泉州。

　　初，江山之陷也，积骸盈野；议者颇咎之。守金华，奉檄取温州，赴事又缓；守台州，时小梁山寇势盛，未能击。廷臣追论其罪，坐免。沃申在行间久，大小凡九十余战，身被创二十余处；一时称骁将。

　　三十年，卒。

　　瑚图

　　瑚图，洪鄂氏；满洲镶白旗人。以巴牙喇壮达，从征湖广、福建，屡有功。

　　康熙二年，授江宁协领；八年，擢副都统。十三年，耿精忠叛，命与副都统玛哈达率所部赴杭州，参赞平南将军赉塔军务。精忠将马九玉遣别将胡锦等犯衢州，与副将王廷梅等击败之；复破贼大沟源、焦园、红桥诸处。十四年，九玉屯衢州西南，夜渡水袭我军；与廷梅往击之，败之杭埠。九玉复遣别将李廷桂军元口村，设木城绝我粮餫，并据东西山为犄角；瑚图分兵击之，燔其木城，贼败走。十五年，覆其兵大溪滩。江山复，九玉奔常山；瑚图进围之，遁去。逐至江西玉山界，克常山；进拔浦城。

　　及精忠降，随军驻福州。郑锦将许耀以三万人至乌龙江南，军小门、直凤诸山；又与总兵董大来夹击之，破其垒十四，贼大溃。进驻泉州，土寇数谋乱，辄败去；徙守漳州。十七年二月，寇陷石玛、逼海澄；从〔黄〕芳世赴援，败寇弯腰树、观音山，寇收余众垒石玛拒师。逾月，寇舟二百乘潮至，与石玛寇相表里，将夹击我军；瑚图从芳世坚守，潜令总兵黄蓝袭其后击之，毁其舟九，寇保垒，海澄围解。时漳州兵少，瑚图昼夜循徼，不少休。锦兵连■〈舟宗〉数百蹈瑕入东关，炮击之退。已复至，构山寇蔡寅扼天宝山截我饟道，瑚图督战焚其船，寇殊死战，不少却；会芳世援师至，乃遁去。未几，刘国轩、吴淑复破海澄，陷长泰，饟道又阻；瑚图以八百人扼要路。淑率万余众逼漳州，国轩夹水而军为声援；值副都统沃申率师至，瑚图从赉塔分路进击。至蔗林遇伏，师少却；瑚图斩却退者三人，众乃奋进，连破十六营。寇退据长泰，谋犯南靖；瑚图引兵进。寇以兵五万分军龙虎、蜈蚣二山，复与沃申麾众力战，寇乃败，弃营走；遂克之。然寇犹据江东桥不退，赉塔军其西，而令瑚图、沃申与提督石调声取桥东岸；乃间道踰朝天岭、过龙江口，深入寇军奋击。寇弃寨走入舟，据桥口；急击之，寇出江遁，漳、泉路始通，国轩还海澄。十八年，寇顿鳌头山，复数窥江东桥，谋断我后路；师分四路入，瑚图与副都统玛思文为一路，击败之。十九年，攻克玉洲各寨，寇败窜厦门，海澄再复。随赉塔赴潮州，再战破贼。闽、粤平，还江宁。

　　二十三年，擢杭州将军。二十六年，卒；诏奖其清慎，予恤，谥「敏恪」。

　　杰都

　　杰殷，韩氏，满洲正红旗人；其先为朝鲜人。………

　　弟杰都，顺治十六年以巴牙喇甲喇章京从将军达素徇厦门，破郑成功舟师。

　　康熙十三年，从前锋统领穆占自陕西入四川，破〔吴三桂将吴〕之茂裨将石存礼于朝天关；趋保宁，屯蟠龙山。〔三桂将王〕屏藩引众劫营，绝我师镶道；师引退。杰都殿，力战死之；予世职拜他喇布勒哈番兼拖沙喇哈番。

　　--以上选自原书卷二六五（「列传」四五）。

　　三十二

　　宜里布

　　王承业

　　宜里布

　　宜里布，他塔喇氏，满洲正白旗人；阿济格尼堪子也。初，授兵部副理事官。顺治八年，袭三等伯爵，兼管牛彔。恩诏，进一等伯；擢刑部侍郎，调吏部。

　　郑成功据台湾为乱，议者谓当徙濒海居民入内地以避剽掠，绝接济；命宜里布与尚书苏纳海历江南、浙江、福建勘疆界。既定，还京师，擢正白旗蒙古都统。康熙七年，调本旗满洲都统，列议政大臣。

　　吴三桂反，十三年大将军顺承郡王勒尔锦率师讨之，以宜里布参赞军务。既至荆州，三桂自常德攻陷松滋、襄阳，总兵杨来嘉、副将洪福叛附之，壁榖城、郧阳间，窥覗郡邑；诏宜里布守宜昌。十四年，来嘉等犯南漳，顺承郡王承制授宜里布讨逆将军印，与副都统根特往援；来嘉等引退。旋复犯均州，垒武当山下；宜里布督兵击之，斩千余级，来嘉等复引退。时三桂屯松滋北山，缘江置战舰，谋水陆并进；命宜里布与都统范连礼等守襄阳、均州诸处。三桂遣其将张以诚与来嘉等寇南漳，宜里布与总督蔡毓荣分率劲旅夹击，斩三千余级。

　　十六年，命与将军穆占率荆州满洲兵自岳州下长沙，克茶陵；三桂兵奔攸县，宜里布追击之，斩四千余级，俘百余，克攸县。

　　十七年，穆占师进克郴州、永兴诸处，驻师郴州；而令宜里布守永兴。三桂遣其将马宝、胡国柱等来犯，与副都统哈克三督兵御之；力战，殒于阵。丧还，遣内大臣奠茶、酒；复遣侍卫谕其母曰：『宜里布侍朕久。深知其为人。出师有劳绩，方谓功成奏凯，即可相见；忽闻陈没，凄怆痛悼！尔家贫，予白金六百为治丧资』。赐祭葬，谥「武壮」。子阿什坦，袭爵。

　　王承业

　　王承业，字琼山；江南庐江人。少入伍；康熙初，从军福建，克金门、厦门，累擢游击，迁广西副将。

　　十七年，将军莽依图徇广西，以承业为新设援剿中营总兵，管副将事。十八年，吴世璠犯梧州，承业击败之，世璠弃营宵遁；克浔州。世璠以十万人分屯贵州、广西诸要隘，而自将兵围南宁；承业赴援，设奇与城兵相犄角，战新村西山之巅，斩六千余级；世璠负重伤败走，南宁围解。遂自陶邓山进剿柳州，叛将马承荫以二万人拒战，击败之；乘胜定象州，承荫遂降。其冬，将军赉塔自南宁直进云南，檄承业至西隆。世璠将何继祖据石门坎，去安笼所三十里，地僻道险；十九年正月，承业奋勇入，连夺二隘口，复所城。继祖退据黄草坝，列象拒战；承业疾击之，自卯至未，毁其营二十有二。克曲靖、取沾益，下马龙、杨林，大小三十余战，无不披靡。既抵会城，壁城外归化寺；世璠将胡国柄、刘起龙出拒，承业引守备林廷燏鏖战。自卯至午，突入贼陈，炮中额，坠马死；廷燏单骑驰救，贼矢雨集，亦殒于阵。

　　事闻，诏赠承业右都督，廷燏赠都司佥事。

　　--以上选自原书卷二六六（「列传」四六）。

　　三十三

　　姚启圣（子仪）

　　吴兴祚

　　施琅（朱天贵）

　　姚启圣（子仪）

　　姚启圣，字熙止；浙江会稽人。少任侠自喜；明季，为诸生。顺治初，师定江南，游通州，为土豪所侮；乃诣军前乞自效，檄署通州知州。执土豪，杖杀之；弃官归。郊行，遇二卒掠女子；故与好语，夺其刀杀之，还女子其家。去附族人，籍隶镶红旗汉军。举康熙二年八旗乡试第一，授广东香山知县。前政负课数万，系狱；启圣牒大府，悉为代偿。寻以擅开海禁，被劾夺官。

　　十三年，耿精忠反，兵入浙江境，陷温州傍近及台、处诸属县；圣祖命康亲王杰书统师进讨。启圣与子仪募健儿数百，诣军以策干，王檄署诸暨知县；剿平紫琅山土寇。十四年，以王荐，超擢温处道佥事；从都统拉哈达克松阳、宣平二县。十五年，偕副都统沃申、总兵陈世凯等剿贼石塘，焚其木城，斩获甚众；乘胜复云和。

　　先是，精忠以书招郑锦；锦至，复拒之；将士多为内应，锦遂取泉、漳二府，据厦门。精忠与战，复屡败；启圣又使仪破精忠将曾养性于温州。十月，师入仙霞关，趋福建，精忠降；擢启圣福建布政使，率兵讨锦。吴三桂将韩大任骁勇善战，世称「小淮阴」者也；自赣入汀，谋与锦合。启圣说之降，简其部卒，得死士三千人以为亲军。

　　十六年，从康亲王复邵武、兴化，尽取漳、泉地；锦遁归厦门。总督郎廷佐奏「启圣与子仪屡着战功，赡军购马、具甲胃弓矢，糜白金五万，皆出私财」；诏嘉奖。

　　十七年，锦遣其将刘国轩、吴淑、何佑等复犯漳、泉，海澄公黄芳世、都统穆赫林、提督段应举等与战败绩，遂陷海澄、长泰、同安、惠安、平和诸县；诏擢启圣福建总督。条上机宜，请调福宁镇兵助攻泉州，调衢州、赣州、潮州三镇兵助攻漳州，复设漳浦、同安二总兵，增督标兵五千、通省经制兵万八千，申明临陈赏罚，禁厮役占兵额；下议政王大臣议：『衢、赣、潮三路皆重地，未便征发；既增督标兵，毋庸复广通省额』。余皆从其议。七月，偕海澄公黄芳度自永福进克平和、漳平。国轩等解泉州围，进逼漳州，壁于娱蚣岭；启圣率壮士锺宝、张黑子等出战，将军赉塔、都统沃申等夹击，连破贼寨，斩其将郑英、刘正玺等十余人，国轩遁海澄；乘胜复长泰。叙功，进正一品。九月，复遣仪率兵攻同安，敌弃城遁；靳其将林钦等。寻偕副都统吉勒塔布、提督杨捷等进攻海澄，败国轩于江东桥，又败之于潮沟。

　　十八年，国轩与淑、佑等踞郭塘，欧溪头，欲断江东桥以犯长泰；启圣偕赉塔、捷及巡抚吴兴祚等邀击，大败之：先后招降所置吏四百余、兵一万四千有奇。国轩等复率万余人谋夺榴山寨，启圣偕赉塔及副都统石调声击败之。至太平桥、潮沟，斩千余级。

　　十九年，会赉塔等攻海澄。时提督万正色先克海坛，启圣及总兵赵得寿、黄大来等分七路并进，破十九寨；别遣将渡海，拔金门、厦门，降锦将朱天贵等。锦退保澎湖，尽复所陷郡县；进兵部尚书、太子太保。

　　二十年，左都御史徐元文劾『启圣疏请借司库银十二万，经营取息，侵占民利；题报军前捐银十五万，皆克军饷、脧民膏而得。闽民极困，启圣不能存抚；拆毁民居，筑园亭水阁，日役千人。舞女歌儿充牣房闼，又强取长泰戴氏女为妾。海坛进师，力为阻挠；及克厦门，又言当直取台湾。始欲养寇，继欲穷兵。吴兴祚、万正色平海奏功，启圣惭妒，妄谓正色与锦将朱天贵有约，让海坛而去：险诈欺诬。乞敕部严议』。上令启圣覆奏；启圣言：『臣于康熙十七年十月进兵凤凰山，因一时投诚者多，犒赏不继，与抚臣吴兴祚议：外省贸易，颇有微利；前督臣李率泰、经略洪承畴尝借帑为之。遂冒昧上疏，未蒙俞允。臣自入仕，京师未有产业。而军前捐银十五万有奇者，香山罢官后贸易七年，得积微资；并臣浙江祖产变价及亲朋借贷，经年累月而后有此。臣于十七年七月至省，见总督官廨为耿精忠屯兵毁伤倾圮，因捐赀修整，日役不过数十；栅外员役私舍，令其自行撤除。至臣妾皆有子女，年已老大，并无歌儿舞女；强取戴氏女，尤无其事。十八年十一月，臣密陈进剿机宜，请水陆五道进兵，并未阻挠；至得厦门、即攻台湾，先于十八年九月预陈，亦非届时发议。抚臣、提臣拜疏出师平贼，首功已定；臣何所容其惭妒！朱天贵应抚投诚，天贵言之而臣始知之。臣任闽三职，虽无妒功之心，实有溺职之咎。乞敕部严议，别简贤能』！疏入，报闻。

　　二十一年，叙克海澄、金门、厦门功，授世职拜他喇布勒哈番兼拖沙喇哈番。方郑锦屡入寇，徙滨海居民入内地，俾绝接济、避侵掠，下令越界者罪至死，民多荡析。及禁旅班师，驱击良民子女北行。启圣白王严禁，复捐赀赎归难民二万余人；并请开海界、复民业，听降卒垦荒，民困渐苏。及锦死，子克塽仍其爵称延平王，凡事皆决之国轩等；启圣令知府卞永誉、张仲举专理海疆，多以金帛间其党与。克塽乃遣使赍书愿称臣入贡，不薙发登岸如琉球、高丽例；启圣以闻，上不许，趣水师提督施琅进征。

　　二十二年六月，琅进攻台湾，取澎湖；启圣驻厦门督馈餫，以大舟载金缯、货米至军。大赉降卒，遣之归，台民果携贰；复设间使克塽与国轩互相猜，众莫为用。琅遂定台湾，克塽、国轩等皆降（语具琅传）；启圣还福州。

　　未几，疽发背，卒。明年，部议以启圣修缮船舶、军械，浮冒帑金四万七千有奇，应追缴；上念其劳，免之。

　　子仪，膂力绝人，雄伟与父埒。初以捐纳知县从征；累战有功，康亲王檄署游击。议叙，内擢郎中。上以仪有才略，且自陈愿以武职自效，改都督佥事，以总兵用。历狼山、杭州、沅州、鹤庆诸镇总兵，镶红旗汉军副都统。卒，赐祭葬。

　　吴兴祚

　　吴兴祚，字伯成；汉军正红旗人，原籍浙江山阴。父执忠，客礼亲王代善幕，授头等护卫。

　　兴祚自贡生，授江西萍乡知县。金声桓叛，郡县多被寇；萍乡以有备，独完。坐事，罢。

　　旋以守御功复官，授山西大宁知县，迁山东沂州知州。白莲教啸聚为患，兴祚开谕散遣之。复坐事，降补江南无锡知县。县吏亏库帑，更数政未得偿，官罢不能去；兴祚至，为请豁除，其当偿者出私财代输。清文通县田，编号绘图，因田征赋，飞诡隐匿皆不得行。县徭役未均，最烦苦者为图六（？）；兴祚以入官田征租雇役，民害乃除。岁饥，为粥食饿者。八旗兵驻防苏州，兴祚请于领兵固山，单骑弹压；兵或取民鸡，立笞之：皆奉约束。塘溢，兵不得度；立竹于塘旁，悬灯以为识，骑行如坦途。

　　康熙十三年，迁行人，仍留知县事。用漕运总督帅颜保荐，超擢福建按察使。有朱统锠者号明裔，耿精忠私署敉远将军；及精忠降，自称宜春王，据贵溪为乱--与福建错壤，兴祚轻骑至光泽，抚其将陈龙等；遣降将阳自归为内应，令龙导师入，其将冯珩等缚统锠、率兵三千以降。

　　十七年，擢巡抚。时郑锦踞台湾，遣其骁将刘国轩等陷漳、泉属县，复围泉州；兴祚率标兵自兴化赴援。至仙游，锦将黄球等率二千人土结寇万余屯白鸽岭，兴祚分兵三道，自当中路，与战；自辰至酉，相持不即退。兴祚遣兵自间道夺白鸽岭关口，斩级六百，堕岸溺水死者甚众；寇乃溃走，追败之于岭头湾，复永春、德化二县。国轩自泉州走入海，以巨舰数百出没赤屿、黄崎诸处；兴祚遣总兵林贤等水师出海，分三路夹攻，焚敌舰六十余，俘斩六千有奇。疏报捷，并言『海逆逼犯漳、泉，大军由陆路进发，跋涉疲难。臣前捐募水兵，一战破贼；但兵力稍薄，未易轻取厦门。若得水师二万，再添造战船，可直捣巢穴，扫荡鲸波』。诏允行。十八年，国轩率兵二千至郭塘、欧溪头，欲断江东桥以犯长泰；兴祚与都统吉勒塔布、总督姚启圣会师击走之。兴祚遣驿传道王国泰等招降锦将蔡冲琱、林忠等三百八十五人、兵万二千五百，拔难民千二百，得舟六十七。叙前后功，进秩正一品。十九年，疏言：『郑锦盘踞厦门，沿海生灵受其茶毒。臣去冬新造战船，水师提督万正色分配将士，自闽安出大洋操练；俟旧存船艘修葺完整、江南炮手齐集，即相机进取厦门』。二月，正色师进海坛，兴祚自泉州会宁海将军拉哈达、总兵王英等赴同安，攻克■〈氵丙〉洲、浔尾诸隘；渡海，拉哈达出中路，英右、兴祚左，奋战，敌大溃，遂克厦门。时正色已取海坛，降锦将朱天贵等；复遣兵取金门，余众悉窜台湾。捷闻，诏嘉奖，下部优叙。兴祚因请留澳民防守，蠲荒田租粮、减关课；正色亦请于海澄、厦门分兵驻守：上命侍郎温岱赴福建会议。温岱至，启圣与言：正色复海坛，与天贵先有约，乃进兵；无杀贼攻克事。温岱还京师，兵部据其言议兴祚冒功；上命仍议叙，予世职拜他喇布勒哈番兼拖沙喇哈番。

　　二十年，擢两广总督。兴祚上官，疏言尚之信在广东横征苛敛，民受其害数十年；因举盐埠、渡税、税总店、渔课诸害，悉奏罢之。自迁界令下，广东沿海居民多失业；兴祚疏请展界，恣民捕采、耕种。上遣尚书杜臻、内阁学士石柱会兴祚巡历规画，兵民皆得所。又言：『潮州海汛辽阔，商民往来贸易，恐宵小潜踪；应令澄海协达濠营水汛官兵船只改归南澳水师镇统辖，与碣石镇互相联络巡防外海岛屿』。诏并允行。二十四年，疏请于广东、广西二省设炉鼓铸。给事中钱晋锡、御史王君诏疏劾兴祚鼓铸浮冒，下吏议，当镌秩；命以副都统用。

　　三十一年，授归化城右翼汉军副都统。复坐事，镌秩。三十六年，上征噶尔丹，命自呼坦和硕至宁夏，安十三塘；兴祚愿效力，坐沙克舒尔塘。未几，复原秩。

　　三十六年，卒。兴祚为政持大体，除烦苛。卒后，远近戴之；历官之地，并吁祀「名宦」。

　　施琅（朱天贵）

　　施琅，字琢公；福建晋江人。初，为明总兵郑芝龙部下左冲锋。顺治三年，师定福建，琅从芝龙降。从征广东，戡定顺德、东莞、三水、新宁诸县。芝龙归京师，其子成功窜踞海岛；招琅，不从。成功执琅，并絷其家属；琅以计得脱，父大宣、弟显及子侄皆为成功所杀。

　　十三年，从定远大将军贝子济度击败成功于福州，授同安副将。十六年，成功据台湾，就擢琅同安总兵。康熙元年，迁水师提督。时成功已死，其子锦率众欲犯海澄；琅遣守备汪明等率舟师御之海门，斩其将林维，获战船、军械。未几，靖南王耿继茂、总督李率泰等攻克厦门，敌惊溃；琅募荷兰国水兵以夹板船要击，斩级千余，乘胜取浯屿、金门二岛。叙功，加右都督。三年，加靖海将军。七年，琅密陈锦负嵎海上，宜急攻之。召诣京师，上询方略；琅言：『贼兵不满数万、战船不过数百，锦智勇俱无；若先取澎湖，以扼其吭，贼势立绌。倘复负固，则重师泊台湾港口，而别以奇兵分袭南路打狗港及北路文港、海翁堀，贼分则力薄、合则势蹙，台湾计日可平』。事下部议，寝其奏；因裁水师提督，授琅内大臣，隶镶黄旗汉军。

　　二十年，锦死，子克塽幼，诸将刘国轩、冯锡范用事。内阁学士李光地奏台湾可取状，因荐琅习海上事；上复授琅福建水师提督、加太子少保，谕相机进取。琅至军，疏言：『贼船久泊澎湖，悉力固守。冬、春之际，飓风时发，我舟骤难过洋。臣今练习水师；又遣间谍通臣旧时部曲，使为内应。俟风便，可获全胜』。二十一年，给事中孙蕙疏言：宜缓征台湾。七月，彗星见；户部尚书梁清标复以为言；诏暂缓进剿。琅疏言：『臣已简水师精兵二万、战船三百，足破灭海贼。请趣督、抚治粮饟，但遇风利，即可进行；并请调陆路官兵协剿』。诏从之。二十二年六月，琅自铜山攻克花屿、猫屿、草屿，乘南风进泊八罩。国轩踞澎湖，缘岸筑短墙、置腰铳，环二十余里为壁垒。琅遣游击蓝理以鸟船进攻，敌舟乘潮四合，琅乘楼船突入贼阵，流矢伤目，血溢于帕，督战不少却；总兵吴英继之：斩级三千，克虎井、桶盘二屿。旋以百船分列东西，遣总兵陈蟒、魏明、董义、康玉率兵东指鸡笼峪、四角山，西指牛心湾，分贼势；琅自五十六船--分八队，以八十船继后，扬帆直进。敌悉众拒战，总兵林贤、朱天贵先入阵，天贵战死；将士奋勇衷击，自辰至申，焚敌舰百余，溺死无算，遂取澎湖。国轩遁归台湾，克塽大惊，遣使诣军前乞降；琅疏陈，上许之。八月，琅统兵入鹿耳门，至台湾；克塽率属薙发迎于水次，缴延平王金印。

　　台湾平，自海道报捷。疏至，正中秋；上赋诗旌琅功，复授靖海将军，封靖海侯世袭罔替，赐御用袍及诸服物。琅疏辞侯封，乞得如内大臣例，赐花翎；部议谓非例。上命毋辞，并如其请，赐花翎；遣侍郎苏拜至福建，与督、抚及琅议善后事。有言宜迁其人、弃其地者，琅疏言：『明季设澎水标于金门，出汛至澎湖而止；台湾原属化外，土番杂处，未入版图。然其时中国之民潜往生聚，已不下万人；郑芝龙为海寇，据为巢穴。及崇祯元年芝龙就抚，借与红毛为互市之所；红毛联结土番、招纳内地民，渐作边患。至顺治十八年，郑成功盘踞其地，纠集亡命，荼毒海疆。传及其孙克塽，积数十年；一旦纳土归命，善后之计，尤宜周详。若弃其地、迁其人，以有限之船渡无限之民，非阅数年难以报竣；倘渡载不尽，窜匿山谷，所谓「藉寇兵而赍盗粮」也。且此地原为红毛所有，乘隙复踞，必窃窥内地，鼓惑人心；重以夹板船之精坚，海外无敌：沿海诸省，断难安然无虞。至时复勤师远征，恐未易见效。如仅守澎湖，则孤悬汪洋之中，土地单薄；远隔金门、厦门，岂不受制于彼而能一朝居哉！臣思海氛既靖，汰内地溢设之官兵分防两处：台湾设总兵一、水师副将一、陆营参将二、兵八千，澎湖设水师副将一、兵二千；初无添兵、增饟之费，已足固守。其总兵副将、参、游等官，定以二、三年转升内地。其地正赋、杂粮，暂行蠲豁；驻兵现给全饟，三年后开征济用，即不尽资内地转输。盖筹天下形势，必期万全。台湾虽在外岛，关四省要害；断不可弃』。并绘图以进。疏入，下议政王大臣等议，仍未决。上召询廷臣，大学士李霨奏：应如琅请。寻苏拜等疏亦用琅议，并设县三、府一、巡道一；上命允行。琅又疏请克塽纳土归诚，应携族属与刘国轩、冯锡范及明裔朱恒等俱诣京师；诏授克塽公衔，国轩，锡范伯衔，俱隶上三旗，余职官及恒等于近省安插垦荒。复疏请申严海禁，稽核贸易商船；命如所议。

　　二十七年，入觐；温旨慰劳，赏赉优渥。上谕琅曰：『尔前为内大臣十有三年，当时尚有轻尔者；惟朕深知尔，待尔甚厚。后三逆平定，惟海寇潜据台湾为福建害；欲除此寇，非尔不可，朕特加擢用。尔能不负任使，举六十年难靖之寇殄灭无余。或有言尔恃功骄傲；朕令尔来京，又有言当留勿遣者。朕思寇乱之际，尚用尔勿疑；况天下已平，反疑而勿遣耶！今命尔复任，宜益加敬慎，以保功名』。琅奏谢，言『臣年力已衰，惧勿胜封疆之重』。上曰：『将尚智、不尚力；朕用尔，亦智耳，岂在手足之力哉』！命还任。三十五年，卒于官，年七十六；赠太子少傅，赐祭葬，谥「襄壮」。

　　琅治军严整，通陈法；尤善水战，谙海中风候。将出师，值光地请急归，问琅曰：『众皆言南风不利，今乃刻六月出师，何也』？琅曰：『北风日夜猛，今攻澎湖，未能一战克；风起舟散，将何以战！夏至前后二十余日，风微、夜尤静，可聚泊大洋，观衅而动；不过七日，举之必矣。即偶有飓风，此则天意，非人虑所及。郑氏将，刘国轩最骁。以他将守澎湖，虽败，彼必再战；今以国轩守，败则胆落，台湾可不战而下』。及战，云起东南，国轩望见，谓飓作，喜甚。俄，雷声殷殷；国轩推案，起曰：『天命矣！今且败』。人谓琅必报父仇，将致毒于郑氏；琅曰：『绝岛新附，一有诛戮，恐人情反侧；吾所以衔恤茹痛者，为国事重，不敢顾私也』！

　　子世纶、世骠，自有传；世范，袭爵。

　　朱天贵，福建莆田人。初，为郑锦将。康熙十九年，师下海坛，以所部二万人、舟三百来降；授平阳总兵。琅攻澎湖，天贵以师会。国轩拒战，天贵以十二舟薄敌垒，焚其舟，杀伤甚众，战益力；俄中飞炮，仆舟中，犹大呼「杀贼」，遂卒。赠太子少保，谥「忠壮」。

　　论曰：台湾平，琅专其功。然启圣、兴祚经营规划，戡定诸郡县；及金、厦既下，郑氏仅有台、澎，遂聚而歼：先事之劳，何可泯也！及琅出师，启圣、兴祚欲与同进；琅遽疏言「未奉督、抚同进之命」，上命启圣同琅进止、兴祚毋行。既克，启圣告捷疏后琅至，赏不及，郁郁发病卒。功名之际，有难言之矣！大敌在前，将帅内相竞；审择坚任，一战而克：非圣祖善驭群材，曷能有此哉！

　　--以上选自原书卷二六七（「列传」四七）。

　　三十四

　　杨捷（石调声）

　　万正色

　　吴英

　　蓝理

　　黄梧（子芳度、从子芳世、芳泰）

　　穆赫林（段应举）

　　杨捷（石调声）

　　杨捷，字符凯；义州人。先世居宝应；明初，以军功授后屯卫指挥使，世袭；遂家焉。

　　捷初为明裨将；顺治元年来降，授山西抚标中军游击。岚州土寇高九英等聚众剽掠，巡抚马国柱檄捷捕治；斩九英，毁其巢。国柱迁总督，以捷为督标中军参将；旋擢副将。

　　四年，师定广东，命捷率宣化、大同兵三千往镇抚。五年，行次池州，金声桓、李成栋叛，大将军谭泰请以捷驻防九江会剿，即授九江总兵。率兵复都昌，获声桓所置吏余应桂等斩之。江西平，叙功，予世职拖沙喇哈番。

　　十年，从靖南将军喀喀木讨广东叛镇郝尚久，复潮州。调陕西兴安；经略大学士洪承畴请留原镇，加右都督，调福建随征右路总兵。十二年，叙复潮州功，进左都督。郑成功侵掠福建，与战云霄、铜山诸处，屡捷。

　　十六年，擢江南提督。会成功陷镇江、窥江宁，加太子少保，充江南随征左路总兵，驻扬州，防江北要汛。十八年，命署庐凤提督。寻调山东；土寇于七败窜入海，捷捕治其党五十余人，诛之。

　　康熙十二年，调江南。十七年，郑锦攻漳州，陷海澄；调捷福建，辖水陆各军，进少保兼太子太保。疏言：『臣前剿贼云霄、铜山间，深知闽兵不力战。自任江南提督，召募材健，训练有年；拟选三千人随征福建』。诏允之。捷至福州，闻锦犯泉州，即督兵趋惠安。锦将刘国轩断洛阳桥，以三千人据陈山坝，阻我师；捷遣游击李琏等袭破之，总兵黄大来与副都统禅布等会师洛阳桥南夹击，国轩遁，泉州平。锦将王一鹏复窥惠安，捷令总兵张韬御之，捕斩略尽。其别将叶明、纪朝佐等出没德化、永春间，萧武等以舟师泊湄州、窥兴化，捷遣将防守策应；移师至漳州，偕副都统吉尔塔布等败国轩于江东桥。又分兵屯守柯坑山、凤山、万松关诸要隘，遣别将扼守榴山寨。捷初上官，疏请别设水师提督，得以专御陆路；上授捷昭武将军，领福建陆路提督事。十八年，国轩率众劫榴山寨，欲夺江东桥；捷会平南将军赉塔等分两翼夹击，大败之于下坑山及欧溪头，斩级千余，获甲仗无算。国轩屯狮子山，联络远近各寨为声援；十九年，捷亲率健卒剿平乌屿诸寨，与总督姚启圣、总兵姚大来等分下玉洲、三■〈氵义〉、石码，连破十九寨。进取海澄，锦将苏侃以城降；遂乘胜与浙江提督石调声复厦门，国轩自铜山窜归台湾。是年，以老病乞罢；命还任江南提督。叙复海澄功，进世职三等阿达哈哈番。

　　三十九年，卒，年七十四；赠少傅兼太子太傅，谥「敏壮」。孙铸，袭职；请改籍扬州卫。

　　石调声，汉军镶黄旗人。以佐领，从征广东。叙功，予世职拖沙喇哈番。迁参领，驻防福建；擢杭州副都统。耿精忠犯浙江，调声迎击，屡却贼；擢浙江提督。

　　康熙十七年，郑锦遣国辅等犯海澄，诏趣调声赴援；未至而海澄陷，康亲王檄守惠安。贼陷同安，遂围泉州，惠安亦陷；调声退军兴化，与参赞大臣禅布攻复惠安，逐北至洛阳桥，泉州围解。复偕副都统沃申破贼江东桥；顷之，国轩等复夺桥，断饟道；将军赉塔檄调声迎击，败之。十九年，复厦门、金门，国轩遁；调声还浙江任。

　　初，贼陷江山、惠安，战士暴骨多未■〈疒〈癶上土下〉〉；议者以咎调声。二十一年，追论，夺官及世职。寻卒。

　　万正色

　　万正色，字惟高；福建晋江人。少入伍，以招降「海寇」陈灿等叙功，授陕西兴安游击。

　　康熙十二年，吴三桂反，正色从西安将军瓦尔喀征四川。叛将谭宏等据阳平关拒战，败之于野狐岭，乘胜复广元、昭化；累擢岳州水师总兵。时三桂据岳州，扼守洞庭湖套，植木为桩，阻我师；十七年，正色上官，率舟师夜入乱苇中拔桩，尽击贼，屡败之。三桂将江义、巴养元、杜辉等率舟二百攻柳林嘴，正色与游击唐善等击之，毁其舟。是岁，三桂死于衡州，其子应麒与辉、义等守岳州。正色遣千总魏士曾赍书十四，分致应麒部将，士曾为所杀，应麒亦杀部将之受书者，遂内讧；其将陈华、李超、王度冲出降，应麒弃城遁，遂复岳州。正色为士曾请恤，赠守备。十八年，追叙克阳平关功，加左都督。

　　大将军康亲王杰书征福建，耿精忠降，而郑锦犹踞金门、厦门，陷海澄；正色自以闽人习海上事状，因陈水陆战守机宜。言『福建负山枕海，贼踪出没靡常。宜择官兵习于陆者分布要害，使贼不得登岸；水军自万安镇顺流直下金门，塞海澄以断其归路。贼自厦门来援，则从金门掩击。更请蠲除沿海边地杂派，设法招抚，善为安置；则贼党自散』。疏入，诏加太子少保，调福建水师总兵，擢提督。时议檄调荷兰国船进取厦门，正色疏言：『荷兰船迟速莫必，延至三、四月风信转南，即难前进。今新旧鸟船俱集，臣与抚臣吴兴祚决计进讨：臣率水师直攻海坛，兴祚率陆兵为声援』。十九年，正色征海坛，分前锋为六队，亲统巨舰继之；又以轻舟绕出左右，并力夹攻，发炮击沈敌舰，溺死三千余人，遂取海坛。其将朱天贵遁，正色追蹑至平海澳，天贵走崇武；正色掩击，大败之。与将军拉哈达、总督姚启圣、巡抚吴兴祚、提督杨捷会师取厦门，天贵降，锦窜归台湾。疏请分兵镇守滨海要地，上遣兵部侍郎温岱莅视；寻议铜山、厦门诸处量设总兵以下官，留水师二万人分镇之。初，海坛既克，下兵部叙功；启圣语温岱：正色先与天贵约，乃进兵，未尝与贼战。兵部疏闻；上命仍议叙，予世职拖沙喇布勒哈番。上谕正色规取台湾，正色请缓师。二十年，改陆路提督。

　　二十五年，调云南。未几，与鹤庆总兵王珍互讦，命与珍诣京师质问。总督范承勋劾正色纳贿侵蚀，上遣侍郎多奇、傅拉塔按治；下刑部，论死。上以正色功多，特宥之；夺官，仍留世职。

　　三十年，卒。

　　吴英

　　吴英，字为高；福建莆田人。幼为「海贼」掠置岛中，更姓王。康熙二年，赴泉州降，授守备札。从提督王进功攻郑锦，拔铜山城；加都司佥书衔。寻授浙江提标都司。十三年，耿精忠反，其将曾养性侵浙，总兵祖宏勋以温州叛，应之；分犯宁波、绍兴。英从提督塞白理击败之，降其将李荣春等；迁左营游击。十四年，养性、宏勋率众十余万犯台州，英言于塞白理：阳修毛坪山径，潜引兵间道自仙居袭贼后。贼踞黄岩半山岭拒战，英偕游击曾承等冒矢石前进，斩其将刘邦仁等，遂复黄岩；迁中军参将。十五年，贝子傅拉塔规复温州，养性、宏勋率三万人乘夜劫营；英分兵五百伏贼后，自率精锐据大羊山阻其要道；遇贼，殊死战，身中数枪；师继进，伏尽起，贼大溃，斩获无算。寻从提督石调声援象山，贼屯石门、西溪二岭，英偕游击侯奇等分兵三道抵慈溪，击沈贼船，歼其众；遂复象山。九月，康亲王杰书进征福建，精忠降，养性、宏勋引退；其将冯公辅犹踞松阳，英入山招之降。其党林惟仁等屯处州，英剿抚兼用，斩贼五百余，降惟仁及兵千余。

　　十七年，锦犯泉州，康亲王檄调声赴援，英率师从。锦将刘国轩据洛阳桥，英自上游陈山坝渡江，以奇兵出贼后，造浮桥济师；前后夹攻，斩级六百有奇。迁福建督标中军副将；率师援漳州，连克十九寨。转战至江口，发炮击沈敌船，遂德海澄。十八年，国轩复拥众数万屯郭塘、欧溪头，谋夺江东桥，英击走之；擢同安总兵。十九年，偕宁海将军拉哈达、巡抚吴兴祚自同安港口分兵进克厦门，锦遁归台湾。是年，英奏请复姓。

　　二十二年，移兴化；会施琅进攻澎湖，英偕总兵朱天贵、林贤等自八罩屿乘风进击。游击蓝理陷围，英冲入敌阵，拔之出。翌日，进取虎井屿，英右耳中枪，益力战；跃入敌舰，手刃其将郑仁。余悉骇窜，国轩与郑克塽乞降（事具琅传）。二十四年，入觐，奏言：『台湾地势绝险，土番止求衣食，索无他愿。自来小寇窃发，皆由内地奸民作祟，陆师搜捕易尽。前议设水师赶缯双篷船百，请减十之八；留二十船，分拨台湾、澎湖二处传递文书。台湾、澎湖经制官兵一万员名，前议以鹿皮、白糖通洋助饟，不能如期给发。臣见台湾民田之外别有水田，俱属郑氏亲党及其部将；耕牛甚多。请分四千屯田，每兵给田三十亩、牛一课耕种，农隙操练；则兵有恒产，饟可省半』。疏入，命议行。

　　寻移镇浙江舟山，擢四川提督。英先以军功加左都督，授世职拖沙喇哈番；叙平台、澎功，进世职三等阿达哈哈番。

　　三十六年，调福建陆路提督，改水师。上南巡，英朝行在，赐御书榜额；召见，问『福建今有无海寇』？英对曰：『海寇断不至蔓延；若蔓延，任臣等何用！惟海中与城郭不同，一水汪洋，乘一小舟随处可藏匿；商贾失利，不得已走而为盗，往往有之--不可遽谓之「海寇」也』。上降诏奖英「笃实而明达」。寻授威略将军，仍领水师提督事；复御制诗赐之，勖以「黾勉防微」。

　　五十一年，卒，年七十六；赠太子少保。

　　蓝理

　　蓝理，字义山；福建漳浦人。少桀骜，膂力绝人。集族人勇健者击杀「海寇」卢质，诣吏，欲因以为功；吏疑亦盗也，击之狱。

　　康熙十三年，耿精忠反，悉纵系者，令赴藩下授职。理间道走仙霞关，诣康亲王军降；为乡导，破叛将曾养性于温州。十五年，从师入闽，授建宁游击。十七年，从都统赉塔败「海寇」于蜈蚣山，复长泰。十八年，迁灌口营参将。十九年，总督姚启圣驻师漳浦，令理分兵守高浦，辞不赴；劾理虚兵冒饟，坐夺官。下部议罪，拟杖徒；理请剿「海寇」自赎，上允之，发军前效力。

　　二十一年，提督施琅征台湾，知理英勇，奏署右营游击，领舟师；部议格之，特旨允行。琅令理当前锋，诸弟瑶、瑗、珠皆从。郑克塽遣其将刘国轩守澎湖，令曾遂等率众数万迎敌，战舰蔽海；理督兵与战，自辰至午，战益力；遂发炮弹掠理而过，理仆；遂遥呼曰：『蓝理死矣』！瑶扶理起立，理亦呼曰：『蓝理在，曾遂死矣』！呼刀，族子法以授理；见理腹破、肠流出，为掬而纳诸腹，瑗傅以衣、珠持匹练缚其创。理呼「杀贼」！麾兵进击，沈敌舰二；敌大溃。琅过理舟，慰劳之，令治创。复战，琅舟胶浅沙，敌舰环围之；理闻，赴援。理舟书姓名篷上，敌惮理，战为稍却；追击，大败之，得敌舰。请琅易舟出，逐敌至西屿，杀伤殆尽；遂克澎湖，台湾平。叙功，仍授参将，加左都督。未几，丁父忧。

　　二十六年，服阕，诣京师。迎驾赵北口，召至御前，问澎湖战状，命解衣视其创，慰劳甚至；超授陕西神木营副将。寻擢宣化镇总兵，挂镇朔将军印。二十九年，移定海。四十二年，复移天津；赐花翎、冠服，并御书牓曰「所向无敌」赉焉。四十三年，以旧伤疾作，乞解任；温旨慰留，遣御医诊视。理以畿辅地多荒洼，请于天津开垦水田百五十顷，岁收稻谷；民号曰「蓝田」。

　　四十五年，擢福建陆路提督。四十六年，上南巡，理迎驾扬州；赏赉有加，复御书榜曰「勇壮简易」。四十七年，丁母忧，命在任守制。五十年，巨盗陈五显等纠二千人扰泉州、永春、德化诸县，事闻逾数月，理始疏陈，并言村落安集如故；上斥其诳，命夺职。总督梁鼐、巡抚满保先后劾理贪婪、酷虐诸状，遣侍郎和托、廖腾煃会督抚按治，得实论斩；诏从宽免死，入京旗。

　　五十四年，师北征，剿策妄阿喇布坦，理请赴军前效力；赐总兵衔，从都统穆尔赛协理北路军务。以病，回京。寻卒；诏免所追银两，遣其妻、子回籍归葬。

　　理虓勇善战，性率直。官福建提督，政行于乡里，捕治盗贼，遂及诸豪家；修桥梁、平道路，率富民钱，益积怨。泉州民绘虎为榜，列理诸累民状，以是得罪。上念其旧功，终矜全之。

　　弟瑶，未仕；瑄，官至金门总兵；珠，累官参将。

　　黄梧（子芳度、从子芳世、芳泰）

　　黄梧，字君宣；福建平和人。初为郑成功总兵，守海澄。顺治十三年，梧斩成功将华栋等，以海澄降。大将军郑亲王世子济度以闻，封海澄公。

　　十四年，总督李率泰疏请益梧兵合四千人，驻漳州。梧与李率泰及提督马得功、都统郎赛水陆分道进，破七城，克闽安镇。叙功，赐甲胃、貂裘，加太子太保。梧牒李率泰荐委署都督施琅智勇忠诚、熟谙沿海事状，假以事权，必能剪除海孽；又言：成功全藉内地接济木植、丝锦、油麻、钉铁、柴米，土宄阴为转输，赍粮养寇；请严禁。并条列灭贼五策，复请速诛成功父芝龙。率泰先后上闻，琅得擢用，芝龙亦诛。寻命严海禁、绝接济，移兵分驻海滨阻成功兵登岸，增战舰、习水战；皆用梧议也。及成功病卒，其将万义、万禄、杨学皋、陈蟒、陈立勋、黄昌、黄义、余期英等诣梧降。

　　康熙二年，师攻厦门，靖南王耿继茂出浔尾，梧偕李率泰出嵩屿督水陆将卒夹击，斩获无算；遂克厦门、金门、浯屿三岛。郑锦遁据铜山，继茂令梧统兵驻云霄防剿。三年，梧招锦将周全斌、陈升、黄廷、何政、许贞、李思忠等来降；遂偕继茂、李率泰及提督王进功乘夜渡海拔铜山，锦走还台湾。梧疏言：『自海上归诚十二年中，先后招抚文武吏二百余、兵数万人，有蒙赐封侯、伯，且世袭者。臣公爵未定何等及承袭次数，乞敕部核议』！寻命定封一等公，世袭十二次。七年，兵部议裁汰诸行省兵额，梧标下额定官三十员、兵一千二百人，余移驻河南。

　　十三年，耿精忠反；传檄至漳州，梧方病疽，闻变惊恚，遂卒。

　　子芳度，字寿岩。梧既卒，阳以梧命答精忠，而阴募兵自守；凡二月余，得壮士六千人；遂斩精忠所置都督刘豹等，誓师登陴。以蜡丸函疏，遣黄蓝间道驰奏。上嘉梧忠荩，降诏优恤，以芳度袭爵；并谕『师自浙江、江西、广东三路入福建，芳度诇何路兵先到，迎会合剿』。寻疏言：『漳州介耿、郑二逆间，自八月以来，坚与耿拒、伪与郑和，因得阴行招募，练成劲旅万人，分布漳城及龙溪等五县无何，耿逆来犯，臣率众迎击，擒斩无算。二逆构怨已深，势必俱败；诚得粤省大兵乘胜进攻，臣当率师迎会，迅奏扫除之功』。十四年，复言：『臣拒耿弭郑，固守一载有余。近二逆通好，臣谋已泄；郑逆遂撤回各镇，蜂聚海澄，备粮缮器。臣知其狡谋，遣总兵杨壮猷等扼守平和，并令臣从兄芳泰突围赴广东接引大兵。郑逆率众围城，昼夜攻击；臣连次出兵，斩其将黄鼎新、卢英等。但孤城缺饟，百计难支。计粤路援师旦夕可至；乞密敕浙江、江西两路迅速进发，俾二逆不能相顾，臣可会合奏功』。漳州自五月被围，至七月，敌来益众；竖云梯攻城，炮毁城堞三十余丈。芳度率将士拒战，歼贼无算。敌环攻不退，芳度连疏告急；诏趣统兵诸将迅速赴援，并拨饟接济。十月，城中粮尽，叛将吴淑引贼陷城，芳度率兵巷战；力竭，赴开元寺井死，年二十有五；贼戕其尸。母赵、妻李，自经。从父枢、从兄芳名、弟芳声、芳祜并死，期功男女从死者三十余人。贼又斲梧棺，毁其尸。副将蔡隆、游击朱武、外委张琼、戴邻、陈谦，俱骂贼死。事闻，优诏褒恤，赠芳度王爵，谥「忠勇」；如多罗郡王例，遣大臣致祭。隆、武、琼、邻、谦，俱赠官有差。

　　梧兄子芳世，字周士。先于康熙元年赍梧疏入觐，留京师，授一等侍卫。及芳度遣蓝赍疏告急，芳世自陈，乞从大军自广东进援；上许之，以为福建随征总兵官，降敕褒勉。世芳至广东，会弟芳泰自漳州突围出，芳世督兵赴援；距漳州仅二日，闻城陷，退屯惠州。芳度殉难，诏以芳世袭爵。

　　十五年，叛将马雄等诱芳世兄弟附三桂，不从；乘间脱走。至江西信丰，遣蓝赍疏陈陷贼始末；上嘉之，加太子太保，命仍镇守漳州。蓝自参将擢海澄总兵，令驰赴康亲王军，俟漳、泉恢复，收集海澄公部下散失官兵，镇守汛地。十六年，芳世疏言：『臣叔梧遗骸遭贼残毁，请与芳度一体议恤。臣叔枢，骂贼而死；臣弟芳名、芳声奋力守城，同日遇害。并乞赐恤』！诏赠梧太保，谥「忠恪」；枢赠按察使佥事，芳名、芳声赠太常寺卿，各予荫；赐芳世蟒袍、弓矢、鞍马，褒嘉甚至。

　　十七年，锦将刘国轩、吴淑犯海澄，芳世与总督郎廷相、副都统孟安等迭败之观音山、秬山头、石玛村等处；国轩退犯漳州，芳世率兵堵剿，歼贼甚众。山寇蔡寅诈称朱三太子，纠众数万与锦通，犯漳州；芳世击败之于天宝山，斩其渠杨宁等。芳世疏言：『漳州乱后，臣叔梧、弟芳度旧部离散。臣渐次收集，得四千八百人；选补本标五营六百人，余无额可补。乞汰留三千人，别立三营，视经制给饟』。部议从之。

　　未几，病卒；遗疏言：『闽省久困兵祸，漳州尤甚。愿大师底定后，严饬有司轻徭薄赋，苏此残黎』！并区画海疆数事，复以子溥年才九岁，请以弟芳泰袭爵；诏赠少保，谥「忠襄」。

　　芳泰，字和士。少为诸生；佐芳度守漳州，突围出乞援。城陷后，父母、妻子皆遇害。至广东，值尚之信叛，芳泰与芳世从巡抚杨熙力战，得出。

　　寻授江南京口总兵；芳世卒，袭爵。屡出剿贼，复平和、漳平诸县。总督姚启圣疏言：『芳泰年少，不能辖标兵』。下部议，令芳泰诣京师。芳泰疏请暂驻汀州，为兄芳度营葬；启圣复言：『海澄公标下旧兵闻芳泰在汀州，皆走依之。伪将吴淑兄弟以曾害芳度，不敢来降。请敕芳泰速离福建』。十八年，芳泰至京师，上言：『臣久经行阵，不为幼弱。离漳已十月，不闻吴淑投诚。督臣无计办贼，以臣借口。臣当壮年，乞仍驻闽疆督剿，以报主恩』！上慰谕之。二十二年，许其回籍营葬。

　　二十九年，卒；以子应缵为芳度后，袭爵。四十九年，应缵为芳泰请恤，赠太子少保。乾隆初，追谥「襄悫」。三十二年，高宗特诏：以公爵世袭罔替。

　　应缵卒，谥「温简」；无子，以从子仕简为后，袭爵。乾隆初，朝京师；高宗以其幼，令还里待命。十九年，授衢州总兵。二十四年，迁湖广提督，历广东、福建陆路水师。疏发厦门商船陋规，上嘉之；谕「汝知恩，朕亦知人」。漳、泉民流入台湾，屡出劫掠；仕简亲渡海督兵捕治。再入觐，赐黄马褂、双眼花翎、黑狐端罩；病后偶踬，赐人参、高丽、清心丸。淡水生番戕同知杨凯，复渡海督兵捕治；加太子太保。林爽文乱起，督兵讨之。师久无功，总督常青、李侍尧先后劾仕简贻误，夺官；逮下刑部论斩，特宥之。寻赦归，卒。仕简子秉淳，前卒；以其孙嘉谟袭爵。秉淳，初授蓝翎侍卫，累迁至狼山总兵。嘉谟，初授头等侍卫，累迁至温州总兵。

　　穆赫林（段应举）

　　穆赫林，博尔济吉特氏；满洲正蓝旗人。祖琐诺木，为兀鲁特贝勒；太祖时，从明安来归。积战阀，授二等总兵官，卒；顺治间，追谥「顺良」。再传子僧格，袭世职；遇恩诏，累进三等伯。卒，穆赫林袭职。康熙五年，授正蓝旗满洲副都统，列议政大臣。

　　吴三桂反，十三年，偕都统拉哈达率兵驻防兖州，旋命移驻江宁。时耿精忠叛应三桂，大将军康亲王杰书、将军贝子傅喇塔讨之；穆赫林率所部喀喇沁土默特兵赴浙江，与傅喇塔师会。十四年，从攻台州。精忠将林冲纠众万余，列十三寨拒战；穆赫林督兵攻拔其寨，斩获无算，复仙居。师自黄岩进，精忠将曾养性偕叛将祖宏勋据温州分水岭迎战；穆赫林击败之上塘岭，得战舰三十余。精忠将彭国明率众五千濒瓯江列寨，穆赫林率兵至宝带桥奋击，斩级千余，尽获其枪械、旗帜，遂薄江而陈；贼来犯，辄战却之。温州绕城为濠，属瓯江，为闸以蓄水；师争闸，贼护甚力，久未能薄城。时康亲王杰书驻金华，檄傅喇塔与穆赫林速攻城；穆赫林言「必得大炮，乃可克」。十五年，上责王、贝子等迁延，师无功；王因劾穆赫林与副都统吉勒塔布、提督段应举等违令瞻顾状，命事平议罪。八月，康亲王自衢州攻克仙霞关，精忠降，徙养性、宏勋等至福州；檄穆赫林移师福建，驻守延平。郑锦使其将吴淑、吴潜自邵武来攻，穆赫林击之浦塘隘口，阵斩其将杨大任等；乘胜，复邵武、汀州二府及所属县。锦屡犯泉州，复侵湖州；穆赫林与副都统沃申、总兵马三奇等分兵赴之，屡捷。

　　十七年，锦犯海澄，穆赫林与海澄公黄芳世率兵迎击于湾腰树，战失利，退保海澄；锦复纠众环偪，据高阜瞰城中，炮石交下。穆赫林与应举协力固守，粮尽，身负重创。未几，城陷，乃与应举自经死。

　　事平，吏议穆赫林征温州师无功、守海澄闻援且至不能突围出，当夺官及世职，籍其家；上以穆赫林有战功，贳籍没，命其从子赫达色袭爵。世宗时，诏与应举并入祀昭忠祠。

　　段应举，汉军镶蓝旗人。父思信，明广宁千总。太祖取广宁，来降；予世职备御。卒，应举袭。从端重亲王博洛讨叛将姜瓖，攻汾州及太谷，克之。复从贝勒屯齐征湖南，屡有功，累擢镶蓝旗汉军梅勒额真，进世职二等阿达哈哈番；偕镇国将军王国光赴广东，驻防潮州。

　　康熙三年，剿叛将苏利于南唐铺，贼败遁，复碣石卫。叙功，进世职一等；寻署山东提督。十三年，率兵赴杭州剿御精忠，授福建提督；击贼仙居、黄岩、太平、乐清，进围温州，皆捷。

　　十五年，从康亲王征福建，精忠降；时郑锦据漳、泉、兴化，与将军拉哈达合兵进剿，复兴化、泉州二城。复分兵定漳州及海澄等县，应举驻海澄。

　　十七年，刘国轩、吴淑等陷平和，穆赫林战失利；诏责应举不能不贼，调江宁提督杨捷代之，应举仍以副都统从征。寻城陷，死之。

　　论曰：郑氏为海疆患三十余年，捷、正色捍卫艰难，内定漳、泉，外收金、厦；英、理遂佐施琅越海恢疆，而理尤忠奋，称「虎将」。方郑氏乱时，有自海上降者，辄优以封爵：林兴珠为建义侯、郑鸿逵为奉化伯、周全斌为承恩伯、郑缵绪为慕恩伯。梧最先降，授成功旧封；子芳世殉漳州，以忠延世。穆赫林等死海澄，孤城抗节，亦有足称者。悍寇死战，御之艰，克之尤伟矣！

　　--以上选自原书卷二六八（「列传」四八）。

　　三十五

　　魏裔介

　　李光地

　　魏裔介

　　魏裔介，字石生；直隶柏乡人。顺治三年进士，选庶吉士；四年，授工科给事中。五年，疏请举经筵、及时讲学，以隆治本。又言：『燕赵之民，椎牛裹粮，首先归命；此汉高之关中、光武之河内也。今天下初定，屡奉诏蠲赋，而畿辅未沾实惠。宜切责奉行之吏，彰信于民』。俱报闻。转吏科；以母忧，归。

　　服阕，九年，起故官。应诏疏言：『上下之情未通，满汉之气中阏；大臣阘茸以保富贵，小臣钳结以习功名：纪纲日弛，法度日坏。请时御正殿，召对群臣，虚心谘访；令部院科道等官面奏政事，仍令史官记注，以求救时之实』。时世祖亲政，裔介疏言：『督、抚重臣宜慎选择，不宜专用辽左旧人』。又言：『摄政王时隐匿逃人、立法太严，天下嚣然，丧其乐生之心。后以言官陈说，始宽其禁，责成州县；法至善也。若舍此之外，别有峻法，窃恐下拂人心、上干天和，非寻常政治小小得失而已』。上韪之。河南巡抚吴景道援恩诏，荐举明兵部尚书张缙彦；裔介疏言：『缙彦仕明，身任中枢；养寇误国，有卢杞、贾似道之奸，而庸劣过之。宜予摈弃，以协公论』。疏下部议；以事在赦前，予外用。又疏言：『州县遇灾荒，既经报部，其例得蠲缓钱粮，即予停征以杜吏胥欺隐；并就州县积榖及存贮库银，先行振贷』。下所司议行。时直隶、河南、山东诸省灾，别疏请振；上命发帑金二十四万分遣大臣振之，全活甚众。

　　十一年，迁兵科都给事中。东南兵事未定，疏言：『今日刘文秀复起于川南、孙可望窃据于贵筑、李定国伺隙于西粤、张名振流氛于海岛，连年征讨，尚稽天诛。为目前进取计，蜀为滇、黔门户；蜀既守而滇、黔之势蹙，故蜀不可不先取：此西南之情形也。粤西稍弱，昨岁桂林之役未大创，必图再犯以牵制我湖南之师；宜令藩镇更番迭出，相机战守。此三方者，攻瑕宜先粤西；粤西溃，则可望胆落，滇、黔亦当瓦解』。又疏劾湖南将军续顺公沈永忠拥兵观望，致总兵官徐勇、辰常道刘升祚力竭战死；永忠坐罢任，夺爵。复劾福建提督杨名高玩寇，致漳州郡县为郑成功沦陷；名高坐罢任。

　　寻迁大常寺少卿，擢左副都御史。十三年，疏劾大学士陈之遴营私植党；之遴坐解官，发辽阳闲住。

　　十四年，迁左都御史。上谕之曰：『朕擢用汝，非由人荐达』；裔介益感奋，尽所欲言。四月，因钦天监推算次月日月交食，疏请广言路、缓工作、宽州县考成、速颁恩赦、释滞狱、酌复五品以下官俸、减征调之兵、节供应之费；上嘉之，下部详议以行。尝侍经筵，讲汉文帝「春和」之诏，因举仁政所宜先者数事。正阳门外菜园为前朝嘉蔬圃地，久为民居，部议入官；裔介过其地，民走诉。即入告，仍以予民。十六年，加太子太保。

　　十七年，京察自陈，以御史巡方屡坐贪败，责裔介未纠劾，削太子太保，供职如故。时可望犹据贵州、郑成功乱未已，裔介疏言：『可望恃峒蛮为助，宜命在事诸臣加意招徕，予以新敕印，旧者毋即收缴；则归我者必多。成功作乱海上，我水师无多，惟于沿海要地增兵筑堡，使不得泊岸劫掠；然后招其携贰、散其党与，海患可以渐平』。下部议行。

　　未几，疏劾大学士刘正宗、成克巩欺罔附和诸罪，命正宗、克巩回奏；未得实，下法司勘讯，并解裔介官，与质。谳定，正宗获罪籍没、克巩夺职视事，复裔介官。时以云南、福建用兵，加派钱粮。裔介疏请敕户部综计，军需足用即停止；上命未派者并停止。康熙元年，云南既定，疏言：『云南既有吴三桂藩兵数万及督、提两标兵，则满洲兵可撤。但滇、黔、川、楚边方辽远，不以满洲兵镇守要地，倘戎寇生心，恐鞭长莫及。荆、襄乃天下腹心，宜择大将领满兵数千驻防，无事则控制形势，可以销奻宄之萌；有事则提兵应援，可以据水陆之胜』。疏下部，格不行；复请以湖广总督移驻荆州，从之。

　　进吏部尚书；三年，拜保和殿大学士。时辅臣柄政，论事辄争执；裔介调和异同，时有所匡正。预修「世宗实录」，充总裁官。九年，典会试。是年，内院承旨会吏、礼二部选新进士六十人，试以文字，拟上、中、下三等入奏；上亲定二十七人为庶吉士。御史李之芳劾裔介所拟上卷二十四人，先使人通信，招权纳贿；并谓与班布尔善相比，引用私人--班布尔善官大学士，党鳖拜，伏法。上命裔介复奏；裔介疏辨，并言臣与班布尔善同官，论事辄龃龉；以鳌拜之势焰，足迹不至其门：岂肯附班布尔善！臣服官以来，弹劾无所避忌。前劾刘正宗，其党切齿于臣者十年于兹。之芳、正宗同乡，今为报复』。因自请罢斥。疏下吏部会质，之芳力争，裔介自引咎。部议以之芳劾奏有因，裔介应削秩、罚俸；上宽之，命供职如故。

　　十年，以老病乞休；诏许解官回籍。「世祖实录」成，进太子太傅。二十五年，卒；赐祭葬如制。

　　裔介居言路最久，疏至百余上，敷陈剀切，多见施行。生平笃诚，信程、朱之学；以见知闻知，述圣学之统。著述凡百余卷，大指原本儒先，并及经世之学。家居十六年，躬课稼穑，循行阡陌；人不知其为故相也。雍正间，祀贤良祠。乾隆元年，追谥「文毅」。

　　李光地

　　李光地，字晋卿；福建安溪人。幼颖异；年十三，举家陷山贼中，得脱归，力学慕古。顺治九年，成进士；选庶吉士，授编修。十二年，乞省亲，归。

　　十三年，耿精忠反，郑锦据泉州；光地奉亲匿山谷间，锦与精忠并遣人招之，力拒。十四年，密疏言：『闽疆褊小，自二贼割据，诛求敲扑，民力已尽，贼势亦穷。南来大兵宜急攻，不可假以岁月，恐生他变。方今精忠悉力于仙霞、杉关，郑锦并命于漳、潮之界；惟汀州小路与赣州接壤，贼所置守御不过千百疲卒。窃闻大兵南来，皆于贼兵多处鏖战，而不知出奇以捣其虚，此计之失也。宜因贼防之疏，选精兵万人或五、六千人诈为入广；由赣达汀，为程七、八日耳。二贼闻急趋救，非月余不至；则我军入闽久矣。贼方悉兵外拒，内地空虚；大军果从汀州小路横贯其腹，则三路之贼不战自溃。伏乞密敕领兵官侦谍虚实，随机进取；仍恐小路崎岖，须使乡兵在大军之前、步兵又在马兵之前，庶几万全，可以必务』。置疏蜡丸中，遣使间道赴京师，因内阁学士富鸿基上之。上得疏动容，嘉其忠；下兵部，录付领兵大臣。时尚之信亦叛，师次赣州、南安，未能入福建。康亲王杰书自衢州克仙霞关，复建宁、延平，精忠请降；师进驻福州，令都统拉哈达、赉塔等讨郑锦，并求光地所在。十六年，复泉州，光地谒拉哈达于漳州。拉哈达白王，疏称光地矢志为国，颠沛不渝，宜予褒扬；命优叙，擢侍读学士。行至福州，以父丧，归。十七年，同安贼蔡寅结众万余，以白巾为号，掠安溪；光地募乡勇百余人扼守，绝其粮道，贼解去。未几，锦遣其将刘国轩陷海澄、漳平、同安、惠安诸县，进逼泉州，断万安、江东二桥，南北援绝；光地遣使赴拉哈达军告急。值江水涨，道阻；乃导军自漳平、安溪小道入。光地从父日■〈火呈〉率乡勇度石珠岭，芟荆棘，架浮桥以济；光地出迎，具牛酒犒军。又使弟光垤、光垠以乡兵千，度白鸽岭，迎巡抚吴兴祚军于永春。师次泉州，击破国轩，窜入海。拉哈达上其功，再予优叙，迁翰林学士。光地上疏推功将帅，辞新命，不允；并官日■〈火呈〉，后积功官至永州总兵。

　　十九年，光地至京师，授内阁学士。入对，言『郑锦已死，子克塽幼弱，部下争权；宜急取之』。且举内大臣施琅习海上形势、知兵，可重任。上用其言，卒平台湾。陈梦雷者，侯官人；与光地同岁举进士，同官编修。方家居，精忠乱作，光地使日■〈火呈〉潜诣梦雷探消息，得虚实，约并具疏密陈破贼状；光地独上之。由是，大受宠眷。及精忠败，梦雷以「附逆」逮京师，下狱论斩；光地乃疏陈两次密约状，梦雷得减死，戍奉天。二十一年，乞假奉母归。

　　二十五年，还京，授翰林院掌院学士，直经筵兼充日讲起居注官，教习庶吉士。逾年，以母病，乞归省。二十七年，至京。初，光地与侍读学士德格勒善，于上前互相称引。上召德格勒，与诸词臣试干清宫；以文字劣，镌秩。旋掌院库勒讷劾其私抹起居注事，下狱论罪；诏责光地。光地引罪，乞严谴；上原之。寻擢兵部侍郎。三十年，典会试；偕侍郎博霁、徐廷玺、原任河督靳辅勘视河工。三十三年，督顺天学政。闻母丧，命在任守制；光地乞假九月回里治丧。御史沈恺曾、杨敬儒交章论劾，上令遵初命。给事中彭鹏复疏论光地十不可留，目为贪位忘亲；排诋尤力。乃下九卿议，命光地解任，在京守制。三十五年，服阕，仍督顺天学政。三十六年，授工部侍郎。

　　三十七年，出为直隶巡抚。初，畿辅屡遭水患。上以漳河与滹沱合流，易泛滥；命光地导漳自故道引入运河，杀滹沱之势。光地疏言：『漳河见分为三：一自广平经魏元城至山东馆陶，入卫水归运；一为老漳河，自山东邱县经南宫诸县与完固口合流，至鲍家嘴归运；一为小漳河，自邱县经广宗、巨鹿合于滏，又经束鹿、冀州合于滹沱，由衡水出献县完固口，复分为两支，小支与老漳河合流而归运，大支经河间、大城、静海入子牙河而归淀。今入卫之河与老漳河流浅而弱，宜疏浚其完固口，小支应筑坝逼水入河；更于静海、阎留二庄挑土筑堤，朿水归淀：俾无泛滥』。诏报可。寻奏：『霸州、永清、宛平、良乡、固安、高阳、献县因浚新河，占民田一百三十九顷；请豁免赋额』。从之。通州等六州县额设红剥船六百号剥运南漕，每船给赡田；遇水旱，例不蠲免。光地奏请援民田例，概蠲免之。三十九年，上临视子牙河工，命光地于献县东西两岸筑长堤，西接大城、东接静海亘二百余里，又于静海、广福楼、焦家口开新河，引水入淀；由是下流益畅，无水患。四十二年，上褒其治绩，擢吏部尚书，仍管巡抚事。四十二年，给事中黄鼎楫、汤右曾、许志进、宋骏业、王原等合疏劾光地抚绥无状，致河间饥民流入京畿；并宁津县匿灾不报状。光地疏辨，引咎乞罢；诏原之。再疏辞尚书，不许。寻疏劾云南布政使张霖假称诏旨，贩鬻私盐得银百六十余万；霖论斩，籍没。

　　四十四年，拜文渊阁大学士。时上潜心理学，旁阐六艺；御纂「朱子全书」及「周易折中」、「性理精义」诸书皆命光地校理，日召入便殿，揅求探讨。四十七年，皇太子允礽以疾废，命诸大臣保奏诸皇子孰可当储位者；尚书王鸿绪等举皇子允祀，上切责之。询光地：『何无一言』？光地奏：『前者皇上问臣以废太子病，臣奏言徐徐调治，天下之福；臣未尝告诸人也』。

　　光地被上遇，同列多忌之者；凡所称荐，多见排挤，因以撼光地。抚直隶时，御史吕履恒劾光地于秋审事任意断决；上察其不实，还其奏。给事中王原劾文选郎中陈汝弼受赃，法司论绞--汝弼，光地所荐也；上察其供证非实，下廷臣确核，得逼供行贿状，汝弼免罪，承谳官降革有差，原夺官。光地益敬慎，其有献纳，罕见于章奏。江宁知府陈鹏年忤总督阿山，坐事论重辟；光地言其诬，鹏年遂内召。两江总督噶礼与巡抚张伯行互讦，遣大臣往讯，久不决；嗣诏罢噶礼、复伯行官，光地实赞之。桐城贡士方苞坐戴名世狱，论死；上偶言及「侍郎汪霦卒后，谁能作古文者」？光地曰：『惟戴名世案内方苞能』。苞得释，召入南书房。其扶植善类如此。

　　五十二年，与千叟宴，赐赉有加。顷之，以病乞休；温旨慰留。越二年，复以为请，且言母丧未葬；许给假二年，赐诗宠行。五十六年，还朝，累疏乞罢；上以大学士王掞方在告，暂止之。

　　五十七年，卒，年七十七；遣恒亲王允祺奠醊，赐金千两，谥「文贞」，使工部尚书徐元梦护其丧归。复谕阁臣：『李光地谨慎清勤、始终一节，学问渊博，朕知之最真；知朕，亦无过光地者』。雍正初，赠太子太傅，祀贤良祠。

　　弟光坡，性至孝；家居不仕，潜心经术。子锺伦，举人。治经史性理，旁及诸子百家；从其叔父光坡治「三礼」，于「周官」、「礼记」尤精，称其家学。从子天宠，进士；官编修。有志操，邃于经学；与弟锺侨、锺旺，俱以穷经讲学为业。锺侨，进士；官编修。督学江西，以实行课士；左迁国子监丞。锺旺，举人；授中书，充「性理精义」纂修官。

　　--以上选自原书卷二六九（「列传」四九）

　　三十六

　　刘楗

　　刘楗

　　刘楗，字玉罍；直隶大城人。顺治二年进士；是岁，选新进士十人授给事中，楗除户科。疏论山东巡抚杨声远劾青州道韩昭宣受贿释叛贼十四人，仅令住俸剿贼，罚不蔽辜；昭宣坐夺官。四年，转兵科右给事中。疏论江南巡抚宋调元荐举泰州游击潘延吉寇至弃城走；调元滥举失当，亦坐夺官。是岁大计，楗用拾遗例，揭山东聊城知县张守廉赃款；下所司勘议：守廉以失察吏役得赃，罚俸；楗诬纠，坐夺官。十年，吏科都给事中魏象枢请行大计拾遗，因论楗枉，得旨：『吏役诈赃，知县仅罚俸，言官反坐夺官；明有冤抑』。令吏部察奏。命以原官起用，授兵科左给事中。十一年，疏言：『近畿被水地、水落地可耕，方春农事急，请敕巡抚檄州县发存留银借灾民籽种，俟秋成责偿；仍饬巡行乡村勘核，不使吏胥得缘以为利』。十二年，疏言：『郑成功蹂躏漳、泉，窥伺省会。臣昔充福建考官，询悉地势：福清镇东卫，明时驻兵防倭；倘复旧制，可以保障长乐、藩卫会城。宋、元设州海坛，明以倭患弃之；若设将镇守，可与镇东互为犄角。仙霞岭为入福建门户，与江西、浙江接壤；宜设官控制，招民以实其地，俾无隙可乘。成功数犯京口，泊舟平洋沙为巢穴；宜乘其未至，移兵驻镇，使退无可据，必不敢深入内地』。疏入，敕镇海将军石廷柱等分别驻守。

　　十三年，授山西河东道副使。十五年，转河南盐驿道参议。十六年，授湖广按察使，就迁右布政。十八年，总督张长庚、巡抚杨茂勋疏荐楗廉干，协济滇、黔兵饷至八百余万，清逋赋，垦地，除鼓铸积弊。楗以母忧，归。

　　康熙二年，起江西布政使。吴三桂乱作，措饷供兵，事办而民不扰。十四年，授太常寺卿。十六年，迁大理寺卿。十七年，擢副都御史。疏言：『自吴三桂为乱，军需旁午，大计暂停。今师所至，渐次荡平。伏思兵后残坏已极，正赖贤有司招徕安辑；若使不肖用事，何以澄吏治、奠民生、息盗贼！请令督、抚速行举劾，凡经荐举者改行易操，一体严察，不得偏徇』。下部，如所请行。又疏言：『江西当乱后，民逃田墟，钱粮缺额；不急予蠲免，逃者不归、归者复逃，荒者未垦、垦者仍荒』。上为特旨悉行蠲免。

　　旋以病乞休；谕慰留，遣太医视疾。擢吏部侍郎；未几，复擢刑部尚书。十八年，病剧，始得请还里。至家，卒；赐祭葬，谥「端敏」。

　　--选录自原书卷二七一（「列传」五一）。

　　三十七

　　汤斌

　　张伯行（子师载）

　　汤斌

　　汤斌，字孔伯；河南睢州人。明末，流贼陷睢州，母赵殉节死（事具「明史」「列女」传）；父契祖，挈斌避兵浙江衢州。顺治二年，奉父还里。

　　九年，成进士，选庶吉士，授国史院检讨。方议修「明史」，斌应诏言：『「宋史」修于元至正，而不讳文天祥、谢枋得之忠；「元史」修于明洪武，而亦着丁好礼、巴颜布哈之义。顺治元、二年间，前明诸臣有抗节不屈、临危致命者，不可概以「叛」书；宜命纂修诸臣勿事瞻顾』。下所司。大学士冯铨、金之俊谓斌奖逆，拟旨严饬；世祖特召至南苑，慰谕之。

　　时府、道多缺员，上以用人方亟，当得文行兼优者以学问为经济；选翰林官，得陈爌、黄志遴、王无咎、杨思圣、蓝润、王舜年、范周、马烨、曾沈荃及斌，凡十人。斌出为潼关道副使；时方用兵关中，征发四至，总兵陈德调湖南将二万人至关，欲留；斌以计出之。至洛阳，哗溃。十六年，调江西岭北道。明将李玉廷率所部万人据雩都山寨，约降；未及期，前郑成功犯江宁，斌策玉廷必变计，夜驰至南安设守。玉廷以兵至，见有备，却走；遣将追击，获玉廷。斌念父老，以病乞休；丁父忧。服阕，闻容城孙奇逢讲学夏峰，负笈往从。

　　康熙十七年，诏举博学鸿儒，尚书魏象枢、副都御史金鋐以斌荐；试一等，授翰林院侍讲，与修「明史」。二十年，充日讲起居注官、浙江乡试正考官，转侍读二十一年，命为「明史」总裁官；迁左庶子。

　　二十三年，擢内阁学士。江宁巡抚缺方廷推，上曰：『今以道学名者，言行或相悖。朕闻汤斌从孙奇逢学，有操守；可补江宁巡抚』。濒行，谕曰：『居官以正风俗为先。江苏习尚华侈，其加意化导，非旦夕事；必从容渐摩，使之改心易虑』！赐鞍马一、表里十、银五百；复赐御书三轴，曰：『今当远离，展此如对朕也』。十月，上南巡至苏州，谕斌曰：『向闻吴阊繁盛，今观其风土，尚虚华、安佚乐；逐末者多，力田者寡。尔当使之去奢返朴，事事务本；庶几可挽颓风』。上还跸，斌从。至江宁，命还苏州，赐御书及狐腋蟒服。初，余国柱为江宁巡抚，淮、扬二府被水；国柱疏言：『水退，田可耕；明年当征赋』。斌遣覆勘，水未退，即田出水处犹未可耕；奏寝前议。二十四年，疏言：『江苏赋税甲天下，每岁本、折五六百万。上命分年带征漕欠，而地丁、钱粮自康熙十八年至二十二年五年并征。州县比较，十日一限，使每日轮比；则十日中，三日空闲、七日赴比。民知剜补无术，拌皮骨以捱征比；官知催科计穷，拌降革以图卸担。恳将民欠地丁、钱粮照漕项，一例于康熙二十四年起分年带征』。又疏言：『苏、松土隘人稠，而条银、漕白正耗以及白粮经费、漕剩五米十银、杂项差徭，不可胜计。区区两府田不加广，而当大省百余州县之赋，民力日绌。顺治初，钱粮起存相半，考成之例尚宽。后因兵饷急迫，起解数多，又定十分考成之例；一分不完，难逭部议。官吏顾惜功名，必多苟且。参罚期迫，则以欠作完；赔补维艰，又以完为欠。百姓脂膏已竭，有司智勇俱困。积欠年久，惟恃恩蠲；然与其赦免于追呼既穷之后，何若酌减于征比未加之先！恳将苏、松钱粮各照科则量减一二成，定适中可完之实数；再将科则稍加归并，使简易明白，便于稽核』。又请蠲苏松等七府州十三年至十七年未完银米、淮扬二府十八九两年灾欠及邳州版荒、宿迁九厘地亩款项并失额丁粮；皆下部议行。「九厘地亩」款项即明万历后暂加三饷，宿迁派银四千三百有奇；至是，始得蠲免。淮、扬、徐三府复水，斌条列蠲赈事宜，请发帑五万籴米湖广；不俟诏下，即行咨请漕运总督徐旭龄、河道总督靳辅分赈淮安，斌赴清河、桃源、宿迁、邳、丰诸州县察赈。疏闻，上命侍郎素赫助之。先后奏劾知府赵禄星、张万寿、知县陈协浚、蔡司沾、卢綎、葛之英、刘涛、刘茂位等。常州知府祖进朝以失察属吏降调，斌察其廉，奏留之。又疏荐吴县知县刘滋、吴江知县郭琇廉能最着，而征收钱粮未能十分全完；请予行取。下部，皆议驳；特旨允行。斌令诸州县立社学，讲「孝经」、「小学」。修泰伯祠及宋范仲淹、明周顺昌祠，禁妇女游观，胥吏倡优毋得衣裘帛，毁滛词小说，革火葬。苏州城西上方山有五通神祠，几数百年远近奔走如鹜；谚谓其山曰肉山，其下石湖曰酒海。少妇病，巫辄言五通将娶为妇，往往瘵死。斌收其偶像，木者焚之、土者沈之；并饬诸州县有类此者悉毁之，撤其材修学宫：教化大行，民皆悦服。方明珠用事，国柱附之；布政使龚其旋坐贪，为御史陆陇其所劾，因国柱贿明珠，得缓。国柱更欲为斌言，以斌严正，不得发；及蠲江南赋，国柱使人语斌，谓皆明珠力，江南人宜有以报之。索赇，斌不应。比大计，外吏辇金于明珠门者不绝，而斌属吏独无。

　　二十五年，上为太子择辅导臣，廷臣有举斌者；诏曰：『自古帝王谕教太子，必简和平谨恪之臣统率官僚，专资辅翼。汤斌在讲筵时，素行谨慎，朕所稔知；及简任巡抚，洁己率属，实心任事。允宜拔擢，以风有位』。授礼部尚书，管詹事府事。将行，吴民泣留不得，罢市三日，遮道焚香送之。初，靳辅与按察使于成龙争论下河事，久未决；廷臣阿明珠意，多右辅，命尚书萨穆哈、穆成额会斌勘议。斌主浚下河，如成龙言；萨穆哈等还京师，不以斌语闻。斌至，上问斌，斌以实对；萨穆哈等坐罢去。二十六年五月，不雨；灵台郎董汉臣上书指斥时事，语侵执政。下廷议，明珠惶惧，将引罪；大学士王熙独曰：『市儿妄语，立斩之，事毕矣』。斌后至，国柱以告；斌曰：『汉臣应诏言事，无死法。大臣不言而小臣言之，吾辈当自省』。上卒免汉臣罪。明珠、国柱愈恚，摘其语上闻；并摭斌在苏时文告语曰「爱民有心，救民无术」，以为谤讪。传旨诘问；斌惟自陈资性愚昧、愆过丛集，乞赐严加处分。左都御史璙丹、王鸿绪等，又连疏劾斌。会斌先荐候补道耿介为少詹事，同辅太子；介以老疾乞休，詹事尹泰等劾介侥幸求去，且及斌妄荐。议夺斌官；上独留斌任。国柱宣言上将隶斌旗籍，斌适扶病入朝，道路相传，闻者皆泣下；江南人客都下者将击登闻鼓讼冤，继知无其事，乃散。九月，改工部尚书。

　　未几，疾作；遣太医诊视。十月，自通州勘贡木归；一夕，卒，年六十一。

　　斌既卒，上尝语廷臣曰：『朕遇汤斌不薄，而怨讪不休；何也』！明珠、国柱辈嫉斌甚，微上厚斌，斌祸且不测。斌既师奇逢，习宋诸儒书。尝言：滞事物以穷理，沈溺迹象，既支离而无本；离事物而致知，堕聪黜明，亦虚空而鲜实。其教人，以为必先明义利之界、谨诚伪之关，为真经学、真道学；否则，讲论、践履析为二事，世道何赖！斌笃守程、朱，亦不薄王守仁；身体力行，不尚讲论，所诣深粹。着有「洛学编」、「潜庵语录」。雍正中，入贤良祠。乾隆元年，谥「文正」。道光三年，从祀孔子庙。

　　孙之旭，字孟升；康熙四十五年进士，官编修，改御史。出为霸昌道，内迁左通政：所至皆有声。

　　张伯行（子师载）

　　张伯行，字孝先；河南仪封人。康熙二十四年进士，考授内阁中书；改中书科中书。丁父忧，归。建请见书院，讲明正学。仪封城北旧有堤，三十八年六月大雨，溃；伯行募民囊土塞之。河道总督张鹏翮行河，疏荐堪理河务；命以原衔赴河工督修黄河南岸堤二百余里及马家港东坝、高家堰诸工。

　　四十二年，授山东济宁道。值岁饥，即家运钱米并制棉衣拯民饥寒。上命分道治赈，伯行赈汶上、阳榖二县，发仓榖二万二千六百石有奇。布政使责其专擅，即论劾；伯行曰：『有旨治赈，不得为专擅。上视民如伤，仓榖重乎？人命重乎』？乃得寝。四十五年，上南巡，赐「布泽安流」榜。寻迁江苏按察使。

　　四十六年，复南巡；至苏州，谕从臣曰：『朕闻张伯行居官甚清，最不易得』。时命所在督、抚举贤能官，伯行不与；上见伯行曰：『朕久识汝，朕自举之。他日居官而善天下，以朕为知人』。

　　擢福建巡抚，赐「廉惠宣猷」榜。伯行疏请，免台湾、凤山、诸罗三县荒赋，福建米贵，请发帑五万市湖广、江西、广东米平粜。建鳌峰书院，置学舍；出所藏书，搜先儒文集刊布为「正谊堂丛书」以教诸生。福州民祀瘟神，命毁其偶像；改祠为义塾，祀朱子。俗多尼，鬻贫家女髠之，至千百；伯行命其家赎还择偶，贫不能赎，官为出之。

　　四十八年，调江苏巡抚；赈淮、扬、徐三府饥。会布政使宜思恭以司库亏空，为总督噶礼劾罢；上遣尚书张鹏翮按治。陈鹏年以苏州知府署布政使，议司库亏三十四万，分扣官俸、役食抵补；伯行咨噶礼会题，不应。伯行疏上闻，上命鹏翮并按。别疏陈噶礼异议状；上谕廷臣曰：『览伯行此疏，知与噶礼不和。为人臣者，当以国事为重。朕综理机务垂五十年，未尝令一人得逞其私；此疏宜置不问』。伯行寻乞病，上不许。鹏翮请责前任巡抚于准及思恭偿十六万余，以官俸、役食抵补；上曰：『江南亏空钱粮，非官吏侵蚀。朕南巡时，督、抚肆意挪用而不敢言；若责新任官补偿，朕心实有不忍。命察明南巡时用款具奏』。伯行又疏奏各府、州、县无着钱粮十万八千，上命并予豁免。噶礼贪横，伯行与之迕。五十年，江南乡试副考官赵晋交通关节；榜发，士论哗然，舆财神入学宫。伯行疏上其事，正考官左必蕃亦以实闻；命尚书张鹏翮、侍郎赫寿按治，伯行与噶礼会鞫。得举人吴泌、程光奎通贿状，词连噶礼；伯行请解噶礼任，付严审。噶礼不自安，亦摭伯行七罪讦奏；上命俱解任。鹏翮等寻奏：晋与泌、光奎通贿俱实，拟罪如律；噶礼交通事诬，伯行应夺官。上切责鹏翮等掩饰，更命尚书穆和伦、张廷枢覆按，仍如前议。上曰：『伯行居官清正，天下所知。噶礼才虽有余而喜生事，无清正名。此议是非颠倒，命九卿、詹事、科道再议』。明日，召九卿等，谕曰：『伯行居官清廉；噶礼操守，朕不能信。若无伯行，则江南必受其朘削几半矣！此互参一案，初遣官往审，为噶礼所制，致不能得其情；再遣官往审，与前无异。尔等能体朕保全清官之意，使正人无所疑惧，则海宇升平矣』。遂夺噶礼官，命伯行复任。五十二年，江苏布政使缺员，伯行疏荐福建布政使李发甲、台湾道陈璸、前祭酒余正健，上已以湖北按察使牟钦元擢任。未几，伯行劾钦元匿通海罪人张令涛署中，请逮治。令涛兄元隆居上海，造海船出入海洋；拥厚资，结纳豪贵。会部檄搜缉海贼郑尽心余党，崇明水师捕渔船，其舟人福建产、冒华亭籍，验船照，为元隆所代领；伯行欲穷治。是时，令涛在噶礼幕；元隆称病不就逮，狱未竟而死于家。噶礼前劾伯行，因摭其事为七罪之一。会上海县民顾协一诉令涛据其房屋，别有水寨数处窝藏海贼，称令涛今居钦元署中；上命总督赫寿察审。赫寿庇令涛，以通贼无证闻；复命鹏翮及副都御史阿锡鼐按其事。鹏翮等奏：元隆、令涛皆良民，请夺伯行官。上命复审，且命伯行自陈。伯行疏言：元隆通贼，虽报身故，而金多党众；人人可以冒名，处处可以领照。令涛乃顾协一首告，若其不实，例应坐诬；钦元庇匿，致案久悬。臣为地方大吏，杜渐防微，岂得不究』。既命解任；鹏翮等仍以伯行诬陷良民、挟诈欺公论斩。法司议如所拟；上免其罪，命伯行来京。旋入直南书房，署仓场侍郎，充顺天乡试正考官；授户部侍郎兼管钱法、仓场，再充会试副考官。

　　雍正元年，擢礼部尚书，赐「礼乐名臣」榜。二年，命赴阙里祭崇圣祠。三年，卒；年七十五。遗疏请崇正学、励直臣；上轸悼，赠太子太保，谥「清恪」。光绪初，从祀文庙。

　　伯行方成进士归，构精舍于南郊，陈书数千卷，纵观之；及「小学」、「近思录」、「程朱语类」，曰：『入圣门庭，在是矣』！尽发濂、洛、关、闽诸大儒之书，口诵手抄者七年。始赴官，尝曰：『千圣之学，括于一「敬」；故学莫先于「主敬」』。因自号曰敬庵。又曰：『君子喻于义、小人喻于利；老氏贪生、佛者畏死、烈士徇名，皆利也』。在官所引，皆学问醇正、志操洁清；初不令和。平日齮龁之者，复与共事，推诚协恭，无丝毫芥蒂；曰：『已荷保全，敢以私废公乎』？所著，有「困学录」、「续录」、「正谊堂文集」、「居济一得」诸书。

　　子师载，字又渠；举人。以父荫，补户部员外郎。雍正初，授扬州知府。岁饥，高邮湖西民以县吏报灾轻，不得赈；师载行部，见饥民满道，不待报而赈之。江都芒稻闸，为淮、黄、高、宝诸河入江要津；夏潦盛涨，闸官利商人饵，谓非运使令，不得启。师载询盐艘，须水六、七尺，今过半；乃身往督役启闸。其后芒稻闸属府启闭，遂以为例。累迁江苏按察使，内擢右通政，再迁授仓场侍郎，命协办江南河务；授安徽巡抚，仍命赴南河协同防护。会河溢，夺官。上命诛疏防同知李焞、守备张宾，使师载视行刑；毕，释之。再起为兵部侍郎，迁漕运总督，复授河东河道总督。师载长于治河；少读父书，研性理之学，高宗称其笃实。卒，赠太子太保，谥「悫敬」

　　--以上选自原书卷二七二（「列传」五二）。

　　三十八

　　王士祯

　　王士祯

　　王士祯，字贻上；山东新城人。幼慧，即能诗。举于乡，年十八。

　　顺治十二年，成进士；授江南扬州推官。侍郎叶成格被命驻江宁按治通「海寇」狱，株连众；士祯严反坐、宽无辜，所全活甚多。扬州鹾贾逋课数万，逮系久，不能偿；士祯募款代输之，事乃解。康熙三年，总督郎廷佐、巡抚张尚贤、河督朱之锡交章论荐，内擢礼部主事；累迁户部郎中。十一年，典四川试。母忧，归。

　　服阕，起故官。上留意文学，尝从容问大学士李霨：『今世博学、善诗文者，孰最』？霨以士祯对。复问冯溥、陈廷敬，张英，皆如霨言。召士祯入对懋勤殿，赋词称旨；改翰林院侍讲，迁侍读，入直南书房。汉臣自部曹改词臣，自士祯始。上征其词，录上三百篇，曰「御览集」。寻迁国子监祭酒；整条教、屏馈遗，奖拔皆知名士。与司业刘芳哲疏言：『汉、唐以来，以太牢祀孔子，加王号，尊以八佾、十二笾豆。至明嘉靖间，用张璁议，改为中祀，失尊崇之意。「礼」：祭从生者。天子祀其师，当用天子之礼乐』。又疏言：『自明去十哲爵封，称冉子者凡三，未有办别；宋周敦颐等六子改称先贤，位汉、唐诸儒之上，世次殊有未安。宜予厘定』。又疏言：『田何受「易」商瞿，有功圣学；宜增祀。郑康成注经百余万言，史称纯儒；宜复祀』。又疏言：『明儒曹端、章懋、蔡清、吕■〈木井〉、罗洪先并宜从祀。绛州贡生辛全生际明末，以正学为己任，著述甚富；乞敕进遗书』。又请修监藏经史旧版。疏并下部议：以笾豆、乐舞、名号、位次，俟「会典」颁发遵循；增祀明儒及征进遗书，俟「明史」告成核定；修补南北监经史版，如所请行。二十三年，迁少詹事；命祭告南海。父忧，归。

　　二十九年，起原官；再迁兵部督捕侍郎。三十一年，调户部；命祭告西岳、西镇、江渎。三十七年，迁左都御史。会廷议省御史员额，士祯曰：『国初设御史六十，后减为四十，又减为二十四。天子耳目官，可增不可减』。卒从士祯议。迁刑部尚书。故事：断狱，下九卿平议。士祯官副都御史，争杨成狱，得减等；官户部侍郎，争太平王训、聊城于相元、齐河房得亮狱，皆得减等；而衡阳左道萧儒英，则又争而置之法；徐起龙为曹氏所诬，则释起龙而罪曹，案其所与私者皆服罪。及长刑部，河南阎焕山、山西郭振羽、广西窦子章皆以救父杀人，论重辟；士祯曰：『此当论其救父与否，不当以梃刃定轻重』。改「缓决」入奏，报可。

　　士祯以诗受知圣祖，被眷遇甚隆。四十年，乞假迁墓，上命予假五月；事毕还朝。四十三年，坐王五、吴谦狱，罢。王五，故工部匠役，捐纳通判；谦，太医院官。坐索债殴毙负债者，下刑部；拟王五流徒、谦免议。士祯谓轻重悬殊，改王五但夺官。复下三法司严鞫，王五及谦并论死；又发谦属托刑部主事马世泰状，士祯以瞻徇夺官。四十九年，上眷念诸旧臣，诏复职。五十年，卒。

　　明季文敝，诸言诗者习袁宗道兄弟，则失之俚俗；宗锺惺、谭友夏，则失之纤仄；斅陈子龙、李雯，轨辙正矣，则又失之肤廓。士祯姿禀既高，学问极博；与兄士禄、士佑并致力于诗，独以神韵为宗，取司空图所谓「味在酸咸外」、严羽所谓「羚羊挂角、无迹可寻标示」指趣。自号渔洋山人，主持风雅数十年。同时赵执信，始与立异，言诗中当有人在。既没，或诋其才弱；然终不失为正宗也。士祯初名士禛，卒后以避世宗讳，追改士正。乾隆三十年，高宗与沈德潜论诗及士正，谕曰：『士正绩学工诗，在本朝诸家中流派较正；宜示褒，为稽古者劝』。因追谥「文简」。二十九年，复谕曰：『士正名以避庙讳，致改字与原名不相近；流传日久，后世几不复知为何人！今改为「士祯」，庶与弟兄行派不致淆乱。各馆书籍记载，一体照改』。

　　--选自原书卷二七三（「列传」五三）。

　　三十九

　　杜臻

　　杜臻

　　杜臻，字肇余；浙江秀水人。顺治十五年进士，改庶吉士；散馆，授编修。累迁内阁学士，擢吏部侍郎。

　　国初，以海上多事，下令迁东南各省沿海居民于内地，画界而设之禁；界外皆弃地，流民无所归，去为盗。及师定金门、厦门，总督姚启圣请以界外地按籍还民，弛海禁，收鱼盐之利给军食；廷臣持不可。康熙二十二年，台湾平，上命以界外地还民；会给事中傅感丁请以江、浙、闽、粤滨海界外地招徕开垦，乃命臻及内阁学士席柱赴福建、广东，察视展界，进臻工部尚书。臻与席柱如广东，自钦州防城始、遵海以东而北，历府七、州三、县二十九、卫六、所十七、巡检司十六、台城堡砦二十一，还民地二万八千一百九十二顷、复业丁口三万一千三百；复如福建，自福宁州西分水关始、遵海以北，历府四、州一、县二十四、卫四、所五、巡检司三、关城镇砦五十五，还民地二万一千一十八顷、复业丁口四万八百。于是两省滨海居民，咸得复业。别遣使察视江南、浙江展界复业，同时毕事。臻以母丧，还里。席柱复命，奏陈滨海居民还乡安业；上曰：『民乐处海滨，以可出海经商、捕鱼；尔等知其故，前此何以不准议行？边疆大臣，当以国计民生为念。曩禁令虽严，私出海贸易，初未尝断绝。凡议出海贸易不可行者，皆总督、巡抚自图射利故也』

　　臻丧终，起刑部尚书。旧制：方冬，狱囚月给煤，狱吏率干没，囚多以寒疾死；臻力禁之。调兵部。时议裁各省驻防及督、抚、提、镇标兵，臻谓『兵宄可裁，而不宜骤行。请自今老弱物故额阙概不补，数岁额自减』。从之。再调礼部。以疾，告归。

　　寻卒于家。上南巡，书「眷怀旧德」额追赐之。

　　臻少贫力学，事祖母及父母孝。宏奖人才，诗文剀切中条理。

　　--选自原书卷二七五（「列传」五五）。

　　四十

　　李率泰

　　赵廷臣

　　郎廷佐（弟廷相）

　　李率泰

　　李率泰，字寿畴；汉军正蓝旗人，永芳子。初名延龄；年十二，入侍太祖，赐今名。年十六，以宗室女妻之。弱冠，从太宗征察哈尔、朝鲜及明锦州，又从贝勒阿巴泰征山东，并有功；洊擢梅勒额真。

　　顺治元年，命以刑部参政兼任，率师驻防锦州。四月，从睿亲王多尔衮入关，破李自成；又率兵徇山东、河南，斩自成将赵应元，降其众万人。二年，从豫亲王多铎破自成兵潼关；移师南征，克扬州、下江宁，分兵定苏州、松江诸郡。江阴典史阎应元拒守，督兵攻破之。豫亲王令驻防苏州；会明将吴志葵、黄蜚等来犯，时城兵仅千余，率泰使遶城张帜为援兵状，志葵等斩关入，劲骑突起截击，尽歼之。三年，从端重亲王博洛平浙江、福建。叙功，授世职二等阿达哈哈番兼拖沙喇哈番。

　　五年，郑彩犯福建漳、泉诸郡，率泰与靖南将军陈泰协剿；斩获甚众，复长乐、连江二县。彩走，复擒斩所署总督顾世臣等，遂克兴化。寇攻福州十四月，围始解。民食尽，江西盗郭天才自杉关长驱至福州，载米、麦江上，诱民出就食；率泰师次建宁，檄守吏严备，乃夜焚洪山桥遁。巡按御史周世科虐刑婪贿，率泰疏劾，置诸法。

　　六年，从征大同叛将姜瓖，下保德州，擒瓖党牛化麟等。叙功，复加拖沙喇哈番。

　　初，定官制，改参政为侍郎；率泰仍以刑部侍郎兼梅勒额真。八年，调吏部，拜弘文院大学士。条奏请惩贪酷官吏、给满洲兵马草料、酌量营造工程次第，上从之。未几，与大学士陈泰坐误增恩诏赦款，并罢任；降世职为拜他喇布勒哈番。九年，特进三等阿思哈尼哈番。

　　十年，用大学士洪承畴荐，授两广总督。时桂王朱由榔居安隆，其将李定国拥兵广西，土寇廖笃增等应之；十一年，率泰遣兵进剿，斩笃增于玉版巢。十二年，定国犯广东，率泰御之，败其将高文贵。会靖南将军珠玛喇率禁旅至，合兵夹击，大破之；复高、雷二郡。

　　十三年，加太子太保，调闽浙总督。率泰有方略，善用兵，与士卒同甘苦。时郑成功据台湾，数入寇；率泰疏请增设水师三千、造哨船百余艘，招降海盗，散其羽翼。又言：『成功父芝龙不宜徙宁古塔；其地近海，恐乘间遁归，为患滋大』。世祖悉用其言。以破定国功，进世职一等；考满，加少保。十五年，招抚成功将唐邦杰、林翀、叶禄等，降者数万人。十五年，成功攻温州，陷平阳、瑞安；率泰调江宁满洲兵助剿，成功败走。是年，诏分闽浙总督为二，以都统赵国祚督浙江，驻温州；而以率泰专督福建，驻福州。未几，成功据南安岭，窥福州；其党陈斌既降复叛，率众据罗星塔。率泰檄兵燔其巨舰千余，成功遁；斌复降，奏诛之。十六年，坐事夺世职，任总督如故。康熙元年，率泰以漳州为福建门户，奏增设水师二千。寻与靖南王耿继茂击走定海、小埕诸寇；复与提督马得功平万安所，击走成功将杨宣。

　　是年，成功死，其子锦拒命如故，部下渐携贰。于是率泰复招降其将林俊奇、陈辉、何义、魏明等三百余人、兵二千有奇；统建宁，延平、邵武三路士卒剿内地山寇，获其渠王铁佛斩之。既锦率其将周全斌以五百余人自梁山内犯，率泰遣总兵王进功，参将折光秋夹击，大破之；复与靖南王耿继茂统舟师捣厦门，取浯屿、金门二岛，锦宵遁。三年，降其将林国梁；进兵八尺门，降其将翁求多；夜半渡海，拔铜山，斩级三千有奇，其将黄廷等率兵民三万余人来降，获敌舰、军械无算；锦仅以数十艘遁入台湾。叙功，加秩正一品。

　　寻以病，累疏乞休；诏辄慰留。五年，卒官。遗疏言：『海贼远窜台湾，奉旨撤兵，与民休息。第将众兵繁，撤之骤，易致惊疑；迟，又恐贻患。今当安反侧之心，后须防难制之势。红毛夹板船虽已回国，然往来频仍，异时恐生衅至。数年以来，令沿海居民迁移内地，失其故业；宜略宽界限，俾获耕渔，庶苏残喘』。上闻，优诏褒恤，赠兵部尚书，复世职，谥「忠襄」。

　　赵廷臣

　　赵廷臣，字君邻；汉军镶黄旗人。顺治二年，自贡生，授江苏山阳知县，迁江宁同知；有政声。坐催征逾限，免。

　　十年，大学士洪承畴经略湖广，荐廷臣清干，题授下湖南道副使；屡平冤狱。十三年，调督粮道。十五年，从定贵州；遂擢授巡抚。甫至官，察民间疾苦，定赋蠲振，惩贪横，禁吏卒驿骚。疏言：『贵州古称鬼方，自城市外，四顾皆苗。其贵阳以东，苗为伙；而铜苗九股为悍，其次为■〈犭革〉狫、曰■〈犭羊〉獚、曰八番子、曰土人、曰洞人、曰蛮人、曰冉家蛮，皆黔东苗属也。自贵阳以西，罗罗为伙；而黑罗为悍，其次曰仲家、曰米家、曰蔡家、曰龙家、曰白罗，皆黔西苗属也。专事斗杀，驭之甚难。臣以为教化无不可施之地；请自后应袭土官年十三以上者，令入学习礼，由儒学起送承袭；其族属子弟愿入学读书者，亦许其仕进：则儒教日兴，而悍俗渐变。土官私袭，支系不明，争夺易起，酿成变乱；令岁终录其世次籍，上布政司达部。有争袭者，按籍立辨，豫杜衅端』。并下部议行。

　　十六年，擢云贯总督。土寇冯天裕陷湄潭，犯瓮安；调兵击却之。疏请改马乃、曹滴诸土司为流官；又言：『贵州曩被寇，改卫为府、改所为县，法令纷更，民苦重役；今应复旧制。云南田土荒芜，当招民开垦。冲路州县，请以顺治十七年秋粮贷为春种资』。并下部议行。吴三桂贡象五，世祖命免送京；廷臣因乞概停边贡，允之。十八年，以平土酋龙吉兆功，加兵部尚书。

　　是年，调浙江。叙云南垦荒劳，加太子少保。康熙二年，疏言：『浙江逋赋不清，由征解繁杂。请以一条鞭法，令各州县随征随解，布政司察明注册；至为简易』。又疏言：『征粮之法不一，苟能寓抚字于催科，即百姓受其福。急公好义，人情皆然；有司止以棰楚为能，民安得不重利借债、减价卖产！钱粮完，地方坏矣。苟能得廉有司禁革火耗，天平不欺天、法马不违法；又禁绝差扰，一酒一饭，无不为民节省：民未有不交纳恐后者。征粮之能，在人不在法；然不得其人而循法行之，亦得半之道也。实征册籍立实在户名，以杜诡卸；流水红簿送本府印发，以防侵蚀；易知由单遍散穷山深谷，以绝横索。臣于浙属立法通行，催征得法之吏，请敕部酌议，许题请奖励』。又疏请移海岛投诚官兵分插内地，杜其煽诱；定水师提镇各营兵制，以备水战。杭、嘉、湖三郡毗连太湖，易藏奸宄；请增造快号船，拨兵巡哨。诏并从之。时郑成功死，廷臣招明鲁王所署将军阮美、都督郑殷、侍郎蔡昌登等，皆率众来降；惟张煌言散兵居定海山中，执而杀之。四年，疏请崇节俭、维风俗；又言：『用人宜宽小眚，请敕部分别罣误降革人员，量才录用』；又言：『民人鬻身旗下，宜令有司给与印契，并晓谕邻里；后或逃归，有容留者，乃可坐以窝逃』。并议行。时钱滞不行，疏请令外省收铜开铸，准宝泉、宝源两局法式，去各省分铸之名，天下之钱供天下之用；上命复各省二十四监铸钱。浙东初平，叛狱屡起；廷臣平情谳鞫，全活甚众。时海滨尚多余孽，闻廷臣宽大，多解甲来归。

　　康熙六年，以病乞休；诏慰留之。八年，巡海，自福建还至奉化，病卒；谥「清献」。

　　廷臣为政宽静，而善折狱。有瞽者入屠室，攫其簝中钱；屠者逐之，则曰「欺吾瞽，夺吾钱」！廷臣今投钱水中，见浮脂；以钱还屠者。有杀人狱已诬服，廷臣察伤格，曰：『伤寸而刃尺，必冤也』！更求之，得真杀人者。旱，山中人言魃见，入人家，辄失财物；廷臣曰：『盗也』。令吏捕治之。

　　郎廷佐（弟廷相）

　　郎廷佐，字一柱；汉军镶黄旗人，世籍广宁。父熙载，明诸生。太祖克广宁，熙载来归，授防御；以军功，予世职游击。崇德元年，卒；长子廷辅嗣。廷佐，其次子也。自官学生，授内院笔帖式；擢国史院侍读。顺治三年，从肃亲王豪格徇四川，平张献忠。六年，从英亲王阿济格讨叛将姜瓖；迁秘书院学士。

　　十一年，授江西巡抚。江西自明末洊遭兵乱，逋赋巨万；廷佐累疏请蠲缓，苏民困。诏允行。土寇洪国柱等掠饶州、广信，遣兵剿平之。十二年，擢江南江西总督。江南逋赋至四百余万，廷佐核赋籍，曰：『此非尽民困不能输也，必有官吏侵蚀而诡称民逋者。民困可矜，官吏弊不可不革』！乃籍之为三：曰官侵、曰吏蚀、曰民逋；责右布政使按籍督催，而令左布政使稽征新赋，以除新旧牵混之弊。并疏请官吏征赋未完者，令戴罪留任催征。于是，宿弊顿革。师行，取估舶以济，商民交困；廷佐疏请视江西例，发帑造船备用。上韪其言，命议行。

　　十六年，巡阅江海；因密疏言：『郑成功屯聚海岛，将犯江南。江南汛兵无多，水师舟楫未备；请调发邻省劲兵防御』。事格不行。未几，成功陷镇江、袭瓜洲，遂窥江宁，城守单弱。会梅勒额真噶楚哈玛尔赛自贵州旋师，廷佐与驻防总管喀喀木邀入城，共御敌；挫其前锋，得舟二十余。成功兵大至，战舰蔽江；廷佐登埤固守，提督管效忠、总兵梁化凤等水陆夹击，焚敌舰五百余，擒斩无算，成功遁入海。捷闻，诏嘉奖。

　　十八年，分江南江西总督为二，以廷佐专督江南。康熙四年，复旧制；仍兼江西。

　　七年，以疾解任致仕。大学士金之俊家居，得匿名书帖，诋其曾降李自成；之俊诉廷佐，令有司穷治。上闻，虑株连无辜，责之俊违例妄诉；廷佐俟病痊起用，镌二秩。

　　十三年，耿精忠反，授廷佐福建总督。廷佐奏言：『臣孙为耿氏婿，臣与精忠有连，然誓不与贼俱生；愿力疾前驱，歼除叛寇』！上嘉之，赐鞍马、甲冑以宠其行。廷佐至浙江，从大将军康亲王杰书治军，驻金华；疏陈精忠勾结「海寇」，且剿抚兼施。上曰：『海寇当抚，精忠当用剿或用间』。廷佐颇有规画，未及行。十五年，卒于军；赐祭葬，江南、江西俱祀「名宦」。

　　弟廷相，字钧衡。初授钦天监笔帖式，累官四川左布政使。四川屡经兵燹；廷相莅任，百废具兴，民不知扰。

　　康熙八年，授河南巡抚。廷佐卒，上即擢廷相为福建总督。会精忠降，余党纪朝佐、张八等尚抗拒；廷相剿抚兼用，旬月悉平。郑锦及山寇朱寅屡犯郡县，遣兵分剿；屡却之，擒斩甚众。十七年，锦窥漳州，据玉州等寨，分扰石码、江东桥；廷相请援，诏康亲王督兵协剿。时寇势甚张，上责廷相庸懦，不能殄贼；命解任。

　　二十七年，卒。

　　--以上选自原书卷二八○（「列传」六○）。

　　四十一

　　赵士麟

　　赵士麟

　　赵士麟，字麟伯；云南河阳人。康熙三年进士，授贵州平远推官；改直隶容城知县。缉盗卫民；创正学书院，与诸生讲学。行取，授吏部主事；历郎中，擢光禄寺卿，三迁至左副都御史。疏请台湾改郡县，比内地设总兵镇守，省沿海之戍卒；诏报可。

　　二十三年，授浙江巡抚。杭州民贷于驻防旗兵，名为「印子钱」。取息重，至鬻妻拏、卖田舍；不偿，则閧于官。营兵马化龙殴官成大狱，士麟移会将军掣缴券约，捐资代偿；将军令减子归母、母复减十之六，事遂解，民大称颂。诏裁浙江总督，总督驻衢州；督标兵三千被汰乏食，哗，掠民罢市；士麟仍济以饟，因奏设副将一、定额兵八百，余留拨各营缺额；众乃定。浙中豪右、衙蠹骄悍不法，为民害；士麟廉得其状，悉置之法，强暴敛迹。省城河道久淤，督役疏浚，半载讫工；民以为便。复缮城隍、修学校；亲莅书院与诸生讲论经史及濂、洛、关、闽之学，士风大振。禁革规费，积弊一清。二十五年，移抚江苏；浙人怀之，绘图以志去思，并于西湖敬一书院肖象祀之。

　　寻召为兵部督捕侍郎，调吏部；皆能举其职。三十七年，卒；祀浙江「名宦」。

　　士麟潜心正学，以朱子为归；躬行实践，施于政事。士悫民恬，所至皆有声绩。

　　--选自原书卷二八二（「列传」六二）。

　　四十二

　　于成龙

　　陈璸

　　于成龙

　　于成龙，字北溟；山西永宁人。明崇祯间，副榜贡生。顺治十八年，谒选，授广西罗城知县；年四十五矣。罗城居万山中，盛瘴疠，猺獞犷悍；初隶版籍，方兵后，遍地榛莽。县中居民仅六家，无城郭、廨舍。成龙到官，召吏民附循之，申明保甲。盗发实时捕治，请于上官，谳实即处决；民安其居。邻猺岁来杀掠，成龙集乡兵，将捣其巢；猺惧，誓不敢犯罗山境，民益得尽力耕耘。居罗山七年，与民相爱如家人父子。牒上官，请宽猺役、疏鹾引、建学宫、创设养济院。凡所当兴罢者，次第举行；县大治。总督卢兴祖等荐卓异。康熙六年，迁四川合州知州。四川大乱后，州中遗民裁百余、正赋仅十五两，而供役繁重。成龙请革宿弊；招民垦田，贷以牛种，期月户增至千。迁湖广黄冈同知，驻岐亭。岐亭故多盗，白昼行劫，莫敢谁何；成龙抚其渠彭百龄，贳罪，令捕盗自赎。尝察知盗所在，伪为丐者入其巢，与杂处十余日，尽得其平时行劫状；乃出呼役，械诸盗具狱辞，骈缚坑之；他盗皆远窜。尝微行村堡，周访闾里情伪，遇盗及他疑狱，辄踪迹得之；民惊服。巡抚张朝珍举卓异。康熙十三年，署武昌知府。吴三桂犯湖南，师方攻岳州，檄成龙造浮桥济师；甫成，山水发、桥圯，坐夺官。三桂散伪札遍湖北州县，麻城、大冶、黄冈、黄安诸盗皆倚山结寨应三桂；妖人黄金龙匿兴宁山中，谋内乱。刘君孚者，尝为成龙役，善捕盗；亦得三桂札，与金龙等结大盗周铁爪据曹家河以叛。朝珍以成龙旧治得民心，檄往招抚。成龙诇知君孚虽反，众未合，犹豫持两端，兼程趋贼砦，距十里许止宿，榜示自首者免罪；来者日千计，皆贷之。先遣乡约谕君孚，降者待以不死。乃策黑骡往，从者二，张盖鸣钲，径入贼舍；呼君孚出见，叩头受抚。降其众数千，分立区保；籍其勇力者，督令进讨。金龙走纸棚河，与其渠邹君申往保山砦；成龙禽斩之。朝珍以闻，请复官，即擢黄州知府；上允之。诸盗何士荣反永宁乡，陈鼎业反阳逻，刘启业反石陂，周铁爪、鲍世庸反泉畈，各有众数千，号山东贼；遥与湖口、宁州诸盗合，将趋黄州。时诸镇兵皆从师徇湖南，州中吏民裁数百，议退保麻城；成龙曰：『黄州七郡门户，我师屯荆、岳，转运取道于此；弃此不守，荆、岳且瓦解，誓死不去』！遂集乡勇得二千人，遣黄冈知县李经政攻阳逻，得鼎业诛之。士荣率贼数□自牧马崖分两路来犯，成龙遣千总罗登云以千人当东路而自当西路，令千总吴之兰攻左、武举张尚圣攻右；成龙力冲其中坚，战合，之兰中枪死，师少却。成龙策马冒矢石径前，顾千总李茂升曰：『我死，汝归报巡抚』！茂升战甚力，尚圣自右出贼后，贼大败；生致士荣，槛送朝珍，遂进克泉畈。凡二十四日，东山贼悉平。十五年，岁馑，讹言复起；成龙修治赤壁亭榭，日与僚吏啸咏其中，民心大定。会丁继母忧，总督蔡毓荣奏请夺情视事。十六年，增设江防道，驻黄州；即以命成龙。

　　十七年，迁福建按察使。时郑成功迭犯泉、漳诸郡，民以通海获罪，株连数千人；狱成，当骈戮。成龙白康亲王杰书，言所连引多平民，宜省释；王素重成龙，悉从其请。遇疑狱，辄令讯鞫；判决明允，狱无淹滞。军中多掠良民子女，没为奴婢；成龙集资赎归之。巡抚吴兴祚疏荐廉能第一，迁布政使。师驻福建，月征莝夫数万，累民；成龙白王，罢之。

　　十九年，擢直隶巡抚。莅任，戒州县私加火耗、馈遗上官。令既行，道府劾州县，州县即讦道府不得馈遗挟嫌；疏请严定处分，下部议行。宣化所属东西二城与怀安、蔚州二卫旧有水冲沙压地千八百顷，前政金世德请除粮未行，为民累；成龙复疏请，从之。又以其地夏、秋屡被灾，请治赈；别疏劾青县知县赵履谦贪墨，论如律。二十八年，入觐召对，上褒为「清官第一」。因问剿抚黄州土贼状，成龙对：『臣惟宣布上威德，未有他能』。问：『属吏中亦有清廉否』？成龙以知县谢锡衮、同知何如玉、罗京对。复谕劾赵履谦甚当；成龙奏：『履谦过而不改，臣不得已劾之』。上曰：『为政当知大体，小聪、小察不足尚；人贵始终一节，尔其勉旃』！旋赐帑金千、亲乘良马一，制诗褒宠；并命户部遣官助成龙赈济宣化等处饥民。成龙复疏请缓真定府属五县房租，并全蠲霸州本年钱粮；均报可。是年冬，乞假丧母，优诏许之。

　　未几，迁江南江西总督。成龙先后疏荐直隶守道董秉忠、阜城知县王燮、南路通判陈天栋；濒行，复荐通州知州于成龙等。会江宁知府缺，命即以通州知州于成龙擢补。成龙至江南，进属吏诰诫之；革加派，剔积弊。治事，尝至达旦。好微行，察知民间疾苦、属吏贤不肖。自奉简陋，日惟以粗粝疏食自给；江南俗侈丽，相率易布衣，士大夫家为减舆从、毁丹垩、婚嫁不用音乐，豪猾率家远避。居数月，政化大行；势家惧其不利，构蜚语。明珠秉政，尤与忤。二十二年，副都御史马世济督造漕船还京，劾成龙年衰，为中军副将田万侯所欺蔽；命成龙回奏。成龙引咎，乞严谴；诏留任，万侯降调。二十三年，江苏巡抚余国柱入为左都御史、安徽巡抚涂国相迁湖广总督，命成龙兼摄两巡抚事。

　　未几，卒于官。成龙历官，未尝携家属。卒时，将军、都统及僚吏入视，惟笥中绨袍一袭、床头盐豉数器而已；民罢市聚哭，家绘象祀之。赐祭葬，谥「清端」。内阁学士锡住勘海疆还，上询成龙在官状；锡住奏：『甚清廉；但因轻信，或为属员欺罔』。上曰：『于成龙督江南，或言其变更素行；及卒后，始知其始终廉洁，为百姓所称。殆因素性鲠直，不肖挟仇谗害，造为此言耳。居官如成龙，能有几耶』！是年冬，上南巡；至江宁，谕知府于成龙曰：『尔务效前总督于成龙正直洁清，乃为不负』。又谕大学士等曰：『朕博采舆评，咸称于成龙实天下廉吏第一』。加增太子太保，荫一子入监；复制诗褒之。雍正中，祀贤良祠。

　　陈璸

　　陈璸，字眉川；广东海康人。康熙三十三年进士，授福建古田知县。古田多山，丁田淆错，赋役轻重不均；民逋逃迁徙，黠者去为盗。璸请平赋役，民以苏息。

　　调台湾。台湾初隶版图，民骁悍不驯；璸兴学广教。在县五年，民知礼让。

　　四十二年，行取，授刑部主事；历郎中，出为四川提学道佥事。清介公慎，杜绝苞苴。以四川官吏加派厉民，诏戒饬，特称璸廉。

　　未几，用福建巡抚张伯行荐，调台湾厦门道。新学宫，建朱子祠于学右，以正学厉俗；镇以廉静，番、民帖然。在官应得公使钱，悉屏不取。

　　五十三年，超擢偏沅巡抚。莅任，劾湘潭知县王爰溱纵役累民、长沙知府薛琳声徇庇不纠劾，降黜有差。寻条奏禁加耗、除酷刑、粜积榖、置社仓、崇节俭、禁馈送、先起运、兴书院、饬武备、停开采，凡十事；诏嘉勉，谕以「躬行实践，勿鹜虚名」！旋入觐，奏言：『官吏妄取一钱，即与百千万金无异。人所以贪取，皆为用不足。臣初任知县，即不至穷苦；不取一钱，亦自足用』。比退，上目之曰：『此苦行老僧也』！

　　寻调抚福建。上谕廷臣曰：『朕见璸，察其举止言论，实为清官。滨生长海滨，非世家大族、无门生故旧，而天下皆称其清；非有实行，岂能如此！国家得此等人，实为祥瑞。宜加优异，以厉清操』。陛辞，上问『福建有加耗否』？滨奏：『台湾三县无之』。上曰：『火耗尽禁，州县无以办公，恐别生弊端』。又曰『清官诚善，惟以清而不刻为尚』。滨为治，举大纲，不尚烦苛。修建考亭书院及建阳、尤溪朱子祠，疏请御书榜额；并允之。复疏言：『防海贼，与山贼异；山贼啸聚有所，而海贼则出没靡常。台湾、金、厦防海贼，又与沿海边境不同。沿海边境患在突犯内境，而台、厦患在剽掠海中。欲防台、厦海贼，当令提标及台、澎水师定期会哨，以交旗为验。商船出海，令台、厦两汛拨哨船护送；又令商船连环具结，遇贼首尾相救，不救以通同行劫论罪』。下部议，以为繁琐；上韪其言，命九卿再议，允行。是年冬，兼摄闽浙总督。奉命巡海，自赍行粮，屏绝供亿。捐榖应交巡抚公费，奏请充饷；上曰：『督、抚有以公费请充饷者，朕皆未之允。盖恐准令充饷，即同正项钱粮；不肖者又于此外婪取，重为民累』。令滨遇本省需款拨用。滨又请以司库余平赏赉兵役，命遵前旨。广东雷州东洋塘堤岸，海潮冲激，侵损民田；滨奏请修筑，即移所贮公项及俸钱助工费。堤岸自是永固，乡人蒙其利。

　　五十七年，以病乞休；诏慰留之。未几，卒于官。遗疏以所贮公项余银一万三千有奇充西师之费；命以一万佐饟、余给其子为葬具。寻谕大学士曰：『陈滨居官甚优，操守极清，朕所罕见；恐古人中，亦不多得也』。追授礼部尚书，荫一子入监读书，谥「清端」。

　　璸服御俭素，自奉惟草具粗粝，居止皆于厅事。昧爽治事，夜分始休。在福建，置学田，增书院学舍，聘主讲；人文日盛。雍正中，入祀贤良祠。乾隆初，赐其孙子良举人；子恭员外郎，官至知府。

　　--以上选自原书卷二八四（「列传」六四）。

　　四十三

　　佟国纲（迈图、格斯泰）

　　吉勒塔布

　　殷化行

　　佟国纲（迈图、格斯泰）

　　佟国纲，佟佳氏；满洲镶黄旗人，佟图赖子。初隶汉军，领牛彔额真，授侍卫。康熙元年，袭三等精奇尼哈番，授内大臣。十四年，察哈尔布尔尼为乱，授安北将军，率师驻宣府；布尔尼乱定，引还。十六年，推孝康章皇后外家恩，赠佟图赖一等公，仍以国纲袭。二十年，授镶黄旗汉军都统。疏陈世系，请改入满洲；下部议许，以本支改入满洲。

　　二十八年，命与内大臣索额图等如尼布楚，与俄罗斯使臣费耀多罗等议立约定界。

　　二十九年，大将军裕亲王福全率师讨噶尔丹，以国纲参赞军务。八月己未朔，师次乌兰布通，噶尔丹屯林中，卧驼于前而兵伏其后，国纲奋勇督兵进击，中鸟枪，没于陈。丧还，命皇子迎奠。将葬，上欲亲临；国纲弟国维及诸大臣力阻，乃命诸皇子及诸大臣皆会，赐祭四坛，谥「忠勇」。上以翰林院撰进碑文不当意，乃自为制文；有曰：『尔以肺腑之亲、心膂之寄，乃义存奋激，甘蹈艰危；人尽如斯，寇奚足殄！惟忠生勇，尔实兼之』。雍正初，加赠太傅。

　　迈图，亦佟佳氏；满洲正白旗人。父乌进，国初自哈达来归。迈图，初授侍卫。从信郡王多尼下贵州，破明桂王将李成蛟于凉水井，李定国于双河口、于鲁噶。从康亲王杰书徇福建，讨耿精忠，授行营总兵；战黄岩，克建阳。从将军拉哈达破郑锦将何佑于太平山，复兴化，拔泉州；从将军赉塔破锦将刘国轩、吴淑于蜈蚣山，复长泰：皆有功。

　　康熙二十五年，授正白旗蒙古副都统兼佐领；寻署前锋统领。从征厄鲁特，战乌兰布通，陈没；谥「忠毅」，进世职三等阿达哈哈番。

　　格斯泰，瓜尔佳氏；满洲镶白旗人。先世居瓦尔喀；父赫勒，归太祖，从伐明，攻献县先登；入关，西讨李自成，破潼关；下江南，徇浙江，破明兵嘉兴城下。以牛彔额真，授拜他喇布勒哈番。

　　格斯泰，初为睿亲王护卫。从大将军伊尔德，克舟山；从都统玛奇下云南，破贼石门坎、黄草坝，克云南会城：皆有功，累擢前锋参领兼管佐领。

　　从国纲战乌兰布通，国纲战没，格斯泰直入贼营，左右冲击，出而复入者再，乘胜追贼至河岸，阻于淖；贼麕集，格斯泰力战，与迈图等皆殁于陈。师将发，上赐之马；格斯泰请自选，得白鼻。或言『白鼻，古所忌』；格斯泰曰：『效命疆场，吾夙愿也；何忌』！师还，裕亲王奏：『方战时，亲见一将乘白鼻马三入敌陈，众皆识为格斯泰也』。赐祭葬视副都统，予世职拜他喇布勒哈番。

　　吉勒塔布

　　吉勒塔布，李佳氏；满洲正红旗人，觉善第三子。初授侍卫，兼前锋参领。康熙十一年，授正红旗蒙古副都统。

　　十三年，耿精忠叛，命偕副都统拉哈率师驻江宁；寻令援浙江。从将军贝子傅喇塔攻嵊县，与精忠将曾养性等战于黄瑞山，督兵乘夜分两翼冲击；又遣兵循山麓疾上，以鸟枪旁击之。养性败溃，克仙居。十四年，养性与叛将祖宏勋犯台州，吉勒塔布与都统沃申赴援；战于平山岭，殪贼四千余，夺梁蓬隘。道遇贼伏，尽歼之，直趋黄岩；副都统穆赫林督兵夹击，养性夜走温州，克黄岩。复战于上塘岭，攻温州，久未下。十五年，养性复以四万余人来犯，吉勒塔布遣兵分道逆击。进剿处州，过三角岭，循江度师；养性以百余舟屯江上、陆兵屯得胜山下，据险拒我师；吉勒塔布与总兵陈世凯分道拔贼垒，又以炮击贼舟，沈诸江。师次温溪渡口，击败精忠将马成龙等，斩千余级。遂与康亲王师会衢州，偕统赉塔等击精忠将马九玉，战于大溪滩；吉勒塔布督兵踰三濠，进焚木城，克江山，九玉败遁。遂度仙霞岭，进克浦城、建阳诸县。从康亲王进次福州，精忠降。十六年，击郑锦同安。十八年，与锦将刘国轩战于下坑、于欧溪头、于郭坑皆胜，斩二千余级；收海澄，与沃申驻师漳州。

　　二十一年，师还，累擢护军统领、正红旗蒙古都统。二十七年，授兵部尚书，列议政大臣。噶尔丹侵喀尔喀，上命吉勒塔布与都统巴海等征科尔沁诸部兵备边；寻命往苏尼特，度水草佳处，为喀尔喀牧地。二十九年，命与尚书阿喇尼出塞，自归化至图拉，置台站；率师会喀尔喀诸部自洮濑河进攻噶尔丹。噶尔丹掠乌珠穆秦部，至乌勒辉河，我师与遇，分兵乘夜挑战；喀尔喀兵违节度乱陈，战失利，吉勒塔布当夺官。命留佐领，率兵驻呼鲁固尔河；旋命与内大臣阿密达同驻克勒。待裕亲王师至，分三队以进；吉勒塔布为第一队，大败噶尔丹于乌兰布通。三十年，诏移喀尔喀土谢图、车臣两部归附人牧近边；上出塞抚绥，令吉勒塔布与尚书马齐班第等先期集归附人于上都河、额尔屯河以待，上虑巴图尔额尔克济农掠喀尔喀，命吉勒塔布督喀尔喀诸部兵为备。三十一年，巴图尔额尔克济农降，罢兵归。

　　三十五年，擢都统。三十六年，卒；赐祭葬。

　　殷化行

　　殷化行，字熙如；陕西咸阳人。初以王姓，成康熙九年武进士。十三年，从经略莫洛讨吴三桂，授守备。会王辅臣叛，莫洛遇害，化行被胁羁秦州，称病不为贼用；逾年，自拔归。总督哈占秦复原职，补火器营守备。从振武将军佛尼勒战牛头山，攻克上下岭。三桂将王屏藩据汉中，以二万人犯宝鸡，大将军图海檄化行赴援；破敌，解西山堡围。复自大泥峪取两河关，复兴安州城。十九年，佛尼勒援永宁，化行为前锋；败敌托川，击走三桂将胡国柱于安宁桥。调援叙州，与西宁总兵李芳述守城；贼分三路来攻，击却之。图海、哈占合疏陈化行奋战状，特擢汉中城守营副将。二十年，逐国柱，迭战安边、叙马、连峰、石盘关诸处，屡克要隘，复马湖府城。二十二年，追议辅臣叛时被胁，坐夺官。哈占以化行未为辅臣用，从征有劳，奏复原职；授直隶三屯营副将。二十三年，叙功，加一等；授都司佥书兼管副将事。二十五年，上幸畿东，化行扈从行围；赐上用佩刀。

　　二十六年，擢福建台湾总兵，赐貂裘、白金。时议城台湾，化行言地皆浮沙，难以巩固；令部下人致树一，植为城，数日而成。诸部亦各植木城，缮治甲兵，防御以固。

　　三十年，移襄阳。陕西旱，米价腾贵，民多流移；诏发襄阳二万石水运至商州、改陆运至西安，命内阁学士德珠与化行及总督丁恩孔往督水陆挽运，并护流民还里。

　　三十二年，移登州，复移宁夏。三十五年，上亲征噶尔丹，三路出师；发陕西兵当西路，遣刑部尚书图纳会将军、督、抚及河西提、镇议进兵事。化行陈方略，诏报可。时绿旗兵统于振武将军孙思克，率凉州总兵董大成、肃州总兵潘育龙及化行自宁夏出塞，会大将军费扬古进剿，化行领所部兵三千至翁金河，简精卒前进，遇敌昭莫多。山崖峻削，其南陁渐有小山横亘；化行急据其巅，麾军士毕登，敌猝至山腹，发炮击之。噶尔丹率众死斗，锋甚锐；化行使告费扬古曰：『贼陈坚，宜遣一军冲其胁。贼妇女、辎重俱在后陈，劫之必乱』。费扬古从之。化行望山下两军将薄陈，鼓行而下，敌披靡，死伤枕籍，噶尔丹败遁；诏班师。是役，化行功最。三十六年，疏请率兵二千至郭多里巴尔哈孙，侦禽噶尔丹。会上西巡，将幸宁夏；化行迎谒，奏请行围花马池，观军容。上曰：『师行赖马力；今噶尔丹未灭，宁夏兵至花马池往来七、八日，马必疲。猎，细事耳；罢猎而休马，以猎噶尔丹何如』？乃令化行率所部兵五百人从昭武将军马思喀复出塞。寻命化行参赞军务，谕谓「绿旗总兵官未有授参赞者」，并赐孔雀翎。师次郭多里巴尔哈孙，会大将军费扬古兵进至洪郭罗阿济尔罕，噶尔丹死；诏班师，化行还宁夏。

　　三十七年，请复本性。叙昭莫多功，予拖沙喇哈番世职，擢广东提督。三十九年，琼州营游击詹伯豸等扰黎人，黎人王镇邦为乱；以化行约束不严，降级留任。四十年，连阳猺为乱，里入峒、油岭二排尤凶横；化行率总兵刘虎驻师里入峒，遣副将林芳入排，使执为乱者以献。猺人戕芳及所从兵役，上命尚书嵩祝为将军，令化行及广西、湖南提督各发兵讨之。四十一年夏，会师连州，分扼要隘；猺人惧，缚献为乱者李贵、邓二等置诸法，余悉就抚。寻追按芳被戕，化行、虎不能救；虎夺官，化行休致。

　　四十二年，上幸西安，化行迎谒；授其子纯四等侍卫。四十九年，卒。

　　--以上选自原书卷二八八（「列传」六八）。

　　四十四

　　余缙

　　余缙

　　余缙，字仲绅；浙江诸暨人。顺治九年进士，授河南封邱知县。兵后流亡未复，弃地弥望；朝议兴屯，设道、厅董之。民田征赋，屯田征租；租视赋为重，民弃屯不耕。府县吏急考成，以屯租散入田赋，民失业。总督李荫祖行部至县，缙导观民间困苦状；荫祖疏闻，兴屯道、厅悉罢。十七年，行取，授山西道御史；乞养归。起河南道御史。康熙初，郑成功已死，其子锦屯厦门；有议弃舟山者。缙上疏争之，略谓『浙江三面环海，宁波尤孤悬海隅，以舟山为外藩。不知行间诸臣何所见而倡捐弃之议？江海门户，敛手委之逆竖！夫闽海祗一厦门，数万之众环而攻之，穷年不能下；奈何以已克之舟山，增其巢穴』！福建总督李率泰议迁海滨居民，缙复疏争之；略谓『海滨之民与贼狎处，一二冥顽贪嗜嗜厚利、通消息以相接济者，固未必无之。但据所称排头、方田诸处民，或盗牧马、或缚穷民潜送厦门；当此两军相望、巡徼严密，虽有奸宄，安能飞渡！是其号令不肃，已可概见。又云派拨舵工、水手，公然不应。海上舵工，名曰「老大」。其人必少长海舟，内外洋岛屿径路，靡不熟历；而复驾风使舵，操纵自如。奈何责之素不练习之民，视同里役，横加佥派！彼即勉强应役，技既不精，心复叵测；万一变从中起，将置数十万奋戈持满之士于何地』；两疏语皆切至。

　　圣祖亲政，顺治间建言诸臣坐迁谪者，次第赦还；惟议及逃人，不在赦例。居数年，诏宽逃人禁。缙疏请敕部察当日建言被谪诸臣，存者召还录用，殁者归葬、赠恤。

　　寻命巡视长芦盐政；以改葬，乞归。二十八年，卒于家。

　　缙廉而能，治事尤持正。妖人朱方旦言祸福，朝士多信之；缙曰：『此妄男子耳，于法当诛』！方旦卒坐死。

　　--选自原书卷二八九（「列传」六九）。

　　四十五

　　觉罗满保（陈策）

　　施世骠

　　蓝廷珍（从弟鼎元）

　　林亮（何勉、陈伦炯）

　　欧阳凯（罗万仓、游崇功）

　　觉罗满保（陈策）

　　觉罗满保，字凫山；满洲正黄旗人。康熙三十三年进士，选庶吉士，授检讨；累迁国子监祭酒，擢内阁学士，直经筵。

　　五十年，授福建巡抚。疏言：『福建兴化、泉、漳等属十六州县皆濒海要地，请拣选直省卓异官除授』。御史璩廷佑论其不可，部议以为然；诏下九卿等再议，卒从满保言。五十四年，擢福建浙江总督。命巡海，议自乍浦至南澳沿海五千余里，建台寨百二十七所、炮位千一百七十有八。别疏言：『鹿耳门为台湾咽喉、澎湖为厦门藩卫、安平镇为水师三营重地及海洋各口岸，宜分极冲、次冲，筑墩台，设汛巡守；并严察海舶出入，禁渔船私载米粮、军器』。又言：『淡水鸡笼山为台湾北界，其澳港可泊巨舰百余；更进为肩豆门，沃野百里，番社交据。请增置淡水营，设官驻防为后蔽』。皆报可。

　　六十年，凤山民朱一贵为乱。台湾知府王珍苛税、滥刑，凤山民黄殿、李勇、吴外等集数百人谋变；一贵素贩鸭，托明裔以为渠，劫冈山塘、槺榔林二汛，掠军器，众益聚，遂破县城，进陷台湾。总兵欧阳凯等率兵御贼，师败绩，死之；台厦道梁文煊等走澎湖。满保疏闻，督兵趋厦门。值淫雨，乘竹兜，从数骑行泥淖中。比至，籍丁壮剽悍能杀贼者，悉充伍；严申军令，禁舟师毋登陆：民以不扰。淡水营守备陈策使诣厦门乞援，满保移会巡抚吕犹龙遣兵自闽安渡淡水。未几，南澳镇总兵蓝廷珍率舟师至，满保命统水陆军会提督施世骠于澎湖，克期进剿。六月，世骠、廷珍攻鹿耳门，败贼安平镇，遂克台湾。上以台湾民附乱，非本意；敕满保招抚。寻诸罗民杨旭等密约壮丁六百人擒一贵及其党十二人献世骠军前，槛送京师，磔于市。是役，自出师迄事平，凡七日；上嘉满保调度有方，加兵部尚书。寻疏言：『贼起，惟守备陈策鼓励兵民坚守汛地，待大兵进援，奋力效忠』；命擢台湾总兵。复疏劾珍纵役需索，致一贵乘机倡乱；文煊及所属官吏一无备御，退回澎湖：应夺官、逮问』。从之；文煊等论罪如律。秋，台湾飓作，满保以闻；谕『台湾有司平日贪残激变，及大兵进剿，杀戮之气上干天和』，令速行赈恤。上杭民温上贵往台湾从一贵，得伪元帅札印还上杭，煽乡人从贼；闻一贵诛，走江西，结棚匪数百谋掠万载。知县施昭庭集营汛剿捕，擒上贵及其党十数人，并伏法。大学士白潢等条奏禁戢棚匪，满保疏言：『闽、浙两省棚民，以种麻靛、造纸烧灰为业，良莠不一；令邻坊保结，棚长若有容庇匪类，依律连坐。有司于农隙遍履各棚，严加稽察。浙江鄞、奉化等二十七县、福建闽、龙岩等四十州县，皆有棚民；宜如沿海州县例，拣员题补』。诏从之。

　　雍正三年，卒官。遗疏言：『新任巡抚毛文铨未至，总督印信交福州将军宜兆熊署理；并留解任巡抚黄国材暂缓起程，如旧办事』。诏嘉其得体，下部议恤。时尚书隆科多获罪鞫讯，得满保馈金交通状；世宗谕责满保謟隆科多、年羹尧，命毋赐予谥。

　　策，字锺侯，福建晋江人。由铜山守备，调淡水。一贵陷台湾，策孤军力守一隅；奸人范景文入境煽诱，禽诛之。师下台湾，满保檄剿北路，复南嵌、竹堑、中港、后垄、吞霄、大甲诸社。以功，擢台湾总兵，加左都督；卒。

　　施世骠

　　施世骠，字文秉；靖海侯琅第六子。康熙二十二年，世骠年十五；从琅下台湾，委署守备。台湾既定，以功加左都督衔，授山东济南城守参将。三十五年，圣祖亲征噶尔丹，天津总兵岳升龙荐世骠从军，召试骑射；命护粮运至奎素，从大将军马斯喀追贼至巴颜乌阑。师还，假归葬；上褒世骠勤劳，命事毕仍还任。累迁浙江定海总兵；四十二年，上南巡，赐御书「彰信敦礼」榜。时海中多盗，世骠屡出洋巡缉；先遣裨将假商船饵盗，擒获甚众，斩盗渠江仑。四十六年，上南巡，询及擒斩海盗事，温谕嘉奖，赐孔雀翎。四十七年，擢广东提督。

　　五十一年，调福建水师提督。六十年，朱一贵为乱，陷台湾；世骠闻报，即率所部进扼澎湖，总督满保檄南澳总兵蓝廷珍等以师会。众议三路进攻，世骠谓『南路打狗港在台湾正南，南风盛，不可泊；北路清风隙去府百余里，运饟艰；度贼必屯聚中路，宜直捣鹿耳门』。时台地诸将吏皆退次澎湖，惟淡水守备陈策坚守汛地；世骠遣游击张駥等赴援。自统师出中路，选劲卒乘小舟，载旗帜分伏南北港。六月，抵鹿耳门，贼踞炮台以拒；世骠登楼船督战，发炮中敌贮火药器，火大炽，贼惊溃。众军齐进，两港悉树我军帜，贼不敢犯；扬帆直渡鲲身--鲲身者，海沙也；水浅，大舟不能过。是日，海水骤涨八尺余，舟乘风疾上，遂克安平镇。翌日，战破贼，贼悉众来犯；世骠遣守备林亮等进西港、游击朱文等越七鲲身，自盐埕、大井头分道登陆，趋台湾。世骠督将士，指挥布阵击贼，贼溃，遂复台湾；一贵走诸罗，诸罗民缚以献。贼党擒斩略尽，台湾南北两路悉平。诏优叙，赐世骠东珠帽、黄带、四团龙补服。

　　未几，以疾卒于军。遗疏乞从父琅葬福建，留妻子守墓；上悉许之。赠太子太保，，谥「勇果」。雍正元年，世宗命予一等阿达哈哈番世职，以其子廷旉嗣。

　　世骠和易谦雅，治军严明；与琅先后平台湾，皆以六月乘海潮异涨度师，遂以成功。

　　蓝廷珍（从弟鼎元）

　　蓝廷珍，字荆璞；福建漳浦人。少习骑射，从祖理器之。入伍，自定海营把总，累迁温州镇标左营游击。巡外洋，屡获盗，盗皆畏避；以是为诸将所忌，谗于总督满保，将劾之。会关东大盗孙森等窃辽阳巨炮、战舰，逸入海；圣祖震怒，责沿海疆吏严缉。廷珍出巡海，至黑水外洋，与遇；力战，尽获森等九十余人及其船舰、炮械。满保按部至温州，廷珍迎谒，以告；满保叹曰：『几失良将』！召入舟，厚抚之；亟疏荐，超擢福建澎湖副将。

　　未几，迁南澳总兵。六十年，朱一贵为乱，廷珍上书满保，策破贼状；满保令统战船四百、将弁一百二十、官兵一万二千会提督施世骠于澎湖，克期进剿。廷珍至澎湖，言于世骠曰：『贼皆乌合，不足忧。惟胁从至三十万人，请檄示止歼渠魁，余勿问；则人人有生之乐、无死之心，可不血刃平也』。世骠从之。师至鹿耳门，贼扼险拒守；诸将林亮、董芳当前锋殊死战，廷珍率大队继之，连战皆捷，贼大溃，退保府。世骠遣亮等自西港仔暗度，廷珍以大军蹑其后；贼在苏厝甲与亮等决战，廷珍分兵驰赴之。贼望见旗帜，战稍却；乘胜追逐，遂大溃。夜驻犁头标，设伏以待。贼果至，四面突击，贼大乱，自相攻杀；追败之木栅仔、复败之茑松溪，遂入府城，秋毫无所犯，民大悦。一贵及其党李勇、吴外等皆就擒，分遣诸将复南北二路；署台湾总兵。秋，南路阿猴林余孽复起，讨平之；招降陈福寿等十数人，皆渠魁也。未几，世骠卒，廷珍摄提督；余贼黄殿等以次擒灭。六十一年，授台湾总兵。

　　雍正元年，擢福建水师提督，加左都督；赐孔雀翎，予三等阿达哈哈番世职。世宗褒廷珍忠赤，惟屡勉以操守。二年，入觐；命赴马兰峪谒景陵，赏赉稠迭。

　　七年，病闻，遣医诊视。寻卒，赠太子少保，谥「襄毅」。

　　子日宠，嗣世职，官铜山营参将。孙元枚，自有傅。

　　族弟鼎元，字玉霖；力学负才。廷珍统师入台湾，鼎元参军事；着「平台纪略」。

　　雍正元年，诏举文行兼优之士，贡入太学；有司以鼎元荐。大学士朱轼器之，用荐，得召见。上书陈时政，上嘉纳；授广东普宁知县。居官有惠政，长于断狱。性伉直，坐事劾罢。总督鄂弥达白其诬，召诣京师。旋署广州知府；甫一月，卒。

　　鼎元尝论台湾善后策，谓诸罗宜画地，更设一县；总兵不可移驻澎湖。后诸罗析县，曰彰化；更设北路三营，总兵官仍驻台湾：皆如鼎元言。

　　林亮（何勉、陈伦炯）

　　林亮，字汉侯；福建漳浦人。少习骑射、击刺；生长海滨，岛澳险夷、舟航利钝，靡不讲求。初授台湾水师把总，累迁澎湖协守备。

　　朱一贵陷台湾，官吏渡澎湖，居民汹惧。将吏以孤岛难守，佥议撤归厦门，各遣家属登舟；亮按剑厉声曰：『朝廷疆土，尺寸不可弃。今锋刃未血，相率委去；纵避贼刃，能逃国法乎！请整兵配船，守御要害；贼至，决死战。战不捷，亮死，君等去未迟』！乃驰赴海口，申号令，驱将吏家属登岸；令敢言退厦门者，斩。时粮绝饟匮，亮输赀买榖，碾米给军；制战攻器械，俟师至。提督施世骠、总兵蓝廷珍以亮忠勇，令当前锋；领舟师五百七十人，抵鹿耳门。一贵党苏天威据炮台以拒，亮率六舰直进，发炮中敌火起，毙贼无算。乘胜进攻安平镇，亮先登树帜，贼溃走。翌日，鏖战鲲身，驾舟横冲贼阵，复大败之。贼退至府城，世骠令亮分兵自西港仔暗度，拊其背；廷珍以军继进大战，贼死伤偏野，遂克府治。亮功最，迁台湾参将。雍正元年，叙平台湾功，加都督同知，予一等阿达哈哈番世职。是年秋，入京；上深嘉之，擢水师副将，赐孔雀翎。

　　二年，授台湾镇总兵。亮以台湾初被兵，加意抚绥；整水陆兵防，又招抚生番一百八社、男妇一万八百余人。亮因番嗜色布、盐、糖，遣吏历各社赍赐之；因宣布德意，群番悦服。

　　五年，移浙江定海，卒于官；赐祭葬。

　　何勉，字尚敏；福建侯官人。初，授督标把总。康熙五十八年，薛彦文等聚后洋山为匪，勉奉檄捕擒之。

　　六十年，从提督施世骠讨朱一贵。勉攻南路，擒其党杜会三、苏清等；又于北路获黄潜等二十六人。明年，迁台湾镇标千总。时一贵余党王忠等出没内山，巡视台湾御史吴达礼督捕治；总兵蓝廷珍檄勉侦缉，遣降卒为导，入凤山深箐中，获贼党刘富生；忠拒捕，立擒之。擢北路营参将，予拖沙喇哈番世职。雍正四年，水连沙等社叛番蠢动，总督高其倬檄从台湾道吴昌祚按治；勉攻北港，番请降，水连沙二十五社悉平。

　　迁湖广洞庭协副将。十年，贵州九股苗作乱，诏发湖广兵二千协剿；提督张正兴檄领兵五百赴贵州。进攻交汪寨，勉乘雾夹击，苗败遁，复据莲花峰筑屯。时贵州提督哈元生自台拱移军至，令勉攻其东。勉先登夺■〈屯上土下〉，贼窜走；掩击之，阵斩其渠，余众就擒。擢云南鹤丽镇总兵，调临元；复调广东左翼。

　　五年，调台湾。寻又移南澳，署福建水师提督。乾隆十年，以疾乞休；诏解任，回籍调治。

　　寻召诣京师，以笃老，命原品休致。十七年，卒；赐祭葬。

　　子思和，嗣世职；二十七年，复官台湾总兵。

　　陈伦炯，字次安；福建同安人。父昂，字英士；弱冠贾海上，习岛屿形势、风潮险易。施琅征台湾，征从军；有功，授游击。累迁至碣石总兵，擢广东右翼副都统。尝上疏，言『西洋治历法者宜定员，毋多留；留者，勿使布教』。又以沿海居民困于海禁，将疏请弛之；会疾作，命伦炯以遗疏进，诏报可。

　　伦炯，初以荫生授三等侍卫。雍正初，授台湾总兵；调广东高廉，坐事降台湾副将，复授总兵。历江南苏松、狼山诸镇，擢浙江提督；卒。

　　昂疏并言：『臣详察海上诸国，东海日本为大，次则琉球；西则暹罗为最；东南番族文莱等数十小国，惟噶啰吧、吕宋最强。噶啰吧为红毛一种，中有英圭黎、干丝蜡、和兰西、荷兰、大小西洋各国；和兰西最凶很，与澳门种人同派，习广东情事。请敕督、抚、关差诸臣防备，于未入港之先取其火炮，另设所关束；每年不许多船并集』。下兵部，但令沿海将吏昼夜防卫；寝昂议。伦炯为侍卫时，圣祖尝召询互市诸国事；对悉与图籍合。时互市诸国奉约束惟谨，独昂、伦炯父子有远虑，忧之最早云。

　　欧阳凯（罗万仓、游崇功）

　　欧阳凯，福建漳浦人。起行伍，累官江南苏松水师营总兵。康熙五十七年，调福建台湾镇；以功，加左都督。

　　六十年，朱一贵作乱，官军遇贼于赤山，千总陈元战死；贼进攻凤山，把总林富战死，守备马定国自杀。凯率所部守备胡忠义、千总蒋子龙、把总林彦御之春牛埔，参将罗万仓、游击孙文元、城守游击许云、守备游崇功、千总赵奇奉、林文煌、把总李茂吉率水师来会，力战破贼；次日，贼大至，凯力战，与忠义、子龙、彦俱没于阵，贼截凯首去。云、崇功、奇奉、文煌，同日战死；茂吉，被执不屈死。贼陷府治，万仓战死；文元奔鹿耳门，投海死。同死者，游击王九人、守备吴泰嵩。又有把总石琳，自汀州被檄至台湾，遇变被围，死之。六月，师克台湾；一贵既诛，获其党黄殿等械送福州狱。雍正元年二月，贼破械斩关出；至下渡尾，都司阎威、守备杨士虎逐捕，杀数贼，被创死。

　　先后议恤，凯赠太子少保，荫守备；云以下皆赠官、予世职有差。

　　罗万仓，甘肃宁夏人；官北路参将。凯战死，贼攻府城，万仓督将卒登埤，发大炮击贼，仆贼旗；贼大至，万仓出城与战，踰沟坠马，贼以竹篙刺其喉，犹挥刀杀贼，乃死。妾蒋，闻报，自经殉。

　　游崇功，字仲嘉；福建漳浦人；材力雄健。从总兵蔡元镇襄阳，补右营把总；累迁福建长福营守备，分防长乐县。滨海有磁澳，贼艘所出没；崇功廉得状，以兵二百伏隘口，入澳捕之。贼弃舟登岸，伏发，擒十七人。自是，岛澳肃清。长乐水灾，崇功谒巡抚满保，请发粟平粜；民食以济。

　　调台湾北路营守备，巡缉外洋，擒海贼陈阿尾等六十余人；迁水师游击。一贵作乱，崇功方出洋巡哨；闻报，率兵还赴安平。至则贼已炽，崇功急登岸赴敌。其婿蔡章琦叩马，请一过家门，区处眷属；崇功不顾，跃马挥众，杀贼甚众。五月朔，贼数万战于春牛埔，凯战死；崇功突围冲击，马被创，遂殁于阵。

　　章琦，国子监生；闻崇功战没，赴海死。

　　论曰：国家承平久，禁网疏阔；官吏缘为奸，掊克聚敛，以取怨于民。台湾悬海外，一夫难发，郡县皆不守，镇将战死。满保闻乱，投袂即行；世骠、廷珍皆名将，能尽其材：遂以成功，有将将之略焉。世骠上承琅、廷珍下启元枚，并为将门，致果克敌，谋勇兼之。亮以裨佐，效死不去，系民望；勉入险禽渠，先后继。廷珍后当干城之任，厥绩懋焉。

　　--以上选自原书卷二九一（「列传」七一）。

　　四十六

　　沈近思

　　沈近思

　　沈近思，字位山；浙江钱塘人。康熙三十九年进士；四十五年，授河南临颍知县。颍水经许州东入临颍，许州孔家口下距临颍境仅百余步，堤屡圮；水入临颍，害禾稼。近思请筑堤，临颍任夫十之七；士民争输榖，日役千三百人、人榖二升。二十日而堤成，水至不为患，岁大熟。近思立紫阳书院，教士以正学。县西葛冈村俗最恶，近思为置塾，课村童；立书程簿，躬教督之。化行于其乡，俗日驯。五十二年，巡抚鹿佑荐卓异，迁广西南宁同知；病，告归。

　　五十九年，以浙江巡抚朱轼荐，敕部调取引见；命监督本裕仓。浙江福建总督满保奏：请以知府拣发福建；檄署台湾知府。近思议：析置数县，道、镇弹压府治；驻兵三千，分布营汛。收材勇入行伍，严加操练，以渐移充内地各标。流民至者，必审籍贯、稽家口，方授以田土；否则，悉驱过洋。议未即行。

　　雍正元年，召授吏部文选司郎中；赐第，赉帑金四百。寻授太仆寺卿，仍兼领文选司事。二年，超授吏部侍郎。命与尚书阿尔松阿如河南按治诸生王逊等纠众罢考，论如律。四年，充江南乡试考官。例以乡试录进呈，上嘉近思命题正大，策问发挥性理；谕奖之。时侍郎查嗣庭、举人汪景祺以诽谤获罪，停浙江人乡、会试；近思疏言：『浙省乃有如嗣庭、景祺者，越水增羞、吴山蒙耻』！因条列整饬风俗、约束士子凡十事。上曰：『浙省有近思不为习俗所移，足为越水、吴山洗其羞耻；所陈委曲详尽，下巡抚李卫、观风整俗使王国栋如议施行』。五年，擢左都御史，仍兼领吏部事。卒；命平郡王福彭往奠，加礼部尚书、太子少傅；以其子方幼，令吏部遣司官为治丧，赐祭葬，谥「端恪」。

　　近思少孤贫，为僧灵隐寺。世宗通佛理，尝以问近思；近思对曰：『臣少年潦倒时，尝逃于此。幸得通籍，方留心经世事，以报国家。亦知皇上圣明天纵，早悟大乘；然万几为重，臣愿皇上为尧、舜，不愿皇上为释迦！即有所记，安敢妄言以分睿虑』。上为改容。及耗羡归公议起，上意在必行；近思独争之，言『耗羡归公，即为正项。今日正项之外加正项，他日必至耗羡之外加耗羡。臣尝为县令，故知其必不可行』。上一再诘之，近思陈对侃侃；虽终不用其言，亦不以为忤也。

　　子玉琏，世宗命地方官加意抚养成立；乾隆中，授广西桂林同知。

　　--选自原书卷二九七（「列传」七七）。

　　四十七

　　高其倬

　　高其倬

　　高世倬，字章之；汉军镶黄旗人。父荫爵，官口北道。

　　其倬，康熙三十三年进士，改庶吉士；散馆，授检讨。寻兼佐领，五迁内阁学士。

　　五十八年，河南南阳镇兵挟忿围辱知府沈渊，命偕尚书张廷枢按治；诛首事者，总兵高成等论罪有差。

　　五十九年，授广西巡抚。邓横苗叛，其倬亲抚之降。六十一年，世宗即位，擢云南总督。疏言：『土司承袭，向有陋规；已严行禁革。咨部文册如无大舛错，请免驳换』。旨嘉奖。青海台吉罗卜藏丹津叛，侵西藏；其倬以中甸为入藏要道，檄诸将刘宗魁、刘国侯等严为备。并遵上指，令提督郝玉麟将二千人自中甸进驻察木多、副将孙宏本将五百人赴中甸为声援。雍正二年，师定青海，中甸喇嘛番酋等率三千五百户纳土请降；上嘉其倬能，予世职拜他勒哈番。其倬规画安抚中甸，疏『请设同知以下官，番酋、营官外，又有神翁、列宾诸号，听堪布喇嘛指挥；请改授守备、千把总札付，听将吏统辖。僧寺喇嘛以三百为限，收兵械入官。沿江数百里及山谷旷土，招民开垦。旧行滇茶，视打箭炉例，设引收课』。鲁魁山者，自国初为盗薮，夷猓杂处，推杨、方、普、李四姓为渠。有方景明者，挟猓夷掠元江。其倬遣兵击破之，擒景明，歼猓夷数百。疏请于其地驻兵，号普威营；参将驻普洱、守备龙威驻远茶山。改威远归流，设同知以下官，土官刁光焕及其孥移置会城；而以新开二盐井充新设兵饷。设义塾，教夷人子弟。元江府学，额外增额二名，待其应试。劝夷人垦田，旱田十年后、水田六年后升科。贵州狆家苗酋阿近及其弟阿卧为乱，其倬使抚定傍近诸苗寨，阿近等失援，遣兵擒戮之；并按治定番、广顺诸苗酋不顺命者。疏请改设定广协，分置营汛，防定番、广顺及西猛西、藤断、杉树、长寨、遮贡、羊城■〈屯上土下〉诸地；又移都匀守备驻独山，改湖广五开卫为县，移隶黎平；并言『贵州地连川、楚，奸人掠贩贫家子女，为民害；请饬地方官捕治，岁计人数为课最。贵州民间陋俗：被人劫杀，力不能报，则掠质他家人，畜令转为报仇。不应，则索赎；谓之「拏白放黑」。请加等治罪。土司贫困，田赋令属苗代纳；请清察，责执业者完赋。土司下设权目人等，请令报有司，有罪并惩』。诏悉如所请。

　　三年，进兵部尚书衔，加太子少傅；调福建浙江总督。濒行，疏言：『邓川、嵩明、腾越、太和、浪穹诸州县土军丁银，起明嘉靖、万历间遣民防夷，立太和、凤梧二所，丁征赋一两；是于本贯已完民赋，请豁除军粮』。诏从之。四年，疏言：『福、兴、漳、泉、汀五府地狭人稠，无田可耕，民且去而为盗；出海贸易，富者为船主、为商人，贫者为头舵、为水手，一舟养百人，且得余利归赡家属。曩者设禁例，如虑盗米出洋，则外洋皆产米地；如虑漏消息，今广东估舟许出外国，何独严于福建！如虑私贩船料，中国船小，外国得之不足资其用。臣愚，请弛禁便』。下怡贤王会大学士、九卿议行。五年，台湾水〔沙〕连社番为乱，其倬遣兵讨之，擒其渠骨宗等；诸社悉降。寻以李卫为浙江总督，命其倬专督福建。迭疏请整饬盐政、改造水师战船、厘定营汛；并下部议行。入觐，加太子太保。上以其倬通堪舆术，命诣福陵相度；其倬还奏：『陵前左畔水法因溢流，更故道，弓抱之势微觉外张。当顺导河流，方为尽善』。下大学士等如所议修浚。

　　八年，调江南江西总督。复召至京师，令从怡贤王勘定太平峪万年吉地。进世职三等阿思哈尼哈番，命署云贵广西总督。十一年，普洱属思茅土把总刁国兴纠苦葱蛮及元江夷为乱，攻普洱通关大寨；■〈犭罢〉夷复附苦葱蛮，度阿墨河攻他郎。其倬檄提督蔡成贵等分道捕治，擒其酋并所属五百余，乱乃定。是岁春，命其倬回两江总督。秋，命以总督衔领江苏巡抚。十二年，坐徇知县赵昆珵偿海塘工款，部议降调，即授江苏巡抚。

　　乾隆元年，召还京师，复授湖北巡抚；调湖南，讨平城步、绥宁二县猺乱。

　　三年，擢工部尚书，调户部。其倬诣京师，过宝应疾作，卒于舟次；赐祭葬，谥「文良」。

　　--选自原书卷二九九（「列传」七九）。

　　四十八

　　噶尔弼（法喇）

　　噶尔弼（法喇）

　　噶尔弼，纳喇氏；满洲镶红旗人。父额尔德赫，为敬谨亲王尼堪长史；屡从征伐。顺治十六年，署护军统领。偕安南将军达素等师下厦门，击郑成功；额尔德赫将右翼，获其将周序；命署镇海将军。康熙元年，还京。寻卒；雍正间，以噶尔弼疏乞补谥，谥「果毅」。

　　噶测弼，初授前锋参领，累迁镶红旗护军统领。准噶尔策妄阿喇布坦遣策零敦多卜袭据西藏，康熙五十八年，命噶尔弼驰赴四川佐总督年羹尧治军事。噶尔弼诇知策零敦多卜与其副三济不睦，谓其隙可乘；疏请招策零敦多卜降。五十九年二月，上命平逆将军延信自青海入西藏，而授噶尔弼定西将军，偕都统武格将四川、云南兵出拉里；策零敦多卜自将拒延信，而遣其党春丕勒宰桑将二千六百人自章米尔戎拒噶尔弼。噶尔弼取间道至莫珠贡喀，集皮船渡河，直禀西藏；八月，克之。噶尔弼集西藏大小第巴头目及诸寺喇嘛，宣上指安抚；封达赖喇嘛仓库，遣兵守隘，截准噶尔粮道，擒斩策零敦多卜所置总管喇嘛五。策零敦多卜为延信所破，遁走；西藏平。捷闻，上谕曰：『噶尔弼等遵朕指，行师绝域，各自奋励，抚定唐古特人民』；命优叙。延信留驻西藏；六十年，以病召还，命噶尔弼佩定西将军〔印〕往代。寻授镶蓝旗蒙古都统。行至泸定桥，托病不行。年羹尧以闻，命夺官；逗遛不敢诣京师，论斩。雍正元年，世宗贳其罪，赐都统衔，从军。迭署固原提督、布隆吉尔副将军，授镶红旗汉军都统。

　　三年，擢奉天将军。五年，疏言：『奉天金、银、铜、铅诸矿虽开采有禁，而窃掘尚多。惟杯犀湖产铁，为民间农器所需；辽阳黄波罗峪、开原打金厂，请视锦州大悲岭例，永禁开采』。下部议行。旋卒。

　　法喇，那木都鲁氏；满洲正白旗人。父敦泰，从达素击郑成功，战死。母喜塔腊氏，守节抚孤。

　　法喇，初授笔帖式。康熙十三年，以护军从讨吴三桂，自广东下云南。

　　三十五年，以署骁骑参领，从征噶尔丹；累擢镶白旗蒙古都统、护军统领。准噶尔策妄阿喇布坦遣其族兄策零敦多卜攻西藏，四川提督康泰率师次黄胜关，兵哗溃；上命法喇驰赴四川佐年羹尧治军事，并按提督标兵哗溃状。法喇察知泰偏信守备汪文藻克饟，请斩文藻及倡乱兵以徇；上从之，并夺泰官。五十七年，策零敦多卜戕拉藏汗，幽达赖喇嘛，遂据有其地；法喇遣员外郎巴特玛等赴里塘传谕，又令前锋参领伍林葩、化林协副将赵宏基将满汉兵五百与之偕。疏言：『西藏资茶养生，应令松潘禁茶出口；里塘、巴塘番寨所需，当开具户口定数买运』。下所司议行。五十八年，命法喇出驻打箭炉，令副将岳锺琪率师徇里塘；番酋达瓦喇扎木巴第巴赛卜腾阿珠不从，命縳送法喇军，斩以徇。进次巴塘，第巴喀木布等请降；命法喇进驻巴塘。五十九年，年羹尧请授噶尔弼定西将军，率师入西藏；令法喇还驻打箭炉。六十年，还京师。寻以护军有自戕者不以实奏，坐夺官。

　　六十一年，与千叟宴，赐复原衔。雍正十三年，卒。

　　--选自原书卷三○五（「列传」八五）。

　　四十九

　　王郡

　　王郡

　　王郡，陕西干州人。康熙三十年，陕西饥，就食福建；以李姓入伍，补台湾镇标把总，迁延平城守千总。

　　六十年，台湾民朱一贯为乱，总督满保檄郡赴援；自厦门渡海，一昼夜至淡水，佐守备陈策固守，与策安集民、番。师至诸罗，往会；从克台湾，二岁中四迁。

　　雍正元年，擢浙江严州副将；奏复姓。寻又迁江西南赣总兵。

　　六年，调台湾。九年，上以郡在台湾三年任满，例当调内地，命总督刘世明选代郡者；世明举海坛总兵吕瑞麟，令赴台湾就郡谘度兵民风土，乃调郡潮州。

　　十年，擢福建提督。台湾北路社番为乱，瑞麟与台湾道刘象恺往剿，郡赴台湾镇抚。南路乱渠吴福生等窃发，郡率兵于虎头山、赤山、碑头诸地逐捕，擒福生，余党悉平；加都督同知。寻北路大甲西、沙辘、牛骂诸社番杀掠兵民，郡自鹿仔港侦知阿束一社有北仑、西仑、东仑、恶马诸地为乱番所聚，令游击邱有章、李科等攻西仑，参将李荫樾、游击林黄彩等攻东仑、恶马，而游击黄贵、守备蔡彬、蔡棨等攻北仑；乱番设伏拒我师，督兵奋击，悉讨平之；加左都督。

　　十一年，调水师提督。十二年，疏言：『厦门环海，地少人多，需米不赀；加以营兵赴籴。难免匮乏。水师提督公廨旧有官房、鱼池赁于民，岁得息五千余；请买榖贷于兵，俟榖熟买补：数年内可得数万石，孤岛兵民庶无虞艰食』。上谕曰：『郡将应得租息筹济兵食，甚可嘉也』！命议叙。寻入觐，途次遘疾，遣太医诊视，赐药饵。二子守干、守坤随侍，召入见；赐守干守备衔、守坤户部主事。乾隆元年，复入觐，赐鞍马、弓矢。时部议许民间得制鸟枪防盗；郡言：『台湾远在海表，番、汉杂处。禁例一开，恐火器充斥，小则侵界扰番；大则偶遇水旱，群不逞藉以为乱。台湾民居多平衍，山箐中皆生番，各险要皆置兵戍守，民间不需鸟枪；恳仍旧例禁止』。从之。

　　十一年，请老；加太子少保，食全俸。二十一年，卒于家；赐祭葬，谥「勤悫」。

　　守干，官至南昌总兵。

　　--选自原书三○六（「列传」八六）。

　　五十

　　沈起元

　　沈起元

　　沈起元，字子大；江南太仓人。康熙六十年进士，选庶吉士；改吏部主事。擢员外郎，以知府发福建用；总督高其倬令权福州，调兴化。时世宗闻福建仓榖亏空，遣广东巡抚杨文干等往按，被劾者半；受代者争为烦苛，起元独持平。莆田民因讼互斗，其倬恐酿乱，令捕治；起元责两人而释其余，报曰：『罪在主者，余不足问也』。寻摄海关，裁陋规万余金。巡抚常安有奴在关，以索费困商舶；起元闻，立督收税如额，令商舶行，白常安斥奴。自是，人皆奉法。其倬奏开南洋，报可；已复令商出洋者必戚里具状限期返，踰者连坐。起元曰：『人之生死、货之利钝，皆无常；戚里岂能预料！且始不听出洋，则已。今听之，商造船集货，费不赀；奈何忽挠以结状！若令商自具状，过三年不归，勿听回籍；不犹愈乎』？其倬从之。

　　调台湾。台湾田一甲，准十一亩有奇；赋三则：上则一甲榖八石、中则六石、下则四石，视内地数倍。然多隐占，民不甚困。时方清丈，占者不得匿。其倬欲使台湾赋悉视内地下则，恐不及额，致部诘。起元令着籍者仍旧额，丈出者视内地下则；俟隐占既清，更减旧额，重者均于新额，赋不亏而民无累。起元在福州，以辨冤狱忤按察使藩体丰；体丰中以他事，镌四级，遂告归。

　　高宗即位，起江西驿盐道副使。乾隆二年，擢河南按察使。会久雨，被灾者四十余县，饥民四走；或议禁之。起元谓：『民饥且死，奈何止其它徙』！令安置未被水诸县，给以粮；遂无出河南境者。巡抚雅尔图檄府、县修书院，以起元总其事；乃教群士省身克己之学。立章善坊，书孝子、悌弟、义夫、贞妇名，采访事实为「章善录」；版行，一时风动。

　　七年，迁直隶布政使。大旱，议赈；总督高斌欲十一月始行，起元力请先普赈一月，俟户口查竣再分别加赈。有倡言赈户、不赈口者，起元曰：『一户数口，止赈一、二，是且杀七、八人矣』。檄各属似此者罪之。户部尚书海望奏清理直隶旗地，有司违限，旨饬责；斌将劾数州、县应命。起元不可；曰：『旗地非旦夕可清；州、县方赈灾，何暇及此！独劾起元可也』。乃止。

　　九年，内转光禄寺卿。十三年，移疾归。

　　起元自少敦厉廉耻；晚岁杜门诵先儒书，临没，言『平生学无真得；年来静中自检，仰不愧、俯不怍，或庶几焉』。

　　--选自原书卷三○七（「列传」八七）。

　　五十一

　　史贻直

　　史贻直

　　史贻直，字儆弦；江苏溧阳人。父夔；康熙二十一年进士，官至詹事。

　　贻直少娴掌故；三十九年成进士，年十九。自检讨，五迁侍读学士。雍正初，命国南书房行走，再迁吏部侍郎；历工部、户部。命如河南按总督田文镜劾信阳知州黄振在等，定谳入告。上蔡知县张球，文镜所尝荐，贻直等发其讳盗，下吏议；文镜疏自劾。复命如山西按前总督年羹尧领河东盐政，私其子挠盐法；七年，复命如福建按巡抚朱纲劾按察使乔学尹等：并论如律。上奖其公当，命署福建总督。福建水师巡海，挟市易物蚀关税；贻直为申禁。福州、兴化、泉州、漳州四府以米少，仓榖不如例粜易；贻直请以台湾应输兵米易榖运四府，以次粜旧存新。内地兵戍台湾，往还扰番社；贻直请下台湾总兵：戍兵往还，遣裨将检押。皆如所议行。

　　八年，调署两江总督。以本籍疏辞，勿许；授左都御史，仍留两江。

　　九年，召还。时师征准噶尔，陕西、甘肃当师行道，任馈饟；命偕侍郎杭奕禄等宣谕化导。旋命协理陕西巡抚；擢兵部尚书，仍留陕西。十年，署巡抚。廷议禁烧锅，下诸行省；贻直疏言：『年丰粮羡，烧锅亦民间谋生之一事。当视年事丰歉、审民力盈虚，加以董劝』。上许为「得因时制宜之意」。湖广总督迈柱请疏湖广荆子关至陕西龙驹寨水道，便转饟；贻直疏言：『荆子关至龙驹寨，旧有丹河行两山间，纡折三百七十里。夏、秋间，民引以溉田；筑堰蓄流，涓滴必争。雨后山水骤至，纤路辄断；实不宜于挽运。臣察湖广转饟艰难，当于河南府陕州傍河诸州县积榖行转般之策。浚治丹河，宜若可缓』。上韪贻直言，格迈柱议不行。旋授户部尚书，总理陕西巡抚。

　　十三年七月，召还。八月，世宗崩，高宗即位；贻直入对，高宗出世宗遗念衣赐贻直，勖以始终一致。贻直泣，上亦泣不止。贻直疏言：『科、道及吏、礼二部，宜循旧制，用科目。官吏迁擢捐弃阶资，幸进者不以为公、沈滞者不胜其怨；宜亦循旧制，存阶级。河南各州、县报垦砂砾山冈，按亩升科，小民鬻儿女以应输将。州、县官劝捐，有损国体。请简廉明公正大臣抚绥其地，则情弊立见』。事下总理事务王大臣议行。

　　寻命署湖广总督。乾隆元年，疏言：『旧制州、县亏仓榖议罪，榖一石当银一两，时值实不及；诸杂粮皆视榖，尤失平』。部议：米一石当银一两，榖及诸杂粮皆当银五钱；着为令。武昌城西南当江、汉合流处，旧有长堤；贻直令所司履勘重筑，自王惠桥至土城矶堤千三百余丈，期三岁而毕。湖广为两淮行盐地，而地错入川、粤，凡巴东、归州、道州、宁远等九州岛县民私食川、粤盐；两淮盐政尹会一以为言。贻直言：『湖广行两淮盐，岁七十余万引。诸州、县僻远，两淮盐不至；强而行之，官商且交困』。部议如贻直奏。湖南城步等县苗酋蒲寅山、凤老一等为乱，贻直与巡抚高其倬等讨平之。上嘉其劳，召还；历工、刑、兵、吏诸部尚书。七年，命署直隶总督；复召还，协办大学士。

　　九年，授文渊阁大学士。十一年，加太子太保。贻直子奕昂，官山东运河道；以巡抚鄂昌荐，命署甘肃布政使。二十年，鄂昌坐事，籍没；得贻直请托状。上念贻直勤慎，不深罪；令致仕回籍，召奕昂还京。二十二年，上南巡，贻直迎驾沂州；令在家食俸。寻召还，仍授大学士；途中病作，遣御医就视。至京，命领工部，加太子太傅。二十五年，上以贻直成进士已六十年，赐诗奖为「人瑞」。寻常遇祀典，不必随班行礼，以肩舆入直。二十七年，贻直乞致仕；命不必兼摄工部，岁加俸五百金。二十八年，卒，年八十二；赠太保，祀贤良祠，谥「文靖」。

　　贻直为政持大体，不苟为异同。性强记，饬举止，善为辞令。年羹尧既诛，世宗问贻直：『汝亦羹尧荐耶』？贻直免冠，对曰：『荐臣者羹尧，用臣者皇上』。及事高宗，耄矣，尝奏事拜起舒迟；高宗问：『卿老惫乎』？贻直对曰：『皇上到臣年，当自知之』。高宗为霁颜。

　　子奕簪，乾隆十年进士，官左春坊左赞善。奕昂，以举人授刑部员外郎；自署甘肃布政使，召还京。旋授福建按察使，再迁兵部侍郎；以口语罢。奕瓖，官山西潞安知府；高宗命留京侍贻直，授四品京堂。

　　--选自原书卷三一○（「列传」九○）。

　　五十二

　　刘于义

　　陈大受

　　陈宏谋

　　刘于义

　　刘于义，字喻旃；江苏武进人。康熙五十一年进士，改庶吉士；授编修。在翰林，文誉甚着；凡有撰拟，辄称旨。

　　雍正元年，令直南书房；迁中允，再迁侍讲，督山西学政。三年，迁庶子；上谕以留心民事。岁饥，无积贮；奏请『岁以耗羡四万于太原、平阳、潞安、大同买米贮仓，春粜秋补』。上令巡抚伊都立酌量举行。

　　四年，一岁四迁，擢仓场侍郎。仓吏积习，鬻正米以购筛扬耗米抵额；于义严出入，稽余米定数，宿弊一清。七年，令察核西宁军需。八年，迁吏部侍郎。令与侍郎牧可登如山东察赈并按按察史唐绥祖劾济南知府金允彝袒邹平知县袁舜裔亏空，论如律。

　　九年，授直隶河道总督。奏天津截留漕粮，省津贴诸费；但给地方官耗米百之一。又奏青龙湾诸地，侍郎何国宗议建鸡心闸十四阻水，当停；并请展坝面，使无碍水道。均如议行。擢刑部尚书，仍理河务。寻署直隶总督。直隶盗犯，依律不分首、从，皆斩。大名劫盗十余案，每案数十人；于义以凶器祗田具、赃物仅米榖，乃饥民借粮争夺，非盗。奏请，得末减。直隶盗案视各省分首、从，自此始。

　　十年，署陕西总督。十一年，授吏部尚书，仍署总督。累疏言甘、凉为军需总汇，粮草价昂，兵饷不敷养赡；请酌借耔粮、农器，于瓜州诸地开垦屯种；耕犁以马代牛，并募耕夫二百，教回民农事。又于赤金、靖逆之北湃带湖及十八塔儿湾筑台堡，为保障；安家窝铺口别开渠，供灌溉。又疏请甘、凉设马厂，牧长、牧副视太仆寺条例；岁十一月，察马匹孳生多寡，为弁兵升降、赏罚。均如所请行。十三年，令大学士查郎阿代于义领陕甘总督；予于义「钦差大臣」关防，留肃州专筦军储。乾隆元年，奏言：『兰州浮桥始于前明，用二十四艘、两埠铁缆百二十丈；自有司递减四舟、缆仅七十丈，于是埠基砌入河心，水益湍急，冲溃屡见。请动用公帑改复原式，庶河宽水缓，以便行旅』。得旨允行。查郎阿入觐，于义仍署陕甘总督；二年，召还京。三年，查郎阿劾承办军需道沈青崖等私运侵帑，辞连于义；上遣侍郎马尔泰会查郎阿按治。于义坐夺官，并责偿麦稞价银三万余两。甘肃自康熙末、至雍正初，亏帑金一百六十余万，文书散缺；于义奉命察窍。逮任总督，部署西师，往返凡四年；屯田筑堡、安集流移、输送军粮战马，其劳最多。以簿领过繁，得过亦由此。

　　五年，起署直隶布政使。七年，授福建巡抚；疏请裁减闽盐课外加派。漳州民陈作谋、台湾民王永兴等谋为乱，遣将吏捕治。八年，调山西，召补户部尚书。

　　九年，调吏部尚书，协办大学士。御史柴潮生请修治直隶水利，命同直隶总督高斌勘祭。议浚■〈牛亡〉牛河，开白沟河支流西淀，亦开支河东淀，河道裁湾取直；子牙河疏河口，筑堤界别清、浑；疏凤河、浚塌河淀，引唐河入保定河；浚正定诸泉引以溉田，并修复营田旧渠闸：是为初次应举各工。十年，署直隶总督，加太子太保。是冬，报初次工竟。复议还乡河裁湾取直，筑运蓟河西堤，挑张青口支河；新安、新河拓广利渠，望都至安肃开沟，并裁永定河兜湾：是为二次应举各工。引塌河淀涨水入蓟运河，疏天津贾家口、静海、芦北口诸河及庆云马颊河、盐山宣惠河：是为三次应举各工。又令署直隶河道总督；疏请减庆云赋额，上命减地丁十之三，着为令。十二年夏，报二、三次工竟；召还。

　　十三年二月，奏事养心殿，跪久致仆，遽卒；赐祭葬，谥「文恪」。

　　陈大受

　　陈大受，字占咸；湖南祁阳人。幼沈敏；初授「内则」，即退习其仪。既长，家贫，躬耕山麓。同舍渔者夜出捕鱼，为候门，读书不辍。

　　雍正十一年，成进士，选庶吉士。乾隆元年，授编修。二年，大考翰詹诸臣；日午，上御座以待。大受卷先，奏列第一；超擢侍读，五迁吏部侍郎。

　　四年，授安徽巡抚。初视事，决疑狱，老吏骇其精敏。庐、凤、颍诸府时多盗，有司多讳匿；大受定限严缉，月获盗五十辈，得旨褒美。淮南北洊饥，发仓榖赈之，榖且尽，继以麦；又告粜江南、广东，且发且储。时频岁饥民掠米、麦以食，有司以盗论；哀其情，奏原六十余人。麦熟，禁躧曲造酒及大商囤积。又以高阜斜陂不宜稻、麦，福建安溪有旱稻名「畬粟」，不须溉灌--前总督郝玉麟得其种，教民试艺有获；因令有司多购，分给各州、县，俾民因地种植。事闻，上谕曰：『诸凡如此留心，甚慰朕怀』，

　　是年，调江苏。疏请饬粮道较定各州、县漕斛及先冬令民搜蝻子；屡谕嘉奖，并以搜蝻子法令直隶总督高斌仿行。常州、镇江、太仓三府州被水灾，发仓治赈。江南旧多借堰圩塘或有久废者，被水后尤多溃败，工巨费重，民力不能胜；大受出官粟借之，召民兴筑，计时而成；于江浦缮三合、永丰、北城诸圩，于句容复郭西塘、黄堰，苏州、太仓疏刘家河，灌溉潴泄，诸工毕举。七年秋，黄河决古沟，石林、高宝、兴泰、徐诸州县罹其患；大受驰视。以闻，上命截漕米协济。大受乃命多具舟，候水至，分载四出；舳舻数百里，一日而遍。丹阳运河口籍潮水灌输，淤沙需疏浚；大受奏定：六年大修、每年小修。后高宗南巡，御制「反李白丁都护歌」曰：『岂无疏浚方，天工在人补；轮年大小修，往来通商贾』。盖嘉其奏定岁修法，利于漕运也。十年，有旨蠲明年天下钱粮；大受疏：『请核准漕项科则，晓谕周知；汇核地丁、耗羡同漕项并完，酌定业户减租分数，通饬遵行』。得旨嘉奖。户部议禁商人贮米；大受谓：『商人贮米，得少利即散，贮不过一岁；民且利焉。请弛禁便』。又言：『城工核减，意在节用。用省而工恶，再修且倍之』。上皆韪其言。常州俗好佛，家设静堂，自立名教；江宁、松江、太仓渐染其习。大受疏请饬有司防禁，移佛入庙堂内，人田屋产量为处置。上谕曰：『此等事，须实力，不可欲速；不然，则所谓好事不如无也』。

　　十一年，加太子少保，调福建。十二年，疏言：『近海商民，例许往暹罗造船贩米。内渡时若有船无米，应倍税示罚』。部议从之。疏言：『巡台御史巡南北二路，台湾、凤山、诸罗、彰化四县具厨傅犒赏。往往滥准词讼，又于额设胥役外，俾奸民注籍，恃符生事』。上命自乾隆五年起，巡台御史均下部严议。又疏言：『台湾番民生业艰难，向汉民重息称贷；子女、田产，每被盘折。请拨台榖六万石，分贮诸罗、彰化、淡水诸县，视凤山例接济；其不愿借者，听』。报可。台湾民、番杂处，土音非译不通。有奸民杀人，贿通事移坐番罪，疑之；再鞫，竟得白。或言海上有岛十四，为田万余亩，可开垦；前政以入告。大受以岛地久在禁令，一旦开禁，聚人既多、生奸尤易，设兵弹压，为费弥甚，利不敌害；辄奏罢之。

　　召授兵部尚书。十三年，调吏部；协办大学士，军机处行走。十四年，金川平，晋太子太傅。秋，署直隶总督。

　　十五年，授两广总督。陛辞请训，上曰：『汝直军机处两年，万几之事皆所目击，即朕训也；何赘辞！惟中外一心足矣』。寻命协理粤海关。两粤去京师远，吏偷民哤；大受以猛治之，举劾不法吏，政令大行。十六年，以病乞解任；温诏慰留。未几，卒；赐祭葬，谥「文肃」，祀贤良祠。

　　大受眉目皆上起，丰髯有威；清节推海内。以微时极贫，禄不逮亲养，自奉如布衣时。子辉祖，自有传。

　　陈宏谋

　　陈宏谋，字汝咨；广西临桂人。为诸生，即留心时事；闻有邸报至，必借观之。自题座右，谓「必为世上不可少之人、为世人不能作之事」。

　　雍正元年，恩科--世所谓「春乡、秋会」，宏谋举乡试第一，成进士；改庶吉士，授检讨。四年，授吏部郎中。

　　七年，考选浙江道御史，仍兼郎中。监生旧有考职多以人代，世宗知其弊，令自首；而州、县吏藉察访，为民扰。宏谋疏请禁将来、宽既往；召见征诘，再三申论甚晰。乃允其奏，以是知其能。授扬州知府；仍带御史衔，得便宜奏事。丁父忧，上官留之；辞，不许。迁江南驿盐道，仍带御史衔，摄安徽布政使。又丁母忧，命留任；因乞假归葬。十一年，擢云南布政使。初，广西巡抚金鉷奏令废员垦田报部，以额税抵银，得复官；报垦三十余万亩。宏谋奏言：『此曹急于复官，止就各州、县求有余熟田，量给工本，即作新垦；田不增而赋日重，民甚病之。请罢前例』。上命云南广西总督尹继善察实，尹继善请将虚垦地亩冒领工本核实追缴。乾隆元年，部议再敕两广总督鄂尔达会鉷详勘；宏谋劾鉷欺公累民，开捐报垦不下二十余万亩，实未垦成一亩，请尽数豁除。时鉷内迁刑部侍郎，具疏辨；上命鄂尔达会巡抚杨纪曾确勘。二年，宏谋复密疏极论其事，高宗责『宏谋不待议覆，又为是渎奏！粤人屡陈粤事，恐启乡绅挟持朝议之渐』。交部议降调。寻鄂尔达等会奏报垦田亩多不实，请分别减豁；鉷以下降黜有差。三年，授宏谋直隶天津道。五年，迁江苏按察使。六年，迁江宁布政使。甫到官，擢甘肃巡抚；未行，调江西。九年，调陕西。十一年，复调回江西；寻又调湖北。十二年，川陕总督庆复劾宏谋在陕西爱憎任情，好自作聪明，不持政体；部议夺官，上命留任。未几，复调陕西；上谕曰：『此汝驾轻就熟之地，当秉公持重，毋立异、毋沽名！能去此结习，尚可造就也』。署陕甘总督。十五年，加兵部侍郎。其冬，河决阳武，调河南巡抚。十七年，调福建。十九年，复调陕西。二十年，调甘肃，再调湖南。疏劾布政使杨灏侵扣榖价，上嘉其不赡徇，论灏罪如律。二十一年，又调陕西。二十二年，调江苏。入觐，上询及各省水灾；奏言：『皆因上游为众水所汇，而下游无所归宿；当通局筹办』。上以所言中肯綮，命自河南赴江苏循途察勘。十二月，迁两广总督；谕曰：『宏谋籍广西，但久任封疆，朕所深信。且总督节制两省，专驻广东；不必回避』。二十三年，命以总督衔仍管江苏巡抚，加太子少傅。二十四年，坐督两广时请增拨盐商帑本，上责宏谋市恩沽名，痼习未改；下部议夺官，命仍留任。又以督属捕蝗不力，夺总督衔，仍留巡抚任。二十六年，又以失察浒墅关侵渔舞弊，议罢任；诏原之。谕责「宏谋模棱之习，一成不变』；调抚湖南。二十八年，迁兵部尚书，署湖广总督，仍兼巡抚。召入京，授吏部尚书，加太子太保。

　　宏谋外任三十余年，历行省十有二、历任二十有一。莅官无久暂，必究人心风俗之得失及民间利病；当兴革者，分条钩考，次第举行。诸州、县村庄河道，绘图悬于壁；环复审视，兴作皆就理。察吏甚严；然所劾必择其尤不肖者一、二人，使足怵众而止。学以不欺为本，与人言政，辄引之于学；谓「仕即学也，尽吾心焉而已」。故所施各当，人咸安之。在扬州，值水灾，奏请遣送饥民回籍，官给口粮得补入赈册；报可。盐政，令淮商于税额外，岁输银助国用。自雍正元年始，积数千万，率以空数报部；及部檄移取，始追征实，阴亏正课。宏谋奏停之。在云南，方用兵，猓夷运粮苦道远；改转般递运，民便之。增铜厂工本，听民得鬻余铜，民争趋之；更凿新矿，铜日盛，遂罢购洋铜。立义学七百余所，令苗民得就学，教之书；刻「孝经」、「小学」及所辑「纲鉴」、「大学衍义」，分布各属。其后边人及苗民多能读书取科第，宏谋之教也。在天津，屡乘小舟咨访水利，得放淤法：水涨挟沙行，导之从堤左入堤右出。如是者数四，沙沈土高，沧、景诸州悉成沃壤。按察江苏，设弭盗之法，重诬良之令；严禁淹亲柩及火葬者。在江西，岁饥，告籴于湖广；发帑缮城垣、筑堰埭、修圩堤闸坝，以工代赈。南昌城南罗丝港为赣水所趋，善冲突，建石堤捍之；左蠡朱矶当众水之冲，亦筑堤百丈，水患以平。又以钱贵，奏请俟云南铜解京过九江，留五十五万五千斤开炉鼓铸；并以旧设炉六，请增炉四：诏并许之。又以仓储多亏缺，请令民捐监，于本省收榖，以一年为限；限满，上命再收一年。又以民俗尚气、好讦讼，请令各道按行所属州县察有司自理，词讼毋使延阁滋累；上命实力督率，毋徒为具文。在陕西，募江、浙善育蚕者导民蚕；久之，利渐着。高原恒苦旱，劝民种山薯及杂树；凿井二万八千有奇，造水车，教民用以灌溉。陕西无水道，惟商州龙驹寨通汉江，滩险仅行小舟；宏谋令疏凿，行旅便之。又以陕西各属常平仓多空廒，亦令以捐监纳榖；并请开炉铸钱如江西例，户部拨运洋铜铸罄，云南铜应用，钱价以平。请修文、武、成、康四王及周公、太公陵墓，即以陵墓外余地召租，得息岁葺治：皆下部议行。在河南，请修太行堤。又以归德地洼下，议疏商邱丰乐河、古宋河、夏邑响河、永城巴沟河；民力不胜，请发帑浚治。既至福建，岁歉米贵，内地仰食台湾；而商舶载米有定额，奏弛其禁以便民。又疏言：『福建民嚣竞多讼，立限月为稽核；以已、未结案件多寡，课州、县吏勤惰』。又言：『福建地狭民稠，多出海为商，年久例不准回籍；请令察实内地良民或已死而妻妾子女愿还里者，不论年例，许其回籍』。从之。在湖南，禁洞庭滨湖民壅水为田，以宽湖流；使水不为患，岁大熟。江南灾，奏运仓榖二十万石济之，仍买民榖还仓。再至陕西，闻甘肃军需缺钱，拨局钱二百万贯济饷；上嘉其得大臣任事体。疏请兴关外水利，浚赤金、靖逆、柳沟、安西、沙州诸地泉源；上命后政议行。又以准噶尔既内附，请定互市地，以茶易马充军用；诏从之。其治南河，大要因其故道开通淤浅，俾畅流入海；督民治沟洫，引水由支达干，时其蓄泄。徐、海诸州多弃地，遇雨辄滛溢，课民开沟，即以土筑圩，多设涵洞为旱潦备；低地，则令种芦苇，薄其赋。其在江苏，尤专意水利：疏丁家沟，展金湾坝，浚徐六泾、白茆口，泄太湖水；筑崇明土塘，御海潮；开各属城河。又疏言：『苏州向设普济、育婴、广仁、锡类诸堂，收养茕独老病并及弃婴；请将通州、崇明滨海淤滩除附近民业着听升科，余拨入堂。又通州、崇明界新涨玉心洲，两地民互争；请并拨入，以息争竞』。上谕曰：『不但一举而数善备，汝亦因此得名也』！及督湖广，疏言：『洞庭湖滨居民多筑围垦田，与水争地；请多掘水口，使私围尽成废壤，自不敢再筑』。上谕曰：『宏谋此举不为煦妪小惠，得封疆之体』。逮入长吏部，疏言：『文武官弁，均有捕盗之责。乃州、县捕役，平时豢盗；营兵捕得，就谳时任其狡展，或且为之开脱。嗣后应令原获营员会讯』。上嘉其所见切中事理。又疏言：『河工办料，应令管河各道亲验加结。失事，例应文武分偿；而参、游，例不及。应酌改画一』。下河督议行。又言：『匿名揭帖，循例当抵罪。所告款内有无虚实，仍应按治；则宵小不得逞奸，有司亦知所警』。上亦韪之。

　　二十九年，命协办大学士。三十二年，授东阁大学士兼工部尚书。三十四年，以病请告；迭谕慰留。三十六年春，病甚；允致仕，加太子太傅，食俸如故。赐御用冠服，命其孙刑部主事兰森侍归；诏所经处有司，在二十里内料理护行。上东巡，觐天津行在；赐诗宠其行。六月，行至兖州韩庄，卒于舟次；年七十六。命祀贤良祠，赐祭葬，谥「文恭」。

　　宏谋早岁刻苦自励，治宋五子之学，宗薛瑄、高攀龙；内行修饬。及入仕，本所学以为设施。莅政必计久远，规模宏大、措置审详。尝言：「是非度之于己，毁誉听之于人，得失安之于数」。辑古今嘉言懿行，为「五种遗规」；尚名教、厚风俗，亲切而详备。奏疏文檄，亦多为世所诵。

　　曾孙继昌，字莲史；嘉庆二十四年乡试、二十五年会试、廷试，俱第一。授修撰，历官至江西布政使。

　　--以上选自原书卷三一四（「列传」九四）。

　　五十三

　　那苏图

　　王恕

　　那苏图

　　那苏图，戴佳氏，字羲文；满洲镶黄旗人。康熙五十年，袭拖沙喇哈番世职，授蓝翎待卫。雍正初，四迁兵部侍郎。二年，出为黑龙江将军。八年，调奉天将军。乾隆元年，擢兵部尚书。

　　二年，调刑部；授江南总督。协办吏部尚书顾琮请江浙沿海设塘堡、复卫所，下督、抚详议；三年，那苏图奏：『明沿海卫所，武事废弛；我朝裁卫改营，江南有金山、柘林、青村、南汇、川沙、吴淞、刘河诸营，提督驻松江控制。崇明、狼山二镇对峙，海口塘汛声势连络，无庸复设卫所。濒海炮台，应改建者一，华亭漴缺墩；应增建者二，柘林南门、福山挑山嘴；应移建者一，吴淞王家嘴；应修者一，刘河北七丫口。并请改旧制，撤墙设墩，置木盖，留贮药之屋。并请城茜泾，设兵崇明西南二条监河、顾四房港、堂沙头港诸地』。下部议行。江南旱，上命拨福建仓榖三十万石治赈；那苏图奏言：『江、广诸省买米次第运至，无灾州、县本年漕粮全数截留；两江不患无米。福建海疆重地，且不产米；请留十万石分拨灾区，以二十万石运还福建』。上嘉其得封疆大臣之度。四年，诏免两江地丁钱粮；奏言：『向例蠲免，不分贫富。但富户遇歉，未伤元气；贫民素乏盖藏，多免一分，即受一分之惠。请以各州、县实征册为据，额粮五钱以下者，全蠲；五钱以上者，酌量蠲免；五两以上者，无庸议蠲』。上谕曰：『卿能如此酌议、如此担当，诚为可嘉！古人云：「有治人，无治法」；当访察胥役，毋令因事扰民，则全美矣』。以忧去。

　　五年，授刑部尚书；旋出署湖广总督。六年，调两江。七年，调闽浙。疏裁阖省盐场浮费；场员受年节规礼，以不枉法赃论罪。八年，疏言：『温、台二洋渔船，汛兵向有陋规；总督李卫奏改涂税，嵇曾筠又请减半征收。渔船出洋，海关征梁头税、有司征渔课，不当复加涂税』。命永远革除。九年，疏言：『台湾孤悬海外，漳、泉、潮、惠流民聚居。巡台御史熊学鹏议令开荒，臣思旷士久封，遽行召垦，恐匪徒滋事；已令中止』。报闻。

　　旋调两广。十年，条奏：『两广盐政，请以商欠盐价羡余分年带征。商已承替，令承替者偿；官或侵渔，令侵渔者偿。埠商占引地逋成本，斤逐另募。盐课外加二五、加一，并属私派；悉行禁革』。又调直隶。十一年，条奏八旗屯田章程。十二年，上东巡，那苏图从至通州，赉白金万。条奏稽察山海关诸事，并如所奏议行；加太子少傅。十三年，加太子太保，授领侍卫内大臣，仍留总督任。那苏图请赴金川军前佐班第治事，上不许。

　　十四年，命暂署河道总督。卒，赐祭葬，谥「恪勤」

　　王恕

　　王恕，字中安；四川铜梁人。康熙六十年进士，改庶吉士。雍正元年，吏部以员外郎缺员，请以庶吉士拣补；恕与焉。自员外郎迁郎中，考选广西道御史；转兵科给事中，出为江南江安粮道，再迁广东布政使。

　　乾隆五年，署福建巡抚。上谕之曰：『勉力务实，勿粉饰外观。封疆大吏，不可徒自立无过之地，遂谓可保禄全身也』！旋奏：『臣到任数月，官方、民俗、积储、兵防已得其大略。漳、泉素刁悍，已严谕有司勤为听断，力行整刷。民俗尚华靡，督臣德沛以俭朴化民，臣更当倡导为助。合省常平仓榖，至四年岁终共存一百三十四万、又收捐监榖十五万，委道、府切实察核』。报闻。六年，奏言：『台湾各县最称难治，于繁缺知县内拣选调补，多以处分被驳。请嗣后调台官员，虽有经征、承追各案，准予题调』。上谕曰：『用此定例则不可，随本奏请则可』。又奏：『各乡社榖，向俱借存寺庙。请于四乡村镇适中处，分建仓房；工费即以社榖拨充，俟将来续收补项』。又奏免崇安无田浮赋一千二百五十一顷及闽县加征无着学租。又奏：『福建多山，田零星合计成亩。嗣后民间开垦不及一亩与虽及一亩而地角山头不相毗连者，免其升科』。均从之。实授巡抚江苏。布政使安凝条奏赈务，上发各督、抚察阅；恕疏言：『救灾之法有三：曰赈、曰粜、曰借。此三者，实心办理帮助民，奉行不善则害政。以赈而论，地方有司于仓猝查报时，分极贫、次贫；一有差等，便启弊端。里甲于此酬恩怨，胥役于此得上下；而民之冀幸而生觖望者，更不待言。盖贫富易办，极、次难分；如以有田为次贫、无田为极贫，一遇旱涝，颗泣皆无，有田与无田等也。如以有家为次贫、无家为极贫，则无从得食，相忍守饥，完聚与茕独同也。与其仓猝分别，开争竞之门；莫如一视同仁，绝觊觎之望。臣愚以为初赈似应一律散给，加赈再行分别；庶杜争端。以粜而论，定例：石减时价一钱，俾小民升斗易求，牙商居寄无望；诚接济良法。乃有司每多请过减，倘轻听准行，势必希图多粜，规利者云集喧嚣；且米偿太贱，商贩不前。臣请嗣后平粜，仍照定例斟酌办理；使灾民实沾升斗之惠，而棍徒囤户难行冒滥之奸。以借而论，动公家之银，为百姓谋有无、通匮乏；此「周官」恤贫遗法也。然使办理未协，官民交累。假如荒年，田土无力耕种，有司借给耔种，犹可获时即偿；若告贷银、米以给口食，则必计其能还而后与之。狡黠之流，遂谓官有偏私，不免造谤生事。有司不得已略为变通，而无力还官，差拘征比，民无安息。是始则借不能遍，因争鉷而被刑；继则还不能清，迫追呼而更困：名为利民，实为病民。且年久不清，蒙恩豁免，帑项终归无着。臣以为与其借而无偿，莫如赈而不借：此皆当先而熟筹者也』。报闻。旋以官按察使时删改囚供，下吏部，召诣京师。上以恕居官贤否？询闽浙总督策楞，又命新任巡抚刘于义考察。策楞言：『恕操守廉洁，老成持重；惟识力不能坚定』。于义亦言：『恕廉洁，百姓俱称安静和平，绝无扰累；惟不能振作』。上谓两奏皆至公之论。

　　寻补浙江布政使。旋卒。

　　恕治事不苟。初授湖北粮道，押运赴淮，以船户挟私盐，自请总督纠劾。任江安粮道，整饬漕务，尤有声。充福建乡试监临，武生邱鹏飞以五经举第一，士论不平；奏请覆试。寻察出实使其弟代作，吏议降调；上特宽之。

　　五十四

　　喀尔吉善（子定长）

　　苏昌

　　吴士功

　　喀尔吉善（子定长）

　　喀尔吉善，字澹园，伊尔根觉罗氏；满洲正黄旗人。先世居瓦尔喀。有赫臣者，当太祖创业时来归，授牛彔额真，使叶赫；叶赫部长金台石使人戕之。太祖灭叶赫，令其子克宜福手刃其仇以祭。克宜福从军有功，世职至三等阿达哈哈番。克宜福子喀齐兰，官至正黄旗副都统；孙凯里布，宦至吏部尚书：皆袭世职。喀尔吉善，降袭拜他喇布勒哈番，授上驷院员外郎；历工部郎中，兼袭世管佐领。雍正六年，命偕通政使留保如广按署巡抚阿克敦等被劾状。八年，擢兵部额外侍郎；九年，授侍郎。十三年，以验马不实，夺官；令往盛京收粮。

　　乾隆元年，起废籍，命管圆明园八旗兵丁；复往盛京收粮。奏禁八旗台站官兵与朝鲜贸易；上谕曰：『官兵不暇贸易，亦不谙贸易；当令商民与互市，务均平交易，毋抑价、毋强索』！三年，擢内阁学士，迁户部侍郎，协理步军统领刑名事务；调吏部。四年，命兼管三库。

　　五年，授山西巡抚。上闻山西布政使萨哈谅、学政哈尔钦皆贪婪，询喀尔吉善；喀尔吉善疏劾，命侍郎杨嗣璟会鞫，论如律。上以喀尔吉善不即劾，下部议，夺官；命宽之。又劾河东盐政白起图贪婪；白起图疏办，命副都统塞楞额往鞫，论如律。

　　七年，调安徽。八年，复调山东。疏言：『山东岁饥，民多流亡，而邻省贫民亦有转入山东觅食者；请饬官吏劝各回故土，以待治赈』。上谕曰：『所见甚得体。各省督、抚当于平居无事时，委曲开导，使知敦本务实力田。逢年若轻弃其乡，本业既荒，无所依倚；即国家收养资送，亦不得已之举，非可恃为长策也』。又以济南、武定、东昌三府遇旱，济南、东昌府仓存榖缓急可相通，武定无仓；请拨登、莱二府仓榖，以济民食。九年，疏言：『方春粮价踊贵，贫民艰食；请酌量减粜』。又言：『山东兵米本、折兼支，春季价昂，支折色；秋季价减，支本色。请春、秋二季，本、折更换』。又请修德州、海丰、惠民、乐陵城工以代赈；复以济南、武定诸属县麦复不登，令于曹、沂诸府丰收之区采买接济。上皆允之。直隶藁城知县高崶请开临淄、即墨、平阴、泰安、沂、费、滕、峄诸县银铜铅铁各矿，事下喀尔吉善勘奏；奏言：『东省拱卫神京，地跨四府八县，形势联属；矿洞久经封禁，未便开采。利之所在，众必共趋；恐济武灾区、沂曹盗薮别生事端，应及封禁』。上亦如其请。

　　十一年，迁闽浙总督。台湾生番为乱，遗兵讨之。奏言：『台湾流民日多、匪类肆窃，甚或恣行不法，民间谓为「闯棍」；请令窃案再犯及闯棍治罪后，并逐回内地』。

　　又请在台人民迎取眷属，限一年给照过台。浙江处州总兵苗国琮请于官山种树，储战船桅木之用；下喀尔吉善勘奏。奏言：『今有司种树，须先糜帑；且必百十年后始中绳墨，日久稽察非易。不若许民自种，在官不费经营而巨材可获实用』。从之。疏劾浙江巡抚常安贪婪，命大学士讷亲往鞫得实，论如律；诏嘉其公直，加太子少保。疏言：『宁海东湖旧与海通，宋后失修；饬府、县察形势土性，导士民输资筑堤，拨为世业，定限升科』。上谕曰：『劝课农桑、兴修水利，务本之图也；欣悦览之』！十五年，加兵部尚书衔。十六年，上南巡，蠲江南积逋二百余万；浙省无逋赋，亦特蠲本年正赋三十万，制诗褒之。十七年，以年老乞休；温诏慰留。疏言：『闽省产米少，本岁丰稔，宜为储备。请见存仓榖不及半者，令购足数；已及半而本地榖贱，亦以原存粜价买补』。上是之。漳州民蔡荣祖谋乱事沁，捕获，置之法；与议叙。十九年，加太子太保。上以八旗生齿日繁，许在京汉军改入民籍，推行于各省；喀尔吉善与福州将军新柱疏言：『汉军愿为民，无问世族、闲散，许入民籍；如别无生计，坐补绿营粮缺。所遗马、步甲，以满洲兵坐补』。

　　二十二年秋，病疡；遣医偕其子定敏驰视，赐人参。未几，卒；赐祭葬，谥「庄恪」。

　　定长，喀尔吉善子。初授内阁中书，迁侍读；擢江南徐州知府。四迁至巡抚，历安徽、广西、山西、贵州诸省。十八年，湖广总督永常奏请于邻省会哨；定长奏：『贵州邻省联界，苗夷环处；遽行会哨，苗性多猜，或滋事变。请停止』。从之。二十年，题请原任黔西知州黄秉忠入祀「名宦」；上以秉忠为总督廷桂父，瞻徇市恩，降旨严斥。二十二年，上南巡，请入觐；命便道省喀尔吉善，赐诗褒宠。寻命与尚书刘统勋按云贵总督恒文贪婪状，即命署云贵总督。调山西巡抚；未之任，丁父忧。

　　旋授副都统衔，往西路军营督屯田事。补兵部侍郎，授福建巡抚；迁湖广总督。

　　三十三年，卒；谕部议恤。寻署总督高晋劾荆州副都统石亮衰庸，上责定长徇庇，罢恤典。

　　苏昌

　　苏昌，伊尔根觉罗氏，满洲正蓝旗人；满丕子。康熙五十九年，自监生，考取内阁中书；迁侍读，考选浙江道御史。

　　乾隆元年，命巡察吉林；奏言：『船厂、宁古塔、三姓、白都讷、阿尔楚喀等处满官不知律例，讼案稽延，累民；请自京师遣官往理』。三年，转礼科给事中；屡擢至奉天府尹。十一年，奉天被水，苏昌请设厂四乡，增办赈官吏公费；又请禁游民往来奉天等处。

　　十四年，擢广东巡抚。十六年，署两广总督。广西巡抚舒辂请于思陵土州沿边种竻竹，杜私越；土目因以侵夷地致衅。苏昌奏：『镇安、太平、南宁等沿边二千余里，无论种竹难遍，料理稍疏，事端转启。请更正』。上责舒辂轻率，寝其事。苏昌奏：『琼州，海外瘠区，贫民生计艰难。有可垦荒地二百五十余顷，请招民开垦，免其升科』。从之。召来京；十九年，授吏部侍郎。

　　二十四年，署工部尚书，授湖广总督。在籍御史孙绍基称与按察使沈作朋旧为同官，因以取赇；苏昌劾奏抵罪，并请定回籍之员与有司交结处分。苏昌劾湖北巡抚周琬乖张掩饰，上调苏昌两广，命继任总督爱必达察琬；爱必达发琬匿灾、徇劣吏状，夺官，戍巴里坤。苏昌至广东，又劾碣石总兵王陈荣贪黩，夺官、论如律；加苏昌太子太保。二十九年，奏言：『广东产米不敷民食，宜多贮社榖以补常平不足。请嗣后息榖统存州、县备赈，免其变价』。从之。

　　调闽浙总督。在两广荐盐运使王概，概以赃败，下吏议；御史罗暹春因刻苏昌瞻徇胡涂，不堪节制海疆。上曰：『苏昌不能辞失察之咎；节制海疆，乃朕所简用，非御史所宜言』。苏昌别疏劾知县刘绍汜，下刑部。上以暹春与绍汜同为江西人，疑暹春劾苏昌为绍汜地，诘责暹春，改主事；命苏昌留任。三十年，台湾淡水生番为乱，焚鲎壳庄。民死者五十余；苏昌檄按察使余文仪会台湾总兵督兵讨平之。

　　三十三年，入觐。卒，谥「悫勤」。子富纲，官云贵总督。

　　苏昌在两广，有巨室横毙人母，诬其子，狱久具、勾决本已下；苏昌疑其冤，亲鞫之。得实，疏自劾；上奖谕之，置知县于法，时论称焉。

　　吴士功

　　吴士功，字惟亮；河南光州人。雍正十一年进士，选庶吉士；改吏部主事，累迁郎中，考选御史。奏言：『部院大臣简用督、抚，调所属司员以道、府题补，恐滋偏听交结诸弊。请照雍正旧例停止』。从之。御史仲永檀言：『密奏留中，近多泄漏』；敕王大臣诘问，举士功劾尚书史贻直疏以对。上出士功疏，戒以不悛改，当重谴。

　　七年，授山东济东泰武道；丁忧。服阕，调直隶大名道，改山东兖沂曹道。属县饥，上南巡迎驾，召对以闻，为截留粮米六十万石赈，上命士功董其事。旱蝗为灾，督吏捕治；昼夜巡阅，未及旬蝗尽。调湖南粮道，巡抚阿克敦疏留，调山东粮道。再迁湖北按察使。

　　二十二年，护巡抚。河南饥，敕湖北发毗连州、县仓米运河南，即留本年应运漕粮归仓；士功奏：『湖北地卑湿，米难久贮；请以一米改收二榖还仓』。报闻。迁陕西布政使，护巡抚。疏言：『宜君、榆林、葭州、怀远、府谷、神木、靖边、宁远诸州县先旱后潦，拨宁夏米麦五万石分赈怀远、靖边诸县，中阻黄河，河冰即难挽运，臣饬先期速运；拨绥德等四州县米二万石协济榆林、葭州，山路崎岖，臣饬添雇骡驼速运：俾民早沾实惠』。谕令竭力妥为之。调直隶。奏请抚藩离任，将库项有无亏空奏明，新任抚藩亦于交代限内另折奏闻，仍照例出结保题，以除挪借积弊；上以所奏简而易行，命着为例。二十三年，复调陕西，护巡抚。疏言：『延安府兵米，各县运府仓；弁兵赴府支领，路远费倍，耗损过半。请甘泉、宜川、延川、延长四县，本县征放支给』。又奏：『陇州沂阳县跬步皆山，岁征屯豆；请改折色，解司充饷』。俱从之。

　　擢福建巡抚。二十四年，奏请捕私铸，按钱数多寡治罪；又奏获南洲盗八十余人，与总督杨廷璋疏请改定南洲塘汛。又奏：『福建九府、二州常平缺额榖三十一万石有奇、台湾积年平粜未买榖十五万石有奇，皆令补足。浙西歉收，请拨台湾榖十万石听浙商贩运，风汛不便；先发内地沿海府、县仓榖拨给，俟台湾榖运到还仓。一转移间，无妨于闽、有益于浙』。上嘉之。二十五年，奏『寄居台湾，皆闽、粤滨海之民。乾隆十二年复禁止移眷，民多冒险偷渡。内外人民皆朝廷赤子，向之在台湾为匪者，均只身无赖；若既报垦立业，必顾惜身家，各思保聚。有的属在内地者，请许报官给照，迁徙完聚』。又条奏：『稽查滨海渔船，令取船主、澳甲保结；出口逾期不还，责成澳甲、船主查报。稽察携带多货，帆樯编字号、书姓名，免匪舟溷迹』。均从之。寻以福建民多械斗，由大族欺凌小族；疏请『大户恃强纠众，拟情实；小户被欺抵御，拟缓决』。刑部拟驳；上谕曰：『福建械斗，最为恶俗。士功乃欲以族大、族小分立科条，是使械斗者得以趋避其词，司谳者因而高下其手。士功夙习沽名，宜刻自提撕，勿自贻伊戚』！二十六年，廷璋劾提督马龙图挪用存营公项，令士功严谳；会奏：『龙图借用公项，已于盘查时归补；援自首例，减等拟徒』。上以龙图败露后始行归补，且将登记数簿焚毁，又增舞文之罪，不得以自首论；因究诘出何人意。寻覆奏「士功主政」；上夺士功官，发巴里坤效力自赎。

　　二十七年，廷璋奏闽县民杨魁等假造敕书承袭世职，投抚标效力；上令巴里坤办事大臣诘责士功，并令自揣应得处分，赎罪自效。士功输银赎罪，令释回。旋卒。

　　子玉纶，二十六年进士，自检讨累迁兵部侍郎，督福建学政；复降授检讨。

　　--以上选自原书卷三一六（「列传」九六）。

　　五十五

　　任举

　　任举

　　任举，山西大同人。雍正二年武进士，以守备，发陕西；累迁固原提督左营游击，署城守营参将。乾隆十一年二月，固原兵变，夜攻提督许仕盛，毁辕门将入；举闻乱，单骑诣鼓楼，鸣角招营兵未变者--纔五十人，部勒使成列；变兵惧，退掠市廛；举追及，手刃五十余人，禽四十余人。变兵出城南门，还攻东、西二门；举守东门、右营游击铁保守西门御战，变兵溃。事定，总督庆复以闻，擢中军参将。

　　十二年，令征金川，隶总督张广泗军；寻授西凤协副将。举至军，举总兵许应虎、副将高宗瑾、参将贾国良攻色底贼碉，击以炮二百余发，碉一角圯、垣凿孔，发炮密如鳞比。举度我军炮小，不能下，将移军退；守贼出战，再设伏败之。十三年，上谕谓：『在军诸将，狃于瞻对之役，庸懦欺蒙，已成夙习。今别用举等皆未从征瞻对，无所掣肘；宜鼓励勇往』。广泗亦奏：『在川镇将，忠诚勇干无出举右者；令率汉、土兵三千取道攻昔岭』。寻又奏令署重庆镇总兵。举与参将王恺自牛厂至素可尼山，时五月遇大雪，辟道以行，经撒乌山至昔岭山梁。山北曰木冈，孤峰当道，贼置城卡守隘；举督兵攻卡，凭高发炮，洞其垣；令土兵缘沟潜进，毁贼碉。师循出山腰，克贼卡，遂陟中峰，以千人驻守；进攻木冈。时总兵哈攀龙师至马沟右梁，阻松林不得进；广泗令自纳喇沟出昔岭右，与举合攻木冈贼所置城卡。力战未即下，举察昔岭左有道通卡撒，中经得思柬、木达沟，贼皆置碉焉；总兵冶大雄方自卡撒进，举与合军焚木达沟诸碉，围得思柬，断其汲道，督兵挟斧斫贼，贼堕岩遁，得大小碉三。进攻色尔力石城，分兵为三道：举督兵直攻石城，攀龙出其右、副将唐开中及国良出其左，越沟度林攻贼所置木城，国良战死。六月己已，举与攀龙、开中合攻石城；城坚甚，我师方力攻，贼三百余自西南林内出，举督兵与战，被创，战益力，枪复中要害，遂卒。攀龙入林杀贼，以其尸还。时上方令举真除，经略大学士讷亲以举死事闻；上阅疏，为泣下，并谕『举忠愤激发，甘死如饴；而朕以小丑跳梁，用良臣于危地，思之深恻』！命视提督例赐恤，加都督同知，谥「勇烈」，祀昭忠祠；官其子承恩都司、承绪千总。

　　承恩丧终入谢，上以尚幼，命传谕其母善教之。二十四年，授三等侍卫；累迁福建陆路提督。五十二年，台湾林爽文为乱，承恩请往讨之。师无功，逮诣京师，罪当死；上宽之。五十三年，赦出狱。五十五年，复授巡捕营参将，迁副将；卒。承绪官巡捕营游击，市中火，赴救被创，卒。上赦承恩，谓其未有子，承绪又死勤事，不可使举无嗣也。

　　--选自原书卷三一八（「列传」九八）。

　　五十六

　　武进升（马负书）

　　武进升（马负书）

　　武进升，山西宁乡人；其后改籍江南江宁。初以张姓入伍，稍迁浙江温州镇标守备。雍正初，闽浙总督满保疏荐；引见，授三等侍卫，属怡亲王允祥。

　　寻外授江宁游击，累迁福建陆路提督；言『闽省不习骑射，加意督率，弓力渐增；马兵出马、收马，较前改观』。高宗谕以『如此方不负任使；然亦不可欲速，尤贵为之以实、要之以久』。进升与总督喀尔吉善忤，疏言：『喀尔吉善外似和平，心实刚愎。令臣密察水师提督张天骏营伍，臣辞以水师非所辖；督臣正言厉色，必令臣密察。及察知水师陋规，告之督臣；督臣置不问，反与天骏契合。臣察漳州营马，值总兵马负书为督臣旧部，巧为徇私，令臣无地自容』。又疏言喀尔吉善衰惫状。上斥进升支离狂率。喀尔吉善亦劾进升徇所属纵兵行窃，因左授江南狼山镇总兵；进升疏谢，谕曰：『汝无他过，祗好胜多事，故左授示薄惩。若不知改，或遂委靡、一切姑息，皆不可也』。居数月，擢江南提督；以老罢。

　　再起，终浙江提督。卒，年八十余；谥「良毅」。

　　马负书，汉军镶黄旗人。乾隆元年一甲一名武进士，授头等侍卫；累迁福建漳州镇总兵。疏言：『漳州民好斗，有所谓「闯棍」结党肆行，土豪养为牙爪；请严治之』。上下其章喀尔吉善，令体察惩治。历琼州、金门、台湾、狼山诸镇，署古北口提督。疏言：『兵习陈法，无济实用。应于秋、冬收获后择地成列，为仰攻、旁击势；分合进退，以金鼓为节。常月教场演习，仍依营制』。得旨允行。授福建陆路提督。卒，谥「昭毅」。

　　--选自原书卷三二四（「列传」一○四）。

　　五十七

　　阿桂

　　阿桂

　　阿桂，字广庭；章佳氏。初为满洲正蓝旗人；以阿桂平回部，驻伊犁治事有劳，改隶正白旗。父大学士阿克敦，自有传。

　　阿桂，乾隆三年举人；初以父荫，授大理寺丞，累迁吏部员外郎，充军机处章京。十三年，从兵部尚书班第参金川军事。讷亲、张广泗以无功被罪，岳锺琪劾阿桂结张广泗、蔽讷亲，逮问。十四年，上以阿克敦年老，无次子，治事勤勉；阿桂罪与贻误军事不同，特旨宥之。寻复官，擢江西按察使；召补内阁侍读学士。

　　二十年，擢内阁学士。时方征准噶尔，命阿桂赴乌里雅苏台督台站。逾年，父丧，还京。旋复遣赴军，授参赞大臣；命驻科布多，授镶红旗蒙古副都统。二十二年秋，授工部侍郎。辉特头人舍楞约降，唐喀禄以兵往会，为所袭；阿桂率兵策应。上嘉之，赐花翎。上命阿桂与策布登扎布合军击舍楞，毋使逃入俄罗斯；阿桂言：『得降贼，谓舍楞将逃土尔扈特；或不达，且复回准噶尔。邀之中路，可禽献』。上责其观望，召还京。是年，准部平，复命赴西路与副将军富德追捕余贼。霍集占叛，二十四年，命赴霍斯库鲁克，从富德进讨。八月，逐贼至阿勒楚尔；又至伊西洱尔库尔淖尔，回众降，霍集占走拔达克山。是年，回部平；上以阿克苏新附--为回部要地，命阿桂驻军绥抚。二十五年，移驻伊犁。阿桂上言伊犁屯田、阿克苏调兵诸事，上嘉其勇往，命专司耕作营造，务使军士、回民皆乐于从事。时西域初定，地方万余里，优莽尚众，与俄罗斯邻；上诏统兵诸大臣议。咸谓沙漠辽远，牲畜凋耗，难驻守；阿桂疏言；『守边以驻兵为先，驻兵以军食为要。伊犁河以南海努克等处水土沃衍，宜屯田。请增遣回民娴耕作者往屯，增派官兵驻防，协同耕种。次第建置城邑，预筹马驼、置台站，运沿边米赴伊犁；简各省流人娴工艺者，发备任使』。又奏定山川、土榖诸祀典。上用其议；阿桂造农器，督诸屯耕获，岁大丰。二十六年，疏言：『伊犁牧群蕃息，请停内地购马驼；增招叶尔羗、喀什噶尔、阿克苏、鸟什回民诣伊犁，广屯田』。皆称旨。迭授内大臣、工部尚书、镶蓝旗汉军都统，仍驻伊犁；奏马纳斯、库尔喀喇、乌苏晶河三地屯田，人授十五亩。二十七年，疏定约束章程，建绥定、安远二城，兵居、民房次第立，一如内地；数千里行旅宴然。予骑都尉世职。召还，赐紫禁城骑马，命军机处行走；调正红旗满洲都统，加太子太保。

　　二十九年，命署伊犁将军。寻调署四川总督。时金川土司郎卡与绰斯甲布等九土司构衅，阿桂巡边，尽得郎卡狡狯怙恶状并悉其山川形势入奏。是冬，召还京。三十年，上南巡，命留京治事。乌什回赖黑木图拉作乱，诏驰赴乌什，与将军明瑞攻之；赖黑木图拉中矢死。众伯克复推额木色图拉抗我师，自三月至八月，攻城不下；明瑞军其北、阿桂军其南，作长围困之，绝其水道。贼粮尽内讧，沙布勒者擒额色木图拉以献；乌什平。上责其迟延，示怯损威；部议夺官。命留任，驻雅尔城。旋复夺尚书，命还伊犁助明瑞治事。阿桂疏请移雅尔城于楚呼楚，从之。三十二年，授伊犁将军。请自楚呼楚至乌尔图布拉克设三台，以通雅尔；下部行。

　　缅甸扰边，总督刘藻、杨应琚先后得罪去，上命明瑞率师讨之；至猛育，粮尽，战没。大学士傅恒自请行；三十三年，以傅恒为经略、阿桂及阿里衮为副将军，仍援阿桂兵部尚书、云贵总督。三十四年，以明德为总督，令阿桂专治军事。阿桂请由铜壁关抵蛮暮，伐木造舟俟经略至军，进攻老官屯；且言军粮不给。上以为畏怯，罢副将军，改授参赞大臣。九月，舟成，傅恒亦至，分三路进；傅恒出万仞关，由大金沙江西经猛拱、暮鲁至老官屯，阿里衮率舟师循江下，阿桂率蛮暮新舟出江会之。先伏兵甘立寨，缅人从猛戛来拒，寨兵出击，沈三舟，舟师噪应之；缅人大溃，歼其渠，遂与西岸军合。老官屯守御坚，军士多病瘴，阿里衮卒于军；复授阿桂副将军。傅恒亦病，上命班师；而缅酋懵骏亦惩甘立寨之败，遣使议受约束。乃召傅恒还，命阿桂留办善后，授礼部尚书。三十五年，兼镶红旗汉军都统。命赴腾越，待缅人入贡；遣都司苏尔相赍檄至老官屯，缅人拘之，索还土邦等三土司。疏入，上命罢尚书、都统，以内大臣留办副将军事。三十六年，疏请大举征缅，入觐陈机密；上手诏诘责，命夺官、留军效力。

　　是时，金川酋郎卡已死，其子索诺木及小金川酋泽旺子僧格桑扰边；四川总督阿尔泰征之无功，上命阿桂随副将军尚书温福进讨。十二月，署四川提督；克巴郎拉达、木巴宗各寨。三十七年二月，克资哩山，进克阿喀木雅；松潘总兵宋元俊亦复革布什咱。两金川势日蹙，合谋抗我师；上命温福等三路进讨。阿桂出西路阿喀木雅，攻喇卜楚克，克之；夺普尔玛寨，进逼美美卡。泽旺为子谢罪，索诺木亦代僧格桑请还侵地，上不许。时侍郎桂林代阿尔泰为总督，并领其众；至黑陇沟失利，副将薛琮死之。阿尔泰劾罢桂林，上授阿桂参赞大臣，命赴南路接剿。僧格宗者，小金川门户也；甲尔木山梁，为僧格宗要径。阿桂乘贼怠，潜赴黑陇沟；夜半大雾，袭据之。进逼僧格宗，突入，毁其碉，歼贼无算。上授温福定边将军，丰升额、阿桂俱授副将军，分道取美诺。阿桂克美都喇嘛寺，俯瞰美诺，僧格桑遁布郎郭宗；而温福亦克西路来会，进剿布郎郭宗。僧格桑送孥金川，而遁底木达求见父泽旺；泽旺不纳，渡河走金川；泽旺降，械送京师，小金川平。于是议讨金川。金川贼巢二：曰噶拉依、曰勒乌围。温福由功噶尔拉、阿桂由当噶尔拉合攻噶拉依，丰升额由绰斯甲布径攻勒乌围；复授礼部尚书。三十八年正月朔，冒大雪进夺当功噶尔拉诸碉；而温福至木果木，索诺木诱降番叛袭军后，断登春粮道，我师溃，温福死之，小金川与美诺等相继陷。阿桂悉收降番械，毁碉寨，分置其人章谷、打箭炉，斩其桀骜者；亲殿军，退驻达河。事闻，上怒甚；命发健锐火器两营、黑龙江、吉林、伊犁、额鲁特兵五千，授阿桂定西将军、明亮、丰升额副将军、舒常参赞大臣，整师再出。十月，攻下资哩。用番人木塔尔策，分师由中、南两路进，潜军登北山巅，遂取美诺；明亮等亦克僧格宗来会：凡七日，小金川平。三十九年正月朔，阿桂抵布郎郭宗；人裹十日粮，分三队进、转战以前，克穆喇穆左右二山、赞巴拉克山、色依谷山。二月，克罗博瓦山--乌勒围门户也，贼退守喇穆山。部将海兰察从间道破色漰普寨，绕出山后，贼退守萨甲山岭。海兰察夺其峭壁大碉，诸寨夺气，同时下；乘胜临逊克尔宗。僧格桑死于金川，金川酋献其尸，而死守逊克尔宗。十月，阿桂用策先克默格尔山及凯立叶，于是日尔巴、当噶诸碉反在我师后，遂悉平之；贼退守康萨尔山。时丰升额出北路，师至凯立叶，望见烟火，以师来会；而明亮出南路阻于庚额山，阿桂令移军冒雨破宜喜，与明亮军隔河相望。十一月，克格鲁克古丫口，金川东北之贼殆尽。四十年正月，克康萨尔山梁。二月，克沿河斯莫思达寨。四月，克木思工噶克丫口。五月，克下巴木通及勒吉尔博山梁，进据得式梯；复克噶尔丹寺、噶郎噶等寨。进攻巴占，屡攻不下；分兵从舍图枉卡绕击，牵贼势。七月，克昆色尔及果克多山，进克拉枯寺、菑则大海山梁；旋克章噶。八月，克隆期得寨，遂克乌勒围。捷闻，上遣阿桂子阿必达赍红宝石顶赐之。九月，克当噶、克底诸寨。十月，克达噶木。十一月，克西里山雅玛朋寨。十二月，克萨尔歪诸寨，进据噶占。四十一年正月，克玛尔古、当噶碉寨五百余，遂围噶拉依。索诺木母先赴河西，集余众；大兵合围，与其子绝，遂降。阿桂令作书招索诺木，而其头目降者相继，索诺木乃率众降。金川平，安置降番，设副将、同知分驻其地；诏封一等诚谋英勇公，进协办大学士、吏部尚书，军机处行走。四年，班师；上幸良乡城南，行郊劳礼，赐御用鞍马。还京，献俘；御紫光阁，行饮至礼，赐紫缰、四开楔袍。

　　初，阿桂去云南，缅甸遣使议入贡，械送京师下狱，至是，诛索诺木母子头人，上命释缅使令观，译告以故；纵之归，冀以威武风动之。四十二年，署云贵总督图思德奏懵驳已死，子赘角牙立，输诚纳贡，愿归中国人，请开关通市；上以事重，当有重臣相度受成，命阿桂往莅。五月，授武英殿大学士，管理户部兼正红旗满洲都统。缅甸使不至，遣尔尔相等归；遂召阿桂还。未几，缅甸内乱；又十余年，国王孟陨具表祝上八旬圣寿，定十年一贡，南徼始安。

　　四十四年，河决仪封兰阳，奉命往按；阿桂令开郭家庄引河、筑拦黄坝，又于下流王家庄筑顺黄坝蓄水势，逼溜直入引河。四十五年三月，堤工蒇；还京，兼翰林院掌院学士。旋命勘浙江海塘筑鱼鳞石塘、柴塘及范公塘。四十六年，工成；命顺道勘清江陶庄河道、高堰石工。

　　甘肃撒拉尔新教苏四十三与老教仇杀，戕官吏；总督勒尔谨捕教首马明心下狱。同教回民二千余夜济洮河，犯兰州，噪索明心；布政使王廷赞诛明心，贼愈炽。上命阿桂视师。时阿桂犹在工，命和珅往督战；失利，贼据龙尾、华林诸山道险隘。阿桂至，设围，绝其水道，进攻之；贼大溃，歼苏四十三，余党奔华林寺焚之，无一降者。甘肃冒赈事发，命按治，尽得大小官吏舞弊分赇状；谳定，疏请增设仓廒，广储粮石以济民食。

　　秋，河决河南青龙冈，命自甘肃赴河南会河道总督李奉翰督塞河。故事：河决，当决处两端筑坝，渐近渐合，谓之合龙。十二月，两坝将合，副将李荣吉谓水势盛，宜缓；阿桂督之急。既合，属使入贺，荣吉独不至；召之，则对使者曰：『为荣吉谢相公；坝不可恃，不敢离也』。越二日，果复决；阿桂驰视，荣吉已堕水，悬千金赏救之起，解御赐黑狐端罩覆之。因上疏自劾，请别简大臣董其役。上诏答，略曰：『近年诸臣中能胜治河任者，舍阿桂，岂复有人！惟当安心静镇，别求善策』。四十七年，奏请于下游疏引河、上游筑大堤；并于北岸建坝，迫溜南趋。四十八年，工始竟；诣热河行在，复命仍赴工次审定章程。浙江布政使盛住疏论总督陈辉祖籍王亶望家有所私，命阿桂如浙江按治；还，又命勘江南盐河水道，又命勘河南兰阳十二堡堤工并于戴村建闸。

　　四十九年，甘肃盐茶厅回民张阿浑据石峰堡以叛，上遣福康安、海兰察等讨之，复命阿桂视师。两月余，破堡，戮张阿浑等，加一等轻车都尉世职；又命督河南睢州堤工。

　　五十年，与千叟宴，阿桂领班。又命勘河南睢州河工，并察洪泽湖、清江形势。五十一年，又命勘清江堤工，并如浙江按仓库亏缺、勘海塘，又命勘江南桃源安东河决；再如浙江按治平阳知县黄梅重征，论如律。五十二年，又命督塞睢州十三堡河决。

　　时台湾民林爽文叛，上命福康安讨之；谘阿桂军事。阿桂疏论：师当扼要害，分道并进；先通诸罗道，廓清后路，自大甲溪进兵。谕曰：『所见与朕略同，已谕福康安奉方略』。

　　睢州工竟，又命勘江南临湖砖石堤工。五十三年，又命按湖北荆州水灾；请疏窖金洲以导水、修万城堤以护城。五十四年，命再勘荆州堤工。

　　嘉庆元年，高宗内禅，阿桂奉册宝。再与千叟宴，仍领班。于是，阿桂年八十矣，疏辞领兵部。二年八月，卒；仁宗临其丧，赠太保，祀贤良祠，谥「文成」。

　　阿桂屡将大军，知人善任使；诸将有战绩，奖以数语或赉酒食，其人辄感激效死终其身。临敌，夜对酒深念；得策，辄持酒以起，旦必有所号令。方温福败，受命代将。

　　一日，日欲暮，率十数骑升高阜觇贼砦；贼望见，犷骑数百环阜上。阿桂令从骑皆下马，解衣裂悬林木；乃令上马，徐下阜。贼迫阜，从落日中睹旗帜，疑我师众；方遣骑出侦，阿桂已还军矣。师薄噶拉依，索诺木约以明日降，城栅尽毁；日暮，诸将谒阿桂，谓『今日必生致索诺木；不然，虑有他』。阿桂不答，入帐卧。明旦，索诺木自缚诣帐下；阿桂谓诸将曰：『诸君昨日语，盖虑索诺木他窜，或且死；我已得险要，窜安之！且能死，岂至今日！故吾以为无虑』。诸将皆谢服。及执政，尤识大体。康熙中，诸行省提、镇以次，即有空名坐粮；雍正八年，着为例。乾隆四十七年，诏补实额，别给养廉。阿桂疏言：『国家经费骤加，不觉其多；岁支，则难为继。此新增之饷，岁近三百万；二十余年，即需七千万。请除边省外，无庸概增』。上不从。是时，帑藏盈溢；其后渐至虚匮，此其一端也。乾隆末，和珅势渐张；阿桂遇之，不稍假借。不与同直庐；朝夕入直，必离立数十武。和珅就与语，漫应之，终不移一步。阿桂内念位将相，受恩遇无与比，乃坐视其乱政；徒以高宗春秋高，不敢遽言，遂未竟其志。

　　高宗图功臣于紫光阁，前后凡四。举列于前者，亲为之赞。定伊犁回部五十人，大学士傅恒、将军兆惠、班第、纳木扎尔、副将军策布登扎布、富德、萨拉尔、大学士总督黄廷桂、参赞大臣亲王色布腾巴尔珠尔、贝子扎拉丰阿、郡王罗卜藏、多尔济额、敏和卓、尚书舒赫德、阿里衮、总督鄂容安、侍郎明瑞、阿桂、三泰、鄂宝、领队大臣内大臣博尔奔察、提督豆斌、高天喜、副都统端济布、护军统领爱隆阿、前锋统领玛瑺、副都统巴图济尔噶尔、散秩大臣齐凌扎布、噶布舒、郡王霍集斯、贝子鄂对、内大臣鄂齐尔、散秩大臣阿玉、锡达、什策凌、副都统鄂博什、温布、由屯三格、侍卫奇彻布、老格达、克塔纳、萨穆坦、璊绰尔图、塔玛鼐、富锡尔、海兰察、富绍扎、奇图阿尔、丹察、五十保；定金川五十人，将军阿桂、副将军丰升额、明亮、大学士舒赫德、于敏中、尚书福隆安、参赞大臣亲王色布腾巴尔珠尔、都统海兰察、护军统领额森特、舒常、领队大臣都统奎林、和隆武、福康安、副都统普尔普、荆州将军兴兆、参赞大臣提督哈国兴、领队大臣提督马彪、马全、书麟、副都统三保、乌什哈达、瑚尼尔图、珠尔格德、阿尔都、阿尔萨朗、舒亮、科玛伊兰、保佛伦、泰富、兴德、赫布莽喀察、总兵海禄、敖成、官达色、成德、钦保、曹顺、保宁、特成额、乌尔纳、总兵敦桂、侍卫额尔特、托尔托、保泰、斐英阿、柏凌、达兰泰、萨尔吉岱、佐领特尔惇澈，副将兴奎；定台湾二十人，大学士阿桂、和珅、王杰、协办大学士福康安、领侍卫内大臣海兰察、尚书福长安、董诰、总督李侍尧、孙士毅、巡抚徐嗣曾、成都将军鄂辉、护军统领舒亮、普尔普、提督蔡攀龙、梁朝柱、许世亨、总兵穆克登阿、张芝元、普吉保、散秩大臣穆塔尔；定廓尔喀十五人，大学士福康安、阿桂、和珅、王杰、孙士毅、领侍卫内大臣海兰察、尚书福长安、董诰、庆桂、和琳、总督惠龄、护军统领台斐英阿、额勒登保、副都统阿满泰、成德。功稍次者列于后，儒臣为之赞；惟阿桂与海兰察四次皆前列。阿桂定金川，元功；定台湾，首辅：皆第一。定廓尔喀，以爵，复第一；让于福康安。道元三年二月，宣宗命配飨太庙。

　　子阿迪斯、阿必达。阿迪斯，初以三等侍卫，坐阿桂征缅甸无功，夺职，发遣广西右江镇。逾年，赦，复官；累迁兵部侍郎，袭一等公。复累迁成都将军，以川西盗发，逮问，发遣伊犁；赦归，卒。阿必达，初名阿尔达，高宗命更名；阿桂得罪，夺蓝翎侍卫，发遣广东雷琼镇。赦归，复官；擢二等侍卫。命赴西宁祭告河神、探黄河真源；上命辑入「河源纪略」。累迁工部侍郎，卒。阿必达子那彦宝，官至成都将军；那彦成，自有传。

　　--选自原书卷三二五（「列传」一○五）。

　　五十八

　　杨廷璋

　　李侍尧（弟奉尧）

　　官保

　　杨廷璋

　　杨廷璋，字奉峨；汉军镶黄旗人，世袭佐领。雍正七年，自笔帖式，授工部主事；再迁郎中，授广西桂林知府。乾隆二年，擢左江道。十五年，擢按察使。二十年，迁湖南布政使。

　　二十一年，授浙江巡抚。上南巡，谕曰：『西湖水，民间藉以溉田。今闻沿湖多占垦，湖身渐壅，田亩虞涸竭；已开垦成熟者免其清出，不许再侵占』。廷璋因奏：『此类田地多碍水道，请概令开浚归湖；沿岸栽柳，俾根株盘结，亦可固０堤。又请帑疏浚湖州七十二溇泄水入太湖，免田地被淹。又奏仁和、钱塘、萧山三县江塘视海塘例，以二十丈为准，按段编号立石；仁、钱二县江塘民房堤岸外余二十余里视海塘例，每里设堡夫一，建堡分防。均从之。又请开台州黄岩场沿海地，近场归灶、近县归民；户以百亩为率，分限起科，得腴产十万亩。奏入，嘉许。

　　二十四年，授闽浙总督；请改设螺洲、大头崎、乌龙江诸地塘汛。又奏：『内地商舶出洋，核给船照』。又奏：『台湾榖贱，内地歉收，民每偷渡就食；请酌宽米禁，往来台厦横洋船准运米二百石、塘船六十石，自鹿耳门出、至厦门入，皆给照察验』。台湾与生番接壤，前总督杨应琚饬属勘界，挑沟筑土牛，以杜私垦；至是，廷璋议彰化、淡水与生番接壤，依山傍溪挑沟筑土牛为界，并于沿边设隘寮，分兵驻守。二十六年，同福建巡抚吴士功奏劾提督马龙图借用公使钱，并以龙图已归款，请用自首例减等；上责其错谬，下吏议夺官，士功戍巴里坤、廷璋留任。二十八年，加太子太保。旋授体仁阁大学士，留总督任。二十九年，廷璋入觐。福建水师提督黄仕简奏厦门商舶出入，官署受陋规；上命尚书舒赫德、侍郎裘曰修往按，具得廷璋令历任厦门同知代市人参、珊瑚、珍珠未发价状，命解任。下吏议，夺官；上以廷璋平时尚能任事，授散秩大臣。未几，授正红旗汉军都统、工部尚书。

　　三十年，命署两广总督。三十一年，安南捕盗窜入小镇安土司怕怀隘；官兵捕得，廷璋照会安南遣头人视行诛。安南复报其国隘口盗发，请遣兵堵截；廷璋遣兵守隘。事上闻，具言防边宜镇静；上戒以『边地夷情，当审度事理，因时制宜。若专务持重，养廱贻害，弊不可胜言也』。夏，崖州安岐黎为乱，扰客民；廷璋檄镇、道捕治，并奏：『客民编保甲、禁放债，黎民市易设墟场，熟黎令薙发；民出入黎峒必讥，以杜后患』。上从之。又奏：『小镇安改设通判；南界接安南，于那波、者赖、者欣三村建卡设兵；怕怀隘为小镇安门户，设法巡缉；打面梁与云南接界，建卡防守』。下部议行。师征缅甸，云南总督杨应琚以疾闻，上令廷璋赴永昌佐应琚治军。三十二年，疏报应琚病愈，仍回广东任。寻召授刑部尚书。

　　三十三年，授直隶总督，加太子少保。秋，滹沱水盛涨，廷璋请于正定西南筑堤、藁城西北筑埽，并以护城。又奏：『勘任邱滨淀诸地，以杨各庄诸地最低；请改种稻；田文安洼，修筑堤埝，并于龙潭湾诸地开堤泄水』。并从之。三十四年，请拨通仓米十二万运各灾区平粜。又奏：『乾隆二十四年滹沱南徙，旧河淤垫；上年大涨，河行故道，束鹿、木邱、倾井诸村遂成巨浸。请裁湾取直，并修筑护城堤埝』。报闻。

　　三十六年，复召授刑部尚书，预香山九老会。十二月，卒；年八十四。赠太子太保，赐祭葬，谥「勤悫」。

　　李侍尧（弟奉尧）

　　李侍尧，字钦斋，汉军镶黄旗人；二等伯李永芳四世孙也。父元亮，官户部尚书，谥「勤恪」。

　　侍尧，乾隆初，以荫生授印务章京。见知高宗，累迁至正蓝旗汉军副都统。十七年，调热河副都统。

　　二十一年，擢工部侍郎；调户部，署广州将军。劾前将军锡特库废弛马政，锡特库下吏议；奏定广州满洲、汉军驻防官制兵额。二十一年，署两广总督。奏：『广东各属买补仓榖兼杂上、中、下三等，而报以上价。应碾米，用上榖；应借粜，用中、下榖』。上谕以所言洞悉情弊，谕各省督、抚严饬州县买补当碾试，务得上榖。又请禁广东制钱搀和古钱并吴三桂伪号钱；事上，谕以『前代钱，仍听行用；吴三桂利用伪号钱，令民间检出，官为收换，供鼓铸之用』。又奏广州驻防出旗汉军官兵旷米，平粜便民；上从之。二十三年，守备张彬佐禁村兵演剧被殴，奏请饬谳；上谓『未得惩创恶习之意，应先治刁民、后议劣弁，庶刁悍之徒知畏惧』。二十四年，实授总督。奏：『广东各国商舶所集，请饬销货后依期回国，不得住冬。商馆毋许私行交易，毋许贷与内地行商资本，毋许雇内地厮役』。二十五年，又奏：『粤海关，各国商舶出入，例于正税、船钞外，有各种规礼。应请删除名色，并为归公银若干；各口仆役饭食、舟军诸费，于此核销』。并下部议行。广西巡抚鄂宝以贵县獞民韦志刚不法，知县石崇光察报避重就轻，请夺官；上以事由崇光察报，命毋夺官。侍尧奏：『先经面谕崇光体勘，始行察报』。上令逮崇光按鞫。又奏：『志刚实无不法事，崇光猜疑妄报，仍夺崇光官』。上以侍尧与鄂宝各怀意见，饬以秉虚公、除习气。二十六年，召授户部尚书、正红旗汉军都统，袭勋旧佐领。

　　二十八年，授湖广总督。奏：『湖广营销淮盐，抬价病民；请酌中定价』。命两淮盐政高恒赴湖广会议，奏请按淮商成本酌加余息，明定限制；从之。加太子太保。

　　二十九年，调两广总督。右江镇总兵李星垣坐婪贿得罪，命侍尧按鞫，拟绞；上以侍尧尝荐星垣，今拟罪轻纵，责侍尧回护，坐降调。以忧，还京师；署工部尚书。三十一年，调署刑部。三十二年，回两广总督任，袭二等昭信伯。三十四年，征缅甸，命侍尧檄暹罗。时暹罗方为甘恩敕所据，侍尧以为不宜传檄；以己意宣谕暹罗各夷目密侦，缅甸苟入境，令擒以献。上韪之。丰顺民朱阿姜谋为乱，督吏捕治。三十八年，授武英殿大学士，仍留总督任。安南内乱，令广西镇、道严防。入觐，赐黑狐端罩。四十年，兵部以广东民纠党结盟，不数月至五起，当追论武职弛纵罪；侍尧奏言：『武职既协缉，复追论弛纵罪，则规免处分，必致暗为消弭，凶徒转得漏网。请宽之』！上从其请；并谕曰：『侍尧此奏，意在挽回积习。然亦惟侍尧向不姑息属僚，朕所深信，始可为此言。若他人，未可轻为仿效也』。

　　四十二年，云贵总督图思德奏：缅甸投诚，吁请纳贡；上命大学士阿桂往莅其事，并调侍尧云贵总督。缅甸头人孟干谒侍尧，请援贡；侍尧偕阿桂奏：『孟干等语反复，遵旨断接济、绝侦探，示以威德，不予迁就』。上召阿桂还。缅甸归所留守备苏尔相，侍尧遣诣京师；缅甸乞遣孟干等还，侍尧谕令归所留按察使衔杨重英。上嘉其合机宜。四十三年，奏获缅甸遣越州民入关为谍，送京师。寻奏：『永昌、普洱界连缅甸，拟每岁派兵五千五百在张凤街、三台山、九龙口诸地防守』。上谕以揆度边情，不值如此办理。侍尧复『请于杉木陇设大汛，拨腾越兵五百；千崖设小汛，拨南甸兵二百：轮驻巡防，并分守虎踞、铜壁等关』。从之。四十五年，云南粮储道海宁诉侍尧贪纵营私状，命尚书和珅、侍郎喀宁阿按治。侍尧自承得道、府以下馈赂不讳；上震怒，谕曰：『侍尧身为大学士，历任总督；负恩婪索，朕梦想所不到』！夺官，逮诣京师。和珅等奏：拟斩，监候；夺爵，以授其弟奉尧。又大学士、九卿议：改斩决。上心欲宽之，复下各直省督、抚议。各督、抚多请照初议定罪；独江苏巡抚闵鹗元迎上意，奏『侍尧历任封疆，干力有为；请用「议勤议能」之例，宽其一线』。上乃下诏，谓『罪疑惟轻，朕不为已甚；改斩，监候』。

　　四十六年，甘肃撒拉尔回苏四十三为乱，上遣大学士阿桂视师；特旨予侍尧三品顶戴孔雀翎，赴甘肃治军事。甘肃冒赈事发，总督勒尔谨得罪；命侍尧领总督事。会阿桂按治勒尔谨及前布政使王亶望、布政使王廷赞、兰州知府蒋全迪皆坐斩；上命诸州、县侵冒二万以上拟斩决，一万以下斩候，于是皋兰知县程栋等二十人皆坐斩。四十七年，奏皋兰等三十四厅州县亏库帑八十八万有奇、仓粮七十四万有奇，请于现任总督以下各官养廉扣抵归补；上命宽免。又请豁免节年民欠三十万两。旋命予见任品级顶带，加太子太保。四十九年，广东盐商谭达元诉侍尧任两广时总商沈冀州敛派公费馈送，上命尚书福康安按鞫，请罪侍尧；上责侍尧偿缴公费，免其罪。苏四十三乱既定，上屡谕侍尧密察新教回民。至是，盐茶厅回田五等复为乱，侍尧会固原提督刚塔捕田五；田五自戕，得其孥诛之。无何，田五之徒复攻靖远；侍尧驻靖远，令刚塔督兵往。乱久未定，上命大学士阿桂、尚书福康安视师。渭城陷，西安副都统明善战死，贼据石峰堡；上责侍尧玩延怯懦，夺官、仍在军效力督饟。侍尧旋督兵赴伏羗；福康安至军，发侍尧玩愒贻误诸罪状，逮热河行在。王大臣按鞫，拟斩决；上仍令从宽改监候。

　　五十年，谕释之；署正黄旗汉军都统、署户部尚书。湖北江陵民诉知县孔毓檀侵赈，命侍尧往按；奏言：『毓檀未侵赈，但治赈迟缓』。坐夺官。命署湖广总督；奏：『上年孝感被灾，饥民刘金立等掠榖，生员梅调元纠众殴杀金立，并生瘗二十三人』。上逮前总督特成额及知县秦横等，治其罪。未几，实授。

　　五十二年，入觐。台湾民林爽文为乱，调侍尧闽浙总督，驻蚶江。时前总督常青督兵渡台湾，侍尧以兵力不足，调广东、浙江兵济师；又虑贼据笨港劫粮械，拨缯船分防鹿耳门、鹿仔港。上奖以筹济有方。乱久未定，上以常青非将才，命福康安为将军，督师；并寄谕常青全师以归，待福康安至，再筹进取。侍尧恐常青宣露上旨，人心惶惑；节录发寄，并具疏请罪。上大悦，奖以深合机宜，得大臣体；赐双眼孔雀翎。福康安劾提督柴大纪，上责侍尧徇隐。五十三年，侍尧亦奏大纪贪劣诸状，自请治罪；上宽之。台湾平，命仍袭伯爵。建福康安等生祠于台湾，命侍尧居福康安、海兰察之次；复命图形紫光阁，列前二十功臣。

　　侍尧短小精敏，过目成诵；见属僚，数语即辨其才否。拥几高坐，语所治肥瘠利害或及其阴事，若亲见；人皆悚惧。屡以贪黩坐法，上终怜其才，为之曲赦。五十三年，疾闻，命其子侍卫毓秀往省。旋卒，谥「恭毅」。

　　弟奉尧，自官学生袭勋旧佐领，授蓝翎侍卫；屡迁江南提督。四十五年，袭伯爵。

　　四十六年，调福建陆路提督。以漳、泉累有械斗，左授马兰镇总兵。五十二年，署直隶提督。山东学政刘权之移家，舟经静海被盗；下史议。上以署事未久，且随扈热河；宽之。五十三年，侍尧还袭伯爵，加奉尧提督衔。五十四年，卒；谥「慎简」。

　　子毓文。乾隆六十年，侍尧督云贵与局员通同偷减钱法事发，夺毓秀伯爵，命毓文承袭。

　　官保

　　官保，乌雅氏；满洲正黄旗人。初授刑部笔帖式，擢堂主事；累迁郎中。乾隆七年，授江南江宁知府。

　　十一年，总督尹继善奏官保不宜外任，复授刑部员外郎，转郎中；改御史，擢刑科给事中，巡视台湾。

　　二十二年，擢镶黄旗汉军副都统，往西藏办事。二十六年，授刑部侍郎。三十年，调工部。三十二年，复往西藏办事。察知粮务通判吴元澄以库银贸易--上以官保初至藏，即察奏，嘉其急公；谳实，论斩。历正红旗蒙古、满洲都统，理藩院、刑、礼、户诸部尚书。三十四年，协办大学士；上幸热河，命留京办事。三十八年，调吏部。

　　四十一年，以年逾八十。乞休；命致仕。卒，赐祭葬，谥「文勤」

　　--以上选自原书卷三三○（「列传」一一○）。

　　五十九

　　常青

　　蓝元枚

　　蔡攀龙（梁朝桂、普吉保）

　　丁朝雄

　　鄂辉

　　舒亮

　　常青

　　常青，佟佳氏；满洲正蓝旗人。父安国，官至江西巡抚。常青，自宁郡王府长史，累迁察哈尔都统，杭州、福州将军。

　　五十一年，署闽浙总督。诸罗县民杨光勋与其弟争家业，纠众立会，县吏捕治不服；常青令按察使李永祺往按。上以台湾在海外、不可轻纵，谕勿使蔓延疏脱。寻实授闽浙总督。十二月，林爽文乱起，陷彰化，知县俞峻死之。常青檄水师提督黄仕简自鹿耳门进、副将丁朝雄从海坛镇总兵郝壮猷自淡水进、都司马元勋屯鹿仔港，分道部署；复如泉州会陆路提督任承恩调度，令金门镇总兵罗英笈诣厦门弹压。寻复令承恩自鹿耳门继进。五十二年，奏贼陷诸罗，台湾镇总兵柴大纪堵剿，贼势稍沮。爽文，漳州人；其徒率漳籍，移会两广督臣防范。上责其张皇，授李侍尧闽浙总督而移常青湖广；既又命常青渡台视师。四月，至台湾，劾仕简、承恩迁延观望，拥兵自卫；壮猷守凤山，贼至，弃城走。谕逮承恩，罢仕简候命，而诛壮猷；遂授常青为将军。贼攻府城，常青督诸军御战，有所俘馘；贼攻桶盘栈，令游击蔡攀龙等分驻力御。奏入，上以常青年逾七十，能如此勇往督战，手诏嘉奖；授其子刑部笔帖式喜明三等侍卫，驰驿往省，并赐御用搬指。旋奏：『爽文还大里杙旧巢，其徒庄大田等万余人分扰南路；拟先南剿大田，乃北败取爽文』。上韪之，下部优叙。旋奏：『剿贼南潭，歼贼六百余，爽文之徒庄锡舍出降；擒伪军师番妇金娘，请槛军送京师』。上命授锡舍守备。又奏：『进剿凤山，出城未十里，贼三面并进，官兵奋勇击退，贼势蔓延；请厚集兵力，遣大臣督战』。上命陕甘总督福康安往视师。旋奏：『贼犯府城，为丁朝雄击退；官军攻庄大田于南潭，杀贼二百余。大营距府城未远，势相犄角，无复顾之虞』。得旨嘉奖，赐双眼孔雀翎。旋迭奏：『盐水港、笨港均为贼据，粮道既断，诸罗势甚危；令总兵魏大斌赴援，战贼失利，又令游击田蓝玉援大斌』。上以兵分力薄，饬常青调度失当；又谕：『常青驻军桶盘栈，距南潭不过五里，不将贼目庄大田先行剿除，乃结营自守；肘腋之间，任其逼处』！八月，命福康安为将军，督诸将海兰察、普尔普等大出师讨爽文；谕常青，谓『非责其师无功，特以年已七十，军旅非所素习；福康安未至，仍留相机进剿』。旋奏：『贼自南潭来攻，侍卫乌什哈达等击败之。因雨后路滑，收兵。又进攻南潭，焚草寮数百间；以天晚山径偪仄，不便深入』（寮，谓贼所居草屋也）。上以其屡称遇雨路仄收兵，传旨严饬。上又闻贼诇知军中暑湿多病，常青机事不密、又不督兵深入，屡诘责。旋奏：『总兵梁朝桂剿贼，多斩获；提督柴大纪报诸罗围急，令副将蔡攀龙赴援』。上谕令亲援大纪，待福康安至，合军进攻。旋奏：『同江宁将军永庆等在竹篙厝等处歼贼甚众；山猪毛社义民尤趫捷，获炮一，生擒贼目张招』。又奏：『总兵普吉保克月眉庄，距诸罗五里，令与大纪并力固守；又令诸生刘宗荣等给番社土目札谕，防贼窜匿』。屡得旨嘉许。福康安渡台湾，上授常青福州将军，留办善后；令从将军职，戴单眼孔雀翎。福康安劾大纪贪劣状，上责常青徇隐，夺职，交福安严鞫。福康安旋以常青自承徇隐，请交部治罪；上特宥之。召诣京师，署镶红旗蒙古都统。

　　五十四年，授礼部尚书、镶蓝旗汉军都统。五十八年，卒；谥「恭简」。子明喜，官至徐州镇总兵。

　　常青初视师，福州将军恒瑞、水陆二提督任承恩、黄仕简皆在行，战无功；承恩、仕简以误军机坐斩。台湾平，赦出狱；仕简至狼山镇总兵，承恩亦至副将。恒瑞自有传。

　　蓝元枚

　　蓝元枚，字简侯；福建漳浦人，提督廷珍孙。父曰宠，官福建铜山营水师参将；元枚袭三等轻车都尉世职。乾隆三十一年，命发广东以外海水师参将用，补海门营参将；累迁总兵，历台湾、金门、苏松三镇。四十九年，授江南提督。

　　五十二年正月，台湾民林爽文为乱，命元枚驰驿往泉州，署福建陆路提督，驻蚶江策应。至福州，奏言：『师渡台湾，乱民溃散；虑入内山，与生番勾结』。上谕令速捕治，俾尽根株。水师提督黄仕简率兵讨爽文，坐逗留，夺官；以命元枚，并赐孔雀翎、授参赞，趣率兵渡鹿仔港会总督常青进讨。六月，元枚率兵次鹿仔港，与总兵普吉保师会；即夜，师分道自柴坑仔、大武陇入，杀贼甚众。上嘉之，赐双眼孔雀翎。元枚所将止浙江兵二千，奏请益师；上命总督李侍尧发福建兵二千、广东兵三千益元枚。时总兵柴大纪坚守诸罗，元枚使告大纪，期会兵攻斗六门。战阿捒社，战埤头庄、大肚溪，屡杀贼；复进攻西螺，焚条圳塘、中蒲厝诸地贼庄。元枚族人启能等七十九人自贼中出，使为导；元枚奏闻，并言如察出启能等已从贼，当立诛。上嘉其公当，赐缂丝蟒袍、上佩荷包；并谕：『启能等既来归，前此已否从贼，不须追诘』。诸罗被围已两月，大纪屡就告急；上屡趣元枚赴援，谕『廷珍平朱一贵七日而事定，元枚当效法其祖，母负委任』！七月，元枚病作；八月，贼自竹子脚、大肚溪、柴坑仔三道来攻，元枚力疾出战，病益剧。越十日，卒于军；赠太子太保，发白金千两治丧，赐祭葬，谥「襄毅」。

　　元枚谥同廷珍，时称「小襄毅」以别之。

　　蔡攀龙（梁朝桂、普吉保）

　　蔡攀龙，福建同安人。自行伍，屡迁至福建澎湖右营游击。

　　乾隆五十一年，林爽文为乱，巡抚徐嗣曾檄诣军。五十二年，贼破凤山，总兵柴大纪令督兵捕治。贼攻台湾府城，攀龙出战，屡破贼；贼屯西园庄，攀龙率诸将瑚图里、丁朝雄分道攻之，杀贼三百。贼复攻府城，总督常青令攀龙率诸将孙全谋、黄象新等御战；贼乘东、南二门，攀龙等力战，杀贼数百，夺九节炮。论功，擢北路协副将，赐孔雀翎。贼复至，攀龙督战，复杀贼三百余；予「强胜」巴图鲁名号。七月，常青令攀龙援柴大纪诸罗，上命授海坛镇总兵。攀龙师至盐水港，分八队以进；雨大至，贼乘雨合围，诸将贵林、杨起麟、杭富皆战死。会大纪以师来迎，攀龙及全谋兵不及千人，偕运饟民三千人入诸罗；复出城杀贼。总督李侍尧闻攀龙兵达诸罗，未知贵林等战死状，谓诸罗围已解；入告，上擢攀龙陆路提督、参赞军务，贵林、起麟、全谋并迁官。俄侍尧复疏陈，上命恤战死诸将。福康安既解嘉义围，疏劾大纪。因言攀龙军嘉义西门外，并无出城杀贼事，自请夺职；拟请令还海坛本任。上谓『攀龙屡战有功，其过尚可宽』。五十三年，逮大纪治罪，移攀龙水师提督；师攻大武陇，令攀龙驻湾里溪。爽文既擒，其弟勇及贼渠庄大田犹窥伺府城，攻湾里溪，图断府城道；福康安遣攀龙分道进攻，颇有斩获。事平，图形紫光阁，列前二十功臣；上自为赞，许为台湾战将中巨擘。师还，诸将言攀龙平庸，福康安亦言未能胜任；左迁江南狼山镇总兵。

　　嘉庆三年，卒。

　　梁朝桂，甘肃中卫人。乾隆三十七年，以中卫营外委从征金川，先后攻克路顶宗、布朗郭宗及功噶拉丫口、昔岭、阿喀木雅。三十九年，克淜普；进攻喇穆喇穆山梁，夺日丫口。四十年，剿勒吉尔博寨，先登被创。四月，攻木思工噶克山，潜师入，尽克其城碉，据康萨尔玉丫口山。十月，克西里山。录功，赐孔雀翎；累迁陕西潼关协副将。金川平，列五十功臣，图形紫光阁。累迁甘肃肃州镇总兵，坐事罢。

　　复起，自福建福宁镇移广东高廉镇。五十二年，台湾林爽文为乱，庄大田应之，别为南路贼；朝桂率兵败大田于茑松，斩馘二百余。贼众数千犯大营，却之，毙贼三百。将军常青虑南路贼北扰诸罗，檄朝桂堵御；连败之南潭、中州、十三里庄，歼数百人。九月，常青移师北路剿爽文，以朝桂守台湾府城；贼来犯，击走之。其冬，援参赞恒瑞于盐水港，毁贼寮；赐号「奋勇」巴图鲁。复同恒瑞自鹿仔草进剿镇平庄，受创；力战败贼。时提督柴大纪被围诸罗急，朝桂欲驰援，恒瑞不听；大纪以闻，帝令将军福康安察奏。会福康安抵鹿仔港，檄朝桂仍驻守盐水港及鹿仔草。五十三年春，就擢福建陆路提督；檄剿麻豆庄、大武陇屯贼，通郡城要道。大田时据大武陇拒守，朝桂自茅港尾绕至阿里港迎截，复赴打狗、竹仔各港口截其去路；大田力不支，自牛庄窜极南之郎峤，负山阻海。福康安自风港进至柴城，分六队直逼海岸，与朝桂环攻之；大田及他贼目四十余悉就擒。台湾平，再图形紫光阁。金门巡洋舰被劫，以朝桂不能戢盗，移广西。

　　再移湖广，卒。

　　普吉保，扎库塔氏；满洲正黄旗人。乾隆三十年，以蓝翎侍卫从军。征乌什有功，补三等侍卫。三十七年，从参赞大臣舒常攻日旁，有功。三十九年，从副将军丰升额攻凯立叶山，进抵迪噶拉穆札山，贼分三队，普吉保偕侍卫玛尔占等夹攻，毙贼无算；赐「冲捷」巴图鲁名号。四十年，攻噶尔丹寺诸地，连破木城、石碉；上奖普吉保勇往。

　　累擢福建汀州镇总兵。林爽文为乱，总督常青檄普吉保会剿。五十二年，率水师渡台湾，迭破贼鹿仔港、八卦山；上嘉其奋勉。爽文见师至，退守斗六门、大里杙；普吉保以师进。爽文攻诸罗，赴援；抵笨港，率游击海亮等歼贼数百，毁贼庄七。得旨嘉奖，赐玉搬指、荷包、蟒袍。笨港溃贼纠众截我兵，普吉保击斩甚众。嗣以驻兵元长庄、月眉庄不进，旨严饬。寻攻大埔林，收复斗六门，爽文窜内山；普吉保从诸将徒步陟山搜捕。五十三年，以兵扼科仔坑口，合围，俘爽文；南路庄大田亦就擒。台湾平，图形紫光阁。普吉保初克鹿仔港，以福康安疏荐，授台湾总兵。明年，上念台湾初定，虑普吉保不能胜，命解任。

　　寻授广西左江镇，坐责把总黎振干投水死，戍伊犁；卒。

　　丁朝雄

　　丁朝雄，字伯宜；江苏通州人。自行伍，累擢福建台湾水师副将。

　　乾隆五十一年，以任满，赴部引见。至省城，闻林爽文乱起，朝雄策东港与凤山犄角，爽文所必争；白总督常青，请兵屯东港，断其粮道。常青不能用；遣朝雄还台湾，佐海坛镇总兵郝壮猷讨爽文。五十二年春，壮猷偕朝雄率兵二千余击贼，馘三百、俘二十五。日将暮，贼复来攻；朝雄复杀贼百余。贼始去攻凤山，朝雄乘东门，首诸军入；凤山遂复。黄仕简檄朝雄守安平海口；贼攻府城，朝雄偕知府杨廷桦督兵民力御；贼攻桶盘栈，朝雄为前锋出战，台湾道永福、同知杨廷理率兵民继，复杀贼百余，贼败走。冬，朝雄偕游击倪宾率兵千二百、义民二千余攻东港。东港贼数万，其渠吴豹以海岸浅，度舟不能至，不为备；朝雄遣谍以水注贼炮，乘雨至水涨，遣兵民分道登岸杀贼，俘豹。以兵寡，不能克，报常青请益兵；常青令驻港口，护饟道。既令攻竹子港，毁贼舟。五十三年春，复攻东港，仍遣谍以水注贼炮，督兵攻渡口；贼惊窜，逐三十余里，乃倚山而军。贼夜来犯，朝雄戒勿动；及晓，贼倦，掩击，大破之。爽文遣其徒来援，朝雄筑垒困之；贼溃围出，设伏断其归路，而自将追之，大破贼，遂复东港。福康安上其功，授海坛镇总兵。既，福康安劾柴大纪受陋规，言朝雄为安平协副将时亦有此；当夺职，戍军台。上以朝雄攻东港，战有功；命留任。

　　林鬎舵、林明灼者，海盗渠也。五十四年，朝雄巡洋至汜澳，破盗巢，得鬎舵等。而明灼拒杀参将张殿魁，上责总督伍拉纳；伍拉纳以属朝雄。督舟师出海，遇诸大麦洋，俟其近，发大炮毙数酋；明灼穷蹙，跃入海，官军钩致，俘以归。五十五年，追论朝雄在台湾失察天地会邪教，当夺职；上谘伍拉纳朝雄在官状。伍拉纳言朝雄督水师捕盗有劳；命还任。五十八年，摄水师提督。

　　五十九年，入觐；至清江浦，病笃，乞罢归，卒于上海舟中。

　　鄂辉

　　鄂辉，碧鲁氏；满洲正白旗人。自前锋，分发四川试用守备，七迁建昌镇总兵。从大学士阿桂定兰州回乱，予「法什尚阿」巴图鲁名号；再迁成都将军。

　　五十二年，署四川总督。将军福康安讨台湾乱民林爽文，上命鄂辉率四川屯练降番济师。寻授参赞，从渡海，援嘉义。鄂辉屯东庄溪桥，攻克牛椆山竹栅，嘉义围解；逐贼至大排竹，歼之。师攻斗六门，贼自山下扑；鄂辉督兵冲截，贼奔逸。攻克大埔林、大埔尾二庄，贼溃。爽文自所居大里杙奔内山番界，鄂辉逐之至集埔。五十三年春，诇知爽文所匿地曰东势角，福康安督鄂辉及舒亮追捕；自归仔头至麻着社分军，鄂辉自朴仔离东山路进，舒亮直取东势角。是役，遂俘爽文，乱乃定；上命台湾、嘉义立诸将帅生祠，鄂辉与焉。师还，图形紫光阁，赐双眼孔雀翎、云骑尉世职。

　　鄂辉朝热河行在；廓尔喀侵西藏，据济咙、聂拉木诸地，上促鄂辉还四川与提督成德帅师赴援，又命侍郎巴忠往。按巴忠，先尝为驻藏大臣，习藏事；示意噶布伦，令赂廓尔喀返侵地。鄂辉等遂与议和，疏陈善后事；寻授四川总督。五十六年，廓尔喀渝盟，复侵济咙、聂拉木诸地。上命将军福康安督师讨廓尔喀，责鄂辉误用巴忠议、致复生事，夺官；予副都统衔，驻藏听福康安指挥；福康安令督饟。工部尚书和琳劾鄂辉得廓尔喀贡表，不以上闻；命夺副都统衔，逮赴前藏荷校示罚。

　　五十八年，命还京师；授拜唐阿，加员外郎衔，迁热河总管。嘉庆初，命以侍卫诣荆州从剿教匪；战有功，以都统衔加太子少保，授湖南提督。屡破贼，与额勒登保等攻克石隆山，斩贼渠石柳邓；封三等男。

　　二年，擢云贵总督。三年，卒；谥「恪靖」，祀贤良祠。四年，追论在湖北军中受馈白金四千，罢祀。

　　舒亮

　　舒亮，苏佳氏；满洲正白旗人。自前锋，累迁参领。

　　师征金川，舒亮从副都统齐里克齐率健锐营，为裨将。攻穆谷，舒亮伏山下待贼，杀贼甚众；攻卡角，贼匿山沟，舒亮于密箐中望见火光，以火器就击之，贼惊溃。以功，累迁镶黄旗满洲副都统。从克噶拉依，赐「穆腾额」巴图鲁名号。师还，图形紫光阁。四十六年，大学士阿桂令海兰察自山西攻贼卡，舒亮自南山进，当贼锋。贼竞出射，舒亮伤左股；舒亮拔箭，裹创复战，夺贼卡四，杀贼百余。又与海兰察诇贼不备，以土囊填濠度军，歼守濠贼，复夺十余卡。苏四十三既诛，复剿华林寺余匪。事平，还京师。

　　林爽文之乱，福康安出视师，舒亮以正黄旗护军统领为领队大臣。至台湾，福康安军道笨港、救嘉义，令舒亮出别道分贼势；贼方据北大肚山拒我，舒亮迎击，败之。连破南大肚、王田、濑酒、半山、坑子诸庄，遂克乌口庄，会福康安军夹击，解嘉义围。五十三年，爽文窜匿东势角，福康安督舒亮等追逮，令舒亮直取索势角；山径峻险，将卒皆步上，杀贼二千余。爽文复走老衢崎，舒亮督储军急进，获之；乱遂定。上以台湾远在海外，主客民杂处、风俗素悍，命于府城及嘉义立诸将帅生祠，示威德；祠成，命并及在事疆吏，首福康安，次海兰察、李侍尧、普尔普、鄂辉、徐嗣曾，而以舒亮殿焉。寻授镶红旗蒙古都统；师还，命监爽文及其徒赖大等生致京师。赖大道病，舒亮令诛之；不称上意，命仍为护军统领。叙功，予云骑尉世职，再图形紫光阁。

　　出为荆州、黑龙江将军；在黑龙江，坐私市貂皮，夺官、削世职。

　　川、陕、楚教匪起，命以三等侍卫从军。嘉庆元年，战襄阳、再战刘家集，屡俘斩贼渠。攻当阳先登，额中鎗；奋进，杀贼千余，获其酋，遂克当阳。赐孔雀翎，授镶蓝旗汉军副都统。〔贼〕自锺祥分窜唐邓，设伏吕堰驿，西窜贼歼焉。乃合兵逐东窜贼，战草店，复中鎗；赉银丝合荷包。旋以纵贼渡滚河，夺孔雀翎、巴图鲁。二年，坐贼渡汉江，降三品顶戴。三年，复以总督勒保劾剿贼不力，夺官，以兵丁留军。寻卒。

　　论曰：林爽文乱起，常青及福州将军恒瑞并水、陆二提督躬率师东渡，徘徊坐误；高宗爵柴大纪、诛郝壮猷，欲以激励诸将。继以元枚代，功未竟而卒。终烦禁旅，始克底定。承平久，水陆诸军不足用，不得独为大纪罪也。鄂辉、舒亮从福康安出师，与攀龙、朝雄皆有战绩。然大纪力保危城，当时声誉远出诸将上；功名之际，有幸、有不幸，固如是夫！

　　--以上选自原书卷三三五（「列传」一一五）。

　　六十

　　张芝元

　　柴大纪

　　张芝元

　　张芝元，四川清溪人。以千总，从副将军明亮征金川有功，积官至越隽营参将。金川酋以番僧诇军事，芝元言于明亮曰：『军事每为贼知，非去其谍，灭贼无日矣』！会大风雪，明亮命芝元率数十人伪若以他事出者，宿番僧寺中。芝元故通番语，与僧饮甚欢；僧醉眠，芝元出寺，聚柴焚之。僧皆死，贼谍断，因招降其众。寻从成都将军特成额驻兵江卡捕夹坝，围肯本贼寨，焚其碉，毙贼甚众；擢懋功协副将。

　　台湾林爽文为乱，芝元率屯练降番佐军。参赞海兰察等分攻大埔林、中林、大埔尾三庄；芝元为策应。贼据小半天山，将军福康安等自前山进；芝元与领队大臣普尔普领兵别为一队，夜半先发，绕大山夹攻贼后。黎明，诸军同抵山麓，攀援上；贼力拒，芝元先登，拔其栅，斩获无算，并堵贼去路。未几，爽文就擒。台湾平，擢建昌镇总兵，图形紫光阁，列前二十功臣。

　　寻调松潘镇总兵；廓尔喀掠西藏济陇、聂拉木，上命芝元率屯练降番往讨之。芝元至，值大雪，山谷皆满；芝元手大刀指挥，士卒皆感激用命，贼败走。廓尔喀再叛，芝元偕提督成德督兵攻聂拉木、守拍甲岭隘口，断贼援；聂拉木遂下。乘胜攻济陇，复克之；贼惧，乞降。

　　未几，卒。五十八年，论平定廓尔喀功，再图形紫光阁，列后十五功臣。

　　柴大纪

　　柴大纪，浙江江山人。自武进士，授福建守备；累擢至海坛镇总兵，移台湾镇。

　　乾隆五十一年十一月，林爽文乱起--爽文，漳州人；徙彰化，所居村曰大里杙。时奸民相聚，号天地会；漳州人庄烟为之魁；爽文与相结，谋为变。台湾知府孙景燧驰诣彰化，督知县俞峻、副将赫生额、游击耿世文捕治，焚数小村以怵之；爽文因民怨，夜纠其徒来袭，赫生额等皆战死。明日，遂破彰化，景燧亦殉焉。傍攻诸罗、凤山，皆陷。大纪时以总兵守府城，贼分道来攻；大纪出驻盐堤桥御之，击沈贼舟数十，馘千余。五十二年春，水师提督黄仕简、陆路提督任承恩先后赴援。大纪出攻诸罗，克之；即移军守诸罗。旋以守府城功，赐花翎。上以仕简、承恩师久无功，授总督常青将军，渡台湾视师。

　　爽文攻诸罗，自二月至四月凡十至；大纪督游击杨起麟、守备邱能成等出战，杀贼数千。爽文之徒张慎徽伪降，大纪察其诈，置诸法。台湾诸府、县皆编竹为城，不耐攻；大纪以忠义，率兵民誓坚守。上嘉大纪劳，赐荷包、奶饼，下部议叙。六月，授福建陆路提督，仍兼领台湾总兵。盐水港者，诸罗通府城粮道也；贼来攻，大纪力御之。上促常青赴援；予大纪「壮健」巴图鲁名号，参赞军务。八月，上以常青衰老，不能办贼；命福康安为将军，仍令大纪参赞。而常青令总兵魏大斌援诸罗，贼邀诸途，退驻鹿仔草；复令总兵蔡攀龙援诸罗，大纪出战，迎入城共守。上移大纪水师提督，而以陆路提督授攀龙。十一月，加大纪太子少保。上以诸罗被围久，县民困守，奋力向义；更县名为「嘉义」。贼攻城益急，上密谕大纪『不必坚执与城存亡；如遇事急，可率兵力战出城，再图进取』。大纪疏言：『诸罗，居台湾南北之中。县城四周积土植竹，环以深濠；濠上为短垣置炮，防卫坚固。一旦弃之而去，为贼所得，虑贼势益张，盐水港运道亦不能守。且城厢内外居民及各庄避难入城者共四万余人，助饟协守，以至于今；不忍将此数万生灵，付逆贼毒手。惟有竭力保守，以待援兵』。上手诏谓：『所奏忠肝义胆，披览为之堕泪！大纪被围日久，心志益坚；勉励民兵忍饥固守，惟知以国事民生为重。古之名将，何以加之』！因封为一等义勇伯，世袭罔替；并命浙江巡抚琅玕予其家白金万，促福康安赴援。

　　十一月，福康安师至，嘉义围解；大纪出迎，自以功高、拜爵赏，又在围城中倥偬，不具櫜鞬礼。福康安衔之，遂劾大纪诡诈，深染绿营习气，不可倚任；上谕谓：『大纪驻守嘉义，贼百计攻围，督率兵民力为捍卫。朕谕以力不能支，不妨全师而出；大纪坚持定见，竭力固守，不忍以数万生灵委之于贼。朕阅其疏，为之堕泪！福康安乃不能以朕之心为心乎？大纪尝奏贼以车载枪炮攻城；今福康安言得贼攻城大车，又委弃枪炮，为我军所得；足见大纪前奏不虚。大纪又奏县城食尽，地瓜、花生俱罄，以油糁充食；当时义民助饟，未必遽至于此。但大纪望援心急，以食油糁为词，普吉保、恒瑞两军尚复观望不进；若云犹有余粟，则两路赴援更缓。此时县城存亡未可知，安怪大纪过甚其词耶！大纪屡荷褒嘉，在福康安前礼节或有不谨，致为所憎，直揭其短；福康安当体朕心，略短取长，方得公忠体国之道』。侍郎德成自浙江奉使还，受福康安指，讦大纪；上命福康安、李侍尧、徐嗣曾、琅玕按治。福康安临致书军机大臣，言『大纪纵兵，激民为变。其守嘉义，皆义民之力。大纪闻命，欲引兵以退；义民不令出城，乃罢』。事闻，上谕谓：『守诸罗一事，朕不忍以为大纪罪。至其它声名狼藉、纵兵激变诸状，自当按治』。命夺大纪职，逮问。福康安寻以大纪纵弛贪黩、贻误军机议斩，送京师。上命军机大臣覆谳，大纪诉冤苦，并言德成有意周内，迫嘉义民证其罪。下廷讯，大纪犹力辨。

　　五十三年七月辛巳，命如福康安议，弃市；其子发伊犁为奴。

　　论曰………若柴大纪有功无罪，为福康安所不容，高宗手诏，可谓曲折而详尽矣；乃终不能贷其死。军旅之际，捐肝脑、冒锋刃，求尺寸之效；困于娼嫉，不成而死于敌，若成功矣而又死于法。呜呼！可哀也已。

　　--以上选自原书卷三三六（「列传」一一六）。  
　 
清史稿台湾资料集辑四之四

　　列传

　　六十一

　　六十二

　　六十三

　　六十四

　　六十五

　　六十六

　　六十七

　　六十八

　　六十九

　　七十

　　七十一

　　七十二

　　七十三

　　七十四

　　七十五

　　七十六

　　七十七

　　七十八

　　七十九

　　八十

　　八十一

　　八十二

　　八十三

　　八十四

　　八十五

　　八十六

　　八十七

　　八十八

　　八十九

　　九十

　　九十一

　　九十二

　　九十三

　　九十四

　　九十五

　　九十六

　　九十七

　　九十八

　　九十九

　　一百

　　一百一

　　一百二

　　六十一

　　福康安

　　孙士毅

　　福康安

　　福康安，字瑶林，富察氏；满洲镶黄旗人，大学士傅恒子也。初以云骑尉世职，授三等侍卫；再迁头等侍卫，擢户部侍郎、镶黄旗满洲副都统。

　　师征金川，以温福为定边将军，阿桂、丰升额为副将军；高宗命福康安赍印往授之，即授领队大臣。三十八年夏，至军；阿桂方攻当噶尔拉山，留福康安自佐。木果木师败，温福死事；复命阿桂为定西将军，分道再举。攻喇穆喇穆，福康安督兵克其西各碉；与海兰察合军，克罗博瓦山。北攻，克得斯东寨。贼夜乘雪陟山袭副将尝禄保营，福康安闻枪声，督兵赴援，击之退。贼屯山麓，乘雨筑两碉；福康安夜率兵八百冒雨逾碉入，杀贼，毁其碉。上手诏嘉其勇。进克色淜普山，破坚碉数十，歼贼数百。又与额森特、海兰察合军，攻下色淜普山南贼碉；遂尽破喇穆喇穆诸碉卡，并取日则丫口。再进，克嘉德古碉；攻逊尔克宗西北寨，贼潜袭我军后，福康安击之退。贼以距勒乌围近，屡夜出击我师；福康安与战，屡胜。阿桂虑贼守隘不时下，改道自日尔巴当噶路入；檄福康安攻下达尔扎克山诸碉。再进，攻格鲁克古；率兵裹粮，夜踰沟攀崖自山隙入当噶海寨，克陟乌、当噶大碉、桑噶斯玛特木城石卡。再进，克勒吉尔博寨。阿桂令福康安将千人从海兰察赴宜喜，自甲索进攻得楞山，焚萨克萨古大小寨数百；渡河，取斯年木咱尔、斯聂二寨。再进，次荣噶尔博山。擢内大臣，赐号「嘉勇」巴图鲁。再进至章噶，福康安偕额森特攻巴木图，登直古脑山，拔木城、碉寨五十，焚冷角寺，遂克勒乌围。阿桂令取道达乌围进攻噶拉依，分其军为七队；福康安率第一队，夺达沙布碉、当噶克底、绰尔丹诸寨，为木栅断科思果木走雅玛朋道。进克达噶木碉二、阿穰曲前峰碉木城各二十，焚奔布鲁木护起寨，取合勒图租鲁傍碉一寨二、格什格章寨一、萨尔歪碉寨三、阿结占寨二。陟科布曲山梁，尽得科布曲诸寨。四十一年春，再进克舍齐、雍中二寺；自拉古尔河出噶拉依之右，移炮击其寨。噶拉依既下，金川平。论功，封福康安三等嘉勇男。师还，郊劳，赐御用鞍辔马一；饮至，赐缎十二端、白金五百。图形紫光阁，赐双眼花翎。 

　　授正白旗满洲都统，出为吉林、盛京将军，授云贵总督。南掌贡象，自陈为交趾所侵，乞以余象易炮；福康安谕以「国家法制有定」，还其象，不予炮。疏入，上深韪之。移四川总督，兼署成都将军。四川莠民为寇盗，号嘓匪；命福康安捕治。逾年，福康安疏言盗已徐戢，陈善后诸事；擢御前大臣，加太子太保。召还京，署工部尚书，授兵部尚书、总管内务府大臣。

　　四十九年，甘肃回田五等立新教，纠众为乱；授参赞大臣，从将军阿桂讨贼。旋授陕甘总督。师至隆德，田五之徒马文熹出降。攻双岘贼卡，贼拒战，阿桂令海兰察设伏；福康安往来督战，歼贼数千，遂破石峰堡，擒其渠。以功，进封嘉勇侯；转户吏二部尚书、协办大学士。

　　五十二年，台湾林爽文为乱，命福康安为将军，而以海兰察为参赞大臣，督师讨之。时诸罗被围久，福建水师提督柴大纪坚守；上褒大纪，改诸罗为「嘉义」以旌其功。陆路提督蔡攀龙督兵赴援，围未解；福康安师至，道新埤，援嘉义，与贼战仑仔顶，克俾长等十余庄。会日暮，雨大至，福康安令驻师土山巅；贼经山下，昏黑无所见，发铳仰击，福康安戒诸军士毋动。既曙雨霁，海兰察已自他道入，师与会，围解；进一等嘉勇公，赐红宝石帽顶、四团龙补服。大纪以方在围中，谒福康安，未具櫜鞬礼；福康安衔之，疏论大纪骫法牟利诸罪状并及攀龙陈战状不实。上以大纪困危城久，攀龙亦有劳意，右之；诏谓『二人或稍涉自满，在福康安前礼节不谨，为所憎；遂直揭其短』。戒福康安宜存大臣体。然大纪卒以是坐死；时论冤大纪，亦深非福康安嫉能、不若傅恒远也。福康安复劾攀龙，左迁。而福州将军恒瑞师逗遛不进，福康安与有连，力庇之；诏亦斥其私。福康安既解嘉义围，令海兰察督兵追捕爽文，槛致京师；复得副贼庄大田。台湾平，赐黄腰带、紫缰、金黄辫珊瑚朝珠，命台湾、嘉义皆建生祠塑像，再图形紫光阁。疏请募熟番补屯丁并陈善后诸事，要在习戎事、除奸民、清吏治、肃邮政；上悉从之。旋授闽浙总督。

　　五十四年，安南阮惠攻黎城，孙士毅师退；上移福康安两广总督。诏未至，福康安疏请往莅其事；上奖福康安忠，谓『大臣视国如家、休戚相关，当若此也』。惠更名光平，乞输款。福康安为疏陈，请罢兵；上允之。御史和琳劾湖北按察使李天培为福康安致木材，令湖广粮船运京师；福康安疏请罪，上手诏谓『阮光平方入朝，特宽之』。命夺职留任，仍罚总督俸三年、公俸十年。五十五年，福康安率光平朝京师；以获盗，免罚总督俸。

　　五十六年，廓尔喀侵后藏，命福康安为将军，仍以海兰察为参赞大臣，督师讨之；免罚公俸。五十七年三月，福康安师出青海。初春草未盛，马瘠粮不给，督诸军速进。行四十日，至前藏。自第理浪古、如绒辖聂拉木察地势，疾行向宗喀。至辖布基，诸道兵未集；督所部分六队趋擦木，潜登山，〔夺〕贼前后二碉，歼贼渠三、贼二百余，擒十余。进次玛噶尔辖尔甲山梁，贼渠手红旗拥众登；令设伏，诱贼进至山半，伏起横击，搴旗贼尽殪。进攻济陇--济陇当贼要隘，大碉负险，旁列诸碉卡，相与为犄角；乃分兵先翦其旁诸碉卡，并力攻大碉，缚大木为梯，督兵附碉登，毁垒。战自辰至亥，克其寨，斩六百、擒二百。捷闻，上为赋「志喜诗」书扇，并解御用佩囊以赐。六月，自济陇入廓尔喀境，进克索勒拉山；度热索桥，东越峨绿山，自上游潜渡，越密里山，攻旺噶尔，克作木古拉载山梁。攻噶勒拉、堆补木诸山，破甲尔古拉、集木集两要寨。转战深入七百余里，六战皆捷。上诏褒福康安劳，授武英殿大学士。福康安恃胜，军稍怠；督兵冒雨进，贼为伏以待，台斐英阿战死。廓尔喀使请和，福康安允之。廓尔喀归所掠后藏金瓦、宝器，令大头人噶木第、马达特塔巴等齑表进象、马及「乐工」一部，上许受其降。师还，加赐福康安一等轻车都尉，畀其子德麟；授领侍卫内大臣，视王公亲军校例，置六品顶戴蓝翎三缺官其傔从，复图形紫光阁--大学士阿桂让福康安居首。福康安初征金川、与海兰察合军讨乱回，同为参赞；及征台湾、定廓尔喀皆专将，海兰察为参赞。师有功，受殊赏。上手诏谓：『福康安能克阳布、俘拉特纳巴都尔、巴都尔萨，当酬以王爵；今以受降班师，不克副初愿。然福康安孝贤皇后侄、大学士傅恒子，进封为王，天下或议朕厚于后族，富察氏亦虑过盛，无益。今如此蒇事，较荡平廓尔喀，倍为欣慰』（阳布，廓尔喀都城；拉特纳巴都尔等，其渠名也）。五十八年，疏陈西藏善后十八事；诏从之。安南阮光平卒，上虑其国且乱，命福康安如广西。福康安母卒于京师，令在任守制。福康安途中病，命御医往视。福康安疏言：『安南无事，乞还京师，冀得庐墓数日』。诏许之。加封嘉勇忠锐公，移四川总督；旋又率金川土司入觐。恒秀时为吉林将军，以采参亏库帑累民，命福康安莅谳；拟罪轻，上责福康安袒戚谊。

　　复移云贵总督；方寒，赐御服黑狐大骽褂。六十年，贵州苗石柳邓、湖南苗吴半生、石三保等为乱，命福康安讨之。柳邓围正大营、嗅脑营、松桃厅三城，福康安师至，力战，次第解三城围；赐三眼花翎。福康安率贵州兵破老虎岩贼寨，诇得柳邓踪迹；和琳时为四川总督，将四川兵来会，攻满华寨，焚贼寨四十，柳邓入湖北投三保。三保方围永绥厅，福康安督兵赴援。师当渡，贼筑卡拒守；分兵出上流，缚筏，纵民牧牛设伏；待贼至掠牛，伏起夺贼船，所缚筏亦顺流至，师尽济。攻石花寨，越得拉山战，杀贼甚众。令总兵花连布间道援永绥，师从之；战三日，围解，进次竹子山。贼屯兰草坪西北崖，以板为寨，树旗东南山阙；乃设伏对山，仍督兵若将自山阙入。贼来战，伏兵发炮；贼溃，退保琅木陀山。再进，克之。山西为登高坡，与黄瓜山对；分兵出五道，冒风雨克黄瓜山，焚寨五十六。攻蒩麻寨，夺大、小喇耳山，焚寨四十；半生、三保悉众拒战，分兵攻雷公山阻其援兵，击破西梁上、中、下三寨。再进，至大乌草河，循河克沙兜寨、盘基坳山。战于板登寨、再战于雷公滩，贼屡败，取右哨营。渡河，于群山中越险进，克马蝗冲等大小寨五十。至狗脑坡，山益险，兵皆附葛藤、冒矢石行；陟其巅，破贼寨。再进，克虾蟆峒、乌龙岩；攻茶它，降者七十余寨。上移福康安闽浙总督，进封贝子。再进，克岩碧山，焚巴沟等二十余寨。再进，攻麾手寨山，总兵花连布将广西兵克苗寨四十；赐貂尾褂。围高多寨，吴半生穷蹙出降；上官福康安子德麟副都统，在御前侍卫上行走。再进，攻鸭保寨。鸭保右天星寨，为贼中奇险处；督兵自雪中求道，进取木城七、石卡五，克垂藤、董罗诸寨；赐御服黄里元狐端罩。旋克大、小天星寨；进攻■〈木暴〉木营，乘风雪夜进拔地良、八荆、桃花诸寨。自平陇复干州，尽克擒头坡、骡马峒诸隘，焚其寨三百。嘉庆元年，再进，克吉吉寨、大陇峒等寨；战于高吉陀、再战于两岔溪，屡败贼。贼袭■〈木暴〉木营、攻擒头坡，皆以有备，败走。克结石冈，焚牧牛坪等大小寨七十；进克官道溪。再进，攻大麻营石城；至廖家冲，夺山巅石卡。夜间道出连峰坳，夺山梁七。上褒福康安，命赠傅恒贝子。

　　福康安染瘴病作，犹督兵进。五月，卒于军；仁宗制诗以诔，命加郡王衔从傅恒配太庙，谥「文襄」。子德麟，袭贝勒；递降至未入八分公，世袭罔替。

　　福康安受高宗殊宠，师有功，在军中习奢侈，犒军金币辄巨万；治饟吏承意指，糜滥滋甚。仁宗既亲政，屡下诏戒诸将帅毋滥赏，必斥福康安；德麟迎丧归，将吏具赙四万有奇，责令输八万。德麟旋坐雩坛视牲误班，降贝子。

　　孙士毅

　　孙士毅，字智治，一字补山；浙江仁和人。少颖异，力学。乾隆二十六年进士，以知县归班待铨。二十七年，高宗南巡，召试，授内阁中书，充军机章京；迁待读学士。傅恒督师讨缅甸，以士毅典章奏。叙劳，迁户部郎中，擢大理寺少卿；出为广西布政使，擢云南巡抚。总督李侍尧以赃败，士毅坐不先举劾；夺职，遣戍伊犁。录其家，不名一钱；上嘉其廉，命纂校「四库全书」，授翰林院编修。书成，擢太常寺少卿，复出为山东布政使。

　　擢广西巡抚，移广东。初上官，疏言：『广东海洋交错，奸宄易藏。惟有洁以持身、严以察吏，不敢因循讳饰』。上谕以勉效李湖--湖为广东巡抚，以风厉有声，为上所深赏也。寻署两广总督。陕甘总督福康安议练兵，诏下云、贵、四川、两广、福建诸行省，令仿行；士毅疏：『请广东练水陆兵二万八千五百三十二人、广西练兵一万一千二百九十六人；选人材精壮、技艺娴习，责督、抚、提、镇实心训练。请严立科条，以惩积习』。上谕曰：『此可徐徐为之，而必以实』。寻还巡抚任。广东民悍，多逋赋。州、县吏当上计，或以私财应，冀课最；民益延抗为得计。士毅详核积逋，遣干按治逋赋最多诸州，县。自乾隆四十年后，具册督追州、县吏以私财应计政者；察无他私弊，以督追所得偿之。上奖其能；惟谓『州、县吏职催科，乃以不能振作、民多逋赋，以私财应计政，不罪其诳，已为宽典；若以督追所得偿之，将何以示儆』！令续征逋赋，当悉入官。茭塘者，群盗所聚，拒捕伤官；士毅擒其渠，戮以徇。上复嘉其能，赐花翎。两广总督富勒浑纵其仆受赇；事闻，下士毅按治。得实，富勒浑坐谴；上以士毅持正，即迁两广总督。富勒浑疏论广东鹾政，请增运艘、按季征饷价、复三十九埠运商、清积逋；士毅受事，疏言：『增运艘，当去封押之扰，定经久之规，俾新旧船户皆各乐从。按季征饷价，当复旧例，岁终奏销。三十九埠运商，以逋课黜；中铅山、南康、上犹、英德四埠，当先复。清积逋，当自三十九埠始』。皆下部议行。

　　五十二年，台湾林爽文为乱，士毅诣潮州戒备。师行，遣兵助剿，刍茭、器械皆立办。加太子太保，赐双眼翎、一等轻车都尉世职。五十三年，台湾平，图形紫光阁。

　　会安南国王黎维祈为其臣阮惠所逐，其母、妻叩关告变；士毅以闻，督兵诣龙州，防镇南关。帝嘉其识轻重、知大体，命自广西入安南，别遣云南提督乌大经自蒙自进。阮惠遣将拒于寿昌江，又分兵屯嘉观。士毅师至，击破惠所遣将，渡寿昌江。再进至市球江，惠守备甚设；士毅勒兵乘筏渡，贼弃寨走。纵击，贼自投江中死，尸蔽江。游击张纯等亦击破惠屯嘉观军，副将庆成等设伏擒惠将。师再进，至富良江--江南即黎城，惠令尽收战舰泊南岸拒守；士毅缚筏载兵，令提督许世亨将二百人夜过江，掠小舟数十，更番渡兵。黎明，兵渡者二千余，惠军以舟遁。张纯追及之，分焚其舟，尽歼之；遂复黎城，阮惠走富春。维祈至军中，士毅承旨封为安南国王。捷闻，封一等谋勇公，赐红宝石顶。土毅辞，不许。命班师，士毅犹豫未即行；五十四年春正月，阮惠率其徒攻黎城，维祈亦挈其孥潜遁。士毅引兵退渡市球江，驻江北；惠军追至，总兵李化龙殿，度浮桥，堕水死。浮桥断，提督许世亨等皆战死。士毅还，入镇南关；维祈与母、子偕至，置诸南宁。上以士毅不遵诏班师，有此挫折，罢封爵；并撤红宝石顶、双眼花翎，解总督任，以福康安代之。方惠追我师至富良江，士毅欲复渡江，与决战；世亨力谏，谓『损大臣、伤国体』！令千总薛忠挽其缰而退。至是，具疏自劾；令驻镇南关治事。惠寻遣使求内附，福康安至，与士毅严斥之。既以黎氏瞀乱、不堪复立国，遂偕奏安南不必用兵状；帝从其议。寻召士毅还京师，授兵部尚书、授军机大臣，直南书房。

　　是年冬，命署四川总督；逾岁，真除。未几，两江总督书麟坐高邮书吏伪印冒征被谴，以士毅代之；谕以『江南吏治废弛久，当黾勉整饬，毋徇隐』！徐州王平庄河决，筑毛贼铺堤堰，账被水诸州、县；俱称旨。五十六年，召授吏部尚书、协办大学士。

　　廓尔喀用兵，命摄四川总督，督饟。士毅自打箭炉出驻察木多，师已入后藏，复驰诣前藏，馈餫无匮。以劳，复赐双眼花翎。五十七年，廓尔喀平，再图形紫光阁。旋授文渊阁大学士兼礼部尚书，偕福康安、和琳驻前藏谋善后。福康安率金川土司入觐，命士毅再权四川总督。福康安移云贵总督，以和琳代之；上命士毅留四川董理讨廓尔喀之役军需奏销。士毅乞留福康安、和琳会核，上不许。六十年，湖南苗为乱，入四川秀山境；士毅督兵驻守击贼。嘉庆元年，湖北教匪为乱，侵四川酉阳境；士毅移军来凤，战屡胜，封三等男。贼屯茶园溪，大雨旬日，诇无备，夜击贼，人持短兵坌涌入。千总张超执长矛先登，斩其魁，追奔四十余里，贼退据旗鼓寨；士毅移军从之。

　　六月，卒于军中；赠公爵，谥「文靖」；以其孙均袭伯爵。士毅故善和珅，病笃，遗书请入旗；高宗特许之，命均入汉军正白旗，授散秩大臣。寻以幼，罢。十一年，自陈废疾，请以同祖弟玉墀袭爵；仁宗谕曰：『士毅克黎城，皇考命班师，士毅意在贪功，迟延失事。兵溃入关，所奏多有虚饰。朕体皇考遗意，未予追求；今均既病废，士毅原授伯爵当裁撤』。并令均出旗，归原籍。

　　--以上选自原书卷三三七（「列传」一一七）。

　　六十二

　　海兰察

　　奎林

　　普尔普

　　海兰察

　　海兰察，多拉尔氏；满洲镶黄旗人，世居黑龙江。乾隆二十年，以索伦马甲从征准噶尔。辉特台吉巴雅尔既降，复从阿睦尔撒纳叛，师索之急，遁入塔尔巴哈台山中；海兰察力追及之，射坠马，生获以归。叙功，赐号「额尔克」巴图鲁。累擢头等侍卫，予骑都尉兼云骑尉世职，图形紫光阁。

　　三十二年，以记名副都统从征缅甸。师出虎踞关，海兰察率轻骑先驱。至罕塔遇贼，殪三人、俘七人；遂攻老官屯，馘二百，设伏歼贼四百。贼自猛密出袭我师，援击却之。三十三年，再出师，度万仞关，败贼戛鸠江，毁江岸贼居；授镶黄旗蒙古副都统。薄老官屯，攻贼于锡箔，毁其木栅；贼来攻急，击之，追戮其强半，缚二人以归。既还师，命留军防边；移镶白旗蒙古副都统。

　　三十六年，师征金川；命自云南赴四川，与师会。三十七年六月，参赞大臣丰升额方攻美美寨，贼御战甚力；海兰察师至，合力奋击，克之。乘胜毁贼寨十三，克木城；师屯其旁山冈，筑卡以守。七月，败贼策卜丹。八月，贼出贡噶山左，谋截粮；海兰察设四伏，斩级百余。十月，进攻路顶宗及喀木色尔，破碉卡三百余，歼贼数百；诏嘉奖，擢正红旗蒙古都统。十一月，进至格实迪，自色木僧格山后取玛觉乌大寨；仰攻布喇克及扎喀尔寨，得碉卡九十。十二月，进攻明郭宗，突入寨门，焚转经楼，直捣美诺。小金川既定，进讨大金川；授参赞大臣，从将军温福出西路。自功噶尔拉入。三十八年二月，趋昔岭；道经苏克奈，夺卡二，据木果木后山。与领队大臣额森特军合战，得碉卡五；凿冰开道，一日而至固木卜尔山--山接昔岭麓。昔岭多贼碉当道，碉凡十；我师遇贼碉，若山峰纵横并列，往往为之次第，便指目。海兰察与额森特计分兵为六队，力攻第九、第十二碉，先下。进取第七、第八两碉，力战冰雪中；及暮，阳撤兵，贼下追，伏起，殪二百人。第五碉尤坚厚，海兰察运炮轰击，昼夜无稍休；碉乃破。移军攻达扎克角山梁，夺获得斯东寨上；按地图，示诸将形势，海兰察复移军攻功噶尔拉山口。五月，还攻昔岭；造炮台高与山齐，痛歼守贼。六月，后路贼攻陷底木达，进据登春；海兰察还御，战正力，俄闻木果木大营有警，疾驰。次日，大营陷，将军温福殁于阵；海兰察令领队大臣富兴整兵出，而为之殿。夜半，□至功噶尔拉总兵牛天畀营，度功噶尔拉亦不可守，合军引退；令额森特等为前导，与富兴、普尔普及天畀殿。是日暮，屯崇德；次日，至美诺，与领队博清额、五岱、和隆武合军。驰奏请罪，上谕以镇静，鼓士气图恢复。与五岱共守美诺，贼屡来攻，均战退。时当新败，绿营兵多溃散。海兰察请遣回怯卒，毋使摇乱新兵；上从其请。寻诇知阿桂方驻军当噶尔拉，乃分兵千人，令额森特自南山往迎；又令普尔普将三百人巡鄂克什诸隘口。七月，贼大至，美诺、明郭宗俱失守，海兰察退保日隆；上责其不能御贼，命阿桂按治。阿桂至日隆，奏『海兰察当兵溃时，前后拦截，未与懦卒同溃；惟平日不能申明军律，咎不能辞』。命左授领队大臣，停俸。十月，命以阿桂为定西将军，谋再举。海兰察偕领队常清等八千人自达木巴宗北山取道，分三路进，夺别斯满大小十余寨；复与富兴等攻取帛噶尔角、克底木达、布朗郭宗诸寨。师复克美诺，上嘉海兰察奋勉，命支俸。三十九年正月，阿桂令海兰察将五千人自明郭宗进谷噶山击贼，又命与保宁将二千人自喇穆喇穆横梁绕八十余里攻登古山--登古山在诸山最峻，罗博瓦山与对峙，亦贼中奇险处。二月，令普尔普顺山梁进，海兰察出山后，自石罅跃登，搏贼酣战；额森特、保宁至，合力击贼，贼少却。复分队冒死冲突，射之，殪数十人；余贼负矢遁。乃还取罗博瓦前山，攻第三、第四峰；而额森特攻第二峰、普尔普攻第一峰，俱克之。上谂罗博瓦为贼险要门户，海兰察力攻功最，授内大臣。三月，从第四峰下，进攻得斯东寨，克之。四月，贼乘雾雨于山坡立两碉，海兰察率兵毁之。五月，于喇穆喇穆山后筑栅，贼屡自林中来犯，与额森特合击，贼披靡走。六月，攻色淜普冈，贼设大碉六，互相应；额森特克左两碉、乌什哈达克右一碉，海兰察独克中三碉及附近卡寨。七月，抵色淜普南崖，石壁陡滑；督兵手足攀援上，歼东西峰守碉贼殆尽。又自喇穆喇穆山麓乘胜攻日则丫口，取碉卡百余。贼坚守该布达什诺木城，师循山沟，海兰察出其左、额森特出其右、官达色出中路，三道并进，遂逼逊克尔宗。上嘉海兰察为诸将倡，屡克险要；赐号「绰尔和罗科」巴图鲁，并赉白金三百。八月，偕额森特自森克尔宗峰脊分左右翼仰攻，登碉顶，纵火毁碉卡二百余。又旁出逊克尔宗西，逼贼寨，督兵踊跃进；贼穴地匿，不敢出。九月，取逊克尔宗水碉，断贼汲道。乘胜攻官寨，贼鎗石如雨，督兵奋进，额森特取其右第一寨；海兰察左颊伤，裹创力战，克第二寨（军中目贼渠所居大寨为官寨，亦曰正寨；示与他碉卡别也）。上以海兰察伤甫平，即督兵攻夺坚碉；手敕嘉奖。十月，克默格尔山梁及密拉噶拉木，得大寨一、石碉四，山后凯立叶官寨亦下；复授参赞大臣。又自默格尔西进，攻布拉克森及格思巴尔，焚寨落数百。于是，凯立叶附近碉卡皆尽；命在御前侍卫上行走。十一月，夜度山沟，进格鲁克古丫口；崖磡壁立，督兵猱登。天明，登者六百人；贼并力拒，夺二碉。循山梁下，攻桑噶斯玛特。别遣兵自陡乌当噶山进，克沙木拉渠、什尔德诸寨；复督兵攻克革什戎冈及作固顶。贼寨横越诸山，下沟上梁；鼓勇径度，尽克诸碉寨，与丹坝军合。十二月，抵桑噶斯玛特山；贼于碉外设木城为护，师自栅隙发矢或拔栅木撞之，城立毁。四十年正月，自康萨尔分路进剿，据山沟碉寨。二月，克甲尔纳沿河诸寨。进攻勒尔吉博寨，海兰察克山麓碉二；贼自噶尔丹寺来援，击败之。四月，将军阿桂令往宜喜会明亮，诇兵入道，约期合攻；上赐缎二端。寻分兵千人偕福康安赴宜喜，先取甲索贼碉、进攻得楞山冈皆下，焚萨克萨谷大小寨落数百，西北两路兵合。五月，攻上、下巴木通大碉，并克色尔外安、吉达佳布诸寨，焚噶尔丹寺。六月，自荣噶尔博山梁攻巴古寨落，贼恃险拒，攻未下；纡道绕舍图枉卡以入。海兰察督兵进据昆色尔山梁，克果克多碉，进至拉枯喇嘛寺；再进经菑则大海，又攻章噶上下十余寨，尽克之。合诸路兵逼勒乌围，海兰察自托古鲁踰沟直上山梁。八月，取隆斯，得寨三；分地设伏，遂克勒乌围。九月，整军进攻噶拉依。初，自达思里正路入；虑贼防密，改自达乌达围进。海兰察绕至莫鲁古上，连夺噶克底、绰尔丹诸寨，又克西里山梁并科布曲诸碉。十月，攻达噶，自中路入；分兵张两翼出旁径，克两坚碉，下攻雅玛朋寨。闰十月，据黄草坪，筑栅断贼援；贼起木城，海兰察督兵陟山自上压下，克之。十一月，分道攻奔布鲁木。夜追山下，焚贼木城，遂据西里正寨；又克舍勒固租鲁寨四，进攻雅玛朋正寨，从中路设伏，偕普尔普等尽克附近寨落。十二月，克勒隈勒木通石碉，筑栅。至科布曲，海兰察冒鎗石进，乘胜克索隆古、得木巴尔、们都斯诸寨。贼又于布哈尔下积木设伏拒师；海兰察分兵三道并进，立时攻破，遂取奇石矶。又遣兵悉取库尔纳额、木里多诸寨及巴斯科官寨。四十一年正月，克舍齐、雍中两寺；海兰察屯兵噶拉依河岸，扼要隘。寻偕福康安、普尔普等截噶拉依右路，克大石卡，移炮进击扎木什克寨。二月，大金川酋索诺木就缚。金川平，封海兰察一等超勇侯，赐双眼花翎。师还，郊劳，赐御用鞍辔马一；饮至，赐缎二十端、白金千。图形紫光阁，列前五十功臣；授领侍卫内大臣，补公中佐领。

　　四十六年三月，甘肃撒拉尔回苏四十三争立新教为乱，破河州、据华林山；命大学士阿桂视师，疏请以海兰察自佐。上已命为领队，驰驿诣军前。四月，抵兰州，督兵攻龙尾山，贼伏穴中守；阿桂至，令海兰察尽护诸军。五月，偕明亮、额森特等分左右翼陟山杀贼。复逾水磨沟，猝上华林山；贼骇，倾穴出；师阳退，贼来逐，还兵击之，歼贼甚众。贼被创巨，望见海兰察乘马出阵，辄先惊窜。闰五月，将阿拉山马兵绕出华林山江南潜伏，候贼至，突出濠杀贼；又督屯练兵取贼卡四，步战中鎗伤。上闵其劳，谕阿桂抚慰。贼据大卡负嵎，海兰察单骑至五泉山审度还，向华林山暂伏濠中；诇贼还，急起猛攻，遂克之。入贼营，焚所居板屋。贼退保华林寺，督兵逼寺立栅，歼贼众，馘渠传示各回民。贼平，上谕奖海兰察功，官其子安禄三等侍卫。四十九年四月，甘肃回复私起新教，聚众滋事；命尚书福康安视师，授海兰察参赞大臣。贼屯静宁底店，海兰察督巴图鲁侍卫等进逼贼巢，设伏痛歼之；遂破石峰堡，禽贼渠张文庆等。擢安禄二等侍卫，予骑都尉世职。

　　五十二年，台湾林爽文为乱，命将军福康安视师，仍授海兰察参赞大臣。十月，渡鹿仔港登岸；后三日，率巴图鲁二十人至彰化八卦山察地势。贼方于山上筑卡，海兰察跃马登，贼拥至，发箭殪数贼，余惊遁。上以其能用少击足，谕奖之。十一月，自笨港开道，同福康安援嘉义；分队五，沿途搜剿。自仑仔顶、仑仔尾逼至牛椆山，贼万余阻溪守；海兰察越溪径、上山梁，攻克贼栅，贼遁。追至大排竹，尽焚贼寮；嘉义围解。上嘉海兰察身先士卒、勇略过人，进二等超勇公，赐红宝石顶、四团龙补褂。十二月，剿城西大仑庄及海岸贼；又焚城东兴化店、员林贼庄，督兵直剿北路。时贼屯中林，尤

　　剽悍；海兰察冒鎗石驰剿，克之，大埔林、大埔尾诸庄贼俱溃。收斗六门，抵水沙连，贼已遁；寻踪搜捕，见贼渠方乘马执帜，射坠马，获以归。进攻大里杙--林爽文起事地也，歼贼目数十、贼党二百。林爽文逃入番社，即自内山平砦仔逐贼，至集集埔贼砦，前阻大溪；海兰察策马径渡，尽歼砦中贼。追十余里，至浩淮角，焚草寮千进。剿小半天山寨，海兰察遍历东势角山峰、狮子头、打铁寮、虾骨、合欢诸社至极北炭窑，捕治余贼。五十三年正月，得爽文于老衢崎，槛送京师。上念海兰察功，解佩囊赐之。二月，还兵至南路，自弯里社至极南琅峤，执贼渠庄大田，磔于市。台湾平，赐紫缰、黄辫珊瑚朝珠，再图形紫光阁。

　　五十六年，廓尔喀侵后藏，仍以福康安为将军、海兰察为参赞大臣，率巴图鲁侍卫及索伦兵千人往讨。出西宁，明年三月抵后藏，闰四月抵第哩浪古，与福康安分往绒辖聂拉木察地势，定策自济咙进兵。海兰察偕阿满泰出中路，贼两碉前后相辅，师夺前碉，贼守后碉不出；督兵毁旁垣入，短兵接，杀贼目三、贼兵二百，进屯擦木。乘胜克玛噶尔辖尔甲山梁，贼渠率众陟山，我兵暂伏，贼至山半，横击之，贼且战且退；海兰察疾驰下击贼，斩贼渠七、贼二百余，俘三十，海兰察马足中鎗。上闻，戒以接仗时宜持重，毋轻冒险。师进攻济咙官寨，海兰察与台斐英阿督索伦兵往来冲击，自丑至亥，克之；斩贼六百，俘二百。自济咙进至索喇拉山，山下有石卡；师直攻之，贼弃卡奔。逐至热索桥，贼撤桥，攻之不及；海兰察密令阿满泰等东越峨绿山，自上流潜渡。贼骇奔，坠河者甚众；师悉渡，遂据热索桥。进至密哩顶，越崇山数重，抵旺噶尔；深入八百七十里，不见贼。旺噶尔西南有大川，横亘北曰旺堆、南曰协布鲁，迤东为克堆寨，贼各筑卡以守；师至旺堆，贼扼河抵御，不得渡。乃留兵牵贼，密从上游缚木以济；出贼不意，直薄克堆寨，大败之。六月，督兵自协布鲁进，由噶多东南越雅尔赛拉山，昼夜行至博尔东拉前山，贼筑木城三、石卡七，据要隘。乃转从山巅下临贼卡，与阿满泰上下夹击，诸城卡尽下。乘胜逐贼至玛木拉，杀伏贼百余人，师屯雍雅山；廓尔喀乞降，拒不诈。七月，进攻噶勒拉山，三道皆胜；逐贼至堆补木山，夺其卡。山下为帕朗古横河，贼扼桥以拒；官兵夺桥渡，驰上甲尔古拉山。别兵从上游潜渡，抵集木集山合军；贼来侵，往来迎击。战两日夜，越大山二，克木城四、大小石卡十一，戮贼目十三，毙贼六百，俘十七。廓尔喀渠畏惧，力请降；诏许之，进海兰察一等公。

　　五十八年三月，卒；谥「武壮」。复图形紫光阁甫成；上制赞嗟惜；谕曰：『海兰察以病卒，例不入昭忠祠。念其在军奋勉，尝受多伤，加恩入祀』。

　　子安禄，袭公爵，授头等侍卫。嘉庆四年，佐经略勒保征四川教匪，战屡有功。贼渠苟文明等窥开县，安禄与总兵朱射斗合军逐剿，贼不敢东窜。十一月，与射斗逐贼枯草坪，乘雨登汪家山杀贼，贼多坠岩死。安禄望见数十贼匿山沟，率数骑逐之，贼溃散；独策马从其后，数贼自林中出，安禄仓卒中矛死。谥「壮毅」，赐白金千治丧；加骑都尉世职，合前赐骑都尉为三等轻车都尉。是时，奎林子惠伦亦战没；上以二人皆名将子，与乌合乱民战没于行陈，深致惜焉。

　　奎林

　　奎林，字直方，富察氏；满洲镶黄旗人，承恩公傅文子也。自拜唐阿袭云骑尉，擢云麾使；袭承恩公爵，授御前侍卫。累迁镶白旗护军统领，管理健锐营。

　　三十七年，授领队大臣，从副将军阿桂征金川，与侍卫和隆武攻纳围山梁、攻当噶尔拉。木果木师溃，命阿桂为定西将军，召奎林入咨军事；旋命佐副将军明亮出南路。自墨垄沟进攻得里，贼筑碉山岭，奎林率兵昼伏夜行，至其侧突击，破之。攻拉约，夜渡河鼓噪，克贼垒；遂抵僧格宗，连破石碉，获军粮、火药。时阿桂复美诺，明亮遣奎林往会师。复从明亮攻斯第，奎林率第一队兵先占班得古水泉，与贼持两昼夜，涉险鏖战，飞石伤脊；两贼握利刃突前，侍卫珠勒格德射之殪，余贼惊逸；上谕嘉奎林勇猛。攻达尔图，贼碉绵亘数里，奎林冒雨先登，立拔第一碉；官军乘势疾击，克碉十五，俘贼目八，获粮械无算。复自木克什山梁进，克贼碉一；中鎗，伤顶。上谕曰：『奎林平日战甚力，今顶伤中要害』。时富德军于马尔那，令奎林代防，即以富德佐明亮击贼；旋授镶红旗汉军都统。伤愈，复从明亮攻宜喜；阿桂遣领侍卫内大臣海兰察会奎林度地势，约两军隔河夹击，直捣剿乌围（勒乌围、噶拉依，两金川渠所居地也）；奎林分攻甲索。又自萨克萨谷攻得楞，贼弃碉窜；乘胜追蹑，堕崖死者相枕籍。攻基木斯丹当噶，夺碉二、卡九，又夺茹寨麦田十余里；赐「绷武」巴图鲁名号。复趋噶西喇嘛寺，拔沙尔尼沟碉卡。阿桂破勒乌围，奎林偕明亮、和隆武等攻扎乌古山未克，请益兵；上谕：『奎林、和隆武毋以勇往好胜，愧激轻进；虽云不入虎穴、焉得虎子，亦当审度机要，权利害而行，不可冒昧』。自旋什扎古进兵，偕和隆武自山沟潜行，登其巅；碉内贼无一脱者。上谕：『明亮、奎林、和隆武宜黾勉立勋，毋让西路专美！但当度利害，不可但知轻进』。进克扎乌古山梁，再进据纳木迪斯底叶安，夺三十余寨。又自耳得谷下击贼碉卡，毙贼百余；复自碾占进攻达撒谷，拔碉卡三十，毙贼百。趋独古木思得，贼溃，平山上下八十余寨。师经乃当，降其渠；攻甲杂，俘贼酋，降其众千余。克卡拉尔，抵舍斯满，贼出降。奎林绕山巅行三百里，至底角河沿，抚定寨落数百；遂与阿桂军合围噶拉依。上加奎林一等男，命其子崇伦承袭；并赐双眼花翎。遂俘金川酋索诺木，师还。凯旋，上郊劳，赐文绮十二、银五百、御用鞍辔马一；图形紫光阁，列前五十功臣。授右翼前锋统领，擢理藩院尚书。

　　四十五年，出为乌鲁木齐都统。骁骑校常福杖毙披甲多罗，奎林论劾；上以多罗不孝、罪当死，责奎林误劾。改授乌里雅苏台将军；坐在乌鲁木齐失察各州、县浮报粮值，命以公爵畀其叔傅玉承袭。复授乌鲁木齐都统，迁伊犁将军。奎林贵戚，有军功，嗜酒躁急；五十二年，参赞海禄疏劾，上命乌鲁木齐都统永铎勘奏。逮至京师，命诸皇子、军机大臣会刑部按治。狱成，奎林坐擅杀罪人，拟杖；海禄所刻不尽实亦有罪，坐诬告死罪未决，拟流。帝以奎林孝贤皇后侄，而海禄所论劾不尽虚，拟罪乃反重，失平；命俱夺职，在上虞备用处拜唐阿上效力。

　　旋授奎林蓝翎侍卫，再迁台湾镇总兵。时林爽文乱甫平，多盗，为民害。上欲严惩之；谕『奎林勿拘泥、勿姑息，有犯必惩』。奎林屡捕治剧盗，复论诛稗将坐赃及营兵之为盗者，称上旨；加提督衔。五十六年，擢福建水师提督。

　　师征廓尔喀，改授成都将军、参赞大臣，帅师入藏。五十七年，行至江卡，疽发于顶，遂卒；谥「武毅」。

　　普尔普

　　普尔普，额尔特肯氏；蒙古正黄旗人。父巴图济尔噶尔，本额鲁特杜尔伯特部宰桑；来降，隶蒙古正黄旗。从征准噶尔、讨霍集占，皆有功；官至内大臣，赐骑都尉世职，图形紫光阁。

　　普尔普，自闲散再迁三等侍卫；从征缅甸，擢御前侍卫，授公中佐领。

　　乾隆三十七年，命率额鲁特兵诣金川，从定边右将军温福进讨。师攻达克苏，普尔普夺贼卡，断贼来路。从参赞大臣丰升额攻明郭宗，命为领队侍卫；偕巴雅尔取明郭宗南寨，加副都统衔。进攻噶尔拉经丫口，尽得贼卡寨。偕副都统海兰察攻昔岭，克要路碉二；普尔普与海兰察、额森特、巴雅尔、乌什哈达、马全、阿尔纳素战尤力。复与诸将攻斯达克拉阿、噶尔布里、硕藏噶尔山梁，克之。进攻色布色尔山梁，得贼碉十余。罗博瓦者，金川渠所恃为门户者也；师进，悉据其诸峰；授散秩大臣。贼劫副将常禄保〔营〕，援击，败之。与海兰察合攻喇穆喇穆，射杀红衣贼渠，又拔该布达什诺木城二；赐御用黑狐冠。贼劫我军所置卡，与乌什哈达赴援，贼溃；攻逊克尔宗，中创；复攻舍图旺，断逊克尔宗去路。偕台斐英阿等攻章噶，得贼寨二十余；又克隆斯得寨--贼贮铅丸、火药处也，遂偕台斐英阿等克勒乌围；赐「什勒玛咳」巴图鲁名号。进攻阿穰曲强达巴，克大碉三、木城四。仰攻西里山峰，贼越碉窜；普尔普逐捕，所杀伤过当，攻舍勒固租鲁，得碉一；攻开布智章，得寨一。又克萨尔歪阿结占贼寨，据勒隈勒木通、科布曲山梁，斩获甚众。四十一年正月，合诸军围噶拉依；普尔普出其右，与海兰察筑垒逼贼巢，遂克之。金川平，封三等奋勇男，世袭；图形紫光阁，列前五十功臣。师还，上郊劳，赐御用鞍辔马一；授正红旗护军统领、正白旗满洲副都统，赐双眼花翎。

　　四十三年，扈跸谒泰东陵；离营住宿，坐夺双眼花翎。

　　林爽文之乱，授领队大臣，命从将军福康安赴台湾。援嘉义，解围。克大里杙，爽文逃小半天山顶；同海兰察进攻，贼拒战，山路险恶，普尔普率广东兵及屯练降番攀木栅先登，贼溃，遂擒爽文。进军琅峤，追剿贼目庄大田；贼来劫营，普尔普于大武垄隘口冲杀，败之。谕于台湾、嘉义建生祠，事见福康安传。大田就擒，台湾平；再图形紫光阁，晋封二等男、袭一次；以三等男世袭。

　　五十五年，卒。

　　--以上选自原书卷三三八（「列传」一一八）。

　　六十三

　　富勒浑

　　徐嗣曾

　　孙永清

　　富勒浑

　　富勒浑，章佳氏。初，自举人授内阁中书，累迁户部郎中。乾隆二十八年，授山西冀宁道；迁山东按察使。以在冀宁道失察阳曲知县段成功亏帑，左授山西雁平道。再迁浙江布政使；三十五年，署巡抚。奏劾总督崔应阶仆诬指钱塘民为贼，擅刑致毙；论罪如律。三十七年，调陕西；寻擢湖广总督。入觐，赐孔雀翎。四川总督阿尔泰坐贪黩玩纵得罪，上命富勒浑如四川会总督文绶按治。阿尔泰纵子明德布与布政使刘益相结受赇，明德布在京师，上令军机大臣传讯，自承；富勒浑论益立斩，上以为过重，改监候。狱联署布政使李本，富勒浑奏本罪当夺职，枷示不足蔽辜，请留军效力；上责其名重实宽、意存取巧，命枷示期满，留军效力。

　　三十八年，师征金川，四川总督刘秉恬出驻美诺，命富勒浑留署四川总督，总理各路军需。秉恬奏：『拣发往川省各员，视军营为畏途；惟恐出口办差，不通闻问』。上以责富勒浑；富勒浑奏陈：『司道公议：新到各员出口办差，未免竭蹶；请以现任各员调赴，而令新到者分别署理』。上责富勒浑玩公沽誉，令劾倡议者。富勒浑奏：『司道公议，并无倡始』；上益不怿，谓『富勒浑竟敢以罚不及众吓朕』！下吏部，夺官；命宽之。木果木师溃，底木达被陷；富勒浑率新至贵州兵驰赴蒙固桥防守。事闻，上嘉之。旋夺秉恬官，即以富勒浑实授；令驻美诺，以「钦差大臣」关防督饟。时美诺亦被陷，富勒浑屯明郭宗河口，据山梁设卡防守；复发兵分驻路顶宗、巴朗拉。将军阿桂进攻小金川，上命富勒浑与提督王进泰统兵策应。师克美诺，上命富勒浑、进泰严守美诺，并分兵驻僧格宗、明郭宗。阿桂奏：『富勒浑、王进泰过慎而葸，于山川形势、行军机要均未能悉；请令副都统成果、云南提督常青驻守后路』。上从之；谕戒富勒浑等勿存畛域。奏：『新开楸底至色利沟运道，军粮归此路运送，玛尔当、明郭宗诸地存米，借防兵一月粮，余俱运军前；请撤前设台站』。又奏：分兵驻防大板昭及梭格泊古诸地。

　　四十年，奏：『阿桂等督兵进捣贼巢，应用粮饷、军火、铜片、炮料储备充裕，并造皮船济师』。又奏：『调梭格泊古、玛尔当兵防沙坝、三松坪，以护餫道』。皆称旨；上命富勒浑驻布朗郭宗。富勒浑奏：『阿桂、明亮合攻甲索山梁，布朗郭宗距军五百余里，虑难于策应』。上谕曰：『阿桂进攻勒乌围，自应随军督饟。兵事移步换形，不必泥前旨也』。师克勒乌围，奏请撤前设卓克采一路台站。四十一年，复授湖广总督，命师还上官。金川平，议叙，四十二年，授礼部尚书。四十三年，调工部，授镶蓝旗蒙古都统。四十四年，复授湖广总督。

　　四十五年，调闽浙。上南巡，迎谒时，李侍尧以贪纵得罪，富勒浑入对，上谕及之；富勒浑对：『侍尧实心体国，为督、抚中所罕见』。及上命各督、抚议罪，又请行诛；上责其前后歧异。浙江巡抚王亶望丁忧留办塘工，携家居杭州；亶望得罪，上又责富勒浑未劾。大学士阿桂赴浙江阅海塘，疏劾杭嘉湖道王燧；又责富勒浑徇庇，夺孔雀翎、降三品顶带，授河南巡抚。河溢万锦滩，富勒浑亲赴防护；又溢青龙冈，四十七年工竟；还现任顶带，复授闽浙总督。台湾漳、泉民械斗，劾总兵金蟾桂、知府苏泰等，并夺官。五十年三月，入京，与千叟宴。

　　调两广。粤海关监督穆腾额入觐，上询富勒浑操守？对「未敢深信」。及命军机大臣诘之，又发富勒浑纵仆殷士俊纳赇状；下巡抚孙士毅按治。士俊，常熟人；并令江苏织造四德等籍其家资累万。士毅奏，亦发富勒浑与士俊等关通纳贿事实。上夺富勒浑官，遣尚书舒常如广东会讯。大学士阿桂方按事浙江，又命士毅逮富勒浑监送阿桂鞫治；论斩，下刑部狱。五十二年，诏释之。五十三年，坐在闽浙失察总兵柴大纪贪劣，复下刑部论绞；仍释之。五十四年，罗源盗发，上追论富勒浑废弛玩误；戍伊犁。五十五年，释回。

　　六十一年，又发热河。是年，即释回；卒。

　　徐嗣曾

　　徐嗣曾，字宛东；实杨氏，出为徐氏后；浙江海宁人。乾隆二十八年进士，授户部主事；再迁郎中。四十年，授云南迤东道。

　　累迁福建布政使；五十年，擢巡抚。五十二年，台湾民林爽文为乱，调浙江兵经延平吉溪塘，兵有溺者；嗣曾坐不能督察，下吏议。乱既定，五十三年，命赴台湾勘建城垣；因命偕福康安、李侍尧按柴大纪贪劣状，上责嗣曾平日缄默不言。寻疏言：『大纪废弛行伍、贪婪营私，事迹昭著』。又奏：『抚恤被难流民，给银折米。福建旧例：石准银二两；今以米贵，请改为三两』。上以福康安奏晴雨及时，岁可丰收；仍令视旧例。偕福康安等奏：清察积弊，筹酌善后诸事；均得旨允行。尝以台湾吏治废弛，不能早行觉察自劾；上原之。命台湾建福康安、海兰察生祠，以嗣曾并列。寻奏：『台湾海疆刁悍，治乱用严。民为盗及杀人者、役殃民、兵冒粮及助战守义民或挟嫌害良，皆立置典刑』。以是称上旨，嘉嗣曾不负任使。事觕定，命内渡；寻又命俟总兵奎林至乃行。庄大田者，与爽文同乱，坐诛；嗣曾捕得其子天畏及用事者黄天养送京师，又得海盗立诛之。五十四年，赐孔雀翎、大小荷包，图像紫光阁。请入觐未行，安南阮光平据黎城，福康安督兵赴广西，嗣曾署总督。福康安濒行，奏福建文武废弛，宜大加惩创；上谕嗣曾振刷整顿。嗣曾奏：许琉球市大黄限三、五百斤；谕「不可因噎废食」。又奏：『福建民，多聚族而居。有为盗，责族正举首；教约有方，给顶带。盗但附从行劫、未杀人拒捕自首，拟斩；监候三年，发遣免死』。上谕曰：『捕盗责在将吏；令族正举首，设将吏何用！族正皆土豪，假以事权，将何所不为！福建多盗，当严治；若行劫后尚许自首免死，何以示儆！二条俱属错谬』。

　　五十五年，高宗八旬万寿，台湾生番头人请赴京祝嘏；嗣曾以闻，命率诣热河行在瞻觐。十一月，回任；次山东台庄病作，遂卒。

　　孙永清

　　孙永清，字宏度；江南金匮人。乾隆三十三年举人，授内阁中书。永清未入官，尝佐广东布政使胡文伯幕。土司以争袭相讦，验文牒，皆明印；大吏欲以私造符信罪之。永清具稿请文伯力陈，得免者二百余人。旋充军机处章京，撰拟精，当事至辄倚以办；迁侍读。四十二年，云南总督图思德奏缅甸将遣使入贡，上遣大学士阿桂往莅；以永清从。缅甸使不至，阿桂令永清撰檄谕之，送所留守备苏尔相还。

　　四十四年，授刑部郎中；考选江西道监察御史。四十五年，超授左副都御史；授贵州布政使。奏言：『柞子厂产黑铅，课余三十余万斤；请以十万斤运广』。四十九年，署巡抚。又奏：『柞子厂黑铅，例于四川永宁设局收发；课余三百万斤，请岁以五十万运存永宁』。

　　五十年，擢广西巡抚。劾新宁知州金垍等通税，按察使杜琮、盐道周延俊等并坐夺官。五十二年，台湾民林爽文为乱，征广西兵；永清奏：『兵出征，在例马兵赏借银各十两、步兵赏借银各六两。请于借银留三两，为制衣』。命议叙。五十三年，藤县狱系盗梁美燠谋穴墙逃，捕得；永清令立诛之。奏闻，上谕曰：『狱囚反狱、劫狱，当立诛。若钻穴越墙，祗求苟免；不得与此同科。今之督、抚，皆好杀弄权；永清失之太过』！安南阮惠为乱，国王黎维祁出亡，其臣阮辉宿护维祁母妻宗族至龙州；永清及总督孙士毅疏闻。士毅寻发兵讨惠；永清出驻南宁，奏：『太平设军需局，以福建延建邵道陆有仁、桂林知府查淳董其事』。五十四年，维祈复国，使迎其母妻宗族；永清为具行李，并传上旨赉锦缎、绸布及白金四百。谕奖永清『自驻南宁弹压边关、筹办饟糈，措置得宜』；赐孔雀翎。士毅师败还，福康安代为总督。永清与福康安奏：『安南用兵，关内外支放银百万、米八万余。逐款详核，例可用而未用或用不及数者，以实用之数具报。如有军行紧急，略有变通与例不符者，仍如例核减』。上谕令以实为之。秋，以广西秋审册自「缓决」改「情实」凡三案，谕责永清宽纵。东兰州安置台湾降入郑管、陈延乘舟走，追捕以溺水报；上命夺知州黄图等官，逮讯。永清坐降调，命留任。是时，阮惠更名光平，上封为安南国王；请以来年诣京师祝万寿，使阮宏匡等卭关入贡。永清令在太平候旨；疏闻，上令光平使臣于来年灯节前至京师，与外藩蒙古等一体入宴，责永清拘泥。永清旋奏：『光平使臣自桂林北行』。上察广西学政潘曾起不称职，以谘永清；永清言：『曾起性情褊急，未惬士心』。上责永清不先奏劾；以方料理安南内附、光平将入觐，不遽易人，罚养廉二年。五十五年春，光平又以新赐印并御制诗，使叩关入贡；永清疏，以应否令平使诣京师请旨。上谕曰：『光平遣使陈贡，自应令诣京师，何必奏请』！永清又奏：『太平、南宁、镇安三府与安南接壤；请屯兵防隘，立栅开濠，分隶龙凭，馗纛二营管辖』。报闻。四月，光平入关，以其子光垂、臣吴文楚从；奏闻，上嘉之。寻卒。

　　弟藩，监生；以四库馆议叙，授中书科中书，官至安徽布政使。子尔准，自有传。

　　--以上选自原书卷三三九（「列传」一一九）。

　　六十四

　　乌什哈达

　　木塔尔

　　岱森保

　　翁果尔海

　　乌什哈达

　　乌什哈达，吉林满洲正黄旗人。师征缅甸，以前锋校从；有功，赐号「法福哩」巴图鲁。

　　师征金川，以三等侍卫从。其与官达色同克巴朗拉也，贼攻据所驻山；复力战，破贼，夺其山还。事闻，上以功过足相当，宥之。战屡有功，累擢正蓝旗蒙古副都统。师还，图形紫光阁，列前五十功臣；予骑都尉兼云骑尉世职，外授和阗领队大臣。讦办事大臣德风受贿，按治不尽实，夺职。

　　师征台湾，以头等侍卫从。与普尔普自茅港转战，通嘉义道。寻将水师至琅■〈王乔〉，获庄大田。还前所赐勇号；再图形紫光阁，列后三十功臣。

　　师征廓尔喀，以镶红旗蒙古副都统从。先行治道，踬而伤。师还，赏不及；入见，以为言。上责其巧佞，夺职，戍伊犁。嘉庆初，赦还。

　　师征川、楚教匪，以头等侍卫从。贼渠王三槐拥众渡江，乌什哈达与战，死之；予轻车都尉世职。

　　木塔尔

　　木塔尔，小金川人。乾隆三十七年，小金川头人僧格桑为乱，拒我师；木塔尔率亲属及所部降，将军温福令从军。即率士兵夺八角碉，降千余人，复官寨。攻木果木，面中石伤；克达响谷山梁，枪伤额。累擢三等侍卫，赐孔雀翎。僧格桑窜大金川，大金川头人索诺木匿之，与同乱；将军阿桂令木塔尔侦路，约内应，遂克阿不里，招其叔朗纳降。金川山径歧互，阿桂令木塔尔指画绘图呈览。又以功噶尔拉贼守坚，谘木塔尔；木塔尔言：『谷噶山路崎岖、树木深密，若密遣精兵昼伏夜行，出贼不意，亦一策也』。从之，战有功。官兵护台站遇贼，稍却；阿桂令木塔尔偕降人赓噶率士兵截击，禽头人木穆工阿。攻库鲁什尼后山及登春诸地，禽头人拉尔甲，创僧格尔尔结。以功，赐缎。贼遣别斯满尼僧布薄伪降，私询木塔尔军事；木塔尔密以闻，上嘉其诚，累擢头等侍卫。师攻噶拉衣，索诺木等出降。赐号「赞巴」巴图鲁；图形紫光阁，列后五十功臣。授八角碉屯守备，督帛噶尔角克、乃萨纳木雅诸地降人屯田。

　　四十六年，甘肃撒拉尔回苏四十三攻陷兰州，上命从领侍卫内大臣海兰察军讨之；木塔尔从。中枪伤，赐银、缎。复攻华林寺，再受伤；赐二品衔，以四川管理降番副将题补。

　　四十九年，甘肃固原回田五等余党踞石峰堡，上命成都将军保宁讨之；木塔尔从。力疾赴调，赐散秩大臣衔。至石峰堡，屡有斩获，被石伤。

　　五十三年，从征台湾，偕侍卫博斌等生擒首逆庄大田于琅峤。台湾平，复图形紫光阁，列前二十功臣。

　　五十六年，廓尔喀为乱，攻陷聂拉木；木塔尔从成德守木萨桥，获头人■〈口别〉格达喀叽哈等，加副都统衔。师攻济咙，木塔尔偕侍卫哲森保先攻，克东南山梁；移兵逐贼，复济咙，歼贼数百、殪贼目七。师攻雅尔赛拉博尔东拉，木塔尔率兵自噶多普纡道渡河，夺石卡、木城。廓尔喀平，再图形紫光阁，列后十五功臣。上特召慰劳，赐酒，赉银、缎。

　　六十年，从征苗匪。贼居下石花、土空等处，循沿河山坡筑城卡，阻我师；总督福康安遣木塔尔于下游河岸设伏，贼出卡抢掠，突出击之，夺其渡船。师进迫之，贼不能御，连克城卡。进攻土空，偕总兵花连布等连战三昼夜，破之；赐荷包。以病，还师至资阳，道卒；赐白金百。

　　岱森保

　　岱森保，库雅拉阔绰里氏；满洲正红旗人。以黏竿处拜唐阿，从征缅甸。移师征金川，与攻路顶宗、喀木色尔，授蓝翎侍卫。战于昔岭，贼乘高而下，以火器奋击，贼溃；授三等侍卫。战于博罗瓦，歼贼数十，复夺取喀木喇玛山碉；擢二等侍卫，赐号「布隆」巴图鲁。攻勒吉尔博山梁，拔鹿角，跃濠以火弹掷碉巅，破之。从将军阿桂攻勒乌围，发炮断其桥，隧以入栅，克木城，与诸军合攻勒乌园，遂下；授头等侍卫。师还，图形紫光阁，列后五十功臣。

　　四十四年（？），以护军参领从征台湾。与侍卫乌什哈达等击贼沙嵌，进至茑松，歼贼二百余；击贼中州，发巨炮杀贼。进击贼南潭，贼溃，焚贼寮数百。再进，击贼三坎店，夺贼中炮械。寻从闽浙总督常青等援诸罗，出盐水港战贼，屡胜；赐副都统衔。福康安视师，岱森保攻贼牛庄，贼阻溪为固；督兵逾溪击之，俘斩甚众。乘锐抵南潭，遂俘庄大田等。师旋，再图形紫光阁，列后三十功臣。

　　擢正黄旗蒙古副都统，出为伊犁领除大臣。廓尔喀为乱，上命岱森保将索伦达呼尔兵千人偕参赞大臣海兰察自京师道青海入西藏，佐福康安等讨之。既至，福康安令偕成都将军成德将三千人向聂拉木缀贼；分兵自措克沙木间道入，自率兵趋亲鼎山破贼卡，贼败窜。旋偕侍卫永德道哈那滚木山，克扎木；复偕成德败贼多洛卡，追蹑至俄赖巴，分兵两路深入。廓尔喀酋降，复图形紫光阁，列后十五功臣。

　　嘉庆初，教匪起，命岱森保讨贼。陕、甘张汉潮侵五郎，自盩厔出大建沟扰洵阳；偕总兵长春、副都统纶布春随所在御之。上责肃清甘肃境；与西安巡抚台布选能战兵四千有奇逐贼转战，屡有克捷。五年秋，击贼沔县，以兵寡，未获穷追。还军驻长寨，疾作；行至汉中，卒。

　　翁果尔海

　　翁果尔海，噶巴喀氏；满洲镶黄旗人。初充亲军，迁蓝翎侍卫。

　　乾隆五十二年，从福康安征台湾。击贼八卦山，斩馘无算；赐号「额腾额」巴图鲁，累迁二等侍卫。林爽文遁老衢崎，义民高振以告；翁果尔海与追击，获之。台湾平，予骑都尉世职。

　　五十六年，廓尔喀侵后藏，从将军福康安、参赞海兰察往讨之。贼据擦木，其地两山夹峙，惟一径可通；夜雨，翁果尔海分兵潜进，越山直上山梁，与师会。薄贼寨，逾墙入，歼贼数百，克其碉。贼夺据济咙官寨，师围之；翁果尔海直攻东南山梁，贼恃碉拒师，督兵缘碉上，歼贼六百余；擢头等侍卫。贼据热索桥，师自摆马奈撒入，与夹河相持；翁果尔海自峨绿山纡道出上游，斫木编筏潜济，自间道疾驰攻贼寨，师悉渡；赐副都统衔。贼窜协布鲁，负水筑卡为守，师不得即渡；暮雨，伏兵林中，夜将半，援木涉水进击，师绕出对山，并力下攻，贼溃走，追斩三百余，焚寨五。遂进攻东觉道噶多，翁果尔海从海兰察为前锋，纡道出雅尔赛拉博尔东拉，穿林越箐，潜师步行；贼为木城三、石卡七，守甚坚；翁果尔海督兵逾险攻之。右臂创，甚剧；援兵至，奋勇转战；殪头人二、余贼二百有奇，贼乃遁，悉堕其城卡；赐白金五十。廓尔喀平，图形紫光阁，列后十五功臣；授镶黄旗蒙古副都统。

　　嘉庆初，卒。

　　--以上选自原书卷三四○（「列传」一二○）

　　六十五

　　许世亨（子文谟、张朝龙、李化龙）

　　许世亨（子文谟、张朝龙、李化龙）

　　许世亨，四川新都人；先世出回部。初为骑兵，从征金川、西藏，并有劳。

　　旋以武举授把总；累迁守备。复从征金川，从四川总督阿尔泰攻约咱东西山梁，进攻扎口阿仰格藏达乌诸地，连拔碉寨；复攻甲尔木山梁及岳鲁登达诸地，拔木城、石卡，又克多功山坡及日木城碉寨。进击古鲁碉，贼夜劫营，世亨率兵百余御战；至曙，度贼且去，开壁奋呼追击，杀贼无算，遂克古鲁碉寨；赐孔雀翎，加「劲勤」巴图鲁。寻累擢参将。从参赞大臣副都统明亮攻当噶拉山梁，拔第五碉；又从参赞大臣富德自墨垄沟进兵，克甲尔木、日赤尔丹思、僧格宗诸寨。又从定边将军明亮自底旺至马奈，克拉窠绒布、根扎葛木卡、卡角思底、喀咱普诸碉寨。又从明亮自宜喜攻达尔图山梁，擒头人丹巴阿太，夺俄坡木克什、格木勺洛诸碉卡。又从领队大臣奎林攻木克什西南山寨，又从副都统三宝攻西郭洛，进驻得尔巴克山梁。又从明亮攻得楞山梁，拔数碉；进击基木及思丹当噶萨谷诸山梁，毁其碉，俘馘无算；克额尔替第一碉，杀贼四十余；又克第二碉，又克石真噶沙尔尼琅谷乌岳斯当安诸碉寨：凡七战，皆胜。进攻扎乌古，时贼踞山巅，碉卡连亘；世亨冒石矢，率兵直上，拔数碉卡。又克碾占山、阿尔古山及平坝诸寨，又克达撒谷大山梁，毁其碉寨；又克独古木上下寨，进踞布吉鲁达那两道山梁；又克甲杂官寨、独松隘口，夺获大小寨落数十，并获贼渠雍中旺尔结。遂西至噶拉依，与南路马尔邦军会。四十一年，金川平，擢云南腾越镇总兵。

　　四十九年，甘肃回乱，世亨奉命往安定捕逸回，获二百余。事竣，补贵州威宁镇总兵。

　　五十二年，台湾林爽文叛，世亨率黔兵二千余赴剿。攻克集集堡，俘斩甚众，获伪印、器械、旗帜。进攻小半天，贼奔溃；追袭至老衢崎，俘爽文并头人何有志。又从参赞成都将军鄂辉自大武陇进攻南路水底寮，手杀头人一。时庄大田等败窜琅峤，众尚数千；世亨率黔兵与诸军分队水陆合攻，擒大田并诸贼目。台湾平，改赐「坚勇」巴图鲁名号；图形紫光阁，列前二十功臣。

　　五十三年二月，擢浙江提督；未至，调广西提督。安南有大酋曰阮惠，攻其国都，逐其君黎维祁；两广总督孙士毅主用兵，世亨谏不听。师行，将两广绿旗兵八千人与总兵尚维升、张朝龙等从出关，入安南境。至其国都，有大川三：北曰寿昌江、南曰市球江，又南曰富良江。十一月辛未，师渡寿昌江；甲戌，师次市球江。惠兵据南岸山，守甚固；朝龙兵自上游渡，世亨亦力战，杀贼数千；赐御用玉搬指、小大荷包。越三日丁丑，黎明，师次富良江南岸--即黎城；黎城者，安南国都以王姓名其城也。惠兵尽伐滨江竹木，敛舟泊对岸。循江岸得小舟，载兵百余，夜分至江心，夺惠军舟；世亨等亲率二百余人先渡，复掠小舟三十余更番渡兵分捣惠军，惠军溃，焚其舟十余，俘其将数十。戊寅旦，师毕济，黎氏宗族及安南民出迎；世亨从士毅入城安抚，求维祈，承制立为王。捷闻，封一等子；疏辞，弗许。阮惠有分地曰广南，去黎城二千余里。方议进讨、请益兵筹饟，上欲罢兵；世亨亦谓士毅曰：『我兵深入重地，惠未战遽退，事叵测；及时振旅入关，上计也』。士毅不纳。五十四年正月戊午朔，士毅召诸将，置酒高会；己未，维祁告惠兵至，士毅苍皇夺围出。渡富良江，浮桥断；世亨与维升、朝龙率数百人战桥南，阵没。士毅初奏，言『惠兵至，臣与世亨督兵决战；贼众围合，臣与世亨不相见，乃夺围出』。上犹冀世亨全师而还。既闻其战死，命予恤。副将庆成自军中还见上，言『当惠兵攻黎城，士毅与世亨退据富良江拒惠；士毅欲渡江与惠战，不利，以身殉。世亨力谏以「大臣系国重轻，不可轻入」；令庆成护士毅还师，又命千总薛忠挽士毅马以退。世亨督诸将渡江，陷陈；力战死』。上愍世亨知大体，进封三等壮烈伯，祀昭忠祠；谥「昭毅」。福康安师至，惠更名光平，乞降；立祠黎城，祀死事诸将，世亨居首列。

　　子文谟，自武举袭爵，命在头等侍卫上行走；期满，以湖广参将用，并赐孔雀翎。嘉庆元年，枝江教匪聂人杰为乱，湖北巡抚惠龄令文谟捕治；有劳，赐「继勇」巴图鲁名号，擢副将。贼党邓之学诈降，诇知之；俟其入垒将半，文谟突起擒斩。从总兵庆溥防贼黄柏山，又从副都统德楞泰击冉文俦等大神山，迁四川建昌镇总兵。又与总兵德龄、副将褚大荣击贼陈家场，德龄战败；文谟驰救，杀贼二百余。又战大竹、梁山、忠州，屡败贼，擒其渠陈陇光等四十余。防嘉陵江遏贼，不令渡；加提督衔。复督兵捕治川北余匪，擢广东提督。

　　寻调福建水师提督。海盗蔡牵为乱，文谟渡海讨之，并焚毁竹园尾、太史宫庄诸贼巢。

　　再调浙江提督；卒，谥「壮勇」。

　　张朝龙，山西大同人；寄籍贵州。以马兵，从征缅甸；战老官屯，鎗伤左额。又从征金川，攻阿喀尔布里、布朗郭宗。又从参赞大臣海兰察自大板昭进剿，克喇穆喇穆、色淜普，朝龙先登；攻逊克尔宗，复先登，被枪伤。攻康萨尔山、战勒吉尔博、攻达佳布唵吉，皆有功。又从攻勒乌围，克之；赐蓝翎。攻西里阿穰曲，克木城十余；又攻雅玛朋格隆古索隆古诸地碉寨，克之。金川平，叙功，赐孔雀翎。累擢广东抚标中军参将。

　　五十二年，台湾林爽文为乱，朝龙率广东兵进剿，多所斩获；赐「诚勇」巴图鲁名号。进攻大里杙，鎗伤右肩，爽文就擒；朝龙复与诸军合攻庄大田于琅峤，擒之。台湾平，图形紫光阁，列后三十功臣；擢福建南澳镇总兵。

　　五十三年，从讨安南；师渡寿昌江，朝龙以别军破阮惠军于柱石。进临市球江，江宽；南岸群山绵亘，惠军据险列炮，我师不能结筏。诸将督兵阳运竹木造浮桥，示且渡；而朝龙以兵二千，循上游二十里求得流缓处小舟，宵济。诸将乘筏薄南岸，方与惠军相持；朝龙自上游绕出惠军后，乘高下击，惠军溃。复进薄富良江，夺舰渡河，入黎城。士毅败退，朝龙战死；谥「壮果」。

　　李化龙，山东齐东人。自武进士，授蓝翎侍卫；擢贵州铜仁协都司。从大学士傅恒讨缅甸，师次老官屯，化龙以大炮杀贼。又从将军温福讨金川，克固卜济、玛尔迪克诸碉卡。嗣进攻路顶宗、明郭宗等处，化龙皆力战有功。明年三月，师次昔岭，化龙射贼渠殪。征小金川，克阿尔克布里别斯满诸地。从都统海兰察克兜乌山梁，复连克路顶宗、明郭宗诸地，旋收美诺。征大金川，从海兰察攻克喇穆喇穆诸地，被石伤；赐绵甲。先后攻克逊克尔宗格鲁古群尼木思工噶克诸地山梁，被枪伤；赐孔雀翎。金川平，累迁广东左翼总兵。

　　林爽文为乱，率广东兵赴剿。至鹿仔港，总兵普吉保令化龙留守。爽文攻诸罗急，化龙密令游击穆腾额率兵自番仔沟至不肚溪为疑兵，而亲率游击起裴鳌等自八卦山抵柴坑；贼聚拒，化龙督兵力战，贼溃。

　　五十三年，从讨安南。师渡市球江，阮惠军拒战；化龙督兵发炮击贼，造浮桥与张朝龙等率兵径渡，入黎城。士毅败退，至市球江，令化龙先渡；度浮桥，落水死。

　　--选自原书卷三四一（「列传」一二一）。

　　六十六

　　俞金鳌（尹德禧）

　　俞金鳌（尹德禧）

　　俞金鳌，字厚庵；直隶天津人。乾隆七年武进士，授蓝翎侍卫。以守备，发山东；累迁甘肃肃州镇总兵，命如伊犁董理屯田。岁丰，伊犁将军伊勒图奏：『绿营兵二千二百名人，获米二十八石有奇』。得旨叙劳。移巴里坤总兵，擢乌鲁木齐提督，仍领屯田事。奏请移沙州副将驻安西，巴里坤迤西至玛纳斯择有水草地设墩塘；皆议行。时令移军戍乌鲁木齐及玛纳斯，得挈妻、子以往，谓之「眷兵」；金鳌请具一岁粮，亦从其请。

　　历江南、福建陆路、甘肃诸省。固原回李化玉与河州回田五纠众为乱，攻靖远；金鳌与凉州副都统图桑阿合军讨之，逐贼马营街，固原提督刚塔亦以师来会，多所斩获。土司杨金业以土兵助战，贼凭山设拒，土兵败走；金鳌击贼退。〔贼〕夜走石峰堡，纠会宁诸回，势复张，副都统明善战死；金鳌进次乌家坪击贼，毙头人三、禽二十有九。转战至秦安土鼓山，贼败窜莲花城；师从之，至于双岘。从总督李侍尧自中路进攻，败之。福康安督兵剿石峰堡，令金鳌防底店，护餫道。

　　回乱定，移湖广；复移直隶。未行，凤凰厅苗石满宜纠众为乱，金鳌闻报驰赴，令镇筸镇总兵尹德禧督军破贼寨，生致其渠。上以金鳌习苗疆事，命仍留湖广。台湾林爽文为乱，命德禧将湖北兵二千以往；金鳌出驻凤凰厅，镇苗疆。旋入觐，命在干清门行走，赐紫禁城骑马。引疾乞罢，上以金鳌有劳，下总督毕沅察病状；乃加左都督，允解官，归。旋卒。

　　金鳌尝预千叟宴，高宗赐之酒，命赋诗纪事；金鳌辞不能诗，上顾笑曰：『汝为香树妻弟，又从受业，岂不能诗者』（香树，钱陈群字也）！官湖广，和珅已柄政，欲纳交焉；金鳌谢不可。

　　尹德禧，镶黄旗包衣人。初名色喀通额，以领催从征伊犁，迁至防御。开户出旗，更姓名，改籍直隶密云县。从征金川，复六迁至总兵。石满宜据句捕砦为乱，德禧破砦，获满宜;赐花翎。上诘德禧『当苗乱，何不专折奏』？德禧请罪，命贷之。搜捕满宜余党，苗疆悉定。

　　其出师台湾，师至，爽文已就俘；福康安令德禧屯竹仔港防贼逸。

　　台湾定，召入见；令署湖南提督。卒，遗言请还旗籍；复隶镶黄旗包衣。

　　--选自原书卷三四二（「列传」一二二）。

　　六十七

　　金溶

　　金溶

　　金溶，字广蕴；顺天大兴人。雍正八年进士，以刑部员外郎，擢山东道监察御史。高宗即位，诏求直言；溶上疏言安民五事：一曰开垦之地，缓其升科；二曰带征之项，宜加豁免；三曰关税正额之外，免报盈余；四曰州县殿最，首重民事，不以办差为能；五曰巡狩之地，崇尚朴素，不以纷华取媚。当是时，上命翰、詹、科、道各进经史折子；溶又上疏曰：『头会箕敛以裕囊椟者，匹夫之富也；轻徭薄税使四海咸宁者，天子之富也。「易」卦：「损下益上，上益矣；而反名「损」。损上益下，上损矣；而反名「益」」。盖谓百姓足，君孰与不足；百姓不足，君孰与足！圣人制卦之意，可深长思也』。乾隆九年，湖广总督孙嘉淦因徇巡抚许容，夺职，命修顺义城。溶上疏论曰：『赏罚者，人主御世之大权。臣工有罪，有罚锾一例；因其素非廉吏，使天下晓然知所得者终不能为子孙计留也。孙嘉淦操守不苟，久在圣明洞鉴之中。而罚令出赀效力，恐天下督、抚闻之，谓以嘉淦之操守，尚不免于议罚；或一不得当而罚即相随，势必堕廉隅，预为受罚之地。是罚行而贪风起，不可不慎也。臣为嘉淦所取士，不敢避师生之嫌而隐默不言』。奏上，部议夺职。

　　未几，特起为福建漳州知府。漳俗强悍，胥吏千余交结大吏家奴，势力出长官上。有吴成者，设局诱博；擒治之，民称快。华葑村距县治二百里，康熙时尝议设县丞；以不便于胥吏，格不行。溶复以请，布政使文不下府而直行县；溶大怒，严讯县胥，得其交通状，乃详请治罪而设官。其父老叹曰：『微金公，吾侪奔驰道路死矣』！乾隆十三年春，闽省旱，斗米千钱，大府檄溶平粜。溶劝富家出粜，给印纸令商人赴籴，又请宽台湾米入内地之禁；民情帖然。其它修文庙乐器、增书院膏火，皆次第举行。

　　迁台湾道；补陕西盐驿道，署布、按两司事。调浙江粮道，与巡抚陈学鹏抵牾；学鹏论溶迂缓不任事，原品休致。卒，年七十三。

　　--选自原书卷三四三（「列传」一二三）。

　　六十八

　　杨景素

　　杨景素

　　杨景素，字朴园；江南甘泉人，提督捷孙。父铸，古北口总兵。

　　景素孱弱，不好章句。贫不能自给，入资授县丞，发直隶河工效力。乾隆三年，补蠡县县丞；累迁保定知府。

　　十八年，授福建汀漳龙道。漳浦民蔡荣祖欲为乱，景素率营卒禽斩之。调台湾道。厘定汉民垦种地并生熟番界址；革游民为通译而不法者，代以熟番；又禁入山采木，借修造战船材料为名累诸番。

　　三十三年，授河南按察使。三十五年，擢甘肃布政使。调直隶，命从尚书裘曰修勘察堤埝各工。坐失察雄县知县胡锡瑛侵蚀灾赈，下吏议夺官；命留任，俟八年无过，方准开复。三十九年，寿张民王伦为乱，大学士舒赫德督兵讨之，上命景素具车马济师。令分守河西，贼以粮艘结浮桥欲渡；景素与总兵万朝兴、副将玛尔当阿等督兵御之，董劝回民助师，夜焚桥，贼不得渡。事旋定，擢山东巡抚；疏请编查保甲。四十年，疏请选京师健锐、火器营裨佐，发山东司营伍教演。四十一年，上东巡，临视临清毁桥断道及乱民窜据所在；景素述当时战状，上嘉其劳，赐黄马褂。汶上宋家洼旧渠淤垫，潴水淹民田；四十二年，景素奏请浚旧渠并开支河二，令仍趋南阳、昭阳二湖。下部议行。

　　擢两广总督。四十三年，调闽浙。疏言：『浙西歉收，总督杨廷璋请拨台湾仓榖十万接济；北风盛发，未能即到。请于福州、福宁、兴化、泉州四府属拨仓榖十万，听商赴嘉、湖出粜；仍饬台湾运归四府补仓』。得旨嘉奖。

　　四十四年，调直隶。荐于易简为布政使，上以易简为大学士敏中弟，责景素。十二月，卒；赠太子太保，赐恤如例。四十五年，两广总督巴延三奏景素操守不谨，并发官兵得赃纵盗状；两江总督萨载勘有河堤城垣工程，罚景素家属承修。福康安又奏景素在两广婪索商捐六万余，责景素子照限年缴还。五十四年，以福建吏治废弛，追咎景素，戍照伊犁；五十九年，释回。

　　--选自原书卷三四四（「列传」一二四）。

　　六十九

　　觉罗伍拉纳（浦霖）

　　觉罗伍拉纳（浦霖）

　　觉罗伍拉纳，满洲正黄旗人。初授户部笔帖氏，外除张家口理事同知；累迁福建布政使。林爽文之乱，伍拉纳主馈军，往来蚶江、厦门。事定，赐花翎；迁河南巡抚。

　　五十四年，授闽浙总督。上以福建民情犷悍，戒伍拉纳当与巡抚徐嗣曾商榷整饬。伍拉纳督属吏捕盗，先后所诛杀百数十人。以内地民多渡海至台湾，疏请海口设官渡，便稽察。时定往台湾者，出蚶江；民舟或自厦门渡，亦令至蚶江报验。疏请罢其例，俾得径出厦门。言者以海中岛屿，多流民散处为盗薮；当毁其庐、徙其民，毋使滋蔓。下滨海诸直省议；伍拉纳疏言：『福建海中诸岛屿流民散处，凡已编甲输粮者，当不在例中』。上命诸岛屿非例当封禁，皆任其居处。浙江嘉善县民诉县吏征漕浮收，下伍拉纳按治，论如律。伍拉纳治尚严，疏劾金门镇总兵罗英笈巡洋，兵船遇盗，不以实报；英笈坐谴。又论邵武营守备余朝武等侵饷，营吏黄国材等冒饷；黄岩右营守备叶起发属兵遇盗，不以实报；外委陈学明避盗，伪为被创；营兵柯大斌诬告营官：皆傅重比。五十七年，同安民陈苏老、晋江民陈滋等为乱，设■〈青气〉■〈黑气〉会（「■〈青气〉■〈黑气〉」字妄造，以代「天地」）；伍拉纳率按察使戚蓼生赴泉州，捕得苏老等，诛一百五十八人、戍六十九人。五十九年，义乌民何世来、宣平民王元、楼德新等为乱，立邪教；伍拉纳率按察使钱受椿赴金华，浙江巡抚吉庆已捕诛世来、德新，伍拉纳覆谳诸胁从，复诛鲍茂山、吴阿成等，还福建。至浦城，捕得元诛之。六十年，台湾盗陈周全为乱，陷彰化；伍拉纳出驻泉州，发兵令署陆路提督乌兰保、海坛镇总兵特克什布赴剿。彰化民杨仲舍等击破周全，乱已定--是岁，漳、泉被水，饥；伍拉纳至，民閧集乞赈，未以闻。上促伍拉纳赴台湾，累诏诘责；伍拉纳自泉州往，福州将军魁伦疏言：『伍拉纳性急，按察使钱受椿等迎合，治狱多未协。漳、泉被水，米值昂，民贫；巡抚浦霖等不为之所，多入海为盗。〔五〕虎门近在省会，亦有盗舟出没』。上为罢伍拉纳、浦霖，命两广总督觉罗长麟署总督、魁伦署巡抚。伍拉纳至台湾，劾鹿仔港巡检朱继功以丧去官，贼起即携眷内渡；请夺官、戍新疆。上谕曰：『伍拉纳为总督，台湾贼起陷城戕官，朕屡旨严饬始行。继功丁忧巡检，转责其携眷内渡，加以远戍。伍拉纳畏葸迁延，乃欲以此自掩，何其不知耻也』！伍拉纳、浦霖贪纵婪索诸属吏，州、县仓库多亏缺；伍拉纳尝疏陈清查诸州、县仓库亏榖六十四万有奇、银三十六万有奇，限三年责诸主者偿纳。至是，魁伦疏论『诸州、县仓库亏缺，伍拉纳所奏非实数』。上命伍拉纳、浦霖及布政使伊辙布、按察使钱受椿皆夺官，交长麟、魁伦按谳。长麟、魁伦勘布政司库吏周经侵库帑八万有奇，具狱辞以上；上疑长麟等意将归狱于经，斥其徇隐。长麟等疏发伍拉纳受盐商赇十五万、霖亦受二万；别疏发受椿谳长泰械斗狱狱毙至十人，得赇销案。籍伍拉纳家，得银四十万有奇、如意至一百余柄；上比之元载胡椒八百斛。籍霖家，得窖藏金七百银二十八万、田舍值六万有奇，他服物称是。逮京师，廷鞫服罪，命立斩。伊辙布亦逮京师，道死；受椿监送还福建，夹二次、重笞四十，乃集在省诸官吏处斩。又长麟主宽贷，夺官召还；以魁伦代之。遂兴大狱，诸州、县亏帑一万以上皆斩；诛李堂等十人，余谴黜有差。

　　霖，浙江嘉善人。乾隆三十一年进士，授户部主事，再迁郎中；外授湖北安襄郧道；累迁福建巡抚。移湖南，复迁福建。及得罪，上谓『伍拉纳未尝学问，或不知「洁己奉公」之义。霖以科目进，起自寒素，擢任封疆；乃贪黩无厌，罔顾廉耻，尚得谓有人心者乎』！

　　霖及伍拉纳、伊辙布、受椿诸子，皆用王亶望例，戍伊犁。嘉庆四年，赦还。

　　--选自原书卷三四六（「列传」一二六）。

　　七十

　　额勒登保

　　德楞泰

　　额勒登保

　　额勒登保，字珠轩，瓜尔佳氏；满洲正黄旗人。世为吉林珠户，隶打牲总管。乾隆中，以马甲从征缅甸、大小金川，累擢三等侍卫，赐号「和隆阿」巴图鲁，干清门行走。

　　四十九年，剿甘肃石峰堡回匪；五十二年，平台湾；迭迁御前待卫。

　　五十六年，从福康安征廓尔喀，摄驻藏大臣。攻克擦木贼寨，七战七胜；抵帕古朗河。班师，殿后；加副都统衔。

　　论台湾、廓尔喀功，两次图形紫光阁。寻授副都统兼护军统领。……（下略）

　　额勒登保初隶海兰察部下，海兰察谓曰：『子将才，宜略知古兵法』；以清文「三国演义」授之。由是，晓畅战事。天性严毅，诸将白事，莫敢仰视。然有功必拊循，战胜亲饷酒肉，赏巨万不吝；人乐为用。赏谓诸将曰：『兵条条生路，惟舍命进战是一死路；贼条条死路，惟舍命进战是一生路。惟有出其不意、攻其不备之一法』。追贼必穷所向，不使休息。师行整伍，仓卒遇贼即击。每宿，四路侦探临敌。矢石从眉、耳过，勿动。于同列不忌功，亦不伐己功。尤严操守；凯旋过芦沟桥，他将辎重累累，独行李萧然，数骑而已。

　　德楞泰

　　德楞泰，字惇堂，伍弥特氏；正黄旗蒙古人。乾隆中，以前锋蓝翎长，从征金川、石峰堡、台湾，皆有功；累迁参领，赐号「继勇」巴图鲁。……（下略）

　　德楞泰英勇超伦，战必身先陷阵；名与额勒登保相亚。……在军俘获，必详讯省释，未赏妄杀；良民妇女，保全甚众；蜀民尤感颂焉。

　　--以上选自原书卷三五一（「列传」一三一）。

　　七十一

　　恒瑞

　　恒瑞

　　恒瑞，宗室，隶正白旗；吉林将军萨喇善子。乾隆中，授侍卫，赴西藏办事；擢热河都统，迁福州将军。

　　五十二年，台湾林爽文作乱，命率驻防兵往剿，参赞军务；偕总督常青赴南路凤山。贼势方炽，高宗知常青、恒瑞不可恃，命福康安督师。贼围总兵柴大纪于诸罗，恒瑞驻军盐水港，逗留不进；诏解任。福康安至，屡为疏陈战绩；帝益怒，斥其徇护，逮恒瑞论罪。事平，减死，戍伊犁。寻予副都统衔，充伊犁参赞大臣。……（下略）

　　--选自原书卷三五三「列传」一三三）。

　　七十二

　　杨遇春

　　杨遇春

　　杨遇春，字时斋；四川崇庆人。以武举效用督标，为福康安所识拔。从征甘肃石峰堡、台湾、廓尔喀，咸有功；累擢守备。……（下略）

　　遇春结发从戎，大小数百战，皆陷阵冒矢石，未尝受豪发伤。仁宗询及，叹为福将。治军，善于训练；疲卒归部下，即胆壮或精锐；改隶他人，仍不用命。将战，步伐从容；虽猝遇伏，不至失措。俘虏，必入贼三月以外始诛；老稚皆赦免。驭降众有恩，尤得其死力。操守廉洁，治家严整；子弟皆谨守其家风。

　　--选自原书卷三五四（「列传」一三四）。

　　七十三

　　赛冲阿（阿哈保）

　　赛冲阿（阿哈保）

　　赛冲阿，赫舍里氏，满洲正黄旗人。袭云骑尉世职，充十五善射，授健锋营参领。征台湾，力战，赐号「斐云额」巴图鲁，图形紫光阁。历吉林、三姓副都统。

　　嘉庆二年，率吉林兵赴四川，始终隶德楞泰麾下。张汉潮等窜平利，败之澍河口、又败之大宁黑虎庙。追齐王毛、姚之富入宁羌山中，要之罗村坝；以劲骑横冲贼阵，往来击射，大破之。三年春，破高均德于洋县金水铺；蹑追至安子沟，贼夜突营，偕总兵达音泰跃垒而出，斩贼千余。齐、姚二贼复与均德合扰安康，师次判官岭，贼隐深林，遣数百人诱战；赛冲阿鼓勇先入，败之。贼走山阳，截击于坝店；遂与明亮、德楞泰三路进逼，大破之于郧西三岔河，齐、姚二贼投崖死。叙功，被珍赉。四月，分剿均德于华州，连败之洋县茅坪关、西沟；均德合诸贼奔渠县大神山，会诸军克之。自秋徂冬，迭克箕山、大鹏寨、青观山，遂禽罗其清、冉文俦，功皆最。四年夏，败徐天德于开县旗杆山、败张天伦于太平修溪坝。秋，龚文玉踞夔州八石坪；从德楞泰进攻，破贼寨，追败之竹溪大禾田，禽文玉。冬，击高均德于大市川；遂破高家营，禽均德。进兵川北，歼张金魁于通江空水河，禽符曰明等于广元野人村。复移军川北，迭败苟文明、鲜大川于猫儿梁、马家营。五年春，从德楞泰由陕回川西，击冉天元于江油新店子，又大战马蹄冈；并深入遇伏，先挫后胜，天元就擒（详德楞泰传）。乘胜，败贼剑州李家坪、石门寨。俄而张子聪、雷世旺犯蓬溪，围成谷、太和、仁和、仁义四寨；偕温春往援，斩世旺。破冉天泗、王世虎于南江长池坝，破鲜大川、苟文明于岳池新场；擢固原提督，命赴陕专剿高天德、马学礼诸贼。德楞泰素倚吉林马队，赛冲阿尤得众心；士卒闻其将去，环跪乞留。累疏陈状，请权缓急，暂留川；允之。秋，从德楞泰击赵麻花、王珊于云阳寒池坝、滥泥沟，并歼之。冬，败杨开第、李彬、齐国谟于观音河。六年春，破高天生于镇安野鸡坪，歼之；又破唐明万等于和冈溪。进至黄花庙，贼夜犯营；奋击，溃走。夏，从德楞泰击徐天德、樊人杰等于白河黄石坡，禽陈朝观。偕温春破天德于宁陕两河口，蹙之于紫阳、仁和新滩，天德赴水死；授西安将军。谍报龙绍周由川入楚，率劲骑蹑击；先俘其妻子，复歼其兄绍华、弟绍海。至平利岳家坪，冒雨雪纵兵冲踏，阵斩绍周并萧四，余匪尽歼之；予骑都尉世职。冬，迭破刘朝选于东乡土黄坝、奉节大宁边境。七年春，又大破之潘家槽，禽斩殆尽；朝选仅以千余人逸。败宋国品于梁山柏林槽、禽席尚文于东乡袁家坝，与勒保部将夹击陈自得于大竹邻山，大破之；调宁夏将军。夏，从德楞泰赴楚剿樊人杰。人杰与蒲天宝相犄角，迭败人杰于鸡公山谭家庙，又克天宝于大垭口。人杰窜平口河脑，自黄茅垭进逼之，无去路；人杰投河死。额勒登保檄赴陕，驻太平河截剿川、楚窜匪。是冬，大功戡定，诏论诸将战绩，以赛冲阿与杨遇春居最；予轻车都尉世职。九年，调西安将军；命偕德楞泰检捕南山残匪，随同奏事。寻以迟延，降骑都尉。贼平，还旧职；调广州将军。

　　十一年春，海盗蔡牵犯台湾，命副德楞泰往讨。会牵为李长庚击走，乃专任赛冲阿为钦差大臣，提督以下受节制；寻责专办陆路。至则凤山已复，南、北两路仅余零匪，请停调两粤、福州驻防兵，水师责成李长庚、陆路责成许文谟；诏嘉其晓事。调福州将军。秋，牵复入鹿耳门，檄镇将沈贼舰十一，获船十，禽贼目林略等。十二年，蔡牵、朱濆皆穷蹙，乃赴本官。

　　十四年，调西安；寻调吉林。十六年，入觐，途见岫岩、复州流民，奏下副都统松箖安抚。会松箖疏请驱逐流民出境，诏斥其误，命如赛冲阿所议行。

　　十七年，调成都将军。二十年，剿陕西南山匪，连破之木竹坝、太阳滩，进薄汉北，凡两月肃清；封二等男爵，赐双眼花翎。二十一年，廓尔喀与披楞构兵，互请援；命赛冲阿行边防之。已而误会上旨，驰檄谕诘，复请越境胁以兵威；诏斥贪功构衅，夺双眼花翎，降二品顶戴。寻以两国言和，复之。

　　二十二年，召为正白旗汉军都统、御前大臣、领侍卫内大臣；寻授盛京将军。二十四年，复召为理藩院尚书，兼御前诸职如故。宣宗即位，加太子太保，赐紫缰；管理咸安宫、蒙古唐古忒托忒诸学。道光元年，出为西安将军。三年，入祝万寿，赐宴玉澜堂，列十五老臣；绘像，御制诗褒之。四年，召授内大臣、镶蓝旗蒙古都统，充总谙达。六年，以疾乞休。寻卒；赠太子太师，命皇子赐奠，谥「襄勤」。

　　子额图浑，三等侍卫。孙特克慎，袭男爵；坐事，除名。曾孙清福，袭官四等侍卫。

　　阿哈保，鄂拉氏；满洲正黄旗人。由司辔护军，授侍卫。从征台湾，解诸罗围，禽林爽文；赐号「锡特洪阿」巴图鲁，图形紫光阁。继从征廓尔喀，擢二等侍卫。苗疆事起，转战最力。论功，居上等，迭擢头等侍卫、正黄旗蒙古副都统。

　　嘉庆二年，命率吉林兵赴襄阳，偕景安剿教匪；击贼于独树塘、枫树垭，禽斩甚众。三年，追贼入川；合攻大神山，分克插旗山卡，贼尽歼之。四年，合击徐加德于渠河，又破之于谭家坝，贼大溃。冬，设伏白水碉，歼贼千余；被奖叙。五年，冉天元等犯川西，御之场院，失利；责领新到贵州兵戴罪立功。从德楞泰击天元，独当火石垭一路，先败后胜。冬，偕薛大烈击杨开第于安仁溪山梁。追越大山数重，至两台山，所过贼寨皆下，开第伏诛；被优赉，擢御前侍卫。六年秋，复偕大烈击青、黄、蓝三号贼于巴州石婆山；分路设伏，夜袭之，歼戮二千余。授正红旗护军统领，并赐其子阿颜托克托为蓝翎侍卫。搜剿老林，禽老教首邓金祥；予云骑尉世职。寻合击高见奇等于大茅坪，因病赴达州医疗。

　　七年，召回京。逾岁，以扈驾神武门陈德突御舆，失于防护，褫职；予副都统衔，在干清门行走。历正白旗蒙古副都统、正红旗护军统领。

　　十年，病；加都统衔，遂卒。依都统例，赐恤。

　　子阿颜托克托，袭世职兼三等侍卫。

　　--选自原书卷三五五（「列传」一三五）。

　　七十四

　　袁国璜

　　西津泰（丰伸布、乌什哈达）

　　袁国璜

　　袁国璜，四川成都人。由行伍从征金川，屡克坚碉；擢守备。复草布什咱全境及达尔图，功皆最；洊升游击。金川平，擢江南狼山镇总兵。

　　五十三年，从征台湾。克大埔尾、斗六门、水沙连、大里杙，赐号「博齐」巴图鲁。及林爽文窜匿东势角，山径深隘，徒步搜捕，生禽于老衢崎；被优叙。病，归。起署四川建昌镇，寻授重庆镇总兵；从征廓尔喀，克象巴宗山甲尔克拉卡。台湾、廓尔喀两次论功，再图像紫光阁。

　　六十年，从总督孙士毅由川境进剿苗疆，数有功；被褒赏。嘉庆元年，四川教匪蜂起，蔓延数县，川兵多赴苗疆，署总督英善仓猝偕副都统勒礼善佛住驰往，兵仅数千；檄国璜及总兵何元卿进剿达州。贼屯天星桥，国璜奋击，斩戮千余。贼窜横山子，偕元卿焚其卡，夺据山梁。贼自东乡纠党数千来犯，炮击之，退。次日复聚，迎击，毙贼数百；而来者愈众，国璜苦战三日，力竭阵亡。依提督例，赐恤。予骑都尉兼云骑尉世职，子起袭。

　　西津泰（丰伸布、乌什哈达）

　　西津泰，和色里氏；满洲镶黄旗人，前锋侍卫。从征台湾，累战皆捷，赐号「法尔沙台」巴图鲁，图像紫光阁；擢护军参领。

　　从征苗疆，克榔木陀山、大坪山、雷公滩、木乌草河，围高多寨。复连破贼于大坡脑、得胜山，克垂藤、董罗诸寨，焚大、小天星寨，进克马鞍山；擢头侍卫，加副都统衔。从额勒登保克石隆贼巢，石柳邓就歼；予优叙。

　　嘉庆二年，赴四川，破王三槐于冉家垭、金峨寺，从宜绵击贼于花潭子，又克香炉坪贼巢；迭被优赉。进击安子坪，贼退精忠寺，围之；倾巢出犯，西津泰冲入贼阵，手刃十余贼，身受重创，阵亡。予骑都尉兼云骑尉世职。

　　丰伸布，唐古忒氏；蒙古镶红旗人，福州驻防。由马甲，累擢协领。从征台湾，擢西安右翼副都统。

　　嘉庆元年，率军驻兴安，防湖北教匪。二年，移防商、雒要隘。贼犯双树卡，又间道攻县城，连却之；赏花翎。进驻竹溪，遏贼入陕；贼掠近地，屡击走。高天升大股踞石槽沟，率兵千自竹山进剿。关庙河，要隘也；冒雨进扼之。贼来争，丰伸布先据山梁，贼分两路猛扑，杀伤相当；而贼益坌集，短兵相接，丰伸布受创甚。至暮，大雨，息军山巅；以伤殒。优恤，谥「壮勇」；予骑都尉兼云骑尉世职。六年，高天升就禽，传首祭墓。无子，以侄阿克当阿袭职。

　　乌什哈达，伊尔根觉罗氏；满洲正黄旗人。以前锋，从征缅甸有功，赐号「法福哩」巴图鲁，授三等侍卫。从征金川，屡克坚碉，擢二等侍卫、正白旗蒙古副都统，予骑都尉加一云骑尉世职，充和阗领队大臣。坐与办事大臣德凤互讦，褫职，效力乌什边卡。寻复起，授头等侍卫、虎枪营营长、健锐营翼长

　　从征台湾，率师禽贼渠庄大田于琅峤，复勇号、世职；授吉林副都统，调镶红旗蒙古副都统。

　　从征廓尔喀，乌什哈达临阵勇敢；论功辄最，三次图像紫光阁。召对，自伐战绩；高宗恶之，褫职，戍伊犁。

　　嘉庆元年，赦归。请赴湖北军剿匪自效，偕副都统鄂辉败贼襄阳，进战锺祥。二年，驻守宜城西岸；贼窥古河口，击走之。移防四川石砫；攻白岩山，克贼卡。三年，王三槐由梁山、垫江窜渠口，与白岩山贼潜结，引之渡江；乌什哈达兵少不敌，大战遇害。予轻车都尉世职，子图尔弼善袭。

　　--以上选自原书卷三五六（「列传」一三六）。

　　七十五

　　李长庚（子廷钰、胡振声）

　　王得禄

　　邱良功（陈步云）

　　许松年

　　李长庚（子廷钰、胡振声）

　　李长庚，字西岩；福建同安人。乾隆三十六年武进士，授蓝翎侍卫；出为浙江衢州营都司，累迁乐清协副将。五十二年，署福建海坛镇总兵。邻海有盗，误指所辖界；坐褫职。罄家财募乡勇，捕获巨盗；起用，补海坛游击，迁铜山参将。

　　自乾隆季年，安南内乱，招濒海亡命劫内洋以济镶为患；粤东土盗凤尾、水澳两帮附之，遂益肆扰。五十九年，夷艇始犯福建三澎，长庚击走之。嘉庆二年，迁澎湖协副将，擢浙江定海镇总兵。三年，迭击洋匪于衢港及普陀。四年，凤尾帮引夷艇入温州洋，败之；赐花翎。五年夏，夷艇合水澳、凤尾百余艘萃于浙洋，逼台州；巡抚阮元奏以长庚总统三镇水师击之。会师海门，贼泊松门山下相持，飓风大作，覆溺几尽；其泊岸及附败舟者皆就俘，获安南伪侯伦贵利等四总兵磔之，以敕印掷还其国。是年，擢福建水师提督；寻调浙江。安南乌艚船百余号、总兵十二人，分前、中、后三队；所获四总兵，其后队也。

　　未几，安南新阮内附受封，守约束，艇匪无所巢穴；其在闽者，皆为漳盗蔡牵所并，有艇百余，粤盗朱濆亦得数十艘。牵，同安人；奸猾，善用众。既得夷艇，凡水澳、凤尾诸党悉归之；遂猖獗。阮元与长庚议：夷艇高大，水师战舰不能制；乃集捐十万余金，付长庚赴闽造大舰三十，名曰「霆船」，铸大炮四百余配之。连败牵等于海上，军威大振。八年，牵窜定海，进香普陀山；长庚掩至，牵仅以身免。穷追至闽洋，贼船粮尽帆坏，伪乞降于总督玉德，遣兴泉永道庆徕赴三沙招抚；玉德遽檄浙师收港，牵得以其间修船扬帆去。浙师追击于三沙及温州，毁其船六。牵畏霆船，贿闽商造大艇，高于霆船；出洋，以被劫报。牵得之，渡横洋，劫台湾米以饟；朱濆遂与之合。九年夏，连■〈舟宗〉八十余入闽，戕总兵胡振声；诏治闽将不援罪，长庚总统两省水师。秋，牵、濆共犯浙，长庚合诸镇兵击之于定海北洋，冲贼为二；自当牵，急击。逐至尽山，牵以大艇得遁，委败朱濆；濆怒，于是复分。十年夏，调福建提督。牵闻长庚至，遂窜浙；追败之青龙港、又败之于台州斗米洋。复调浙江提督。

　　十一年正月，牵合百余艘犯台湾，结土匪万余攻府城，自号「镇海王」；沈舟鹿耳门，阻援兵。长庚至，不得入；谍知南汕、北汕、大港门可通小舟，遣总兵许松年、副将王得禄绕道入攻洲仔尾，连败之。二月，松年登洲仔尾，焚其寮；牵反救，长庚遣兵出南汕与松年夹击，大败之。牵无去路，困守北汕。会风潮骤涨，沈舟漂起，乃夺鹿耳门逸去；诏夺花翎顶戴。

　　四月，蔡牵、朱濆同犯福宁外洋，击败之；追至台州斗米洋，禽其党李按等。长庚疏言：『蔡逆未能歼禽者，实由兵船不得力、接济未断绝所致。臣所乘之船，较各镇为最大；及逼近牵船，尚低五、六尺。曾与三镇总兵愿预支养廉捐造大船十五号，而督臣以造船需数月之久、借帑四五万之多，不肯具奏。且海贼无两年不修之船，亦无一年不坏之杠料。桅柁折，则船为虚器；风篷烂，则寸步难行。乃逆贼在鹿耳门窜出仅余船三十，篷朽硝缺；一回闽地，装篷、燂洗，焕然一新，粮药充足；贼何日可灭』！诏逮治玉德，以阿林保代。既至福建，诸文武吏以未协剿、未断岸奸接济，惧得罪；交谮长庚。阿林保密劾其逗留，章三上；诏密询浙江巡抚清安泰。清安泰疏言：『长庚熟海岛形势、风云沙线，海战自持柁，老于操舟者不及。两年在军，过门不入；以捐造船械，倾其家资。所俘获，尽以赏功；士争效死。八月中，战渔山，围攻蔡逆；火器、瓦石雨下，身受多创，将士伤百四十人，鏖战不退。贼中语：「不畏千万兵，只畏李长庚」；实水师诸将之冠』。且备陈海战之难，非两省合力不能成功状。时同战诸镇，亦交章言长庚实非逗留；仁宗震怒，切责阿林保，谓『朕若轻信其言，岂不自失良将！嗣后剿贼，专倚长庚；倘阿林保从中制肘，玉德即前车之鉴』！并饬造大同安梭船三十；未成以前，先雇商船备剿。长庚闻之，益感奋。

　　是年秋，击贼于渔山，受伤。事闻，复还翎顶。十二年春，击败牵于粤洋大星屿。十一月，又击败于闽洋浮鹰山。十二月，遂偕福建提督张见升追牵入澳，穷其所向，至黑水洋，牵仅存三艇，皆百战之寇，以死拒；长庚自以火攻船，挂其艇尾，欲跃登，忽炮中喉，移时而殒。时战舰数十，倍于贼；见升庸懦，遥见总统船乱，遽退；牵乃遁入安南外洋。上震悼，褒恤。初拟俟寇平，锡以伯爵；乃追封三等壮烈伯，谥「忠毅」，于原籍福建专祠。

　　长庚治军严，信赏必罚；自偏裨下至队长、水手，耳目心志如一，人人皆可用。与阮元同心，整厉水师，数建功；为玉德所忌。及阿林保之至闽也，置酒款长庚，谓曰：『大海捕鱼，何时入网！海外事，无左证；公但斩一酋以牵首报，我飞章告捷，以余贼归善后办理。公受上赏，我亦邀次功；孰与穷年冒风涛、侥幸万一哉』！长庚谢曰：『吾何能为此！久视海船如庐舍，誓与贼同死，不与同生』。阿林保不怿；既屡劾不得逞，则飞檄趣战。长庚缄所落齿寄其妻，志以身殉国。既殁，诏部将王得禄、邱良功嗣任，勉以同心敌忾，为长庚雪雠！二人遵其部勒，卒灭蔡牵，竟全功焉。

　　长庚无子，养同姓子廷钰为嗣；袭伯爵，授二等侍卫。道光中，出为南昌副将；累擢浙江提督。因病不能巡洋，夺职家居。咸丰初，治本籍团练，迭克厦门、金门、仙游；授福建提督。寻以误报军情，解任；仍会办团练。十一年，卒；孙经宝袭爵。

　　胡振声，亦同安人；提督贵子。起行伍，累擢至温州镇总兵。从长庚，大破夷艇于台州松门洋。自是，屡从长庚击贼海上。九年六月，率二十六艘运舟材赴福建，至浮鹰洋遇贼；与总兵孙大刚夹攻，歼贼甚众。而舟为炮焚，闽师不能救，遂被害。优恤，谥「武壮」，予骑都尉兼云骑尉世职。

　　王得禄

　　王得禄，字玉峰；福建嘉义人。林爽文倡乱，陷县城；得禄家素丰，捐资募乡勇，助官军复之；授把总。明年，贼复围城，从总兵柴大纪固守；及围解，率乡勇搜捕大坪顶等处余匪，焚琅峤贼巢，贼渠庄大田就禽。台湾平，赐花翎五品顶戴，迁千总。

　　嘉庆元年，巡洋至獭窟，遇贼；得禄先登，禽吴兴信等。历年出洋捕海盗，号勇敢；累擢金门营游击。七年，从李长庚击蔡牵于东沪洋，禽贼目徐业等百余人，又禽吕送于崇武洋；被奖叙。九年，从总兵罗仁太击贼于虎头山洋面，获船械甚多。十年，击蔡牵于虎井洋，败之；署澎湖协副将。九月，遇牵于水澳，焚其舟，禽歼朱列等百余人。十一年春，牵入台湾，围府城；李长庚令得禄与许松年驾小舟自安平港入侦之。帆樯弥望，夜纵火焚贼舟，遂入屯柴头港。明日，贼自洲仔尾攻府城北门；得禄率兵蹑其后，大呼以前，贼惊却。城内军出夹攻，大败之。乘胜至洲仔尾，破其营；贼乃遁。五月，牵复窜鹿耳门；得禄首先冲击，获船十、沈船十一。叙功，加总兵衔；寻擢福宁镇总兵。十二年，调南澳镇。七月，败朱濆于鸡笼洋，获船十四。十一月，又败其党于古雷洋，射殪贼目朱金，禽张祈；被奖叙。未几，李长庚战殁，命得禄与邱良功继任军事。十三年，擢浙江提督；既而调福建，邱良功代之。时阮元再任浙江巡抚、张师诚为福建巡抚，两省合力，得禄与良功同心灭贼。十四年八月，同击蔡牵于定海渔山，败之；牵东南走，追至黑水洋，合击累日。良功以浙舟骈列贼舟东，得禄率闽舟列浙舟东；战酣，良功舟伤暂退，得禄舟进附牵舟，诸贼党隔不得援。牵铅丸尽，以番银代；得禄额、腕皆伤，掷火焚牵舟尾楼，复冲断其柁。牵知不免，举炮自裂其舟，沈于海。诏以牵肆逆十有四年，渠魁就歼，厥功甚伟；锡封得禄二等子爵，赐双眼花翎。余党千二百人后皆降，海盗遂息。得禄为福建提督历十年，屡疏陈缉捕事宜、改定水师船制；皆如议行。二十五年，调浙江提督。

　　道光元年，乞病归。十二年，台湾张丙作乱，得禄率家属禽贼目张红头等；加太子少保。十八年，台湾匪沈和肆掠，输粮助守；晋太子太保。二十一年，英吉利犯厦门，命驻守澎湖。次年，卒；赠伯爵，谥「果毅」。

　　次子朝纶，袭子爵；官户部员外郎。

　　邱良功（陈步云）

　　邱良功，福建同安人。起行伍；屡以获盗功，洊擢闽安协副将。嘉庆十年，偕许松年会剿蔡牵；追至小琉球，见台湾师船二为贼围，赴援。松年举旗招之未至，以违调遣，被劾；递职，逮讯。得白，复原官，署台湾副将。

　　十一年春，从李长庚击蔡牵，破洲仔尾贼巢。牵乘间逸，夺顶戴。五月，破牵于鹿耳门；赐花翎。十二年，朱濆犯淡水，偕王得禄追至鸡笼洋，连败之，禽歼甚众；被优叙。

　　十三年，擢浙江定海镇总兵。十四年，擢浙江提督。偕王得禄合击蔡牵于渔山外洋，乘上风逼之；夜半浪急，不得进。明日，复要截环攻；且战且走。傍午，逾黑水洋，见绿水；良功恐日暮贼遁，大呼突进。以己舟逼牵舟，两篷相结；贼以椗冲船，陷入死斗。良功腓被矛伤，毁贼椗，得脱出；闽师继之，牵遂裂舟自沈。论功，锡封三等男爵，次于王得禄。或为之不平；良功曰：『海疆肃清，已为快事；名位轩轾，何足计』！

　　二十二年，入觐；卒于途。赐恤，谥「刚勇」。

　　子联恩，袭男爵；官直隶河间协副将。

　　陈步云，浙江瑞安人。入伍，隶水师。数获盗，以勇力称；授温州营把总。

　　从良功追蔡牵，步云以四十人驾舟径逼牵舰鏖斗，舟小不相当；见两提督至，亟投火礶焚贼舰，以长戟钩舷，率数卒跃登。短兵相搏，歼牵妻及其党。贼舰已坏，牵犹持利刃踞柁楼，顾欲取之；良功隔船疾呼：『船与水平，速去』！放长绳水中，援之起；而牵船没矣。步云身被十数创，两提督皆临慰视。事闻，赐奖武银牌，擢千总；累迁闽安副将。

　　总督孙尔准欲裁减师船，步云言：『李提督所造船高大坚致，其利远胜同安夹板、快驹诸船；裁之，缉匪无具，有事不能制敌』。议乃寝。尔准荐其才可胜专阃；入觐，宣宗曰：『汝即随邱、王两提督攻沈蔡牵之陈步云耶』？询战功甚悉。遂擢定海镇总兵；历琼州、福宁、金门、海坛诸镇。

　　道光十九年，以伤发，乞解职。三十年，卒。

　　许松年

　　许松年，字蓉隽；浙江瑞安人。以武举，效力水师。从李长庚，积功至提标参将。

　　嘉庆十年，护理金门镇总兵。击蔡牵于小琉球，又击朱濆、乌石二于宫仔洋；从李长庚，追败之于闽、粤交界甲子洋。又迭击牵于青龙港、斗米洋。十一年，偕王得禄败牵于台湾洲仔尾；跐海水而登，焚溺无算。是年夏，李长庚攻牵于鹿耳门；松年扼张坑返埕洋面，获贼船一、沈船三，又于水澳禽蔡三来等。李长庚论水师将材，举松年可独当一面；总督阿林保以疏闻。十二年，从长庚击蔡牵于大星屿、浮鹰洋；松年跃入贼船，获之；被优叙。十三年，朱濆潜匿东涌外洋，命松年蹑剿；遂移师入粤。追至长山尾，瞭见贼船四十余，知其最巨者为濆所乘；并力围攻，濆受炮伤，未几毙。诏嘉松年奋勇，克歼渠魁；赐花翎，予云骑尉世职。

　　粤匪张保仔窜闽洋金门、厦门，松年遣渔船诱之，以舟师围击，获船七、沈船六；被优叙。

　　十五年，伤发，回籍。寻丁母忧。

　　十九年，授甘肃西宁镇总兵；历延绥、漳州、天津、碣石诸镇。道光元年，擢广东陆路提督；调福建水师提督。

　　六年，台湾械斗，松年方阅兵，弹压解散。总督孙尔准与之不协，寻以治理轻纵被议；褫职，留台效力。

　　乞病，归；卒于家。子锡麟，袭世职。

　　论曰：东南海寇之扰，始末十有余年；惟浙师李长庚一人能办贼，以闽帅牵掣而阻成功。然长庚忠诚勇略闻于海内，上结主知。庙算既孚，乃专倚畀；洎闽、浙合力，贼势寖衰。不幸长庚中殒，而王得禄、邱良功等以部将承其遗志，卒歼渠魁。………百龄乘闽、浙殄贼之后，剿抚兼施，遂如摧枯拉朽。要之，海战惟恃船坚炮利与断接济而已。循之则胜，违之则败；得失之林，故无幸哉！

　　--以上选自原书卷三五七（「列传」一三七）。

　　七十六

　　姜晟

　　韩崶

　　姜晟

　　姜晟，字光宇；江苏元和人。乾隆三十一年进士，授刑部主事。累迁郎中，擢光禄寺少卿，转太仆寺仍兼刑部行走。四十四年，出为江西按察使。逾年，超擢刑部侍郎；屡命赴各省按事谳狱。

　　五十二年，授湖北巡抚。时大军征台湾，晟运米十万石济饷需；上嘉之，予议叙。五十三年，荆州江堤溃，命大学士阿桂等往勘；以晟未能疏浚上游涨沙，并坐属吏婪索淮盐匣费，褫顶带。寻召授刑部侍郎。五十六年，复出为湖南巡抚。芷江境失饟鞘，久不获；晟捕首犯，置之法。洞庭盗董舒友等积年为商旅害；逻获之，传首湖干，盗风以靖。六十年，黔苗石柳邓叛，永绥苗石三保应之；晟偕总督毕沅往剿。寻云贵总督福康安来督师，晟驻辰州治军需；分兵屯诸要隘，缉获奸匪百户杨国安父子解京。诏嘉其治军镇静，下部议叙。三月，赴镇筸查辑边备，并抚难民；上以辰州要冲，命仍回驻。首逆吴半生就获，予优叙。嘉庆元年，湖北枝江来凤邪匪起，遣副将庆溥击贼于龙山，走之；湖南境内获安。是年，福康安、和琳先后卒于军，晟偕额勒登保、德楞泰等剿抚，加总督衔。苗疆渐平，驻辰州治善后事宜。二年，兼署总督。三年，京察，予议叙。布政使郑源壔附和珅，以贪着；需索属吏必多金，始得赴任。属吏藉胥役为干办，纵令吓诈浮收，苦累百姓。四年，和珅败，为言官论劾。诏晟平日居官犹能自守，因畏和珅不敢参劾，尚非通同舞弊；命逮讯源璹，籍其资财，澈底根究。具得源璹加扣平余、蓄养优伶、眷属多至三百人诸罪状，论大辟；晟坐失察，当革职留任，上特宽之。冬，镇筸苗吴陈受倡乱，晟督师守隘，同知傅鼐以计禽斩之；加太子少保。五年，实授总督。寻调直隶。

　　六年，畿辅久雨，永定河决；坐奏报迟延、褫职逮问，发河工效力。功竣，予主事衔、刑部行走。

　　七年，授刑部侍郎。晟自为曹部，以治狱明慎受知高宗；扬历中外，至是凡三入佐刑部。仁宗尤重刑事，晟谳鞫务得其平，多平反者。江西巡抚张诚基剿义宁州匪，饰称自率兵临阵，为属吏所讦，命晟往按；得实，逮诚基，遂暂署巡抚。寻回京。九年，兼署户部侍郎。命赴南河查勘清口运道；疏言：『河身淤垫，黄水增高，致清水不能畅注；宜启祥符五瑞等闸以减黄，增运口盖坝以蓄清』。如议行。擢刑部尚书。

　　十一年，以老疾，乞休；温诏慰留。以刑部事繁，特调工部；章再上，乃命解职，在京养疴。寻以前在直隶失察藩库虚收事，降四品京堂。

　　归，卒于家。

　　韩崶

　　韩崶，字桂舲；江苏元和人。父是升，客游京师，授经诸王邸，以名德称。

　　崶少慧能文；由拔贡，授刑部七品小京官，累擢郎中。乾隆五十四年，出为河南彰德知府；迁广东高廉道。坐失察吴川知县庇纵私盐事，降刑部主事。复洊迁郎中。

　　嘉庆六年，授湖南岳常澧道，迁按察使；调福建，署布政使。蔡牵方扰台湾，海疆多事；崶筹军备、杜接济甚力。迁湖南布政使。

　　十一年，召为刑部侍郎。十二年，命赴荆州按将军积拉堪与知府交结事；又命勘南河。十三年，宗室敏学恃势不法，谳拟轻比；诏斥部臣屈法纵奸，谴责有差。崶方奉使河间谳狱，未与画诺。上以崶先于召对面陈，意存开脱；且部事素由崶先核定，迹近专擅；降授广东按察使。

　　未几，擢巡抚。时英吉利兵船占澳门炮台、入黄埔，久之始退，总督吴熊光不即遣兵驱逐，以罪罢；命崶兼署总督。十四年，崶查阅澳门夷民安堵；因疏陈：『西洋人于其地旧设炮台六，请自伽思兰炮台迤南加筑女墙二百余丈，于前山寨驻专营；莲花茎增闸石垣、新涌山口筑炮台，填蕉门海口，以资控制』。如议行。又密陈：『粤海形势，沿海村落处处可通外洋，盗匪易生窥伺；必先固内而后可御外。凡属扼要炮台，宜简练精锐严密防守；并令沿海绅衿耆董督率丁壮互相捍护，自卫身家，较为得力』。百龄继为总督，会奏华洋交易章程：『外国兵船停泊外洋澳内，华洋人分别稽核；各国商贾，止许暂留司事之人经理债务，余俱饬依期回国，不得在澳逗遛。洋船引水人，责令澳门同知给发牌照；买办等华人，责成地方有司慎选承充，随时稽察。洋船起货时，不许洋商私自分拨』。下军机大臣采择议行。逾年，海盗张保仔就抚，乌石二、东海霸以次诛降；赐花翎。十六年，复署总督。疏请免米税，以通商贩、裕民食。又疏陈：『潮州多械斗，而营员无协缉之责；请令文武会拿。距省远者，请军流以下，就近由巡道覆核』。又言：『惩治悍匪，请如四川例：初犯械击，限一年改行；积两限如故，即治以棍徒屡次滋扰律』。皆允行。

　　十八年，入觐；授刑部尚书。崶父是升年八十，给假三月，归为寿。二十一年，丁父忧。服阕，以一品衔署刑部侍郎；寻补刑部尚书。道光四年，平反山西榆次县民阎思虎狱，被议叙。初，思虎强奸赵二姑，知县吕锡龄受赇，逼认和奸；赵二姑忿而自尽。亲属京控，命巡抚亲提；仍以和奸拟结。御史梁中靖疏劾，提解刑部。审得实情是强非和，并原审各官贿属、徇纵、回护诸弊状；思虎论斩，赵二姑旌表，巡抚邱树棠、按察使卢元伟及府、县各官降革遣戍有差。诏嘉刑部堂司各官秉公申雪，并予议叙；梁中靖参奏得实，亦加四品衔。会有官犯侯际清拟流，呈请赎罪；部议因际清犯罪情重，仍以可否并请。诏斥含混取巧，命大学士托津等查讯，侍郎恩铭、常英、司员恩德等皆有贿属情事，崶亦解任就质。坐失察司员得贿、嗣子知情、亲属撞骗，议夺职、遣戍；因年老、从宽命效力万年吉地工程处。

　　逾岁，召署刑部侍郎。六年，以病乞归。十四年，卒。

　　--以上选自原书卷三五九（「列传」一三九）。

　　七十七

　　方维甸

　　董教增

　　方维甸至御前，解佩囊赐之。

　　乾隆四十一年，帝巡幸山东，维甸以贡生迎驾；授内阁中书，充军机章京。四十六年，成进士；授吏部主事，历郎中。五十二年，从福康安征台湾，赐花翎；迁御史，累擢太常寺少卿。又从福康安征廓尔喀，历光禄寺卿、太常寺卿，授长芦盐政。嘉庆元年，坐事夺官；吏议遣戍军台，诏宽免，降刑部员外郎，仍直军机。迁内阁侍读学士，从尚书那彦成治陕西军务。

　　五年，授山东按察使；迁河南布政使。时川、楚教匪未靖，维甸率兵六千防守江岸；疏言：『大功将蒇，裁撤乡勇最为要务。宜在撤兵之前，预为筹议。俟陕西余匪殄尽，酌移河南防兵以易勇，可节省勇粮』。上韪之。八年，调陕西，就擢巡抚。督捕南山零匪、筹撤乡勇、核治粮饟，并协机宜；复赐花翎。十一年，宁陕新兵叛，维甸亟令总兵杨芳驰回，偕提督杨遇春进山督剿。会德楞泰奉命视师，贼窜两河，将趋石泉；维甸遣总兵王兆梦击之，劝民修寨自卫，贼无所掠。未几，叛兵乞降，德楞泰请以蒲大芳等二百余人仍归原伍；上责其宽纵，命维甸按治。疏陈善后六事，如议行。

　　十四年，擢闽浙总督；蔡牵甫歼、朱渥乞降，遣散余众。台湾嘉义、彰化二县械斗，命往按治；获犯林聪等，论如律。疏言台湾屯务废弛，派员查勘，恤番丁苦累；申明班兵旧制及归并营汛地，以便操防；约束台民械斗，设约长、族长，令管本庄、本族，严禁隶役党护把持；又商舶贸易口岸牌照不符，定三口通行章程，杜丁役勾串舞弊。诏皆允行；以台俗民悍，命总督、将军每二年亲赴巡查一次，着为例。

　　十五年，入觐，以母老，乞终养；允之。会浙江巡抚蒋攸铦疏劾盐政弊混，命维甸按治。明年，召授军机大臣。维甸疏陈母病，请寝前命；允其留籍侍养。十八年，丁母忧；遣江宁将军奠醊。未几，教匪林清谋逆，李文成据滑县；夺情起署直隶总督，维甸自请驰赴军营剿贼。会那彦成督师奏捷，允维甸回籍守制。

　　二十年，卒于家。上以维甸忠诚清慎，深惜之！赠太子少保，谥「勤襄」；赐其子传穆进士。

　　董教增

　　董教增，字益甫；江苏上元人。乾隆四十五年，南巡，召试举人，内阁中书（？）。五十一年，成一甲三名进士，授编修；散馆，改吏部主事，累迁郎中。

　　嘉庆四年，以道员发四川。明年，授按察使。峨眉、雷波二厅铜铅各厂毘连夷地，奸民争界，焚夷巢；猓夷纠凉山生番为变。教增率兵往，议者多主剿，教增不可；廉得汉奸构衅者十一人，夷匪首事者六人，集众诛之；夷情帖然。仁宗以教增不烦兵力而远夷心服，谕奖有加。寻调贵州。九年，迁四川布政使。

　　十二年，擢安徽巡抚。宁国、池州、广德各属旧有棚民植杂粮为业，户部虑妨民田，议遣回籍；教增言：『棚民既立室家，难复迁徙。且所种多隙壤，于民田无损，于民食有益！第约束之而已』。从之。又言：『徽、宁等府巨室向有世仆，出户已久，告讦频仍；请严杜妄讼。凡世仆，以见在是否服役为断；其出户及百年者，虽有据，亦开豁为良』。得旨允行，着为例。

　　十五年，调陕西。兴安七属旧食河东引盐，乾隆间课摊地丁；其后复归商运。地界川、楚，土盐侵碍，运艰费重，引课多亏。教增请循凤翔例，改食花马池盐；引归民运、课按丁摊，以恤商力。又榆林、绥德、吴堡、米脂四州县向食土盐，官给票销售；前抚方维甸请用部引，以二百斤为率，凡万一千三百余引，民力难胜。教增规复其旧，由州、县颁发小票，每票五十斤；民皆便之。时南山善后，倚汉中知府严如煜能尽其才，不拘文法。岁歉请赈逾限，破例上陈；得允。

　　十八年，调广东。先是，百龄锐意灭海寇，曾贻教增诗云：『岭南一事君堪羡，杀贼归来啖荔枝』！既而张保仔就抚，教增报书曰：『诗应改一字为「降贼归来」也』。百龄媿之。至是，承其后，诸降人桀惊为闾阎害，惩治甚力；然未尝妄杀。广州府有死囚，值赦，减等改军而逃；获之，论重辟。按察使持之坚，教增以「律不当死」，龂龂与辩；此囚卒免死。

　　二十二年，擢闽浙总督。先是，海寇未平，禁商民造船高不得逾一丈八尺；小不任重载，难涉风涛，沿海多失业。教增以寇平已久，请免立禁限以从民便；允之。福清武生林弥高者健讼，包粮阻众不纳。邑令躬缉，为其党邀夺，官役并伤；令文武往捕，获弥高嗾其党劫持通县抗征。教增亲鞫得弥高罪状，立斩以徇；诸郡慑惧，强宗悍族抗欠者皆输纳如额。奏入，诏嘉其能。临海民纠众殴差，致酿大狱；巡抚杨頀坐褫职，命教增兼权浙抚，鞫治之。漳、泉两郡多械斗杀人，官吏往往不能制；龙溪令姚莹捕渠魁五人，杖毙之。巡抚疑其违制；教增曰：『刑，乱国宜用重典』。优容之，悍俗稍戢。张保仔就抚后，改名宝，官至澎湖副将；时论犹指斥。教增责令捕盗，奔走海上；盗平而宝亦死。

　　二十五年，入觐；乞病，未允。道光元年，乃得请归。二年，卒；赐恤，谥「文恪」。

　　教增有识量，强毅不阿。官四川时，力矫豪奢，崇节俭；宴集不设剧。总督勒保以春酒召，闻乐而返；亟撤乐，乃至尽欢。尝言「刻于已为俭、俭于人为刻」；时叹为名言。

　　--以上选自原书卷三六四（「列传」一四四）。

　　七十八

　　觉罗琅玕

　　温承惠

　　觉罗琅玕

　　觉罗琅玕，隶正蓝旗。捐纳笔帖式，累迁刑部郎中；超擢内阁学士，出为江苏按察使。乾隆五十年，召授刑部侍郎。

　　逾年，接浙江巡抚。五十二年，大兵剿台湾林爽文，琅玕储榖二十万石于乍浦、宁波、温州，由海道输运；高宗嘉之。坐审拟海盗失当，吏议当革职；诏宽免，自请罚银三万两。嘉善县吏浮收，按问得实；上以浙漕积弊，琅玕不胜任，命解职，予头等侍卫，赴哈密办事。五十六年，坐监修浙江海塘工程损坏，琅玕在任未亲勘；诏责赔修应银二十二万七千有奇，免其半。历叶尔羌办事大臣、喀什噶尔参赞大臣；坐家人贩玉，解任回京。寻予郎中衔，为热河避署山庄总管。嘉庆二年，以三等侍卫充古城领队大臣；召授刑部侍郎。

　　五年，授贵州巡抚。剿禽广顺等寨苗杨文泰等，诏嘉奖，加总督衔。未几，就擢云贵总督。六年，贵州石蚬苗叛，巡抚伊桑阿赴铜仁剿治未即平；诏琅玕往督师，而调伊桑阿云南。伊桑阿因按察使常明攻克石蚬，有所禽获，遂谎奏「亲往督战，苗皆归伏」。军事已竣，及琅玕至，难民拥道诉其诬；遂督兵进剿，攻克上潮、下潮诸寨，始肃清。会初彭龄劾伊桑阿贪劣，下琅玕鞫实；上尤罪欺罔，诛之。诏斥琅玕于伊桑阿未亲往石蚬，避嫌瞻徇；降二品顶带。七年，维西夷恒乍绷与其党腊者布作乱，秃树出亨附之；琅玕率总兵张玉龙入山剿捕，克阿喃多贼寨。进攻诸别古山，获秃树玉龙；克小维西，夷人缚腊者布献军前，磔之。进攻康普、恒乍绷遁澜沧江外，获其孥；分兵攻吉尾树苗。琅玕驻剑川断贼后路，败之于通甸、小川，克回龙厂。寻围剿上江山箐贼，歼其渠；余众乞降。琅玕以恒乍绷势蹙，疏请撤兵，提督乌大经率兵二千驻防。贼诇官军已退，乘水涸潜渡，纠江内降猓复肆劫掠；琅玕驰抵剑川，恒乍绷遁走。八年，上以首逆未获，命永保接办军务；琅玕已禽斩汉奸张有斌，临江扎筏，声言渡兵。江外猓猓震悚，诣军门乞降；琅玕令诱导诸寨，禽贼自效。九月，恒乍绷潜匿山箐，官军搜获之，余党尽歼。事平，予议叙。琅玕以维西僻处边隅，各夷杂居江内外，稽察难周；疏请于维西、丽江等五路设头人，给顶带，约束夷众。又维西南、北路及鹤丽镇、剑川诸汛皆要地，请裁马为步，添兵八百，分布要隘；边境遂安。

　　九年，卒；谥「恪勤」。

　　温承惠

　　温承惠，字景侨；山西太谷人。乾隆四十二年拔贡，朝考首擢，除七品小京官，分吏部。拔贡内用，自是始。累迁郎中。五十四年，出为陕西督粮道；母忧，归。

　　高宗巡幸五台，迎銮；召对，嘉其才。服阕，补延榆绥道。嘉庆元年，川、陕、楚军事急，承惠奉檄治兴安、汉中团防。遭父忧，留军，仍摄道事。贼犯平利，承惠驰剿；山水猝涨，坠水，遇救得免。趋扼险隘，获捷。服阕，命以按察使衔仍补原官。五年，擢陕西按察使。疏言：『贼扰陕境已历数年，兵为牵缀，运饟往往不及；则驻兵以待，贼得乘间远逸。三省边境绵长，宜扼要驻兵，以逸待劳』。上韪之。歼匪首王金柱于安康，复破贼洵阳，赈抚流亡，民心渐定。迁布政使，仍留防。贼屡犯境，辄击却之。守御兴汉，先后凡六年；事定，优叙。八年，调河南；修伊洛旧渠。十年，擢江西巡抚。

　　十一年，调福建，兼署总督。海寇蔡牵犯台湾鹿耳门，檄总兵许松年赴海坛竿塘，与提督李长庚会剿。三沙为蔡牵乡里，增兵驻守，禁沿海接济；诏嘉之。

　　寻调署直隶总督。十二年，上阅古北口兵，奖其娴整，命实授。浚黑龙、温榆、北运、滏阳诸河。十三年，上幸天津，赏黄马褂。寻以巡幸点景科派，为肥乡令所揭；褫花翎、黄马褂，旋复之。十七年正月，以岁除得雪，加太子少保。巨鹿县民孙维俭等传习大乘教、滦州民董怀信传习金丹八卦教，先后发觉；失察轻纵，褫宫衔、花翎、黄马，革职留任。复以他事，数被谴责。十八年，河南滑县教匪起，命偕提督马瑜往剿；数战滑县近地，破贼于道口。寻命陕甘总督那彦成总统军务，承惠为参赞。时匪首林清在京师起事，扰及宫禁；诏以林清传教八年，承惠不能先事查缉及剿匪逗留罪，褫职，留治粮饟。

　　十九年，命以员外郎赴河南睢工效力。工竣，迁郎中，随尚书戴均元襄理永定河工。

　　二十三年，授山东按察使。承惠前官畿辅，不孚众望；及复起，颇思晚。盖山东故多盗，侦知东平人广平知府王兆奎三世窝盗，密捕治之；期年，积案一清。掊击贪酷，苏困起敝，吏治为之一变。特召褒奖；然卒不安其位。先是，盗夜劫泰安富民徐文诰家，戕其佣柏永柱；县以误为文诰罪，实疑狱也。按察使程国仁入其言，锻炼定谳。承惠至，固疑不实，于他狱盗供得其情，锐意平反；巡抚和舜武惑于浮言，尼之。及侦获盗首王壮于吉林，具承枪杀永柱状。时国仁已擢巡抚，旧与承惠有嫌、且护前，不欲承惠竟是狱，檄勘堤工。承惠辞，乃劾「承惠自以曾官总督，横肆不受节制」，褫职；荐前兖沂道童槐继为按察使，槐复劾承惠滥禁无辜，以罪人充捕扰民，谴戍伊犁。其去也，国仁送于候馆；居民汹汹詈之，不及送而归。既而文诰诉于京，命尚书文孚往鞫；未至，槐仓卒定谳，释文诰。

　　二十五年，起承惠为湖北布政使。逾年，以衰老，降户部郎中。寻引疾，归；卒于家。

　　--以上选自原书卷三六五（「列传」一四五）。

　　七十九

　　李殿图

　　张师诚

　　李殿图

　　李殿图，字桓符；直隶高阳人。乾隆三十一年进士，选庶吉士；授编修，典湖南乡试。迁御史，督广西学政；迁给事中。

　　四十九年，甘肃回乱，从阿桂、福康安赴军治粮饟台站；授巩秦阶道。军事初竣，民、回相雠，焚掠报复，讹言时起；殿图处以镇静。叛党缘坐，妇稚量情释宥；罹害户口，随宜赈恤：流亡渐安。卓泥土司与四川松潘、漳腊各番争噶噶固山界，殿图轻骑履勘；历小洮河、丈八岭、鹦哥口--皆人迹罕到，群番导行，词组判决，立石达鱼山顶而还。高宗几余，考泾、渭清浊源流；命殿图亲勘秦州。溯流至鸟鼠崆峒，绘图附说以进；诏嘉其详实。

　　六十年，迁福建按察使；嘉庆三年，就迁布政使。疏言：『乾隆中，业农家必畜骡马三、四，以任耕种。嗣后官吏借用应差，渐形滋扰；应严行革除。狱讼必速为审结，开释无辜，小民始得安业。常平仓榖积久弊生，民未受益，官仓已受其亏；无灾之年，不宜贷假。吏役例有定额，近则人思托足，藉免役徭；关津税口官署长随，呼朋引类，并为奸薮。宜并禁止』。诏下直省一体察禁。闽俗：售田，田面、田根，纠缠不决；蠹吏影射、佃户顽抗，钱粮日多脱欠。征收不敷，每以虚出通关而致亏；殿图奏请严治在任。逾年，库储大增。

　　擢安徽巡抚。七年，调福建。有林、陈、蓝、胡大姓纠众械斗，治如律。治海盗三脚虎及蔡牵党羽。请祀海洋阵亡官兵，缉匪死事者一体入祀；从之。十一年，蔡牵久未平，仁宗以台湾剿捕事殷，殿图操守尚好、军务未娴，调江西巡抚。寻诏斥殿图于军事无所陈奏，又不能禁止海口偷漏水米、火药，降四、五品京堂；又以所属久羁案犯，以中允、赞善降补。

　　寻迁翰林院侍讲，引病归。十七年，卒。光绪初，闽浙总督文煜疏陈殿图前任福建政绩昭著，谥「文肃」。

　　张师诚

　　张师诚，字兰渚；浙江归安人。乾隆中，南巡召试，赐举人；授内阁中书，充军机章京，迁吏部主事。忤和珅，缘事降中书，得应会试。五十五年，成进士，改庶吉士；授编修。嘉庆元年，出为山西蒲州知府。历雁不道，河南、江苏按察使；迁山西布政使。州、县仓库多亏，师诚知清查有名无实，特严于交代之际，有亏必完。在任三年，库储充裕。

　　十一年，擢江西巡抚。以兼提督，赐花翎；遂着为令。

　　寻调福建。清治淹牍，疏陈整顿积弊事宜，诏嘉勉。时海盗蔡牵、朱濆方猖獗，总督玉德废弛，黜去；阿林保继任，复与提督李长庚不协。师诚至，始严防海口，杜岸奸接济，筹备船械；长庚得尽力剿捕。是年冬，长庚追蔡牵于粤洋，以伤殒。牵犯台湾后山噶仔兰，为生番击退；请收其地入版籍，免为贼踞。十三年，朱濆与牵有隙，独窜闽洋；总兵许松年击毙之。其弟渥势蹙，思投首；会道员德华由台湾内渡，遇牵党围劫，渥救之，藉以通款。寻复拒敌粤师，不果降。十四年，阿林保调两江，师诚暂署总督。闻蔡牵窜浙洋，亲驻厦门；提督王得禄、邱良功合剿，毁盗舟，牵堕海死。朱渥寻率三千余人归诚，赦其罪；海疆以安，闽人刊石乌石山以纪功。海寇稽诛久，由闽、浙不能合力；自师诚治闽，而阮元复莅浙，始告成功。仁宗嘉其严断接济，为殄寇之本；京察，特予奖叙。

　　十九年，调江苏。百龄为总督，诸巡抚皆承望风旨；师诚独举其职。初彭龄奉命同查亏帑，意与百龄、师诚不合；遂劾两人皆受馈遗而不得实，诏原之。会百龄穷治逆书狱，闾阎悚息；巡抚所主五府、州，得无扰。川沙民有烧香传徒者，有司密捕，解江宁；师诚遣标弁要于途，交按察司依律鞫治，免辜磔者数十人；时以称之。

　　二十一年，父病笃，不俟代回籍；被严议，褫职。寻予编修；服阕，迁中允，历江西、安徽布政使。道光元年，擢广东巡抚；调安徽。继母忧，去官。复，历山西、江苏巡抚。

　　六年，召授仓场侍郎。以病乞归，卒于家。

　　师诚警敏综核，在当时疆吏中，有能名。治福建，最着。

　　--以上选自原书卷三六六（「列传」一四六）。

　　八十

　　查崇华

　　查崇华

　　查崇华，字九峰；安徽泾县人。少孤，游福建佣书。久之，福州将军魁伦辟佐幕，甚见信任。魁伦劾总督伍拉纳、巡抚浦霖，即命署总督，治其狱。闽地瘠苦，历任大吏责供张无艺，所属罗织大户勒贿，民不堪命；至是，贪酷之吏悉伏辜。崇华名闻于时，纳赀为通判，留福建。嘉庆十四年，海盗蔡牵平，以功赐花翎。朱渥欲归诚未决，崇华只身至海舶，谕以祸福；遂受降。

　　十七年，署台湾淡水同知。高妈达妖言惑众，捕获；讯得刘林、祝现谋以次年闰八月望在京师举事，四方起应之。崇华牒请奏闻，大吏以其语不经，置之；仅以传教罪诛高妈达。至十八年九月十五日，果有林清、祝现之变（刘林者，即林清别名也）；自高妈达伏法，福建匪党已解散，得无事。

　　寻以道员谒选，授河南南汝光道。教匪巨魁刘松久在逃，悬缉十余载；侦知潜匿安徽宿州传教，捕获之。母忧，去官。

　　道光二年，补陕西凤邠道。值大军征张格尔，调驻嘉峪关治军需。自川、楚军兴，将吏习于糜费；崇华一主核实。以内地马驼出关不耐寒苦，关外有台站应付，长雇徒糜刍秣；悉罢之，节帑甚巨。凡三署按察使，治狱明慎。以老乞归；卒。

　　--选自原书卷三六九（「列传」一四九）。

　　八十一

　　穆彰阿

　　穆彰阿

　　穆彰阿，字鹤舫，郭佳氏；满洲镶蓝旗人。父广泰，嘉庆中，官内阁学士。迁右翼总兵；坐自请兼兵部侍郎衔，夺职。

　　穆彰阿，嘉庆十年进士，选遮吉士，授检讨。大考，擢少詹事；累迁礼部侍郎。二十年，署刑部侍郎。因一日进立决本二十余件，诏斥因循积压，堂司各员并下严议，降光禄寺卿。历兵部、刑部、工部、户部侍郎。

　　道光初，充内务府大臣，擢左都御史、理藩院尚书。以漕船滞运，两次命署漕运总督。召授工部尚书，偕大学士蒋攸铦查勘南河。洎试行海运，命赴天津监收漕粮；予优叙。七年，命在军机大臣上学习行走。逾年，张格尔就禽，加太子少保，授军机大臣；罢内务府大臣，直南书房。寻兼翰林院掌院学士，历兵部、户部尚书。十四年，协办大学士。承修龙泉峪万年吉地工竣，晋太子太保，赐紫缰。十六年，充上书房总师傅；拜武英殿大学士，管理工部。

　　十八年，晋文华殿大学士。时禁烟议起，宣宗意锐甚，特命林则徐为钦差大臣，赴广东查办。英吉利领事义律初不听约束，继因停止贸易，始缴烟；尽焚之。责永不贩运入境，强令具结；不从，兵衅遂开。则徐防御严，不得逞于广东；改犯闽、浙，沿海骚然。英舰抵天津，投书总督琦善，言由则徐启衅；穆彰阿窥帝意移，乃赞和议，罢则徐，以琦善代之。琦善一徇敌意，不设备；所要求者，亦不尽得请。兵衅复起，先后命弈山、弈经督师广东、浙江皆挫败，英兵且由海入江；林则徐及闽浙总督邓廷桢、台湾总兵达洪阿、台湾道姚莹以战守为敌所忌，并被严谴，命伊里布、耆英、牛鉴议款。二十二年，和议成，偿币、通商；各国相继立约，国威既损，更丧国权：外患自此始。穆彰阿当国，主和议，为海内所丛诟；上既厌兵，从其策，终道光朝恩眷不衰。自嘉庆以来，典乡试三、典会试五；凡覆试、殿试、朝考、教习庶吉士散馆考差、大考翰詹，无岁不与衡文之役。国史、玉牒、实录诸馆，皆为总裁。门生故吏，遍于中外；知名之士，多被援引：一时号曰「穆党」。

　　文宗自在潜邸，深恶之；既即位十阅月，特诏数其罪曰：『穆彰阿身任大学士，受累朝知遇之恩；保位贪荣，妨贤病国。小忠小信，阴柔以售其奸；伪学伪才，揣摩以逢主意。从前夷务之兴，倾排异己，深堪痛恨！如达洪阿、姚莹之尽忠尽力，有碍于己，必欲陷之；耆英之无耻丧良，同恶相济，尽力全之。固宠窃权，不可枚举。我皇考大公至正，惟以诚心待人，穆彰阿得肆行无忌；若使圣明早烛其奸，必置重典，断不姑容。穆彰阿恃恩益纵，始终不悛。自朕亲政之初，遇事模棱，缄口不言；迨数月后，渐施其伎俩。英船至天津，犹欲引耆英为腹心，以遂其谋；欲使天下群黎，复遭荼毒。其心阴险，实不可问！潘世恩等保林则徐，屡言其柔弱病躯，不堪录用；及命林则徐赴粤西剿匪，又言未知能去否？伪言荧惑，使朕不知外事，罪实在此。若不立申国法，何以肃纲纪而正人心，又何以不负皇考付托之重！第念三朝旧臣，一旦置之重法，朕心实有不忍；从宽革职，永不叙用。其罔上行私，天下共见；朕不为已甚，姑不深问。朕熟思审处，计之久矣；不得已之苦衷，诸臣其共谅之』！诏下，天下称快。

　　咸丰三年，捐军饷，予五品顶戴。六年，卒。

　　子萨廉，光绪五年进士，由翰林官至礼部侍郎。

　　--选自原书卷三七○（「列传」一五○）。

　　八十二

　　长龄

　　长龄

　　长龄，字懋亭，萨尔图克氏；蒙古正白旗人，尚书纳延泰子、惠龄之弟也。乾隆中，由翻译生员，补工部笔帖式，充军机章京；擢理藩院主事。从征甘肃、台湾、廓尔喀，累擢内阁学士兼副都统。……（下略）

　　--选自原书卷三七四（「列传」一五四）。

　　八十三

　　武隆阿（哈哴阿、巴哈布）

　　武隆阿（哈哴阿、巴哈布）

　　武隆阿，瓜尔佳氏；满洲正黄旗人，提督七十五子。嘉庆初，以健锐营前锋，从征湖北教匪。后随父剿贼四川；功多，累擢副都统。七十五以病去，武隆阿代领所部留川，为勒保所忌；父丧，乃还京。

　　十年，授广东潮州镇总兵。时海盗充斥，仁宗以武隆阿勇敢，故使治之。既而总督那彦成招降盗首李崇玉，予四品衔守备札，而以武隆阿捕获闻。事觉，坐降二等侍卫，赴台湾军营效力。十一年，偕王得禄等击蔡牵于鹿耳门，败之；迁头等侍卫，授台湾镇总兵。二十五年，母忧，回旗。

　　寻充喀什噶尔参赞大臣。道光元年，疏陈八旗生计，请以绿营兵半为旗额，由驻守子弟挑补；诏斥紊言乱政，降二等侍卫，调西宁办事大臣。三年，召还；授内阁学士。出为直隶提督，授江西巡抚；调山东。

　　六年，台湾奸民张丙作乱，诏武隆阿往督师；未行而回疆乱急，授钦差大臣，与杨遇春同参赞扬威将军长龄军务，率吉林、黑龙江骑兵三千出关。七年二月，战于洋阿巴特，武隆阿将右军扼其前，贼败走；追至排子巴特，又败之，进克沙布都尔回庄。乘胜至浑水河，悍贼数千来援；迎击，破之，斩其酋色提巴尔第等。进次阿瓦巴特，贼伏精锐以待。遣羸师挑战，佯败；武隆阿整队进，以连环枪聚击。别遣藤牌军由山谷间道冲出，贼马惊，却走；伏贼自林中出，不复成列，纵击之，殪贼万余，斩其酋阿瓦子迈玛底、那尔巴特阿浑等。捷闻，加太子少保。贼垒踞浑河南岸，列大炮山穴，死守以拒；武隆阿军至，不得进。日暮，偕杨遇春乘风潜渡上游袭贼后，贼数进数退，卒不支，始溃走；遂复喀什噶尔城。张格尔闻败，先遁。诏斥将军、参赞不能生致首逆，并被谴；夺武隆阿宫衔，责禽张格尔以自赎。武隆阿病，留喀城；授喀什噶尔参赞大臣。诏询善后方略，长龄请以逆裔阿布都哈里管西四城回部事；武隆阿亦疏言：『留兵少，则不敷战守；留兵多，则难继度支。前此大兵进剿，幸克捷迅速，奸谋始息。臣以为西四城环逼外夷，处处受敌，地不足守、人不足臣；非如东四城为中路不可少之保障。与其糜有用之兵饷于无用之地，不如归并东四城省兵费之半，即可巩如金瓯；似无需更守此漏卮』。诏切责其附和长龄。会谍报张格尔潜居达尔瓦，武隆阿率师往击之，侍卫色克精阿等殁于阵；上愈怒，议革职，从宽留任。寻以病亟，请解职；允之，命在喀城调理。病愈，仍署原官。八年，张格尔就禽，免前后吏议。寻实授喀什噶尔参赞大臣。奏招抚归顺部落额提格讷、布鲁特安置依劣克达坂地，诏以受降易、安抚难勉之。召回京。九年，陕、甘兵凯撤，给盐粮银依内地防军旧例，军士意不满，哗噪；那彦成疏言：『武隆阿战阵勇敢；而多疑少断，未洽人心。陕军嚣争，实其意存节省、拘泥成例所致；虑不胜参赞任』。及至京，召对，语复掩饰；降头等侍卫。

　　寻充和阗办事大臣。十年，召还。逾年，卒。武隆阿回疆战功，与二杨相埒；以言弃地获谴，未膺优赏。宣宗念前劳，仍列功臣，绘像紫光阁。

　　哈哴阿，瓜尔佳氏；满洲正黄旗人。由世袭云骑尉，为伯父额勒登保嗣；袭一等威勇侯，授头侍卫，干清门行走。嘉庆十八年，从剿滑县教匪有功，赐号「继勇」巴图鲁。二十一年，晋御前侍卫兼副都统、武备院卿，历护军前锋统领。

　　道光六年，从长龄赴回疆，充领队大臣。将骑兵连战洋阿尔巴特、沙布都尔、阿瓦巴特，禽安集延头目阿瓦子迈玛底等。复喀什噶尔，禽逆属及从逆伯克阿布都拉、安集延头目推立汗。从杨芳破玉努斯于毘拉满，复和阗；擢镶红旗蒙古都统。八年，槛送张格尔至京，献俘阙下。礼成，赐蟒袍、大缎。十年，喀什噶尔复被围，授参赞大臣，从长龄视师。至则贼已遁；命偕杨芳察各城战守及回众助逆者。捕诛百余人，被胁免罪，奖赏有功；并如议行。留回疆驻守，训练屯兵。十二年，浩罕遣使进表，送还所掠回民，率贸易人进卡；哈哴阿受之，宣示通商免税恩诏，赐予筵宴。事毕，还京。

　　台湾匪起，授参赞大臣，偕将军瑚松额往剿。未至，事平，旋师。十五年，命赴山西阅兵，擢领侍卫内大臣。寻以阅兵不慎，降二等侍卫；累迁都统。

　　二十一年，海疆戒严，驻防山海关。复授参赞大臣，偕弈经赴浙江防剿。未几，仍回山海关防守。和议成，回京，授领侍卫内大臣。

　　二十五年，以病，请解职；食侯爵全俸。二十九年，卒；赠太子少保，谥「刚恪」。子那铭。

　　孙荣全，袭爵。荣全官至副都统，自有传。

　　巴哈布，伍弥特氏；蒙古正黄旗人。以健锐营前锋蓝翎长，从征教匪。又赴台湾剿贼，累迁前锋参领。以克滑县功，授右翼翼长，擢镶蓝旗蒙古副都统。

　　道光五年，出为哈喇沙尔办事大臣。六年，率土尔扈特和硕特蒙古援阿克苏，贼潜渡浑巴什河犯阿城，迎击，歼其渠库尔班素皮；被优叙。偕提督达凌阿援乌什，败贼于沙坡树窝。寻撤蒙古兵，自请留军前。七年，和阗回众缚贼酋乞降，往抚之。洋阿巴特之战，偕哈哴阿率劲骑进击，所向披靡；沙布都尔、阿瓦巴特连战皆力，署叶尔羌帮大臣。凯旋，予云骑尉世职。九年，授塔尔巴哈台参赞大臣。十二年，召还京。

　　寻擢江宁将军，治军有声。十七年，卒于官；优恤，谥「勤勇」。

　　--选自原书卷三七五（「列传」一五五）。

　　八十四

　　邓廷桢（达洪阿）

　　邓廷桢（达洪阿）

　　邓廷桢，字嶰筠；江苏江宁人。嘉庆六年进士，选庶吉士，授编修；屡分校乡、会试，称得士。

　　十五年，授台湾遗缺知府；浙江巡抚蒋攸铦请留浙，补宁波。母忧，归。服阕，补陕西延安府；历榆林、西安，以善折狱称。平反韩城、南郑冤狱，又全同州嫠妇母子，陕民歌颂，传播京师。

　　二十五年，超擢湖北按察使，权布政使。沿江民田历年沉没而赋额仍在，为民累；悉请免之。道光元年，迁江西布政使。以前在西安失察渭南令故出县民柳全璧杀人罪，罣误夺职，议戍军台；宣宗知其无私，特免遣戍。予七品衔，发直隶委用。寻授通永道。四年，擢陕西按察使，迁布政使。

　　六年，擢安徽巡抚。自嘉庆时，安徽多大狱；凤、颍两郡俗尤悍，常以兵定责缴兵械，私藏尚多。廷桢乃立限责成保长，逾限及私造者置之法；任吏皆得人：刁悍之风稍戢。旧例：颍州属三人以上凶器伤人者，极边烟瘴充军，命妻发配；廷桢疏言：『悍俗，诚宜重惩。妇女顾名节，多自残求免或自尽伤生，情在可矜；请停其例』。遇水灾，亲乘舟勘赈。修复丰塘芍陂水门、浚凤阳沫河，加筑堤闸；严缉捕，屡获剧盗。以获南河掘堤首犯陈端，诏嘉奖。治皖十载，政尚安静，境内大和。

　　十五年，擢两广总督。鸦片烟方盛行，漏银出洋为大患。十六年，英吉利商人以趸船载烟，廷桢禁止，不许进口；犹泊外洋，严驱逐。沿海奸民勾结，禁令猝难断绝；廷桢与提督关天培整备海防，迭于大屿山口、急水洋获蟹艇载银巨万尽数充赏，破获囤烟私贩。十八年，英船载属番男妇五百余人赴澳门居住，驱令回国。诏下禁烟议；疏言：『法行于豪贵，则小民易从；令严于中土，则外货自绌』。十九年，林则徐奉命至广东，廷桢与之同心协力，尽获趸船积烟焚之，严私贩之罪。临以兵威，屡战皆捷（事详则徐传）。奸民因失业，遍腾蜚语；廷桢疏陈，略曰：『臣缉惩鸦片，三载于兹。豪猾之徒刑僇逋逃，身家既失，怨讟遂兴：查检为希旨，掩捕为贪功；侦伺为诡谋，推鞫为酷罚。诬以纳贿，目以营私。讥建议为急于理财，訾新例为轻于改律。狂悖纷荧，无非为烟匪泄愤』。诏慰勉之。

　　调两江、云贵，皆未赴；闽防方急，遂调闽浙总督。购洋炮十四运闽，以闽洋无内港，台炮建于海滩，沙浮不固；奏改为炮墩，囊沙堆筑，外护以船。募水勇、饰商船，出洋巡缉。二十年三月，英船窥厦门；遣提督程恩高等迎敌于默林澳，击走之。奸民勾通，出洋运烟，分责水陆师严缉；遇即攻击，迭有歼禽。六月，敌船驶入厦门，求通贸易；阻之。遂开炮来扑炮台，参将陈胜元、守备陈光福奋击，毙其前队数人，发炮伤敌甚众，乃遁。其分犯浙洋者，陷定海；廷桢率师赴剿。行次清风岭，诏以闽防紧要，止赴浙；遂驻兵泉州，招募练勇。疏言：『英船二十余艘聚泊定海内地，师船恐难骤近；必改造坚大之船、多配炮火，间道而进，方能制胜』。九月，诏以廷桢等在粤办事不善，转滋事端；与林则徐同夺职。二十一年，琦善撤沿海兵备。虎门失守，复追论廷桢久任两广、废弛营务，与则徐同戍伊犁。

　　二十三年，释还。寻予三品顶戴，授甘肃布政使。议清查荒地，亲往历勘，由银州东尽洮陇、西极酒泉，得田一万九千四百余顷，又番贡地一千五百余顷、宁夏马厂地归公一百余顷；熟地升科，荒者招垦。诏嘉其勤，复二品顶戴。

　　二十五年，擢陕西巡抚，署陕甘总督。番匪扰蒙部，遣兵邀击于硫磺沟，平之。寻回任。二十六年，卒于官。

　　廷桢治行早为时称，屡踬屡起。宣宗知之深，故卒用之。绩学好士，幕府多名流；论学不辍，尤精于音韵之学。所著笔记、诗词，并行世。子尔恒，亦官至陕西巡抚，自有传。

　　当廷桢之去福建也，逾年，英兵复至，陷厦门，遂窥台湾；总兵达洪阿偕台湾道姚莹屡却之。及和议成，同获谴。

　　达洪阿，字厚庵，富察氏；满洲镶黄旗人。由护军，洊擢总兵。

　　道光十五年，调台湾镇。十八年，剿嘉义县匪沈和等，赐花翎，加提督衔。二十一年八月，英兵船至鸡笼海口，达洪阿与姚莹督兵御之；副将邱镇功燃巨炮折其桅，敌船冲礁破碎，擒斩甚众；赐双眼花翎。九月，敌船有至鸡笼三沙湾，复却之。剿平嘉义、凤山土匪，予骑都尉世职。二十二年，敌船犯淡水、彰化间之大安港，欲入口。达洪阿谋于姚莹；莹曰：『此未可与海上争锋，必以计歼之』。乃募渔船投敌，任乡导，诱令从土地公港入，搁浅中流；伏发，大破之，落水死者无算。其窜入渔舟者，击斩殆尽。诏嘉台湾三次破敌，达洪阿等智勇兼施，大扬国威；赐号「阿克达春」巴图鲁，加太子太保衔。敌船游弈外洋，乘间掩击，迭有俘获；遂不复至。既而英师再陷定海，浙江、江苏军屡挫；乃议和。英将濮鼎查诉称台湾所戮皆遭风难民，达洪阿等冒功捏奏；命总督怡良赴台湾查办。至即传旨革职逮问，兵民不服，势汹汹；连洪阿抚慰，乃散。至京，下刑部狱。寻释之。予三等侍卫，充哈密办事大臣；历伊犁参赞大臣、西宁办事大臣。

　　二十六年，偕陕甘总督布彦泰剿平黑错寺番匪。三十年，授副都统。咸丰元年，从大学士赛尚阿剿贼广西，破紫金山西南炮台。似病，回京。三年，粤匪犯畿辅，率八旗兵赴临洺关进剿；从钦差大臣胜保击贼静海，四战皆捷。追至下西河，副都统佟鉴、天津知县谢子澄阵亡；诏斥达洪阿先退，革职，留营效力。四年，败贼献县；复原官。

　　寻追贼阜城，受伤，卒于军；赠都统衔，予骑都尉兼一云骑尉世职，谥「壮武」。

　　姚莹，自有传。

　　--选自原书卷三七六（「列传」一五六）

　　八十五

　　怡良

　　怡良

　　怡良，瓜尔佳氏；满洲正红旗人。刑部笔帖式，洊升员外郎。道光八年，出为广东高州知府，调广西南宁；历云南盐法道，山东盐运使，安徽、江苏按察使，江西、江苏布政使。

　　十八年，擢广东巡抚。禁烟事起，林则徐、邓廷桢主之，怡良偕预其事。二十年，兼署粤海关监督。及琦善至，撤防议抚，疏请暂示羁縻；怡良及将军阿精阿皆不列衔。二十一年正月，沙角、大角炮台既失，琦善私许通商并给香港；义律行文大鹏协撤回营汛，怡良疏陈曰：『自琦善到粤以后，办理洋务，未经知会。忽闻传说，义律已在香港出示令民人归顺彼国；提臣移咨副将钞呈伪示，臣不胜骇异！大西洋自前明寄居澳门，相沿已久，均归中国同知、县丞管辖；议者犹以为非计。今英人竟占踞全岛，去虎门甚近，片帆可到；沿海之地，防不胜防。犯法之徒，必以为藏纳之薮；地方因之不靖，法律有所不行。更恐洋情反复，要求不遂之时，仍以非礼相向；虽欲追悔，其何可及！圣虑周详，无远不照；何待鳃鳃过计。但忽闻海疆要地，外人公然主掌；天朝百姓，称为英国之民：臣不胜愤恨！一切驾驭机宜，臣无从悉其颠末。惟上年十二月二十八日钦奉谕旨：「调集兵丁，预备进剿；并令琦善同林则徐、邓廷桢妥办」；均经宣示。臣等请添募兵勇，固守虎门，防堵要隘。今英窥伺多端，实有措手不及之势。不敢缄默，谨以上闻』。于是诏斥琦善专擅之罪，褫职逮治；怡良兼署总督。英兵寻陷虎门，命怡良会同参赞大臣杨芳进剿；合疏请许英属港脚商船贸易，诏斥怠慢军心，夺职留任。

　　是年秋，授钦差大臣，会办福建军务；署闽浙总督，寻实授。时英兵已去厦门，其留泊鼓浪屿者仅数艘。及和议成，福州、厦门皆开口岸，命偕巡抚刘鸿翱议善后事宜，筹办通商；兼署福州将军。先是，台湾镇、道御敌，迭有禽斩。英人追诉其妄杀冒功，命怡良渡台湾查办；总兵达洪阿、道员姚莹逮京。当和议初定，怡良不能为之剖雪，为时论所讥。二十三年，乞病，归。

　　咸丰二年，起授福州将军；偕协办大学士杜受田治山东赈务。三年，授两江总督。江宁、镇江已陷，暂驻常州；粤匪方炽，兵事由钦差大臣琦善、向荣主之，分驻大江南北。上海逆匪刘丽川踞城，连陷川沙、青浦、南汇、嘉定、宝山。丽川，粤人，商于沪；初起，冒用洋行公司钤记出示。众论汹汹，疑有通洋情事。怡良疏请闽、浙、江西丝茶暂行停运，使洋商失自然之利，急望克复，自能严断济贼。巡抚吉尔杭阿率兵进剿，踰年乃平。时各国因在广东争入城，与总督叶名琛龃龉；每赴上海，有所陈议。谕怡良随时妥办，勿徇要求。五年，粤匪攻金坛，遣总兵傅振邦，虎嵩林会西安将军福兴、漳州镇总兵张国梁进剿，连捷，解围。国梁进克东坝，福兴与之不洽；诏怡良密察以闻。奏言：『国梁勇战，福兴所不及；人皆重张、轻福，因有芥蒂。请分调，以免贻误』。寻命福兴赴江西剿贼。大军围江宁久无功，贼势益蔓。

　　七年，以病请解，允之。同治六年，卒。

　　--选自原书卷三七八（「列传」一五八）。

　　八十六

　　谢朝恩

　　江继芸

　　陈化成

　　谢朝恩

　　谢朝恩，四川华阳人。由行伍，从将军德楞泰剿教匪，积功至都司。累擢闽浙督标副将，从平台湾张丙乱。

　　道光十四年，擢狼山镇总兵。从伊里布防镇海，充翼长。裕谦令守金鸡岭，力战御敌；敌别出一队由沙蟹岭绕出山后夹攻，遥见招宝山威远城已为敌踞，兵遂溃。朝恩扼炮台，中敌炮堕海，尸不获。浙人有亲见其死者，歌咏传其事；与葛云飞同称四镇云。赐恤，予骑都尉世职。

　　江继芸

　　〔江〕继芸，福建福清人。由行伍，拔补千总。道光六年，台湾张丙之乱，战枋树窝、小鸡笼，以禽贼功，擢守备；累迁台湾副将。

　　二十年，署南澳镇总兵。总督邓廷桢荐其才，寻擢海坛镇总兵；调金门镇，从颜伯焘守厦门。二十一年，广东方议款，英舰游弈闽洋。伯焘索主战，庀船炮、备出击，而新裁水勇未散、军心不坚；继芸以为言，伯焘不听。七月，英舰泊鼓浪屿，集水陆师御诸屿口，炮毁敌舟；而敌已扑炮台登岸，陆师先溃。继芸急赴援，中炮落海死。

　　陈化成

　　陈化成，字莲峰；福建同安人。由行伍，授水师把总。嘉庆中，从提督李长庚击蔡牵数有功，以勇闻；累擢烽火门参将。总督董教增荐其久历闽、粤水师，手禽巨盗四百八十余人，勤劳最着，请补澎湖副将；以籍隶本省，格不行，迁瑞安协副将。道光元年，乃调澎湖；历碣石、金门两镇总兵。

　　十年，擢福建水师提督。十二年，英吉利船驶入闽、浙、江南、山东洋面，命化成督师巡逻，以备不虞。同安潘涂、宦浔、柏头诸乡，素为盗薮；掩捕，悉平之。二十年，英舰犯闽，化成率师船击之于默林洋；寻退去。

　　调江南提督。江南水师素怯懦，化成选闽中亲军教练，士气稍振。筹备吴淞防务，修台铸炮，沿海塘筑二十六堡。化成枕戈海上凡二年，与士卒同劳苦，风雨寒暑不避；总督裕谦、牛鉴皆倚为长城。当定海三总兵战殁，裕谦亦殉；化成哭之恸，谓所部曰：『武臣死于疆场，幸也！汝曹勉之』。吴淞口以东、西炮台为犄角，化成率参将周世荣守西台，参将崔吉瑞、游击董永清守东台；而徐州镇王志元守小沙背，以防绕袭。二十二年五月，敌来犯，泊外洋；以汽舟二，列木人两舷，绕小沙背向西台，欲试我炮力。化成知之，不发；敌舟旋去，以水牌浮书约战。牛鉴方驻宝山，虑敌锋不可当；化成曰：『吾经历海洋四十余年，在炮弹中入死出生，难以数计。今见敌勿击，是畏敌也。奉命讨贼，有进无退，扼险可胜；公勿怖』！鉴乃以「化成心如铁石，士卒用命、民情固结」入告；诏特嘉之。越数日，敌舰衔尾进；化成麾旗发炮，毁敌舰甚众。鉴闻师得力，亲至校场督战；敌以桅炮注击，毁演武厅，遽退。敌攻坏土塘，由小沙背登岸；徐州兵先奔，东台亦溃。萃攻西台，部将守备韦印福、千总钱金玉、许攀桂、外委徐大华等皆战死，尸积于前；化成犹掬子药，亲发炮。俄中弹，喷血而殒。炮台既失，宝山、上海相继陷。越八日，乡民始负其尸出，殓于嘉定。

　　事闻，宣宗震悼，特诏优恤，赐银一千两治丧；予骑都尉兼一云骑尉世职，谥「忠愍」，于殉难处所及原籍并建专祠。

　　子廷芳，袭世职；廷棻，赐举人。

　　--以上选自原书卷三七九（「列传」一五九）。

　　八十七

　　特依顺（余步云）

　　特依顺（余步云）

　　特依顺，他塔喇氏，满洲正蓝旗人。福州驻防，累迁协领。道光十三年，从平台湾张丙乱。擢荆州副都统，历腾越镇总兵、密云副都统、宁夏将军。二十一年，予都统衔，授参赞大臣，督师广东。寻命改赴浙江办理军务，驻守省城；署杭州将军，遂实授。乍浦陷，坐革职留任。和议成，命筹办浙江善后事宜。二十六年，调乌里鸦苏台将军。二十九年，卒。

　　余步云，四川广安人。嘉庆中，以乡勇从剿教匪，积功至游击。平瞻对叛番，累擢重庆镇总兵。道光七年，率本镇兵从杨遇春征回疆，破贼洋阿尔巴特庄；偕杨芳击贼于昆拉满，大败之；复和阗，追禽贼酋玉努斯。授干清门侍卫，擢贵州提督；调湖南。十二年，率贵州兵剿江华猺赵金龙，偕提督罗思举破贼巢，金龙就歼；加太子少保。复破粤猺于永州蓝山，禽其渠。从尚书禧恩赴广东剿连州猺，平之；赐双眼花翎，予一等轻车都尉世职。历四川、云南提督，复调贵州。十八年，禽仁怀匪首谢法真，加太子太保。调福建提督。

　　二十年，英兵初陷定海，率师赴援；调浙江提督。二十一年，定海既收还，步云驻防镇海。裕谦来督师，疏言步云不可恃；未及易，而英兵猝至，复陷定海，三镇战殁。步云屯宝山，总兵谢朝恩分守金鸡岭。步云号宿将，实巧猾无战志，又嗛裕谦刚愎；将战，裕谦召与盟神誓师，托疾不赴，且献缓敌之策。敌攻其前而以小舟载兵由石洞攀援登后山，步云遽弃炮台走；敌乃据招宝山，俯击镇海城，金鸡岭及县城先后陷。步云退宁波，敌掩至，坠马伤足，仅免；府城遂陷。步云疏闻，委败于裕谦。裕谦既殁，其妻赴京讼之。二十二年，从奕经规复宁波，不克；褫步云职，逮京，命军机大臣会刑部讯鞫。廷臣争劾其罪，亦有原之者；狱久延。尚书李振祜坚持，谳乃定；诏曰：『余步云膺海畺重寄，未阵获一贼、身受一伤；首先退缩，以致将士效尤，奔溃弃城，直同儿戏！倘不置之法，不惟无以肃军政而振人心，且何以慰死节诸臣于地下』！步云遂弃市。

　　--选自原书卷三八○（「列传」一六○）。

　　八十八

　　史致俨

　　姚元之

　　史致俨

　　史致俨，字容庄；江苏江都人。家酷贫；甫冠为诸生，学政谢墉器其才，给膏火，居尊经阁读书。荐预召试，未与选。嘉庆四年，成进士，选庶吉士，授编修；督四川学政，累迁右庶子。

　　二十一年，督河南学政。自滑县匪平，犹有伏莽，密诏侦察；疏陈『彰、卫二郡，民间习邪教犹众；州、县编查保甲，有名无实』。撰「敦俗篇」，刊布以化导之。商邱廪生陈忠锦以不滥保被殴，知府、经历受赇，反加斥责，忿而自经；流劾，谴罪有差。

　　道光元年，典湖北乡试；累迁内阁学士。三年，擢刑部侍郎；调礼部。

　　五年，督福建学政；奏分台湾举人中额，增所属四县学额。漳、泉诸郡习械斗，诸生与者，屏不与试；悍风稍息。

　　九年，偕侍郎锺昌赴山西鞫狱。平定知州故出人罪，鞫实，论凶犯如律，褫知州恒杰职。

　　调刑邵，历左都御史，迁礼部尚书。两典顺天乡试，调工部，又调刑部。勤于其职，竟日坐堂上阅案牍，揅析论难；视司员如弟子。任刑部凡四年；京察，以刑名详慎被议叙。

　　十八年，乞解职。寻卒，年七十九；赠太子太保，祀乡贤及名宦祠。

　　姚元之

　　姚元之，字伯昂；安徽桐城人。嘉庆十年进士，选庶吉士，授编修；典陕甘乡试，入直南书房。给事中花杰劾戴衢亨、英和援引，诏「元之文字本佳」，斥杰诋讦；寻亦罢元之入直。十七年，大考一等，擢侍讲；复以武英殿刊刻「圣训」有误，仍降编修。

　　十九年，督河南学政。疏禁坊刻「类典」等书，以杜剿袭。又密陈河南与安徽、湖北交界，地多捻匪；陈州、汝宁盐运迥殊，土匪把持；并嘉纳之。累迁内阁学士。

　　道光十三年，授工部侍郎。疏陈台湾营务积弊：窝倡聚赌、械斗杀人、操演雇人替代；诏下闽督严察整顿。

　　调户部，又调刑部；迭典顺天、江西乡试。督浙江学政未满，十八年，擢左都御史，召回京。寻以南昌知府张寅为江西巡抚裕泰劾罢，元之为寅疏辩，胪陈政绩，请查办；诏斥冒昧，降二级调用。二十一年，海防方亟，疏陈广东形势，豫筹战守；下靖逆将军奕山等实行。授内阁学士。二十二年，京察，以年衰，休致。

　　元之学于族祖鼐，文章尔雅，书画并工。习于掌故，馆阁推为祭酒。爱士好事，穆彰阿素重之。后以论洋务不合，乃被黜。

　　咸丰二年，卒。

　　--以上选自原书卷三八二（「列传」一六二）。

　　八十九

　　赵慎畛

　　赵慎畛

　　赵慎畛，字笛楼；湖南武陵人。为诸生时，学政钱澧器之，曰：『人英也』。嘉庆元年，成进士，选庶吉士；授编修，迁御史给事中；条上川、楚善后屯田保甲事宜。巡通州漕，革陋规。廉得杨村通判科索剥船，奏褫其职。湖南学政徐松矜愎失士心，欲附慎畛自固，常列其弟子优等；慎畛列款纠劾，罢之。

　　两广总督蒋攸铦荐其才可大用；十七年，出为广东惠潮嘉道。严治械斗，捕南澳、澄海、潮阳盗甚众；沿海民寮居为逋逃薮，悉编入保甲。踰年，擢广西按察使。天地会匪结党构乱，胁有赀者入其中；慎畛惟严罪匪首，被胁者不坐。广东洋匪投诚后，渐入广西为盗；设水路巡船以护商旅，督守、令以捕盗多少为殿最。远郡招解重囚烦费，吏因讳盗；省文法、严举劾，缉捕始力。二十年，迁广东布政使。州、县多积亏，展转相承；悉心钩稽，除其纠輵，库储顿增。南海、高要濒河堤防多圯，民苦水患；筹款生息，资岁修。屯田五千余顷，赋重为累；请减粮额，摊抵于沙坦轻则之地。粤俗奢靡，刊发陈宏谋「行政训俗遗规」，躬行节俭以示劝。

　　二十三年，擢广西巡抚。习知粤西地势如建瓴，旬月不雨即旱竭；劝民修堤塘、造龙骨车、开荫井、设井筒架，皆颁式，俾仿行。地连黔、楚，群盗出没，宜山会匪廖五桂、蓝耀青分踞新旧两墟，纠众分党，伪立名目勒索殷户，争利相扰；亲往捕诛之。饬属行保甲、置望楼、练民壮，互相守望；县建卡房数十座，府各督属会营巡缉。柳州至省千余里，设水汛四十三所。终任，凡获盗千七百余人。盗多出于流匪，编客民籍，驱其单身游荡者。矿厂、窑榨佣丁皆立册，有保者留，否则逐。故事：梧、浔二关，巡抚例得动用盈余；慎畛曰：『吾家衣食麤足；身为大臣，取盈将安用之！当为国家布仁泽耳』。乃于桂林设预备仓、增设书院，柳州、庆远、思恩三府皆创设之；缮城浚河，广置栖流所：并取给焉。道光二年，入觐；宣宗嘉其诚实不欺，温谕褒勉。

　　擢闽浙总督。严申军律，课诸镇营汛勤训练。浙江提督沈添华玩纵，劾罢之。责水师缉海盗，盗多就擒。上游四府多山，客民租山立厂，游匪群聚；遣兵搜山，捕诛其魁。闽安所辖有琅琦岛，居民多为奸利，擒治之；移驻水师，建炮台，遂为省城门户。台湾自来多乱，动烦大兵；慎畛尤以为虑，尽选贤能以治。凤山莠民杨良斌煽众起事，檄巡道孔昭虔、知府方传穟剿治；未一月而定，不烦一兵渡海。噶玛兰初设治，部议赋则较重；奏减之。民入山伐木，岁供道厂船料，匠首苛敛激变；捕诛首乱，更定采木章程，乃相安。戍兵万四千更代时，皆赴厦门由提督点验，远者千里；改由各提、镇分验，兵困以苏。台湾产米，漳、泉数郡仰给商运，江、浙、天津民无盖藏，米贵辄生乱；于海口稽米船出数，酌丰歉为限制，常留有余。疏请漳浦明儒黄道周从祀文庙，下廷臣议行。侯官谢金銮、德化郑兼才皆以学行着，素所敬礼；殁而举祀「乡贤」。又旌表义烈，以振风俗。

　　五年，调云贵总督。铜矿、盐务积疲，疏陈变通整顿之法。以边防莫便于屯田，方考访形势利便，未及议行而疾作；病中拜疏，劾贪黩不职者数十人。未几，遂卒；代者急递追回原疏，滇人惜之。

　　遗疏上，优诏赐恤，赠太子少保，谥「文恪」；祀名宦、乡贤祠。

　　慎畛服膺儒先，凡有益身心可致用者，皆身体力行。好善，嫉恶。体恤属僚，训戒恳切，如师之于弟子。所至于文武官吏，常能识别其才否；人亦乐为之用。所著「奏议」、「从征录」、「载年录」、「读书日记」、「惜日笔记」等书及诗文集，凡数十卷。

　　--选自原书卷三八六（「列传」一六六）。

　　九十

　　孙尔准

　　程祖洛（马济胜）

　　孙尔准

　　孙尔准，字平叔；江苏金匮人，广西巡抚永清子。嘉庆十年进士，选庶吉士，授编修。十九年，出为福建汀州知府。宁化民敛钱集会，大吏将治以叛逆；尔准讯无他状，论诛首要，鲜所株连。历盐法道、江西按察使；调福建，就迁布政使。

　　道光元年，调广东布政使；擢安徽巡抚。河南邪匪邢名章等纠众窜颍州，檄按察使惠显率兵驰剿；格杀名章，歼其余党。蠲缓被灾各属，灾甚者赈恤之。先是，有言赈务积弊，毋得以银折钱；尔准疏其弗便，仍循旧章。

　　三年，调福建巡抚。延、建各属山径丛错，多盗劫；以万金为缉捕费，连获贼首置之法，盗风衰息。巡阅台湾，疏言：『台湾南北，袤延千余里。初抵鹿耳门，可行舟楫；嗣增设鹿仔港而浅狭多沙，内山溪水赴海，别开港在嘉、彰间，曰五条港，颇利商船。又噶玛兰山峻路险，负戴难行；其地有乌石港、加礼远港，可通五、六石小舟，皆宜设为正口』。五年，擢闽浙总督。奏请噶玛兰收入版籍，设官治理。彰化匪徒械斗焚劫，旁近蜂起，全台震动；檄水师提督许松年剿捕。副将邵永福等趋艋舺，阻其北窜；总兵陈化成以兵渡鹿仔，防其入海。尔准亲驻厦门，遣副将佟枢等分往彰化、淡水搜山围捕。诇知贼党煽诱日众，移陆路提督马济胜守厦门，自渡海驻彰化督剿。贼首李通遁，捕得，伏诛；令各庄举首事缉余匪，闽人捕闽人、粤人捕粤人，以免诬累。台湾人有与生番贸易，遂娶番妇者，俗名「番割」；其魁黄斗乃等久跨三湾，潜出为盗。当乱起时，诱生番出山助斗；遣参将黄汉等分路侦击，番窜后山；士卒攀藤蹑葛而登，禽黄斗乃等二十一人，斩以徇。尔准疏陈：『匪徒起事，由于造谣焚掠，非叛逆；当以强盗论。淡水以北，分党报复，当以械斗论。焚杀有据者，始坐辟；余俱未减』。其胁从旋解散者，多所保全。又奏：『台湾北路至艋舺几五百里，仅有守备一员，巡防难周。调南路游击一员驻竹堑，并于大甲、铜铁湾、斗换坪诸处添营汛，改建淡水土城。头道溪为生番出入总路，亦建土城，以屯丁驻守』。事平，加太子少保。七年，入觐。宣宗嘉其治台湾匪乱悉合机宜，迅速蒇功；赐其子慧翼官主事。木兰陂者，创自宋熙宁间，溉民田四十万亩，筑石堤千一百余丈以御海潮；岁久倾坏。尔准道经莆田，亲勘修复。工蒇，以宋长乐室女钱创陂，实功首，建祠列入「祀典」。尔准治闽最久，谙悉其风土人情，吏民皆相习；政从宽大，闽人安之。九年，坐失察家仆收贿，镌二级留任。

　　十一年，以病乞休。逾年，卒；赠太子太师，赐子慧惇进士、慧翼员外郎，谥「文靖」，祀福建名宦及乡贤祠。

　　程祖洛（马济胜）

　　程祖洛，安徽歙县人。嘉庆四年进士，授刑部主事；洊迁郎中。谙练刑名，为仁宗所知。京察，记名道、府；久未外简，以截取，铨授甘肃平凉知府。部臣请留，诏斥规避边远，撤销记名，留部永不外用。久之，擢内阁学士。

　　寻授江西按察使，迁湖南布政使；调山东。道光二年，擢陕西巡抚；调河南。教匪朱麻子由新蔡窜安徽阜阳，捕获，置之法。与直隶、山东、安徽、湖北毗连诸县，素多盗；拨库帑五万两生息，为缉捕经费。漳水决安阳樊马坊，河流北徙；命大学士戴均元在会勘。祖洛周历上下游，合疏言：『漳水自乾隆五十九年南徙合洹以来，卫水为所遏，每致溃溢。今河流既分，不可使复。合议于樊马坊上距洹水最近处及南岸冲决成沟，并筑土坝，使二河分流，冀减漫溢之势』。至四年，积水消涸，地形显露；田市之北漫水与沟隔断，不能引归正河。乃就其上游龙家庄洼地抽沟启放，复于内黄马家洼开引河、添筑田家营大坝，使溜势南趋。自是，漳、卫合并之患遂息。虞城横河、惠民沟、夏邑巴清河、永城减水沟旧为豫东宣泄潦水要区，迭经黄漫淤，滨河连岁被灾；并疏浚之。初，河南、安徽治捻匪，从重典；嗣部议有所减改。祖洛疏言：『匪徒结捻，但劫党众，一呼而集；其豫谋早在结捻之时。新例以是否豫谋分别轻重，诸多窒碍；请复旧例』。并论匪徒拒捕及捕人治罪各条。又言：『获盗究出旧案，免究从前失察处分。请遵嘉庆间谕旨，俾除瞻顾』。并从之。七年，丁母忧。服阕，署工部侍郎。寻署湖南巡抚，调江苏。

　　十二年，擢闽浙总督。命查办浙江盐务；严定裁汰浮费章程，下部议行。台湾奸民张丙、陈办等倡乱，命将军瑚松额督兵进剿，祖洛专治后路军需。十三年，提督马济胜破贼，张丙等就禽；赴台湾筹办善后事宜。劾战守不力之都司周道龙等褫黜有差，改营制、增防守；优叙，赐花翎。疏陈福建吏治，略曰：『安民必先惩蠹，不可以回护瞻顾而曲纵奸恶。闽省吏治，无子惠之政，而务宽大之名。始因官之庸劣，酿成顽梗之风；今又因之诪张，遂有疲难之势。官曰民刁、民曰吏虐，互相传播，渐失其真。官不执法、幕不守法，因而愚民犯法、书役弄法、棍徒玩法。必先惩不执法之官，然后能治犯法、弄法、玩法之人』。于是连劾官吏不职者，略无假贷；吏治始肃。已革县丞秦师韩京控提督马济胜蒙奏邀功，并讦袒洛偏祖欺蒙；命侍郎赵盛奎偕学政张鳞按鞫。白其诬，师韩遣戍新疆。十五年，疏陈『闽洋形势，以漳州之南澳、铜山为藩篱，泉之厦门、金门为门户，兴化之海坛为右翼，闽安为省会咽喉，福宁之铜山为后户。巡缉守御，全资寨城、炮台。就最要者四十四处，由官民捐资修筑』。

　　十六年，丁父忧，去官。服阕，引疾不出。二十八年，卒；宣宗甚惜之，赠太子太保，谥「简敬」。

　　马济胜，山东荷泽人。以武生入伍，从剿川、陕教匪；积功，累擢江苏抚标参将。嘉庆十八年，会剿山东教匪，擢河北镇总兵。

　　道光初，擢浙江提督；调福建陆路提督。张丙等倡乱嘉义，台湾镇总兵刘廷斌困守孤城；济胜率兵二千渡海赴援，战于嘉义城下，大破贼。追至茅港尾，禽斩甚众。进屯盐水港，分兵搜剿；张丙及其悍党先后就禽。时命将军瑚松额督师，犹未至；诏褒成功迅速，赐双眼花翎。余匪万余来犯，俟其怠击之，大溃；禽头目赖满等。追剿，尽毁其巢；贼遂平。宣宗深嘉其谋勇，锡封二等男爵；又以驭兵安靖，御书「忠勇廉明」四字赐之。召入觐，年逾七旬，犹壮健；温诏褒奖，晋二等子爵，在御前侍卫上行走。

　　十六年，卒于官；赠太子太保，谥「昭武」。四子，皆予官。

　　--以上选自原书卷三八七（「列传」一六七）。

　　九十一

　　瑚松额

　　瑚松额

　　瑚松额，巴岳忒氏；满洲正黄旗人，西安驻防。嘉庆初，以前锋从将军恒瑞剿湖北教匪；后隶那彦成、德楞泰部下，积功，擢协领。十八年，滑县教匪起，瑚松额率马队从副都统富僧德战道口及滑县城下，屡有功；赐花翎。

　　二十三年，擢福州副都统，署福州将军。道光三年，授察哈尔都统。五年，擢成都将军。乾隆中，西宁玉舒巴彦囊谦千户分三百户与其弟索诺木旺尔吉为小囊谦，由德尔格忒土司居间调处，办事大臣断定；既而索诺木旺尔吉之子诺尔布不能服其属户，大囊谦欲兼并之。诺尔布诉于德尔格忒土司，大囊谦复以土司有欺凌小囊情事，互控不已；下瑚松额按之。奏请仍遵原断，大囊谦不得觊觎属户，德尔格忒土司亦无预邻封事，以杜争端；事乃定。七年，署四川总督。九年，调吉林将军。会宣宗东巡，扈跸；校射中三矢，赐黄马褂。十年，母忧，回旗。寻署盛京将军。十二年，命偕尚书禧恩督师剿湖南猺匪赵金龙；至则金龙已就戮，其党赵青仔率余匪窜广东、湖北境，督兵剿平之。广东连山排猺亦叛，率提督余步云等进剿，禽匪首邓三盘、文理等，猺众投诚，全境肃清；赐双眼花翎，予一等轻车都尉世职，命署福州将军。

　　台湾土匪张丙等作乱，授为钦差大臣，偕参赞哈哴阿赴剿。及抵福建，提督马济胜已禽匪首，台湾略定；十三年春，命仍渡台，搜捕余党。禽各路匪首二十余人、贼党三百余人，分别置之法；械送张丙、陈办、詹通、陈连至京，诛之。加太子太保。

　　复调成都将军。十四年，峨边、马边夷匪勾结焚掠，提督杨芳击毙夷目，以「肃清」瑚松额

　　瑚松额，巴岳忒氏；满洲正黄旗人，西安驻防。嘉庆初，以前锋从将军恒瑞剿湖北教匪；后隶那彦成、德楞泰部下，积功，擢协领。十八年，滑县教匪起，瑚松额率马队从副都统富僧德战道口及滑县城下，屡有功；赐花翎。

　　二十三年，擢福州副都统，署福州将军。道光三年，授察哈尔都统。五年，擢成都将军。乾隆中，西宁玉舒巴彦囊谦千户分三百户与其弟索诺木旺尔吉为小囊谦，由德尔格忒土司居间调处，办事大臣断定；既而索诺木旺尔吉之子诺尔布不能服其属户，大囊谦欲兼并之。诺尔布诉于德尔格忒土司，大囊谦复以土司有欺凌小囊情事，互控不已；下瑚松额按之。奏请仍遵原断，大囊谦不得觊觎属户，德尔格忒土司亦无预邻封事，以杜争端；事乃定。七年，署四川总督。九年，调吉林将军。会宣宗东巡，扈跸；校射中三矢，赐黄马褂。十年，母忧，回旗。寻署盛京将军。十二年，命偕尚书禧恩督师剿湖南猺匪赵金龙；至则金龙已就戮，其党赵青仔率余匪窜广东、湖北境，督兵剿平之。广东连山排猺亦叛，率提督余步云等进剿，禽匪首邓三盘、文理等，猺众投诚，全境肃清；赐双眼花翎，予一等轻车都尉世职，命署福州将军。

　　台湾土匪张丙等作乱，授为钦差大臣，偕参赞哈阿赴剿。及抵福建，提督马济胜已禽匪首，台湾略定；十三年春，命仍渡台，搜捕余党。禽各路匪首二十余人、贼党三百余人，分别置之法；械送张丙、陈办、詹通、陈连至京，诛之。加太子太保。

　　复调成都将军。十四年，峨边、马边夷匪勾结焚掠，提督杨芳击毙夷目，以「肃清」

　　九十二

　　姚莹

　　姚莹

　　姚莹，字石甫，安徽桐城人。嘉庆十三年进士，授福建平和知县；调龙溪。俗健悍，械斗仇杀无虚日。莹禽巨恶，立毙之；收豪猾为用，予以自新。亲巡问疾苦，使侵夺者各还旧业，誓解仇雠；择强力者为家长，约束族众。籍壮丁为乡勇，逐捕盗贼；有犯，责家长缚送。械斗平，盗贼亦辑；治行为闽中第一。调台湾。署海防同知、噶玛兰同知；坐事落职。寻以噶玛兰获盗功，复官。父忧，归。服阕，改发江苏，历金坛、元和、武进，迁高邮知州，擢两淮监掣同知、护盐运使；先后疆吏赵慎畛、陶澍、林则徐，皆荐其可大用。

　　道光十年，特擢台湾道。及海疆戒严，莹与总兵达洪阿预为战守计。达洪阿性刚，与同官鲜合，莹推诚相接；一日，谒谢曰：『武人不学，为子所容久矣。自今，听子而行』。二十一年秋，英兵两犯鸡笼海口；明年正月，又犯大安港。莹设方略，与达洪阿督兵连却之，大有斩获，收前所失宁波、厦门炮械甚多。敌构奸民煽乱，海寇亦窃发，皆即捕戮；一方屹然。诏嘉奖，加二品衔，予云骑尉世职。洎江宁议款，求息事，遂有台湾镇、道冒功之狱。故事：台湾以悬隔海外，加兵备道按察使衔，得与镇臣专〔折〕奏事。鸡笼、大安之捷，飞章入告；总督怡良心不平。英兵留驻鼓浪屿，前获俘欲解内地，势不能达；奏请便宜诛之，以绝内患。已报可，怡良仍令解省；莹与达洪阿谋曰：『大府意欲市德，藉以退鼓浪屿之兵。兵不可退，徒示弱；不如杀之』。怡良愈怒，诸帅并忌之。款议既成，交还敌俘，以「妄杀」被劾逮问。莹与达洪阿约，义不与俘虏质，即自引咎。宣宗心知台湾功，入狱六日，特旨以同知直隶州知州，发往四川效用。至则复为总督宝兴所忌，会西藏两呼图克图相争，檄往平之；莹谓『夷人难以德化，失职下僚孑身往，徒损国威』。不听。及至乍雅，果不得要领而返。总督劾其畏难规避，责再往。事竣，补蓬州。在州二年，引疾归。

　　文宗即位，黜大学士穆彰阿；诏宣示中外，并及莹与达洪阿被陷状。于是复起用，授湖北武昌盐法道；未行，擢广西按察使，命参大学士赛尚阿军事。时广西寇渐炽，诸将不合，师久无功；莹至。任为翼长。大军围贼紫金山，莹言：『流贼如水，必环攻以断其逸』。不听；贼遂窜永安。又上书请斩偾事将，复不听。永安城小，都统乌兰泰军西南、提督向荣军东北，合滇、黔、楚、蜀兵四万余人；贼数千，壁险死斗。水窦者，永安东北之隘也；缘山径，可达桂林。莹与乌兰泰皆主击水窦，绝贼外援；向荣不从，自由龙寮岭进而败。乃议开水窦一路纵贼逸，尾追击之；莹力辩其失。赛尚阿仍用向荣策，贼果突围出犯桂林，乌兰泰战死；赛尚阿逮问。贼势益炽，连陷兴安、全州、犯湖南，遂不可制。莹随军至湖南，巡抚张亮基奏署按察使；忧愤致疾，卒于官。

　　莹师事从祖鼐，不好经生章句，务通大意，见诸施行。文章善持论，指陈时事利害，慷慨深切。所著「东溟文集」、「奏稿」、「后湘诗集」、「东槎纪略」、「康輶纪行」及「杂着」诸书为「中复堂全集」，行于世。

　　子浚昌，能继家学。曾国藩以名家子，留佐幕；官江西安福、湖北竹山知县。工诗，有「五瑞堂集」。

　　--选自原书卷三九一（「列传」一七一）。

　　九十三

　　文祥

　　文祥

　　文祥，字博川，瓜尔佳氏；满洲正红旗人，世居盛京。道光二十五年进士，授工部主事；累迁郎中。咸丰六年，京察，记名道、府；因亲老，乞留京职。历太仆寺少卿、詹事、内阁学士，署刑部侍郎。八年，命在军机大臣上行走。授礼部侍郎，历吏部、户部、工部侍郎兼副都统、左翼总兵。

　　十年，英、法联军犯天津，僧格林沁密疏请幸热河。文祥以摇动人心、有关大局，且塞外无险可扼，力持不可；偕廷臣言之，复请独对。退，偕同直侍郎匡源、杜翰具疏请罢所调军马，明诏宣示中外。八月，敌氛益炽，车驾遽行；命文祥署步兵统领，司留守。从恭亲王奕欣议和，出入敌营，于非分之求，侃侃直言，折之以理。寻以步军统领难兼顾，疏辞；改署正蓝旗护军统领。十月，和议成，疏请回銮以定人心；偕恭亲王等通筹全局，疏上善后事宜。于是设立总理各国事务衙门，恭亲王领之；满、汉大臣数人，文祥任事最专。时和局甫定，发、捻犹炽；兵疲饷竭，近畿空虚。文祥密疏请选练八旗兵丁、添置枪炮，于是始立神机营；寻命管理营务。又疏言：『僧格林沁兵力单薄；胜保所部新募，未经行阵。既恃僧格林沁保障畿辅，必得良将劲卒为赞助』。荐副都统富明阿、总兵成明隶其军；又荐江西九江道沈葆桢、湖北候补知县刘蓉堪大用。疏上，并嘉纳焉。

　　十一年，文宗崩于热河行在，穆宗即位，肃顺等专政；文祥请解枢务，不许。十月，回銮，偕王大臣疏请两宫皇太后垂帘听政。同治元年，连擢左都御史、工部尚书兼署兵部尚书，为内务大臣兼都统。二年，管理藩院事务。东南军事以次戡定，江苏、浙江省城克复，议加恩枢臣；固辞。三年，江宁复，首逆就歼；捷至，加太子太保，予侄凯肇员外郎。四年，署户部尚书；辞内务府大臣，允之。是年秋，马贼入喜峰口，命文祥率神机营兵防护东陵；督诸军进剿，贼遁滦阳。疏陈地方官豢贼酿患，请除积弊、清盗源；马贼巢穴多在奉天昌图厅、八面城、热河八沟哈达等处，请购线侦察，调兵掩捕，庶绝根株。事定，回京。文宗奉安山陵，赐其子熙联员外郎。寻以母病，请假三月，回旗迎养。奉天马贼方炽，命率神机营兵往剿。增调直隶洋枪队出关，约束三盟蒙古王公由北路夹击，破贼于锦州东井子。谍知贼将劫奉天狱，约期攻城；兼程驰援。贼退踞城东南，围抚顺；令总兵刘景芳夜击破之，贼遁出边。遣军趋吉林；五年春，解长春厅围。追贼至昌图朝阳坡，分三路进击，十数战皆捷，擒斩三千余。贼首马傻子穷蹙乞降，磔之；留兵饷授将军都兴阿，俾清余孽。请蠲奉天地丁银米，停铺捐。回京，调吏部尚书。「文宗实录」成，赐子熙治员外郎。八年，丁母忧；特赐谕祭。百日假满，病，未出；天津教案起，力疾还朝。十年，以吏部尚书协办大学士。十一年，拜体仁阁大学士。文祥自同治初年偕恭亲王同心辅政，总理各国事务，以一身负其责；洋情诪幻、朝论纷纭，一以忠信持之，无诿卸。洎穆宗亲政，胪陈历年情形、因应机宜甚备，冀有启悟。既而恭亲王以阻圆明园工程，忤旨斥罢；文祥涕泣，偕同列力谏，几同谴。恭亲王寻复职，而自屡遭挫折后，任事不能如初；文祥正色立朝，为中外所严惮，朝局赖以维持，不致骤变。

　　十三年，病久不愈，在告。会日本窥台湾，强出筹战守。疏请『敕下户部、内务府宽筹饷需，裁减浮用；停不急之工作，谋至急之海防：俾部臣、疆臣皆得专力图维。皇上忧勤惕厉，斯内外臣工不敢蹈玩泄之习；否则，狃以为安，不思变计，恐中外解体、人心动摇，其患有不可胜言者』。言甚切至。是年冬，穆宗崩，德宗继统即位；晋武英殿大学士。以久病请罢，温诏慰留；解诸兼职，专任军机大臣及总理各国事务。时国家渐多故，文祥深忧之；密陈大计疏曰：『洋人为患中国，愈久愈深；而其窥伺中国之间，亦愈熟愈密。从前屡战屡和，迄无定局；因在事诸臣操纵未宜。及庚申定约，设立衙门专司其事以至于今，未见决裂。就事论事，固当相机尽心办理；而揣洋人之用心、求驭外之大本，则不系于此。所系者，在人心而已矣。溯自嘉庆年间，洋人渐形强悍。始而海岛、继而口岸，再及内地，蓄力厉精习机器，以待中国之间，一逞其欲。道光年间，肆掠江、浙；自江宁换约以后，凯觎观望。直至粤匪滋事，以为中国有此犯上作乱之事，人心不一，得其间矣。于是其谋遂泄，闯入津门；虽经小挫，而其意愈坚，致有庚申之警。然其时势局固危，民心未二。勤王之师，虽非劲旅，而闻警偕来；奸细之徒，虽被诱胁，而公愤同具。以是得受羁縻，成此和局。十余年来，仰赖皇太后、皇上励精图治，宵旰勤劳，无间隙之可寻。在事诸臣，始得遇事维持，未至启畔；偶有干求，尚能往返争持，不至太甚。非洋务之顺手及在事者折冲之力，皆我皇太后、皇上朝干夕惕，事事期符民隐，人心固结有以折外族之心而杜未形之患也。然而各国火器、技艺之讲求益进，彼此相结之势益固；使臣久驻京师，闻我一政之当则忧、一或不当则喜，其探侧愈精。俄人逼于西疆、法人计占越南，紧接滇、粤；英人谋由印度入藏及蜀，蠢蠢欲动之势，益不可遏。所伺者，中国之间耳；所惎者，中国大本之未摇而人心之难违耳。说者谓各国性近犬羊，未知政治。然其国中偶有动作，必由其国主付上议院议之，所谓「谋及卿士」也；付下议院议之，所谓「谋及庶人」也。议之可行则行，否则止；事事必合乎民情而后决然行之。自治其国以此，其观他国之废兴成败亦以此。倘其国一切政治皆与民情所背，则各国始逞所欲为，取之恐后矣！如土耳其、希腊等国势极弱小，而得以久存各大国之间者，其人心固也。强大如法国，而德国得以胜之者，以法王穷侈任性，负国债之多不可复计；虽日益额饷以要结兵心，而民心已去，始有以乘其间也。夫人〔先〕必自侮，而后人侮之；物必先自腐，而后虫生焉。理之所在，势所必至。中国之有外国，犹人身之有疾病；病者必相证用药，而培元气为尤要。外国无日不察我民心之向背，中国必求无事不惬于民心之是非；中国天泽分严，外国上议院、下议院之设，势有难行而义可采取。凡我用人行政，一举一动，揆之至理、度之民情，非人心所共惬，则急止勿为；事系人心所共快，则务期于成。崇节俭以裕帑需，遇事始能有备；纳谏诤以开言路，下情藉以上通。总期人心永结、大本永固，当各外国环伺之时，而使之无一间可乘；庶彼谋不能即遂，而在我亦堪自立。此为目前犹可及之计，亦为此时不能稍缓之图。若待其间之既开而欲为斡旋补苴之法，则和与战俱不可恃；即使仍可苟安，而大局已不堪复问：则何如预防其间之为计也。咸丰六年，王茂荫奏陈夷务，谓「海外诸国日起争雄，自人视之，虽有中外之分；自天视之，殆无彼此之意」。引「书」「皇天无亲，惟德是辅」及「大学」「平天下」章，三言得失，首人心、次天命，而终以君心为证；何其言之危且切欤！欲戢夷心，莫要于顺民心；能顺民心，斯足以承天心：固不待着蔡而昭然若睹耳。臣受恩最重，办理洋务最久，实有见于洋人居心积虑之处，而现时尤为迫切紧要之关；外国之求间在此，中国之弥间亦在此。在事诸臣仅谋其末，我皇上实操其本。用敢直陈，伏乞俯鉴刍言，将此折时置左右，力求端木之治，以回隐患之萌；天下幸甚』！

　　先是，当台湾事平，文祥即偕恭亲王议兴海防，条上六事：曰练兵、曰简器、曰造船、曰筹饷、曰用人、曰持久，各具条目；敕下中外大臣会议。至光绪二年，疆臣覆奏，将复下廷议；文祥已病，不能出。自知且不起，乃密疏上，曰：『驭外之端，为国家第一要务；现筹自强之计，为安危全局一大关键。臣衰病侵寻，心长智短，知不能永效犬马，以报主知。恐一旦填沟壑，则平生欲言、未言之隐，无以上达宸聪、下资会议，何以对陛下！此心耿耿，有非总理衙门原奏所能尽者。敢竭诚吐赤，为我皇上敬陈之。夫敌国外患，无代无之；然未有如今日之局奇、患之深、为我敌者之多且狡也。果因此患而衡虑困心，自立不败；原足作我精神、惺我心志、厉我志气，所谓「生于忧患」者正在于此。至此而复因循泄沓，一听诸数而莫为之筹，即偶一筹念而移时辄忘，或有名无实，大局将不堪设想；而其几不待智者而决矣！从前夷患之炽，由于中外之情相隔、和战之见无定；疆吏又遇事粉饰，其情形不能上达于朝廷。坐是三失，而其患遂日久日深，无所底止。泰西各国，官商一气，政教并行。各商舶远涉重洋，初至中华，处处受我侮抑、事事被我阻塞；其情郁而不能不发者，势也。继而见中国官之阻之者可以通、抑之者可以伸；必不可破之格，或取胜于兵力之相迫而卒无不破：此中国之为所轻而各国渐敢恣肆之机也。迨至立约通商已有成议，而在内无深知洋务之大臣、在外无究心抚驭之疆吏；一切奏牍之陈，类多数衍讳饰。敌人方桀骜，而称为「恭顺」；洋情方怨毒，而号为「欢忭」：遂至激成事端。忽和忽战，甚且彼省之和局甫成，此省之战事又起。赔款朝给，捷书暮陈：乘遭风之船以为胜仗，执送信之酋以为擒渠。果至两军相交，仍复一败不可收拾。于是夷情愈骄，约款愈肆，中外大臣皆视办理洋务为畏途；而庚申衅起，几至无可措手。自设总理衙门，其事始有责成，情形渐能熟悉；在事诸臣，亦无敢推诿。然其事非在事诸臣之事，而国家切要之事也；既为国家切要之事，则凡为大清臣子者，无人不应一心谋画以维大局。况和局之本在自强，自强之要在武备；亦非总理衙门所能操其权、尽其用也。使武备果有实际，则于外族要求之端，持之易力；在彼有顾忌，觊觎亦可潜消：事不尽属总理衙门，而无事不息息相关也。乃十数年遇有重大之端，安危呼吸之际，事外诸臣以袖手为得计。事甫就绪，异议复生；或转托于成事不说，不问事之难易情形若何，一归咎于任事之人。是从前之误，以无专责而仔肩乏人；今日之事，又以有专属而借口有自。设在事诸臣亦同存此心，争相诿谢；必至如唐臣杜甫诗中所谓「独使至尊忧社稷」矣。夫能战，始能守；能守，始能和：宜人人知之。今日之敌，非得其所长，断难与抗；稍识时务者，亦讵勿知。乃至紧要关键，意见顿相背。往往陈义甚高，鄙洋务为不足言；抑或苟安为计，觉和局之深可恃。是以历来练兵、造船、习器、天文、算学诸事，每兴一议而阻之者多，即就一事而为之者非。其实至于无成，则不咎其阻挠之故，而责创议之人；甚至局外纷纷论说，以国家经营自立之计，而指为敷衍洋人所见之误，竟至于此。今日本扰台之役，业经议结。日本尚非法、英、俄、美之比，此事本属无名之师，已几几震动全局；费尽笔争舌战，始就范围。若泰西强大各国环而相伺，得中国一无理之端，藉为名义、构兵而来，更不知如何要挟、如何挽回之！念及此，真有食不下咽者。则自强之计，尚可须臾缓哉？此总理衙门奏请饬令会议诸条，实为紧要关系，不可不及早切实筹办者也。今计各疆吏遵旨筹议，指日将依限上陈。如饬下廷议，非向来会议事件可比。应由各王大臣期定数日，详细筹商，将事之本末始终一律贯澈，利害之轻重条议之；行止办法，切实折中定见，无蹈从前会议故习。如今日议之行之而异日不能同心坚持，则不如不办；如事虽议行而名是实非，徒为开销帑需、增益各省人员差使名目，亦不如不办。度势揆时、料敌审己，实有万万不能不办之势，亦实有万万不可再误之机。一误即不能复更，不办即不堪设想！总理衙门折内所谓「上下一心、内外一心、局中局外一心，且历久永远一心」，即此意也。而大本所在，尤望我皇上切念而健行之。总理衙门承办之事能否维持，全视实力之能否深恃；必确有可战、可守之实，庶可握不战之胜。惟我皇上念兹在兹，则在事诸臣之苦心自能上邀宸鉴。凡百臣工，亦人人有求知此事、共筹此事之心，其才识智力必有百倍于臣者。否则，支持既难，变更不免；变而复合，痛心之端必且百倍今日，非臣之所忍言矣』！疏上，未几，卒；温诏赐恤，称其「清正持躬，精详谋国；忠纯亮直，诚恳公明：为国家股肱心膂之臣」。赠太傅，予骑都尉世职；入祀贤良祠，赐银三千两治丧，遣贝勒载澄奠醊，谥「文忠」。归葬盛京，命将军崇实往，赐祭。十五年皇太后归政，追念前劳，赐祭一坛。

　　文祥忠勤，为中兴枢臣之冠。清操绝人，家如寒素。谋国深远，当新疆军事渐定，与俄国议交还伊犁，大学士左宗棠引以自任；文祥力主之，奏请专任。文祥既殁，后乃遣侍郎崇厚赴俄国，为所迫胁，擅允条款；朝论哗然，谴罪崇厚，易以曾纪泽往，久之乃定议，幸免大衅。法、越事起，和战屡更；以海防疏，不能大创敌，迁就结局。及兴海军，未能竭全力以成之，卒挫于日本：皆文祥所虑，而朝局数变，日以多事矣。

　　子熙治，以员外郎袭骑都尉世职。

　　--选自原书卷三九三（「列传」一七三）。

　　九十四

　　文煜

　　文煜

　　文煜，字星岩，费莫氏；满洲正蓝旗人。由官学生，授太常寺库使；累迁刑部郎中，出为直隶霸昌道、四川按察使。

　　咸丰三年，迁江宁布政使。时江宁已陷贼，文煜从琦善江北大营。四年，琦善殁于扬州，所部练勇及江北粮台事宜，命文煜接办。五年春，粤匪由瓜洲东窜沙头港，文煜遣勇击之；贼由对岸扎簰争渡，偕水师以大炮合击，贼退瓜洲。文煜以沙头港为里下河门户，贼所必争；筑土城、炮台，疏请添募练勇守御；从之。既而贼踞扬州，窥里下河；文煜击之于万安桥，大有斩获；贼势乃挫。七年，调江苏布政使，治江南大营粮台。以支绐撙节为军中所不便，提督和春劾其拘泥；命来京候另简用。

　　寻授直隶布政使。九年，英兵犯大沽，为僧格林沁击退；战后将议抚，命文煜从总督恒福赴北塘相机办理。寻擢山东巡抚。捻匪围曹县，分党扰安陵；檄曹州镇总兵郝上庠合师内外夹击，解曹州围，安陵贼亦退。十年，捻匪又窜单县，分扰峄县得胜闸；遣将击走之。英、法联军踞烟台，文煜遣兵扼利津，自驻潍县韩停以防陆路北犯。寻敌船北驶，犯北塘；文煜分军入卫驻通州，自率众赴济宁剿捻匪。十一年，署直隶总督；寻实授。时和议既成，穆宗回銮，畿辅马贼四起，久未净绝；屡诏责文煜搜捕。同治元年，坐山东降贼张锡珠等扰畿南督剿不力，褫职，戍军台。二年，僧格林沁奏调赴营差遣；寻授镶黄旗蒙古副都统。三年，命赴甘肃庆阳督办粮台；以病，请解职，回旗。

　　七年，起授正蓝旗汉军都统；寻出为福州将军。十年，兼署闽浙总督。十三年，日本军船窥伺台湾，偕总督李鹤年、船政大臣疏陈防务。

　　光绪三年，入觐；留京，授内大臣、镶白旗汉军都统、左都御史，擢刑部尚书。七年，协办大学士。九年，充总管内务府大臣。十年，拜武英殿大学士。以病，乞罢。

　　寻卒；赠太子少保，谥「文达」。两江总督曾国荃等奏：文煜，咸飨中孤军捍贼，保全里下河；请于扬州建专祠。允之。

　　子志颜，理藩院侍郎。

　　--选自原书卷三九五（「列传」一七五）。

　　九十五

　　饶廷选

　　饶廷选

　　饶廷选，字枚臣；福建侯官人。以行伍，洊升千总。道光中，从剿台湾有功，擢守备。从水师提督窦振彪出洋禽海盗，擢漳州营都司；迁游击。治匪无株连，得民心。咸丰三年，奉檄赴诏安治械斗。而潮州会匪袭漳州，伏兵于城中突起，镇、道皆遇害；廷选闻变，间道驰还，号召乡民千余，城市应之，贼遁。旋复大至，廷选率乡团固守，迭战破贼，禽贼首谢厚等。遂署漳州镇总兵；外剿内抚，期年始平。总督王懿德荐其才可大用。四年，授贵州安义镇总兵，留署福建陆路提督。

　　五年，粤匪陷广信，浙江戒严；廷选赴援，扼衢州。寻楚军克广信，贼知浙境有备，走徽州。六年，贼酋杨辅清复图广信以扰浙；广信兵仅数百，知府沈葆桢驰书告急，廷选方驻甲玉山，曰：『贼得广信，则玉山不守而浙危矣』。值大雨水涨，驶舟急行；抵广信。贼已至城西太平桥；初，谍城中无兵，及见旌旗，贼为气夺。廷选所部仅千余人，屡出奇击贼。既而贼大至，部将毕廷邦、赖高翔皆勇敢，献计曰：『今贼不知我虚实，以我能战，后路必有大兵；若稍退，贼追我，且立尽。当速决死战』！廷选用其言；明日，开城奋击，自晨至日暮，毁其长围，军声大振。越二日，贼引去；赐号「西林」巴图鲁。闽浙大吏与江西督防者不慊，檄廷选速回师保浙。廷选待接防兵到，始行；广信民感其义。七年，调衢州镇总兵；会皖军克婺源。八年，贼首石达开大举犯浙，廷选分军援广丰，自守衢州。贼骤至，穴地攻城，城圯者三，皆击却之；守七十余日。巡抚晏端书劾其久未解围，又失江山、常山、开化三县，夺职。未几，围解，三县皆复；授南赣镇总兵。王懿德檄召回援闽境，以病未行；遽劾，革职留营。八年，会克连城、龙岩，仍补南赣镇；曾国藩奏以代沈葆桢守广信，从民望也。十年，粤匪复犯浙，廷选赴援；复淳安，折浙江提督。十一年秋，攻克严州，进规浦江；贼大至，不敌，退保诸暨。而杭州被围急，巡抚王有龄促回援。廷选旧部仅漳勇数百、楚军二千，事急，收集江南溃卒，皆不任战；徒激忠义，勉以当贼。贼于城外海潮寺、凤凰山为坚壁，隔绝内外；困守七十余日，粮尽，士卒饥饿。十一月，城陷；巷战，死之。赠太子少保，予骑都尉兼云骑尉世职，谥「果壮」；入祀昭忠祠，于杭州建专祠。兄廷杰、弟廷夔，同战死；附祀焉。既而曾国藩、沈葆桢以廷选守广信功，奏请建祠广信，以副将毕定邦、赖高翔附祀。

　　--选自原书卷四○九（「列传」一八九）。

　　九十六

　　杨岳斌

　　杨岳斌

　　杨岳斌原名载福，字厚庵；湖南善化人，原籍干州。祖胜德，乾隆末，从剿苗，战殁永绥。父秀贵，以荫，官至直隶独石口副将。

　　岳斌幼娴骑射，补湘阴外委，从剿新宁匪。咸丰二年，守湘阴有功，擢宜章营千总。三年，曾国藩创立水师，拔为营官。战岳州，水陆皆溃；独岳斌一营力拒，不败。四年，战湘潭，焚贼舟数百，复其城；擢守备，赐花翎。国藩重整水师，进规岳州；岳斌与彭玉麐为前锋，伏船雷公湖，诱贼舟至夹击，连战皆捷。贼再至，沿东岸斜击之；手挺矛刺，杀贼酋汪得胜，夺其舟，贼无还者。擢都司，赐号「彪勇」巴图鲁。进战擂鼓台，乘舢板冲贼屯纵火，贼阵乱，大破之，克岳州；擢游击。总兵陈辉龙率后队至，狃前胜，欲乘风攻城陵矶；岳斌曰：『顺风难收队，不可行也』！不从。遇贼伏，竟败，辉龙及知府褚汝航、同知夏銮、游击沙镇邦皆战死，岳斌军独完。既而贼为陆师所败，将遁；要击之，平两岸炮台，搜螺山倒口贼舟，寻夜袭嘉鱼黄盖湖，岳斌先入，被火伤，舟覆落水；跃上别船，大呼陷阵，焚贼舟数十。遂会湖北军进屯金口，破汉阳关贼营；攻塘角，至青山，焚其垒；贼遁，焚其辎重，武昌、汉阳皆复。擢参将，授湖南常德营副将。诸军进规田家镇，岳斌由中路先发，克黄州。及武昌县破，援贼于蕲州逼田家镇；偕彭玉麟分队毁横江铁锁，焚贼船四千余皆尽，漂尸数万，遂拔田家镇，蕲州贼亦遁去。岳斌昼夜进战，积劳呕血。诏嘉其劳勚最着，加总兵衔。五年，水陆会攻九江，岳斌以疾留武穴；寻假归。水师恃胜锐进，前队舢板入鄱阳湖，贼树栅湖口扼之，不得出；而留九江者，亦屡为贼所袭。岳斌闻败，驰救不及。贼复上犯，武汉再陷；曾国藩分水师回援，令岳斌回岳州增募为十营会屯金口，屡败贼。秋，退屯新堤修船，汰疲卒十之三；简练以图大举。自武汉为贼踞，长江商旅皆绝；及水师驻新堤，流亡归之，市廛始兴，渐为重镇。授郧阳镇总兵，兼署湖北提督。六年，进屯沙口，距武昌三十里。岳斌念贼舟往来长江，停则依垒、行皆乘风，恒避战，难得大创；乃谋袭烧之。募壮士，驾千石大船，实硝黄、芦荻，施火线；约曰：『近贼而发，急登舢板退』。应募者三百人，悬重赏。夜逼贼舟于南岸嘴，纵火；于是贼舟能战者多烬，前军直至黄州。旬日间，转战数百里，击毁贼舟六百余，夺其资粮、火药；哨船掠巴河、蕲州，耀兵九江城下而还。武汉水路援绝，乃益困；十一月，与李续宾陆师合攻。值大风扬沙，波涛汹涌，水师上下环击，贼大溃，败走；二城同日克复。捷闻，加提督衔；进规九江。曾国藩以忧归，荐岳斌接统其军，彭玉麟副之；分兵扼蕲州，破援贼。秋，会水陆军克小池口；密与彭玉麐约期会攻湖口，克之。于是内湖外江，水师始复合。乘胜夺小孤山，克彭泽，留军屯之；自率前锋至望江，贼望风遁，遂复东流。过安庆，攻枞阳、大通贼垒，克之；复铜陵。至芜湖鲁港，与江南师船会。诏嘉其转战千里，谋略过人；寻授福建陆路提督，许专折奏事。八年四月，与李续宾会攻九江；岳斌当北门，临江地雷发，奋呼齐登，禽贼首林启荣；逸出之贼，尽为水师所歼。赐黄马褂。诏促东下；疏言：『楚境肃清后，始能会师』。遂移屯黄石矶，连攻安庆、枞阳、大通，夺其垒，分兵复建德；调福建水师提督。九月，会都兴阿克集贤关；贼自池州来援，迎击于枞阳，破之，时李续宾三河师溃，贼复谋上犯湖北；岳斌遣兵分扼龙坪、邬穴、田家镇。九年，督剿南北两岸援贼；时出队薄安庆，以牵贼势。十二月，贼酋韦志俊以池州降，令攻芜湖；其部下有叛者，还陷池州。岳斌察志俊无异志，分别遣留，得精锐二千五百人；令率以助战。陈玉成、李侍贤率众分窜楚、皖，水师移屯观音洲以备之。十年四月，大破贼于蟂矶；令韦志俊拔殷家汇。进攻池州，毁城外石垒；潜袭枞阳，拔其城。秋，遣将攻池州，夺青溪关；李秀成循江岸上窜，连败之三山、光穴、子桥、白茅觜、运漕镇。分兵入内湖，攻神庙山、镇山，断松林口浮桥。冬，由鲁港潜行百里，解南陵围，拔出总兵陈大富一军及难民十余万；被珍赉。十一年，合攻安庆，偕陆军破赤冈岭援贼；战无为州神塘河，平其垒，焚贼船，刬菱湖两岸贼屯集。攻安庆东门，乘胜拔城北诸垒；城贼穷蹙。八月，克安庆，遣总兵王明山、黄翼升克池州、桐城；予云骑尉世职。岳斌屡乞假省亲；至是，始归。

　　同治元年，以母病，请展假；不允。五月，至军，移屯乌江。进攻金柱关，战龙山桥，歼贼万余；贼寻复来犯，阵斩贼酋陈绪宾，破获驾墩石垝贼垒。自是，江宁大营后路始固。二年春，从曾国藩赴前敌大胜关、雨花台察视，与曾国荃定合围之策。三月，克黄池，悉收内河、三里埂、伏龙桥、花津、护驾墩诸隘，以通宁国、芜湖之路。五月，克巢县、含山、和州及江浦、浦口，破下关、草鞋峡、燕子矶；趋九洑州，力战拔之。自是，长江无贼舟。十月，克高淳、宁国、建平，溧水，夺东坝要隘；江宁遂合围。岳斌因亲病，请归养；诏赐其父母人参四两，慰留之。三年，命督办江西、皖南军务，援军悉归节制。寻授陕甘总督，命俟江、皖贼氛净尽后赴任。江宁平，加太子少保，予一等轻车都尉世职。六月，岳斌抵南昌，遣诸将克崇仁、东乡、金溪、宜黄、南丰，解宁都围。秋，赴赣州，克泸溪、新城、雩都，先后收降贼十余万；防境肃清。复疏陈伤病、亲老，请开缺，不允；乃回籍募兵。

　　四年，率彭楚汉等新军十营从行，抵西安。会僧格林沁战殁曹州，诏岳斌移兵入卫京畿。自请开缺、专任剿匪，不许；仍命速赴甘肃。六月，履任。时甘回方炽，通省糜烂；雷正绾、曹克忠新败于金积堡，都兴阿、穆图善攻宁夏未下，且奉命将出关。本省兵皆疲弱，疏调各省援兵无一至者；仅自率新募之数千人。又因兵荒，耕作久废，馈运道塞，库空如洗。岳斌迭疏乞协饷，仅川、陕邻省稍稍接济，无以遍给--议进军先捣灵州，继规河、狄。未几，陶茂林、雷正绾两军相继溃变。五年春，岳斌亲赴泾州、庆阳视师。兰州标兵遽变，围署戕官，逼迫布政使林之望上疏，言「粮饷独厚楚军，众心不服」。岳斌闻警，先令曹克忠移师镇抚；寻自回省城，按诛首犯百余人，余不问。以在途拆阅林之望奏折，自请议处；革职留任，降三品顶戴。迭疏请罢，诏以左宗棠代之；未至，六年春，复陈病剧，乃命穆图善暂署总督，许岳斌回籍。

　　光绪元年，命偕彭玉麐巡阅长江，整顿水师。屡以亲病，请罢；五年，始允之。

　　九年，法、越战事起，诏岳斌会办福建军务；未至，复命赴江南帮办军务。十一年，率十二营赴援台湾。和议成，仍乞养归。

　　十六年，卒于家；赠太子太保，照总督例赐恤，建专祠，谥「勇悫」。

　　--选自原书卷四一七（「列传」一九七）。

　　九十七

　　李鸿章

　　李鸿章

　　李鸿章，字少荃；安徽合肥人。父文安，刑部郎中；其先本许姓。鸿章，道光二十七年进士，改庶吉士，授编修。从曾国藩游，讲求经世之学。

　　洪秀全据金陵，侍郎吕贤基为安徽团练大臣，奏鸿章自助。咸丰三年，庐州陷，鸿章建议先取含山、巢县，图规复；巡抚福济授以兵，连克二县。逾年，复庐州。累功，用道员，赏花翎。久之，以将兵淮甸，遭众忌，无所就；乃弃去。从国藩于江西，授福建延建邵道，仍留军。十一年，国藩既克安庆，谋大举东伐，会江苏阙帅奏荐鸿章可大用，江、浙士绅亦来乞师；同治元年，遂令鸿章召募淮勇七千人，率旧部将刘铭传、周盛波、张树声、吴长庆、曾军将程学启、湘军将郭松林、霆军将杨鼎勋以行。又奏调举人潘鼎新、编修刘秉璋，檄弟鹤章总全军营务。时沿江贼屯林立，乃赁西国汽舟八，穿贼道二千余里，抵上海；特起一军，是为「淮军」。外国人见其衣装朴陋，辄笑之；鸿章曰：『军贵能战，非徒饰观美；迨吾一试，笑未晚也』！旋诏署江苏巡抚。是时上海有英、法二国军，美国华尔募洋兵数千，攻克松江、嘉定、青浦、奉贤，号南路军；学启等将湘、淮人攻南汇，号北路军。四月，贼悉众战败南路军，嘉定、奉贤再陷；华尔弃青浦，走保松江。学启将千五百人屯新桥，贼围之数十重，践尸进；学启开壁突击，贼骇却。鸿章亲督军来援，贼大奔；乘胜攻泗泾，解松江围。外国军见其战，皆惊叹；自此，湘、淮军威始振。诏促移师镇江，鸿章请先图沪而后出江。既定浦东厅县，伪慕王谭绍洸来援；败之北新泾，贼走嘉定。九月，进克其城。谭绍洸率数十万众连营江口，犯黄渡；诸将分攻，简精卒踰濠伏而前，毙数人；贼阵动，学启乘之，裹创噪而进，贼大溃。捷入，授江苏巡抚。初，美人华尔所将兵，名「常胜军」；慈溪之役，殁于阵。其副白齐文怀异志，闭松江城索饷；鸿章裁其军，易以英将戈登，「常胜军」始复听节制。命出海攻福山，不克而还。二年正月，兼署五口通商大臣。初，常熟守贼骆国忠、董正勤举城降，福山诸海口俱下；伪忠王李秀成悉众围常熟，江阴援贼复陷福山，鸿章谍谕国忠固守待援，而檄鼎新、铭传攻福山，夺石城。国忠知援至，开城猛击，俘斩殆尽；遂解常熟围，进复太仓、昆山。因疏陈贼情地势，建三路进军之策：学启由昆山攻苏州；鹤章、铭传由江阴进无锡，淮扬水军辅之；太湖水军将李朝斌由吴江进太湖，鼎新等分屯松江、常胜军屯昆山为前军援。李秀成纠合伪纳王郜云官等水陆十万偪大桥角而营，鹤章击之，败走。九月，复集，连营互进；鹤章立八营于大桥角，与之持。鸿章以贼麕集西路，志在保无锡、援苏州；乃令鹤章、铭传守后路，抽锐卒会学启合破贼，屯苏、锡之贼皆大困。贼陷江宁、苏、杭为三大窟，而苏则其脊膂也；故李秀成百计援之。谭绍洸尤凶狡，誓死守；附城筑长墙、石垒，坚不可猝拔。十月，鸿章亲视师，以炮毁之。城贼争权相猜，谋反正；刺杀谭绍洸，开门纳军。时降酋八人，皆拥重兵，号十万；歃血誓共生死，要显秩。学启言「不杀八人，后必为患」；鸿章意难之。学启拂袖出，鸿章笑语为解。明日，八人出城受赏，留饮；即坐上数其罪，斩之。学启入城，谕定其众，搜杀悍党二千余人。捷闻，赏太子太保衔、黄马褂。十一月，鸿章等复无锡、进攻常州，以应江宁围军；学启出太湖、图嘉兴，以应浙军。鼎新等军先入浙，收平湖、海盐；贼争应，官军所至辄下。三年二月，学启急攻嘉兴，亲搏战登城，克之；中弹死。四月，克常州，禽斩伪护王陈坤书；赏骑都尉世职。常胜军惭无功，戈登辞归国；乃撤其军。廷议江宁久未下，促鸿章会攻；鸿章以金陵破在旦夕，托辞延师。六月，曾军克江宁；捷书至，鸿章遂分军令铭传、盛波由东坝取广德，鼎章、秉璋由松江攻湖州，松林、鼎勋由沪航海援闽。贼平，封一等肃毅伯，赏戴双眼花翎。

　　四年四月，科尔沁亲王僧格林沁战殁曹州，以曾国藩为钦差大臣督其军；鸿军署两江总督，命率所部驰防豫西，兼备剿京东马贼、甘肃回匪。鸿章言：『兵势不能远分；且筹饷、造械，臣离江南，皆无可委托。为今日计，必先图捻而后图回。赴豫之师，必须多练马队、广置车骡，非可猝办』。诏寝其行。时曾国藩督军剿捻久无功，命回两江；而以鸿章署钦差大臣代之，败东捻任柱、赖文洸于湖北。六年正月，授湖广总督。贼窜河南、渡运河，济南戒严。初，曾国藩议冯河筑墙，遏贼奔窜；鸿章守其策而注重运西，饬豫军提督宋庆、张曜及周盛波、刘秉璋分守山东东平以上自靳口至济宁，杨鼎勋分守赵村、石佛至南阳湖，李昭庆分守摊上、黄林庄至韩庄八牌，皖军黄秉钧等分守宿迁运河上下游，互为策应，使贼不得出运。六月，抵济宁；贼由潍县趋窜登、莱，鸿章复议偪人海隅聚歼之，乃创胶、莱河防策，令铭传、鼎新筑长墙二百八十余里，会合豫军、东军分汛设守。时贼集莱阳、即墨间，屡扑堤墙，不得出。七月，贼由海神庙潜渡潍河，山东守将王心安不及御，胶、莱防溃；朝旨切责，将罢防。鸿章抗疏，言『运河东、南、北三面贼氛蹂躏，其受害者不过数府州、县；若驱过运西，则江、皖、东、豫、楚数省之地，流毒无穷』。乃坚持前议，严扼运防；令铭传、松林、鼎勋三军往来蹑击。十月，追至赣榆，降酋潘贵升毙任柱于阵，捻势渐衰。赖文洸挈众窜山东，战屡败，遁入海滨；官军围击之，斩获三万，赖文洸走死场州。东捻平，赏加一骑都尉世职。

　　七年正月，西捻张总愚由山右渡河北窜定州，京师大震；诏夺职。鸿章督军入直，疏言：『剿办流寇，以坚壁清野为上策。东捻流窜豫东、淮北，所至民筑圩寨，深沟高垒以御之，贼往往不得一饱；故其畏圩寨，甚于畏兵。河北平原千里，无险可守；截此则窜彼、迎左则趋右，纵横驰突，无处不流。且自渡黄入晋，沿途掳获骡马愈众，步贼多改为骑，趋避捷，肆扰尤易。自古办贼，必以彼此强弱、饥饱为定衡。贼未必强于官军，但彼骑多而我骑少。今欲绝贼粮、断贼骑，惟有严谕绅民坚筑圩寨；一闻警信，即收粮草、牲畜、老弱壮丁于内，贼至无所掠食，兵至转可买食。贼虽流，而其计渐穷，或可克期扑灭也』。二月，鸿章督军进德州，败贼安平、饶阳。三月，贼窜晋州，渡滹沱河，南入豫；复折窜直隶，扑山东东昌。四月，趋荏平、德平，出德州，西奔吴桥、东光，偪天津；下部议处。命总统北路军务，限一月殄灭。鸿章以捻骑久成流寇，非就地圈围，终不足制贼之命；三口通商大臣崇厚及左宗棠皆以为言。而直隶地平旷，无可圈围；欲就东海、南河形势，必先扼西北运河。尤以东北至津、沽，西南至东昌、张秋，为锁钥。乃掘仓州迤南捷地坝，泄运水入减河；河东筑长墙，断贼窜津之路。东昌运防，则淮军自城南守至张秋，东、皖诸军自城北守至临清，并集民团协防。闰四月，以剿贼逾限，予严议。时贼为官军所偪，奔突不常；以北路军势重，锐意南行，回翔陵县、临邑间，旁扰荏平、德平，犯临清运防。鸿章虑久晴河涸、民团不恃，且昼夜追奔疲士卒；议乘黄河伏汛、缩地扎圈，以运河为外围、以马颊河为里围。其时官军大败贼于德州扬丁庄，又追败之商河。张总愚率悍党遁济阳，沿河北出德州、犯运防，上窜盐山、沧州；官军扼截之不得出，转趋博平、清平。适黄、运暨徒骇交涨，东昌、临清、张秋闸河水深不可越，河西北岸长墙绵亘，贼窜地迫狭，势益困；鸿章增调刘铭传军期会前敌，分屯荏平之桃桥、南镇至博平、东昌，圈骑徒骇、黄、运之内，而令马队周回逐兜，贼无一生者，张总愚投水死。西捻平，诏复原官，加太子太保衔，以湖广总督协办大学士。八月，入觐；赐紫禁城内骑马。

　　八年二月，兼署湖北巡抚。十二月，诏援黔；未行，改援陕。九年七月，剿平北山土匪。

　　值天津教堂滋事，命移军北上。案结，调直隶总督兼北洋通商事务大臣。十月，日本请通商；授全权大臣，与定约。十二年五月，授大学士，仍总督任。六月，授武英殿大学士。十三年，调文华殿大学士。国家旧制，相权在枢府；鸿章与国藩为相皆总督兼官，非真相；然中外系望声出政府上，政府亦倚以为重。其所经画，皆防海、交邻大计。思以西国新法，导中国以求自强；先急兵备，尤加意育才。初，与国藩合疏选幼童送在美国就学，岁百二十人，期以二十年学成，岁归为国效用；乃未及终学而中辍。鸿章争之不能得，随分遣生徒至英、德、法诸国留学。及建海军，将校尽取才诸生中。初，在上海奏设外国学馆；及莅天津，奏设武备海陆军，又各立学堂：是为中国讲求兵学之始。尝议制造轮船，疏言：『西人专恃其炮、轮之精利，横行中土。于此而曰「攘夷」，固虚妄之论；即欲保和局、守疆土，亦非无具而能保守之也。士大夫囿于章句之学，苟安目前，遂有停止轮船之议；臣愚以为国家诸费皆可以省，惟养兵设防、练习枪炮、制造兵轮之费万不可省。求省费，则必屏除一切。国无与立，终无自强之日矣』。光绪元年，台湾事变，王大臣奏筹善后海防六策；鸿章曰：『历代备边，多在西北；其强弱之事，主客之形皆适相埒，且犹有中外界限。今则东南海疆万余里，各国通商、传教往来自如；阳托和好，阴怀吞噬。一国生事，诸国构煽：实为数千年来未有之变局。轮船、电报，瞬息千里；军火、机器，工力百倍：又为数千年来未有之强敌。而环顾当世饷力、人才实有未逮，虽欲振奋而莫由。「易」曰：『穷则变，变则通』。盖不变通，则战守皆不足恃，而和亦不可久也。近时拘谨之儒，多以交涉洋务为耻；巧者又以引避自便。若非朝廷力开风气，破拘挛之故习、求制胜之实际，天下危局终不可支！日后乏才，且有甚于今日者。以中国之大而无自强、自立之时，非惟可忧，抑亦可耻』！鸿章持国事，力排众议；在畿疆三十年，晏然无事。独究讨外国政学、法制、兵备、财用、工商艺业，闻欧美出一新器，必百方营购，以备不虞。尝设广方言馆、机器制造局、轮船招商局，开磁州、开平煤矿、漠河金矿，广建铁路、电线及织布局、医学堂，购铁甲兵舰，筑大沽、旅顺、威海船坞、台垒，遴武并送德国学水陆军械、技艺，筹通商日本、派员往驻，创设公司船赴英贸易。凡所营造，皆前此所未有也。初，鸿章办海防，政府岁给四百万；其后不能照拨，而户部又奏立限制，不令购船械。鸿章虽屡言，而事权不属，盖终不能竟厥功焉。三年，晋、豫旱灾，鸿章力筹赈济。时直隶亦患水；永定河居五大河之一，累年漫决，害尤甚。鸿章修复金门闸及南、上、北三灰坝；芦沟桥以下二百余里，改河筑堤，缓其溜势；别浚大清河、滹沱河、北运河，减河，以资宣泄。自是，水患稍纾。五年，命题穆宗毅皇帝、孝哲毅皇后神主，赏加太子太傅衔。六年，巴西通商、以全权大臣定约。八年，丁母忧；谕俟百日后，以大学士署理直隶总督。鸿章累辞，始开缺；仍驻天津督练各军，并署通商大臣。朝鲜内乱，鸿章时在籍，趣赴天津；代督张树声饬提督吴长庆率淮军定其乱，鸿章策定朝鲜善后事宜。九年，复命署总督；累乞终制，不允。

　　十年，法、越构兵，云贵总督岑毓英督师援越；法乃自请讲解，鸿章与法总兵福禄诺议定条款。既竣，而法人伺隙陷越谅山、薄镇南关，兵舰驰入南洋，分扰闽、浙、台湾；边事大。北洋口岸南始烟台、北迄山海关，延袤几三千里，而旅顺口实为首冲；乃檄提督宋庆、水师统领提督丁汝昌守旅顺，副将罗荣光守大沽，提督唐仁廉守北溏，提督曹克忠、总兵叶志超守山海关内外，总兵全祖凯守烟台，首尾联络，海疆屹然。十一年，法大败于谅山，计穷，复寻成；授全权大臣，与法使巴德纳增减前约。事平，下部议叙。

　　是年，朝鲜乱党入王宫，戕执政大臣六人；提督吴兆有以兵入护，诛乱党，伤及日本兵。日人要索，议统将罪；鸿章严拒之而允以撤兵，寝其事。九月，命会同醇亲王办理海军。十二年，以全权大臣定法国通商滇、粤边界章程。十三年，会订葡萄牙通商约。十四年，海军成船二十八，檄饬海军提督丁汝昌统率全队周历南北、印度各海面，习风涛、练阵技；岁率为常。十五年，太后归政，赏用紫缰。十七年，平热河教匪；议叙。十九年正月，鸿章年七十，两宫赐寿。

　　二十年，赏戴三眼花翎；而日、朝变起。初，鸿章筹海防十余年，练军简器；外人震其名，谓非用师十逾万，不能攻旅顺，取天津、威海。故俄、法之警，皆知有备而退。至是，中兴诸巨及湘、淮军名将皆老死，鲜有存者。鸿章深知将士多不可恃、器械缺乏不应用，方设谋解纷难；而国人以为北洋海军信可恃，争起言战，廷议遂锐意用兵。初败于牙山，继败于平壤；日本乘胜内侵，连陷九连、凤凰诸城。大连、旅顺相继失，复据威海卫刘公岛，夺我兵舰，海军覆丧殆尽。于是议者交咎鸿章，褫其职；以王文韶代督直隶，命鸿章往日本议和。二十一年二月，抵马关；与日本全权大臣伊藤博文、陆奥宗光议，多要挟。鸿章遇刺，伤面创甚，而言论自若，气不少衰；日皇遣使慰问、谢罪。卒以此结约解兵，会订条款十二；割台湾畀之日本，悉交还侵地。七月，回京，入阁办事。

　　十二月，俄皇加冕，充专使致贺，兼聘德、法、英、美诸国。二十二年正月。陛辞；上念垂老远行，命其子经方、经述侍行。外人夙仰鸿章威望，所至礼遇逾等，至称为「东方毕士马克」。与俄议新约，由俄使经总署订定；世传「中俄秘约」。七阅月，回京复命；两宫召见，慰劳有加，命直总理各国事务衙门。二十三年，充武英殿总裁。二十四年，在山东查勘黄河工程；疏称『迁民筑堤，成工匪易。惟择要加修两岸堤埝、疏通海口尾闾，为救急治标之策』。下其奏，核议施行。十月，出督两广。二十六年，赏用方龙补服。

　　拳匪肇乱，八国联军入京，两宫西狩；诏鸿章入朝，充议和全权大臣兼督直隶，有「此行为安危、存亡所系，勉为其难」之语。鸿章闻警，兼程进；先以兵剿畿甸匪，孑身入京。左右前后皆敌军，日与其使臣、将帅争盟约，卒定和约十二款；二十七年七月，讲成，相率退军。

　　大乱之后，公私荡然；鸿章奏陈善后诸务，开市肆、通有无、施粥散米，中外帖然。并奉诏行新政，设政务处，充督办大臣；旋署总理外务部事。积劳呕血，薨；年七十有九。事闻，两宫震悼，赐祭葬；赠太傅，晋封一等侯，谥「文忠」；入祀贤良祠，安徽、浙江、江苏、上海、江宁、天津各建祠以祀，并命于京师特建专祠。汉臣祀京师，盖异数也。

　　鸿军长躯疏髯。性恢廓，荣悴、显晦及事之成败，不易常度；时以诙笑解纷难。尤善外交，阴阳开阖，风采凛然；外国与共事者，皆一时伟人。及八国定盟，其使臣、大将多后进，视鸿章皆丈人行也；故兵虽胜，未敢轻中国。闻其薨，咸集吊唁，曰：『公所定约，不敢渝』！其任事持大体，不为小廉曲谨。自壮至老，未尝一日言退，尝以曾国藩晚年求退为无益之请；受国大任，死而后已。马关定约还，论者未已，或劝之归；鸿章则言：『于国实有不能恝然之谊；今事败求退，更谁赖乎』！其忠勤，皆类此。居恒好整以暇，案上置宋搨「兰亭」，日临摹百字。饮食起居，皆有恒晷。长于奏牍，时以曾、李并称云。

　　鸿章初以兄子经方为子。后生子经述，赏四品京堂，袭侯爵；经迈，侍郎。

　　论曰：中兴名臣，与兵事相终始，其勋业往往为武功所掩。鸿章既平大难，独主国事；数十年内政外交，常以一身当其冲。国家倚为重轻，名满全球；中外震仰，近世所未有也。生平以天下为己任，忍辱负重庶不愧社稷之臣！惟才气自喜，好以利禄驱众；志节之士，多不乐为用。缓急莫恃，卒致败误；疑谤之起，抑岂无因哉！

　　--选自原书卷四一八（「列传」一九八）。

　　九十八

　　左宗棠

　　左宗棠

　　左宗棠，字季高；湖南湘阴人。父观澜，廪生；有学行。

　　宗棠，道光十二年举人；三试礼部不第，遂绝意仕进。究心舆地、兵法，喜为壮语惊众；名在公卿间。尝以诸葛亮自比，人目其狂也。胡林翼亟称之，谓「横览九州岛，更无才出其右者」。年且四十，顾谓所亲曰：『非梦卜夐求，殆无幸矣』！

　　咸丰初，广西盗起，张亮基巡抚湖南，礼辟不就；林翼敦劝之，乃出。叙守长沙功，由知县擢同知直隶州。亮基移抚山东，宗棠归隐梓木洞。骆秉章至湖南，复以计劫之；出佐军幕，倚之如左右手。僚属白事，辄问「季高先生云何」？由是，忌者日众，谤议四起而名日闻。同里郭嵩焘官编修，一日，文宗召问：『若识举人左宗棠乎？何久不出也！年几何矣？过此精力已衰。汝可为书谕吾意，当及时出，为吾办贼』！林翼闻而喜曰：『梦卜夐求，时至矣』！

　　六年，曾国藩克武昌，奏陈宗棠济师、济饷功，诏以兵部郎中用；俄加四品卿衔。会秉章劾罢总兵樊燮，燮构于总督官文，为蜚语上闻；召宗棠对薄武昌。秉章疏争之，不得。林翼、国藩皆言宗棠无罪，且荐其才可大用；詹事潘祖荫亦诵言总督惑于浮辞故，得不逮。俄而朝旨下，命以四品京堂从国藩治军。初，国藩创立湘军，诸军遵其营制，独王錱不用；宗棠募五千人，参用錱法，号曰「楚军」。十年八月，宗棠既成军而东；伪翼王石达开窜四川，诏移师讨蜀。国藩、林翼以江、皖事急，合疏留之。时国藩进兵皖南，驻祁门；伪侍王李世贤、忠王李秀成纠众数十万围祁门，宗棠率楚军道江西转战而前，遂克德兴、婺源。贼趋浮梁景德镇，断祁门饷道；宗棠还师击之，大战于乐平、鄱阳，僵尸十余万，世贤易服逃，而徽州贼亦遁浙江。自是，江、皖军势始振。十一年，诏授太常寺卿，襄办江南军务；乃率楚军八千人东援浙。朝命国藩节制浙江，国藩荐宗棠足任浙事。宗棠部将名者刘典、王开来、王文瑞、王沐数军战薄，不足资战守；乃奏调蒋益澧于广西，刘培元、魏喻义于湖南，皆未至；而宗棠以数千人策应七百余里，指挥若定。国藩服其整暇；已而杭州陷，复疏荐之，遂授浙江巡抚。时浙地唯湖、衢二州未陷贼，国藩与宗棠计以保徽州、固饶广为根本，奏以三府属县赋供其军，设婺源、景德、河口三税局裨之；三府防军，悉隶宗棠。贼大举犯婺源，亲督军败之。同治元年正月，诏促自衢规浙；宗棠奏言：『行军之法，必避长围、防后路。臣军入衢，则徽、婺疏虞，又成粮尽援绝之势。今由婺源攻开化，分军扼华埠、收遂安，使饶、广相庇以安，然后可以制贼而不为贼制』。二月，克遂安。世贤自金华犯衢州，连击败之；而皖南贼复陷宁国，遣文瑞往援，克绩溪。十一月，喻义克严州。二年正月，益澧及高连升、熊建益、王德榜、余佩玉等克金华、绍兴，浙东诸郡县皆定。杭州贼震怖，悉众拒富阳。时诸军争议乘胜取杭城，宗棠不喜攻坚，谓『皖南贼势犹盛，治寇以殄灭为期，勿贪近功』。乃自金华进军严州，令刘典将八千人会文瑞防徽州，以培元、德榜驻淳安、开化；而益澧攻富阳围久不下，乃简练旧浙军兼募外国军助之攻。七月，李鸿章江苏军入浙，攻嘉善、嘉兴，寇北援；于是水陆大举，攻富阳，克之。益澧等长驱捣杭州，魏喻义、康国器攻余杭。宗棠以杭贼恃余杭为犄角，非先下余杭、收海宁不能断嘉、湖援济；躬至余杭视师。是时皖贼古隆贤反正，官军连下建平、高淳诸邑；金陵贼呼秀成入，谋他窜；独世贤踞溧阳与广德贼比，中梗官军。鸿章既克嘉善，上言当益军攻嘉兴。会浙师取常州，而广德贼已由宁国窜浙；宗棠虑贼分扰江西、福建，乃檄张运兰率所部趋福建，召刘典防江西。海宁贼蔡元隆以城降，更名元吉；后遂为骁将。三年二月，元吉会江苏军克嘉兴。杭州贼陈炳文势蹙，约降；犹虑计中变，乘雨急攻之，夜启门遁；杭州复，余杭贼汪海洋亦东走。捷闻，加太子少保衔，赐黄马褂。移驻省城，申军禁，招商开市；停杭关税，减杭、嘉、湖税三之一。益澧为布政使，亦轻财致士：一时翕然称之。群贼聚湖州，乃移军合围，先攻菱湖。三月，江苏军克常州，贼败窜徽、婺，趋江西，世贤踞崇仁、海洋踞东乡。宗棠以贼入江西为腹心患，奏请杨岳斌督江西、皖南军，以刘典副从之。六月，曾国荃克江宁，洪秀全子福瑱奔湖州；俄复溃走，磔于南昌。七月，克湖州，尽定浙地。论功，封一等恪靖伯。余贼散走徽、宁、江西、广东，折入汀州，福建大震；乃奏请之总督任，以益澧护巡抚，增调德榜军至闽。四年三月，江苏军郭松林来会师，贼弃漳州，出大埔。五月，进攻永定。世贤、海洋既屡败，伤精锐过半，归诚者三万。宗棠进屯漳州，蹑贼武平；于是贼窜广东之镇平，而福建亦定。

　　乃檄康国器、关镇平两军入粤、王开琳一军入赣，防江西；刘典军趋南安，防湖南；留高连升、黄少春军武平，伺贼进退。六月，贼大举犯武平，力战却之。世贤投海洋，为所戕；贼党益猜贰。诏以宗棠节制三省诸军。十月，贼陷嘉应；宗棠移屯和平管溪。德榜虑帅屯孤悬，自请当中路。刘典闻德榜军趋前，亦引军疾进，猝遇贼；败贼追典，掠德榜屯而过；枪环击之，辄反走。是夜，降者逾四万，言海洋中炮死矣；士气愈奋。时鲍超军亦至，贼出拒，又大败之；合闽、浙、江、粤军围嘉应。十二月，贼开城遁；扼诸屯，不得走，跪乞免者六万余，俘斩贼将七百三十四，首级可计数者万六千。诏赐双眼花翎。

　　五年正月，凯旋。宗棠以粤寇既平，首议减兵并饷，加给练兵。又以海禁开，非制备船械不能图自强；乃创船厂马尾山下，荐起沈保桢主其事。

　　会王师征西陲回乱久无功，诏宗棠移督陕、甘。十月，简所部三千人西发，令刘典别募三千人期会汉口。中途以西捻张总愚窜陕西，命先入秦剿贼。陕、甘回众数至百万，与捻合；宗棠行次武昌，上奏曰：『臣维东南战事，利在舟；西北战事，利在马。捻、回马队驰骋平原，官军以步队当之，必无幸矣！以马力言，西产不若北产之健；捻马多北产，故捻之战悍于回。臣军止六千，今拟购口北良马，习练马队；兼制双轮炮车，由襄、邓出紫荆关，径商州以赴陕西经营屯田，为久远之规。是故进兵陕西，必先清关外之贼；进兵甘肃，必先清陕西之贼；驻兵兰州，必先清各路之贼。然后馈餫常通，师行无阻。至于进止、久速，随机赴势。伏乞假臣便宜，宽其岁月，俾得从容规画以要其成』。六年春，提兵万二千以西。议以炮车制贼马，而以马队当步贼；捻倏见炮车，皆不战狂奔。时陕西巡抚刘蓉已解任、总督杨岳斌请归益急，诏宁夏将军穆图善署总督、宗棠以钦差大臣督军务，分军三道入关；而皖南镇总兵刘松山率老湘军九千人援陕、山西按察使陈湜主河防，其军皆属焉。松山既屡败捻，又合蜀军将黄鼎、皖军将郭宝昌大破之富平。捻掠三原，沿渭北东趋；回则分党西犯，麕集北山。宗棠以捻强于回，当先制捻；檄诸军凭河结营，期蹙而歼之泾、洛间。捻乘军未集，又折而西渡泾、渭，窥豫、鄂；已而大军进逼，势不复能南，乃趋白水，乘大风雨铤走入北山。宗棠防捻、回合势，且北山荒瘠，师行粮不继，因急扼耀州。十月，捻败走宜川，别党果窜耀州，合回匪攻同官；留防军不能御，典、连升军驰救，大破之。诸军将虽屡败捻，终牵于回，师行滞；而捻大众在宜川者益北扰延长、掠绥德、趋葭州，回亦自延安出陷绥德。宗棠自以延、绥迭失，上书请罪；部议革职。时北山及扶、岐、沂、陇、邠、凤诸回所在响应，捻自南而北千有余里、回自西而东亦千有余里；陕西主客军能战者不及五万，然回当之辄败。松山等克绥德，回走米脂，捻复分道南窜；于是刘厚基出东北追回、松山等循西岸要捻。师抵宜川，回大出遮官军，留战一日，破之；而捻遂取间道逾山至壶口，乘冰桥渡河。宗棠奉朝旨：山右毗连畿辅，令自率五千人赴援，以刘典代督陕、甘军。六年十二月，捻自垣坤入河南，益北趋定州；游骑犯保定，京师戒严。诏切责督兵大臣，自宗棠、鸿章及河南巡抚李鹤年、直隶总督官文，皆夺职。宗棠至保定，松山等连破贼深、祁、饶、晋。当是时，捻驰惊骇百里间，由直隶窜河南、山东；已复渡运，越吴桥，犯天津。鸿章议筑长围制贼；宗棠谓『当且防且剿；西岸固守，必东路有追剿之师，乃可掣其狂奔之势』。上两从其议。于是勤王师大集，宗棠驻军吴桥。捻徘徊陵邑、济阳，合淮、豫军迭败之，总愚走河滨以死。西捻平，入觐，天语褒嘉，且询西陲师期；宗棠对以「五年」，后卒如其言焉。

　　七年十月，率师还陕，抵西安。时东北土寇董福祥等众十余万，扰延安、绥德；西南陕回白彦虎等号二十万，踞甘肃董志原。松山至，破土寇，降福祥；而回益四出剿掠。其西南窜出者，并力扰秦川，黄鼎破之。宗棠进军干州，谍报回巢将徙金积堡；分军击之，遂下董志原。连复镇原、庆阳，回死者至三万；督丁壮耕作，教以区田、代田法；择崄荒地，发帑金巨万，悉取所收饥民及降众十七万居焉。遂以八年五月，进驻泾州。甘回最著者，西日马朵三，踞西宁；南曰马占鳌，踞河州；北曰马化隆，踞宁夏灵州。化隆以金积堡为老巢；堡当秦、汉两渠间，扼黄河之险，擅盐、马、茶大利。环堡五百余寨，党从啸聚，掠取汉民产业、子女。陕回时时与通市，相为首尾。化隆以新教煽回民购马、造军械，而阳输诚给穆图善；董志原既平，陕回窜灵州，化隆上书为陕回乞抚。宗棠察其诈，备三月粮，先攻金积堡，以为收功全陇之基。及松山追陕回至灵州、扼永灵洞，化隆惧，仍代陕回乞抚，谋缓兵；穆图善信之，日言抚，绥远城将军至劾松山滥杀激变。然化隆实无意降也，密召诸回，并出劫军饷。十一月，宗棠进驻平凉。九年，松山阵殁，以其兄子锦棠代；战屡捷，而中路、南路军亦所向有功，陕回受抚者数千人。及夺秦坝关，化隆益窘，诣军门乞降；诛之，夷其城堡，迁甘回固原、平凉、陕回化平而编管钤束。宁、灵悉定，奏言进规河湟。而是时有伊犁之变，诏宗棠分兵屯肃州；乃遣徐占彪将六千人往。十年七月，自率大军由平凉移驻静宁。八月，至安定。寇聚河州，其东出必绕洮河、三甲集；集西太子寺、再西大东乡皆险要，诸将分击，悉破平之。时回酋朵三已死，占鳌见官军深入西宁，回已归顺、去路绝，遂亦受抚；河州平。十一年七月，移驻兰州。占彪前以伊犁之变率师而西也，于时肃州阻乱，回酋马文禄先已就抚，闻关外兵事急，复据城叛；及占彪军至，乃婴城固守而乞援，西宁陕回白彦虎、禹得彦亦潜应文禄。会锦棠率军至西宁，土回及陕回俱变，推马本源为元帅。西宁东北阻湟水，两山对峙，古所称湟中也；贼据险而屯。俄败走，遗弃马骡满山谷，窜巴燕戎格。大通都司马寿复嗾向阳堡回杀汉民以叛。十二年正月，锦棠攻向阳堡，夺门入，斩马寿；遂破大通，捣燕巴戎格，诛本源，河东西诸回堡皆降。文禄踞肃州，诡词求抚；益招致边外回助城守，连攻未能下。八月，宗棠来视师。文禄登城见帅旗，夺气；请出关讨贼自效，不许。金顺、锦棠军大集，文禄穷蹙出降，磔之；白彦虎窜遁关外。肃州平，以陕甘总督协办大学士，加一等轻车都尉。奏请甘肃分闱乡试，设学政。十三年，晋东阁大学士，留治所。

　　自咸丰初天下大乱，粤盗最剧、次者捻逆、次者回；宗棠既手戡定之；至是，陕、甘悉靖而塞外平回，朝廷尤矜宠焉。塞外回酋曰帕夏，本安集延部之和硕克伯也。安集延，故属敖罕；敖罕为俄罗斯所灭，安集延独存。帕夏畏俄逼，阑入边，据喀什噶尔，稍蚕食南八城；又攻败乌鲁木齐所踞回妥明--妥明者，西宁回也；初以新教游关外。同治初，乘陕、甘汉回构变倡乱，据乌城。帕夏既攻败妥明，降之；遂并有北路伊犁诸城，收其赋入。妥明被逐走死，而白彦虎窜处乌城，仍隶帕夏。帕夏能属役回众，通使结援英、俄，购兵械自备；英人阴助之，欲令别立为国，用捍蔽俄。当是时，俄以回数扰其边境，遽引兵逐回，取伊犁；且言将代取乌鲁木齐。光绪元年，宗棠既平关陇，将出关；而海防议起。论者多言『自高宗定新疆，岁糜数百万，此漏卮也；今至竭天下力赡西军，无以待不虞，尤失计。宜徇英人议，许帕夏自立为国，称藩；罢西征，专力海防』。鸿章言之尤力。宗棠曰：『关陇新平，不及时规还国家旧所没地，而割弃使别为国，此坐自遗患。万一帕夏不能有，不西为英并，即北折而入俄耳。吾地坐缩，边要尽失；防边兵不可减，糜饷自若：无益海防而挫国威，且长乱。此必不可』。军机大臣文祥独善宗棠议；遂决策出塞，不罢兵。授宗棠钦差大臣，督军事；金顺副之。二年三月，次肃州。五月，锦棠北逾天山，会金顺军先攻乌鲁木齐，克之；白彦虎遁走托克逊。九月，克玛纳斯南城。北路平，乃规南路；令曰：『回部为安酋驱迫，厌乱久矣。大军所至，勿淫掠、勿残杀！王者之师如时雨，此其时也』。三年三月，锦棠攻克达坂城，悉释所禽缠回，纵之归；南路恟惧。翼日，收托克逊城；而占彪及孙金彪两军亦连破诸城隘，合罗长祜等军收吐鲁番，降缠回万余。帕夏饮药死，其子伯克胡里戕其弟、走喀什噶尔，白彦虎走开都河；宗棠欲遂禽之。奏未上，适库伦大臣上言西事宜画定疆界」，而廷臣亦谓「西征费巨，今乌城、吐鲁番既得，可休兵」；宗棠叹曰：『今时有可乘，乃为画地缩守之策乎』？抗疏争之，上以为然。时俄方与土耳其战，金顺请乘虚袭伊犁；宗棠曰：『不可！师不以正，彼有辞矣』。八月，锦棠会师曲会，遂由大道向开都河为正兵；余虎恩等奇兵出库尔。白彦虎走库车，趋阿克苏；锦棠遮击之，转遁喀什噶尔。大军还，定乌什，遂收南疆东四城；何步云以喀什汉城降。伯克胡里既纳白彦虎，乃并力攻汉城；大军至，复遁走。俄，西四城相继下。宗棠露布以闻，诏晋二等侯；布鲁特十四部争内附。

　　十四年正月，条上新疆建行省事宜，并请与俄议还伊犁、交叛人二事；诏遣全权大臣崇厚使俄。俄以通商、分界、偿款三端相要，崇厚遽定约，为朝士所纠，议久不决。宗棠奏曰：『自俄踞伊犁，蚕食不已，新疆乃有日蹙百里之势。俄视伊犁为外府；及我索地，则索偿卢布五百万元。是俄还伊犁，于俄无损；我得伊犁，仅一荒郊。今崇厚又议畀俄陬尔果斯河、帖尔斯河，是划伊犁西南之地归俄也。武事不竞之秋，有割地求和者矣；兹一矢未加，遽损要地：此界务之不可许者也。俄商志在贸易，其政府即广设领事，欲藉通商深入腹地：此商务之不可许者也。臣维俄人包藏祸心，妄忖吾国或厌用兵，遂以全权之使臣牵制疆臣。为今之计，当先之以议论，委婉而用机；次决之以战陈，坚忍而求胜。臣虽衰慵无似，敢不勉旃』！上壮其言，嘉许之。崇厚得罪去，命曾纪泽使俄，更前约。于是宗棠乃自请出屯哈密，规复伊犁。以金顺出精河，为东路；张曜沿特克斯河，为中路；锦棠经布鲁特游牧，为西路；而分谴谭上连等分屯喀什噶尔、阿克苏、哈密，为后路声援：合马步卒四万余人。六年四月，宗棠舆榇发肃州。五月，抵哈密。俄闻王师大出，增兵守伊犁纳林河；别以兵船翔海上，用震撼京师，同时天津、奉天、山东皆警。七月，诏宗棠入都备顾问，以锦棠代之。而俄亦慑我兵威，恐事遂决裂；明年正月，和议成，交还伊犁，防海军皆罢。宗棠用兵，善审机，不常其方略；筹西事，尤以节兵裕饷为本。谋始西征，虑各行省协助饷不时，至请一借贷外国；沈葆桢尼其议。诏曰：『宗棠以西事自任，国家何惜千万金』！为拨款五百万，敕自借外国债五百万。出塞凡二十月而新疆南北城尽复者，馈餫饶给之力也。初议西事，主兴屯田；闻者迂之。及观宗棠奏论关内外旧屯之弊，以谓「挂名兵籍，不得更事农，宜画兵、农为二：简精壮为兵，散愿弱使屯垦」；然后人服其老谋。既入觐，赐紫禁城骑马，使内侍二人扶掖上殿；授军机大臣兼值译署。国家承平久，武备弛不振；而海外诸国争言富强，虽中国屡平大难，彼犹私议以为脆弱也。及宗棠平帕夏，外国乃稍稍传说之。其初入京师，内城有教堂，高楼俯瞰宫殿；民间讙言「左侯至，楼即毁矣」；为示谕晓，乃止。其威望在人如此。然值军机、译署，同列颇厌苦之；宗棠亦自不乐居内，引疾乞退。

　　九月，出为两江总督、南洋通商大臣。尝出巡吴淞，过上海，西人为建龙旗，声炮迎导之维谨。九年，法人攻越南，自请赴滇督师；檄故吏王德榜募军永州，号「恪靖定边军」。法旋议和，止其行。十年，滇、越边军溃，召入都，再直军机。法大举内犯，诏宗棠视师福建；檄王錱子诗正潜军渡台湾，号「恪靖援台军」。诗正至台南，为法兵所阻；而德榜会诸军，大捷于谅山。和议成，再引疾乞退。

　　七月，卒于福州，年七十三；赠太傅，谥「文襄」，祀京师昭忠祠、贤良祠，并建专祠于湖南及立功诸省。

　　宗棠为人多智略，内行甚笃。刚峻自天性，穆宗尝戒其褊衷。始未出，与国藩、林翼交，气陵二人出其上。中兴诸将帅，大率国藩所荐起；虽贵，皆尊事国藩。宗棠独与抗行不少屈，趣舍时合、时不合。国藩以学问自敛抑，议外交，常持和节；宗棠锋颖廪廪向敌矣。士论以此，益附之。然好自矜伐，故出其门者成德达材，不及国藩之盛云。

　　子四人：孝威，举人，以荫为主事，先卒，旌表「孝行」；孝宽，郎中；孝勋，兵部主事；孝同，江苏提法使。孙念谦，袭侯爵，通政司副使。

　　论曰：宗棠事功着矣；其志行忠介，亦有过人。廉不言贫，勤不言劳。待将士，以诚信相感。善于治民，每克一地，招徕抚绥，众至如归。论者谓宗棠有霸才，而治民则以王道行之；信哉！宗棠初出治军，胡林翼为书告湖南曰：『左公不顾家，请岁筹三百六十金以赡其私』。曾国藩见其所居幕狭小，为别制二幕贻之。其廉俭若此。初与国藩论事，不洽；及闻其薨，乃曰：『谋国之忠、知人之明，自媿不如』！志益远矣。

　　--选自原书卷四一九（「列传」一九九）。

　　九十九

　　曾国荃

　　沈葆桢

　　曾国荃

　　曾国荃，字沅甫，湖南湘乡人；大学士国藩之弟也。少负奇气，从国藩受学京师。咸丰二年，举优贡。

　　六年，粤匪石达开犯江西，国藩兵不利；国荃欲赴兄急，与新授吉安知府黄冕议，请于湖南巡抚骆秉章，使募勇三千人，别以周凤山一军合六千人，同援江西。十一月，克安福，连破贼于大汾河、千金坡；进攻吉安，下旁数县。七年春，丁父忧，回籍。夏，贼麕聚吉安，周凤山军败溃。时王錱、刘腾鸿皆丧亡，士气衰沮；江西巡抚耆龄奏起国荃统吉安诸军，军复振。冬，败石达开于三曲滩，吉安围始合。八年春，克吉水、万安。八月，督水师毁白鹭洲贼船，破城外坚垒；遂克吉安，禽贼首李雅凤。以功，累擢知府；撤军还长沙。九年，复赴江西，率朱品隆等军五千余人援剿锦德镇。时诸军与贼相持数月，莫肯先进。国荃至，乃合力败援贼于浮梁南，三战皆捷；火镇市追（？）歼贼及半，克浮梁。擢道员。江西肃清，国藩出九江至黄州，与胡林翼议分路图皖；国荃留军巴河，自还湖南，增募为万人。多隆阿、鲍超等既大破贼于太湖、潜山，十年闰三月，国荃乃进军集贤关，规攻安庆；陈玉成来援，击走之。十一年，陈玉成复纠捻众至于菱湖，两岸筑坚垒，与城贼更番来犯；国荃调水师入湖，令弟贞干筑垒湖东以御之。会陈玉成在桐城为多隆阿所败，还趋集贤关；迎击，破之。玉成由马踏石遁走，仍留党踞赤冈岭，与菱湖贼垒犄角；国荃困以长濠。鲍超来合攻，悉破其垒，禽斩万余。进破安庆城外贼营，毁东门月城；惟北门三石垒坚不可下，令降将程学启选死士缘炮穴入，拔之。陈玉成屡为多隆阿所创，收余众，纠合捻匪复屯集贤关，袭官军后路；城贼叶芸来亦倾巢出扑。国荃凭濠而战，屡却击；仍复进，增筑新垒；遣贞干合水师扼菱湖，绝贼粮路。八月，以地雷轰城，克之；歼贼万余，俘数千。捷闻，以按察使记名，加布政使衔；赐黄马褂。寻以追殄余贼，赐号「伟勇」巴图鲁。于是国藩进驻安庆，国荃率师东下，规江宁、克无为州，破运漕镇，拔东关；加头品顶戴。分兵守诸隘，自回湖南增募勇营。同治元年，授浙江按察使；迁江苏布政使。诏以军务紧要，毋庸与兄国藩回避同省。三月，率新募六千人至军；自循江北岸，令弟贞干循南岸，彭玉麐等率水师同进。拔铜城闸、雍家镇诸隘，复巢县、含山、和州，克裕溪口、西梁山，渡江会攻金柱关；乘间袭太平，克之；回克金柱关。贞干亦克芜湖；令彭毓橘截败贼于薛镇渡口，大破之。五月，连夺秣陵关、大胜关要隘。水师进扼江宁护城河口，陆师径抵城南雨花台驻屯；贼来争，皆击却之。国藩犹以孤军深入为虑，国荃谓：『舍老巢勿攻，浪战无益！逼城足以致敌，虽危事有可为』。会秋疫大作，士卒病者半。贼酋李秀成自苏州纠众数十万来援，结二百余垒；国荃于要隘增垒、辅以水师，先固粮道。贼环攻六昼夜，彭毓橘等乘其乏出击，破贼营四；贼悉向东路填濠而进，前仆后继。国荃督军抵御，炮伤颊；裹创力战，贼始退。李世贤又自浙江率十万众至，与秀成合攻，屡掘地道来袭，毁营墙百计，攻袭皆未得逞。芜湖守军王可升率援师至，国荃简精锐分出，焚贼数垒；余弃垒走。进击，大破之。先后歼贼数万，围乃解；秀成、世贤引去。是役，以病余之卒苦战四十余日，卒保危局；诏嘉奖，颁珍赉。议者欲令乘胜退保芜湖；国荃以贼虽众，乌合不足畏，不肯退。二年春，国藩亲至视师；见围屯坚定，始决止退军之议。诏擢浙江巡抚，仍统前敌之军规取江宁。四月，攻雨花台及聚宝门外石垒，克之。九洑洲为江宁犄角，贼聚守最坚；国荃偕彭玉麟、杨岳斌往觇形势，合水陆军血战克之，江面遂清。连克上方桥、江东桥，近城之中和桥、双桥门、七瓮桥、稍远之方山、土山、上方门、高桥门、秣陵关、博望城诸贼垒以次并下。国荃初至，合各路兵仅二万；至是，募围师至五万人。十月，分军扼孝陵卫。李鸿章克苏州，李秀成率败众分布丹阳、句容，自入江宁劝洪秀全同走不听；遂留同城守。三年春，克钟山天保城，城围始合；贼粮匮，城中种麦济饥。国荃迭令掘地道数十处，贼筑月围以拒，士卒多伤亡。会诏李鸿章移师会攻，诸将以城计日可破，耻借力于人，攻益力；鸿章亦不至。国荃虑师老生变，督李臣典等当贼炮密处开地道；既成，悬重赏，募死士；李臣典、朱洪章、伍维寿、武明良、谭国泰、刘连捷、沈鸿宾、张诗日、罗两春誓先登者九人。六月十六日，日加午，地道火发，城崩二十余丈；李臣典、朱洪章等蚁附争登，贼倾火药轰烧，彭毓橘、萧孚泗手刃退卒数人，遂拥入。朱洪章、沈鸿宾、罗雨春攻中路，向伪王府；刘连捷、张诗日、谭国泰攻右路，趋神策门；朱南桂等梯城入，合取仪凤门。其左路彭毓橘由内城至通济门，萧孚泗等夺朝阳、洪武门，罗逢元等从聚宝门入、李金洲从通济门入、陈湜、易良虎从旱西、水西门入：于是江宁九门皆破，守陴贼诛杀殆尽，犹保子城。夜半，自纵火，焚伪王府，突围走；要截，斩数百人；追及湖熟，俘斩亦数百。洪秀全已前一月死，获其尸于伪宫；其子洪福瑱年十五、六，讹言已自焚死，余党挟之走广德。国荃令闭城救火，搜杀余贼；获秀全兄洪仁达及李秀成，伏诛。凡伪王、主将大小酋目三千余皆死乱兵，毙贼十余万，拔难民数十万。捷闻，诏嘉国荃坚忍成功，加太子少保，封一等伯爵，锡名「威毅」；赐双眼花翎。国荃功高多谤，初奏洪福瑱已毙，既而奔窜浙江、江西，仍为诸贼所拥；言者以为口实，遂引疾求退，遣撤部下诸军；温诏慰留。再疏，始允开缺回籍。

　　四年，起授山西巡抚；辞不就。调湖北巡抚，命帮办军务，调旧部剿捻匪。五年，抵任，汰湖北冗军；增湘军六千，以彭毓橘、郭松林分统之。时捻匪往来鄂、豫之交，国荃檄鲍超由枣阳趋淅川、内乡，防西路；郭松林由桐柏、唐县出东路，刘维桢向新野，为声援。贼折而北窜，诏郭松林越境会剿。是年冬，败贼于信阳、孝感。贼窜云梦、应城、德安，郭松林击走之；克应城、云梦，又败之皂河、杨泽。松林追贼臼口，中伏，受重伤；其弟芳鉁战死。彭毓橘破贼于沙口，又败之安陆。国荃以贼多骑，难与追逐，欲困之山地；毓橘偕刘维桢屡战不能大创，贼窜去。总督官文与不协，国荃疏劾其贪庸骄蹇；诏解官文总督任。六年春，贼复犯德安，为刘铭传、鲍超所败，遁入河南境；寻复回窜，彭毓橘恃勇轻进，遇贼蕲州，战殁于六神港。五月，捻匪长驱，经河南扰及山东；诏斥诸疆吏防剿日久无功，国荃摘顶、下部议处。寻以病，请开缺；允之。光绪九年，起授陕西巡抚；边河东河道总督。

　　二年，复调山西巡抚。比年大旱，灾连数省；国荃力行赈恤。官帑之外，告贷诸行省劝捐协济；分别灾清轻重、赈期久暂，先后赈银一千三百万两、米二百万石，活饥民六百万。善后蠲徭役，岁省民钱巨万。同时荒政，山西为各省之冠；民德之，为立生祠。六年，以疾乞罢；慰留。寻召来京；七年，授陕甘总督，命赴山海关治防。复乞病，归。

　　八年，署两广总督。九年，内召；十年，署礼部尚书。调署两江总督兼通商大臣；寻实授。时法兰西兵犯沿海，中朝和、战两议相持；国荃修江海防务，知上海关系诸国商务，法兵不能骤至，驭以镇静。诏遣文臣分赴海疆会办，福建疆吏遂不能主兵；国荃言权不可分，朝廷亦以其老于军事，专倚之，命遣兵轮援台湾。原议五，实遣其三；坐下部议，革职留任。兵轮终不得达，其二折至浙洋助战镇海有功，和议寻定。十一年，京察，以国荃夙着勋勤，开复处分。十五年，皇太后归政；推恩，加太子太保。国荃治两江凡六年，总揽宏纲，不苛细故；军民相安。

　　十六年，卒于官。赠太傅，赐金治丧，命江宁将军致祭，特谥「忠襄」；入祀昭忠祠、贤良祠，建专祠。

　　孙广汉，袭伯爵，官至左副都御史。

　　沈葆桢

　　沈葆桢，字幼丹；福建侯官人。道光二十七年进士，选庶吉士；授编修，迁御史。数上疏论兵事，为文宗所知。

　　咸丰五年，出为江西九江知府；九江已陷贼，从曾国藩筦营务。六年，署广信府。贼酋杨辅清连陷贵溪、弋阳，将逼广信；葆桢方赴河口筹饷，闻警驰回。郡官吏、军民多走避，妻林先刺血书乞援于浙军总兵饶廷选，会大雨，贼滞兴安，廷选先入城；贼至，七战皆捷，解围去。曾国藩上其城守状，诏嘉奖，以道员用。七年，擢广饶九南道；留筦广信防务。数假客军击走窜贼，平弋阳土匪，诛安仁抗粮奸民；加按察使衔。以伉直忤大吏，乞养亲，去官。

　　十年，起授吉赣南道。以亲老，辞；未出，命留原籍治团练。曾国藩屡荐其才；十一年，诏赴安庆大营委用。未几，超擢江西巡抚；谕曰：『朕久闻沈葆桢德望冠时，才堪应变。以其家有老亲，择江西近省授以疆寄，便其迎养。且为曾经仕宦之区，将来树建殊勋、光荣门户，足承亲欢。如此体恤、如此委任，谅不再以养视渎请』。葆桢奉诏感泣，赴官。时浙江沦陷，左宗棠由江西进军规复；贼酋杨辅清、李世贤合扰江西，冀断皖、浙餫道。同治元年，葆桢亲赴广信筹防，令士民筑堡自卫，坚壁清野；倚用湘将王德榜、段起及席宝田、江忠义诸人，客军并听指挥。贼至，辄击退。二年，破黄文金于小路口，又破之于祁门。会浙军克黟县，贼由太平、石埭、建德扰江西；督军进击，走之。是年秋，因病请假。初，曾国藩军饷多倚江西，葆桢以本省军事方殷，奏留自给。江宁前敌需饷亟，江西协解不至；国藩疏争。御史华祝三亦疏言两人龃龉，虑误大局；诏两解之，命各分其半，别以江海关拨款济江南军。三年，大军围江宁急，贼聚扰江西，图牵后路；诏杨岳斌移师督剿，命葆桢会商机宜。既而江宁、杭州相继复，黄文金拥洪福瑱由浙、皖窜江西，为入粤计；葆桢令席宝田追剿，至石城大破之，阵禽洪仁玗、洪仁政、黄文英，搜获洪福瑱于荒谷中，皆伏诛。以禽首逆功，予一等轻车都尉世职，加头品顶戴。葆桢推功诸将，疏辞；诏嘉其『开诚布公，将士用命；且江西吏治民风日有起色，宜膺殊赏』。不允所请。寻乞归养，温诏慰留。四年，以亲病请假省视；因防务急，未行。丁母忧、命治丧百日，假满仍回任；坚请终制，乃允之。

　　六年，命为总理船政大臣。初，左宗棠创议于福州马尾山麓濒江设船厂，未及兴工，宗棠调陕甘；疏言「非葆桢莫能任」。葆桢释服，始出任事。造船坞及机器诸厂，聘洋员日意格、德克碑为监督；月由海关拨经费五万两，期以五年告成。附设艺童学堂，预募水勇习练驾驶，事皆创立。船材来自外国、煤炭亦购诸南洋，采办尤易侵渔；葆桢坚明约束，一无瞻徇。布政使周开锡为提调、延平知府李庆霖佐局事，皆为总督所不喜，齮龁欲去之；葆桢疏争，得留。藩署吏玩抗，以军法斩之：众咸惊服。九年，丁父忧；仍请终制，暂解事。服阕，始出。当其居忧，内阁学士宋晋疏请暂停船工，诏下酌议；葆桢上疏，略谓『自强之道，与好大喜功不同；不可以浮言摇动。且洋员合同不能废，机厂经营不可弃；不特不能实时裁撤，五年期满亦不可停』。推论利害切至；诏嘉纳之。十一年，再莅事。先后造成兵舰二十艘，分布各海口。寻以匠徒艺成，议酌改船式，督令自造，不用洋员监督；疏陈善后事宜。并如议行

　　十三年，日本因商船避风泊台湾，又为生番所戕；藉词调兵，觊觎番社地。诏葆桢巡视，兼办各国通商事务。日兵已登岸结营，葆桢据理诘之，晓谕番族遵约束。修城筑垒，为战备。提督唐定奎亦率淮军至，日人如约撤军。乃议善后事宜，疏陈福建巡抚宜移驻台湾，吏治军政方能整顿；诏如所请。甫内渡，狮头社番戕官滋事；光绪元年，复往，督唐定奎等伐山开道，攻破内、外狮头等社，毁其巢，胁从者次第就抚。中路、北路亦分军深入，诸番皆听约束。先，于琅■〈王乔〉增设恒春县。至是，奏设台北府，淡水、新竹、宜兰三县隶之；噶玛兰通判移驻鸡笼山、台湾府同知移驻卑南、鹿港同知移驻水沙连。疏陈营伍积弊，请归巡抚节制；购机器，开台北煤矿；为明遗臣郑成功请予谥、建祠，以作台民忠义之义：并报可。遂撤军内渡。事竣，擢两江总督兼通商大臣。江南自军事定后已踰十年，疆吏习为宽大；葆桢精核吏事，治尚严肃，属吏懔懔奉职。宿将骄蹇者绳以法，不稍假借；尤严治盗。莅任三月，诛戮近百人；莠民屏迹。皖南教案华教士诬良民重罪，亲讯得其受枉状，反坐教士，立诛之，然后奏闻；洋人亦屈伏。淮南引地，以次归复。浚河、积谷、捕蝗、禁种罂粟诸政，并实力施行。数以病乞退；五年入觐，皇太后温谕勉以「共济时艰，毋萌退志」！自此，遂不言病。

　　是年十一月，卒于位；赠太子太保，祀贤良祠，立功各省建专祠，谥「文肃」。

　　子玮庆，赐举人，袭一等轻车都尉世职；瑜庆，恩荫主事，官至贵州巡抚。

　　--以上选自原书卷四二○（「列传」二○○）。

　　一百

　　刘铭传

　　刘铭传

　　刘铭传，字省三；安徽合肥人。少有大志。咸丰四年，粤匪陷庐州，乡团筑堡自卫，其父惠世为他堡豪者所辱；铭传年十八，追数里，杀之。自是，为诸团所推重。从官军克六安，援寿州；奖叙千总。

　　同治元年，李鸿章募淮军援江苏。铭传率练勇从至上海，号「铭」字营；招抚南汇降贼吴建瀛、刘玉林众四千人，简精锐隶其军。贼由川沙来犯，击败之；连克奉贤、金山卫。累功擢参将，赐号「骠勇」巴图鲁。又破贼野鸡墩、四江口，擢副将。常熟守贼以城降，被围。二年春，铭传会诸军克福山，大破贼，解常熟围；以总兵记名。进规江阴，杨厍为沿江要冲，悍贼坚守；铭传会黄翼升水师进攻，贼由无锡、江阴两路来援，迭受创，退。李秀成纠众十余万，分水陆复来援；铭传力战，败之。七月，乘胜攻江阴，禽斩二万，克其城；以提督记名。寻复无锡，加关品顶戴。是年冬，进攻常州，败贼于奔牛镇；贼目邵小双降，令扼丹阳。援贼以轮舟至，犯奔牛以掣围成之师；奋击，破三十余垒，毁其舟。三年春，合围，破闉而入，禽斩贼首陈坤书，克常州，赐黄马褂；进屯句容。江宁寻下，余党拥洪福瑱踞广德；会诸军击走之。

　　四年，曾国藩督师剿捻匪，主用淮军--淮军自程学启殁后，铭传为诸将冠；调驻济宁。寻分重兵为四镇，铭传移驻周家口；迭破贼瓦店、南顿、扶沟，改为移击之师；擢直隶提督。援湖北，克黄坡。追贼至颍州，大败之。铭传建议「平原迫贼，不能制其死命」；乃筑长堤自河南至山东运河，驱贼沙河以南蹙之。工甫竣，豫军防地为贼所破；乃分军进剿，破之于巨野。捻酋张总愚窜陕西，任柱、赖文休留山东；自此分为东、西。李鸿章代国藩督师，铭传专剿东捻；东至郓城、西至京山，大小数十战。六年春，贼走尹隆河，与鲍超约期会击；铭传先期至，战失利，部将唐殿魁死之，林屯信阳整军。后进，追贼至山东；复议自运河至胶、莱长围困贼，杜其西趋。时兵、贼俱疲，朝命督战益急；鸿章专倚铭传。八月，解沭阳围。战赣榆，购降贼内应，枪毙任柱于阵，贼大溃；邀击潍县、寿光，薄之洋河、弥河之间，歼贼几尽。赖文光走扬州，就禽；东捻遂平。国藩、鸿章奏捷，论铭传为首功；予三等轻车都尉世职。以劳致疾，乞假去军。七年春，张总愚突犯畿辅，急起铭传赴援；以迟缓被谴责。及至东昌，会诸军进剿盐山、沧州、德平，仍用长围策蹙之运河东；纵横合击，歼贼殆尽。总愚走荏平，陷水死。西捻平，锡封一等男爵，诏屯张秋。九月，命督办陕西军务；率唐定奎、滕学义、黄桂兰等搜剿北山回匪。疏陈大势，引病乞罢；归里。

　　光绪六年，俄罗斯议还伊犁有迟言，急备边。召铭传至京，疏陈兵事；略谓：『练兵、造器，固宜次第举行。其机括，则在铁路。铁路之利，不可殚述；于用兵，尤为急不可缓。中国幅员辽阔，防不胜防；铁路一开，南北东西呼吸相通，无征调仓皇之虑，无转输艰阻之虞。从此裁兵、节饷，并成劲旅，一兵可以得十兵之用；权操自上，不为疆臣所牵制。立自强之基础、杜外人之觊觎，胥在于此』。疏上，虽格未行；中国铁路之兴，实自铭传发之。

　　十一年，法兰西兵扰粤、闽；诏起铭传，加巡抚衔，督台湾军务。条上海防武备十事，多被实行。抵台湾未一月，法兵至，毁基隆炮台；铭传以无兵舰不能海战，伺登陆，战于山后，歼敌百余人，毙其三酋；复基隆而终不能守，扼沪尾。调江南兵舰，阻不得达。敌三犯沪尾，又犯月眉山，皆击退，歼敌千余；相持八阅月。十一年，和议成，法兵始退。初授福建巡抚；寻改台湾行省，改台湾巡抚。增改郡厅州县，改澎湖协为镇；檄将吏入山剿抚南、中、北三路前后山生番，薙发归化；丈田清赋，溢旧额三十六万有奇；增茶、盐、金、煤、林木诸税。始至，岁入九十余万两，后增至三百万。筑炮台，兴造铁路、电线，防务差具。加太子少保。十六年，加兵部尚书衔，命帮办海军事务。屡因病陈请乞罢，久始允之。

　　二十一年，朝鲜兵事起；屡召，以病未出。寻卒；诏念前功，赠太子太保，赐恤，建专祠，谥「壮肃」。

　　--选自原书四二三（「列专」二○三）。

　　一百一

　　袁保恒

　　袁保恒

　　〔袁〕保恒，字小午。道光三十年进士，选庶吉士；授编修，从父军中。咸丰五年，诏允留军差遣。七年，从解亳州围；拔白龙王庙、寺儿集、雉河集贼垒，进攻三圩，战最力。胜保以闻，加侍讲衔，赐花翎。八年，会攻怀远捻首李大■〈氵喜〉，夺其辎重，又大破孙葵心、刘狗于太和；赐号「伊勒图」巴图鲁。九年，〔父〕甲三罢军事，保恒回京供职。十年，复命保恒赴甲三军，破贼定远，帮办军务。穆腾阿上其功，甲三力辞；上谕：『甲三不必引嫌』。十一年，破苗沛霖党张士端于怀远，会克定远。同治元年，连擢侍讲、侍读、庶子。甲三以病解职，命保恒仍留军。寻丁继母忧，归。

　　二年，从甲三督治陕州团防。甲三寻卒，恤典推恩，命保恒以侍讲学士即补。淮北初平，保恒疏陈善后八策，请以逆产、绝产募民屯垦，整顿两淮盐务以济屯田经费；又密陈李世忠骄恣难制，请加裁抑。三年，保恒以屯田议未即行，请诣京与廷臣面议。诏斥不谙体制，下部议：降一级，以鸿胪寺少卿候补。服阕，赴京，廷臣交荐其才。七年，捻匪犯畿辅，保恒自请效力戎行；命赴李鸿章军委用。捻平，加三品衔，授侍讲学士，从陕甘总督左宗棠赴陕西。八年，命筦西征粮台，许专擢奏事。十一年，迁詹事。肃州克复，加头品顶戴。十三年，连擢内阁学士、户部侍郎。保恒督饷凡五载，诸军欠饷纠輵，腾挪无缺。及大军出关，诏襄办左宗棠转饟事；进驻肃州。保恒请入觐，未许。

　　光绪元年，召回京，兼署吏部侍郎。二年，调刑部侍郎。保恒久历兵间，审于世变；屡上疏论时事，请辨人材、厉士气，收人心、言甚切直。又言：『历观各国情形，惟俄为最强、最狡；往往不动声色，布局于十数年以前，肆毒于十数年以后。履霜有象，桑土宜先。伏愿特简久经战阵，熟习韬略之治兵重臣、专办东三省练兵事务；凡属兵马饟糈、边防之事，悉以属之。重以事权、宽以岁月，无事则可消觊觎之萌，有事则可为挞伐之助；用以拱卫神京，慑服他族。根本至计，未可委之一二不相统辖之武臣，谓可威强邻而弥外患也』！『福建之台湾，僻处海澨；物产丰饶，民番逼处。非专驻大臣，镇以重兵、孚以威信，举民风吏治、营制乡团，事事实力整顿，未易为功。若以福建巡抚每岁半载驻台，恐闽中全省之政务，道路悬隔而转就抛荒；台湾甫定之规模，去住无常而终为具文。诸改福建巡抚为台湾巡抚驻台湾，而以总督办福建全省事，各专责成』。疏入，下部议行。

　　三年，河南大旱，命保恒襄办赈务。既至，疏陈沿途流民状，先令州、县停征四年奏请截留江南漕粮九万石，不许；请借直隶平粜余米三万石，许之。又请借用江苏义仓积谷及台湾捐修铁路洋银五十万圆；下部议，令筹归还之法。保恒请缓禁川盐行楚加抽盐厘，备抵赈需，为两全之计。疏入，仍下部议。保恒查赈所至，屏绝供张，服食粗粝；刊赈章二十二则，颁行。就孔道设粥厂，就食省城者凡十余万人，柄息得所。时亲视察，感疫病卒；优诏赐恤，谥「文诚」，河南省城建专祠，附祀陈州、临淮甲三祠。

　　--选自原书卷四二五（「列传」二○五）。

　　一百二

　　岑毓英

　　岑毓英

　　岑毓英，字彦卿；广西西林人，诸生。治乡团，击土匪，以功叙县丞。

　　咸丰六年，率勇赴云南迤西助剿回匪。九年，克宜良，权县事。十年，克路南，署州事；擢同知直隶州。进攻澄江，兼署知府。十一年，克澄江贼垒，破昆阳海口贼。迤西回匪连陷楚雄、广通、禄丰，省城戒严；毓英赴援。同治元年，破贼大树营。时总督张亮基引疾去，巡抚徐之铭主抚；回酋马如龙通款，毓英往谕顺逆，如龙献所踞新兴等八城。之铭奏以毓英摄布政使；寻以安抚功，加按察使衔，赐花翎。二年，回弁马荣叛，戕总督潘铎；毓英率所部粤勇一千，与弟毓宝等守藩署。之铭微服诣毓英，司、道皆集，分兵守东、南门，密召马如龙入援；如龙至，诛乱党，马荣跳走南宁，合马联升踞曲靖八属。诏奖毓英守城功，擢道员。率师西剿，复富民、安宁、罗次、高明、禄丰、武定、禄劝、广通，陆凉、南安诸城及黑元永三盐井，进捣楚雄。会东路有警，之铭檄回省，分兵克沾益、平彝；赴楚雄督攻，克其城。进复大姚、云南赵州、宾川、邓川、浪穹、鹤庆，分道进规大理上、下关。三年，克定远；围攻镇南，大破援贼于普棚。马联升复陷沾益，犯马龙；回军破之于天生关。进攻曲靖，复马龙、沾益，进克寻甸，禽马荣、马兴才；克曲靖，禽马联升：并诛之。尚书赵光疏呈滇绅公启，言毓英所向有功；特诏嘉勉，下总督劳崇光据实保奏。四年，肃清迤东；加布政使衔，赐号「勉勇」巴图鲁。西路自毓英军移去，所克诸城多复陷，仅存楚雄未失；毓英驻军曲靖，护省城运道。五年，命署布政使。劳崇光至是始至滇受事，奏以提督马如龙专办西路，令毓英督剿猪拱箐苗。猪拱箐，隶贵州威宁州，与海马姑相犄角，山溪阻深；苗酋陶新春、陶三春分据之，纠众苗教诸匪及粤匪石达开余党凡数十万人，迭扰滇之镇雄、彝良、大关、昭通、黔之大定、黔西、威宁、毕节，且及川疆。三省会剿，已无功；毓英上书骆秉章，谓『权不一，则军不用命。愿率滇军独任，期百二十日覆其巢』。授迤西道，署布政使如故。六年，擢布政使。三月，师抵猪拱箐，令张保和、林守怀领二千人由大溜口出二龙关后掩袭吴家屯，自督三千人攻关；贼倾巢出战，关后炮发，贼回救，毓英挥军夹击，三隘皆下，遂夺吴家屯，禽斩数千。贼自海马姑来援，截击之，斩其酋；余贼反奔，令蔡标、刘重庆分军围剿海马姑，克红岩尖山，贼援乃断。遂逼猪拱箐老巢，贼以巨石自山巅坠下，驱牛马突营，将士多伤亡；毓英督军搏战，斩悍酋，贼始却，于营前掘深坎，贼所发石尽陷坎内。诱降猓人得贼虚实，选敢死士二千填濠以进，连破木城二，直捣其巢，纵火焚之，斩馘二万，禽陶新春及其死党磔之，拔出男妇四万余人。乘胜合攻海马姑，伏兵山前后，进毁贼垒三十余，以喷筒环烧，禽陶三春及悍酋二百余人，皆斩之；贼悉平。计自进兵至是，仅逾期四日；加头品顶戴。马如龙剿迤西屡失利，劳崇光病殁；杜文秀大举东犯，连陷二十余城，省垣告急。是年冬，毓英自猪拱箐凯旋曲靖，先遣弟毓宝助省防。七年春，扬言师出陆凉而取道宜凉、七甸，连破大小石坝、小板桥、古庭庵、金马寺贼垒，进屯大树营；马如龙来会，人心始定。昆阳匪首杨震鹏夜渡昆明池，袭省城；毓宝击败之，震鹏负创遁。进攻杨林，毓英鼻受枪伤，回军省城，连破石虎关贼垒，禽贼渠李洪勋；擢授巡抚。附省贼垒犹繁，与之相持。总督刘岳昭初至滇，由马龙进剿寻甸失利，贼势复炽；毓英疏陈军事、饷事，略曰：『杜文秀窃踞迤西十有三载，根深蒂固。今拟三路进兵：一出迤南，牵贼势；一出三姚、永北，断贼援；大军由楚雄、镇南直捣中坚，使贼面面受敌，不能兼顾。臣选精锐六万，更番战守；既无停兵之时，亦免师老之患。兵勇无须外募，以本省兵剿本省贼，既习地利，复熟贼情。见在滇省兵勇、乡团已调集八万有奇；拟俟附省逆垒肃清，认真裁汰，选定精锐，以资得力。滇省绿营额设马、步兵三万七千数百名；承平日久，训练多疏，将不知兵、兵不知战。仓卒有事，则募勇以代兵；饷需支绌，不能不后兵而先勇。于是兵丁愈困，营务益弛。通省营兵所存，不及十一。臣拟即此六万人中择补营额，目前仍令随征；事竣，再饬归伍。既有常业，自有恒心；责以成功，收效必速。滇省近年用兵，多藉乡勇之力；拟按州、县之大小，定征调之多寡。共编乡勇四十营，分两班随营征讨，饷银仍由各地筹捐。两年之内，迤西肃清，即可裁撤归农。滇省兵勇，向于饷银之外，每名月支米三斗；见拟用兵六万，每年共需米二十余万石，为数甚巨。历年皆按成熟田亩酌抽厘谷，约十分取其一、二，资助军食；与川之津贴、黔之义谷名异实同。今请照旧抽收，并将近年可征地丁抽粮全数改征粮米；如不敷用，再行筹价采买接济。一俟军事肃清，分别裁止。滇省绿营官兵俸饷，有闰之年需银七十万两有奇，无闰需银六十四万数千两。见既易勇为兵，即饷银较勇粮稍厚。倘因筹饷维艰，每月先给半饷；加以赏需、军火各费，约共需银八万两。盐课、地丁、厘税之外，每月所短不过三、四万两，应由外省协拨；较之向例协饷，有减无增。若发全饷，则每月应由外省拨银六万；较常例所增，亦属无几。见在部臣指拨各省协滇军饷，如浙江、广东、江西路滇较远，筹拨起解往返经年，缓难济急；请饬改作京饷，另由川、楚等省应解京饷改拨济滇：两无窒碍。至于选任镇将，宜不拘资格、不惜情面。凡有能将三千兵以上、才当一面者，虽其名位尚卑，亦宜委署要职；其谋勇平常、仅止熟习营务，纵系实缺，另予差遣，勿使幸位』。疏入，下部如所议行。八年春，贼酋杨荣率众数万踞杨林、长坡，分党踞小偏桥、十里铺、羊芳凹、牛街、兴福寺，省城大震；毓英督诸军分剿，夺回小偏桥诸处，复连败之于萧家山、鹦鹉山，禽斩逾万，刬除省东贼垒百余。西、北两方贼仍负隅拒守，毓英令副将杨玉科、总兵利瓦伊述等规迤西，与腾越义兵约期并进。于是副将张保和等克富民、昆阳，总兵马忠等克呈贡、晋宁、易门、澄江、禄丰，玉科等克武定、禄劝、元谋、罗次、定远、大姚，维述等克广通、楚雄、南安及黑琅、元水诸井：凡悍酋剧匪禽斩殆尽，省城解严；被诏嘉奖。九年，澄江回复叛踞府城；毓英率军往剿，围其郛。十年二月，克之；并拔竹园，江那诸贼巢。迤西军亦克丽江、剑川、永北、鹤庆、宾川、姚州、镇南诸城。疏言：『滇省前事之误，东南未定，遮议西征，屡致丧师失地。今通筹全局，必先扫荡东、南两迤，然后全军西上，方无后顾之忧』。十一年，迤东、迤西两路悉平。西军亦先后克复永昌、邓川、浪穹、赵州、云南永平、蒙化及上下两关；而大理贼犹坚守，恃腾越、顺宁互为应援。十一月，毓英亲往督战，先断贼援；直薄城下，掘隧道陷城垣数十丈，夺东、南两门入。贼守内城，昼夜环攻，守陴贼多死。杜文秀穷蹙服毒，其党舁之出城诈降；斩首传示，勒缴军械。贼党犹请缓期，毓英令杨玉科率壮士二百入城受降，布重兵城外夹击之，斩酋目三百余名，生禽杨荣、蔡廷栋、马仲山磔于市；大理肃清。赐黄马褂，予骑都尉世职。十二年，顺宁、云州、腾越皆下，全滇底定。加太子少保，晋一等轻车都尉世职。十三年，兼署云贵总督。光绪二年，丁继母忧。

　　二年，服阕；授贵州巡抚，加兵部尚书衔。

　　七年，调福建。督办台湾防务，开山抚番，浚大甲溪，筑台北城。

　　八年，署云贵总督；九年，实授。法、越兵事起，自请出关赴前敌，屯兴化。十年，命节制关外粤、楚各军。会广西军溃于北宁、太原，毓英全师退屯保胜；以未奉命，降二级留任。七月，命进军决战；连复越南馆司、镇安、清波、夏和诸县，屯馆司关规取河内诸省。令丁槐、何秀林攻宣光，以地雷毁其城，禽斩甚众。十一年，京察，开复降级处分；令覃修纲攻克缅旺、清水、清山。法兵援宣光，掘地营延袤十余里扼之。破法兵于临洮府，夺梅枝关。连克不拔、广威、永祥，进捣山西河内，广西军亦收复谅山，越南兴安、宁平、南定、兴化、太原各省闻风响应。会和议成，诏班师；五月，回驻边关。十二年，会勘边界；兼署巡抚。十三年，剿顺宁猓黑夷匪张登发，平之。十四年，京察，议叙。

　　十五年，皇太后归政，晋太子太保。寻卒；赠太子太傅，入祀贤良祠，云南、贵州建专祠，谥「襄勤」。

　　子春煊，官至四川总督。

　　--选自原书卷四二六（「列传」二○六）。  
清史稿台湾资料集辑四之五

　　列传

　　一百三

　　一百四

　　一百五

　　一百六

　　一百七

　　一百八

　　一百九

　　一百十

　　一百十一

　　一百十二

　　一百十三

　　一百十四

　　一百十五

　　一百十六

　　一百十七

　　一百十八

　　一百十九

　　一百二十（循吏）

　　一百二十一（儒林）

　　一百二十二（文苑）

　　一百二十三（忠义）

　　一百二十四（忠义）

　　一百二十五（孝义）

　　一百二十六（遗逸）

　　一百二十七（列女）

　　一百二十八（属国）

　　一百三

　　李宗羲

　　徐宗干

　　王凯泰

　　李宗羲

　　李宗羲，字雨亭；四川开县人。道光二十七年进士，安徽即用知县；历英山、婺源、太平。咸丰三年，粤匪陷安庆，宗羲奉檄诣庐州军，督粮械。积功，累擢知府。八年，曾国藩进规安徽，调充营务处。九年，署安庆知府；以疾去官。

　　同治元年，河南巡抚严树森疏荐，命送部引见。树森旋抚湖北，又疏调从军。三年，曾国藩督两江，调赴两江，筦江北厘金总局；裁定沿江厘捐科则。江宁克复，以道员归两江补用。四年，署两淮盐运使。自军兴，淮南盐艘改道泰兴；宗羲于瓜洲东别浚新河，避长江风涛之险，商民便之。迁安徽按察使，再迁江宁布政使。五年，清水潭决，被灾者七州、县；宗羲工、赈并行，活民甚众。定招垦荒田酌缓升科限制章程及江宁七属民、卫、丁、漕折征等次，民皆称使。

　　八年，擢山西巡抚。劾布政使胡大任废弛因循，罢之。令按察使李庆翱等率兵分地驻防；陕回乘河冰来犯，三战皆捷；屡自延川、韩城东窜，并击走之。丁母忧，去官。

　　十二年，服阕，擢两江总督。日本方构衅，宗羲治江防，增筑沿江乌龙山、江阴、都天庙、象山、焦山、下关炮台，又于吴淞口及江阴北岸浏闻沙、乌龙山北岸沙洲圩次第添筑，使江海相犄角。时诏修圆明园，宗羲疏言：『外侮内患、天时人事，皆有可虑；请省营缮、减服御』。十三年，又疏言：『星变屡见，外患方炽；上年御史沈淮奏请停止园工，臣亦冒贡愚忱。兹复有不能已于言者：时局艰难、度支短绌，特一端耳。今外人入处肘腋，圆明园距京城数十里，既无坚城管钥之固，复少大枝护卫之兵；频年以来，每遇民教争斗，外人动挟兵船要求，天津朝警则海淀夕惊。皇上奉皇太后于此，此臣所万分不安者也。如蒙皇上干纲立断，速谕停工；天下臣民知皇上有卧薪尝胆之思，必共振敌忾同仇之气。人主居崇高之位、持威福之柄，苟无敬畏之念，则骄肆之心生；苟无忠谔之臣，则谗謟之人至。近日大学士文祥引疾、侍郎桂清外调，道路颇有惜词。臣窃谓老成忧国者，宜留之左右，以辅成圣德；忠直敢谏者，宜诱之使言，以恢张圣德』。疏入，上嘉纳之。总理各国事务衙门筹议海防六事下各督、抚详议，宗羲上疏曰：『万事根本，以用人为要；而就海防言，尤以求将才为要。宋臣杨万里有言：「相不厌旧、将不厌新」；盖言用兵忌暮气，宜年壮气锐、素有远志未建大功之人。至宿将勋臣，帝心简任，固无俟臣下之论列也。古有海防，无海战；今练兵，仍以水陆兼练为主。水师战舰，不及轮船；轮船，又不及铁甲。而船之得力与否，仍视乎驾驶之人。今战舰即不能一时尽易，应就弁兵中挑赴轮船学习，仍归水师提督节制；更招集沿海熟习沙线、能耐劳苦之人参用西法，加以训练。然沿海地广，势不能遍设轮船。若敌乘无备，舍舟登陆，则我船炮皆无所用；故不可不急练陆兵。同治十年，曾国藩议沿海奉天、直隶、山东、江苏、浙江、福建、广东七省练陆兵九万，沿江安徽、江西、湖北三省练陆兵三万，合成十二万；以陆兵为御敌之资，以轮船为调兵之用。海道虽极辽远，血脉皆可贯通。今诚踵其议而力行之，各省分定数目，各专责成；贵精不贵多，宜聚不宜散。从前缺额之兵，不必再补；见在已募之勇，更加精练：是在平时之实力请求矣。西洋火器，日新月异，迭出不穷；今日所谓「巧」，即后日所谓「拙」。论中国自强之策，决非专恃火器所能制胜；然风会所趋，有不能不相随转移者。各国新出之炮，见在上海机器局已能如式制造。惟火器不难于用，而难于不用。有事试演，尚可经久；无事阁置，立形锈坏。以后购造枪炮，应于操演之后时时磨洗，不许锈坏；违者罪之：是珍惜巨帑之要义。臣闻自古觇国势者，在人材之盛衰，不在财用之嬴绌，在政事之得失，不在兵力之强弱：未闻以器械为重轻也。且西人之所以强者，其心志和而齐、其法制简而严。其取人必课实用，其任事者无欺诳侵渔之习；其选兵甚精，故临阵勇敢而不畏死。不察其所以强而徒效其器械，岂足恃哉！自福建创设机器局，上海继之，江宁、天津又继之；皆由枪炮而推及轮船。臣愚以为大沽、吴淞、直、东、闽、广等口如能各得铁甲一、二，蚊子船三、四，佐以兵轮，安配重大击远之炮，与炮台相辅，亦足屹成重镇，稍戢戎心。惟泰西各国轮船以百数十计、铁甲船以数十计，大炮以千计、小炮以数千计；即使中国岁筹巨款、多方制造，亦必不能如彼之多且精也。臣谓船、炮当量力徐图而仍以修政事、造人材为本，使各国向风慕义，或外侮可以稍纾。近年劝捐、收厘、津贴，无法不备，民力竭矣。煤铁乃中国自然之利，若一一开采，不独造船、造炮取之裕如，且可以致富强。见在磁州业已奏明试办，而湖南、福建、江西、山西等省已成之煤铁厂扩而行之，果能有效，何必舍近求远，取给外国！为目前权宜计，将各口洋税通提六成专供海防之用；五年为限，当可集事。若夫节流之法，更非难行；节之，必自朝廷始。诚能罢土木之工、省传办之费、减官中之用，则一岁所省，何啻百万！各省督、抚裁不急之费，钱、漕、税厘实力稽察、勿使干没，则一岁所增，何啻百万！请敕下户部统筹全局，分别出入；于综核各项之外，指定筹防专款应用若干，俾中外上下晓然于经费之有限、财用之有制，力求撙节，不必言利而度支可裕矣。以上皆就原奏四事推广言之，要必得人而后可。以言持久，臣周谘博采，事之可行者尚有三端：沿海各岛大都土瘠产薄，惟台湾形势雄胜，与厦门相犄角；东南俯瞰噶啰巴、吕宋，西南遥制越南、暹罗、缅甸、新加坡，实为中国第一门户。其地产有山木，可采以成舟航；有煤铁，可开以资制造。其客民多漳、泉、潮、嘉刚猛耐苦之人，足备水师之选。如得干略大员，假以便宜，俾之辑和民番，兼用西人机器以取煤铁、山木之利；数年后可开制造局、练海师，为沿海各省声援，绝东西各国窥伺。此中国防海之要略：事之可行者一也。海外新加坡、槟榔屿、旧金山、新金山各埠，均有闽、广人在彼贸易，每处不下数万人。其为首领者，必有干济之才，足以提倡全埠。如派领事出洋--物色人才不论官阶，文武大小有能任此事者，给以虚衔，令前往各埠结纳首领，婉转劝导；由各省督、抚奏给职官，派为练首，令其团练壮丁，随时操演。约计经费有限而获益无穷：事之可行者二也。见在通商各口，外人星罗棋布，中国情事无一不周知；而彼都情形，中国则皆未深悉。自斌椿、志刚、孙家榖出使后，至今无续往之人；窃谓宜选有才略而明大体者随时遣使，设有交涉可辨论者与之辨论、可豫防者密为豫防，且于彼国有用之人才、新造之精器均可随时采访，以为招致购买之地：事之可行者三也』。寻乞病，罢归。

　　光绪四年，东乡民乱，命宗羲按谳。宗羲以知县孙定扬浮收激变、冒昧请兵，提督李有恒妄杀平民千余，据实入告；狱平反。

　　六年，诏诣京师；以病未愈，疏请乞缓行。十年，卒；赐祭葬。

　　子方本，举人，兵部郎中。有干济，总督鹿传霖、锡良先后令董商务、学务。川东旱灾，治赈被疾，卒；赠太仆寺卿。

　　徐宗干

　　徐宗干，字树人；江苏通州人。嘉庆二十五年进士，山东即用知县；除武城，调泰安。在任十年，有政声；迁高唐知州。道光十七年，潍县教匪马刚等作乱，从巡抚经额布剿擒之。议解省，下狱候命；宗干请于巡抚，即其地诛之，众心以定。迁济宁直隶州。金乡民浚彭河下游，诸屯民聚众沮之；殴官、伤胥役，势汹汹。宗干驰往，谕使解散，屯民出自首；大吏欲置重典，宗干以为「民畏水患，非与官敌；聚众本沮工，殴官非本意」力争，戍为首者七人。署兖州知府；修滋阳河堤。

　　二十二年，擢四川保宁知府，兼署川北道。

　　擢福建汀漳龙道；属县有械斗案久不结，宗干率壮勇数十人直入其村，集两造剖其曲直，令同酒食以解之，令献犯惩治，事遂解。一时枭悍皆敛迹，总督刘韵珂密荐。二十五年，丁母忧，去官。

　　服阕，起授福建台湾道。咸丰三年，台湾匪洪恭等陷台湾、凤山两县，复扰玛噶兰厅；宗干督兵平之。四年，擢按察使；为巡抚王懿德所劾，解任。旋召来京，命赴河南帮办剿匪。六年，复命赴安徽。

　　七年，授浙江按察使；迁布政使。以短解甘饷，降调。十年，江苏团练大臣庞锺璐请以宗干办理通、泰诸州县团练。

　　同治元年，擢福建巡抚。三年，粤匪李世贤、汪海洋等由广东入闽境，逼漳州，龙岩、云霄、武平、永定、南靖、平和相继陷；宗干偕闽浙总督左宗棠以次剿平。

　　五年，卒。宗棠偕将军英桂奏「宗干循良着闻，居官廉惠得民，所至有声」；优诏褒恤，谥「清惠」，祀福建「名宦」。

　　王凯泰

　　王凯泰，初名敦敏，字补帆；江苏宝应人。道光三十年进士，选庶吉士；授编修。十年，以母丧，归。

　　粤匪分犯江北，上命大理寺卿晏端书治江北团练；大学士彭蕴章荐凯泰，使佐理。叙劳，累加四品卿衔。同治二年，从巡抚李鸿章军幕。四年，浙江巡抚马新贻荐调，命以道员发浙江，屠粮道。曾国藩、李鸿章、马新贻交章荐举；五年，擢浙江按察使。绍兴三江闸泄山阴、会稽、萧山三县水入江，岁久沙积，三县民请浚治；凯泰履勘浚治，复旧利。

　　六年，迁广东布政使。裁陋规、省差徭、核厘捐、丈沙田，浚城中六脉渠，增建应元书院。

　　七年，擢福建巡抚。课吏兴学，禁械斗、火葬、溺女、淫祀旧俗。奏请拨厘金籴米二十万石，实常平仓。充乡试监临，奏请整饬科场积弊。台湾狱讼淹滞，奏请勒限清厘。十二年，应诏陈言；略谓：『宜变通者六事：一、停捐例。自捐奉减折，百余金得佐杂、千余金得正印，即道府亦不过三、四千金。家非素丰，人思躁进；以本求利，其弊何可胜言！今日应以停捐为急务。以江西、湖南北、四川、广东、福建六省厘捐年提数万，又于海关洋税关拨数万，似可弥京铜局捐项。至外省筹捐虽难周知；而福建自十年至今收银不过数万，他省可以类推。以涓滴之微而害吏治，得不偿失。请下部核议！一、汰冗员。捐纳、军功两途入官者众，部寺额外司员少者数十、多则数百，补缺无期，徒耗旅食。各省候补人员，较京中倍蓰。按例各省试用佐贰杂职，视各项缺数多寡，酌留十之二。请援照大挑知县「名次在后，暂令回籍候咨」之例办理。一、限保举。军兴后，保案层迭，名器极滥，快捷方式良多。请下部核议：此后保举，只准得应升之阶及应升之衔，其班次概予删除。至一品封典、二三品加衔，皆不得滥请。一、复廉俸。自咸丰间军用浩繁，京外俸廉分别减成；京员困苦、知县疲累，早荷圣明鉴及。今欲砥砺廉隅，似廉俸复额，亦其一端。福建文职廉额年支十三、四万两，计见年征起钱粮、羡耗支抵，尚属有赢；道、府以下各员，似可照额全支。请中外俸廉改复旧额，或加成交放。一、重学额。近年鼓励捐输，有加广中额、学额之制。中额三年一试，无虑滥竽。至一州、一县士风，本有不齐；乃以文理浅陋者滥厕其间，甫得一矜，包揽词讼、武断乡曲，流弊不堪指数。请嗣后各省捐输只加中额，不加学额。并敕各省学臣酌核：如有不能足额，奏明立案；俟文风日上，再行如额取进。一、立练营。营兵皆招自本籍，月饷不足赡养八口，势必另习手艺、兼营负贩。每逢操演，不过奉行故事。设有征调，兼旬累月，始克成行；兵与将不相习、兵与兵亦不相识，人各一心，安能制胜！近年削平祸乱，全赖湘、淮各勇。国家养兵，糜帑岁数千百万，竟不得其用，其弊实由于此。往年江宁克复，臣函商曾国藩！备言江宁绿营应稍变通，以见存得胜之勇改充额兵，设营分部，一洗旧习。国藩未及议行，旋调直隶，即设练军，盖亦采用臣说。左宗棠在闽浙任内，奏准减兵加饷、就饷练兵，洵为救时良策。请敕下各省督、抚照「减兵加饷」之说，而以所减之饷加于战兵；按湘、楚营制五百人为一营，择地分扎，随时互调：俾卒伍皆离原籍，不致散处市廛。饷不另增、兵有实用，庶化兵为勇而武备可恃』。疏入，命下部议。

　　十三年，入觐；行至苏州疾作，乞罢，予假治疾。

　　日本窥台湾，命凯泰力疾回任。光绪元年，移驻台湾。病剧，还福州；卒，赠太子少保，谥「文勤」。

　　--以上选自原书卷四三三（「列传」一二三）。

　　一百四

　　王懿德

　　王懿德

　　王懿德，字绍甫；河南祥符人。道光三年进士，授礼部主事；再迁郎中。出为湖北襄阳知府，擢山东兖沂曹济道；历山东盐运使、浙江按察使，调山东。

　　三十年，擢陕西布政使。咸丰元年，护巡抚；奏豁免积年民欠常平仓粮八万余石。

　　擢福建巡抚。二年，奏言：『汉患钱乏，造币赡国。宋有交引钱、交引钞；元、明制钞法，或直千文、五百不等。我朝准岁入为出，因民利而利；帑项夙充，奚庸过虑！自海防多事，销费渐增。粤西军务、河工，拨款不下千数百万；目前已艰，善后何术！捐输虽殷，仅同勺水；督催稍迫，且碍闾阎。与其筹划多银，不若改行钞引。历考畿辅、山左以及关东，多用钱票。即福建各属，银钱、番票参互行使；便于携取，视同见金。商民亦操纸币信用，况天下之主！国库之重，饬造宝钞，尤易流转。惟钞式宜简，一两为率；颁发藩库，通喻四民，准完丁粮、关税，自无窒滞。或疑库银溢出，悉成钞引，银日以少、钞日以贱；岂知朝廷不蓄为宝，以天下之财供天下之用，能收能发，自能左右逢源也』。疏入，谕军机大臣同户部议行。兼署闽浙总督。三年，奏福建匪徒纠结滋扰，请宽地方官失察处分，俾获盗自赎；允之。时会匪四起，突入海澄县劫狱戕官，又掠同安、安溪；遣兵会剿。漳州猝为匪陷，镇、道遇害，游击饶廷选方率兵他出，闻警回援；近城乡民及城中绅士密约启廷选入，禽匪首谢厚等，歼匪数百，复其城。延平亦被匪攻，副将李寿春击走之。大田、德化有匪阑入，绅士率乡团杀贼数百。永春为匪所踞，游击恩霈等会勇破贼，禽其渠，余党遁走：被诏嘉奖。台湾南路亦有匪扰，懿德奏陈防剿情形；谕曰：『福建绅练素谙大义，前同安县义民杀贼、泉州在籍副将吕大升等自愿募勇渡台，是其明验；务当激扬士气，灭此群丑』！寻以海澄、同安、厦门、安溪、仙游相继陷，疏请治罪；下吏议。令参将李煌、都司顾飞熊破贼尤溪，县城失而旋复；水师提督施得高、金门镇总兵孙鼎鳌击贼于金门破之，厦门、仙游皆复。四年，上游以次定，贼首林俊尚焚毙；实授闽浙总督。户部议限制行钞，奏言：『钞之能行，不在于发而在于收。内自部库以及各关税务，外则丁耗、钱粮、盐典、契纸各税，果能悉收钞票、不限成数、且示以非钞不用，则百姓争相买钞；有银之家以钞轻而易藏，纳课之氓以率■〈定，冖代宀〉而无损，贸迁之商以利运而省费。部臣见未及此，惟恐解钞而不解银，故限以成数。夫以为无用，则钞、银均非可食可衣；以为有用，则钞、银不能畸轻畸重。今于领钞之时，区以一省，由部知照，方能行用；己不自信，人岂可强！徒开藉端渔利之门。请饬部臣及各省督、抚以此发，即以此收；无论各项度支，示天下非钞不用。新收买钞银两，积于部库、藩库，以为母金。行钞不分畛域，则银日丰而本源厚』。疏入，下部议，格不行。五年，因病请改京职；不许。七年，粤匪自江西窜入境，陷光泽、汀州；寻先后克复，遣总兵饶廷选进援浙江、江西。八年，京察，诏以懿德「攘外安内，布置咸宜」；予议叙。粤匪复自江西窜陷浦城、松溪、政和等县，邵武、光泽、连城亦被贼扰；周天培军赴援，贼复回窜江西，诸城皆复。

　　十年，以病乞罢。十一年，卒；谥「靖毅」。

　　--选自原书卷四三四（「列传」二一四）。

　　一百五

　　林文察

　　林文察

　　林文察，字子明；福建台湾人。咸丰八年，从剿台湾淡水土匪，捐饷助军；以游击，留福建补用。

　　十年，九垄山匪郭万淙掠建宁、邵武间，汀州龙严匪胡熊扰宁洋、永安，文察随军进剿，禽其党百余人。郭万淙遁据邵武上山坊，文察合军蹙之，降其众；复破胡熊于东板土寨，禽之。擢参将，赐号「固勇」巴图鲁。十一年，援浙，克江山；晋副将，晋号「乌讷思齐」巴图鲁。汀州、连城相继陷，文察回援，破贼京鸡岭，设伏败之江防，遂拔连城；乘胜克汀州。以总兵记名。冬，杭州既陷，调援浙；文察领台勇二千人驻衢州。同治元年，破处州贼屯；而遂昌陷，文察进军逼之。李世贤自江山来援，文察设伏大柘、大广及石练山之前后；贼至，击走之。夜，贼来劫营，复为伏兵所败；复遂昌，进克松阳。会总兵秦如虎攻处州，贼弃城遁；并克缙云。授福宁镇总兵；寻擢福建提督。

　　二年，台湾不靖，总督左宗棠令渡台号召旧部，统领诸军。文察分军攻彰化及斗六，克之；谕降诸庄，贼渠戴万生、林戆晟遁走。三年，破樵溪口贼庄，斩其酋林传；毁张厝庄、四块厝贼巢，戴万生、林戆晟伏诛。

　　粤匪李世贤、汪海洋合陷漳州，文察仓猝率二百人内渡；遇贼万松关，殁于阵。赠太子少保，予骑都尉世职，谥「刚愍」；本籍及漳州建专祠。

　　子朝栋，光绪中，法兵犯台湾、陷基隆，朝栋率家兵助战有功。捐巨资，赐四品京堂；有声于时。

　　--选自原书卷四三六（「列传」二一六）。

　　一百六

　　唐定奎

　　唐定奎

　　唐定奎，字俊侯；殿魁弟。偕兄转战江苏，从刘铭传剿捻于山东、河南、安徽、湖北，积功累擢副将，赐花翎。

　　同治六年，殿魁战殁永漋河；定奎方省母回里，奔赴军，誓杀贼复雠。遂代领兄旧部，转战河南、山东。六年，殄任柱于赣榆，破赖文光于寿光，所部杀贼最多。东捻平，以提督记名。七年，从剿西捻于直隶、山东，赐号「呼敦」巴图鲁。铭军凯旋，告归终养。九年，丁母忧。刘铭传赴陕西剿回匪，调定奎接统铭武军。定奎请终制；命俟陕西军事平，回籍终制。十年，定奎回防徐州。

　　十三年，日本扰台湾，生番滋事；船政大臣沈葆桢奏请援师，李鸿章荐定奎率所部往。七月，至台湾；驻凤山，择险分屯。龟纹番社引日兵与刺桐脚庄民寻仇相閧，定奎示以兵威，日人引去。时疫流行，士卒先后死千余人，定奎附循周至，兵气不衰；赐黄马褂。枫港、狮头诸社番屡出戕书良民；光绪元年，游击王开俊进剿，中伏死，内外番社结党劫杀。各社就抚，皆怀观望。定奎分遣七营屯东港、南势湖，自率四营当其冲；葆桢檄诸军，并听节制。定奎上书陈兵事，略曰：『逆番画伏莽中，夜燎山顶；精于标枪，伺间辄发。专恃深林密箐，狙击我师。我进彼隐，我退彼见。今欲扫其巢穴，必先翦其荆棘。宜增募土勇，道引兵丁随山刊木，务绝根株；然后分道进兵，草薙禽狝。其有奸民接济盐、米、火药者，按军法：庶几一举可以成功』。葆桢据以入告。于是开山进兵，攻克萃山、竹坑、本武诸社。狮头社犹负险抗拒，定奎令诸将得险即守，自剿狮头两社，别遣师扼断外援；遂攻下之，移营驻守。被胁十余社皆归命，给衣履、酒食，译示朝廷威德；咸受约束。设招抚局，示约七条：曰遵薙发、编户口、献凶逆、禁雠杀、立总目、垦番地、设番塾；以龟纹番酋充诸社总目，赦其胁从：台南大定。诏褒奖，命内渡休养士卒；授直隶正定镇总兵。 

　　寻擢福建陆路提督。沈葆桢调两江总督，奏统所部驻防江阴。九年，伤发乞休，不允。法、越用兵事起，海防戒严；诏促力疾赴防。十一年，和议定；病请开缺，允之。

　　十三年，卒；优恤，谥「果介」。

　　--选自原书卷四三八（「列传」二一八）。

　　一百七

　　李元度

　　李元度

　　李元度，字次青；湖南平江人。以举人，官黔阳教谕。

　　曾国藩在藉治团练，元度上书数千言，言兵事；国藩壮之，招入幕。五年，国藩移军江西，令元度募勇三千屯湖口。六年，移屯抚州，偕江军林源恩合防；与贼相持。久之，饷绌，分军克宜黄、崇仁；而贼自景德来援，抚州贼出攻江军营，林源恩死之。元度突围出，移屯贵溪，防广信。七年，贼二万来袭玉山，守卒仅七百人；元度迎战，断贼浮梁，贼以步队缀军骑，贼趋上游跐水渡，乃回城拒守。被攻两昼夜，元度立埤堄间，弹中左颊。贼忽罢攻，钲铙杂作；知其穴地道，乃掘濠以防；伺其穿隧及濠，殪之；贼技穷，引去；伏兵邀击，安仁、弋阳、广信皆平。元度先已累擢知府，以道员记名；至是，加按察使衔，赐号「色尔楞」巴图鲁。八年，率所部平江军援浙江，败贼玉山子午口，会克常山、江山；授浙江温处道。十年，曾国藩督师皖南，调元度安徽宁池太道，防徽州。至甫三日，贼由旌德纠合土匪、散军入绩溪丛山关；遣同知童梅华、都司单绥福率千人往援，败挫。贼趋郡城，元度退走；国藩奏劾，褫职逮治。会浙江巡抚王有龄奏调援浙，元度不待命，回籍募勇八千，号「安越军」；将行，粤匪犯湖南，巡抚文格留其军守浏阳，偕诸军破贼。请按察使衔，并加布政使衔。会杭州陷，王有龄死；诏左宗棠代之。元度率军入浙，与李定太守衢州；授浙江盐运使，署布政使。国藩以元度罪未定，不听勘遽回籍，复劾；革职，交左宗棠差遣。言官再论劾，命国藩、宗棠按治。国藩奏：『徽州之失，元度甫至，情有可原」。宗棠疏言：『杭州失陷，非因其逗留所致。惟落职后求去、索饷，不顾大局』。论遣戍。沈葆桢、李鸿章、彭玉麟、鲍超等交章荐其才，代缴台费；免罪，归。

　　同治初，贵州巡抚张亮基奏起，剿教匪；以功，复原官，擢云南按察使。光绪八年，丁母忧。服阕，补贵州按察使；迁布政使。十三年，卒于官。

　　元度擅文章，好言兵；然自将，屡偾事。所著「先正事略」、「天岳山馆文集」，并行世。

　　--选自原书卷四三九（「列传」二一九）。

　　一百八

　　赫德

　　赫德

　　赫德，字鹭宾；英国倍尔发司人。咸丰四年，来中国；充宁波领事，署翻译官。调广州，又充香港督署书记官。九年，改任粤海关副税务司。十一年，总税务司李泰国奉令购战舰，以赫德权代之；赴长江新开各口岸，置新关。

　　同治二年，李泰国去职，赫德实授；徙驻上海。三年，置台湾南、北新关。还驻京，加按察使衔。八年，晋布政使衔；赴缘海各地度置镫楼塔表。

　　光绪二年，佐定烟台条约。十年，赴金陵，与法使议越南案；会巡船置镫楼。台湾洋为法虏，乃遣驻英税务司金登干赴巴黎申理，乘机与议停战草约还。未几，其国授为清、韩驻使，不就。踰年，赏花翎、双龙二等第一宝星。十二年，赴香港、澳门，条议洋药、税厘并征，并置关九龙拱北。十三年，葡使来华，与订澳门草约。十五年，藏兵寇哲孟雄，英兵乘势阑入；赫德遣其弟税务司赫政驰往，与驻藏大臣会筹划界诸事。十九年，赏三代一品封典。二十五年，与德使筹置胶海新关。明年，各国联军入京，赞襄和议；晋太子少保。二十八年，召入觐，赐「福」字。三十一年，与德使更议胶关章程，改行无税区地法。寻与日使筹置大连湾新关，征榷一如胶海。三十三年，东三省度地置关。踰年，谢病归；诏许之，加尚书衔。

　　赫德官中国垂五十年，颇与士大夫往还。尝教其子习制艺文，拟应试；未许。总署尝拟请授总海防司，道员薛福成以其阴鸷专利，常内西人而外中国，上书鸿章力争之；议始寝。

　　辛亥后，病卒；赐优恤。

　　--选自原书卷四四二（「列传」二二二）。

　　一百九

　　翁同龢

　　翁同龢

　　翁同龢，字叔平，江苏常熟人；大学士心存子。咸丰六年一甲一名进士，授修撰。八年，典试陕甘，旋授陕西学政；乞病回京。同治元年，擢赞善；典山西试。父忧，归。服阕，转中允，命在弘德殿行走。五日一进讲于帘前，说「治平宝鉴」；两宫皇太后嘉之。累迁内阁学士；母忧。服阕，起故官。

　　同龢居讲席，每以忧勤惕厉，启沃圣心。当八年武英殿之灾也，恭录康熙、嘉庆两次遇灾修省圣训进御，疏言：『变不虚生，遇灾而惧。宜停不急之工、惜无名之费，开直臣忠谏之路、杜小人幸进之门』。上览奏动容。又圆明园方兴工，商人李光昭朦报木价，为李鸿章所劾，论罪；廷臣多执此入谏，恭亲王等尤力诤，上不怿。同龢面陈江南舆论，中外人心惶惑，请圣意先定，待时兴修；乃议定停园工，并有「停工程、罢浮费、求直言」之谕。

　　光绪元年，署刑部右侍郎。明年四月，上典学毓庆宫，命授读；再辞，不允。旋迁户部，充经筵讲官，晋都察院左都御史；迁刑部尚书，调工部。六年，廷臣争俄约，久不决；懿旨派惇亲王、醇亲王及同龢与潘祖荫每日在南书房看折件、电报，拟片进呈，取进止。至俄约改定，始止。八年，命充军机大臣。十年，法、越事起，同龢主一面进兵、一面与议，应有所备。又言：『刘永福不足恃，非增重兵出关不可』。旋与军机王大臣同罢，仍直毓庆宫。前后充会试总裁、顺天乡试考官，两蒙赐「寿」，加太子太保，赐双眼花翎、紫缰。尝请假修墓，传旨海上风险，命驰驿回京；恩眷甚笃。

　　二十年，再授军机大臣。懿旨命撤讲，上请如故，同龢善伺上意，得遇事进言。上亲政久，英爽非复常度；剖决精当，每事必问同龢，眷倚尤重。时日、韩起衅，同龢与李鸿藻主战，孙毓汶、徐用仪主和，会海、陆军皆败，懿旨命赴天津传谕李鸿章诘责之；同龢并言：太后意决不即和。归，荐唐仁廉忠赤可用；请设巡防处，筹办团防。于是命恭亲王督办军务，同龢、鸿藻等会商办理。上尝问诸臣：『时事至此，和战皆无可恃』！言及宗社，声泪并发、及和议起，同龢与鸿藻力争改约稿，并陈『宁增赔款，必不可割地』。上曰：『台湾去，则人心皆去；朕何以为天下主』！毓汶以前敌屡败对；上责以「赏罚不严，故至于此」！诸臣皆引咎。上以和约事，徘徊不能决，天颜憔悴。同龢以俄、法、德、三国谋阻割地，请展期换约，以待转圜；与毓汶等执争，终不能挽，和约遂定。明年，兼总理各国事务大臣。二十三年，以户部尚书协办大学士。

　　二十四年，上初召用主事康有为，议行新政；四月，朱谕：『协办大学士翁同龢，近来办事多不允协，以致众论不服；屡经有人参奏。且每于召对时，咨询事件，任意可否。喜怒见于词色，渐露揽权狂悖情状；断难胜枢机之任。本应查明究办，予以重惩；姑念其在毓庆宫行走有年，不忍遽加严谴。翁同龢着即开缺回籍，以示保全』。八月，政变作，太后复训政；十月，又奉朱谕：『翁同龢授读以来，辅导无方；往往巧藉事端，刺探朕意。至甲午年中东之役，信口侈陈，任意怂恿；办理诸务，种种乖谬，以致不可收拾。今春力陈变法，滥保非人；罪无可逭！事后追维，深堪痛恨！前令其开缺回籍，实不足以蔽辜。翁同龢着革职，永不叙用；交地方官严加管束』。

　　三十年，卒于家；年七十有五。宣统元年，诏复原官；后追谥「文恭」。

　　同龢久侍讲帏，参机务；遇事专断，与左右时有争执，群责怙权。晚遭谗沮，几获不测，遂斥逐以终。着有「瓶庐诗稿」八卷、「文稿」二十卷；其书法自成一家，尤为世所宗云。

　　--选自原书卷四四三（「列传」二二三）。

　　一百十

　　张之洞

　　张之洞

　　张之洞，字香涛；直隶南皮人。少有大略，务博览；为词章，记诵绝人。年十六，举乡试第一。同治二年，成进士。廷对，策不循常式，用一甲三名，授编修。六年，充浙江乡试副考官；旋督湖北学政。十二年，典试四川；就授学政。所取士，多隽才。游其门者，皆私自喜得为学涂径。

　　光绪初，擢司业；再迁洗马。之洞以文儒致清要，遇事敢为大言。俄人议归伊犁，与使俄大臣崇厚订新约十八条；之洞论奏其失，请斩崇厚、毁俄约。疏上，乃褫崇厚职，治罪；以侍朗曾纪泽为使俄大臣，议改约。六年，授侍讲；再迁庶子。复论纪泽定约执成见，但论界务，不争商务；并附陈设防练兵之策。疏凡七、八上。往者词臣率雍容养望，自之洞喜言事，同时宝廷、陈宝琛、张佩纶辈蜂起纠弹时政，号为「清流」。

　　七年，由侍讲学士擢阁学；俄授山西巡抚。当大祲后，首劾布政使葆亨、冀宁道王定安等黩货；举廉明吏五人。条上治晋要务；未及行，移督两广。

　　八年，法、越事起，建议当速遣师赴援，示以战意，乃可居间调解。因荐唐炯、徐延旭、张曜材任将帅。十年春，入觐。四月，两广总督张树声解任，专治军；遂以之洞代。当是时，云贵总督岑毓英、广西总督潘鼎新皆出督师，尚书彭玉麐治兵广东；越将刘永福者，故中国人，素骁勇，舆法抗。法攻越未能下，复分兵攻台湾，其后遂据基隆；朝议和战久不决。之洞至，言战事，气自倍；以玉麐夙着威望，虚己听从之。奏请主事唐景崧募健卒出关，与永福相犄角；朝旨因就加永福提督、景崧五品乡衔。炯、延旭亦皆已至巡抚，当前敌；被劾，得罪去，并坐举者。之洞独以筹饷、械劳，免议。广西军既败于越，朝旨免鼎新，以提督苏元春统其军；而之洞复奏遣提督冯子材、总兵王孝祺等皆宿将，于是滇、越两军合扼镇南关，殊死战；遂克谅山。会法提督孤技攻闽、浙，炮毁其坐船，孤拔殪。而我军不知法愿停战，廷议许焉；授李鸿章全权大臣定约，以北圻为界。叙克谅山功，赏花翎。之洞耻言和，则阴自图强。设广东水陆师学堂，创枪炮厂，开矿务局；疏请大治水师，岁提专款购兵舰；复立广雅书院：武备文事并举。十二年，兼署巡抚。于两粤边防控制之宜，辄多更置；着「沿海险要图说」上之。

　　在粤六年，调补两湖。会海军衙门奏请修京通铁路，台谏争铁路之害，请停办；翁同龢等请试修边地，便用兵；徐会澧请改修德州、济宁路，利漕运。之洞议曰：『修路之利，以通土货、厚民生为最大，征兵、转饷次之。今宜自京外芦沟桥起，经河南以达湖北汉口镇；此干路枢纽，中国大利所萃也。河北路成，则三晋之辙接于井陉、关陇之骖交于洛口。自河以南，则东引淮、吴，南通湘、蜀，万里声息，刻期可通。其便利有数端：内处腹地，无虑引敌；利一。原野广漠，坟庐易避；利二。厂盛站多，役夫、贾客可舍旧图新；利三。以一路控八、九省之衢，入货辐辏，足裕饷源；利四。近畿有事，淮、楚精兵，崇朝可集；利五。太原旺煤、铁，运行便，则开采必多；利六。海上用兵，漕运无梗；利七。有此七利，分段分年成之。北路责之直隶总督、南路责之湖广总督，副以河南巡抚』。得旨报可，遂有移楚之命。大冶产铁、江西萍乡产煤，之洞乃奏开炼铜厂汉阳大别山下，资路用；兼设枪炮钢药专厂。又以荆，襄宜桑、棉、麻、枲而饶皮革，设织布、纺纱、缫丝、制麻革诸局；佐之以堤工、通之以币政，由是湖北财赋称饶、土木工作亦日兴矣。

　　二十一年、中东事棘，代刘坤一督两江。至则巡阅江防，购新出后堂炮，改筑西式炮台；设专将、专兵领之，募德人教练，名曰「江南自强军」。采东西现制，广立武备、农工商、铁路、方言、军医诸学堂。

　　寻还任湖北。时国威新挫，朝士日议变法，废时文、改试策论；之洞言：『废时文，非废「五经」「四书」也；故文体必正、命题之意必严。否则，国家重教之旨不显，必致不读经文；背道忘本，非细故也。今宜首场试史论及本朝政法，二场试时务，三场以经义终焉；各随场去留而层递取之，庶少流弊』。又言：『武科宜罢骑射、刀石，专试火器。欲挽重文轻武之习，必使兵皆识字，厉行伍以科举』。二十四年，政变作；之洞先着「劝学篇」以见意，得免议。

　　二十六年，京师拳乱。时坤一督两江、鸿章督两广、袁世凯抚山东，要请之洞同与外国领事定保护东南之约；及联军内犯、两宫西幸，而东南幸无事。明年，和议成，两宫回銮；论功，加太子太保。以兵事粗定，乃与坤一合上变法三疏；其论中国积弱不振之故，宜变通者十二事、宜采西法者十一事。于是停捐纳，去书吏，考差役，恤刑狱，筹八旗生计，裁屯卫，汰绿营，定矿律、商律、路律、交涉律，行银圆，取印花税，扩邮政；其尤要者，则设学堂、停科举、奖游学，皆次第行焉。

　　二十八年，充督办商务大臣，再署两江总督。有道员私献商人金二十万为寿，请开矿海州；立劾罢之。考盐法利弊，设兵轮缉私；岁有赢课。明年，入觐；充经济特科阅卷大臣，厘定大学堂章程；毕，仍命还任。陛辞奏对，请化除满、汉畛域，以彰圣德、遏乱萌；上为动容。旋裁巡抚，以之洞兼之。三十二年，晋协办大学士。

　　未几，内召，擢体仁阁大学士；授军机大臣，兼筦学部。三十四年，督办粤汉铁路。

　　德宗暨慈禧皇太后相继崩，醇亲王载澧监国摄政；之洞以顾命重臣，晋太子太保。

　　逾年，亲贵寖用事，通私谒，议立海军；之洞言海军费绌可缓，立争之不得。移疾，遂卒，年七十三；朝野震悼，赠太保，谥「文襄」。

　　之洞短身巨髯，风仪峻整。莅官所至，必有兴作；务宏大，不问费多寡。爱才好客，名流文士争趋之。任疆寄数十年，及卒，家不增一亩云。

　　--选自原书卷四四四（「列传」二二四）。

　　一百十一

　　周家楣

　　周德润

　　周家楣

　　周家楣，字小棠；江苏宜兴人。咸丰九年进士，选庶吉士；散馆，改礼部主事，充总理各国事务衙门章京。

　　其时，教祸棘，四川总督骆秉章夙持正；外人以将军崇实易与、遇事辄就决之，数兴大狱，至杀平民二百人，勿之问。家楣上书执政，极言其害，请教案归总督裁决；卒如所言。各国相继换约，交涉益剧；枋事者多依违。家楣苦心经画，凡议觐礼、遣使臣、护侨民，皆委曲历久而后定。自日本窥台湾，海防亟；乃为策，先谋足以制日者。于是大学士文祥举立海军、造船舰、筑炮台、制枪械、采煤铁、招侨商及用人、筹饟诸端，折衷众说，属草议上之；累迁郎中、擢五品京堂。光绪改元，除太仆寺少卿，典四川乡试。越二载，迁顺天府府尹兼总理各国事务大臣。遭忧，去。服阕，署左副都御史，直总署如故。

　　八年，再授顺天府府尹。时吏治日弛，家楣自初莅，即奏增经费、劾污吏，练捕盗营，亲决狱讼，设通州良乡官车局、近畿教养义塾、善堂、留养局，增贡院号舍，扩金台书院，制孔庙祭器、乐器；及再任，益有兴革，郡中一切皆治办。九年，霪雨河溢，州邑吁菑亟；疏请帑，复募集银百余万。会关东大熟，劝募杂粮，亦获数万石恤饥困。明年春，大举工赈，浚京南凤河、京东北运河、武清宝坻两减河、宛平庞谷庄二十村沟洫。通州、涿州、霸州、保定堤坝决口，分助直、鲁工赈，皆巨万。佥谓京畿捄荒之政，为百年所未有云。

　　家楣方负时望，累兼署礼、户、兵三部侍郎，上意骎向用。既而恭亲王奕欣罢政，朝局一变。法、越事起，朝士激昂多主战。家楣以法强盛，不可轻敌；乃自具疏，略谓『法人肆扰海畺，台湾亟于战御；饟、械阻绝，敌以兵船十数游弋海口伺隙抵巇，各国且潜济之。台湾虽胜，与内地隔；越南得手，得一地、留一师，亦恐分兵致弱。今调停之说，发之自彼，权之在我；不得不别具深谋，欲禽先纵。至中国实能自强，转无战之可言：此大局之枢纽也』。疏上，自知其言不协时，曰：『吾终不以附和误国』。给事中孔宪瑴劾张荫桓泄漏机密，语连家楣及吴廷芬等；乃罢直总署，转通政使。

　　十三年，卒。顺天士民感其遗惠，请建通州专祠；诏允之。

　　周德润

　　周德润，字生霖；广西临桂人。同治六年进士，选庶吉士，授编修；迁司业，历侍读学士，充日讲起居注官。光绪八年，除少詹事。星变陈言，上修理政刑六事；再迁内阁学士。

　　十年，大学士左宗棠称疾，请解职；德润力言宗棠不宜去位，请旨责其引退之非，示以致身之义；称旨。当是时，言路发摅；德润先后劾巡抚李文敏、倪文蔚不职状，有直声。法、越构兵，倡救越议，数请力保藩封、速定战计，条列亟务十端、可危者八、不可和者五、宜用兵者七。又以防务不可岁月计，复请亟筹强边、积榖，以老敌师、操胜算。疏凡十余上，上数召见，嘉其谙边情，命行走总理各国事务衙门；两次请敕廷臣集议。未几，和议起，法人勒退兵，益索偿费。议者欲与之，德润持不可；谓『苟伤国体，即一介不可与。请定志，毋退缩』！已议款事棘，德润独具疏，略言『藩封可弃，犹谓非域中也；边界可分，犹谓非腹地也。商可通、兵可撤，犹谓守约、非背约也。五条外，横生枝节；若犹迁就，其何能国！请严拒之』。并陈和战机宜甚悉。上以单衔入告，乖和衷谊；罢直总署。及明诏与法宣战，德润遵旨覆陈台、越战计，力驳德璀琳、盛宣怀所拟和约；条列救台、复越六策，力主先战后和。复上安徽厘税、梧州关税积弊状；先后命大臣廉得实，设法整饬之，岁课赢数十万。明年，和议将成，德润胪举九事进，曰习勤苦，责疆吏，清内宄，募锐卒，杜中饱，会办北洋大臣宜分驻奉天海口，南北宜联一气，滇、粤宜筹善后，云南宜设机器局；上嘉焉。

　　时法使浦理燮等赴越，朝命德润诣滇治界务。德润率道员叶廷眷等出关，勘都龙、南丹、古林箐，缘南溪河至河口、保胜、蛮耗。十二年，与法使狄隆等论界线，以缘边二千余里议分五段，执志乘与争，更正没入越地三十余里、险要地四十里，复大赌咒河外苗塘子诸地数百里。踰岁，还；除刑部侍郎，督顺天学政。

　　十八年，卒；予优恤。

　　--以上选自原书卷四四九（「列传」二二九）。

　　一百十二

　　卫荣光

　　卫荣光

　　卫荣光，字静澜；河南新乡人。咸丰二年进士，选庶吉士，授编修。

　　九年，湖北巡抚胡林翼奏调赴军；随荆州将军多隆阿攻剿黄州各郡，转战入安徽，平贼垒百余，克太湖、潜山。捷入，以侍讲待简。林翼督师剿贼，荣光从，常以少击众；林翼卒，乃还京供职。道经新乡，适山东窜匪入境，遂与知县丁士选集团捍卫。同治元年，入都，补翰林院侍讲。明年，擢侍讲学士；疏陈剿匪、防河事宜。是年，授济东泰武临道，署山东盐运使、按察使。四年，捻首赖文光、张总愚窜山东，巡抚阎敬铭奏委荣光督办河防。荣光以贼无见粮，利速战；坚谕各军严守困贼。贼乘夜偷渡，荣光然炮击之；诸军继进，贼大败。六年，卸运使任，仍兼署按察。时贼势复振，巡抚丁宝桢督师出境，省城兵单饷竭；荣光募民团助守，贼屡逼城下，卒不能犯。旋以父忧，归。十二年，起江安粮道，署按察使。光绪元年，授安徽按察使；迁浙江布政使，护理巡抚。母忧，归。

　　服阕，授山西巡抚。八年，调江苏。台湾道刘璈被重劾，诏刑部尚书锡珍往按，复命荣光赴台会鞫。荣光言：『璈总营务，开支浮冒，罪当死。然其治事疏节阔目，政颇便民；故台地番民，至今有尸祝着。请从宽典』。其持法严而能恕，皆此类。

　　十二年，调浙江巡抚；再调山西。以疾，乞休。十六年，卒于家。

　　--选自原书卷四五四（「列传」二三四）。

　　一百十三

　　丁日昌

　　丁日昌

　　丁日昌，字禹生；广东丰顺人。以廪贡生治乡团，数却潮州寇。选琼州府学训导；录功，叙知县，补江西万安。善折狱；坐吉安不守，罢免。参曾国藩戎幕，复官。

　　李鸿章治军上海，檄主机器局；积勋至知府。江宁既下，除苏松太道；鸿章倚以办外交。事有钩棘，徐起应付，率皆就范。调两淮盐运使。淮盐故弊薮，至则禁私贩、纠贪使、鬯运道，岁入骤增。同治六年，擢布政使；授巡抚。江南戎烬后，庶政不缉；日昌集流亡、除豪猾。设月报词讼册、定钱漕科则；下其法各省。又以州、县为亲民官，疏请设局编刻牧令诸书。八年，奉敕训勉臣工；日昌条上六事，曰举贤才、汰虚冗、益廉俸、选书吏、输漕粟、变武科，言合旨要。遭忧，归。

　　光绪元年，起授福建巡抚，兼督船政；辞，不允。既莅事，会霪雨，城内水逾丈；躬散赈，口煦手拊，卵翼备至。全济灾民数十万，众感泣；佥曰：『活我者，丁中丞也』！时台湾生番未靖，遂力疾渡台。自北而南，所至扶服蚁伏。惟凤山辖境悉芒社及狮头、龟纹诸社素梗化，遣兵讨平之；为立善后章程，皆遵约束。中路水、埔六社不谙树艺，雇汉民代耕，谓之租贌。复令有司计口给银、米，教之耕作；广设义学，教之识字。又罢台属渔户税，拟筑铁路、开矿产、移关税厘榷、造船械，台民渐喁喁望治矣。还闽，移疾去；吏民啼泣遮道。四年，疾稍闲，被命赴福州理乌石山教案。先是，道光间，英人就山筑室传教；疆吏不能争，以「山在城外」饰词入告。厥后占地愈广，闽人忿几酿变。日昌抚闽，与力争，议易以城外电局空地；未及行，遽解职，英人占如故。闽人不能忍，聚众毁教堂，英使责难亟；至是，命日昌往按。钩稽旧案，获教士侵地左证，与英领事往复诘辩，卒徙教堂城外；闽人镵石刊绩焉。逾岁，还里。

　　明年，诏加总督衔，令驻南洋会办海防，水师统归节度；复命充兼理各国事务大臣。以疾辞，不许。八年，卒；恤如制。

　　日昌性孝友。抚吴日，母黄年九十矣，迎养署中，孺慕如儿时。兄寝疾，药膳躬侍；兄止之，则引李绩焚须事为喻。好藏书，成「持静斋书目」五卷；世比之范氏天一阁、黄氏百宋一廛云。子五人；惠康最着，好学，多泛览，有「丁征君遗集」。

　　--选自原书卷四五五（「列传」二三五）。

　　一百十四

　　何璟

　　张兆栋

　　何璟

　　何璟，字小宋；广东香山人。父曰愈，见「循吏传」。

　　璟，道光二十七年进士，选庶吉士，授编修；转御史。咸丰七年，英人陷广州，总督叶名琛获谴，罢。而巡抚柏贵等罪相埒，谴弗及，时论哗然；璟乃分别上其谬误状。明年，英舰入津沽，疏陈战守要略；先后抗论外务，疏凡八上。迁给事中。

　　十年，出为安徽庐凤道。同治二年，迁按察使。捻至，与总兵喻吉三随方应御，寇不得逞。四年，晋湖北布政使。逾岁，到官；值黄陂饥，嗛民就食江汉，便宜发帑金济之。

　　九年，擢福建巡抚；历山西、江苏，遭父忧。

　　服阕，起闽浙总督。光绪三年，备日本议起，治海防，饬戎政。其夏，患水祲，日坐城上督拯难民，凡阅七昼夜，醵金恤之。水退，浚洪塘江，导交流入海；后患稍杀。五年，兼署巡抚。时日本议废琉球，数以兵舰浮闽、沪；璟以台湾地当要冲、基隆尤扼全台形胜，乃调集轮舶、增募兵勇、建筑炮台，备不虞。九年，法、越事起，海防戒严；璟令总兵张得胜等分扼诸郡、提督孙开华等分扼台澎，并檄杨在元署台湾镇助防守。明年，又上福、厦、台益船募卒状；上皆勖厉之。已而会办军务张佩纶至，事皆专决，视璟等若属吏；又严劾在元贪谬，璟坐疏忽，干吏议。以是益畏事之，不敢为异同；佩纶调舟师卫船局，璟亦以炮布衙署自卫。廷旨以闽事亟，谆谆谕固守。逮战书至，璟告佩纶曰：『明日法人将乘潮攻马尾矣』！佩纶弗听，舟师大挫。璟欲驰援，而临浦无舟可济；株守省城，卒致闽事日坏。然犹左袒广勇，虽逃不问；颇为时訾议。乃飞章自劾，而廷旨已先召还京。寻御史亦劾其阘冗，部议褫职。

　　十四年，卒。

　　张兆栋

　　张兆栋，字友山；山东潍县人。道光二十五年进士，铨刑部主事；累迁郎中，出知陕西凤翔府。莅事三月而回寇窃发，乃募乡勇捍之。无何，城被围，寇且掘长濠图久困；兆栋晨夕登陴，慰劳守者。寇轰溃西南城，蚁附上；兆栋躬冒矢石，战甚力，寇不得逞，益固结绅民誓坚守。阅十有六月，援师至，围始解；超授四川按察使。

　　咸丰四年，调广东，迁布政使。左宗棠治军嘉应，馈餫阻绝；兆栋殚心筹划，给食不乏。历安徽、江苏，皆称职。九年，擢漕运总督。时运河久废不缉，兆栋虑海警阻漕，为上治河济运状；称旨。

　　十一年，再调广东。粤俗咾博，闱姓害尤烈；疏请禁止，报可。而总督英翰曲徇商人，请驰其禁；兆栋劾之，落职。遂兼摄总督事，禁益严。终其任，粤吏无敢言闱姓者。光绪四年，母忧，归。

　　服阕，起福建巡抚。十年，法、越事起，法舰窥台、闽，张佩纶衔命会办闽防军务；兆栋畏其焰，曲意事之，日谒如衙参。佩纶虚饰胜状，诏发万金犒兆栋军。兆栋且疏劾大员谋遁，意指何璟也；朝旨令据实以闻。已而事亟，己亦微服匿民间数日；略定，复出任事。璟罢，兆栋兼总督。朝廷论马尾失守罪，褫职。

　　十三年，卒于闽。宣统元年，复官。

　　--以上选自原书卷四六五（「列传」二四五）。

　　一百十五

　　孙开华（朱焕明、苏得胜、章高元）

　　孙开华（朱焕明、苏得胜、章高元）

　　孙开华，字赓堂；湖南慈利人。少从军，从鲍超援江西，战九江小池口，伤右臂；援湖北，再被创。池驿之役，夹击败敌；积勋至守备。同治初，转战院、赣间；迁副将。克句客、金坛，赐号「擢勇」巴图鲁。以次攻金溪、南丰、新城、宁都、瑞金，并下之；晋总兵。广东嘉应乱，败贼黄沙嶂，降者十余万；擢提督。五年，除漳州镇总兵；仍北行追捻入楚。其秋，赴本官；总督文煜累疏荐其才。

　　十三年，总督李宗羲治江防，设霆庆、霆汇诸营。厦门与台、澎对峙，势险要；开华以超旧将，被命治厦门海防。募勇成「捷胜军」，赴台北苏澳营办开山；诏署陆路提督。光绪二年，率师东渡；顿基隆，顾北路。其时后山阿绵、纳纳社番畔服靡恒，开华领所部抵成广澳量地势、察番情，进驻水母丁。悍番分路迎拒，开华麾军鏖战，阵斩数人，余败溃。师入高崁，直捣其巢，溃番并入阿绵。其地水湍急，耸巘巉岗，炮台错列，备奥岨；开华轰系之，纵以火箭。复绕道攻其后，番骇走，遂克之；禽其魁马腰兵等，枭于市。九日三捷，论功赏黄马褂。四年，霆庆军统将宋国永卒，开华接统其众。会加礼宛、中老耶畔据鹊子城，师攻不克；总督何璟以军事棘，令开华进新城，许便宜行事。开华浮战舰入，自花黎袭攻后山背，四日悉夷诸社，斩二百数十级；番乞款，缚姑乳斗玩以献，置之法。台北平，被赏赉。明年，内渡，再署提督。秋，复渡台。

　　九年，回任；已复出办台北防务。十年，法人来犯，时刘铭传主军事--铭传故淮军宿将，知开华干略，檄守沪尾。初，法舰八艘至；开华度其必登岸，令诸将分伏炮台后，露宿以待。部署甫定，而敌弹雨坌，烟焰翳天，偪台而前；开华见势猛，分路截击，自夜至午却而复前者数四。台既毁，短兵接战；开华锐身入，手刃执旗卒，夺其旗以归。诸军士见之，气益奋，斩馘二千余级；法人遁走--欧洲诸国，以失国旗为至辱。捷入，予世职，拜帮办军务之命。和议成，还本官；旋予实授。

　　十九年，卒；谥「壮武」。子道仁，亦官福建提督。

　　同时守沪尾者，朱焕明为最着。焕明，籍安徽合肥。初从铭军征粤寇，积功至游击。平东捻，迁副将。西捻犯畿疆，蹑之沧州、德平，战数利；晋总兵。

　　光绪元年，台湾生番骚动，从唐定奎往讨，连破竹坑山、内外狮头；擢提督。

　　法越之役，法军分道犯沪尾，焕明当北路，被重创，战益力；开华直入，击退之。

　　旋移师台北，平番社。军嘉义，鹿港土寇数千薄城，焕明率三百人与战，殒于阵。事闻，附祀定奎祠。

　　苏得胜，亦籍合肥。从铭军讨捻，积功至游击。战常陷坚，赐号「励勇」巴图鲁，屡迁提督。

　　法舰寇台湾，从铭传守台北。战基隆，大捷；记名海疆总兵，更勇号曰「西林」。沪尾告警，铭军回援，于是基隆再失。逮沪尾既复，得胜还驻六堵，规基隆。全军会月眉山，曹志忠将左、刘朝佑将石、得胜居中；敌至，左路击却之。逾岁，法益兵攻志忠营，得胜领数百人往援；战失利，提督梁善明阵亡，右师亦溃，月眉复不守。而得胜已先营六堵，筑城十余里，诸军获安。相持月余，和议成，始开港。

　　旋补建宁镇，仍留防沪尾。数剿生番，感瘴成疾。光绪十六年，卒于军。妻徐氏，绝食殉焉。恤如制，妻获旌。

　　章高元，亦合肥人。初入淮军，累至副将。铭传檄为骑旅先锋，转战鲁、皖。安邱之役，以功擢总兵，赐号「奇车」巴图鲁。

　　征台湾，晋提督。法、越事作，署澎湖镇总兵；铭传檄援沪尾。沪尾、基隆既复，论功更勇号「年昌阿」，除登莱青镇。

　　中、日失和，诏赴前敌，驻盖平。日军来攻，战挫，遂退。德军舰袭胶澳，被幽；旋脱归，称疾罢。

　　拳乱作，起署天津镇；徙重庆，以病免。卒，年七十一。

　　--选自原书卷四六六（「列传」二四六）。

　　一百十六

　　邓世昌

　　刘步蟾

　　邓世昌

　　邓世昌，字正卿；广东番禺人。少有干略；尝从西人习布算术。既长，入水师学堂，精测量、驾驶。

　　光绪初，管「海东云」舰，檄循海口。日本窥台湾，扼澎湖、基隆诸隘；补千总，调管「振威」舰。以捕海盗，迁守备。李鸿章治海军，高其能，调北洋；从丁汝昌赴英购铁舰，益详练海战术。八年，朝鲜内乱，复从汝昌泊仁川，为吴长庆陆军后距。事宁，迁游击，赐号「勃勇」巴图鲁；管「扬威」快舰，往来天津、朝鲜。冬寒冰冱，巡视台、厦海防。寻充「经远」、「致远」、「靖远」、「济远」四船营务处，兼「致远」管带。

　　十四年，台湾生番畔，以副将从汝昌往讨，战埤南，毁其碉寨；擢总兵。时定海军经制，借补中军副将，而以汝昌为提督；其左、右翼总兵，则闽人林泰曾、刘步蟾也。汝昌故不习海战，威令不行；独世昌以粤人任管驾，非时不登岸，闽人咸嫉之。

　　二十年夏，日侵朝，绝海道；鸿章令「济远」、「广乙」两船赴牙山。遇日舰，先击「广乙」，受殊伤；轰「济远」，都司沈寿昌、守备杨建章、黄承勋中炮死。「济远」逃，日舰追之，管事方柏谦竖白帜；追益亟，有水手发炮击之，折日舰瞭楼；柏谦虚张胜状，退塞威海东、西两口。世昌愤，欲进兵；汝昌尼其行，不果。已而日舰集大连湾，窥金州；我国海军乃大发，泊鸭绿江大东沟，以铁舰十当敌舰十有二。汝昌乘「定远」居中，列诸船左右，张两翼；日舰鱼贯进，据上风。汝昌令轰击，距远不能中。日舰小，运棹灵，倏分倏合，弹雨坌集；「定远」被震，大纛仆。世昌见帅旗没，虑军心摇，亟取「致远」纛竖之。战良久，「定远」击沈其「西京丸」，我之「超勇」毁焉--世昌乘「致远」，最猛鸷，与日舰「吉野」、「浪速」相当；「吉野」，日舰之中坚也。战既酣，「致远」弹将罄，世昌誓死敌。将士知大势败，阵稍乱；世昌大呼曰：『今日有死而已！然虽死而海军声威弗替，是即所以报国也』。众乃定。世昌遂鼓轮怒驶，欲猛触「吉野」与同尽，中其鱼雷，锅裂船沈。世昌身环气圈，不没；汝昌及他将见之，令驰救；拒弗上，缩臂出圈，死之。其副游击陈金揆，同殉；全船二百五十人，无逃者。「经远」管带总兵林永升、「超勇」管带参将黄建寅、「扬威」管带参将林履中，并殒于阵。事闻，世昌谥「壮节」，余皆优恤。

　　世昌既死，诸船或沈、或逃，遂不复成军。世昌临战以忠义相激厉，死状尤烈；世与左宝贵并称「双忠」云。永升等，「忠义」有传。

　　刘步蟾

　　刘步蟾，侯官人。幼颕异，肄业福建船政学堂；卒业，试第一。隶「建威」船，徼循南北洋，资实练。同治十一年，会考闽、广驾驶生，复冠其曹。自是，巡历海岸河港，所莅辄用西法测量；台湾地势、番部风土，尤谙习，为图说甚晰。

　　光绪改元，赴欧学枪炮、水雷诸技。还，留福建，叙守备。以丁宝桢、李鸿章论荐，擢游击，会办北洋操防。十一年，赴德国购「定远」舰。维时海军初立，借才异地，西人实为管带，步蟾副之。已而西人去，颇能举其职。十四年，以参将赴欧领四快船归，迁副将，赐号「强勇」巴图鲁；擢右翼总兵。

　　二十年，中、日战起，海军浮泊大东沟；日舰至，督摄诸艺士御之。鏖战三时许，沈敌舰三艘；运送铭军八营，得以乘间登岸。论功，晋记名提督，易其勇号曰「格洪额」。明年，战威海，中弹死。

　　步蟾通西学，海军规制多出其手。顾喜引用乡人，视统帅丁汝昌蔑如也；时论责其不能和衷，致偾事。然华人明海战术，步蟾为最；先虽败挫，杀敌甚众。上嘉其忠烈，诏优恤。

　　其左翼总兵林泰曾，亦籍侯官，同为船政学堂卒业生；管「镇远」。战大东沟，发炮敏捷，士卒用命，扑救火弹甚力，机营炮位无少损；赐号「霍春助」巴图鲁。驶还威海，舰触礁受伤，愤恨蹈海死。副将左翼中营游击杨用霖、广东大鹏协右营守备黄祖莲，并殉焉。优恤，各如制。祖莲等，「忠义」有传。

　　--以上选自原书卷四六七（「列传」二四七）。

　　一百十七

　　唐景崧

　　刘永福

　　唐景崧

　　唐景崧，字维卿；广西灌阳人。同治四年进士，选庶吉士，改吏部主事。

　　光绪八年，法、越事起，自请出关招致刘永福；廷旨交岑毓英差序。景崧先至粤，谒曾国荃；韪其议，资之入越。明年，抵保胜；见永福，为陈三策，谓『据保胜十州，传檄而定诸省；请命中国，假以名号，事成则王：此上策也。次则提全师击河内，中国必助之饟。若坐守保胜，事败而投中国：策之下也』。永福从中策，战纸桥，敌溃；为作檄文布告内外。檄出，远近争响应。越嗣君为法胁，莫能自振；景崧乘间劝内附。永福意犹豫，景崧曰：『子能存亡继绝，即所以报故主也。且阮福时已薨，无「背主」嫌』永福意稍动；于是广招戎幕，谋大举。上念景崧劳，赏四品衔。景崧上书，言『越南半载之内，三易国王；欲靖乱源，莫如遣师直入顺化，扶翼其君以定人心。若不为藩服计，不妨直取为我有，免归法夺。否则，首鼠两端，未有不败者也』。十年，驻兴化。会北宁告急，毓英令景崧导永福往援。初，桂军黄桂兰等方守北宁，刘团被困山西，坐视不救；永福憾之深。至是，景崧力解之，始往；并劝桂兰离城择隘而守，弗听。景崧轻骑入谅山，与徐延旭量战守；适扶良警，请还犒刘军。行至郎甲，涌球陷，阻弗达；回谅，谓延旭曰：『寇深矣！亟宜收溃卒，定人心；备糗粮、集军械，分兵守险以保兹土』。于是令综前敌营务，阨巴塘岭；敌再至，再却之，广军气稍振。会张之洞令其募勇入关，乃编立四营，号「景」字军，为规越广军之一；朝廷赏加五品卿。景崧遂取道牧马，行千二百里；箐壑深岨，多瘴厉，人马颠陨不可称计。既至，数挫敌锋。毓英高其能，复以潘德继滇军属之，兵力乃益厚；进顿三江口。逾月，法人攻刘军吴凤典营；景崧率谈敬德驰救，大捷。敌既退，遂先薄宣光。城外地故荒服，乃督军开山斩道；首龙州、讫馆司，创设台站，滇、桂道始达。已而，军其南门。敌开壁出荡，疾击之，逼城而垒；枪弹雨坌，攻益力。是时天霪雨，滇馈绝，吏士无人色。逾岁，滇军丁槐攻城，桂军虽饥疲，然犹据山巅轰击；法人殊死斗，不可败。毓英虑其断后援，令勿拚孤注；于是退顿牧马。有旨罢战，遂入关。论宣光获胜功，赏花翎，赐号「霍伽春」巴图鲁；晋二品秩，除福建台湾道。十七年，迁布政使。

　　二十年，代邵友濂为巡抚。台湾自设巡抚，首任刘铭传治台七年，颇有建设（详「铭传传」）。铭传去，友濂继之；丈地清赋、改则启征，迭平番乱，建基隆炮台。及景崧莅任，日、韩启衅，亟起筹防。永福方镇南澳--景崧自与永福共事，积不相能，乃徙永福军台南，而自任守台北。未几，而李文奎变作--文奎，故直隶匪，从淮军渡台，居景崧麾下为卒；有副将余姓者，缘事再革之。文奎忿甚，即抚署前斩其头。护勇内应，争发枪，将入杀景崧；景崧出，叛卒见而怖之，敛刃立，并告「无事」。景崧慰之，翻令文奎充营官，出驻基隆。于是将领多离心，兵浸骄不可制。割台议起，主事邱逢甲建议自主，台民争赞之；乃建民国，设议院，推景崧为总统。和议成，抗疏援「赎辽」先例，请免割，不报；命内渡。台民愤，乃决自主；制蓝旗，上印绶于景崧--鼓吹前导，绅民数千人诣抚署。景崧朝服出，望阙谢罪；旋北面受任，大哭而入。电告中外，有「遥奉正朔，永作屏藩」语。置内部、外部、军部以下各大臣。命陈季同介法人求各国承认，无应者。无何，日军攻基隆，分统李文忠败溃。景崧命黄义德顿八堵，遽驰归，诡言「狮球岭已失，八堵不能军，且日人悬金六十万购总统头；故还，防内乱」。景崧不敢诘也。是夜，义德所部哗变。平旦，日军果占狮球岭，溃兵争入城；城中大惊扰，乱。客勇、士勇互仇杀，尸遍地，总统府火发。景崧微服挈子遁，附英轮至厦门；时立国方七日也。

　　二十八年，卒。

　　刘永福

　　刘永福，字渊亭；广西上思人；本名义。幼无赖，率三百人出关；粤人何均昌据保胜，即取而代之。所部皆黑旗，号「黑旗军」。

　　同治末，法人陷河内；法将安邺构越匪黄崇英谋占全越，拥众数万，号「黄旗」。越王谕永福来归，永福遂绕驰河内，与法人抗；设伏以诱斩安邺，覆其全军。法人大举入寇，永福军濒挫；越人惧，乃行成，而授永福为三宣副提督，辖宣光、兴化、山西三省。设局保胜，榷厘税助饟。有黄佐炎者，越驸马，以大学士督师；永福数着战功，匿不闻，永福衔之。越难深，国王责令佐炎发兵，六调永福，不至；然越王始终思用之。光绪七年，法人藉词前约，互市红河，胁越王逐永福；越王佯调解而阴令勿徙。法大怒，逾岁入据河内；永福愤，请战，出驻山西。径谅山，谒提督黄桂兰，迄援助。会唐景崧至，面陈三策；永福曰：『微力不足当上策，中策勉为之』。朝旨赏十万犒军，永福入赀为游击。战怀德纸桥，阵斩法将李威利；越王封一等男。既又败之城下，法人决堤掩其军；越人具舟拯之出，退顿丹凤。与法人水陆相持，苦战三日，部将黄守忠攻最力。敌大创，乃浮舰攻越都，悬万金购永福。越乞降，永福欲退保胜，黑旗军皆愤懑；守忠自请以全师守山西，「功不居、罪自坐」，永福乃不复言退。无何，闻法军至，遂出驻水田中而军已罢困；及战，大溃，退保兴化。九年，法人要议越事，岑毓英力言土寇可驱，永福断不宜逐；上韪之，命永福相机规河内，并济以饷。十年，毓英次嘉喻关，永福往谒；毓英极优礼之，编其军为十二营。法人闻之，改道犯北宁；永福驰援，径永祥、金英，法教民阻梗，击却之。比至，粤军已大溃，永福夺还扶朗、猛球炮台。俄，北宁失，力不支，再还与化；复以粮餫艰阻，改壁文盘洲大滩，候进止。毓英奏言：『永福为越官，守越地，分所应为。若畀以职，将来边徼海澨皆可驱策』。于是擢提督，赏花翎；而李鸿章坚持和议，犹责其骚动。已和局中变，上令永福军先进。法人扰宣光，永福窖地雷待之，连日隐卒以诱，敌不敢出；复徙营偪城，三战皆利。敌援至，毓英遣水师泝河而上，永福夹流截击，夺其船二十余■〈木〈灾上攵下〉〉，斩馘数十级，法人愕走。逾月，法舰入同章，毓英遣将分伏河东西，永福居中策应；两岸轰击，败之，复以全力阨河道。十一年，法军攻左域，守忠失同章不守，诸军败挫，永福退浪泊。停战诏已下未至，犹大捷临洮。论胜、宣、临功，赐号「依博德恩」巴图鲁。和议成，法人要逐如故。张之洞令永福驻思钦，不肯行；景崧危词胁之，勉归于粤，授南澳镇总兵。

　　二十年，中日衅起，命守台湾；增募兵，仍号「黑旗」。景崧署巡抚，徙其军驻台南。及台北陷、景崧走，台民以总统印绶上永福；永福不受，仍称「帮办」。日舰驶入安平口，击沈之。攻新竹，相持月余，兵疲粮绝；水福使使如厦门告急，并电缘海督、抚乞助饷，无应者。而台南土寇为内间，引日军深入，破新化、陷云林、掇苗栗、轰嘉义；孤城危棘，永福犹死守。日台湾总督桦山资纪贻书永福，劝其去；峻拒之。日军乃大攻城，城陷，永福亡匿德国商轮；日军大搜，不获。内渡后，诏仍守钦州边境。后卒于家。

　　永福骨瘦柴立，而胆气过人；重信爱士，故所部皆尽死力云。

　　论曰：清初平定台湾，用兵数十载，始入版图。甲午议和，遽许割让，天下莫不同愤焉。台民奋起，拥景崧为总统，建号「永清」，此实国民自立之始；七日遽亡！景崧初说永福王越，乃自为之，竟不可以终日。「虽有知慧，不如乘势」；岂不然哉！永福战越，名震中外；谈「黑旗军」，辄为之变色。及其渡台，已多暮气；景崧又不与和衷，卒归同败！此不仅一隅之失也。惜哉！

　　--以上选自原书卷四七○（「列传」二五○）。

　　一百十八

　　聂士成

　　聂士成

　　聂士成，字功亭；安徽合肥人。初从袁甲三甲讨捻，补把总。同治初，改隶淮军。从刘铭传分援江、浙、闽、皖，累迁至副将。东捻败，赐号「力勇」巴图鲁，擢总兵。西捻平，晋提督。

　　光绪十年，法人据基隆，率师渡台湾，屡战郄敌。还北洋，统庆军驻旅顺。

　　十七年，海军大阅礼成，晋头品秩，调统芦台淮、练诸军。击热河朝阳教匪，禽斩其酋杨悦春；赏黄马褂，易勇号曰「巴图隆阿」。明年，授山西太原镇总兵，仍留芦台治军。请单骑巡边，历东三省、俄罗斯东境、朝鲜八道，图其山川阨塞，着「东游纪程」。

　　踰岁，日、韩乱起，随提督叶志超军牙山。闻「高升」兵舰毁，语志超曰：『海道梗，牙山不可守。公州背山面江，势便利』。从之。士成乃先诸军发。次成欢，遇伏，迷失道，吏士无人色；士成见二鹤立冈阜，语众曰：『彼处无隐兵也』！遂出险，往就志超。志超已弃公州行，追及之。士成议趋平壤，合大军；而鸿章檄令内渡。以故平壤陷，得免议；志超逮问。宋庆接统诸军，遣士成守虎山。未几，铭军溃，诸军皆走；士成犹悉力以御。日军大集，力不支，退扼大高岭。是时辽西危棘，士成请奇兵出敌后，截其餫道；诸帅不从。乃自率师偪雪里站而阵。除夕，置酒饮将士，预设伏以待；日军果来袭，大败之分水岭，斩日将富刚三造。优诏褒勉，授直隶提督。和议成，还驻芦台。北洋创立武卫军，改所部三十营为前军，与宋庆、董福祥、袁世凯并为统帅。庆、福祥用旧法训练，世凯军仿日式，士成军则半仿德式；是为武卫四军。

　　二十六年，拳匪乱，戕总兵杨福同；命士成相机剿办。匪焚黄村、郎坊铁轨，士成阻止之，弗应；击杀数十人。其党大恨，诉诸朝；朝旨诃责士成。时匪麕集天津，可二万；遇武卫军，辄诟辱。士成检勒部下，毋妄动。荣禄虑激变，驰书慰解之；士成覆书曰：『匪害民，必至害国。身为提督，境有匪不能剿，如职何』！乃郁郁驻杨村观变。会英、法诸国联军至，士成三分其军：一护铁路、一留芦台，而自率兵守天津。连夺陈家沟、跑马厂、八里台，径攻紫竹林，喋血八昼夜。敌来益众，燃毒烟炮，我军稍郄；士成立桥上，手刃退卒，顾诸将曰：『此吾致命之所也！逾此一步，非夫矣』！遂殒于阵，肠胃洞流。诏赐恤。阅二载，以世凯言，赠太子少保，谥「忠节」，建专祠。

　　--选自原书卷四七四（「列传」二五四）。

　　一百十九

　　吴三桂（耿精忠、尚之信、孙延龄）

　　吴三桂（耿精忠、尚之信、孙延龄）

　　吴三桂，字长伯；江南高邮人，籍辽东。父襄，明崇祯初，官锦州总兵。

　　三桂以武举，承父荫，初授都督指挥。襄坐失机，下狱；擢三桂总兵，守宁远。洪承畴出督师，合诸镇兵，三桂其一也；师攻松山，三桂战败，夜引兵去。松山破，承畴降；三桂坐镌三秩，收兵仍守宁远。三桂，祖大寿甥也；大寿既降，太宗令张存仁书招三桂，不报。

　　顺治元年，李自成自西安东犯，太原、宁武、大同皆陷；又分兵破真定。庄烈帝封三桂平西伯，并起襄提督京营，征三桂入卫。宁远兵号五十万，三桂简阅步骑，遣入关；而留精锐，自将为殿。三月甲辰，入关；戊申，次丰润。而自成已以乙巳破明都，遣降将唐通、白广恩将兵东攻滦州；三桂击破之，降其兵八千，引兵还保山海关。自成胁襄以书招之，令通以银四万犒师，遣别将率二万人代三桂守关，三桂引兵西。至滦州，闻其妾陈为自成将刘宗敏掠去，怒；还，击破自成所遣守关将。遣副将杨坤、游击郭云龙上书睿亲王乞师；王方西征，次翁后，三桂使至，明日进次西拉塔拉，报三桂书，许之。自成闻三桂兵起，自将二十万人以东，执襄置军中，复遣所置兵政部尚书王则尧招三桂；三桂留不遣。越四日，王进次连山，三桂又遣云龙赍书趣进兵。师夜发，踰宁远，次沙河；明日，距山海关十里。三桂遣逻卒报自成将唐通出边立营；王遣兵攻之，战于一片石，通败走。又明日，师至关，三桂出迎；王命设仪仗、吹螺，偕三桂拜天。毕，三桂率部将谒王，王令其兵以白布系肩为识，前驱入关。自成兵横亘山海间，列陈以待；王令诸军向自成兵而陈，三桂兵列右翼之末。陈定，三桂先与自成兵战，力斗数十合。及午，大风尘起，咫尺莫能辨；师噪风止，武英郡王阿济格、豫郡王多铎以二万骑自三桂陈右突入，腾跃摧陷。自成方立马高冈观战，诧曰：『此满洲兵也』！策马下冈走；自成兵夺气奔溃，逐北四十里。即日，王承制进三桂爵平西王，分马步兵各万隶焉；令前驱逐自成。三桂执则尧送王所，命斩之。自成至永平，杀襄，走还明都；屠襄家，弃明都西走。命三桂从阿济格逐自成；至庆都，屡战皆胜；自成走山西，乃还师。

　　世祖定京师，授三桂平西王册印，赐银万、马三。明福王由崧称帝南京，使封三桂蓟国公，又遣沈廷扬自海道运米十万、银五万犒师；三桂不受。寻遣其侍郎左懋第、都督陈洪范等使于我，复赍银币劳三桂；三桂仍辞不受。寻命英亲王阿济格为大将军，西讨自成；三桂率所部从，自边外趋绥德。二年，克延安、鄜州、进攻西安；自成以数十万人迎战，三桂督兵奋击，斩数万级。自成出武关南走，师从之；自襄阳下武昌，自成走死。师复东，徇九江。八月，师还，赐绣朝衣一袭、马二；命进称「亲王」，出镇锦州，所部分屯宁、锦中右、中后、中前、前屯诸地。三桂疏言：『丁给地五晌，各所房屋灰烬，地土硗薄，诸增给』！并为坤、云龙及诸将吴国贵、高得捷等请世职，属吏童达行等乞优擢。又以父襄、母祖氏、弟三辅并为自成所杀，疏乞赐恤：并如所请。三桂辞亲王，下部议，许之。三年，入觐；赐银二万。

　　五年，命与定西将军墨尔根侍卫李国翰同镇汉中。六年，明宗室朱森滏攻阶州，三桂与国翰督兵击斩之。有王永强者为乱，破延安、榆林等十九州岛县，延绥巡抚王正志、靖远道夏时芳死之；复陷同官、定边、花马池。三桂督兵克宜君、同官，击斩七千余级；进克蒲城、宜川、安塞、清涧诸县，诛永强所置吏；定边、榆林、府谷皆下。八年，入觐；赐金册印。

　　时明桂王由榔称帝，居南宁。张献忠将孙可望、李定国等皆降于明，率兵扰川北诸郡县；命三桂偕国翰率师讨之。九年七月，三桂与国翰遣兵西抚漳腊、松潘，东拔重庆，进攻成都；明将刘文秀弃城走。复进克嘉定，驻军绵州。文秀及王复臣复自贵州向四川，招猓猡为助，陷重庆，进破叙州；三桂屡战不利。文秀、复臣围巡按御史郝浴于保宁，浴趣三桂等赴援；击斩复臣，文秀引兵走。浴疏劾三桂拥兵观望状；三桂摘疏中「亲冒矢石」语劾浴冒功，浴坐谪徙。三桂叙功，岁增俸千。子应熊尚主，为和硕额驸；授三等精奇尼哈番，加少保兼太子太保。十四年，可望反明，攻由榔；定国御之。可望败，走长沙，来降。诏授三桂平西大将军，与国翰率师徇贵州。时大将军罗托、经略洪承畴等出湖南，将军卓布泰等出广西，三道并进。三桂等发汉中，道保宁、顺庆，次合州，破明兵，收江中战舰；定国遣其将刘正国、杨武守三坡、红关诸隘。石壶关者，尤险峻；明兵阻关。三桂令骑兵循山麓、步兵陟其颠，以炮发其伏；明兵骛溃，遂下遵义、克开州。会罗托等已克贵阳，卓布泰亦自都匀、安远入，信郡王多尼将禁旅至；国翰还师遵义，寻卒。三桂驰与罗托等会于平越杨老堡，议分道进兵。三桂自遵义出天生桥，闻白文选据七星关，遂绕出乌撒土司境，次沾益；多尼师进曲靖，败文选；卓布泰师进罗平，败定国。十六年正月，由榔奔永昌。二月，三桂与尚善、卓布泰合军克云南会城；破文选玉龙关，取永昌，由榔走缅甸。师渡潞江，定国设伏磨盘山；诇知之，分八队迎击，斩杀过半，取腾越。追至南甸，乃振旅自永昌、大理、姚安还；明将马宝、李如碧、高启隆、刘之复、塔新策、王会、刘偁、马惟兴、杨武、杨威、高应凤、狄三品等及景东、蒙化、丽江、东江、东川、镇雄诸土司先后来降。多尼、卓布泰等师还，留固山额真伊尔德、卓罗等分军驻守；而诏三桂镇云南，命总管军民事，谕吏、兵二部「云南将吏听三桂黜陟」。定国求出由榔缅甸，军孟良；元江土司那嵩与降将高应凤举兵应定国。三桂督兵自石屏进围元江；逾月，击斩应凤，嵩自焚死，收其地为元江府。十七年，户部疏言：『云南俸饷岁九百余万，议檄满洲兵还京，裁绿旗兵五之二』。三桂谓「边疆不宁，不宜减兵力」。是时，三桂已阴有异志；其藩下副都统杨申说以先除由榔，绝人望。三桂乃疏言：『前者密陈进兵缅甸，奉谕「若势有不可，慎勿强；务详审斟酌而行」。臣筹划再三，窃谓渠魁不灭，有三患、二难：李定国、白文选等分住三宣、六慰以拥戴为名，引溃众肆扰，其患在门户。土司反复，惟利是趋；一被煽惑，遍地烽起，其患在肘腋。投诚将士尚未革心，万一边关有警，若辈乘隙而起，其患在腠理。且兵粮取之民间，无论各省饷运愆期；即到滇召买，民方悬磬，米价日增，公私交困：措粮之难如此。年年召买，岁岁输将；民力既尽，势必逃亡：培养之难又如此。惟及时进兵，早收全局，乃救时之计』。下议政王大臣会户、兵二部议；令学士麻勒吉、侍郎石图如云南，谘三桂机宜。乃决策进兵，命内大臣爱星阿为定西将军，率禁旅南征；三桂所部五丁出一甲、甲二百置佐领--积数十佐领，以吴应麒、吴国贵为左右都统分统之。七月，三桂疏请部勒降兵，分置十营--营千二百人，以降将为总兵；马宝、李如碧、高启隆、刘之复、塔新策将「忠勇」五营，王会、刘偁、马惟兴、杨威、吴子圣将「义勇」五营。十月，又疏请置援剿四镇，以马宁、沈应时、王辅臣、杨武为总兵：皆允之。三桂请拊循南甸、陇川、千崖、盏达、车里诸土司，颁敕印；复檄缅甸，令执由榔以献。定国、文选屡攻缅甸求出由榔，缅甸频年被兵患，苦之；使告师破定国等，请以由榔献。十八年，三桂遣使缅甸，刻师期，令于猛卯迎师；遣副都统何进忠及应时宁等率师出腾越，道陇川。三月，至猛卯，缅甸又与定国战，道阻；既缅甸使至迎师，会瘴发，进忠等引还。三桂以马乃土司龙吉兆称兵应定国，遣宝、起隆及游击赵良栋等讨之；攻七十余日，破其寨，斩吉兆，以其地为普安县。九月，瘴息；三桂与爱星阿及前锋统领白尔赫图、都统果尔钦逊塔等督兵攻大理，复出腾越，道南甸、陇川。至猛卯，分兵二万，遣宁、辅臣别取道姥关、镇康、孟定；又虑蛮暮、猛密二土司助定国阻我师后，留总兵张国桂将三千人屯南甸为备。十一月，会师木邦，文选毁锡箔江桥，走茶山；定国走景线。三桂令宁等以偏师逐文选；而与爱星阿趋缅甸，复檄令执送由榔。十二月，师进次旧晚坡，距缅甸都六十里。缅甸使告，请遣兵进次兰鸠江滨捍卫；乃遣白尔赫图将百人以往，缅甸遂执由榔及其母、妻等送军前。宁等逐文选及于猛卯，文选以数千人降；师还。康熙元年，捷闻，诏进三桂亲王，并命兼辖贵州；召爱星阿率师还。四月，三桂执由榔及其子，以弓弦绞杀之；送其母、妻诣京师，道自杀。定国尚往来边上，伺由榔消息；三桂令提督张勇将万余人戍普洱、沅江为备。未几，定国走死猛腊；三桂招其子嗣兴以千余人降，明亡。二年，遣会等攻陇纳山蛮，破巢斩渠。三年，遣之复及总兵李世耀率兵出大方、乌蒙，攻水西土司安坤、乌撒土司安重圣，并击斩之；以其地设府，陇纳曰平远、大方曰大定、水西日黔西、乌撒曰威宁。四年，奏裁云南绿旗兵五千有奇。五年，复遣兵攻土司禄昌贤于陇箐，取其寨数十，迤东悉定；设府曰开化州、曰永定。

　　三桂初以开关迎师，位望出诸降将孔有德、耿仲明、尚可喜辈右。有德专征，定湖广、徇广西；李定国破桂林，殉焉。可喜与仲明子继茂，分兵定广东、福建。而三桂功最高，云、贵初定，洪承畴疏用明黔国公沐英故事，请以三桂世镇云南；三桂复请敕云南督、抚受节制，移总督驻贵阳、提督驻大理。据由榔所居五华山故宫为「藩府」，增华崇丽；籍沐天波庄田七百顷为「藩庄」，假浚渠筑城为名，重榷关市，笼盐井、金铜矿山之利，厚自封殖。通使达赖喇嘛，互市北胜州；辽东参、四川黄连、附子就其地采运，官为之鬻，收其直。货财充溢，贷诸富贾，谓之「藩本」。权子母，斥其羡以饵士大夫之无籍者。择诸将子弟、四方宾客与肄武备，谓以储将帅之选。部兵多李自成、张献忠百战之余，勇健善斗，以时训练。所辖文武将吏，选用自擅；各省员缺，时亦承制除授：谓之「西选」。又屡引京朝官、各省将吏，用以自佐。御史杨素蕴疏论劾，三桂摘疏中「防微杜渐」语请旨诘素蕴；素蕴覆奏，言『「防微杜渐」，古今通义』。事遂寝。六年，三桂疏言两目昏瞀、精力日减，辞总管云、贵两省事。下部议：如各省例，归督，抚管理；文吏由吏部题授。云贵总督卞三元、云南提督张国桂、贵州提督李本深交章陈三桂劳绩，请敕仍「总管」；得旨：『王以精力日减奏辞；若仍令总管，恐其过劳。如边疆遇有军事，王自应经理』。寻进应熊少傅兼太子太傅，命赴云南视疾，仍还京师。三桂益欲揽事权，构衅苗蛮，藉事用兵；私割中甸畀诸番屯牧，通商互市。迨三元乞归养，甘文焜代为总督，不附三桂；三桂诈称边寇，檄赴剿。比至，又称寇退，檄使还。藩属将吏士卒糜俸饷巨万，各省输税不足，征诸江南岁二千余万；绌则连章入告，赢不复请稽核。

　　是时可喜镇广东、继茂子精忠镇福建，与三桂并称三藩；而三桂骄恣尤甚。十二年二月，上遣侍卫吴丹、扈塞立劳三桂，赐御用貂帽、团龙裘、青蟒狐腋袍、束带；亦遣使赉可喜。可喜旋疏引疾，乞归老；下部议：请并移所部。七月，三桂亦疏请移藩，并言：『所部繁众，昔自汉中移云南，阅三岁始毕；今生齿弥增，乞赐土地，视世祖时分畀锦州、宁远诸区倍广，庶安辑得所』。圣祖察三藩分镇擅兵，为国患；得三桂疏，下议政王大臣会户、兵二部议奏。诸王大臣度三桂疏非由衷，遽议迁徙，必致纷纭；议移藩不便。独尚书米思翰、明珠谓「苗蛮既平，三桂不宜久镇」，议移藩便。乃为二议以上：一议移三桂山海关外，别遣满洲兵戍云南；一议留三桂镇云南如故。上曰：『三桂蓄异志久，撤亦反、不撤亦反；不若及今先发，犹可制也』。遂命允三桂请移藩，并谕如当用满洲兵，仍俟三桂奏请遣发；即令侍郎折尔肯、学士傅达礼赍诏谕三桂。三桂初上疏，度廷议未即许，冀慰留久镇。九月、诏使至，三桂大失望；与所部都统吴应麒、吴国贵、副都统高大节及其婿夏国相、胡国桂谋为乱。部署腹心，扼关隘，听入、不听出；与使者期以十一月己丑，发云南。先三日丙戌，邀巡抚朱国治，胁之叛；不从，榜杀之。遂召诸总兵宝、起隆、之复、足法、会、屏藩等举兵反，自号「周王天下都招讨兵马大元帅」。蓄发，易衣寇；帜色白，步、骑皆以白毡为帽。执折尔肯、傅达礼、按察使李兴元、知府高显辰、同知刘昆，不为三桂屈，具楚毒，徙置瘴地；国柱及总兵杜辉、柯锋、布政使崔之瑛等皆降。三桂传檄远近，并致书平南、靖南二藩及贵州、四川、湖广、陕西诸将吏与相识者，要约响应。遣马宝将兵前驱向贵阳，李本深谋应之。文焜驰书告川湖总督蔡毓荣，并趣折尔肯、傅达礼、从官郎中党务礼、员外郎萨穆哈、主事辛珠、笔帖式萨尔图速远京师告变；三桂遣骑追之，辛珠、萨尔图为所杀。文焜率数骑趋镇远；镇远副将江义已得三桂檄，以兵围文焜，文焜死之。宝兵至，巡抚曹申吉、总兵王永清皆降。十二月，党务礼、萨穆哈至京师，三桂反问闻；上以荆州咽喉地，即日遣前锋统领硕岱率禁旅驰赴镇守。寻命顺承郡王勒尔锦为宁南靖寇大将军，率师讨三桂；分遣将军赫业入四川，副都统马哈达、扩尔坤驻军兖州、太原，备调遣；并停撤平南、靖南二藩。王大臣等请逮应熊治罪，命暂行拘禁。三桂兵陷清浪卫，毓荣遣总兵崔世禄防沅州；三桂兵至，以城降；复进陷辰州。十三年正月，三桂僭称周王元年，部署诸将：杨宝应陷常德、夏国相陷澧州，张国柱陷衡州、吴应麒陷岳州。偏沅巡抚卢震弃长沙走，副将黄正卿、参将陈武衡以城降。襄阳总兵杨来嘉举兵叛、郧阳副将洪福举兵叛，提督佟国瑶击破之，走保山寨，皆应三桂，受署置。三桂自云南至常德，具疏付哲尔肯、傅达礼还奏，语不逊；上命诛应熊及其子世霖，诸幼子贷死入官。六月，命贝勒尚善为安远靖寇大将军，与勒尔锦分道进兵。是时，云南、贵州、湖南地皆入三桂。通番市，以茶易马，结猓猡助战；伐木造巨舰，治舟师；采铜铸钱，文曰「利用」。所至掠库金、仓粟，资军用。勒尔锦师次荆州，三桂遣刘之复、王会、陶继智等屡以舟师攻彝陵；勒尔锦遣将屡击败之，未即渡江。尚善师次武昌，以书谕三桂降；置不答。三桂传檄所至，反者四起：提督郑蛟麟、总兵谭宏、吴之茂反四川，巡抚罗森降；将军孙延龄以有德旧部反广西、精忠反福建、河北总兵蔡禄反彰德，三桂势益张。又遣使与达赖喇嘛通好；达赖喇嘛为上书乞罢兵，上弗许。先后遣经略大学士莫洛、大将军康亲王杰书、贝勒董额等四出征抚；将军阿密达擒禄，诛之。上趣尚善攻岳州，三桂使吴应麒、廖进忠、马宝、张国柱、柯铎、高起隆等分道拒战。又遣兵窥江西，循江达南康，陷都昌；复自长沙入袁州，陷萍乡、安福、上高、新昌诸县。上命安亲王岳乐为定远平寇大将军，徇江西；简亲王喇布为扬威大将军，镇江南。时王辅臣已为陕甘提督，复以宁羌叛，应三桂；莫洛死之。三桂遣其将王屏藩入四川，与吴之茂合军助辅臣。上复趣尚善速攻岳州，尚善疏请益兵，未即进。十四年正月，上命岳乐自袁州取长沙；岳乐遣兵先后克上高、新昌、东乡、万年、安仁、新城诸县，复进克广信、饶州。夏国相坚守萍乡，攻之不下；上以岳乐师向湖南，命喇布移镇南昌。三桂遣将率兵七万、猓猡三千防醴陵，筑木城以守。又于岳州城外掘濠三重，环竹木为阱；于洞庭湖狭口植丛木为桩，阻舟师。陆军筑垒，皆设鹿角重迭，阻骑兵。乃自常德赴松滋，驻舟师虎渡口截勒尔锦、尚善两军，使不相应；扬言将渡江攻荆州，决堤以灌城。分岳州守兵据彝陵东北镇荆山，令王会、杨来嘉、洪福等合兵陷榖城，执提督马胡拜攻郧阳、均州、南漳。勒尔锦遣贝勒蔡尼守彝陵，与都统宜理布等力御之；疏请益兵。上责勒尔锦逗遛，不许。是岁，察哈尔布尔尼叛，上遣大将军信亲王鄂札、副将军大学士图海击破之。十五年，三桂遣兵侵广东；授之信招讨大将军。时可喜已病笃，之信遂降三桂，别遣其将韩大任、高大节将数万人陷吉安；上令喇布固守饶州。岳乐攻萍乡，力战，破十二垒，斩万余级；国相引兵走，乃克之。师进复醴陵、浏阳，复进攻长沙；三桂遣胡国柱益兵以守，马宝、高起隆自岳州以兵会。三桂自松滋移屯岳麓山，为长沙声援；又令大任、大节自吉安分兵犯新淦、屯泰和，复陷萍乡、醴陵，断岳乐军后。上严趣喇布援岳乐，乃自饶州进，复余干、金溪；攻吉安，大节将四千人来拒，战于大觉寺，以百骑陷陈，师左次螺子山。大节复以少兵力战，喇布及副将军希尔根仓卒弃营走，师败绩。会大任与大节不相能，大节怏怏死；喇布遣兵复围吉安，大任不敢出战。勒尔锦以三桂去松滋，率兵渡江，取石首；遣贝勒察尼攻太平街三桂兵垒，师败绩，退保荆州。是崴，大将军大学士图海代董额征陕西，辅臣降；上令将军穆占将陕西兵赴荆州。康亲王杰书自浙江下福建，精忠降；之信亦遣使诣喇布降。延龄闻，亦愿降；三桂使从孙世琮袭桂林，执而杀之，掠柳州、横州、平乐、南宁。十六年，尚善分兵送马三千益岳乐军，三桂邀夺于七里台；复遣兵扰吉安，与喇布军相持。穆占自岳州进，与岳乐夹攻长沙，克之。三桂所遣援吉安诸军皆引去，大任弃城走，吉安乃下。三桂自岳麓徙衡州，分兵犯南安、诏州，并益世琮兵掠广西。十七年，岳乐复平江、湘阴，三桂将林兴珠率所将水师降；穆占攻永兴拔之，并下茶陵、攸、酃、安仁、兴宁、郴、宜章、临武、蓝山、嘉禾、桂阳、桂东十二城。喇布亦与江西总督董卫国率师逐大任，及于宁都；大任败走福建，诣杰书降。三桂遣马宝、胡国柱等攻永兴，都统宜理布、护军统领哈克山出战，死；穆占与硕岱等力守。是岁，三桂年六十有七；兵兴六年，地日蹙、援日寡，思窃号自娱。其下争劝进，遂以三月朔称帝，改元「昭武」；以衡州为定天府。置百官，大封诸将：首国公、次郡公，亚以侯、伯。造新历，举云、贵、川、湖乡试。号所居舍曰「殿」，瓦不及易黄，以漆髹之；构芦舍万间，为朝房。筑坛衡山，行郊天即位礼；将吏入贺。是日，大风雨，草草成礼而罢。俄，病噎；八月，又病下利，噤不能语。召其孙世璠于云南，未至；乙酉，三桂死。宝、国柱攻永兴方急；闻丧，自焚其垒，引军还衡州。

　　世璠，应熊庶子，留云南；奔三桂之丧至桂阳，其下拥称帝，改号「洪化」，倚方光琛、郭壮图为腹心--光琛，三桂所署大学士；壮图，封国公。三桂初起兵，其下或言宜疾行渡江，全师北向；或言直下金陵，扼长江，绝南北运道；或言宜出巴蜀，据关中，塞殽、函自固：三桂皆不能用，屯松滋与勒尔锦夹江西军。相持，皆不敢渡江决战。既还援长沙晚，乃欲通闽、粤道，纠精忠、之信复叛；攻永兴未下而死。吴国贵复议舍湖南，北向争天下：陆军出荆、襄，趋河南；水军下武昌，掠舟顺流撼江左。诸将俱重弃滇、黔，马宝首梗议；乃罢。上以勒尔锦顿兵荆州不进，时尚善卒，贝勒察尼代为安远靖寇大将军攻岳州，吴应麒守坚，久未下；下诏将亲征。闻三桂死，乃罢；趣诸军分道并进，并敕招抚陷贼官民。察尼屯君山，不能断湖道：至是，造鸟船百、沙船四百余，配以兵三万，水师始成军，以贝勒鄂鼐统之。用林舆珠策，以其半泊君山，断常德道；以其半分泊扁山、香炉峡、布袋口诸地。陆军屯九贵山，断岳州、衡州道：水陆绵亘百里。岳州饟竭援穷，应麒与诸将江义、巴养元、杜辉驾巨舰二百乘风犯柳林嘴；察尼令水师掉轻舟越敌舰，发炮击之，毁过半，兵皆入水死。应麒复将五千人犯陆石，将军鄂讷、前锋统领杭奇率师击之，应麒败走。杜辉有子在师中，通使约降事泄，应麒杀辉；诸将日构隙，陈华、李超、王度冲等以舟师降。应麒收残卒，挟辎重溃围，奔长沙；胡国柱亦弃城，与俱走。察尼率师自岳州进，克华容、安乡、湘潭、衡山诸县。勒尔锦闻三桂死，率师自荆州渡江，三桂所部勒水师泊虎渡上游、陆师屯镇荆山皆溃走；分兵定松滋、枝江、宜都、石门、慈利、澧州，进克常德。喇布率师入衡州，进取祁阳、耒阳；复进克宝庆。是时，吴国贵自衡州退屯武冈，与马宝俱；吴应麒自岳州退屯辰州、胡国柱自长沙退屯辰龙关，相犄角力守。穆占师进，克永明、江华、东安、道州，复进取永州。岳乐师自衡州复常宁，攻武冈；国贵以二万人据枫木岭拒战，岳乐令林兴珠与提督赵国祚督兵奋击，国贵死，兵溃。贝子彰寿等逐至木瓜桥，大破之，武冈下。上召岳乐还京师；彰寿代为定远平寇大将军，令与穆占议进取。是岁，将军莽依图等师徇广西，世琮走死。十九年春，将军赵良栋自略阳破阳平关，克成都；王进宝自凤县破武关，取汉中。王屏藩走保宁，师从之，战于锦屏山；薄城，屏藩自杀，保宁下；进克顺庆。将军吴丹、提督徐治都自巫山克夔州、重庆，杨来嘉、谭宏先后降。察尼攻辰龙关，出间道袭破之，克辰州；杨宝荫、崔世禄皆降。彰泰师克沅州，吴应麒、胡国柱走贵阳。上召勒尔锦、察尼还京师，趣彰寿与穆占、蔡毓荣等自沅州，喇布自南宁，吴丹、赵良栋自遵义，三道并进。世璠令应麒与王会、高起隆、夏国相合兵入四川，掠泸州、叙州；进陷永宁。谭宏复叛，陷夔州。上复趣彰泰速下贵阳；命赉塔为平南大将军，尽护广西诸军。吴丹坐不援永宁，罢；命赵良栋尽护四川诸军：仍三道入云南。世璠召会、起隆、国相自四川还援贵阳，令马宝、胡国柱等掠四川。十月，彰泰师克镇远，世璠将张足法等败走；复进取平越，克新添、龙里二卫。薄贵阳，世璠与应麒等奔还云南，贵阳与安顺、石阡、都匀诸府并下；世璠所署侍郎郭昌、邱元、总兵臧世远、齐聘、金文台等率将吏百数十人、兵一千三百有奇诣彰泰军降。师复进，世璠所署总兵蔡国昌、平远知府郑开枢等以平远降，战于永宁；至鸡公背，世璠兵焚盘江铁索桥走，普安土司龙天祜、永宁土司沙起龙、礼廷试造浮桥济师。二十年春，世璠以高起隆为大将军，与夏国相、王会、王永清、张足法等将二万人拒彰泰，复陷平远，屯城西南山上；穆占与提督赵赖进击破之，起隆等走、会降，复取平远。彰泰师进次安南卫，世璠将线緎、巴养元、郑旺、李继业以万余人屯盘江西坡，为象陈；师初战，为緎等所败。越二日，彰泰令总兵白成功等进击，战于沙子哨；力斗，自午至西，师分队奋进，緎等夜走。遣都统龚图等逐之，至腊茄坡再战，緎等退保交水城；克新兴所、普安州，黔西、大定诸府皆下，斩世璠所署巡抚张维坚。赉塔师自田州进次西隆州，世璠将何继祖以万人屯石门坎守隘；赉塔督兵分队进攻，夺隘，复安笼所。继祖退至新城所，复与世璠将詹养、王有功等合兵二万人屯黄草坝，为象陈坚守；赉塔督兵进，力战，夺垒二十二，获养、有功，俘兵千余。复进破曲靖，取交水城，緎等复走；遂克马龙州、易龙所、扬林城。彰泰师亦至，两军会于嵩明。二月，进攻云南会城，屯归化寺；世璠遣将胡国柄等将万人为象陈拒战。彰泰、赉塔督兵进击，大破之；斩国柄及裨将九，俘六百余。追之薄城，世璠将张国柱、李发美等先后降；临安、姚安、大理、鹤庆、丽江诸府悉下。世璠召马宝、胡国柱、夏国相等还救云南，上谕赵良栋等分兵邀击宝等；宝自寻甸至楚雄，屯乌木，兵溃，与巴养元、赵国祚、郑旺、李继业、郎应璧等诣姚安降。国柱自丽江、鹤庆入云龙州，穷蹙，自缢死。夏国相自平越败后，走广西；总兵李国梁遣兵围之，亦与王永清、江义等出降：世璠援绝。赵良栋师自夹江克雅州，复建昌；渡金沙江，次武定，复进次绵竹。九月，进与彰泰、赉塔诸军合。时围城已数月，未下。良栋议断昆明湖水道，主速攻；督兵薄城围之数重，线緎等谋执世璠及郭壮图以降，世璠与壮图皆自杀。十月戊申，緎等以城降；穆占与都统马齐先入城，籍贼党，执方光琛及其子学潜、从子学范磔于军前。戮世璠尸，传首京师。世璠所署将吏一千五百余、兵五千有奇皆降，云南、贵州、四川、湖广诸省悉平。上令宣捷，诏赦天下。二十一年春，从议政王大臣请：析三桂骸传示天下，悬世璠首于市；磔马宝、夏国相、李本深、王永清、江义，亲属坐斩；斩高启隆、张国柱、巴养元、郑旺、李继业，财产、妻女入官。

　　三桂诸将，马宝、王屏藩最骁勇善战。宝初为流贼，降明桂王由榔为将；桂王奔南甸，宝降于三桂，为「忠勇」中营总兵。三桂反，率兵前驱，尽陷贵州至湖广南境诸郡县，封国公。再入广西、一入四川，败走姚安，诣希福军降。至是，死。屏藩，亦三桂所倚任，代高启隆为「忠勇」左营总兵。三桂反，令入四川为王辅臣声援。自秦州退守保宁，败我师蟠龙山。十九年，师克保宁，自杀。

　　诸专阃大将叛降三桂助乱者，云南提督张国柱、贵州提督李本深、总兵王永清、副将江义、四川总兵谭宏、吴之茂、湖广总兵杨来嘉、广东总兵祖泽清；而陕西提督王辅臣兵最强，乱尤剧。国柱，明副将；来降，从续顺公沈永忠下湖南、又从可喜定广东，累迁至提督。三桂反，授以大将军，封国公。陷衡州、围长沙、战岳州，皆国柱力。师围世璠，乃自大理出降。本深，明总兵高杰甥；杰死，以提督代将。降于豫亲王多铎，授三等精奇尼哈番；累迁至提督。三桂反，授以将军。彰泰师克贵阳，出降。永清以黔西镇、义以镇远协，戕文焜，先后附三桂；至是，同死。宏，初以明将降；累迁至总兵。三桂反，与四川提督郑蛟麟、总兵吴之茂合谋叛。蛟麟，明都司；自松山降。三桂使犯汉中，战败；复出降。宏独力战、屡攻郧阳，三桂授以将军，封国公。宏死，子天秘走万县；久之始出降，送京师。是年五月，磔死。之茂，与屏藩合军援辅臣；攻秦州，力战败，走松潘。还与屏藩守汉中，城下就擒，送京师，诛之。来嘉，初以郑锦将降，授总兵。三桂反，与副将洪福同叛，三桂授以将军。来嘉庆攻南漳、福屡攻均州；勒尔锦师渡江，福先降。来嘉败走巫山、复走重庆，城下出降，送京师；未至，死。泽清，大寿子；以高州叛，降三桂；尚之信降，泽清亦降。俄复叛，命之信讨之；克高州，获泽清及其子良楩，送京师磔死。辅臣，初为盗，号「马鹞子」；从姜瓖为乱，降于英亲王阿济格。寻以侍卫，从洪承畴南征，事承畴谨，除总兵；三桂留，授援剿右镇。从入缅甸，破桂王；迁提督。三桂反，招使叛；辅臣以闻，授三等精奇尼哈番，官其子继贞。经略大学士莫洛自陕西入四川，以辅臣从。次宁羌，胁众击杀莫洛反，三桂授以大将军，固原、定边、临洮、兰州诸将吏悉附，大将军贝勒董额讨焉。辅臣保平凉久不下，大学士图海代将，督兵力攻，乃出降；诏复官爵，加太子太保，授靖寇将军，从图海驻汉中。辅臣内不自安，与其妻妾缢，独不死。图海师还，偕至西安，一夕死；上不深罪，但命停世袭、罢继贞官。

　　耿精忠，靖南王继茂子。顺治中，继茂遣入侍，世祖授以一等精奇尼哈番；尚肃亲王豪格女，封和硕额驸。康熙十年，继茂卒，袭爵，

　　十二年，疏请撤藩；许之，遣侍郎陈一炳如福建料理。三桂反，命仍留镇，召一炳还。三桂以书招精忠，精忠与藩下都统马九玉、总兵曾养性、江元勋、参领白显忠、徐文耀、王世瑜、王振邦、蒋得鋐等谋应三桂；独九玉以为不可，养性等皆赞之。十三年三月，发兵反，胁总督范承谟不屈，执而幽之，并及其宾从眷属；巡抚刘秉政降。精忠自称「总统兵马大将军」，蓄发，易衣冠，铸钱曰「裕民通宝」。以养性、显忠、元勋为将军，分陷延平、邵武、福宁、建宁、汀州诸府；约三桂合兵入江西，嗾潮州总兵刘进忠扰广东，又招郑锦发兵取沿海郡县为声援。浙江总督李之芳闻乱，出驻衢州；遣副将王廷梅等四出御战。上命将军赉塔出浙江、将军希尔根出江西，削精忠爵，声讨；仍遣郎中周襄绪偕精忠护卫陈嘉猷赍敕招抚，精忠留之军中。养性与林冲、徐尚朝、冯公辅、沙有祥等将万余人出仙霞关，陷江山、平阳，游击司定猷缚总兵察朝佐以城降；渡飞云江攻瑞安不下，移师攻温州，总兵祖宏勋以城降，巡道陈丹赤、永嘉知县马琾死之。精忠授宏勋将军，众至十万；陷乐清、天台、仙居、嵊县。而宁海、象山、新昌、余姚诸县土寇竞起，养性请于精忠，官其渠，使屯大岚山，扰绍兴、宁波。破黄岩，总兵阿尔泰降；分兵犯金华。精忠与其将周列、王飞石、桑明等陷广信、建昌、饶州，复合玉山、永丰土寇东犯常山，陷开化、寿昌、淳安、遂安诸县；别遣兵攻徽州、婺源、祁门。上令康亲王杰书为奉命大将军、贝子傅喇塔为宁海将军，率师下浙江；又以岳乐、喇布两军为声援。将军赉塔师次衢州，养性自常山来犯；赉塔同之芳遣兵击却之。副将牟大寅战常山，斩精忠将张宏、洪起元；战绍兴，复嵊县。鲍虎战淳安，擒飞石、明，复寿昌、遂安。养性、尚朝等以五万人攻金华，副都统玛哈达、总兵陈世凯等与战于木道山，斩二万余级；养性走天台。十四年，养性复以步骑数万攻金华，遣其将朱飞熊率舟师水陆并进；傅喇塔击斩飞熊，养性退屯茂平岭。巡道许宏勋击破大岚山土寇，斩其渠。傅喇塔督兵自间道出茂平岭背，养性兵溃，复黄岩、乐清。养性走保温州，傅喇塔督兵合围。玛哈达击败尚朝、公辅、有祥等，复处州；穆赫林击败林冲，复仙居。喇布以兵助将军额楚定徽州、婺源、祁门，将军希尔根亦复建昌、饶州。岳乐师次南昌，谕精忠；精忠以谩书答之。上复遣其弟聚忠赍敕谕降；至衢州，精忠拒不纳。精忠母周氏阻精忠毋叛，精忠不听；周氏愤死。精忠攻衢州，战屡败；以马九玉为将军，率兵屯江山。而郑锦兵至，据泉、漳诸地，与精忠构衅。尚可喜请援，上令喇布自江西下广东。精忠遣其将邵连登等扰建昌，进攻抚州、赣州；三桂兵陷袁州、吉安相犄角，阻师行；尚之信亦叛。十五年春，傅喇塔自黄岩进攻温州；力战，屡破敌垒。养性凭江拒战，累月未能薄城，上趣杰书自金华至衢州，下福建。八月，杰书与赉塔、之芳督兵击九玉，战于大溪滩；九玉败走。克江山，招仙霞关守将金应虎降，遂入关，拔浦城。郑锦兵侵兴化，将及福州；精忠势渐蹙，谋出降，先使人戕承谟及其客嵇永仁等。杰书师进次建阳，书谕降；精忠答书，请宣诏赦罪。师复进，克建宁；次延平，精忠遣其子显祚及襄绪、嘉猷出迎师。杰书使赍敕宣示，精忠乃出降，请从军讨锦自效。杰书以闻，诏复爵；以其弟昭忠为镇平将军，驻福州；命精忠从军讨锦。锦败，还台湾。乃移师趋潮州，进忠出降；令精忠驻焉。养性在温州，屡出战；傅喇塔督兵击破之，养性堕水，复入城困守。精忠降，仍为藩下总兵。

　　十六年，遣显祚入侍，授散秩大臣。藩下参领徐鸿弼等使赴兵部，具状讦精忠降后尚蓄逆谋，昭忠亦以鸿弼等状闻；上留中未发。十七年，上令精忠还福州，以其祖及父之丧还葬。是秋，三桂死，杰书疏请诛精忠；上谕曰：『今广西、湖南、四川俱定，贼党引领冀归正者，不止千百。骤诛精忠，或致寒心。宜令自请来京，庶事皆宁贴』。十九年，精忠请入觐；上以九玉为总兵，辖藩下兵。昭忠、聚忠又疏劾精忠，上乃下鸿弼等状，令法司按治，系精忠于狱；遣聚忠赴福州宣抚所部。是岁，之信以悖逆诛。二十年，云南平。二十一年，法司具狱上，上谕廷臣欲宽之；大学士明珠奏：『精忠负恩谋反，罪浮于之信』！乃与养性、显忠、元勋、进忠、文耀、世瑜、振邦、得鋐并磔于市，显祚、宏勋等皆斩。秉政逮诣京师，道死。

　　尚之信，平南王可喜子。顺治中，可喜遣入侍；世祖以可喜功多，令之信秩视公爵。

　　康熙十年，圣祖允可喜请，令之信佐军事。之信酗酒嗜杀--可喜老病，营别宅以居，号令自擅。十二年，可喜用其客金光策，上疏请以二佐领归老海城，而以之信袭爵留镇。光，浙江义乌人；佐可喜久。以捕佛山乱民江鹏翥功，授鸿胪寺卿衔。屡以之信暴戾状告可喜；为可喜谋，冀得见上自陈。上以可喜疏下部议，令并移所部；遣尚书梁清标如广东料理。三桂反，命可喜仍留镇；召清标还。总兵刘进忠以潮州叛，可喜遣次子之孝率兵讨之；上授之孝平南大将军，而命之信以讨寇将军衔协谋征剿。郑锦遣兵助进忠，总兵祖泽清复以高州叛，孙延龄将马雄引三桂将董重民、李廷栋、王宏勋等陷雷、廉二郡，之孝退保惠州。十五年春，可喜病益剧，之信代治事；三桂招可喜藩下水师副将赵天元、总兵孙楷宗相继叛，之信遂降。三桂遣兵守可喜藩府，戒毋白事，杀光以徇；罢之孝兵，使侍可喜。可喜以忧愤，卒。三桂授之信招讨大将军、辅德公，旋进号「辅德亲王」；而以重民为两广总督，驻肇废。谢厥扶者，故蜒户；以缯船数百附马雄。天元之叛，厥扶实诱之；三桂亦授以将军，使与重民水陆相援应。屡檄之信出兵；之信赂以库金十万，乃不复相促迫。之信旋遣使诣喇布军，具疏请立功赎罪；上敕慰谕之。

　　十六年，之信复疏请敕趣喇布军入广东。之信密嗾重民所部兵噪索饟，乘间擒重民；击败厥扶，走入海。乃遣副都统尚之琰迎师；疏言：『阖属归正，并请叙藩下总兵王国栋、长史李天值等襄赞功』。时方多故，而可喜有大勋，上优容之；命之信袭平南亲王，国栋等复旧职。之信使入贡，上谕曰：『昔尔先人在时，屡献方物。比年事变，信使弗通；每念尔先人忠贞不二、为国忘家，朕甚愍焉！王克承先志，遣使远来；朕见物，辄念尔先人。王其安辑粤东，以继尔先人未尽之志！贡献细务，劳人费事；今当暂止』。是年秋，三桂遣其从孙世琮据广西；巡抚传宏烈率师讨之，复梧州、浔州，规取桂林，之信令总兵尚从志以三千人从。上令之信自韶州进取宜章、柳州、永州，之信不赴。将军莽依图攻韶州，击败三桂将马宝、胡国柱等；上命之信移师梧州，又不赴。十七年春，上以莽依图深入广西，命之信策应；之信仍以高、雷、廉三郡初定，疏请留镇省城。上乃命发兵应莽依图，之信遣国栋率兵赴宜章。及三桂死，之信乃请自进广信；命为奋武大将军，从师并进。十八年，天元出降，之信疏请诛之。师进次横州，自言病作，遽还；上命以所部从莽依图并进，之信令藩下总兵时应运率以往。及莽依图将攻桂林，留应运守南宁。三桂兵据武宣，之信又疏言「海寇宜防」，将召应运还；上复谕趣之。十九年春，之信乃自将攻武宣；之信与之孝不相能，以之孝尝典兵，不欲其居广州，疏请遣还京师。

　　之信残暴猜忌，醉辄怒，执佩刀击刺，又屡以鸣镝射人。楷宗叛复降，上贷其罪；之信仗杀之。护卫张永祥为之信赍疏诣京师，上召见，授总兵；之信故阻抑，复屡辱以鞭棰。怒护卫张士选语忤，射之，残其足。诸护卫皆不平；国栋与副都统尚之璋、总兵宁天祚密谋图之信。巡抚金俊疏言：『之信凶残暴虐，犹存异志。臣察其左右，俱义愤不平。因密约都统王国栋等共酌机宜，之信旦夕就擒。乞敕议行诛，以为人臣怀二心者戒』。国栋亦上疏自述，与俊、之璋、天祚合谋图之信；又代之信母舒氏、胡氏疏言之信怙恶不悛，有不臣之心，恐祸延宗祀，乞上行诛。上谕趣之信出师，之信既赴武宣，承祥、士选诣京师告变；上遣侍郎宜昌阿以巡视海疆至潮州，谕将军赉塔移师，并令总督金光祖、提督哲尔肯、副都统金榜选、总兵班际盛传诏逮之信。之信与光祖、榜选、际盛等攻克武宣，之信入城，光祖等屯城外；得国栋檄，合兵围城，传诏逮之信。之信就逮，还广州，上疏自辨；上令削爵，逮诣京师。藩下兵驻广西，讹言师至云南，即分置城守，众情恟惧；上命宜昌阿、赉塔宣敕慰谕。七月，宜昌阿将以之信赴京师。天植怒国栋发难，白之信母与之信弟之节，之璜、之瑛；召国栋议事，伏兵杀之。赉塔率兵捕治，天植自服造谋，之信不与闻；护卫田世雄言之信实使天植杀国栋。狱上，上命赐之信死，之节、之璜、之瑛、天植皆斩；舒氏、胡氏贷其罪，并母籍没。世雄以不先发，坐仗流。上复谕宜昌阿曰：『之信虽有罪，其妻子不可凌辱！会护还京师』。又令察罢之信诸虐政；所部十五佐领改隶汉军，驻防广州。

　　之信初叛，提督严自明附之。自明，明参将；降，从总督孟乔芳征抚陕、甘。又击张献忠、破桂王有功，授三等阿哈尼哈番。之信遣攻南康，败走南安，先之信降；授銮仪使，病死。

　　孙延龄，汉军正红旗人。父龙，从孔有德来归，授二等阿思哈尼哈番。从有德广东，有德以女四贞字延龄。及有德死事，龙亦战死；加拖沙喇哈番，以延龄袭。四贞尚幼，还京师；孝庄皇后育之宫中，赐白金万，岁俸视郡主。长，命仍适延龄。

　　有德所部诸将，线国安功最高。国安与有德同起事，偕来降；从入关，西破李自成、南破桂王，累擢广西提督，驻南宁。李定国陷桂林，尽杀其孥。国安与总兵马雄、全节力战，复桂林，走定国；累加太子太保、征蛮将军，封三等伯，统有德旧部驻桂林。康熙五年，以老乞休。上以延龄有德婿，四贞生长军中习骑射、通武事，乃授延龄镇守广西将军，代国安统有德旧部，予四贞郡主仪仗，偕赴镇；延龄渐骄纵。十一年，御史孟一士劾延龄擅除武职；兵部既驳奏，延龄复疏请，恣肆不臣；上命申禁。十二年，所部都统王永年、副都统孟一茂、参领胡同春、李一第等列延龄纵兵殃民状，牒总督金光祖；光祖以闻，上遣侍郎勒德洪按治。得实，请逮延龄治罪；特命宽之。

　　三桂反，上授延龄抚蛮将军，起国安都统；时节已前卒，雄代国安为提督，命与巡抚马雄镇合谋剿御。十三年二月，延龄举兵反，杀永年、一茂、同春、一第，幽雄镇及其眷属；诏夺官爵，声讨。延龄乃上疏，言光祖、雄诱永年等谋害；上审其诬，谕尚可喜与光祖筹策进攻。延龄自称安远大将军，移牒平乐、梧州诸郡，雄与总兵江义亦以柳州叛应三桂；国安病死。延龄招致万羊山土寇与所部合设五镇，镇兵二千；俄又自称安远王。庆阳知府、傅宏烈当三桂未反，疏发诸不轨事，谪戍苍梧；延龄既叛，授以将军。宏烈说延龄迎师，四贞尤力劝之。十六年，延龄遣宏烈迎师江西；三桂诇知之，使从孙世琮率兵逼桂林，执杀延龄。四贞督兵御战，世琮乃留其将李廷栋戍桂林，出掠平乐、浔州、横州、南宁。宏烈还至平乐，延龄将刘彦明、徐洪镇、徐上远等擒斩廷栋，与国安子成仁并出降。四贞还京师，雄亦从。

　　定国南征有功，授二等阿思哈尼哈番。既与义叛，义偕严自明攻南康，败走；雄旋病死雒容，子承荫出降，进伯爵，授左江总兵。十九年二月，复叛；给宏烈登舟，袭破其营，杀之。六月，复降；逮诣京师，论死。义夺官，放还原籍。

　　论曰：圣祖初亲政，举大事书殿柱，即首三藩。可喜乞归老，曷尝言「撤藩」？撤藩自廷议，实上指也。三桂反，精忠等响应，东南六、七行省皆陷寇。上先发兵守荆州阻寇，毋使遽北；分遣禁旅屯太原、兖州、江宁、南昌，首尾相顾，次第渐进。千里赴斗，而师不劳。三桂白首举事，意上方少，诸王、诸将帅佐开国者皆物故，变起且恇扰；及闻上从容指挥，军报迅速，阃外用兵，始叹非所料。「制胜于庙堂」，岂不然欤！上不欲归咎建议撤藩诸臣，三桂等奉诏罢镇，亦必曲意保全之。惜乎！三桂等不能喻也。

　　--选自原书卷四八一（「列传」二六一）。

　　一百二十（循吏）

　　白登明

　　蓝鼎元

　　盖方泌

　　曹瑾

　　林达泉

　　白登明

　　白登明，字林九；奉天盖平人，隶汉军镶白旗。顺治二年拔贡；五年，授河南柘城知县。时大兵之后，所在萑苻啸聚；登明治尚严肃，禽诸盗魁按以法，境内晏然。悯遗黎荒残，多方招抚；停止增派河夫，设条以劝耕读。十年，考最，擢江南太仓知州。厘赋税、除耗羡，雪诸冤狱；访察利弊，所摘发辄中。邻境有冤抑赴愬上官，辄愿下州为理。海滨居民因乱荡析，登明召民开垦，复成聚落。是年九月，「海寇」犯刘河堡，登明尽力守御；寇不得逞，遂退。十六年，「海寇」破镇江，由江宁败走，急攻崇明；巡抚蒋国柱治兵策应，欲遣告师期，莫敢前。登明独驾一艘，夜半往，緪城入；众知援至，守益力，寇乃遁。刘河北支有朱泾者，宋范仲淹新塘遗迹也；久淤塞。登明请于上官，疏凿五十里。巡按李森先知其能，复令大开刘河六十里。于是震泽在北诸水，悉导入海；旱潦有备，为一郡利。先是，寇急时需饟无出，以云南协饷应之，卒为大吏所劾，落职。州民列治状请留，弗得；坐废二十余年。康熙十八年，会台湾用兵，福建总督姚启圣、巡抚吴兴祚素知登明，代为入赀疏荐；起授高邮知州。值岁旱蝗，继而大水，湖涨决清水潭；筑堤御之，严禁胥吏克减，役者踊跃从事。次年，复灾，再请蠲赈；劝富民分食，全活无算。时三藩初平，军檄犹繁；登明与民约：凡供亿驿夫，闻吹笳而至，免夺民时。上官有所征调，不轻给；然皆谅其清廉，亦无相督过者。以积劳，卒官；负无余资，州人醵金以殓；入祀名宦祠，乡民多肖像立祠私祀焉。

　　--选自原书卷四八三（「列传」二六三「循吏」一）。

　　蓝鼎元

　　蓝鼎元，字玉霖；福建漳浦人。少孤，力学，通达治体。尝泛海，考求闽、浙形势。巡抚张伯行器之；曰：『蓝生，经世之良材、吾道之羽翼也』！

　　康熙六十年，台湾朱一贵倡乱，鼎元从兄南澳镇总兵廷珍率师进讨，多出赞画；七日，台湾平。复从廷珍招降人、殄遗孽，抚流民、绥番社。岁余始返，着论言治台之策；大意谓『土地有日辟，无日蹙。经营疆理，则为户口贡赋之区；废置空虚，则为盗贼倡乱之所。山高地肥，最利垦辟；利之所在，人所必趋。不归之民，则归之番与贼；即使内乱不生，寇自外来，将有日本、荷兰之患：不可不早为措置』！时议者谓台湾镇当移澎湖，鼎元力言不可。大吏采其说，见诸施行。鼎元复为台湾道条十九事，曰信赏罚、惩讼师、除草窃、治客民、禁恶俗、儆吏胥、革规例、崇节俭、正婚嫁、兴学校、修武备、严守御、教树畜、宽租赋、行垦田、复官庄、恤澎民、抚土番、招生番；后之治台者，多以为法。

　　雍正元年，以选拔入京师；分修「一统志」。六年，大学士朱轼荐之；引见，奏陈时务六事，世宗善之。

　　寻授广东普宁知县。在官有惠政，听断如神；集邑士秀异者讲明正学，风俗一变。调权潮阳县事。岁洊饥，多逋赋；减耗粮、除苛累，民争趋纳。妖女林妙贵惑众，置之法；籍其居，建棉阳书院。以忤监司，罢职。总督鄂弥达疏白其诬，征谐阙；逾年，命署广州知府。抵官一月，卒。

　　鼎元尤善治盗及讼师，多置耳目，劾捕不稍贷；而断狱多所平反。论者以为严而不残，志在经世；而不竟其用！着「鹿洲集」、「东征集」、「平台纪略」、「棉阳学准」、「鹿洲公案」传于世。

　　--选自原书卷四八四（「列传」二六四「循吏」二）。

　　盖方泌

　　盖方泌，字季源；山东蒲台人。嘉庆初，以拔贡就职州判；发陕西，署汉阴厅通判、石泉知县。

　　三年，署商州州同。治州东百里曰龙驹寨，寨之东为河南，南出武关为湖北，路四通。多林莽，山径易凭匿。时川、楚教匪，屡由武关入陕西。方泌始至，民吏扫地赤立；贼酋张汉潮拥众至，乃置药面中诱，贼劫食多死，遂西走。大军乘之，汉潮由是不振。方泌集众谋曰：『贼虽去，必复来。若等逃，亦死；守不得耕种，亦死。我文官无兵；若能为吾兵，当全活尔』！众曰：『惟命』。乃筑堡聚粮，户三丁抽一，得三千人；无丁者，以财佐粮糗、兵械。亲教之战，辰集午散，无废农事。四年，贼屯山阳、镇安，将东走河南；迎击，败之。又击贼于铁峪铺，贼据山上而伏其半于沟；仍分兵翦伏，夺据东山上。数乘懈击之，贼宵遁。后贼由雒南东逸，方泌驰至分水岭，间道走铁洞沟，出贼前，伏待之；贼错愕迎战，遂败，斩首数百。乡兵名，由是大振；自武关至竹林关，乡兵皆请隶龙驹寨。五年，知州困于贼，方泌驰百九十里至北湾，贼惊曰：『龙驹寨兵至矣』！时贼屯州西及雒南、山阳各万余人，欲东出；方泌勒乡兵二万，列三大营以待。会官军至，夹攻；贼大败，几尽歼。是役枕戈而寝者，五十日。游击某诬以事，解职。大吏直之，得留任；贼遂相戒无过商州。八年，授盩厔知县；犹时时入山搜贼，又获宁陕倡乱者四十余人。境内甫定，捐俸赈饥，旌死节妇；河滩、马厂盐法，皆区画久远。擢宁陕厅同知。仁宗召见，问商州事甚悉；擢四川顺庆知府。渠县民变，大吏属以兵；方泌曰：『此赛会人众，至各相惊疑，讹言横兴；非叛也』！捕十二人而变息。调成都；母忧，归。

　　服阕，授福建延平。寻调台湾，两署台湾道。屡谳大狱，皆聚众汹汹，稍激则变；方泌一以理谕，蔽罪如法。

　　道光十八年，卒。

　　曹瑾

　　曹瑾，字怀朴；河南河内人。嘉庆十二年举人。初官直隶知县，历署平山、饶阳、宁津，皆得民心。赈饥、惩盗，多惠政。补威县，调丰润，以事落职。

　　寻复官，发福建，置将乐。又以失察邪教，被劾；引见，仍以原官用。道光十三年，署闽县。旗兵与民械斗，持平晓谕利害，皆帖伏。值旱，迎胡神于鼓山祷雨，官吏奔走跪拜街衢间；瑾斥其不载「祀典」，独屹立不拜。大吏奇之，以为可任艰巨。

　　时台湾岁歉多盗，遂补凤山。问疾苦，诘盗贼；剔除弊蠹，顺民之欲。淡水溪在县东南，由九曲塘穿地以引溪水，筑埤导圳；凡掘圳四万余丈，灌田三万亩。定启闭蓄泄之法，设圳长经理之。

　　二十年，擢淡水厅同知。海盗剽劫商贾，漳、泉二郡人居其间常相仇杀，又当海防告警；瑾至，行保甲、练乡勇，清内匪而备外侮。英吉利兵舰犯鸡笼口，瑾禁渔船勿出，绝其乡导；悬赏购敌酋，民争赴之。敌船触石，禽百二十四人；屡至，屡却之。明年，又犯淡水南口；设伏诱击，俘汉奸五、敌兵四十九人。事闻，被优赉。未几，和议成，英人有责言；总督怡良知瑾刚直，谓曰：『事将若何』？瑾曰：『但论国家事若何，某官无足重；罪所应任者，甘心当之。但百姓出死力杀贼，不宜有负』！怡良叹曰：『真丈夫者』！卒以是夺级。

　　后以捕盗功，晋秩以海疆知府用。瑾遂乞病归，数年始卒。

　　--以上选自原书卷四八五（「列传」二六五「循吏」三）。

　　林达泉

　　林达泉，字海岩；广东大埔人。咸丰十一年举人，江苏巡抚丁日昌辟佐幕府。留心经济，每论古今舆图、武备及海外各国形势，历历如指掌；日昌雅重之。同治三年，粤匪余孽窜广东，达泉归里练乡勇、筹防御，大埔得无患。叙绩，以知县选用。

　　七年，随剿山东捻匪有功，晋直隶州知州，发江苏。八年，署崇明知县。乱后雕敝，达泉革陋规、清积狱，修城垣、浚河渠、建桥梁、置义冢、增书院膏火、设同仁育婴堂；利民之政，知无不为。及去任，父老遮道攀留。其后兵部侍郎彭玉麐巡阅过境，见老者饥，踣于道；与之食。曰：『若林公久任于此，吾邑岂有饥人哉』！十一年，署江阴。城河通江潮、又县境东横河，关农田十余万亩灌溉之利，乱后皆淤塞；大浚之。建义仓，劝捐积榖；所定章程，历久遵守。光绪元年，授海州。达泉先奉檄勘海沐盐河，请以工代赈；下车，次第举办。浚甲子河及玉带河，复桥路、增堤防；民咸称便。州地瘠民贫，素为盗薮；达泉时出巡，擒巨憝，置之法。土宜棉，说局教民纺绩；广植桐、柏、杂树于郭外锦屏山。所规画，多及久远。

　　时方经营台湾，船政大臣沈葆桢疏荐达泉「器识宏远，洁己爱民」，请调署新设之台北府；格于部议，特诏从之。达泉至，陈治台诸策；议建置、减征收、整饬防军、招民垦荒，皆因地制宜。事事草创，积劳致疾。

　　四年，丁父忧；以毁卒。

　　--选自原书卷四八六（「列传」二六六「循吏」四）。

　　一百二十一（儒林）

　　黄宗羲（弟宗炎、宗会、子百家）

　　邵廷采

　　顾炎武

　　全祖望

　　胡承珙

　　黄宗羲（弟宗炎、宗会、子百家）

　　黄宗羲，字太冲，余姚人；明御史黄尊素长子。尊素为杨、左同志，以劾魏阉，死诏狱（事具「明史」）。思宗即位，宗羲入都讼冤；至则逆阉已磔，即具疏请诛曹钦程、李宝。会庭鞫许显纯、崔应元，宗羲对簿，出所袖锥锥显纯，流血被体；又殴应元，拔其须归祭尊素神主前。又追杀牢卒叶咨、颜文仲，盖尊素绝命于二卒手也。时钦程已入「逆案」；实疏辨「原疏非己出」，阴致金三千求宗羲弗质。宗羲立奏之，谓『实今日犹能贿胳公行，其所辨岂足信』！于对簿时，复以锥锥之。狱竟，偕诸家子弟设祭狱门，哭声达禁中；思宗闻之，叹曰：『忠臣孤子，甚恻朕怀』！归，益肆力于学；愤科举之学锢人，思所以变之。既尽发家藏书读之；不足，则钞之同里世学楼钮民、澹生堂祁氏，南中则千顷堂黄氏、绛云楼钱氏。且建续钞堂于南雷，以承东发之绪。山阴刘宗周倡道蕺山，以忠端遗命，从之游。而越中承海门周氏之绪，援儒入释，姚江之绪几坏；宗羲独约同学六十余人，力排其说。故蕺山弟子如祁、章诸子，皆以名德重；而御侮之功，莫如宗羲。弟宗炎、宗会，并负异才；自教之，有「东浙三黄」之目。

　　戊寅，南都作「防乱揭」攻阮大铖，东林子弟推无锡顾杲居首，天启被难诸家推宗羲居首。大铖恨之刺骨；骤起，遂按揭中一百四十人姓氏欲尽杀之。时宗羲方上书阙下而祸作，遂与杲并逮。母氏姚叹曰：『章妻、滂母，乃萃吾一身耶』！驾帖未行，南都已破；宗羲踉跄归。会孙嘉绩、熊汝霖奉鲁王监国，画江而守。宗羲纠里中子弟数百人从之，号「世忠营」；授职方郎，寻改御史。作「监国鲁元年大统历」，颁之。浙东马士英奔方国安营，众言其当诛；熊汝霖恐其挟国安为患也，好言慰之。宗羲曰：『诸臣力不能杀耳。「春秋」之孔子，岂能加于陈恒！但不谓其不当诛也』。汝霖谢焉。又遗书王之仁曰：『诸公不沈舟决战，盖意在自守也。蕞尔三府，以供十万之众，必不久支；何守之能为』！闻者皆韪其言而不能用。至是，孙嘉绩以营卒付宗羲；与王正中合军，得三千人。正中者，之仁从子也；以忠义自奋。宗羲深结之，使之仁不得挠军事。遂渡海，屯潭山。由海道入太湖，招吴中豪杰；直抵乍浦，约崇德义士孙奭等内应。会清师纂严，不得前；而江上已溃。宗羲入四明山，结寨自固。余兵尚五百人，驻兵杖锡寺；微服出访监国，戒部下善与山民结。部下不尽遵节制，山民畏祸，潜爇其寨，部将茅翰、汪涵死之。宗羲无所归，捕檄累下；携子弟入剡中。闻鲁王在海上，仍赴之；授左副都御史。日与吴锺峦坐舟中，正襟讲学；暇则注「授时」、「泰西」、「回回」三历而已。宗羲之从亡也，母氏尚居故里；清廷以胜国遗臣不顺命者，录其家口以闻。宗羲闻之，亟陈情监国；得请，遂变姓名，间行归家。是年，监国由健跳至滃洲；复召之，副冯京第乞师日本。抵长崎，不得请，为赋「式微」之章以感将士。自是，东西迁徙无宁居。弟宗炎，坐与冯京第交通，刑有日矣；宗羲以计脱之。甲午，张名振间使至，被执；又名捕宗羲。丙申，慈水寨主沈尔绪祸作，亦以宗羲为首：其得不死，皆有天幸；而宗羲不慑也。 

　　其后海上倾覆，宗羲无复望；乃奉母返里门，毕力著述，而四方请业之士渐至矣。戊午，诏征博学鸿儒，掌院学士叶方蔼寓以诗，敦促就道；再辞以免。未几，方蔼奉诏同掌院学士徐元文监修「明史」，将征之，备顾问；督、抚以礼来聘，又辞之。朝论「必不可致，请敕下浙抚钞其所著书关史事者，送入京」。其子百家，得预参史局事。徐干学侍直，上访及遗献，复以宗羲对；且言「曾经臣弟元文疏荐，惜老不能来』！上曰：『可召至京，朕不授以事；即欲归，当遣官送之』。干学对以「笃老无来意」；上叹息不置，以为人材之难！宗羲虽不赴征车，而史局大议必咨之；「历志」出吴任臣之手，总裁千里遗书，乞审正而后定。尝论「宋史」别立道学传为元儒之陋，「明史」不当仍其例。朱彝尊适有此议，得宗羲书示众，遂去之。

　　卒，年八十六。

　　宗羲之学，出于蕺山；闻「诚意慎独」之说，缜密平实。尝谓『明人讲学，袭「语录」之糟粕，不以「六经」为根柢，束书而从事于游谈。故问学者，必先穷经。经术所以经世，不为迂儒，必兼读史。读史不多，无以证理之变化；多而不求于心，则为俗学』。故上下古今，穿穴群言；自天官、地志、九流、百家之教，无不精研。所著「易学象数论」六卷、「授书随笔」一卷、「律品新义」二卷、「孟子师说」二卷；「文集」则有「南雷文案」、「诗案」，今共存「南雷文定」十一卷、「文约」四卷。又着「明儒学案」六十二卷，叙述明代讲学诸儒流派分合得失，颇详明。「文海」四百八十二卷，阅明人文集二千余家，自言与「十朝国史」相首尾。又「深衣考」一卷、「今水经」一卷、「四明山志」九卷、「历代甲子考」一卷、「二程学案」二卷。辑明史案二百四十四卷。又「明夷待访录」一卷：皆经世大政。顾炎武见而叹曰：『三代之治，可复也』！天文则有「大统法辨」四卷、「时宪书法解新推交食法」一卷、「圜解」一卷、「割圜八线解」一卷、「授时法假如」一卷、「西洋法假如」一卷、「回回法假如」一卷。其后梅文鼎本「周髀」言天文，世惊为不传之秘；而不知宗羲实开之。晚年，又辑「宋元学案」；合之「明儒学案」，以志七百年儒苑门户。宣统元年，从祀文庙。

　　宗炎，字晦木；与兄宗羲、弟宗会俱从宗周游。其学术，大略与宗羲等。着有「周易象辞」三十一卷、「寻门余论」二卷、「图书辨惑」一卷，力辟陈搏之学；谓「周易」未经秦火，不应独禁其图，至为道家藏匿二千年始出。又着「六书会通」，以正「小学」；谓扬雄但知识奇字、不知识常字，不知常字乃奇字所自出也。又有「二晦山栖诸集」；以故居被火，俱亡。康熙二十五年，卒；年七十一。

　　宗会，字泽望；明拔贡生。读书一再过，不忘。有「缩斋文集」十卷。

　　百家，字主一；国子监生。传宗羲学。又从梅文鼎问推步法，着「勾股短测解原」二卷。康熙中，明史馆开，宗羲以老病不能行；徐干学延百家入史馆，成史志数种。

　　邵廷采

　　（邵）廷采，字允斯、又字念鲁；诸生。从韩当受业，又问学于黄宗羲。初读「传习录」，无所得；既读刘宗周「人谱」，曰：『吾知王氏学所始事矣』！蠡县李■〈王恭〉贻廷采书，论明儒异同，兼问所学；廷采曰：『「致良知」者，主「诚意」；阳明而后，愿学蕺山』！又私念师友渊源，思托著述以自见。以为阳明扶世翼教，作「王子传」；蕺山功主「慎独」，作「刘子传」；王学盛行，务使合乎准则，作「王门弟子传」；金铉、祁彪佳等能守师说，作「刘门弟子传」。

　　康熙五十年，卒；年六十四。

　　--以上选自原书卷四八七（列传」二六七「儒林」一）。

　　顾炎武

　　顾炎武、字宁人（原名绛），昆山人；明诸生。生而双瞳，中白边黑；读书，目十行下。见明季多故，讲求经世之学。

　　明南都亡，奉嗣母王氏避兵常熟。昆山令杨永言起义师，炎武及归庄从之；鲁王授为兵部司务。事不克，幸而得脱；母遂不食卒，诫炎武「弗事二姓」！唐王以兵部职方郎召，母丧未赴；遂去家不返。

　　炎武自负用世之略，不得一遂；所至辄小试之：垦田于山东长白山下，畜牧于山西雁门之北、五台之东，累致千金。遍历关塞，四谒孝陵、六谒思陵，始卜居陕之华阴；谓『秦人慕经学、重处士、持清议，实他邦所少；而华阴绾毂关、河之口，虽足不出户，亦能见天下之人、闻天下之事。一旦有警，入山守险，不过十里之遥；若有志四方，则一出关门，亦有建瓴之便』。乃定居焉。生平精力绝人；自少至老，无一刻离书。所至之地，以二骡、二马载书。遇边塞亭障，呼老兵卒询曲折；有与平日所闻不合，即发书对勘。或平原大野，则于鞍上默诵诸经注疏。尝与友人论学云：『百余年来之为学者，往往言「心」、言「性」，而茫然不得其解也。「命」与「仁」，夫子所罕言；「性」与「天道」，子贡所未得闻。「性命」之理，着之「易」传，未尝数以语人。其答问士，则曰「行己有耻」；其为学，则曰「好古敏求」；其告哀公：「明善之功，先之以博学」。颜子几于圣人，犹曰：「博我以文」。自曾子而下，笃实无如子夏；言「仁」则曰：「博学而笃志，切问而近思」。今之君子则不然；聚宾客门人数十百人与之言「心」、言「性」，舍多学而识以求一贯之方，置四海之困穷不言而讲危微精一，是必其道高于夫子而其弟子之贤于子贡也。「孟子」一书，言「心」、言「性」亦谆谆矣；乃至万章、公孙丑、陈代、陈臻、周霄、彭更之所问与孟子之所答，常在乎出处去就、辞受取与之间。是故「性」也、「命」也、「天」也，夫子之所罕言而今之君子之所恒言也；出处去就、辞受取与之辨，孔子、孟子之所恒言而今之君子之所罕言也。愚所谓圣人之道者如之何？曰：「博学于文，行己有耻。自一身以至于天下国家，皆学之事也；自子臣弟友以至出入往来、辞受取与之间，皆有耻之事也。士而不先言耻，则为无本之人；非好古多闻，则为空虚之学。以无本之人而讲空虚之学，吾见其日从事于圣人而去之弥远也』！

　　炎武之学，大抵主于敛华就实。凡国家典制、郡邑掌故、天文仪象、河漕兵农之属，莫不穷原究委，改正得失。撰「天下郡国利病书」百二十卷；别有「肇域志」一编，则考索之余，合图经而成者。精韵学，撰「音论」三卷。言古韵者，自明陈第虽创辟榛芜，犹未邃密；炎武乃推寻经传，探讨本原。又「诗本音」十卷，其书主陈第「诗无协韵」之说，不与吴棫本音争，亦不用棫之例。但即本经之韵互考，且证以他书，明古音原作是读，非由迁就；故曰「本音」。又「易音」三卷，即「周易」以求古音；考证精确。又「唐韵正」二十卷、「古音表」二卷、「韵补正」一卷，皆能追复三代以来之音，分部正帙而知其变。又撰「金石文字记」、「求古录」，与经史相证。而「日知录」三十卷，尤为精诣之书；盖积三十余年而后成。其论治，综核名实，于礼教尤兢兢。谓风俗衰、廉耻之防溃，由无礼以权之；常欲以古制率天下。炎武又以杜预「左传集解」时有阙失，作「杜解补正」三卷。其它著作，有「二十一史年表」、「历代帝王宅京记」、「亭林文集」、「诗集」、「营平二州地名记」、「昌平山水记」、「山东考古录」、「京东考古录」、「谲觚」、「菰中随笔」等书，并有补于学术世道。清初称学有根柢者，以炎武为最；学者称为「亭林先生」。又广交贤豪长者，虚怀商榷，不自满假；作「广师」篇云：『学究天人，确乎不拔；吾不如王寅旭。读书为己，探赜洞微；吾不如杨雪臣。独精「三礼」，卓然经师；吾不如张稷若。萧然物外，自得天机；吾不如傅青主。坚力苦学，无师而成；吾不如李中孚。险阻备尝，与时屈伸；吾不如路安卿。博闻强记，群书之府；吾不如吴志伊。文章尔雅，宅心和厚；吾不如朱锡鬯。好学不倦，笃于朋友；吾不如王山史。精心六书，信而好古；吾不如张力臣。至于达而在位，其可称述者亦多有之，然非布衣之所得议也』。

　　康熙十七年，诏举博学鸿儒科、又修「明史」，大臣争荐之；以死自誓。

　　二十一年，卒；年七十。无子。吴江潘耒叙其遗书行世。宣统元年，从祀文庙。

　　全祖望

　　全祖望，字绍衣；鄞县人。十六岁，能为古文，讨论经史，证明掌故；补诸生。雍正七年，督学王兰生选以充贡，入京师；旋举顺天乡试。户部侍郎李绂见其文，曰：『此深宁、东发后一人也』！乾隆元年，荐举博学鸿词。是春会试，先成进士，选翰林院庶吉士；不再与试。时张廷玉当国，与李绂不相能，并恶祖望；祖望又不往见。二年，散馆，置之最下等。归班，以知县用；遂不复出。方词科诸人未集，绂以问祖望；祖望为记四十余人，各列所长。性伉直。既归，贫且病，飨飧不给；人有所馈，弗受。主蕺山端溪书院讲席，为士林仰重。二十年，卒于家；年五十有一。

　　祖望为学，渊博无涯涘；于书，无不贯串。在翰林，与绂共借「永乐大典」读之，每日各尽二十卷。时开明史馆，复为书六通移之；先论艺文；次论表，次论忠义、隐逸两列传，皆以其言为韪。生平服膺黄宗羲，宗羲表章明季忠节诸人，祖望益广修枋社掌故、桑海遣闻以益之，详尽而核实，可当续史。宗羲「宋元学案」甫创草稿，祖望博采诸书为之补辑。编成百卷。又七校「水经注」、三笺「困学纪闻」，皆足见其伋古之深。又答弟子董秉纯、张炳、蒋学镛、卢镐等所问经史疑义，录为「经史问答」十卷。仪征阮元尝谓「经学、史才、词科三者得一，足传」；而祖望兼之。其「经史问答」，实足以继古贤、启后学，与顾炎武「日知录」相埒。晚年，定文稿，删其十七为「鲒埼亭文集」五十卷。

　　--以上选自原书卷四八八（「列传」二六八「儒林」二）。

　　胡承珙

　　胡承珙，字墨庄；泾县人。嘉庆十年进士，翰林院庶吉士；散馆，授编修。十五年，充广东乡试副考官。寻迁御史，转给事中。自以身居言路，当周知天下利弊，陈之于上，方不负职。数年中，陈奏甚多，多见施行；而其最切中时病者，则有条陈亏空弊端各条：『一曰冒溢宜禁。司库支发钱粮，向有扣除二、三成之弊。故藩司书吏将不应借支之款，冒支滥借。此在领者便于急需，不敢望其足数；而在放者利于多扣，不复问其合宜：则虽应放而仍与浮冒无异。一曰抑勒宜禁。州、县交代，例限綦严，均不准充抵。近日仍多以议单、欠票虚开实抵者，总由上司多方抑勒，逼令新任担承。一曰靡费宜省。各省摊捐、津贴名目，岂尽必不可省！闻州、县所解各上司衙门饭食、季规等银，逐岁增加；如邸报一事，安徽省每年通派各属万金。一省如此，他省可知；一事如此，他事可知。一曰升调宜慎。部选人员多系初任，或尚能不敢轻易接受；惟佐杂题升及调补繁缺二者，每多久历仕途，习成狡滑。在题升者急于得缺，明知此地之多累，不复顾后而瞻前；在调补者迁就一时，转因原任之有亏，希图挪彼以掩此。究之担承弥补，皆属空名；不过剜肉补疮，甚且变本加厉』。其言深切着明。

　　二十四年，授福建分巡延建邵道。编查保甲，设立缉捕章程八条；匪徒敛迹。调署台湾兵备道；缉获洋盗张充等，置于法。旋乞假回籍。台湾素称难治，承珙力行清庄弭盗之法，民番安肃。自承珙去后，彰化淡水即以械斗起衅矣。

　　道光十二年，卒；年五十七。

　　承珙究心经学，尤专意于「毛诗」传。归里后，键户著书；与长洲陈奂往复讨论不绝，着「毛诗后笺」三十卷。其书主于申述毛义；自注疏而外，于唐、宋、元诸儒之说及近人为诗学者无不广征博引，而于名物训诂及毛与三家诗文有异同，类皆剖析精微，折衷至当。而其最精者，能于毛传本文，前后会出指归；又能于西汉以前古书中反复寻考，贯通诗义，证明毛旨。凡三、四易稿，手自写定；至鲁颂「泮水」章而疾作，遗言属陈奂校补，奂乃为续成之。又以郑君注「仪礼」参用古、今文二本，撮其大例，有必用其正字者、有即用其借字者、有务以存古者、有兼以通今者、有因彼以决此者、有互见而并存者，闳意妙旨，有关于经实伙；遂取注中迭出之字并读--如读为、当为各条，排比梳栉，考其训诂、明其假借，参稽旁采疏通而证明之，作「仪礼古今文疏义」十七卷。又谓惠氏栋「九经古义」未及「尔雅」，遂补撰数十条，成二卷。「小尔雅」原本不传，今存「孔丛子」中，世多谓为伪书；作「小尔雅义证」十三卷，断以为真。复着有「求是堂诗文集」三十四卷。

　　--选自原书卷四八九（「列传」二六九「儒林」三）。

　　一百二十二（文苑）

　　刘献廷

　　赵翼

　　魏源

　　林纾（严复）

　　刘献廷

　　刘献廷，字继庄，大兴人；先世，本吴人也。其学主经世，自象纬、律历、音韵、险塞、财赋、军政以逮岐黄、释老之书，无所不究习。与梁溪顾培、衡山王夫之、南昌彭士望为师友，而复往来昆山徐干学之门。议论不随人后，万斯同引参明史馆事，顾祖禹、黄仪亦引参「一统志」事；献廷谓诸公考古有余，实用则未也。

　　其论方舆书：当于各疆域前，测北极出地，定简平仪制度为正切线表；而节气之后先、日食之分秒、五星之陵犯，占验皆可推矣。诸方七十二候不同；世所传者，本之月令，乃七国时中原之气候，与今不合；则历差为之。今宜细考南北诸方气候，取其核者详载之，然后天地相应，可以察其迁变之微矣。燕京、吴下水皆南流，故必东南风而后雨；衡、湘水北流，故必北风而后雨。诸方山水向背分合皆纪述之，而风土之刚柔暨阴阳燥湿之征，可次第而求矣。

　　其论水利，谓西北乃先王旧都，二千余年未闻仰给东南；何则？沟洫通、水利修也。自刘、石云扰以讫金、元千余年，未知水利为何事；不为民利，乃为民害。故欲经理天下，必自西北水利始矣。西北水利，莫详于「水经」郦注；虽时移势易，十犹可得六、七。郦氏略于东南，人以此少之；不知水道之当详，正在西北。于是欲取「二十一史」关于水利农田、战守者，考其所以，附以诸家之说为之疏证。凡献廷所撰着，类非一人一时所能成；故卒不就。

　　又尝自谓于「华严」字母悟得声音之道，作「新韵谱」，足穷造化之奥；证以辽人林益长之说，益自信。其法先立鼻音二，各转阴、阳、上、去、入之五音，共十声；而不历喉、腭、舌、齿、唇之七位，故有横转、无直送，则等韵重迭之失去。次定喉音四，为诸韵之宗；从此得半音、转音、伏音、送音、变喉音。又以二鼻音分配之，一为东北韵宗、一为西南韵宗。八韵立，而四海之音可齐。于是以喉音互相合，得音十七；喉音、鼻音互相合，得音十；又以有余，不尽者三合之，得音五：共三十二音为韵父，而韵历二十二位为韵母。横转各有五子，而万有不齐之声摄于此矣。同时吴殳，盛称其书。

　　他所著多佚；殁后弟子黄宗夏辑录之，为「广阳杂记」；全祖望称为薛季宣、王道父一流云。

　　--选自原书卷四九一（「列传」二七一「文苑」一）。

　　赵翼

　　赵翼，字耘松；阳湖人。生三岁，能识字。年十二，为文，一日成七篇；人奇其才。乾隆十九年，由举人中明通榜，用内阁中书，入直军机；大学士傅恒尤重之。二十六年，复成进士。殿试，拟一甲第一，王杰第三；高宗谓陕西自国朝以来、未有以一甲一名及第者，遂拔杰而移翼第三，授编修。

　　后出知镇安府。粤民输榖常社仓，用竹筐以权代概，有司因购马济滇军，别置大筐敛榖。后遂不革，民苦之。翼听民用旧筐自权，持羡去。民由是感激；每出行，争肩舆过其村。先是，镇民付奉入云南土富州为奸；捕获百余人，付奉顾逸去，前守以是罢官。已而付奉死，验其尸良是；总督李侍尧疑其为前守地道。翼申辨，总督怒，劾之；适朝廷用兵缅甸，命翼赴军赞画，乃追劾疏还。傅恒既至滇经略兵事，议以大兵渡戛鸠江，别遣偏师从普洱进。翼谓普洱距戛鸠江四千余里，不如由江东岸近地取猛密；如其策入告。其后戛鸠兵遭瘴，多疾病；而阿桂所统江东岸一军独完，卒以蒇事。寻调守广州，擢贵西兵备道。以广州谳狱旧案降级，遂乞归，不复出。

　　五十二年，林爽文反台湾；侍尧赴闽治军，邀翼与俱。时总兵柴大纪城守半载，以易子析骸入告；帝意动，谕大纪以兵护民内渡。侍尧以询翼；翼曰：『总兵欲内渡久矣，惮国法，故不敢。今一弃城，则鹿耳门为贼有，全台湾休矣；即大兵至，无路可入。宜封还此旨』。侍尧悟，从之。明日，接追还前旨之谕，侍尧膺殊赏；而大将军福康安续至，遂得由鹿耳门进兵破贼：皆翼计也。

　　事平，辞归，以著述自娱；尤邃史学，着「廿二史札记」、「皇朝武功纪盛」、「陔余丛考」、「檐曝杂记」、「瓯北诗集」。嘉庆十五年，重宴鹿鸣，赐三品衔。卒，年八十六。同时袁枚、蒋士铨，与翼齐名，而翼有经世之略，未尽其用。所为诗，无不如人意所欲为；亦其才优也。

　　--选自原书卷四九二（「列传」二七二「文苑」二）。

　　魏源

　　魏源，字默深；邵阳人。道光二年，举顺天乡试。宣宗阅其试卷，挥翰褒赏；名藉甚。会试，落第；房考刘逢禄赋「两生行」惜之--两生者，谓源及龚巩祚两人；皆负才自喜，名亦相埒。源入赀，为中书。至二十四年，成进士；以知州发江苏，权兴化。二十八年，大水，河帅将启闸；源力争不能得，即亲击鼓制府；总督陆建瀛驰勘，得免；士民德之。补高邮，坐迟误驿递，免；副都御史袁甲三奏复其官。咸丰六年，卒。

　　源兀傲有大略，熟于朝章国故。论古今成败利病、学术流别，驰骋往复，四座皆屈。尝谓：河宜改复北行故道。至咸丰五年，铜瓦厢决口，河果北流。又作「筹鹾篇」上总督陶澍谓：『自古有缉场私之法，无缉邻私之法；邻私，惟有减价敌之而已。非裁费，曷以轻本减价；非变法，曷以裁费』。顾承平久，挠之者众。迨汉口火灾后，陆建瀛始力主行之。

　　源以我朝幅员广，武功实迈前古；因借观史馆官书，参以士大夫私着，排比经纬，成「圣武记」四十余万言。晚遭夷变，谓「筹夷事，必知夷情」；复据史志及林则徐所译「西夷四州志」等，成「海国图志」一百卷。他所著，有「书古微」、「诗古微」、「元史新编」、「古微堂诗文集」。

　　林纾（严复）

　　林纾，字琴南，号畏庐；闽县人。光绪八年举人。少孤，事母至孝。幼嗜读，家贫，不能藏书。尝得「史」、「汉」残本，穷日夕读之；因悟文法，后遂以文名。

　　壮，渡海游台湾归，客杭州，主东城讲舍。入京，就五城学堂聘，复主国学。礼部侍郎郭曾炘以经济特科荐，辞不应。生平任侠，尚气节，嫉恶严；见闻有不平，辄愤起。忠恳之诚，发于至性。念德宗以英主被扼，每述及，常不胜哀痛。十谒崇陵，匍伏流涕；逢岁祭，虽风雪勿为阻。尝蒙赐御书「贞不绝俗」额，感幸无极；誓：死必表于墓曰「清处士」。忧时伤事，一发之于诗文；为文宗韩、柳。

　　少时，务博览；中年后，案头唯有「诗」、「礼」二疏、「左」、「史」、「南华」及韩、欧之文。此外，则「说文」、「广雅」，无他书矣：其由博反约也如此。其论文，主意境、识度、气势、神韵，而忌率袭庸怪。文必已出，尝曰：『古文唯其理之获与道无悖者，则味之弥臻于无穷。若分画秦、汉、唐、宋，加以统系派别，为此为彼，使读者炫惑莫知所从，则已格其途而左其趣。经生之文朴，往往流入于枯淡；史家之文则又隳突恣肆，无复规检：二者均不足以明道。唯积理养气，偶成一篇，类若不得已者，必意在言先；修其辞而峻其防，外质而中膏、声希而趣永，则庶乎其近矣』。

　　纾所作，务抑遏掩蔽，能伏其光气；而其真，终不可自閟。尤善叙悲，音吐凄梗，令人不忍卒读：论者谓以血性为文章，不关学问也。所传译欧西说部，至百数十种。然纾故不习欧文，皆待人口达而笔述之。任气，好辨。自新文学兴，有倡「非孝」之说者；奋笔与争，虽胁以威，累岁不为屈。尤善画山水，浑厚冶南北于一炉；时皆宝之。

　　纾讲学不分门户，尝谓清代学术之盛，超越今古；义理、考据合而为一而精博过之，实于汉学、宋学以外，别创清学一派。时有请立清学会者，纾抚掌称善，力赞其成。

　　甲子秋，卒，年七十有三；门人私谥「贞文先生」。有「畏庐文集」、「诗集」、「论文」、「论画」等。

　　严复，初名宗光，字又陵、一字几道；侯官人。早慧，嗜为文。闽督沈葆桢初创船政，招试英俊，储海军将才；得复文奇之，用冠其曹--则年十四也。既卒业，从军舰练习，周历南洋、黄海。

　　日本窥台湾，葆桢奉命筹防，挈之东渡诇敌，勘测各海口。光绪二年，派赴英国海军学校肄战术及炮台建筑诸学，每试辄最。侍郎郭嵩焘使英，赏其才，时引与论析中西学术同异。学成，归。北洋大臣李鸿章方大治海军，以复总学堂。二十四年，诏求人才，复被荐；召对称旨，谕缮所拟万言书以进。未及用，而政局猝变；越二年，避拳乱，南归。是时，人士渐倾向西人学说。复以为自由、平等、权利诸说由之未尝无利，脱靡所折衷，则流荡放佚，害且不可胜言；常于广众中陈之。

　　复久以海军积劳，叙副将；尽弃去，入赀为同知，累保道员。宣统三年，海军部立，特授协都统。寻赐文科进士，充学部名词馆总纂。以硕学通儒，征为资政院议员。三年，授海军一等参谋官。

　　复殚心著述，于学无所不窥举；中外治术学理，靡不究极原委、抉其失得，证明而会通之。精欧西文字，所译书，以瓌辞达奥旨。其「天演论」「自序」有曰：『仲尼之于六艺也，「易」、「春秋」最严。司马迁曰：「易」本隐而之显，「春秋」推见至隐。此天下至精之言也。始吾以为「本隐之显」者，观众系辞以定吉凶而已；「推见至隐」者，诛意褒贬而已。及观西人名学，则见其格物致知之事，有内籀之术焉、有外籀之术焉。「内籀」云者，察其曲而知其全者也，执其微以会其通者也。「外籀」云者，援公理以断众事者也，设定数以逆未然者也：是固吾「易」、「春秋」之学也。迁所谓「本隐之显」者，外籀也；所谓「推见至隐」者，内籀也。二者，即物穷理之要术也。夫西学之最为切实而执其例可以御蕃变者，名、数、质、力四者之学而已。而吾「易」则名、数以为经，质、力以为纬，而合而名之曰「易」。大宇之内，质、力相推，非质无以见力，非力无以呈质。凡力，皆干也；凡质，皆坤也。奈端动之例三；其一曰静者不自动、动者不自止，动路必直、速率必均。而「易」则曰：干，其静也，专其动也直。有斯宾塞尔者，以天演自然言化。其为天演界说曰：翕以合质、辟以出力，始简易而终杂糅。而「易」则曰：坤，其静也，翕其动也辟。至于全力不增减之说，则有自强不息为之先。凡动必复之说，则有消息之义居其始。而「易」「不可见干、坤或几乎息」之旨，尤与热力平均、天地乃毁之言相发明也。大抵古书难读，中国为尤。二千年来士徇利禄，守阙残，无独辟之虑；是以生今日者，乃转于西学得识古之用焉』。凡复所译箸，独得精微皆类此。世谓纾以中文沟通西文、复以西文沟通中文，并称林、严。

　　辛酉秋，卒；年六十有九。着有「文集」及译「天演论」、「原富」、「群学肄言」、「穆勒名学」、「法意」、「群己权界论」、「社会通诠」等。

　　--以上选自原书卷四九三（「列传」二七三「文苑」三）。

　　一百二十三（忠义）

　　阿克善

　　董廷元（弟廷儒、廷柏）

　　济三（瑚密色等）

　　许友信（成升等）

　　朱国治

　　李成功（张善继等）

　　戴玑

　　阿克善

　　阿克善，景祖兄索长阿三世孙，隶正黄旗。随大兵征明于锦州、宁远及入关击李自成，皆有功；历官至兵部侍郎。

　　顺治九年，同都统噶达浑征剿鄂尔多斯部叛逃蒙古多尔济等，歼之贺兰山。以失究兴安总兵任珍家属淫乱、檀杀多人事，解兵部，管副都统事。

　　十一年，随征湖广，败贼兵于湘潭、常德、龙阳等处。

　　十三年，郑亲王世子济度征「海贼」郑成功，阿克善率兵从大军至乌龙江，以水险难渡，乃潜取道山间，径趋福州；未至，闻成功在高齐，即分兵令佐领褚库等先往迎战，击走之。又分遣署护军统领伊色克图往侯官征剿水路贼，遂抵福州。又侦知贼船三百余尚泊乌龙江，亲督水路，约营总星鼐等在陆路合击；追至三江口，斩伪都督、总兵等，俘获甚众。以贼犯罗源，驻防兵被围；率兵赴援，力战阵亡。

　　董廷元（弟廷儒、廷柏）

　　董廷元，正白旗汉军；与弟廷儒、廷柏，并以闲散从征。天命六年，兵攻沈阳，廷元先登陷阵；授宽甸守备。从攻大凌河、察哈尔、旅顺口、江华岛，皆有功。崇德二年，从恭顺王孔有德征皮岛，明总兵沈世魁阵海口，廷元以小舟从北冲入，明兵炮碎之，与家丁六人殁于海。

　　廷儒，积功为大同守备。顺治五年，大同总兵姜瓖谋叛，以廷儒勇略过人、为士卒爱惮，佯以宴射，诱至署，讽以同叛；廷儒以严词斥之，不听，即拔佩刀与斗。贼群执之，骂不绝口；剖其腹，支解之；并其子开国、男妇二十七人，俱被害。

　　廷柏，初任骁骑尉。崇德五年，从征明，同参领孙有光败松山步兵、杏山骑兵，闾洪山守兵；明兵夜犯填堑，手发红衣炮击却。随攻塔山及前屯卫、中后所等城，均以红衣炮克之，绩称最。

　　顺治二年，从豫亲王多铎南征，破流贼，定河南，克扬州、嘉兴等处，俱在事有功。时明鲁王朱以海据绍兴，大兵营钱塘江上。明督师大学士张国维以兵九千人乘夜劫营，廷柏从都统吴守进败之。

　　后从郑亲王济尔哈朗征湖广，明总督何腾蛟招流贼连营拒敌；从副都统金维城率兵至马河力战，殁于阵。

　　济三（瑚密色等）

　　济三，满洲正黄旗人；姓扎库塔。自崇德六年，以佐领，从大兵有功。

　　顺治元年，与骑都尉色勒布、云骑尉祖应元、参领金应得、骁骑尉西来、间敌达鲁哈、萨门、岱纳并从定国大将军豫亲王多铎南征。二年四月，大兵渡淮，薄扬州城；应元、应得、岱纳以红衣炮攻城。城颓，岱纳先登，与应元，应得同阵亡，克扬州。大兵渡江，令左翼舟师留泊北岸备敌；敌驾舟来犯，色勒布迎击，中炮死。分兵江阴县，萨门以云梯先登，被戕；达鲁哈继进，亦阵殁。六月，多铎定南京，分大兵之半，令多罗贝勒博洛等进徇苏州，下之；擢济三副都统驻守。明福王总兵黄蜚潜纳苏州叛卒来袭，济三闻变，率兵擒剿；敌合围，济三战死。大兵至浙，攻嘉兴，炮毁其城；西来率所部先登，克之。旋回兵，取昆山县城；被炮死。

　　瑚密色，满洲镶黄旗人，姓佟加；世居加哈。崇德元年，以佐领衔，从征明；屡有功。

　　顺治元年，从入关，败流贼唐通于一片石；追至安肃、望都，歼贼无算。

　　嗣随多铎军渡江，屡破明兵句容。时明鲁王朱以海据绍兴，博洛遣参领王元爵徇湖州；土兵蜂至，元爵战殁。博洛次杭州，鲁王遣其督师侍郎孙嘉绩、熊汝霖渡钱塘江来犯；瑚密色偕骑都尉色赫等击败嘉绩兵，擒其队帅。追至江中，汝霖兵殊死战；瑚密色中枪，战死。

　　色赫从定浙江，旋下福建；还过平湖，遇土寇，亦以中枪阵亡。

　　许友信（成升等）

　　许友信，以军弁随明将左梦庚投诚，隶镶白旗汉军。随大兵征闽、粤有功，定南大将军贝勒博洛委署潮州副总兵。顺治四年，明桂王由榔遣兵略境，友信单骑出战，遇伏死。

　　是年，桂王兵部尚书张家玉陷东莞，署总兵成升、副将李义均阵亡。桂王兵科给事中陈邦彦同时犯广州，游击阎行龙、王士选、熊师文俱死之。

　　桂王既由监国僭号，志在兴复；其始略有两广、云贵、湖南、江西、四川各地，且郑成功出没闽、浙，奉其伪号遥相应和，声势颇张。经大军先后戡定，桂王已穷窜土司，肃清在迩；而孙可望、李定国等复群相拥戴，作螳臂之拒者有年。至定国与可望内讧，顺治十四年十月可望走湖南乞降，于是洪承畴、吴三桂乃奏请乘时大举；逐渐进剿，军行有利。十八年，三桂兵及缅甸，缅人执献由榔军前，事乃大定。十余年中，死事或被执不屈者，如四年剿广东假明封号土贼，有广东巡按刘显名等；六年剿灵山土贼，有广东都司佥书李昌等；七年征广州，有轻车都尉尚可福等；八年李定国分兵窥全州，有广西巡按王荃可等；九年犯辰州，有分巡辰常道刘升祚等；犯平乐，有府江道周永绪等；犯柳州，有分守右江道金汉蕙等；陷桂林，有右翼总兵曹成祖、提标游击马腾龙等；十年犯罗定，有兵备道邬象鼎等；犯靖州，有湖南副总兵杨国勋等；犯连州，有广东运署都司佥书窦明运等；犯化州，有防守参将应太极等；十一年犯电白，有从征八品官费扬古等；十四年，「海贼」乘乱窜雷州，有徐闻营游击傅进忠等；孙可望之从乱也，六年贼党一只虎犯永州，有新擢陕西布政使右参议李懋祖等；九年犯衡州，有随定远大将军敬谨亲王尼堪部下副都统武京等；犯成都，有叙州府知府周基昌等；十三年犯临蓝，有委署参将殷壮猷等。至为郑成功而死者，三年成功族人郑彩据厦门、掠连江，有知县宋人望等；六年成功犯长泰，有知县傅永吉等；犯漳浦，有总兵杨佐等；八年犯海澄，有知县甘体垣等；十二年犯仙游，有知县陈有虞等；十三年犯海澄，有一等轻车都尉哈勒巴等；犯福州，有二等轻车都尉巴都等；十五年犯台州，有海门营水师游击李宏德等；犯温州，有盘石卫水师游击熊应凤等；十七年犯江宁，有一等轻车都尉瑚伸布禄、二等轻车都尉猛格图等；犯崇明，有知县陈慎等；犯台州之太平，有左营都司李柱国等；犯厦门，有护军统领伊勒图、前锋参将佟济、前锋校鄂勒布等。盖明藩自立以兵力削除者，桂王为最棘。同时，附唐王朱聿键而陆梁于江西郡邑者，则为金声桓；参领布达理、布政使迟变龙、分守湖东道成大业、宜黄知县冯穆等皆死之。鲁王以蓝国踞浙，逼福建兴化，则知府黎树声等；据舟山内扰，则绍兴府推官刘方至死之。其无所附丽而以叛闻者，为姜瓖。五年踞大同，催饷骑都尉锺固、山西兵备道宋子玉等死之。六年，从英亲王阿济格等军进讨者，骑都尉索宁、云骑尉洛多理等皆阵亡；分援河东井坪、蒲州、神木等处，则郑宏国、佟国仕、武韬、郑世英等亦先后阵亡。时天下初定，人心反侧，各省土贼峰起；或剿、或守，在顺治一朝死者尤伙。独着其关系大局者，见有清开国艰难之大概焉。

　　--以上选自原书卷四九四（「列传」二七四「忠义」一）。

　　朱国治

　　朱国治，汉军正黄旗人。顺治四年，由贡生授固安知县；屡擢至大理寺卿。

　　十六年，外简江宁巡抚。时郑成功盘踞外洋，出没江南滨海州县；国治疏言：『欲破狡谋，先度形势。贼众负险，我师远涉风涛，其劳逸不同；贼众熟识海道，我师弓马便捷，其素习不同；水师舟楫较之贼船，大小悬殊，其攻取不同。臣谓宜以守寓战，凡海边、江口，多设墩台；待贼势困援绝，乘间攻之，自能禽渠献馘』。下所司议行。又以苏、松、常、镇四府钱粮抗欠者多，分别造册：绅士一万三千五百余人、衙役二百四十人；请敕部察议。部议：见任官降二级调用、衿士褫革、衙役照赃治罪有差。以是，颇有刻核名。

　　康熙十年，补云南巡抚。时吴三桂谋叛久矣；十二年，诡请移藩锦州，并期以十一月二十四日启行。国治方请增设驿堡，协拨夫马待之；三桂遽踞关隘起事。先期三日，邀国治及按察使李兴元、云南知府高显辰、同知刘昆，胁之从逆；皆不屈。国治骂贼尤烈，实时遇害。先后殉难者，云贵总督甘文焜、先后广西巡抚马雄镇、傅宏烈及李兴元（均自有传）。

　　李成功（张善继等）

　　李成功，奉天铁岭人。顺治六年武进士，历官至广东潮州参将。康熙十三年，总兵刘进忠应耿精忠叛，成功潜与游击张善继等谋诛进忠。事觉，进忠以兵胁同叛；曰：『汝为我中军，我视汝犹子；何无义至此』！成功曰：『禄山叛国，死于猪儿；李泚叛国，死于韩旻。汝今叛国，不知死之将至；我何为从汝』！进忠命斩之；骂不绝口而死。

　　善继，直隶彭城卫人。习儒，通孙、吴兵法。康熙六年第二名武进士，授潮州城守营游击。进忠阴遣腹弁赴精忠献款；弁归，与进忠谋曰：『善继刚方固执，深得众心；宜亟散其卒』！进忠遂令所部分隶私党。善继麾下虚无人，谒进忠曰：『公不闻晋王敦乎，威势未尝不赫也；兵败身死，发瘗斩尸？未有叛国而克全终者』！进忠怒，羁之马王庙。贡生林应璧同被羁，日谈古忠孝事。进忠屡遣人谕降，终不屈；令斩之。

　　白虎，陕西秦州人。康熙十一年，官澄海协右营都司；有「虎将」名。进忠将叛，调虎与其子崇质入郡；至则知进忠有异志，潸焉涕下。进忠令虎易帽，虎曰：『头可断，帽不可易』！令翦辫，虎曰：『颈可截，辫不可翦』！且责进忠词甚厉。左右以摇惑军心，怂进忠毙之。进忠爱其勇，不忍；曰：『此愚人，不识时务耳』！遂羁之；篡取虎妻张、虎子士俊为质。虎与同志密遣人赴省请兵，约内应；谋泄，将就刃，谓崇质曰：『死，吾分也。委身存祀，则在汝』。崇质对曰：『父为忠臣、子从叛贼，乌乎可』！缚至西市，虎望北叩首，大言曰：『君臣大义，尽于此；父子至情，亦尽于此矣』！观者皆泣下。

　　何亮，潮州人。官澄海协千总，虎以心腹待之。亮随虎赴郡，进忠羁虎；旋以内应事泄，并将斩亮。进忠叱之，亮谓「当诉于天」！同时遇害。其兄弟、妻子被杀者尤众。

　　于国琏，奉天人；为续顺公沈瑞旗员。进忠乱作，瑞命偕都统宋文科、邓光明攻之。战太平街三日，国琏身先士卒，射伤进忠左臂，贼披靡；以众寡不敌，终为所败。瑞缚光明及国琏以降；国琏独不屈，斩于市。尸僵立不仆数日，面如生；众咸异之。

　　戴玑

　　戴玑，字利衡；福建长泰人。顺治六年进士，授主事；例转湖广按察司佥事。时滇、黔未入版图，上江防道尤要；玑遍履所部，自岳州至嘉鱼立七汛，造哨船巡逻，■〈艹佳〉苻无警。又于洞庭湖接立三汛，行者尤便之，洪承畴正经略五省，以韩范俦称之。寻迁陕西西宁道；未行，丁父艰。

　　服除，补广西右江道；驻柳州。东阑土酋构祸日久，玑以恩意调解之。大酋黄应元煽乱，则斩渠魁以徇。诸蛮用是怀德畏威，顽梗尽化。柳堡屯田，寄佃于民；既输军租，复应民役。为申请督、抚具奏，获免。复修葺文庙及罗池、司户二贤祠。会朝命裁并监司，解任。

　　归里，督课诸子，教以忠孝大义。耿精忠乱作，台湾贼围漳州；时玑次子鏻为海澄公将，守东门。贼劫至城下，使招鏻降；玑大声呼鏻「坚守，勿以老人为念」！贼怒，牵去。城破，鏻巷战死；阖门为俘。大兵复漳州，贼遁；玑与子锎等乘间入山，而妻叶并诸幼子为贼执赴台湾，玑置不为意。贼复犯海澄及长泰，玑再被执；胁之降，不从。幽之密室，历年余，终不为屈；朝夕诵文信公「正气歌」以自壮。一日，顾谓子铣曰：『吾久辱不死，何为』！遂绝粒数日，病甚；衣冠，命铣扶掖北向再拜曰：『臣死，命也！当为厉鬼杀贼』。索纸笔，大书「惟忠惟孝，可以服人」数字。呕血数升，死；年七十有四。

　　--以上选自原书卷四九五（「列传」二七五「忠义」二）。

　　一百二十四（忠义）

　　李茂吉

　　汤大奎（周大纶、寿同春、李乔基）

　　罗江泰

　　吕志恒（邵用之等）

　　孔昭慈

　　刘继祖

　　张毅

　　李茂吉

　　李茂吉，福建漳浦人；台湾水师营把总，平日不以官小自卑。

　　康熙六十年，土贼朱一贯乱作，自请于副将许云，战败被禽。贼渠怪其不跪。叱之。茂吉举足踢其案，案翻，奋力断缚，直前夺刀杀贼；贼共斫之，头脑破裂，尚骂不绝口；贼碎其尸。

　　--选自原书卷四九五（「列传」二七五「忠义」二）。

　　汤大奎（周大纶、寿同春、李乔基）

　　汤大奎，字纬堂；江苏武进人。乾隆二十八年进士，授福建凤山县知县。

　　五十一年冬，台湾贼民林爽文作乱，起彰化；其党曾伯达等应之，南窜凤山县--故无城，仅土垣三尺许。时大奎已秩满，候代；属贼势蔓延，乃率僚佐募乡勇日夜守御。贼来攻，与参将瑚图里击却之。瑚图里驰马逐贼去；大奎闻城北有警，捕内应四贼，斩以徇。方奖厉兵役，贼突进北门，入县治，典史史谦死之。大奎朝服，坐听事；手剑击贼。贼刃交下，犹瞋目，詈不止。长子荀业，从之官；先以父诗文稿畀其戚，令远避。身佩刀蔽父，不去；同遇害。大奎初丧其元；城复后，有仆识大奎系发线，形容亦约略可辨，因并入棺。孙二：贻、汾（自有传）。

　　谦字昭和，顺天宛平人。先遣子善战，奉大母出避；乃与大奎同城守。死后，亦丧其元；为百姓窃埋之。贼退，始改殓。

　　周大纶，字理甫；直隶天津人。乾隆二十年，由贡生捐职州同，发福建；补台湾府彰化县丞。数年，知民顽，忧形于色；屡言于上官，斥不信。任满，将引见，假公事滞诸诸罗。

　　乱作，大纶奋入县治；县令懦，甘以身殉。大纶曰：『国家建官，命能守、不命能死。坐致民逆，死以塞责，小丈夫也』！激之，弗应；为谋所以御贼计。夜，贼入据县治，有见大纶者，缚去不杀，而劝之降；大纶大骂之。贼掴其颊，抚颊大哭，曰：『此颅乃为贼污』！首触柱，额裂；囚数日，卒遇害。大纶仆陈德，以护主不去；大纶死，以头桩贼，支解死。

　　寿同春，名星，以字行；浙江诸暨人。习文法；客台湾淡水厅同知程俊署，年七十余矣。

　　竹堑城陷，俊先以出捕贼，遇害；俊子携印走。同春为贼执，佯为所用；贼留其党三十六人守城，而自出掠。同春客淡水久，胥徒皆熟习、士民皆信服；潜为纠合，甚众。出不意，就同知听事骈斩留贼；即日闭城门，为朝廷守。贼闻大駴，悉众返攻；同春部勒其众，日夜登陴。樵苏既断，发屋掘鼠为食；得间，辄出选锋击贼。相持数日，贼稍引却；道通。署同知徐梦麟始以印至，次第招抚附近胁从者；梦麟一切倚同春办治。

　　是时，首逆负嵎，据大里杙自固；官军环营其外，疑莫敢入。同春草书与梦麟，令上军门速攻之；久乃得报，合六路进剿。同春率官军从西路入，而鹿港之兵迁延失期；既入无援，马蹶被获。贼恨同春久；至是，喜得报，攒刃支解之。

　　又，广东嘉应州人李乔基者，名安善，以字行。善少林拳术。客台湾，见土豪啸聚相雠杀，叹曰：『乱将作矣』！乃简侨寓南、北庄人团练之。

　　乱作，郡城大震；召诸健儿曰：『贼众一閧而出，遂破彰化、淡水、诸罗三城。所不即取郡城者，惧粤人蹑其后耳。吾出兵牵制之，贼至则守、去则击；相持久，则援师且至，贼不足平矣』。集万余人，庄为栅、里为台，计亩以为粮；一庄有贼，诸台应之。贼数至，皆不得逞。十二月，率三千人从知县张贞生复彰化。已而粮尽，士卒多散去，城复陷。

　　明年正月，复从总兵柴大纪复诸罗。自起义兵，与贼二十余战，斩馘万计；贼衔之，以万金购乔基首。二月，乔基与从子举柏率健儿数百人赴鹿港请火药，为贼所侦，还至青堈，伏发；御之，杀数百人。贼大至，矢石交下，突围出，失举柏；乔基三入贼中，伤左股，被获；诸健儿皆战死。贼诱乔基降，骂贼；贼断其舌，缚而射之，犹不屈；乃磔焉。至是，白衣冠哭者万余人，皆誓不与爽贼俱生也。

　　是役也，死事之烈，以乔基为最。

　　罗江泰

　　罗江泰，字静波；浙江黄岩人。家贫，习贾。去贾投营，由外委历擢游击，皆在浙；由参将至副将，在闽；总兵，又在浙。前后与提督李长庚相左右，而在闽功特显。

　　长庚锐意剿海寇蔡牵，专意外洋；凡阃内事，均以属江泰。贼船高大，官军仰攻失利；檄江泰造「霆艇」。艇成，陵贼船，贼大困，南走福建。江泰于白犬洋、四礵、屿头、东■〈石扈〉各役，俱有功；护海坛总兵。遂赴南洋，合金门总兵何定江截牵去路，横击于铜山。追至浮鹰洋，贼冲礁，走匿山上；江泰搜山，禽贼自王朱。又焚贼船于仰月横山。贼皆堕水死。在闽逾年，凡十击贼，号「敢死军」；贼见江泰军，辄引去。擢总兵，镇金门。

　　九年，移镇定海。是时，牵南窜台湾；长庚正总闽、浙水军，同心戮力誓杀牵。十年九月，牵船泊道头，忽遁去；江泰从瓯洋会八总兵追之。至尽山，失牵所在；黑云起海上，亟令移港。风骤至，白波山立，群舟相击触；顷刻破碎。江泰大船帆重，不可下；下及尺，船遽不知所终。朝命沿海各省探访，久之无得者；葬衣冠黄岩。

　　吕志恒（邵用之等）

　　吕志恒，江苏阳湖人。由监生捐县丞，发福建；累擢至台湾府知府。道光十二年，嘉义县贼匪张丙等纠众滋事，焚掠各庄；志恒率署知县邵用之分路剿捕。用之行至店仔口，被戕；志恒复带兵击贼于大排竹，以众寡不敌，遇害。

　　先是，逆匪辄以「贪官污吏妄杀无辜」为词；帝疑有激变事，下福州将军瑚松头等查奏。无据，如例予恤。

　　方振声，顺天大兴人。由供事，选授福建巡检，升嘉义县斗六门县丞。贼逼斗六门，振声树栅、浚渠，率兵勇防堵。贼首黄城率匪党攻扑，与署守备马步衢等协力守御。贼夤夜纵火，蜂拥入栅；振声持刀巷战，戮数贼。力竭，遇害；幕友沈志勇等同死之。妻、女皆被戕，甚惨。

　　步衢与把总陈玉威，赤同时阵殁。

　　--以上选自原书卷四九六（「列传」二七六「忠义」三）。

　　孔昭慈

　　孔昭慈，字云鹤，山东曲阜人；至圣七十一代裔孙。道光十五年进士，改庶吉士；散馆，授广东饶平县知县。忧归。服阕，发福建，署莆田、沙县，摄兴化通判；授古田县。

　　二十八年，调闽县；进邵武同知，移台湾鹿港。时南北匪徒洪恭等陷凤山，知县王廷干、高鸿飞相继死，郡城岌岌不保。昭慈闻警，航海赴援；协力守御，歼擒甚众。四年，擢台湾府知府。督捕余孽，次第荡平。进道员，备兵台、澎；加按察使衔，兼督学政。以助饷，加二品衔。在台五年，威信大着；外裔、内番悉畏服。

　　同治元年，彰化乱民戴万生等纠众结会谋乱；昭慈侦知，督兵驰抵彰化。部署未定，变起仓卒，城陷；巷战，力竭不支，殉节文庙先圣前。

　　昭慈为政，兴利剔弊不遗余力。莆田俗好斗，推诚谕禁，劝以惩；忿保身（？），治正凶不少贷。民惮法，罢斗。邑多孔氏寄籍，为创立义学。沙县土利艺茶，少耕植；游民竞逐末，暇则事攘夺为。拔茶禁之，而农桑始兴；至今利赖。所至停采买、革津贴、捐粟平粜，多损己益民；尤爱才。重林文察材略，白其复父雠，可宥而荐之；杀贼立功，官至提督。治盗严明，诛止其魁；盗之良者，或重其贤而避之。殁后，匪为敛殡归丧；愧叹曰：『吾辈负孔使君矣』！

　　卒年六十八；恤世职，谥「刚介」，于立功地方建祠。

　　--选自原书卷四九七（「列传」二七七「忠义」四）。

　　刘继祖

　　刘继祖，江西玉山人；增贡生。道光十一年，以同知分福建；十九年，除淡水同知，以忧去。

　　服阕，借拣知州，发广西。二十七年，授永康；寻署藤县。时灌阳、平乐、阳朔等处匪徒肆扰，偕知府张熙宇督剿，歼擒殆尽；进知府。咸丰元年，金田贼败窜大黄江，继祖率水陆壮勇乘夜攻击，焚其巢。以所部练勇失钤束，夺职。四年，巡抚劳崇光奏请留藤协办团练。寻艇贼梁培友纠众攻藤，继祖偕知县翟登峨等婴城固守；设间出奇，击却之。旋以土贼冯六、戴九等接踵至，据河干，尽焚沿岸舟，乡团来援者不得渡；贼众兵单，城陷。继祖受重创，与登峨子襄采，团长梁文轼等巷战，力竭死之。登峨被掳，骂贼不屈，被害；弃尸于河。典史冉正棠，斗死狱门。诏复继祖原官，赏世职；登峨以次死者，恤有差。

　　登峨，字眉峰，山东章邱人；进士。截取，选藤县。

　　--选自原书卷四九八（「列传」二七八「忠义」五）

　　张毅

　　张毅，字仁府；直隶天津人。父梦元，官福建布政使，护台湾巡抚；以清廉著称。卒，赠太子少保。

　　毅由荫生，官部曹。改道员，分山西；奏调陕西，授甘凉道。宣统三年六月，擢安徽提法使（下略）。

　　--选自原书卷五○三「列传」二八三「忠义」一○）。

　　一百二十五（孝义）

　　程愿学

　　杨越（子宾）

　　程愿学

　　程愿学，字奂若；江南仪真人。顺治十六年，郑成功兵退，县人坐连染死者二十余；愿学祖故睢州知州绍儒，与焉。父免死，徙塞外；愿学以幼，留。稍长，将出塞求父，虑死且无后，乃娶妻生子；妻死，挟子行。道中子病，还；计行，待子长。

　　居恒丧服，食但啜粥，不饭、不食果蔬；衣不帛、不棉。僦居学舍旁，授经；不出户。训导顾蔼慕其贤，屡过，皆不见；偕其弟子出不意往，语愿学：『何自苦』！愿学对曰：『愿学有隐痛，不可以为人；非以自苦也』！明日报谒，赞砚与画；霭谢曰：『子无所受于人；今吾受子遗，亦愿以报子』！愿学乃持砚与画去。他日复过之，已他徙矣。

　　俄卒；霭求得其砚，铭曰「廉士砚」。

　　--选自原书卷五○五（「列传」二八五「孝义」二）

　　杨越（子宾）

　　杨越，初名春华，字友声；浙江山阴人。所居曰安城，因以为号。为诸生，慷慨尚侠。

　　康熙初，越友有与张煌言交通者；事发，辞连越，减死，流宁古塔。例佥妻，与其妻范偕行；留老母及二子家居。宁古塔地初辟，严寒；民朴鲁。越至，伐木构室，垒土石为炕，出余物易菽粟。民与习，乃教之读书明礼数、崇退让。躬养老抚孤，赎入官为奴者萧山李兼汝、苏州书贾朱方初及黔沐氏之裔忠显、忠祯，皆廪焉；又赎明大学士朱大典孙妇、河南李天然希声夫妇。凡贫不能举火及婚丧，倡出资以赒。民相助恐后；吝则嗤之曰：『何以见杨马法』--「马法」犹言长老，以敬越也。母终于家，年余始闻丧；哀恸，杜门居三年。

　　子宾，出塞省越。越初戍，年二十四；至是，已六十八。宾还叩阍乞赦越。事未行，子宝复出塞省越。又二年，越卒于戍所，例不得归葬。宾、宝请不已；又二年，乃得请。迎范奉越丧以归，民送者哭填路。宾撰「柳边纪略」，述塞外事甚详。

　　--选自原书卷五○六（「列傅」二八六「孝义」三）

　　一百二十六（遗逸）

　　曹元方

　　庄元辰（王玉藻）

　　李长祥（王正中、董守谕）

　　陆宇■〈火鼎〉（弟宇燝、江汉）

　　钱澄之

　　恽日初

　　郭金台

　　朱之瑜

　　沈光文（陈士京）

　　吴祖锡

　　李世熊

　　曹元方

　　曹元方，字介皇；海盐人。父履泰，明兵部侍郎；以忠直着。

　　元方，崇祯癸未进士；南京建号，授常熟知县。时大学士马士英擅国政，有荐元方署职方司事者；士英亦藉元方名，冀往谒附己。元方讫不往，上疏言愿遵定制，补外吏；语侵士英。士英怒，卒与令常熟。常熟为吴中烦剧，邑最当；金陵草创，所在兵与民交狃，无宁晷。元方措兵饷、惜民力，俱贴然；邑称治。

　　金陵败，弃官归。履泰先获谴，谪戍；亦适归。父子相谓，于义不可宴然以居。元方先变姓名，间道入闽。至建宁，谒唐王；即授吏部文选司主事，进验封司郎中。顷之，履泰亦由海道至；即授太常卿，晋兵部右侍郎。父子俱以忠义激发，间关来；一时咸伟之。当是时，郑芝龙久以桀寇内附，崇其秩号，姑息为养骄；至是，益甚，志叵测。元方抗疏，自请出视江上师；阅封守，欲从外为重内计。得召对，加御史衔，赐白金；挥涕以行。至浦城，则江上溃兵接踵狼狈下；元方仓卒走，计后图。履泰从唐王趋赣州，遇兵，投身崖石下，绝复苏；舁至僧舍。辗转至浦城，父子得相见。

　　履泰疾甚，先归；旋卒于家。元方闻，乃亟归。微服挈母及妻子行，寄食旅舍中。久之，事稍定，卜居硖石村；筑草堂，自号耘庵。以老卒，年八十有二。

　　庄元辰（王玉藻）

　　庄元辰，字起贞，晚字顽庵，鄞人；学者称「汉晓先生」。赋性严凝，不随人唯阿。崇祯丁丑进士，授南京太常博士。

　　甲申之变，一日七至中枢史可法之门，促以勤王。福王立，议推科臣，总宪刘宗周、掌科章正宸皆举元辰为首；而马士英密遣私人致意曰：『博士曷不持门下刺上谒相公，掌科必无他属』。峻拒之；中旨仅授刑部主事。己而阮大铖欲兴同文之狱，元辰曰：『祸将烈矣』！遽行。未几，而留都亡。

　　钱肃乐之起事也，元辰破家输饷。时降臣谢三宾为王之仁所胁，以饷自赎；及肃乐与之仁赴江上，三宾潜招兵，众疑之。明经王家勤谓肃乐曰：『浙东沿海，皆可以舟师达盐官；倘彼乘风而渡，列城且立溃矣。非分兵留守不可』！肃乐曰：『是无以易吾庄公者』。于是共推元辰任城守事，分兵千人属之；以四明驿为幕府，家勤及林时跃参其事。元辰日耀兵巡诸堞，里人呼为「城门军」；三宾不敢动。乃迎鲁王于天台，鄞始解严；晋吏科都给事中，迁太常卿。上疏言：『殿下大雠未雪，举兵以来将士宣劳外、编氓殚藏于内，卧薪尝胆之不遑；而数月来颇安逸乐，釜鱼幕燕，抚事增忧，则晏何可怀也！敌在门庭，朝不及夕；有深宫养优之心，安得有前席借箸之事！则蒙蔽何可滋也！天下安危，托命将相；今左右之人，颇能内承色笑，则事权何可移也！五等崇封，有如探囊，有为昔时佐命元臣所不能得者；则恩膏何可滥也！陛下试念两都黍离麦秀之悲，则居处必不安；试念孝陵、长陵铜驼荆棘之惨，则对越必不安；试念青宫、二王之辱，则抚王子，何以为情！试念江干将士、列邦生民之困，则衣食可以俱废』。疏入，报闻。已又言中旨用人之非，累有封驳；王不能用。时三宾夤缘居要，而马士英又至；元辰言士英不斩，国事必不可为。贻书同官黄宗羲、林时对云：『蕞尔气象，似惟恐其不速尽者。区区忧愤，无事不痛心疾首；以致咳嗽缠绵，形容骨立。愿得以微罪，成其山野』！遂乞休。

　　未几，大兵东下；乃狂走深山中，朝夕野哭。元辰故美须眉，顾盼落落。至是，失其面目，巾服似头陀。一日数徙，莫知所止，山中人亦不复识。忽有老妇呼其小字曰：『子非念四郎邪』？因叹曰：『吾晦迹未深，奈何』！顺治四年，疽发背，戒勿药；曰：『吾死已晚；然及今死犹可』。遂卒。

　　王玉藻，字质夫；江都人。崇祯癸未进士，授慈溪知县。少詹项煜以从逆亡命，玉藻及慈民冯元颷均出其门，遂匿于冯氏。慈人毙煜于水，玉藻置不问。有明士习重闱谊，或以为过；玉藻曰：『吾岂能为向雄之待锺会哉！夫君臣之与师友，果孰重』？闻者悚然。

　　金陵破，鲁王监国，玉藻乃与沈宸荃起兵；晋御史，仍行县。复募义勇，请赴江上自效；略谓：『今恃以自保者，惟钱唐一江；待北兵渡江而后御，曷若御之于未渡之先！臣愿以身先之』。乃解县事，以兵科都给事往军前。时驻兵江上者有方国安、王之仁、孙嘉绩、熊汝霖、章正宸、郑遵谦、钱肃乐、沈光文、陈潜夫、黄宗羲，咸各自为军；兵饷交讧，莫敢先进。既不予玉藻以饷，复陈划地分饷，又不听；玉藻乃力请还朝。既入谏垣，上封事十余；略谓：『北兵之可畏者在勇，而我军之可虑者在怯。怯由于骄，兵骄由于将骄。今统兵之将无汗马之劳，辄博五等之封；安得不启以骄心！骄则畏战。非稍加裁抑，恐无以戢其嚣陵之气』！又谓：『宜用海师窥吴淞，以分杭州北兵之势。又刘宗周、祁彪佳诸臣，宜加褒忠之典』。以是不为诸臣所喜，乃力求罢职。时元辰为太常，固乞留之；谓『古人折槛旌直；今令直臣去国，岂国家之福』！玉藻感其言，供职如初。

　　浙东再破，玉藻追鲁王跸弗及，自投于池；水涸不得死，乃以黄冠遯于剡溪。资粮俱尽，采野葛为食。妻李，辽东巡抚植女；知书，明大义。在浙右时，屡脱簪珥佐军兴。偕入剡溪，命二子方岐、方嶷拾堕樵，不以穷阨易操。适四明山寨竞起义军，以书致玉藻；玉藻思乘间入舟山，为侦骑所遏，不果往。每临流，读所作诗，辄激厉慷慨，仰天起舞；或朝夕悲歌，与门人熊亦方相和答。继，亦方以癫死；玉藻归隐北湖，誓不易衣、去发。作绝词以逝，遗命不冠而敛。

　　李长祥（王正中、董守谕）

　　李长祥，字研斋；达州人。崇祯癸未进士。初以诸生练乡勇，助城守；后选庶吉士，吏部荐备将帅之选。或曰：『天子果用公，计安出』？叹曰：『不见孙白谷往事乎？今惟有请便宜行事；虽有金牌，来不受进止。平贼后，囚首阙下，受斧钺耳』。闻者咋舌。贼日逼，上疏请急令大臣辅太子出镇津门，以提调勤王兵。不果行而京师溃，为贼所掠；乘间，南奔。

　　福王立，改监察御史，巡浙盐。鲁王监国，加右佥都御史，督师西行；而江上师又溃，鲁王航海去。长祥以余众，结寨上虞之东山。时浙江诸寨林立，四出募饷，居民苦之；独长祥与张煌言、王翊三营且屯且耕，井邑不扰。监军鄞人华夏者，为之联络布置，请引舟山之兵连大兰诸寨以定鄞、慈五县，因下姚江；会师曹娥，合偁山诸寨以下西陵。佥议奉长祥为盟主，刻期将集；而为降绅谢三宾所发，引兵来攻，前军张有功被执死。中军与百夫长十二人，期以次日缚长祥为献；晨起，十二人忽自相语：『奈何杀忠臣』？折矢扣刃，偕誓而遯。长祥匿丐人舟中，入绍兴城；居数日，事益急，复遯。至奉化，依平西伯〔王〕朝先。朝先，亦蜀人；得其助，复合众于夏盖山。晋兵部左侍郎；请合朝先之众，联络沿海，以为舟山卫。张名振忌之，袭杀朝先，长祥仅免。

　　舟山破，亡命江、淮间；总督陈锦捕得之，安置江宁。未几，乘守者之怠，逸去。由吴门渡秦邮，奔河北；遍历宣府、大同，复南下百粤。

　　晚岁，始还居毗陵，筑读易堂以老。

　　王正中，字仲■撝；保定人。崇祯丁丑进士；鲁王监国，以兵部职方司主事摄余姚县事。时义军猝起，市魁里正得一札付，辄入民舍括金帛；郡、县不敢谁何。正中既视事，令各营取饷，必经县；否则，以盗论。总兵陈梧渡海掠余姚，正中遣民兵击杀之。诸营大哗，责正中擅杀大将；黄宗羲言于监国曰：『梧借丧乱以济其私，致犯众怒；是贼也。正中守土，当为国保民；何罪之有』！议乃息。张国柱、田仰、荆本彻各率所部过姚江，舳舻蔽空而下；以正中严备，不敢犯，皆帖帖趣行。国柱后从定海入，纵兵焚掠；正中单骑入其军，呵止之；国柱迄不得逞。寻擢监察御史；诸军从浙西来会，一听约束，众倚之若严城焉。

　　寻以株连，系狱论死。狱中有闽人柯仲炯者，精星象；正中欲从受业，援黄霸从夏侯胜授经事为说。数年，讲习不怠，洞悉天官、律吕、度数诸书。复从黄宗羲学壬遁、孤虚之术；宗羲叹曰：『传吾绝学者，仲撝一人耳』。遂造「监国鲁元年丙戌大统历」以进。

　　浙东亡，避窜山中。贫不能自存，傍鉴湖佃田五亩，佐以医卜自给。康熙六年，卒；年六十九。着有「周易注」、「律书详注」。

　　董守谕，字次公；鄞县人，举人。鲁王监国，召为户部贵州司主事。时熊汝霖、孙嘉绩首事起兵，然皆书生不知调度。乃迎方国安、王之仁，授之军政；凡原设营兵、卫军，俱隶之。孙、熊所统，惟召募数百人。方、王兵既盛，反恶当国者，有所参决；因而分饷、分地之议起。分饷者，正兵食正饷，田赋之出也；方、王主之。义兵食义饷，劝捐无名之征也；熊、孙诸军主之。分地者，某正兵支某邑正饷、某义兵支某邑义饷也。鲁王令廷臣集议，方、王司饷者皆至殿陛哗争；守谕曰：『诸君起义旅，咫尺天威，不守朝廷法乎』？乃稍退。守谕又进曰；『义饷，有名无实；以之馈义兵，必不继。即使能继，谁为管库？今请以一切税供悉归户部，计兵而后授饷；核地之远近、酌给之后先，则兵不绌于食而饷可以时给也』。方、王虽不从，然所议正，无以难也。之仁请收渔船税；守谕曰：『今日所恃者，人心耳。渔户已办渔丁税矣；若再苛求，民不堪命！人心一摇，国何以立』？久之，又请行税人法、请塞金钱湖为田、官卖大户祀田赡军，三疏皆下部议，兵士露刃以待覆；守谕力持不可。之仁大怒，谓『行朝大臣，不敢裁量；幕府户曹小臣，敢尔阻大事邪』！檄召守谕，将杀之。鲁王不能禁，令且避；守谕慷慨对曰：『司饷守正，臣分也。生杀出主上；武宁虽悍将，何为者！臣任死王前，听武宁以臣血溅丹墀可耳』。于是举朝忿怒，曰：『之仁反邪？何敢无王命而害饷臣』！之仁乃止。

　　明年，庄烈帝大祥，守谕请谒朝堂哭，三军缟素一日。迁经筵日讲官，兼理饷事。鲁王航海，守谕不及从；遂遯迹荒郊。

　　旋卒。着有「擘兰集」。

　　陆宇■〈火鼎〉（弟宇燝、江汉）

　　陆宇■〈火鼎〉，字周明；鄞县人，诸生。慷慨，尚气节。时有弟子讼其师，师不得直；宇■〈火鼎〉诣文庙恸哭伐鼓，卒直其师而后止。

　　明亡，尝与黄宗羲谋举事。其所与计划者，皆四方知名士。其城西田舍复壁、柳车，杂宾死友；计败，喜事乃益甚。江湖间多传其姓名，以为异人。

　　南都破，甬东师起，宇■〈火鼎〉毁家纾饷。翁洲又破，宇■〈火鼎〉捐金与谍者，令访死事消息。

　　张肯堂之孙以俘至，亟治橐饘，入狱视之；语其弟宇燝，使为脱系。董志宁之丧在海上，宇■〈火鼎〉致而葬之。旋为降卒所诬，捕入省狱；狱具，宇■〈火鼎〉无所诖误，脱械出门，未至馆而卒。

　　宇■〈火鼎〉以好事尽其家产；室中所有，惟草荐、败絮及故书数百卷。讣闻，家人整理其室，得布囊于乱书之下；发而视之，则赫然人头也。宇燝识其面目，捧之而泣曰：『此故少司马笃庵王公头也』！初，司马兵败，枭城阙；宇■〈火鼎〉思收葬之，每徘徊其下。一日，见暗中有叩首而去者。迹之，走入破室；宇■〈火鼎〉曰：『子何人』？其人曰：『余毛明山，曾以卒伍事司马；今不胜故主之感耳』！宇■〈火鼎〉相与流涕，而诣江子云，计所以收其头者。子云，名汉，钱肃乐部将也；失势家居。会端阳竞渡，游人杂沓；子云红笠握刀，从十余人登城遨戏。至枭头所，问守卒曰：『孰戴此头也者』？卒以司马对。子云佯怒曰：『嘻！吾怨家也；亦有是日乎』！拔刀击之，绳断堕地。宇■〈火鼎〉、明山已豫立城下；方是时，龙舟噪甚，人无回面易视者。宇■〈火鼎〉以身蔽明山，拾头杂俦人而去。宇■〈火鼎〉祀之书室，盖十二年矣；而家人无知者。至是，宇燝始瘗之。

　　宇燝，宇■〈火鼎〉第五弟，字春明。负才自喜，俯视一切。宇■〈火鼎〉风格棱棱不可犯，而宇燝稍济之以和；故世人亲之，如夏日、冬日之分。然其刻意厉行，虽嚬笑皆归名节，则一也。

　　丙戌后，弃诸生；与诸遗民游荒亭木末，时闻野哭。同里秀才杜懋俊，仗义死难，藏其遗孤。桐城方授避地来鄞，宇燝馆之湖楼中；授卒，宇燝经纪其丧，收拾遗文以致其家。

　　性嗜异书；晚年，家既贫，不能具写官，乃手钞之，濒病不倦。从子官山左，令其访东莱赵士哲遗书；垂殁，尚以其书未至为恨。自弃诸生，即练衣蔬食。丛林以为佞佛，争劝之披缁；宇燝笑不答。及遗命不作佛事，众始瞿然。

　　卒，年六十六。着「观日堂集」八卷。

　　汉，钱唐人；为肃乐所倚恃，授以都督佥事总兵官。师至闽，几下福州，汉功为多。侍郎冯京第之乞师日本也，请与偕行。及归，汉曰：『东师必不出也』！已而果然。

　　肃乐既卒，汉侍母居鄞，种蔬自给。四壁无长物，惟余肃乐所赠宝刀一而已。每语及肃乐，则泪淋淋下。抑郁终。

　　钱澄之

　　钱澄之，字饮光，原名秉镫；桐城人。少以名节自励。有御史巡按至皖，盛仪从；谒孔子庙，诸生迎迓门外。澄之忽前扳车，御史大骇，止车；因抗声数其秽行。御史故阉党，方自幸脱「逆案」；内惧，不敢究其事。澄之以此名闻。是时，复社、几社始兴；比郡中主坛坫者，宣城沈寿民、池阳吴应箕、桐城则澄之及方以智。而澄之又与陈子能、夏允彝辈联云龙社，以接武东林。

　　澄之体貌伟然，好饮酒、纵谈经世之略。尝思冒危难，立功名。阮大铖既柄用，刊章捕治党人；澄之先避吴中，妻方赴水死（事具「明史」）。于是亡命走浙、闽入粤，崎岖险绝；犹数从锋镝间支持名义，不少屈。黄道周荐诸唐王，授吉安府推官，改延平府。桂王时，擢礼部主事；特试，授翰林院庶吉士，兼诰敕撰文。指陈皆切时弊；忌者众，乃乞假间道归里，结庐先人墓旁。环庐，皆田也；自号曰「田间」。

　　着「田间诗学」、「易学」。澄之尝问「易」道周，依京房、邵雍说究极数学；后乃兼求义理。其治诗，遵用小序首句，于名物训诂、山川地理尤详。自谓着「易」、「诗」成，思所以翊二经者；而得庄周、屈原，乃复着「庄屈合诂」。盖澄之生值末季，离忧抑郁无所泄，一寓之于言；故以庄继「易」、以屈继「诗」也。又有「藏山阁诗文集」。

　　卒，年八十二。

　　恽日初

　　恽日初，字仲升，号逊庵；武进人。崇祯癸酉副榜；久留京师，应诏上备边五策，不报。知时事不可为，乃归隐天台山。

　　两京亡，唐王立福州，鲁王亦监国绍兴；吏部侍郎姜垓荐日初知兵，鲁王遣使聘之，固辞不起。大兵下浙，避走福州；福州破，走广州。广州复破，乃祝发为浮图，复至建阳。

　　是时，唐王被执死，鲁王亦败走海外；湖广何腾蛟、江西杨廷麟等，皆前后覆灭；而明遗臣尚拥残旅，遥奉永历。金坛人王祈聚众入建宁，属县多响应；日初曰：『建宁，八闽门户；能守，则诸郡安。然不扼仙霞关，建宁终不守也！欲取仙霞，宜先取蒲城』。乃遣长子祯，随副将谢南云先趋蒲城，失利；皆死。而御史徐云兵连入数州县，锐甚；日初说令夜入蒲城，自督兵继进。会大雷雨，人马冲泥淖，行不能速；军遂溃。建宁被围，王使兵部尚书揭重熙赴援；日初上书：请径取蒲城、断仙霞岭饷道，徐与围中诸将夹击之。重熙巡至邵武，不能进；建宁遂破，王祈力战死。日初收残卒，走广信；寻入封禁山中。数日粮尽，喟然曰：『天下事坏散已数十年，不可救正。然庄烈帝殉社稷，薄海茹痛；小臣愚妄，谓即此可延天命！今乃至此，徒毒百姓，何益』！遂散众独行，归常州。

　　久之，张煌言与郑成功军薄江宁，败走；讹传张弟凤翼乃日初门人，从师匿。县官将收捕；日初色如常，曰：『吾当死久矣』！既而事解。卒，年七十有八。

　　少与杨廷枢等交，于百氏无所不窥；尤喜宋儒书。及从刘宗周游，学益进。常上书申救，义声震天下。丙戌后，累至山阴哭祭，为之行状近十万言。晚服浮图服，而言学者多宗之。无锡高世泰重葺东林书院，日初与同志，习礼其间。知常州府骆锺泰屡求见，不纳。去官后，与一见，言「中庸」要领；喜而去，曰：『不图今日得聆大儒绪论也』！

　　次子桓，在建宁被掠，不知所终；少子格，字寿平，见「艺术传」。

　　郭金台

　　郭金台，字幼隗；湘潭人。本姓陈氏，名湜。年十五，遭家难，赖中表郭氏卵翼，得脱；遂为继。弱冠，有声黉序间。万历间，两中副车。崇祯朝，屡以名荐，不起；例授官，亦不拜。

　　既南渡，隆武乡试，登贤书；督师何腾蛟论荐，授职方郎中，再起监军佥事。有司敦迫，皆以母老病，辞不就；避迹山中。然于时事，多所论列。一二枕戈泣血之士崎岖岭海，经营措置，不遗余力。当是时，溃卒猖獗，积尸盈野，百里无人烟；金台请于督师，命偏裨主团练，力率乡勇锻矛戟、峙刍糗，乡人全活者以数万计。

　　清初，当局特疏荐于朝；力请，得免。晚授徒衡山，深衣幅巾，足不履户外，绝口不谈世事。惟论列当时殉难诸人，辄欷歔流涕。

　　康熙十五年，以疾卒于家，年六十有七；自题其墓曰「遗民郭某之墓」。着有「石村诗文集」、「五经骈语」、「博物汇编」。

　　朱之瑜

　　朱之瑜，字鲁玙，号舜水；余姚人，寄籍松江。少，有志概。九岁，丧父，哀毁逾礼。及长，精研「六经」，特通「毛诗」。崇祯末，以诸生两奉征辟，不就。

　　福王建号江南，召授江西按察司副使兼兵部职方司郎中，监方国安军；之瑜力辞。台省劾偃蹇不奉诏，将逮捕；乃走避舟山。与经略王翊相缔结，密谋恢复；渡海至日本！思乞师。鲁王监国，累征辟，皆不就。又赴安南，见国王，强令拜，不为屈；转敬礼之。复至日本。

　　时舟山既失，之瑜师友拥兵者如朱永佑、吴锺峦等皆已死节，乃决蹈海全节之志，遂留寓长崎。日人安东守约等师事之，束修敬养，始终不衰。日本水户侯源光国厚礼延聘，待以宾师；之瑜慨然赴焉。每引见，谈论依经守义，曲尽忠告善道之意。教授学者，循循不倦。日人重之瑜，礼养备至；特于寿日设养老之礼，奉几杖以祝。又为制明室衣冠，使服之。并欲为起居第，之瑜再辞曰：『吾藉上公眷顾，孤踪海外，得养志守节而保明室衣冠，感莫大焉！吾祖宗坟墓，久为发掘；每念及此，五内惨烈！若丰屋而安居，岂我志乎』！乃止。之瑜为日人作「学宫图说」，商榷古今、剖微索隐，使梓人依其图而以木模焉。栋梁枅椽，莫不悉备；而殿堂结构之法，梓人所不能通晓者，亲指授之。度量分寸，凑离机巧，教喻缜密，经岁而毕；文庙、启圣宫、明伦堂、尊经阁、学舍、进贤楼廊庑射圃、门户墙垣，皆极精巧。又造古祭器；先作古升、古尺，揣其称胜作簠簋、笾豆、豋铏之属。--如周庙欹器，唐、宋以来图虽存而制莫传；乃依图考古，研核其法，巧思默契，指画精到。授之工师，或未洞达；复为揣轻重、定尺寸，关机运动，教之经年，不厌烦数；卒成之。于是，率儒学生习释奠礼，改定仪注，详明礼节，学者皆通其梗概：日人文教为之彬彬焉。

　　之瑜居日本二十余年；年八十三，卒，葬于日本长崎瑞龙山麓。日人谥曰「文恭先生」，立祠祀之；并护其墓，至今不衰。

　　之瑜严毅刚直，动必以礼。平居不苟言笑；唯言及国难，常切齿流涕。鲁王敕书，奉持随身，未尝示人；殁后，始出：人皆服其深密谨厚云。着有「文集」二十五卷、「释奠仪注」一卷、「阳九述略」一卷、「安南供役纪事」一卷。

　　沈光文（陈士京）

　　沈光文，字文开，一字斯庵；鄞人。少以明经，贡太学；福王授太常博士。浮海至长垣，晋工部郎。闽师溃而北，扈从不及；闻粤中建号，乃走肇庆，累迁太仆卿。由潮阳航海至金门，闽督李率泰方招徕故国遗臣，密遣使以书币招之；光文焚书返币。知粤事不可支，卜居于泉州海口，浮家泛宅。忽飓风大作，舟人失维，飘泊至台湾。

　　时郑成功尚未至，而台湾为荷兰所据；光文受一廛以居，与中土音耗隔绝。成功克台湾，知光文在，大喜；以宾礼见。时海上诸遗老，多依成功入台；光文与握手，相劳苦。成功致廪饩，且以田宅赡之。成攻卒，子锦嗣；改父之臣与政，军亦日削。光文作赋讽之，几不测；乃变服为浮屠，逃入台北鄙，结茅罗汉门山中以居。山旁有伽溜湾者，番社也。光文教授生从自给；不足，则济以医。叹曰：『吾二十载飘零绝岛、弃坟墓不顾者，不过欲完发以见先皇帝于地下耳；而卒不克，命也夫』！已而锦卒，诸郑复礼之如故。

　　康熙癸丑年，王师下台湾；闽督姚启圣招之，光文辞。启圣贻书问讯曰：『管宁无恙』？且许遣人送归鄞。会启圣卒，不果。而诸罗令季麒光（原文为李麟光），贤者也；为粟肉之继，旬日一候门下。时耆宿已尽，而寓公渐集；乃与宛陵韩文琦、关中赵行可、无锡华衮、郑廷桂、榕城林奕、丹山阳宗城、螺阳王际慧等结诗社，所称「福台新咏」者也。寻卒于诸罗。

　　陈士京，字佛庄。先世本奉化朱氏；迁鄞，改姓陈。熊汝霖荐授职方司郎中，监三衢总兵陈谦军。谦使闽，偕行；而唐、鲁方争颁诏事，谦死，遂遯之海上。郑芝龙闻名，令与其子成功游。芝龙以闽降，成功不肯从，异军特起；士京实赞之。已而汝霖奉鲁王至，复以公义说成功，始致寓公之敬。会鲁王上表粤中，成功亦欲启事于粤，使士京往；加都御史，归。

　　鲁王入浙，特留闽与成功相结，以为后图。成功盛，以恢复自任；宾礼遗臣，其最致敬者：尚书卢若腾、侍郎王忠孝、都御史辜（原文为章）朝荐及徐孚远、沈光文与士京数人而已。久之，见海师无功、粤事亦日坏，乃筑鹿石山房于鼓浪屿中，感物赋诗以自遣。寻卒。

　　吴祖锡

　　吴祖锡，字佩远；吴江人。崇祯壬午副贡。时中原大乱，料京师必危，预谋勤王；欲身任浙西，以浙东属之许都。约未定，而变作。故镇臣陈洪范随王师下江南，与有旧，自言其降出于不得已；而以奇策告，祖锡立出遗产四万金畀之。已而薙发令下，遽委之去；改名鉏、字稽田，从陈子龙、徐孚远谋恢复。侦事杭州，为仇家缚送江宁，羁系狱中；复髡而纵之。

　　鲁王授职方都中，桂王亦官之如鲁；仍往来吴、越间。副将冯源淮驻军嘉兴，乃与结纳，冀有所为。其部属董某司诇察，冯耳目也；亦故与厚善。比孚远归自海外，有所谋密，馆之。事稍闻于冯，冯遣董诣问；祖锡遽前握其手，曰『徐公在此，若欲见之乎』？董惊曰：『徐公果在此，顾肯令我见耶』？即引见；董叩头泣下，道其向慕，矢不相负。因以讹言报冯，而阴遣戈船卫孚远浮海去。海师入江，祖锡实导之；且连岁在金陵，隐为之助。乃复遭刊章；事解，志不稍挫。将诣滇南，而先之郧阳。时郧阳十三营尚保残寨，乃劝出师挠楚以救滇；顾十三营已疲敝，不能用其策也。

　　桂王既入缅甸，思追从；道阻，不得达，复返吴。游中州，更由秦入楚，卒无所遇。康熙己未，客胶州大竹山，郁郁靡所骋。会怀宗忌日，恸哭呕血死，遗命藁葬山中；年六十有二，距明亡已三十有五年矣。

　　凡明末三王、遗臣、逸士、其初或起义、或言事，各有所谋；其后或蹈海、或居夷，志不少沮，皆先后云亡。及祖锡死，徐枋为之传曰『自吴子殁，而天下绝援溺之望』；亦可悲矣！故以附于明末遗臣之末。

　　--以上选自原书卷五○七（「列传」二八七「遗逸」一）

　　李世熊

　　李世熊，字符仲；宁化人，明诸生。少负奇气，植大节；更危险，死生弗渝。笃交游，敢任难事。生平喜读异书，博闻强记。年八十，读书恒至夜分始休。「六经」、诸子百家，靡不贯究；然独好韩非、屈原、韩愈之书。其为文沈深峭刻，奥博离奇；悲愤之音，称其所遇。纵论古今兴亡、儒生出处及江南北利害、备兵、屯田、水利诸大政，辄慷慨欷歔，涔涔泣下不止。年十六，补弟子员。旋中天启元年副榜，以兴化司李畲昌祚得其文，争元于主司，弗得；袖其卷去，曰『须后作元也』！典闽试者，争欲物色之为重。甲申后，自号寒支道人；屏居不见客。征书累下，固谢却之；凡守令、监司、镇将至其门者，罕能一识面。闽中拥唐王监国，用大学士黄道周、礼部侍郎曹学佺、都察院何楷荐，征拜翰林博士；辞不赴。尝上书道周，感愤时事；及道周殉节，走福州请褒恤，时恤问其孤嫠。顺治初，师入闽，有齮龁于郡帅者；帅遣某生移书逼入都，且言「不出山，祸不测」！世熊复之曰『死生有命，岂遂悬于要津之手！且某年四十八矣，诸葛瘁躬之日仅少一年、文山尽节之辰已多一岁；何能抑情违性，重取羞辱哉』！时蜚语腾沸，世熊矢死不为动；疑谤旋亦释。世熊既以文章、气节着一时，名大震。辛卯、壬辰间，建昌溃，贼黄希孕剽掠过宁化，有卒摘其园中二橘；希孕立鞭之，驻马园侧，视卒尽过乃行。粤寇至，燔民屋，火及其园；贼魁刘大胜遣卒扑救之，曰：『奈何坏李公居』！当时虽匹夫匹妇，无不知有寒支子者。世熊积迭块胸中，每放浪山水以写其牢骚不平之概。尝诣西江，交魏禧、魏礼、彭士望诸子。相与泛彭蠡、登庐山绝顶，追维闯贼横行时事，痛悼如绝；泪下如泉涌，不能禁也。耿精忠反，遣伪使敦聘，世熊严拒之；自春徂冬，坚卧不起，乃得免。世熊山居四十余年，乡人宗之，争趋决事；有为无善者，曰：『不使李公知也』！晚自号媿庵，颜其斋曰「但月」。所著有「寒支集」、「宁化县志」、「本行录」、「经正录」、「狗马史记」等。年八十五，卒于家。世熊有三弟，早世；遗子女，抚育装遣之，馈遗其亲戚终身。又独建祖祠、修祖墓，编述九世以来宗谱；凡祭祀必谨。父母忌日，则减餐、绝宴会。元旦，展先人遗像，则泣下沾襟，拜伏不能起。盖其孝友出于天性云。

　　--选自原书卷五○八（「列传」二八八「遗逸」二）。

　　一百二十七（列女）

　　郑哲飞妻朱

　　沈瑞妻郑（传璇妻黄）

　　刘亨基女

　　方振声妻张（陈玉威妻唐）

　　刘廷斌女

　　嘉义番妇

　　郑哲飞妻朱

　　郑哲飞妻朱--哲飞，南安人，朱明鲁王以海女也。嫁哲飞，生丈夫子一、女子子三。而哲飞卒，会以海亦殂，渡海至台湾，依明宗室宁靖王术桂以居。

　　康熙二十二年，师克台湾，术桂自杀；朱奉姑、育诸孤，以女红自给。居五十余年，乃卒；年八十余。

　　初，师下舟山，以海妃陈入井死，以海谥之曰「贞」；而以海女又以节终。

　　--选自原书卷五一六（「列传」二九六「列女」二）。

　　沈瑞妻郑（传璇妻黄）

　　沈瑞妻郑（瑞附见其从祖志祥传）--郑父斌，事郑锦，私署礼官；盖亦锦族。瑞嗣封续顺公，驻潮州；锦兵破潮州，送瑞台湾。时瑞年十五，斌盖以此时婿瑞。居数年，锦部有傅为霖者谋为反间事泄，连连瑞；锦系瑞及其孥，而以郑归斌。郑泣谓斌曰：『儿既归沈氏，生死与共；请遣儿同系』！斌使处于别室。及瑞将死，问夫人安在？或以告；解带使诀郑，郑遂自经。

　　傅璇妻黄，名弃娘；台湾人。璇，为霖子也；为霖事败，锦俘其孥。弃娘有兄铨，为营救；得免。为霖、璇皆被杀，弃娘矢殉；铨宽譬之。弃娘曰：『今日之事，子为父死、妻为夫死，复何言』！卒自经。

　　刘亨基女

　　刘亨基女，字满；湘潭人。亨基官台湾府同知，权知彰化县；林爽文之难，亨基殉焉。满年十六，自沈厅后池；池浅不得死，展转泥中。贼大至，曳之上；满骂曰：『我名家女，岂惧死乎！汝曹生太平，乃为逆乱；官军至，汝曹当万段』！贼劙其口、劓其鼻，骂愈厉；乃杀之。台湾平，得旌；台湾之民私谥曰「贞烈」。

　　方振声妻张（陈玉威妻唐）

　　方振声妻张，大兴人；陈玉威妻唐，台湾人。振声官嘉义县斗六门县丞，玉威官台湾北路协把总；道光十二年十一月，盗张炳为乱，遣其徒黄城攻斗六门，振声、玉威与千总唐步衢拒战，皆死之；张、唐殉焉。张骂贼，劓鼻、剜舌，死尤惨。其幼女，亦从死。宣宗命张、唐并谥「节烈」，附祀振声、玉威祠。

　　--以上选自原书卷五一七（「列传」二九七「列女」三）。

　　刘廷斌女

　　刘廷斌女，四川温江人。廷斌，道光七年，官台湾镇总兵；八年，卒官。丧还，渡海遇盗，盗杀其家十七人尽；女以美，独不杀。有客附舟，哀；盗掷岸上。盗以女还；居十余年，生四子。一日，女入寺礼佛，见僧似若相识。既归，省僧即附舟客也，乃为牒具遇盗始末；复入寺，密以畀僧。僧告官，官取盗及其徒，悉诛之。絷四子以问女；女曰：『我所以受污、不即死者，仇未报耳。仇报矣，此曹岂我子哉』！手刃四子，自缢死。

　　嘉义番妇

　　嘉义番妇，加溜湾社番大治妻也。大治死，愿变故俗，不更嫁；引刀誓曰：『妇发可封、妇臂可断，妇节不可移』！力耕，育其子。居三十七年，乃卒。

　　--以上选自原书卷五一八（「列传」二九八「列女」四）

　　一百二十八（属国）

　　琉球

　　越南

　　琉球

　　琉球，在福建泉州府东海中。先是，明季琉球国王尚贤遣使金应元请封，会道阻，留闽中。清顺治三年，福建平，使者与通事谢必振等至江宁投经略洪承畴，送至京。礼官言：前朝敕印未檄，未便受封。四年，赐其使衣帽、布帛，遣归。是年，尚贤卒；弟尚质自称世子，遣使奉表归诚。十年，遣使来贡。明年，再遣贡使兼缴前朝敕印，请封；允之。诏曰：『帝王祗德，应治协于上下；灵承于天，薄海通道，罔不率俾为藩屏臣。朕懋缵鸿绪，奄有中夏；声教所绥，无间遐迩。虽炎方荒略，不忍遗弃。尔琉球国，粤在南徼，乃世子尚质达时识势，祗奉明纶；既令王舅马宗毅等献方物，禀正朔抒诚进表，缴上旧诏敕印，朕甚嘉之；故特遣正使兵科副礼官张学礼、副使行人司行人王垓赍捧诏印往，封为琉球国中山王。尔国官僚及尔氓庶，尚其辅乃王、饬乃侯度协，抒乃忠荩，慎乂朔职，以凝休绵祉于奕世。故兹诏示，咸使闻知』。赐王印一、缎币三十匹，妃缎币二十匹。并颁定贡期：二年一贡进贡人数不得逾一百五十名；许正副使二员、从人十五名入京，余俱留闽待命。既而学礼等至闽，因海氛未靖，仍掣回。

　　康熙元年，敕曰：『琉球国世子尚质慕恩向化，遣使入贡；世祖章皇帝嘉乃抒诚，特颁恩赉，命使兵科副礼官张学礼等赍捧敕印，封尔为琉球国王。乃海道未通，滞闽多年；致尔使人率多物故。朕念尔国倾心修贡，宜加优恤；乃使臣及地方官逗留迟误，均未将前情奏明，殊失朕怀远之意！今已将正副使，督抚等官，分别处治。特颁恩赉，仍遣正使张学礼、副使王垓，令其自赎前非，暂还原职；速送使人归国。一应敕封事宜，仍照世祖章皇帝前旨奉行。朕恐尔国未悉朕意，故再降敕谕，俾尔闻知』。于是学礼等奉往，至其国成礼而还。三年，质遣陪臣吴国用、金正春奉表谢封，贡方物。四年，再遣贡使，并贺登极。其贡物至梅花港口遭风漂失，帝谕免其补进。五年，质仍遣贡使补进前失贡物；帝谕曰：『尚质恭顺可嘉！补进贡物，俱令赍回。至所进玛瑙、乌木、降香、木香、象牙、锡、速香、檀香、黄熟香等皆非土产，免其入贡。其琉磺，留福建督、抚收贮；余所贡物，令督、抚差解来京，即给赏遣归』。六年，贡使仍赍表入觐。八年，重建柔远馆驿于福建，以待琉球使臣。是年，王尚质薨。八年，世子尚贞遣陪臣英常春来贡--琉球国，凡王嗣位，先请朝命钦命正、副使奉敕往封，赐以驼纽镀金银印，乃称王；未封以前，称世子，权国事。十年、十三年，世子贞均遣陪臣来贡。十八年，贞遣陪臣补进十七年正贡。旧例：贡物有金银罐、金银粉匣、金缸酒海、泥金彩画围屏、泥金扇、泥银扇、画扇、蕉布、苎布、红花、胡椒、苏木、腰刀、火刀、鎗、盔甲、马鞍、丝绵、螺盘；加贡之物，无定额。十九年，陪臣来贡；帝俱令免进。嗣后常贡，惟马及熟硫磺、海螺壳、红铜等物。二十年，贞遣陪臣毛见龙等来贡，帝以贞当耿精忠叛乱之际，屡献方物，恭顺可嘉！赐敕褒谕，兼赐锦币十五；又常贡内免其贡马，着为例。贞疏言：『先臣尚质，于康熙七年薨逝。贞嫡嗣，应袭爵；具通国臣民结状，请封』。礼臣议：航海道远，应令贡使领封。见龙等固请，礼臣执不可；帝特允之。二十一年，命翰林院检讨王楫、内阁中书舍人林麟焻为正副使，赍诏敕、银印往封琉球国世子尚贞为王，赐御书「中山世土」额。礼成，还京；奏言：中山王尚贞愿令陪臣子弟四人来京受学。部议：前明永乐、洪武、宣德、成化间，琉球官生入监读书；今尚贞倾心向学，应如所请。从之。贞遣陪臣毛国珍、王明佐等谢封；奏言：『前代封使奉命后，每迟至三四年、甚有十余年而后临臣国者。今使臣汪楫、林麟焻朝拜命，而夕就道；且当海疆多故之时，冲风冒险。而臣国又僻在海东，封舟开驾，恃西南风以行，中道无可倚泊；常兼旬经月而后至，甚〔至〕水米俱尽，事不可言。今在五虎门开洋，仅三昼夜而达小国。臣遣官迎护，亲见舟行之次，万鸟绕篷而飞、两鱼夹舟而进；经过之处，浪静波平，倏抵琉球内地。通国臣民，以为仅见。仰惟皇上文德功烈，格天感神；且有御笔在船，故征应若此也。乞宣付史馆，以彰嘉瑞』。又疏请饬令使官收受所辞宴金；帝命收受。二十五年，贞遣官生梁成楫、蔡文溥、阮维新、郑秉钧四人入太学，附贡。使船遭风，桅折伤，秉钧飘至太平山修船；二十七年二月，始至京师。十月，贞遣陪臣来谢子弟入监读书恩，并贡方物。帝令成楫等三人照都通事例，日廪甚优；四时给袍袿、衫裤、靴帽、被褥咸备--从人皆有赐，又月给纸笔银一两五钱。特设教习一人，令博士一员督课。二十八年，贞疏言：『旧例，外国船定数三艘，货物得免收税。今琉球进贡船止二艘--尚有接贡船一艘，未蒙免税；请照例免收，以足三船之数。又人数，例带一百五十人；万里汪洋，驾舟人少，不能远涉。乞准加增』。礼臣议：免入贡船税，人数不准加增；帝特令加增至二百人。三十二年，贞遣陪臣来贡，请入监读书官生归国；赐宴及文绮、乘传，厚给遣归。自是，二年一贡如常例。四十八年，琉球国内多灾，宫殿焚；台飓频作，人畜多死。是年，王尚贞薨--世子尚纯先卒；四十九年，尚纯子尚益以嫡孙立。五十一年，卒；未及请封。五十二年，尚益世子尚敬立；比年遣使入贡，称世曾孙。五十七年六月，命翰林院检讨海宝、编修徐葆光充正副使，往封琉球国世曾孙尚敬为王。五十八年，琉球国建明伦堂于文庙南，谓之府学；择久米大夫通事一人为讲解师。月吉，读圣谕衍义。三、六、九日，紫金大夫诣讲掌理中国往来贡典；察诸生勤惰，籍其能者备保举。八岁入学者，择通事中一人为训诂师教之。文庙在久米村泉崎桥北，创始于康熙十二年；庙中制度、俎豆、礼仪，悉遵「会典」。琉球自入清代以来，受中国文化颇深；故慕效华风如此。五十九年，琉球国王尚敬疏请续送官生入监读书；从之。

　　雍正二年，敬遣陪臣王舅翁国柱及曾信等奉表贺登极，贡方物；兼送官生郑秉哲、郑绳、蔡宏训等入监读书。帝召见国柱等，御书「辑瑞球阳」额赐王，并玉器、缎币等物交国柱赍回。官生蔡宏训病卒，赐银百两交礼官择近京地葬之，并以二百两赡恤其家。三年，敬遣使表谢方物，帝命准作二年一次正贡。四年，敬遣使入贡，并进谢表、方物；命存留作六年正贡，其六年表文俟八年正贡时并进。是年，贡使归，附官生郑秉哲等归国。六年，敬仍遣使入贡。帝命作八年正贡；若八年贡使已经起程，即准作十年正贡。八年，敬遣使入贡；疏言：『请遵旧制二年一贡，不敢愆期』。帝谕：『仍遵前旨行。若十年贡物已遣使起程，即准作十二年正贡。十一年，不必遣使』。

　　乾隆二年六月，琉球所属之小琉球国有粟米、棉花二船遭风飘至浙江象山，浙闽总督嵇曾筠资给衣粮，遣还。事闻，帝谕：『嗣后被风漂泊之船，令督、抚等加意抚恤：动用存公银两，资给衣粮、修理舟楫；查还货物，遣归本国。着为令』。三年，敬遣陪臣奉表贺登极，并贡方物。帝命贡使赍回，御书「永祚瀛壖」额赐王；并谕不必专使谢恩，俟正贡之年一同奏谢。五年，敬遣使入贡，并进谢恩方物。六年，礼臣议：『琉球谢恩礼物，照雍正四年例，准作二年一次正贡』。从之。五月，浙江提督裴鉽奏言：『江南商民徐淮华等五十三人遭风飘入琉球之叶壁山，国王资遣都通事阮为标护送归国』。帝命礼臣传旨奖之。十五年，敬遣通事阮超群等送回十四年被风失舟之商民吴永盛等四船九十二人；其林士兴等六船一百三十人，先已拨给桅木、廪饩资送回闽。事闻，赐敬缎疋。十六年，福建巡抚潘思渠奏言：『琉球贡使毛如苞等贡船遇飓飘还本岛，今修葺补进。又前有闽县遭风船户蒋长兴等、常熟县商民瞿长顺等三十九人留养两年，今亦随船回闽』。奉旨嘉奖。是年，王尚敬薨；十九年，世子尚穆遣使入贡，兼请袭封。二十年，命翰林院侍读全魁、编修周煌充正副使，往封琉球国世子尚穆为王。二十四年，穆遣使入贡，并遣官生梁文治等入监读书；帝命所进方物准作二十五年正贡。是年，资送遭风商民金任之照屋等五十三人回国。以后迄于光绪朝，凡琉球遭风难民，皆抚恤如例。二十九年，遣官生梁文治等归国。四十九年，穆遣陪臣毛廷栋等入觐，行庆贺礼；御书「海邦济美」额赐之，并赐玉磁、缎疋诸物。五十五年，穆遣使入贡并进谢恩方物，恳恩免抵正贡；帝命如所请行。五十八年，谕军机大臣：『琉球贡船，现距年节两月有余；即饬伴送员按程从容行走。祗须封篆前到京，便与年班各外藩同与宴赉』。五十九年，穆遣使谢特赐「福」字如意恩，贡方物。是年，王尚穆薨；世子尚哲先卒，世孙尚温权署国事。 

　　嘉庆三年，世孙尚温遣使入贡，兼请袭封。是年，尚温建国学于王府北，又建乡学；三国中子弟，由乡学选入国学。四年，命翰林院修撰赵文楷、编修李鼎元充正副使，在封琉球国世孙尚温为王；赐御书「海表恭藩」额。五年，尚温遣陪臣子弟四人入监读书。七年，琉球那霸官民集资请于王，建乡学四。八年，琉球二号贡船至大武仑洋遭风，漂至台湾，冲礁击碎；其正贡船亦同时漂没。福州将军玉德等以闻，帝谕：『救获官伴、水梢人等，照常例加倍给赏；贡物，无庸另备呈进』。十二年，王尚温薨，世子尚成署国事；未及受封，病卒。七月，命翰林院编修齐鲲、工科给事中费赐章往封世孙尚灏为王。是年，琉球接贡船复遭风沉没；帝命给银千两作雇船资用，另给银五百两恤淹毙六十三人家属。

　　道光二年，琉球贡船至闽头外洋遭风击碎，溺死贡使十名。帝命给银千两雇商船回国，免另备贡物；又琉球遭风难夷米喜阜等每名日给盐菜贷、口粮，俟回国之日另给行粮一月。七年，琉球国王尚灏遣使入贡并谢赐御书恩，贡方物，呈恳免抵正贡；允之。十七年，王尚灏薨；遣使往封世子尚育为王。十九年，尚育遣使谢册封及赏御书，贡方物。又疏请饬使臣受宴金；帝不允，令来使赍回。初，琉球旧例：间岁一贡；上年改为四年朝贡一次。二十年十一月，其国王吁请照旧；允之。其陪臣子弟四人准随同贡使北上，入监读书。琉球国小而贫，逼近日本，惟恃中国为声援。又，贡舟许鬻贩各货，免征关税；举国恃以为生。其资本，多贷诸日本；国中行使，皆日本「宽永」钱。所贩各货，运日本者十常八、九。其数数贡中国，非惟恭顺，亦其国势然也。二十六年，琉球入监官生向克期回国，途中病故；恤银三百两。

　　咸丰元年，琉球国王世子尚泰遣使贺登极，贡方物，恳免留抵；允之。帝谕军机大臣曰：『琉球恪守藩封，前以英人伯德令住居伊国，久未撤回，频来呼吁；当经饬令徐广缙晓谕文安，委婉开导，令其撤回，文安设词推诿。该督仍当随时体察情形，加意控驭』。三年，赐琉球御书「同文式化」额。四年，琉球世子遣使庆贺册立大典，贡方物。时贼氛遍东南，邮传多阻；谕令使臣无庸绕道来京，即由闽回国。使臣仍恳入都，帝命王懿德等俟来岁道路疏通，派员护送。八年，琉球入监官生毛启祥途中病故，赐恤银三百两。九年，琉球贡使到闽；帝以贡使远涉输诚，命王懿德等察看情形，如闽省上游及江、浙诸省道路已通，即派员伴送来京。十年，琉球入监官生葛兆庆病故；营葬张家湾，赐恤金如例。

　　同治三年，琉球国世子遣使贺登极，贡方物。是年，英人与日本构衅，将袭取琉球，驻海军；事寻解。五年，遣使赍敕印，往封琉球世子尚泰为王。六年，尚泰遣陪臣子弟四人入监读书。十年，有琉球船遭风漂至台湾，为生番劫杀者五十四人；十一年，复劫杀日本小田县难民四人：日本大哗。既中、日立约天津，要求痛惩生番，恤琉球、日本死难诸人；且言琉球为日本版图，借口称兵台湾（语具「外交志」）。

　　光绪元年，琉球国贡使蔡呈祚回国，病没山东；赐葬费银。五年，日本入琉球，灭之；夷为冲绳县，虏其王及世子而还。总理衙门以「灭我藩属」诘日本，日人拒焉。六年，帝命北洋大臣李鸿章统筹全局；鸿章奏言：『琉球原部三十六岛，北部九岛、中部十一岛、南部十六岛，而周回不及三百里。北部中有八部早属日本，仅存一岛。去年，日本废灭琉球；中国迭次理论，又有美前总统格兰忒从中排解，始有割岛分隶之说--此时尚未知南岛之枯瘠也。本年，日本人竹添进一来津谒见，称其政府之意，拟以北岛、中岛归日本，南岛归中国；又议改前约。臣以琉球初废之时，中国体统攸关，不能不极与理论；今则俄事方殷，势难兼顾。且日人要索多端，允之则大受其损、拒之则多树一敌；惟有暂从缓议。传询在京之琉球官尚德宏，始知中岛物产较多；南岛贫瘠僻隘，不能自立。而琉球王及其世子，日本又不肯释还。适接出使大臣何如璋来书，复称「询访琉球国王，谓如宫古、八重山小岛另立三子，不止吾家不愿，阖国臣民亦断断不服。南岛地瘠产微，向隶中山，政令由土人自主。今欲举以畀琉球，琉球人反不敢受；我之办法亦穷」等语。臣思中国以存琉球宗社为重，本非利其土地；今得南岛以封琉球而琉球不愿，势不能不派员管理。既蹈「义始利终」之嫌，且以有用之兵饷、守瓯脱不毛之地，劳费正自无穷；而道里辽远，实有孤危之虑。若惮其劳而弃之不守，适坠人狡谋；且恐西人踞之经营垦辟，扼我太平洋咽喉，亦非中国之利。是不议改约，而仅分我以南岛，犹恐进退两难，致贻后悔。今之议改前约，倘能竟释琉球国王，畀以中、南两岛复为一国，其利害尚足相抵；或可勉强允许。不然，彼享其利、我受其害，且并失我内地之利；窃所不取也。臣愚以为日本议结琉球之案，暂宜缓允』。由是，琉球遂亡。

　　--选自原书卷五三三（「列传」三一三「属国」一）。

　　越南

　　越南，先称安南。顺治初，安南都统使莫敬耀来归，未及授爵而卒；寻授其子莫元清为安南都统使。十六年八月，经略大学士洪承畴始奏言：『安南国遣目吏玉川伯邓福绥、朝阳伯阮光华赍启赴信郡王军前，抒诚纳款』。

　　十七年九月，黎维祺始自称国王，奉表贡方物；帝嘉之，赐文绮、白金。十八年，敕曰：『朕惟修德来远，盛代之宏谟；纳款归仁，人臣之正谊。既输诚而向化，用锡命以宣恩；褒忠劝良，典至重也。尔安南国王黎维祺，僻处炎方，保有厥众；乃能被服声教，特先遣使来归。循览表文，悃忱可见！古称「识时俊杰」，王庶几有之。用锡敕奖谕，仍赍尔差官钗仁根银币、衣服等事；遣通事序班一员伴送至广西，沿途拨发兵马导之出疆。尔受兹宠命，其益励忠节，永作屏藩；恪守职贡，丕承无斁。钦哉』。未几，维祺卒，子维禔嗣；寻又卒，子维禧嗣。康熙二年十一月，维禧遣黎斅等表谢，附贡方物。三年二月，遣内院编修吴光、礼部司务朱志远谕祭故王维祺、维禔。五年五月，维禧缴送故明王永历敕印，遣内国史馆翰林学士程方朝、礼部郎中张易贲册封维禧为安南国王，赐镀金驼钮银印。六年，维禧夺都统使莫元清高平地。元清奔云南，上疏陈诉；帝命安置南宁。维祺亦上疏，言兴兵复雠本末。初，明正德十一年，社堂烧香官陈暠杀其王莫晭自立，晭臣都力士莫登庸讨杀暠，立晭兄子譓。嘉靖元年，登庸逐譓自立；譓子黎平据清华，自为一国。后莫氏渐衰，但保高平一郡，势益弱。至是，帝遣内院侍读李仙根、兵部主事杨兆杰赍敕，谕维禧『将高平土地、人民归莫元清，各守其土，尽尔藩职』。初，安南定为三年一贡。七年，维禧疏请六年两贡并进；帝如所请。八年，使臣李仙根等赍回维禧覆疏，言遵旨将高平府石林、广原、上琅、下琅土地人民归莫元清；因奏称『黎维禧所归土地，尚有保乐、七源二州、昆仑、金马等十二总社未还，请再敕谕全还』。帝不许。是年，黎维禧薨，弟维■〈衤定〉权理国事。十三年正月，维■〈衤定〉以讣告，遣陪臣胡士扬等进康熙八年、十一年岁贡；疏言：『先王世守安南，为逆臣莫登庸篡弒，赖辅政郑檍之祖剿除恢复。莫逆遗孽篡据高平，乍臣乍叛。至莫元清，惧臣讨罪，潜入内地投诚。康熙八年，奉命令还高平；臣维禧钦奉君命，敢不懔遵。但莫元清为臣不共之雠，高平为世守之土；叛逆窃据，祸在萧墙。叩恳天恩，仍令高平属归本国。且莫元清尚有誓辞及祭伊父莫敬耀文内有「图逆天朝」之语；今谨敬呈，并贡方物』。事下部议。寻议：『前维禧退还莫元清高平，取有「复相和好」印结。今维■〈衤定〉虽言收得誓书、祭文，但此文年久，誓辞系莫敬耀名，或得自敬耀存时、或得自元清今日，殊难悬拟。应饬维■〈衤定〉查明具题，再议』。从之。十四年，黎维■〈衤定〉卒，弟维正权理国事。十六年，帝谕维正曰：『逆贼吴二桂值明季闯贼之变，委身从贼；以父死贼手，穷窜来归。念其投诚，锡之王爵。方且感恩图报，殚竭忠诚。讵意以枭獍之资，怀狙诈之计；阴谋不轨，自启衅端。藉请搬移，辄行叛逆；煽惑奸宄，涂炭生灵。朕连年遣兵征讨，秦、陇底定，闽、粤荡平；惟吴三桂窃据一隅，苟延旦夕。今大兵云集，恐其挺走，潜窜岭南。兹以王累世屏藩，效忠天国；乱臣贼子，谅切同仇！今已遣诸军大张挞伐，平定粤西，进取滇、黔。尔国壤地相属，素谙形势。王其遴选将士，协力歼除；懋赏荣褒，朝有令典。钦哉，无负朕命』！十八年十一月，维正庆贺大捷疏言：『逆贼吴三桂变乱，数年阻臣贡路；且再三胁诱，迫令服从。区区愚忠，罔敢易节。乃有逆臣莫元清与三桂密相缔结，潜入高平，图为掩袭。今愿仗天威追禽逆党，明正其罪，以固屏藩』。许之。二十一年九月，维正遣陪臣甲全等表贺闽、粤肃清并进岁贡方物，又为故王维■〈衤定〉请恤；议恤如例。时所贡金银器皿，与本内不符；诏免深求，其余贡物酌减白绢、降真番、中黑、线香等物。二十二年四月，遣翰林院侍读明图、翰林院编修孙卓册封黎维正为安南国王，御书「忠孝守邦」四字赐之。同时，遣翰林院侍读邬黑、礼部郎中周灿谕祭故王维禧、维■〈衤定〉。时莫元清已故，其弟敬光为黎氏所败，率众来奔；帝命发回安南。寻敬光病没泗城土府，莫氏遂绝。

　　二十五年，增赐安国王表里五十；着为例。三十六年，维正奏言：『牛马、蝴蝶、浦园三处，为邻界土司侵占；请给还』。帝问云南巡抚石文晟，知其地属开化府已三十余年，并非安南故地；移文责之。五十七年十月，黎维正薨；嗣子维祹以讣告，请袭封，附贡方物。五十八年二月，遣内阁中书邓廷哲、翰林院编修成文谕祭故王黎维正，兼册封维祹为安南国王。雍正二年，维祹遣陪臣表贺登极，附贡方物；赐御书「日南世祚」四字。三年，云南总督高其倬奏言：『云南开化府与安南接界，自开化府马伯汛外四十里至铅厂山下小河，内有逢春里六寨，册载秋粮十二石零。康熙二十八年，入于安南。又「云南通志」载：自开化府文山县南二百四十里至赌咒河，与安南为界。今自开化府至现在之马伯汛止一百二十里，即至铅厂山下小河亦止一百六十里；是铅厂山小河外尚有八十里，内设都龙、南丹两厂，为云南旧境。虽失在前明，但封疆所系，均应一并清查委勘立界』。帝谕：『都龙、南丹等处，明季已入安南；是侵占非始于我朝。安南入我朝以来，累世恭顺，不宜与争尺寸之地』。维祹寻疏辩。嗣总督鄂尔泰疏请于铅厂山下小河离马伯汛四十里立界；维祹复激词陈诉。五年，谕维祹曰：『朕统驭寰区，凡兹臣庶之邦，莫非吾土；何必较论此区区四十里之地！但分疆定界，政所当先；侯甸要荒，事同一体。今远藩蒙古，奉谕之下，莫不钦承；岂尔国素称礼义之邦，独违越于德化之外哉！王不必以侵占内地为嫌，拳拳申辩；此乃前人之误，非王之过也。王惟祗遵谕旨，朕不深求。倘意或迟回，失前恭顺，则自取咎戾；怀远之仁，岂能幸邀！王其祗哉，无替朕命』！维祹感悔奏谢；帝因以马伯汛外里十里赐维祹，仍以马伯汛之小赌咒河为界。六年三月，遣副都御史杭奕禄、内阁学士任兰枝往安南宣谕，略云：『王今自悔执迷，情词恭谨；朕特沛殊恩，即将马伯汛外四十里之地，仍赐国王世守之』。寻谕鄂尔泰曰：『朕既加恩外藩，亦当俯从民便。此四十里内人民，若有愿迁内地者，可给资安插滇省，毋使失所；其愿居外藩属安南管辖者，亦听其便』。十一年十一月，黎维祹薨；王嗣子维祜以讣告，请袭封，附贡方物。十二年二月，遣翰林院侍读春山、兵科给事中李学裕谕祭故王维祹，册封维祜为安南国王。十三年，黎维祜薨，弟维袆权理国事。乾隆二年，维袆以讣告，请袭封；遣翰林院侍读嵩寿、修撰陈倓谕祭故王维祜，册封维袆为安南国王。三年九月，维袆遣使奉表贺登极，并贡方物。九年九月，两广总督马尔泰奏：『粤西奸民叶蓁私出外夷，诱教为匪；安南饥民流入宁明诸处』。帝命滇、粤界接安南关隘严行稽查，毋酿事端。嗣两广总督马尔泰、广西署抚托庸、提督豆斌奏言：『南宁府属迁降隆土筒之板蒙等隘、太平府属思陵土州之叫荒等隘、镇南府属下雷土州之下首等隘共三十余口岸，俱逼近安南；宜垒石建栅、添卡拨兵，各土司带领土勇扼险守巡，并饬地方官每年冬月查修通报。安南驱驴地方为货物聚集之所，最与由隘相近。从由隘出入，向设闭禁；开之，实便商民。应设客长稽商民往来，并责地方官慎察查。至平而、水口两关通太源、牧马等地，宜设立铁链，横江拦截；逢五、十日，开一面以通商』。从之。初，广西思陵州沿边与安南接壤，巡抚舒辂请栽竹以杜私越凭祥。思陵土目有乘机侵安南地者；交人不甘，恒与争閧。十六年，总督苏昌奏闻；帝谕：舒辂下部察议。

　　安南猺匪盘道钳、邓成玉等谋乱，造黄袍、黄旗、木印，勾结内地民夷何圣烈等散札招匪，谋攻都龙、安北、宜经等处；为安南兵目侦知获何圣烈等，盘道钳等窜匿山箐间。十九年，安南八宝河沙目黄国珍诱盘获道钳、邓成玉，云贵总督硕色讯得实，奏闻正法。初，广东土匪李文光与顺化土豪阮姓谋踞禄赖、桐狔等处为乱；番兵捕获，系诸狱。二十一年，械送李文光十六人于福建；闽浙总督喀尔吉善奏言：『安南僻处蛮陬，不敢将李文光擅自加诛，送归请示；足征怀服之忱。应将李文光等照「交结外国」例，分别处治』。从之。二十二年六月，安南番船失风，飘泊永宁汛，拨兵守护，给资送归；并收贮其军械，归时给还。帝谕：『收械贮库，殊为非礼！可颁谕沿海提、镇知之』。二十五年，闽浙总督爱必达奏言：『安南边境沙匪与交目苏由为难，阑入漫卓、马鹿二寨，抢掠滋事；已咨其国王禽解矣』。帝以平日巡防不严、临时追捕不力，切责之。

　　二十六年，黎维袆薨，王嗣子维褍以讣告，请袭封；遣翰林院侍读德保、大理寺少卿顾汝修谕祭故王维祎，册封维褍为安南国王。维褍欲以彼国五拜事天之礼受封，德保等执不可；随如仪礼成。顾汝修既出境，以安南王送迎仪节未周，遗书责之。广西巡抚熊学鹏以闻，汝修坐革职。二十七年三月，帝谕礼臣曰：『安南世为属国，凡遇朝使册封至，其国自应遵行三跪九叩头礼。乃国王狃于小邦陋见，与册使商论拜跪仪注；德保、顾汝修指示成例，始终恪遵。外藩不谙体制，部臣应预行宣示。嗣后遇安南册封等事，即将应行典礼并前后遵行拜跪仪节告知正、副使，令其永远遵循；着为令』。三十四年，安南莫氏后黄公缵居南掌猛天寨，黎氏逼之，率属内役。维褍请索回处治，移檄责之。四十三年，安南解窜匪入关，赐维褍缎匹。四十六年，维褍遣使谢恩，贡方物。帝命收受，下次正贡着减一半；并命嗣后陈谢表奏，毋庸备礼。五月，谕礼部：『本年安南国贡使到京，命堂官一人带往热河瞻觐』。四十九年，帝南巡，安南陪臣黄仲政、黎有容、阮堂等迎觐南外城；赐币帛有差，特赐国王「南交屏翰」扁额。

　　五十一年，安南阮氏变作。初，明嘉靖中，安南王黎维潭复国，实其臣郑氏、阮氏之力；自是，世为左右辅政。后右辅政乘阮死幼孤，兼摄左辅政以专国事，而出阮氏于顺化，号广南王；阮、郑世仇构兵。及黎维褍，权益下移，仅同守府。辅政郑栋遂杀世子，据金印谋篡国；而忌广南之强，乃诱其土酋阮岳、阮惠共攻广南王，灭之于富春。阮惠自为泰德王、郑栋自为郑靖王，两不相下；维褍无如何也。安南所都曰东京，即古交州--唐安南部护治所。而以广南、顺化二道为西京，即古日南九真地--黎维潭起兵之所；与东京中隔海口，世为广南阮氏所据，兵强于安南。至是，郑栋死，阮惠以郑姓专国、人心不附，乃藉除郑氏为名，攻破黎城，击灭郑栋之子郑宗；阮氏复专国。维褍犒以两郡，且娶以女。五十二年，维褍卒，嗣孙维祁立；阮惠尽取象，载珍宝归广南，使郑氏之臣贡整留镇都城。贡整思扶黎、拒阮，乃以王命率兵夺回象五十；而阮岳亦于广南要夺其辎重。阮惠归，治城池于富春，使其将阮任以兵数万攻贡整于国都；整战死，维祁出亡。阮任遂据东京，四守险要，有自王之志。五十三年夏，阮惠复以兵诛阮任于东京，而请维祁复位；维祁知其叵测，不敢出。惠知民心不附，尽毁王宫，挟子女、玉帛舟回富春，留兵三千守东京。有高平府督阮辉宿者，护维祁母、妻、宗族二百口由高平登舟远遁。至博淰溪河，广西太平府龙州边也；冒死涉水，登北岸。其不及渡河者，尽为追兵所杀。两广总督孙士毅、广西巡抚孙永清先后以闻，且言「推固予夺，惟上所命」！帝以黎氏守藩奉贡百有余年，宜出师问罪，以兴灭继绝；先置其家于南宁，遣其陪臣黎侗、阮廷枚回国密报嗣孙。时安南疆域：东距海，西接老挝，南与占城隔一海口，北连广西、云南；有二十二府，其二府为土司所居，实止二十府，共分十三道。此时未陷者，清华道四府十五县、宣光道三州一县、兴化道十州二县；又上路未陷、下路已陷者，安邦道四府十二县、山西道五府二十四县、京北道四府二十县、太源道三州八县；其上路已陷、下路未陷者，山南路九府三十六县、海阳道四府十九县。惟广南、顺化二道，本阮酋巢穴；又据高平道一府四州、谅山道一府七县以捍遏内地。帝命孙士毅移檄安南诸路，示以顺逆，早反正。时维祁弟维■〈示由〉、维祉皆外出避难，维死宣光城；维■〈示由〉■〈衤正〉由京北波篷厂来投，孙士毅以维祉有才气，欲令权摄国事。帝虑其兄弟日后嫌疑，不许；乃令土田州岑宜栋护维祉出口，号召义兵。会阮廷枚等以嗣孙复书至，乞转奏；于是安南国土司及未陷各州官兵争缚伪党、献地图，而关外各厂义勇亦皆乞饷团练，请为向导。时阮惠兄弟亦叩关请贡，以其国臣民表至；言黎维祁不知存亡，请立故王维褍之子翁皇司维■〈衤堇〉主国事，并迎其母妃回国。帝知阮惠欺维■〈衤堇〉愚懦易与，狡计缓师；命孙土毅严斥之。安南进兵路三：一出广西镇南关，为正道；一由广东钦州泛海，过乌雷山至安南海东府，为唐以前舟师之道；一由云南蒙自县莲花滩陆行至安南之洮江，乃明沐晟出师之道。孙士毅及提督许世亨率两广兵一万出关，以八千直捣王京、以二千驻谅山为声援。其云南提督乌大经，以兵八千取道开化府之马白关，逾赌咒河入交趾界千有百里而至宣化镇，较沐晟旧路稍近。云贵总督富纲请行，帝以一军不可二帅，命驻关外都龙督饷运。十月末，粤师出镇南关。诏以安南乱后劳瘠不堪，供亿运饷由内地滇、粤两路设台站七十余所，所过秋毫无犯。孙土毅、许世亨由谅山分路进；总兵尚维升、副将庆成率广西兵，总兵张朝龙、李化龙率广东兵--时土兵、义勇皆随行，声言大兵数十万，各守隘。贼望风奔遁，惟扼三江之险以拒。十一月十三日，尚维升、庆成率兵千余，五鼓抵寿昌江；贼退保南岸。我兵乘之，浮桥断，皆超筏直上；时天大雾，贼自相格杀，我兵遂尽渡，大破之。张朝龙亦破贼柱石。十五日，进兵市球江；江阔，且南岸依山高于北岸，贼据险列炮，我兵不能结筏。诸军以江势缭曲，贼望不及远，乃阳运竹木造浮桥，示必渡；而潜兵二千，于上游二十里溜缓处用小舟宵济。十七日，乘筏薄岸相持。适上游兵已绕出其背，乘高大呼下击，声震山谷；贼不知王师何自降，皆惊溃。十九日，薄富良江；江在国门外，贼尽伐沿江竹木，敛舟对岸。然遥望贼阵不整，知其众无固志；乃觅远岸小舟载兵百余夜至江，复夺小舟三十余更番渡兵二千，分捣贼营。

　　贼昏夜不辨多寡，大溃；焚其十余艘，获总兵、侯、伯数十。黎明，大军毕济，黎民宗族、百姓出迎，伏道左；孙士毅、许世亨入城宣慰而出。城环土垒，高不数尺；上植丛竹。内有砖城二，则国王所居；宫室已荡尽矣。而黎维祁匿民村，是夜二鼓始出，诣营见孙土毅，九顿首谢；捷闻。初，王师之出也，帝虑事成后，册封往返稽时，致王师久暴露于外；先命礼部铸印、内阁撰册，邮寄军前。孙士毅遂以二十二日宣诏，册封黎维祁为安南国王；并驰报孙永清，归其家属。维祁表谢，请于乾隆五十五年诣京祝八旬万寿；帝命俟安南全定、维祁能自立，许来朝。是役也，乘思黎旧民与各厂义勇先驱向导，又许世亨、张朝龙等新自台湾立功--皆善战之将，故得以兵万余长驱深入，不匝月而复其都；时云南乌大经之兵，尚未至也。诏封孙士毅一等谋勇公、许世亨一等子，诸将士赏赉有差。时阮惠已遁归富春，孙士毅谋造船追讨；孙永清奏言：『广南距黎都又二千里，用兵万人，设粮站，需运夫十万；与镇南关至黎城等』。帝以安南残破空虚，且黎氏累世孱弱，其兴废未必非运数也；既道远饷艰，无「旷日老师、代其搜捕」之理，诏即班师入关。而孙士毅贪俘阮为功，师不即班；又轻敌不设备，散遣土军义勇悬军黎城月余。阮氏谍知虚实，岁暮倾巢出袭国都，伪为来降者；士毅等信其诳词，晏然不知也。五十四年正月朔，军中置酒张乐；夜忽报阮兵大至，始仓皇御敌。贼以象载大炮冲我军，众寡不敌，黑夜中自相蹂躏；黎维祁挈家先遁，滇师闻炮声亦退走。孙士毅夺渡富良江，即斩浮桥断后；由是，在岸之军提督许世亨、总兵张朝龙官兵夫役万余，皆挤溺死。时士毅走回镇南，尽焚弃关外粮械数十万，士马还者不及半。其云南之师，以黎臣黄文通向导，得全返；黎维祁母子复来投。奏闻，帝以士毅不早班师，而又漫无筹备，致挫国威、损将士，乃褫职来京待罪，以福康安代之。阮惠自知贾祸，既惧王师再讨；又方与暹罗构兵，恐暹罗之乘其后也：于是叩关谢罪，乞降。改名阮光平，遣其兄子光显赍表入贡，恳赐封号；略言：『守广南已九世，与安南敌国，非君臣；且蛮触自争，非敢抗中国。请来年亲觐京师，并于国内为死绥将士筑坛建庙，请颁官衔谥号，立主奉祀。又闻暹罗贡使将入京，恐受其媒孽，乞天朝勿听其言』。福康安先后以闻，帝以维祁再弃其国并册印不能守，是天厌黎氏，不能自存；而阮光平既请亲觐，非前代莫、黎仅贡代自金人之比。且安南自五季以来，曲、矫、吴、丁、李、陈、黎、莫互相吞噬，前代曾郡县其地；反侧无常，时忧南顾。乃允其请，即封阮光平为安南国王；册曰：『朕惟王化遐覃，伐罪因而舍服；侯封恪守，事大所以畏天。鉴诚悃于荒陬，贳其既往；沛恩膏于属国，嘉与维新。贳兹宠命之颁，勖以训行之率。惟安南地居炎徼，开十三道之封疆；而黎民臣事天朝，修百余年之职贡。每趋王会，旧附方舆；自遭难以流离，遂式微而控愬。方谓兴师复国，字小堪与图存；何期弃印委城，积弱仍归失守！殆天心厌其薄德，致世祚讫于终沦。尔阮光平起自西山，界斯南服；向匪君臣之分，寖成婚媾之仇。衅启交讧，情殊负固。抗颜行于仓卒，虽无心而难掩前愆；悔罪咎以湔除，愿革面而深痛艾。表笺吁请，使先犹子以抒忱；琛献憬来，躬与明年之祝嘏！自非仰邀封爵，荣藉龙光；曷由下莅民泯，妥兹鸠集！况王者无分民，讵在版章其土宇；而生人有司牧，是宜辑宁宁邦家。爰布宠绥，俾凭镇抚；今封尔为安南国王，锡之新印。于戏！有兴、有废，天子惟顺天而行；无贰、无虞，国王咸举国以听。王其懋将丹款，肃矢冰兢！固圉以长其子孙，勿使逼滋他族；悉心以勤于夙夜，罔令逸欲有邦！益敬奉夫明威，庶永承夫渥典。钦哉，毋替朕命』！其黎维祁赏三品衔，令同属下人户来京，归入汉军旗下；即以维祁为佐领。又令阮光平访问维祁亲属，护送进关；其前安插内地之西南夷人有系怀故土者，并令阮光平善为抚绥，以示矜全。五十五年，阮光平来朝祝厘；途次，封其长子阮光缵为世子。七月，入觐热河山庄，班次亲王下、郡王上；赐御制诗章，受冠带归--其实，光平使其弟冒名来，光平未敢亲到也；其谲诈如此。五十六年，击败黎维祉及万象国之师，来献捷；帝优赏之。五十七年，议定安南贡期：旧例三年一贡者，定为两年；六年遣使来朝一次者，定为四年。九月，阮光平在义安病故，世子阮光缵权国事，以讣告。五十八年正月，遣广西按察使成林谕祭，加谥忠纯，并颁赐御制诗，于墓道勒碑，以表恭顺；封光缵为安南国王。帝以阮邦新造，人心未定，阮光缵尚幼；且阮岳尚在广南，吴文楚久握兵柄：主少国疑，恐有变。特调福康安总督云贵备边，并令成林密侦其国。成林旋以国事觕定闻，乃止。八月，署两广总督郭世勋奏安南添立花山市。先是，安南通市，平而、水口两关商人在其国高凭镇之牧马庯立市，由隘商人在谅山镇之驱驴庯立市，分设太和、丰盛二号，并置廒长、市长各一人，保护、监当各一员。而从平而关出口之商，必由水路先抵花山，计程仅二百余里--且花山附近村庄稠密。至是，添设行铺；其市长、监当各员，即于驱驴额内派往。客民中有由陆路前赴牧马者，仍听其便。

　　嘉庆元年，福州将军魁伦、两广总督吉庆先后奏言：获乌艚船海盗，有安南总兵及封爵敕命、印信等物。初，阮氏据广南，以顺化港为门户，与占城、真腊、暹罗皆接壤，西南濒海。有商舶飘入海者，阮氏辄没入其货；即中国商船，亦倍税、没其半。故红毛、占腊、暹罗诸国商船，皆以近广南湾为戒。阮光平父子既以兵篡国，国用虚耗，商船不至；乃遣乌艚船百余、总兵十二人假采办军饷，多招中国沿海亡命，啖以官爵、资以器械船只，使向导入寇闽、粤、江、浙各省。时浙师御海盗，值大风雨，雨中有火爇入贼舟，悉破损；参将李成隆率兵涉水取贼炮，并搜获安南敕文、总兵铜印各四，敕称「差艚队大统兵进禄侯伦贵利」。而教谕王鸣珂获三贼，一诡为瘖者；一名王贵利，讯云「即伦贵利」也。同时，闽中获艇贼安南总兵范光喜，供述：阮光平既代黎氏，光平死，传子光缵；时与旧阮构兵，而军费又苦不给，其总督陈宝玉招集粤艇肆掠于洋。继而安南总兵黄文海与贼官伍存七有隙，以二艇投诚于闽；今闽中造船，用其式也。伦贵利者，广东澄海人，投附安南；与旧阮战有功，封侯。以巡海，私结闽盗，来闽、浙劫掠。安南艇七十六艘，分前、中、后支；伦贵利统带后支。其铜印凡四：贵利自佩其一；余三印，三总兵曰耀、曰南、曰金者佩之。耀已禽斩，南、金则均溺毙于海云。巡抚阮元磔贵利，而以供辞入奏；帝命军机大臣字寄两广总督，照会安南国王。冬十二月，阮光缵呈覆；略曰：『小番世蒙天朝恩庇，旷格逾涯，无能酬报；思以慎守疆宇，永作屏翰。祗以本国极南沿海农耐地方，有贼渠阮种窃据其地，啸聚齐桅盗伙，数为海患。本国整饬海防，间收舱客以离贼党，且助海面帆柁之役。伦贵利者，前居本国，随同商伴巡防。讵料伊包藏祸心，私瞒小番，竟敢潜约匪船，越赴内洋肆行劫掠；又擅造印札，转相诳诱：情罪重大，实为法律所不容。小番不能先烛其奸，疏于钤束。仰蒙圣慈普鉴，洞悉肫诚，训诲有加，天日垂照；恭译圣谕，且感且悚。谨当遵奉彝训，靖守藩封；令本国巡海人员严加警饬，密施钤勒。断不容结同匪伙，越境作非；务期桂海永清，以上副圣天子怀柔之至德。是所自勉也』。帝以国王不知，赦之。二年，两广总督奏称：『安南国王阮光缵差委官弁丁公雪等带领兵船，拿获盗犯黄柱、陈乐等六十余名，解送内地』。帝降敕褒赐，并颁赐如意玉山蟒锦纱器以示优奖。

　　初，阮光平既攻灭广南王阮某--阮某为黎王婿，妻黎氏有娠，逃于农耐--农耐为水真腊旧都，即嘉定省；今之西贡也。黎氏生子曰阮福映，本名种；潜匿民间。及长，奔暹罗。暹罗王故与阮光平夙仇，乃以女弟妇福映，助之兵，攻克农耐据之；势渐强，号旧阮--而称阮光平父子为新阮，亦曰西阮。旧阮以复仇为辞，夺其富春旧都；时嘉庆四年也。六年十一月，安南伪总兵陈天保携眷内投，始知安南与农耐兵争事。七年八月，农耐攻升隆城，阮光缵败走，被禽。八月，阮福映缚送莫观扶等三名来粤，并献其攻克富春时所获阮光缵封册、金印，奉表投诚--莫观扶等皆中国盗犯，受安南招往投顺，封东海王及总兵伪职者。帝以从前阮光平款阙内附，恩礼有加；阮光缵嗣服南交，复颁敕命，俾其世守勿替。乃薮奸窝盗，肆毒海洋；负恩反噬，莫此为甚！且印信，名器至重；辄行舍弃潜逃，罪无可逭。其命两广总督吉庆赴镇南关备边，俟阮福映攻复安南全境以闻。十二月，阮福映灭安南，遣使入贡；备陈构兵始末为先世黎氏复仇，并言其国本古越裳之地，今兼并安南，不忘世守，乞以「南越」名国。帝谕以南越所包甚广，今两广地皆在其内；阮福映全有安南，亦不过交趾故地，不得以「南越」名国。八年，改安南为越南国。六月，命广西按察使齐布森往，封阮福映为越南国王。盖自阮光平篡黎氏十九年，复灭于阮福映；嗣后修职贡者，为旧阮子孙矣。九年，遣编置佐领及安插江宁、热河、张家口、奉天、黑龙江、伊犁等处安南人回国，赉银有差；并许黎维祁归葬。十一年，越南兴化镇目请以临安府所属六猛地方外附，檄谕王自惩之。阮光缵遗族阮如权避捕，投内地；两广总督吴熊光奏请发交阮福映。帝嫌其为属藩禽送逋逃，不许；亦不许其逼留内地。十四年，阮福映遣员至谅■〈门外曾内〉，赍送乾隆六十年锡封南掌国王敕印；帝嘉奖之。

　　阮福映之得国也，藉嘉定、永隆兵力居多，乃取二省为年号，曰「嘉隆」；在位十七年而薨，子福皎嗣。道光元年，遣广西按察使潘恭辰赍敕印往，封阮福皎为越南国王。九年，越南使臣请改贡道由广东水路；部议驳之。十九年，帝谕：『向来越南国二年一贡、四年遣使来朝一次，合两贡并进。嗣后改为四年遣使来贡一次，其贡物照两贡并进之数减其半』。福皎改元「明命」，在位二十一年。尝以兵夺高蛮国河仙一带地，分通境为三十省，曰富春，国都也；广南、广义二省，为右圻；广治、广平二省，为左圻；平顺、富安、广和、边和、嘉定、安江、河仙、永隆、定祥九省，为南圻；河静、海阳、广安、清化、乂安、南定、广平、兴安、河内、北宁、谅山、高平、太原、山西、宣光、兴化十六省，为北圻。后又以广义、广治各省过小，改为道：疆域较历世为大。惟宣光省西北直广西镇安府之南，有地曰保乐州。其酋农姓系黎氏旧臣，仍念故主，不服新王；越南仅羁縻处之。黎维祉子孙逃居老挝深山中，时思聚众复国；所谓黎王后也。其余黎氏疏族，好滋事；俱安置平顺以南各省。又自鄙其国文教之陋，奏请颁发「康熙字典」。其取士，则用元制，以经义、诗赋考试。道光二十一年，阮福皎薨，遣使告哀；诏停进贡方物，命广西按察使宝清往，封其子福为越国王。福暶改元「绍治」，在位七年；道光二十八年，薨，子福暶时嗣。凡朝使册封，历世只在河内--河内即东京，其国建都处也。及阮福映得国，以东京屡毁于兵，而其先人世居岭南，遂迁都于富春省，改东京为河内省；封使至其国，仍循例驻节于此。阮福时嗣位，年幼；奏乞天使至其国都。由是，广西按察使劳崇光至富春册封焉。三十年，郑祖琛奏：『越南国王阮福时因先后奉到孝和睿皇后、宣宗成皇帝遗诏，拟请遣使恭进香礼，并进香品、祭物；又赍递表文、贡物，庆贺登极』。帝谕：『孝和睿皇后、宣宗成皇帝梓宫均已奉移陵寝，止其远来进香。其庆贺登极方物，亦无庸呈进』。咸丰二年，谕：『越南国明年例贡，着于咸丰三年五月内到京』。六年，谕：『越南国王阮福时，以丁巳年正贡届期，咨呈劳崇光奏请于何月进关；现在用兵诸省分尚未肃清，越南国此次例贡，着缓至下届两贡并进』。

　　八年，法兰西夺取越南国西贡。先是，明季有法兰西天主教徒布教来安南。康熙五十九年，法兵舰「俄罗地」号泊交趾，士官三人登陆至平顺省；土人缚而献之王。舰长与教师商，以重金赎归--此为法、越交涉之始。乾隆十四年，法王路易十五命皮易甫亚孛尔者为全权大臣，至顺化府谋通商；国王不许。乾隆十八年，越人大戮天主教徒。乾隆五十一年，越内乱，阮岳自称王；阮光平使其子景叡诣法国乞援。翌年，遂订法、越同盟之约，割昆仑岛之茶麟港于法；未几，爽约。嘉庆二十五年，法舰来越南测量海口，国人激王杀法人狄亚氏。道光二十七年，法人以兵舰至茶麟港，大败越军；至是年，遂径夺西贡--越南第一都会也。十年，谕内阁：『刘长佑奏「越南国入贡届期」；现在广西军务未竣，道路不宁，其丁巳、辛酉两届例贡，暂行展缓』。同治元年，法国拿破仑第三以海军大举伐越南，夺茶麟港，约割下交趾边和、嘉定、定祥三省，开通商三口，赔偿二十万佛郎；许其和--嘉定省，即西贡所在也。二年，越南国王阮福时因奉到文宗显皇帝遗诏，咨请遣使进香、表贺登极，贡方物；却之。三年，越南乙丑例贡及上二届两贡，仍命展缓。六年冬，广西太平、镇安两府土匪蜂起，官军击之，败遁越南。七年，国王咨乞广西巡抚苏凤文代奏，请兵援剿；帝命提督冯子材率三十营讨之。八年七月二十一日，华军由镇南关进发。八月，贼酋吴鲲战北宁，伤于铳，饮孔雀血死；诸贼大惧。大兵至，遂乞降。冬，贼酋梁天锡西奔宣光，投归河阳贼首黄崇英。是年，法人割取越南国安江、河曲、永隆三省；自是，下交趾六省悉隶法版。九年，兴化省保胜贼首刘永福、太原省苏街贼首邓志雄皆来降。夏四月，黄崇英遁入保乐州白苗界内；提督冯子材班师。七月，师次龙州，而黄崇英复踞河阳、刘永福复踞兴化之保胜、邓志雄复踞太原之苏街。十月，降贼苏国汉乘夜袭陷谅山省城，北圻总统段寿死之。时广西候补道徐延旭因事至谅山城外驱驴庯，调兵助越攻城，不克。十一月，贼酋阮四、陆之平、张十一等复踞高平省，越王复恳出师。帝命冯子材再督军出关，广西巡抚李福泰请以广东候补道华廷杰襄办军事。十年夏，冯子材次龙州。四月二十一日，总兵刘玉成督诸将出关，次北宁。九月，钦州知州陈某诱禽苏国汉，解送两广总督瑞龄诛之；其子苏亚邓遁入海，踞狗头山；道员华廷杰旋回广东。十一年，广西巡抚刘长佑檄道员覃远琎率勇十营办太平、镇安二府边防；冯子材亦调回防边。十二年，华军将撤，法人突以兵船至河内省；国王咨称华总兵陈得贵派队押令放入。刘长佑据情奏闻，朝命革职提讯。法人遂招中国散勇及云南边境不逞之徒攻越南各省，其守臣多降；至太原省，守臣招刘永福相助。法兵至，永福设伏败之，禽其帅安邺；法人败退河内省，与王和。王遣其臣阮文祥与议，法人遂建馆河内，并于白藤海口设关收税。初，贼首黄崇英为吴鲲中表、刘永福亦吴鲲之党，吴鲲合家自杀，黄崇英、刘永福素不相能，永福降越南，王授以三省提督之职；黄崇英踞河阳为盗自若。十三年，刘长佑遣刘玉成将左军十营、道员赵沃将右军十营，由镇安府出关讨黄崇英。是年，法人逼令越南王公布天主教及红河通航二事--红河，即富良江也。旋又以保商为名，派兵驻守河内、海防诸地，且求开采红河上流矿山。光绪元年，赵沃连克底定县、襄安府各处，保乐州土民及白苗皆约降；崇英率众来拒，旋遁去。赵沃督诸军攻克河阳老巢，贼党陈亚水降。七月，禽黄崇英，戮之。二年春，班师。七年，刘长佑移督云贵；知法人志在得越南以窥滇、粤，上疏略曰：『边省者，中国之门户；外藩者，中国之藩篱。藩篱陷，则门户危；门户危，则堂室震。越南为滇、粤之唇齿，泰西诸国自印度及新加坡、槟榔屿设立埠头以来，法国之垂涎越南久矣！开市西贡，据其要害；复通悍贼黄崇英，规取东京；聚兵谋渡洪江，以侵谅山诸处，又欲割越南、广西边界地六百里为驻兵之所。臣时任广西巡抚，虽兵疲饷绌，立遣将卒出关往援；法人不悦，讦告通商衙门，谓臣包藏祸心，有意败盟。赖毅皇帝察臣愚忠，乃得出助剿之师，内外夹击。越南招用刘永福，以折法将，沙酋之锋。广西两军，左路则提督刘玉成趋太原、北宁，右路则道员赵沃由兴化、宣光击贼党，直抵安边、河阳，破崇英巢穴，歼其渠魁。故法人寝谋，不敢遽肆吞并者将逮一纪。然臣每详询边将，知法人之志在必得越南，以窥滇、粤之郊，而通楚、蜀之路；狡焉思启，祸近切肤。乃入秋以来，法国增加越南水师经费，其下议院议借二百五十万佛郎经理东京海湾水师；其海军卿格罗爱逐日筹划东京兵事，俟突尼斯案一结，即可进行。窃叹法人果蓄志而潜谋，嗜利而背约也。窃闻造此谋者，为伯朗手般--在越南西贡为巡检司；开埠之后，招入土夷、客民众至百万，民情惭洽、物产日增。柬埔寨所招商民亦逾百万，运米出洋，岁百万石；所徽赋税入西贡库藏者，岁计佛郎二百五十万。柬埔本荒薮，开成通衢车路方轨、沟渠修浚，柬埔人感法恩德，至愿以六百万口献地归附。故伯朗手般以越南情形告其总统：富良江一带法已驶船开市，议上溯以达澜沧江通中国之货，结楢方诸夷以窥滇、粤边境，筑西贡至柬埔寨铁路以避海道之迂绕。越南四境皆有法人之迹，政治不修、兵赋不足，势已危如累卵！今复兴兵吞噬，加以柬埔之叛民，势必摧败，不可支拄。同治十三年，法提督仅鸣炮示威，西三省已入于法人之手；而红海通舟，地险复失。所立条约，惟不肯与以东京；国势岌岌，恃此为犄角。若复失其东京，即不穷极兵力图灭，富春已无能自立矣。臣以为法人此举，志吞全境。既得之后，必请立领事于蒙自等处，以攘山矿、金锡之利；或取道川蜀以通江海，据列邦通商口岸之上游。况滇南自同治以后平定逆回，其余党桀黠者或潜窜越南山谷、或奔洋埠，役于法人；军情虚实、边地情形，尽行泄漏。故时有夷人阑入滇，以观形势。倘法覆越南，逆党又必导之内寇，逞其反噬之谋。臣受任边防，密迩外寇，不敢闻而不告』。奏入，不报。时驻英、法使臣曾纪泽以越事迭与法廷辨诘，福建巡抚丁日昌亦疏法、越事以闻；帝命与北洋大臣李鸿章筹商办法，并谕沿江海督、抚密为筹办。八年二月，法人以兵舰由西贡驶至海阳，谋取东京；直督张树声以闻，帝论滇督相机因应。三月，移曾国荃督两广。法攻东京，破之。张树声奏令滇、粤防军严守城外，以剿办土匪为名，藉图进步；并令广东兵舰出洋，遥为声援。五月，滇督刘长佑遣道员沈寿榕带兵出境，与广西官军连络声势，保护越南；并奏言：『探闻法人破东京后，退驻轮船；日日添兵，增招群盗，悬赏万金购刘永福、十万金取保胜州。又，法领事破城后，劫掠商政衙门，传示各商出入货税，另有新章。现仍调取陆军赶造拖船，为西取保胜之计。越王派其兵部侍郎陈廷肃接署河内总督，遣吏部尚书阮正等抵山西与黄佐炎等筹商御敌之策。各省巡抚、布按，大半与黄佐炎、刘永福同愿决一死战。嗣后统领防军提督黄桂兰报称：「刘永福驰赴山西，道经谅山来见；比晓以忠义，感激奋发。据称分兵赴北宁助守保胜，万不使法人得逞；但兵力不足，望天朝为援」。其河内探报云：「法人恐援兵猝至，当释所获之河内巡抚，交还城池、仓库；巡抚不受，称法人违约弄兵，以死自誓。乃转交按察使宗室阮霸；复以火药轰毁东京，以免越人复聚，且省兵力分守。其轮船或东下海阳、或分驶广南西贡，俟添兵既集，从事上游」。伏查法人焚掠东京，狡谋叵测；越南诸臣，决计主战。山西为上通云南要地，越军能悉力抵御，微特滇、粤边防可保，即越南大局亦尚有振兴之期；而粤督与总署所议以滇、粤三省兵力合规北圻一策，更可乘势早图，以杜窥伺。然越国受制法人己久，人心恇怯。此次决战山西，期于必胜；稍有挠败，则大局不堪设想。盖山西有失，则法人西入三江口，不独保胜无复障蔽；而滇省自河底江以下皆须步步设防，益形劳费。以事机而论，中国有万难坐视之处；且不可待山西有失，为事后之援』。旋召长佑入觐，以岑毓英署滇督。刘永福者，广西上思州人。咸丰间，广西乱，永福率三百人出镇南关；时粤人何均昌据保胜，永福逐而去之，遂据保胜。所部旗皆黑色，号「黑旗军」。永福既立功，越南授三省提督职，时时自备饷械剿匪；而黄佐炎皆匿不上闻，越臣亦多忌之，永福积怨于佐炎。佐炎为越南驸马，以大学士督师，督、抚均受节制。冯子材为广西提督时，佐炎以事来见；子材坐将台，令以三跪九叩见；佐炎衔之次骨。越难已深，国王阮福〔时〕愤极决战，责令佐炎督永福出师，六调不至；法军忌永福，故越王始终倚任之。先是，刘长佑命藩司唐炯率旧部屯保胜；曾国荃至粤，命提督黄得胜统兵防钦州，提督吴全美率兵轮八艘防北海，广西防军提督黄桂兰、道员赵沃相继出关：所谓三省合规北圻也。时法人要中国会议越事，谕滇、粤筹划备议。法使宝海至天津，命北洋大臣会商越南通商分界事宜。吏部主事唐景崧自请赴越南，招抚刘永福；帝命发云南岑毓英差遣。景崧乃假道越南入滇；先至粤，谒曾国荃，韪其议，资之入越。见永福，为陈三策，言『越为法逼，亡在旦夕；诚因保胜传檄而定诸省，请命中国假以名义，事成则王：此上策也。次则提全师击河内，驱法人；中国必助之饷：此中策也。如坐守保胜，事败而投中国：此下策也』。永福曰：『微力不足当上策，中策勉为之』。三月，法军破南定；帝谕广西布政使徐延旭出关，会商黄桂兰、赵沃筹防。李鸿章丁忧，夺情回北洋大臣任；鸿章恳辞。至是，命鸿章赴广东督办越南事宜；粤、滇、桂三省防军，均归节制。鸿章奏：拟赴上海统筹全局。法使宝海在天津议约久不协，奉调回国；以参赞谢满禄代理。刘永福与法人战于河内之纸桥，大破法军，阵斩法将李成利；越王封永福一等男。徐延旭奏留唐景崧防营效用，并陈永福战绩；帝促李鸿章回北洋大臣任，并询法使脱利古至沪状，令鸿章定期会议。脱利古询鸿章：是否助越？鸿章仍以边界剿匪为辞；而法兵已转攻顺化国都，迫其议约。鸿章与法新使德理议不就，法兵声言犯粤；广东戒严。总署致法使书，言『越南久列藩封，历经中国用兵剿匪，力为保护。今法人侵陵无已，岂能蔑视！倘竟侵我军驻扎之地，惟有决战，不能坐视』！帝谕徐延旭饬刘永福相机规复河内；法军如犯北宁，即令接战。命滇督增兵防边、唐炯迅赴前敌备战，并济永福军饷。旋命岑毓英出关督师。法兵破越之山西省，粤势愈急；以彭玉麟为钦差大臣，督粤师。彭玉麟奏：『法人逼越南立约，欲中国不预红河南界之地及许在云南蒙自县通商，显系图我滇疆，冀专五金之利。不特滇、粤边境不能解严，即广东、天津亦须严备』。时越南王阮福时薨；无子，以堂弟嗣。法人乘越新丧，以兵轮攻顺化海口，入据都城。越南嗣君在位一月，辅政阮说启太妃废之，改立阮福升。至是，乞降于法，立约二十七条；其第一条，即言「中国不得干预越南事」。此外，政权、利权，均归法人。逼王谕诸将退兵，重在逐刘永福也。滇抚唐炯屡促永福退兵；永福欲退驻保胜，黑旗将士皆愤怒，副将黄守忠言：『公可退保胜，请以全军相付守山西；有功公居之，罪归末将』！永福遂不复言退。徐延旭奏言：『越人仓卒议和，有谓因故君未葬，权顾目前者；有谓因废立之嫌，廷臣植党构祸者。迭接越臣黄佐炎等钞寄和约，越诚无以保社稷，中国又何以固藩篱！越臣辄以「俟葬故君，即行翻案」为词，请无撤兵，刘永福仍驻守山西。嗣王阮福升嗣位，具禀告哀，并恳准其遣使诣阙乞封；越国人心涣散，能否自立？尚未可知』。并将法、越和约二十七款及越臣黄佐炎来禀录送军机处、两江总督左宗棠，请饬前藩司王德榜募勇赴桂边扼扎。十一月，法人破兴安省，拘巡抚、布政、按察至河内，鎗毙之。进攻山西，破之；刘团溃，永福退守兴化城。十二月，嗣王阮福升暴卒（或云畏法逼，自裁），国人立前王阮福时第三继子为王--辅政阮说之子也。徐延旭奏报山西失守、北宁断无他虞；帝责其夸张。十年，唐景崧在保胜上枢府书，言『滇、桂两军偶通文报，为日甚迟，声势实不易连络。越南半载之内，三易嗣君；臣庶皇皇，类于无主。欲培其根本以靖乱源，莫如遣师直入顺化，扶翼其君，以定人心而清匪党；敌焰庶几稍戢，军事亦易于措手。不为藩服计，北圻沿边各省，我不妨直取，以免坐失外人；否则，首鼠两端，未有不归于败者也』。刘永福谒岑毓英于家喻关，毓英极优礼之；编其军为十二营。法军将攻北宁，毓英遣景崧率永福全军赴援。桂军黄桂兰、赵沃方守北宁；山西之围，桂兰等坐视不救，永福憾之深。景崧力解之，乃赴援。景崧劝桂兰离城，择隘而守；桂兰不从。二月，法兵攻扶良，总兵陈得贵乞援北宁；师至扶良，已溃。法兵进逼北宁，黄桂兰、赵沃败奔太原，刘永福亦坐视不救。徐延旭老病，与赵沃有旧，偏信之；赵沃庸懦，其将党敏宣奸欺蔽延旭。敌犯北宁，敏宣先遁。陈得贵为冯子材旧部，骁勇善战；子材曾劾延旭，延旭怨之，并怨得贵。及北宁陷，乃奏戮之；敏宣亦正法。延旭调度失宜，帝命革职留任。三月，命湖南巡抚潘鼎新办广西关外军务，接统徐延旭军。黄桂兰惧罪，仰药死。帝谕：『徐延旭株守谅山，仅令提督黄桂兰、道员赵沃驻守北宁，遇敌先溃，殊堪痛恨！徐延旭革职拿问。黄桂兰、赵沃溃败情形，交潘鼎新查办』。以王德榜署广西提督，德榜辞不拜。唐炯革职拿问，以张凯嵩为云南巡抚。北旭败后，徐延旭以唐景崧护军，收集败残，申明约束。时，唐仁廉署广西提督。法军由北宁进据兴化，别以兵舰八艘驶入中国海，窥厦门及上海吴淞口；沿海戒严。于是，中、法和议起。四月，李鸿章与法总兵福禄诺在天津商订条款，谕滇、桂防军候旨进止。鸿章旋以和约五款入告，大略言『中国南界毗连北圻，法国任保护，不虞侵占；中国应许于毗连北圻之边界，法、越货物听其运销。将来法与越改约，决不插入伤中国体面之语』。朝旨报可，予鸿章全权画押。既而法公使以简明条约「法文与汉文不符」相诘，帝责鸿章办理含混；舆论均集矢鸿章，指为通夷。法使既藉端废约，帝令关外整军严防，若彼竟来犯，即与交绥；命岑毓英招刘永福率所部来归。潘鼎新奏：『法兵分路图犯谷松、屯梅二处，桂军械缺、粮乏，恐不可恃』。帝以其饰卸，责之。法兵欲巡视谅山，抵观音桥；桂军止之，令勿入。法将语无状，遂互击，胜之。奏入，谕进规北宁；责法使先行开炮，应认偿，令告法外部止法兵；并谕我军如彼不来犯，不宜前进。法使续请和议，帝谕桂军回谅山、滇军回保胜，不得轻开衅。法将孤拔欲以兵舰扰海；法使巴德逗留上海，不肯赴津。乃改派曾国荃全机大臣、陈宝琛会办，邵友濂、刘麟祥随同办理；谕言：『兵费、恤款，万不能允。越南须照旧封贡。刘永福一军，如彼提及，须由我措置。分界应于关外空地，作为瓯脱。云南通商应在保胜，不得逾值百抽五』。六月，法将孤拔以兵舰八艘窥闽海，欲踞地为质，挟中国议约；何璟、张佩纶以闻。法舰攻台湾之基隆炮台，台抚刘铭传拒守。曾国荃、陈宝深与法使议约于上海，国荃许给抚恤费五十万；奉旨申斥。约议久不就，乃一意主战；谕岑毓英令刘永福先行进兵规复北圻。岑毓英、潘鼎新关内各军陆续进发，以法人失和，不告各国。七月，法公使谢满禄下旗出京；帝乃宣谕曰：『越南为我封贡之国二百余年，载在史册，中外咸知。法人先据南圻各省，旋又进据河内，戮其人民、利其土地、夺其赋税。越南闇懦，私与立约，并未奏闻，挽回无及；越亦有罪。是以姑与包涵，不加诘问。光绪八年，法使宝海在天津与李鸿章议约三条，富与总理各国事务衙门会商妥筹，法人又撤使翻覆。越之山西、北宁等省，为我军驻扎之地；清查越匪、保护属藩，与法国绝不相涉。本年二月间，法兵竟来扑犯，当经降旨宣示，正拟派员进取；忽据伊国总兵福禄诺先向中国议和。其时法国因埃及之事，岌岌可危；中国明知其势处迫逼，本可峻词拒绝，而仍示以大度，许其行成。特命李鸿章与议简明条约五款，互相画押。谅山、保胜等军，应照议于定约三月后调回；迭经谕饬各防军扼扎原处，不准轻动开衅，诸军将士奉令维谨。乃法国不遵定约，忽于闰五月初一、初二等日以巡边为名，直扑谅山防营，先行开炮轰击；我军始与之接仗，互有杀伤。法人违背条约，无端开衅，伤我官兵；本应以干戈从事。因念订约通好二十余年，亦不必因此尽弃前盟；仍准各国总理事务衙门与在京法使往返照会，情喻理晓，至再至三。闰五月二十四日，复明降谕旨照约撤兵，昭示大信。所以保全和局者，实属仁至义尽。法人乃竟始终怙饰，横索兵费，恣意要挟；辄于六月十五日占据台北基隆山炮台，经刘铭传迎剿获胜。本月初三日，何璟等甫接本领事照会开战，而法兵已自马尾先期攻击，伤坏兵、商各船；虽经官军焚毁法船、击坏雷艇并阵毙法国兵官，尚未大加惩创。若再曲予含容，何以伸公论而顺人心！用特揭其无理情节，布告天下』。八月，谕岑毓英督饬刘永福及在防各营规复北圻；并谕潘鼎新饬各军联络声势，分路并进。提督苏元春与法军队于陆岸县，败之。十月，内阁学士周德润奏：『官军进取越南，宜以正兵牵制河内之师；别用奇兵，由车里趋老挝、走哀牢，暗袭顺化。募用滇边土人，必能得力』。得旨：『交滇督详察筹办』。是月，苏元春与法人战于纸作社，阵斩法兵官四人。十一月，王德榜军大败于丰谷，苏元春不往援。唐景崧与刘永福、丁槐军攻宣光，力战大捷；优诏褒之。十二月十九日，法兵攻谷松。王德榜以丰谷之败，怨苏军不救；至是，亦不往援。苏军败退威坡，谅山戒严；帝命冯子材帮办广西关外军务。二十九日，法军攻谅山，据之；潘鼎新等退驻镇南关，龙州大震。唐景崧、刘永福、丁槐攻宣光，月余不能下。谅山失守，岑毓英虑景崧等军断后援，令勿拚孤注；景崧不可。冯子材与法军战于文渊，互有杀伤。十一年正月初九日，法兵攻镇南关，轰毁关门而去；提督杨玉科战殁。潘鼎新退驻海村，帝命戴罪立功。元春退驻幕府；王德榜自负湘中宿将，屡催援不至，鼎新劾之落职，所部归元春辖。法军攻刘永福于宣光，永福军溃；唐景崧退驻牧马。钦、廉防急，彭玉麟请调冯子材军防粤，朝旨令鼎新议；鼎新素不协于子材，乃命子材行。子材以关外防紧，不肯退；玉麟乃令专顾桂防。鼎新师久无功，褫职；以李秉衡护理广西巡抚、苏元春督办广西军务。法兵既毁镇南关，逃军、难民蔽江而下，广西全省大震；子材至，乃力为安辑。子材久驻粤西，素有威惠，桂、越民怀之；人心始定。乃于关内十里之关前隘跨东西两岭间，筑长墙三里余、外掘深堑为扼守计，自率所部驻之；而令王孝祺勒军屯其后，为犄角。法兵扬言某日犯关，子材逆料其必先期至，乃议先发制敌；鼎新止之。子材力争，径率王孝祺军夜犯敌垒，杀敌甚多。法起谅山之众扑镇南关，子材誓众曰：『法再入关，吾有何面目见粤人！必死拒之』。士气皆愤。法攻长墙急，炮猛烈；子材勒诸统将屹立接战，遇退后者手刃之。战酣，子材自开壁，率两子相荣、相华直冲敌军。诸军以子材年七十，奋身陷敌，皆感愤；殊死战。王孝祺、陈嘉率部将潘瀛、张春发等随其后，王德榜军旁至，夹击之，毙法兵无算。鏖战两日，法军子弹尽，大败，溃遁；子材率兵攻文渊，法军弃城走。诸军三路攻谅山，孝祺、德榜战尤力；连战皆捷。二月十三日，遂克谅山，法悉众遁。子材进军克拉木，逼攻郎甲；王孝祺进军贵门关，画复昔年所驻边地。越民立忠义五大团二万余人，皆建冯军旗帜；西贡亦闻风通款。自海通以来，中国与外国战，惟是役大捷；子材之功也。法兵六千犯临洮府；复分两队，一北趋珂岭、安平，一南趋缅旺、猛罗。滇督岑毓英命岑毓宾、李应珍等扼北路，王文山扼南路，而自率军当中路；皆有斩获。法军遂合趋临洮府，滇军拒战，南北路回军夹之，阵斩法将五人；法军大溃。时法兵舰据台湾之澎湖；谅山既大捷，法人力介英人赫德向李鸿章议和，言「法人交还基隆、澎湖，彼此撤兵，不索兵费」。鸿章奏言：『澎湖既失，台湾必不可保；当藉谅山一胜之威，与缔和约，则法不至再事要求』。朝廷纳其议，立命停战--临洮之战，乃在停战后、电谕未达前也。鸿章遽请签约，令诸将皆退还边界；将士扼腕痛愤，不肯退。彭玉麟、张之洞屡电力争，帝以津约断难失信，严谕遵办。法人要求逐刘永福于越南，张之洞乃拟令永福驻思、钦，永福坚不肯行；唐景崧危词胁之，朝旨严切，乃勉归于粤；授总兵。冯子材奉督办廉钦边防之命。约既成，越南遂归法国保护焉。

　　--选自原卷五三四（「列传」三一四「属国」二）。  
　 

　  
