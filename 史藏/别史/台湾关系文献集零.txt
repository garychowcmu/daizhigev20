
台湾关系文献集零一
台湾关系文献集零二
台湾关系文献集零三
台湾关系文献集零四
台湾关系文献集零五
台湾关系文献集零六
台湾关系文献集零七
台湾关系文献集零八
台湾关系文献集零九
台湾关系文献集零十
台湾关系文献集零十一
台湾关系文献集零十二
台湾关系文献集零十三
台湾关系文献集零十四
台湾关系文献集零十五
台湾关系文献集零十六
台湾关系文献集零十七
台湾关系文献集零十八
台湾关系文献集零十九
 

台湾关系文献集零一

　　闽省海贼

　　闽省海贼孙承泽

　　给事中何楷疏：『臣家居海滨，颇悉近事。自袁进、李忠初发难而后，寇祸相继者二十余年。惟进与忠及芝龙三人就抚，进忠用之于辽东，竟没没无闻焉；芝龙建功海上，渐跻副将矣。诸贼不谓其以功得官，但知其起家亡命，而今日富贵烜赫如斯也；竞欲以芝龙为榜样，谬谓「非做贼，必无以博官」：则皆「抚」之一字为之囮耳。请着为令：自今以后，但遇海贼发，专以剿灭为主；敢有言招抚者，杀死无赦。如是而从贼者无更生之望，庶乎有所畏而自止也；犹未也。二十年以前之贼，未有如今日之多也。初亦谓渠魁斯得，则清晏可期耳；而正不其然。进忠之后，有杨禄、杨策；禄、策之后，又有芝龙；芝龙之后，有李芝奇；芝奇之后，有锺斌；而斌之后，又有刘香也。驱逐未几，旋复哨聚；如焚燹火，乍赤、乍白。即使今日刘香就毙，遂以为可狃乎？臣未敢保一年无事矣。若小贼不剪，则大贼不止。当其为小贼剪之，则易；当其为大贼而歼之，则难。请严敕三省沿海副将、游、守、把等官：乘今贼势衰时，常出海巡哨；有发必擒，毋俾遗种。如一年之内，守、把获贼不以数十计，副、参、游获贼不以过百计，即以「不称职」罢斥。如是庶小贼不致滋蔓而为大贼，于以肃清海甸庶有几乎！虽然，墟贼窟要焉。贼窟为何？台湾是也。台湾在彭湖岛外，水路距漳、泉约两日夜。其地广衍膏腴，可比一大县，中国版图所不载。初，穷民至其处，不过规渔猎之利已耳。其后见内地兵威不及，往往聚而为盗。近则红夷筑城其中，与奸民私相互市；夷、盗合为一伙，屹然成大聚落矣。若此地不墟，则海上之祸，终无时而已。墟之术，非可干戈从事；惟严阑出接济之禁。巡哨捕获者，功如擒贼之例，即以其货物充赏。夷人无所得利，贼徒无所抢掠；倘出而肆犯，则以武临之，势必将弃此地而去。贼窟既墟，然后海氛可靖也』。

　　崇祯十三年，吏科都给事中王家彦疏：『尝观海内地势，自江南以北沃野千里，不沟不洫。因叹闽省海地如巾帨，民耕无所；且沙砾相薄，耕亦弗收。加以年荒贼急，穷民缘是走海如骛，长子孙于唐市，指窟穴于台湾；横海鸱张，如先年周三、李魁奇、锺斌等，其最毒者也。崇祯五年，剧贼刘香复径逼五虎门，掠闽安镇，几摇省会。计自漳之福浒至省，不知历几寨、几游；而中左居漳、泉两府之间，为全省之门户，由来为贼所从入之径，扼抗宜严。今幸数载小康，而流氛未歼，到处震惊；见山箐啸聚者，亦复时扑时起。吸浪之鲸，伺隙易动；绸缪之策，不可不讲。请以历来祖制约略言之：国初，有卫所军，无别兵；有指挥千百户，无别将。无论戍陵皆军，即烽火、小埕、南日、浯屿、铜山五水寨之舟师，无非军也；而统于各卫之指挥，谓之卫总。至嘉靖四十二年，抚臣谭纶、总兵戚继光题复旧制，每寨设福哨、乌桨等号船四十余只；于五寨中，分三哨屯大洋贼舡必经之处。其余各寨附近紧要港澳，则分哨以防内侵。又于道里适均海洋，定为两寨会哨之地。北抵浙之金盘、南抵广之柘林，联络呼应，戈船相望。万历二十四年，抚臣金学曾委分守张鼎思、都司邓锺躬阅信地，复请添设喻山、海坛、湄州、浯铜、元锺、礵山、台山、彭湖诸游，于一寨之中以一游翼之；错综迭出，虽支洋穷澳，无不搜焉。自升平日久，而额军、额船顿失旧制，指挥千百户等官足不踰城市，会哨之法遂杳然矣；至因而选民兵、募客兵、编乡兵，又联渔兵业与军而五矣。昔之为军者一，而可以杀贼；今之为兵者五，而籍愈虚、贼愈炽：谈海军者，所以长叹息也！按旧额而复之，依分哨、会哨法而核之；籍民兵而简练之，鼓乡兵而勿以官兵扰之；复征沿海四十二澳渔兵之晓事者，厚其犒饷，侦贼所在，照各边例以为海上耳目而顿制之：皆今日不俟再计而决者也。至巡司之与卫所并建，当日江夏侯周德兴念环海鼐疏节阔目，乃于中所隙处设四十五寨城、射手百名，以资逻警。弘治十四年，按臣陆称始裁三分之一，而寨兵益寥寥矣。夫以四十五司、四千五百之射手棋布于寨与游之间，悬军插羽，声势俱猛。今寨既鞠为茂草，巡司官无专职，延挨年日；三、二弓兵勾摄他事，以为生涯：饩廪之意，已无存矣。为今之计，莫若以本寨原饷，仍募土民以充射手之数；专令教师肄习弓矢之外，不许妄行勾摄，恣为侵渔。卒然遇警，贼少则率此以应贼，多则纠合各寨将所辖一方之水陆等兵共堵击焉。抚、按巡临，则令其与衙所军兵严行较艺，以为巡司之劝惩。如此则官无虚设、兵皆实用，无地无杀贼之人矣。戚继光之平倭也，鸡鸣蓐食，歼厥无遗；故至今倭犹惕息其余威，以「犯华不利」为戒。今贼且生生不已矣，犹可留「抚」之一字以为海上之传灯乎？自贼饱而阳以抚愚我，我将饱而阴以抚酬贼；于是旗鼓虽设、壁垒虽严，而贼之去来动静，未有不先通于将者。兵乘贼至，则引下风以避之；贼去，则尾其后以送之。抽矢扣轮，以发虚声；遮袭商艇，以当捕击：海波尚得有晏时乎？惟晓然示以渠魁法在必歼，以断行间之观望，则将无利于贼金粟。马羊之膻去，而后陷阵死绥之志坚矣』。

　　给事中傅元初论开洋禁疏：『臣窃见中国之财，天产地毛，悉以供西北边之用，出不复返；兼今军需孔棘，徒求之田亩，加派编户，此亦计之无如何也。然利害有宜剖晰、时势有宜变通，有闭之乃酿隐祸而开之足杜奸萌者，则如闽中洋禁，曾奉明旨。然臣，闽人也；谨查先臣何乔远曾有疏议，谨详其概，则又有未始不可实行者。臣请得按论之。万历年间，开洋市于漳州府海澄县之月港，一年得税二万有余两，以充闽中兵饷。至于末年，海上久安，武备废弛；遂致盗贼劫掠，兼以红毛番时来倡夺船货。官府以闻，朝廷遂绝开洋之税。然语云：海者，闽人之田。海滨民众生理无路，兼以饥馑荐臻，穷民往往入海从盗，啸聚亡命。海禁一严，无所得食，则转掠海滨；海滨男妇束手受刃，子女、银物尽为所有，为害尤酷。近虽郑芝龙就抚之后屡立战功、保护地方，海上颇见宁静；而历稽往事，自王直作乱以至于今，海上故不能一日无盗，特有甚、不甚耳。海滨之民，惟利是视，走死地如骛；往往至岛外瓯脱之地曰台湾者与红毛番为市。红毛业据之以为窟穴，自台湾两日夜可至漳、泉内港。而吕宋佛郎机之夷见我禁海，亦时时私至鸡笼、淡水之地与奸民阑出者市货。其地一日可至台湾，官府即知之而不能禁，禁之而不能绝，徒使沿海将领、奸民坐享洋利；有禁洋之名，未能尽禁洋之实：此皆臣乡之大可忧者。即当事者谭海上事，亦未能详悉以生利弥害之计告于我皇上；臣知而不言，谊所不敢出也。盖海外之夷，有大西洋、有东洋。大西洋，则暹罗、柬埔诸国；道其国产苏木、胡椒、犀角、象牙诸货物，是皆中国所需。而东洋则吕宋，其夷佛郎机也；其国有银山，夷人铸作银钱独盛。中国人若往贩大西洋，则以其产物相抵；若贩吕宋，则单得其银钱。是两夷者，皆好中国绫缎、杂缯；其土不蚕；惟藉中国之丝到彼能织精好缎疋，服之以为华好。是以中国湖丝百斤，值银百两；若至彼，得价二倍。而江西磁器、福建糖品、果品诸物，皆所嗜好。佛郎机之夷，则我人百工技艺有挟一技以往者，虽徒手无不得食、民争趋之。永乐间，先后招徕东、西二洋入贡之夷，恭谨信顺；与北虏狡悍不同。至若红毛番一种，其夷名加留巴；与佛郎机争利，不相得。曩虽经抚臣大创，初未尝我怨，一心通市，据在台湾；自明禁绝之，而利乃尽归于奸民矣。夫利归于奸民，而使公家岁失二万余金之饷，犹可言也。利归于奸民，而使沿海将领、不肖有司因以为奇货，掩耳盗铃，利权在下；将来且有不可言者。窃谓洋税不开，则有此害。若洋税一开，除军器、硫磺、焰硝违禁之物不许贩卖外，听闽人以其土物往；他如淅直丝客、江南陶人各趋之者，当莫可胜计，即可复万历初年二万余金之饷以饷兵；或有云可至五、六万，而即可省原额之兵饷以解部助边：一利也。沿海贫民多资以为生计，不至饥寒困穷，聚而为盗：二利也。沿海将领等官不得因缘为奸利，而接济勾引之祸可杜：三利也。倘以此言可采，则今日开洋之议，洋税给引或仍于海澄县之月港、或开于同安县之中左所，出有定引、归有定澳，不许窜匿他泊。即使漳、泉两府海防官监督稽查而该道为之考核，岁报其饷于抚臣；有出二万余之外者，具册报部，以凭支用。臣乡弁郑芝龙屡立奇功，既受延世之赏，仍责以海上捕盗贼、诘奸细，使人与船无恙，计年量加升赏。其麾下士卒，向闻系芝龙散金以养之，故所向有功，今其麾下之饷或可就此酌给；无责令久出财力，为公家干事之理：是又一利也。窃考有宋之季，市舶司实置在泉州，载在旧制可考；其时郡守诸臣有为海舶祈风之诗，此亦前事之可据者。广东香山澳亦见有税额，闽、广一体耳。此非臣一人之言，实闽省之公言也。伏乞敕下闽省抚、按查洋禁果否尽闭、开洋果否无害有利？广询漳、泉士民，着为一定之规，庶奸利可杜、兵饷可裕矣』。  
　 

台湾关系文献集零二

　　浮海记

　　浮海记黑甜道人张麟白着

　　肃虏伯黄斌卿，号虎痴；兴化卫人。明辨，有智术；仪状轩举。通文义，善谈论。父为北方县丞；斌卿弱冠，随父之任。遇盗，父被害，不能归；遂客游于北。以星术、书写干人，与妓刘氏交好。日久，资用乏。斌卿以应袭投牒兵部，并陈其父死难状，得以恩例，授把总出身；需使用百金，斌卿称贷不足，刘氏捐衣饰助之。斌卿之任，刘氏从，后升舟山参将，携归闽；妻蔡妒悍，日凌逼之，自缢死。斌卿在舟山三年，升江北总兵。南都变，解兵，遁归。

　　隆武即位，斌卿出千金助饷，上「恢剿便宜」数策。自陈舟山旧辖为海外巨镇，饶鱼盐利，番舶商贾往来不穷，资其税利；招徕训练，可北窥长江，进取吴、越。上善之，封肃虏伯，赐剑印；率兵屯舟山；得便宜行事。斌卿乃集将佐顾乃德、朱国泰、朱寿、刘世勋等设法聚粮、造船整众，稍可观；复上疏乞崔芝自副。芝至，为之延纳士人、招接商贾，声益振。

　　丙戌六月，鲁事败，失浙东；宁国公王之仁父子率舟师归斌卿，斌卿诱击之，尽并其众。有张国柱者，刘泽清部将；刘降北，国柱与高进忠浮海南走。后进忠复登陆降清，国柱率所部走定海投之仁，遂擅兵柄。之仁败没，国柱悉定海舟师来争舟山；斌卿以陆兵不敌，悉令百姓乘城，己撤兵出洋决水战。国柱将士多北人，分兵登岸围舟山；百姓力御之，得不破。斌卿在海中战三日夜，几败；适闽将阮进来助，因大破国柱。先是，鲁以富平将军张名振守石浦。后名振弃石浦，以舟师护王投舟山；斌卿不纳，飘泊外洋。国柱既败，乃劫王妃张氏北去。斌卿既得国柱船百号，又劫义师镇将胡来贡船，夺其辎重；袭杀监军御史荆本彻，并其众。于是，据舟山为持久计；有时入掠内地，而见北兵辄却走。

　　乙酉冬，败于崇明；以周瑞力战，得全。丙戌正月，朱国泰败没于青村。丁亥春，有两王子来，复即辞；入闽，斌卿令人沈之外洋，得金帛数万。六月，忠威伯贺君尧来归；尽杀其全家，并其船十五号。十一月，悉众侵定海关，败还，亡失将士甚众。自此，不敢窥浙直；谓人曰：『舟山悬绝海外，不惧敌至；惟保聚训练，待时而已』。限民年十五以上，充乡兵；男子死，妻不得守寡，田必入官；年六十无子者号曰孤老，悉收财产入官，量其口食给之。舟山田，半属宁波内地人管业，因剃发不敢过海，尽籍为官田；民承种者，曰官佃。合山之田，官居其二、民居其一；意欲尽收民田入官，然后行土司蛮峒法，为世守计。隆武出亡后，鲁王以令旨来，不奉；自铸印署置文武，生杀黜陟任意。后与张名振为仇，逐之。又标将王大振者，富于财；斌卿夺其印，诈之不已，大振惧而逃。会鲁王不合于郑彩，彩弃王而去；名振与阮进迎之沙埕，因同北上，大振归焉。王朝先者，故王之仁部将；斌卿威制之，使守西洲渡。朝先亦恨，与张、阮合疏其逆迹于王；王素恨斌卿，下其疏合诸镇会讨。斌卿骄恣，驭下少恩，将士皆不附。阮进于海上有雄名，闻其兵至，颇惧；遣腹将陆伟、朱玖御之，战辄败。斌卿思诸人挟王命来战则不直，且强弱不敌，乃求救于安昌王及宫师张肯堂；二人为画策，请罪于王，复发书名振、朝先、进曰：『彼此皆王臣，兵各无妄动；候王至处分』！阮船既集，斌卿设备，各按营不动；己丑九月二十四日也。已而，斌卿叛将陆伟、朱玖、林隆等皆开船脱走。进疑斌卿逃，纵兵大掠；斫斌卿，中其脑，缚而沈之水。

　　妾陈氏，舟山人；刘氏，系沈犹龙幼子沈赓初妾。子世爵，即名振婿也：名振托公义收恤之；后不知所终。

　　平夷侯崔芝，本姓周；因为暴海中，匿名崔芝。拜爵后，始复姓周，仍名崔芝，号九玄；福清县榕潭人。族大，曾祖某，世庙时为佥宪。芝有胆略，精炮弩弓矢。礼贤下士，乐施予，尤喜赈贫困、恤人于厄。躯貌挺异。少读书，与周之夔、林正亨等同学；不成，归耕。射猎、渔钓之事，无不习；兼明医卜。

　　年二十，落拓游江湖，与番舶贾人交，称贷、贸易，往来日本；同辈服其智数，听指挥。见海舶中多厚赀，心艳之。乃戒舟人勿装货，多携炮弩兵器出洋；掳袭一舟得志，后屡为之。其徒众，有刘香、郑芝龙等。但其着令不杀人，船货只取其半；有穷可怜者，全释之：海上称「仁盗」。后潜归家，为有司所得，系狱几二年；同事者敛金为请托。芝平日倾赀交纳胥吏，又惠济狱中人，人尽德之，以故得脱去；仍走入海，改姓崔，恐为族人累也。

　　年四十，见朝政将乱，慨然语其属曰：『大丈夫当及筋力尚壮，乘时立功，为朝廷用耳』。乃分所贮财物，令各散去；其愿就招抚者，从。大吏为题请，得把总衔，仍令驻扎海边，抚戢余众；加升黄华关把总，并巡沿海商舶。

　　乙酉秋，黄斌卿荐其才，加水军都督，镇舟山。芝率其弟周瑞、侄周腾、周骧、义子林皋、郑如熊、副将翁长盛、林顺等，列营与斌卿掎角。时内地商贩苦斌卿劫掠，不复来。芝谏止，又亲经纪其事，省税价、宽盘诘以惠商旅；远来慕义之士，各视其才高下，礼待无失：人争归之，几倾斌卿。斌卿外服其才，渐忌之。芝方以乞师日本自任，斌卿挠之；乘其市药材、绫锦，密令人夺之路。芝怒，诉斌卿；斌卿佯不知，薄责其下。芝怒，于丙戌四月拔营南归。

　　五月，朝见，加平海将军印。六月，张肯堂奉旨督师直、浙，荐芝前将军；会张为郑芝龙所阻，悉以军器、火药付芝，令一军先发。七月，进至沙埕，浙东已失；遂破蒲门所、据镇下关，谋取温州。

　　九月，报隆武弃延平出走、芝引兵南还；续闻福州亦破，芝龙走漳、泉，且挟芝妻子招芝。时安昌王在芝营；肯堂以二舟泊琅琦，芝邀之进屯海坛山。忠威伯贺君尧、吏部朱永佑、武康将军顾乃德会议立安昌王监国，王辞；乃合众下泉州，欲劝芝龙举兵。至平海卫，过大岝、小岝，大舟覆，失金银、器甲数万。十一月，至安海，芝龙决计降北；安昌王与诸大臣至，不为礼，反劫众议降。众皆咎芝，芝大悔恨；挟利刃见芝龙，流涕言曰：『芝一介武夫，海隅亡命；今荷国恩，决不爱一死！所惜大人以二十年威望，一旦堕地；岂大丈夫所为！若听芝言，悉甲长驱以复八闽，芝愿碎首先登；如必欲髡发请降，芝愿先一死，以明不敢背德』！力抽刀欲自刺；芝龙止之。后数日，芝龙登陆；芝戒其下疾行还北。十二月，至海坛山。

　　丁亥三月，攻复海口、镇东二城；遣义子林皋护安昌王至日本乞师。四月，复失镇东，参谋林钥舞、总兵翁长盛、赵牧等败没。

　　戊子，鲁王封为平夷侯，移镇沙埕。督师刘中藻恢复福宁州，兵甚盛；芝与水陆掎角，温、台响应。己丑，中藻败，芝北据玉环三盘诸山，开黄华关等处。庚寅春，与弟闽安侯周瑞构衅；予奉王命和解之，释怨如故。后阮进助攻闽安，闽安败，去；复与建国公郑彩相攻，杀伤甚众。辛卯，予再奉敕召芝北守羊、瞿等山；以钱粮不给，为名振、进所阻－－时芝年六十矣。

　　芝有心计，能轻财；其调度士卒、安插耕屯与较算鱼盐畜牧之利，井井有法。但性稍褊急耳。

　　荆本彻，号大彻；镇江丹阳人，甲戌进士。南都之变，大彻以宪副，倾财募士。闻吴师志葵倡义吴、浙，引兵来会，共立义阳王监国；志葵统兵入泖，大彻留辅王。七月，清兵至吴淞，大彻率诸将力战不胜，走崇明。已复送义阳王入浙东，因留定海。

　　丙戌，还屯舟山小沙岙。大彻姑息士卒，无纪律，所至失民心。时斌卿在舟山，方忌大彻，未敢发。而大彻役使其民、又贱买米榖，民诉于斌卿；斌卿故作无可奈何状，以好言慰遣之，民以此德斌卿。斌卿密缄民词送大彻，大彻怒，愈苦民。斌卿知民可用，召各岙大姓，语之曰：『荆某已降虏，即日将大掠舟山；欲尽劫诸子女，而以丁男充伍，然后去。予欲攻之，虑力不支。汝第归告所亲，善自避匿』！大姓叩头谢，归以其言遍告百姓。于是人人愤激，愿出死力相助歼荆。斌卿乃出兵，合百姓攻之。大彻将士皆骑射，一可当百；战三日，斌卿兵欲退。会大彻营中有叛者出投斌卿，告曰：『火药已尽，兵马已竭矣』！斌卿乃鼓百姓力攻，遂溃；父子、兄弟皆遇害。夫人以年老，获免；后斌卿迫于人言，遣人送归内地。

　　顾锡畴，号瑞屏；昆山人，己未进士。以礼部尚书，家居。

　　乙酉秋，渡海至温州。闻隆武立，遣人上书陈治道，并论古今兴复之要；加大学士、宫保，敦趣入觐。未及行，会温州总兵贺君尧恃兵力、多纵恣，锡畴每以正论抑之。有庠士忤君尧，君尧笞辱之；诸生不服，聚公堂争之；君尧合士卒露刃遂诸生，有伤者；遂喧讼于锡畴，锡畴将具疏劾之。一夕，盗杀锡畴于江心寺；盖君尧所使也。

　　忠威伯贺君尧，号淳宇；镇江丹阳人，本籍凤阳。崇祯末，任温州参将，加都督衔。隆武立，挂忠威将军印。为人坦夷和厚，亲其故乡人。子光禧、光祚，勇而能文。但不能禁戢士卒，为民患。以私憾杀锡畴，众论不与。

　　丙戌，清兵破温，君尧走海，与巡抚卢若腾同栖镇下关；士卒散，仅存数艘。适平夷侯周崔芝北上；周故君尧标将，旧有恩，即迎入营。九月，同入闽，至海坛山。其部将欧兴，海坛人也；为招募洋船，得五十余艘。

　　丁亥春，同宫师张肯堂联■〈舟宗〉入浙，至温之玉环山－－其故治也。洋中鱼利，不下万金；时值初夏，鱼船正盛，轻重税之，所得不赀。但经欧兴干没过半，君尧积不能堪，尽抄其船所有；兴恨未得发，将至舟山，即以密书约黄斌卿，令图之。斌卿乃遣剧贼王大用、林隆来迎击，尽并其船，杀君尧及二子诸孙甥。夫人年六十五，贤而知体；临死，悉驱子孙妇并孙甥女辈赴水，然后自溺；全家死者百口——时六月初二日。

　　平国公郑芝龙，号飞黄；泉州安海人。所居地名东石，负山面海，本寇盗出没处。芝龙修躯伟貌，倜傥善权变。少即习游海岛，慷慨得众心。闽俗耻贫而轻死，富者以通番为业、贫者以劫夺为事；芝龙徒众既盛，二者兼行。有李习者，巨商也；往来日本，与夷狎，遂弃妻子，娶于夷。芝龙少年姣丽，以龙阳事之；李以万金，托之持归付妻子。会李死。芝龙匿之；尽以募壮士，若郑兴、郑明、杨耿、陈晖、郑彩皆是。迨壮岁，剽掠既久，金宝无算，娶日本长琦王族女为妻。日本法：娶夷者，终身不得归；惟芝龙挈其妻还东石。有第宅，绵延数里，朱栏、锦幄、金玉之饰，无所不有。

　　崇祯中，受巡抚沈犹龙招抚。犹龙母诞，芝龙进一金盆，嵌一珠龙蟠珊瑚树，高尺许；犹龙受之，私与家人语曰：『此奇物，得对尤妙』！芝龙知之，三日后，复进一盆，式度无二。闽人无贵贱老幼，但举一「郑」字，即低首畏服。时南安有苟憨、惠安有刘香，与芝龙皆称富强。苟憨先亡。刘香恃众不受抚，朝命芝龙讨之；战于五虎门外之定海所三日。芝龙本不敌香；其弟芝虎骁勇莫当，望见香坐大舟，指挥兵卒；独以小舟直入其阵，跃登大舟，欲擒之。香亦勇，乃亲接战，船兵各相格断；久之，芝虎与香弃刃徒搏，相持堕海，皆死。芝龙遂并其众，威声益着。家藏金银皆铸狮子、虎、豹形，重百斤。造华屋曲房，置花梨、紫檀床架，高下居之；覆以纱幔，示不用。置犀盔、犀甲、金盔、金甲各数十副；每出，亲随与己貌相类者皆服之，使人莫辨。

　　崇祯末，鸿逵与彩并率舟师驻防江上。弘光封芝龙南安伯。乙酉，隆武以唐藩入闽，芝龙与鸿逵、巡抚张肯堂、巡按吴春枝同拥戴；封芝龙平虏侯，进平国公。丙戌春，上以芝龙擅权，不能制；愤激亲征，驻延平。清内院洪承畴，芝龙乡人也；密以书通，许芝龙以闽粤王招之。芝龙于是忌肯堂北出，奏阻之，尽撤各路守兵。九月，清兵入福州，芝龙以封议未定，退归安海。十一月，集诸将议降；安南侯杨耿、平夷侯周崔芝、定洋将军辛一根等皆不从，弟芝豹、子成功极谏。芝龙决意降，又惭于众，乃单骑登陆去。诸将皆散入海，弟与子亦各领所部，终不附。其妻日本夷女——即成功母也，芝龙降后，自经死。

　　弟芝豹，于乙未二月至杭州，云赴京投兄；巡抚秦世桢奏明，遣人押解至京。芝龙入旗后，以原衔随朝行走；后为家人首告通海，审无实据，犹押发辽东居住。后望见辽海外有船往来，疑之；仍收入京，高墙禁锢，开窦纳饮食，日给一两与之。满妇伴守，生子颇多。壬寅十月，以通海处之极刑，及其幼子世恩并家口□人，籍其赀（此条后人所补，非「浮海记」原本）。

　　郑鸿逵，字羽公；芝龙异母弟。为人清矫自异，稍知文义。芝龙受抚就职，鸿逵以武举授官；名虽不及兄，而品阶差次。

　　流寇横于上游，朝议以舟师截江，谓郑氏长于水战，诏芝龙入援。后以防海任重，改调鸿逵；于是加鸿逵总兵、彩为副。统舟师自海道入江，驻兵京口。清兵渡江，鸿逵扬去。

　　隆武立，以拥戴功，封定虏侯，进定国公。上幸延平，心非其兄所为，而力不能救；愤激欲为僧，退居安海。

　　福州陷，芝龙受清封，而鸿逵不与，乃亦持不降之议。后芝龙已登陆，清就海中敕鸿逵征粤，鸿逵遂受之；令部下剃发，然不留辫：心持两端，不及成功矣。

　　成功原名森，字大木；芝龙子——母，日本女也。隆武即位，年才二十一。入朝，上受之，赐姓，改名成功。姿貌颀秀，忠义性植。

　　丙戌冬，芝龙走回安海，合各营战船，尚五、六百艘。降议既定，其幼弟芝豹出涕力争，喧声闻于外。成功见不可挽，乃纠诸将中同志者另走金门江，团结永寨于乌洋；上书其父谏曰：『我家沐主上大恩，满门封拜；以成功之不肖，赐姓、赐爵：濊泽洪休，非寻常可比。方恨不得捐躯报国，何忍背主求生！况成功既从朱也姓，不得复为父也子矣。赵武、伍员之事，古人每图其大者。幸大人努力自爱，勿以成功为念！成功虽无知，安复左右朝夕为天下笑；惟垂察焉』！自是，父子遂绝。

　　芝龙降后，成功集诸大老路振飞、曾樱、张肯堂、朱永佑、陈轼、林垐等歃血盟，共图国事。常痛其母之死，虽芝龙以清命时苦招之，终不听。

　　郑彩，号羽长；芝龙族侄也。剑眉长髯，仪状魁硕。有智略，与诸将异。鸿逵奉命守江，彩亦以总兵守采石。

　　隆武立，遣守杉关，封永胜伯；以兵败，降为恩宥伯。

　　丙戌秋，鲁王出海欲依黄斌卿，斌卿拒之，漂泊外洋；彩适至舟山，遂奉王入闽。时芝龙已降清，屡书劝彩执王自归；彩不听。丁亥，进封建国公。闽海舟皆出郑氏门下，自芝龙降北，国姓居南海中，皆彩主之。戊子春，奉王驻福宁州。阁臣刘中藻复福宁，欲迎王；彩与之忤，反掠其地，致百姓怨叛。中藻败后，复与王忤。己丑，弃王南去；王依阮进，得达舟山。

　　庚寅，与国姓构衅。成功击走之，袭执其妻子；成功祖母责其孙善遇之，得释还。秋，北至玉环山，欲争平夷侯地，攻杀累月；后阮进助平夷，彩败去。始，闽安周瑞、荡胡阮进皆彩义子，平夷则称门生；至是互相攻杀，惟力是视矣。

　　遂平王，周藩也。崇祯末年，流寇犯河南，王亲临战，中流矢，伤唇及腹。志气果敢，言及国事，辄悲愤不胜。

　　乙酉闰六月，至杉江。有悍校朱治，与指挥常寿宁有衅；寿宁杀治，并劫王拘之；后迫于公义，乃出王；复间行就予，商出海，未果。

　　在海上，为清兵所执；送南都，遇害。

　　安昌王，亦周藩，于遂平为父行。丙戌三月，与予同出海。

　　庚寅春，见时不可为。毅然剃发。

　　义阳王，蜀藩也；安昌之祖行。年少，美丰仪；吴志葵奉为监国。后渡海，依鲁王。

　　舟山陷，同监国及张名振南行。

　　张肯堂，字载宁，号鲵渊；华亭人，乙丑进士。为人端重宽和，不苟言笑，谦恭下士。初知浚县，以恩抚士民，设法防御；寇至，无不摧败而去。擢监察御史，巡按福建。

　　崇祯十五年；以佥都御史巡抚福建。漳、泉间山贼出没虏掠，官军不能制；肯堂亲按行，剿抚兼用，踰年悉平。

　　南都陷，靖虏伯郑鸿逵迎唐王入闽，肯堂与巡按吴春枝、南安伯郑芝龙拥立为帝；加太子太师、吏户兵三部尚书兼都察院左都御史。丙戌春，上幸延平，肯堂留守。四月，奉旨总制直、浙，率师由海道入长江，图复南京。已拣阅船只及兵器、衣甲、火药具备，题平海将军周崔芝统前军、定洋将军辛一根统中军、楼船将军林习山统后军。芝龙密疏止之，乃改用郭必昌——必昌，芝龙心腹也。肯堂既解兵柄，力辞留守之任；军国事，悉以让芝龙。八月。延平报至，肯堂散遣姬侍，微服间行；将入粤，访乘舆所在。值崔芝自浙还，力请肯堂同事；乃驻海坛山，招徕忠义，远近响应。崔芝同肯堂下泉州，劝芝龙勿降，几为芝龙所留；卒得脱。北还，悉出私财佐军，有众千人、船五十艘；崔芝方强，不无相轧意。

　　丁亥三月十六日，别崔芝北发。至硠琦，为阮进裨将周弘益截辎重船数只，余船溃散；止故乡亲信以文武署从数舟相随，赖贺君尧以全■〈舟宗〉护送北上。六月，至舟山。鲁王前自闽还，尝以书邀肯堂，谢不往。己丑九月，王至舟山，强肯堂为辅；不得已，应命。清信日迫，或劝他图；肯堂曰：『昔我为闽抚，义应死封疆；以隆武皇上存亡未卜，故不死。后知鲁国主在，同为高帝子孙，因留不死以事之。今则更何所图！惟一死待之而已』。九月初二日，清兵破舟山，肯堂题绝命词数章于壁，衣冠望天拜，取剑、印投于河，就中堂自缢；妾四人从缢两傍。孙茂滋逃出，为乱兵所获；一日，夜释之。

　　朱永佑，字奚启，号闻立；华亭人，甲戌进士。以吏部文选司郎中入闽，授原职。丙戌夏，加太常卿，出监周崔芝军。

　　闽陷，遂依崔芝，与结婚。丁亥，至舟山，与斌卿善。永佑善奖借人，上下咸得其欢心。鲁王至，任吏部尚书。

　　清兵至，永佑病不能起。城陷，被执；不肯剃发，自陈愿为老僧，不听，见杀。

　　吴锺峦，字峦稚，号霞舟；武进人，甲戌进士。夙负文望；五十余，始登第。司李粤西，遇乱；间关入浙，鲁王任为礼部尚书。己丑，至舟山，年已七十；敕谕皆出其手。为人雅淡直率；多寓普陀之白衣庵，麻帐、纑絮，处之晏然。

　　辛卯八月，将赴难，以累年所作疏奏、诗文留庵僧；因入舟山，寓学宫楼上。见城将陷，沐浴更衣，拜辞圣像，书绝命词于壁，自缢死。

　　先是，肯堂有仆见事势难支，预为僧普陀，号「无凡」；肯堂殉难，棺殓皆其所营。殓毕，复至庵，取锺峦文稿，渡海传之；今得存。

　　日本，即倭奴国；与中国隔绝东海，于诸夷中最强大。其土地甚广，有三十六国，可比中国三、四大省。东西大抵与直、浙对望，北则高丽、南则琉球。所产鱼、米，精美过于中国。不食猪肉，其价甚贱。多参苓、兽皮。其需于中国者，古窑最重；后赝者多，渐亦不用。惟红毯、丝绫，为甚切要。须发皆剃，止留前后鬓毛，撮小髻在后。无贵贱老幼，皆带刀，寝食不离。男妇皆跣足，止拖一皮套。衣无襟裾，但缝成一大幅；略作短袖，仅遮半臂。敛衽，用大带束腰。所居屋宇，峻整敞洁。坐席地，入门不穿履。无长幼行列，推尊者居中，以次团坐。饮馔多干炙，无羹汁；酒味郁烈，难多饮。其余，大抵与中国同。

　　己丑冬，有僧湛微回自日本——略知诗书，常往来荡胡伯阮进营；进因叩以日本风土，并诘向来请兵不允之故。湛微具言『彼中不受金帛；所最敬不可致者，惟本朝御藏佛经。若得此为礼，远胜万万矣』。进以倡议，欲请普陀镇海寺宪穆李太后所颁「大藏」，遣大臣赍往，遂致乞师之意。与定西侯张名振合疏上闻，鲁王初未允，曰：『此亦祖宗法物。万一兵不可得，则竟付之乌有矣；奈何』！进意必欲行，乃下其议；择一干力大臣为正使，以其弟澄波将军阮美副之。众推大宗伯吴锺峦往，吴公老，复择之小卿中；佥议非予不可，加二品服，赐袍带，王亲赐宴遣之。

　　十一月初一日，出普陀；四日，长行，四顾苍茫，惟天青水黑，浑无涯济。行至初十日早，船人报云：『已望有山形在云气中』！予私喜。抵暮，云山已近，但不知为何山。向闻有五岛山者，与长琦岛仅差一日程；凡到此，便知去日本不远。时天既昏晦，所雇舟师——名火长者亦不识，惟竟夜下望东走。将五更，忽风大作；至晓，已不见山，巨浪从天而来。舟时或掀掷半空、或钻入波底，舟人皆伏匿不起；惟见三舵工以绳索系舵，努力夹舵而立。向午，风益猛；且密云阴雨凝结，不辨早暮。有管船官阮金者，招予出舱一望，但见有两红鱼横黑浪中，若隐若现。傍黑白似鱼形者，但在云雾中；予时神气昏索，目力迷眩，不能详视。众见其鳞鬣皆动，群拜祝不已。少选，风渐缓，天亦将暮；众始庆曰：『此际风不息，我属皆无生矣』！盖昏黑中，舟不能乘浪也。行至明晨，又复见山；唤火者问之，惊曰：『此非长琦也！计大风飘击一昼夜，不知失涂几千里，必高丽界也』。忽转帆而南，然远望皆有山，可彷佛。至暮，方识岛门，始知所往；乃进长琦岛。十三日，泊船。阮美船亦到，问其风浪之威；彼曰：『不甚恶』。乃知予船为藏经故也。时亦制「免朝」金牌二面于船，又南国界龙王敕书二道，于危迫时焚之，几不保。

　　彼国例：凡商贾到泊时，即差小船——名「班船」者来诘人货，复差一舟系于船尾以监护之。是日，予唤一通事上船，告以送经请兵之故；彼犹忻忻应之。复言及护经僧湛征，即骇然，具言此僧不宜复来之故；且云『今官长，幸可相同；若在他舟，并害及同舟矣』！予知事不济；仍以敕书及经佛，引其入船视之。彼乃往与长琦王言之，又不欲受敕；欲迎予上岸，又以礼仪不辨，难以交接；且以湛微在船，不便安放。议三、四日，不决。其通事七人，有习闽、习直浙，又有习知山东、北京者。一姓陈父子，皆富而修整；一姓高、一姓柯，又两姓林，皆非贫寠人也。其相见，无礼文；最恭敬，一盘膝低首而已。予时若藏敕、改官为商，则几万金可易。念朝廷御藏，非以易银；大事不成，不宜作此苟且：决计护经西归，遂于一十日开船。二十八日，复为大风飘至南田，收阮进营。进尚欲留经，予极力开谕，得复还普陀。

　　湛微，江西僧也；向曾过日本。日本最敬僧，其在长琦岛有三大寺：一曰南京寺，居中国北僧；一曰福州寺。居南僧——以闽人多也；一曰日本寺，皆本国僧居之。南京寺住持如定，本南京商也；恋倭妓，为毒腐，去其阳，遂出家于彼。能诗善书，国人重之。湛征往，拜其位下，实不逮如定。久之，思自见其长，复至一岛名朦泉者，居焉。朦泉皆倭所居，无唐人往来；故其诗与字，莫有辨其美丑。每题咏后，必款云「金狮子尊者」。其字流播，遂及京尹大将军所。大将军者，操国王之权。其国之共主曰京王，大抵拥虚位，居宫室之内，日惟饮食嬉游而已。大将军则如莽、操之流；当时关白，即居其位者也。其三十六国王，如诸侯之职，总听命于大将军。故予称书启，皆先通大将军而后京王，称曰「殿檨」；后亦不能达。据通事所述，则云湛微字既为大将军所见有「金狮子尊者」，乃大惊；恐其为西洋来者；急令人往长琦查之。长琦不知湛微所为，无以应。大将军查益急，乃于朦泉得其状；众几不免大将军刑夹，勒状以闻而逐之过海。

　　日本法，不杀大唐僧；有犯，止逐之，但不得再往。若再往，则满船人尽戮；予仅以官长获免。而湛微者，亦小人行险之尤；事既不济，自知无生理，二十二日过五岛，跃入海中，予命舟人救之归营。阮进必欲杀之，予力劝；乃载往荒岛，不知生死。原其意，欲乘乞兵之举，送御藏至彼，可赎前罪；且更借护经之名，或遂托身于彼也。糜千金之费，竭往来之烦，兵不可得，几丧其身；为湛微者，亦险矣哉！

　　始有西洋人为天主教者入日本，其俗信之。其教男女群居，各授以秘术；人各自持，虽母子、夫妇不相泄。一入其教，死生患难不易。故教主遂肆其奸术，纠众作乱，其国大扰。大将军大发兵剿之，教人败，悉驱其船于岛口外之陈家河焚之；生埋于土者，亦不计其数。于是，痛绝西洋人往来。惟恐其教潜起，设法严禁；凡外国人往者，于通衢置一铜板，刻天主形于上，使必践踏而过。搜简衣囊中有一西洋物者，即一钱之细，必满船尽杀以示威。故湛微一「狮子」号，遂举国骇焉。

　　此书题「黑甜老人张麟白撰」。查鲁诸臣，未有张麟白；阅至日本乞师一节，始知徐孚远所作——隐姓名以行于世者也。  
　 
台湾关系文献集零三

　　皇明□□乐斋郑公暨妣郭氏志铭

　　皇明石井郑氏祖坟志铭

　　郑氏祔葬祖父墓志铭

　　皇明□□乐斋郑公暨妣郭氏志铭

　　乐斋公，经七世祖也；暨妣郭氏葬在南邑康店柑榄山之原，坐巳向亥。长玄伯祖悦斋公祔于左、三玄伯祖妣王氏祔于右，玄祖于野公暨祖妣许氏、玄叔祖深江公暨妣郭氏俱祔葬于前。五传而生大父；大父以翊戴进爵平国公，世称人杰者咸羡□□。

　　及胡氛横炽，福京不守，先王悲神州陆沈，首兴义举；驻□两岛，矢志恢复。旌旗所指，虏酋授首。丁酉岁，丑虏智穷力竭，遂倡发冢之谋。无何而〔先〕王宾天，经嗣守东宁，以图大举，不得省视者几二十年。岁甲寅，经统大师底定泉、漳，始知〔于野〕公暨深江公四柩已被发去。惟乐〔斋公〕暨妣郭氏及悦斋公、三玄伯祖妣王氏存焉。呜呼！为国效忠而使先人骸骨不获享抔土之安，孙子罪重，终天莫赎！然为朝廷举义，国尔忘家，大义所关，不得不如是者；想先人亦含笑九泉而无憾也。于是命官克日就其坟而封之，用是□识。

　　永历岁次乙卯孟夏榖旦，玄孙经撰勒。

　　皇明石井郑氏祖坟志铭

　　于野公暨妣许氏，经之六世祖也。与叔祖深江公为伯仲，暨叔祖妣郭氏俱祔葬康店大墓；五世祖西庭公谭氏妈原葬于陈厝乡，四世祖象庭公葬南安三十三都金坑山，祖妣徐氏原葬大觉：累受皇恩，迭加诰赠。

　　岁丙申，逆臣黄梧据澄谋叛，既背恩而事虏，为人所不敢为：复虑奴虏之未信，遂忍人所不可忍，倡发掘坟以结虏欢。至戊戌年，协理五军陈尧策厚赂狱人，计脱八骸；时疑信参半，姑浅寄思明。无何而先王宾天，经嗣位东宁，叛臣之辜竟未获诛！至甲寅岁，胡运告终，经亲帅大师克复闽、粤。窃以举大事者，当收拾人心、笼络英杰；若光复伊始而骤报私雠，恐非所以激劝天下士也。故于逆臣之子芳度，姑置度外。但多行不义者必自毙，天迷其衷，乃密诱粤虏犯我封疆；斯时也，天地不容、神人共愤，兴师致讨而父子授首。夫效忠于国，而先人之仇迟二十载始伏其辜，孝思之谴，终天奚赎！然芳度父子始终翼虏，及今剪灭，庶几奴虏绝南向之望，犁庭扫穴之勋得自兹而建；移孝作忠，将于是在：想先人亦含笑九原而无憾也。爰于是年丙辰，卜地于浯江山前合葬焉。

　　戎马倥偬，笔黑无文；姑略书其事，以为墓志云。

　　永历三十年（岁次丙辰）季夏之吉，玄孙经谨志。

　　郑氏祔葬祖父墓志铭

　　王父讳成功，字明俨，号大木，姓郑氏。先世自光州固始县入闽，由莆居漳、居粤之潮。至始祖隐石公，乃移居于泉之南安县杨子山下石井乡，遂世为南安人。数传至八世祖乐斋公，乐斋公传于野公，于野公传西庭公，西庭公传象庭公，象庭公传曾大父飞黄公，实生王父。曾大父丈夫子六，王父居长；再传丈夫子十，父又居长。王父生于甲子年七月十四日辰时、卒于王寅年五月初八日未时，享年三十有九；故明末，赐国姓，封延平王；率众取海外台湾，开辟疆土，设立府县居之。父讳经，字式天，号贤之，嗣封延平王；生于壬子年十月初二日未时、卒于辛酉年正月二十八日寅时，享年四十：同王父俱葬台湾。岁癸亥，不孝克塽等举国内附，絜眷入京，蒙恩封汉军公；念台湾远隔溟海，祭扫维艰，具疏陈请乞迁葬内地，奉特旨恩准。爰令弟克■〈与上土下〉假回襄事，以康熙三十八年五月廿二日卯时祔葬于南安县康店乡乐斋公茔内，并曾大父灵主、曾祖母翁、祖母董、母唐柩附焉。翁曾祖母生于壬寅年八月十八日未时、卒于丙戌年十一月三十日巳时。享年四十有五。祖母董系明进士礼部侍郎董（讳）扬先公胞侄女，生于癸亥年九月二十四日酉时、卒于辛酉年六月十六日已时，享年五十有九。母唐为明进士兵部尚书唐（讳）显悦公孙女，生于壬午年十二月十二日未时、卒于丙午年七月二十四日丑时，享年二十有五。王父、父生平事迹，先卜葬台湾，已悉前志。兹第叙其生卒年月世系子姓，纳诸幽圹，用示后之子孙。

　　王父子十：长即吾父，娶母唐氏，先卒；次聪，娶故明鲁王二郡主朱氏；次明，娶林氏；次睿；次智，娶洪氏；次宽，取林氏；次裕，娶王氏；次温，娶刘氏；次柔，娶洪氏；次发。女四：长适柯（讳）良、次适甘（讳）孟煜、次适洪（讳）允中，次适故明鲁王世子朱（讳）弘桓。父男七：不孝克塽居长，娶冯氏、史氏；次克■〈与上土下〉，娶许氏；次克均，娶柯氏；次克坺，娶冯氏；次克■〈夫上冏下〉，娶赵氏；次克圻，娶张氏；次克塙，聘刘氏。女六：长适黄（讳）肇隆、次适黄（讳）肇灿、次适陈（讳）逢泰、次适甘（讳）纯仁、次适赵（讳）继麟，次未配。自聪出者，子一克垣，娶李氏；女三：长适陈、次适柯、次适洪。明无出；以裕之子克俊为嗣，未娶。睿早夭。自智出者，子一克璋，聘洪氏。自宽出者，子一克培，娶朱氏。自裕出者，子二：长克崇，未聘；次克俊，出继与明为嗣。女一，未配。自温出者，子三：长秉模；次克圭，出继与发为嗣；次克杰：俱未聘。女一，未配。自柔出者，子一克玺，未聘；女二：长适洪、次适许。发亦早夭，以温之子克圭为嗣。不孝克塽子三：长安世、次安邦、次安国，俱未聘；女二，未配。克■〈与上土下〉女二，未配。克均子一安甸，未聘。克坺子一，未聘。余未艾云。

　　山坐巽向干，兼己亥、庚辰、庚戌分金，在南安卅八都－－土名康店乡。铭曰：鸿渐之麓，佳城郁苍；山环水绕，回抱崇冈。维予先世，灵魄是。藏迨及父祖，远葬殊方；卜迁叶吉，归此故乡。祖孙共穴，父子同堂；涣而得萃，于礼为常。联绵遗泽，浩荡恩光；长依北阙，骏发其祥！后人守之，永世不忘！

　　襄事承重孙克塽、孤哀子温、裕、柔同稽颡，期服孙克■〈与上土下〉等同勒石。  
　 
台湾关系文献集零四

　　闽中即事

　　闽中即事叶舒颍

　　孤悬日月照台湾，玉几虚无北极间；可惜飓风吹不到，千秋输与海陵山！

　　台湾一殿虚设御座，遇大事，必陈禀。

　　先人坟墓寄铜山，松柏西靡向汉关；一剑相随干净地，肯将碧血落凡间？

　　明鲁藩先葬铜山，其子乞省墓，因遂自刎。

　　受降城接海天云，越鸟难依代马群；别向东波新结寨，今将军是故将军。

　　郑将黄进亡之琉球，为大将军，立寨东波。闽督招抚之，不至。

　　曲燕抽毫说数公，参谋军事有谁同！淮阴自取夷三族，休把书生比蒯通！

　　耿精忠未叛时，幕下六才子、十一生每游燕辄从；后皆迫授以职，遂有逃匿。  

台湾关系文献集零五

　　清三藩史料选录

　　议政王等议平南亲王尚可喜疏之题本（康熙十四年七月初七日）

　　议政王等议海澄公黄芳度疏之题本（康熙十四年七月初七日）

　　议政王等议海澄公黄芳度疏之题本（康熙十四年七月二十四日）

　　议政王等议平南亲王尚可喜等疏之题本（康熙十四年七月二十四日）

　　议政王等议海澄公黄芳度疏之题本（康熙十四年八月十三日）

　　议政王等议平南亲王尚可喜疏之题本（康熙十四年七月初七日）

　　平南亲王题「为代进本章事」，康熙十四年六月十二日题，七月初四日奉旨：『议政王、贝勒大臣会议具奏。钦此』。

　　该臣等会议得平南亲王尚可喜等疏称：『兹据海澄公告急之文又至，虽臣等发有满、汉官兵现在程乡，候与闽抚及援汇二镇酌议前往平和策应；但鸟道纡回，俟有酌遣情形另报外，所虑省会内地空虚。又，督臣谓广西有三路来犯之报；如情事果真，东省势甚岌岌。伏乞迅察臣之累疏迫请，就近速发一股满兵星飞抵粤，早策万全』等因。查先经平南亲王等以兵力单弱，题请速发就近大兵；臣等会议行文定远平寇大将军和硕安亲王拨满兵每佐领一名，令前锋统领舒恕统领，速赴广东在案。今应再行大将军安亲王，令前锋统领觉罗舒恕统此每佐领兵一名急行前去，速赴广东可也。

　　康熙十四年七月初七日题。

　　本月初九日奉旨：『依议，速行』。

　　和硕裕亲王福全、议政大臣左宗人镇国公宗室苏努、议政大臣领侍卫内大臣觉罗塔达、议政大臣太子少师内大臣公颇尔盆、议政大臣蒙古都统噶尔汉、议政大臣都统加一级勒贝、太子太傅内大臣吏部尚书中和殿大学士加一级巴泰、太子太傅都统吏部尚书中和殿大学士加一级图海、太子太傅户部尚书保和殿大学士索额图、议政大臣户部尚书加一级觉罗勒德洪、议政大臣刑部尚书加一级色塞黑、议政大臣工部尚书吴达礼、兵部右侍郎郭四海。

　　议政王等议海澄公黄芳度疏之题本（康熙十四年七月初七日）

　　一等海澄公应袭嫡长男臣黄芳度谨奏「为海逆有滋蔓之形等事」，康熙十四年闰五月二十四日奏，七月初四日奉旨：『议政王、贝勒大臣会同一并议奏。钦此』。密封到部。

　　该臣等会议得海澄公黄芳度疏称：『近耿、郑二逆通好，分地盘踞；而郑逆撤回各处伪兵，蜂聚海澄备粮、缮器，连栅扎屯。臣乃于闰五月初三日先发制胜，倡率剃头，一时兵民无不欢欣乐从。臣随遣总兵官杨壮猷、副将黄赖带兵二千，同总兵官赖升协守平和，候迎大师；仍遣臣兄总兵官黄芳泰带兵一千余名从平和直过广东大埔县接引大兵，充为向导。彼逆侦臣行事，遂冲围郡城，百步之内竖栅对垒，炮火夹击，昼夜不绝；城堞倒坏既多，民居破碎殆尽。两次出奇谋杀贼，贼锋为之少挫，惟百计支援。又准平南亲王咨称：「遣发夸兰大四员统领满兵、少傅公及总兵官等统领官兵数万前往接应」等因；是粤路应援之师旦夕可期，庶几漳城可保。伏乞皇上密敕浙江、江西两路大兵迅速进发，俾耿、郑二逆彼此不能相顾；而臣尤可相机迎合，共奏肤功，以赎万死之罪」等因。查海澄公黄芳度亲身倡率剃头，为国剿逆；克尽忠贞劳绩，殊为可嘉！事平之日，有功官兵听该部议叙具题。至于浙江、江西大兵从浙江、江西见在进兵夹取福建，又平南亲王尚可喜、镇南将军尼雅汉等会议已遣满洲夸兰大四员统领满兵、又遣少傅公品级尚之信及总兵官等统领官兵数万前往接应；其海澄公黄芳度所奏之处，无容另议。仍将此海澄公黄芳度所奏情由，行文大将军康亲王应进取福建，毋失机会，作速举行；再行大将军安亲王，令王所分克取广信之兵相机而行可也。

　　康熙十四年七月初七日题。

　　本月初九日奉旨：『依议，速行』。

　　和硕裕亲王福全、议政大臣苏努、塔逢、颇尔盆、噶尔汉、勒贝、大学士巴泰、图海、索额图、勒德洪、尚书色塞黑、吴达礼、侍郎郭四海。

　　议政王等议海澄公黄芳度疏之题本（康熙十四年七月二十四日）

　　一等海澄公应袭嫡长男臣黄芳度谨奏「为飞报漳城死守情形、粤师应援声息，并乞敕行各路大师迅速会发，底定闽疆事」，康熙十四年六月初九日奏，七月二十一日奉旨：『议政王、贝勒大臣会同议奏。钦此』。密封到部。

　　该臣等会议得海澄公黄芳度疏称：『漳围危急，惟粤路大师可以解救；而一切接应机宜受平南亲王密示，夙有成谋。纵海逆狡计阻截，有臣兄黄芳泰带兵为之向导，又有臣标赖升等拥兵为之接应，自可内外夹剿。今漳城虽被困月余，昼夜攻打；而臣每奋力一呼，各将士坚心效死。粤师旦夕立至，臣庶几可挈漳城土地、人民还之朝廷，先慰圣怀。至粤师一到，漳围溃解之后，便可乘势计取海澄，恢复疆土。尤望我皇上敕行江西、浙江大兵迅速入闽，俾臣得随机接应，共奏荡平』等因。查海贼与逆贼耿精忠和好、来犯漳州，而海澄公黄芳度克殚忠诚、显然剃头，屡败贼寇，固守城池；据称漳围溃解之后，次第恢复疆土，深为可嘉！前臣等会议，已经行令浙江、江西大将军亲王等进剿闽逆在案。今再行文，令其相机而行。平南亲王既与镇南将军会商遣发大兵策应海澄公黄芳度，其应作何策应海澄公黄芳度剿灭逆贼？并作何固守广东、堵御逆贼之处？听平南亲王、镇南将军、总督、提督等公同商酌而行可也。

　　康熙十四年七月二十四日题。

　　本月二十六日奉旨：『依议，速行』。

　　和硕裕亲王福全、议政大臣苏努、塔达、颇尔盆、噶尔汉、勒贝、大学士巴泰、图海、索额图、尚书对哈纳、勒德洪、色塞黑、吴达礼、侍郎郭四海。

　　议政王等议平南亲王尚可喜等疏之题本（康熙十四年七月二十四日）

　　平南亲王尚可喜等题「为代进本章事」，康熙十四年六月二十六日题，七月二十一日奉旨：『议政王、贝勒大臣会同议奏。钦此』。密封到部。

　　该臣等会议得平南亲王尚可喜等疏称：『拆阅海澄公黄芳度密启内称：「漳城被围危急，已有月余。据禀王遣发大师已到程乡三河等处，而在漳兵众知此信息，无不倍加奋励，矢心守御。虽云竭力死守，窃恐持久难支。伏乞敕行大师星夜兼程进发！纵有逆伙阻拦，而总兵黄芳泰带兵向导、赖升等拥兵接应，想内外夹攻，易犹反掌」等情到臣。查据报平和失守，而前途羊肠鸟道，进取不易；兼之西逆窥梧，警报踵至，臣具疏吁请就近速发满兵在案。兹据黄芳度密赍奏本前来，平和失守，一如前说：则是前兵进止，尚未可期』等因。查先经该藩以平和失守、进兵不易，疏请就近速发满兵；臣等会议行文大将军安亲王，令前锋统领舒恕统兵速赴广东在案。今该藩所题与前相同，无庸另议；应再行文催令前锋统领舒恕作速统兵赴粤可也。

　　康熙十四年七月二十四日题。

　　本月二十六日奉旨：『依议』。

　　议政王等议海澄公黄芳度疏之题本（康熙十四年八月十三日）

　　一等海澄公应袭嫡长男臣黄芳度谨奏「为飞报孤城死守杀贼情形事」，康熙十四年七月初四日奏，八月十二日奉旨：『览卿奏逆贼侵犯漳州，卿分布官兵击败贼众，斩杀甚多，保固城池；具见克笃忠贞，调度有方、将士奋勇，可嘉！在事有功人员，事平之日议叙具奏。余着议政王、贝勒大臣会同议奏。该部知道。钦此』。密封到部。

　　该臣等会议得海澄公黄芳度疏称：『漳城被郑逆攻围，日夜对垒，只隔一城垣河沟之地。经臣两次出奇谋杀，计相持五十三日；炮火雷击，危若累卵。贼添兵添炮，攻打愈急。西、南、北三门各分兵四、五千，云梯直倚城堞；赖守御诸将士用命杀退，贼伙死伤甚多。至东门一带尤为受敌之所，城垣被大炮打坏平地三十余丈。郑逆亲督贼众万余，分作三停而来。第一停■〈扌弃〉命直上，臣奋力大呼，将士舍命交锋；贼二停、三停俱发，我兵用火箭、火礶、火桶、炮矢、木石齐下，焚杀贼尸填河塞路。其余伙带伤逃脱者，东西南北不可胜数。此一役也，仰藉我皇上威灵远届，诸将士同心协力，臣庶几得保城池以待大师。其在事有功官员未能造次叙及，容臣另报，以昭激励。但兵单难支，粮饷设处已穷；而彼逆伙党尚多、狡谋叵测，为患犹炽。且现在重围未解，恐日久生变！伏祈皇上迅敕江西、浙江两路大兵与粤路大兵并进，仍就平南亲王处迅拨近地饷银先后接应；俾臣得于收复全漳之后懋建全闽功绩，以赎万死之罪』等因。查海澄公黄芳度统伊属官兵固守孤城，先经屡次杀败逆贼；今后大杀逆贼，为国克殚忠诚，深属可嘉！在事有功官兵，俟事平另造清册到日，听该部议叙。至江西、浙江统兵大将军亲王等，先经屡敕相机进取福建在案；今应再请敕大将军亲王等，相机进取福建。既称钱粮设处已穷，应敕平南亲王、广东督、抚将近地钱粮酌量设法速送接济，以资急需可也。

　　康熙十四年八月十三日题。

　　本月十五日奉旨：『依议』。  
　 

台湾关系文献集零六

　　永宪录选录

　　永宪录选录萧奭

　　〔圣祖仁皇帝御极之康熙六十有一年（岁在壬寅）春正月甲午〕，始命满、汉监察御史巡察台湾。

　　御史专稽察非常，整饬营务，不干预地方事。如有条奏，照本衙门例行。一年而替，如巡盐例；后巡察同。乾隆元年后多省，而台湾如故；凡巡察与督、抚皆平行。

　　〔二月〕戊午，镇守澎台总兵官陈策卒。

　　策，由千总为淡水营守备。朱一贵乱，力保淡水，擒获贼首笵正文等；功加左都督，擢澎湖总兵。未数月，卒。澎湖有三十岛，孤悬海中；官军所驻者止二十里许，一无所产，日用取资于台。一遇风涛，往返动经月余。一贵乱后，部议镇臣移澎湖，以控制台湾；督、抚累言不便。是年五月，得旨：复还台。

　　〔丁丑〕，台湾叛逆贼首朱一贵等伏诛于京师。

　　一贵与胁从李勇、吴外、陈印、翁飞虎、王玉全、朱阿三等俱凌迟，杜会三与自行就抚之杜君英、陈福寿等减等立决。其同宗有服之亲，照叛逆例分别治罪。六十年四月二十二日，台湾南路木岗山后坑底地方匪类朱一贵等聚众为乱；竖立大旗，上书「大明讨□大元帅朱」。镇臣欧阳凯闻变，遣兵扑灭。于是南、北二路失利，守备马定国自刎，余杀伤过半；凯亲督兵往援，连败贼众。五月一日，贼四面蹂躏，凯力不支，没于阵，副将许云等皆歼焉；遂陷府治。厦门提督施世骠统大兵于十一日飞赴澎湖，以扼其吭；十六日，攻进鹿耳门安平镇，贼众披靡。二十二日，克复府治；贼走凤山。世骠分遣署参将林秀、王万化、游击边士伟等追入南、北二路，贼多降附。闰六月初八日，凤山居民获一贵、勇等献于林秀，台湾复平。用兵之际，总督满保驻师厦门以为声援，调遣将士、接济军需，故速成功。林秀时官游击，世骠报功抑之；雍正三年，引见各省保举武职，始叙前劳，擢参将——至总兵。台湾东倚山，西薄海。北界红毛鸡笼城，与福州对峙；南则河沙矶，近小琉球。周袤三千里，水陆之产咸备。明末，海寇郑芝龙出没其中；归明后，地为红夷所据。及芝龙辅伪隆武，王师下浙、闽，芝龙降；少子成功窜入海，集兵寇闽、粤，侵江、浙。顺治十八年，围台，败荷兰，遂有其地；伪永历遣入封成功为延平郡王。至子经，自称招讨大将军；传孙克塽。康熙癸亥，入我版图；封克塽汉军公。三世僭乱三十八年。荷兰一曰和兰，即红毛。其国船高三十丈；铳长二丈余，发之洞石城，震数十里。中国传其制，号「大将军」。相传炮之为用，石则震之而开；若入土一尺，即不行。故行阵之间，机每向上，骑兵多受伤。而「元史」载：西域人亦思马因造炮攻襄阳，入地可七尺。两存其说以俟辨。

　　〔三月丁亥〕，福建水师提督姚堂奏台湾善后事宜。

　　一、澎湖总兵仍驻台湾；一、台湾镇、协标兵难以裁汰；一、台湾道标兵宜归台镇；一、台湾府治宜建城郭。部议：澎湖总兵，令其不时稽查台湾。厦门道标兵裁归台协，分设南、北要路；其台镇、协标所裁兵丁，仍旧设立。至台湾在海外，无庸建城。台湾镇标三营及南北二路、淡水等营共步兵四千九百九十名，安平副将水师兵二千五百名。雍正三年，准巡台御史禅济布、景考祥奏，各营设马兵三百名以备缓急。五年，又准文武、绅士捐立府治木栅周千八百丈。

　　浙闽总督觉罗满保题荐征台奏绩职官。

　　水师千总董方赴厦门领饷，遇朱一贵倡乱，随提臣施世骠与澎湖守备林亮为头队先锋，于六十年五月十六日先夺险攻入鹿耳门；二十三日，又于西港仔苏历甲地方大败贼众，克复台湾：题补水师守备。又，南澳镇标守备吕犹麟、千总陈瑞，俱于十九日在昆身奋勇杀贼；二十二日，在西港仔大败贼众，克复台湾：题补南澳游击、守备。台湾之北，沿海沙积为堤，名昆身；自大昆身至七昆身止。

　　〔夏四月〕丁亥，总督漕运施世纶卒。

　　世纶，号浔江；福建晋江人。由荫生，授泰州牧，晋扬州守；历顺天府尹、总督仓场，至今职：皆由圣心特简，不假荐举。所在清介着声。貌甚寝，耳缺其半。父烺，字琢公；少为「海寇」郑成功将。来归，官至太子太保、靖海将军。平台湾，封靖海侯，世袭罔替。卒，谥「襄壮」。子八人。世范，袭爵，在京。世骠，镇厦门，平朱一贵乱；六十年八月卒，赠太子少保。世纶遗本乞归葬厦门，依烺墓旁；从之。

　　五月〔癸巳〕，暹罗岁贡，请通海。

　　上命伊国用夹板船往交贸易，准粜米十万石于广东、浙、闽，免其抽税；民船仍禁阻。按海禁因台湾之变而严。

　　〔六月癸亥〕，定陷台逃职各官罪。

　　厦门道梁文烜、同知王礼、台湾令吴观域、诸罗令朱夔，立决。知府王珍已故，戮尸。台湾丞冯迪、典史王定国、诸罗典史张青远，秋后处决。

　　〔秋八月乙丑〕，旌福建烈女闽县汤荷官、武平何贞玉、台湾黄器娘。

　　荷官闻夫讣奔丧，营坟告竣，远逾九载，投缳而死。贞玉与器娘皆甫闻夫没，一绝粒、一自缢。巡抚吕犹龙汇题请旌。

　　原福建陆路提督谪发阿尔泰军前蓝理卒，诏宽免赃罪，放归其妻子。

　　理，字仪山；福建漳浦人。当郑氏据台湾，朝廷命康亲王率将军赖塔等讨之。理以副将随大军克平其地，有血战功。后以罪谪军前，籍其家口入旗。上念其劳绩，于没后从宽典。

　　〔九月甲申〕，浙闽总督觉罗满保题核陷台将弁功罪。

　　疏言：台湾镇游击刘得紫被擒不屈，绝食七日、拘禁五十余日；把总吴益战死复苏，被擒不屈；千总马云骥袭捷入山招集，固险自守；把总吴德化、李信、陈宋无汛守之责，俱未割辫；守备张成、把总黄道隆等亦未割辫，然不能杀贼致命：均准复职。把总陈云、韩升等皆为势力难支，虽割辫尚未授职；把总周应瑞、千总康朝功、何泰皆系割辫为僧：均照例革职。把总张文学，贼起岗山，首失汛地；千总阮钦被江国论获去，用作随从；南路把总李兴隆等降门贼：均照反叛例斩。千总陈徽、把总郑高招集义勇攻复山营，澎湖千总李耀国助战受伤；金门千总陈贤、刘师均等亦战败逃回，未陷贼营：令其照旧供职。

　　〔世宗宪皇帝御王极雍正元年（岁在癸卯）春二月戊午〕，浙闽总督满保奏：朱一贵乱，台湾义民李直三等曾带领乡勇协助官兵杀贼。诏赏其功。

　　〔秋七月戊寅朔〕，设台湾彰化县。

　　巡台御史王叔儆（按系黄叔璥之误）请于诸罗县北半线地方设县治，以备稽查弹压；钦定名曰彰化。其凤山县东淡水近木岗、傀儡二山多生番，另设捕盗同知驻之。

　　〔八月庚午〕，叙前复台湾功，加浙闽总督觉罗满保兵部尚书，给故提督施世骠世袭一等阿达哈哈番，赠殉难总兵欧阳凯太子少保，余赐爵、优恤有差。

　　上谕：凡官员现在议叙功加之外，再加一等。总督满保，虽有失陷之罪，但一闻事发，即亲往厦门抚慰众心；遵令皇考指示，七日克复：可加兵部尚书。提督施世骠，统领大兵克复全台，厥功甚伟；给与世袭头等阿达哈哈番。总兵蓝廷珍，给与三等阿达哈哈番。水师副将许云，失陷台湾非关伊罪，奋勇前进，身入阵亡；给与拜拖拉布勒哈哈番。参将罗万仓、游击游崇功、孙文元、守备胡忠义、马定国俱阵亡，给与拖色拉哈番。总兵欧阳凯，追赠太子少保。世骠，六十年八月病卒，已赠太子少保。廷珍，用兵时为南澳总兵；六十一年，调台湾。凯，字虞臣；福建侯官人。以功加至总兵。

　　〔雍正二年（岁在甲辰）秋九月辛丑〕，总督浙闽兵部尚书觉罗满保卒。

　　上谕礼部：满保向来居官虽无廉介之称，然才干优长、尽心办事，整饬营伍、经理海疆，实为称职。昔年台湾一事，虽不能弭乱于未然，而七日克复，功过足以相抵。朕即位以来，时加教诲，保亦自知奋励；又抱病沈笃之际，尚能留心地方。

　　应得恤典，察例奏。保，号凫山；满洲正黄旗人。甲戌进士，选庶常；历福抚至总督。前奉诏陛见；继又命于明春赴京，旨未达，暴卒。后以谄附隆、年，不予恤谥。兄逢泰、文岱，弟塞德：皆显于朝列。

　　〔雍正五年（岁在丁未）春三月戊子朔〕，引见保举福建拔贡生蓝鼎允，擢广东普宁令。谕所在督、抚：酌题道、府，以展其才。

　　〔闰三月丁巳朔〕，命抽拨福建兵丁更迭防守台湾。

　　总督高其倬请添设步卒，裁去马兵。上以裁马难供救援、添兵亦非常计，令于通省各营抽拨防守。台湾自朱一贵乱，兵丁系内地抽拨，一年而替，不携家眷，免潜通诸番；今因循成例而增其数也。

　　〔秋九月甲寅朔〕，改台湾学政事务归巡察御史。

　　往制：厦台道摄学政事。上以道员事烦，改归巡台汉御史。

　　〔冬十一月甲寅〕，授浙江巡抚李卫为总督兼理巡抚、巡盐事，浙闽总督高其倬专制福建。

　　〔雍正六年（岁在戊申）春正月甲子〕，以凤阳知府朱鸿绪为厦台道。

　　鸿绪，号森庵；籍河南陈州，本回回人。……  
　 
台湾关系文献集零七

　　雍正八年上谕档选录

　　雍正八年上谕档选录

　　〔雍正八年二月二十九日〕，上谕：『向来福建驻台兵丁所用之军器，俱系各营自行制备。朕念弁兵等力量微薄，恐费用不敷；是以谕令该督、抚动支存公银两，以为制造之用。今据署督史贻直奏称：『全台兵丁几及一万，需用军器款项繁多，约用银三万余两。所有存公之项已充地方公用，难以动拨；唯盐课赢余银两，尚可支给。为此奏闻请旨』等语。各省地方所有赢余，朕皆留于本地以为官弁兵民公事之用。今将闽省盐课赢余为驻台兵丁制造军器，洵为允当。着照史贻直所请行，仍于盐课奏销册内报部查核。特谕』。

　　雍正八年七月十九日，内阁奉上谕：『巡台御史李元直，从前看来即不甚妥协，但不能定其为人，姑且试用之。今被高其倬参奏前来，已交部严禁议奏。着都察院堂官于科道官员内拣选可胜巡台御史之任者四、五员，即速带领引见。钦此』。

　　雍正八年十一月初三日，内阁奉上谕：『据福建水师提督许良彬奏称：「查水师提督衙门从施琅攻克台、澎之后，于澎湖林投、八罩二处自置网船，于秋冬之交贌给渔户，差家人管押油、麻、棕、纱之类载往修理网桁，采捕涂托等鱼；每年在台湾县输纳正课外，提督衙门实收果金一千二百三十两。现届渔期，又向臣给照；臣请将此项兑入国帑，以佐军需。并请敕部载入「额征全书」，每年令澎湖通判征收」等语。此项银两系水师提督衙门相沿之规礼，历果已久；今许良彬奏请归公。朕思提督衙门虽每年有八十分随粮，然仅足敷该提督赡养家口之需；而通省水师皆其管辖，岂无给赏公用之处！此项银两不必归公，着即存贮水师提督衙门，以为赏兵公事之用。钦此』。

　　〔雍正八年十二月初二日〕，上谕：『台湾偷渡之弊，屡行严禁，该地方文武官弁自应实心奉行。乃朕闻今年八月间广东青山仔后江湾地方有■〈舟彭〉子船一只遭风失去桅舵，船亦撞岸击碎；所载只有男妇一百二十余口，并无牌照、亦无货物。及该汛官弁等讯问口供，则称闽省同安、诏安、龙溪各县民人因客头、船户等招引，偷渡过台；各出水脚银两，多寡不等。由此观之，则平时违禁偷渡之人不知凡几，此不过偶然遭风败露之一耳。该省督、抚、提、镇等身在地方，于关系海洋屡申严禁之事漫不经心一任奸宄不法之徒诱人犯禁以为射利之计；不知伊等所司何事而废弛怠玩如此！其能无忝于封疆之任乎？向后若仍不知实力奉行，该督、抚、提、镇必严加处分，决不宽贷。特谕』。  
台湾关系文献集零八

　　培远堂偶存稿选录陈宏谋

　　申饬台郡厅县照式造报社榖檄（乾隆十八年十二月）

　　清厘台湾仓榖檄（乾隆十九年四月）

　　严禁各口需索米船檄（乾隆十九年闰四月）

　　申饬台郡厅县照式造报社榖檄（乾隆十八年十二月）

　　各属社谷牵混不清，有名无实；本部院先于十七年八月内通饬清厘，令其逐款登覆。继据该司于十八年四月内议详分贮各乡立社出借，又已刊刷条规、告示，通行颁发遵照。续因各府厅县社仓曾否分社、社长已未选举，未据申报；或报到而含糊不清，难于查核。更于十月间颁发册式，令其照式登注、限日造册径送查考等因在案。通省各属，毋论社榖多寡，俱已陆续造报，有所查考；即或未尽合法，亦可指明饬办。独台湾府属之府仓并澎淡二厅、台凤诸彰四县社榖自檄饬清厘、颁定条规册式之后，檄谕频颁，至再至三；迄经年余，竟无只字申覆。岂该府厅县于此案前后文檄竟未接阅！抑接到而游目一过，视同故纸，绝不经意耶！如此任意延搁，不详不覆；律以「玩视民瘼」，亦复何辞！本应先提各承赴辕究处，姑念隔海，再为专檄严催。仰司官吏立即严饬未报各属将因何久不办覆缘由，即日回复；一面遵照原颁条规，悉心妥办；并将前发册式逐一登注。限文到二日内造册径送本部院查考。其今年已借者，当此秋成，正宜加息还仓；不得任其负欠。仍随地随时不拘多寡，劝谕捐输。有捐输者，即令交于就近社仓，一体借。如本社离远、捐输稍多者，准将新捐之数，于该处另设新社，发给斗斛，选充社长经管出借，就近接济。今岁台地有缺雨歉收之处，明春米贵，远乡穷农，需榖济应；若将社榖均匀出借、就近接济，更为实惠。本部院不惮烦劳，谆谆檄饬。倘该府厅县仍置罔闻，玩不详覆；台湾虽居海外，并非声教所不及，本部院惟有特疏纠参以儆疲玩，并专提经承解辕究处矣。其各省悟，毋终冥玩！

　　清厘台湾仓榖檄（乾隆十九年四月）

　　台郡地土肥美，岁事多丰；民间虽有余榖，多图得价出粜。官虽劝其撙节，为立限制；利在必趋，亦难强其不粜。所恃以储蓄有余、为全台缓急之备者，全在官仓充裕，庶几缓急足恃。久经题定贮榖四十万石，果能如数贮足，不独郡城缓急可恃，南北两路亦可拨运接济。倘台郡丰收，无需此榖；漳、泉需米，亦可碾运接济：全台缓急之备，莫善于此。祇因题定以后，节年拨运，大半空需；应买之谷，虚悬未补。本部院屡次檄催买补，定限交仓；并发折式，令其将买榖交仓数目按月折报。惟台郡各官玩不遵行，亦不将如何买候之处回复；上年冬间，檄行台湾道饬提台府经承究处。嗣据台府册报，各厅县应买榖二十五万二千九百六十五石零，内已领价买谷三万一百石；领价未报买榖一十一万一千一百一十九石零，未领价买榖一十一万一千七百四十五石零。本部院以未买榖石为数尚多，检查旧案，皆因近来台米价昂，原定四钱五分之价不敷尚多，难于买补。是以奏请圣恩准其每石不得过六钱之数，原期价足则易于买补，更可及时多买，早足贮额也。继又檄催将已领价、未报买榖石，分别定限催追交仓；未领价买补各榖，分别发买。延今又已数月，未买者是否发价？已买者是否交仓？均未册报。在内地州县产米无多，丰歉不齐；数年以来，尚且设法买补，渐次足额。台郡素产米榖，连岁有收，米榖有余，倍胜内地；而贮额久定，悬宕尚多。地方各官何竟视同膜外，坚不补买，以致已领价值未报交仓者，尚有十一万余石；其未发买者，亦尚有一十一万余石！决非台湾之榖反少于内地，而台湾买榖反难于内地也。本部院访闻台郡各属每年皆有发买之榖；现有买榖发价甚少，折收贵价之事，业已批行查究。诚恐台湾买榖假公济私，所买者不尽官榖、所交者不尽本色，以致台湾买榖独少，而已买者交仓亦少。其中侵渔那掩，弊窦多端。以久经题定之贮额，年复一年，不为买足；万一台湾偶歉，何以接济！仰道官吏督率该府将领价已经报买、未交仓各数查明实欠，一面定限催追交仓，公平交纳；遵照折式将发价交仓月日数目，每于月底具折通报。如有已卖捏作未买，巳交捏作未交或私收折价不收本榖者，据实揭报。其领价未报买及未领价买补者，督同知府察看情形；某县应买若干？每石定价若干？一面通详；一面分别发买，将定价数目及所买数目出示晓谕，具文报查。限文到一月内，该道府彻底查明，通盘筹划；或不能一时足额，约几时可以买足？详报核夺。不得仅以「遵即饬行现在雇买」一语笼统回复。前檄提究府承，应即将正身经承提到究处具报。事关仓储，全台缓急，均赖于此。数年不办，已属不合；如再玩忽，均有未便！

　　严禁各口需索米船檄（乾隆十九年闰四月）

　　海船带米入口，守口官役不得藉盘查名色，留难停泊，守候苛索；督部堂先已会檄饬行，继又通行出示晓谕。连月以来，台、厦两口弊索稍轻；台米源源而至，已资接济。今已入夏，南风盛发，正外洋商船连帆入口之时，又值内地需米接济之会。闻得守口员役向来遇海船入口，视为常例陋规；海船带米获利，更可恣意刁难。虽已出示严禁，恐仍阳奉阴违。合再谆谕；谕到该同知严谕守口书役及澳保人等：凡有外洋商船入口，照例查验；如果人照相符、又有行户保认，立即放行。不拘米榖多少，听其随处运粜。其近洋船只如往把箭、柬埔塞港口等处入口者，原无别货；多载米榖，更宜随验随即放行，不得借故刁难需索。此等洋船入口，远近盼望接济；有无刁难需索，道路有口，难瞒耳目。并转谕守口巡检员役，一体遵照。前已出示通谕，因事关民食吃紧，正在此时；放再为谆谕。如有玩违，大干未便！  
　 
台湾关系文献集零九

　　柚村文选录汤彝

　　台湾内附考

　　附论

　　海寇考

　　壬辰征台记

　　附论

　　市舶考

　　台湾内附考

　　台湾相传为古毘舍耶国，在福建东南大海中，西界于漳，南邻于粤北，与闽安相值。其水道则东连日本、朝鲜，南接琉球、吕宋、暹罗、噶啰吧、荷兰诸国。幅员南北约三千余里，东西踰六百里。番汉杂处；其番族聚居之所曰社，合台湾之社有三百六十余处。其地形似弯弓，由中而入，一望平原，层峦耸翠，树木蓊茂。外有沙堤，名鲲身。自大鲲身至七鲲身止，起伏相生，状如龙蛇；复有鹿耳门、鹿仔港为之门户，大线头、海翁窟为之外障。又与澎湖三十六屿相为掎角，捍卫东南沿海要疆。而昔之志外域者阙焉。

　　明中叶，司礼监王三保随兵船下西洋，遭飓风至，始知其地。嘉靖四十二年，海寇林道干作乱，都督俞大猷追剿及于澎湖，道干遁入台湾。大猷不敢逼，留偏师驻澎湖，时哨鹿耳门外，徐俟其敝。道干复遁占城，澎湖驻师亦罢。

　　天启元年，日本甲螺（即头目也）颜思齐引倭酋归一王屯台湾，始建安平镇城；于北线尾搭寮经商，闽人郑芝龙附之。盗贼出没其间，为沿海之患。崇祯元年，芝龙就抚，以其地僦荷兰红毛夷居之。而澎湖本属同安县，后以地居海中、人民散处，催科所不能及，乃议弃之；亦为红毛所据，屡出犯漳、泉边境。天启四年，巡抚南居益擒贼帅十二人，澎湖之寇始息；其据台湾者自若也。荷兰人善火器，其居台湾，以夹板船为援战；虽兵不满千，南北土酋咸畏之。又建赤嵌城以居。顺治九年，日本甲螺郭怀一谋逐荷兰人；事觉，怀一被杀于欧汪（在今凤山县界）。

　　初，唐藩称号时，授郑成功招讨大将军，命募兵海上。大兵度仙霞。其父芝龙以闽降。成功不从，据厦门、金门诸岛。后自江南败归，顿军厦门；适日本甲螺何斌与荷兰人有隙，诱成功进取台湾。由澎湖而东，有岛，俗呼铁门限；以其有吸铁石焉，舟至则胶。至是，岛中人见有王衣冠者乘巨鲲，时往来冲突；踰月而铁石尽，成功舟适至。及抵鹿耳门，诘屈回旋，沙浮水浅；忽潮涨十余丈，巨舰纵横毕济，遂克之。何兰人退保安平镇城，坚闭不出。成功力攻不克，乃告之曰：『此地本先人故物，我欲得之；金帛悉以归汝』！荷兰人乃携赀去。成功遂以赤嵌城为承天府，改土城为安平镇，总名曰东都，立府尹及天兴、万年二县。

　　康熙元年，成功死，其子经居鹭江（即今厦门），伪提督马信立成功弟世袭，改号护理；经攻逐之，世袭渡海来归。经改东都曰东宁省，改县曰州；设安抚司三，南北路、澎湖各一。经复至鹭江，委翁天佑为转运使；兴市肆、建祠庙，招纳海滨流民眷口以实之。游■〈舟宗〉入犯，飘忽南北，沿海军吏苦于奔命。廷议徙民内地，使寇无所掠食，势将自困；遂徙粤、闽、江、浙、山东镇戍之在界外者。连岁遣官巡阅边海诸郡，禁民私出采捕；寇果绌。

　　十三年，闽藩耿精忠反，胁经同叛。沿海郡县皆陷，经遂洊居漳、泉。精忠为所逼，撤建昌诸路兵自卫；大兵乘之进取。十五年十月，精忠降，命还其爵，率所部征海寇自效；经使伪将刘国轩据厦门以拒。十六年，经弃漳州遁，官兵遂复海澄等十州。十七年，都统穆赫林与刘国轩战于祖山头，官兵败绩，退保海澄。六月，国轩陷海澄，署前锋统领幸福战死，都统穆赫林、提督段应举皆自缢。国轩既陷海澄，乘胜取长泰、同安，进围泉州，再逼漳州；兵号十万，壁于龙虎、吴公两山。时城中兵少，总督姚启圣以五蜡丸檄他镇兵来援，不至。一日，乘大雾率精兵五千突出，呼声震天；国轩兵不辨众寡，自相跆藉，阵遂乱。自辰至酉，斩首四千，生擒千五百人，国轩败走，泉州解围；收复长泰、同安等处，进攻海澄。海澄者，滨海地也，峻而险。寇据之，筑堑高数丈；排列艟艨守金门诸岛，密若布棋：相持一年不决。启圣用漳人黄性震策，以寇势浩大盘结，非离散其党羽、阴乱其腹心，未猝图；于是建立修来馆以收纳归诚将士，来降者无真伪，胥善待之。得海上间谋，悉不杀；厚赐之，恣其往来，即用以侦海上事。由是寇党自相疑贰，来归者日益众。复设水师提督，练水战；分遣劲兵扰其饷道，寇渐乏食。

　　十九年，提督万正色击郑经于海坛，伪将朱天贵自海坛遁。正色败之于平海、崇武诸屿，进取玉洲。伪将刘国轩走厦门，伪总兵苏堪迎降，遂复玉州、石马。水陆兵进攻海澄，克之。复分兵攻陈洲、马洲、湾腰山、观音山、展旗等十九寨，皆败之。进击朱天贵于厦门，天贵溃走，遂取金门。经遣国轩调残兵守澎湖，派殷户出粮，抽壮民为兵；人心益离。经以朱天贵失厦门责之，天贵惧，遂来降；寇势愈蹙。

　　二十年，经自海澄归，预立其庶子克雝■〈臧上土下〉；于洲仔尾筑游观之所，退闲其间。未几，死。众惮克■〈臧上土下〉严，迫之死；冯锡范等遂奉经次子克塽嗣。启圣侦知之，用间谍阴结傅为霖为内应；事泄，为霖遇害。二十一年，启圣等奏郑经已死，子少，国内乱；请乘时进讨。因授施琅水师提督，会总督统师进取澎、台。琅本唐藩旧将，后从郑氏为左先锋；与成功有隙来降，拜靖海将军，成功收其父及一弟杀之。二十二年，启圣等帅舟师自铜山抵澎湖，前锋游击蓝理与伪将会，遂战；大破之，连克虎井、桶盘诸屿，惟澎湖未下。启圣舟停八罩湾，琅乘小艇暗渡海中，遥见妈祖台各屿炮城十六座，营垒星罗，环绕三十余里；琅遂决策，分兵进剿。六月二十二日，誓师；遣总兵吴英、陈龙、陈昌帅左师入鸡笼山，遣总兵朱天贵、林贤、杨嘉瑞、参将罗士珍帅右师入牛心澳。琅自居中权，分为八阵；旌旗蔽空，舳舻相接。自辰至申，戮力来攻，击沈熕船八只，烧鸟船二十六只，遂克澎湖；国轩遁走。我师尾之至鹿耳门，门窄水浅，琅舟不得上。启圣祷于天妃庙，明日大战，炮发，水骤长一丈，舟并行如鸟张翼而上，穷追至西屿头。七月，克塽以台湾降（明宗室宁靖王朱术桂向依郑氏；城破，冠带佩印绶自缢，有姬五人同殉）。诏以郑克塽及成功子璁等六人、克塽弟克■〈与上土下〉等九人、伪武平侯刘国轩等子弟赴京师，隶汉军旗下；于其地设台湾府，统台湾、凤山、诸罗（即今嘉义）三县，隶福建布政司（雍正元年，增设彰化县及北淡水同知）。

　　附论

　　唐、桂二王以阽危闰位，等之宋之昰、昺，实不成其为国。郑成功虽授爵闽邸，窜伏台湾，尤不足与当日殉节诸贤相比数。惟伏读高庙「御批通鉴辑览」，凡国史馆于二王书「伪」者，概令更正，改书称号；其诸臣仍书所授原官，并一体易名：如天之度，教忠之典，仁至义尽矣。故纪述闽、粤遗事者皆无所忌讳，不没其实。如郑氏者，考其始居厦门时，即奉淮王为监国；继据台湾，明宗室多避地其间，成功待之尽礼，每决大事必坐宗藩于上，示不敢专。永明立于粤，及窜云南、入缅甸，数遣使朝贡，拜延平王之封；藏其印，称招讨终其身；传子及孙，历三十八年归命时，其纪年以「永历」未改也。虽自忘螳臂曾抗王师，而崎岖鲸波，其心不贰；君子有以悲其志矣！方国家吊伐之初，区区孤岛，亦度外置之；而郑经席父余业，内任陈永华、外倚刘国轩，收拾败亡，偷息荒澳，边疆之民稍稍安辑矣。乃经狂悖，辄助闽逆之虐以速其败。嗟乎！台民亦望治久矣，故修来馆辟而俊杰归诚，密札偶投而争为内应。水师皆用土兵，与寇共其所长。施靖海仇不戴天，敌忾益奋，一战而俘其人民。化从古声教未及之地为户口贡赋之所，海滨郡县从此永销烽燧，不其懿欤！然台湾本番土，一屯于日本，再攘于荷兰，继为郑氏所据；淫巫之风、浇凌之习，虽大化旁流，骤难尽革：则既富而教，又不当与诘戎固圉并重也哉！

　　海寇考

　　海上自晋末恩、循相继倡乱，刘裕从海道袭其番禺，循遂败亡。此后海警无闻，而防御未懈。元末，方、张窃据旁海郡县；其党败后，多逸而之海。明洪武初元，稍稍寇窃。嘉靖中，边备废弛，奸民逸囚伺隙勾引，倭患复起；又有许栋、王直、刘香老、林道干、郑芝龙等与倭相为表里，数寝而复作：至迁民内地，弃岛澳为荆榛。故海氛惟明为最烈，防海之制亦惟明为最详。国初，郑成功据金、厦诸岛，数入寇。其子经复乘耿逆叛闽，陷沿海郡县；征之十余年，始略定台湾。自是海滨解严，烽烟不作；间有蜑渔什伍，纠结伺掠商贾，然无联■〈舟宗〉拒敌官军者。

　　自乾隆己酉安南阮氏篡黎，因于兵革，国用匮乏；巨贼陈天保、莫观辅建采办之名，招致亡命，崇其官爵、资以兵粮，使劫掠充饷。夷艇数百，直犯粤、闽、江、浙，则有乌石二、乌石大、总兵保、东海八、阿婆带、大炮腹诸贼目，而四总兵最猖獗。闽、粤土盗因之蜂起，则有蔡骞、朱濆、郑一、张保、金姑养等及诸有名目、无名目大小亦数百舶交海中。于是土盗诱夷艇以深入，夷艇倚土盗为声援，几蔓延不可制。当时主兵者独急夷艇，而闽、粤将帅中又独李忠毅公长庚办贼最力；上遂授忠毅总统闽、浙舟师。嘉庆五年夏，夷艇大入。六月，忠毅与黄岩镇会师台州之松门；飓风作，覆贼舟几尽；官军乘风击之，俘斩六千人；四总兵溺死者三，获其一伪侯伦贵利磔之；我师亦颇亡失。奉旨以总兵敕印示安南王阮光缵；光缵言：「但令总兵巡海，不虑入浙为盗」，上表谢罪。自是，艇患稍纾。光缵旋失国，新藩阮福映晓大义，逐诸奸匪，勾结窝顿者皆芟夷；旧阮党留粤洋不敢归，数登岸掠食。而闽洋蔡骞横甚，其舶高出官军所驾之米艇，仰攻非便；又于四面重迭张牛皮渔网，炮弹不得入。忠毅建议限商船梁头丈尺，使贼无大船可劫；又出巧思，制火攻船，先出收抚其胁从者而后击之。与贼大小百余战，所擒歼数千人，沈烧其船数百，夺其船数十；一蹑之于渔山、一蹙之于台湾鹿耳门、一扼之粤洋大星屿，皆几获而复脱。最后追之粤黑水洋，骞仅存二舟；而忠毅战殁，骞旋亦败死，张保等皆就抚：海寇悉平。盖二十余年督抚大吏经营措置、诸将帅追逐风涛茫渺中，艰危险阻，视陆师有过之、无弗及也。

　　按海道南连交址，历广东、福建、江浙、山东、直隶、南京，北接高丽，计一万五千余里；巨浸稽天，贼踪靡定；即无邀击之地，所恃惟得顺风。然我乘风而追，贼亦乘风而遁，虽远徒劳。无已，则探其止泊，围而蹙之，或可奏功；而贼谍最多，官军未至，贼已起碇避去；欲求攻其不备，百无一二。然则贼终不可得乎？曰：是亦多术矣；而绝其劫夺之资、禁其接济之路为最要。是二者，又必因哨守兼行而后克济也。当明初海寇初作，议者谓使是时中国潜为边备，而听其自去来海上不问，一如宋、元以前时，亦不至大为患。故后人复有守内洋、捐外洋之论，谓我之商渔许于内洋采捕，禁其越外洋；其盗船听其外洋往来，堵其入内洋。舟师扼要守之，循环哨之，以联络策应；寇至，并力御敌，去则纵其所之而勿追。如是，则劫夺商渔、接济水米，皆可禁绝；而贼不薄岸，赃无所消、粜汲又穷，势将自困。惟寇掠在外，接济消赃皆起于内；则察蜑户、渔艇，杜奸阑出入，吾固知其更有急于图寇者矣。

　　壬辰征台记

　　嘉义县在台湾府北百二十里，旧名诸罗；乾隆五十一年林逆之变，城陷而复全，赐今名以旌之。自是地益辟，漳、泉及潮、嘉人争趋之，曰闽庄、粤庄；分类械斗，习为故常。

　　道光十二年闰九月，两庄因小忿牵耕牛；奸民陈办流言于市，众疑惧，汹汹迁避。张丙、詹通等皆闽庄巨盗，遂乘之作乱。二十日，攻双溪口、红山仔、牛头山各粤庄。时刘镇军廷斌巡境抵彰化，督北路协兵捕之。贼又攻毁大墩莆、姜仑各庄，入佳里兴巡检署杀弓兵多入。知府吕志恒、署知县邵用之、护游击周进龙、县丞朱懋分投捕贼，皆狃于平日之械斗而不虞其为逆也，至先后被害。十月初三日，遂围嘉义县城。刘镇军急往授，途中战且行。将及城，贼复拥众拒敌；又大战于三坎店，周副将承恩及守备李高然、余国章皆战殁。副镇军挥兵奋击，得入城。是日，五接战，士卒皆饥疲，故杀伤亦相等。当贼犯城时，狱囚数百夜举火应贼；幸镇兵至，灭火，取死囚百人斩之，城内得不乱。而城外贼蜂屯蚁聚，用皮挡、竹梯更番围攻；镇军督兵民日婴城固守。告急文书，募死士潜入内山，绕彰化递省；寄郡城者或由海道，然亦多不得达。初八日，贼复攻盐水港，代理县事施模、守备张荣森亦遇害。初九日，镇军留北路兵守城，自率温副将兆凤出南门击贼，贼稍却；然道犹梗。守备蔡长青奉檄入援，复半道战殁。官兵既屡失利，多遗旗帜、号衣，贼得假装以误官军；长道旁皆蔗田、竹圃，绵延无际，官兵虑贼设伏，多不敢追。贼所至迫庄户具食，随驱以行；故从者日众。张丙、詹通、陈办三首逆分屯店仔口、水堀头、盐水港，各僭伪号，封逆党自军师、将帅以下伪职数百人。复有贼目刘港、刘仲、黄番婆、陈连、江七、蔡恭、侯虎等分屯茅港尾、曾文溪等十二处，互相声援，渐逼府城；而彰化黄城、府城旧社贼林海、凤山贼许成各纠众响应，淫杀焚掠，全台大震。

　　十月二十日，陆路马提军济胜率兵由厦门渡鹿耳门登岸攻其南，窦镇军振彪由蚶江渡鹿港仔登岸攻其北，谢副将朝恩由五虎门渡八里坌防其入海，署闽督魏抚军元烺遣凤臬使来会，水师陈提军化成备兵厦门策应。诏以瑚将军松额为钦差大臣、哈都统郎阿为参赞大臣，率侍卫巴图鲁等驰驿赴军。程制军祖洛至，复征粤、浙两省兵会剿。十月二十八日，马提军兵抵台湾府城。二十九日，窦镇军兵入番仔坑登岸；贼众据茅港尾并力以拒。

　　初，黄城纠九庄贼围攻斗六久门守备马步衢力御之；贼退而复集。十一月初三日，贼大至，实草涂泥浆蔽以进，枪炮皆不能洞。护都司许荆山见事急，领兵破栅走。网民陈马等以步衢素勤明得士心，讽其去；步衢不听，与县丞方振声、署千总陈玉成矢死守。已而知不能御，令家属避贼。时惟步衢无亲随，而振声妻张氏、玉成妻唐氏皆愿殉难；振声有庶子纔五岁，乃命其母同一雇媪挈之，乘居民纷出杂沓，遂同匿蔗林。署中人争出走，方之客沈志勇考毅然独留，而志勇子联辉复愿与父同生死；于是，方之雇仆江承惠、曾大祥、邱新、许厨皆愿同死。马步衢等急草文书，预列诸殉难人姓名，加钤记，强陈继昌易服潜赴刘镇军处投递。部署甫毕，而贼已夺栅入。步衢等恐火药为贼所得，然之；欲自戕，皆以药少不死。持刀巷战，各刃数人，力竭为贼所执；十一人均遇害。而马步衢、方振声、张氏、唐氏四人均因忿激骂贼，被割鼻剜舌，其死为尤烈云。陈继昌逃出，投刘镇军达其文书。自团乡兵杀贼，获黄城逆党江宾、赖来，官兵后亦擒黄城，同至斗六门磔之。当贼围攻时，刘镇军侦知内地兵已至，募土人效贼装告急于马提军，促北路兵往援。以道梗辗转纡回，故十一人终及于难。

　　十一月初五日，马提军率兵抵茅港尾；贼来拒，败之。初八、初十两战，皆捷。十二日，贼复据铁线桥设险以拒。十八日，我兵分三道进战，夺其险；又追败之于湾里溪，溺死者无算。二十日，窦镇军自彰化入嘉义县城。时贼悉众南犯，呼噪动原野。马提军坚壁以待，觇贼渐疲，挥兵突出，用子母炮轰击；翼以鸟枪，连环进步，顺风掷火弹入贼阵。贼惊溃，自相跆藉；我兵乘之，擒斩甚众。夜半，复焚其新营埔各贼寮。次晨，分道进攻，贼望风披靡，斩馘不可胜计；余贼奔溃。贼首詹通着黄褂、佩伪印，众拥之疾走；官兵纵马追至安溪寮，适有乡兵截其前，遂擒之。贼既大败，无所得食，渐解散，或数十人、数百人窜伏内山。马提军移营盐水港，窦镇军亦引兵来会，遣将安抚店仔口各庄。于是，张丙各贼目均次第就擒。惟旧社、凤山贼尚合扰二喃沟等处，乃留窦镇军守嘉义、刘镇军守彰化，马提军仍领兵南下督谢副将等击林海、许成，斩之。北路兵亦获陈办：台湾平。

　　附论

　　嘉义之变，不旬日警报至粤，遣兵赴南澳防堵策应；羽书络绎，故得备其始末而为此记。然传闻庞□，必一事而两证之，取其同者；否则仍阙疑焉。如斗六门马、方诸君死事之烈，则以钦使会疏请恤之文彰着人口，故序次尤详。呜呼！忠孝义烈萃于一时，诸君素所树立可想矣。用能以大义相激发，各尽于伦纪之间，下至仆夫佣保皆以身殉为难能也。且仓皇之顷，草文书、缄封钤印，使诸人姓名不同泯于冷烟荒草，即以安其死难之心而毋或苟免者，处事精审不乱，一若平日，可谓从容就义者矣。

　　或谓嘉义为全台适中地，宜移郡城、处重兵以居中御外。昔林逆之乱，必欲陷之以通道南犯，故攻之最力。今贼既围城，则南北军报不相闻，非其明验欤？然此专就地势论之，而未筹夫缓急之际也。何也？台湾孤悬重洋之中，惟恃澎、厦诸岛为之声援；必郡城紧接鹿耳门，则诸岛之声息可通，内地之兵饷无阻。盖台湾门户，惟鹿耳门能通大舟。若嘉义四面平原，无险可扼，又距海口最远，缓急既不足恃，形势因之亦轻：则移置郡城，未可轻议也。

　　或又谓台湾宜防山而不必防海者，以土番为足患，且朱、林各逆多起于山也。然蔡骞、朱濆寇艇数百，一旦击□而来，攻城掠野；不又晓然于海之当防有更急于山者乎？

　　总之，台之召乱起于流民之多，流民之多由于土地之广。然地利有尽，来者无穷；昔患地广，今又患民稠矣。昔之乱，以贫而无教者多，今之乱，又以贫而无业者众矣。斯患也，岂独台郡为然哉！

　　市舶考

　　汉武帝既平南越、灭朝鲜，中国东南全际大海，通外区；舟航译使献见，贸易兴焉；于是，市舶自建元时始。市舶立官司，设结好使于广州，立交易纲首。自唐开元时始，禁私物奸人下海。自宋崇宁时始，禁贩易金银；自淳熙时始，禁铜钱下海；自端平时始，禁运米出粜。自元至元时始，年愈久、法愈密、弊亦愈深，于是禁下番船只，罢提举司；自至大时始，令番商止集舶所，不许入城，通番者有厉禁。自明洪武时始，立客纲、客纪，以广人及徽、泉等商为之。自嘉靖时始，中官黩货，虑市召寇，罢市舶司、迁沿海居民。自嘉靖时始，但禁日本；旋复三市舶，西番入居澳门。自万历时始，开南洋之禁，招怀远人；海舶奔辏，设监督。自国朝康熙时始，寇盗翦除，海波不兴；番夷向化，纳赆献琛。一岁之间，来舶一百四柁；为建元以来所无，则又自嘉庆二十年始。统而论之，疏阔于汉，法于唐，密于宋、元，弊于明季，盛于我大清。

　　汉时海岛通译奉贡者称三十许国，蛮夷贾船虽利交易，而数年来还，无定式也。因其来献，设译长，无舶司榷使也；募人赍黄金杂绘入海市明珠、璧流离奇物，无定地也；而一切法禁皆未设。至唐则西洋大海中师子诸国油杳至，有市舶使，有岭南、安南互市地，舶至有奏报，有舶使籍其物纳舶脚，有进献之物，有军国之供，法制立矣。宋于广州外又置杭、明两州舶司，京师置榷署，令内侍赍敕书金帛招诸番商出海外贩易；故天圣后象犀、珠玉、香药、宝货充物府库，赏斥其余以易金帛、刍粟，县官用度实有助焉：讲求益详，防维渐密。建炎时，博买无用之物，费国用及亏番商者皆重置其罪，立讥察海舶条法。「食货志」曰：『法禁虽严，奸巧愈密；商人贪利而贸迁，黠吏受赇而纵释：其弊卒不可禁』。元监之，定抽分之数、漏税之法，立杂禁二十一条，视宋为益密。明初，西海诸国恭顺，贡使络绎，设驲于广、泉、浙三舶司以馆之；其规模制度，骎骎乎开元、开宝之盛。奈何永乐后而命中官总货，遂恣横为商民害，提举官吏领簿而已。驯至嘉靖中，困敝已极。俄倭祸起，言者遂请罢市舶。不知当罢者市舶太监，非市舶也。市舶既罢，边海之民日困；番舶无所容，凶党构煽，奸阑出入：私市益盛，寇盗滋起。主事唐枢建议请复互市曰：『通市则寇转而为商，市禁则商转而为寇』。通政唐顺之曰：『舶之为利也譬如矿。封闭矿洞，驱逐矿徒，是为上策；度不能闭，则国收其利权而操之自上，是为中策；不闭不收，利孔泄漏以资奸萌啸聚其间，斯无策矣』。尚书郑晓、巡抚林富皆论市舶有四利，所以通华夷之情、迁有无之货、收征税之利、减戌守之费；又以禁海贾、抑奸商也。卒从其请，而仍绝日本贡市。清兴，荷兰首效顺，遣兵船助讨海寇，因请贸易。康熙二十四年，开海禁；设榷关四于广东澳门、福建漳州、浙江宁波、江南云台山，置吏以莅之。自是琉球、苏禄、吕宋、暹罗、大小西洋、红毛诸番畏怀威德，咸敂关款贡，争效方物；联■〈舟宗〉接樯，鳞次海澨，以哗吱、哆罗连、玻璃、异香珍宝来市。其互易之物，以茶叶、大黄、茯苓、湖丝为重，外此则陶器、糖霜、铅锡；惟禁市史书、黄金、纹银、制钱、铁、红黄铜、硝磺、米，如宋、元故事。其税额四万两，赢余八十五万五千五百。岁课无绌，比之唐、宋则倍之，视明则无税珰之蠹政。而沿海商民，内有耕桑之获，外有鱼盐蜃蛤之资；又以供赋之余，为转输互易以仰佐国计，上饶而下给。自通市以来，未有如斯之盛也。

　　夫番土百货非中国不可缺，而中国之茶、药则为番土所必需。是以远国商贩，不避盗贼剽劫、风涛沈溺之险；则向化之情、互市之利，昭然可睹矣。朝廷因之，示招徕、寓怀柔，以奠安边氓，慎固封守；又不宝远物、尚奇巧，讥其货贿，使利权在上，绝奸豪外交内诇。此汉、唐迄今所以行之而不可终废者，盖亦设险之一道；岂惟军国之供而已哉！  

台湾关系文献集零十

　　绿野斋集选录刘鸿翱

　　书孔、平二公遗事

　　台湾新修学政衙署碑记

　　台湾嘉义县城工义仓碑记

　　台湾道署斐亭记

　　台湾道署澄台记

　　台湾府学重修夫子庙并祭器乐器记

　　台湾记事

　　例赠孺人蔡母许太孺人墓志铭

　　书孔、平二公遗事

　　台湾考试之弊，内地所无。其民聚族而处，每族立一始祖祠，公产数万、数十万不等，秀才轮掌；故逢考试，夤缘无所不至。吾乡曲阜孔公昭虔，以翰林出身，任台湾道兼学政，力除此弊。众愕然，曲诱苦劝。孔急曰：『余非不愿；奈余姓孔何』！台地作为笑谈，谓圣人子孙不利于台考。孔因械斗案，调江西粮道。继任平公庆，满洲人；大书考院：「尔无文字休言命，我有儿孙要读书」！众忿然詈，谓是亦姓孔者耶！平因张丙叛案降主事，余承其后。或谓余曰：『台湾道加臬司衔系升缺，前孔、平二公皆降调矣』！余曰：『二公岂由学政获咎耶』！即科、岁两试，众怂恿，兼谓宜顺人情。余曰：『余非姓孔，亦不计子孙读书、第承圣恩航海而来，负圣恩，恐过海覆舟耳』。众躩然。

　　先是，二公虽绝夤缘，不能绝倩代顶替。余治以县、府试之法照学额加倍取覆试，使众互相结而顶替除；面试一日三易题，而代倩除。三覆乃定，众竞劝于学。造新考棚，费金至五万：皆归功于余。余谓此孔、平二公之遗也，余何功之有！书此以见台湾积习，历三任乃变云。

　　台湾新修学政衙署碑记

　　台湾孤悬海外，自古未隶中国。明永乐间，三保太监招徕西洋诸夷，舟过此，始知名。明季，红毛筑城以居。郑成功父子因之，逐红毛窃据，为沿海边患。国朝施大将军琅殄灭妖氛，建郡邑、置官守，实以漳、泉、潮三府流徙之民。武功既彰，文教斯敷，设府厅县学额文生九十七人；然后台湾文物声名之盛，与海内等。

　　道光癸巳冬，余蒙圣恩监司是邦，实兼提督学政之任。考试旧在道署，士子患其隘也，请于台湾府周君涧东，择建于府署之西北。经始于十三年某月某日，告成于十五年某月某日。正南作照壁，两旁列木栅，栅立左右辕门。正北三门，门左右设外官厅。厅左曰杂差所，右曰供给所。门内过水亭，亭左右设内官厅。厅左曰文巡捕所，右曰武巡捕所。由过水亭进，曰仪门。仪门内为考棚，左右各三廊。一廊十间，间五十座，凡士子之座三千。北横廊左右各七间，间二十座；南横廊左右各六间，间十座；凡士子之座四百。中为大堂，学政收卷之所居。再进为内堂，学政阅卷之所居。堂左曰庖逼之室，堂右曰学书之房。四围周以棘墙。呜呼备矣！

　　昔夫子尝谓：道不行乘桴浮于海。当时历聘诸国，无有能行夫子之道者；浮海之叹，殆犹欲居九夷之意与！今后圣人二千年，重洋孤岛，反家诵夫子之书何与？岂且夫子当日果乘桴浮于海，教思遗泽之所留与？书称帝光天之下，至于海隅苍生、万邦黎献，共为帝臣，惟帝时举。夫上无秉修文德之君，虽邹鲁之乡亦荒落而不悦学；上有秉修文德之君，虽荒陬遐夷，士生其间者亦皆蒸蒸日进于道。台湾去京师万土，夫亦我国家建学设校，沐浴膏泽之地也夫！敬布朝廷之德化，以风励黉序；敦节义、崇经术，提督学政之责也。尔士子各自砥励，无负圣天子茂育人材之至意，何必在近圣人之居乎！

　　台湾嘉义县城工义仓碑记

　　嘉义为全台中权握要之地，郡城之辅。嘉义一动摇，则郡南之凤山信息犹可相通，郡北之彰化、淡水、噶玛兰道路阻塞。初入版图名诸罗，栽竹为城。乾隆五十一年林爽文之乱，固守经年，高宗嘉其义，改名嘉义。五十五年，请帑筑砖石工，历四十二年。道光十二年十月，张丙等变起，首攻嘉义；福建巡抚署浙闽总督魏公元烺调陆路提督马公济胜帅内地漳、泉兵平贼。围解后，屡经地震、继以霪雨，城遂圯坏。钦差将军瑚公松额、总督程公祖洛办善后，奏请前任水师提督王公得禄督劝绅民捐修。王公之议曰：『城虽修，不建月城，不能固也』。乃添建四门月城，以作唇齿之势。再议曰：『月城虽建，无炮台不能轰击也』。乃低洼雉洞，铺石置炮，以为平峙之形。再议曰：『虽有月城炮台，无粟不能守也』。乃于城西北立义仓，贮榖一万六千石；平时用以备荒，变时用以御乱。凡用银几万几千几百几十几两，兴工于十三年某月某日，告成于十五年某月某日。

　　今年春，余按部至嘉，公引余周历堞垣，盘视粮储，乞文以志。余谓公以从平林爽文得功，累升至提督闽浙舟师总统，旋以殄蔡牵功封二等子爵，寻加太子少保，受三朝之厚恩，虽在籍犹奉朝命督建城工；盖台湾为沿海七省之保障、嘉义为全台之保障，不独固桑梓、全闾里，古人所谓乃心罔不在王室，公之功直与城俱永也！至于仓以卫城，其规横条例俱详备；宜刻于碑阴，使后之人有所守焉。

　　台湾道署斐亭记

　　台地竹多苞生，道署小平泉西两槛外，丛竹千竿蔽日，浓阴交错；院中有亭翼然，名曰「斐」，盖取「淇澳」之「菉竹有斐」以名。由亭之东折而北，为「寄云曲舫」；早起，云常满室中。澄台在其东南，可望海。台之外为圃，可习射。泉溢为池，池中堆石为岛；双鸥戏水面，时飞时止。芭蕉大如树；畜麀鹿，每日午卧蕉阴下。海外奇木异卉——如佛桑、洋桃、文元、桂子、番石榴、黄梨之属，经冬花蕊不断。故胡公承珙题云：「明月先临三岛，好花常驻四时春」。孔公昭虔额曰「沧洲啸泳」：其形容是亭者备矣，而未究名「斐」之义。

　　「淇澳」之诗曰：「瞻彼淇澳，菉竹猗猗；有斐君子，如切如磋，如琢如磨。瑟兮僴兮，吓兮喧兮；有斐君子，终不可谖兮」。夫淇澳之斐，斐以美君子；斐亭之斐，斐以美竹。斐以美君子，非「卫风」之切磋、琢磨、瑟僴、吓喧不足以当之；斐以美竹，竹未有不斐者。余之俯仰偃息斯亭，不异徜徉乎淇之上矣！

　　台湾道署澄台记

　　道署小平泉之东偏，嶐然而特起者，曰「澄台」；台湾八景之一也。台上有亭，长白武公隆阿额曰「旷望高深」；两旁榜曰：「崇岛巨鳌开壮观，野花啼鸟足生机」。以能望海，故名「澄」，盖取「澄海」之义。

　　余家东海之表，莱郡有勺蠡亭，缘事至郡，必登亭俯瞰沧溟。丙戌，余由中书选太湖流，登西洞庭来鹤台，全湖奔赴峰下。庚寅，余升守彭城，登云龙戏马台，顾视黄河洪流；而观于海者难为水，未尝不思勺蠡，冀得再览其胜。癸巳，余由南韶连道调台湾道，过八百里重洋；振衣玉山顶，澎、厦岛屿杂杳森列，琉球、日本等诸夷国迷茫可辨。此乃混沌初辟时天造之台，云气冥与化合，而嶰渤■〈氵顷〉洞无涯岸。因赋诗云：「始知天地真无外，回忆湖河总细流」。

　　顾台湾孤峙海心，平原沃野，南北延袤一千九百里、东西二百里，非陟彼高冈，居其地者反不见海；惟道署之澄台，见西南海之一角。台下屋三楹曰「斐亭」，郡注所谓「斐亭听涛」也。登高远瞩，则安平晚渡、沙鲲鱼火、鹿耳春潮、鸡笼积雪、东溟初日、西屿落霞，近在珠帘画栋间。盖台湾之八景，道署有其二，澄台又兼擅八景之美。余乡勺蠡之奇特，殆未能逾乎此也！

　　因考台湾自前明红毛与郑氏相继为患，潢池中雷击电掣，波涛腾沸。我国家龙兴辽海，一戎衣而天下大定，惟浙闽洋面祲氛未靖；施大将军琅扫除蛟鳄鲸鲵之怪，然后海若肃清，盖二百年于兹。今余蒙圣恩观察是邦，睹是台之命名，思与僚佐戮力永澄海疆，不仅夸游览之壮也已。

　　台湾府学重修夫子庙并祭器乐器记

　　自生民以来，未有盛于夫子也；无论中国尊之，四夷八荒莫不尊之。台湾僻处闽海外，国朝声教渐被，始立学宫、建夫子庙。岁久，剥落颓坏。道光癸巳冬，翱由广东南韶连道调台湾道兼提督学政，谋于府守熊一本，议重新。候选同知许朝锦既督捐建学政考棚，复愿独任其工。始于道光乙未六月初七日，成于道光丙申三月初五日。工大而用繁，凡用银一万两有奇。翱复与府守谋祭器，教授许德树请任修；牺樽、象罍、木豆、竹笾，悉遵古式。翱复与府守谋乐器，员外郎吴尚新、生员刘衣绍、六品职员蔡植楠请任修；钟镛、匏鼓、琴瑟、箫管、■〈兆上鼓下〉磬、柷敔皆具。舞六佾，六六三十六人，聘海内乐工以时教童子习。

　　翱同府守谒庙，仰殿宇之巍峨，睹梁栋之壮丽；泮池宏以深，坊桥坚以固。春、秋上丁两祀，肃清雍穆，歌者堂上、舞者堂下，无言奏假，彬彬乎变海隅为邹鲁阙里之风矣。孟子曰：观于海者难为水，故曰河海之于行潦。又曰：孔子之谓集大成；集大成也者，金声而玉振之也。子贡亦曰：闻其乐而知其德。翱幸生圣人之邦，得见圣人之车服、礼器矣。今观于海，荡荡江淮河汉万里朝宗，穆然于圣人之出乎其类、拔乎其萃。聆大成之铿锵和平，知尹夷惠具四时之一气，特乐之小成。圣人元气周流，备始终条理，与天地浑合同化；轩辕氏张乐洞庭之野，乐成而蛟龙舞，犹未足以拟我夫子也。

　　台湾记事

　　台湾远在闽海之外，重洋阻隔；民情浮动，为漳、泉两府奸宄逋逃薮。自入版图，数叛乱。道光十二年秋九月，嘉义匪徒张丙等藉端抢米，知县邵用之被戕而乱作。

　　邵官内地，总督孙公尔准特调过台，与升台湾府吕志恒偕来。台湾沿海口岸皆厅辖，吕守割五条港与嘉义，使补内地亏。维时台湾挂印总兵刘公廷斌不炼兵，按察使衔兵备道平公庆清廉长厚——民称为「平菩萨」，心不然吕守所为。吕守曰：『此上宪意』。继闻邵令不洽舆情，与吕守议撤其任。吕守曰：「上宪使之来。即撤任，亦必俟秋征后』。前浙闽水师总统王公得禄籍嘉义，数言嘉将乱，刘镇军、吕守皆以为妄；因内渡居厦门。张丙等事起，平公告吕守：『王公之言验矣』！吕守曰：『谁敢者』！带乡勇三百赴嘉。甫离郡，问村民：『嘉有乱乎』？对曰：『不闻』。吕守抚掌大笑。不数里，又问，对如前；又大笑。不数里，复问，对亦如前；复大笑。未至，以所问覆报平公。及知郡令已戕于贼，父老劝勿进，吕守曰：『不尽歼贼，何颜面见观察』！鼓众直前，遇害。余至台，台人犹叹息吕守之亡，亡于三大笑。

　　刘镇军愧与吕守失前言、不设备，以六百兵与贼战于嘉义城外；兵败，副将战殁，裨将死者数人，退保嘉义。平公委罢职台防同知王衍庆署台湾府，王辞；平公曰：『势危至此，非子不可』！王有智略，多权变；令嘉义时，械斗劝谕不解，单骑横枪，所向披靡，王公得禄壮其胆。既接府任，选番兵三百入卫；招募民壮二万，与郡城文武昼夜巡警：人心粗定。一日，于众中执一人为贼，讯之，果贼遣使行刺；斩以徇。百姓惊服，心愈固。嘉义道路梗塞，密谋平公出城列阵待贼，别遣人从便道解饷于嘉。刘镇军忧粮缺，饷至，守城者欢呼；妇女皆登捉石投贼，城赖以完。

　　是时，制府孙公尔准已前卒；代者程公祖洛陛见后，廷寄浙江按某事。福建巡抚魏公元烺兼署总督，闻台湾变，入奏上授瑚公松额福州将军，哈侯朗阿副之，调陕西、河南、四川兵会剿。魏公遣陆路提督马公济胜帅漳、泉兵先渡海救台，会风顺，船驶两日夜抵鹿耳门,马公入郡城，略问贼情形，即出次教场；不张灯，独坐终夜。明日，次盐水港。择地立营，深沟高垒。贼屡挑战，不应；扬言运库帑二十万至。兵实止二千，兵寡贼众，俟三省兵集乃合击。贼大喜，胁从四、五万人歃血饮；黎明，闯马公营。马公命燃炮轰击，贼却退，跳号谩詈。官军不胜忿，请拚命与贼决胜负；马公闭之，不使出。自辰至未，贼皆倦，纷纷卧地上；马公开营门，分两翼飞踰沟，乱砍。贼仓皇不及操戈，前后冲压，大溃。自是贼散而复聚者九次，马公十战皆捷。斗六，嘉义巨镇。贼初攻嘉不克，还破斗六，县丞方振声妻女暨幕友家丁皆与难，贼据为巢穴。至是，张丙等入斗六招呼，无一人应者，大哭。众执之，献于马公营。

　　署总督魏公知已得张丙，奏请沿路截回各省所调兵。上命哈侯回京；瑚公松额、程公祖洛渡台谋善后，搜捕余匪。王公得禄亦从厦门渡。深山穷谷、茂林恶箐，皆悬重赏缉拏。王公所获尤多，赏加太子少保衔。台湾府王署守擒攻凤山城贼魁许成……与张丙声势连络者也。凤令既破其党，逃生番界，今始被擒。程公亲鞫，台湾县人；问「何不攻台湾」？答：「有王太守在，不敢攻」。程公深悉王署守之能，与瑚公同保举知府。

　　是役也，守功推王，战功归马；王为平公庆所委，马乃魏公元烺所遣。上封马公爵，赏魏公花翎。平公与刘镇军均有失察之咎，上责刘公不炼兵，革职；赏平公六部主事。其余大小，黜陟赏罚有差。台湾平。

　　余承恩命接平公任，五条港仍改归鹿港厅。白程公；台湾难治易乱，内地亏空之官来台，乱之兆也。上轸念海疆，谕曰：『孙尔准若在，朕必加以重谴』！

　　例赠孺人蔡母许太孺人墓志铭

　　澎湖蔡举人廷兰之母、例赠孺人许太孺人卒于道光二十一年（辛丑）四月二十五日卯时，距生于乾隆二十九年（甲申）正月二十一日亥时，享年七十有八；与赠文林郎慎斋公合葬有日矣。廷兰，余及门；以行状乞铭。

　　先是道光乙未，廷兰秋试报罢，渡海遭飓风，舟没而复起，飘荡十昼夜抵安南。当其死生悬于须臾之交，富贵、功名、妻孥之念尽捐，惟叫号无以报母氏。既归，拜太孺人于堂下，惊定如同再世。夫人穷则呼父母，及安常履顺，则或忘之矣。廷兰自安南归，甫于丁酉领乡荐，未及第而太孺人谢世矣；宜其状太儒人之行抱昊天罔极之痛也！

　　廷兰之状曰：『吾母十七归吾父。丈夫子五人：长廷嘉，先卒；娶吕氏，生继英。次廷缘，娶吴氏，生继璜、继玱。次廷芝，娶陈氏，生继搏、继升、继蔚、继才。次即廷兰，娶许氏，生继蜚。季廷扬，娶欧氏，生继庆、继善。女子二：一适叶氏，一适翁氏。吾母育五子、二女，抚十一孙，劬劳极矣；廷兰述之心悲也』！再则曰：『吾母孝顺勤俭，所以佐吾父事吾王母者，廷兰不能悉状也；吾师代为润色焉』！余持其状谓之曰：『太孺人行之传不传，不在于状也』。

　　澎湖居台阳、鹭门之间，民不耕田，即业操舟、捕鱼，诗书弦诵之声不闻。间有力学者，文艺亦不能与内地才华之士并；况其下焉者乎！今生品学为台澎人士之冠，则太孺人遵慎斋公之遗训，所以督教者可知也。欧母之传也，以文忠公畜道德而能文也；无文忠公，后世不传其画荻之事也。太孺人之传，是在生矣。余昔赠生越南杂着序矣，勖生富文章、励介节；生果始终如余之所期，则太儒人传矣。生欲传母，慎忽忘沧溟遇险时也！

　　铭曰：澎岛矗矗立海洋，蔡生祖居水一方。家有慈母贤且良，代夫教子有义方。子能克家家之祥，席珍抱璞观国光，于以志之赋短章。  
　 
台湾关系文献集零十一

　　台湾之狱

　　台湾之狱夏燮

　　道光二十一二年间，英夷舟过闽洋，屡犯福建之台湾，皆败焉。初，英人修粤东烧烟之怨，数以舟师分寇闽、浙间；时任福建总兵官逵洪阿、台湾兵备道姚莹先后调集官兵乡团，防其内窜。值定海、厦门相继告陷，遂窥台湾。二十一年秋八月，有夷舟驶进鸡笼口，对二沙湾之炮台开炮攻击；镇、道督师抵御，亦开炮相持。适副将邱镇功手发一炮正中夷舟，折其桅索；夷舟仓皇退出口门，冲礁立碎，纷纷落水死者无数。我师乘机亟进，生擒黑夷百余名并刀仗、衣甲及夷图、夷书等件。奏闻，奉旨嘉奖。九月，夷舟复犯鸡笼，毁我兵房，率众登岸；我师自炮台伏兵邀击，轰毙多名。久之，始退。二十二年壬寅春正月，夷舟三犯大安港；见我军防守严密，不得进。越日，有三桅大船拖带杉板游奕于大安港外，遥见我军旗帜。捩舵北驶。于是镇、道等谋以计诱入口内擒之，密饬所募渔船之粤人与夷船上广东汉奸操土音，请任向导，诱之自土地公港进口，为暗礁所击搁浅中流；官兵、乡勇乘危邀击，遂俘其众，生擒白夷十八人、红夷一人、黑夷三十人、粤东汉奸五人。由五百里捷闻，奉上谕：『览奏欣悦，大快人心。该夷上年窥伺台湾，业被惩创，复敢前来滋扰；达洪阿、姚莹以计诱令夷船搁浅，破舟斩馘，大扬国威，实属智勇兼施，不负委任。允宜特沛殊恩，以嘉懋绩。达洪阿着加太子太保衔，姚莹着加二品顶戴。钦此』。先是，鸡笼之捷，俘夷讯供并所获夷图、夷译奏奉上谕：『览奏均悉。昨据奏逆夷复犯台港，经该总兵等生擒夷人、汉奸多名；该逆夷中必有洞悉夷情之人，究竟该国地方周围几许？所属国共有若干？其最为强大、不受该国统束者共有若干人？英吉利至回疆各部有无旱路可通？平素有无往来？俄罗斯是否接壤、有无贸易相通？此次遣来各伪官，是否授自国王？抑由带兵之人派调？着达洪阿等逐层密讯，译取明确供词，据实具奏；毋任讳匿。钦此』。维时擒获监禁之红、白夷中有红夷头自颠林、伙长律比及汉奸黄舟、郑阿二等皆粗晓文字，颠林素工绘事，黄舟兼通译语；使通事往来传说，以广东土音翻译出之。其颠林所绘之图，复令律比从旁参校；爰撰为「英吉利图说」，译呈御览。是役也，正值定海陷后，逆夷扰及浙东之时；奉旨讯取夷供，又所获多镇海、宁波营中之物，奉朱批：『逆船必系由浙而来，饬即从严根究』。果据夷人、汉奸供称：『濮鼎查在定海遣夷日颠林、汉奸黄舟等以重资来台窥探，欲行勾结；寻即被获』等语。寻奉六百里廷寄：『台湾为闽海要区，向系该逆垂涎之地。此次驶入逆船，复经该总兵等歼剿；难保无匪徒闯入，冀图报复。现据奕山等奏：「逆夷有遣人回国添调兵船，于明春滋扰台湾」之语；该总兵等于一切堵剿机宜，自必先事预筹妥洽。现在情形若何？有无续来滋扰？万一该逆大队复来，该处驻守弁兵及招募义勇是否足资抵御？其如何定谋决策、层层布置、可操必胜之券？着达洪阿等会同王得禄悉心定议，一并会衔具奏。并着怡良等密速确探现在情形，据实奏闻；毋再迟延』等因，钦此。时提臣王得禄业在澎湖病故，而怡良方授闽浙总督，厦门甫经收复，而该逆大帮近在鼓浪屿，惧其窥台不得逞，则仍将弃疾于厦；一闻粤东咨会之来，辄欲从权羁縻。旧制：台湾归闽省管辖，以远在海外，特加兵备道三品衔，得与镇臣专折奏事。鸡笼之捷，飞章入告，陈明事关隔海，恐由督臣转奏、稽滞军情，未便固执；然犹照常驿递，不敢传递以闻。比奉朱谕：『嗣后有攻剿夷匪折件，由五百里奏报。如大获胜仗，即由六百里奏报』。于是大安之捷，遵旨由五百里驰奏；而嗣此关涉夷务之奏报，驿递入都，疾置相望。闽督既憾功不自己出，又以夷人性好报复，亟致书沮之；而镇、道业已得旨讯供，澈底根办。不数月，夷匪犯江；白门抚事之局成，而镇、道冒功之狱起矣。

　　方英人之内犯也，其大帮船只皆在鼓浪屿口，意欲兼踞台、厦二港以通粤、浙之路。于是镇、道于「筹办堵剿」议中奏称：『现在夷囚监禁在郡一百六十余名，解省既有不可，久禁亦非善计；甫经奏请训示，未奉批回。倘大帮猝至，惟有先行正法以除内患』。报可。一时风闻至厦，鼓浪夷酋不胜其愤，虚声恫喝；又胁令厦门郊商寄信入台，「谓将称兵大举，劫取俘囚以逞报复」。闽督闻之惧，亟令泉州知府飞函转达，属将所获之夷人、汉奸悉数解至内地；欲以市德于夷而纾其祸。镇、道相与谋曰：『大府之意，殆欲藉以退鼓浪屿之兵，适足为该夷所绐耳。今察看该夷，其势甚锐而其志益骄，方视厦门如囊中物；又安肯以此百余不甚爱惜之累囚，而自弃其必争之地哉！地不可反而先示之以弱，不如杀之』！遂以五月提取讯供，除颠林等九人及黄、张二汉奸奉旨禁锢外，余悉斩之。于是鼓浪夷酋闻而切齿，因遍张伪示，传播厦门，誓将甘心于镇、道；闽督愈惧。是年秋，白门议款，准在福州、厦门通商，爰飞檄台中镇、道释其余俘。时夷酋又虑事有反复，更遣夷官身自渡台请之；镇、道以事关就抚之后，又见夷情恭顺，许即遣员护送至厦。凡夷目颠林、律比等九名、散夷二十五名自台起解；行至澎湖，守风兼旬；到厦稍迟，讹言四起。因之，鼓浪夷酋横加诬谤：以为台中两次俘获，均系遭风难夷；而镇、道乘危徼功，心所不服。又以台、厦二港相距甚近，非谋逐镇、道不足以逞其欲。乃诡词愬于江、浙、闽、粤四省之大吏，胁令上闻，欲以此抵镇、道罪。一时诸大吏怵于夷威，又虑兵端再启，各据夷人递词奏请钦派重臣谳其狱；遂奉旨「交闽浙总督怡良渡台查办」。并奉廷寄：『倘此案稍有隐饰、不肯破除情面，以致朕赏罚不公不明，又误抚夷之局，将来朕别经察出，试问怡良当得何罪？凛之、慎之！钦此』。制府既奉明谕，不欲误抚夷之局，正欲从权完案；而台中士民无肯为夷人作证者。制府方欲据风闻定谳，适有在台候委之间员素与镇、道有隙，又欲藉以干宪媚夷，自愿呈递清折，认明干证，狱词遂具；一时公论冤之。方制府之渡台也，正欲传旨逮问，而郡中兵民见其驺从前导，相与喧哄不已。次日，复人持香一炷赴愬行营；经镇、道拊循遣散。续据全台士民远近奔赴，合词申理；制府惧激变，身坐堂皇，受其词直而遣之。然已胸有成竹，遂以踰年正月宣传上意，迫令镇、道具供，以两次夷船之破，一系遭风击碎、一系遭风搁沈，实无兵勇接仗之事据以奏闻；又称『此事在未经就抚以前，各视其力之所能，为该镇、道志切同仇，理直气壮，即办理过当，尚属激于义愤；惟一意铺张，致为借口指摘，咎有应得。达洪阿、姚莹不敢坚执前情，呈递亲供，求为奏明治罪』等因。奉旨：『逮镇、道入都，交刑部会同军机大臣讯结议拟』。奏闻，奉上谕：『该革员等呈递亲供，朕详加披阅，达洪阿等原奏仅据各属文武、士民禀报，并未亲自访察，率行入奏；有应得之罪。姑念在台有年，于该处南、北两路匪徒迭次滋扰，均能迅速蒇事，不烦内地兵丁；尚有微劳足录。达洪阿、姚莹着加恩免其治罪。业已革职，应毋庸议。钦此』。按此次该夷递词申理，意在逐镇、道以快其私，非徒为正法之夷人报仇也。在未奉查办之先，见夷人遍张伪示，镇、道照录上闻；并致书闽督，谓『夷情诡诈多端，难以理喻；又未可遽以镇、道之故致碍全局，复启兵端。惟有仰乞据情代请，先将镇、道撤回候旨，一面善与之言，不失天朝之体；而彼一旦去其所忌，似亦无所借口』。惜闽督不能先事预筹；及衅之既作，又欲以私憾构成其罪！幸圣明用意深厚，洞悉前情；惟始终不欲误抚夷之局，故仅示薄谴完案。迨今上御极，颁示誊黄，特为二臣湔雪；其论遂定。厥后二臣先后起用，卒荷两朝宽大之恩云。

　　台湾之狱，外则耆相主之、内则穆相主之；怡制使之查办此案，竟以「莫须有」三字定谳，固由忮功，亦奉政府枋臣指授也。当日置镇、道于劾典，辄以「恐误抚夷之局」一语，奉为金针。岂知成庙深识时事之艰，不欲诿过于臣下；而今上在青宫之日，已微窥其不得已之苦衷。故于三十年驱逐洋艘之后，始将前后议抚诸臣明正其罪；又于林文忠外，更平反闽中镇、道一案：颁示誊黄，布告天下，谓『穆彰阿倾排异己，如达洪阿、姚莹之尽忠尽力，有碍于己，必欲陷之』。于是此案之是非、得失，遂为千秋定谳矣。自庚子、辛丑以来，四省调防，悉索不给；惟闽之台湾、苏之崇明孤悬海外，而官绅一气，均能自为堵御，不烦内地一兵一矢。崇明风气刚劲，绅民同心僇力，有备无患；具见裕帅二十一年章奏中。若台湾两次战功，皆有奏报之确据；徒以斩戮夷囚，遂生事后波澜。在该夷讳败夸强，曾何足责！而怡督昔抚粤东，不附和议；一旦升任闽浙，惩厦门之前车，苶然自丧其生平而不顾，袒夷抑民，因而归其罪于官。在镇、道过则归己，固臣子之本分；乃至并当日保奏议叙之官绅一概撤销，亦已过矣！

　　附录

　　姚兵备莹上闽督论斩夷囚书（见「东溟后集」

　　差回，奉到二月二十四日书，系念台疆，示以持守之大猷，不在争锋于海上；乃金右之论。惟逆夷犯顺，于今三载；恶贯满盈，神人共愤！某未娴军旅，勉力从戎。幸蒙圣训指示机宜，未致贻误！乃荷天恩迭被，迥异寻常，曷胜皇悚！所有办理情形，具详公牍；谅邀垂鉴。昨又奉旨复夷供，已连日督同府、厅再加研讯，具得其情；仅会同达镇军据实覆奏，并绘图说进呈。□意夷虽强，本亦乌合各岛黑夷而来。与我争利者，红、白夷也；其人少，每船仅数十人。余皆黑夷，愚蠢无知；惟仰食于红、白夷，工资口粮，所费甚巨。今闭市久，夷之钱粮无所出，其所丧失亦复不少。夷以货财为命，尔年以来，货皆贱价私售，折耗赀本不可胜计，情势亦必中绌；则求通市之心，自必益亟。特狡诈性成，乃更扬为大言云云。复以大兵前来，水陆并进，胁令闽人在番贸易者为之致书厦门郊行以绐我，复择富饶之区沿途骚扰以胁我。凡此，无非急求所欲耳。且闻夷人孟加剌地方，屡为东印度旁国所败，虏其将士、妇女千余；夷必回兵往援。若我更坚持三月，夷将内溃。惟诸将迭经挫恤之后，怵于夷威，未知能计及此否？台湾前获夷犯，已遵旨分别留禁、正法。泉州沈守两次来函，深以夷人性好报复为言。尝熟思之，夷性畏强欺弱，我擒其人久而不杀，彼以我为惧彼；是明示之弱也。沈守又以舟山、厦门失守，为夷人报复之证。试思夷初至舟山，非有所仇也；近至上海，又岂有仇乎（此书在壬寅五月，正上海失守之时）？逆夷垂涎台港已久，即不杀夷囚，彼亦可以破舟、丧赀索偿于我；前所斩溺之夷，尤不可为报复之词也。不杀徒自示弱，杀之犹可壮我士卒之气。惟当安抚人心，益修守备，严拏奸民，尽心力而无懈耳。两军对仗，势必交锋；非我杀贼，即贼杀我！乃先存畏彼报复之见，何以鼓厉士卒乎？愚昧之见，伏祈训示！

　　又奉逮入都上浙抚刘韵珂书

　　某与达镇军以擒斩夷俘，为夷酋谲愬。大帅相继纠弹，更有摭拾浮言为夷之助者；致干震怒，逮问入都。既负圣明特贲之恩，又辜上台知荐之德；皇悚难言！即当赴省，候文就道；不得面辞，歉仄尤深！在泉州，承明谕：原奏未尝不是；惟斩夷太急！再逾两月，则抚议成，而事可免。又谓：镇、道此行，非辱甚矣！大君子持论之允也。顾一得之愚，尚有未白于左右者。今当远违，率敢布其区区，幸垂察焉！今局外浮言，不察情事；言镇、道冒功，上干天听。夫冒功者，必掩人之善以为己美；未有称举众善，而以为冒功者也。鸡笼之地，距郡程十日；大安稍近，程亦五日：皆在台之北境。两次擒夷，均非镇、道身在行间，惟据文武、士民禀报之词耳。自古军中验功，皆冯俘馘、旗帜、铠仗，有则行赏，故人人用命；非如狱吏以摘奸发伏为能。是以周师耀武，史有漂杵之文；项羽自刎，汉有五侯之赏：所谓「兵贵虚声，宽则得众」也。鸡笼之破夷舟虽似冲礁，大安之破夷舟虽云搁浅；然台中擐甲之士不懈于登陴、好义之民咸奋于杀敌，乘危取乱，未失机宜。夷舟前后五犯台洋，草鸟贼船勾结于外，逆匪巨盗乘机数乱于内；卒得保守岩疆、危而获安，未烦内地一兵一矢者，皆赖文武士民之力也。第无以鼓舞而驱策之，焉能致此哉！况当日各路禀报皆称接仗计诱，所献夷囚、炮械、衣甲、图书既验属实，复有绿营旗帜、军衣、刀仗、浙抚营官印文、火药、道里数册，实系骚扰内地之兵船。其时夷焰方张，蹂躏数省，荼毒我民人、戕害我大将，朝廷屡有「专征」之命，阃外曾无告捷之师；宵旰忧勤，忠良切齿。郡中得破舟擒夷之报，咸额手称庆；谓「海若效灵，助我文武士民歼兹丑类！亟当飞章入告，上慰九重焦愤之怀，且以张我三军挫夷锐气」。在事文武，方赏劳之不暇，岂为镇、道不在行间、功不出己，遂贬损其词哉！镇、道原奏皆据禀报汇叙，未言镇、道自为；即文武原报亦未没士民所获，士民亦未控文武攘其功者。怡宪渡台，逮问镇、道，成算早定；一时郡兵不服，其势汹汹。镇军惧变，亲自拊循慰谕，乃散。翌日，犹人持一炷香，赴钦使行营泣愬；而全台士民远近奔赴，佥具呈为镇、道申理者，皆未邀夷案议叙之人也。虽宪批不准，然皆已受其词在案可稽；则镇、道非有冒功之心明矣。鸡笼夷舟到口三日后乃开炮，我兵亦开炮相持；大安夷舟实为渔人所误搁浅，兵民因而乘之。当日陈词，初非臆逆。讵逆夷就抚后，追恨台湾擒斩其人，遍张伪示，以为中华之辱莫甚于此；计逐镇、道，以快其私。大帅相继纠参，而台湾冒功之狱成矣。在诸臣创巨痛深，以为甫得休息，窃惧再启兵戎；谋国之意，夫岂有他！正月二十五日，钦使渡台至郡；二十六日，传旨逮问，以所访闻，令镇、道具词。某与镇军熟计，夷人强梁反复，今一切已权宜区处；肤愬之词，非口舌所能折服。镇、道不去而夷或至，必不能听其所为；夷或别有要求，又烦圣廑：大局诚不可不顾也。且愬出夷人，若以为诬，夷必不肯服；镇、道天朝大臣，不能与夷对质辱国。诸文武即不以为功，岂可更使获咎，失忠义之心；唯有镇、道引咎而已。盖未抚以前，道在扬威厉士；既抚以后，道在息事安民。镇、道受恩深重，事有乖违，无所逃罪；理则然也。且上年十二月初三日镇、道见夷伪示，即照录具奏，自请撤回查办；其折在口守风。闻钦使已旨渡台，乃追回钞呈怡宪舟次；缮折犹存。今以罪去，诚乃本怀；将来入都，亦必如前请罪，以完夷案。惟大君子有知己之感，区区微忱，不敢怀匿而去；幸维亮察之！  
　 
台湾关系文献集零十二

　　鸦片战争闽省军需请销案两件

　　闽浙总督刘韵珂等奏折（移会抄件）

　　户部「为内阁抄出署闽浙总督刘鸿翱等奏」移会

　　闽浙总督刘韵珂等奏折（移会抄件）

　　闽浙总督臣刘韵珂、福建巡抚臣刘鸿翱跪奏：为闽省内地军需现已核定请销银数，拟分四起造报；恭折具奏，仰祈圣鉴事。

　　窃照道光二十年六月间■〈口英〉夷闯入厦港滋扰，旋即窜据定海，嗣又至厦伤害官兵。闽省枕山面海，各厅、县口岸林立，袤延二千余里；又有孤悬海外之台湾、澎湖，四面环海之厦门、金门、铜山、南澳、海坛等处及沿海各要口，无一不关紧要，皆须筹备防剿。当经前督臣邓廷桢等调拨官兵、雇募水勇壮勇，添备军械，在各要隘分布备御。省会设立筹备总局，泉州设立军务分局，凡兵勇雇价、盐粮、赏恤各银两、租房搭寮各价值以及抬运军装、火药、硝磺、铅弹、粮饷等夫价，均由各局及经由各属分别支应；复于沿途添设腰站，以递文报。嗣该夷在粤屡肆桀骜，闽省相距咫尺，复添调官员并添雇乡勇、水勇以备攻击，计逾二万余名。至二十一年二月间，前督臣颜伯焘赴厦设立大营，筹办战守机宜；置备拦江木排竹篾，修葺城垣、桥道、炮台、寨堡。火攻则购买渔船、柴草；陆攻则淘挖濠沟，制备钉桶、钉板、石基、土墙、篾篓、麻袋等物；水攻则雇买船只，改造巡船、战舰，添铸大炮、抬枪、军器；及制备兵勇号衣、旗帜等件。凡因时制宜、预行筹备之项，不一而足。情形既与陆路用兵不同，所备事宜及所用器物亦与陆路军需项目各异。用款纷烦，例难核裁。内有先经奏明办理者，亦有事属急需而琐屑杂冗、不能逐一具奏、随时酌量备应者；当将办理缘由，奏奉饬部核覆。至是年七月间，逆船窜入厦港，大肆猖獗，占据口岸；大营移驻泉州，添补本省及江西省官兵协剿。嗣江西兵二千名调赴浙江，闽省广招水陆壮勇民兵随同官兵剿捕；在泉州设立粮台，省会筹备局亦改为军需总局。各项支用，愈形烦杂。并将附近省垣并泉、厦、漳各要口海港分别委员购船载石填塞，以杜夷船窜入。后又因兵勇云集、粮食不敷，复飞咨江西省代买兵糈一万二千石分起解闽，并饬各属暨招商碾购米榖接济，以安人心。计闽自用兵之日起、至撤兵之日止，历时两载有余，沿海各处在在戒严，为日既久，地势又复绵长，用款极为烦巨。先于二十一年六月间奏〔请〕借拨，钦奉旨作正开销，动支藩库银一十万两。二十一年三月、七月，三次奏准拨银四百四十万两；内由部截留一百万两，又实拨银三百四十万两。旋因台湾需银应用，由该镇、道奏拨银五十万两。统计闽省军需共拨银四百万两。除江西省代买米石需用脚价等项由该省在部拨解闽省军需银内扣除咨部请销银三万五千七百七十七两五钱一分二厘，又先后奏明转解台湾、澎湖连台湾镇、道请拨共银九十一万五千两，又洋番三千元——合银二千一百五十七两五钱四分应俟册报到日另行核办外，计闽省内地实收银三百四万七千六十四两九钱四分八厘；此外，尚有应粜变各属动碾仓榖并采买米石以及应行变价之船料等项约估银五万七千两：统共银三百一十万四千零六十四两九钱四分八厘，均在藩库，随时解赴各道、府、大营粮台转发各处领用。自■〈口英〉夷就抚、大营裁撤后，省局既有报销总局、粮台改为泉州分局，将应销及续增款目奏咨在案。嗣泉、厦支应各处造报销支册据，该分局陆续催齐，又奏明将分局卷宗文案提归省会总局汇办在案。

　　臣等伏查此次军务水陆皆严，较之从前台湾逆案仅于陆路用兵者，情事迥殊。当军兴之时，前督臣等暨在局各司道督饬在局各委员于支发各款，已无不格外撙节。兹值报销之际，尤须参酌例案立定范围，认其稽核；将实在应用者声请开销，可节省者分别删减：庶足以杜浮糜而慎度支。臣等督同司道，先将各属送到销册从严驳删；迨各属遵驳另行改送，复与司道按其海口之大小、驿路之长短、差务之烦简，逐一详加厘剔。内如雇募乡勇、水勇、民兵一项，各属因事起仓猝、地方紧要，不得不招募防堵；而彼时人心震慑、纷纷窜避、应募不前，不得不厚给雇价以便招徕而资堵御。故每名或日给钱数百文，或日给银数钱；其队目复加倍给发，资其出力：均系实在情形。但为数较多，自应核实删减。兹据乡勇兵民概准日销工食银一钱、水勇日销银二钱，队目亦一概不准加增，仍分别给以衣旗，其所制住宿账房价银同核减前项工食悉行删除，计共删银四万三千二百余两。又各属添设正、腰站递夫赍送往来文报一款，查台逆林爽文案内冲途各县各正站添设递夫六十名、腰站添设递夫三十名稍简，各站每正站添设递夫三十名、腰站十五名；蔡牵、张丙各案内俱照林逆成案，减半添设。此次■〈口英〉夷滋事，蔓延数省，往来文报急如星火，尤关紧要。各属或照林逆成案名数添设，或于中间酌量加添短站、另设递夫十余名至数名不等，造册请销；虽均系实用之项，惟用款较多，必应力从节省。现在酌拟：前项递夫，不但不准援照林逆成案办理，并不准照张丙减半之案造报，应张丙案内减半名数再减一半报销。其短站夫一项，每站均不得过三名，以示限制。此外，概行核删：计共删银十三万三千四百余两、米一万六千六百余石。又各驿雇养里夫在站抬送军饷、器械等物一款，查此次■〈口英〉夷滋扰，沿海各厅、县调拨官弁兵丁、雇募乡勇水勇，撤而复调、散而复雇；解运饷银、米石、军装、火药、铅弹、硝磺以及采买各项物料过境，径由各属应付差务，殆无虚日。若非雇养里夫伺候，势必临期贻误，故地方官每站养夫自八、九名至五、六名不等。兹各属将所用雇价、口粮按名造销，事均属实。但为数大多，未便照准。现亦按地方之冲僻，逐加驳减；或以五成、或以四成分别核销，其余概行节删：计共删银一十七万二千六百余两、米三万一千余石。计三款共删银三十四万九千二百余两、米四万七千八百余石，均于承办官名下着追捐办、不准请销，以节糜费。又闽省添铸铜铁炮位，奏明由宝福局提铜煎炼，并购买荒铁在福州、漳州、厦门等处分厂铸造。内福州、漳州等厂所铸各炮，应按照炮身轻重，将工料核实造销。其厦门，于设厂后铸□铜铁炮三十三位；正在接续鼓铸，突被■〈口英〉夷攻占，所铸各炮及存厂各物料均被抢失。所需各项料价，另行分别删减造报。□□福、漳各厂铸炮之案分为两册，以清眉目。又前督臣颜伯焘等先后调拨水师各营战舰并饬属及各委员在各港澳购买商船驾赴泉局筹备攻剿，及厦门失守，各船被夷炮攻击，多已焚毁；间有余存，亦因久泊海港、雨淋日晒、潮水冲击，破损不堪，难以修葺。除现在省厂新造各船系奏明动支捐输银款办理、应剔除另行报销外，所有原动军需本款修理营艘同购买商船用过工料价银均系实需之款，应一律核实造报，仍将所存破损船只变价解司凑用。以上各款连其余备办支应各项，臣等与司道一一切实勾稽，俱不准各属执「实用实销」之说，任意造报；即有与定例相侔以及成案准销之款，臣等亦皆力从饰啬、损之又损，以期于军务减一项支销、国家即省一分经费。现在各项支用银数，均已按款查明；统计内地各营属并省、泉两局、大营粮台以及分局同厦营务处支发各项，实共应请销银三百七万二千九百三十三两二钱二分，均系屡经核减，万难再减之项，并无丝毫浮冒。拟分四起挨次题销，以清款目。据福建藩司徐继畬、□□裕康□□□粮道尚政本、盐法道武棠开具何起应行造销、何项□□，会□请奏前来。臣等谨合词恭折具奏，并缮清单，敬呈御览。伏乞皇上圣鉴，敕部查照施行！

　　再，历次请拨银两除支用之外，核计尚有盈余；请俟应行变价各项定案后，于第四起题销案内声请报拨。合并陈明。谨奏。

　　户部「为内阁抄出署闽浙总督刘鸿翱等奏」移会

　　户部为钦奉事。

　　派办军需处案呈，内阁抄出署闽浙总督刘鸿翱等将省城军需局并泉州粮台裁撤、均改为报销局及续增军需各款开单具奏一折，道光二十三年二月二十三日奉朱批：『该部知道。钦此』。钦遵于本月二十六日抄出到部。相应恭录朱批、抄录原奏，移会稽察房可也。须至移会者。计单一纸。

　　右移会稽察房。

　　道光二十三年三月初八日。

　　署理闽浙总督臣刘鸿翱、护理福建巡抚臣曾望颜跪奏：为■〈口英〉夷业已就抚，请将省城军需局改为报销局并裁撤泉州粮台改为报销分局及续增军需各款，自应恭折具奏，仰祈圣鉴事。

　　窃照道光二十年六月■〈口英〉夷闯入厦港滋扰，旋分〔犯〕浙、粤。闽省滨海各县口岸林立，又有孤悬海外之台湾、澎湖，四面环海之厦门、金门、铜山、南澳、海坛等处，均关紧要；先后调兵募勇，协力防剿。经前督臣颜伯焘会报陈奏，在于省城设立筹备军需总局、泉州设立支应军务局，委员专司其事并条议军需款目。嗣二十一年七月夷复窜入厦港，各处海口添调兵勇，加倍严防；续经臣刘鸿翱暨前督臣颜伯焘先后奏明，在于泉州设立大营粮台，派委大员支应领解各在案。

　　兹查■〈口英〉夷业已就抚，闽省调防兵勇业经前督臣怡良会折奏明陆续撤退；虽近省各海口尚酌派弁兵驻守，系由省标暨闽安水师营遵派，为数无多。所有泉州大营粮台应请裁撤，改为报销分局；并将省城军需局改为报销总局。凡在泉、厦支应一切军需银两，即责成该粮台及营务处原经手之员循照例案，核实造报。福州省城及内地各府所属支应军需，均责成各该府督饬经手之员核实造册报销，统送省局汇总办理。惟是军兴以来业已两载有余，为时既久，动费浩繁；兼之款目纠纷，勾稽不易。所有内地九府二州属送省造销事件，应请分为三路：如福州、兴化、延平、建宁、邵武等府属作为上路，泉州粮台及该府所属作为中路，漳州、汀州、福宁、永春、龙岩等府州属作为下路；每路各酌派谙练委员二人分辨，俾得迅速蒇事。查原派军需局委员系署布经历萧澈、候补布都事姚丙荣、布库大使周汝翼、候补府经历王学锦、试用县丞娄浩，并委署福州府知府史致蕃总理其事。除王学锦已委署泉上县丞外，其余四员应仍派在局分办；尚不敷二员，查有试用按照磨沈宝梓、从九品陆如琨堪以添派。据省会总局司道会详，并声明此次办理军务先后情形不同，其中例所不载而事所必须者正复不少，前于奏明条款之外复有续增条目；一并开单呈请奏咨前来。臣等复遂款确核无异。除分咨户、兵、工三部查照外，谨合词恭折具奏，并缮清单，恭呈御览。伏乞皇上圣鉴，敕部立案施行。

　　再，台湾府属远隔重洋，该处兵勇曾否全行撤退？动用经费银两，应俟造报销册到省，再行饬发省局办理，合并声明。谨奏。  
　 
　　送黎召民观察台湾序

　　送黎召民观察台湾序陈璞

　　台湾，闽海之大岛也，前明谓之北港。我朝得之，始立郡县，以兵备道一员统焉。于是刑名、钱榖、学校、关税诸大政皆摄于道，故台湾道之任綦重；又令事有缓急，得专折入奏，以隆其枢。诚以地悬海外，不如是不足以镇抚而奠守之。由是膺是选者，大吏不能不慎择审取，而后俾以是职。我友黎君召民，由礼部出守南安；以孤城拒剧贼数万，城卒完。擢观察摄藩篆，措理裕如。旋奉太夫人讳，家居已三年矣。江右抚军思其才，驰书促起之。服阕将行，而闽抚飞章乞调君赴闽。以台湾要地，非君不可，得旨允许；君于是乃移江右之辙而东之。里中知好，集大通寺为祖道。酒半，君顾余曰：『别矣，子无言乎』？余维君英俊之器、卓越之识，区区台湾一岛，莅之无不足者。且大吏舍闽之僚属不以举，越境而乞君；其亦慎择审取，久而后得君，固知君矣。以余谫陋，又何言可以益君！顾余有素蓄于中者未尝言，请藉君之行而一发之。

　　台湾者，南洋诸岛之一耳。其南有吕宋岛，又南有大小十余岛。又南有大岛曰西里百，西南则三小岛曰苏禄；苏禄西南曰婆罗州，又大岛也。又南东曰葛罗巴岛，西曰苏门答腊岛；两大岛中束是为海峡，西人入中国必取道此。自苏门答腊岛之北，越港又有岛曰息力；其岛北连暹罗，长若人臂，粤人所称新嘉坡者也。凡此诸岛，其大者广袤与台湾等；诸岛相距里道远近，亦与厦门之距台湾等。台湾，我中国既得而有之，以设官置守矣；诸岛独不得而有，举以与西人，岂不惜哉！考唐、宋、元、明之世，诸岛皆尝入贡中国，且有列为藩封者。至明中叶之后，西人以次袭夺，而不国不知与之争，委而弃之，等之瓯脱；遂使西人得以役其酋长、收其货利，聚粮造兵，实迫处此；至今为中国患。吁！可慨矣。夫前明武略之不足，天启而后，即台湾亦弃诸红毛，无足怪者。若我朝圣武开国之始，台湾即为内地。使由此推之，视诸岛一如台湾，求如君者十数辈分置各大岛中以环卫中国，将西人失其东道，何敢狡然思逞；更制其所欲，必且俯首帖耳，乞为臣仆。余故以为攘外雪耻，计无踰此者。今闻诸岛闽、粤人居之者众矣；台湾与诸岛声息相通，可以规其形势、度其时事，以察余言之可行与否。在此行也，君其亦有意乎！乃书之以为别。  
　 
台湾关系文献集零十四

　　岑襄勤公奏稿选录岑毓英

　　谢调福建巡抚恩折（光绪七年五月初六日）

　　酌带官兵赴闽筹办海防折（同日）

　　调文员赴闽差遣片（同日）

　　起程赴闽折（五月十三日）

　　黔铸炸炮带往福州片（同日）

　　抵闽接印谢恩折（七月初七日）

　　会商台湾防务大概情形折（七月二十四日）

　　台湾绿营升调等事咨商总督办理片（同日）

　　渡海行抵台湾府城日期片（八月初十日）

　　台湾等处飓风大雨片（八月二十九日）

　　行抵基隆日间内渡片（同日）

　　渡台查明情形会筹防务折（九月二十六日）

　　兴修大甲溪河堤片（同日）

　　请将「琛航」、「永保」轮船二号轮流渡台片（同日）

　　赈济澎湖饥民片（十月十三日）

　　台澎各营裁兵余米变价留作台防经费折（十一月初四日）

　　再行渡台片（同日）

　　到台筹办开山抚番等事片（十二月十八日）

　　赈济嘉、彰两属灾民片（十二月二十日）

　　宜兰县节妇林庄氏等请旌折（同日）

　　嘉义县土匪庄芋等滋事情形片（光绪八年正月二十六日）

　　蔡标带黔军回伍片（二月二十二日）

　　攻克嘉义土匪庄芋等巢购拿匪首片（三月初六日）

　　黔军起程回黔片（五月二十二日）

　　谢署云贵总督恩折（五月二十四日）

　　调闽差遣各员饬回原省原籍片（同日）

　　黔军全数回黔片（同日）

　　修理大甲溪及基隆营碉报销片（五月二十九日）

　　由黔运闽炸炮仍存台备用片（同日）

　　在台瘴故游击牛世清等请恤片（同日）

　　筹解黔饷片（同日）

　　交卸福建抚篆起程赴滇日期折（六月初一日）

　　谢调福建巡抚恩折（光绪七年五月初六日）

　　奏为叩谢天恩，恭折仰祈圣鉴事。

　　光绪七年四月二十五日，承准军机大臣字寄：『光绪七年四月初八日，内阁奉上谕：「岑毓英着调补福建巡抚，贵州巡抚着勒方锜调补。岑毓英着即赴新任，勒方锜俟岑毓英到后再行赴任；均毋庸来京请训。勒方锜未到任以前，贵州巡抚着林肇元护理。钦此」』。当即恭设香案，望阙叩头谢恩讫。

　　伏念臣学术粗庸，性情疏直。昔治兵于滇土，略知御乱之方；今待罪于黔疆，未布惠民之政：无裨边徼，有愧神明。兹复渥荷隆施，量移内地；深虞短绠，莫答恩纶。查福建为海疆冲要之区，台湾兼整理番民之责，安内先修吏事，攘外宜察洋情；厥任匪轻，如臣何补！惟有懔遵训谕，迅效驰驱。读地理家形势之书，贵定谋于未雨；当天下事艰难之会，敢亏力于为山！

　　除俟交代清楚另行奏报起程外，所有微臣感激下忱，谨缮折叩谢天恩，伏乞皇太后、皇上圣鉴！谨奏。

　　酌带官兵赴闽筹办海防折（同日）

　　奏为遵旨赴闽筹办海防，拟由黔酌带官兵，以资遣用；恭折由驿驰奏，仰祈圣鉴事。

　　窃臣于光绪七年四月二十五日钦奉谕旨调补福建巡抚，当即恭折叩谢天恩，专弁领赍北上。同日，又承准军机大臣字寄：『四月初八日奉上谕：「台湾为南洋门户，防务紧要。日本前议琉球一案，未允所请，该使臣悻悻而去，难保不藉端生衅；自应思患豫防，严行戒备。岑毓英久历戎行，谙习兵事；即着责成该抚将台湾防务悉心规画，与何璟会商布置，务期有备无患。其「开山抚番」未尽事宜，亦当体察情形，次第经理，以为久远之计。该抚当随时前往该郡履勘巡阅，实事求是，认真整顿；用副委任。遇有紧要事件，即由该抚亲往督办。至福建沿海防务，并着该督、抚妥筹办理，毋稍疏懈」』等因，钦此。仰见圣谟深远，训诲周详。臣跪读之余，莫名钦服！

　　伏念闽疆重地，防务孔殷；臣猥以衰庸，深虞陨越。惟有竭尽心力，不敢卤莽，亦不敢因循。拟即起程迅到新任，即往台湾查看情形，将沿海防务及「开山抚番」事宜与督臣何璟和衷商酌，尽心布置，以纾宸虑。惟日本国使臣既悻悻而去，诚如圣明洞鉴，难保不藉端生衅，亟宜思患豫防。夫用兵之道，必使将识兵心、兵识将意，如身之使臂、臂之使指，方能运掉自如。臣初到闽疆，将弁优劣遽难周知；诚恐仓猝之际，用人不当，致误机宜。再四思维，不得不酌带随员、亲兵，以备缓急。查黔省额设马、步战兵一万六千六百六十二名、守兵一万六千四百九十二名——通共三万三千一百五十四名外，屯兵八千九百三十九名。臣前以各勇营改补马步战兵作为练军，并将守兵照额挑补；训练年余，技艺颇熟；各衙屯兵，亦经委员整顿。臣与护抚臣林肇元会商，现在黔省地方乂安，兵多饟绌，堪以抽带；臣拟于练军之安义、松桃等营内挑选精锐二千名，作为亲军小队；不露调兵名色，于防备之中仍寓镇静之意。查记名提督何秀林、吴永安、蔡标、杨国发、刘兴、提督衔记名总兵雷应山、请补松桃协副将杨国宝、记名总兵请补黎平营参将丁槐、记名总兵云南楚雄协中军都司张继声、总兵用留黔补用副将何秀峰、王家彬等皆身经百战，堪资臂助；臣拟将挑选之兵，即派何秀林等严密安静，陆续分带赴闽，以备调遣。所需口粮，仍照绿营定制；并遵军需则例，加给行粮、盐菜、夫价等项：统由闽省欠解协黔饷项就近拨发，不必另筹。俟撤防之日各归原营，无须遣散安置。在黔省少此二千练军，饟力亦可稍纾；似属两得其便。臣管见所及，是否有当？未敢擅行；相应请旨饬遵。如蒙俞允，并请敕下护抚臣林肇元转饬何秀林等钦遵办理；不胜迫切待命之至。

　　除将微臣由黔起程日期另行奏报外，所有拟带官兵赴闽差遣缘由，谨恭折由驿驰陈；伏乞皇太后、皇上圣鉴训示！谨奏。

　　调文员赴闽差遣片（同日）

　　再，臣奉命调补闽抚，筹办台湾防务，需员差遣；所有前随臣在滇、黔军营多年出力人员，不能不酌量请调前往，以资臂助。兹查有二品顶戴四川尽先补用道李凤书、盐运使衔道员用分省补用知府杨景修、盐运使衔云南遇缺前先补用知府全楙绩、升用知府候选同知直隶州知州马世麟、云南遇缺尽先前补用知州史建中、补用同知直隶州知州广东遇缺前先补用知县王绩威，知州衔候选知县韩学孟，前先补用知州分省补用州判傅恩荣、知州衔分省尽先前补用州判林汝桢、杨增芳、尽先选用州判张国栋、州同衔分省尽先前补用县丞孙文英、分省尽先前补用县丞丁泽化十三员，晓畅军事，勤奋有为。合无仰恳天恩，俯准将该员李凤书等调往福建台湾等处差遣委用，俾臣得以遵旨悉心规画，认真整顿，仰副朝廷绥靖海疆之至意。

　　除咨吏部暨四川督臣、云南督抚臣知照外，谨附片具陈；伏乞圣鉴训示！谨奏。

　　起程赴闽折（五月十三日）

　　奏为恭报微臣交卸抚篆、起程赴闽日期并附陈黔省未完事宜，恭折仰祈圣鉴事。

　　窃臣蒙恩调补福建巡抚，督办台湾防务；现将交代事件清理完竣，兹于五月十三日饬委贵阳府知府汪元庆、署抚标中军参将李景昌将钦颁巡抚关防暨王命、旗牌、书籍、文卷赍交护抚臣林肇元接收。臣定于五月十七日自贵阳起程，由古州取道广西、广东水路赴闽。

　　回念臣奉命抚黔，倏已两载。赖督臣刘长佑推诚规劝、阖省文武竭力相资，如裁冗员、复营制、搜捕伏莽、安集流亡诸事，粗已就绪。此外，尚有正经界、查田粮及整顿屯军、移设苗弁义学各要务，先后奏奉谕旨，交部议准；有经臣檄饬地方官承办者，有委员同地方官会办者：均以头绪纷繁，尚未完妥。抚躬循省，愧惧交并！臣拟俟晤调任抚臣勒方锜后，详细告知，俾得斟酌善办。护抚臣林肇元久在贵州，熟悉情形，诸事皆能料理。至本省岁需兵饟，专赖协饟支放；臣前遵旨通盘筹划、核实具奏，部臣议将各省协饟减六解四。两年以来，四川协饟，赖督臣丁宝桢顾持大局，全数解清：其余各省，亦有接济：故能勉强办事。伏乞天恩敕催协黔各省督、抚臣于奉拨各饟宽为筹解，以固边圉。

　　除循例将交卸日期恭疏题报外，谨恭折具陈；伏乞皇太后、皇上圣鉴！谨奏。

　　黔铸炸炮带往福州片（同日）

　　再，臣前在滇省仿造开花大炮，料实工坚；屡试军前，从未炸裂。上年因整顿黔省营伍，委员招募匠人，设局制造；共造成铜炮四十位，派熟悉点放之记名总兵雷应山教习操演，业经奏明在案。本年春间又造成十六位，共有开花铜炮五十六位；演放多次，均尚合用。窃维施放此炮，须看贼人之远近，以定装药之重轻及配引线之迟速，方能克敌；而铸炮之铜，又必须锻练精熟，始免贻误。今臣奉命赴闽筹办台湾防务，该处开花炮虽素有存积，但恐带去炮兵仓卒试用，演放不熟，难期有准。臣与护抚臣林肇元会商，拟将操熟之开花铜炮拣选八位，交总兵雷应山、余寿康、副将王家彬护解，由广东航海运往福建台湾，藉资利用。其余开花铜炮四十八位及炮子、火药、炮队弁兵，均移交护抚臣林肇元接收，以备缓急；前设炮局，即行裁撤。理合附片具陈，伏乞圣鉴！谨奏。

　　抵闽接印谢恩折（七月初七日）

　　奏为恭报微臣抵闽接印日期，叩谢天恩；恭折仰祈圣鉴事。

　　窃臣于光绪七年四月二十五日钦奉谕旨调补福建巡抚，即赴新任办理台湾防务等因，钦此。当即恭折谢恩，并将交卸起程日期奏明在案。臣于五月十七日自黔省起程，兹于七月初五日行抵闽省。初六日，即准调任贵州抚臣勒方锜委福州府知府解煜、抚标中军参将庄镇藩将钦颁巡抚关防暨王命、旗牌、文卷等项赍送前来。臣当即恭设香案，望阙叩头谢恩、祗领任事讫。

　　伏查福建为理学名邦，海疆重任。兴教是育才之本，正学为先；整军实固圉之谋，将才宜备。察吏事之贤否，则赏罚无偏；知民气之刚柔，则宽猛有准。自惟迂拙，深惧弗胜！加以渡台筹防，尤关紧要。臣韬钤虽习，形势未谙。惟有殚竭血忱，不避艰苦，随时随事会商将军臣穆图善、总督臣何璟督饬司道妥为筹办，仰答高厚于万一。所有微臣抵闽接印日期及感激下忱，除恭疏具题外，谨缮折叩谢天恩；伏乞皇太后、皇上圣鉴！

　　再，臣经过广西、广东两省地方，雨旸时若，百姓乂安，堪以上慰宸廑。合并附陈。谨奏。

　　会商台湾防务大概情形折（七月二十四日）

　　奏为遵旨会商台湾防务，谨将办理大概情形恭折驰奏，仰祈圣鉴事。

　　窃臣等前钦奉上谕：台湾为南洋门户，防务紧要等因，钦此。当经臣毓英奏请由黔酌带官兵赴闽遣用，钦奉谕旨允准在案。

　　伏查台湾地方孤悬海外，日本窥伺已久。不早筹整备之方，则戎心易启；不量予变通之策，则兵气不扬。臣毓英奉命督办，责无旁贷。惟有懔遵圣训，随时亲往履勘，认真经营。该处情形，其北开辟未久，尤关紧要；而赴台轮船，向来由罗星塔出五虎口，绕道厦门、澎湖，必须三十九个时辰，始能到岸。设遇风狂浪大、颠簸耽延，日期更难预定。若改由五虎口径赴台北，只须九个时辰即抵基隆，甚为妥速；而由基隆至台湾府城，亦不过旬日可至。臣等再四商筹，拟即以此路为渡台正路；并咨商船政大臣黎兆棠拨大轮船一号，长为渡台之用。至由南台到五虎口，用小轮船往来甚便。臣毓英拟将积牍清理完竣，定于闰七月十三日即行渡台；由台北至台南，沿途查看。应如何整顿，咨商臣璟妥为筹办。前奉旨准调黔省安义等营练军二千人，臣毓英已饬藩司汇拨行装、行粮、夫价等银；并檄行记名提督何秀林等分起管带，不动声色，陆续前来。俟到闽时，拟以二百名留为护兵，以二百名驻扎五虎口；其余一千六百名，均分扎台湾。惟通省吏治、刑名、钱榖皆是巡抚专责，事务殷繁；历任前抚臣渡台，抚署题奏、咨案系交督臣代办，日行事件委藩司代行代拆。本年臣璟奉旨查阅营伍，即须出省；已将督署日行公事，委藩司代行代印。臣毓英现遵旨渡台，抚署寻常事件，拟照例亦委藩司代行代印；如事关紧要，仍送臣行营核办。臣毓英俟将台防查勘后详细奏报，即先旋省清理案牍；以后或两月渡台一次、或三月渡台一次，随时往返布置，庶政务、台防均可兼顾。其内地沿海要口，臣璟自当会同福州将军臣穆图善督饬水、陆提镇加意严防，不容稍有疏懈，以仰副圣主轸念海疆之至意。

　　所有会商台湾防务大概情形，谨合词恭折具陈；伏乞皇太后、皇上圣鉴训示！

　　再，此折系臣毓英主稿；会并陈明。谨奏。

　　台湾绿营升调等事咨商总督办理片（同日）

　　再，各省营伍，仅贵州等省向例归巡抚管理；其余总督管辖省分，俱系总督专政。今臣毓英奉旨督办台湾防务，该处绿营、勇营官兵均有防守之责，必须劝勤惩惰、纪律严肃，方能制敌。查台湾镇总兵，前经臣璟奏准仍旧挂印，兼归巡抚节制；原期巡抚渡台，事权归一。但不兼管营制，呼应不灵；臣等拟请将台湾绿营升调、补署、开革等事，由臣毓英咨商臣璟会衔办理，以专责成。所有台南北绿营、勇营，容俟臣毓英到台督饬镇、道查明，汰弱留强，酌量裁并，庶饟不加增、兵皆有用。臣等悉心商酌，意见相同。谨合词附片具陈，是否有当？伏乞圣鉴训示！谨奏。

　　台湾绿营升调等事咨商总督办理片（同日）

　　再，各省营伍，仅贵州等省向例归巡抚管理；其余总督管辖省分，俱系总督专政。今臣毓英奉旨督办台湾防务，该处绿营、勇营官兵均有防守之责，必须劝勤惩惰、纪律严肃，方能制敌。查台湾镇总兵，前经臣璟奏准仍旧挂印，兼归巡抚节制；原期巡抚渡台，事权归一。但不兼管营制，呼应不灵；臣等拟请将台湾绿营升调、补署、开革等事，由臣毓英咨商臣璟会衔办理，以专责成。所有台南北绿营、勇营，容俟臣毓英到台督饬镇、道查明，汰弱留强，酌量裁并，庶饟不加增、兵皆有用。臣等悉心商酌，意见相同。谨合词附片具陈，是否有当？伏乞圣鉴训示！谨奏。

　　台湾等处飓风大雨片（八月二十九日）

　　再，本年六月十九、二十等日，台湾、台北两府属因被飓风大雨，致凤山县之大乌山地方溪水陡涨，俺毙番民十余口；又淡水、新竹两县海边草寮民房，间有吹倒。其外洋、内港商渔船只及沪尾营兵船，均被激坏；水手人等，亦有淹毙。又宜兰县苏澳营房倒坏数处，沿海哨勇住屋概被吹塌。又基隆厅海口草案民房，亦被吹倒十余间。以上各厅、县皆幸田禾无碍，经各该地方官分别抚恤在案。讵闰七月初一起至初三日止，复遭飓风大雨，较前次尤为猛烈。台湾县之安平地方，民居、营房俱有倒塌；旗后中洲冲开河港一道，击坏民船三号，人口无伤。凤山、嘉义、彰化、恒春各县民房，皆有倒塌。惟凤山一县有压毙、淹毙民人数丁口，各口船只均有冲击飘沈。又北路淡水、新竹、宜兰三县民房皆有倒塌，人口间有伤毙；庙宇、考棚、书院、衙署，亦有损坏。幸各该县早稻俱已登场、晚禾甫经栽种，尚无妨碍。惟澎湖不宜播种禾麦，全望花生、地瓜成熟，藉资口食；兹因猝遭烈风狂雨，藤叶根株俱多霉烂，有碍收成。此外，后山花莲港暨吴全城等处，于五月二十一、二等日地震数次，震倒营房暨军装局营墙，业经分别修整；尚无倒塌民房、压伤人口：据藩、臬两司暨台湾道、府、营、县具报前来。

　　伏查台湾各县迭遭飓风大雨，民房倒塌甚多，人口亦有伤毙。至澎湖地方，五谷不生，惟种花生、地瓜，藉以餬口；今被风雨飘摇，根叶霉烂，百姓更形困苦。臣毓英到台查明情形，即饬台湾道、府筹买粮米，由轮船运往赈济。其各属被灾处所，亦饬地方官妥为抚恤。各处倒塌各项工程应如何修理？冲开港道应否填复？亦饬分别查办：务使民番得安耕凿，仰副朝廷轸念海隅、子惠元元之至意。

　　所有台湾、台北两府属因被飓风大雨查勘抚恤情形，谨附片陈明，伏乞圣鉴训示！谨奏。

　　行抵基隆日间内渡片（同日）

　　再，臣行抵台湾府城，当经附片奏明在案。嗣接准督臣何璟咨会已出省巡阅营伍，臣应即旋省照料。遂于十四、五等日复往凤山、旗后、安平将各海口勘毕，十六日自台湾起程回台北一路再加查勘；兹于八月二十七日行抵基隆，日内即乘轮船旋省。此次前后山番社未及亲到，而全台情形略得大要。容俟会商妥筹，再恭折会奏请旨办理外，谨附片具陈；伏乞圣鉴！谨奏。

　　渡台查明情形会筹防务折（九月二十六日）

　　奏为微臣遵旨渡台，查明全台情形；谨将防务悉心商筹，恭折会奏，仰祈圣鉴事。

　　窃臣毓英前行抵台湾府城暨回至基隆，均附片陈明在案。兹由基隆内渡，于九月初三日旋省。谨将一切情形，敬为我皇太后、皇上陈之。

　　台湾自北而南，沃野数百里；粮食、茶、糖、煤炭，皆出其间。海滨居民，复有鱼盐之利。前、后山，又出樟脑、硫磺暨各种竹木：此诚外国所垂涎，而防范所宜亟也。

　　顾台湾防务，与内地不同。内地各省仅一、二面临海，所备者寡。台湾则一岛孤悬、港■〈氵义〉纷歧，乃四面受敌之区；今安平、旗后、基隆、沪尾各口先后虽设有炮台，而备御难周。兵法多出其不意、攻其不备，恐敌人由无炮台之处舍舟登陆，抄袭后路；则中路之彰化、鹿港等处，不可不防。溯自台湾归版图以来，屡有变乱；其中如朱一贵、林爽文、戴万生诸逆，皆起于彰化。今彰化、嘉义一带，械斗、抢杀之案层见迭出；往往逃匿番地，鲜有获案。若被其勾引敌人乘虚窜扰，则全台尤危。查前、后山生番，仅南路概行就抚，中、北两路尚多梗化。因台地水土恶劣，前、后山烟瘴更大，历年员弁兵勇瘴故不少；故招抚尚未完竣。又查新设台北府、淡水、宜兰各县尚无城垣，台湾府城暨各县城池亦间有损坏，不足以资捍卫；此又臣等之所深卢也。臣等窃计台湾之事，当以省刑薄敛、固结民心为上，分路屯兵、严守陆地次之，添扎营垒、保守海口炮台又次之；而三者俱宜相辅而行，不可偏废。

　　现在新授台湾道刘璈业已到任，该道晓畅戎机，曩岁曾奉调渡台办理营务，熟悉情形；台澎镇总兵吴光亮、署台湾府知府袁闻柝皆在台年久，深得番心。其余各官，优劣参半。拟督饬司、道遴选更换，力行教养之政，以固民番之心。

　　至全台兵勇，臣等前奏请汰弱留强，已邀俞允；现督同该镇、道认真裁汰。查台湾防勇，除署陆路提督孙开华所带擢胜四营，前以奏明应撤回漳、泉驻防外，尚有防勇十二营。按楚军章程，五百零五员名为一营，二百七十员名为一旗——即一小营也；今拟易大营为小营，每营裁汰一百三十五名，共裁勇一千六百二十名。又镇标练军共二千五百四十员名，拟裁汰二成，共五百零八名。此项勇饟、兵饟，即可节省。前钦奉谕旨准带黔军二千名，兹据记汰名督吴永安、杨国发、何秀林、蔡标等分带贵州安义镇左右两营马步战兵六百一十六名，威宁镇右营马步战兵三百七十九名，松桃协左营马步战兵五百一十二名，永安协马步战兵四百零六名，水城营马步战兵一百五十二名——共合二千零六十五名，陆续到闽。臣等前奏拟分黔军二百人驻扎五虎口，查五虎口有候补道朱明亮所带楚军三营尚敷布置，拟将黔军全数渡台并为四营，更换孙开华原扎营垒炮台，兵数有盈无绌。所需饟银，即照孙开华原领之数，以归画一。台湾道刘璈所带旧部楚勇一营，亦经到台。统计留台兵勇及原存制兵共合一万一千数百名，除留守澎湖暨各海口及前、后山外，拟分为三小军：一扎台南、一扎台北、一扎中路之彰化县。其粮饟、军火亦分屯三处，以备缓急之需。无事，则认真操练；有事，则互相应援。并严饬印委各员一面招抚中、北两路生番，查拏匪犯；一面修理城垣，整顿保甲。如有余力，再挑拔屯丁为坚壁清野之计。臣毓英仍随时亲往督办，不敢稍涉疏虞。

　　臣等管见所及，是否有当？相应请旨敕下遵行。再，此折系臣毓英、穆图善面商，复与臣璟往返函商，意见相同。谨合词恭折具奏，伏乞皇太后、皇上圣鉴训示！谨奏。

　　兴修大甲溪河堤片（同日）

　　再，彰化、新竹两县交界之大甲溪，地当冲要。每遇春夏之交，溪水汜滥异常；田地多被冲没，行人遭溺毙者亦复不少：久为地方之患。现在办理台防，必使中途无阻，文报畅行；遇征调等事，庶免迟误。臣此次渡台，据沿途官绅面禀前情。嗣行抵大甲，当即缘溪踏勘。查此溪离海不远，两旁背山，宽有六百二十余丈。地段过阔，既不能建桥梁；盈涸无定，又不能行舟楫。再三审度，惟有开挖河道，即以溪中乱石用篾笼间杂铁笼，装筑长堤，形如八字；将各股溪水束归河中，流入于海：即可用舟过渡，不致为害；仍另开堰沟，以溉田亩。并将两岸荒地，招佃开垦：于民生实有裨益。至河堤须筑三、四丈宽，中间杂种竹木；数年后，根深蒂固，可期坚久。询诸官绅、耆老，佥以为然。并据该绅等面禀，情愿于冬季农隙之时捐助夫役，听候分派。所需篾笼、铁笼等物，即由台湾、台北两府旧存海防经费开支。现饬印委各员分投采办；俟仲冬臣复行渡台，乘便亲督开筑，并派附近防军协力相助，以期克日蒇事。谨附片具陈，伏乞圣鉴训示！谨奏。

　　请将「琛航」、「永保」轮船二号轮流渡台片（同日）

　　再，前准南洋大臣咨，承准总理各国事务衙门咨开：中国官兵轮船进出江口、海口，不准夹带货物，毋庸经新关洋人之手，咨饬派员查验等因；当由臣穆图善分别委员驻扎各海口稽查在案。

　　查福建轮船除兵船分防各海口外，仅有「琛航」、「永保」、「海镜」三号轮船为渡送来往官兵之用。臣等前会奏商筹台湾防务，拟用轮船自五虎口径渡基隆；业经奉旨：『知道了。钦此』。钦遵办理。嗣臣毓英至基隆查看，由此海道渡台，实属便捷；不论有风、无风，皆可停泊。又附近基隆之沪尾海口，前因水浅，轮船必须候潮，始能进口。本年闰七月初一、二等日飓风鼓浪，将海口淤沙推出，海口之水较前加深；数尺轮船进口，不必候潮：已成紧要之区。复咨商臣穆图善、臣何璟、臣黎兆棠，即用「琛航」、「永保」二号轮船轮流渡往基隆、沪尾；凡来往官兵及省、台文报，均由轮船渡送，以免迟误机宜。惟官兵、文报多寡难定，而轮船所需煤炭、薪工则未能短少，不得不筹款添补。拟遇有民人渡台暨商民贩运货物，均准随时搭船；仿照招商局章程酌减水脚，收支轮船炭、工等项，亦属两便。所有应纳关税，仍由闽海关委员经收；其应纳厘金，另由厘金总局委员收解：不容隐漏。该二号轮船虽顺搭民商，究系渡送官兵、文报，与寻常轮船不同；无庸经新关洋人之手。其余别号官兵轮船，仍照定章办理，不得援以为例。臣等悉心商酌，意见相同。并行据善后局司道核议具详前来，除批示遵办外，谨合词附片具陈，伏乞圣鉴训示！谨奏。 

　　赈济澎湖饥民片（十月十三日）

　　再，台湾府属之澎湖地方前遭飓风，百姓所种花生、地瓜根叶霉烂，餬口无资；前经臣饬升任台湾道臬司张梦元筹拨粮米运往赈济，附片奏明在案。嗣臣旋至基隆，据澎湖绅士禀诉被灾情形；复批饬新任台湾道刘璈筹款采买杂粮，解往接济。嗣据该道禀称：『张梦元任内，已将义仓存谷提出二千石碾米运湖散赈；现又由台局货厘项下提银五千两，委试用通判李嘉棠带往浙江温州府采买薯丝、小米等项，运回澎湖添资赈济。惟查澎湖各岛饥民共有八万余千丁口，前项杂粮恐不敷分散；请宽为筹备』等情。又据臬司张梦元面称：由台湾交卸旋省，道经澎湖，目睹各岛饥民甚众，纷纷哭诉；深堪悯恻！臣查澎湖地土瘠薄、户鲜盖藏；此次被灾饥民竟有八万余千之多，嗷嗷待哺，亟应赈恤，以免失所。督臣何璟巡阅营伍，尚未旋省，臣与司、道商筹，由省城增广仓义谷项下提陈榖二万石碾米，陆续装轮船运往澎湖；并饬台湾道遴委妥员前往会同澎湖通判鲍复康确查各岛饥民实有若干，分别散给，仰慰宸廑。至动拨仓榖，仍筹款买补还仓；除陈易新，两有裨益。谨附片具陈，伏乞圣鉴训示！谨奏。

　　台澎各营裁兵余米变价留作台防经费折（十一月初四日）

　　奏为查覆台、澎各营裁兵余米变价留作台防经费，恭折仰祈圣鉴事。

　　窃案准户部咨，议覆前督臣李鹤年奏「福建台、澎各营裁兵」案内余剩兵米变价一案，以此项裁剩兵米榖石，或应碾放现时留台兵勇口粮，或应照议就地变价备充经费，并现在台地榖价是否每石祇可折银六钱之处？逐层查明专案奏报，以凭核办。若查系必须变价，其所有榖价银两，自同治八年起，每年除拨给台、澎各营不敷俸饟银一千八百八十九两九钱八分二厘四毫外，又自同治十一年起每年扣除拨给台、澎各营公费银五千八百十七两外，截至本年底止，每年各余银若干两、统共余银若干两，应由该抚分晰查明先行报部，以重款项。且查此项榖价既出于台兵裁饟之余米，则此项银两即系台地之余榖。自应入于「台湾抚番辟境」案内善后项下，就近动支；毋庸提解藩库，以免路隔重洋，提解不前之虑。至光绪二年起每年所遗此项榖石变债银两，应俟该抚臣查明确实，报部核办。又台、澎水师各营添设舵炊应支银米未奉部覆一节，查同治十三年十一月间据该督奏称：『「闽省内地裁兵」案内舵炊均照旧留存，台、澎各营漏未造入，请照旧准设』等语；当经臣部检查部存道光十七年台湾兵马奏销册并无舵工名目，行令该督、抚查明此项舵工设自何年？应支饟米入于何项动销？赶紧声覆等因。嗣据台湾道、府确查情形，禀复前来。

　　现在台湾各勇营应支粮饟系照楚军营制按日给发现银，本非支给米石。且各营俱分驻前、后山沿海各口，水陆崎岖，异常险阻；碾放米石，转运不易。所有余剩兵榖，不得不就地变粜。至于台北榖价向系平减，从前林、戴各逆军需报销案内每榖一石，亦系销银六钱；即查迩来乡间榖价，每石亦不过值六八番银九角内外。其离城稍远之处，每番银一元可易榖一石二、三斗。通匀核计，总不出六钱之数。台属粮价册报，均照城内价值，将碾工、运费并计在内；如除运费等款，亦属相仿。盖前项裁兵余榖征自四乡，若就地变价，每石原不过值银六钱左右：此台地榖价每石祇可折银六钱之情形也。又查台、澎各营舵工饟米，从前系台属营员捐给；所以道光十七年兵马俸饟奏销案内，未经开列。嗣因裁兵加饟，禁止摊捐，未便再令营员捐给。况查内地水师各营舵工饟米已动兵饟正款，所有台、澎舵工饟米事同一律；既有余剩榖价，是以拨给；先经奏请于各营拨船到营之日，分别起支。其所支之银未奉部覆以前，在于台、澎裁剩兵米项下动支。查台、澎营制系同治八年裁定，大小师船八年前后均有修制；今议自裁兵后有船到营者分别拨给，以昭公允：此台、澎各营舵工始请支给饟米之情形也。再查光绪四年间「台湾豁除各项杂饟」案内请将余剩兵榖变价酌拨不敷存留等款并「台北改设府治」案内不敷留支，均已先后奏准拨给；现在自应就款提支。计「裁兵」案内应剩裁兵余米二万五千三十石八斗，内除拨给台、澎各营添设稿字识、号令手年应支米七百三十八石，又台湾舵工年应给米三百三十四石八斗外，尚剩米二万三千九百五十八石——合榖四万七千九百一十六石；每石变价银六钱，共折银二万八千七百四十九两六钱。自同治八年起至光绪元年止，共折银二十万一千二百四十七两二钱。内除同治八年起拨给台、澎各营不敷俸饟银一千八百八十九两九钱八分二厘四毫，又于十一年起每年加拨台、澎各营公费银五千八百一十七两，又自同治八年起年支台、澎各营舵工饟银一千一百一十六两——共支银四万四千三百九两八钱七分六厘八毫外，截至光绪元年止，尚剩银一十五万六千九百三十七两三钱二分三厘二毫。遵照部议，留作台防善后经费，就近解道拨用。其自光绪二年起前项裁兵余榖每年除拨给各款外，尚有应支台湾府属光绪四年分起每年不敷留支银一千八百六十五两五钱七分五厘，又台北府光绪五年起每年不敷留支俸工银共二千三百四十三两八钱二分七厘八毫；所有闰月应支不敷银米，在于闰月裁米款内拨凑。此外尚有余剩榖价银两，事同一律；仍请留作台防善后经费，以免路隔重洋，提解不前之虑。据善后局司道会同署粮储道谢家瑞详请奏咨前来，臣覆核无异。除咨部外，谨会同闽浙总督臣何璟恭折具奏，伏乞皇太后、皇上圣鉴，敕部核覆施行！谨奏。

　　再行渡台片（同日）

　　再，臣于九月初三日由台湾旋抵省署办理内地公事，今已两月。拟于本月初八日复行渡台，筹办防务、抚番事宜，并督修城池、炮台、河堤各工程。所有省署寻常事件，照例委藩司代行代印；如事关紧要，仍送臣自行核办。谨附片具陈，伏乞圣鉴！谨奏。

　　到台筹办开山抚番等事片（十二月十八日）

　　再，臣于上月初八日复由省渡台，因海上阻风五日，于十四日始抵基隆；督饬分统黔军记名提督何秀林，将新扎炮城、营碉妥为布置。十七日，至台北艋舺，又督饬黔军将换防各营垒认真修理；署陆路提督孙开华已交卸防务，带所部四营渡回泉州。臣于二十二日行抵新竹、彰化交界之大甲溪，绅民所捐修堤夫役皆已齐集，当即督饬开办。该处居全台之中，又与前山各番社相近，便于调度；臣暂行驻扎。台湾道刘璈、台湾镇总兵吴光亮、署台湾府知府袁闻柝，先后到臣行营面商。并据吴光亮呈称：『兼统后山各营已经数载，现值整顿绿营又兼办防务，恐兼顾难周；请另委员接统』等语。查前、后山番社，臣前次渡台查知中、北两路尚多梗化，即派垦户黄南球、姜绍基分投招安；现据带来二十六社番目禾乃阿鹿等共二百一十七户，俱愿薙发归顺。又有记名提督邹复胜，协同奏带黔军各员到闽投效；该员前在滇省经臣奏委查办东昭江防甚合机宜，且耐劳苦。臣于九月旋省时，复委往后山详加查看。该员自台湾南路之凤山、恒春、卑南至中路之水尾、璞石阁、大巴塱，共走十八站，始到花莲港；因北路生番隔绝，仍由南路折回臣营，面述一切。以后山仅有恒春一路可通，防军绕道，行走维艰；每遇换防及采运粮米、军火，皆需轮船渡送。而后山各营扎处又无大港，轮船难泊；一有缺乏，坐困堪虞！其言尚属可采。此时办法，必须将中、北两路先行开通，俾后山各营粮饟、军火及往来文报皆便于运送，则开山抚番方能应手。拟即以吴光亮兼统之飞虎三小营拨归邹复胜统带，并将南路屯丁挑派五百名为乡导，责成由台湾、嘉义交界之三重埔、老弄社、小八洞、关岭开路六站，即至后山之大陂，以通璞石阁、卑南等处；又将现扎苏澳一小营拨归驻防基隆提督何秀林就近兼统，并将北路屯丁挑派五百名为乡导，责成由大小南澳、新城一带开路，以通花莲港；又将现扎埔里社一小营拨归督带黔军换防彰化之总兵丁槐，责成清查沿山垦户、通事、隘丁，不准勾引生番再出劫杀，并查勘山势能否再开一路？禀商办理。惟查台湾后山番地，言语难通，烟瘴甚大；必须乡导，及冬春两季方好办理。臣拟饬何秀林、邹复胜等俟开年春暖瘴轻，即设法将路开通，并清查各番社。凡就抚番目，按所管番户多寡给予八、九品顶戴，月给饭食银数两，责令约束番民懔遵教化；果能相安无事，再仿照湖南凤凰三厅成案，奏请分设千、把、外委各土职，以示鼓励。或须添设文员督同治理，俟察看情形，再行请旨。至各屯弁共十八缺内有五缺久悬无人，均经臣调集考拔，咨部注册。所管熟番屯丁，台南、北共计四千名，亦督饬挑选足额。派出一千名，委员管带操防，以三月为期，轮流更换；每丁只应役三月，不致废农。原领饟银，照旧发足；在防之日，加给口粮，所费亦属不多：于开山抚番，颇有裨益。是否有当？谨附片具陈，伏乞圣鉴训示！谨奏。

　　赈济嘉、彰两属灾民片（十二月二十日）

　　再，台湾地方于本年六、七等月迭遭台风大雨，所有各属披灾及赈济澎湖居民情形，前经臣等附片具奏在案。兹据代理彰化县知县朱干隆禀称：『县属深耕、二林两保因逼近海边，被灾较重；所种杂粮收成歉薄，饥民众多。恳请赈济』！又据署台湾府知府袁闻柝、署嘉义县知县邱峻南禀称：『嘉义沿海之笨港、三条仑一带，亦有饥民纷纷求赈』等情。经臣与台湾道刘璈先后委员查勘，并饬该县官绅分别周济，将精壮者雇修大甲等处河堤，以工代赈。但老弱妇女不能工作者尚多，本籍周济无几；春耕在迩，亟应从宽接济。臣等往返函商，现檄饬司、道将省城增广仓存榖酌提碾米，运往赈济。谨合词附片具陈，伏乞圣鉴训示！谨奏。

　　宜兰县节妇林庄氏等请旌折（同日）

　　奏为台北宜兰县采访贞孝节烈妇女，汇案吁恳天恩，敕部分别旌表，以维风化；恭折仰祈圣鉴事。

　　窃台湾孤悬海外，凡士民之尽忠、尽孝与妇女之守节、守贞者，往往因举报维艰，致多湮没；经臣责成地方官选派公正绅耆采访呈报去后。兹据宜兰县知县马桂芳详：『准儒学署教谕黄而康牒：「据在籍绅士进士杨土芳等禀报，陆续采访得现存节妇生员林应台之妻庄氏、民人李文山之妻廖氏、吴大业之妻谢氏、潘西瑶之妻罗氏、林文潮继妻李氏、李坑生之妻锺氏，已故节妇民人吴碧瑞之妻张氏、黄怿如之妻蔡氏、陈景瑞之妻蔡氏、郭龙水之妻林氏、董发之妻陈氏、游厚水之妻吕氏、胡朝昌之妻游氏、林玉秀之妻王氏，已故烈妇杨贤庇之妻张氏，已故孝女陈天心之女陈氏——共十六口，核与年例相符；造其事实总册，取具族邻切结呈送，并恳建立专祠，以垂久远」等情，转报到县。由该县马桂芳覆核相符，加具印结，详请旌表；并声明该邑自嘉庆十七年先设噶玛兰厅缺、嗣改县缺，迄今七十年并无举报节孝，亦未建有专祠。此次应由县筹款建祠，设牌致祭』等情前来。

　　臣查宜兰县现存节妇生员林应台之妻庄氏、民人李文山之妻廖氏、吴大业之妻谢氏、潘西瑶之妻罗氏、林文潮继妻李氏、李坑生之妻锺氏，已故节妇民人吴碧瑞之妻张氏、黄怿如之妻蔡氏、陈景瑞之妻蔡氏、郭龙水之妻林氏、董发之妻陈氏、游厚水之妻吕氏、胡朝昌之妻游氏、林玉秀之妻王氏，已故烈妇杨贤庇之妻张氏，已故孝女陈天心之女陈氏——共十六口，生长海滨，杂居山岛：风凄雨苦，处蓬户而大义能知；玉洁冰清，咏「柏舟」而微瑕不玷。或矢志抚孤，画荻灰以贻训；或代夫行孝，竭菽水以承欢；或守不字之贞，养亲终老；或抱至清之节，失偶捐躯：均为巾帼完人，宜荷旌扬巨典。除饬县将建祠、设牌等事妥为筹议详办，并将事实册结送部外，合无仰恳天恩俯准照例旌表，分别建立总坊、专坊，以维风化。臣谨会同闽浙总督臣何璟、福建学政臣昆冈恭折具奏，伏乞皇太后、皇上圣鉴，敕部议覆施行！谨奏。

　　嘉义县土匪庄芋等滋事情形片（光绪八年正月二十六日）

　　再，本年正月初四日臣自大甲溪旋台北府，督同官绅布置修筑府城、添扎炮台营碉各事。十四日，接据署嘉义县知县潘文凤禀称：『访闻有土匪庄芋、林阿淋、陈文婴等于光绪七年十二月二十五夜纠集匪党，将甘蔗仑民人吴登科及其妻吴李氏一并杀毙；其余家属，受伤七人、被掳二人。又将顶坪民人刘传基、刘廷显、刘廷芳等住屋焚毁，掳去男女八人。该县闻报，一面驰往勘验，一面会营查拏。该匪庄芋等竟聚集匪党二百余人，分占离城五十里之大湖、甘仔寮等处，阻险抗拒；请派兵围拏』等情。查甘蔗仑距嘉义县城仅二十里，该匪等胆敢肆行烧杀，实属目无法纪！臣现已飞饬台湾道刘璈并咨会台湾镇总兵吴光亮就近酌派兵勇，交署台湾府知府袁闻柝带往查办；臣定于日内亦即亲往督同办理。除俟到嘉义查明详细并办理情形另行奏报外，谨附片具陈，伏乞圣鉴训示！谨奏。

　　蔡标带黔军回伍片（二月二十二日）

　　再，臣上年奏奉谕旨，准带黔军二千六十五名到闽办理台湾防务。当将该官兵等渡台换防情形，先后奏明在案。现在防务稍松，臣拟将黔军先撤回一半，以节饷需。惟黔、闽相距遥远，必须约束得人，以免滋事；又须分为二起行走，沿途站口方不拥挤。查新授云南开化镇总兵蔡标，纪律素严，驭兵有术。该员现请旨入觐，合无仰恳天恩俯准俟该员晋京陛见后，仍饬回闽先将该员分统之黔军五百余员名顺带回黔归伍，再赴新任。尚余五百余员名，容另遴委妥员管带回黔。此外只留一千余名，随后察看情形，再行妥筹办理。臣为节饷起见，是否有当？谨附片具陈，伏乞圣鉴训示！谨奏。

　　攻克嘉义土匪庄芋等巢购拿匪首片（三月初六日）

　　再，臣于二月初七日行抵嘉义县城，据知府袁闻柝禀称，已会同台湾道刘璈所派之升用总兵副将杨开友、李胜才暨台湾镇总兵吴光亮所派已革总兵王九龄等管带驻防勇营及绿营练兵，于二月初四、五两日夜将匪等占据之大湖、甘仔宅等处一律攻破，伤毙匪党二十余名、生擒陈老阵等十五名，余匪溃散；而匪首庄芋等尚无实在下落，正跟踪搜捕等情：并据刘璈、吴光亮转报前来。臣实时督饬袁闻柝将生擒各匪提讯明确，分别惩办。查匪首庄芋、林阿淋、陈文婴皆系积年匪犯，逃匿生番内山；此次复乘间出来抢掳烧杀，实属罪不容诛。臣已严饬该府及各营员悬赏购线，务将该匪首等拿获惩办，以绝根株；并出示解散胁从，以孤匪势。至大湖地方，颇关紧要；臣现饬该道、府派拨防勇同营兵驻扎，招抚百姓归业，酌给耔种、耕牛，不致有误春耕。所有攻克大湖等处出力员弁，应俟将匪首拿获，再择尤奏恳恩施。

　　现在全台地方均属安靖，大甲溪河堤业经修筑完竣；前奏委记名提督何秀林、邹复胜分开北、中二路以通后山，均已分投修路，扎营前进。臣定于日内由基隆内渡旋省，办理秋审案件。以后防抚事宜，即由台湾道刘璈暨台湾镇总兵吴光亮就近调度；遇有要件，臣仍随时渡台督办。除咨行查照外，谨附片具陈，伏乞圣鉴训示！谨奏。

　　黔军起程回黔片（五月二十二日）

　　再，现据察标统带应撤一半黔军一千零三十三名及营官、哨弁、随员人等乘坐轮船，于五月初十日内渡至省。经臣檄行藩司沈保靖等委员查点明确，筹拨银两作为协黔饷银，照军需则例支给行粮、盐菜、夫价等项；即以轮船送至广东省城，仍由广西之梧州、浔州、柳州一带回黔归伍。俟行抵黔省，另由贵州抚臣点验奏报。除将支发行粮等款开单咨送贵州抚臣林肇元汇案奏销外，谨附片具陈，伏乞圣鉴！谨奏。

　　谢署云贵总督恩折（五月二十四日）

　　奏为叩谢天恩，吁请陛见；恭折仰祈圣鉴事。

　　窃臣恭读邸钞，光绪八年五月初七日奉上谕：『刘长佑着来京陛见，云贵总督着岑毓英署理。张兆栋着署理福建巡抚；未到任以前，着何璟兼署。钦此』。当即恭设香案，望阙叩头谢恩讫。

　　伏念臣起家军旅，迭任疆圻。昔在滇池，粗究筹边之略；今来闽峤，愧无横海之名！正切惭惶，复蒙简擢；命回旧地，摄此重权。查云南境接外藩，贵州地称瘠土；无边才不足以驭远，无惠政不足以养民。臣宦辙所经，情形稍熟。念时艰之孔棘，恐臣职之易亏！回忆臣于光绪五年春间陛辞出都，迄今已逾三载。仰恳天恩准令陛见，跪聆圣训，有所遵循；少申恋阙之诚，勉尽当官之义：无任屏营待命之至！所有微臣感激下忱、叩谢天恩、吁请陛见缘由，谨恭折具奏，伏乞皇太后、皇上圣鉴训示！谨奏。

　　调闽差遣各员饬回原省原籍片（同日）

　　再，臣上年奏奉谕旨，准带各随员到闽差遣；该员等随同渡台办理防务及开山抚番事宜，均属不辞劳瘁。今防务稍松，臣蒙恩调署云贵总督，行将去闽；前带随员，除另片奏留在闽差委之知州陆树榘、吕嘉会、通判周德溥、州判刘德恒不计外，其原有省分之二品顶戴四川尽先补用道李凤书、盐运使衔云南遇缺前先补用知府全懋绩、云南补用知州遇缺尽先前补用知县史建中、广东补用同知直隶州知州遇缺前先补用知县王绩威，拟饬各回原省听候补用。又无省分之盐运使衔升用道分省补用知府杨景修、升用知府候选同知直隶州知州马世鳞、分省补用知县杨增芳、候选知县韩学孟、知州衔前先补用知县分省补用州判傅恩荣、知州衔分省尽先补用州判林汝桢、候选州判张国栋、分省尽先前补用县丞孙文英、丁泽化共九员，均饬令回籍；应否酌留二、三员在台差遣，由台湾道刘璈斟酌禀复，另行核办。除檄饬遵照外，谨附片具陈，伏乞圣鉴！谨奏。

　　黔军全数回黔片（同日）

　　再，据善后局司、道沈保靖等详称：台湾各营防勇，前经臣等奏请易大营为小营，共裁二千余人；又将黔军，撤回一千余人；并将内地防勇，奏撤五营，均为节用起见。惟内地防勇尚存十五营，请再酌量裁并，以节饷需等情。臣与督臣何璟暨该司、道悉心商酌，现在海防稍松，内地之勇犹可酌裁。查驻台黔军因时值盛夏，水土不服；且臣现奉命署理云贵督篆，若留黔军在台，仍属未宜。拟将黔军及带兵各员弁全数遣撤，交记名提督何秀林、记名总兵丁槐等带回贵州归伍；将内地防勇抽派三营，前往更换，于台防亦不致疏虞。是否有当？谨附片具陈，伏乞圣鉴训示！谨奏。

　　修理大甲溪及基隆营碉报销片（五月二十九日）

　　再，现据驻守大甲溪委员知府马世麟等禀称：『四、五月间连涨大水，仅护堤小有坍塌，已雇夫修补。其两岸大堤，均无损坏；附近三十六庄田地，皆得保全』等情。查新造大堤，系以蔑笼间杂铁笼装石筑成；南北两岸共计二千余丈，高一丈至一丈二、三尺，厚四、五丈至七、八丈不等。外筑各小堤，以杀水势：本系工坚料实。但此溪两旁皆山，每遇水发，势甚汹涌；必须筹备岁修，始能坚久。臣已函属台湾道刘璈酌提闲款，妥为经理。俟数年后两岸田地渐次开垦，收租修费有着，即勿庸筹发。从此民不病涉，驿路畅通；于防务亦有裨益。至基隆海口，经记名提督何秀林添修炮城一座、碉楼十五座，均已完工；布置尚属周密。惟台北府知府陈星聚等新设台北府城、记名总兵丁槐监修观音山等处炮台营碉，尚未完工；臣现饬该府会同换防台北记名提督曹志忠接续修理。

　　所有大甲溪堤工除绅民捐夫不计外，共由台防经费项下动支工料等款银七万一千九百八十余两，基隆营碉工料共支银九千七百余两，均系撙节开支，并无浮冒。其台北府工程，系由台防经费拨发暨淡水、新竹、宜兰三县绅民量力捐助；统俟工程完竣，一并汇案报销。除将基隆、大甲各委员造报开支各款行局汇办并将捐资出力员绅存记请奖外，谨附片具陈！伏乞圣鉴！谨奏。

　　由黔运闽炸炮仍存台备用片（同日）

　　再，臣上年由黔省奏带开花铜炮八位交记名总兵雷应山等解运到闽，当即饬令运往基隆炮台安置，并饬该总兵等带炮勇八十名驻扎防守。今臣交卸赴滇，拟将此铜炮八位交台北府知府陈星聚转交台湾道刘璈查收备用；雷应山等及所带炮勇，仍撤回云、贵差遣。至基隆炮台，即交记名提督曹志忠派员换防，以专责成。除檄饬遵照外，谨附片具陈，伏乞圣鉴！谨奏。

　　在台瘴故游击牛世清等请恤片（同日）

　　再，据分统黔军记名提督何秀林、记名总兵丁槐等呈报，有副将衔补用游击牛世清、升用游击补用都司罗彤云、游击衔补用都司王联洪、都司衔补用守备吴应龙、补用守备姜本忠、补用千总周万顺、尽先外委王悦、六品衔候选府经历杨文训，均随带黔军到闽，分扎台北基隆及后山苏澳等处；认真操防，不辞劳瘁。因水土不服，染受烟瘴，医治罔效；于本年三、四、五等月内，先后在营瘴故：呈报前来。臣查该故员中世清等均在滇、黔军营，随臣频年转战各路，迭着勤劳；乃竟以远戍重洋，相继瘴故，深堪悯恻！可否仰恳天恩，赏准敕部将该故员牛世清、罗彤云、王联洪、吴应龙、姜本忠、周万顺、王悦、杨文训照军营立功后在营瘴故例，分别议恤之处？出自逾格恩施。谨附片具陈，伏乞圣鉴训示！谨奏。

　　筹解黔饷片（同日）

　　再，调闽黔军二千六十五名暨营官哨弁已先撤一半回黔归伍，由闽省应解协黔兵饷开支行粮等项，经臣附片奏报在案。现奏请将黔军全数遣撤，所需行粮等项，仍应归黔饷开支。又臣上年由广东购买后膛洋枪一千杆及子药等物，分发黔军带往台北驻防。今臣奉命赴滇，该省防务急需军火，拟将此项洋枪、子药带往应用。查原价共合银五千四百七十六两八钱零，业经闽省开支，拟由黔饷先行发还；俟臣到滇时，再解还黔省。兹据善后局司、道沈保靖等先后详解光绪八年分协黔饷银共五万两，所有两次遣撤黔军照军需则例支发行粮等项并借拨军火价银，俱分别扣出；所余银两，尽数解黔接济。除咨贵州抚臣查照外，谨会同督臣何璟附片具陈，伏乞圣鉴！谨奏。

　　交卸福建抚篆起程赴滇日期折（六月初一日）

　　奏为恭报微臣交卸福建抚篆、起程赴滇日期，仰祈圣鉴事。

　　窃臣前恭读邸钞，钦奉谕旨署理云贵总督，当即具折叩谢天恩，吁请陛见。兹于光绪八年五月二十六日承准军机大臣字寄：『五月初七日奉上谕：「本日已有旨令刘长佑来京陛见，岑毓英署理云贵总督，并令何璟兼署福建巡抚；着即迅速起程前赴署任」』等因，钦此。臣遵即将交代事件清理完竣，于六月初一日派委福州府知府解煜、抚标中军参将庄镇藩将福建巡抚关防一颗暨王命、旗牌、文卷、书籍等件赍送兼署巡抚督臣何璟接收。臣因奏请遣撤黔军，耽延数日；定于六月十二日自闽起程，由粤、黔驰赴滇省，约计八月底即可到任。回念臣上年奉命调抚闽疆督办台湾防务，一年以来，仰蒙圣训周详，复得将军臣穆图善、督臣何璟和衷商摧，司道尽力襄助，用能勉竭愚忱，先后两次渡台，裁并勇营、革除积弊、布置防务、整顿屯政隘粮，后山生番渐多向化。前奏请修筑之基隆炮城营碉及大甲溪堤工，亦已告竣。惟嘉义土匪庄芋等，在逃未获；重开后山中、北二路，因烟瘴盛发，未即开通；台北府城池营碉，一时不能蒇事；春间奏奉谕旨考试通省各文员分别去留，行司调考，犹未齐集。此外如培士林、恤嫠妇、赡穷民诸事，虽经随时举办，而识短才疏，措施未竟。返躬循省，负咎良深！惟有将经手未完各事移交兼署抚臣何璟并行知善后局司、道暨台湾道刘璈分别妥筹办理，以仰副圣主轸念海疆之至意。除将交卸日期循例恭疏题报外，谨恭折具陈，伏乞皇太后、皇上圣鉴！谨  
　 
台湾关系文献集零十五

　　石遗室集选录陈衍

　　刘铭传别传

　　书姚石甫、张亨甫两先生事

　　行抵台北内山加九岸记

　　刘铭传别传

　　刘铭传字省三，安徽合肥人。面黄黑，疏麻隆准。粤、捻匪屡被创，群呼「刘麻子」相惊。躯不逾中人，杂立稠众中一望辄见，若高出人表然。十余岁，随安徽按察使某为材官。某年方二十六，私啧啧谓其官可及、年不可及。旋舍去，隶李鸿章部下；积功至直隶提督，年亦二十有六。三十有二，封一等男爵矣。

　　京山北之役，期鲍超合围。其夜某时，超失期，铭传军遂大崩；一夕数年精锐熸焉。捻返追，铭传与书记刘宗海骑骏骡狂奔数百里，刃从脑后下劈及骑；负痛益奔，乃免——发际尚有一线瘢痕也。由是，切齿超。鸿章数日不得铭传消息，以为已死。刘宗海云：素恶左宗棠督办陕西军务，即奏劾之。退居，常在金陵筑水榭，冠于秦淮。喜学诗，为白乐天、邵康节语。甲申，朝命督办台湾军务；铭传时已不屑为钦差大臣，欲为督、抚。廷寄下，故挟数姬游杭州西湖。鸿章急递促之，不顾；寄语曰：『非封疆，勿相溷也』！鸿章为婉陈，加巡抚衔；乃受命。

　　至台北，基隆不可守，法人陷之；退淡水，布署防沪尾。募土勇，一战克焉，毙法人数十。

　　初，福建巡抚未移台，全台专政于兵备道，遥受督、抚节度。时台道湖南人刘璈，号称有才干。何璟为总督兼巡抚事，懦；璈专横，事皆先行后白。璟偶指驳，则恶声相向。素轻铭传武人无所知，非真巡抚。台北又挫衄，台南天险，法人不至；自谓有设备，视铭传如无物，事事与忤。和议定，铭传实授巡抚，使湘人提督李定明查璈赃巨万及奸淫诸不法事，列款严劾；且关说军机处，必置死地。朝旨逮问，下狱。年余，将定谳缳首；璈有赀，倾家营救，乃效力军台，死戍所。皖人刘秉章为四川总督，鲍超川人，方死而狱兴，秉章锻练之，抄没家产，超妻死焉。

　　台湾向受内地协饷岁数十万金，不能自立，田赋悉入豪强。海关税，安平、沪尾二口隶镇闽将军；铭传为巡抚，乃收回，不受协饷。抚垦、清丈，益以茶叶、樟脑、煤、铁、林木、百货之税，岁入且三、四百万金。

　　胸有城府，恩怨分明；奏议公牍不掉文词，能自为。最轻武人，畜视之。既为疆吏，则又轻疆吏；独重京曹，礼知名士。喜谈命、相。在台时，一日有相士极谀当相国；铭传嚄唶曰：『余武人也，为督、抚已破格，那有为相理』！相士力言法当尔；铭传曰：『果尔，天下事亦殆矣』！麾之去，命赏五十银圆；顾曰：『他日果验，再赏五百圆也』。自言五十六岁又当革职、六十岁当死；已而果然。

　　论曰：刘宗海又云：西捻张总愚逼畿辅，李鸿章、铭传皆夺官；铭传怒，将变，有不屑奴性之屈服焉。抚台，则铁路、电线、邮政、炮台、学堂、船商、火器、水雷诸机械制造，于学国未为之日，独先为之。令居政府——若南、北洋大臣，革命元功殆无有出其右者。膺疆寄，僻处海外，地小不肆厥设施，郁郁以没；伟大事业，岂不以其时乎！

　　书姚石甫、张亨甫两先生事

　　桐城姚石甫先生（莹），任福建台湾道；坐夷务被诬，逮下刑部狱。建宁张亨甫先生（际亮）方客姚所，数千里奔京师营救之。狱十有二日白，以同知发往四川；未行，而张先生病且死矣。

　　张先生故以诗豪于时，生三十余年，旅食四方，已有诗数千首。时寓杨椒山先生故宅松筠庵，素羸善，病方殷，气忧愤，力自急。敕狱解，喜乐怠与病抗；遂亟坐姚先生榻前，取生平诗十数巨册，首首使诵之。张先生曰「留」，则姚先生于其上署一「留」字；曰「去」，署「去」字。三日毕，目乃瞑——今所传「思伯子堂集」是也。既殡，姚先生赴于京师；知交为位于松筠庵，素服受吊。遂举张先生柩护往桐城，为位于家，赴于乡之知交，素服受吊；见者大怪駴。既乃归其丧于建宁，葬焉。姚先生窘于赀，遗命长君卒刊遗诗行世，板归诸其家。

　　后六十余年，余识姚先生孙永概于京师；述其事，使余记之云。

　　行抵台北内山加九岸记

　　法、越兵事既定，台湾改行省，合肥刘公省三实为巡抚；百废具兴。首抚番开垦，而生番「出草」之案仍屡告；麻里翁、加九岸两社尤狡悍。「出草」者，生番突出杀人之谓，殆「伏莽」意也。加九岸生番名马来诗昧才一人夜半至，官设樟脑厂厂工二十人，取其首十九去。番俗：能杀人首累累系腰，归则举社罗拜，顶而戴之；麻里翁社杀人尤伙。刘公怒，进兵剿之；自帅以行，直捣加九岸——时光绪十二年九月也。

　　先是，刘公招余入幕府。渡海至淡水，则公已进兵；寄语营务处李君彤恩谓余：『若不畏临前敌，则来观战』！余作健遂行。先至大嵙坎，小住帮办抚垦台人林时甫行馆。林公为备肩舆，舆夫六人更番舁；派巡防兵二十人荷枪卫送，林幕客郭君宾实偕行。数里入山路，即■〈山上截下〉嵲；舆夫已喘息雨汗。渐进，山迎面，舆植立，必不可坐；土民言：『刘巡抚至此，亦下舆行』。遂相率短衣徒步。自是至加九岸凡六十里，连峰仰刺，升向天、降入地；其层级皆泥涂濡滑，开路军士以刀剜成者。至崩崖绝涧，山尽路断；则伐此岸巨木仆至彼岸，使若桥然。然非藤葛萝筱之属蒙密覆翳，其下奔流滮涆，稍怯者不敢践而渡也。路逢生番，率被发露体，背负重物、腰搢两刀，目攫；愿笑颔之，亦笑相向。中途竹头角社，尤阴黑可怖，野番憧憧出没。闻隔山即麻里翁，肆言『招抚我，速多赍牛酒来』！日将暮，望见大营，相距仅里许；则两足疲酸，木立不前矣。至营，刘公分晚食，长揖入坐。公谓『书生健步若此，殊不易！惜诸番社已就抚，无战事可观！马来诗昧率数社自投，求免死；杀之，恐阻来者』。言已叹惋。起视，则一白晰少年，不知何以凶挢如彼也。山中木皆百十丈，灌莽寻丈；独驻军处一片平坡十余亩，为竟日山行所未曾见云。   

台湾关系文献集零十六

　　台阳集

　　台阳集唐赞衮

　　光绪十七年，奉调渡台，权台澎道兼按司篆，于七月二十二日履任；旋补台南府知府：在台将及四载矣。

　　窃思红毛辟地，赤嵌营城；自建行省，如适乐土。三千界外，白浮吉贝之花；九十峰前，红醉槟榔之酒。听羊更于老衢之岭，浪静佛郎；行蟒甲于中港之溪，琛输吕宋。头缠苍艾，算好猫久已归心；腰束绿筠，达戈纹因而下拜。嘓辘都卢之语，女尽「腻新」；咮■〈口离〉合沓之流，男曰「麻达」。抹坤四面，东邻鸡距之夷；连艮千重，西接龟乡之雾：既番夷之杂处，复山海之交冲。电光烁烁，线竿星罗；雷声辚辚，车轮火激。宏规具举，政务殷繁：不敢以征猺苦民力，不敢以敛税猺民膏；赈饥黎而平粜，擒渠寇而清野；泯鼠雀之纷争，期鹰鹯之必逐；分壤而定上下则，课士而饬上下庠。每当簿书纷丛、人事倥偬，而判牍之舍，便筑吟窝；放衙之鼓，时杂铜钵。海外之蛮花犵草，收贮奚囊；岭头之烟瘴火云，呵成墨汁。无何，鼍吼鲸呿，狺吠鸱张。风嗥雨啸，日惨惨兮鬼气昏；波谲云诡，尘莽莽兮人心幻。迄倭寇之突犯，复伪王之潜逃：徙蓬岛为桑田，藐沧瀛如杯水。补元虚赋中之语，悲咽寒涛；读东坡海外之文，凄拊瓦缶：都所作为「台阳集」。

　　台道署东有澄台，可以观海。自夏徂秋，飓风屡作，惊涛湓涌，雷响电焯，击于鲲身，厥声迥薄。登斯台也，隆然震耳，莫不错愕；赋此

　　我登澄台望沧海，参错岛屿如杯罂；须臾旸谷光气吐，五色变怪不可名。洪涛汹涌九鼎沸，蛟蜃状匿鱼龙惊；狂风喧豗簸巨浪，雪山千仞天际横。崩腾荡沃震雷鼓，鳞鬣磨碎鹏与鲸；举桮吸海倾玉液，聊学秦王求长生。何时仙飞复羽化，直跨三岛梯青冥！

　　台湾道署有旸怀园，擅亭池竹石之胜；偶煮茗静坐，得诗一截

　　小池迭石作屏风，活水烹茶乐意融；翠竹数竿当槛出，清香犹挹露华浓。

　　沈吉田中丞挽诗

　　公讳应奎，号吉田；浙之平湖县人。官台湾布政使，护理台抚；台地改设行省，公擘画宣勤，劳勋最着。乙亥秋，蒙奏调赞衮权台湾道、补台南府，谓不才可大用；而夙与公初无一面交，辱公知遇，令人心感。其时，公以疾终于籍。爰成截句，以当「薤露」。知己之恩，此生无以为报，痛哉！

　　蛮风催送出山云，莽莽烽烟蔽夕曛；偷渡中流狂击楫，投艰历险懋勋勤（十年法夷构衅，台海戒严；公奉召赴台，乘渔舟冒险渡海）。

　　台畺坐镇挽狂澜，只为苍生起谢安（公罣吏议回籍，嗣刘省三爵帅奏调赴台）；善后功成皆创始，筹楼笔瘁寸心丹（台设行省、善后章程，皆公手订）。

　　「饯序」曾牵别绪绵（公展觐去台，赞衮曾撰「饯序」一篇，辱公佳赏），翩然笙鹤返瑶天；公从海上朝天去，竟作蓬莱上界仙。

　　持躬玉立壁千寻，缔造经营矢荩忱；海上甘棠无恙在，碑镌遗爱泪痕深（公在台惠政甚多，至今台民犹称颂不置）！

　　捧檄分巡始识荆，人从疏阔见情真；世间信有贤梁、孟，图报无方百感生（十七年，公接眷赴台；并荷公夫人由浙约内子同行，特派「驾时」轮舟送至台南。情谊周挚，诚可感也）！

　　名场知己久难逢，况是横流宦海中；我抚牙琴成一恸，涓埃何以答明公！

　　余于署之西偏葺一舍以为藏书之所，颜曰「芸香室」

　　玉轴牙签连屋梁，银鱼走避芸叶香；缥褫骈溢富官舍，手书排目如墨庄。

　　官衙鼎鼎厌梁内，我生愿饱书中粟；百城未足抵万卷，汲古心殷曰不足。

　　台俗富而悍，■〈亻寒〉而不文。余葺横舍，召生徒月必以试，巾卷盈廷。储金钱

　　若干为母，入其子为书院费。复选刻「海东课艺」，藉开文教风气。由是荒陬僻陋，多文学之士矣。

　　海邦玉尺费裁量，纸价居然贵洛阳；漫诩门前桃李盛，天教栽植到遐方。

　　灿烂江郎五色毫，亦多才思涌云涛；琴堂此日开珊网，海底明珠不用韬。

　　偕施云舫、许蕴伯游竹西寺

　　曲径入幽邃，钟鱼寂不闻；一亭寒抱石，万竹绿搀云。蓬壁题诗富，兰言入座芬。野花披锦帔，谁觅五妃坟（近五妃庙）！

　　台南城外有开化寺，甚幽静；游毕，题壁一诗

　　幽云遮野墅，飞雨过沧溟；杰阁几人倚，晚涛同佛听。烟蒸海气白，风闪寺镫青。愿遂南飞鹤，高吟入杳冥。

　　劝农

　　莫笑宫袍渍薄埃，良辰吏亦执鞭来；他年无爽躬耕约，烟雨春犁已惯推。

　　台湾道体制甚崇，有巡捕戈什标兵；每逢开印、封印，兵队站围，俨然海

　　外封疆也

　　峨峨戈什亦彯缨，兵卫分屯列队新；赢得旁人时戏语，俨然海外一疆臣。

　　郑拔甫参戎（名超英）亲饷大鲢鱼双尾，赋谢

　　亭午问晨炊，官盖何纷扰？君忽饷双鱼，青青幂蒲蓼。持以佐卯杯，鲜烹海外少；匆酬尺素书，并贺飞腾早（时余委缉巨盗郑尚有功，详请奏保升阶）。

　　台南盐政归台道督办，而积弊甚深，皆由委员少廉洁者；殊可慨也

　　牢盆习以疲，国课日以竭；况有儇薄徒，罔利穷杪忽。鼠窃术诡憸，狼吞贿干没；流极将何穷，黯思竖毛发！

　　陈子岳司马（名土梯）自澎湖馈白鸠四翼，赋谢（并序）

　　鸠产于澎，神貌清洁，声能应更；洵羽族之佳种也。惟绁乎笼樊，睹其毰毸拘囚之状，似类

　　余者。因成短咏，以写幽襟；鸟如有知，能弗引吭振羽一和予耶！

　　白鸠出绿波，澎岛遗书札；短尾纹斒斓，圆吭语啁哳。羽翮带雪飘，盘沙日澡刷；穿笯不住啼，休唤泥滑滑！

　　延平王祠

　　明末延平郡王赐姓郑成功者，福建泉州府南安县人。少服儒冠，长遭国恤；感时仗节，移孝作忠。顾寰宇难容洛邑之顽民，而沧溟独辟田横之别岛；奉故主正朔，垦荒裔山川。传至子孙，纳土内属；维我国家宥过录忠，载在史宬。厥后阴阳水旱之沴，时闻吁嗟祈祷之声；肸螀所通，神应如答。而民间私祭，仅附丛祠；身后易名，未邀盛典。同治十三年，始经沈文肃公奏请，准予追谥、建祠，列之祀典。余于春祭诣谒，率成一诗。

　　长松盘空瘦蛟舞，败叶飒飒如秋雨；红墙一角暮云平，郑王祠宇昭千古。圣代褒封祀典崇，鼎新庙貌极穹窿；易名「忠节」辉青史，俎豆春秋拜下风。太息前朝丁季造，只身欲挽狂澜倒；雄心虽说效扶余，比似田横栖海岛！焚罢蓝衫换战衣，鲸鱼到处碧波飞；滇南犹有嗣君在，闽事无成涕几挥！厦、金两屿全师抗，舳舻千里谋北向；三军齐唱「望江南」，未许香焚孝陵上！九皋航海往来频，正朔犹存天佑春；退步洪荒开世界，天心亦似爱孤臣。相从文武多俊杰，余生草里苌宏血；近日挥戈恨未能，幕府西台泪凄咽！由来烈母有奇儿，庭下寒梅挺古姿；可惜将星旋告霣，渡河宗泽恨终垂！大厦已倾支不得，「长耳草鸡」谶群识；窜身耻作陈宜中，力战何殊李定国！古木荒凉噪暮鸦，寺称「海会」几年华；杜鹃血染王孙草，精卫冤含帝子花。记室鳞鸿绝命词，舍入苜蓿大哀赋；「零丁洋里叹零丁」，吮毫欲续文山句。人生忠孝本难全，移孝作忠可与权；瞿、张所处堪伯仲，文肃吁恳尽疏传（沈文肃公折云：『伏读康熙三十九年圣祖仁皇帝诏曰：「郑成功系明室遗臣，非朕之乱臣贼子。敕遣官护送成功及子经两柩归葬安南，安置守冢，建祠祀之」。圣人之言，久垂定论。惟祠在南安，而台郡未蒙敕建；遗灵莫妥，民望徒殷。至于赐谥褒忠，我朝恢廓之规，远轶隆古；如瞿式耜、张同敞等俱以殉明捐躯，谥之「忠宣」、「忠烈」。成功所处，尤为其难；较之瞿、张，奚啻伯仲』等语）。同甫气豪有健笔，楹联宇字胸臆出；我今瞻拜荐馨香，采风簪毫纪其实。辟地擎天伟绩彰，葵倾私慕民难忘；怒涛犹作灵胥恨，多少诗人吊夕阳！

　　蝶梦园

　　有李正青者，当明季之邅迍，念时■〈难，喜代隹〉而高蹈；离漳郡之家山，依台疆之洞壑。门迎魁斗之山，径绕竹溪之寺。游尘嚣于海国，绝中朝蝶使之来；留胜躅于芳园，等海外蜉蝣之梦。化庄周之蝶，韵事犹存；卧诸葛之龙，高风已邈。法华寺里，溯郑王辟土之年；永康里中，留陈子铭碑之句。嗟乎！日月如梭，沧桑几度；荣枯靡常，古今同慨！始知天地一梦区也、功名一梦况也。临风凭吊，抚景裴■〈袲，回代多〉；会其意旨，发为歌什。

　　门迎魁斗美人乡，寂寞园亭冷夕阳；一枕陶然谁唤觉，蘧蘧为蝶忽为庄！

　　残碑鬼物护山河，中有高人隐薜萝；化蝶寻秋香入梦，感时花溅泪痕多！

　　张月楼军门督师剿番，喜得捷报，赋贺

　　番民构衅肆摧残，闻道擒渠及岁阑；■〈自上辛下〉大岂容天网漏，恩深终负海波宽（生番，招抚不从）！春随露布风先到，月近筹楼夜不寒。他日凯还归振旅，长途日日望平安。

　　台道署西院植有夹竹桃一株，花甚艳；戏作一截

　　繁枝节节红云压，位置不嫌庭宇狭；仙姝浅笑傍篔筜，桃花何与竹相狎！

　　又韵夹竹桃一首

　　并头疑是莲与兰，同根异干相结欢；佳人、佳士成佳耦，碧桃璧合青琅玕。

　　家大人七十寿，全台文武制屏为寿；因取「天保九如」之意，作九言诗以酬之

　　因思古礼客为高堂寿，高堂拜受洗爵宜敬酬；天保摛词媿乏琼瑶报，愿招红友满引香醪投。称觞演剧亦与民同乐（是日辕门外亦搭有戏台，因百姓皆悬镫结彩，藉酬之耳），台阳妇孺跻堂祝千秋。国恩家庆人生固难得，如冈、如阜欣添海屋筹！

　　台郡水多咸，余用泰西法招匠凿自来水井，铁管下五十丈，不得水

　　泰西成法细搜求，一喝何难倒逆流；岂是汲深虞绠短，故教活水阻源头？

　　台俗：元旦，地方官出门拜客，必以鼓乐导前；旧例如此，固亦未禁革也。戏纪以诗

　　元辰盛仪仗，六街鸣金镳；群从袂成幄，掠风马蹄骄。纵横走冠盖，舆前沸笙箫；浑如新嫁娘，红鸾舞绛霄。

　　台道署东苑有花台而无花，余手植仙人掌百株

　　仙种中多节，花开艳如雪；皭然出泥滓，由来性高洁。发条播芳蕤，骈母平如砥；上有一片云，重重互幡纚。

　　台道总理台南营务处，防营、陆营时须校阅；别旗色以立号、齐金鼓以施令。余于军旅之事固未尝学也，赧颜登坛，亦犹持布鼓过雷门耳

　　将坛高建元戎纛，俨然羽扇凭挥指；戍楼刁斗鸣秋风，须臾黑烟卷地起。摩荡五步分九宫，火器齐轰电烧紫；鸳鸯镜疾摧神飙，龙雀刀明闪秋水。丈八錞矛鹤■〈桼阝〉钩，三千铁弩羊头矢；连环赤帜簇花光，前茅后劲周复始。方今海上多嚣氛，台疆屏蔽几万里；训练随时布鹳鹅，安得猛士坚壁垒！

　　范继庭同年馈自鸣钟，赋谢

　　一年三百六旬，一日一十二时；同年同官相遗，台地可识地支（时余官台道、继庭官安平令，同在一城）。

　　一蚁珠盘九曲，一针轮转万窍；西洋来自东瀛，不用鸡人司■〈班，吕代王〉。

　　二月二十九日，秋审过堂，抚辕大堂外设公案三座，邵小村中丞居中位，

　　余与藩司居东、西位，恭纪

　　左右班联肃，寅阶旭日宾；垂衣钦舞治，解网慕汤仁！三宥恩施大，群生感被均；哀矜心勿喜，欲使众情伸。

　　秋审后回辕，舟泊鹿耳门，得诗一首

　　屏障南溟外，台、澎实要津；浪高双鹿耳，天远七鲲身。欲制蛟龙怒，先期雀鼠驯。备兵周岁钥，方幸海无尘！

　　台南洋药充斥，奸商漏私，动与海关相龃龉；判牍后，慨然赋此

　　烟土流毒久，滥觞由海关；蠹吏饱其私，窳贾缘为奸。鲸鳄横睥睨，谈笑生波澜；虚声肆恫喝，时局殊艰难。

　　冬日，亲赴炮台再校二十八尊钢炮

　　钢炮制自佛郎机，■〈口英〉咭唎炮乃过之。我于年冬阅军垒，沙墩石壁如布碁。长鲸鼓浪雷电断，衔尾再遁摧鳞鬐。莫笑黄金掷虚牝，堪以利器雄岛夷。

　　崇文书院示前列诸生，兼柬邱仙根山长

　　海邦用武地，实赖文治辅。城东宅爽垲，讲舍生徒聚；人材蔚风云，楷模在堂庑。邱君邦之彦，周折示规矩。士曰师之教，如木就斤斧；文艺乃余力，菑畬惟训诂。经义与治事，二者实兼取。长官厕其间，幸与芝兰伍；青云看后尘，所望绍邹鲁（余公暇召诸生，严立课程，讲求经训，相勉为根底之学；文风渐蒸蒸日上矣）。

　　夜半秉烛治事

　　梦回更■〈木橐〉急，坐觉窗户皎；今夕若有思，待旦不得晓。家人笑秉烛，公事若缠绕！树杪露微阳，起已先林鸟。

　　山行观稼

　　台田种稻兼麦菽，民劳尚朴寡驰逐；农夫全力事耕耘，一岁居然有三熟。

　　台地盗风甚炽，衮饬各属悬赏购线弋获，骈诛无虑数十人；其株连者概予自新，固不忍悉置诸法也

　　台疆界闽、粤，山海纳污垢；其人多亡业，剽掠因时有。此辈鬼蜮为，或者饥寒诱；缓则蔓难图，急则铤而走。除恶固务尽，原情亦当剖。朝廷哀穷黎，意在别良莠；莠者歼厥魁，良者勉其后。此风有衰息，岂必多击掊！偶施法外仁，冀挽逋逃薮。

　　余兼权臬事，将及一载；而各属拟罪招解之犯，无虑百数十起。牍案丛集，逐月研讯，时虞枉纵。凡有牵连滥禁之犯，无不立饬省释，冀清囹圄

　　而免淹滞耳。因作恤刑诗

　　刑政属秋官，掌于大司寇；圜土居罢民，其网疏不漏。教善使自强，从新以革旧；不改而后杀，方可表仁覆。皋陶执法严，犯者必穷究；好生得体天，古圣每三宥。

　　粤稽蚩尤刑，椓黥与劓刖；唐、虞存其名，而未有其罚。因知肢体戕，所辱甚于杀；立法如阱深，一陷不可拔。人孰非良民，是以贵能察；今求省刑书，律严例毋忽！

　　收孥与赤族，汉、魏并遵秦；徒流继笞杖，李唐为近仁。顾思三章约，善作五等申；轻重固有由，是非亦有因。名实慎在上，枉直讵在民！一人向隅泣，满堂俱悲辛；维彼狱吏勤，囹圄作陶钧！

　　盛世导以德，期将耻格臻；台俗多犯尊，教让须教亲。仪辨衅自弭，刑中民自新。

　　有郑尚者，台南巨盗也；横行十余年，积案百数起，而不得弋获。余悬重赏购线，突围禽之；按律惩治，人心大快。因纪以诗

　　太息萑苻盗，蜂屯十数年；蜃蟠无定窟，鲸沸辄滔天！■〈豸契〉困虓弥烈，狼奔气愈阗；夷帆賝屡攫，贾舶贿常迁。唾手方传檄，頩颜复控弦；馘俘操右袂，面缚袒中肩。草合俱芟薙，株仍慎胁连；涣膏消孛彗，民忭憾潜蠲！

　　偕澎湖镇吴军门（宏洛）周览澎湖各岛屿，时奉诏整顿海防，固作未雨绸

　　缪之计也

　　澎湖属岛皆内拱，画海为界如分疆；往来税赋有期会，冬夏候汛轮舟航。其北大岛号吉贝，境邻倭国分东洋；马鞍诸山作南镇，雁晴、鸟屿遥相望。我来忝领豸绣节，甫奉明诏修海防；岛屿虽能举一、二，更船远近犹迷方。主人情多出图籍，棋置尺幅何周详！其中各岛语言别，无一自大如夜郎。圣人声教弥六合，河源、佛国归堂皇；五洲全图成一览，朱书墨界穷毫芒。澎湖弹丸缀闽海，得此可补东南荒；只惜孤悬无险守，绸缪未雨心兢惶！

　　台道署有净翠园，栏角种红蕉数株，花放甚艳；至冬月，叶枯而花色亦褪，小鸟啄落英以为戏。诗以慰之

　　玲珑石畔倚轻红，开落纷纷小院中；密绾芳心含净翠，那堪娇鸟啄秋风。

　　净翠园截句十二首，姑录其三，余从删汰

　　晓风残月酒醒迟，半榻茶烟一卷诗；秋色满园关不住，东篱又近菊花时。

　　翠竹三竿绕别庐，凭拦闲眺极清娱；月明满地凉如水，一抹烟岚澹欲无。

　　媿持豸节爪频留，大海源长接上头；差喜波澄鲛鳄静，狂涛洗尽万山秋。

　　十七年，余护理台澎道兼按察使衔；适家大人权两浙按察使、家斐泉叔授陕西按察使，同时同官，亦人生难得之遭也。以六言诗纪之

　　两代三省总宪，两浙、三秦、全台；虽名实之各异，亦家运之大来。

　　奉秋审部覆，台犯均缓决；赋此

　　白云牵续命丝，丹笔注回生籍；沐浩荡之皇恩，皆幸免于大辟。

　　古制报囚秋月，司堂复核毋越；圣人矜恤民命，「情实」改为「缓决」（直囚其陷于辟者，有「情实」、有「缓决」，由臬司拟议而上之督、抚，由督、抚复核而达之刑部。刑部堂司各官，又会同大学士、九卿、科道而审定其为实、为缓而死生之）。

　　怀族祖陶山公

　　伯虎承宗远，遗编敬校雠（公刊有「六如居士外集」，衮因原板无存，拟续付梓）；传家唐进士，化俗鲁中牟。守令牧兼任，德言功并优。开藩更持节，关陇纪鸿猷。

　　道标弁饷醉蟹，效坡老「断北堂壁尖叉韵」故事，成六言诗

　　将军果腹可托，公子空肠何辞！团尖香椒醉酿，尖叉断韵成诗。

　　台道署有南无果树二株，结实甚繁，甘脆可啖，固内地未有之品也

　　南无本是天竺树，托根鹿苑金仙家；移来海外植官舍，凡土未易滋灵芽。荫蟠十亩络地肺，翠耸千寻停日车；古干崛立铁黯澹，樛枝反走龙盘拏。落英层层铺绮褥，结实颗颗排丹砂；簇如银盘堆火齐，烂若丹霄绚朝霞。三山仙鬟下结鬘，百里蜂王来放衙；沐飧清芬长道味，酝酿秀色蒸天葩。内子嗜痂如有癖，直披草幄■〈乖上土下〉檐牙（内子甚嗜此果，时攀折其枝）。公余倚徙发长啸，香风逸韵流无涯。

　　秋日皆内子、鞠女燕息净翠园

　　长廊翳寒丛，幽磴荫乔木；及此风日佳，相率旷游瞩。联镳步兰皋，容与散鸣玉；芳园醉桃李，顾影免茕独。东风应候至，碧草染衣绿；芭花艳窗隙，竹叶幂廊曲：落照■〈日耎〉酡颜，秋锦纷眴目。我持旌节来，尘事苦迫促；梏桎簿领中，凡骨未疗俗。凉翠渍襟褏，腥秽更相触；安得交净君，洗我六根浊！

　　春夜斐亭燕客

　　台署有斐亭，临池成小筑；轩窗朴且幽，台砌敞无蹙。池清静不波，龟鱼互漩伏。初柳新绿垂，枯苔印痕覆。折简招朋俦，良辰易春服。

　　疏竹得主人，一角披烟昏；客来檐雀报，无烦介绍言。水木依明瑟，春风难掩门。登台发长啸（亭侧有澄台），台高比位尊；一上一回顾，曲折搜云根。

　　空亭筛晚风，吹落满阶翠。须臾见月来，姮娥亦无寐；盈盈下尊前，不借花影媚。频将酒底看，月已先客醉；客醉兴犹豪，月醉光欲堕。招之畏俗吏，渐向花阴避。

　　子玖督学成都，口占一截

　　天边衔命远搜材，三蜀争迎使节来；访古可游院花里，杜陵广厦为君开。

　　台地鸦片盛行，男女皆嗜，惜无法禁之

　　囊缝文绮，筩削筠竿；给岂并于饔飧，爱似逾乎脯糗。恍嘘气以成云，既非龙窟；忽出潜而吹沫，疑是鱼渊。饱餐烟火，通妙吸于吻间；卧袭氤氲，参微息于鼻观：飘飘乎似丁之化鹤，蘧蘧然似庄之梦蝶。欲禁雉膏之食，鼎革为难；何为萤火之微，燎原甚易。爰操枯颖用示砭针。慕膻纷逐臭，嗜灸苦含腴；绕鬓雾徐结，荡胸云迭铺。常教甜似蜜，实觉醉如愚；烟草非春草，情怀竺友于。

　　欲戒头将白，相逢眼便青；味从无味得，时岂有时醒！不是刘伶醉，非耽陆羽经。愧难悬厉禁，缄口示箴铭。

　　台、澎杂韵

　　海底乱石，磊阿松脆，俗名「老古石」。拾运到家，俟盐气去尽，即成坚实；用以筑墙，比屋皆然。

　　浪激沙团久，玲珑万窍穿；登登兴版筑，百堵胜砖。

　　澎有空青，摇之中响，有沙有水。水淡者，治目疾。近多赝物，抟土贮水于中，置海滨，月余即成。

　　锺乳孕精灵，难成百岁苓；海隅多赝鼎，何处覝空青！

　　乡间无薪木，以牛粪晒干炊爨，呼为「牛柴」。

　　作苦腹频枵，荒乡莫采樵；传薪赖牛尾，朝暴夜来烧。

　　澎岛四面环海，无高山障蔽。每至八、九月间，飓风鼓浪，海水喷沫，漫空泼野；俗名「咸雨」。

　　咸原资润下，何上自天来！岂是为霖日，调羹合用梅？

　　澎岛有将军澳、大猫、小猫屿及东吉、西吉，皆最险处；每月多有遭风覆舟之报。澳口仅容■〈舟刃〉，将军、大小猫；东、西吉不吉，舟覆物常撩。

　　澎有醋鳌，坚白如石；背圆腹平，有旋纹如螺。形如鳌而甚小，最大者不及指盖。藏数年，投醋中，蠕蠕自能配合。

　　非虫亦非石，隐隐有螺纹；经岁频投醋，依然匹耦分。

　　道署前，一日火起，余率属徒步驰救，传令本标兵弁舁署置水龙灌扑；幸得大雨时行，火焰寖熄

　　赤云夹日金乌吞，祝融御空乘朱轩；大地忽作秦宫燔，不可向迩如燎原。猛势排荡裂厚坤，大声拉杂喧海垠；红光焰焰浮朝暾，居人四出如惊猿。焚彻大逵通余辕，亟令标弁腰带鞬；率属汹汹车无幡；列校严比将军屯。黑云前导长竿■〈怨，巾代心〉，郁攸气逼如炙膰；挈持瓶罂兼瓦盆，五石之瓠浮大樽。水龙倒吸银河翻，欲撼天阙为平反；壮士奋怒众目瞹，波涛下注濡地根。焦头烂额哀元元，虔诚默祷叩帝阍；须臾融风熄市垣，大雨一洗疮痍痕。三十六皇皆手援，焚香再拜酬天恩！

　　余葺吕祖祠，中有姚石甫先生（莹）禄位神碑；行香后，恭纪一截

　　海隅治绩平激湍，买犊渡虎今犹传；前尘已远媿学步（先生曾权台道），瞻拜禄位陈豆笾。

　　西门外有桥，将圯；余筹款改建，颜曰「镜清桥」。刊有篆碑，竖于桥侧圣朝东顾极蓬瀛，媿我分巡领赤城；但愿虹梁作鳌柱，波平如镜靖鲵鲸。

　　家大人新授黔臬，展觐出都，行将由湘赴任；时衮已摄台道、卸回台南府任，赋寄孺怀于舍兼官舍，天涯意若何！正缘遥海隔，时觉望云多。屈指乡音近，关心驿路过；平安随地好（衮权延府任，首邑为南平；家大人时在衢州道任，首邑为西安：曾有诗以纪其事。及衮摄台道，首邑又为安平；可谓处处平安矣），遐迩沐恩波。

　　道臬兼权篆（台道兼按察使），羁栖不可归；依然回郡治，安得侍黔闱！差幸身名泰，无嫌心迹违；阿奴方总丱（时运儿随侍入黔，刚蓄发），努力答春晖。

　　壬辰三月赴台北秋审，赋纪一截

　　一死经霜决，三年系铁留；赭衣何日脱，执笔不胜愁！

　　和邱仙根山长元韵

　　春风桃李簇花开，云海身亲洗眼来；衣钵师传钦硕学，始知岩邑有澹台。

　　南国甘棠爱戴同，园亭结构喜尤工（净翠园，为维卿方伯新建；所植花木，近更蔚然可爱）；斐亭艳说江郎笔，独有才名压海东（方伯于斐亭联吟，君与唱酬。方伯元韵有「更有门生压海东」之句，谓君也）。

　　海上思亲倍怅然！新恩同拜九重天（家君新授黔臬，赞衮奏补台南府：同时奉到部文）。垂杨不绾离情住，眷恋庭闱忽七年（官闽将近七年）。

　　数点红蕉挹露浓，窗横栋影互蟠胸；花间酬酒邀明月，电语三更断壁钟（仙根净翠园和作，有「三更电语壁钟鸣」之句）。

　　寄怀菶之三兄

　　一作申江别，秋风几度凉！驰书隔山海，得句忆池塘。梦远随征旆，途遥怅陟冈！含颐娱杖履，安健祝高堂！

　　自发鄂城棹，南归今几时；黔中殷侍养，海外更相思。每憾为官缚，翻令见面迟！牂牁咩嘄游历事（时兄随侍赴黔臬任），应许俗人知。

　　衮于辛卯奉檄权台臬道，下车伊始，即以清理庶狱为务；时值生番滋事，势将用兵。判牍之暇，慨然赋此

　　巡海兼理刑，出入两持平。番民时构衅，用刑复用兵；杀僇无已时（台北大嵙崁生番，经邵筱帅奏派林荫堂观察带兵进剿，尚未得手；而恒春刺桐脚庄生番，又有焚毁民房之案。杀僇诚无巳时），哀矜我黎氓。所愿百里才，狱毋畸重轻！

　　余于壬辰三月赴台北秋审，道经澎湖，飓风大作；砰訇淙涌，釜■〈鬲瓦〉皆毁。

　　颠顿之苦，为生平航海所未曾经历者。喘息方定，赋此以志之

　　澎、台皆东南，风来自东北；遇此打头风，轮轴行不得。入夜风愈狂，吹人人欲踣。洋艘高峨峨，大篷战翼翼；动摇无时休，颠簸船欹侧。始犹病瞑眩，继乃呕饮食；饮食呕净尽，直欲翻胸臆。回顾仆与童，抱甓呕不息。独有一庖丁，勉强自撑仰；未几亦僵卧，难为百夫特。浪向枕边舂，坚硬偏有力；终宵不成眠，伸头望日色。管驾林君来（时「飞捷」轮船管驾为林君），问我可安辑？欲答不能言，欲言口已塞（时竟不能多语）。

　　澎湖停轮有作

　　帆逐东风迤逦开，一舟隐隐傍山偎；祇缘秋谳催装急，特展飞轮破浪来（时乘「飞捷」轮舟）。

　　澎湖天险不须城，近有新城一角明；何处俞公遗迹在，欲寻暗澳不知名（明俞大猷都督海上，筑澎湖暗澳以备倭寇）。

　　奉部覆补授台南府，纪恩一绝

　　温綍重重下海陬（时家大人升授黔臬），好如仙吏驻瀛洲；九天雨露深于海，长向东方万里流。

　　光绪甲午，自春徂夏，阖郡不雨。农人难于布种，心窃忧之；仍旧恭迎冈山观音大士入城中。是日神甫降而雨大作，自午至戌，四埜均沾；非神之赐，不及此。喜而以诗纪之，并酬神惠

　　去年苦旱暵，民力嗟已竭！幸早叨神贶，来苏被甘泽。今年春徂夏，炎炎炽烈日；有如病后病，元气讵能摄！方社弹圭璧，夜愁星斗灿；家家插柳枝，鼓声每达旦。市既禁屠宰，厨亦绝薤蒜。迎神冈山寺，涓滴出山半；须臾云忽起，飞雨急如弹；流潦满中庭，檐溜深没骭。一润苏万槁，伟哉神力化！慈悲视众生，不啻保婴赤。感召良有因，惩劝示威德；蚩蚩有何辜，神慈终悯恻！老稚共欢呼，喜气溢里闬；微诚或惑孚，齐明郁鬯灌。

　　挽宝佩蘅夫子

　　儤直向三天，纶音任独专；黄扉常入相，紫府速登仙。叹息披遗表，承恩忆夙缘。自怜门下士，楹奠一凄然！

　　槟榔

　　锦纹新剖碧莲胎，座上争持献客来；赢得口脂交赠好，不须恩赐出兰台。

　　米囊花（即罂粟）

　　闲写春愁破寂寥，蔫红葚紫影飘摇；于今斗米珍珠价，开向东风尽折腰。

　　佛桑花

　　名葩绝色有抉桑，一径丹霞醉夕阳；莫恃婉容须爱惜，近来风雨妒红妆。

　　老少年（一名雁来红）

　　嫣红奼紫漫相夸，透骨新霜染作霞；敢以春华傲秋色，人间原自有丹砂。

　　归燕词

　　余署台澎道篆将及一年；瓜代及期，仍回台南府任，因赋「归燕词」。

　　有鸟有鸟乌夜郎，客秋来署同回翔（时眷自浙来）；新巢徙入旧巢去，为我拂拭双栖梁。

　　由基隆坐火车赴台北，有山阻路；今穿洞可通

　　天地为炉划劫灰，巨灵竟用五丁开；长房缩地山空凿，海外飞车辟险来。

　　台南郡城鸿福戏班有生番充老生，貌甚魁梧，声亦浏亮；足见顽梗气息，未始不可化导也

　　野番演戏来登台，笑语哑哑欢且咍；一朝得与冠裳会，未必蛮犵皆不才。

　　盼家书不至，赋此

　　家书久不至，海上心裴■〈裹，回代果〉；憾身非黄鹄，不得遂飞归！

　　悼蒲女

　　抚汝十九年，少小即婉柔；与母夜同寝，达旦无咿嚘。尔祖去官浙，随侍从吾游；五岁即离母，昕夕情依刘。祖母最钟爱，寒暑顾视周；喜汝资聪明，女诫常讲求。读书性专静，字字注清眸；提携年渐长，一病增杞忧！多方急疗治，痼疾欣全瘳。待字聘席珍，遴选琳与球；翩翩新郎君，衢水亲相攸。汝舅本年友，胶漆雷陈投；送汝托令门，曾以诗附邮。汝归奉姑舅，善洁堂上羞；每展锦字书，情绪乙乙抽。征兰有佳兆，瞻望春及秋。时余奉简命，摄篆东海陬；卸道复出守，鸿爪仍羁留。更有七十翁，秉臬方拥驺；驰函两问讯，山海嗟阻修！忽闻汝耗来，双泪澘澘流；悼汝命不辰，浮生如蜉蝣。留此一片瓦，此心何悠悠！所愿转仙胎，来世登瀛洲！

　　题蒲女照相二截

　　莫问前因与后因，眼看光影总为真；海天日暮长相对，疑是庄周梦里人。

　　姊妹花开总不离，此番相见更无期；琼花本是瑶台种，王母来收第一枝。

　　贺邱仙根工部元韵

　　海角天涯寄孺怀，老人星喜拱薇阶（时奉电音，知家君兼署黔藩）；紫泉恰傍枕泉馆（家君旧有「枕泉馆」印；现黔臬署有紫泉池，相传泉水红，三日内必升官），逖听嘉音到客斋。

　　柏庄春暖雨晴天（柏庄，仙根所建），海色澄清禁火前；擅席名山饶著述（时仙根主讲崇文书院），吟窗好检白云篇。

　　笑傲烟霞俗虑删，青镫长伴白鸥闲；河汾讲道经师重，海外文章仰斗山。

　　文思疑抽乙乙丝，鹏程远到望无涯；众仙同日霓裳咏（时正府试），选卷闲吟工部诗。

　　胡铁华直牧出纸索书，并以徽墨见惠；用少陵「摘苍耳诗」韵赋谢

　　伸纸香浮浮，堆案落花剧；承惠佳松烟，聊以遣朝夕。墨海翻微澜，寒云起片石；搜罗古碑遗，照耀众星摘。着意肖面目，一囿百不适；譬欲见古人，终隔数重幂。君同官海上，直谅友之益；以纸来索书，弄翰多俗迹。瘦筋空槎枒，饿隶苦拘窄；间习大小篆，酬接如迎客。作书兼判牍，呈诉剖黑白；濡墨复三思，未敢轻试掷！

　　万寿朝贺回辕，适恒春县令带有□番来谒，并纪以诗

　　星光晱晱趋朝夜，瑞气凝凝祝嘏晨；魋结迎门衣短■〈衤屈〉，亦知罗拜马头尘。

　　余好藏书，尤好蓄瓶，镌有书癖瓶之章

　　积瓶如积书，物常聚所好；积瓶供花养，积书借藜照。古色艳蓬壁，古香溢邺架；挈智毋自矜，晒腹毋自傲！

　　家大人来谕，示及黔苗鲜知礼义，为创立义学，置师教读，陋习渐革

　　黔荒盘瓠种，山居皆曰猺；榛柸俗不改，族类杂土苗。无何文德敷，设学及边辽；顿令椎髻徒，渐以化其嚣。田畴而衣冠，置师作之标；熙熙敦礼让，忭舞驯不骄。惟猺亦感格，譬彼食葚鸮；帝曰作新民，一字华衮褒（查雍正十年，改苗童为新童、苗卷新卷）。

　　咏台草席

　　鳞鳞刺袜巧，组织皆女工；芊绵胜龙鬓，缩纳襟裾中。

　　咏鹿耳门竹筏

　　毛竹粗于臂，匀裁四、五竿；刮膜经漾水，编眼任翻澜。渡比深杯稳，天疑坐井看（人坐木桶，系于竹筏）。鸬鸶浮鹿耳，同此一篙安。

　　咏海螺

　　具体青螺小，咀含得味中；藏身虽有术，一吸笑俱空。

　　咏电气镫

　　鲛冰一片动寒芒，珠箔高悬澈满堂（邵筱帅招饮抚署，见新制此镫）；数月龙辉帘影薄，长鲸掣海耀晶光。

　　甲午除日，余游台北，乘「飞捷」轮艘开赴台南；夜行海中，机房大火，几罹于厄。幸蒙天佑，转危为安；因纪以诗捧檄驾飞轮，岂为钩鳌客；陡骛狂飙翻（时风甚厉），翕赫海波赤。须臾烈焰起，旋转若电激；既虞焚其身，尤虑胥及溺。死将濒于九，生讵赎以百。人声喧轰来，束手苦无策；鸣钲申号令，运水复络绎。幸而风渐微，火亦势将抑；如脱秦、楚围，如释陈、蔡厄。如香可返魂，如蟾载生魄。万口齐吁天，举手庆加额；免为捉月人，骑鲸寻李白。

　　东篱香放，北海觞飞；壁有古瓶，座无俗客。堪拾落英，可浮大白。

　　几枝叶叶梢梢，满壁斜斜整整。影中有影皆花，花中无花不影。蝶栩栩兮欲醉，酒滟滟兮浮香；菊劝我以五斗，我浇菊以百觞。前身成三太白，后身化百坡仙；添东篱之韵事，永令夕而迟眠。

　　咏释伽果

　　佛果从来出海隅，释伽新摘置盘盂；青鸾下抱累垂卵，翠葆中攒径寸珠。

　　咏西螺柑（并序）

　　柑出嘉义县之西螺乡，甘浆沁齿，饱啖不厌，为海外第一佳果。

　　离离青磊砢，佳种出螺西；斗酒倾三雅，官衙莫听鹂！

　　清香酿蜂蜜，剥想指尖寒；五寸供螺女，千头胜橘官。

　　咏南无释伽波罗蜜

　　无果佛无法，无佛果无名；说法参果味，食果知佛经。

　　内子韫芝好棋，而棋甚劣；夏日公暇，疏帘清簟，时与对敌，韫固败军之将也；戏纪以诗

　　翦烛赌残棋，黑白互淆乱；余固非强敌，尔军何溃窜！奇争背水阵，胜比决河灌。左臂不赴援，右臂苦欲断；垓心复困守，俘献获无算。披靡难自持，大局已散涣；倘执军法论，尔罪曷可逭！

　　与内子中秋玩月

　　与君久负中秋月，今宵一样看蟾魄；五更同梦月明中，衙鼓冬冬犹未歇。

　　海边玩月寒入骨，月中桂枝飘芬馥；但愿人好月长圆，白头同此中秋月！

　　台南府署顺恕堂前，有龙眼双株，华实并茂；余颜曰「双桂轩」，题有篆额堂外回廊环以曲，双株龙眼最秾郁；东风微吹已烂漫，榖雨新晴烘绣谷。百琲明珰缀露珠，千章锦缎裁霞榖；绛云高卷虬螭上，香雾浓堆蜂蝶簇。主人瑶席开锦障，留客缨冠灿华烛；堕蕊暗飘茶鼎香，天浆频蘸酒杯绿。闲题篆额曰「双桂」，但愿台生拾秋馥（时值秋闱）！特向云水洗眼来，抡元看制「霓裳曲」（甄别第一赖生文安，是科获隽）。

　　府署仪门内有卧树一株，甚奇崛；偶题一绝

　　何人移值海之东，偃蹇僵伏如卧龙；拳曲柯枝不适用，安得壁立凌苍穹！

　　年逾四十，双瞳渐暗；亟假叆叆以助其明，庶免雾里看花之诮也年逾四十目力减，宝匣幸获双明珠；得之功比刮膜眼，青镫点墨不误朱。

　　除夕判牍

　　又是逢除饯岁觞，流光似水去堂堂；簿书判到烛三跋，莫笑尘劳底事忙！

　　挽杨理■〈人酉皿，上中下〉师

　　两折湘山桂（师两次典试湖南），搴芬证夙缘；相违逾十载，永诀隔重泉！爱士如元礼，传家有象贤；西州知己感，楹奠泪潸然！

　　明月归沧海，乡云断碧岑；辉遗珠树远，赋就玉楼阴。甬上寒潮咽，溪边暮雨沈；双星并零落（时陈芑庭座师亦甫归道山），凄罢伯牙琴！

　　捕鼠行

　　署多鼠，甚憎之。蓄猫一头，夜无鼠窃，深得缉捕之力。求之捕役中，罕此健足矣；作「捕鼠行」。

　　尔鼠尔鼠，饥食饱逸；大往小来，啾啾在室。爰赫斯怒，有狸如虎；载伏载伺，扼喉断股。扼之、断之，必尽杀之；蹙蹙靡骋，如之何弗思！相彼猫矣，勤于捕鼠；相彼役矣，盗将噬汝！捕鼠鼠戕，捕盗盗扬；民之父母，毋纵为殃！

　　春牛

　　抟泥刻画强逼真，峥嵘头角庞然身；古人出汝送寒气，我来率属为鞭春。芒神酒醴已荐享，彩鞭交下飞缁尘；头蹄脊尾砉然解，耆童攫取喧城闉。得之者喜失之愠，相传卜岁由来神。我谓尔众亦愚甚，力田只在雨泽均；区区土块讵足异，神若有知还尔嗔！

　　台俗：赛会、出丧，常招妓装扮杂剧，名为「台阁」；冶容诲淫，败坏风俗。余力禁之

　　□声打鸭怯鸳鸯，拂袖撩裙罢晓妆；莫笑长官心似铁，舞腰不惜柳枝忙！

　　玉纤双挽彩绳红，争看婵娟入碧空；一夜严霜珠朵落，残花无计避东风。

　　余取扬雄酒箴「子犹缾矣，观瓶之居」之句，题额为「观瓶之居」；时值东篱初放，偶作「菊瓶双声歌」

　　「观瓶之居」，瓶瓶菊菊。花花色色，团团簇簇；白白红红，黄黄绿绿。枝枝影影，斜斜矗矗；朵朵开开，郁郁馥馥。长长短短，屏屏幅幅（甫制有瓶屏五幅）；密密疏疏，重重复复。鱼鱼雅雅，瑟瑟穆穆；暮暮朝朝，姗姗粥粥。

　　甲午人日，由陆赴台北，道出台中，邱仙根以诗招，由寓鳌绕道山居，一

　　访杜二拾遗草堂，竟以俗冗不获，税驾仙乡；仍用元韵奉酬

　　乘风自南来，踏月复北去（人日，由台南启程，遇风；今夜宿彰，正月明满地）；仙云不可攀，相思殢烟树。老范意殷勤（时范继庭同年作台湾县令，远道相迎，款接甚殷），停骖且小住；借问山中人，结庐在何处？

　　恭贺家大人「除夕纪历」元韵

　　清风吹到凤池春（黔臬署有「池上风清独爱莲」联句），祝嘏颐颜仰圣神（时家大人派入都祝嘏、赞衮派入都点景）；万里朝天持节贵（由黔入都，有万余里），五年防海拜恩新（赞衮甫于五年「海防」案内保归道班后，加二品衔）。西园日暖留仙鹤（黔臬署之西园，有「池边日暖常留鹤」联句），南极星辉应老人（家大人今年七十有三；耆年祝嘏，亦异数也）。慈泽覃敷开（慈泽句，拟易「谊尽君臣兼父子」）寿域，锡光有庆荷温纶（赞衮客秋在台南府任撰大堂联，即有「锡光有庆，新恩随拜九重天」之句，若预为之兆）。

　　方志初（朝元）来台张罗，以诗见遗；依韵酬之

　　海邦尘事扰吾庐，何幸穷荒驻使车！知是谪仙才第一，瑶华珍重数行书。

　　握手临歧意惘然，媿持拳石补云天（赞衮拜太史联扇之惠，略有持赠）！长途载有诗篇富（太史时将有台中之行），莫笑轻装薄似绵！

　　光绪十八年三月初六日，筱村中丞按试台南；正在明伦堂讲书，忽地大震，因以诗纪之

　　堂皇高坐地震惊，满堂漰湱洪涛声；如驾海舶樯忽倾，头目眩转浮沧溟。诸生罢讲相向瞪，魂摇气慑神渐惺；须臾奠定邀神灵，险遭不测人其坑！我于其中浩叹兴，两间无处无亏盈！世界本由缺陷成，自古断鳌鳌足胫。扶舆毕竟谁支撑？赖有青门鼎力争；乾坤浩荡陂竟平，敢忘此日心凌兢！

　　余守台阳，一夜有偷儿入室，抱一空椟去；感叹赋此

　　四更初转人睡熟，何故偷儿入我屋！启户四顾心手忙，挟之疾走一空椟。我穷无奈取诸君，不料君穷了无蓄！清贫太守固如此，从此余衙可裹足！

　　癸巳衮在台南府任，家大人自黔藩署邮寄黎文肃公「观风民喜菜无色，听

　　雨客来花有香」联句；适台新葺蔬斋，即书悬之壁间，因作「蔬圃诗」

　　肉食盛充庖，岂似菜根美！爰辟五亩园，疏篱编六枳。抱瓮师汉阴，灌溉引泉水；高堂旷定省，何以奉甘旨！自昔桐叶封，俭勤聊习此；澹泊以承志（家大人尝以「澹吾室」颜其居），养生自兹始。

　　静坐衙斋，见檐隙蛛丝层层密布，概然感作截句一首

　　张罗面面似连横，食习从君孰与争；可惜丝纶填满腹，在人檐角了平生！

　　海上望父书不至

　　海上思亲刻不舒，天涯搔首意纷如！蛾眉两见初三月，雁足曾无尺一书。晨起喜听台署鹊，梦回误认锦江鱼（时子久亲家自蜀中来书）。猜疑岂有洪乔事，私祝加飧健起居！

　　平安行

　　余守延平，首县为南平；适家大人官衢道，首县为西安：当时有「南平、西安」之咏。兹守台南、首县恰为安平；是合二而为一也。曾于「顺恕堂」题有联云：「处事常思顺恕，居官皆得平安」；亦可谓天造地设也

　　居官得平安，遇合亦足异；欲慰高堂望，「平安」字频寄。

　　家种竹一竿，慈云覆青鸾；竿头饶进步，一字一平安（时鹾儿随侍在黔，连接家大人信并寄有鹾儿课作，颇觉进功）。

　　瑗得平安书，投诸涧水中（宋胡安定得家书上有「平安」二字，投之涧中）；衮制平安笺（余以「平安家报」四字制有信笺），浣诸鲲海东。

　　贺徐芸渠先生「甲午重宴鹿鸣」元韵

　　扶桑彩晕现朝暾，乔木巍然荫永存（公家筑有绿荫堂）；桃李分阴传慧业（公掌教岳麓书院，多士深被教泽），云山养望荷君恩。鹿鸣再谱笙簧曲，渔隐容栖■〈禾罢〉稏村（公诗有「渔蓑久恋湖湘隐」之句）。欣谢华簪领坛席，棘闱文字细重论。

　　魏国黄花晚节香，复瞻奎璧焕文场；霓裳会送登仙籍，衣钵相期证玉堂。芝检恩荣颁凤阁（公于光绪十一年蒙诏嘉奖，是年复奉特旨赏二品卿衔），莼羹滋味恋鲈乡。兰芬喜绕重阶茁，里里云开雁路长。

　　自署湖湘一老民，商颜芝草满山春；三秋蟾桂仍分馥，九陌莺花瞬作尘。忙踏黄槐新举子（公诗有「天教鹤发少年场」之句），欢迎白发旧词臣。名门鼎峙双株树，莱阮清声溢纶纶。

　　忝随扬拜仰朱熊（赞衮现蒙邵筱帅奏派入都，办理万寿跸路景物），景缀龙文百斛雄。嘏祝九天绵爱日（时家大人奉得派入都祝嘏），珍输万国慕皇风（时台湾恭办贡献）。天街骢马思桓典（叔鸿侍御现转给事中），花榭棋枰忆谢公。春宴琼林赓复旦，纯祺稠迭晋呼嵩。

　　癸巳夏，台南郡久不雨，时余随同镇、道虔诚祈祷，不胜殷盼；赋此

　　赤日烁田园，渴雨麦焦死；田园复何有，黄埃间苍耳。痴龙抱珠眠，无术鞭之起；农夫吁群神，邑令走社壝。我心方惄然，咎人更咎己！闭门星月下，陈词窃长跪；谴责加闾阎，请自长官始！瘝职当受辜，勿移于赤子！祝罢复出祷，惭惶意无似！何时雨倾盆，野色青一洗！

　　六月初七日夜获甘霖，连日大雨滂沱，赋此志喜

　　蕴隆何■〈虫粦〉■〈虫粦〉，亭午赤日高；望霓愿未酬，眼穿心尤焦。岂料一霎风，为我驱郁陶！是时碧宇朗，霾翳无纤毫；陟泼数升墨，群峰青忽韬。龙爪攫昏黑，隐跃空中翱；卷海向天舄，拗怒不受绦。空阔战雷电，势等巨鹿鏖；小声珠走盘，大或翻狂涛。忽若辟天育，万马纷腾槽；又似黄流驶，过闸奔千艘。三农手加额，饥寒无啼号；弹冠谢甘澍，神贶欣溥叨！

　　光绪二十年二月十五夜月蚀，三月初一日日蚀，循例救护；纪之以诗

　　日月同道并同度，地盘偶尔相隔遮；昏昏有似物来噉，乍吞乍吐群喧哗。剎那影与地盘脱，仍复圆满无欹洼。今年日月互相铄，官衙祈禳鼓乱挝；轰轰闾巷声震耳，补救欲仿古女娲。名为救护近于戏，或者政刑多偏邪；天人呼吸感即应，修省因之恐惧加！

　　甲午十二月二十一日，第二子生于台南府署；时客申江

　　又报添丁一笑呵，呱呱声里意如何！遥知官廨同蜗壳，寄着翩翩燕燕窠（时簉室寄居台署）。

　　点检青箱次第传，析薪深望子孙贤；桐枝莫笑难攀折，不兆兰征十五年。

　　蒲女周年之期，感赋一律

　　周期一霎醒黄粱，往事思量空断肠；女子聪明多不寿，孩儿生育竟同亡！信来海峤曾悲父，死到泉台可伴娘。底事罡风太相虐，鲲潮声咽更凄凉（蒲女因生产而殁）！

　　偶食刺菱，感事有作

　　菱小偏多刺，明湖任蔓延；兰桡频采采，敛手莫争先！

　　安平口自春徂秋，涌声震慑；其地即鲲身也

　　老鲲复作恶，喷浪相陵虐；愿张钱王弩，一射狂涛落！

　　余于台署顺恕堂置屏风五座，将所藏壁瓶悬之，遍插时花，颇擅幽致一枝折得海头春，遍插屏风簇簇新；四座幽香浓扑鼻，直疑太守是花神。

　　癸巳岁除，祀鳌神；署旧例，亦古礼也。宋汴京故事，谓之醉司命，至谓

　　灶神朝天白一岁事，故前期祷之

　　不敢操刀枉荐羊（用「后汉书」阴兴传事），整衣再拜爇炉香；天公若问贪官事，日日厨头野菜香（时于厨侧甫辟菜畦）。

　　厨门净扫上锅镫（湘俗：除夕于锅中点镫，谓之锅镫），爆竹声中待漏兴；莫笑狂憨无媚态，使君风骨尚棱棱。

　　内子闻其母汪太夫人讣音，哀痛欲绝；因感予怀，爰成一律

　　迢迢浙水久关心，仓猝何堪接讣音！三载望云犹洒涕，一时抢地顿如瘖。家奴惨淡扶椎髻，幼女仓皇拾堕簪。我正束刍驰鹤吊（余寄挽联，有「生刍一束，如甥何似徐南州」之句），天涯感叹亦难禁！

　　读香山四十有五诗，戏作一绝

　　司马吟诗鬓已苍（白乐天时为江州司马），四旬有五恰相当；诗名虽逊香山席，官职犹夸五马翔。

　　唐子和以纸素索书，因聤槭袆好霨霨鄜岐懒模峄山碑以应之

　　八体擅作述，前籀后则斯；太山觅秦篆，风雨剥蚀之（古碑已为野火所焚，今邹县峄阴堂有模本；又上蔡东门亦有一刻，余所临上蔡本也）。有如姑射仙，雾笼冰雪肌；兹碑纪登峄，深刻隐厜■〈厂外义内〉。臣斯臣去疾，敬颂功德辞。灭六一天下，戎臣不经时。销兵救黔首，永无争战危。讵识攻守异，矧无仁义施；徒夸铭山笔，不禁揭竿旗。荒忽二十年，历劫已莫知；谁于野火后，镌勒求其遗！二百二十字，字字光陆离；删繁神虑精，霜隼瘦愈奇。钗头与鼎脚，髣髴存旧规。秋窗把筠管，腕弱邈难追；舞蔗一已甚，再试徒为嗤。拙技等雕虫，癖嗜乃忘疲。

　　余由台北乘轮来南，复履本任；假崇文书院小住一宿，次日便移入署

　　崭岩双轮投（来轮载有大炮），巨浸片帆卸（由轮舟换小舟抵岸）；无烦津吏迎，蹔憩劳人驾。去住本无心，官衙等传舍；飞燕翔翩翩，堂前识王、谢。

　　展阅癸酉同年谱，同榜七十四人半归零落，慨题一截公交车相望接翩翩，转眼荣枯廿二年；一曲「霓裳」同调少，晨星落落半黄泉！

　　营友以扇属书，偶临欧阳公「丰乐亭碑」赋此

　　羽檄急星火，诸将方北征；丰乐不易觏，念此心怦怦。欧文既雅瞻，苏字尤纵横；模摹更讽咏，但愿鲸浪平（时倭氛甚炽）！

　　媚香阁

　　叹彼姝为夫而事人也

　　苜蓿一盘黏如泥，东家蝴蜨西家飞；翠袖熏炉伴咏诗，春风薇阁酣双卮。子规啼，不得归；姮娥窃药月色迷，何须张敞来画眉。

　　安晓山待御以言获罪，谪戍军台；因圣主之矜全，显直臣之忠耿。余官海外，慨想丰标，感赋一律

　　肝胆倾堂陛，寒松不后凋；撄鳞违圣孝，攀槛岂臣骄！独抱丹心苦，深怜紫塞遥！锥囊储谏草，焚砚叹君苗！

　　恒春令陈紫垣以其地所产螺杯见遗，赋谢

　　恒春异产夸文蠃，宝于盝盉细于蝌；土人名之「■〈谷牙〉札喀」，或云绿螺充贡艖。属吏陈君多惠政，廉隅砥砺介而和；遗我百螺为饮器，觚哉、觚哉旨且多！

　　余在台南患疟已痊，解任过厦，疟忽大作，缠绵两月，其苦万状。疟魔出

　　祟，作诗驱之；亦昌黎驱鳄意也

　　病痁又忽两月余，困人独与他病殊；颠倒寒热分昼夜，有鬼伺隙相揶揄。忽如寒冰狱中之囚犯，忽如炽炭瓮底之罪孥。三百六十骨节，节节醋浸酥；四万八千毛孔，孔孔汗滴珠。一鬼甫去一鬼来，恨无葛翁之仙符；壮夫当之犹胆怯，况我脆弱之顽躯！凡诸苦境我身历，一日顿止疑神扶。初无奇方及仙饵，片念绝胜浇醍醐。人生正如疟，日与寒热俱；百年尚可耐，何必争须臾！热吾视之为夏扇，寒吾视之为冬炉；达人古今等旦暮，以日抵岁何伤乎！疟鬼大悟废然返，伎俩止此毋庸驱；我复神旺跏趺坐，鬼已销声匿迹鹭岛之东隅。

　　疟甫止，犹怯寒；每夜饮酒数锺，寒渐止

　　疟鬼虽已遁，犹复事偷觑；晚间公瑾至，顿触饮醇趣。吐气为春虹，挥汗为春■〈雨上澍下〉；洋洋一片春，冷热无留处。酒兵得奇功，四体还吾故；行当祀杜康，请与药王附！鬼无叹馁而，我犹严缉捕。

　　乙未春，倭氛腾沸，旅顺、威海相继失陷，津、沽戒严，辇毂震惊；感愤有作

　　夷舰传烽日，辽东战血腥；旅、威频失险，尘劫又重经。颓壁妖云黑，沧溟鬼火青；寒潮流不尽，悲咽那堪听！

　　万里征边骑，连屯失要津；不闻淝水捷，已动洛阳尘。哀痛垂明诏，■〈难，喜代隹〉危望异人！颓垣谁搘拄，蒿目泪沾巾！

　　赤羽连三辅，烽烟莽海疆；人谁探虎穴，兵若阻羊肠！蛮触争哗溃，衡茅尚激昂；长沙徒太息，何以策边防！

　　闻辽东各军纷纷溃败，感赋

　　黑风横吹海水立，举国仓皇坐漆室；安得秦皇射蛟弩，一发东溟震霹雳！

　　江烟莽莽风沙沙，拔浪雄吞长鲸牙；诸将拥兵不敢进，避寇如避常山蛇。

　　卸篆将行，倚装赋此

　　囱囱捧檄入台城，今日台绅又送行；愁对一轮沧海月，祇应来去照分明。

　　去年曾此泛槎归，往迹鸿泥认已非；身似蜻蜓点秋水，海天着翅任高飞。

　　悲台湾

　　狂澜谁障百州东，日下金蛇电掣空；刘帅浑如魏得狗（帅好犬；每出，群犬随之），唐王岂复郑之龙（台地在明季为红毛所据，郑芝龙得之）！鸿沟耻划诸番界，鲸浪横飞半线中（半线，台地名）。莫笑铜铃沿旧俗（永乐郑和出海，谕海上诸番，鸡笼人不肯附贡；戏制铜铃，家贻一枚以辱之。盖比之于狗国也），伤心有泪洒鸡笼！

　　中原鼎沸肆鸱张，电烁飙驰莽战场；东海难填精卫石，西天已渡达摩航。将军豉角三更咽，武帝旌旗十日忙（唐主改换黄旗，十日而遁）。千里金汤沦异域，朅来白日黯无光。  
　 
台湾关系文献集零十七

　　书台峤绅民电禀后 

　　书台峤绅民电禀后阙名

　　考台湾自康熙朝归化以来，垂二百数十年。小民践土食毛，不侵不叛；虽中更多故，苦厌兵烽，而翊戴皇灵，终无携贰。其见于鲁之裕之「台湾始末偶纪」、蓝鼎元之「平基台纪略」、「东征集」、赵翼之「平定台湾述略」、「台湾要害论」、谢金銮之「蛤仔难纪略论」、「蛤仔难形势」、「蛤仔难原始」、施琅之「陈台湾弃留利害疏」、沈起元之「治台私议」、姚莹之「言台湾兵事书」、「东槎纪略」、魏源之「皇朝圣武记」、郁永河之「裨海记游」、「伪郑逸事」、「番境补遗」、「海上纪略」诸书者，条分缕析，如数家珍。今请将当日祖宗缔造台湾之非易。与台湾屡遭兵燹之可怜，略着于篇，以存旧迹。

　　按台湾亘闽海中，纵二千八百里、衡五百余里，与闽之福、兴、泉、漳四府直。距澎湖外约二百里，离厦门约五百里。一山横亘，起基隆、南尽沙马埭，约一千里有奇。山之东西两面，沃野千里。天气常暖，一岁稻三熟。顾僻处海外，中国人昔无知之者。

　　隋大业中，虎贲将陈棱一至澎湖，东向望洋而返。史谓「澎湖东有毗舍耶国」，或即其地欤！明以前，为颜思齐所据。思齐者，华人而习于倭，遂为倭人所用者也。嘉靖中，海贼林道干窜据其地；后为琉球人所逐。天启中，日本复逐琉球人而据之。其时，荷兰人求香山、求澎湖于中国而不可得，乃以重币啖倭人，求在台湾互市。隆、万之间，刘东老贾其市，寻踞之。未几，死；乃并入荷阑。

　　及国初，复为郑氏所据。郑氏名芝龙，泉州人；初附倭，家于台湾。及倭被逐而去，芝龙即以其兵卒、舟舰横行于海。崇祯朝，巡抚沈犹龙招之降。会闽大旱，芝龙言于巡抚熊文璨，徙饥民数万往耕；泉、漳人趋之，如归市。郑成功者，芝龙娶倭妇所生子也。当明季隆武、永历之际，屡称师寇海上。迨国朝顺治十七年，自江南败归，爰夺台湾为窟穴，居然自命为海外扶余。寻奉朝旨，弃芝龙于市；郑氏在京者皆伏诛。康熙元年，成功死，其子经继之。经死，次子克塽继之。康熙二十四年秋，克塽以其地降，台湾始隶我圣清版宇；而频年转战，人民已凋敝不堪矣。

　　及康熙六十年，而又有朱一贵之乱。其时海宇一统，文恬武嬉，雍容揄扬，厌闻兵革。一贵嫉知府王珍之苛虐，揭竿起事，毒焰迷天，迨天讨用彰，妖人匿迹；俘获一贵，槛送京师。乱党虽平，而饷项已所费不赀，小民益苦难言状。

　　越乾隆时，抚字噢咻，休养生息；海疆士庶，甫畅生机。而五十一年冬，忽又有林爽文称兵肆乱。爽文居彰化之大理杙，地险族强；聚群不逞之徒结为天地会历数十载，将士务为掩饰，任令暗长根株。洎是年十一月二十七日，将彰化攻而陷之；劫掠民财，戕杀官吏。乱民随声阿附，其焰愈张。直至廷旨命福安康、海兰察往征，始得俘其魁而散其党；安民戡乱，岂易言哉！

　　由是承平又数十年，虽中间不无小丑跳梁，无不立时扑灭。台湾之民力戴高履厚，日渐向风；而倭人又借口于生番戕毙琉球国难番，大动干戈，多方要挟。我朝以大字小，曲尽怀柔；议偿五十万金，遂得无事。不料甲申之役，法人又攻我基隆；海曲苍生，横遭兵火。犹幸天心厌祸，和议旋成。我皇太后、皇上知台湾物产富饶，大可开为利薮；遂从杨昌浚、刘铭传之奏，改设行省，简任各员。铁路火车、金沙煤矿、蚕桑纺织、畜牧畋鱼，事事振兴，利权在握。今者倭人肇衅，虽澎湖已失，而台湾仍屼立不摇。论者谓为军士之戮力严防，而不知实我祖我宗厚泽深仁有以固结民心而作士气也。  
　 
台湾关系文献集零十八

　　澎湖文献抄存

　　苍圣祭祀仪节

　　蔡香祖像赞

　　户部执照（四件）

　　监照

　　澎湖通判借据

　　催讨澎湖通判借款禀帖

　　蔡香祖寄厝公约字

　　兰谱

　　六品军功林凤捷禀帖

　　奉委条记

　　委赴管理烽火馆谕

　　署澎镇右协都阃府李札

　　苍圣祭祀仪节

　　一、旧炉主于上元前三日分单，同具新、旧炉主姓字，布告同人：各备衣冠，到旧炉主处恭迎圣迹，赴之清流大海；然后迎驾到新炉主书馆致祭。无衣冠者、不得与也。

　　一、是日诸同人应齐到恭迎，除守制、养病及外出者勿论；其余不到，候饮福后，公同到家议罚。

　　一、每年恭迎圣驾，不论生童有无教读、有无事故，宜备铜钱一百文，着旧炉主于分单之日收齐，款交新炉主以备祭品等费。其中有一二未便，至期亦当亲带来交；或有外出者，该炉主登记在簿，候其回家照账清讨，无庸挨托。

　　一、是日，诸人各带寿金一百金纸钱一帖，敬奉圣人。

　　一、旧炉主是日先备小船一只，虔陈金、香、纸、烛、清茶、荐盒。候诸友齐到，拈香礼毕，即将新炉主所倩鼓乐恭迎圣迹至海岸；新旧炉主奉之登船，船上用大锣一面、长旗一枝。诸人仍在海岸，俟送毕，一齐礼揖而回；无得懈怠亵玩。

　　一、恭迎圣迹毕，回旧炉主处再行拈香礼拜，请圣人神位登驾，用八人扛驾、二人随驾、二人手执礼香于驾前，又用一人督队。执事皆对列，无许参差；旗鼓前行，不得离驾太远。

　　一、既到新炉主书馆，先拈香安座，然后致祭。炉主备陈祭品等物，应自按簿亲点齐备，无致临时仓皇不敬。主祭应小心敬谨，不得躁率失仪。通赞一人，当熟仪注。读祝一人，当熟祝文。引赞二人，当知进退。神位前司帛爵二人及香案前司饮福二人，当知拜跪。司鼓一人，当熟三通。司燎一人，只慎点火焚帛放炮而已。祭毕，即筶定明年新炉主。

　　一、奉祀圣位，当于书馆；或该炉主本年无书馆、或在过水教读，即就本乡书馆奉祀，不得祀于家居也。若有事故或不得已外出，应于诸友中仗一人代迎，通知众友；无许擅便，以致废弛。

　　一、筶定炉主若系童生，而本年有新进者，应让新进者；有新中者，应让新中。

　　一、上席饮福，当有名分上下之辨，以主祭执事及新炉主坐上席，余席亦应分别长幼；所倩吹手鼓乐之人，另设一席，不得同席混杂。

　　一、是日饮福，炉主只就祭品开设，不必多费；酒每席只用二瓶，不得多饮，以致失仪。

　　一、历年圣亭执事，逐件款交值祭之人收贮；失落，则该值祭应自赔补。

　　一、列祭品，五牲全副猪：脚（曰豚元）、雄鸡（曰翰音）、鱼（曰化龙）、柔鱼（曰春官）、大肠（曰冠场；入术米）。又香菜五小碟：盐（曰虎形）、福员（曰龙眼）、芹菜（曰米芹）、莲子（曰联捷）、燕（曰赴宴）。又粿品二□：米发粿（曰发科）、油员枣（曰荐早）。

　　一、列祭器：五牲盘、五菓碟（五块）、酒爵（三块）、礼瓶（一枝）、小木盘（二块：一盛福酒、一盛胙肉），排于香案上。灼台三对（一在神前、一在祭品边、一在香案）、面桶架（一支）、面桶一个、新布面巾一条（以为主祭盥洗）、拜毡二条（一在神位前、一在香案前）、拜簟四块（一在神位前、一在香案前、一在香案边、一在阶下）、香案棹一块（上排宣炉几棹全座香矸灼匙）。

　　一、列祭器：圣亭一座、竹箱（二脚）、线须（四条）、亭杠（全付）、综纽（六条）、神座内龙套（二支）、晨钟（一个）、黄凉伞（一支）、文昌旗（一对）、金魁（一对）、佛手（一对）、彩牌（一对）、龙长柄（一对）、天下文明牌（一对）、制字先师牌（一对）、长旗（一支）、竖灯（一对）、化龙长（？）。

　　一、列仪注：

　　启鼓三通，执者者各司其事。

　　诣盥洗所，盥洗。

　　行迎神礼：奏大乐。就位！上香！跪！叩首！叩首！三叩首！兴！跪！叩首！叩首！六叩首！兴！跪！叩首！叩首！九叩首！兴！行初献礼，奏小乐。诣神位前！跪！献帛！进爵！叩首！叩首！三叩首！兴！诣香案前！跪！（乐止）读祝文！就位！叩首！叩首！三叩首！兴！复位！行亚献礼：诣神位前！跪！进爵！叩首！叩首！三叩首！兴！复位！行终献礼：诣神位前！跪！进爵！叩首！叩首！三叩首！兴！诣香案前！跪！饮福酒！受福胙！叩首！叩首！三叩首！兴！复位！行送神礼：奏大乐。跪！叩首！叩首！三叩首！兴！跪！叩首！叩首！六叩首！兴！跪！叩首！叩首！九叩首！兴！诣燎所！望燎！复位！礼毕！

　　一、列祝文：

　　维道光□□□年岁次□□，月建□□，□□朔；越□□日□□，主祭后学姓□□、值祭后学姓□□暨众士子，谨以牲醴粿品庶羞香楮之仪，敢昭告于制字先师仓圣人之前曰：始制文字，功烈伟然！昔曰贤钦为楷式，后学仰其芳传；欲展诚敬，用荐豆笾。伏愿人文之鹊起，惟冀科甲之蝉联！尚飨！

　　按原件，熟纸楷录，装钉一册，纵二三四公分，横十二公分。现存澎湖县白沙乡瓦硐村五十四号方食福家）。

　　蔡香祖像赞

　　『风尘万里客，天地一诗人』！

　　此张亨甫孝廉题香祖先生「海南杂着」旧句也。先生携一卷书，佩三尺剑；起万里洋，行半天下：崄岨备尝，壮心不已，昂藏丈夫也。癸卯小春，鹭门接晤，适出玉照见示。宜仓卒间不及选句，即书此二语以应台命，于卷中人或可得其形似也。西村弟吕世宜书并识。

　　按蔡香祖，名廷兰，小像现存澎湖马公保安街三号之一黄顶生先生家。绢面彩画，栩栩有神。全幅纵二九．二公分，横二二公分；像高一六．六公分，宽九．五公分。题辞在画右。

　　户部执照（四件）

　　户部为遵旨事。

　　据双月知县蔡继渐，福建台湾府澎湖厅人，今遵例报捐同知衔银三百八十一两、银票三百八十两。所捐银两，于咸丰十年二月十三日□□户部捐银局献□□□□□□□□□□□□□□□□，□□□。

　　右照给蔡继渐收执。

　　咸丰十年三月十四日给照。

　　部行。

　　按原件，纵五七公分，横四八公分；毛边纸质，刷印填件，部份字迹模糊。现存澎湖马分保安街三号之一黄顶生先生家。

　　户部为遵旨事。

　　据双月知县蔡继渐，福建台湾府澎湖厅人，今遵例补足附监生四成实银三十六两。所捐银两，于咸丰十年二月十三日□□户部捐银局献□□□□□□□□□□□□□□□□，□□□□。

　　右照给蔡继渐收执。

　　咸丰十年三月十四日给照。

　　部行。

　　按原件，纵五八公分，横四七．五公分；毛边纸质，刷印填件，部份字迹不明。现存澎湖马公保安街三号

　　之一黄顶生先生家。

　　户部为遵旨事。

　　据附生蔡继渐，福建台湾府澎湖厅人；年二十七岁，身中，面白无须。今遵例报捐贡生京钱四百七十八吊五百文。所捐银两，于咸丰十年二月初五日□□户部捐铜局收。□□□□给执照□□□□□□□。

　　曾祖君超，祖培华，父廷兰。

　　右照给蔡继渐收执。

　　咸丰十年三月十四日给照。

　　部行。

　　按原件，纵五八公分，横四七．八公分；毛边纸质，刷印填件，部份字迹不明。现存澎湖马公保安街三号之一黄顶生先生家。

　　户部为遵旨事。

　　据附贡生蔡继渐，福建台湾府澎湖厅人；年二十七岁，身中，面白无须。今遵筹饷例，报知县双月选用并免保举京钱一万二千九百六十九吊。所捐银两，于咸丰十年二月初五日□□户部捐铜局收，照例□□给执照□□□□□□□□。

　　曾祖君超，祖培华，父廷兰。

　　右照给蔡继渐收执。

　　咸丰十年三月十四日给照。

　　部行（按此朱批）。

　　按原件，毛边纸质，甚薄。纵五八．五公分，横四八公分。黄顶生先生藏。

　　监照

　　国子监为请旨给发监照事。

　　准户部知照，蔡继渐系福建台湾府澎湖县（按此「县」字应系误字）人；年二十七岁，身中，面白无须。由附生在捐铜局捐输，准作贡生。相应给予监照，以杜假冒等弊。须至监照者。

　　曾祖君超，祖培华，父廷兰。

　　右照给蔡继渐收执。

　　咸丰十年三月二十一日给。

　　监行（按此朱书）。

　　按原件，薄毛边纸质，纵五四公分，横四七公分。黄顶生先生藏。

　　澎湖通判借据

　　调署澎湖粮捕分府冉，为（按原件朱书）挪借兵饷事。本年大饷未到，无银垫放；特单在蔡印继渐相公名下借出纹银三十两。其项，俟大饷到日，如数清还不误。

　　特立印单一纸付执为照（按上三字朱书）。

　　咸丰三年九月初十日给（按「初十」二字朱书）。

　　按原件，纵四七公分，横二三．三公分；毛边纸质，部分朱书。年号下，钤有通判印。现存澎湖马公保安街黄顶生先生家。

　　催讨澎湖通判借款禀帖

　　具禀澎湖童生蔡继渐，为遵借有据，势迫无奈，恳准饬还，以振鼓励事。

　　缘咸丰三年九月间，因大饷未到，兵糈无征，本厅主冉分府应垫补，碍时无力；谕令渐等邀集各绅衿人等遍处挪借，以资兵饷。约俟大饷到日，完璧归赵，如数扫清，决不食言。现有声叙印单付渐执凭。时渐惟命是遵，罔敢延诿；爰向房亲人等代为竭力挪借，集腋成裘，找足纹银三十两，折时用银四十四员之数，得供兵糈之急。此不过一时志切急公，未尝有心望赏。无如本厅主冉面从后违，大饷已至，竟不如约。及退任旋郡，更置度外。迄今抗延持久，分文乌有。且所借事由又不能一致，或有还，或无还。有还诸人各处传言，无还诸人憾忍不平，随疑渐有私讨肥己情弊。势迫之，以不得不向取。讵意厅主冉侦渐亲身往取，嘱伊内丁推诿出外，未得会面。如托朋友劝还，非特任意不理，且出不情之言：令渐欲讨此层借款，当呈官控伊，并无他说。此情此理，大属不宜。渐若不依此呈明请究，虽有妨口之术，亦难塞众毁交集。不已，沥情叩乞大人执法如山，俯念□急贻累，恩准饬还，以振鼓励，而正官箴。

　　按原件，毛边纸质，纵四一公分，横二二公分。与前件同一包套，面书「向冉正品分府较讨饷银三十两正旧禀稿乙纸」，封面纸上盖有「联美斋住妈宫街遵古法制药材发行」之店印。现藏处，同上件。

　　蔡香祖寄厝公约字

　　立公约字人双头挂社蔡武、尚进，为订约以昭率由事。

　　缘进先父在江西任内身故，运柩回家，停住在宗祠内，候（原件误「侯」）择吉归土。时被亲堂兄弟迫勒出葬，较分余俸。因未暇筵（按「筵」原件字，非误抄）请地理师卜择穴地，欲先暂行寄土。适本族武叔于东卫山脚涂园一所，颇有局势，然而未合仙庚。欲借暂寄，特恐后来不便。爰请中人三面言约：将武园邱与进父柩寄土，候进事峻（竣），另请地理师详覆允妥，方算换断。

　　但此园既然寄柩，虽然一隅坯土，未免秽草侵废。兹将武园地照踏，只有七千栽之左右，谊（宜）估铜钱一百一十千文，暂立卖契付进收执。仍将进现典园丘照面契钱检交武掌耕抵额，并添凑钱尾以足一百一十千文之数。如详覆妥允交换，并无后悔。

　　倘卜择不利，原地换回，俱各听从其便；则有置成荒埔，难以耕种者，进宜备铜钱一千文帮贴武，以为开剥工资。内所换契目，系进承典他人。如上手典主向武取续后无契可换还者，按原契面钱声，如数坐理。此系二比甘愿，各无异言反悔。谚所谓「先断后不乱」者，此也。

　　合立公约字二纸，各执为照（内注「现典」二字，又注「契」一字）。

　　合同公约（按此四字切半）。

　　同治五年（岁次丙寅）九月□□日。

　　作中人蔡降信

　　同立公约字人蔡武甘、蔡尚进凭

　　代书人蔡才

　　乙亥年七月一还来后厝后壁园一丘契面钱二十七千文。

　　又还来寮仔后洪礼园一丘契面钱九千文。

　　又还来富墘妈贤叔宅一丘契面钱六千七百文。

　　癸未年十一月托景云哥手再还来钱六千五百文。

　　计共钱四十九千二百文（盖有「捷升」印）。

　　按原件，毛边纸，纵四二．五公分，横三七公分。现藏黄顶生先生处。

　　此系三面言约甘愿，日后进及子孙不得再行简较讨原园。恐口无凭，理合批明，立甘愿约字一纸付执存照。

　　尚进亲笔泐。

　　捷升（按此系盖印截半）

　　蔡武呈批：据尔呈称：当日蔡逢祥向尔换过墓地一所，付尔园六丘。兹因风水不合，既经迁葬别处，尔之墓地情愿收回。应将原园六丘退还，方为合理。何得逗留一丘不还伊，殊不合理。胆敢先控伊较讨！姑念二比系是叔侄至亲，应合请族长公人在外理处交还，毋得率意冒渎。特斥不准！

　　按原件，毛边纸本，纵一二公分，横二三公分。黄顶生先生藏。

　　兰谱

　　吴焕章，谱名立成，字后文，号卓轩，行七；道光丙申年己亥月乙丑日吉时生。世居福建泉州府同安县，现住安溪县湖头乡。同治二年，奉上谕，着改武职，赏戴蓝翎，以守备留台尽先补用。

　　本生祖曾祖父讳廷璋，举人，任福清县教谕。

　　母李氏。

　　曾祖父讳益琬，举人，任湖广武昌府蒲圻县知县。

　　母李氏。

　　祖父讳承勤，岁贡生，候选训导。

　　母李氏。

　　父讳拔元，恩贡生，候选同知。

　　母李氏。

　　室周氏、黄氏。

　　子：定邦、定国、定兴、定进。

　　女一，未字。

　　谱谊弟吴焕章顿首拜。

　　少爷如兄台大人惠藏。

　　同治十一年（岁序壬申）季春之月吉日于榕城□

　　按原件，连史纸，精楷书写，折迭七帖，未量其尺寸。现藏澎湖马公保安街黄顶生先生家。

　　六品军功林凤捷禀帖

　　标下右营六品军功林凤捷谨禀呈：

　　今开：凤捷现年三十七岁，系福建福州府福清县人。由行伍，于同治六年八月十七日奉海坛鞠总兵当场考验，凤捷打靶中式，年富（按原抄「富」误「当」）力强，赏补名粮。

　　九月内，跟随海坛鞠总兵出洋巡缉，曾（按原抄似误作「会」）获贼首毛齿春等回营，详报在案。

　　九年二月内，奉蒙闽浙总督任「阅操案内」，以凤捷挑射全中，蒙赏战粮。

　　十年六月内，奉派在三号铜底艇船出洋缉匪。奉海坛鞠总兵以凤捷洋面沙汕俱各暗。（按「暗」字疑系「谙练」之讹漏），蒙赏管队头目事。十月内，奉派管队戍澎四起班兵三十六名赴澎换班（按原抄上四字重复一字）。

　　光绪元年正月内，蒙澎湖吴副将考验，凤捷操驾勤心，办（按原作「辨」）事认真，委派监督炮台；完竣，赏给效用顶戴。

　　二年五月内，奉委果毅后军后哨什长。

　　三年三月内，奉台湾张总兵临澎校阅，以凤捷挑射全中、火器纯熟，蒙赏六品军功，给委只领在案。

　　本年八月内，奉澎湖苏副将以凤捷奉公留心、差事谨捷，堪委果毅军后哨副哨长，给委遵领在案。现在供差。须至履历者。

　　光绪八年……日，六品军功林凤捷。

　　按上件，原载澎湖县马公镇长安里民族路三号林有义先生藏「历代记」，无标题；揆文意，当属履历呈禀。

　　奉委条记

　　光绪九年七月，苏协宪委中哨副哨长。

　　光绪十年正月初六日，苏协宪委中哨正哨长。

　　光绪十六年九月，奉（按原抄「奉」误「俸」）本镇宪吴请给五品军功。

　　按以上各条，均录自林有义先生家藏之「历代记」；据云委各有状，凤捷卒，俱殉葬。

　　委赴管理烽火馆谕

　　赏戴花翎署澎镇右协都阃府李，为（按此字有朱笔标号）谕委事。

　　照得烽火馆一节，原有烽火营兵丁林得英管理。缘该兵于本年八月间病故，该馆事务无人掌理。应即派赴接管，以□专责。查得本营差头目兵林凤捷办公妥洽，馆中事务堪以委任兼理，合行谕委。

　　为（按此字有朱笔标号）此，谕仰该目即便遵照前赴管理，毋违！特谕（按以上五字，首尾各有朱笔标号）。

　　右给该目兵林凤捷，准此（以上两字有朱笔标号）。

　　光绪十三年九月十二（以上两字朱书）日给。

　　府行（「行」字朱书，特大）。

　　按原件，细毛边纸质，纵四八公分，横二三．三公分。

　　署澎镇右协都阃府李札

　　札（按此字有朱笔标号）：

　　赏戴花翎、署澎镇右协都阃府李，为（按此字朱书）饬遵事。

　　照得烽火馆一座，原为本标奉戍烽火营兵丁来澎建置之业；但该营奉戍来澎兵数无多，加以班期停换，久寄者或辞退回家、或奉裁旋梓、或病故不归，迩来均无遗类。兹查该馆原束（按「束」，「塑」之简）武圣神像一座，前者炉下供奉有期，年来神者香资虚置。揣而言之，盖在公业蒙弊（按或「蔽」之误），设法维艰。然事必有所主，而后有久恃。该馆带有两廊护厝，间数甚多。若以逐间出租纳□，就项设法；不但神前香资绵联，而且供奉有期，何至虚置若是！

　　为（按原件有朱笔标号）此，札仰该目兵即便遵照：立即查明该馆所属两廊护厝大小、一切间隔若干，公同定价，每月每间应租铜钱若干，着实列报查考；并从前所置一切契据以及公簿等项追缴前来，以凭核办。毋得稍涉循私蒙蔽（按原件误「弊」），致干严谴！切速，毋违！特札（按以上六字有朱笔标号）。

　　右札仰目兵林凤捷，准此（按以上十字，原件上下有朱笔勾划）。

　　光绪十六年正月二十八（按日期朱书）日札。

　　按原件，毛边纸质，纵二五公分，横一一六公分；现存。

　　后记：

　　民国五十七年五月十日至十三日访古澎湖，历马公、白沙、瓦碉、西屿各岛，匆匆间发现不少未经著录的文献，颇值参考；随见随抄，多数并予摄影。今夏公出台北，拜晤台湾银行经济研究室周主任，嘱为录付「文丛」。零篇散件，姑名曰「澎湖文献抄存」。

　　六十一年八月十五日，黄典权。  
　 
台湾关系文献集零十九

　　数典不忘

　　坂尾开族

　　立嫡立嗣宗规

　　职员执照

　　数典不忘

　　始祖讳禄，从晋元帝南渡，任安东琅玡王府参军，除给事黄门侍郎。以□杜■〈山上〈弓殳〉下〉功，迁招远将军、散骑常侍，充合浦太守。太宁三年，诏归；奉敕守晋安郡，因家焉。追封晋安郡王，莽在兴化府甫田县。

　　始祖妣孔氏，诰封正一品夫人。福建漳州府海澄县三都集兴保华山甲锦里社思诚户内二都三图（按上记当为孔氏葬处，原谱失其交代。「华」字作如「叶」字下去两点，避清圣祖讳故也。下俱同）。

　　始祖宋，己未科解元，联捷进士，仕至谏议大夫。生男三：长房分居，开族溪头，属海澄县。次房分居，开族屿头，属漳浦县。三房分居，开族坂尾，属海澄县，社名锦里。

　　坂尾开族

　　支祖，讳琼宗公，官招讨将军，世袭三世至五世。

　　二世祖，讳梅湖公，生男五：长房涂山。二房出祖台湾府。三房出祖西田及灌口。四房系本房公祖，在本族住。五房亦在本房住，传至存德公，遂为四房公祖五世孙。

　　九世祖愧愚公，祖妣陈儒人。

　　十世祖锦岗公，祖妣郑。

　　十一世祖

　　存德公，原名慕皋，改名芳茂，别号弼伍；锦岗公嗣子，石囷颜太孺人所生也。葬在坂尾社——地名王枕石，坐辛、向乙兼酉卯，用丁酉、丁卯分金辰子申局，来脉丙子、入脉辛酉。公生于明隆庆二年（戊辰）二月十六日辰时，卒于清顺治三年（丙戌）十月初二日，享年七十九。娶石囷庠生颜讳肖筑公长侄女。

　　祖妣颜太夫人，生于明隆庆六年（壬申）十一月十二日巳时，卒于清顺治（己亥）年五月初三日。

　　副祖妣谢太孺人，生于明万历二十三年（乙未）八月二十四日未时，卒于清顺治（己亥）五月初三日。生男二：长芳华，次实华。

　　十二世〔祖〕

　　梁建公，字实华，号卓轩；弼伍（存德）公次子，副祖妣谢太孺人所生。生于崇祯九年（丙子）三月十九日未时，卒于清康熙十七年（戊午）七月十三日申时。葬在长泰，坐向失纪。娶孚中央经历司柯讳云堂公孙女，讳淑娘。

　　祖妣柯太恭人，生于崇祯十一年（戊寅）九月初一日戌时，卒于清康熙七年（戊申）。葬在龙山垄，坐向失纪。生男一，名登榜。

　　乾隆三十四年十二月十五日，以孙贵，恭奉诰命，祖考梁建公貤赠中宪大夫、祖妣柯氏貤赠太恭人。

　　十三世〔祖〕

　　元公，乳名登榜，字贵贤，号希庵；实华公长子，孚中央柯太恭人所生也。生于康熙四年（乙巳）七月十四日子时，卒于康熙五十七年（戊戌）五月十二日未时，享年五十四。葬在台湾府大南门鬼子山中仑，坐乙、向辛兼卯酉。娶山仰社陈讳寿公长女，讳勤娘，谥慈惠。

　　祖妣陈太恭人，生于康熙十四年（乙卯）四月十三日申时，卒于乾隆八年（癸亥）十一月初五日酉时，享年六十九。葬在台湾府大南门外盐埕东势山顶水鸡潭尾檨仔宅边西南角，坐丙、向壬兼巳亥。生男三：长宗得，次宗顺，又次本房祖宗宪。生女一，名懿娘，适魏讳香观为长妇。

　　公于康熙三十二年出祖在台湾岭后街中居住，开张布店生理。

　　乾隆三十四年十二月十五日，以子贵，恭奉诰命，祖考登榜公赠中宪大夫、祖妣陈氏赠太恭人。

　　十四世〔祖〕（一）

　　克俊公，乳名宗得，字慨盛；元公长子，陈太恭人所生也。生于康熙三十三年（甲戌）七月十九日卯时。娶唐屿社柯讳萃官第二女，讳寅娘。

　　妣柯孺人，生于康熙三十八年（己卯）九月初六日酉时，卒于乾隆十六年（辛未）十一月十六日巳时。葬在台湾府大南门外二仑五妃墓后，坐东、向西。生男三：长古老，次隆武，次士老。生女二：长敬娘，次泰娘。长女适台湾府小东门外石头坑陈讳初官第四子妇，次女适台湾府下寮港街州左堂陈讳子芳官次孙妇。

　　十四〔祖〕（二）

　　克圣公，乳名宗顺；元公次子，陈太恭人所生也。生于康熙四十七年（戊子）三月二十二日酉时（卒时原谱缺）。娶台湾府〔许〕讳旭官长女，名爱珠。

　　妣许孺人，生于康熙五十五年（丙申）十月初六日巳时（卒时原谱缺）。生男二：长恩义，次承祖。生女一：长妹娘。

　　十四世〔祖〕（三）

　　克文公，谥敦厚，名宗宪，字迪章，号文园；元公第三子，陈太恭〔人〕所生也。生于康熙五十年（辛卯）三月十九日寅时，卒于乾隆三十三年（戊子）七月十四日寅时。娶同安马銮后尾社王讳信公第二女，讳推娘。

　　祖妣王太恭人，生于康熙五十四年（乙未）二月二十九日辰时，卒于乾隆三十五年（庚寅）七月十二日戌时。

　　嘉庆十九年十月，〔公〕暨妣王恭人合葬于台郡新丰保东里——地名蚝壳崎、山名狮穴山顶。

　　公于乾隆十六年在台湾县捐粟援例国子监生。至十九年援入京城贡生，补候选州同加五级。

　　乾隆三十四年十二月十五日，恭奉天恩宠锡诰命，貤赠祖父梁建公中宪大夫、祖妣柯氏太恭人，父登榜公中宪大夫、母陈氏太恭人。

　　妣王恭人生男二，生女一。长耀淮，次耀琦。侧室蔡氏名菊■〈女只〉，生男耀河。侧室蔡氏名兰，生男耀灿。女行一，名束金，适举人张印□。生孙印维新，名赞参，字德□，邑贡生，候选训导；维翰，名赞美，凤邑贡生。

　　公妣原合葬在中路大坵田，穴地癸丁兼丑未。乾隆六十年（乙卯）三月，迁合葬在凤邑维新里——地名内廍自己园中，横有七十步，子向午兼壬，丙子、丙午分金。

　　十五世〔祖〕（一）

　　一峰公，名朝英，乳名耀淮，字伯彦，行一，谥谦尊；克文公长子，王太恭人所生也。生于乾隆四年（己未）二月十八日辰时，卒于嘉庆二十一年（丙子）十月十六日辰时，享年七十八。

　　显妣陈安人珠娘。续娶；凤邑显妣谢安人淑娘，显妣李安人留娘，显妣陈安人受娘。纳婢：蒋氏茶■〈女只〉、陈氏梅■〈女只〉。

　　一峰公生男五：长云鹏、次涛、三瀚、四瀛；五炳，继陈氏受娘为嗣。抱养本姓三：慎徽，继李安人为嗣；皆盛，继陈梅■〈女只〉为嗣；丽水，继蒋氏为嗣。生女四：豫娘、尹娘、守娘、永娘。

　　显妣陈安人讳珠娘，行一。生于乾隆七年（壬戌）四月十三日午时，卒于乾隆五十四年（已酉）五月十九日午时，享年四十八。葬在凤邑维新里——地名半路竹、穴名覆鼎金，坐子、向午，丙子、丙午分金。生男一，名云鹏，行一，字腾九；邑庠生，早卒。娶候选布政司理问韩公熙文长女。继孙二：长名作雨，邑庠生，早卒；乳名定元。娶妇许氏，早卒；侧室戴氏。继嗣秉钧，娶妇黄氏，纳婢一，生子海；次嗣仕珍，纳婢名花，生孙一，名奠川，过继于二房。次名联三，监贡生，乳〔名〕捷元。娶妇郑氏，生孙一，名焜火；女孙一，名庆娘。侧室颜氏。

　　谢安人，生男二、女一。男行二，名涛，小名寅宾，太学生；早卒。娶妇翁氏，生孙一。又过继兄女婢花■〈女只〉子为嗣孙，名作楫，小名奠川（即花■〈女只〉子），邑庠生，早卒。

　　娶妇叶氏，早卒；继嗣一，名兴起。次孙名敬庄，小名惟恭，太学生，字君益。娶凤邑杨登辅长女，早卒；侧室杨氏。继嗣名妈意。男行四，名瀛，小名兆祥，字达洲，府学廪贡生；赴捐，即用部司务。娶妇程氏。生孙二：孙名对墀，娶妇杨氏，纳婢生孙一。次孙名丕烈。女行三，名守娘；适岁贡生王印起材，字笃其，名添培，行二。

　　李安人，生男二、生女二。男行三，名翰，小名六壬，府学廪生加军功，赏给六品衔；早卒。娶妇蔡氏，名娥娘，早卒。纳婢名石榴■〈女只〉，生孙一，名甫仪。娶妇张氏，生孙二：名大成、（大）贤；女二：附大、大智；侧室二人。继嗣名浚哲，娶妇郑氏。男行五，名炳，小名时篆，字景焕；邑庠生，捐布政司经历。娶妇王氏，侧室一，纳婢一；继嗣一名快。女行二，名尹娘；适文举人陈印玉珂，字佩远。女行四，名永娘；适武举人王印得宽，字宇常。

　　（男行）大慎徽，娶妇杨氏，生女三：长、便、三玩。纳婢名新来，生女名茂。七皆盛，娶妇叶氏，生女一，名香乳。八丽水，娶妇许氏。

　　（立嫡立嗣宗规）

　　凡立嫡子，违法者杖八十。其嫡妻年五十以上无子者，得立庶长子；不立长子者，罪亦同。

　　若养同宗之人为子所养父母无子、所生父母有子而舍弃者，杖一百，发付养父母收管；若所养父母有亲生子女及本生父母无子，欲还者听。

　　其乞养异姓义子以乱宗族者，杖六十；若以子与异姓人为嗣者罪同，其子归宗。

　　其违弃小儿年三岁以下者虽异（姓），仍听收养，即从其姓，但不得为子。

　　若立嗣，虽仍同宗，而尊卑失序者，罪亦如之。其子亦归宗改□继之人。

　　凡祖父母、父母在，子孙别立户籍、分异财产者，杖二百；须祖父母、父母亲告，乃坐。

　　若居父母丧而兄弟别立户籍、分异财产者，杖八十；或奉遗命，不在此律。

　　凡同居，卑幼由不尊长私擅用本家财物者，十两笞二十，每十加一等，罪止杖一百；若同居尊长应分家财不均一者，罪亦如之。

　　职员执照（原谱无题）

　　钦命镇守福州等处将军兼管闽海关事务世袭一等轻车都尉斐凌额巴图鲁赛，为遵旨等事。

　　案准部咨：嘉庆十一年五月初九日奉上谕：「焚毁贼巢在事出力之廪生林瀚，着加恩赏给六品顶戴」等因。钦此，给执照以杜捏冒。为此，照仰该义首即便遵照戴用六品顶戴。仍将发来执□敬谨收存，以杜捏冒。须至执照者。

　　计开：六品顶戴义首林瀚，年（原缺）岁，（原缺）府（原缺）县人；身中，面白无须。曾祖登榜，祖宗宪，父朝英。

　　右照给六品顶戴义首林瀚收执。

　　嘉庆十一年十月初八日给（借用台湾镇印信） 
