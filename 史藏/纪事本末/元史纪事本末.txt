元史纪事本末 陈邦瞻


　　钦定四库全书

　　史部三

　　元史纪事本末

　　纪事本末类

　　提要

　　（臣）等谨案元史纪事本末四卷明陈邦瞻撰凡列目二十有七其律令之定一条下注一补字则归安臧懋修所増也明修元史仅八月而成书潦草殊甚后商辂等撰续纲目不能旁征博采于元事亦多不详此书采掇不出二书之外故未能及宋史纪事之赅博又于元明间事皆以为应入明国史于徐达破大都顺帝驻应昌诸事皆畧而不书夫元初草创之迹邦瞻既列于宋编又以燕京不守元帝北徂为当入明史是一代兴废之大纲皆没而不着揆以史例未见其然至至正二十六年韩林儿之死乃廖永忠沈之瓜步洪武中宁王权作通鉴博论已明着其事不过以太祖尝奉其年号嫌于项羽义帝之事归其狱于永忠耳邦瞻更讳之书卒尤为曲笔库库特穆尔自顺帝北迁之后尚为元尽力屡用兵以图兴复故太祖称王巴拜真男子以为胜常遇春后秦王樉妃即纳其女邦瞻乃以为不知所终亦不免于失实特是元代推步之法科举学校之制以及漕运河渠诸大政措置极详邦瞻于此数端纪载颇为明晰其它治乱之迹亦尚能撮举大槩揽其指要固未尝不可以资考镜也

　　乾隆四十六年四月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　

　　元史纪事本末卷一

　　（明）陈邦瞻 撰

　　江南羣盗之平

　　世祖至元十七年十二月漳州民陈桂龙兵起福建都元帅旺扎勒图等击走之桂龙及其兄子陈吊眼有众数万屯高安砦据之朝廷命旺扎勒图及副帅高兴讨之时建宁贼黄华势尤倡獗旺扎勒图先引兵压其境华惊惧乞降旺扎勒图奏以华为副元帅凡军行悉以咨之桂龙等乗高为险人莫敢进兴命人挟束薪进至半山弃薪走如是六日诱其矢石皆尽乃爇薪焚山斩首二万级桂龙遁走入畬洞
　　十九年夏四月陈桂龙降初桂龙既遁陈吊眼犹拥众连五十余砦未下高兴等击斩之桂龙等遂帅其党来降诏流桂龙于边地十二月获福州叛贼林天成戮于市
　　二十年三月广州新会林桂方赵良钤等拥众万余号罗平国称延康年号擒之九月象山县海贼尤宗祖等聚众剽掠海上哈喇台等招降之凡九千五百九十二人海道以宁冬十月建宁路总管黄华复反聚众十万号头陀军称宋祥兴年号破崇安浦城诸县复攻建宁诏史弼等引兵急击之华败走自焚余党悉溃
　　二十一年二月漳州盗起邕州宾州梧州韶州衡州民黄大成等相延为乱命湖南宣慰使色勒敏将兵讨之诏迁宋宗室及大臣之仕者于内地时荆湖闽广之间兵兴无宁岁有言宋宗室居江南欲反者遣使捕之宿卫士谔尔根萨里曰江南初下民疑未附宋宗室反不闻郡县言而信一人浮言捕击之恐人人自危矣帝悟召使者还故有是诏十一月江西行省叅知政事云丹宻实擒获海盗黎徳及招降余党百三十三人即其地诛黎徳以狥以徳弟黎浩及伪招讨呉兴等槛送京师
　　二十二年二月广东宣慰使云丹宻实讨潮惠二州盗郭逢贵等四十五寨降民万余户军三千六百一十人请将所获逢贵等入觐面陈事宜诏许之秋七月至京师言山寨降者百五十余所帝问战而后降耶招之即降耶对曰其首拒敌者臣已磔之矣是皆招降者也因言前大兵后未尝抚治其民州县官复无至者故盗贼各据土地互相攻杀人民渐耗今宜择良吏往治从之二十三年春正月西州赵和尚自称宋福王子广王以诳民谋作乱伏诛八月婺州永康县民陈巽四等谋反伏诛十一月诏议弭盗僧格伊苏特穆尔言江南归附十年盗贼迄今未清宜降旨立限招捕而以安集责州县之吏其不能者黜之叶季言臣在漳州十年详知其事大抵军官嗜利与贼通者尤难弭息宜令各处镇守军官例以三年转徙庶革斯弊帝皆从之诏江西行省平章呼图克特穆尔督捕广东等处盗贼
　　二十五年夏四月广东民董贤举浙江民杨镇龙柳世英循州民锺明亮各拥众万余相继起兵皆称大老明亮势尤猖蹶诏遣江西行省丞相蒙固岱行枢宻院副使云丹宻实发四省兵讨之明亮屡降复叛既而福建按察使王恽上疏言福建郡县五十余处连山距海实边徼要区由平宋以来官吏残虐故愚民往往啸聚朝廷遣兵讨之复致蹂践甚非一视同仁之意况福建归附之民戸几百万黄华之变十去四五今明亮之势又烈于华其可以寻常草窃视之乎宜选精兵明号令以计取之不然祸未已也御史大夫伊噜勒亦言江南盗起凡四百余处宜选将讨之帝曰云丹宻实屡以捷闻蒙固岱已往卿毋以为虑
　　二十六年夏四月禁江南民挟弓矢犯者籍以为兵五月明亮率众万八千五百七十三人来降六月云丹宻实请以降贼明亮为循州知州宋士贤为梅州判官丘应祥等十八人为县尹巡尉帝不允令明亮应祥并赴都冬十月云丹宻实以丘应祥董贤举归于京师丙戌明亮复反以众万人冦梅州江罗等以八千人冦漳州又韶雄诸贼二十余处皆举兵应之声势张甚诏云丹宻实复与福建江西省合兵讨之且谕旨云丹宻实锺明亮既降朕令汝遣赴阙而汝玩常不发致有是变自今降贼其即遣之是月婺州贼叶万五以众万人冦武义县杀千户一人江淮省平章布琳济达将兵讨之十一月漳州贼陈机察等八千人冦龙岩执千戸张武义与枫林贼合福建行省兵大破之陈机察邱大老张顺等以其党降行省请斩之以警众事下枢宻院议范文虎曰贼固当斩然既降乃杀之何以示信宜并遣赴阙从之
　　二十七年春正月江西贼华大老黄大老等掠乐昌诸郡行枢宻院讨平之三月建昌贼邱元等称大老集众千余人掠南丰诸郡太平县贼叶大五集众百余人寇宁国皆擒斩之五月云丹宻实与江西行省管如徳合兵讨明亮降诏缚至阙下如徳留明亮等不遣明亮复率众寇贑州六月徽州绩溪贼胡发饶必成杭州贼唐珎建平贼王静照芜湖贼徐汝安孙惟俊等皆伏诛十一月江淮行省平章布琳济达言福建盗贼已平惟浙东一地道极边恶贼所巢穴初巴延等于各路置军镇戍葢视地之轻重而为多寡后为蒙固岱更易其法今宜复还三万户分戍之扬州建康镇江三城跨据大江人民繁会宜置万户府七杭州行省诸司府库所在宜置万户府四濒海沿江要害二十二所宜增置战舰分兵阅习水战之法从之是月兴化路仙游贼朱三十五冦青山处州青田贼刘甲乙等集众万余人冦温州平阳
　　二十八年秋七月遣哈克伞总兵讨平江南盗贼
　　二十九年春正月诏江南避乱者令复业九月治书侍御史裴居安言云丹宻实遇盗起不即加兵盗去乃延诛平民诏台院遣官杂问之
　　三十年二月江西行院云丹宻实言江南豪右多庇匿盗贼宜诛为首者余徙内县从之
　　成宗元贞二年冬十月赣州民刘六十聚众至万余建立名号朝廷遣将讨之多观望不进贼势益盛江南行省左丞董士选请自往进至兴国距其营百里命将校分兵守地悉置激乱之人于法复诛奸民之为囊槖者于是民争出自効不数日六十就擒余党悉散事平士选遣使奏闻但请黜赃吏数人而已略不及破贼事时称其不伐

　　北边诸王之乱【纳延　海都　都勒□】

　　世祖至元二十四年夏四月诸王纳延反纳延烈祖第五子伯勒格特之曽孙伊苏布哈之孙广宁王卓多之次子也始纳延遣使征东道兵帝谕诸王罗垒特穆尔毋辄发或吿纳延反帝遣巴延往觇之巴延多载衣裘入其境辄以与驿人既至纳延谋执之巴延觉与其从者趋出分三道逸去驿人以得衣裘故争献徤马遂得脱驰还白状至是纳延反时西北诸王多欲从之帝以为忧宿卫使阿实克布哈曰此莫若先抚安诸王乃行天讨则叛者势自孤矣帝曰善尔试为朕行之乃北说诸王纳延曰大王闻纳延反耶曰闻之曰大王知纳延已遣使自归耶曰不知也曰闻大王等皆欲为纳延外应今纳延既自归矣是独大王与主上抗耳大王何不往见上自陈为万全计纳延许之于是诸王之谋乃解帝遂议亲讨之五月遣额森传旨谕北京等处宣慰司凡隶纳延所部者禁其往来毋淂乗马持弓矢时将校多纳延部人或其亲昵立马相向语辄释仗不战帝患之浙西道儒学提举叶李密启曰兵贵奇不贵众临敌当以计取彼既亲昵谁肯尽力徒费陛下粮饷四方转输之劳臣请令汉军列前少战而聮大军断其后以示死鬬彼尝玩我必不设备我以大众踣之无不胜矣帝然之乃诏左丞李庭等将汉军用汉法以战六月帝至实喇图噜之地纳延党金嘉努塔布台拥众号十万进逼乗舆帝亲麾诸军围之纳延坚壁不出司农卿特尔格曰彼众我寡当以疑退之于是帝张葢据胡床特尔格进酒塔布台按兵不敢进李庭曰彼夜当遁耳乃引壮士千余人抱火炮夜入其陈炮发果自溃散帝曰何以知之庭曰塔布台兵虽多然无纪律见车驾驻此而不战必疑有大军继之是以知其必遁遂命庭将汉军伊实特穆尔将蒙古军并进纳延败走追执之秋七月纳延党诸王齐都尔犯咸平辽东宣慰使托尔楚遣使驰驿以闻帝命领军一万与皇子阿雅噶齐同力备御之时女真硕达勒达官民皆与纳延连结托尔楚弃妻子与麾下十二骑直抵建州距咸平千五百里与纳延党达春巴图鲁等合战两中流矢继知其党特尔格彻尔等欲袭皇子乃以千余人扈从渡辽水身与纳延兵接战转鬬而前射其酋特尔格岱中其口镞出于项堕马死遂军懿州懿州老幼千余人焚香罗拜道旁泣曰非宣慰公吾属无遗种矣托尔楚曰今日之事上頼皇帝洪福下頼将士之力吾何功焉又追纳延余党北至金山战捷帝嘉其功赐明珠虎符充蒙古军万户
　　二十五年春正月诸王海都犯边海都者太宗之孙哈沙大王之子也世居北方自定宗以来日寻干戈至元初即有叛意廷议欲伐之帝曰朕以宗室之情惟当怀之以徳其择谨宻足任大事者往使焉左右以平阳马步改达噜噶齐特里克对遂召见特里克应对称旨帝嘉其辨慧曰此事非此人不可然必先诣巴图蒙克特黙王所相与计事而后行使二人副之特里克既奉命欲直造海都境视其虚实然后议于诸王副者持不可特里克曰亲承密旨违则当诛副者惧而从之既至海都日召宗亲宴饮将伺其隙谋害之特里克厉声斥之曰且食毋令语言脱口相摭为罪海都愕然曰直哉酒半特里克求衣为欢海都嘉其雄辨将解与之其妃止之以皮服三袭付之因语其属曰为使者当如是矣厚赠以行乃至巴图蒙克特黙王所具吿之故王曰祖宗有训叛者人得诛之如通好不从举师以行天罚我即外应剿絶何有特里克还悉以事闻因言曰海都兵繁而鋭不宜速战来则坚垒待之去则勿追自守既固即无虞矣帝深然之勅所受海都皮服全饰以金凡朝会宜服以表示焉是岁诏封皇子诺木罕为北平王率诸王兵镇守而以安图行省院事既而海都叛帝大阅兵将讨之先命戸部尚书锡巴尔使海都谕令罢兵置驿来朝锡巴尔至海都传旨海都听命既退军置驿而丞相安图军先已克和尔和特黙王部曲尽获其辎重海都惧将逃谓锡巴尔曰我不难杀汝念我父尝受书于汝归以安图之事闻非我罪也锡巴尔以闻帝曰汝言是也寻命为中书右丞议政事妻以宗王女布琳章公主明年复使谕海都且曰茍不从我能诸王蕃卫兵乎海都辞以畏死不敢至是复冦边巴图约苏图迎击死之夏四月诏皇孙特穆尔行边纳延余党和尔果斯及哈坦等尚攻掠边郡未下诏皇孙特穆尔北抚诸军进讨之都指挥图图尔哈击败和尔果斯章伊拉衮还至哈拉衮山夜渡格哷勒复击败哈坦军尽得辽左诸部置东路万户府
　　二十六年二月哈坦兵冦壶卢口开元路治中乌云雅勒呼格战连破之六月庚申诸王奈曼岱败哈坦兵于托果尔河辛巳海都犯边图图尔哈从皇孙晋王征之抵杭海岭敌先据险诸军失利惟图图尔哈以其军直前鏖战翼晋王而出追骑大至乃选精鋭设伏以待之冦不敢逼海都兵至和林宣慰使奇卜同知奈曼岱副使巴噶塔喇皆反应之刘哈喇巴图尔乗间逃归秋七月帝自将讨海都至北边召见图图尔哈慰谕之曰昔太祖与臣下同患难者饮班珠尔河之水以记功今日之事何愧昔人卿其勉之
　　二十七年二月哈坦冦辽东海阳五月冦开元平章政事哲尔特穆尔帅师战于乌法大破之
　　二十九年冬十月诸王穆尔特穆尔附海都以叛诏巴延讨之至额森呼图克岭已为穆尔特穆尔所据矢下如雨巴延先登陷陈诸军望风争奋大破之穆尔特穆尔挺身走命苏克特们徳尔等追之巴延军还夜至布色图卒遇伏兵巴延坚壁不动黎明遂引去巴延轻骑追至巴奇尔会苏克特们徳尔等亦至乃夹击之斩首二千余级军中获谍者锡都欲杀之巴延不许厚赐之遣赍书谕穆尔特穆尔以祸福穆尔特穆尔得书感泣率其众来降
　　三十年三月括诸路马时以海都入冦诏羣臣议所以为备从枢宻李廷言复括天下马凡得十一万匹六月诏皇孙特穆尔抚军北边召巴延还以伊实特穆尔代之时有谮巴延久居北边与海都通好因仍保守无尺寸之获者诏受皇孙特穆尔以皇太子宝抚其军以太傅伊实特穆尔辅行召巴延居大同以俟后命伊实特穆尔未至三驿海都兵复至巴延遣人语伊实特穆尔曰公姑止待我剪此冦而来未晩也遂与海都兵交且战且却凡七日诸将以为怯愤曰果惧战何不授军于太傅巴延曰海都悬军涉吾地邀之则遁诱其深入一战可擒也诸君必欲速战若失海都谁执其咎诸将曰请任之即还军击败之海都果脱去乃召伊实特穆尔至军中授以印而行
　　成宗大徳元年冬十月奇彻都指挥使成格勒攻破巴林之地还击海都军败走之巴林之地时为海都所据成格勒帅师于金山进攻之其将达朗台阻达噜噶河而军伐木栅岸以自庇士皆下马跪坐持弓矢以待成格勒奋师驰击大破之尽得其人马庐帐还次阿噜河与海都援将巴拜遇成格勒麾军渡河蹙之巴拜败走仅以身免十二月驸马齐尔济苏遇冦败没是岁秋诸王将帅共议备边事咸曰敌往岁不冬出且可休兵于境竒尔济苏特严兵待之冬敌果大至竒尔济苏三战三克乘胜逐北马踬为敌所执诱使降不屈又欲妻以女竒尔济苏毅然曰我天子壻也非天子命而可再娶乎竟不屈死焉
　　三年十二月命兄子哈尚镇漠北哈尚帝兄达尔玛巴拉之长子帝以宁逺王库库楚总兵北边怠于备御命哈尚即军中代之
　　四年八月哈尚与海都军战于呼巴哩之地败之
　　五年九月海都与都勒斡诸部大举入冦哈尚躬督成格勒等五军合击大破之阿实克射都勒斡中膝号遁去海都不得志引还旋亦死七年秋七月都勒斡遣使降都勒斡既败聚其属及海都之子谋遣使请命使至伊彻察喇会诸王将帅议曰都勒斡乞降事当待命于上然往返再阅月恐失事机乃使马乌赫哩往报之既遣始以闻帝嘉之诏慎饬军士安置驿传以俟自是诸王叛者相率来归
　　武宗至大元年十二月伊彻察喇进攻彻伯尔诸部平之伊彻察喇言诸王之在边境者素无悛过之心傥诸部合谋必为国患请抚安都勒斡之子科绰及处诸部来归者于金山之阳遣军屯田山北脱彼有谋吾已据其腹心矣帝称善趣军进攻之彻伯尔等果欲奔科绰不纳遂相率来降漠北悉平
　　三年三月赐诸王彻伯尔币帛初世祖以海都叛诏积其分地五户丝为币帛俟其来降赐之至是其子彻伯尔来归尚书省臣请以赐之帝曰世祖谋虑深逺若是待诸王朝会班赏既毕卿等备述其故然后与之使彼知愧

　　高丽之臣

　　世祖至元十七年始置驿站于高丽初太祖十一年契丹人禄格领众九万余窜入高丽拔江东城据之太祖遣哈齐济扎兰等领兵往其国助攻灭禄格谕令岁输贡赋高丽寻进方物谢十六年谕以伐女真事始奉表陈贺屡遣使至其国会使者为盗所杀遂絶太宗三年命萨里台帅兵攻之国人洪福源迎降萨里台使福源抵王京招其主王■〈日育攵〉■〈日育攵〉遣其弟侹请和许之置京府县达噜噶齐七十二人监之遂班师四年■〈日育攵〉尽杀朝廷所置官以叛复遣萨里台以兵往至王京南攻其处仁城中流矢卒军还■〈日育攵〉亦上表谢罪自后叛服不常宪宗八年凡四命将征之拔其城十有四宪宗末■〈日育攵〉遣其世子倎入朝至帝中统元年■〈日育攵〉卒命倎归国封为高丽国王以兵卫送之仍赦其境内二年倎更名植遣世子愖奉表以闻五年植自入朝至元三年帝欲通好日本谕高丽与日本邻国宜为乡导五年植遣其弟淐入朝帝以植欺罔淐至面数其事切责之特遣使诏谕植责令供军实造战舰助攻宋及日本植复遣其臣来朝六年植上表奏诛权臣金俊等复遣世子愖入朝愖至奏本国臣下擅废植立其弟安庆公淐事诏遣鄂尔多斯布哈李谔等至其国详问之寻诏授愖特进上柱国率兵三千赴国难帝以植淐废置出其臣林衍所为诏植淐衍等同诣阙面陈情实先遣兵压境不至即以时进讨未几高丽统领崔坦等以林衍作乱挈西京五十余城人附诏枢密院议征高丽事初马亨以为高丽者本箕子所封之地汉晋皆为郡县今虽来朝其心难测莫若严兵假道以取日本为名乗势可袭其国定为郡县马希骥亦言今高丽乃古新罗百济高句丽三国并而为一大抵藩镇权分则易制诸侯强盛则难臣验彼州城军民多寡离而为二分治其国使权侔势等自相维持则徐议良图亦易为区处议皆未决会使者至其国植受诏复位旋亲朝京师七年以高丽西京内属改东宁府画慈悲岭为界蒙固图为安抚使佩虎符率兵戍其西境仍诏谕高丽僚属军民以讨林衍之故时植复入朝朝廷遣军送植就国勅将帅严戒兵士勿令有所侵犯会林衍死衍党复立承化侯为王窜入珍岛大军进至王京西闗城遣人収系衍妻子植入居旧京是年复诏植送使者通好日本八年诸将大破珍岛贼平之十年植屡言国小地狭比岁荒歉其生劵军乞驻东京诏令营北京界仍勅东京路运米二万石赈之十一年植卒世子愖袭爵改名睶尚皇女和塔拉竒尔黙色十四年征东元帅府上言高丽侍中金方庆阴养死士匿铠仗器械造战舰积粮饷谋作乱捕方庆等按验得实已流诸海岛然髙丽亲附民心未安可发征日本还卒二千七百人置长吏屯忠清全罗诸处镇抚其民且令士卒备牛畜耒耜为屯田计从之
　　十九年睶上言日本冦其邉海郡邑烧居室掠子女而去请发库哩特穆尔麾下蒙古军五百人戍金州从之二十年立征东行中书省以髙丽国王睶与安塔哈共事
　　二十八年髙丽饥诏给米一十万斛赈之
　　成宗大徳元年封髙丽国王昛为逸寿王【睶前改名】以世子謜为髙丽王从所请也
　　二年中书省臣奏謜有罪当废复以其父昛为王
　　三年昛遣使入贡丞相等言昛在国僭拟不法謜年少妄杀无辜乞降诏戒饬从之会哈克伞使髙丽还言昛不能服其众朝廷宜遣官共理之遂复立征东行省命库哩济苏为髙丽行省平章事
　　五年复罢行省官是年昛卒子謜复立謜死子焘嗣焘死弟暠嗣

　　日本用兵

　　世祖至元十七年五月召范文虎议征日本日本古倭奴国在东海之东先是至元一年以髙丽人赵彛等言日本国可通择可使者三年八月命兵部侍郎赫徳给虎符充国信使礼部侍郎殷弘副之持国书使日本书曰大蒙古皇帝奉书日本国王朕惟自古小国之君境土相接尚务讲信修睦况我祖宗受天明命奄有区夏遐方异域畏威怀徳者不可悉数朕即位初以高丽无辜之民久瘁锋镝即令罢兵还其疆域髙丽君臣感戴来朝欢若父子计王君臣亦已知之高丽朕东藩也日本密迩高丽开国以来亦时通中国至于朕躬而无一乗之使以通和好尚恐王国知之未审故特遣使布告朕志冀自今以往通问结好以相亲睦赫徳等道由高丽高丽国王王植以帝命遣其臣宋君裴金赞等道诏使往日本不至而还四年六月帝谓王植以辞为解令去使徒还复遣赫徳等至高丽谕植委以日本事以必得其要领为期植以为海道险阻不可辱天使九月遣其臣潘阜等持书往日本留六月亦不得其要领而归五年九月命赫徳复持书往至对马岛日本拒而不纳执其塔二郎弥二郎二人而还六年六月命高丽送还执者俾中书省牒其国亦不报十二月又命秘书监赵良弼往良弼将行乞定与其王相见之仪廷议与其国上下之分未定无礼数可言帝从之七年十二月诏谕髙丽国王植送弼期必达八年六月日本通事曹介升等上言髙丽迂路导引国使外有快捷方式傥得便风半日可达若使臣去则不敢同往若大军进征则愿为乡导帝曰如此则当思之九月高丽王植遣其通事徐称导良弼至日本日本始遣弥四郎者入朝帝宴劳遣之九年二月良弼遣书状官张铎言去岁九月与日本弥四郎等至其大宰府西守护所守者云曩为高丽所绐屡言上国来伐岂期皇帝好生恶杀先遣行人下示玺书然王京去此尚逺愿先遣人从奉使回报良弼乃遣铎同其使二十六人至京师求见帝疑其国主使之云守护所者诈也诏问姚枢许衡等皆曰诚如圣算彼惧我加兵故发此辈伺吾强弱耳宜示之寛仁且不宜听其入见从之是月高丽王植复以书谕日本令必通好大朝竟不报十年六月良弼复往使至大宰府而还十一年三月命经略使锡都察球尔等以千料舟巴图鲁轻疾舟汲水三舟各三百载士卒一万五千期以七月征日本冬十月入其国败之而官军不整又矢尽惟虏掠四境而还十二年二月遣礼部侍郎杜世忠等往使复致书亦不报十四年日本遣商人持金来易铜钱许之十七年二月日本杀国信使杜世忠等征东元帅锡都察球尔请自帅帅往征日本廷议姑少缓之至是月帝召范文虎议征日本方略旋诏括前愿从军者及张世杰溃军往征日本九月发兵十万命范文虎将之赐右丞察球尔所将征日本新附军钞及甲十二月髙丽国王睶率兵万人战船九百艘征日本诏给察球尔等战具高丽铠甲战袄谕诸将兵道高丽毋扰其民
　　十八年春正月召日本行省右丞相阿勒哈右丞范文虎等赴阙授方略二月诸将陛辞帝勅曰始因彼国使来故朝廷亦遣使往彼留我使不还故使卿辈为此行朕闻汉人言取人家国欲得百姓若尽杀其人徒得地何用更有一事虑卿等不和耳假若彼国使至与卿辈有所议当同心恊谋如出一口答之六月阿勒哈卒诏以左丞安塔哈代之八月范文虎等丧师遁还上言初至日本欲攻大宰府暴风破舟犹欲议战万戸厉徳彪招讨王国佐等不听节制辄逃去本省战余军还合浦散遣还乡里未几败卒于阊归言官军六月入海七月至平壶岛移五龙山八月一日风破舟五日文虎等诸将各自择坚好船乗之弃士卒十余万于山下众议推张百戸者为主帅方伐木作舟欲还七日日本人来战尽死余二三万为其虏去九月至八角岛尽杀蒙古髙丽汉人谓亲附军为唐人不杀而奴之阊辈是也葢行省官议事不相下故皆弃军归久之莫青呉万五者亦逃还是役也十万之众得还者三人而已十一月勅高丽国金州等处置镇边万户府以控制日本髙丽国王请完海滨城防日本不允十二月罢日本行中书省
　　二十年春正月发五卫军二万人征日本诏籴粮于察罕诺尔以给军匠三月命安塔哈为日本行省丞相与彻尔特穆尔刘二巴图鲁大募兵造舟伐日本中丞崔彧言江南相继盗起皆縁募水手造海船民不聊生日本之役宜姑止之江南四省应办军需宜量民力勿强以土产所无凡给物价及民者必以实召募水手当从所欲伺民之气稍蘓我之力粗备二三年复东征未晩不从
　　二十一年春正月遣王积翁赍诏使日本取道庆元航海帝以其俗尚佛命补陀僧如智同往舟人有不愿行者共谋杀积翁
　　二十二年十一月敕漕江淮米百万石泛海贮于高丽之合浦仍令东京及高丽各贮米十万石备征日本期诸军于明年三月以次而发会于合浦是月复赦囚徒黥其面及招宋时贩私盐军习海道者为水工以征日本
　　二十三年春正月诏罢征日本以方议伐安南故也先是立征东行省敕各处造海舶集漕船募水手贮粮饷有司征敛大为奸利吏部尚书刘宣上言近议再兴日本之兵此役不息安危所系近用索多议伐占城哈雅言征交址三数年间吏民大扰盗贼猬兴且交址小邦亲王提兵深入无功反殪大将况日本海洋万里非二国比万一不利援兵安能飞渡耶帝纳其言遂下诏罢征日本
　　成宗大徳元年江浙省臣伊逊岱尔乞用兵日本帝曰今非其时朕徐思之
　　三年遣僧宁一山加妙慈弘济太师附商舶往使日本日本竟不至
　　八年夏四月置千户所戍定海以防岁至倭船
　　十年夏四月倭商有庆等抵庆元贸易以金铠甲为献命江浙行省备之

　　占城安南用兵

　　世祖至元十九年六月诏发军讨占城初朝廷以占城既附遣索多就其国立省抚治之王子补的负固弗率凡使臣经其国者皆被执帝怒决意进讨发淮浙福建湖广军五千海船百艘战船二千五百命索多将之以行
　　二十年春正月索多攻占城破之入其国王子遁入山谷后遣其臣寳脱秃花阳求归顺以欵师复潜杀所入使臣皇甫杰等百余人索多等久之方觉其诈乃遣兵攻之转战至木城下阻隘不敢进贼军旁截归路军殊死战得出索多等遂谋引还
　　二十一年二月命安塔哈发兵万五千人船二百艘征占城船不足命江西省益之秋七月诏镇南王托欢征占城与左丞李恒往会索多兵俱进复以安南通谋占城令军行假道于其国且征其粮饷以给军十二月托欢军次安南安南王陈日烜言其国至占城水陆非便遣兵分道拒守境上
　　二十二年五月托欢军击陈日烜败走之遂入其城而还日烜遣兵来追索多李恒战死初托欢屡移书日烜欲假道竟不纳益修兵船为迎敌计托欢乗间缚栰为桥渡富良江北与日烜大战破之日烜遁走不知所之其弟益稷率其属来降托欢聚诸将议交人拒敌官军虽数败散然增兵转盛官军疾疫死伤亦众占城竟不可达乃谋引兵还交兵追袭之李恒中毒矢至思明卒索多军与托欢相去二百余里托欢军还索多犹未知之亟趋其营交人邀于干满江力战而死秋七月枢宻院言镇南王所统征交址兵久战力疲请发蒙古军千人汉军新附四千人取镇南王节制以征安南帝从之复以唐古特为荆湖行省左丞唐古特请放征安南军还家休息诏从镇南王处之
　　二十三年春正月诏以陈益稷自拔来归封为安南国王仍命镇南王托欢左丞相阿尔哈雅平定具国以兵纳益稷时湖南宣慰司上言连岁征日本及用兵占城百姓罢弊转输赋役烦重贫民鬻子应役举动之间利害非一且安南已尝遣使纳表称藩若从其请以苏民力计之上也无已则宜寛百姓之赋积粮饷缮甲兵俟来岁天时稍利然后大举未晩会吏部尚书刘宣亦言之帝是其请命还军居益稷于鄂州
　　二十四年春正月复诏托欢督右丞程鹏飞参知政事樊楫等进击安南鹏飞与楫等分兵三道水陆并进凡十七战皆捷遂深入其境安南王日烜弃城走于海
　　二十五年二月托欢复遣兵追陈日烜于海不知所之右丞相阿巴齐曰贼弃巢穴逺遁意待吾敝而乗之将士皆北人春夏之交瘴疠将作贼弗就擒馈饷且尽吾不能持久矣时日烜复遣使请降以疑师诸将信其说久之不降拥众据海口阿巴齐率众攻之将士多被疫不能进诸蛮复叛所得险阨皆失守遂谋引还日烜复集散兵三十万守御东闗遏托欢归路诸军且战且行日数十合贼据险窃发毒矢将士里疮以战樊楫阿巴齐皆死前军齐都尔奋勇乗之交人小却托欢由间道趋还日烜寻遣使入朝贡金人以赎已罪帝以托欢无功而还令出镇扬州终身不许入觐
　　二十八年冬十月遣礼部尚书张立道使安南征其王入朝初托欢等既还帝怒安南不已欲再伐之会日烜死子日燇袭位博果宻曰彼山海小夷以天威临之宁不震惧兽穷则噬势使之然今若遣使谕之彼宜无不奉命遂以立道尝使安南有功复使往征其王入朝
　　二十九年九月复遣吏部尚书梁曾编修陈孚使安南征其王入朝时以张立道既还日燇不至故特诏往征之
　　三十年八月安南遣使入贡诏安置于江陵复议举兵伐之初梁曾等至安南其国有三门日燇欲迎诏自旁门入曾贻书责之往复者三卒从中行且讽之入朝日燇不从遣其臣陶子奇偕曾来贡曾进所与日燇辨论书帝大悦解衣赐之廷臣以日燇终不入朝遂拘陶子奇于江陵命刘国杰与诸王伊勒吉岱等整兵聚粮复议伐之十二月平章政事伊克黙色史弼高兴等以征安南无功而还各杖而耻之仍没其家赀三之一三十一年五月罢安南兵释其使归国时帝崩皇孙特穆尔即位故有是诏

　　西南夷用兵【缅　八百媳妇　金齿】

　　世祖至元十九年二月议征缅国先是至元八年大理善阐等路宣慰司遣奇塔特因使缅国招其王内附缅使价博诣京师帝复遣使诏谕之十四年云南省臣言缅王无降心去使不返势须用兵帝未许已而云南都元帅尼雅斯拉鼎率兵入缅界稍稍招降其众以天热还师至是上言缅国形胜尽在臣目中可击帝悦遂以塔布为右丞伊苏徳济为叅政命诸王桑阿克达尔督诸军复往击之
　　二十年十一月桑阿克达尔等分道攻缅拔江头城令都元帅袁世安戍之复遣使诏谕缅王不应议以建都大公城乃其巢穴遂水陆进兵攻拔之
　　二十一年春正月建都王乌蒙金齿西南夷十二部俱降初诸国为缅所制欲降不果至是因缅城既拔遂皆来降夏四月呼图克特穆尔征缅之师为贼冲溃诏发思播田杨二家军助之
　　二十四年春正月缅始平乃定岁贡方物
　　二十九年八月遣蒙果勒黙色以军征八百媳妇国
　　成宗元贞二年十二月立彻尔军民总管府云南行省臣言大彻尔地与八百媳妇犬牙相错今大彻尔胡念已降小彻尔复占扼地利多相杀掠胡念遣其弟胡伦乞别置一司择通习蛮夷情状者为之帅招其来附以为进讨之地从之
　　大徳四年五月征缅初缅人僧哥伦作乱缅王执其兄阿散哥也寻释之阿散哥也乃率其党囚王于豕牢因弑之王次子奔愬京师诏遣色辰额哷等率行省兵二千人讨之十二月遣云南行省左丞刘深将兵击八百媳妇旺扎勒因刘深之言劝帝曰世祖以神武一海内功葢万世今陛下嗣大厯服未有成功以彰休烈西南夷有八百媳妇未奉正朔请往征之哈喇哈逊曰山峤小夷辽絶万里可谕之使来不必逺厪兵力不聴竟发兵二万命深及哈喇岱等将之以往御史中丞董士遐亦言不当轻信一人妄言而寘百万生灵于死地帝变色曰事已成卿勿复言麾之出
　　五年夏四月调云南军征八百媳妇五月云南土官宋隆济叛时刘深等取道顺元逺冒烟瘴未战士卒死者已十七八驱民转饷溪谷之间一夫负粟八斗率数人佐之数十日乃达死者亦数十万人中外骚然而深复令云南调民供馈及胁求水西土官之妻蛇节金三千两马三千匹隆济因绐其众曰官军征发尔等将悉剪髪黥面为兵身死行阵妻子为虏众惑其言遂叛六月宋隆济率苖狫紫江诸蛮四千人攻杨黄寨杀掠甚众隆济进攻贵州知州张怀徳力战败死遂围刘深于穷谷中梁王库库兵救之贼众稍却八月遣色辰额哷等兵伐金齿诸蛮时征缅师还为金齿所遮士多战死金齿地连八百媳妇诸蛮相效不输税赋贼杀官吏故皆征之九月诛高庆察罕布哈免色辰额哷为庻人初色辰额哷等兵攻阿散哥也不克引还言贼降在朝夕庆等受其赂首唱为还计是以无功诏遣官鞠之得色辰额哷以下将校受赂状诏诛庆及察罕布哈色辰额哷等遇赦削夺官爵为庶人十一月遣刘国杰率师讨宋隆济及蛇节时刘深兵败帝始悔不用哈喇哈逊及董士选之言乃遣刘国杰及杨赛音布哈等率四川云南湖广兵分道进讨诸蛮别敕梁王提兵应之军中机务一聴国杰处分
　　六年春正月宋隆济屡攻贵州不解刘深等粮尽道梗不通遂引兵还隆济复率众邀之辎重委弃士卒杀伤殆尽南台御史中丞陈天祥上书谏曰八百媳妇乃荒裔小夷取之不足以为利不取不足以为害而刘深欺上罔下逺勤大众经过八番纵横自恣中途变生所在皆叛既不制乱反为乱众所制食尽计穷仓皇退走丧师十八九弃地千余里朝廷再发四省之兵使刘二巴图总督以图収复湖南湖北大发运粮丁夫众至二十余万况当农时驱此愁苦之人往回数千里中何事不有比文从政败卒言西南诸夷皆重山复岭陡涧深林其窄隘处仅容一人一骑上如登天下如入井贼若乗险邀击我军虽众无施或诸蛮逺阻险隘以老我师进不得前旁无所掠将不战自困矣且自征伐倭国占城□缅诸夷以来近三十年未尝有尺土一民之益计其所费可胜言哉去岁西征及今此举何以异之乞早正深罪乃下明诏招谕彼必自相归顺不须逺劳王师与小丑争一朝之胜负也为今之计宜驻兵近境多市军粮内安外固渐次服之此王者之师万全之利也茍谓业已如此欲罢不能亦当详审成败算定而行彼诸蛮皆乌合之众必无久能同心捍我之理但急之则相救缓之则相疑以计使之互相雠怨待彼有隙可乘徐命诸军数道俱进服从者怀之以仁抗敌者威之以武恩威兼济功乃可成若复舍恩任威深蹈覆辙恐他日之患有甚于今日者也不报二月罢刘深等官时乌撒乌蒙东川芒部及武定威楚普安诸蛮因蛇节之乱皆以供输烦劳为辞乗衅起兵攻掠州县焚烧堡砦遣伊苏岱尔等将兵会国杰讨之时国杰方讨顺元蛮不及来会伊苏岱尔等率师分道并进次第平之
　　七年三月以征八百媳妇丧师诛刘深笞哈喇岱郑佑罢云南征缅分省时有司会赦议释刘深罪哈喇哈逊曰徼名首衅丧师辱国非常罪比不诛无以谢天下遂诛之夏四月刘国杰败宋隆济蛇节于墨特川平之初国杰师出播州境与贼遇战失利乃令军士人持一盾而钉其上俟阵合即弃盾佯走贼果逐之马遇盾皆仆国杰鼔噪趋之贼大败既而余寇复合要战国杰不应数日命杨赛音布哈分兵先进大军继之贼兵溃乗胜逐北千里杀获无筭遂破之于墨特川蛇节降诛之隆济遁去寻为兄子宋阿重执之来献伏诛余党相继平
　　成宗至大二年十一月八百媳妇及大小彻里诸蛮作乱诏遣云南右丞色济固尔威往招谕之比至为贼所赂复肆攻掠遂以败还

　　阿哈玛特僧格之奸

　　世祖至元十七年十二月平章政事阿哈玛特奏理筭江淮钱榖诬行省平章阿勒巴右丞雅克特穆尔左丞崔斌杀之阿哈玛特回纥人以言利有宠于帝中统三年始立左右部分统庶务以阿哈玛特领其事仍兼诸路转运使专理财赋阿哈玛特欲每事得专奏闻不闗白中书时张文谦居政府力言分制财用古有是理中书不预则天子亲莅之乎乃止明年阿哈玛特以河南钧徐等州俱有铁冶请兴鼓铸之利乃括戸三千兴煽之岁输铁一百三万七十斤至元元年又以太原民煮小盐越境贩卖民贪其价廉竞买食之解盐以故不售岁入课银止七千五百两请岁增五千两无问诸色兵民均出其赋帝以阿哈玛特为有能因罢左右部归中书超拜阿哈玛特平章事六年新立宪台阿哈玛特虑其发已奸因言于帝曰庶务责成各路钱榖付之转运必绳治之事何由办请罢御史台及诸道提刑司廉希宪曰立台察内则紏劾奸邪外则察视非常访求民瘼裨益国政无大于此者如阿哈玛特所言必使上下专恣贪暴公行然后事可集耶阿哈玛特语塞乃止时帝急为富国计见阿哈玛特行事时有成绩又屡与史天泽争辨天泽常诎帝由是益奇其才专委任之所言无不从阿哈玛特益横初制铨选吏部定拟资品呈尚书省尚书咨中书然后闻阿哈玛特擢用私人不由部拟不咨中书安图以为言帝问阿哈玛特阿哈玛特言事无大小皆委之臣臣所用之人臣宜自择安图因请自今惟重刑及迁上路总管始属之臣余并付阿哈玛特帝从之阿哈玛特复请复位条画下诸路括户口增太原盐课以千锭为常额十五年复奏立江西榷茶运司及诸路转运盐使司宣课提举司宣课司官吏多至五百余人崔斌上言江南官冗杭州地大民众阿哈玛特溺于私爱以任其不肖子玛苏库且阿哈玛特先自陈免其子弟之任今乃身为平章而子若侄或为叅政或为尚书或领将作监会同馆一门悉处要津有亏公道帝是斌言命黜之然终不以为阿哈玛特罪既而淮西宣慰使昂吉尔入朝亦以官冗为言于是诏江西省并入福建罢榷茶营田司归本道宣慰司罢漕运司归行省至是崔斌迁为江淮行省左丞阿哈玛特愤其害已乃奏理筭江淮行省钱榖诬构斌与阿勒巴等盗官粮四十万及擅易命官八百余员命都事刘正等往按狱弗具复遣叅政张澍等杂治之竟致斌等于死斌有文学达政术副阿尔哈雅取荆湖广海屡建大功多所全活太子闻杀斌方食投箸恻然遣使止之不及天下寃之
　　十八年闰八月括江南户口税课时京兆等路歳课自一万九千已增至五万四千锭阿哈玛特犹以为未实欲核之上察其非而止
　　十九年三月益都千戸王着杀阿哈玛特于阙下着因人心愤怨阿哈玛特宻铸大铜锤与妖人高和尚谋击杀之时皇太子从帝如上都而阿哈玛特留守京师着以太子素恶其奸乃遣二西僧至中书诈称皇太子还都作佛事省中疑之时高觿张九思皆宿卫宫中诘之仓皇失对遂执之讯问不伏及午着复矫太子令俾枢宻副使张易发兵夜会东宫易不察遽以兵往觿问果何为易附耳曰太子来诛左相也既而省中遣使出迎悉为伪太子所杀夺其马入建徳门夜二鼔至东宫前立马呼省官至前责阿哈玛特数语着即牵去以所袖铜锤碎其脑立毙继呼郝祯至杀之囚右丞相张惠于是觽九思开门大呼曰此贼也叱卫士急捕之留守布敦持挺击立马者坠他众奔溃多就擒高和尚逃去惟着挺身请囚时帝在察罕诺尔闻之即遣和尔果斯等归讨为乱者获髙和尚于高梁河与王着张易皆弃市着临刑大呼曰王着为天下除害今死矣异日必有为我书其事者复以张易从着为乱将传首四方张九思曰易应变不审则有之坐以与谋则过矣乞免传首从之王恽曰着激于义捐一身为天下除害事既露不去自缚诣司败以至临命气不少挫视死如归诚杀身成名死而不悔者也律以春秋诛乱臣贼子之法不以义与之可乎四月诏戮阿哈玛特尸遂穷治其党阿哈玛特既死帝犹不深知其奸及询枢宻副使博啰乃尽得其罪恶始大怒曰王着杀之诚是也命发塜剖其棺戮尸于通玄门外纵犬食之四民聚观称快籍其家得椟藏二人皮问之其妾云每呪诅时置神坐于上又以帛二幅画甲骑围守幄殿兵皆张弦挺刄内向状涉不轨遂并诛其子库克新等四人寻令中书悉罢黜其党与凡汰其中省部者七百十四人罢其滥设官府二百余所又以郝祯耿仁党恶尤甚命剖祯棺戮其尸下耿仁于狱诛之初阿哈玛特欲诬杀秦长卿刘仲泽伊克莽多卜丹三人兵部尚书张雄飞力持不可阿哈玛特使人啖之曰诚能杀此三人当处以叅政雄飞曰杀人以求大官不能为也阿哈玛特怒出为澧州安抚使畏迁御史中丞行御史台事阿哈玛特恐其子库克新为江淮右丞不为所容改陜西按察使未行阿哈玛特死召拜叅知政事库克新被逮勑廷臣杂问库克新歴指宰执曰汝尝受我家钱何得问我雄飞曰我曾受否曰公独无雄飞曰如是则我当问汝矣遂伏辜
　　二十一年十一月以安图为右丞相卢世荣为右丞史枢为左丞萨勒迪黙色廉希恕并叅知政事初阿哈玛特专政世荣以贿进为江西榷茶运使以罪废阿哈玛特死朝臣讳言利无以副上意者总制院使僧格荐世荣才能富国召问称旨令与中书廷辨所欲行右丞相和尔果斯等皆以议不合罢去故安图复为右丞相而以世荣为右丞史枢等皆世荣所荐也世荣既入中书即日奉诏理钞法之弊自谓其生财有法用其法当赋倍增而民不扰翰林学士董文用谓之曰此钱取于右丞家耶取之民耶取于右丞家则吾不知若取于民则有说矣牧羊者岁尝两剪其毛今牧人日剪以献主者固悦其得毛之多然羊无以避寒热既死且尽毛又可得乎民财有限右丞将尽取之得无有日剪其毛之患乎世荣不能对御史中丞崔彧亦极言世荣不可相帝大怒下彧吏欲置之法寻罢之钞法者中统二年王文统请造中统元宝交钞自十文至二贯文凡十等不限年月诸路通行赋税并听収受名交钞法
　　二十二年二月立规措所初卢世荣言天下岁课钞九十万余以臣经画之不取于民可增三百万事未行而中外已非议请与台院面议上前行之帝曰不必如此卿但言之世荣乃言自王文统后钞法虚弊已久宜括铜铸钱并制绫劵与钞叅行泉杭二州宜立市舶转运司给民钱令商贩诸畨官取其息七民取其三各路虽设常平仓名存实废宜取权豪所擅铁冶铸器鬻之以其息储粟平粜则可均物价而获厚利民间酒课大轻宜官给钞行古榷酤法仍禁民私酤米一石取钞十贯可得二十倍国家以兵得天下不藉馈粮惟资羊马宜于上都隆兴诸路买币帛易羊马选蒙古人牧之岁収其皮毛筋角酥酪之用以十之二与牧者而马以备军兴羊以充赐予帝皆善而行之至是请立规措所所司官吏以善贾为之帝曰此何职世荣曰规画钱榖耳从之又言天下能规运钱榖者为阿哈玛特所用今悉以为污滥出之臣欲择而用之惧有言臣私有罪者帝曰何必计此第用其可用者于是擢用甚众三月立真定等路宣慰司兼都转运司领课程事卢世荣请于真定济南太原甘肃江西江淮湖广等处立宣慰司兼都转运司以治课程仍严立条例禁诸司不得沮挠检察以宣徳王好礼并为浙西宣慰使帝曰宣徳人多言其恶世荣言彼自陈能岁办钞七十余万锭是以用之四月监察御史陈天祥劾中书右丞卢世荣罪恶世荣居中书数月恃委任之专肆无忌惮眇视丞相左司郎中周戭因议事微有可否诬以沮诏旨入奏令杖一百斩之朝廷震慑无敢言者至是天祥上疏言世荣始为江西榷茶转运使屡犯赃罪动数万计今竟不悛狂悖尤甚虽居丞辖实专大政恣行苛刻大肆诛求欲以一岁之期致十年之积考其行事不副所言始言能令钞法如旧钞今愈虚始言能令百物自贱物今愈贵始言不取于民能令课程增三百万锭今乃迫胁诸路官司虚増其数凡若所为动为民扰脱不早有更张须其自败正犹蠧虽自除本病深矣疏闻诏丞相以下杂问其罪今世荣天祥皆赴上都于是御史中丞阿拉克特穆尔等以世荣所招罪状上奏世荣对于帝前一一欵服诏安图与诸省臣议世荣所行当罢者罢之当更者更之其所用人实无罪者朕自裁决九月罢榷酤初民间酒聴自造米一石官取钞一贯卢世荣以官钞五万锭立榷酤法米一石取钞十贯增旧十倍至是罢之聴民自造十一月卢世荣伏诛世荣初以言利进太子意深非之曰财非天降安能岁取盈乎僧格素主世荣闻太子言默然不敢救至是世荣竟以诛死时帝春秋髙南台御史有上书请内禅者台臣匿其章不敢闻而阿哈玛特之党特济格克实克等请収百司吏案钩考天下钱榖欲因以发之都事尚文曰是欲上危太子下陷大臣其谋奸矣遂语御史大夫及丞相先入言之以夺其谋帝震怒曰汝等无罪耶丞相进曰臣等无所逃罪但此辈名载刑书而为此举实摇动人心耳太子闻之竟以忧惧殂
　　二十三年秋七月免左丞相翁吉喇特平章政事阿必实克官从总制使院僧格之言也僧格为人狡黠豪横好言财利帝深喜之卢世荣诛遂有大任之意尝令具省臣姓名以进帝曰安图郭佑杨居寛等并仍前职翁吉喇特等其别议仍选可代者以闻遂罢之自是廷中有所建置人才进退僧格咸与闻焉
　　二十四年闰二月复置尚书省以僧格特穆尔并为平章政事谔尔根萨里为右丞叶李为左丞马绍参知政事时敏珠尔多卜丹言自制国用使司改尚书省颇有成效今仍分两省为宜诏从之安图谏曰臣力不能回天但乞不用僧格别选贤者犹或不至虐民误国不聴三月行至元钞僧格以交钞及中统元宝行之既久物重钞轻遂建议更造至元钞行之自一贯至五十文凡十有一等每一贯文视中统钞五贯文十一月以僧格为尚书右丞相谔尔根萨里平章政事叶李为右丞马绍为左丞初僧格奉诏检核中书省亏欠钞六十余锭叅知政事杨居寛微自辨以为实掌铨选钱粮非所专僧格怒令左右掌其颊遂与郭佑皆引服事闻帝令丞相安图共议之曰此曹狡猾无令他日得以胁问诬服为词由是佑居寛皆坐弃市籍其家人咸寃之时有江宁县达噜噶齐呉徳者愤言尚书今日钩考中书不遗余力他日复为中书钩考尔独不死耶或以吿僧格亟捕徳杀之未几帝问翰林诸臣言以丞相领尚书省事汉唐有此制否咸曰有之而左丞叶李遽言前省臣所不能者僧格举能行之宜以为丞相遂授僧格尚书右丞相进李右丞
　　二十二年冬十月遣使钩考诸路钱榖初僧格摘委六部钩考百司仓库财榖复以为不专其任遂置征理司以主之时理筭之计行入仓库司钱榖者无不破产及当更代人皆弃家避之僧格又言湖广钱榖已责偿于平章约苏穆尔他省欺盗者必多请以叅知政事锡都等十二人理筭江淮江西福建四川甘肃安西六省耗失之数给兵以卫其行诏皆从之十一月立僧格徳政碑时天下骚然而江淮尤甚谗佞之徒方且讽请立石为僧格颂徳帝曰民欲立则立之仍告僧格使之喜也碑成树之省前题曰王公辅政之碑时董文用为御史中丞独不附僧格使人讽文用颂已功徳不荅又自谓文用曰百官皆具食丞相府矣亦不荅会朔方军兴而征求愈急文用曰民急矣外难未除而内伤其根本丞相宜思之因持郡国所上盗贼之目谓之曰百姓非不欲安乐急法暴敛至此御史台所以救时政之不及丞相当有以助之不当抑之也僧格愈恨之日摭台事譛于帝言文用戆傲沮法欲罪之帝曰彼御史职也何罪之有
　　二十六年十二月绍兴路总管府判官白絜矩言宋宗室居江南非便宜悉迁京师僧格以闻擢絜矩为尚书省舍人遣诣江南发兼并户偕宋宗室至京师既而江淮行省言江南之民方患増课料民括马之苦今此举必致人心揺动宜且止从之时僧格专政法令苛急四方骚动程巨夫入朝上疏曰臣闻天子之职莫大于择相宰相之职莫大于进贤茍不以进贤为急而惟以殖货为心非为上为徳为下为民之意也昔汉文帝以决狱及钱榖问丞相周勃勃不能对陈平进曰陛下问决狱责廷尉问钱榖责治粟内史宰相上理阴阳下遂万物之宜外镇抚四夷内亲附百姓观其所言可以知宰相之职矣今权奸用事立尚书钩考钱榖以剥割生民为务所委任者率皆贪饕邀利之人江南盗贼窃发良以此也臣窃以为宜清尚书之政损行省之权罢言利之官行恤民之事于国为便僧格大怒羁留京师不遣奏请杀之凡六奏帝不许
　　二十七年八月朔日食地大震武平尤甚九月武平地复大震地陷黒沙水涌出坏官署四百八十间民居不可胜计压溺死伤者数十万人帝深忧之时驻跸龙虎台遣阿哩衮萨里召集贤翰林两院官询致灾之由议者畏僧格但泛引经传五行灾异之言莫敢指切时政时僧格遣锡都王巨济等理算天下钱榖已征者赦百万未征者尚数千万民不聊生自杀者相属逃山林者则发兵捕之于是集贤直学士赵孟俯因阿哩衮萨里入奏于帝谓须下诏蠲除庶几天变可弭帝从之诏草已具僧格怒曰此必非帝意孟俯曰凡钱榖未征者其人死亡已尽何所从取非及时除免之他日言事者倘以失陷钱榖数千万归咎尚书省岂不为丞相深累耶僧格悟遂赦天下民頼稍苏
　　二十八年春正月僧格及鄂尔根萨里等以罪免先是帝尝以叶李留梦炎优劣问赵孟俯孟俯对曰梦炎臣父执其人重厚笃于自信好谋能断有大臣器叶李所读之书臣皆读之其所知所能臣皆知之能之帝曰汝以梦炎贤于李耶梦炎在宋为状元位至丞相当贾似道误国罔上梦炎阿附取容李布衣乃伏阙上书是贤于梦炎也孟俯退谓奉御彻尔曰上论贾似道误国责留梦炎不言僧格罪甚于似道而我等不言他日何以辞其责然我疏逺之臣言必不聴侍臣中读书知义理慷慨有大节又为上所亲信无踰公者夫捐一日之命为万姓除残贼仁者之事也公必勉之时帝畋漷北彻尔乗间入言之词语激烈帝怒谓其诋毁大臣命卫士批其颊血涌口鼻委顿地上少间复呼而问之辨愈力曰臣与僧格无雠所以力数其罪而不顾身者正为国家计耳茍畏圣怒而不言则奸臣何时除民害何时息帝大悟召博果宻问之对曰僧格壅蔽聪明紊乱朝政有言者即诬杀之今百姓失业盗贼蜂起召乱在朝夕非亟诛之恐为陛下忧时廷臣言者益众遂诏台省相与辨驳之僧格词屈帝曰僧格为恶始终四年台臣岂不知之知而不言当得何罪御史杜思敬曰夺官追俸惟上所裁遂斥罢台臣之久任者免僧格等官命彻尔帅卫士三百人籍僧格家得珍寳如内藏之半阿哩衮萨里以连坐亦籍其赀二月罢征理司诏下之日百姓相庆而各路钩考犹未尽罢既而御史言钩考钱榖自中统至今余三十年更阿哈玛特僧格当国设法已极而其党公取贿赂民不能堪不如罢之便诏从之仍命取旨逋负钱榖文牍聚置一室非上命而窃视者罪之初僧格欲杀杨居寛郭佑刑部尚书博果宻争之不得僧格深忌之谓其妻曰他日籍我者必此人也因其退食责以不入曹治事欲加之罪遂以疾免至是帝欲用为相谓之曰朕过聴僧格致天下不安今虽悔之已无及朕识卿幼时使学从政欲备今日之用博果宻曰朝廷勲旧齿爵居臣右者尚多今不次用臣无以服众帝曰然则孰可曰太子詹事旺扎勒可向者籍阿哈玛特家其赂遗近臣皆有簿籍惟无旺扎勒名又尝言僧格为相必败国事今果如其言是以知其可也乃拜旺扎勒右丞相博果宻平章政事三月仆僧格辅政碑初帝命翰林学士阎复撰文复至是已改廉访使亦坐免夏四月中书省臣敏珠尔丹崔彧言僧格当国四年中外百官鲜不以贿而得者昆弟故旧亲族皆授要官美地惟以欺蔽九重朘削百姓为事宜令两省严加考核凡入其党者并除名为民从之湖广平章政事约苏穆尔者僧格妻党也尤为不法逮至京师籍其家赀黄金至四千两遂诏下僧格狱复系约苏穆尔还湖广诛之初约苏穆尔因人言湖广初附时郡县长吏及吏胥富人比屋敛银将输之官银已具而事中止即下令责民自实使者旁午随地置狱株连蔓引备极惨酷民以拷掠瘐死者载道所获不赀约苏穆尔悉掩有之使至永州判官乌克逊宛曲以利害晓之卒无所扰既见钩考日急天下骚动叹曰民不堪命矣即日上计行省约苏穆尔怒曰郡国钱粮无不增羡永州何独不然此直孙府判倚其才辨慢我亟拘系之欲寘于死至是因僧格败始得释秋七月扬州路学正李淦上言叶李本一黥徒方受上知即以举僧格为第一事致以非罪诛贬大臣遣使四出钩考钱榖民怨而盗发天怒而地震水灾荐至人皆知僧格用羣小之罪而不知叶李妄举僧格之罪宜斩叶李以谢天下召淦诣京师置对淦至而李卒除淦江阴路教授以旌直言给还行台御史周祚妻子祚尝劾僧格流祚于噶达苏妻子家赀入官至是还之是月僧格伏诛
　　二十九年三月诛僧格党尼雅斯拉鼎等初僧格既败尼雅斯拉鼎摩哩锡都王巨济等俱逮下狱至是御史台言其党比僧格恣为不法理算江南钱榖极其酷虐民嫁妻卖女殃及亲邻维扬钱塘受祸最惨无辜死者五百余人天下之人莫不思食其肉今三人既已伏辜乞诛之以谢天下帝以锡都长于理财欲释之博果宻力争不可日中凡七奏卒并诛之时敏珠尔多卜丹请复立尚书省专领右三部博果宻曰阿哈玛特僧格相继误国身诛家灭前鉴未逺奈何又欲效之乎事遂寝五月中书省臣言妄人冯子振尝为诗誉僧格及僧格败即告词臣撰碑引谕失当国史院编修陈孚发其奸状帝曰词臣何罪必以誉僧格为罪则在廷诸臣谁不誉之朕亦尝誉之矣是月诏以杨居寛郭佑死非其罪给还其身赀
　　成宗元顺元年五月省臣阿哈玛特僧格怙势卖官不别贤否选法坏乃诏敏珠尔多卜丹与何荣祖等厘正之


　　

　　元史纪事本末巻二

　　科举学校之制

　　世祖至元二十一年十一月诏议立科举法不果行元自太宗下中原用耶律楚材议命朝臣厯诸路考试以论及经义词赋分为三科作三日程专治一科能兼者聴得东平杨英等若干人皆一时名士而廷议或以为非便事复中止至元初丞相史天泽学士王鹗屡请帝以科举取士诏令中书议定程序又请依前代立国学选蒙古人诸职官子孙百人敎习俟其艺成然后试用皆未及施行至是丞相和尔果斯与留梦炎等复言天下习儒者少而由刀笔吏得官者多帝曰将若之何对曰惟贡举取士为便凡蒙古之士及儒吏阴阳医术皆令试举则用心为学矣帝可其奏继而许衡亦议学校科举之法罢诗赋重经学定为新制会和尔果斯罢事遂止
　　二十四年闰二月初置国子监以耶律有尚为祭酒初太宗设总敎国子监之官至元初以许衡为祭酒而侍臣子弟就学者纔十余人衡既去敎益废而学舍未建师生寓居民舍国子司业耶律有尚屡以为言始立国子监设监官增广弟子员遂以有尚为祭酒设江南各路儒学提举司时江南诸县各置敎谕二人又用廷臣议诸道各置提举司设提举儒学二人统诸路府州县学祭祀钱粮之事未几复从僧格等言钩考江南学田所入羡余贮集贤院以给有才艺之士
　　二十六年秋八月始置回回国子学
　　二十七年春正月勅从臣子弟入国子学立兴文署掌经籍版及江南学田钱榖
　　二十八年春正月令江南诸路学及各县学内设立小学选老成之士教之其它先儒过化之地名贤经行之所与好事家出钱粟赡学者并立为书院凡师儒之命于朝廷者曰敎授路府上中州置之命于礼部及行省及宣慰司者曰学正山长学録敎谕路州县及书院置之
　　成宗元贞元年三月增置蒙古学政以肃政廉访司领之秋七月诏申饬中外有儒吏兼通者各路举之廉访司每道岁贡二人省台立法考试中程者用之所贡不公罪其举者
　　大徳八年增蒙古国子生三百员选宿卫大臣子弟充之
　　武宗至大元年召呉澄为国子监丞先是许衡为祭酒学者兴起久之渐失其旧澄至诸生以次授业日昃退燕居之室执经问难者接踵而至澄各因其材质反复训诲之
　　四年夏四月勅国子监师儒之职才才徳者不拘品级选用初帝命李孟领国子学谕之曰国学人材所自出卿宜数课诸生勉其徳业又尝谕省臣曰昔世祖注意国学如博果宻等皆蒙古人而敎以成材朕今亲定国子生为三百人仍増陪堂生二十人通一经者以次补伴读着为式至是孟等言方今进用儒者而老成日以凋谢四方儒士有成材者请擢任国学翰林秘书太常或儒学提举等职俾学者有所激劝帝从之
　　仁宗皇庆元年二月以呉澄为司业澄用宋程颢学校奏疏胡瑗六学教法朱熹学校贡举私议约之为教法四条一曰经学二曰行实三曰文艺四曰治事未及行又尝为学者言朱子于道问学之功居多而陆子静以尊徳性为主问学不本于徳性则其弊必偏于言语训释之末故学必以徳性为本庶几得之议者遂以澄为陛氏之学非许氏尊信朱子本意然亦莫知朱陆之为如何也澄一夕谢去诸生有不谒告而从之南者俄拜集贤直学士以疾不赴
　　二年冬十月中书省臣上言科举事世祖朝屡尝命下成宗武宗寻亦有旨今不以闻恐或有沮其事者夫取士之法经学实修已治人之道词赋乃摛章绘句之学自隋唐以来取人专尚词赋故士习浮华今臣等所拟将律赋省题诗小赋皆不用专立徳行习经科以此取士庶可得人帝然之十一月下诏曰惟我祖宗以神武定天下世祖皇帝设官分职征用儒雅崇学校为育材之地议科举为取士之方规模弘逺矣朕以眇躬获承丕祚继志术事祖训是式若稽三代以来取士各有科目要其本末举人宜以徳行为首试艺则以经术为先词章次之浮华过实朕所不取爰命中书叅酌古今定其条制其以皇庆三年八月天下郡县兴其贤者能者充试有司次年二月会试京师中选者朕将亲策焉科场每三岁一次开试举人从本贯官司于诸色户内推举年及二十五以上乡党称其孝弟朋友服其信义经明行修之士以次敦遣其或狥私滥举并应举而不举者监察御史肃政廉访司体察究治考试程序蒙古色目人第一场经问五条大学论语孟子中庸内设问用朱氏章句集注其义理精明文词典雅者为中选第二场策一道以时务出题限五百字以上汉人南人第一场明经经疑二问大学论语孟子中庸内出题并用朱氏章句集注复以已意结之限三百字以上经义一道各治一经诗以朱氏为主尚书以蔡氏为主周易以程氏朱氏为主已上三经兼用古注疏春秋许用三传及胡氏传礼记用古注疏限五百字以上不拘格第二场古赋诏诰章表内科一道古赋诏诰用古体章表四六叅用古体第三场策一道经史时务内出题不矜浮藻惟务直述限一千字以上蒙古色目人愿试汉人南人科目中选者加一等注授蒙古色目人作一榜汉人南人作一榜第一名赐进士及第从六品第二名以下及第二甲皆正七品三甲皆正八品两榜并同时朝廷方以科举取士说者谓治平可立致集贤修撰虞集独谓当治其源因会议学校乃上议曰师道立则善人多学校者士之所受敎以至于成徳达材者也今天下学官猥以资格授强加之诸生之上而名之曰师耳有司弗信之生徒弗信之于学校无益也如此而望师道之立可乎下州小邑之士无所见闻父兄所以导其子弟初无必为学问之实意师友之游从亦莫辨其邪正然则所谓贤材者非自天降地出安有可望之理哉为今之计莫若使守令求经明行修成徳者身师尊之至诚恳恻以求之其徳化之及庶乎有所观感也其次则求夫操履方正而不为诡异骇俗者确守先儒经义师说而不敢妄为奇论者众所敬服而非乡愿之徒者延致之日讽诵其书使学者习之入耳着心以正其本则他日亦当有所发也其次则取乡贡至京师罢归者其议论文艺犹足以耸动其人非若泛泛莫知根抵者矣延佑七年十二月复以齐履谦为国子司业初履谦与呉澄俱在国学既罢去学制稍废至是复以履谦为司业乃酌旧制议立升斋积分之法每季考其学行以次第升既升上斋踰再岁始与私试辞理俱优者一分辞平理优者为半分岁终积至八分者为髙等礼部集贤岁选六人以贡帝从其议
　　二年三月廷试进士赐呼都克托里张起岩等及第出身有差夏四月赐进士恩荣宴于翰林院又赐会试下第举人七十以上从七品流官致仕六十以上府州敎授余并授山长学正
　　泰定帝泰定二年闰正月诏以近岁公卿大夫子弟与凡民之子入学者众其学官及生员五十余人已给廪膳者二十七人外助教一人生员二十四人廪膳并令给之学之建置在于国都凡百司庶府所设译吏皆从本学取以充之
　　顺帝元统二年三月诏科举取士国子学积分学校官选有徳行学问之人以充
　　至元元年十一月诏罢科举初彻尔特穆尔为江浙平章会科举驿请考官供张甚盛心不能平及复入中书省首议罢科举及论学校庄田租可给宿卫士衣粮动当国者以发其机又欲损太庙四祭为一于是御史吕思诚等列其罪状不报而思诚出为广西佥事时罢科举诏已书而未用玺叅政许有壬争之丞相巴延怒曰汝风台臣言彻尔特穆尔耶有壬曰太师擢彻尔特穆尔在中书御史三十人不畏太师而聴有壬岂有壬权重于太师耶巴延意稍解有壬乃曰科举若罢天下才人觖望巴延曰举子多以赃败有壬曰科举未行时台中赃无算岂尽出于举子巴延曰举子中可任用者惟参政耳有壬曰若张伯诚马伯庸辈皆可任大事如欧阳玄之文章亦岂易及巴延曰科举虽罢士之欲求美衣美食者自能向学有壬曰为士者初不事衣食巴延曰科举取人实妨选法有壬曰今通事知印等天下凡三千三百余名今岁自四月至九月白身补官受宣者亦且七十三人而科举一岁仅三十余人科举于选法果相妨乎否也巴延不听翊日宣诏特令有壬为班首以折辱之有壬惧祸不敢辞治书侍御史布哈诮有壬曰叅政可谓过桥拆桥者矣有壬以为大耻移疾不出六年十二月诏复行科举时科举既辍翰林学士承旨库库从容言曰古昔取人才以济世用必由科举何可废也帝纳其言复诏行之国子监积分生员三年一次依科举例入会试中者取一十八名初世祖下云南以赛音迪延齐为行省平章政事时云南俗无礼仪男女往往自相配合亲死则火之不为丧祭子弟莫知读书者赛音迪延齐始教民跪拜之节婚姻行媒死者为之棺椁奠祭创建孔子庙明伦堂购经史置学田其后赛音迪延齐子库克新相继为行省右丞复请下云南诸路遍立孔子庙选经学之士为之教官而文风始兴元世学校之盛逺被遐荒亦自昔所未有云
　　史臣曰元初太宗始得中原辄用耶律楚材言以科举选士世祖既定天下王鹗献计许衡立法事未果行至仁宗延佑间始斟酌旧制而行之取士以徳行为本试艺以经术为先士褎然举首应上所求者皆彬彬辈出矣然当时仕进有多岐铨衡无定制其出身于学校者有国子监学有蒙古字学回回国学有医学有阴阳学其策名于荐举者有遗逸有茂异有求言有进书有童子其出于宿卫勲臣之家者待以不次其用于宣徽中政之属者重为内官又荫叙有循常之格而超擢有选用之科由直省侍仪等入官者亦名清望以仓庾赋税任事者例视冗职捕盗者以功叙入粟者以赀进至于工匠皆入班资而舆隶亦跻流品诸王公主宠以投下俾之保任逺夷外徼授以长官俾之世袭凡若此类殆所谓吏道杂而多端与矧夫儒有岁贡之名吏有补任之法曰椽吏令史曰书写铨写曰书吏典吏所设之名未易枚举曰省台院部曰路府州县所入之途难以指计虽名卿大夫亦往往由是跻要阶受显爵而刀笔下吏遂至窃权势舞文法矣故其铨选之备考核之精曰随朝外任曰省选部选曰文官武官曰考数曰资格一毫不可越而或援例或借资或优升或回降其纵情破律以公济私非至明者不能察焉是皆文繁吏弊之所致也

　　郊议

　　成宗大徳六年三月合祭昊天上帝皇地祗五方帝于南郊遣左丞相哈喇哈逊行事先是国俗代有拜天之礼衣冠器用皆从其初宪宗二年秋始以衮冕拜天于日月山其冬又用孔氏子孙元措议合祭昊天后土始大合乐作牌位以太祖睿宗配世祖中统二年夏亲征北方躬祀天于旧檀州之西北洒马潼以为礼皇族外不得与尽如国俗至元十二年冬以受尊号遣使豫告天地下太常检讨唐宋金旧仪于国阳丽正门东南七里筑台设昊天上帝皇地祗位二行一献礼自后国有大典礼皆即南郊告谢焉十三年夏以下江南遣使告天地中书下太常议定仪物以闻制曰其以国礼行事三十一年帝即位夏始为坛于都城南七里遣司徒谔都岱率百官为大行皇帝请谥南郊为吿天请谥之始至是年三月乃合祭昊天皇地祗五方帝于南郊遣左丞相哈喇哈逊摄事是为摄事天地之始
　　九年二月复定郊祀礼丞相哈喇哈逊等言祈天保民之事有天子亲祀者三曰天曰祖宗曰社稷今宗庙社稷岁时摄官行事祭天国之大事也陛下虽未及亲祀宜如宗庙社稷遣官摄祭岁用冬至有司豫备仪物至期以闻制下翰林集贤太常礼官皆会中书集议议曰周礼冬至圜丘惟祀昊天上帝至西汉元始间始合祭天地歴东汉至宋千有余年分祭合祭迄无定论时既不同礼乐亦异王莽之制何足法也今当循唐虞三代之典惟祀昊天上帝其方丘祭地之礼续议以闻又按周礼坛壝三成近代增四成以广天文从祀之位今宜去其一成以合阳奇之数毎成髙八尺一寸以合干之九九坛设丙巳之地以就阳位又古者器用陶匏席用藁秸以祀天唐宋而后礼乐玉帛日益繁缛宋金多循唐礼今欲修严非仓卒所能备举宜取唐制损益而行之既而太常复议尊祖配天之仪省臣曰自古汉人有天下率尊祖以配天今宗庙已有时享郊祭止天为宜中丞何玮曰严父配天不易之制也不从是岁郊祀配位遂省
　　武宗至大二年冬十月复议郊祀礼尚书省臣及太常礼官言郊祀者国之大礼今南郊之礼已行而未备北郊之礼尚未举行今年冬至南郊请以太祖圣武皇帝配享明年夏至北郊以世祖皇帝配帝皆是之
　　三年春正月议北郊从祀朝日夕月礼博士李之绍蒋汝砺议曰按方丘之礼夏以五月商以六月周以夏至其丘在国之北礼神之玉以黄琮牲用黄犊币用黄缯配以后稷其方坛之制汉去都城四里为坛四陛唐去宫城北十四里为方坛北角三成宋至徽宗始定为再成歴代制虽不同然无出于三成之式今拟取坤数用六之议去都城北六里于壬地选善地于中为方坛三成四陛外为三壝仍依古制于外壝之外治四面稍低下以应泽中之制宫室墙垣器皿色并用黄其神州地祗以下从祀自汉以来厯代制度不一至唐始因隋制以岳镇海渎山林川泽邱陵坟衍原隰各从其方从祀今盍参酌举行九月太常礼院复下博士检讨仪物是年十一月有事于南郊以太祖配五方帝日月星辰从祀仁宗延佑元年夏四月太常寺复请立北郊帝不从北郊之议遂辍
　　英宗至治二年九月韶议南郊祀事中书平章玛鲁御史中丞曹立礼部尚书张埜学士蔡文渊袁桷邓文原太常礼仪院使王纬田天泽博士刘致等会都堂议一曰年分按前代多三年一祀天子即位已及三年常有旨钦依二曰神位周礼大宗伯以禋祀祀昊天上帝冬至圜丘所祀天皇大帝也又苍璧礼天注云此礼天以冬至谓天皇大帝也在北极谓之北辰又云北辰天皇耀魄宝也又名旲天上帝又名太一帝君以其尊大故有数名今按晋书天文志中宫钩陈中一星曰天皇大帝其神耀魄宝周礼所祀天神正言昊天上帝郑氏以星经推之乃谓即天皇大帝然汉魏以来名号亦复不一汉初曰上帝曰太一曰皇天上帝魏曰皇皇帝天梁曰天皇大帝惟西晋曰昊天上帝与周礼合唐宋以来坛上既设昊天上帝第一等复有天皇大帝其五大帝与太一天一等皆不经见本朝大徳元年中书圆议止依周礼祀昊天上帝至大三年圆议五帝从享依前代通祭三曰配位孝经曰孝莫大于严父严父莫大于配天又曰郊祀后稷以配天此郊之所以有配也汉唐已下莫不皆然至大三年冬十月三日奉旨十一月冬至合祭南郊太祖皇帝配圆议取旨四曰告配礼器曰鲁人将有事于上帝必先有事于頖宫注告后稷也告之者将以配天也告用牛一宋会要于致斋二日宿庙告配凡遣官牺尊豆笾行一献礼至大三年十一月冬至日以质明行事初献摄太尉同太常礼仪院官诣太庙奏告圆议取旨五曰大裘冕周礼司裘掌为大裘以共王祀天之服郑司农云黑羊裘服以祀天尚质也弁师掌王之五冕注冕服有六而言五者大裘之冕葢无旒不联数也礼记郊特牲曰郊之祭也迎长日之至也祭之日王被衮以象天戴冕十有二旒则天数也陆佃曰礼不盛服不充盖服大裘以衮袭之也谓冬祀服大裘被之以衮开元及开宝通礼鸾驾出宫服衮冕至大次质明改服大裘冕而出次宋会要绍兴十三年车驾自庙赴青城服通天冠绛纱袍祀日服大裘衮冕圎议用衮冕取旨六曰匏爵郊特牲曰郊之祭也器用陶匏以象天地之性也注谓陶瓦器匏用酌献酒开元礼开宝礼皆有匏爵大徳九年正配位用匏爵有坫圆议正位用匏配位饮福用玉爵取旨七曰戒誓唐通典引礼经祭前期十日亲戒百官及族人太宰緫戒羣官唐前祀七日宋会要十日纂要太尉南向司徒亚终献一品二品从祀北向行事官以次北向礼直官以誓文授之太尉读今天子亲行大礼止令礼直扄管勾读誓文圆议令管勾代太尉读誓刑部尚书莅之八曰散斋致斋礼经前期十日唐宋金皆七日散斋四日致斋三日国朝亲祀太庙七日散斋四日于别殿致斋三日于大明殿圆议依前七日九曰藉神席郊特牲曰莞簟之安而蒲越槀鞂之尚按蒲越槀鞂藉神席也汉旧仪高帝配天绀席祭天用六彩绮席六重成帝即位丞相衡御史大夫谭以为天地尚质宜皆勿修诏从焉唐麟徳二年诏曰自处以厚奉天以薄改用裀褥上帝以苍其余各视其方色宋以褥加席上礼官以为非礼元丰元年奉旨不设国朝大徳九年正位槀鞂配位蒲越冒以青缯至大三年加青绫褥青锦方圆议合依至大三年于席上设褥各依方位十曰特牲郊特牲曰郊特牲而社稷太牢又曰天地之牛角茧栗秦用骝驹汉文帝五帝共一牲武帝三年一祀用大牢光武采元始故事天地共犊隋上帝配帝用犊二唐开元用牛宋正位用苍犊一配位太牢一本朝大徳九年苍犊二羊豕各九至大三年马纯色肥腯一牲正副一鹿一十八野猪一十八羊一十八圆议依旧仪神位配位用犊外仍用马其余并依旧日已行典礼十一曰香鼎大祭有三始烟为歆神始宗庙则■〈火芮〉萧裸鬯所谓臭阳达于墙屋者也后世焚香盖本乎此而非礼经之正至大三年用陶瓦香鼎五十神座香鼎香盒案各一圆议依旧仪十二曰割牲周礼司士凡祭祀帅其属而割牲羞爼豆又诸子大祭祀正六牲之体礼运云腥其爼熟其殽体其犬豕牛羊注云腥其爼谓豚解而腥之为七体也熟其殽谓体解而爓之为二十一体也体其犬豕牛羊谓分别骨肉之贵贱以为众爼也七体谓脊两肩两拍两髀二十一体谓肩臂臑膞骼正脊脡脊横脊正胁短胁代胁并肠三胃三拒肺一祭肺三也宋元丰三年详定礼文所言古者祭祀用牲有豚解有体解豚解则为七以荐腥体解则为二十一以荐熟葢犬豕牛羊分别骨肉贵贱其解之为体则均也皇朝马牛羊豕鹿并依至大三年割牲用国礼圆议依旧仪十二曰大次小次周礼掌次王旅上帝张毡按唐通典前祀三日尚舍直长施大次于外壝东门之内道北南向宋会要前祀三日仪鸾司帅其属设大次于外壝东门之内道北南向小次于午阶之东西向曲礼曰践阼临祭祀正义曰阼主阶也天子祭祀履主阶行事故云践阼宋元丰详定礼文所言周礼宗庙无设小次之文古者人君临位于阼阶盖阼阶者东阶也惟人主得位主阶行事今国朝太庙仪注大次小次皆在西盖国家尚右以西为尊也圆议依祀庙仪注续具末议一曰礼神玉周礼太宗伯以禋祀祀昊天上帝注禋之言烟也周人尚臭烟气之臭闻者积柴实牲体焉或有玉帛正义曰或有玉帛或不用玉帛皆不定之辞也崔氏云天子自奉玉帛牲体于柴上引诗圭璧既卒是燔牲玉也盖卒者终也谓礼神既终当藏之也正经即无燔玉明证汉武帝祠太乙胙余皆燔之无玉晋燔牲币无玉唐宋乃有之显庆中许敬宗等修旧礼乃云郊天之有四圭犹宗庙之有圭瓉也并事毕収藏不在燔列宋政和礼制局言古祭祀无不用玉周官典瑞掌玉器之藏盖事已则藏焉有事则出而复用未尝有燔瘗之文今后大祀礼神之玉时出而用无得燔瘗从之盖燔者取其烟气之臭闻玉既无烟又且无气祭之日但当奠于神座既卒事则収藏之二曰饮福特牲馈食礼曰尸九饭亲嘏主人少牢馈食礼尸十一饭尸嘏主人嘏长也大也行礼至此神明已飨盛礼俱成故膺受长大之福于祭之末也自汉以来人君一献纔毕而受嘏唐开元礼太尉未升堂而皇帝饮福宋元丰三年改从亚终献既行礼皇帝饮福受胙国朝至治元年亲祀庙仪注亦用一献毕饮福三曰升烟禋之言烟也升烟所以报阳也祀天之有禋柴犹祭地之瘗血宗庙之裸鬯歴代以来或先燔而后祭或先祭而后燔皆为未允祭之日乐六变而燔牲首牲首亦阳也祭终以爵酒馔物及牲体燎于坛天子望燎柴用栢四曰仪注礼经出于秦火之后残阙脱漏所存无几至汉诸儒各执所见后人所宗惟郑康成王子廱而二家自相矛盾唐开元礼杜佑通典五礼略完至宋开宝礼并会要与郊庙奉祠礼文中间讲明始备金国大率依唐宋制度圣朝四海一家礼乐之兴政在今日况天子亲行大礼所用仪注必合讲求大徳九年中书集议合行礼仪依唐制
　　至治元年已有祀庙仪注宜取大徳九年至大三年并令次新仪与唐制叅酌增损修之侍仪司编排卤簿太史院具报星位分献官员数及行礼并诸执事官合依至大三年仪制亚终献官取旨是岁太皇太后崩有旨冬至南郊祀事可权止
　　文宗至顺元年冬十月辛酉帝始服大裘衮冕亲祀昊天上帝于南郊以太祖配葢自世祖混一六合至是凡七世南郊亲祀之礼始克举行焉

　　庙祀之制

　　世祖至元十七年十二月甲午始迁太祖以下神主于太庙国俗祖宗祭享之礼割牲奠马潼以蒙古巫祝致辞帝即位之元年设神主于中书省用登歌乐遣笔且齐致祭焉笔且齐译言典书记者二年从中书署奉迁神主于圣安寺之瑞像殿四年诏建太庙于燕京至元元年冬奉安神主于太庙初定太庙七室之制皇祖皇祖妣第一室皇伯考伯妣第二室皇考皇妣第三室皇伯考伯妣第四室皇伯考伯妣第五室皇兄皇后第六室皇兄皇后第七室凡室以西为上以次而东二年冬享于太庙尊皇祖为太祖三年秋始作八室神主设祏室丞相安图巴延言祖宗世数尊谥庙号配享功臣増祀四世各庙神主七祀神位法服祭器等事皆宜以时定乃命平章政事赵璧等集议制谥及庙号定为八室烈祖神元皇帝皇曾祖妣宣懿皇后第一室太祖圣武皇帝皇祖妣光献皇后第二室太宗英文皇帝皇伯妣昭慈皇后第三室皇伯卓沁皇伯妣巴图彻尔黙色第四室皇伯考察罕台皇伯妣伊苏娄第五室皇考睿宗景襄皇帝皇妣庄圣皇后第六室定宗简平皇帝钦淑皇后第七室宪宗桓肃皇帝贞节皇后第八室是年奉安神主于祏室岁用冬祀如初礼四年初定一岁十二月荐新时物六年冬时享毕复命国师僧荐佛事于太庙七昼夜始造木质金表牌位十有六设大榻金椅奉安祏室前为太庙荐佛事之始十三年改作金主太祖主题曰成吉思皇帝睿宗题曰太上皇伊克诺延皇后皆题名讳十四年秋诏建太庙于大都博士言古者庙制率都宫别殿西汉亦各立庙东都以中兴崇俭故七室同堂后世遂不能革非礼遂以古今庙制画图贴说以闻至是始告迁于太庙命承旨和尔果斯太常卿塔尔楚托果斯等以祏室内栗主八位并日月山板位圣安寺木主俱迁奉太祖睿宗二室金主于新庙奉安遂大享焉撤旧庙毁之
　　十八年春博士李时衍等言歴代庙制俱各不同欲尊祖宗当从都宫别殿之制欲崇俭约当从同堂异室之制尚书段诺海及太常礼官奏曰始议七庙除正殿寝殿正门东西门已建外东西六庙不须更造余依太常寺新图建之遂为前庙后寝庙分七室
　　二十一年三月太庙正殿成奉安神主
　　三十年冬十月袝明孝太子主于庙先是皇太子珍戬卒太常博士议曰前代太子薨梁武帝谥统曰昭明齐武帝谥长懋曰文惠唐宪宗谥宁曰惠昭金世宗谥允恭曰宣孝又建别庙以奉神主准中祀从之遂谥曰明孝太子作主用金至是袝于太庙后追尊帝号庙号裕宗
　　成宗大徳元年制享太庙增用马
　　十一年武宗即位追尊皇考为皇帝庙号顺宗太祖室居中睿宗西第一室世祖西第二室裕宗西第三室顺宗东第一室成宗东第二室
　　武宗至大二年正月以受尊号恭谢太庙为亲祀之始十二月亲享太庙奉玉册玉寳加上太祖圣武皇帝尊谥曰法天启运光献皇后曰翼圣睿宗景襄皇帝曰仁圣庄圣皇后曰显懿其旧制金表神主以椟贮两旁自是主皆范金作之如金表之制
　　英宗至治元年正月始以四孟月时享亲祀太庙先是延佑七年冬十月帝命太常礼官与中书翰林集贤等议亲祀礼制曰此追逺报本之道也无以朕劳而有所损焉其一遵典礼十一月帝躬谢太庙备法驾服衮冕以行礼至仁宗室辄欷歔流涕左右莫不感动至是遂行四孟亲享之礼谓羣臣曰朕纉承祖宗丕绪夙夜祗栗无以报称岁惟四祀使人代之不能致如在之诚实所未安自今以始岁必亲祀以终朕身五月中书省臣礼官上言前代庙式多寡不同晋则兄弟同为一室正室增为十四间东西各一间唐九庙后増为十一室宋增室至十八东西夹室各一间以藏祧主今太庙虽分八室然兄弟为世止六世而已世祖所建前庙后寝往岁寝殿灾请以今殿为寝作前殿十五间中三间通为一室以奉太祖神主余以次为室庶几情文得宜从之三年六月议定太庙夹室时以太庙夹室未有定制诏台院礼官定议博士议曰按尔雅曰室有东西厢曰庙注夹室前堂同礼曰西夹南向注曰西厢夹室此东西夹室之正文也贾公彦曰室有东西厢曰庙其夹皆在序是则夹者犹今耳房之类也然其制度则未之闻东晋太庙正室一十六间东西储各一间共十有八所谓储者非夹室欤唐贞观故事迁庙之主藏于夹室西壁南北三间又宋哲宗亦尝于东夹室奉安后虽增建一室其夹室仍旧是唐宋夹室与诸室制度无大异也五帝不相沿乐三王不相袭礼今庙制皆不合古权宜一时宜取今庙一十五间南北六间东西二间凖唐南北三间之制垒至栋为三间壁以红泥以凖东西序南向为门如今室户之制虚前以凖厢所谓夹室前堂也虽未尽合于古于今事为宜从之
　　泰定帝泰定元年正月奉安仁宗及慈圣皇后神主先是盗入太庙盗仁宗及后金主命重作至是奉安太常礼官以失守议罪有差四月更定太庙室次初博士刘致建议周制天子七庙三昭三穆昭处于东穆处于西所以别父子亲疎之序而使不乱也国朝取唐宋之制定为九世遂以旧庙八室而为六世昭穆不分父子并坐不合礼经新庙之制一十五间东西二间为夹室太祖室既居中则唐宋之制不可依惟当以昭穆列之父为昭子为穆则睿宗当居太祖之东为昭之第一世世祖居西为穆之第一世裕宗居东为昭之第二世兄弟共为一世则成宗顺宗显宗三室皆当居西为穆之第二世武宗仁宗二室皆当居东为昭之第三世昭之后居左穆之后居右西以左为上东以右为上也如此则昭穆分明秩然有序不违礼经可为万世法若以累朝定制依室次于新庙迁安则显宗跻顺宗之上顺宗跻成宗之上以礼言之春秋闵公无子庶兄僖公代立其子文公遂跻僖公于闵公上史称逆祀及定公正其序书曰从祀先公然僖公犹是有位之君尚不可居故君之上况未尝正位者乎国家虽曰以右为尊然古人所尚或左或右初无定制古人右社稷而左祖宗国家宗庙亦居东方岂有建宗庙之方位既依礼经而宗庙之昭穆反不应礼经乎至是中书省臣以致议上言太庙太祖皇帝居中南向睿宗世祖裕宗以次祔西室顺宗成宗武宗仁宗以次祔东室今议者言国家建太庙遵古制古尚左今尊者居右为少屈非所以示后世太祖居中南向睿宗宜袝左一室世祖祔右一室裕宗祔睿宗室之左显宗顺宗成宗兄弟也以次祔世祖室之右武宗仁宗亦兄弟也以次祔裕宗室之左英宗祔成宗室之右臣等以其议近是谨绘室次为图以献惟陛下裁择从之
　　文宗天厯元年诏毁显宗室
　　顺帝元统二年十月始议以珍格皇后配飨武宗时议三朝皇后升祔未决巴延以问太常博士逯鲁曾曰先帝朝既以珍格皇后无子不为立主今所当立者明宗母邪文宗母邪对曰珍格皇后自在武宗朝已膺宝册则文明二母皆妾今以无子之故不得立主而以妾母为正是为臣而废先君之后为子而追封先父之妾于礼不可昔燕王慕容垂即位追废其母后而立其生母为后以配享先王为万世笑岂宜复蹈其失乎集贤学士陈颢素疾鲁曾乃曰唐太宗册曹王王明之母为后是亦二后也奚为不可鲁曾曰尧之母为帝喾庶妃尧立为帝未闻册以为后而配喾皇上为大元天子不法尧舜而法唐太宗邪众服其议巴延亦是之遂以珍格皇后配武宗后
　　至元六年诏毁文宗室
　　至正三年冬十月亲祀太庙帝行礼至宁宗室问曰朕宁宗兄也理当拜否太常博士刘闻对曰宁宗虽弟其为帝时陛下为臣春秋时鲁僖公闵公兄也闵公先为君宗庙之祭未闻僖公不拜陛下当拜乃下拜按元世宗庙之事本末因革大槩如此凡大祭祀尤贵马潼将有事勑太仆司挏马官奉尚饮者革囊盛送焉其马牲既与三牲同登于爼而割奠之馔复与笾豆俱设将奠牲盘酹马潼则蒙古大祝诣第一座呼帝后神讳以致祭年月日数牲斋品物致其祝语以次诣列室亦如之礼毕则以割奠之余撒于南棂星门外名曰抛撒茶饭盖以国礼行事尤其所重云

　　律令之定【补】

　　世祖至元二十八年夏五月颁行至元新格元初未有法守百司断理狱讼循用金律颇伤严刻右丞何荣祖家世业吏习于律令乃以公规治民御盗理财等十事缉为一书名曰至元新格上之帝命刻板颁行使百司遵守既而王晖上政事书首言议宪章以一政体曰法者辅治之具一日阙则不可君操于上永作成宪吏承于下遵为定式民晓其法易避而难犯若周之三典汉之九章是也今国家有天下六十余年小大之法尚无定议内而宪台天子之执法外而亷司州郡之法吏是皆司理之官而无所守之法犹有医而无药也至平刑议断旋施为理未免有酌量准拟之差彼此轻重之异臣愚谓宜将累朝圣训与中统迄今条格通行议拟参而用之与百姓更始如是则法无二门轻重适当吏安所守民知所避而天下治矣帝曰善
　　成宗大徳三年春二月命何荣祖更定律令荣祖上书言臣所定者三十余条一条有该三四事者帝曰古今异宜不必相沿但取宜于今者召元老大臣聚听之未及颁行而荣祖卒既而郑介夫上言律者至公大定之制也皋陶作士明于五刑穆王训书罚属三千纲举目张井然不紊故百官奉法各知所守而不敢踰百姓视法各知所避而不敢犯自三代而下国家立政必以刑书为先厯观古今未有无法而能一朝居者也今天下所奉以行者有例可援无法可守官吏因得以并縁为欺如甲乙互讼甲有力则援此之例乙有力则援彼之例甲乙之力俱到则无所可否迁调岁月名曰撒放使天下黔首蚩蚩然狼顾鹿骇无所持循始之所犯不知终之所断是陷之以刑也欲强其无犯得乎内而省部外而郡守抄写格例至数十册遇事而难决则检寻旧例或中无所载则旋行议拟是百官莫知所守也民间自以耳目所得之勑旨条令杂采类编刋行成帙曰断例条章曰仕民要览各家収置一本以为凖绳试阅二十年间之例校之三十年前半不可用矣更以十年间之例校之二十年前又半不可行矣是百姓莫知所避也孔子曰刑罚不中则民无所措手足今者号令不常有同儿戏或一年二年前后不同或纶音初降随即泯没遂致民间有一紧二慢三休之謡上无道揆下无法守不闻如是可以立国者京都为四方取则之地法且不行况四方之外乎如往年禁酒而私酝者比屋有之酒益薄价益髙而民益困又如禁牛而私宰者愈多辇毂之下十家而八又如奸盗杀人必不可赦而毎岁放图噜木以此人心轻于犯法又如婚姻聘财明有官庶高下折钞之例而今之嫁女者重要财钱品官富人或索七十锭市庶之家不下二三十锭更要表里头面羊酒等物与估卖躯口无异又如买卖田宅旧有先亲后邻之例而今民业多归势要虽亲与邻不得占执告到官府无力与辨业在豪家终为所有推此数端天下槩可知矣今有司每视刑名为重而婚田钱债略不省察殊不知百姓负寃上无所诉是开官吏受赃之路也审囚决狱官每临郡邑惟具成案行故事出断一二便为尽职不知大辟以下刑名公事甚不少也路县官吏未饱其欲每闻上司官至则将囚徒保候审録既毕仍复収禁此皆无法之弊也又兼衙门纷杂事不归一十羊九牧莫之适从普天率土皆为王民岂可家自为政人自为国今正宫位下自立中政院匠人自隶金玉府校尉自归拱卫司军人自属枢宻院诸王位下自有宗正府内史府僧则宣政院道则道敎所又有宣徽院徽政院都护府白云宗所管户计诸司头目布满天下各自管领不相统摄凡有公讼并须约会或事涉三四衙门动是半年虚调文移不得一会或指日对问则各司所管互相隠庇至一年二年事无杜絶遂至于强凌弱众暴寡贵抑贱无法之弊莫此为甚昔先帝时尝命修律未及成书近议大徳律所任非人讹舛尤多今宜于台阁省部内选择通经术明治体练达时宜者酌以古今之律文参以先帝建元以来制勑命令采以南北风土之宜修为一代令典使有司有所遵守生民知所畏避国有常科吏无敢侮永为定制子孙万世之利也诸色衙门投下头目除管领钱粮造作外无问大小词讼俱涉约会者并令有司归问庶使政归一体狱无久淹可谓成物之简能太平之要道矣
　　仁宗皇庆元年三月诏以格例条画有闗于风纪者类集成书名曰风宪纪纲
　　英宗至治二年十一月御史李端言世祖以来所定制度宜着为令使吏不得为奸治狱者有所遵守从之
　　三年二月命完颜纳丹曹伯启等纂集累朝格例而损益之凡为条三千五百三十有九名曰大元通制颁行天下其书之大纲有三一曰诏制二曰条格三曰断例凡诏制为条九十有四条格为条一千一百五十有二断例为条七百十有七其五刑之目凡七十至五十七谓之笞刑凡六十七至一百七谓之杖刑其徒法年数杖数相附丽为加减盐徒盗贼既决而又镣之流则南人迁于辽阳迤北之地北人迁于南方湖广之乡死刑则有斩而无绞恶逆之极者又有凌迟处死之法焉伯启又言五刑者刑异五等今黥杖徒役于千里之外百无一生还者是一人身被五刑非五刑各底于一人也法当改丞相虽是之卒不果行

　　运漕【河渠海运】

　　世祖至元十七年二月浚通州运河
　　十九年十二月始海运初朝廷粮运仰给江南者或自浙西涉江入淮由黄河逆流至中滦陆运至淇门入御河以至京师又或自利津河或由胶莱河入海劳费无成初宋季有海盗朱清者尝为富家庸杀人亡命入海岛与其徒张瑄乘舟抄掠海上备知海道曲折寻就招为防海义民巴颜平宋时遣清等载宋库藏诸物从海道入京师授金符千户二人遂言海运可通乃命总管罗璧暨瑄等造平底船六十艘运粮四万六千余石由海道入京然创行海洋沿山求■〈山奥〉风信失时逾年始至朝廷未知其利仍通旧运立京畿江淮都漕运司二各置分司以督纲运
　　二十年复海运是年用王积翁议令阿巴齐等广开新河然新河候潮以行船多损坏民亦苦之而蒙固岱言海运之舟悉至于是罢新河复事海运立万户府二以朱清为中万户张瑄为千户蒙固岱为万户府达噜噶齐未几又分新河军士水手及船于扬州平滦两处运粮命三省造船二千艘于济州河运粮盖犹未专于海道也
　　二十四年始立行泉府司专掌海运增置万户府二总为四府是岁遂罢东平河运粮
　　二十五年内外分置漕运司二令在外者于河西务置司领接海运二
　　十六年开会通河从寿张县尹韩仲晖等言开河以通运道起项城县安山渠西南由寿张西北至东昌又西北至临清引汶水以达御河长二百五十余里中建闸三十有一以时畜泄河成渠官张礼孙等言开魏博之渠通江淮之运古所未闻诏赐名会通河
　　丘浚曰臣按会通河之名始见于此然当时河道初开岸狭水浅不能负重每岁之运不过数十万石非若海运之多也是故终元之世海运不罢国初会通河故道犹在今济宁在城闸洪武三年晓谕往来船只不许挤塞碑石故在北岸可考也二十四年河决原武漫过安山湖而会通河遂淤往来者悉由陆以至徳州下河我太宗皇帝肇造北京永乐初运粮由江入淮由淮入黄河运至阳武发山西河南二处丁夫由陆运至卫辉下御河水运至北京厥后济宁州同知潘叔正因州夫递运之难请开会通旧河朝廷命工部尚书宋礼发丁夫十余万疏凿以复故道又命刑部侍郎金纯自汴城北金龙口开黄河故道分水下达鱼台县塌场口以益漕河十年宋尚书请从会通河通运十三年始罢海运而专事河运矣明年平江伯陈瑄又请浚淮安安庄闸一带沙河自淮以北沿河立浅铺筑牵路树柳木穿井泉自是漕法通便百年于兹矣臣惟运东南粟以实京师在汉唐宋皆然然汉唐都闗中宋都汴梁所漕之河皆因天地自然之势中间虽或少假人力然非若会通一河前代所未有而元人始剏为之非有所因也元人为之而未大成用之而未得其大利至国朝益修理而扩大之前元所运岁仅数十万而今日极盛之数则踰四百万焉盖十倍之矣昔宋人论汴水以为大禹疏凿隋炀开浚终为宋人之用以为上天之意呜呼夏至隋隋至宋中经朝代非一谓天意颛在宋臣不敢知若夫元之为此河河成而不尽以通漕葢天假元人之力以为我朝用其意岂不彰彰然明矣哉
　　二十七年五月省臣马之贞言霖雨崩岸河道淤浅宜加修浚奏拨放罢输运站户三千专供其役仍俾采伐木石等以充用岁委都水监一官巡视且督工易闸以石而视所缓急为先后从之
　　二十八年并海运四府为都漕运府一从朱清张瑄之请也止令清瑄二人掌之其属有千戸百戸等官分为各翼以督岁运
　　二十九年开通惠河以郭守敬领都水监事初守敬言水利十有一事其一欲导昌平县白浮村神山泉过双塔榆河引一亩玉泉诸水入城汇于积水潭复东折而南入旧河每十里置一闸以时畜泄帝称善复置都水监命守敬领之丞相以下皆亲操畚锸为之倡置闸之处往往于地中得旧时砖木人服其识逾年毕工自是免都民陆挽之劳公私便之帝自上都还过积水浑见舳舻蔽水大悦赐名曰通惠
　　丘浚曰臣按通州陆挽至都城仅五十里耳而元人所开之河总长一百六十四里其间置闸坝凡二十处所费盖亦不赀况今废坠已久庆丰以东诸闸虽存然河流淤浅通运颇难且积水潭即今海子在都城中禁城之北漕舟既集无停泊之所而又分流入大内然后南出其启闭蓄泄非外人所得专者言者往往建请欲复元人旧规然亦未覩其果便利也
　　成宗大徳五年以畿内岁饥增明年海运粮为百二十万石
　　八年增海运米为百四十五万石
　　十年中书省奏常岁海漕粮百四十五万石今江浙岁俭不能如数请仍旧例湖广江西输五十万石并由海道达京师从之
　　武宗至大四年遣官至江浙议海运事时江东宁国池饶建康等处运粮率令海船从扬子江逆流而上江水湍急又多石矶石走沙涨粮船俱坏岁岁有之又湖广江西之粮运至真州泊入海船船大底小亦非江水所宜于是以嘉兴松江秋粮并江淮江浙财赋府岁办悉充运海漕之利盖至是博矣先是江浙省臣言曩者朱清张瑄海漕米岁四五十万至百十万时船多粮少顾直均平比岁赋敛横出漕户困乏逃亡者有之今岁运三百万漕舟不足遣人于浙东福建等处和雇百姓骚动本省左丞沙布迪音言其弟哈齐勒及玛哈木丹徳尔澉浦杨家等皆有舟且深知漕事乞以为海道运粮都漕万户府官各以己力输运官粮万戸千戸并如军官例承袭寛恤漕戸增给雇直庻有成效尚书省以闻请以玛哈木丹徳尔为遥授右丞海外诸畨宣慰使都元帅领海道运粮都漕运万戸府事设千戸所十每所设达噜噶齐千戸等官俱从之
　　仁宗延佑二年二月省臣言江南行省起运诸物由会通河以达于都多踰期不至诘其故皆言始开河时止许行百五十料船近来权势之人并富商大贾贪嗜货利造三四百料或五百料船于此河行驾以致阻滞往来舟楫今宜于沽头临清二处各置小石闸一禁约二百料以上之舩不许入河违者罪之
　　顺帝至正二年春正月开京师金口河时中书叅议博啰特穆尔都水傅佐建言起自通州南高丽庄一百十余里创开新河一道深五丈广十五丈放西山金口水东流合御河接引海运至大都城内输纳是时托克托为中书右丞相奏行之廷臣多言其不可托克托排羣议务在必行左丞许有壬因条陈其利害言成宗大徳二年浑河水发为民害大都路都水监将金口下闭闸板五年间浑河水势浩大郭太史恐冲没田薛二村南北二城又将金口以上河身用砂石杂土尽行堵闭文宗至顺初因都水监郭道寿言金口引水通京城至通州其利无穷令工部官并河道提举司及耆老相视皆言水由二城中多窒碍又卢沟河自桥至合流处从来未曾有渔舟上下此即不可行船之明验也且通州去京城四十里卢沟止二十里若可行船当时何不于卢沟立马头百事近便却于四十里外通州为之又西山水势高峻亡金时在都城之北流入旷野纵有冲决为害亦轻今则在都城西南与昔不同此水性本湍急若加以夏秋霖潦涨溢则不敢必其无虞宗庙社稷之所在岂容侥幸于万一乎又地形高下悬絶若不作闸必致走水浅涩若作闸以节之则沙泥浑浊必致淤塞每年每月专人淘洗是终无穷尽之时也且郭太史作通惠河时何不用此水而逺取白浮之水引入都城以供闸坝之用盖白浮之水澄清而此水浑浊不可用也此议方兴传闻于外万口一辞以为不可若谓为成大功者不谋于众人言不足听则是商鞅王安石之法当今不宜有此议上托克托终不纳兴工四阅月而毕起闸放金口水流湍势急沙泥壅塞船不可行而开挑之际毁民庐舍坟茔夫丁死伤甚众又费用不赀卒以无功既而御史纠劾建言者博啰特穆尔傅佐俱伏诛是年令江浙行省及中正院财赋总管府拨赐诸人寺观之粮尽数起运仅得二百六十万石及汝颕倡乱湖广江右相继陷没而方国珍张士诚窃据浙东西之地贡赋不供海运之舟不至京师
　　至正十九年遣巴延特穆尔征海运于江浙诏张士诚输粟方国珍具舟二贼互相猜疑巴延特穆尔与行省丞相多方开谕之始从命得粟十有一万石后三年复遣官往征拒命不与初海运之道自平江刘家港入海经扬州路通州海门县黄连沙头万里长滩开洋沿山隩而行抵淮安路盐城县厯西海州海宁府东海县宻州胶州界月余始抵成山计其水程自上海至杨村马头凡一万三千三百五十里后朱清张瑄等言其路险恶复开生道自刘家港开洋至撑脚沙转沙觜至三沙洋子江过大洪又过万里长滩放大洋至青水洋又经黒水洋过成山过刘岛至芝罘放莱州大洋抵界河口其道差为径直最后殷明略又开新道从刘家港入海至崇明州三沙放洋向东行入黑水大洋取成山转西至刘家岛又至登州沙门岛于莱州大洋入界河当舟行风信有时自浙西至京师不过旬日而已视前二道为最便云然风涛不测粮船漂溺者无岁无之间亦有船坏而弃其米者然视漕河之费则其所得葢多矣岁运之数至元二十年四万六千五十石至者四万二千一百七十二石二十一年二十九万五百石至者二十七万五千六百一十石二十二年一十万石至者九万七百七十一石二十三年五十七万八千五百二十石至者四十三万三千九百五十石二十四年三十万石至者二十九万七千五百四十六石二十五年四十万石至者三十九万七千六百五十五石二十六年九十三万五千石至者九十一万九千九百四十三石二十七年一百九十五万五千石至者一百五十一万二千八百五十六石二十八年二百五十三万七千二百五十石至者二百二十八万一千六百一十五石二十九年一百四十万七千四百石至者一百三十六万一千五百一十三石三十年九十万八千石至者八十八万七千五百九十一石三十一年五十一万四千五百三十三石至者五十万三千五百三十四石元贞元年三十四万五百石二年三十四万五百石至者三十三万七千二十六石大徳元年六十五万八千三百石至者六十四万八千一百三十六石二年七十四万二千七百五十一石至者七十万五千九百五十四石三年七十九万四千五百石四年七十九万五千五百石至者七十八万八千九百一十八石五年七十九万六千五百二十八石至者七十六万九千六百五十石六年一百三十八万三千八百八十三石至者一百三十二万九千一百四十八石七年一百六十五万九千四百九十一石至者一百六十二万八千五百八石八年一百六十七万二千九百九石至者一百六十六万三千三百一十三石九年一百八十四万三千三石至者一百七十九万五千三百四十七石十年一百八十万八千一百九十九石至者一百七十九万七千七十八石十一年一百六十六万五千四百二十二石至者一百六十四万四千六百七十九石至大元年一百二十四万一百四十八石至者一百二十万二千五百三石二年二百四十六万四千二百四石至者二百三十八万六千三百石三年二百九十二万六千五百三十二石至者二百七十一万六千九百十三石四年二百八十七万三千二百一十二石至者二百七十七万三千二百六十六石皇庆元年二百八万三千五百五石至者二百六万七千六百七十二石二年二百三十一万七千二百二十八石至者二百一十五万八千六百八十五石延佑元年二百四十万三千二百六十四石至者二百三十五万六千六百六石二年二百四十三万五千六百八十五石至者二百四十二万二千五百五石三年二百四十五万八千五百一十四石至者二百四十三万七千七百四十一石四年二百三十七万五千三百四十五石至者二百三十六万八千一百一十九石五年二百五十五万二千七百一十四石至者二百五十四万三千六百一十一石六年三百二万一千五百八十五石至者二百九十八万六千一十七石七年三百二十六万四千六石至者三百二十四万七千九百二十八石至治元年三百二十六万八千七百六十五石至者三百二十三万八千七百六十五石二年三百二十五万一千一百四十石至者三百二十四万六千四百八十三石三年二百八十一万一千七百八十六石至者二百七十九万八千六百一十三石泰定元年二百八万七千二百三十一石至者二百七万七千二百七十八石二年二百六十七万一千一百八十四石至者二百六十三万七千五十一石三年三百三十七万五千七百八十四石至者三百三十五万一千三百六十二石四年三百一十五万二千八百二十石至者三百一十三万七千五百三十二石天厯元年三百二十五万五千二百二十石至者三百二十一万五千四百二十四石二年三百五十二万二千一百六十三石至者三百三十四万三百六石
　　史臣曰元都于燕去江南极逺而百司庶府之繁卫士编民之众无不仰给于江南自巴延献海运之策而江南之粟分为春夏二运盖至于京师者岁多至三百万余石民无挽输之劳国有储畜之富岂非一代良法与丘浚曰臣按海运之法自秦已有之而唐人亦转东呉稉稻以给幽燕然以给边方之用而已用之以足国则始于元焉史称当舟行风信有时自浙西至京师不过旬日而已虽有风涛漂溺之虞然视河漕之费所得盖多故终元之世海运不废我朝洪武三十年海运粮七十万石给辽东军饷永乐初海运七十万石至北京至十三年会通河通利始罢海运臣考元史食货志论海运有云民无挽输之劳国有储畜之富以为一代良法又云海运视河漕之数所得盖多作元史者皆国初史臣其人皆生长胜国时习见海运之利所言非无征者臣窃以为自古漕运所从之道有三曰陆曰河曰海河漕视陆运之费省什三四海运视陆运之费省什七八盖河漕虽免陆行而人挽如故海运虽有漂溺之患而省牵率之劳较其利害盖亦相当今漕河通利歳运充积固无资于海运也然善谋国者恒于未事之先而为意外之虑今于国家无事之秋寻元人海运故道别通海运一路与河漕并行江西湖广江东之粟照旧河运而以浙西东濒海一带由海道运使人习知海道一日漕渠少有滞塞此不来而彼来是亦思患预防之先计也

　　治河【穷河源附】

　　世祖至元三十三年十月河决开封祥符陈留杞太康通许鄢陵扶沟洧川尉氏阳武延津中牟原武睦州十五处调民夫二十余万分筑堤防
　　二十五年五月河决汴梁太康通许杞三县陈颍二州皆被其害
　　成宗元贞元年七月河决■〈木巳〉县蒲口先是河决汴梁发丁夫三万塞之至是蒲口复决乃命廉访使尚文相度形势为久利之策文言长河万里西来其势湍猛至盟津而下地平土疏移徙不常失禹故道为中国患不知几千百年矣自古治河处得其当则用力少而患迟事失其宜则用力多而患速此不易之定论也今陈留抵睢东西百有余里南岸旧河口十一已塞者二自涸者六通川者三岸髙于水计六七尺或四五尺北岸故堤其水比田高三四尺或髙下等大槩南高于北约八九尺则堤安得不坏水安得不北也蒲口今决千有余步迅疾东行得河旧渎二百里至归徳横堤之下复合正流或强湮遏上决下溃功不可成揆今之计河西郡县宜顺水性逺筑长垣以御泛滥归徳徐邳民避冲溃听从安便被患之家量于河南退滩地内给付顷亩以为永业异时河决他所者亦如之亦一时救患之良策也蒲口不塞便时河朔郡县及山东宪部争言不塞则河北桑田尽化鱼鳖之区塞之便帝从之是后蒲口复决障塞之役无岁无之而水北入河复故道竟如文言
　　二年七月汴梁等处大雨河决漂归徳数县田庐禾稼诏免田租一年遣尚书诺海御史刘赓等塞之自蒲口首事凡筑七十六所
　　大徳十年正月发河南民十万筑河防
　　武宗至大二年七月河决归徳又决封丘
　　仁宗皇庆二年六月河决陈亳雎三州开封陈留等县没民田庐
　　泰定帝泰定二年二月以河水屡决立行都水监于汴梁仿古法备捍仍命濒河州县正官皆兼知河防事五月河溢汴梁七月河决阳武漂民居万二千五百余家寻复坏乐利堤发丁夫六万四千人筑之三年四月修夏津阳武河堤三十三所役丁夫七千五百人
　　顺帝至元元年十二月河决封丘
　　至正四年正月河决曹州发丁夫万五千八百修筑之是月河又决汴梁五月大霖雨黄河溢平地水二丈决白茅堤金堤曹濮济兖皆被灾十月议修黄河淮河堤堰
　　五年七月河决济阴
　　八年二月立行都水监于郓城以贾鲁为大监鲁修河道察地形备得要害为图上二策其一议修筑北堤以制横溃则用工省其二议疏塞并举挽河东行使复故道其工数倍会鲁迁中书右司郎中不果行
　　九年正月立山东河南等处行都水监专治河患五月白茅河东注沛县遂成巨浸
　　十一年四月开黄河故道初黄河决丞相托克托集羣臣廷议言人人殊贾鲁复申前议以为必塞北河疏南河使复故道役不大兴害不能已于是遣工部尚书成遵与大司农图噜行视河议其疏塞之方以闻遵等自济濮汴梁大名行数千里掘井以量地之髙下测岸以究水之浅深博采舆论以为河之故道断不可复且曰山东连岁饥馑民不聊生若聚二十万众于此地恐他日之忧又有重于河患者时托克托先入贾鲁之言闻遵等议怒曰汝谓民将反耶自辰至酉论辨终莫能入明日执政谓遵曰修河之役丞相意已定且有人任其责公勿多言幸为两可之议遵曰腕可断议不可易遂出遵为河间盐运使诏开黄河故道命贾鲁以工部尚书充河防使发河南北兵民十七万自黄陵冈南达白茅放于黄固哈济等口又自黄陵西至杨清村合于故道凡二百八十里自其兴功凡五阅月诸埽堤成河复故道超授鲁集贤大学士赐金带银币诏赐托克托世袭达尔罕之号以淮安路为其食邑命立河平碑其诸都水监有司官皆以功迁赏有差先是河南北童謡云石人一只眼挑动黄河天下反及鲁治河果于黄陵冈得石人一眼而汝颕之兵起时命翰林学士承旨欧阳玄制河平碑既成玄又自以为司马迁班固记河渠沟洫仅载治水之道不言其方使后世任事者无所考信乃从鲁访问方略及询过客质吏牍作至正河防记欲使来世罹河患者按而求之其言曰治河一也有疏有浚有塞三者异焉酾河之流因而导之谓之疏去河之淤因而深之谓之浚抑河之暴因而扼之谓之塞疏浚之别有四曰生地曰故道曰河身曰减水河生地有直有纡因直而凿之可就故道故道有髙有卑高者平之以趍卑高卑相就则高不壅卑不潴虑夫壅生溃潴生堙也河身者水虽通行身有广狭狭难受水水溢悍故狭者以计辟之广难为岸岸善崩故广者以计御之减水河者水放旷则以制其狂水隳突则以杀其怒治堤一也有剏筑修筑补筑之名有刺水堤有截河堤有护岸堤有缕水堤有石船堤治埽一也有岸埽水埽有龙尾栏头马头等埽其为埽台及扫卷牵制薶挂之法有用土用石用铁用草用木用杙用絙之方塞河一也有缺口有豁口有龙口缺口者已成川豁口者旧常为水所豁水退则口下于堤水涨则溢出于口龙口者水之所会自新河入故道之潨也此外不能悉书因其用功之次第而就述于其下焉其浚故道深广不等通长二百八十里百五十四步而强功始自白茅长百八十二里继自黄陵冈至南白茅辟生地十里口初受广百八十步深二丈有二尺已下停广百步高下不等相折深二丈及泉曰停曰折者用古筭法因此推彼知其势之低昻相凖折而取匀停也南白茅至刘庄村接入故道十里通折垦广八十步深九尺刘庄至専固百有二里二百八十步通折停广六十步深五尺专固至黄固垦生地八里面广百步底广九十步高下相折深丈有五尺黄固至哈济口长五十一里八十步相折停广垦六十步深五尺乃治凹里减水河通长九十八里百五十四步凹里减水河口生地长三里四十步面广六十步底广四十步深一丈四尺自凹里生地以下旧河身至张赞店长八十二里五十四步上三十六里垦广二十步深五尺中三十五里垦广二十八步深五尺下十里二百四十步垦广二十六步深五尺张赞店至杨青村接入故道垦生地十有三里六十步面广六十步底广四十步深一丈四尺其塞专固缺口修堤三重并补筑凹里减水河南岸豁口通长二十里三百十有七步其剏筑河口前第一重西堤南北长三百三十步面广二十五步底广三十三步树置椿橛实以土牛草苇杂稍相兼高丈有三尺堤前置龙尾大埽言龙尾者伐大树连稍系之堤旁随水上下以破囓岸浪者也筑第二重正堤并补两端旧堤通长十有一里三百步缺口正堤长四里两堤相接旧堤置桩堵闭河身长百四十五步用土牛草苇稍土相兼修筑底广三十步修髙二丈其岸上土工修筑者长三里二百十有五步有竒高广不等通高一丈五尺补筑旧堤者长七里三百步表里倍薄七步増卑六尺计高一丈筑第三重东后堤并接修旧堤高广不等通长八里补筑凹里减水河南岸豁口四处置桩木草土相兼长四十七步于是塞黄陵全河水中及岸上修堤长三十六里百三十六步其修大堤刺水者二长十有四里七十步其西复作大堤刺水者一长十有二里百三十步内剏筑岸上土堤西北起李八宅西堤东南至旧河岸长十里百五十步颠广四步趾广三之高丈有五尺仍筑旧河岸至入水堤长四百二十步趾广三十步颠杀其六之一接修入水西岸扫堤并行作西扫者夏人水工征自灵武作东扫者汉人水工征自近畿其法以竹络实以小石每埽不等以蒲苇绵腰索径寸许者从铺广可一二十步长可二三十步又以曳埽索绹径三寸或四寸长二百余尺者衡铺之相间复以竹苇麻苘大繂长三百尺者为管心索就系绵腰索之端于其上以草数千束多至万余匀布厚铺于绵腰索之上槀而纳之丁夫数千以足踏实推卷稍高即以水工二人立其上而啮于众众声力举用小大推梯推卷成埽高下长短不等大者高二丈小者不下丈余又用大索或五为接索转致河滨选徤丁操管心索顺埽以立踏或挂之台中铁猫大橛之上以渐缒之下水埽后掘地为渠陷管心索渠中以散草厚覆筑之以土覆其上复以土牛杂草小埽稍土多寡厚薄先后随宜修迭为埽台务使牵制上下缜密坚壮互为掎角埽不动揺日力不足火以继之积累既毕复施前法卷埽以厌先下之埽量水浅深制埽厚薄迭之多至四埽而止两埽之间置竹络髙二丈或三丈围四丈五尺实以小石土牛既满系以竹缆其两旁并埽宻下大桩就以竹络上大竹腰索系于桩上东西两埽及其中竹络之上以草土等物筑为埽台约长五十步或百步再下埽即以竹索或麻索长八百尺或五百尺者一二杂厕其余管心索之间俟归入水之后其余管心索如前薶挂随以管心长索逺置五七十步之外或铁猫或大桩曳而系之通管束累日所下之埽再以草土等物通修成堤又以龙尾大埽宻挂于护堤大桩分折水势其堤长二百七十步北广四十二步中广五十五步南广四十二步自颠至趾通高三丈八尺其截河大堤高广不等长十有九里百七十七步其在黄陵北岸者长十里四十一步筑岸上土堤西北起东西故堤东南至河口长七里九十七步颠广六步趾倍之而强二步高丈有五尺接修入水施土牛小埽稍草杂土多寡厚薄随宜修迭及下竹络安大桩系龙尾埽如前两堤法唯修迭埽台增用白阑小石并埽上及前游修埽堤一长百余步直抵龙口稍北栏头三埽并行埽大堤广与刺水二堤不同通前列四埽间以管结成一大堤长二百八十步北广百一十步其颠至水面高丈有五尺水面至泽腹高二丈五尺通高三丈五尺中流广八十步其颠至水面高丈有五尺水面至泽腹高五丈五尺通高七丈并剏筑缕水横堤一东起北截河大堤西底西刺水大堤又一堤东起中刺水大堤西抵西刺水大堤通长二里四十三步亦颠广四步趾三之高丈有二尺修黄陵南岸长九里百六十步内剏岸上堤东北起新补白茅故堤西南至旧河口高广不等长八里二百五十步乃入水作石船大堤葢由是秋八月二十九日乙巳道故河流先所修北岸西中刺水及截河三堤犹短约水尚少力未足恃决河势大南北广四百余步中流深三丈余益以秋涨水多故河十之八两河争流近故河口水刷岸北行洄漩湍激难以下埽且埽行或迟恐水尽涌入决河因淤故河前功遂隳鲁乃精思障水入故河之方以九月七日癸丑逆流排大船二十七艘前后连以大桅或长桩用大麻索竹絙绞缚缀为方舟又用大麻索竹絙用船身缴绕上下令牢不可破乃以铁猫于上流硾之水中又以竹絙絶长七八百尺者系两岸大橛上每絙或硾二舟或三舟使不得下船腹略铺散草满贮小石以合子板钉合之复以埽宻布合子板上或二重或三重以大麻索缚之急复缚横木三道于桅皆头以索维之用竹编笆夹以草石立之桅前约长丈余名曰水帘桅复以木榰拄使帘不偃仆然后选水工便捷者每船各二人执斧凿立船首尾岸上搥皷为号皷鸣一时齐凿须臾舟穴水入并沈遏决河水怒溢故河水暴増即重更水帘令后复布小归土牛白阑长稍杂以草土以物随宜填垜以继之石船下诣实地出水基趾渐高复卷大埽以压之前船势略定寻用前法沈余船以竟后功昬晓百刻役夫分番甚劳无少间断船堤之后草埽三道并举中置竹络盛石并埽置桩系缆四埽及络一如修北截水堤之法第以中流水深数丈用物之多施功之大数倍他堤船堤距北岸纔三四十步势迫东河流峻若自天降深浅叵测于是先卷下大埽约高二丈者或四或五始出水面修至河口一二十步用工尤难薄龙口喧豗猛疾势撼埽基陷裂欹倾俄逺故所观者股栗众议腾沸以为难合然势不容已鲁神色不动机解捷出进官吏工徒十余万人日加奬谕辞旨恳至众皆感激赴功十一月十一日丁巳龙口遂合决河絶流故道复通又于堤前通卷栏头埽各一道多者或三或四前埽出水管心大索繋前埽硾后栏头埽之后后埽管心大索亦系小埽硾前栏头埽之前后先羁縻以锢其势又于所交索上及两埽之间压以土石白阑土牛草土相半厚薄多寡相势措置埽堤之后自南岸复修一堤抵已闭之龙口长二百七十步船堤四道用农家场圃之具曰辘轴者穴石立木如比栉薶前埽之旁每步置一辘轴以横木贯其后又穴石以径二寸余麻索贯之系横木上宻挂龙尾大埽使夏秋■〈氵弃〉水冬春凌■〈渒〉不得肆力于岸此堤接北岸截河大堤长二百七十步南广百二十步颠至水面高丈有七尺水面至泽腹高四丈二尺中流广八十步颠至水高丈有五尺水面至泽腹高五丈五尺通高七丈四尺南岸护堤埽一道通长百三十步南岸护岸马头埽三道通长九十五步修筑北岸堤防高广不等通长二百五十四里七十一步白茅河口至板城补筑旧堤长二十五里二百八十五步曹州板城至英贤村等处高广不等长一百三十三里二百步稍冈至锡山县增倍旧堤长八十五里二十步归徳府哈济口至徐州路三百余里修完缺口一百七处高广不等积修计二里二百五十六步亦思刺店缕水月堤高广不等长六里三十步其用物之凡桩木大者二万七千榆栁杂稍六十六万六千带稍连根株者三千八百藁桔蒲苇杂草以束计者七百一十三万五千有奇竹竿六十二万五千苇席十有七万二千小石二千艘绳索小大不等五万七千所沈大船百有二十铁缆三十有二铁猫三百三十有四竹篾以斤计者十有五万硾石三千块铁钻万四千二百有奇大钉三万三千二百三十有二其余若木龙蚕椽木麦楷扶桩铁乂铁吊枝麻搭火钩汲水贮水等具皆有成数官吏俸给军民衣粮工钱医药祭祀赈恤驿置马乗及运竹木沈船渡船下桩等工铁石竹木绳索等匠佣赀兼以和买民地为河并应用杂物等价通计中统钞百八十四万五千六百三十六锭有奇鲁尝有言水工之功视土工之功为难中流之功视河滨之功为难决河口视中流又难北岸之功视南岸为难用物之效草虽至柔柔能狎水水渍之生泥泥与草并力重如碇然维持夹辅缆索之功实多盖由鲁习知何事故其功之所就如此玄之言曰是役也朝廷不惜重费不吝高爵为民辟害托克托能体上意不惮焦劳不恤浮议为国拯民鲁能竭其心思智计之巧乗其精神胆气之壮不惜劬瘁不畏讥评以报君相知人之明宜悉书之使职史氏者有所考证也
　　史臣曰议者往往谓天下之乱皆由贾鲁治河之役劳民动众之所致殊不知元之所以亡者纪纲废弛风俗偷薄其致乱之阶非一朝一夕之故使鲁不兴是役天下之乱讵无从而起乎
　　二十六年二月黄河北徙先是河决小流口达于清河坏民居伤禾稼至是复北徙自东明曹濮下及济宁民皆被害
　　河源古无所见禹贡导河止自积石汉使张骞持节道西域度玉门见二水交流发葱岭趍于阗汇盐泽伏流千里至积石而再出唐薛元鼎使吐蕃访河源得之于穆穆哩山然皆歴岁月涉艰难而其所得不过如此世之论河源者又皆推本二家其说恠迂总其实皆非本真意者汉唐之时地方未尽臣服而道未尽通故其所往每迂回艰阻不能直抵其处而究其极也元有天下薄海内外人迹所及皆置驿传使驿往来如行国中至元十七年命都实为招讨使佩金虎符往求河源都实既受命是岁至河州州之东六十里有宁河驿驿西南六十里有山曰杀马闗林麓穹隘举足浸高行一日至巅西去愈高四阅月始抵河源是冬还报并图其城传位置以闻其后翰林学士潘昻霄从都实之弟库库楚得其说撰为河源志临川朱思本又从巴尔济苏家得帝师所藏梵字图书而以华文译之与昻霄所志互有详略今取二家之书考定其说有不同者附注于下按河源在土蕃朶甘斯西鄙有泉百余泓洳散涣弗可逼视方可七八十里履高山下瞰灿若列星以故名鄂端诺尔鄂端译言星宿也【思本曰河源在中国西南直四川马湖蛮部之正西三千余里云南丽江宣抚司之西北二千五百余里帝师萨斯嘉地之西南二千余里水从地涌出如井其井百余东北流百余里汇为大泽曰鄂端诺尔】羣流奔辏近五七里汇二巨泽名为鄂楞诺尔自西而东连属吞噬行一日迤逦东骛成川号齐必勒河又二三日水西南来名伊尔齐与齐必勒河合又三四日水南来名呼兰又水东南来名伊拉齐合流入齐必勒其流浸大始名黄河然水犹清人可涉【思本曰呼兰河源出自南山其地大山峻岭绵亘千里水流五百余里出伊尔齐河伊尔齐河源亦出自南山西北流五百余里始与黄河合】又一二日岐为八九股名伊逊鄂罗木译言九度通广五七里可度马又四五日水浑浊土人抱革囊骑过之聚落紏木斡象舟传髦革以济仅容两人自是两山峡东广可一里二里或半里其深叵测朶甘斯东北有大雪山名伊拉玛博啰其山最高译言腾格哩哈达即昆仑也山腹至顶皆雪冬夏不消土人言逺年成氷时六月见之自八九股水至昆仑行二十日【思本曰自浑水东北流二百余里与和啰海图河合和啰海图河源自南山水正北偏西流八百余里与黄河合又东北流一百余里过玛拉噶之地又正北流一百余里乃折而西北流二百余里又折而正北流一百余里又折而东流过昆仑山下畨名伊拉玛博啰其山高峻非常山麓绵亘五百余里河随山足东流过萨斯嘉库济克特地】河行昆仑南半日又四五日至地名库济及克特二地相属又一处地名哈喇伯勒齐尔四达之冲也多寇盗有官兵镇之近北二日河水过之【思本曰河过克特与伊实巴沁河合伊实巴沁今河源自铁豹岭之北正北流凡五百余里而与黄河合】昆仑以西人简少多处山南山皆不穹峻水亦散漫兽有髦牛野马狼狍■〈羊京〉羊之类其东山益高地亦渐下岸狭隘有狐可跳跃而越之处行五六日有水西南来名纳琳哈喇译言细黄河也【思本曰哈喇河自白狗岭之北水西北流五百余里与黄河合】又两日水南来名奇尔穆苏二水合流入河【思本曰自哈喇河与黄河合正共流二百余里过鄂勒博站又西北流经昆仑之北二百余里与竒尔穆苏河合奇尔穆苏河源自威成之西北岷山之北水北流即古当州境正北流四百余里折而西北流五百余里与黄河合】河水北行转西流过昆仑北一向东北流约行半月至贵徳州地名必齐勒始有州治官府州隶吐蕃等处宣慰司司治河州又四五日至积石州即禹贡积石五日至河州安乡闗一日至达鲁坑东北行一日洮河水南来入河【思本曰自竒尔穆苏河与黄河合又西北流与彭赞河合彭赞河源自彭赞山之西北水正西流七百余里过扎萨克逹实与黄河合折而西北流三百余里又折而东北流过西宁州贵徳州马岭凡八百余里与邈水合邈水源自清唐宿军谷正东流五百余里过阿勒巴站与黄河合又东北流过土桥站古积石州来羌城廓州沟米站界羌城凡五百余里过河州与页彭河合页彭河源自西倾山之北水东北流凡五百余里与黄河合又东北流一百余里过塔布城银川站与湟水浩亹河合湟水源自祈连山下正东流一千余里注浩亹河浩亹河源自删丹州之南山山下水东南流一百余里注湟水然后与黄河合又东北流一百余里与洮河合洮河源自羊撒岭北东北流过临洮府凡八百余里与黄河合】又一日至兰州过北卜渡至鸣沙河过应吉里州正东行至宁夏府南东行即东胜州隶大同路自发源至汉地南北涧溪细流傍贯莫知纪极山皆草石至积石方林木畅茂世言河九折彼地有二折葢奇尔穆苏及贵徳州必齐勒也【思本曰自洮水与黄河合又东北流过达勒达地凡八百余里过丰州西受降城折而正东流过达勒达地古天徳军中受降城东受降城凡七百余里折而正南流过大同路云内州东胜州与黒河合黑河源自汉阳岭之南水正西流凡五百余里与黄河合又正南流过保徳州葭州及兴州境又过临州凡一千余里与察纳河合察纳河源自古宥州东南流过陜西省绥德州凡七百余里与黄河合又南流三百里与延安河源自陕西芦子闗乱山中南流三百余里过延安府折而正东流三百里与黄河合又南流三百里与汾河合汾河源自河东朔武州之南乱山中西南流过管州冀宁路汾州霍州晋宁路綘州又西流至龙门凡一千二百余里始与黄河合又南流二百里过河中府过潼闗与太华大山绵亘水势不可复南乃折而东流大槩河源东北流所歴皆西畨地至兰州凡四千五百余里始入中国又东北流过达勒达地凡二千五百余里始入河东境内又南流至河中凡一千八百余里通计九千余里】

　　官制之定

　　世祖中统元年四月初定官制初太祖特穆津起自朔土统有其众部落野处诸事草创设官甚简以断事官为至重之任位三公上丞相谓之大笔且齐掌兵柄则左右万戸而已后以西域渐定始置达噜噶齐于各城监治之达噜噶齐华言掌印官也及取中原太宗谔格德依始立十路宣课司选儒臣用之金人来归者因其故官若行省若元帅则以行省元帅授之世祖即位始大新制作乃命刘秉忠许衡酌古今之宜定内外官制其总政务者曰中书省秉兵柄者曰枢宻院司黜陟者曰御史台体统既立其次在内者则有寺有监有卫有府在外者则有行省有行台有宣慰司有廉访司其牧民者则曰路曰府曰州曰县官有常职位有常员食有常禄其长则蒙古人为之而汉人南人贰焉于是一代之制始备五月立十路宣抚司置宣抚使并副使
　　至元七年春正月立尚书省初议三省并建侍御史高鸣上言曰臣闻三省设自近古其法由中书出政移门下议不合则有驳正或封还诏书议合则还移中书中书移尚书尚书乃下六部郡国方今天下大于古而事益繁取决一省犹曰有壅况三省乎且多置官者求免失政也但使贤俊萃于一堂联署参决自免失政岂必别官异坐而后无失政乎故曰政贵得人不贵得官不如一省便帝深然之
　　九年春正月罢尚书省
　　十五年秋七月诏定武官承袭之制凡有功升秩者原职令他有功者居之不得令子侄复代阵亡者始得袭病死者降一等把总百戸老死者不袭着为令
　　十九年十二月诏御史台得自选其属初御史唯用汉人至是崔彧请参取蒙古人用之又言台察之选止申中书宁无偏党之弊今宜令本台得自选任既而江淮省臣有欲专恣而忌台察之言者上议欲以行台隶行省诏廷臣杂议兵部尚书董文用曰御史台譬之卧虎虽未噬人人犹畏其虎也今虗名仅存而纪纲犹不振更加抑之则风采薾然无复可望此不可行也从之
　　二十年六月增给官吏俸初诏定官吏赃罪法自五十贯以上皆决杖除名不叙百贯以上者死崔彧谓今百官月俸不能副赡养之资难责以廉勤之操宜更议增庶官月俸所增俸钞唯赋之于民官吏不贪民必受惠其有以贪抵罪又复何辞遂诏内外官吏俸以十分为差增给五分
　　三十三年秋七月诏中书省铨定省院台部官属自中书令左右丞相而下各有定员仍谕安图曰中书省朕当亲择其余诸司并从中书增减安图曰比闻圣意欲倚近侍为耳目如臣所行非法从其举奏今近臣乃伺隙援引非类曰某居某官某居某职以所署奏目付中书施行铨选之法自有定制其尢无事例者臣尝废格不行虑其党有短臣者帝曰卿言良是后若此者其勿行之
　　三十年春正月汰冗官先是赵天麟上策曰臣闻设计张网莫如清简建官置吏切戒繁多夫爵者官之尊也阶者官之次也品者官之序也职者官之掌也位者官之居也禄者官之给也吏者官之佐也虽则事非位立而不办亦有事因位多而益生此圣王所以贵寡不贵众欲静不欲动也唐虞稽古建官惟百夏商官倍亦克用乂周卿分职各率其属厥后职员愈多而治愈不及古矣是以汉光废四百县而下民业定隋文废五百部而天下政行皆以官不用多而在乎得贤政不在烦而贵乎省事也今国家立制自王及国王郡王国公以下为爵自特进崇进至将军大夫校尉郎为阶自正一至从九为品掌典当行为职各职所居为位各位养廉之资为禄各司赞佐行文之史为吏其制亦已详矣然而文武二等分部中外本欲图宁而似乎难宁也臣伏见京师不急之司院无用之署局及随朝台省院部以下诸有司官吏可兼不兼可并不并亦已有之矣畿外行省随省诸有司宣慰廉访等司路府州县仓库局监等诸衙门及各衙门内官吏亦有冗者矣武臣万戸所管不满万人千戸所管不满千人之类亦已有之矣臣窃以冗官之大弊有三一曰选法之弊二曰政事之弊三曰军民之弊夫文武官吏员数既多当考满之时近春秋之选资格之簿扰攘纷纭保荐之文交错旁午有司行文犹且未暇奚暇顾孰果有才孰果有徳而考校之也哉既不遑考校则取凖于籍文荐书之所陈布者矣于是杂流之人进货贿之窦开遂致员多阙少无如之何经营者早得迁除养高者坐淹岁月此选法之弊也夫文武官吏员数既多有当决之事而不决有当行之事而不行问其职则曰我此职也问其施为则曰僚属非一岂我之所能独主混齐竽而难辨受王命而自安及乎朝廷闻之遂立稽违期限之罚不亦甚欤此政事之弊也夫国家用人路广浮滥得升使之临莅在下必不能敷宣政化如是则刻剥之苦役使之烦为害良多此军民之弊也三弊不絶而徒立法以防之不知法立而惧法之人奸欺之计亦益生矣伏望陛下察此三弊凡京师不急之司院无用之局署及天下诸衙门可罢者悉罢之凡行省随省诸有司宣慰廉访等司路府州县等一切诸衙门及万戸千户所管不及数之类可并者悉并之凡省台院部以下有诸司之官吏及天下诸衙门之官吏可减者悉减之然后以慎名器之法择人而用之又以考幽明之法顺理而考之则典选者易见其人易程其效而选法清矣临政者事有所归职有所主而政绩成矣在下者省于烦役免于苦刻而民业定矣民者天下之本民业定而天下不太平者未之有也上嘉纳之于是省内外官府二百五十五所官六百六十九员

　　尚书省之复

　　武宗至大二年八月复置尚书省以奇塔特布济克为右丞相托克托为左丞相三宝努约希为平章政事本巴为右丞孟克特穆尔为左丞王罴叅知政事初帝从托克托嘉珲帕哈哩鼎言欲复置尚书省分理财用御史台臣言至元中阿哈玛特僧格相继立尚书省综理财用事败并入中书今四方地震水灾岁仍不登百姓重困又复立之则必增置有司滥设官吏殆非益民之事且综理财用在人为之若止命中书未见不可帝曰卿言良是此二人者愿任其事姑听其行焉至是约希又与本巴言其事帝命与塔斯布哈集议本巴言政事得失皆前日中书省臣所为今欲举正彼惧有累孰愿行者臣请乞旧事从中书新政从尚书其尚书省官请以奇塔特布济克托克托等为之帝并从其议塔斯布哈言此大事遽尔更张乞与诸老臣更议之帝不从三宝努言尚书省既立更新庶政变易钞法用官六十四员其中宿卫之士有之品秩未至者有之未歴仕者有之此皆素习于事既已任之乞勿拘例授以宣敕仍改各行中书省为行尚书省以尚书条画颁示天下敢有沮挠者罪之九月帝从约希言钞法大坏乃改造至大银钞凡十三等每一两准至元钞五贯白银一两黄金一钱随路立平凖行用库买卖金银倒换缗钞或民间丝绵布帛赴库回易依验时估给价随处路府州县设立常平仓以权物价丰年収籴粟麦米榖值青黄不接之时比附时估减价出籴以遏沸涌金银私相买卖及海舶兴贩金银铜钱丝棉布帛下海者并禁之尚书省言古者设官分职各有攸司方今地大民众事益繁冗若使省臣总挈纲领庶官各尽厥职其事岂有不治顷岁省务壅塞朝夕惟署押文案事皆废弛天灾民困职此之由自今以始省部一切皆令从宜处置大事或须上请得旨即行用成至治上顺天道下安民心又言国家地广民众古所未有累朝格例前后不一执法之吏轻重任意请自太祖以来所行政令九千余条删除繁冗使归于一编为定制并从之时又立资国院于大都山东河南辽阳江淮湖广四川立泉货监六产铜之地设提举司十九铸钱曰至大通宝者准至大钱十文与歴代钱通用其当五当三折二并以旧数用之既而御史言至大银钞始行品目繁多民犹未悟而又兼行铜钱虑有相妨今民间拘収铜器甚急民殊不便乞与省臣详议不报尚书省上言三宫内降之旨曩中书奏请勿行臣等谓宜仍旧行之傥于大事有害则复奏请中书之务乞以尽归臣等至元二十四年凡宣敕亦以尚书省掌之今臣议乞从尚书省任人而以宣敕省官委中书从之
　　三年六月诏尚书省右丞相托克托左丞相三宝努尽总百司庶务三宝努言省部官不肯恪勤署事敕自今晨集暮退茍或怠弛不必以闻便宜罪之其到任者或一再月辞以病者杖罢不叙
　　四年正月帝崩皇太子罢尚书省托克托三宝努约希本巴王罴等皆伏诛初皇太子以托克托等变乱旧章流毒百姓凡误国欲悉按诛之延庆使杨多尔济谏曰为政而首尚杀非帝王治也太子感其言特诛其尤者既而御史言托克托等既正典刑而党附之徒布在列司若博啰孟克特穆尔库哩济苏乌玛喇等奸贪害政今中书方欲用为各省平章参政等官宜加罢黜遂流孟克等于海南寻复以行尚书省为行中书省有司百务复归中书四月罢行至大银钞铜钱资国院及各处泉货监提举司俱罢应尚书省已发各处至大钞本及至大铜钞截日封贮民间行使者赴行用库倒换杨多尔济曰法有便否不当视立法之人为废置铜钱与楮币相权而用古之道也何可遽废耶言虽不用时论是之
　　陈邦瞻曰元世尚书省之设凡三阿哈玛特僧格托克托三人相终始初皆以言利当人主意尚书省葢专为理财用设也中书何不可理财而必别设一省与之并哉由元世任用勲旧诸人皆新进若与之同官势必出其下不可得志惟别立尚书省而中书之权遂夺权夺而诸勲旧束手拥虚位矣此阿哈玛特诸人之谋也


　　元史纪事本末卷三

　　诸儒出处学问之槩

　　世祖至元十八年三月许衡卒衡自辞国子祭酒归怀孟至是病革家人祀先衡曰吾一日未死敢不躬祀扶而起奠献如仪既彻家人馂怡怡如也已而卒年七十三懐人无贵贱少长皆哭于其门四方学士大夫闻讣皆为位而哭衡尝语其子曰我平生为虚名所累竟不能辞官死后慎勿请谥勿立碑但书许某之墓四字使子孙识其处足矣后赠司徒封魏国公谥文正虞集曰南北未一许衡先得朱子之书伏读而深信之持其说以事世祖儒者之道不废衡实启之【衡学问始末与姚枢窦黙赵复等出处俱附见宋编】
　　十九年十二月征处士刘因因字梦吉容城人天资絶人日记数千言过目成诵初为经学究训诂注释之说叹曰圣人精义殆不止此及得周邵程朱之书一见即曰我固谓当有是也及论其学之所长曰邵至大也周至精也程至正也朱子极其大尽其精而贯之以正也爱诸葛孔明静以修身之语表所居曰静修至是以博果宻荐诏征之擢右赞善大夫寻以继母老辞归俸给一无所受后复以集贤学士征因上宰相书力辞帝闻之曰古有所谓不召之臣其斯人之徒欤遂不强三十年卒于家
　　成宗大德七年夏四月兰溪处士金履祥卒履祥字吉父幼敏睿及长从学同郡王栢及何基之门基则学于黄干而干则亲得朱熹之传者宋将亡遂絶意进取屏居金华山中训迪后学谆切无倦及何基王栢之丧履祥率其同门之士以义制服观者始知师弟之系于彛伦也履祥尝谓司马文正公作资治通鉴刘恕为外纪以记前事不本于经而信百家之说是非谬于圣人不足以传信乃用邵氏皇极经世厯胡氏皇王大纪之例损益折衷一以尚书为主下及诗礼春秋旁采旧史诸子表年系事断自唐尧以下接于通鉴之前勒为一书名曰通鉴前编以授门人许谦曰二帝三王之盛其微言懿行宜后王所当法战国申商之术其苛法乱政亦后王所当戒则是编不可以不着也谦尝序其论孟考证曰圣贤之心尽在四书而四书之义备于朱子顾其立言词约意广读者咸得其粗而不能悉究其义或以一偏之致自异而初不知未离其范围世之诋訾贸乱务为新奇者其弊正在此耳此金先生考证之所由作也始余三四读自以为了然已而不能无惑久若有得觉其意初不与己异愈久而所得愈深与已意合者亦大异于初矣童而习之白首不知其要领者何限其可以易心求之哉当时以基之清介纯实似尹和靖栢之高明刚正似谢上蔡履祥则亲得之二氏而并克于己者也居仁山之下学者称为仁山先生
　　十二年十二月征处士萧■〈奭斗〉为太子谕德■〈奭斗〉字惟斗陜西奉元人初出为府吏与上官语不合即引退读书南山者三十年不求进取博极羣书及门受业者甚众乡人有暮行遇盗诡曰我萧先生也盗惊愕释去世祖时辟为陜西儒学提举不赴后累授集贤直学士国子司业改集贤侍读学士俱不赴至是征拜太子右谕德扶病至京师入觐东宫书酒诰为献以朝廷时尚酒故也寻以病请解职或问之则曰礼东宫东面师傅西面此礼今可行乎俄擢集贤直学士国子祭酒依前右谕德固辞而归卒谥贞敏同时有韩择字从善侯均字伯仁同恕字寛甫恕弟子第五居仁字士安皆奉元人以学行名振闗中学者宗之
　　文宗天厯二年春正月赠缑山处士杜瑛为翰林院学士谥文献瑛字文□其先霸州信安人至瑛遂避地河南缑山中搜访诸书尽读之世祖中统初诏征为怀孟提举学校官不赴杜门著书优游道艺以终其身所著书曰春秋地里原委十卷语孟旁通八卷皇极引用八卷皇极疑事四卷极学十卷律吕律厯礼乐杂志三十卷文集十卷其于律则究其始研其义长短清浊周径积实各以类分取经史之说以实之而折衷其是非其于厯则谓造厯者皆从十一月甲子朔夜半冬至为厯元独邵子以为天开于子取日甲月子星甲辰子为元会运世之数无朔虚无闰余率以三百六十为岁而天地之盈虚百物之消长不能出乎其中矣论闭物开物则曰开于已闭于戊五天之中也六地之中也戊巳月之中星也又分卦配之纪年金之大定庚寅交小过之初六国朝之甲寅三月二十有三日寅时交小过之九四其说多先儒所未发云
　　至顺三年六月呉澄卒澄字幼清抚州崇仁人自幼用力圣贤之学尝着说曰道之大原出于天神圣继之尧舜而上道之元也尧舜而下其亨也洙泗邹鲁其利也濓洛闗闽其贞也分而言之上古则羲皇其元尧舜其亨禹汤其利文武周公其贞乎中古之统仲尼其元颜曽其亨子思其利孟子其贞乎近古之统周子其元程张其亨也朱子其利也孰为今日之贞乎未之有也然则可以终无所归哉具早以斯文自任如此宋末举进士不第隠居布水谷读书著述遂不复出至元中召至京师欲官之以母老辞归朝廷命有司即其家録所著书置于国子监除江西儒学副提举以疾去寻为翰林学士泰定间谢病归士大夫皆迎请执业而四方之士不惮数千里蹑履负笈来学山中者常不下千数百人少暇即著书至将终犹不置也于易书诗春秋礼记各有纂言尽破传注穿凿以发其藴条归纪叙精明简洁卓然成一家言作学基学统二篇使人知学之本与为学之序尤有得于邵尧夫陆子静之学校定皇极经世书又校正老子庄子太玄经乐律及八阵图郭璞葬书初澄所居草屋数间程巨夫题曰草庐故学者称之为草庐先生卒年八十五有大星坠其舍东北赠临川郡公谥文正
　　顺帝元统二年夏四月休宁处士陈栎卒栎字寿翁少有异质宋亡科举废栎慨然发愤致力于圣贤之学以朱熹氏为宗延佑初诏科举取士栎不欲就试有司强之试中选遂不赴礼部教授于家不出门户者数十年所居堂曰定宇学者称为定宇先生至是卒年八十三揭徯斯志其墓与呉澄并称曰澄居通都大邑又数登用于朝天下学者四面而归之故其道逺而章尊而明栎居万山间与木石居而足迹未尝出乡里故其学必待其书之行天下乃能知之及其行也亦莫之御是可谓豪杰之士矣世以为知言栎同郡胡一桂胡炳一桂字庭芳婺源人初德兴沈贵宝受易于董梦程梦程受朱熹之易于黄干一桂父方平及从贵宝梦程学尝着易学启蒙通释一桂之学出于方平得朱熹氏源委之正所著书有周易本义附録纂疏本义启蒙翼传朱子诗传附録纂疏并行于世学者称双湖先生炳字仲虎亦以易名家作易本义通释而于朱熹所著四书用力尤深余干饶鲁之学本出于朱熹而其为说多与熹抵牾炳文深正其非作四书通凡词异而理同者合而一之辞同而指异者析而辨之往往发其未尽之藴东南学者因其所自号称云峯先生
　　至正三年冬十月金华处士许谦卒谦字益之父觥宋淳佑七年进士谦少孤甫能言母陶授以孝经论语入耳輙不忘既长遭国亡而家亦破自力于学借书于人以四部分读之所涉向博而有疑无所从质闻乡先生金履祥深明道学之要遂委已而学焉履祥告之曰吾儒之学理一而分殊理不患其不一所难者分殊耳又曰圣人之道中而已矣谦由是致其辨于分之殊而要其归于理之一毎事毎物求夫中者而用之葢自其登金氏之门即以圣贤之学为已任师弟子间口授指画尽得其相传之奥履祥没谦益加充阐自得者为多于书无所不观穷探圣微有不可通即不敢强于儒先之说所未安者亦不敢茍同也谦学于天文地理典章制度食货刑法字学音韵医经数术靡不该贯一事一物可为博闻多识之助者必谨志之而异端之说必洞究其藴奥其教学者以立性人伦为本以开明心术变化气质为先以为己为立心之要以分别义利为处事之制至诚谆切内外殚尽为学者师四十年部使者数列其行义于朝郡举茂才又举遗逸以应诏皆固辞江淛乡闱尝请持文衡亦辞不就所著述甚众尤深于易尝谓伏羲之经广大悉备文王周公孔子之词乃其传注六爻之义特发凡举例耳学者称为白云先生后谥文懿
　　王袆曰尧舜禹汤文武周公相传之道至孔子乃集其大成宋周程氏者作复续斯道之统而道南之学由杨时氏一再传为罗从彦氏李侗氏至朱熹氏又集其大成者也然孔门羣弟子惟曾氏之传得其宗曽氏以其所传传之子思子思以传之孟子一出于正焉朱氏之徒亦众矣得其宗者惟黄干氏干传何基氏基传王栢氏栢之传为履祥为谦其授受之渊源如御一车以行大逵如执一钥以节众音推原统绪必以四氏为朱学之正适亦何其一出于正粹然如此也程氏之道至朱氏而始明朱氏之道至金氏许氏而益着使百年以来学者有所宗乡不为异说所迁而道术必出于一可谓有功于斯道者矣大抵儒者之功莫大于为经经者斯道之所载焉者也有功于经即其所以有功于道也金氏许氏之为经其为力至矣其于斯道谓之有功非耶
　　五年十二月资州处士黄泽卒泽字楚望生有异质自少以明经学道为志好为苦思久之如有所见作颜渊仰高钻坚论大德中江西行省闻其名授江州景星书院山长既久又为山长于洪州东湖书院受学者益众秩满即归闭门授徒不复言仕尝以为去圣久逺经籍残阙传注家率多傅会近世儒者又各以才识求之故议论虽多而经旨愈晦必积诚研精有所悟入然后可以窥见圣人之本真既乃尽悟经传之旨自言毎于幽闲寂寞颠沛流离疾病无聊之际得之及其久也则豁然无不贯通于是六经传注之失未决之疑凡数十年苦思而未通者皆涣然氷释作十翼举要三传义例翼经罪言呉澄尝观其书以为平生所见明经士未有能及之者谓人曰能言距杨墨者圣人之徒也楚望真其人乎然泽雅自慎重未尝轻与人言李泂使过九江请北面为弟子授一经且将经纪其家泽谢之曰以君之才何经不可明然亦不过笔授其义而已若余则于艰苦之余乃能有见吾非邵子不敢以二十年林下期君也泂叹息而去或问泽自閟如此宁无不传之惧泽曰吾道兴废上闗天运岂区区人力所致门人惟新安赵汸为高弟得其春秋之学为多

　　郭守敬授时厯

　　世祖至元十七年十一月甲子行授时厯先是至元初刘秉忠言大明厯自辽金承用二百余年浸以后天宜在所立改未及用其议而秉忠没至十三年江南畧平天下混一上思其言遂议改修新厯立局以庀事诏郭守敬与王恂率南北日官分掌测验而张文谦张易领其事前中书左丞许衡亦叅预焉守敬乃言厯之本在于测验而测验之器莫先于仪表今司天浑仪宋皇佑中汴京所造与此处天度不符比量南北二极差约四度表石年深亦复欹侧宜尽考其失更置之及择高垲之所造木为重棚创简仪高表用相比覆又以为天枢附极而动昔人尝展管望之未得其的作候极仪极辰既得天体斯正作浑天象象虽形佀莫适所用作玲珑仪以表之矩方测天之正圆莫如以圆求圆作仰仪古有经纬结而不动改之作立运仪日有中道月有九行合而作证理仪表高景虚其象非真作景符月虽有明测景则难作窥凡厯法之验在于交会作日食月食仪天有赤道轮以当之两极低昂标以指之作星晷定时仪其器凡十有三又作正方按九表悬正仪凡四等为四方行测者所用又作仰规覆矩图异方浑葢图月出入永短图凡五等与上诸仪互相叅考十六年改局为太史院以恂为太史令守敬同知太史院事乃进所造仪表式于榻前指陈理致一一周悉自朝及夕上不为倦因奏唐开元间僧一行令南宫说测景天下其可考者今十三处今疆宇比唐尤广必多方测验而后日月交会分数时刻之不同昼夜长短之不同日月星辰去天高下之不同可得周知上可其奏乃置监候官十四人分道而出先从南北取直立表以测景南海北极出地二十五度夏至景在表南长一尺一寸六分昼五十六刻夜四十四刻衡岳北极出地二十五度夏至日在表端无影昼五十六刻夜四十四刻岳台北极出地三十五度夏至景长一尺四寸八分昼六十刻夜四十刻和林北极出地四十五度夏至景长三尺二寸四分昼六十四刻夜三十六刻铁勒北极出地五十五度夏至景长五尺一分昼七十刻夜三十刻北海北极出地六十五度夏至景长六尺七寸八分昼八十二刻夜一十八刻继又测验上都北极出地四十三度少北京北极出地四十二度强益都北极出地三十七度少登州北极出地三十八度少高丽北极出地三十五度少西京北极出地四十度少太原北极出地三十八度少安西府北极出地三十四度半强兴元北极出地三十三度半强成都北极出地三十一度半强西凉州北极出地四十度强东平北极出地三十五度太大名北极出地三十六度南京北极出地三十四度太强阳成北极出地三十四度太弱扬州北极出地三十三度鄂州北极出地三十一度半吉州北极出地二十三度半雷州北极出地二十度太璚州北极出地十九度太十七年新厯成守敬与诸太史同上奏曰帝王之事莫重于厯自黄帝迎日推策帝尧以闰月定四时成岁舜在璇玑玉衡以齐七政爰及三代厯无定法周秦之间闰余乖次至汉造三统厯百三十年而是非始定东汉造四分厯七十余年而仪式方备又百三十一年镏洪造干象厯始悟月行有迟疾又百八十年姜岌造三纪甲子厯始悟以月食衡检月宿度所在又五十七年何承天造元嘉厯始悟以朔望及弦皆定大小余又六十五年祖冲之造大明厯始悟太阳有岁差之数极星去不动处一度余又五十二年张子信始悟日月交道有表里五星有迟疾留逆又三十三年镏焯造皇极厯始悟日行有盈缩又三十五年傅仁均造戊寅元厯颇采旧仪始用定朔又四十六年李淳风造麟德厯以古厯章蔀元首分度不齐始为总法用进朔以避晦晨月见又六十三年僧一行造大衍厯始以朔有四大三小定九服交食之异又九十四年徐昻造宣明厯始悟日食有气刻时三差又二百三十六年姚舜辅造纪元厯始悟食甚泛余差数以上计千一百八十二年厯经七十改其创法者十三家自是又百七十四年惟我圣朝统一六合肇造区夏専命臣等改治新厯臣等用创造简仪高表凭测到实数所考正者凡七事一曰冬至自丙子年立冬后依每日测到晷影逐日取对冬至前后日差同者为准得丁丑年冬至在戊戌日夜半后八刻半又定丁丑夏至得在庚子日夜半后七十刻又定戊寅冬至在癸卯日夜半后三十三刻己卯冬至在戊申日夜半后五十七刻半庚辰冬至在癸丑日夜半后八十一刻半凡减大明厯十八刻逺近相符前后应准二曰岁余自镏宋大明厯以来凡测景验气得冬至时刻真数者有六用以相距各得其时合用岁余今考定四年相符不差仍自宋大明壬寅年距至今日八百一十年毎岁合得三百六十五日二十四刻二十五分其二十五分为今厯岁余合用之数三曰日躔用至元丁丑四月丁丑望月食既推求日躔得冬至日躔赤道箕宿十度黄道箕九度有畸仍凭每日测到太阳躔度或凭星测月或凭月测日或径凭星度测日立术准算起自丁丑正月至乙卯十二月凡三年共得一百三十四事皆躔于箕与月食相符四曰月离自丁丑至今每日测到逐时太阴行度推算变从黄道求入转极迟极疾并平行处前后凡十三转计五十一事内除不的者外有三十事得大明厯入转后天又因考验交食加大明厯三十刻与天道合五曰入交自丁丑五月以来凭每日测到太阴去极度数比拟黄道去极度得月道交于黄道共得八事仍依日食法度推求皆有食分得入交时刻与大明厯所差不多六曰二十八宿距度葢自汉太初以来距度不同互有损益大明厯则于度下余分附以太半少皆私意牵就未尝实测其数今新仪皆细刻周天度分每度为三十六分以距线代管窥宿度余分并依实测不以私意牵就七曰日出入昼夜刻大明厯日出入昼夜刻皆据汴京为准其刻数与大都不同今更以本方北极出地高下黄道出入内外度立法推求每日日出入昼夜刻得夏至极长日出寅正二刻日入戌初二刻昼六十二刻夜三十八刻冬至极短日出辰初二刻日入申正二刻昼三十八刻夜六十二刻永为定式所创法者凡五事一曰太阳盈缩用四正定气立为升降限依立招差求得毎日行分初未极差积度比古为密二曰月分迟疾古厯皆用二十八限今以万分日之八百二十分为一限凡折为三百三十六限依垜迭格差求得转分进退其迟疾度数逐时不同葢前所未有三曰黄赤道差旧法以一百一度相灭相乘今依算术勾股弧矢方圆斜直所容求到度率积差差率与天道实为脗合四曰黄赤道内外度据累年实测内外极度二十三度九十分以圆容方直矢接勾股为法求每日去极与所测相符五曰白道交周旧法黄道推变白道以斜求斜今用立浑比量得月与赤道正交距春秋二正黄赤道正交一十四度六十六分拟以为法推逐月毎交二十八宿度分于理为尽是岁有诏颁行新厯赐名授时于是厯虽已颁而推歩之式立成之数犹未有成书会太史卒守敬乃比次篇类整齐分秒裁为推歩七卷立成二卷厯议拟稿三卷转神选择二卷上中下三厯注式十二卷二十二年升太史令遂奏上其书又为时侯笺注二卷修改源流一卷仪象法式二卷二至晷景考二十卷五行细行考四十卷古今交食考一卷新测二十八舍杂坐诸星八宿去极一卷新测无名诸星一卷月离考一卷并藏之官古厯天周与岁周小余同于日度四分之一汉魏以来渐觉不齐而破分之论起守敬乃用百年为率小余之下増损各一以之上推往古下验方来无不脗合乃积年日法演积分换之说皆所不用其所为厯测验既精设法详具今且九十年无分毫差者旧仪悉多蔽碍且距齿有度刻而无细分以管望星渐外则所见渐展尤难取的守敬所为仪但用天常赤道四游三环三距设四游于赤道之上而附直距于四游之外与双环两间同结环距端测日月星则以两线相望取其正中所当之刻之度之分之秒至为切密八尺之表夏至景长尺有五寸千里为差一寸其说见于周官周髀唐一行虽尝疑之而未之有改守敬乃为表比古制加五倍上施横梁毎日中以符窍夹测横梁之景折取中数视旧法但取表端之景者加审矣

　　佛教之崇

　　世祖至元十九年帝师额琳沁死达尔玛巴拉实哩嗣初土番人帕克斯巴者相传自其祖多尔济以其法佐国主霸西域十余世帕克斯巴生七岁诵经数十万言能约通其大义国人号之圣童年十五谒帝于潜邸与语大悦日见亲幸中统元年帝即位尊为国师授玉印命制蒙古新字字成上之其字仅千余其母凡四十有一其相闗纽而成字者则有韵闗之法其以二合三合四合而成字者则有语韵之法而大要则以谐声为宗至元六年诏颁行天下凡玺书颁降并用蒙古新字各以其国字副之遂升号帕克斯巴曰大宝法王十一年请告西还乃以其弟额琳沁嗣焉十六年帕克斯巴死诏赠皇天之下一人之上宣文辅治大圣至德普觉真智佑国如意大宝法王西天佛子大元帝师自额琳沁嗣凡六岁至是死复以达尔玛巴拉实哩嗣立自是每帝师一人死必自西域取一人为嗣终元世无改焉
　　文宗天厯二年帝师辈年札克策喇实至上命朝廷一品以下咸郊迎大臣俯伏进觞帝师不为动惟国子祭酒富珠哩翀举觞立进曰帝师释迦之徒天下僧人师也予孔子之徒天下儒人师也请各不为礼帝师笑而而起举觞卒饮众为之栗然按元自太祖起朔方时已崇尚释教及得西域世祖以其地广且险逺俗犷好斗思有以柔服其人乃郡县土番之地设官分职尽领之于帝师乃立宣政院其为使位居第二者必以僧为之帅臣以下亦僧俗并用军民尽属统理于是帝师之命与诏勑并行西土百年之间朝廷所以敬礼而尊信之者无所不用其至虽帝后妃主皆因受戒而为之膜拜正衙朝会百官班列而帝师亦或専席于坐隅且每帝即位之始降诏褒护必勑章佩监络珠为字以赐葢其重之如此其未至而迎之则中书大臣驰驿累百骑以往所过供亿送迎比至京师则勑大府假法驾半仗以为前导诏省台院官以及百司庶府并服银鼠济逊用每岁二月八日迎佛威仪往迓且命礼部尚书郎中専督迎接及其卒而归葬舍利又命百官出郭祭饥大德九年専遣平章政事特穆尔乘传护送赙金五百两银千两币帛万疋钞三千锭皇庆二年加至赙金五千两银一万五千两锦绮杂彩共一万七千疋虽其昆弟子姓之往来有司亦供亿无乏泰定间以帝师弟恭噶伊实戬将至诏中书持羊酒郊劳而其兄索诺木藏布遂尚公主封白兰王赐金印给圆符其弟子之号司徒司空国公佩金玉印章者前后相望为其徒者怙势恣睢日新月盛气焰熏灼延于四方为害不可胜言有嘉木扬喇勒智者世祖用为江南释教总统发掘故宋赵氏诸陵之在钱塘绍兴者及其大臣塜墓凡一百十所戕杀平民四人受人献美女宝物无算且攘夺盗取财物计金一千七百两银六千八百两玉带九玉器大小百一十有一杂宝贝百五十有二大珠五十两钞一十一万六千二百锭田二万三千亩私庇平民不输公赋者二万三千戸他所藏匿未露者不论也又至大元年上都开元寺西僧强市民薪民诉诸留守李璧璧方询问其由僧已率其党持白挺突入公府隔案引璧髪捽诸地捶朴交下拽之以归闭诸空室久乃得脱奔诉于朝遇赦以免二年复有僧龚柯等十八人与诸王哈喇巴尔妃呼图克齐德济争道挺妃堕车欧之且有犯上等语事闻诏释不问而宣政院臣方奏取旨凡民欧西僧者截其手詈之者断其舌时仁宗居东宫闻之亟奏寝其令泰定二年西台御史李昌言尝经平凉府静会定西等州见西番僧佩金字图符络绎道途驰骑累百传舍至不能容则假馆民舍因迫逐男子奸污女妇奉元一路自正月至七月往返者百八十五次用马至八百四十余匹较之诸王行省之使十多六七驿戸无所控诉台宪莫得谁何且国家之制圆符本为边防警报之虞僧人何事而辄佩之乞更正僧人给驿法且令台宪得以纠察不报必噜匝纳实哩之诛也有司籍之得其人畜土田金银货贝钱币邸舍书画器玩以及妇人七宝装具价直巨万万云若岁时祝厘祷祠之常号称好事者其目尤不一有曰辰类阿索勒华言庆赞也有曰斯满拉华言药师坛也有曰绰克絅华言护城也有曰多尔沁华言大施食也有曰多尔济埓克多尔华言美妙金刚回遮施食也有曰齐尔多克巴华言回遮也有曰隆科尔华言风轮也有曰赞多尔华言作施食也有曰楚多尔华言出水济六道也有曰当喇克多尔华言回遮施食也有曰登多尔华言常川施食也有曰坐静有曰噜绰华言师子吼道场也又有曰雅满达噶华言黒狱帝主也有曰吹思絅多尔玛华言护江神施食也有曰齐特古朗絅华言自受主戒也又有曰辰类坐静有曰尼古察坐静华言袐密坐静也有曰札木扬华言文殊菩萨也有曰衮布多尔华言至尊大黒神回遮施食也有曰赫巴匝尔华言大喜乐也有曰璸匝雅华言无量寿也有曰都克噶尔华言白伞盖呪也有曰班匝喇克察华言五护陀罗尼经也有曰阿斯达萨达实哩华言八十颂般若经也有曰萨斯纳总华言大理天神呪也有曰科尔罗普尔普总华言大轮金刚呪也有曰策巴克黙特总华言无量寿经也有曰斯罗克巴华言最胜王经也有曰萨思纳总华言护神呪也有曰纳木卓木总华言怀相金刚也有曰卜噜卜巴华言呪法也又有作攃攃者以泥作小浮屠也又有作多尔康者其作多尔康或一所二所以至七所作攃攃者或十万二十万以至三十万又尝造浮屠二百一十有六实以七宝珠玉半置海畔半置水中以镇海灾延佑四年宣徽使会毎岁内廷佛事所供其费以斤数者用麫四十三万九千五百油七万九千酥二万一千八百七十蜜二万七千三百自至元三十年间醮祠佛事之日仅百有二大德七年再立功德司遂増至五百有余僧徒贪利无已交结近侍欺昧奏请布施莽斋所需非一岁费千万较之大德不知几倍又每岁必因好事奏释轻重囚徒以为福利虽大臣如阿里阃帅如必实哷勒莫不假是以逭其诛宣政院叅议李良弼受赇鬻官直以帝师之言纵之其余杀人之盗作奸之徒寅縁幸免者多至或取空名宣勑以为布施而任其人可谓滥矣凡此皆有闗乎一代之治体者故今备着焉若夫天下寺院之领于内外宣政院曰禅曰教曰律则固各守其业惟所谓白云宗白莲宗者亦或颇通奸利云

　　武仁授受之际

　　成宗大德三年十二月命怀宁王哈尚出镇漠北哈尚帝兄达尔玛巴拉之长子母曰鸿吉哩氏同母弟曰阿裕尔巴里巴特喇
　　九年六月立子德寿为皇太子十月帝不豫皇后秉政诏出阿裕尔巴里巴特喇与其母鸿吉哩氏出居怀州十二月太子徳寿卒十年十二月阿裕尔巴里巴特喇至怀州所过郡县供帐华侈悉令撤去严饬扈从毋扰于民民皆感悦
　　十一年正月丙辰朔帝大渐免朝贺癸酉崩于玉德殿皇后布尔罕以已尝谋出阿裕尔巴里巴特喇及其母居怀州至是恐其兄哈尚立必报前怨乃命召安西王入京师欲立之左丞相阿固台平章赛音迪延齐玛克新巴延及诸王穆尔特穆尔阴左右之谋断哈尚归路奉皇后垂帘聴政立安西王辅之于是阿固台以祔庙及摄位事集廷臣议太常卿田忠良博士张升曰制祔庙必书嗣皇帝名今将何书御史中丞何玮亦执不可阿固台变色曰制自天降耶公等不畏死敢沮大事玮曰死畏不义耳茍死于义何畏议遂寝时右丞相哈喇逊收百司符印封府库称疾守宿掖门内旨日数至皆不聴众欲害之未敢发怀宁王适遣喀喇托克托计事京师哈喇哈孙令亟还报复遣使南迎阿裕尔巴里巴特喇于怀州使至阿裕巴尔巴里巴特喇疑未行其傅李孟曰支子不嗣世祖之典训也今宫车晏驾大太子逺在万里殿下当急还宫庭以安人心阿裕尔巴里巴特喇乃奉其母行先遣孟趋哈喇哈逊觇之适后使问疾哈喇哈逊所孟入长揖引其手诊之众谓孟医也竟不疑既而知安西之变有日还报曰事急矣不可不早图之阿裕尔巴里巴特喇曰当以卜决之孟召卜者谓曰大事待尔而决第云其吉及入筮果吉孟曰筮不违人是谓大同阿裕尔巴里巴特喇喜振袖而起众翼之登骑诸司皆歩从至漳河值大风雪田叟有以盂粥进者近侍却不受阿裕尔巴里巴特喇曰汉光武尝为冦兵所迫食豆粥大丈夫不备尝艰难罔知稼穑以致骄惰命取食之赐叟绫一匹慰遣之二月辛亥阿裕尔巴里巴特喇至大都与母鸿吉哩氏入内哭尽哀复出旧邸安西之党见阿裕尔巴里巴特喇既至遂谋以三月三日伪贺其生辰因以举事哈喇逊闻之夜遣人启阿裕尔巴里巴特喇曰怀宁王逺不能猝至恐变生不测当先事而发阿裕尔巴里巴特喇复遣都万户囊嘉特诣诸王图喇定计囊嘉特力赞之乃先二日三月丙寅率卫士入内称怀宁王遣使召安西计事至即并诸王穆尔特穆尔执之鞫问词服械送上都收阿固台巴图玛克新赛音迪延齐巴延等诛之诸王库库楚雅克呼都克进曰今罪人斯得太子实世祖之孙宜早正大位阿裕尔巴里巴特喇曰王何为出此言也彼奸人潜结宫闱乱我家法故诛之岂欲作威福以觊望神器耶怀宁王吾兄也宜正大位已遣使奉玺北迎之矣遂自监国与哈喇哈逊日夜居禁中以备变俾李孟叅知政事孟损益庶务裁抑侥幸羣小多不乐既而曰执政大臣当自天子亲用今銮舆在道孟未见颜色诚不敢冒大任固辞弗许遂逃去不知所之五月乙丑怀宁王哈尚至大都初哈尚闻帝崩自阿勒坦山至和琳诸王勲戚合词劝进王曰吾母及弟在大都俟宗戚毕会议之阿裕尔巴里巴特喇既平内难其母鸿吉哩妃惑于日者言欲哈尚让位于阿裕尔巴里巴特喇海桑闻之语喀喇托克托曰我捍边陲十年又胤次居长王命之言茫昧难信设我即位后所行上合天心下副民望则虽一日之短亦足埀名万年何可以阴阳家言而乖祖宗之托哉此殆用事之臣檀权専杀恐他日或治其罪故为是奸谋耳汝为我往察事机疾归报我乃亲帅大军由西道诸王鄂尔和由中道成格勒由东道各以劲卒一万从而徘徊不进托克托驰至大都入道哈尚言妃愕然曰修短之说虽出术家为太子周思逺虑乃我深爱今贪憝已除宗王大臣议已定太子不速来何为汝所致言殆有谗间汝归为我弥缝之而趣其来先是妃以哈尚不至复遣阿实克布哈迎之备道安西谋变始末及大弟监国与诸王羣臣推戴之意至是托克托继往行至中道哈尚舆中望见之趣使同载托克托具述妃言怀宁王大感悟至是至上都即以阿实克布哈为平章政事遣还报两宫阿裕尔巴里巴特喇即侍其母来会于上都废皇后巴约特氏居东安杀之诛安西王阿南达及诸王穆尔特穆尔甲申怀宁王即位诏曰昔我太祖皇帝以武功定天下世祖皇帝以文德洽海内列圣相承丕衍无疆之祚朕自先朝肃将天威抚军朔方殆将十年亲御甲胄力战却敌者屡矣方诸蕃内附边事以宁遽闻宫车晏驾乃有宗室诸王贵戚元勲相与定策于和林咸以朕为世祖曽孙之嫡裕宗正泒之传以功以贤宜膺大宝朕谦让未遑至于再三还至上都宗亲大臣复请于朕间者奸臣乘隙谋为不轨赖祖宗之灵母弟阿裕尔巴里巴特喇禀命太后恭行天罚内难既平神器不可久虚宗祧不可乏嗣合词劝进诚意益坚朕勉狥舆情于五月二十八日即皇帝位任大守重若渉渊氷属嗣服之云初其与民更始可大赦天下追尊考曰顺宗皇帝尊母鸿吉哩氏为皇太后加哈喇哈逊为逹尔罕并太傅阿实克布哈太尉以塔海罕为丞相成格勒竒塔特布济克穆尔布哈并平章事六月立弟阿裕尔巴里巴特喇为皇太子受金宝七月封图喇为越王左迁右丞相哈喇哈逊为和琳左丞相初皇太子入定内难阿固台有勇力人莫能近图喇实手缚之以功封越王哈喇哈逊力争以为旧制非亲王不得加一字之封图喇疎属岂可以一日之功废万世之制帝不聴图喇因譛于帝曰安西谋干大统时丞相亦尝署其牍由是罢为和琳行省左丞相武宗至大二年八月置太子右卫率府命右丞相托克托御史大夫布琳尼敦领府事取河南蒙古军万人隶之詹事王约曰左卫率府旧制有之今置右府何为诸公深思之不可以累储宫也太子又命取安西兵器给宿卫士约谓詹事旺扎勒曰詹事移文千里取兵器人必惊疑主上闻之奈何旺札勒愧曰实虑不及此家令薛居言陜西分地五事命往理之约不为署行语之曰太子潜龙也当勿用之时为飞龙之事可乎遂止太子喜谕羣下曰事未经王彦博者勿启一日约方启事二宧官侍侧太子问曰自古宧官坏人家国有诸对曰宧官善恶皆有之但恐处置失宜耳太子深然其言
　　三年正月征李孟入见以为平章政事同知枢密院事初孟既逃去有谮于帝者曰内难初定时孟尝劝皇太子自取帝弗之信一日太子侍宴忽戚然改容帝曰吾弟何不乐太子从容起谢曰赖天地祖宗神灵神器有归然成今日母子兄弟之欢者李道复之功居多适思之不自知其变于色也帝即命捜访之得于许昌陉山召见谓宰臣曰此皇祖妣命为朕宾师者宜速任之至是乃授中书平章事集贤大学士同知枢密院事
　　四年正月癸酉朔帝不豫免朝贺庚辰帝崩于玉德殿三月庚寅皇太子即位诏曰惟昔先帝事皇太后抚朕眇躬孝友天至由朕得托顺考遗体重以母弟之嫡加有削平内难之功于其践祚曽未踰月授以皇太子宝领中书令枢密院百揆机务聴所总裁于今五年先帝奄弃天下勲戚元老咸谓大宝之承既有成命非与前圣宾天而始征集宗亲议所宜立者比当稽周汉晋唐故事正位宸极朕以国恤方新诚有未忍是用经时今则上奉皇太后勉进之命下狥诸王劝戴之勤三月十八日于大都大明殿即皇帝位可大赦天下初帝在东宫宦者李邦宁乗间言于武宗曰陛下富于春秋皇子渐长父作子述古之道也未闻有子而立弟者武宗不悦曰朕志已定汝自往东宫言之邦宁惭惧而退及帝即位左右咸请诛之帝曰帝王厯数自有天命其言何足介怀加邦宁开府仪同三司

　　特们德尔之奸

　　武宗至大三年云南行省左丞相特们德尔擅离职赴阙尚书省奏奉旨诘问寻以皇太后旨赦之
　　仁宗皇庆元年三月中书右丞相特们德尔以病免先是武宗崩帝在东宫以丞相三宝努等变乱旧章诛之用旺札勒及李孟为中书平章政事鋭欲更张政事而皇太后在兴圣宫已有旨召特们德尔为中书右丞相踰月帝即位因遂相之及幸上都命特们德尔居守大都至是以病去职
　　延佑元年九月复以特们德尔为中书右丞相时右丞相哈克伞自言非世勲族姓不可独当国因举特们徳尔自代遂拜开府仪同三司録军国重事居数月复进右丞相以哈克伞为左丞相特们德尔奏言往时富民往诸蕃商贩率获厚利蕃货日重请遣官置纲以征其贷私往者没官又请预买山东河间运使来岁盐引及各冶铁货以足用又江南田粮虽尝经理多未核实可始自江浙以及江东西宜先事严限格令田主自实仍禁势豪毋得沮挠帝皆从之寻遣使者分行各省括田増税苛急烦扰江右为甚明年■〈章页〉民蔡五九作乱南方骚动诏罢其事五九寻伏诛
　　三年三月中书平章政事张珪罢时帝如上都皇太后以张珪尝劾特们德尔不可使为太师召珪切责杖之珪创甚舆归时珪子景元宿卫左右以父病笃辞还帝惊问故殊不怿遣使赐珪酒进拜大司徒遂谢病归
　　四年六月特们德尔罢以哈克伞为右丞相特们德尔之再入相恃势贪虐凶秽滋甚中外切齿羣臣不知所为平章政事萧拜珠稍牵制之中丞杨多尔济慨然以纠正其罪为己任上都富民张弼杀人系狱特们德尔使家奴胁留守贺胜使出之胜不可多尔济亷得特们德尔受弼赂巨万万乃与拜珠及胜奏之而内外御史凡四十余人共劾其桀黠奸贪欺上罔下占据晋王田及卫兵牧地窃食郊庙供祀马受诸王人等珍玉之贿动以万计误国之罪又在阿哈玛特僧格上四方愤嫉咸愿车裂斩首以快人心奏上帝震怒特们德尔惧逃匿太后宫多尔济持之益急太后召多尔济责之帝不忍伤太后意但罢其相位而迁多尔济为集贤学士
　　六年四月特们德尔复起为太子太师中丞赵世延论其不法数十事并内外台劾其不可辅导东宫者又四十余人帝以太后故皆不聴
　　七年正月帝崩太后以特们德尔为中书右丞相二月杀平章萧拜珠御史中丞杨多尔济特们德尔既相以二人尝攻其奸恶必欲报之遂以太后旨召二人至徽政院与徽政使实勒们御史大夫图图尔布哈杂问之罪以违太后旨多尔济曰中丞之职恨不及斩汝以谢天下果违太后旨尔岂有今日耶特们德尔又引同时御史二人证其罪多尔济唾之曰汝等备员风宪为是狗彘事耶坐者皆惭俯首特们德尔即起入奏未几传旨执二人载诸国门外杀之并籍其家是日风沙晦冥都人汹汹道路相视以目后欲夺多尔济妻刘氏与人刘剪髪毁容自誓乃免时特们德尔日思报复雠怨诛戮不已左丞张思明谓曰山陵甫毕新君未立丞相恣行杀戮人皆谓阴有不臣之心万一诸王驸马疑而不至奈何不可不熟虑也众皆危之特们德尔稍悟曰非左丞言几误吾事三月太子即位特们德尔进开府仪同三司上柱国太师左迁前中书平章李孟为集贤侍讲学士特们德尔以孟初不附已欲因其不就阴中之孟拜命欣然帝谓特们德尔子巴尔济苏曰尔辈谓孟不肯为是官今如何由是无敢言五月杀上都留守贺巴延特们德尔怨巴延尝发张弼之狱乃奏其便服迎诏为不敬杀之籍其家八月下四川平章政事赵世延狱初世延既解中丞出为四川平章特们德尔犹以世延劾其奸诬怨之不已属其党诱世延从弟索约尔哈呼诬告之逮世延置对既遇赦犹鍜炼成狱请置极典并究省台诸臣帝不允谓近侍曰顷特们德尔必欲置赵世延于死地朕素闻其忠良故毎奏不纳左右咸称万岁英宗至治二年八月特们德尔死特们德尔自复相以来恃其权宠乗间肆毒睚眦之私无有不报帝觉其所谮毁者皆先帝旧人滋不悦其所为乃任左丞相拜珠委以心腹由是特们德尔渐见疎外因称疾不出及闻拜珠奉旨往立其祖安图碑于范阳将复莅省事入朝至内帝闻其来遣人止之遂怏怏而死
　　三年五月监察御史葢继元宋翼言特们德尔奸贪负国生逃显戮死有余辜乃命毁所立碑并追夺官爵籍没其家

　　晋邸之立

　　英宗至治三年八月御史大夫达实弑帝于南坡及右丞相拜珠初特们徳尔既夺爵籍产达实等以奸党不自安帝在上都夜寐不寜命作佛事拜珠以国用不足谏止之既而惧诛者复阴诱羣僧言国当有厄非作佛事大赦无以禳之拜珠叱曰尔辈不过图得金帛而已又欲庇而罪耶奸党闻之益惧乃生异谋至是帝自上都南还驻跸南坡是夕达实与知枢密院事额森铁穆尔诸王谙达布哈等谋逆以达实所领阿苏卫兵为外应达实先与前平章政事齐勤特穆尔杀右丞相拜珠而达实直犯禁幄手弑帝于卧所时年二十一帝性刚明尝以地震避殿彻乐减膳近臣有称觞贺者叱曰朕方修徳不暇汝为大臣不能匡辅反为谄耶拜珠进曰咎在臣等宜求贤自代帝曰无多逊朕之过也尝谓宰执曰中书选人署事旬日御史台即改除之台除者中书亦然今山林儒逸良多卿等不能尽心求访惟以亲戚故旧更相引用耶其明断多类此然以果于刑戮奸党畏诛遂构大变云诸王谙达布哈及额森特穆尔奉玺绶迎晋王伊苏特穆尔于北边伊苏特穆尔者裕宗之孙晋王噶玛拉长子也袭封晋王仍镇北边初王府内史都尔苏得幸于王尝侦伺朝廷事机以其子哈克伞事丞相拜珠得入宿卫乆之哈克伞知达实欲倾害拜珠遂脱归是年三月宣徽使塔坦来王邸为都尔苏言主上将不利于晋王由此二人深相要结八月二日达实密遣乌鲁斯来告曰我与哈克伞额森特穆尔实达尔谋已定事成推立王为皇帝又以告都尔苏曰汝与玛苏库知之勿令舒玛尔节得闻也于是王命□乌鲁斯遣布琳黙色赴上都以密谋告变未至帝遇弑于是诸王谙达布哈及额森特穆尔奉皇帝玺绶来迎九月晋王即皇帝位于龙居河大赦天下以额森特穆尔为右丞相都尔苏为中书平章政事达实知枢密院事时诸王玛努勒言于帝曰不诛元凶则陛下善名不着天下后世何由而知陛下心帝深然之十月遣使至大都以即位告天地宗庙社稷诛逆贼额森特穆尔旺扎勒图们等于行在所以舒玛尔节为中书右丞相寜珠为御史大夫遣入京师收达实及其党齐勤特穆尔等悉诛之戮其子孙籍没家产为特们徳尔子索诺木议逺流张珪曰索诺木从逆贼亲斫丞相拜珠臂乃欲活之耶十一月帝至大都十二月御史台经歴多尔济巴勒御史彻尔达罕乌徳美额森呼图克并坐党达实免官于是监察御史赵成庆等言特们徳尔在先朝包蔵祸心离间亲藩诛戮大臣使先帝孤立卒罹大祸其子索诺木亲与逆谋久逃天宪乞正其罪以快元元之心伊喇图图尔哈布萨敦皆达实之党不宜寛宥遂并伏诛流诸王伊埒特穆尔于云南谙达布哈于海南吹布哈于尼噜罕博啰乌鲁斯布哈于海岛并坐与达实逆谋时舒玛尔节等言南坡之变诸王玛努勒逃匿潜邸愿効死力且请诛戮元凶上契宸衷尝蒙奬谕今臣等议宗戚之中能自拔逆党尽忠朝廷者惟有玛努勒请加封赏以示激劝遂以泰宁县三千户封玛努勒为泰宁王议讨逆功以都尔苏为左丞相宁珠索多并加光禄大夫赐舒玛尔节等金有差诏改明年元为泰定

　　三帝之立【明宗　文宗　顺帝】

　　仁宗延佑二年十二月立武宗子和实拉为周王出镇云南初武宗既立帝为太子后丞相三寳努复劝立和实拉召喀喇托克托言之托克托曰太弟定宗社居东宫已乆兄弟权侄世世相承孰敢紊其序乎三寳努曰今日兄已授弟异日能保叔授其侄乎托克托曰在我不可渝彼失其信天实鉴之至是议立太子特们徳尔欲固位取宠乃请立皇子硕迪巴拉又与太后幸臣实勒们譛和实拉于两宫遂封为周王遣出镇云南
　　三年三月置周王常侍府官属以图古勒鄂尔多尚嘉努博啰嘉珲等为之十一月周王和实拉次延安其臣图古勒尚嘉努及武宗旧臣喇实沙卜丹哈巴尔图等皆来会嘉珲谋曰天下者我武宗之天下也王之出镇本非上意由左右谗构致然请以其故白行省俾闻之朝廷庶可杜塞离间不然事变叵测遂与数骑驰去先是阿斯罕为太师特们徳尔夺其位出之为陜西行省丞相及嘉珲等至即与平章政事塔齐尔行台御史大夫图噜卜中丞托欢悉发闗中兵分道自河中府入已而塔齐尔托欢袭杀阿斯罕嘉珲于河中和实拉遂西行至北边金山西北请王察克台等闻和实拉至咸率众来附和实拉至其部与定约束毎歳冬居扎延夏居阿噜噶克察山春则命从者耕于野泥十余年间边境寜谧
　　英宗至治元年五月迁武宗第二子图卜特穆尔于琼州时右丞相特们徳尔怀私固宠构衅骨肉诸王大臣莫不自危中政使约尔珠告托欢彻尔等交通亲王于是徙图卜特穆尔居海南因禁日者毋交通诸王驸马掌阴阳五科者毋泄占候
　　泰定帝泰定元年正月召图卜特穆尔于琼州十月封图卜特穆尔为怀王居建康致和元年是年九月文宗即位改元天厯三月徙怀王图卜特穆尔于江陵七月帝崩于上都年三十六葬起辇谷称为泰定帝
　　王祎曰武宗以兄弟相及约继世子孙迭居大位而仁宗惑于憸言不守宿诺传位英宗仍使武宗二子明宗文宗出居于外及英宗遇弑而明宗在北文宗在南晋邸乗间入继大綂或谓晋邸非所宜立虽然晋王于世祖孙也于次为长虽守藩服尝有盟书今而国统之弗继则求所当立者舎晋王之系将谁属耶然则谓晋邸非所宜立者亦过也旧传英宗之弑晋邸与闻之故其殁不举请谥升祔之典明其为贼也然考之实録皆不得其实传闻之谬乌可信哉
　　初帝由晋邸立而和实拉兄弟以武宗子播越南北人心念之佥枢密院事雅克特穆尔自以身受武宗宠拔之恩谋欲立其二子乘帝有疾与诸王满都等阴图其事至是帝崩皇后皇太子遣使诣大都命平章政事额卜徳哷勒收掌百司印章及谕安百姓八月甲午百官集兴圣宫雅克特穆尔率阿拉克特穆尔博啰齐等十七人兵皆露刃号于众曰武宗皇帝有子二人天下正统当归之敢有不顺者死遂手縳平章额卜徳哷勒巴延彻尔分命勇士执中书左丞托多参政王士熙参议托克托呉秉道侍御史特黙格丘世杰太子詹事丞王桓等皆下狱雅克特穆尔与西安王喇特纳实哩共守内庭推前湖广行省左丞相拜布哈为中书左丞相詹事达实哈雅为中书平章苏苏为左丞王布琳济达为枢密副使与中书右丞赵世延等分典庶务调兵守御关隘征诸卫兵屯京师下郡县造兵器出府库犒军士雅克特穆尔直宿禁中达旦不寐一夕再徙人莫知其处是时周王和实拉逺在沙漠猝未能至虑生他变乃遣前河南参政明埒克栋阿迎怀王图卜特穆尔于江陵密以意谕河南行省平章巴延令简兵以备扈从且令达实特穆尔矫为南使言怀王已次近郊使民无惊疑己亥明埒克栋阿至汴梁与巴延合谋执行省臣皆下之狱癸卯巴延杀平章竒噜及右丞拜特穆尔是日明埒栋阿等至江陵甲辰怀王发江陵遣使召镇南威顺髙昌诸王来会执湖广行省左丞玛哈谋送京师以博索代之河南行省出府库金银钞锭分给官吏将士又命有司造乗舆供张仪仗等物平章巴延勒兵以俟叅政图卜台独曰今蒙古军与宿卫之士俱在上都而令特黙齐军守诸隘吾恐此事之不可成也是夜图卜台将手刃杀巴延巴延觉遂拔劔杀图卜台而夺其所部军器马匹丁未雅克特穆尔遣其弟萨敦守居庸关子腾吉斯屯古北口戊申雅克特穆尔又令奈曼台矫为使者北来言周王亦整兵南行闻者皆悦怀王命巴延为河南行省左丞相遣博啰等将兵守潼闗己酉丞相都尔苏杀诸王满都于上都满都时与阿穆尔台宗正札尔固齐库库楚平章玛鲁集贤学士乌鲁斯布哈太常礼仪院使哈克齐等十八人同附雅克特穆尔事觉被杀庚戌怀王至汴梁巴延等扈从北行以前翰林学士鄂博哈雅为河南行省平章事辛亥以雅克特穆尔知枢密院事壬子托克托穆尔帅其军自上都来归即命守古北口癸丑上都诸王以兵分道攻大都乙夘托克托穆尔及上都诸王实喇平章柰曼台詹事奇彻战于宜兴斩奇彻于阵禽奈曼台送京师戮之实喇败走丁巳怀王入京师居大内以明埒克栋阿库库台苏苏并为平章政事曹立为右丞巴延为御史大夫赵世延为御史中丞髙昌王特穆尔布哈知枢密院事己未上都梁王旺沁右丞相达实特穆尔太尉布哈平章政事玛鲁御史大夫寜珠等兵次榆林隆镇卫指挥海哈谋附上都坐弃市是月道拉实立泰定帝子喇实晋巴为帝于上都年九歳改元天顺九月庚申朔雅克特穆尔督师居庸关遣萨敦以兵袭上都兵于榆林击败之追至怀来而还隆镇卫指挥乌徳美以兵袭上都诸王穆尔特穆尔特黙齐于陀罗台执之归于京师壬戌怀王遣使祭五岳四渎命苏苏宣谕中外曰昔在世祖以及列圣临御咸命中书省纲维百司总裁庶政凡钱榖铨选刑罚兴造罔不司之自今除枢密院御史台其余诸司及左右近侍敢有隔越中书奏请者以违制论监察御史其纠言之赐上都将士来归者钞各有差召雅克特穆尔赴阙上都诸王额森特穆尔等自辽东以兵入迁民镇丁夘雅克特穆尔率请王大臣请怀王早正大位以安天下王以兄周王和实拉在漠北欲虚位俟之雅克特穆尔曰人心向背之机间不容髪一或失之噬脐无及王曰必不得已当明吾志播告天下己巳上都诸王呼喇台等引兵入崞州遣萨敦拒辽东兵于蓟州东流沙河敖拉守居庸关以伊苏岱尔知行枢密院事将兵行视太行诸关西击河中潼闗军辛未杀额卜徳哷勒流托多王士熙巴延彻尔托欢等于逺州并籍其家壬申怀王即皇帝位于大都诏曰洪惟我太祖皇帝混一海宇爰立定制以一统绪宗亲各受分地勿敢妄生觊觎此不易之成规万世所共守者也世祖之后成宗武宗仁宗英宗以公天下之心以次相传宗王贵戚咸遵祖训至于晋邸具有盟书愿守藩服而与贼臣达实额森特穆尔等潜通阴谋冒干寳位使英宗不幸罹于大故朕兄弟播越南北备歴艰险临御之事岂获与闻朕以叔父之故顺承惟谨于今六年灾异迭见权臣都尔苏额卜徳哷勒等专权自用疎逺勲旧废弃忠良变乱祖宗法度空府库以私其党类大行上宾利于立幼显操国柄用成其奸宗王大臣以宗社之重綂绪之正协谋推戴属于眇躬朕以菲徳宜俟大兄固让再三百僚耆老以为神器不可以乆虚天下不可以无主周王辽隔朔漠民庶遑遑已及三月诚恳迫切朕姑从其请谨俟大兄之至以遂朕固让之心已于致和元年九月十三日即皇帝位于大明殿其以致和元年为天厯元年可大赦天下于戏朕岂有意于天下哉重念祖宗开创之艰恐隳大业是以勉徇舆情尚莱尔中外文武臣僚协心相与辑寜亿兆以成治功咨尔多方体予至意癸酉封雅克特穆尔为太平王乙亥上都旺沁兵袭破居庸关将士皆溃雅克特穆尔还军次榆河帝出齐化门视师丁丑雅克特穆尔来见曰乘舆一出民心必惊军旅之事臣请以身任之帝即日还宫戊寅雅克特穆尔与旺沁前军战于榆河败之追奔红桥北其枢密副使阿拉克特穆尔指挥使呼图克特穆尔复以兵会旺沁来战又败之辛巳雅克特穆尔与上都军大战于白浮之野败之明日大雾旺沁等遁昆山收集散亡复来战雅克特穆尔列阵白浮西敌不敢犯至夜萨敦托克托穆尔前后夹攻败走之追及于昌平北斩首数千级降者万余人帝遣使谕雅克特穆尔曰丞相毎临阵躬冒矢石脱有不虞奈何自今第以大将旗鼓督战可也雅克特穆尔对曰凡战臣必以身先之敢后者论以军法若委之诸将万一失利悔将何及乙酉上都兵入古北口将士皆溃其知枢密院事凖台以兵掠石槽雅克特穆尔先遣萨敦倍道趣石槽掩其不备击之自将大军继其后转战四十余里至牛头山擒驸马博啰特穆尔政事蒙古达实特穆尔等杀之将校降者万人余军奔窜夜遣萨敦出古北口逐之托克托穆尔与辽东兵战蓟州南杀获无算丁亥辽东军抵京城雅克特穆尔引兵拒之令京城召募壮丁乗城拒守戊子上都诸王呼喇台等兵入紫荆关将士皆溃陜西行台御史大夫额森特穆尔兵从大庆关渡河擒河中府官杀之万戸彻尔特穆尔军溃而遁河东官吏皆弃城走十月己丑雅克特穆尔引兵至通州击辽东军败之遣托克托穆尔将兵四千西援紫荆关癸巳上都诸王呼喇台游兵进逼南城雅克特穆尔及汤翟王太平国王多罗台等战于檀子山之枣林杀太平死者蔽野余皆宵遁乙未雅克特穆尔等帅军循北山而西趣良乡时诸将与呼喇台阿拉克特穆尔等战于卢沟桥声言雅克特穆尔大军至敌兵皆遁丙申中书省臣言上都诸王大臣不思祖宗成宪惑于都尔苏之言辄以兵犯京畿赖陛下神武旺沁遂致溃亡生擒诸王博啰特穆尔及诸用事臣蒙古达实等既已明正典刑宜传首四方以示众从之戊戌诸将追阿拉克特穆尔等至紫荆关获之送京师皆弃市己亥特们徳尔军复入古北口雅克特穆尔引兵御之大战于檀州南败之特们徳尔走还辽东辛丑齐王伊埒特穆尔蒙古元帅布哈等以兵围上都道拉实等奉皇帝玺出降梁王旺沁遁辽王托克托为齐王伊埓特穆尔所杀遂收上都诸王符印喇实晋巴不知所终
　　丘浚曰泰定帝乃裕宗之嫡孙噶玛拉之长子于属为宗子非不当立也英宗为达实所弑诸王迎立之初不与其谋武宗二子次虽当立然既为英宗所据则非其有矣泰定初立之年即立喇实晋巴为太子至是五年名分已定图卜特穆尔遣兵攻之以致于死他史不明言其所以致死之由然所以致之死地者图卜特穆尔也律以春秋赵盾之法非弑而何
　　丁未陜西兵至巩昌县黒石渡遂据虎牢复入武关庚戌帝御兴圣殿诸王大臣奉上皇帝寳分遣使者檄行省内郡罢兵甲寅元帅伊逊代尔执湘寜王巴拉实哩送京师初巴拉实哩及赵王满济勒罕诸王呼喇台承上都之命各起所部兵南侵冀寕还次马邑至是被执十一月辛酉额森鼐兵至武安额森特穆尔以军降甲子陜西兵进逼汴梁闻朝廷传檄罢兵乃解去甲戌迁泰定后翁吉喇特氏于安东州庚辰遣使奉迎周王和实拉于漠北癸未都尔苏旺沁茂穆苏寜珠萨勒迪黙色额森特穆尔等俱弃市十二月甲寅复遣治书侍御史萨勒迪等迎周王时诸王皆劝周王南迁京师周王遂发北边诸王察克台元帅图烈纳等咸帅师扈行旧臣博啰尚嘉努哈玛尔图皆从至金山岭北命博啰如京师
　　二年正月庚申遣前翰林学士承旨布达实哩北还周王行在所仍命太府太监实喇卜奉金帛以往乙丑复遣中书左丞伊埒特穆尔迎周王壬午周王遣博啰至京师乙酉萨勒迪等见周王于行幄劝进丙戌周王即皇帝位于和寜之北遣萨勒廸还京师命之曰朕弟曩尝观书史迩者得无废乎听政之暇宜亲贤士大夫讲论史籍以知古今治乱得失卿等至京师当以朕意谕之旧臣及两宫之人闻北使至皆欢呼曰吾天子真自北来矣争先迎谒所至成聚二月辛夘立妃鸿吉哩氏为皇后辛丑追尊周王母伊奇哩氏母唐古氏并为皇后辛亥帝勑羣臣曰萨勒迪还言大兄已即皇帝位凡二月二十一日以前除官者速与制勑后凡铨选其诣大兄行在以闻三月辛酉帝遣雅克特穆尔奉皇帝寳于行在所四月癸巳雅克特穆尔见于行在所行在嘉其功拜为太师复谕之曰凡京师百官朕弟所用者并仍旧其谕以朕意雅克特穆尔因奏陛下君临万方国家大事所系者中书省臣枢密院御史台而已宜择人居之遂以武宗旧人哈玛尔图为中书平章政事拜特穆尔知枢密院事博啰为御史大夫甲午立行枢密院命昭武王知院事和斯赛音特穆尔玛努勒同知院事是日宴诸王大臣于行殿因谕台臣曰太祖有训美色名马人皆悦之然方寸一有系累即能坏名败徳卿等居风纪之司亦尝念及此乎世祖初立御史台首命塔齐尔博克逹济二人协司其政天下国家譬如一人之身中书则右手也枢密则左手也左右手有疾治之以良医省院阙失不以御史台治之可乎凡诸王百司违法越礼一聴举劾风纪重则贪墨惧犹斧斤重则入木深其势然也朕有阙失卿等亦宜以闻朕不尔责癸夘行在遣使立帝为皇太子己未皇太子遣翰林学士承旨阿拉克特穆尔觐于行在乙亥行在勑大都省臣铸皇太子寳时求故太子寳不知所在乃命更铸之丁丑皇太子发京师北迎行在六月丁亥行在次琨都楞鄂布尔遣近侍拜布哈至京师庚戌皇太子次于上都之六十店辛亥行在次哈喇哈纳图诏谕中书省臣凡国家钱榖铨选诸大政事先启皇太子然后以闻八月乙酉行在次于翁果察图丙戌皇太子入见是日行在宴皇太子及王大臣于行殿庚寅帝暴崩于行在皇太子入临哭尽哀雅克特穆尔以行在皇后之命奉皇帝寳授于皇太子
　　胡粹中曰闻之故老言雅克特穆尔奉上玺绶明宗从官有不为之礼者雅克特穆尔且怒且惧既而帝暴崩雅克特穆尔闻哭声即奔入帐中取寳玺扶文宗上马南驰本史乃言皇太子入哭尽哀雅克特穆尔以皇后命奉皇帝寳授于太子其说不合岂当时忌讳有不敢明言者欤
　　癸巳皇太子至上都己亥皇太子复即位于上都大赦天下以巴延为左丞相竒彻台阿尔斯兰哈雅赵世延并为平章政事达哩为右丞鄂允赵世安并叅知政事达实特穆尔知枢密院特穆尔布哈特穆尔圗并御史大夫九月丁巳帝还大都十月丙申上大行皇帝尊谥庙号明宗
　　至顺元年三月封皇子喇特纳逹喇为燕王四月皇后鸿吉哩氏杀明宗皇后班布尔实五月废明宗子托欢特穆尔时帝将立其子喇特纳逹喇为皇太子乃以托欢特穆尔乳母夫言明宗在日素谓太子非其子黜之江南驿召翰林学士阿拉克特穆尔奎文阁大学士和塔拉都哩黙色书其事于托卜齐雅又召虞集使书诏播告中外十二月立燕王喇逹纳逹喇为皇太子
　　二年正月皇太子喇特纳逹喇卒八月诏太子古噜逹喇出居于雅克特穆尔家十一月诏养雅克特穆尔之子塔喇海为子
　　三年八月帝崩于上都庙号文宗十月庚子鄜王伊埒哲伯即皇帝位鄜王明宗第二子也帝始崩时雅克特穆尔请皇后立皇子雅克特穆尔后不从命立鄜王时年甫七歳百司庶务咸启皇后取进止十一月戊寅尊皇后为皇太后壬辰鄜王薨庙号寜宗皇太后遣右丞竒尔济苏迎托欢特穆尔于静江初托欢特穆尔既废徙高丽使居大青岛后又徙静江至是鄜王薨雅克特穆尔复请立雅克托果斯皇太后曰吾子尚幼托欢特穆尔在广西今年十三矣且明宗长子于理当立乃遣竒尔济苏徃迎之
　　三年六月顺帝元统元年三月雅克特穆尔死雅克特穆尔自秉权以来肆行无忌一宴或宰十三马取泰定后为夫人前后尚宗室女四十人有交礼三日遽遣归者后房充斥不能尽识一日宴赵世延宅男女列坐见座隅一妇甚丽意欲与俱归顾左右曰此为谁对曰太师家人也自后荒淫日甚体羸溺血而死六月己巳托欢特穆尔即皇帝位于上都初帝自广西迎至百官具卤簿迎于良乡雅克特穆尔既见并马徐行具陈迎立之意帝畏之一无所荅雅克特穆尔疑其意不可测故至京乆不得立适太史亦言其立则天下乱用是议未能决迁延者数月至是雅克特穆尔死皇太后乃与大臣定议立之且约后当传于雅克托果斯若武宗仁宗故事七月立雅克特穆尔女巴约特氏为皇后八月奎章阁侍书学士虞集谢病归帝之将立也召诸老臣赴上都议集亦预焉中丞马祖常使人告集曰御史有言矣葢以文帝尝命集书诏言帝非明宗子故祖常以此讽集使去集乃谢病归集既去侍臣有以旧诏言者帝不怿曰此我家事岂由彼书生耶不问
　　后至元元年六月左丞相腾吉斯伏诛遂杀皇后巴约特氏腾吉斯雅克特穆尔子也时右丞相巴延独秉政腾吉斯忿曰天下本我家天下巴延何人而位吾上遂与其叔父句容郡王达兰达哩潜蓄异心谋立诸王鸿和特穆尔帝数召达兰达哩不至郯王苏苏勒图发其谋腾吉斯伏兵东郊率勇士突入宫巴延及旺扎勒特穆尔等掩捕获之并杀其弟塔喇海时塔喇海走匿皇后座下后蔽以衣左右曳出斩之血溅后衣巴延使人并执后后呼帝曰陛下救我帝曰汝兄弟为逆岂能相救乃迁后出宫巴延杀之于开平民舎鸿和特穆尔亦自杀诏曰曩者文宗皇帝以雅克特穆尔尝有劳伐父子兄弟显列朝廷而辄造事衅出朕逺方文皇寻悟其妄有旨传次于朕雅克特穆尔贪利幼弱复立朕弟伊埒哲伯不幸崩殂今丞相巴延追奉遗诏迎朕于南既至大都雅克特穆尔犹怀两端迁延数月天殒厥躬巴延等同辞翊戴乃正宸极后萨敦达哩腾吉斯等相袭用事交通宗王鸿和特穆尔图危社稷阿齐雅齐亦尝与谋赖巴延等以次掩捕明正其罪元凶构难贻我皇太后震惊朕用兢愓永惟皇太后后其所生之子一以至公为心亲挈大寳界余兄弟迹其定策两朝功徳隆盛近古罕比虽尝奉上尊号揆之朕心犹为未尽已命大臣特议加礼巴延为武宗捍御北边翊戴文皇兹又克清大憝明勑国宪爰赐达尔罕之号至于子孙世世永赖可大赦天下八月尊皇太后为太皇太后
　　六年六月诏废文宗庙主迁太皇太后鸿吉哩氏于东安州安置放雅克托果斯于髙丽诏曰昔武帝升遐太后惑于憸慝俾皇考出封云南英宗遇害我皇考以武宗之嫡逺居沙漠亲王大臣同心翊戴于时以地近先迎文宗暂总机务继知天理人伦所在假让位之名以寳玺来上皇考推诚不疑即立为皇太子文宗当躬迓之际乃与其臣伊埒布哈额哩叶明埒克栋阿等谋为不轨使我皇考饮恨上宾归而再御宸极又私图传子乃构邪言嫁祸于布尔锡皇后谓朕非明宗之子遂俾出居遐陬内怀愧嫌则杀额哩叶以杜口上天不佑遂降殒罚叔婶布达实哩怙其势熖不立明考之冢嗣而立朕幼稚之弟伊埓哲伯奄复不年诸王大臣以贤以长扶朕践祚赖天之灵权奸屏黜永惟鞠育罔极之恩忍忘不共戴天之义其命太常撤去图卜特穆尔在庙之主布达实哩削去太皇太后之号徙东安州安置雅克托果斯放诸高丽当时贼臣伊埒布哈额哩叶已死其以明埒克栋阿等明正典刑时监察御史崔敬言文皇获不轨之愆已撤庙祀叔母有阶祸之罪亦削鸿名尽孝正名斯亦足矣惟念皇弟雅克托果斯年方在幼罹此播迁天理人情有所不忍方明皇上宾皇弟方在襁褓未有知识义当矜悯伏望陛下迎归太后母子以尽骨肉之义不报未几太后殂于东安州雅克托果斯遇害于中道

　　元史纪事本末卷四

　　托克托之贬【哈玛尔附】

　　顺帝至元六年二月黜中书大丞相巴延为河南行省左丞相巴延既诛腾吉斯独秉国钧遂专权自恣变乱成宪虐害天下渐有异谋帝患之巴延欲以所养弟之子托克托宿卫侦帝起居惧涉物议乃以知枢要汪嘉努翰林学士承旨实喇卜同侍禁近实属意托克托托克托政令日修卫士拱听约束巴延自领诸卫精兵以扬珠布哈为屏蔽导从之盛填溢街衢而帝仪卫反落落如晨星势熖薫灼天下之人知有巴延而已托克托深忧之私请于父玛札尔台曰伯父骄纵已甚万一天子震怒则吾族赤矣曷若于未败图之其父亦以为然托克托复质于师吴直方直方曰大义灭亲大夫但知忠于国耳余复何顾焉一日见帝乗间自陈忘家徇国之意帝犹未之信时帝前后左右皆巴延之党独沙克嘉巴勒阿噜为帝腹心乃遣二人与托克托游日以忠义之言相与往复论辨益悉其心靡他遂闻于帝帝始信之无疑及巴延构陷剡王彻辰图奏赐死帝未允輙杀之又擅贬宣让威顺二王帝不胜其怒决意逐之一日泣语托克托托克托亦泣下归复与直方谋直方曰此大事议论之际左右为谁曰阿噜及托克托穆尔直方曰子之伯父挟震主之威此辈茍利富贵其语一泄则主危身戮矣托克托乃延二人于家置酒张乐昼夜不令出遂与沙克嘉巴勒等谋欲候巴延入朝擒之戒卫士严宫门出入螭坳皆为置兵巴延见之大惊召托克托责之对曰天子所居防御不得不尔然遂疑托克托亦增兵自卫至是巴延以所领卫兵请帝出田托克托劝帝称疾不往巴延固请乃命太子雅克托郭斯出次柳林托克托遂与阿噜等合谋悉拘京城门钥命所亲信列布城门下是夜奉帝居玉德殿召省院大臣先后入见出午门听命夜二鼓遣集赛伊克察喇率三十骑扺营中取太子入城又召杨瑀范汇入草诏数巴延罪状出为河南行省左丞相命平章事珠尔噶岱赍赴栁林黎明巴延遣骑士至城下问故托克托倨城上宣言有旨黜丞相一人诸从官皆无罪可各还本卫巴延奏乞陛辞不许道出真定父老奉觞酒以进巴延曰尔曾见有子杀父事乎对曰不曾见子杀父惟闻有臣弑君巴延俛首有惭色以玛札尔台为太师右丞相托克托知枢密院诏托克托之外诸侯王不得悬带弓箭及环刀輙入内府十月玛札尔台辞右丞相仍为太师以托克托为中书右丞相托克托既秉政悉更巴延所行复科举取士行太庙四时祭雪剡王之寃召还宣让威顺二王禁减盐额蠲负逋开经筵中外翕然称贤相焉至
　　正三年十二月以伯勒齐尔布哈为左丞相
　　四年五月托克托罢以阿噜图为中书右丞相托克托固辞相位帝问谁可代者以阿噜图对遂召用之封托克托为郑王
　　七年六月诏免太师玛札尔台官安置于西宁时阿噜图罢伯勒齐尔布哈为右丞相以宿憾譛玛札尔台故有是诏托克托力请与父俱行时相欲倾之因有告变者复移于西域察苏之地御史大夫额琳沁巴勒曰托克托父子无大过奈何迫之于险遂召还甘肃玛札尔寻卒
　　九年七月复以托克托为中书右丞相初玛札尔台卒左丞相太平请令托克托归葬左右以为难太平固请托克托得还及拜太傅托克托不知太平之有德于己也因汝中栢谗间成隙欲中伤之是时中书叅政孔思立等皆一时名人太平所拔用者悉诬以罪黜去太平既罢又诬劾之托克托母闻之谓托克托兄弟曰太平何害于汝而欲去之汝兄弟若违吾言非吾子也遂止太平故吏田复劝之自裁太平曰吾无罪当听于天若自杀则诚有歉矣遂还奉元杜门不出
　　十二年八月托克托自请出师伐徐州贼李二诏许之兵部尚书穆尔玛哈穆特等言大臣天子之股肱中书庶政之根本不可一日离乞留托克托以弼亮天工庶内外有兼治之宜不报遂诏托克托以达尔罕太傅右丞相分省于外总制诸路军马凡爵赏诛杀悉听便宜从事托克托寻破贼于徐州即军中加拜太师趣还朝先是托克托弟额森特穆尔出师讨刘福通驻沙河军夜溃西台御史范文刘希曾等劾其丧师辱国托克托庇之诏不问中台御史周伯琦阿附托克托劾文等越分干誉乃左迁西台御史大夫多尔济巴勒为湖广平章而尽出文等由是人不敢言事汝中栢等复言于托克托曰不杀多尔济巴勒丞相终不安乃命给军饷总兵者希指数侵辱之不为动托克托复遣助教旺扎勒至军中讽使害之旺扎勒至谓人曰平章国家耆勲旧德吾茍害之人将不食吾余矣多尔济巴勒竟卒于黄州
　　十三年正月以哈玛尔为中书平章政事先是托克托西行也伯勒齐尔布哈为相以宿怨每欲中伤之赖哈玛尔在上前营护得免伯勒齐尔布哈又与太平韩嘉纳克图们岱尔等十人结为兄弟及托克托复相谪太平陜西出伯勒齐尔布哈般阳图们岱尔四川右丞诬以罪追至中途杀之而深德哈玛尔复召用至是拜平章
　　十四年九月托克托总制诸军出讨高邮贼张士诚寻破贼于高邮城外十二月诏削托克托官爵安置淮安以台哈布哈等代总其军初托克托之再相信用汝中栢由左司郎中叅议中书省平章以下见其议事莫敢异同惟哈玛尔以有德于托克托不为之下汝中栢因譛之托克托改为宣政院使哈玛尔深衔之至是嗾御史袁赛音布哈等劾托克托出师三月略无寸功倾国家之财以为己用半朝廷之官以为己随其弟御史大夫额森特穆尔庸材鄙器玷污清台纪纲之政不修贪淫之心益着章三上诏以托克托老师费财已逾三月坐视冦盗恬不为意削去官爵淮安安置额森特穆尔安置宁夏以台哈布哈伊克察喇苏苏代将其兵诏至军中龚伯遂曰将在军君命有所不受且丞相出师时尝受密旨一意进讨可也诏书且勿开开则大事去矣托克托曰天子诏我而我不从是我与天子抗也君臣之义何在既受诏即出名甲名马分赐诸将俾各帅所部以听伊克察喇等节制客省副使哈喇岱曰丞相此行我辈必死他人之手今日宁死丞相前遂拔刀自刎而死
　　十五年三月窜托克托于云南初安置托克托于淮安既又移置额齐讷路至是台臣尤论其谪轻故再徙云南之镇西其弟额森特穆尔徙四川碉门长子哈喇章肃州次子三寳努兰州仍籍其家产十二月哈玛尔矫诏杀托克托于云南托克托既贬云南行次大理腾冲知府髙惠欲以女事之托克托曰吾罪人也安敢念及此巽词拒絶惠衔之至是再徙阿恰齐之地惠发军围之哈玛尔又矫诏遣使赐之鸩遂卒年四十二史臣曰托克托始终不失臣节惟惑于羣小急复私怨君子病焉哈玛尔者喀喇人与其弟苏苏备宿卫帝深宠眷之而哈玛尔有口才尤为帝所嬖幸累迁官殿中侍御史帝每即内殿与哈玛尔以双陆为戏一日哈玛尔服新衣侍侧帝方啜茶即噀茶于其衣哈玛尔视帝曰天子固当如是耶帝一笑而已其被爱幸无与为比太平为左丞相深恶之与御史大夫韩嘉纳克谋出哈玛尔讽监察御史沃哷海寿列其恶劾奏之其小罪则受宣让王等驼马诸物其大者则设帐御幄后无君臣礼又恃以提调徽宁寺为名出入托果斯皇后宫闱无间犯分之罪尤大徽宁寺者主托果斯皇后钱粮而托果斯皇后帝庻母也章再上帝仅夺哈玛尔苏苏官爵居之草地而太平等三人俱罢顷之复以托果斯皇后言夺海寿官禁锢之谪太平居陜西加韩嘉纳克赃罪杖流尼噜罕以死哈玛尔复用初哈玛尔尝进西天僧以运气术媚帝帝习为之号延彻尔法延彻尔华言大喜乐也哈玛尔之妹婿集贤学士图噜特穆尔故有宠于帝与娄达实巴朗达尔玛济达巴勒斡尔密等俱号伊纳克图噜特穆尔性奸狡帝爱之亦荐西番僧且琳沁于帝且琳沁善秘密法谓帝曰陛下虽尊居万乘富有四海不过保有见世而已人生几何当受此秘密大喜乐禅定帝又习之其法亦名双修曰延彻尔曰秘密皆房中术也帝乃诏以西天僧为司徒西番僧为太元国师其徒皆取良家女或四人或三人奉之谓之供养于是帝日从事于其法广取妇女惟淫戏是乐又选采女为十六天魔舞每宫中讃佛则按舞奏乐宫官受秘密戒者得入余不与又为龙舟自后宫至前宫山下海子内游戏八郎者帝诸弟与其所谓伊纳克者皆在帝前相与亵狎甚至男女裸处号所出室曰色济克乌格依华言事事无碍也君臣宣淫而羣僧出入禁中无所禁止丑声着闻虽市井之人亦恶闻之皇太子年日长尤深疾图噜特穆尔等所为然欲去之未能也哈玛尔既譛杀托克托遂拜中书左丞相苏苏亦由知枢密院拜御史大夫由是国家大柄尽归其兄弟二人矣哈玛尔既相自以前所进番僧为耻告其父图噜曰我兄弟位居宰辅宜导人主以正今图噜特穆尔专媚上以淫亵天下士大夫必讥笑我我将除之且上日趋昏暗皇太子年长聪明过人不若立以为帝而奉上为太上皇其妹闻之归告其夫图噜特穆尔恐皇太子为帝则已必诛即以闻于帝然不敢斥言淫亵事苐曰哈玛尔谓陛下年老故耳帝大惊曰朕头未白齿未落遽谓我为老耶帝即与图噜特穆尔谋去哈玛尔苏苏计已定图噜特穆尔走匿尼寺中明日帝遣使传旨哈玛尔苏苏毋入朝御史大夫吹斯絅因奏劾其罪帝犹不忍右丞相鼎珠等论奏不已始诏哈玛尔惠州安置苏苏肇州安置临行俱杖死仍籍其家

　　小明王之立

　　顺帝至正十一年五月颕州妖人刘福通萧县李二兵起先是四方羣盗蜂起有司不能制及发丁夫开河民心益愁怨思乱有韩山童者栾城人自其祖父以白莲会烧香惑众谪徙永平至山童倡言天下大乱弥勒佛下生河南及江淮愚民翕然信之福通与杜遵道罗文素盛文郁王显忠韩咬儿复鼓妖言言山童实宋徽宗八世孙当为中国主福通等乃刑白马黒牛誓告天地遂同起兵以红巾为号县官捕之急山童就擒其妻杨氏及其子韩林儿逃之武安惟福通党盛不可制朝廷乃命同知枢密院图沁以兵击之福通既破颍州遂据朱皋攻罗山上蔡真阳确山诸县寻犯武阳叶县陷汝宁府及光息二州众至十万李二号芝麻李亦以烧香聚众与其党赵均用彭早住攻陷徐州据之九月刘福通兵势日盛右丞相托克托乃奏以其弟御史大夫额森特穆尔知枢密院事及卫王库齐格尔总帅诸卫军十余万讨之复上蔡擒其党韩咬儿诛之
　　十二年二月定逺郭子兴见汝颍兵起列郡骚动遂与其党孙徳崖等举兵自称元帅攻拔濠州据之彻尔布哈率兵欲复濠城惮不敢进惟日掠良民指称为盗以邀赏由是人皆汹汹不安讹言日甚三月额森特穆尔军溃于沙河时额森特穆尔驻军沙河军中夜惊尽弃军械北奔汴梁收散卒退屯朱仙鎭朝廷以额森特穆尔不知兵遣平章曼济代之九月右丞相托克托自出军至徐州攻其西门贼出战奋击破之芝麻李遁去赵均用彭早住走濠州追擒其将数十人遂屠其城寻召托克托还朝
　　十五年二月刘福通自砀山夹河迎韩林儿至立为皇帝又号小明王建都亳州国号宋改元龙鳯以其母杨氏为皇太后杜遵道盛文郁为丞相刘福通罗文素为平章刘六知枢密院事拆太清宫材建宫阙福通疾遵道专权命甲士挝杀之遂自为丞相十一月达实巴图尔进击刘福通战于长葛大败将士皆奔溃至中牟收散卒屯聚会刘哈喇引兵来援大破福通兵复驻汴梁十二月达实巴图尔大破刘福通于太康遂围亳州小明王遁安丰
　　十七年二月刘福通遣其党毛贵陷胶州倪文俊陷陜州李武崔德等破商州攻武闗直趋长安分掠同华诸州三辅震恐俄为察罕特穆尔所败乃退六月刘福通攻汴梁其兵分三道闗先生破头潘冯长舅沙刘二趋晋兾白不信大刀敖李喜喜趋闗中毛贵据山东其势大振十二月太尉达实巴图尔卒于军时刘福通攻陷曹濮大名卫辉诸路达实巴图尔引兵击之诏遣知枢密院事达尔玛实哩来援分兵于雷泽濮州以御福通达尔玛实哩战没诸军大溃达实巴图尔退驻石村朝廷疑其玩冦失机使者趣战相踵敌觇知之诈为达实巴图尔通好书遗诸路使者果得之以进达实巴图尔闻之忧愤死
　　十八年五月刘福通攻汴梁守将珠展出走福通入据其城乃自安丰迎其主韩林儿居之以为都秋七月怀庆路守将周全叛附于刘福通时察罕特穆尔驻军洛阳遣拜特穆尔以兵守盌子城周全来战拜特穆尔为其所杀遂尽驱怀庆民入汴梁福通遣全攻洛阳守将登城以大义责全全愧谢退兵福通杀之
　　十九年八月察罕特穆尔克汴梁刘福通复以其主韩林儿走据安丰二
　　十三年二月张士诚将吕珍入安丰杀刘福通据其城
　　二十六年十二月小明王韩林儿卒

　　察罕特穆尔克复之功

　　顺帝至正十二年十二月以察罕特穆尔为汝宁府达噜噶齐先是汝颍盗起江淮诸郡皆残破朝廷征兵致讨卒无成功颍州沈邱人察罕特穆尔奋起义兵沈邱子弟愿从者数百人与罗山李思齐同设竒计袭破罗山事闻朝廷授察罕特穆尔汝宁府达噜噶齐思齐知府事于是所在义士俱将兵来会得万人自成一军屯沈邱数与贼战輙克捷
　　十五年汝颍贼势滋盛由汴以南陷邓许嵩洛等州察罕特穆尔引其兵转战而北遂戍虎牢以遏锋贼乃北渡孟津焚掠至覃怀河北震动察罕特穆尔进战大败之余党立栅河洲殱之无遗类河北遂定朝廷竒其功除中书刑部侍郎苗军以荥阳叛察罕特穆尔夜袭之虏其众遂营中牟已而淮右贼众三十万掠汴以西来捣中牟营察罕特穆尔结阵待之以死生利害谕士卒士卒贾勇决死战无不以一当百会大风扬沙自率猛士鼓噪从中起奋击贼中坚贼势披靡不能支弃旗鼓遁走追杀十余里斩首无算军势大振
　　十六年汝颍贼李武崔德等陷陜州遂断殽函势欲趋秦晋知枢密院事达实巴图尔方节制河南军调察罕特穆尔及李思齐往攻之察罕特穆尔即鼓行而西夜拔殽陵立栅交口陜城坚贼转南山粟给食固守攻之猝不可拔察罕特穆尔乃焚马矢营中如炊烟状以疑贼而夜提兵抜灵寳城贼始觉不敢动渡河掠安邑察罕特穆尔追袭以铁骑■〈戚〉之贼回扼下阳赴水死者甚众贼势穷遁去以功加河北行枢密院事
　　十七年刘福通遣其党毛贵陷胶州倪文俊陷陜州李武等破商州攻武闗遂直趋长安掠同华诸州三辅震恐其时行台豫王喇特纳锡哩及省院官皆汹惧计无所出侍御史王思诚曰察罕特穆尔之名贼素畏之宜遣使求援此上策也守将恐其轧已论久不决思诚曰吾兵弱朝夕失守咎将安归乃移书察罕特穆尔曰河南陜西二省互为唇齿陜西危则河南岂能独安察罕特穆尔新复陜州得书大喜遂提轻兵五千与李思齐倍道赴援遇贼转战杀掠无算贼遂溃捷闻朝廷以察罕特穆尔为陜西行省左丞未几贼自巴蜀陷秦陇据巩昌遂窥鳯翔察罕特穆尔即先分兵入守鳯翔城而遣谍者诱贼围鳯翔察罕特穆尔自将铁骑昼夜驰二百里赴之分军张左右翼掩击城中军亦开门鼓噪而岀内外合击呼声动天地贼大乱自相践蹂斩首数万级余党皆遁闗中遂定
　　十八年贼毛贵等陷山东遂分道犯京畿朝廷征诸道兵入卫诏察罕特穆尔以兵屯涿州察罕特穆尔即留兵戍清湫义谷屯潼闗塞南山口以备他盗而自将鋭卒赴召时曹濮贼方分道踰太行焚上党掠晋冀陷云中鴈门上郡烽火数千里复大掠南还察罕特穆尔先遣兵伏南山阻隘自勒重兵屯闻喜绛阳贼果出南山纵伏兵横击之贼皆弃辎重走山谷遂分兵屯泽州塞碗子城屯上党塞吾儿谷屯幷州塞井陉口以杜太行诸道贼屡至守将数血战击却之河东遂定进陜西行省右丞兼行台侍御史同知河南行枢密院事于是朝廷乃诏察罕特穆尔守御闗陜晋冀抚镇汉沔荆襄便宜行事察罕特穆尔益务练兵训农以平定四方为己责是年刘福通陷汴梁造宫阙易正朔号召羣盗自巴蜀荆楚江淮齐鲁辽西至甘肃所在兵起势相联结察罕特穆尔乃北塞太行南守巩洛自将中军军沔池将谋取汴会叛将周全以贼军攻洛阳察罕特穆尔以竒兵出宜阳破之进陜西行台平章政事仍兼同知行枢密院事
　　十九年察罕特穆尔以大军次虎牢先发游骑南道出汴南略归亳陈蔡北道出汴东战船浮于梁水陆并下略曹南据黄陵渡乃大发秦兵出函谷过虎牢晋兵出太行踰黄河俱会汴城下首夺其外城察罕特穆尔自将铁骑屯杏花营诸将环城而垒贼屡出战輙败遂婴城以守乃夜伏兵城南旦日遣苗军跳梁者略城而东贼倾城出追伏兵鼓噪起邀击败之又令弱卒立栅外城以饵贼贼出争之佯走薄城西因纵铁骑突击悉擒其众贼由是不敢复出自五月至八月谍知城中计穷食且尽乃与诸将闗思孝等议各分门而攻至夜将士贾勇登城斩闗入遂抜之刘福通挟其伪主从数百骑岀东门遁去捷闻进河南平章政事兼枢密陜西行台御史中丞诏告天下先是中原乱江南海漕不复通京师屡告饥至是河南既定檄书达江浙海漕乃复至
　　二十一年察罕特穆尔克山东先是察罕特穆尔既定河南乃以兵分镇闗陜荆襄河洛江淮而重兵屯太行营垒旌旗相望数千里乃日修车船缮兵甲务农积榖训练士卒谋大举以复山东至是谍知山东羣盗自相攻杀而济宁田丰亦降于贼六月察罕特穆尔乃舆疾自陜扺洛大会诸将与议师期发幷州军出井陉辽沁军出邯郸泽潞军出磁州怀卫军出白马及汴洛军水陆俱下分道并进而自率铁骑建大将旗鼓渡孟津踰覃怀鼓行而东复冠州东昌八月师至盐河遣其子库库特穆尔及诸将以精兵五万捣东平与东平贼遇两战皆败之斩首万余级直抵其城下察罕特穆尔以田丰据山东久军民服之乃遣书谕以顺逆之理丰及王士诚皆降遂克东平济宁时大军犹未渡羣贼皆聚于济南而出兵齐河禹城拒战察罕特穆尔分遣竒兵取间道出贼后南略泰安逼益都北徇济阳章邱中循濵海郡邑乃自率大军渡河与贼将战于分齐大败之进逼济南城而齐河禹城俱来降南道诸将亦报捷再败益都兵于好石桥东至海濵郡邑皆闻风送欵攻围济南三月城乃下诏拜中书平章政事知河南山东行枢密院事陜西行台中丞如故察罕特穆尔遂进兵围益都环城列营凡数十大治攻具百道并进贼悉力拒守复掘重堑筑长围遏南洋河以灌城中仍分守要害收辑流亡郡县户口再归职方号令焕然
　　二十一年察罕特穆尔为田丰所杀时山东俱平独益都孤城犹未下六月田丰王士诚阴结贼复图叛丰之降也察罕特穆尔推诚待之不疑数独入其帐中丰既谋变乃请察罕特穆尔行观营垒众以为不可往察罕特穆尔曰吾推心待人安得人人而防之左右请以力士从又不许乃从轻骑十有一人行至王信营又至丰营遂为王士诚所刺先是有白气如索长五百余丈起危宿扫太微垣太史奏山东当大水帝曰不然山东必失一良将即驰诏戒察罕特穆尔勿轻举未至而已及于难诏赠颍川王谥忠襄命其子库库特穆尔为平章政事兼知山东河南行枢密院事代总其兵库库特穆尔既袭父职身率将士誓必复雠而贼城守益坚乃遣壮士穴地通道以入十一月遂拔其城执贼首陈猱头等二百余人取田丰王士诚之心以祭其父余党皆就诛复遣兵取莒州山东□平

　　东南丧乱

　　顺帝至正八年十一月台州黄岩民方国珍兵起初国珍与蔡乱头等相雠杀遂入海为乱刼掠漕运诏江浙叅政多尔济巴勒讨捕之追至福州国珍知事危焚舟将遁我兵自相惊溃多尔济巴勒遂被执国珍迫其上招降之状朝廷从之授国珍兄弟以官将治多尔济巴勒之罪枢密叅议归旸曰将之失利其罪固当然所部皆北方步骑不习水战是驱之死地耳宜募海滨之民习水利者擒之今国珍遣人请降决不当从国珍已败我王师又拘我王臣力屈而来非真降也必讨之以令四方时朝廷方事姑息卒从其请国珍兄弟不肯赴势益猖獗
　　十一年六月方国珍兄弟入海烧掠沿海州郡朝廷遣江浙行省左丞博啰特穆尔往击之兵至大闾洋国珍夜率劲卒纵火鼓噪官军不战皆溃赴水死者过半博啰特穆尔被执反为国珍饰词上闻朝廷复遣达实特穆尔等至黄岩招国珍国珍兄弟皆登岸罗拜退止民间绍兴总管台哈布哈欲命壮士袭杀之达实特穆尔曰我受诏招降公等欲擅命耶乃止仍檄台哈布哈至海滨散其徒众授国珍兄弟官有差十月蕲州人徐寿辉等兵起攻陷蕲水县及黄州路寿辉自称皇帝国号天完改元治平以邹普胜为太师攻陷饶州执魏中立陷信州执于大本二人不屈并死之
　　十二年正月徐寿辉兵陷汉阳遂陷武昌行省丞相威顺王科绰布哈等弃城走寿辉兵复陷安陆府知府绰罗战不胜死之攻沔阳推官俞述祖战败被执不屈寿辉怒支觧之二月徐寿辉兵攻九江右丞博啰特穆尔方驻兵于江闻风宵遁总管李黼檄乡落聚木石于险处遏其归路黄梅主簿伊逊特穆尔愿出击贼黼与之出战大败贼兵杀获二万余人黼曰贼不利于陆必以舟薄我乃令以长木数千冒鐡椎于杪暗植沿岸水中贼舟数千艘顺流鼓噪而至遇木桩不得动黼发火箭射之焚溺无算时东际淮甸西自荆湖守臣往往弃城遁独黼守孤城中外援絶而贼势益炽进兵薄城分省平章托卜坚布哈自北门出走黼引兵登埤贼已焚西门张弩射之转攻东门黼急往救城已破贼兵入矣犹与之巷战力不能敌乃挥剑叱之曰杀我无杀百姓贼刺之堕马与兄冕子秉昭俱死州民闻之哭声震地具棺塟之时冕居颍亦死于贼事闻赠黼陇西公谥文忠三月台州路达噜噶齐台哈布哈与方国珍战于澄江死之时朝廷方征徐州命江浙募舟师北守大江国珍懐疑复劫其党入海台哈布哈遣义士王大用往谕国珍拘留不遣而令其党陈仲达往来议降台哈布哈具舟张受降旗乗潮下澄江触沙不行垂与国珍遇呼仲达申前议仲达目动气索台哈布哈觉其心异手斩之即前搏贼船奋击之贼羣至欲抱持入其船台哈布哈嗔目叱之夺刀杀贼贼攅槊刺之中颈死犹植立不仆投其尸海中事闻追赠魏国公谥忠介七月徐寿辉遣项普略引兵掠徽饶诸州遂犯昱岭闗攻杭州城城中猝无备叅政樊执敬遽上马率众出中途与贼遇乃奋力斫贼中鎗而死时董搏霄従江浙平章嘉珲征安丰乗胜攻濠州会朝廷命移军援江南遂渡江至徳清而杭州已陷嘉珲问计抟霄曰贼见杭城子女玉帛必縦欲不暇为备宜急攻之若退保湖州使贼乗鋭出京口则江南不可为矣嘉珲犹豫未决诸将亦难其行搏霄曰公江浙相君方面既陷而及今不取谁任其咎复拔剑顾诸将曰相君在此敢有慢令者斩遂进兵薄杭州贼迎敌麾壮士突前诸军相继夹击凡七战追杀至清河坊贼奔接待寺塞其门而焚之贼皆死遂复杭州已而余杭武康德清亦次第平搏霄亦受代去徽饶贼复自昱岭闗冦于濳行省乃假抟霄为叅政复提兵讨之搏霄即日引兵扼新溪追杀至于潜复其县又复昱岭闗贼兵复大至陷千秋闗抟霄按军不动伏兵城下授以火礟约曰见旗动即发已而视贼稍懈进兵击之伏兵见旗动尽发遂夺千秋闗贼复攻独松百丈幽岭三闗搏霄先以兵守要路分三道会兵捣贼巢乘胜复安吉寻克广德贼复犯徽州有道士能作十二里雾搏霄伏兵击之已而妖雾开伏兵皆起贼大溃斩首数万级徽州复平九月以余阙为淮西宣慰副使守安庆时冦兵日盛阙扺官十日而贼至拒却之乃集有司诸将议屯田战守策环境筑堡砦选精甲外捍而耕稼于中浚湟增陴隍外环以大防深堑三重南引江水注之环植木为栅城上四面起飞楼表里完固俄升都元帅广西苗军五万从元帅阿尔斯兰沿江下抵庐州阙移文谓苗蛮不当使窥中国诏阿尔斯兰引还苖兵有暴于境者即收戮之凛凛莫敢犯时羣盗环布四外阙居其中左提右挈屹为江淮一保障十一月江西行省平章政事桑节击赵普胜战于湖口兵败死之桑节初为南台御史大夫执政恶之出为湖广平章至是移江西桑节驰赴任比至江东复有诏令守江州时江州已陷赵普胜周驴等据池阳太平诸郡号百万桑节募兵得三千人趋铜陵克之擒驴夺其船六百艘军声大振遂复池州分兵攻石埭诸县进据清水湾又大破之贼久围安庆闻风烧营遁去遂进复湖口县克江州留兵守之命王惟恭树栅小孤山桑节自据番阳口缀江西要冲以图恢复日久援不至贼乘大舰来攻编苇篾塞上下流火之桑节率兵力战众死且尽桑节独坚坐不动中流矢而仆贼素闻其名不忍害舁至密室乃苏罗拜馈食桑节叱之七日乃自力而起北向再拜曰臣力竭矣遂絶桑节河西人楚斯结之子
　　十三年五月泰州白驹场亭民张士诚及其弟士德士信起兵陷泰州淮南行省遣知府李齐招降被留久之贼酋自相戕始纵齐来归士诚寻杀叅政赵琏陷兴化县行省以左丞偰哲笃镇高邮出齐守甓社湖会数贼呼噪入城省宪官皆遁齐还城门已闭士诚遂据高邮称诚王国号大周建元天佑已而有诏赦之使至不得入贼绐言请李知府来乃受命行省强齐往至则下齐于狱齐虽辨说百端而士诚本无降意士诚呼齐使跪齐叱曰吾膝如铁岂为贼屈士诚怒使拽倒椎碎其膝而呙之时论大科三魁若李黼台哈布哈及齐皆不负科名云十月以方国珍兄弟为各路治中不受先是遣江浙左丞托里特穆尔及南台侍御史尊达实哩复招谕国珍既而二人报国珍已降乞授以五品流官令纳其船散遣徒众遂以国珍为徽州路治中国章广德路治中国英信州路治中国珍等疑惧不受命仍拥船千艘据海道阻絶粮运复遣江浙右丞阿哩衮实克等率兵讨之十二月江浙行省布延特穆尔及西宁王雅克哈尚等合军讨徐寿辉于蕲水寿辉败走获其官属四百人初徐寿辉将王善既陷罗源遂攻福州连江县巡检刘浚募壮士与其子健数与力战浚中箭坠马健下马掖之俱被执浚骂贼而死健亦以死拒贼善义而释之使瘗父尸健归请帅府兵以复雠弗听因尽散家赀结死士百人诈为工商流丐入贼中半夜发火大噪贼惊扰自相杀健手斩杀其父者幷擒善献于帅府事闻赠浚行省检校授健古田令
　　十四年六月张士诚冦杨州达实特穆尔兵败诸军皆溃士诚冦陷盱■〈目台〉及泗州
　　十五年春正月徐寿辉遣其将倪文俊复破沔阳威顺王科绰布哈令其子报恩努等同元帅阿尔斯兰水陆并进讨之至汉川水浅文俊用火篾烧船兵遂败报恩努被杀三月徐寿辉兵破襄阳五月倪文俊自沔阳复破中兴路元帅多尔济巴勒战死
　　十六年正月倪文俊建都于汉阳迎徐寿辉据之未几复陷常德澧州诸路二月张士诚陷平江路据之改为隆平府遂陷湖州松江常州诸路初或传士诚有降意朝廷遣乌玛喇孙撝持诏往谕之士诚拘之一室迫使降撝诟斥不絶及士诚徙平江撝与士诚部将张茂先者谋遣人约镇南王刻日进兵复髙邮事泄被害三月方国珍复降命为海道漕运万戸其兄国璋为衢州路总管七月张士诚遣兵破杭州江浙丞相达实特穆尔遁平章尊逹实哩力战死先是达实特穆尔兵屡败议者以为苗军可用遂自寳庆招土官杨旺扎勒至淮南杀贼以功屡官江浙行省叅政至是士诚兵破杭州达实特穆尔兵入富阳旺扎勒乃自嘉兴引苗军及万户普贤努击败士诚兵复其城达实特穆尔乃还然苗军素无纪律肆为钞掠所过荡然无遗达实特穆尔方倚旺扎勒为重莫敢禁遏旺扎勒益恣凡事皆决于旺扎勒达实特穆尔仅署成案而已是年淮安城陷亷访使楮布哈死之楮布哈居羣盗间守淮安者五年大小数百战粮尽食草木螺蛤鱼蛙乌燕及靴皮鞍韂革厢弓之筋俱尽撤屋为薪人皆露处城陷布哈犹据西门力斗中伤见执为贼所脔子巴噶亦死
　　十七年八月张士诚侵嘉兴杨旺扎勒败之士诚乃以书约降旺扎勒欲纳之达实特穆尔以其反复不可信不许旺扎勒固劝乃承制假江浙亷访使周伯琦行省叅政至平江招谕之士诚始要王爵不许又请为三公旺扎勒亦力为之请达实特穆尔幸其降遂授士诚太尉其弟士德淮南平章士信同知枢密院事其党皆授官有差于是朝廷以招安士诚为达实特穆尔之功加太尉九月徐寿辉将陈友谅杀倪文俊并其军自称平章
　　十八年正月陈友谅破安庆淮南行省左丞余阙死之先是余阙固守安庆倚小孤山为藩蔽命义兵元帅胡巴延统水军戍守友谅自上流引军直捣山下巴延与战四日夜不胜奔还贼追薄城下阙遣兵扼之俄而饶冦攻西门友谅兵乘东门既登城阙拣死士奋击败之敌兵恚甚乃幷军树栅起飞楼来攻阙分兵捍敌昼夜不得息至是池州赵普胜军东门友谅军西门饶兵军南门阙徒步提戈为士卒先分遣部将督三门之兵自以孤军血战斩首无算而阙亦被十余创日中城陷火起阙知不可为乃引刀自刭堕清水塘中死妻蒋氏及妾伊伯耶律氏子德臣女安安甥福童亦皆赴井死同时死者守臣韩建一家被害居民誓不从贼焚死者以千计其知名者万户李宗可纪守仁陈斌金承宗经歴段桂芳都事特穆尔布哈千户卢廷玉葛延龄邱卺许元琰奏差乌德美百户黄寅孙安庆推官黄图噜岱经歴杨恒知事余中怀宁县尹陈巨济事闻赠阙平章政事追封豳国公谥忠宣四月陈友谅破龙兴时和尼齐以左丞守洪都旧帅多通任其将章巴延布哈雅克布哈捍城颇有功和尼齐疾而挠之城陷和尼齐出走多通奔抚州谋举兵为追者所杀友谅尽陷江西诸路
　　十九年六月陈友谅遣其党王奉国冦信州巴延布哈德济自衢往援破走其兵时镇南王子大圣努屯兵城中开门出迎巴延布哈登城四顾誓以破贼自许后数日贼又来攻遂分兵为三出城奋击斩首数千级复大破之友谅弟友德植木栅攻城益急又遣使来说降巴延布哈德济曰汝来诱我耶我头可断足不可移乃数其罪而斩之由是日夜鏖战粮竭矢尽而气不衰城中食草苗茶纸括靴底掘鼠罗雀杀老弱以食巴延布哈屡出兵破贼奉国遂穴地道昼夜攻之不息踰旬城遂陷巴延布哈德济与大圣努及部将哈喇丹蔡诚蒋广皆战死初巴延布哈德济之赴援也入白其母鲜于氏曰儿今不得事母矣母曰尔为忠臣吾亦何憾因命子额森布哈奉其母间道入闽以江东亷访司印送行台而提兵向信鲜于氏太常典簿枢之女十二月陈友谅徙其主徐寿辉都江州自称汉王初徐寿辉□友谅破龙兴欲徙都之友谅忌其来不利于已不从至是寿辉引兵发汉阳南下江州友谅阳出迎而伏兵于城西俟寿辉既入门闭伏发尽杀其部曲惟存寿辉以江州为都居之遂自称汉王立王府置官属事权尽归友谅寿辉惟拥虚位而已
　　二十年五月陈友谅弑其主徐寿辉先是友谅率舟师犯太平挟寿辉以行太平既陷急谋僣窃乃于采石舟中佯使人诣寿辉前白事令壮士持铁挝自后击之碎其首寿辉死友谅遂于采石五通庙为行殿称皇帝国号汉改元大义仍以邹普胜为太师张必先为丞相羣下立江岸草次行礼值天雨至略无仪节
　　二十三年九月张士诚自称吴王士诚虽降而城池甲兵钱榖皆自据如故又素忌杨旺扎勒欲图之而达实特穆尔亦厌旺扎勒骄肆不可制乃阴与定计举兵围之旺扎勒及其弟巴延皆自杀士诚遂遣兵据杭城朝廷因以其弟士信为江浙行省平章事方面大权悉归张氏达实特穆尔徒拥虚名而已至是士诚乃令其部属自颂功德求王爵朝廷未许士诚遂自立为吴王即平江治宫室官属达实特穆尔饮药死是年陈友谅与明兵战败中流矢死国亡士诚二十七年始灭方国珍亦降于明

　　诸帅之争【博啰　库库　李思齐　张良弼】

　　顺帝至正十九年三月诏博啰特穆尔移镇大同博啰特穆尔者达实巴图尔之子也从父讨刘福通等屡立战功父没命为河南行省平章政事代总其众击福通于卫辉走之遂屯真定复自武安由彭城邀截沙刘等败之引兵攻拔曹州至是朝廷命博啰特穆尔移镇大同以为京师捍蔽复置大都督兵农司分十道専督屯田以博啰特穆尔领之
　　二十年八月诏博啰特穆尔守石岭闗以北察罕特穆尔守石岭闗以南初山西晋冀之地皆察罕特穆尔所平定而博啰特穆尔兵驻大同欲并据晋冀遂相雠隙故有是诏九月博啰特穆尔复调兵自石岭闗直抵晋冀围其城三日退屯交城察罕特穆尔发兵拒之朝廷遣使谕令讲和未几复命以晋冀畀博啰特穆尔察罕特穆尔不从遣部将筭卓等来争交战于东胜州等处朝廷为再遣使谕解二人始各还镇
　　二十一年冬十月博啰特穆尔复进屯真定时察罕特穆尔被害子库库特穆尔代其任博啰特穆尔结张良弼欲复图晋冀引兵侵库库特穆尔分地遂据真定路
　　二十二年六月博啰特穆尔遣珠展袭据陜西时陜西行省右丞达实特穆尔与行台有隙恐陜西为库库所有阴结博啰请珠展入城刼御史大夫旺扎勒特穆尔印复拘留之库库遣部将摩该合李思齐兵攻之珠占遂降
　　二十三年十二月御史大夫娄达实罢安置东胜州娄达实逃匿博啰军中时帝在位久皇太子春秋日盛军国之事皆其所临决皇后竒氏乃谋内禅太子而使宦者色布哈喻意于丞相太平太平不答遂罢去吹斯絅为丞相帝益厌政布哈乗间用事与吹斯絅相表里四方警报皆抑不闻中外忧愤宣政院事托欢与之同恶为国大蠧于是监察御史也先特穆尔孟额森布哈傅公让等乃劾奏色布哈托欢奸邪当屏黜御史大夫娄达实以其事闻皇太子执不下而皇后庇之尤固御史皆坐左迁治书侍御史陈祖仁连上皇太子书切谏之而台臣大小皆辞职皇太子乃为言于帝令二人姑辞退而祖仁言犹不已又上帝书言二人乱阶祸本今不芟除后必不利侍御史李国凤亦上书争之由是帝大怒国凤祖仁等亦皆左迁时娄达实执其事颇力皇太子因恶之而皇后又譛之于内帝以娄达实母舅故封为雍王遣归国已而复以色布哈为崇政院使娄达实至大同遂留博啰特穆尔军中皇太子屡索之不遣
　　二十四年三月诏削博啰特穆尔官爵时皇太子方倚库库特穆尔为外援而怨博啰特穆尔匿娄达实不遣吹斯絅包布哈遂诬博啰特穆尔与娄达实等谋不轨诏削其官使解兵柄归四川博啰拒命不受夏四月诏库库特穆尔讨博啰博啰知诏命调遣皆吹斯絅所为遂令托卜坚特穆尔举兵向阙托卜坚兵入居庸闗知院伊苏詹事布埒齐迎战不利皇太子率侍卫兵出光熙门东走古北口趋兴松托卜坚兵至清河列营时京师无备城中大震令百官吏卒分守京城使达勒达国师至其军问故托卜坚以必得吹斯絅包布哈为对诏慰觧之不听乃执吹斯絅包布哈二人畀之遂复博啰官爵总兵事托卜坚率兵自建徳门入觐帝于延春阁恸哭请罪帝宴赉之加博啰太保仍守御大同托卜坚为中书平章政事五月皇太子出奔至噜尔岭诏追及之令还宫皇太子恚怒不已遂命库库特穆尔调兵分道以讨博啰其东道以白筭卓领兵三万守御京师中道以摩该珠展领兵四万西道以闗保领兵五万合击之闗保等进逼大同博啰留兵守大同而自率兵与托卜坚娄达实复大举向阙六月白筭卓以兵至京师秋七月博啰前锋入居庸闗皇太子亲率兵御于清河军士皆无斗志太子驰还都城白筭卓引兵入平则门遂扈从太子由雄霸河间取道走冀宁博啰进军驻健徳门外与托卜坚娄达实入见帝博啰欲追袭皇太子娄达实止之帝以博啰为中书左丞相寻进右丞相节制天下军马洛违实为平章政事托卜坚特穆尔为御史大夫
　　二十五年三月皇太子下令库库特穆尔军中讨博啰特穆尔博啰闻之遂出二皇后竒氏幽于诸色总管府顷之逼后还宫取印章伪为后书召太子复逼后出而幽之遣托卜坚特穆尔率众攻上都之附太子者调伊苏南御库库特穆尔兵伊苏次良乡不进谋之于众皆以博啰悖逆中外同愤遂勒兵归永平遣人西连库库特穆尔东连辽阳诸王共讨博啰军声大振博啰患之遣骁将姚巴延布哈出拒至通州河溢营虹桥以待伊苏出其不意袭破之擒斩姚巴延博啰大怒自将出通州三日大雨而还时后亦数纳美女于博啰至百日始还宫秋七月博啰特穆尔伏诛博啰先尝以疑杀其将保安既又失姚巴延郁郁不乐乃日与娄达实等饮宴荒淫无度又酗酒杀人喜怒不测威顺王之子华善忿其无君数言于帝受密旨与徐士本谋结勇士上都曼济诺海拜达勒等阴图刺杀之至是托卜坚特穆尔遣使上告征上都之捷博啰入奏行至延春阁下拜达勒自众中奋出斫之中其脑死娄达实趋出拥博啰家属北遁诏尽杀其部党托卜坚引轻兵走巴尔斯之地朝廷遣使函博啰首往冀宁召太子还京师九月库库特穆尔扈从太子至京师诏以库库为中书左丞相知枢密院事太子之奔太原也欲用唐肃宗故事自立库库特穆尔与布哷齐等不从及还京师皇后竒氏传旨令库库特穆尔以重兵拥太子入城欲胁帝禅之位库库特穆尔知其意比至京师三十里即散遣其军由是皇太子心衔之十月枢密副使观音努获娄达实诛之托卜坚特穆尔寻亦被诛闰月封库库特穆尔为河南王还视师是时中原无事而江淮川蜀皆已陷没皇太子屡请躬出督师征讨帝难之乃诏封库库河南王代之亲征总制闗陜晋冀山东诸道幷迤南一应军马便宜行事库库特穆尔于是分省自随官属之盛等于朝廷
　　二十六年二月库库特穆尔移军怀庆未几又移彰德调度各处军马
　　二十七年李思齐张良弼圗噜卜自会于含元殿推李思齐为盟主同拒库库特穆尔初李思齐与察罕特穆尔同起义师齿位相等夷及是库库特穆尔代总其兵思齐心不能平而张良弼首拒命孔兴图噜卜等亦皆以功自恃各请别为一军不相属库库特穆尔遣闗保珪林齐以兵西攻良弼于鹿台而思齐遂与良弼合兵连不能解库库特穆尔始受命南征反退居彰德惟思用兵陜西由是朝廷始疑其有异志秋七月诏皇太子总制天下军马诏略曰曩者障塞决河本以拯民昏垫岂期妖盗横造讹言簧鼓愚顽涂炭郡邑殆遍海内兹逾一纪故察罕特穆尔仗义兴师献功敌忾汛扫汴洛克平清济其子库库特穆尔克继先志用成骏功皇太子阿裕尔实哩达喇计安宗社屡请出师朕以国本至重遂授库库特穆尔总戎重寄俾代其行李思齐张良弼等各怀异见构兵不已以致盗贼愈炽深遗朕忧询诸众谋咸谓皇太子宜遵旧典总帅天下兵马其库库特穆尔自潼闗以东肃清江淮李思齐自鳯翔以西与侯布延达实进取川蜀少保图噜及张良弼孔兴图噜卜共取襄樊诏书到日悉宜洗心涤虑共济时艰朝廷屡促库库特穆尔出师江淮库库仅遣其弟托音特穆尔及摩该往山东而与张良弼构兵不已诏下和讲之库库戕杀使臣跋扈之迹渐张朝廷疑之故有是诏冬十月诏罢库库特穆尔兵柄初诏书虽下皇太子亦竟止而不行而分兵之命库库特穆尔终捍拒不肯受于是摩该闗保等皆叛库库特穆尔闗保自察罕特穆尔起兵以来即为将勇冠诸军功最高而摩该善论兵尤为察罕特穆尔所信任及是两人见库库特穆尔有不臣之心故皆叛之列其罪状闲于朝举兵共攻之而皇太子用实喇达哩■〈土答〉喇实克巴延特穆尔李国鳯等计立抚军院总制天下军马专备库库特穆尔以摩该能倡大义赐号忠义功臣落库库特穆尔太傅中书左丞相依前河南王以汝州为食邑与弟托音特穆尔同居河南府从行官属悉令还朝诸军在帐前者白筭卓珪林齐领之在河南者李克彝领之在山东者伊苏领之在山西者实喇达哩领之在河北者摩该领之库库特穆尔既闻诏即退军还泽州诏又命图噜与李思齐张良弼孔兴图噜卜率兵东向以正天讨明年朝廷命左丞孙景逸分省太原闗保以兵为之守库库特穆尔即遣兵据太原尽杀朝廷所置官皇太子乃命魏赛音布哈及闗保皆以兵与思齐良弼诸军夹攻泽州又下诏削夺库库特穆尔爵邑令诸军共诛之库库特穆尔乃退守平阳而闗保遂据泽潞二州以与摩该合时李思齐张良弼孔兴图噜卜等与库库特穆尔相持既久明兵时已及河南思齐等乃遣使诣库库特穆尔告以出师非本心遂解兵大掠西归独摩该复攻平阳当是时库库特穆尔气稍沮而闗保摩该势甚振数请战库库特穆尔不应或师出即复退一日谍知摩该分军掠祁县即夜出师薄其营击之大败其众摩该闗保皆就擒朝廷闻之遽罢抚军院而■〈土答〉喇实克巴延特穆尔李国鳯等以误国皆受诛既而库库特穆尔上疏自陈其情朝廷复下诏涤其前非时闻明兵已定山东及河洛中原俱不守帝乃下诏复命库库特穆尔仍前河南王中书左丞相以兵南下伊苏兵趋山东图噜出潼闗李思齐出七盘金商图复汴洛未几伊苏兵溃思齐兵亦未尝出库库特穆尔又自平阳退守太原不敢复南向事已不可为矣已而明兵迫京师帝北奔国遂以亡及明兵至太原库库特穆尔即弃城遁领其余军西奔于甘肃后不知所终

　　元史纪事本末卷四

