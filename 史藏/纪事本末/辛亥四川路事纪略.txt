辛亥四川路事纪略 清 诵清堂主人

　　◎宣统三年四月初六日上谕
　　近来国家财政竭蹶，由于币制不一；民生困苦，由于实业不兴。朝廷洞鉴于此，不得已饬部特借英、美、德、法四国银行一千万磅，日本横滨银行一千万元，专备考定币制，振兴实业，以及推广铁路之用。该管衙门自应竭力慎节，不得移作别用。并著随时造具表册呈览，以副朝廷实事求是之意。钦此！
　　◎十一日上谕
　　邮传部奏：遵议给事中石长信奏铁路亟宜明定干路支路办法一摺，所筹办法，尚属妥协。中国幅员广阔，边疆辽远，绵延数万里程途，动需数阅月之久。朝廷每念边防，辄劳宵旰，欲资控御，惟有速造铁路之一策。况宪政之咨谋，军务之征调，土产之运输，胥赖交通便利，大局始有转机。熟筹再四，国家必待有纵横四境诸大干路，方足以资行政而握中央之枢纽。从前规画未善，并无一定办法，以致全国路政错乱纷歧，不分支干，不量民力，一纸呈请，辄行批准。商办数年以来，粤则收股及半，造路无多。川则倒帐甚巨，参追无著。鄂则开局多年，徒资坐耗。竭万民之膏，或以虚糜，或以侵蚀，旷时愈久，民困愈深，上下交受其害，贻误何堪设想。用特明白晓谕，昭示天下，干路均归国有，定为政策。所有宣统三年以前各省分设公司集股商办之干路，延误已久，应即由国家收回，赶紧兴筑。除支路仍准商民量力酌行外，其从前批准干路各案，一律取消。至应如何收回之详细办法，著度支部、邮传部凛遵此次，悉心筹画，迅速请旨办理。该管大臣无得依违瞻顾，一误再误。如有不顾大局，故意扰乱路政，煽惑抵抗，即照违制论，将此通谕知之。钦此！
　　◎直省咨议局议员联合会呈都察院代奏请饬阁臣宣布政策文
　　呈为新借巨债，关系国家存亡大计，请饬阁臣宣布政策以释群疑，而定责任，恭请据情代奏事。窃本年四月初六日奉上谕：“近来国家财政竭蹶，由于币制不一；民生困苦，由于实业不兴。朝廷洞鉴于此，不得已饬部特借英、美、德、法四国银行一千万磅，日本横滨银行一千万元，专备考定币制，振兴实业，以及推广铁路之用。该管衙门自应竭力慎节，不得移作别用。并著随时造具表册呈览，以副朝廷实事求是之意。钦此！”四月二十二日钦奉谕旨：“邮传部会奏粤汉、川汉铁路，接议英、德、美、法各银行借款合同，磋商定议，缮单呈览，并请旨签字盖印一摺。著邮传部大臣签字，余依议。钦此！”恭读两次上谕，一发于内阁官制未颁以前，一发于内阁官制既颁之后。然第一次上谕署名者，为军机大臣奕、毓朗、那桐、徐世昌，第二次上谕署名者，为奕、那桐、徐世昌、载泽假、盛宣怀。除毓朗、盛宣怀外，后之内阁总协理大臣，即前之军机大臣。事本相承，诸臣既始终主持，自当始终担负责任，断无因军机变为内阁，责任即行中断之理。议员等对于暂行试办之内阁，曾呈请代奏，另派大臣组织。原期实臻政治之一统，责任之确定。惟暂行阁制未取销以前，国家政治上之责任，不可一日无所寄。而借债政策，关系国家存亡大计，一日无确当之解决，即国家大计，日陷于О之危境，此议员等所以仓皇呼吁，不能遽息者也。近日中国之贫窘，达于极点，借债以谋救济，诚属万不得已之举。然借债之公例，必政府与国民均有用债之能力，而后可利用之以为救时之药，否则饮鸩自毙，势必不救。埃及、波斯之覆辙，稍治历史者皆能言之。故立宪各国，慎举国债，必经国会之议决。先朝钦定资政院章程，亦以议决公债之职权，畀诸资政院。不经资政院议决而起之国债，遵先朝之法律，原应归于无效。惟合同既已签押，事实再难更变。大臣违法，属资政院弹劾之范围，议员等请姑舍法律之论争，所急求明白宣示者，为关系存亡之借债政策。此次借债政策，恭绎谕旨明定，为改定币制，振兴实业，以及推广铁路之用。改定币制，振兴实业，推广铁路，为政策之标题，决不可即认为政策之条件，在诸臣本此政策而借巨债，必先有精密之计画，断无漫无成竹，冒然一试之理。就改定币制言，此项借款，将以为购置币材之用耶？按中国人口之比例，需铸实币若干，需用币材若干，流通于中国之生银若干，银元若干，阁臣曾有详悉之调查比较乎？有详悉之调查比较，当采自由铸造之法，以实值换实值，吸收国中之银货，而以外债济其不足。今于法制则不采自由铸造，而以外债为基本，此何说也？将为大清银行准备金之用耶？大清银行之组织，纯戾于银行之原则，迩年以来，败相毕露，救正改革，实为先决之间题。而所谓准备金者，亦必有一定之成数，阁臣曾于银行改良之法，与准备金之确数，有精详之计虑乎？将为收回旧币之用耶？国中旧币之恶孽，无逾铜元之充斥，非用不加贴补，尽数收回之法，必终乱币制之统系，而蹙国民之生计。阁臣于筹拟旧币办法，亦尝略陈梗概，大旨所在，不外暂准照市价行用，按年限制随时设法收回，最后之解决，归于体察事情，斟酌办理。以何方法，能使并行不害？于主币收回不累及国民，阁臣曾有确实之把握乎？则例颁布一载，施行瞬将届期，币制根本问题之待解决者，不知凡几，必计之已熟，而后敢树借债改定之政策，此不能不要求宣示者一也。振兴实业，尽人皆知为要政，此项借款条款，指定东三省工业。东三省之工业，以何者为重要？东三省重要之工业，须若干资本而后能举办，而后能推广，必有以总计而区划之。振兴实业之要件，必有赖于国民银行，银行之外必有赖于股份懋迁公司，阁臣能为有条理之布置否？实业之发达，必恃有完备之法律，以为监督保障。内地各种已举之实业，旋起旋灭，律法非不备，即用法不善，有以蹙其性命，今欲移植发荣于边省，阁臣能为保障监督之实计否？此不能不要求宣示者，又一也。借债修路，阁臣既借上谕以定为一种政策，然政策云者，非仅以铁路国有一语，遂足以了之也。中国幅员之广，铁路何以必须国有？国有铁路，何以摈斥民款，而纯借外债以收回之？外债之数，能否尽举国中之干路修筑？国中之干路，应以何路为先着？路款之预算，路材之取给，路师之分配，非有成算在胸，安敢毅然取销累年之成案，夺商民已得之权利？且救中国之贫困，借债造路，自以生计之铁路为先，尤必经营铁路以外之事业，以求本息之有着。四国六百万磅之借款，指定之粤汉铁路，固可列于生计铁路之数，川汉铁路已不能纯谓之生计铁路。此外干路属于政治者较多，借日本之一千万元，未指定为何路之用。逆计大势，生产与不生产之比较，必不足以相抵。而铁路以外之实业，凋敝已极，无余沥为之分润。以外债造铁路，亦必以铁路受外债之害，路未成而本息已无所出，将何法以治之？官办铁路夙称弊薮，京奉铁路每里三万余两，沪宁铁路每里五万余两，津浦铁路尚不止此。以有穷之借款，供无穷之挥霍，将何术以弭之？此不能不要求宣示者，又一也。现时中国外债已达十万万两以上，罄全国十年之岁入，毫不用于他途，犹不足为偿还夙逋之用，况本年预算政费之不足超过七千万。计臣已穷于罗掘，人民已穷于负担，重以新债骤增，诚不知所以偿还之计。不问所以偿还，而姑救目前之急，偿还期至，保不借债还债，出于附水附涂之下策乎？涂附既穷，保不乱增恶税以自绝税源，终至债权国惧抵押物之主权乎？恭读四月初六日上谕：“该管衙门自应竭力慎节，不得移作别用。并著随时造具表册呈览。”四月十九日上谕，有：“著度支部将内外各衙门，应造全国预算及借款用法各项表册，分别严催，克期办妥。一俟九月开常年会，即交该院议决，毋稍延误等因。钦此！”仰见皇上慎重借债，兢兢业业之意，朝野内外，感激莫名。然以皇上圣明，日理万几，表册繁多，断难一一稽核其真伪。审计院之设置，尚须俟诸明年。资政院之决算，亦必穷于钩考，非更筹严密监督之法，必无以副皇上实事求是之盛心。而财政顾问、币制顾问之电传，方宣播于东西之报纸。设其不谬，则内国之监督，且均无所用，驯至于受外人监督。况大宗外债骤输入于内地，银价之涨落，物值之低昂，贸易之出入，正负之差异，皆将缘而生绝大之变动。久困涸辙之社会，亦或以骤增消费，生蒸蒸蕃富之幻象。外资竭则幻象灭，反动力之发现，其困苦且百倍于旧时。前途种种之危险，消弭于未然之策，又均不能不要求其宣示者也。阁臣同列责任，为圣训之所明示，无政策而借债，是以负皇上者负国家，非阁臣之所可言。有政策即当宣布政策之所在，以定责任之所归。大计攸关，存亡一发，薄海士庶，危疑交并。拟请皇上饬内阁将关于此项政策施行之法及与此项政策相辅而行之计画，明白宣布，以释疑虑，而利推行，伏乞据情代奏。谨呈。
　　上谕：“资政院奏，据议员等呈请开临时会请旨一摺，联披览呈词，似于预算借款两事，不无疑虑。明白宣示：本年试办预算案，度支部两次奏请维持，均经严饬京外各衙门遵办。自本年起，试办全国预算，亦由该部筹有切实办法，奏准施行。朝廷主持于上，部臣复稽核于下，此预算之无可疑虑者也。至特借两款，前已降旨申明：专备改定币制，振兴实业，以及推广铁路之用。并谕令该管衙门，竭力慎节，不得移作别用，即系为预防危险起见，此借款又无可疑虑者也。以上两事，虽属重要，尚非紧急，自可于开常年会时从容详议。著度支部将内外各衙门应造全国预算及借款用法，各项表册，分别严催，克期办妥。一俟九月开常年会，即交该院议决，毋稍延误。所请开临时会之处，著无庸议。钦此！”
　　◎五月十四日护督部堂发阅盛、端两大臣电文
　　川路奉命改为国有，实因民办艰难，虽竭二十年亩捐，亦不能竣事。滇藏危倡，川路不成，边防难办。川省京官甘大璋等前奏款靠租捐，专害农民小户，非数十年不能凑成一股，利永绝望，害难脱身。民尽锱铢，局用如泥沙，出入款项，均无报告。路线延长，原估额金九千余万，且现开工二百余里，九年方能完功。全路工竣，需数十年，后路未修，前路已坏，永无成期。前款不敷逐年工用，后款不敷股东付息，款尽路绝，民穷财困等语。朝旨毅然官办，一面停止田捐，上下兼顾，万无动摇。昨湘抚据咨议局公呈代奏，有旨申饬，内阁函属敝处电复，请尊处早刻誊黄，遍行晓谕，以安众心，免再要挟。至川粤汉借款，系照张文襄所定草合同，以度支部所有两湖财政作保，并无铁路作抵。借款仍六百万磅，息仍五厘，四十年期，第十年起，即可先还。此次正合同将支路删去，准归民办。宜昌至夔州六百里难工，准用美国总工程师，因其惯造山路，可望速成。合同以分咨夔州至成都，尚未借款，应俟度支部会议详细章程，再行奏定。四月十二日，度、邮两部公电，拟俟尊处查明帐目，咨到公司实收支款项，或由部筹还。自造支路，或愿领公债股票，按年保息，分期归本，悉听殿商之便等语。惟由部筹还，必借洋债，必照湖北以部有之川省财政作虚抵。已成之路，必须估借，而自办支路、矿务，未必确有把握。若再放倒帐，或徒滋耗费，商民必受亏损。经度支部会议数则：
　　一、该公司股票，不分民股、商股、官股，准其更换国家铁路股票，六厘保息，须定归还年限，须准分派余利，须准大清银行、交通银行抵押。
　　一、该公司股票，如愿换领国家保息之股票，则该公司历年虚糜之款，除倒帐外，准不折扣股本。俟将来得有余利，再行分别弥补以示体恤。
　　一、宜夔工程，既用股款，即由督办大臣会同邮传部商派总办，赶紧接办。夔州之上，工程较易，务将华工程司移前开办，以期早日相接。
　　一、未用股款，实有若干，现存何处。已用股款，实计若干，应请尊处迅速查明电复，以凭会商内阁度支部奏请核定，明白宣布，幸勿迟延。邮传大臣宣督办大臣方初五。
　　◎住省各法团呈请督院电奏文
　　具公呈翰林院侍讲学士衔编修伍肇龄等，为吁恳电奏事，恭读四月十一日上谕：“各省商办干路，收回国有，定为政策。”京外股东闻命惶惑，愤激异常，函电交驰，日数十起。当即催促公司董事局先行呈恳电奏，收回成命，一面定期速开股东大会，筹议办法。二十日，即奉上谕，派端方充督办粤汉川汉铁路大臣。二十日，又奉上谕，饬川湘两省，刊刻誊黄，停止租股，并闻政府已先派员接收。朝旨日切，人心益形愤激，在省股东，乃约集各团体于五月初一日，往公司会议。人心惨痛，议论纷歧，大致皆以川汉铁路纯依国家法律而成立，既无收回国有之理由，恐致酿成外有之惨祸，应即合恳督部堂据情电奏，请旨收回成命。且按照公司律，非开股东大会，不能决议。似此朝旨迫切，少数股东，谁敢承认接收，并应速恳督部堂迅予电奏，请旨饬下邮传部督办大臣，暂勿派员接收，免致激乱人心，别生枝节。俟闰六月初十日开股东特别大会，议决办法，再行请旨办理。绅等窃以干路收回，系全国铁路一大变局，即川省人民生死存废之一绝大关系，民心浮动，岌岌可危，倘不速恳维持，诚恐股东误会，人民愤激，贻误后来不浅。只得具呈公恳大公祖俯顺人心，预防隐患，迅予赏准电奏，请旨收回成命，饬下邮传部督办大臣，暂缓接收，则造福川民，保全大局，实无涯诶。情词促迫，不胜屏营待命之至，伏乞大公祖大人察核施行。
　　◎川路公司为呈明川路情形再恳电奏文
　　窃川路自奉谕旨收归国有，京外股东，函电交驰，当经公司董事局暨近省各团股东，先后呈请代奏，暂缓接收，并以刊布誊黄，停止租股，恐民误会暴动，具呈原因。猝奉朝旨，人心浮动，吁恳皇上，宽以时日，俟股东大会正式议决，乃有正式办法。仰荷俯鉴舆情，据情代奏。乃奉读五月初六日谕旨，群情悲愤，势更岌岌。而公司捧读惶骇，尤绝对不敢承认，不能不冒死上呈。恭绎旨意，以川省集款艰难，路工无告成之望，较湘省为尤甚。查川汉铁路，延袤三千里，估款七千万。川民财力本难胜此重负，只以前数年间，强邻窥伺，横肆要求，不可终日，外务部成案，具可查考，人民知路权之不可失。光绪二十九年，经前宪台锡热心提倡，奏请自办，议定集股办法，先后经外务部、前户部、商部、邮传部覆议奏明在案。川民济国家之危急，而共筹股款，商人遵国家之法律，而成立公司，深赖先朝俞允，列宪维持。数年以来，集有股款一千余万，查核属实，呈请大部给照开工。小民负担过多，集款本属艰难，然不借外债，不招洋股，不扰民间，得有此成数，实为商办铁路之冠。而川民之租股购股，踊跃无阻，亦深冀竭一省之民力，造世界之险工，为国家保全大局，使外人知中国民力未可轻量。路已开工，即有告成之日，股皆有息，仍属自有之财。故两次股东总会，全体股东对于集款方法，均无异议，且正力筹进行。此川民以艰难之款，办艰难之路，势不至路成不止之实情也。川、湘难易情形，既各不同，比较事实，自不正确。伏读谕旨，以本路有亏倒情事，遂指为削脂膏，徒归中饱，殃民误国，人所共知，循省再四，更不知获罪之由。查存放乃商家正当行为，去年上海正元各钱庄，倒闭华洋官商款项至数百万，事出仓卒，非意料所及。被倒商家，非仅川路公司一处，经手之施典章，本前宪台锡奏调委用人员，尚经详请参追，照律查办，经手不慎，咎有攸归。朝廷以商民被倒，而力予维持，使人民债权，不至损失，此诚保国治民之至计。若因商家被倒，而反停止其商家，加以债务者之罪名，天下商民将无所措手足。是举天下之商号，皆视存放为致罪之门，相与囊括母财，坐待子息，市面金融将受莫大影响，恐大非朝廷保护商民之意。或者朝廷明烛万里，别有见闻，则非人民所能窥测万一。倘以被倒为削，为中饱，即以正其殃民误国之罪，虽赴斧所不甘也。至缓刊誊黄之请，系初一日。公司董事局各团股东会议之同意，原以各处收解租股，先后不一，不能以年度为限，所有填发收单，换给股票，归入股东总册各种手续，绝非旦夕所能蒇事。恭奉二十四日谕旨，饬将已收之款，妥筹办法。但从前已收已用股款，将来如何退还，尚未宣布。此次借款，如何抵押，将来是否仍须人民负担，亦未明白宣示。明达之士，固知朝廷必不如此失信小民，无如租股股东，大半出于编民农户，彼蚩蚩者，皆以为又成一种昭信股票之变相，万口一声，牢不可破。初见大部电文，有发领国家公债票一语，已恐有本无息。继见誊黄停止，如蠲免粮赋故事，益恐本息俱无，款归无着。纷纷函电，诘问追收，是误股为捐，已成事实，并非揣测之言。故一面呈请缓刊，一而即通告清理，并分途劝导，陈说利害，所以暂定人心，即所以顾全大局。非谓不发誊黄，即可接续抽收，青天白日，安能容此鬼蜮行为？况未奉二十四日上谕以前，公司曾详请明定截止租股日期。谓公司希图朦混，延宕时期，即不能自相矛盾。谓所取路款，侵蚀已多，有不可告人之处，此中利害关系，孰有切于股东？官商交替时代，曾经邮部叠次奏派人员，逐年逐款，勾稽查算，核验股款，委无弊端，分别咨报部院，广告民间。董事局成立以后，两次股东总会，所举查帐人并已逐处清厘，据实报告在案。本路股东数千万人，断无任听侵蚀之理，经手者虽不告人，亦难逃人指责。公司历年报销统计各项成绩，均已呈报邮部暨宪辕核明有案。大部有考核本路之权，督部有监督公司之责，如有侵蚀，人所共知，又岂能容忍不问？且租股向由各州县遴选本地士绅设局抽收，公司对于此项股本，亦只为间接收入。承办局绅，偶有不慎，公司详请惩办，未尝稍懈，有案可查。不肖细人，向有阴主借款，请派督办，时思取消租股，破坏公司，故不得不出此荧惑观听之言，以利用其私计。曾经邮部会同前川、鄂督宪张锡查明情形覆奏，不谓今日疑误圣聪者，仍此无据之说，此大可为人心世运叹也。咨议局为舆论代表，川路关系全省人民权利存废，照章应由局议，何事请托！现值预备立宪时代，朝廷施一政，发一令，尚无不采诸舆论，岂有事为全省权利所关，反置诸不议？况该局公呈，出自该局议员之协议，公司呈详，出自本路股东之合意，主张各异，界限攸分，国家法律具存，人民利害所在，关系密切，自当拼死力争，何必请托他人，如寻常诉讼，必需健强之辩护？总之，自川路国有之命下，朝廷尚未筹定办法，而连日朝旨迫切，前后不符，人民惶骇，若蹈水火。大会期遥，不能议决，故有暂缓接收之请。自刊布誊黄之命下，虽已明白宣示，丝毫无损。而股东血本命根，实恐子虚乌有，情形痛切，若濒阱陷。股东过多，易酿暴动，故有缓刊誊黄之请。深荷宪台上遵朝命，下顺舆情，俯予入告，仰见安定人心，冀得从容解决之至意，事理至为明晰，川人无不感祷。恭奉五月初六日谕旨，似于川路情形，与陈请原意，有未尽邀圣明洞鉴者，强词夺理，既无有此确情，误国殃民，实难当此重咎。谨遵绎体恤民艰之旨，川民艰苦，无过于川路股本，未见朝廷宣示明白办法，川民抵死不能甘心。不得不再申前请，陈明川民并无反抗情形，川路并无朦混事实，吁恳宪台电奏，请旨饬下邮传部督办大臣，速行宣布借款合同。国有政策暨川路接收办法，俟川路股东大会议决，再行奏明，请旨办理。诚惶诚恐，昧死上闻。是否有当，理合具文详请宪台鉴核，俯予电奏，宣示只遵，为此备由呈乞照详施行。五月十五日。
　　◎川路公司呈详本路股东不认查帐并恳电咨邮部取销元电文
　　为详请事。窃本路钦奉谕旨，收归国有。四月十五日，奉到宪台行知度支部、邮传部文电，十七日即奉到宪檄，分委各员前往公司按照部电所指各节，查明造报。公司以部派查报，尚须请旨办理，并非接收。细绎文电，且有请宪台察酌情形，分别电覆，藉资参酌等语。遵即转知驻宜公司，妥为接洽。迩时股东震惧，纷来诘问，亦即据此劝告，并告以公司业经详请督部电奏，暂缓接收。一面定期召集股东大会，此时未便拒人查算。二十四日，乃奉上谕停止租股，人心益滋疑惧。五月初一日，近省各界股东在公司会议，佥以遵照商律，体察情形，非经股东大会议决，不敢承认。经董事局暨各法团叠次呈请宪台据情电奏，仰荷宪台顾全大局，俯顺人心，即予入告，群情感动，相戒静候朝命。不意初六日乃奉严谕申饬，天心未格，舆论大哗，各处人心又复异常痛激。各界股东，皆来敦促公司陈明川路情形，再请电奏。又经公司呈详宪台在案。十五日奉宪台行知（盛端）大臣歌电。十八日，又奉宪檄，发下粤汉、川汉铁路借款合同。正拟将奉到情形，详请宪台核示。而此电一传，报纸争登，各界传阅，皆谓朝旨部电，前后不符，歌电未免过于专横武断。证以借款合同，舆论因以益愤。十六日，公司致电各租局办事处，电局又以奉有邮部元电，不能绎发关于铁路之电，此种政策，更百思不得其解。而各界股东，皆以邮部以官厅命令，束尽人民自由，不独非立宪国所宜有，即在最专制国家，恐亦无此极野蛮现象。纷纷以公司日行职务迫促进行，并嘱克日谢绝查帐委员，请俟股东大会后，再与邮部商议办法，此时查帐未敢承认。公司以兹事体大，未能操切至此，倘使激成暴动，实难担此责成。当商董事局，定期于二十一日召集各界会议，急图安定办法。前经宪台派委查帐委员，应请即行停算。且公司办事处，分驻沪、汉、宜、渝，近日飞电调取各项款目，尚未准查报齐全。电路一沮，窒碍尤多，即使勉强查算，谁敢凭空确定？并恳宪台电咨邮部，取消元电，俾便调取各处款目，赓续磋商办法。不然，迫人口答而先绝其舌，责人力行而先削其足，是恐人民不知剥肤之痛，而复进以夺命之汤，势不至酿成他变不止。所有详明本路股东，不认查帐，并电咨邮部，取消元电各缘由。是否有当，理合具文详请宪台俯赐察核，批示只遵，为此备呈乞照详施行。五月二十日。
　　◎四川川汉铁路特别股东会会长颜楷，副会长张澜暨全体股东等为休会恳请查办文
　　窃维四川川汉铁路公司因邮传部卖路夺款，特开股东总会筹议一切。开会以来，所有言论宗旨，均经督部堂亲临，并委派行政官莅会监督，实未敢有暴乱行为。乃昨闻邮传部奏请钦派李稷勋为宜昌总理，不待公司议决交路，蔑弃出资股东，至于极地。并指股东等为少年喜事，并无明白绅土，甚至指为反抗，并有严行弹压，以遏乱萌而靖地方等语，直以全川股东，悉为乱民。股东等果有不法举动，督部堂监临在近，即执法相绳，岂敢怼怨？若只以议及路事，遂诬为反抗，谓为乱民，则股东等随时随地可以横死，实所不甘。现在川路无论仍归商办与否，已事经七年，款逾千万之巨业，一旦求其归宿，非郑重详密，从长筹议，断不能服人心而清葛。今开会两旬，重要事件，议未过半，邮传部辄以反抗乱萌相目。股东等欲仓卒散会，则恐贻误无穷，欲继续会议，则恐横被恶名以取罪戾，再四思维，惟有恳请督部堂彻予查办此次赴会八百余人，究竟有无不公不正，喜事肇乱情形，以分虚实。否则不惟股东等不敢承此恶名，即全川数千万人，曾经出资入股者，皆当寒心屏足，不知死所。贻害大局，实非浅鲜。为此暂行休会数日，驻省静候查办。明白宣示，不胜皇急待罪之至，伏乞督部堂核办施行。
　　◎督院批铁路股东会请暂停休会，静候查办由
　　据呈已悉。股东开会以来，本督部堂以该会尚能维持秩序，并无滋扰情形，历经电达阁部代奏。其中有不公不正之人，本督部堂监临切近，自不难默识其人，随时取缔。即邮部来电，亦并未指实有人。所请查办一节，应毋庸议。至路事紧要，该会长等既经任事于前，仍当确切研究以善其后，是为至要。此批。
　　◎赵督札铁路公司文
　　总督部堂赵为札行事，承准内阁电开，奉旨：盛宣怀奏沥陈川路情形一摺，所有请饬四川总督转饬李稷勋仍驻宜归暂管路事。督办大臣未接收以前，勿许离工，并责成该督遵照前旨，迅速会同端方，将所有收款，分别查明细数，实力奉行，俾得按照所拟办法，早日决定等语，均著照所议办理。本日又据瑞澄、端方电奏各节，应由端方就近迅速会商赵尔丰懔遵叠次谕旨，妥筹办理，严行弹压，毋任滋生事端，并将详细情形，随时查明电奏。钦此。阁印等因承准此。又准邮传部电开，本日内阁片交本部，覆奏川路驻宜李总理暂时毋庸更换一摺，又鄂督会同端大臣电奏，川汉铁路自奉旨收归国有，川人即思反抗，迨前护督王人文代奏，奉旨严饬，始渐帖然。经瑞澄因宜昌夫役数万人，诚恐未接收以前，谣诼纷纭，怀疑生事，与邮传部及端方往返电商，仍留李稷勋暂行经理，以免停工生事。工项仍就川款开支，俟接收后一并核议，由部照会李稷勋在案。此因顾全路事，绥靖地方起见，非别有私意于其间，乃川人计无所逞，辄指专擅害公，妄议辞退总理，要求代奏。传播到宜，人心惶惑，于地方治安大有影响。虽经电饬地方官晓谕弹压，能否不致滋事，尚难逆料。查川省集会倡议之人，类皆少年喜事，并非公正绅董。询之蜀人，众口佥同。非请明降谕旨，派李稷勋仍留办路，并责成川督懔遵迭次谕旨，严重对付，不足以遏乱萌而靖地方。瑞澄等不敢避谗畏谤，披沥直陈等因。业经奉旨钦遵，除另咨外，先择要电闻邮传部印等因，准此。除电达驻宜总理，并咨商端大臣遵办外，合亟札知，为此札仰该公司即便查照。此札。
　　◎副都统将军总督提督暨全城司道电奏请缓收川路文
　　北京内阁王爷中堂钧鉴：顷接铁路股东会会长颜楷，副会长张澜暨全体股东等，为邮传部违法借债收路，危变不测，非依法交议，无以服众心而维宪政，恳予据情电奏事。窃为四川川汉铁路，经邮传部定策，收归国有，股东等特别开集总会，痛矢天良，反复研究，实系万不可行。一原募借外债，未经资政院议决，废止本省权利，未经本省咨议局议决，有违先朝庶政公诸舆论之意。二则合同失败，举全路用人购料理财之权，悉受制于外人。三则驻宜总理李稷勋不商股东，竟以商款交部，显悖历次上谕。综此诸多不合，碍难承认。乃正在研究，忽闻邮传部戾拂舆情，竟以专擅害公。为股东总会所请撤销更换之李稷勋，奏请钦命总理宜昌路事，故意蔑法欺天，置全川出资办路之人于无可容足之地。本月初一日电文宣布，遂激成罢市之举，虽经各行政官吏及股东等竭诚开导，而执理甚坚，义不苟让。股东等既须熟筹路事，又惧四川大局危险，神智瞀亡，莫知所措。窃查省城罢市以来，各街严守秩序，比户泣奉景皇帝灵主，只有哀号而无暴动，外象极为肃穆。然而悲愤愁惨，郁结甚深，再延时日，变且莫测。股东等固无安辑地面之责，而川路股本，由散碎集缀而来，七千万人，皆在股东之数，此种觖望之举，万心齐决，必至不可收拾，非少数人所能劝譬，默念前途，实堪股栗。股东等为大局危急虑，无暇繁渎。总之，据商律之规定，当立宪之时代，无论此次借债收路，其利害当否如何，商民只能严守法律，服从资政院、咨议局之决议，不能服从邮传部违法之命令。惟愿皇上俯念民依，仰承先朝钦颁法律，将四川川汉铁路，照常暂归商办。一切议事用人，勿任邮传部妄加干涉。并一面将借债修路事件，分别饬交资政院、咨议局详议。果使策非过举，院、局皆表同情，则议策悉据法律，非邮传部私擅专断可比。股东等虽被损失，固应俯帖顺受，否则院局章程，可由部臣任意破坏，即国家一切法律，不能责人民以独从。罢市已成，无方开解，旷日持久，祸福难料。股东等实不能为众人负责，即刀锯鼎镬，尽加于股东等，亦必无效于全局之糜烂。今省城罢市已逾三日，外邑风声，亦复不知所届，情势危迫，死所未卜，惟有恳予据情代奏。请将四川川汉铁路，此时仍由商办，候旨饬交资政院咨议局议决，再定接收办法，以服众心而维宪政。为此具呈伏乞督部堂核准电奏施行，须至呈者等情。据此，伏查川路自奉改归国有之命，历经前护督王人文及尔丰反复开解，舆情终于借款合同，各怀疑虑。此次因请代奏，撤换宜昌总理李稷勋，邮部复奏改钦派，群情于是大激，致有初一日罢市、罢课之事。尔丰日集绅民竭力开导，而群疑已结，终非空言所能解释。绅商学界，大小妇孺，均来辕迭次要求，现已罢市四日。虽尚保守秩序，未见暴动，而万众哀愤，祸机四伏，近日复有不纳赋税杂捐扣抵投息之说。若不速筹解决，是以一路事发其难，而全局蒙其害。川省伏莽本多，财政素窘，影响所及，尤难收拾。该股东会此次所陈，系为法律上之请求。现在民气甚固，事机危迫万状，应恳圣明俯鉴民隐，曲顾大局，准予暂归商办。将借款修路一事，俟资政院开会时提交议决。九月为期至近，与其目前迫令交路，激生意外，糜烂地方，似可待交院议，从容数月，末妨路政，人心一失，不可复收。玉昆等共负地方之责，同处艰危之局，劝解无效，防制无从。窃惟停收租股，已广皇仁，忍以戡定之劳，重伤元气？事势至今，不敢不冒死凛奏。伏望宸断，迅将此次电奏，发交内阁国务各大臣，从速会议，宣示办法，不胜迫切待命之至。谨请代奏四川将军玉昆，总督赵尔丰，副都统奎焕，提督田振邦，署布政使尹良，提学使刘嘉琛，署提法使周善培，署盐运使杨嘉绅，巡警道徐樾，署劝业道胡嗣芬谨叩。
　　◎七月十五被戕诸姓氏人表
　　姓名　籍贯
　　所住区域　年岁　职业　日期　死所　伤之情形　结报人　助银数
　　刘元章　罗江　南打金街二十五号　机匠　十五　南打金街杀猪巷口　枪入脑后出额左　弟金娃元林　六元
　　徐炳娃即徐吉山之子　郫县　陕西街相友巷十八号　十五　小菜　十五十七
　　辕门外死于军医学堂　枪断右膝伤左脚指　母叶氏　六元
　　董青云　安岳　光华街五十一号附三号　三十　裁缝　十五　大堂下　枪穿乳旁　母傅氏　六元
　　张万寿
　　甘肃张掖县　南脚店内附九号　七十三　放马　十五　二门口　枪伤左脚　雇工谭顺知　六元
　　邓洪兴
　　本城　锦江桥三十七号　四十八　料货　十五　二门侧　枪穿左胁　弟春山
　　六元
　　蒲先甲　本城　粪草湖十四号　二十一　翠花　十五　署内陆军官厅　一枪穿小腹一枪穿左腿　父子均北院戈什　六元
　　杜豫丰　双流　粪草湖一百一十一号　三十一　翠花　十五　石狮侧　一枪中脑门一枪中小腹　母张氏　六元
　　何清云　本城　粪草湖一百零三号　四十　纸花　十五　巡捕房侧　枪伤头面　妻高氏　六元
　　周洪顺　简州　转轮藏味经轩茶社　三十　装水烟　十五　石狮侧　枪入左目出脑后　培善　六元
　　赖春海　本城　转轮藏八十一号　二十　通草花　十五　二门侧　未见尸　叔洪顺　六元
　　姓名　籍贯
　　所住区域　年岁　职业　日期　死所　伤之情形　结报人　助银数
　　周体云　南部　烟袋巷一百十一号　三十三　刘福盛绸缎辅徒弟　十五　大门内　枪入左眼出右耳　街正张普州　六元
　　胡青泉　汉州　锦江桥二十六号　二十五　饭铺徒弟　十五　大门内受伤回铺死　枪中左腰眼　母王氏　六元
　　张文生　汉州　南纱帽街二十二号　十二　戏班子行头铺　十五　按察司墙脚　枪入左乳出背心　母史氏　六元
　　陈宗镒　金堂　粪草湖一百一十九号　二十七　寿春药铺先生　十五　西辕门水池侧　枪入左膀出左肩　兄宗盛北五区巡兵　六元　　胡思雨　本城　粪草湖十七号　二十一　敏有公纸辅徒弟　十五　二门内　枪洞穿心口　母詹氏　六元
　　刘长兴　成都　东鹅市巷十一号附五号　三十九　水饺子　十五　二门内　未见尸　妻徐氏　六元
　　马起合义顺是招牌　简州　锦江桥五十八号　二十三　牛肉　十五　二门内
　　枪入左胁出右胁　兄起文　六元
　　王绍华　成都　永靖街三十四号　三十一　回教　十五　辕门内伤不道街口死　枪穿小腹　母马氏　六元
　　王纪鉴　崇庆　走马街六十八号　十八　乾泰生绸缎铺徒弟　十五　二门内
　　枪贯两耳　本铺徐先生　六元
　　秦履安　本城　童子街文明巷七十一号　四十七　街正行医　十五　大十字烂招牌左近　一刀伤右手一枪中左胸一枪中左胁腰眼一枪中左腿　妻罗氏同子二人　八元
　　黄玉兴　金堂　中市街五十四号　四十三　对子坠坠　十五二十三　大十字口由军医学堂回家死　送货路过枪中右乳子落堂　妻蓝氏　六元
　　龚治全义兴是招牌　成都　蝶窝巷第四号　二十五　棕刷　十五　东辕门外
　　枪中腰腹　母周氏　六元
　　徐正芳　双流　上池街第四号　二十六　机匠　十五　文庙街口　枪入右反翅骨出左乳旁　父福兴　六元
　　李辉山　温江　内城大坑沿第九号　五十三　丝房匠人　十五　文庙街口　枪入右腿肚出左腿肚　侄廷芳　六元
　　陈克生　简州　蝶窝巷六十五号　三十　刻字　十五　西辕门外　一枪中左肢窝　一枪中右腿跨　姨母秦氏　六元
　　胡长生　成都　染房街一百四十号　十七　白洪顺牛骨辅徒弟　十五　辕门内　枪中心口　师白洪顺　六元
　　◎又一表
　　死者姓名　年纪　领恤款人　银数
　　董青云　三十岁　董傅氏　银二十元
　　胡长生　十七岁　白洪顺　限二十元
　　徐正芳　十八岁　区正易双发　银二十元
　　王纪鉴　乾泰生　银二十元
　　王绍华　母王马氏　银二十元
　　徐吉山　街正赵长泰　银二十元
　　李辉山　五十三岁　区正易双发　银二十元
　　周体荣　三十三岁　内弟夏顺林　银二十元
　　秦雅亭　即履安四十七岁　街正温香亭　银二十元
　　刘长兴　妻徐氏　银二十元
　　刘元章　弟元林　银二十元
　　杜豫丰　母杜张氏　银二十元
　　龚治全　母龚周氏　银二十元
　　蒲先甲　母蒲杨氏　银二十元
　　何青云　妻何高氏　银二十元
　　陈宗益　兄陈宗盛　银二十元
　　赖春海　督赖洪顺　银二十元
　　张万寿　侄张海棠　银二十元
　　马义顺　街正张同兴　银二十元
　　周洪发　史周学培　银二十元
　　胡青泉　母胡王氏　银二十元
　　张文生　母张史氏　银二十元
　　胡师禹　母胡詹氏　银二十元
　　黄玉兴　妻蓝氏　银二十元
　　前表中所列助金，闻系临时慈善会所发表，即由善会印行。又一表所列，则出之商会，代公家给与。闻有死者多人之亲族，因避祸不敢出头请领，亦有畏惧逃亡，不详其著落者。辛亥七月十五殒伤之人，殆无从知其确数也。
　　◎赵督告示
　　为晓谕事。照得此次所拿的首要，并非为争路的事实，因他们借争路名目，阴图不轨的事。若论争路的事，乃是我们四川的好百姓，迫于一片爱国的愚诚，本督部堂是极赞成的。所以本督部堂下车的时候，即为我们四川百姓代奏，又会同将军各司道代奏，又联络官民一齐代奏，本督至再至三，那一回不是为我们四川百姓争路？争路是极正当的事，并不犯罪，何至拿办，更何至拿办有官职的绅士？若论此次所拿的事，是因他们这几个人，要想做犯上作乱的事，故意借争路的名目，煽惑全省的人。煽惑既多，竟敢抗捐抗粮，明目张胆，反抗朝廷。并分布各州县设办事处，胆敢收地方粮税，并胁迫我们百姓，不准为我们的皇上纳粮，偏要为他们乱党纳粮。不准为我们的皇上纳税，偏要为他们乱党上税。且于省外州县解来的地丁钱粮，扣住不准上库，更要造枪造炮练兵练勇，自作自由，种种背逆行为，我们百姓皆于报告中共见共闻者，此尤背逆之显见者也。他们包藏祸心，偏要借著路事说那好听的话。试问抗粮税、造枪炮、练兵勇这与铁路什么相干？明是要背叛朝廷，又怕我们百姓不肯。故借争路名目，哄弄大众，说的是一片爱国爱川的热诚。上等社会之人，自然也为其所惑，随声附和起来，故此愚民百姓，更容易哄骗了。他并敢勾结外匪，定期十六日举事，作谋反的举动。果然十六日，四处便来围城了。若不是关城的早，城内进来这些乱人，早就烧杀抢劫起来，不知闹成个什么样子了。尔等乡愚无知，受其愚弄，实堪矜悯。所以昨日扑城，抗拒官兵的人犯，虽是无知妄作，自犯死罪。本督部堂念其皆是朝廷赤子，受人煽惑，情实可怜。昨日所拿数十人，亲讯明白，从宽释放，复与以饮食之资，是则本督部堂不忍之心所见端者也。况省中、省外的百姓，皆为其迫胁，实不得已，但能各安本分，照常营业，皆是良善子民，岂有株连究办之理？总之，此次所拿首要，非为争路的事实，系为背逆朝廷的事，本督部堂系奉密旨办理的。我们百姓要听明白，切勿误会。不但不株连我们的百姓，并且不妨害我们争路的事。就是误入该会的人，只要能立刻改过自新，也便不追问了。本督部堂爱民如子，疾恶如仇。从前护院的时候，并未有妄杀一个人，想为尔四川百姓所共见。为此再行明白晓谕，凡尔士农工商人等，务须善体此意，不必妄生猜疑。切切特示！宣统三年七月十九日。
　　◎七月二十三日上谕
　　前因四川逆党勾结为乱，当饬赵尔丰分别剿抚，并饬端方带队入川。现据瑞澄及重庆等处电陈：四川省城城外，聚有乱党数万人，四面围攻，势甚危急等语。成都电报，现已数日不通，附近各府州县，亦复有乱党煽惑鼓动。川省大局，岌岌可危，朝廷殊深焦虑。昨已电饬端方克期前进，迅速到川。开缺两广总督岑春暄，威望素著，前任四川总督熟悉该省情形。该督病势日已就痊，著即前往四川，会同赵尔丰办理剿抚事宜。岑春暄向来勇于任事，不辞劳瘁，即著由上海乘轮即刻起程，毋稍迟延。此次川民滋事，本系不逞之徒，藉端诱惑，迫胁愚民，以致酿成此变。现在办法，自应分别良莠，剿抚兼施。其倡乱匪徒，亟须从严惩办，所有被胁之人，均系无辜赤子，要在善为解散，不得少有株累，以期地方早就敉平。岑春暄未能立时到川，端方计已行抵川境，著先行设法，速解城围，俾免久困，并沿途妥为布置，毋任滋蔓。该大臣等其各懔遵谕旨，迅赴事机，以纾朝廷西顾之忧，而免川民涂炭之苦。钦此。
　　监国摄政王钤章
　　奕假那酮、徐世昌署名
　　◎赵督批股东总会公恳明示以释群疑案
　　披阅来呈，误会牵饰之处太多，兹为该公司撮要揭之。来呈谓股东等不解首要，系指会长或另有他人。如认会长为首要，则会长系股东等全体举出，以便取决议案，即争路之股东，均当为首要等语。查此次所拿首要，乃图谋不轨之人，非讨论路事之人。其被拿之由，乃因背叛朝廷而见逮，非为充会长而见逮也。呈内又谓，如外间所传之匿名商榷书，不特会长未经提案，即股东等亦并无一人与闻建议。前十三日，股东等入场时，在门口接得此书。阅后，质之会长，随同根究，正在侦探期间，即有休会之变等语。查此书十三日在会场内散布时，众目共见，会长如未认可，见此书时，何不即刻将散书之人扣留，登时呈请本督部堂根究严拿，以明嫌疑？此际始以随同根究，正在侦探期间等词，曲为解饰。试问地方有谋叛朝廷之乱党，其根究侦探之权责，究在股东会长耶？抑在本省督抚耶？至于书内载停办捐输一条，则固已经该公司陈由咨议局呈院有案，似亦不能竟为会长未经提案矣。呈内又谓：此后覆议，请缓捐输及以股息抵纳丁粮两等。虽经提出，会众议决，不过表示必争之意思，呈请本督、本堂核夺施行，可否尚在钧裁之中等语。查两案呈文具在，不特文后胥无可否之词，亦并无核夺字样，是直已实行，岂仅表示意思者耶？总之，此次争路事起，不轨之徒，竟藉同志会机关，盘踞勾结，阴图革命，捏造朝廷将铁路送与外人，路亡川亡国亡等语，开会演说，广为煽诱，及至人心已动，更无所忌惮，明目张胆，指称朝廷蔑弃四川，川人应图独立，鼓吹论说，一唱百和，悖逆情形，笔难罄述。又迫令罢市、罢课，实行抗粮抗捐，推广各协会，创设办事处，拦截上库解款，自向民户收捐，种种谬妄举动，一一见诸实行。又复广发木牌，召募各团，潜派死党，勾结匪徒，祸机之来，间不容发。幸经本督部堂查悉，该逆徒等阴谋十六日起事，始于十五日先发制人，遵旨严拿首要。该徒党竟敢立时拥众数千，扑攻督署，甫经击退，而外属如牛市口、大面铺等处，敌党数千人，即于是夜结队持械，直扑城下，称由同志会调集，前来保护罗纶。数日以来，近自成都各属，远至邛、蒲等处十数州县，均各聚众，盈千累万，号称民团，大张旗帜军械，围攻省城，意图扰害地方，抢劫首要。可见平日非有预谋，仓卒岂能麇集？先后阵擒各犯，解辕审讯，皆言为同志会所召集。十四日已有集团之举，现今匪徒到处肆扰，方从事涤荡，已入军事范围。而该股东等，乃欲为之饰辩，以与本督部堂争论是非，亦何所见之谬也！此案与路事不相涉，与各股东亦迥不相涉，不必以少数人之罪戾，引为全体之猜嫌；更不必以同为股东，曲为营救。须知事关重大，若非确有凭据，亦断不出此。试问果使待至十六难作，省中之糜烂固不堪言，而全川之蒙祸，伊于胡底？此事为此数人惜，而独不为数千万生灵惜乎？本督部堂因维持大局，保卫生民，决不过事诛求，期于毋纵毋滥。该股东等自当按切事理，反复省察，勿昧于一时，而哓哓置辩。应即各守职业，勿听淆惑，一俟乱事既平，再行徐议路事。仰即遵照此批。
　　原呈俟觅得再行补印。附记。
　　◎绅耆伍肇龄等上军督司道呈稿（七月二十三日）
　　为恳请详察，矜全大局事。窃自本月十五日，铁路公司股东会正、副会长颜楷、张澜，咨议局正、副议长蒲殿俊、罗纶及铁路股东代表邓孝可等，奉召入署后，猝见首要就擒之示。一般人民皇骇无似，恭捧先皇神牌，诣辕泣恳释放。旋由宪署开枪击毙多人，又见出示云：“拥进辕门，格杀无论。”兼以闭城数日，城外乡民不知城内情事，纷纷扰扰，群呼争路，事变至此，倘不及早解决，将来谣传愈远，人集愈多，地方之糜烂，势将无所底止。刻下城内商民，仰体宪台示谕，复督率商董沿街劝导，陆续开市，然卒不知被拿诸人是何罪状。及十八日，乃见大公祖示谕，诸人等皆系藉争路为由，希图煽惑人心，潜谋不轨，所有城中停课、罢市等情，皆诸人主使。人民等但见宪台示谕，未见悖逆确证，又复皇皇奔走，惊相告语。绅等睹此等情形，不敢为诸人辩护，深为大局危惧，是以不揣冒昧，渎恳垂察。窃咨议局长为全省人民所公推，股东会长为全体股东所公举，各股东遵公司律而集会，是皆为国家法律认定之人，即当受国家法律之保护。果有悖逆之谋，不惜牺牲川民数千万人生命财产，供其一快，而使数千万人日夜所欲争回之路，灰于一旦。是此数人者，不特为朝廷之乱民，亦即四川之公敌。国家刑律，固所难容，即我数千万人民，亦岂能容忍不问，听其扰乱？惟据人人心理推测，此数人中，或因争路狂热，言词过于激烈，固不能曲为之讳。而一般人民，则皆激于争路热诚，不易解释。倘此被拿数人，不经法庭审讯，取具确实证据，宣布罪状，而遽罹不测之罪，虽有宪台剀切示谕，谓争路为正当，并不更事株连。窃恐全川人民，因爱路之愚忱，而痛惜争路之人。只谓争路者被拿，不知被拿者何罪，疑误不解，变患迭生，将我大公祖竭力保全川路之苦心，亦终不白于天下。本省伏莽既多，他省人心正乱，而外人复乘间伺隙，深冀我内地不靖，可以藉口调兵保护，以扩张其势力范围。路事一日不平，责言一日不止，若因此内哄，外交无法抵制，是借债之失败犹缓，争路之召乱甚亟。数人之生命虽轻，大局之安危实重，此中关系，毫厘千里。绅等见闻所及，缄默难安。伏查钦定法院编制法，凡国事犯，皆以大理院为第一审。处此祸福须臾，只得恳请大公祖矜全大局，可否将此数人交法庭审讯。如果真有叛逆确据，即请布告全川，俾人民等咸晓然于此数人之罪不可逭，则全川数千万人，不第疑误冰释，且咸颂我大公祖从容定乱之德于无穷矣。为此具呈，不胜屏营待命之至。
　　◎股东总会交公司转详文
　　窃股东等前因会长颜楷等被逮，呈恳明白批示，仰见督部堂示谕：谓川民争路极为正当，不但不株连争路之人，并且不妨害争路之事。方冀宪怒可回，乱萌可遏。及二十三日，忽巡警道遵奉督谕：将铁道学堂股东招待所封闭，乃复危疑震恐，日夕彷徨。正拟续呈请命，旋奉督批指驳，误会牵饰种种，饬勿哓辩。
　　股东等自应谨遵批示，不必争论是非。然天下事是非自有定理，不必争论，亦有不能不论者。是以不思斧钺之威，而请毕其说。复查原呈各节，不过在路言路，寻绎督批，亦分路事乱事为两途。但所指实行抗粮、抗捐之证据，即争路议案，请停捐输及以股息抵纳丁粮，交由咨议局总公司呈请督部堂察核之件，而所指拿获图谋不轨之人，又皆系讨论路事之人，势又不得不以数人猜嫌，引为全体罪戾。查会议通则，会长只能表决议案，不能独决议案。兼以会场日有行政及警察监视，言论果出范围，不难立时阻止。况初一罢市、罢课后，会长等休会，呈请查办。奉批，该会尚能维持秩序，并无滋扰情形。查办一节，应勿庸议，并饬会长赓续开会。当日会场，即有请停捐输抵扣股息之议，已蒙督部堂据以入奏，认为法律上之请求，何不旬日间，股东全体可决之事，悉指为会长诸人煽惑所为？自古以文字告密者，皆别有秘密真实反具，岂有于稠人广众中宣布反书，长官不之禁，反认为正当之请求，而上达天听者，如谓商榷书，即宣告独立之证据？现闻散布此书之人，业经就捕，是非真伪，自有定谳，无待赘言。且散布此书时，官警亦曾莅会。如督批权责有在，则会长、股东等无认可之权，亦自无呈请之责矣。至谓两案呈文，皆无可否字样，即为实行。无论察核之与核夺，有何区别？而原案具在，究竟是议是抗，不辩自明。股东等既无嫌疑可居，亦何须更为辞释？惟督批十五日先发制人：遵旨严拿首要，该徒党竟敢立时拥众数千，扑攻督署，甫经击退云云。恭读二十日上谕，亦据督部堂奏陈，十五日竟有数千人凶扑督署，肆行焚杀，并伤毙弁兵。二十三日上谕：并据鄂督、重庆等处，电陈四川省城城外聚有乱党数万人，四面围攻，势甚危急等语，殊深焦虑，着先行设法，速解城围，俾免久困等因。谁非臣子，而忍无端贻君父宵旰忧邪！查是日商民闻诸人被逮，不知是何罪状，见公司被围，不知是何危险，皆为争先恐后，纷抱先皇神牌，赴辕呼吁。营务处喝令巡防军枪毙数十人，号苦之声，全城震动。夫谋反叛逆，不操戈盾，仅以香牌从事，乃能伤毙弁兵？白日青天，睽睽万目，欲加之罪，何患无辞？且文庙前、后街、东大街、署袜街各街行人，亦复有为枪毙者，则又何说？现在城外人民，似不释然于十五之事，以致民匪混合，兵团相仇，剿洗之风，纷传四远，旬日以来，死者盖数千矣。信谳未成，大局已溃，故股东等尤不得不冒死进词。查去年二月，宪政编查馆奏定死罪施行细则，凡谋反叛逆，谋大逆者，属大理院特别权限。国法具在，不但股东等不敢曲为营救，果其情真罪当，即司法者亦无暇为此数人惜。第革命之说，在南、北各省，利便交通，反对宪政之徒，炸弹求逞，时或有闻。蜀民爱国极愚，向来无此风气，如动以此律人，未免邻于鼓吹。如以会场言论自由，遂指为革命证据，在股东等共见共闻，犹百思不得其解，矧远在百里之外乡民乎！要之此次争路，直接求路事之完全，间接防宪政之破坏，督部堂明鉴，深予维持。而以通国皆知有害无利之合同，请废不能，请交资政院又不能，乃提两种消极议案，以为最终积极请求。杞人愚忧，诚所未免，责以狂妄，咎或无辞。如推爱国之愚忱，而悉蒙以悖逆之重罪，是以国家法律认定之人，而不得受国家法律之保护，窃恐我国上下臣民，内外一心，日日所企成之宪政，实于诸人之疑狱，不无关系，深愿我督部堂熟审之也。股东等遵律召集，全体一心，何能默认讨论路事之人，皆成图谋不轨之人，致使宪政危殆，法权侵损，而路事因之摧残净尽。反复省察，惟有仰恳督部堂推维持大局之实心，布保卫生民之至意，遵依法律，慎重罪名，俾上下猜疑，不求解而自解，庶大局早就敉平，生民少遭涂炭，而路事稍有安坐徐议之一日。区区愚忱，不胜迫切之至。再股东久处疑虑之中，招待所既经封禁，不惟食宿不便，抑且困难堪虞。刻即暂行分道还乡，静候续行召集。合并声明，即请公司备文转详，实为公便。
　　◎署理四川总督赵尔丰致内阁请代奏电（七月二十七日）
　　十五日，遵旨拿获首要，随将围攻督署乱民击退，曾于咸电具陈在案。是日分段派兵弹压，兵民仍多冲突，直至三更，城内始稍静息，而城外大面铺、牛市口民团数千人，夤夜已到城下。据称系由同志会调令十六日进城，始知逆谋凶狡，实非一朝一夕之故。连日已到各团，计西有温江、郫县、崇庆州、灌县，南有成都、华阳、双流、新津及邛州、蒲江、大邑等十余州县。一县之中，又多分数起，民匪混杂，每股均不下数千人，或至万人。所到之处，抢掠烧劫，无所不为。附省居民，纷纷逃徙。阵获之人，讯供或称系赴同志会召集，有称系蒲、罗等大人调来保路者。十四日，即已暗中齐团，亦有沿江得有同志会散布调兵木笺，令来保护罗、蒲诸人者。今知渠等被擒，特来救援。要求从此不纳粮税，不准，则围城攻打。当经调派陆军及巡防军卫队，一面谨严守城，将各国驻省领事及教堂教士等，加意保护。一而分路迎剿，仍先将该逆绅等谋叛情形，分头晓谕解散，免致愚民无知误犯。兵民接战时，官弁等亦必先行劝解。乃各该团恃其人众势强，分四路围城，并放枪炮，伤亡兵士。迨官军开枪回击，犹敢抵死抗拒，至势难支持，始各纷纷败退。嗣有大股匪团数千人，盘据距省五十里之龙泉驿山顶，扼守险要，密列炮械，扬言进攻省城。官军驰往剿击，匪即开炮轰打。官军于黑夜猛扑上山，占据山顶，夺获大炮数十具，械弹刀矛无算，匪遂下山纷窜。盖龙泉驿为东路要害，该匪等意在扼险固守，截断省城声援。幸经立时攻夺，不致为其所制。而西路犀浦、中和场等处，复有数千匪徒聚集，纵横于郫县、双流之间。复经派兵防剿，当即败退。讵该匪旋又分股围攻双流县城，放火焚烧关厢街寺，势甚危迫。官军蹑踪往援，与匪接仗数次，均获胜利，相持一昼夜，城围始稍松解。其窜扰犀浦、中和场并续窜唐家寺之匪，亦先后败退。刻据探报，金堂、什邡、汉州等处，又复纷纷告警，犹须分兵往救。查官军自十六日至今，连战七日，防内攻外，东驰西击，刻无暇晷。尔丰随时激以忠义，犒以重赏，各将士均尚用命。虽所当辄靡，擒斩甚多，夺获枪炮、刀矛、旗帜约二千余件。而民匪散而复合，前去后来，竟成燎原之势。自十六日，各路电杆悉被砍断，驿递文报，皆被截阻搜杀。各处匪徒，日益麇集，迹其设伏守险，图扼东西要道，陷我于坐困之地，必有枭桀诡谲之徒，主谋指使。而西充、汉州等处，匪徒犹有分路来省之说。兵数有限，备多力分，恐仓卒未易歼除。拟俟城守稍固，即抽队迎剿以图廓清。其先后阵擒各犯中有被胁愚民，均用善言开导，悉予宽免省释，饬其劝告乡里，勿致误蹈罪戾，为妥筹解散之计。惟闻彼党已密派多人，运动各省咨议局及京外官绅，意图淆乱黑白。尔丰一面通电各省督抚，宣布其罪，以免人民误会或有牵动。至现在筹办防守，所有筹画饷需，预备供给及赏恤救济，巡查地面各事宜，自不能无总汇机关，以资督率。其临时需用各款，亦为预算所不及。刻已于藩署饬设筹防局，妥为办理，俾资综核。再各路电报久已不通，因前日将简州匪股击退，始专马赍稿至资州电局发递，是以具报稍迟，合并声明，谨请代奏。尔丰叩，漾。
　　◎七月二十八日上谕
　　赵尔丰电奏：自十五日乱民围攻督署之后，是夜即有大面铺、牛市口民团数千人麇集城下。连日又到有温江、郫县、崇庆州、灌县、成都、华阳、双流、新津、邛州、蒲江、大邑十余州县民团，每县数起，每起数千人，或至万人。所到之处，抢掠烧劫，无所不为。附近居民，纷纷逃徙。当经调派陆军及巡防军卫队迎剿，乃各该团恃其势众，分四路围城，并放枪炮，伤亡兵士，迨经回击，犹敢抵死抗拒，及势难支，始行败退。嗣有大股匪团数千人，盘踞距省城五十里之龙泉驿山顶，扼守险要，密列炮械，扬言进攻省城。迨官军驰往剿击，匪即开炮轰打。经军队于黑夜猛扑上山，占据山顶，夺获大炮数十具，枪弹刀矛无算，匪遂下山纷窜。而西路犀浦、中和场等处，匪徒亦经击退，匪复分股围攻双流县城，焚烧关厢街寺，官军与之相持一昼夜，城围始稍松解。窜扰犀浦、中和场，并续窜唐家寺之匪，亦先后败退。自十六日至今，连战七日，擒斩甚多，夺获刀矛、旗帜约二千余件。各路电线悉被砍断。驿递文件，皆被截阻搜杀。现在各处乃复警报频闻，拟俟城守稍固，即抽队迎剿。先后阵擒被胁愚民，均开导宽免等语，办理尚合机宜。该匪等先期散有调兵木签，足见谋逆，已非一日。乃至逆谋败露，立时四处响应，胆敢围城抗拒，肆行焚掠，扰害良民，俾闾阎不得安堵。又复扼险固守，截断声援，并有砍断各路电线，截驿递文件及搜杀情事，实属有意作乱。似此悖逆情形，业已众目昭彰，岂容任其糜烂？亟宜早图廓清。现在鄂军已经行抵川境，黔省援军亦经开拔。仍著赵尔丰严饬各军分路剿办，迅速击散，毋令匪焰日张。仍分别良莠，剿抚兼施，凡有被胁愚民，悉从宽宥，遍行晓谕，妥筹安抚，以免株连而释疑惧。仍将办理情形，随时电奏。至所奏设立筹防局办理筹饷各事宜一节，著度支部知道。钦此。
　　奕、那桐、徐世昌署名
　　◎岑宫保自沪来电
　　七月二十六日，由上海发递成都及四川各属，全省道、府、厅、州、县、武营知悉：春暄奉命入蜀，会同督院办理剿抚事宜。现先撰告蜀中父老子弟文，专电传布。地方文武应即刷印多张，加盖印信，张贴城镇乡村，使人民共喻春暄之情。其有不通电报处所，即由邻封专人递送，一体办理。地方文武有维持治安之责，务即切实劝导。并选公正士绅讲演，以期早日解散。自此电到后，地方人民苟非实行倡乱，不得妄加捕治。其因乱事拘拿在先者，苟其地业已安靖，应择情节较轻者，量予保释以省系累。即情节尤重，必不可原，只许暂行羁留，候春暄到后，再行判决，不得擅行杀戮。但望上下共释猜嫌，庶或于春暄未到以前，即致敉平，国家之福，地方之幸。出力官绅，自应择尤请奖，如奉行不办，或贪功生事，一经觉察，立予严惩。此电到后，即将办理情形，随时报告，勿得隐饰。
　　◎岑宫保电告蜀中父老子弟文
　　春暄与吾蜀父老子弟别九年矣，未知父老子弟尚念及春暄与否？春暄则固未尝一日忘吾父老子弟也。乃者于此不幸之事，使春暄再与吾父老子弟相见。频年契阔之情，竟不胜其握手欷之苦，引领西望，不知涕之何从。吾父老子弟试一思之，春暄此时，方寸中当作何状耳。春暄衰病侵寻，久无用世之志，然念及蜀事糜烂，吾父老子弟，正在颠连困苦之中，不能不投袂而起。是以一奉朝命，无暇再计，刻日治行，匍匐奔赴。第沪蜀相距六千里而遥，断非旦夕可至。邮电梗塞，传闻异辞，苟不为耳目之所闻见，何能遽加断决？则此旬月间吾父老子弟所身受者，又当如何！此春暄所以寝不安席，食不甘味者也。今与父老子弟约：自得此电之日始，士农工商各安其业，勿生疑虑。其一切未决之事，春暄一至，即当进吾父老子弟于庭，开诚布公，共筹所以维持挽救之策。父老子弟，苟有不能自白于朝廷之苦衷，但属事理可行，无论若何艰巨，皆当委曲上陈，必得当而后已。倘有以往冤抑，亦必力任申雪，不复有所瞻徇。父老子弟果幸听吾言，春暄必当为民请命，决不妄戮一人。朝廷爱民如子，断断无不得请。如其不然，祸变相寻，日以纷拿，是非黑白，何从辨别？春暄虽厚爱吾父老子弟，亦无术以处之。吾父老子弟其三思吾言，勿重取祸，以增益春暄之罪戾。即有一、二顽梗不化之徒，仍复造端生事，不特王法所不容，当为吾父老子弟所共弃。则宜屏弗与通，使不得施其煽惑之技，而春暄亦将执法以随其后矣。至蜀中地方官吏已电嘱其极力劝导，勿许生事邀功，以重累吾父老子弟。春暄生性拙直，言必由衷，苟有欺饰，明神殛之。吾父老子弟其幸听吾言乎？企予望之。春暄有印。
　　◎续呈军督院文稿（八月二十九日）
　　为公恳明示事。窃绅等七月二十三日，经恳请详察，矜全大局具呈，迄今未荷批示。迩时剿办之法，尚未明布，省外被乱地方，犹可缕指计也。然绅等鳃鳃过虑者，即以被拿诸绅，非经法庭审讯，取具确实证据，必致益滋疑误，愈激愈乱，愈酿愈巨。及恭读二十日上谕，十五日竟有数千人凶扑督署，肆行□□，并伤毙弁兵。二十三日上谕：据鄂督、重庆等处，电陈四川省城城外聚有乱党数万人，四面围攻，势甚危急等语。绅等以鄂、渝距省太远，所陈自非事实。督宪电奏，所谓肆行□□者，当亦喧攘或呼号等词。嗣由川东道宣布上谕全文，乃知□□系“烧杀”二字。并见十九日成都日报第一版所载，亦谓有匪徒千余人拥进督署，欲行纠劫，虽经官军击退，犹复麇集。绅等乃不胜惶惧，耳目亲见之地，情节尚如是离奇，省外疑误正多，若一经传播，民则不信斯言，匪更利用其说，一误再误，乱伊胡底！现闻西南等处，兵力所至，窜扰日宽，匪固当诛，民未就抚，人民生命财产之损失，盖不知其几千万亿。而被拿诸绅，尚未确定罪名，且有陆续释归，又有续行补拿者。甚至搜查证据之举，浸复大作，愈至户户不安，人人自危，惶惑不知所措，绅等更不得不为大局虑也。伏查督宪叠次告示，皆分路事、乱事为二，不事株连。并读军宪奏请暂归商办摺文，亦知万众哀愤，系为法律请求，非空言所能解释。而此次被拿诸人，则确不幸皆为法团代表，又捕自法律机关以内。夫请求法律，爱国家者，谋为悖逆，害国家者，安有今日纯为爱国家之人，明日即为害国家之人？此中搜查证据，是否经过搜查手续，人民无自得知。而现在司法独立，审判必归法庭，即确系谋反叛逆，亦须请交大理院，则人民无不知之者。处此疑误，解释已难，况不为之解释乎？绅等非敢妄生政、法区别，亦非敢过为法律护持。而实见此乱象已成，祸机未已，被拿诸绅，罪名一日不定，人心一日不安，即乱事一日难平。邛、雅、眉、嘉皆密与边藏接连，经此糜烂，已不可支，倘复蔓延，何堪设想！民命不足惜，国防亦可危。若至大局不可收拾，即尽蔽诸人以罪，恐亦不足以谢国家，而况乎信谳未成。蚩蚩小民，惟知十五日督署惨毙之人，十五后防军剿洗之祸，皆因缘十五之狱而起也。人心一失，不可复收，军督宪明鉴亦早见及。当此人心大局尚可勉为收拾之时，惟有公恳军督宪俯察前今呈恳，现在被拿诸绅，或已交请大理院办理，或须静候端大臣查办。仰祈明白批示以安人心，以维大局，无任迫切待命之至。
　　督院批：披阅呈词，顾全大局之意，与关怀桑梓之情，洋溢褚墨，不胜钦佩。惟本部堂对于此事之苦衷，尚有不能不为该呈等正告者。呈内疑误之所在，尚有不能不为该呈等解释者。本部堂与罗纶等素昧生平，此次奉命督川，受篆后始因研究路事时相接晤。该逆绅等种种嚣陵挟制，不惮开诚布公，再三劝诫，冀其一悟，以维大局。曾未冲突，乌有恶感？即质之该逆绅等，但系天良具在，亦当别无异词。七月十五日，所以毅然将其拘留者，实因地方安危，生民祸福，岌岌系于呼吸。身任封圻，责无旁贷，不得不出于此。自问此心，固可质天日而对鬼神也。该呈等或望重耆儒，或资深扬历。七月十五日以前，西顾同志各种报告之所载，以及议场之所言，悉昭昭在入耳目，谅亦同深忧惧，而无术以挽之者久矣。况该逆绅等叛逆昭著，现更证据凿然耶？本督部堂犹不肯轻于判决者，亦以事关重大，故迭次示谕，均声言请旨办理。嗣于晓示新津克复后情形白话内亦载明，或交大理院判决，正与该呈等慎重之见相符。“曲突徙薪无善策，焦头烂额为上客。”本督部堂亦第求此心之无负君民，岂能执涂人而尽语？然该呈等试回思十五以前之情形，若不先期拘留，则此时全省地方作何景象，当有不堪设想者。况彼等之阴谋祸国，犹有为该呈等所不及见不及知者乎？呈内谓二十上谕，有数千人凶扑督署，肆行烧杀字样，与十九日成都日报第一版所载，有匪徒千余人，拥进督署，欲行纠劫等语，疑其情节离奇。查十五日之变，各街鸣锣聚众时，有人即先在督署附近放火，一面即汹涌入辕。本督部堂犹谕令军队，不准开枪，随即张示辕门，令举代表入署。岂知随贴随扯，直不可以理喻。守卫力阻不获，竟凶扑入辕，冲入大堂。内中有携刀持棍者，有夺取卫兵枪上刺刀者，登时拒伤弁兵数人，众目共睹。暴乱已成，而犹不竭力抵御，坐视其毁督署，害大吏，有是理耶？况当日电奏，悉系据实上陈，并无“烧杀”及“伤毙”字样，原奏尚具在也。呈内又以被拿者皆法团代表，安有今日为爱国家之人，明日即为害国家之人为词。查此次乱事，纯由该逆绅等煽惑酝酿而成，阳居爱国家之名，而阴行其害国家之实。本督部堂，只因其为倡乱首要而拿之，固不问其法团代表与否也。君子谓天下皆君子，故该呈等犹不禁曲为之解耳。又呈内称：被拿诸绅，罪名一日不定，人心一日不安，即乱事一日难平。若然则现在之匪党，与上月被拘之诸人，实有密切之关系矣。且现在所谓吴二代王、孙泽培、方少卿、侯宝斋、侯国治、卓笨田、华山等，非人人知为巨盗耶？以绅衿而与巨盗同声气，则该逆绅等之心迹，更可左证矣。又剿洗二字，未免失实。开战以来，究有何处城镇为防军所屠者？本督部堂为前示内有剿办字样，恐民间断章误会，连示解释，口沫手胝，尤望该呈等竭力牖导，救此蚩愚。至搜查证据，又有释归者，有续捕者各层，此皆治谳常情，殊不足怪，亦决不至有株连。该呈等均系本督部堂所钦佩之人，故不惮藉笔一谈，明兹心曲。总之，邪正不必相蒙，官绅总宜一气。时事艰难，公安为亟。惟望诸君子协力同心，广行劝导，以弭祸乱，是所殷望。此批。
　　◎四川京官公电
　　四川电报各分局，译抄分送本处地方官，赴紧照抄多张，分送各府、厅、州、县及自流井各处自治局、劝学所、农商会、城乡父老子弟公鉴：敬告同乡父老，二十日奉到上谕，即已公电遍致各州县，劝令开市、开课，不要惊疑。此次事变，朝廷深知吾民，其初系由误会了意思，及到酿成祸乱，极为痛惜，原无加罪吾民之心。端大臣入川，是朝廷知地方官办理不善，派来查办官吏，不是剿杀吾民。其带的兵队，是保护自己，大臣远行，照例酌带亲兵，本是寻常的事，切莫再有误会。至吾民所疑的：第一是损失吾国权利，不知国有政策，是国家自己兴利，即是将此种权利，收归国有，自己主张，断无外人干涉之理。第二是损失股东利益。不知二十日上谕，已经说过，不令亏损民财，且已饬邮传部妥筹办法，自然一定公平，断不令吾民吃亏。树丹等本日具呈都察院，将吾民父老所欲言之隐衷，已经上达朝廷，必曲加矜惜。总之，朝廷已派大臣查办，只应静候，决不累及吾民。便是已经逮捕之人，亦要问个证据，决不累及无辜。不可借此摇动人心，务望父老互相劝告，从速解散。如果坚执，一旦决裂，虽朝廷本无加罪吾民之心，将不得已而变为用兵之计。彼时大兵一到，玉石俱焚。纵朝廷仁慈，却因国法所在，亦已救不得吾民矣，万勿自误。同乡京官乔树楠、曾鉴、施愚、赵熙、胡骏、黄德章、李文熙、谢绪、岳嗣彝、贺维翰、曾彝进、邓楠、胡冕、马浚年、王章祜、刘方岳、赖毓灵、顾鳌、张智远、曾维藩、李固基、范天杰等敬告。二十二日。
　　◎度支部、邮传部急电
　　重庆电局送朱道钮守，泸州电局送赵道、刘道、郭牧，资州电局送资州朱牧、简州牧，川京官又有长电分寄各局，望速抄印数千张，各处递送。刘道须专送自流井陈孟翁，朱道须送绅士舒迪翁，资州牧、简州牧须设法分送成都城外民团。切勿迟误，印刷递送各费，均准开支。度支部、邮传部，漾。
　　右电，系由渝城印寄者，与赵督发下印贴各街者，文字略异，电中所谓“知地方官办理不善，派来查办官吏”十四字。赵督发下之电，改为“派来查办路事，欲求归于完善办法”。附记。
　　◎川绅请各大宪饬诘官报局禀（附质问报馆函及报馆覆书）
　　具禀在籍绅士王练臣、刘锡玲、金兆中、胡吉辅、杨永澍为报馆增损上谕，改易事实，淆乱政体，煽惑人心，呈请查究事。窃维发行报纸，职在开通，而官报体例，尤贵公布法令，以为官民标准。其不得登载冒渎乘舆，淆乱政体，防害治安，败坏风俗之语则一也。省城由路事牵入军事，朝廷特简大员查办，以图挽救，自督宪以暨京外各官所颁示谕文告，皆斯解释群疑，渐求安谧。乃成都官报所出之日报，自七月十五后上谕文告，任意增删变乱，既于报律不合，且于乱事尤大有影响。谨撮其惑乱尤甚者，条举如左，伏候裁酌。
　　一、如该报十九日，汇刊督宪示谕二道，一版则三道。查督宪告示分日所出先后，最关紧要。该报汇刊于一日，既非受报律第十二条之制限，则于军律为失期，难免疏忽军书之咎。
　　二、该报十九日登督宪告示二，二十四日登督宪白话告示一。此通行之版也，乃有一报忽多一告示，不审所自出，是督宪军事文书，可以听该报增损也。
　　三、该报通行三示，于十五街民顶神牌跪署请进，及四街所弹毙者，并不称为匪，乃特别增出之示。则于十五日事，装点情节，云匪徒千余人，拥进督署，欲行纠劫，虽经官军击退，犹复麇集。与通行三示，前后矛盾，致使屡次不足取信于民。此该报变易情节，指民为匪之实在情形也。
　　四、该报所登二十日上谕，于十五日事，云突有匪徒千余人，凶扑督署，肆行□□，伤毙弁兵云云。窃臣子于上谕宜如何谨恪，并非金石古板，亦非敬避庙讳，岂容以□□模糊了事？即使号码不明，亦当探询登载。且省内外各行政官，敬谨宣布，皆恭录全文。该报竟以阙文登报，其与增损上谕何殊？
　　五、岑饮帅告蜀中父老子弟书，词意恳切，足以感动民情，原文具在。该报乃于其首加“为剀切晓谕事”六字，末加“切切此谕”四字，此增改查办大臣文书告谕之事也。
　　六、该报二十九日载四川京官致同乡公电，竟将“朝廷知地方官办理不善，派来查办官吏”二语，任意改为“查办路事，欲求归于完善办法”。查此电系奉邮传部、度支部有专电，命各属刊布。是该电虽属同乡官报告，即与邮传部、度支部命令无异。该报独任意改窜，致文义不通，反滋人民疑惑，其是否受人嘱托，有犯报律第二十四条第三项情事，应请查究。
　　七、重庆刊本同乡京官公电之后，刊有邮传部、度支部电文曰：“重庆电局送朱道钮守，泸州电局送赵道、刘道、郭牧，资州电局送资州朱牧，简州牧。川京官又有长电分寄各局，望速抄印数千张，各处递送。刘道须专送自流井陈茂翁，朱道须送绅士舒迪翁，资州牧、简州牧须设法分送成都城外民团，切勿迟误。印刷递送各费，均准开支。度支部、邮传部，漾。”查此电发于七月二十三日，该报竟秘不宣布。至今省城附近绅民，尚不知有此部电。紧要军书，时刻皆有关系，使此电早为张贴，事机初发，民情早已安帖，亦未可知。该报竟将紧要部电乾没，不为张贴晓谕，以致酿成大乱，非仅迟误军机时刻之罪情也，不知是何居心！
　　以上数条，皆其显犯报律第十条各项制限之罪也。至其造作一人私语，而以为舆论，种种剌谬鄙俚，不胜枚举。又其所出《正俗新白话》，同一宗旨，并无编辑姓名，不知是否官家增出，抑系人民发行。名为正俗，实恐俗不能正，尤为可哂之至。并查成都日报七月十五以前，报纸无一字涉及路事。争路不合，当尽纠正之责。争路若合，当存纪事之实，何以前后悬绝殊异？不但外省人见之，不信其为《成都日报》，即本省人见之，亦不解其何以为《成都日报》。职等伏读八月初一日所贴督宪二十四日告示，深恐乡愚于示谕断章取义，不统观上下文，以致群怀疑虑，官民捍隔，于全局大有关系。是列宪原期上下通情，各得其所，然告示所及者少。该报传播省内外，似此离奇反覆，任意增删，职等阅之，转生疑虑，何况乡愚。若不禀恳澈察，恐安抚之具，转成煽乱之机，于各宪安抚至意，亦不免背道而驰。大局已经糜烂，若此以后，更何堪设想！为此具恳大公祖照律查究，庶于大局不无裨益。职等痛念桑梓，谊当劝导，敢布忠告之言，敬祈采纳，不胜惶迫之至。除通禀列宪外，伏乞大公祖大人台前俯赐察核，批示施行。
　　◎致官报局函
　　径启者，查官报体例，贵公布法令，以为官民标准。兹阅贵报自七月十五后登载公文，似不合报律。除将不合报律之条，另摺开呈外，合行函致贵报馆，尚希逐条答覆，以释群疑，实为公便，须至启者。
　　计附手摺一件
　　王练臣
　　刘锡玲
　　金兆中　同启
　　胡吉辅
　　杨永澍
　　按手摺各条件，与前禀同，未及复载，观报局复书自明。
　　◎官报局复函（辛亥年九月初一日午刻到）
　　迳复者，顷奉惠书，并手摺一件，质问敝局所办《成都日报》各条，具见热心公益，纠缪绳愆，纫感无暨。查本局除官报外，兼办《成都日报》，于电钞、公牍两门，尤不敢妄意增减。承询各条，似未深悉局中梗概。兹特逐条答复，藉释群疑。除登报外，专复布臆，即希亮察。名正具。
　　◎答复质问各条列左
　　一、来书谓：本报七月十九日，所刊督宪告示等件，不应汇刊于一日等语。查本报向来所登督院公牍，非奉督辕送登，不敢登载。是以本局十五日后，承印督宪告示各件，十九日以前，悉未登报。至十八日午后，奉院示，命将近日所送刻印告示各件，即刻速登日报等因。维时十八日报，已经发行，只得于十九日报内汇刊，岂能以军律失期为不伦之比拟？
　　二、来书谓：本报十九日登督宪告示二，二十四日登督宪白话示一，此通行之版，乃有一报忽多一告示，不审所自出等语。查本局于十八日午后，既奉院示，即将在局所印告示各件照登，于十九日晨早发行。后又奉院示令无登开城告示，因开城事未果，此示中止，而本报则已发行。一面饬人追回取消，另印再送。来书所谓：有一报多一告示，想即指此。实因临时事实上发生变易，并非本报敢于增损督宪军事文书也。
　　三、来书谓：本报特别增出之示，于十五日事，装点情节。云：匪徒千余人拥进督署，欲行纠劫，虽经官军击退，犹复麇集，与通行三示矛盾。谓：系变易情节，指民为匪等语。查此示系晓谕开城告示，即第二条答复，因开城未果，报已发行而中止者，并非本报特别增出，至本局职司印刷，虽属官办，实系营业性质。承印公牍，无改易原稿之权，此示悉照原文刊印，何得指为装点情节？
　　四、来书谓：本报二十日，所登上谕于十五日事。云：突有匪徒千余人，凶扑督署，肆行□□，伤毙弁兵云云。不应以阙文模糊了事等语。查本报向例登载电钞，悉由成都电报局送来照登。彼时见电局送登，原报即有阙文，当经探询该局，据称号码不明，自应敬谨阙疑，不特本报所载如此。即电局分送各处是日电钞，悉皆有阙。此事各有权限，本局依据电局原电照登，亦各报通例，何敢有所增损？再本报系照原电敬录，云有数千人凶扑督署，并无“匪徒”二字。而来书所云，添入“匪徒”二字。与原电字句不符，亦非本报增加。
　　五、来书谓：本报载岑帅告蜀父老子弟书，首加“为剀切晓谕事”六字，末加“切切此谕”四字，为增改查办大臣文书告谕等语。查岑帅此书系奉院发下，饬印多张，交来原底，即系如此。本报照登，亦非自行增改。
　　六、来书谓：本报二十九日，载四川京官致同乡公电，竟将“朝廷知地方官办理不善，派来查办官吏”二语，任意改为“查办路事，欲求归于完善办法”等语。查此电系由成都县署总务科交印一万余张，由局照原底印就交清，并登入日报。至其中电文有无改易，自有交来处所负责，本局只能照印，无从任意改窜。
　　七、来书谓：重庆刊本同乡京官公电后，刊有邮传部、度支部电文，此电本报秘不宣布等语。查本报并未奉到此项邮传、度支两部电文，从何宣布？责备本报，将紧要部电乾没，似未知本局并未奉到此电情形，干没之说，实不能当此重咎。
　　◎督办川汉、粤汉铁路大臣致内阁请代奏电（九月初四日）
　　窃端方自奉赴川查办之命，即经派员先行，驰往密查。比抵川境，叠据川省各属士绅代表，纷纷呈诉，官民交哄，厥因并为赵尔丰所拘诸人辩护。途次已奉内阁字寄七月二十三日上谕，都察院代奏：四川京官曾鉴等，为川民争路，致酿重案。恳饬秉公查办，以维大局，而遏乱源呈一件，著端方按照所陈各节，查明实在情形，秉公分别核办，毋枉毋纵，据实具奏。原呈著钞给阅看。钦此。遵复逐细详查，先后接据报告。并就在川所闻官绅论议，复加考核。查七月十五日，赵尔丰电奏，川人以路事鼓动人民，抗粮抗捐，刊散自保传单，谋于十六日聚众起事。因将蒲殿俊、罗纶、邓孝可、颜楷、张澜、胡嵘、江三乘、叶秉诚、王铭新设法诱擒，午刻猝有匪徒数千，先使人在督署附近放火等语。又二十七日电奏：有讯据匪供系同志会召集，罗、蒲两人调来保护。十四日，已暗中齐团等语。另饬赵尔丰所持蒲、罗诸人逆据，有川人自保商榷书，沿江调兵木牌暨黄绫血书统领名册等事。此皆赵尔丰所据以拘获首要，称为逆证者也。又查川京官法部左丞曾鉴等呈，并沿途所收川绅公禀，及派查各员所报，暨赵尔丰派来候补道谢廷麒面述各情，多谓川中罢市、罢课，不戕官吏，不劫仓库，绝非逆党勾结为乱。其十五日，民居失火，仅系南打金街民人自行失慎。人民赴辕请释蒲、罗诸人，统领田徵葵竟擅枪毙街正、商民数十人。逾日城埤附近居民闻知，人人首裹白巾，冒雨奔赴城下求情，又为官兵开枪击毙者约数十人。众情乃大愤，至自保商榷书，并无“独立”字样，亦无保路同志会及股东会图记，其中且有皇基万世等语。况其书并非从蒲、罗等手作，又木牌、血书皆匪徒假托，非士人所为。赵尔丰乃指为图谋不轨之确证。川中官吏周善培、王@@、饶凤ロ等，复挟咨议局纠举之嫌，构成冤狱。又称不纳捐粮一说，系行政官发起，官绅联合会之内，提倡有缓办捐输以请息扣粮之说，会长嘱具正当公文，由总公司详呈总督核夺，并非股东实行经收国家租税等语。此川省各属人士，据以愤泣求伸，以为匪乱之成，均由冤狱所激者也。窃谓此次川事糜烂，实由官民交哄而致。王人文、赵尔丰既曲徇蒲殿俊、罗纶等之言，提倡保路于前。赵尔丰又误用田徵葵、周善培等之言，激愤人民于后。全川公论，均谓川人自有争路之举，若非大吏推波助澜，路潮必不至如此之烈。及后从事弹压，若非诸人贪功，捕风捉影，荧惑长官，陷蒲、罗以叛逆，并枪毙顶香呼诉之人，人民怨毒，亦不至如此之深。赵尔丰所指蒲、罗诸人逆据，虽自有嫌疑被逮之由。惟川匪尽属土著，该绅著名乡里，匪帮中开会争路，意气激烈之时，伪托假冒，自必无所不至。抗捐截饷，尤属行同盗劫，绝非士绅之所应为。至自保商榷一书，确有“协助政府，皇基万世”之语，惟语多妄诞。值兹匪乱相寻，实足摇惑观听，自应严究著书之人，另案惩办。署提法使周善培，在同志会演说，有夺路夺款等语。朝廷收路国有，准人民照商办章程附股分红给息，非夺路也。人民不愿附股，准给还原办股本，非夺款也。朝廷德意，全赖地方官吏为之剖析分明。若以行政之官，先行阻挠国政，危词耸听，则士民议论嚣张，又何足怪？且缓办捐输之议，周善培实阴为助长。赵尔丰未到任以前，于同志会极表同情。七月十一日，同志会禀请休会，听候查办。赵尔丰不即闭会，有会长等既经任事于前，仍当确切研究以善其后之颂词。是该会长等已具有悔祸之心，赵尔丰乃不为因势之禁，曾不旋踵，忽逮捕蒲、罗诸人。始则纵放，继则操切，措置乖方，实不能曲为之讳。署松潘镇总兵、营务处总办、候补道田徵葵贪功妄举，擅毙平民，应请即行革职，发往巴藏，责令戴罪图功。署提法使劝业道周善培轻躁喜事，变诈无常，候补道王、王梓结怨绅商，声名素劣，均请即行革职，以昭炯戒。候补道饶凤ロ资轻望浅，舆论不孚，惟才具尚属可用，应请改签他省候补。至咨议局议长法部主事蒲殿俊，咨议局副议长举人罗纶，度支部主事邓孝可，侍讲衔翰林院编修颜楷，贡生张澜，民政部主事胡嵘，举人江三乘，举人叶秉诚，举人王铭新，对于路事异常愤激，惟于匪事概无干涉，应恳天恩即予释放。咨议局副议长法部主事萧湘，本年七月同案被逮羁留，应请一并免其置议。该绅等研求新政，维护地方，为川士一时之选。惟任事近于专擅，持论过于激昂，荷蒙宽典之优加，必有怀刑之敬惧，益当谨身励行，勉为成材。王人文、赵尔丰身任封圻，既不能裁制于前，复不能弭变于后，亦属咎无可辞，应如何酌予惩处，朝廷自有权衡，非臣下所敢擅拟，所有遵旨查办，据实覆奏缘由，请代奏。端方叩，二十八日。
　　◎资政院奏部臣违法侵权激生变乱据实纠参摺
　　奏为大臣不法，误国殃民，谨据实纠参，请旨严惩，以遏乱萌，恭摺仰祈圣鉴事。窃维治天下莫急于安人心，安人心莫急于除祸首。今兹危急存亡之秋，而海内所疾首痛心，以为祸首者，实为邮传大臣盛宣怀。迹其专权肆欲，败法害纪，罔上虐下，祸归朝廷，实有应得之罪。伏奉明谕令臣等各摅忠爱，臣等窃愿陛下与民更始，同其好恶，谨胪列其罪状，为我皇上一一陈之。盖今日祸乱之源，发于铁道国有政策，在朝廷方以体恤民艰，故俯从邮传部之议。而海内愤怨，效实相反，盖皆邮传大臣欺朦朝廷，违法敛怨，有以致之。夫该大臣本意，不过以川粤汉借款草合同，订自原任大学士张之洞，外交上已成定议，故借国有政策经消纳之。不知外交困难情形，本为内外所共喻。朝廷不忍以一举而损四国之邦交，亦为不得已之苦心，何难开诚布公，消弭民谤，乃必滥用国有名义，震骇天下观听，酿此纷纭？试问该主管大臣筹有何种的款，定有何种画一干线之法律，足以收天下之商办各路而有之？既所收仅此四路，何名政策？既准商民附股，即是官商合办，何云国有？该大臣指鹿为马，而海内舆论遂不能不循名责实。况云国有政策，则是取消先朝谕旨之商办公司及钦定商律。按照资政院院章，实应交院协议；按照内阁官制，亦应交阁议决。乃该大臣于舆论机关，钦定官制，一切不顾。于阁制发表之后二日，首先破坏，单衔入奏。该大臣目无宪典，目无国法，目无同僚，目无人民，一至于此。臣等窃不识内阁总协理大臣何以居然副署，以致诏谕一颁，谤议四起也？夫民心易失，国体宜尊，犹赖主管大臣慎重筹谋，妥定办法，庶祸消于将然，牢补于未晚。乃该大臣以市侩之心，与小民竞锱铢之利，以豪横之政，陷朝廷为怨毒所归。川、粤、湘、鄂，同归官办，待遇民股，自应一律。国家既欲收其后利，自就偿其损失。乃该部前后所奏，于抽本还利之法，既暮四而朝三；于川、鄂、湘、粤之民，复偏轻而畸重。川乱之起，其大半原因，即以该部奏定，仅给实用工料之款，以国家保利股票，不能与鄂路商股一律照本发还。又将施典章等所亏倒数百万，弃置不顾，怨苦郁结，上下争持。川乱既作，人心浮动，革党叛军，乘机窃发，武汉继陷，大局糜烂，祸首之罪，谁实尸之！今虽朝廷宣布德意，一律发回股本，而时晚势蹙，恩不下究，损辱威信，皆盛宣怀罔上虐下之罪也。夫民情通塞之机，即大局安危所系。朝廷方欲公万几于舆论，而盛宣怀则务塞舆论以蔽朝廷。当川省争路之时，绅民电报，皆为邮传大臣命令所阻。通饬各局，不准通递。比附朝旨，谓煽惑抵抗，以违制论。呼吁无门，大乱遂作。夫疾痛号呼，发于忠爱，有何罪恶，加以叛名？盛宣怀自以手握天下交通之机关，不惜专愎擅权，隔绝上下之情如此。臣等窃览往古权臣，专国之祸，未有如此之烈者也。川粤借款，系由宿约，盛宣怀罔上欺民，涂附政策，酿成祸阶，已如此矣。至其借日本国债一千万元，尤为普天下臣民所不喻。盛宣怀所办汉阳铁厂、萍乡煤矿，皆借有日本款项。此中关系如何，虽无从得其真相，而竟悍然不顾，以国家为孤注之掷，以贯通南北枢纽之京汉铁路为抵质之符。则其饮鸩自甘，有同卖国，实不能令天下无疑。今乱事方棘，京汉铁路余利，岌岌不保，不审该大臣何以应之？臣等窃料该大臣心计素工，狡谋最甚，必以外交危词，恫吓皇上。即以奉旨特借，搪塞人民。至于流毒蕴祸，非其所知。若夫弁髦资政院议决专章，败坏宪典，乃该大臣故智，臣等实未遑指数综之。自资政院闭会以来，于今一纪，时艰孔迫，大小臣工，涂附为治，酿伏祸机。自盛宣怀掌部以来，横肆冲决，破坏宪典，破坏官制，破坏舆论机关。祸难骤发，乃如飘风迅雨，不可测度。臣等诚知今日国事之败坏，不必尽由于一人之咎，而盛宣怀实为误国首恶。去盛宣怀，则公愤可以稍平，大难庶几稍息。若容留姑息，则天下即有以窥朝廷，后患之来，实非臣等所堪设想。臣等忧危大局，不胜区区愤懑之忱，谨遵院章第二十一条，据实纠参。拟请明降谕旨，立予严惩，天下幸甚。谨恭摺具陈，伏乞皇上圣鉴，谨奏。宣统三年九月初五日。
　　内阁奉上谕，资政院奏部臣违法侵权，激生变乱，据实纠参一摺。据称祸乱之源，皆邮传大臣盛宣怀欺朦朝廷，违法敛怨有以致之。该大臣手握交通机关，不惜专愎擅权，隔绝上下之情，于应交院协议交阁议决之案，一切不顾。于阁制发表之后二日，首先破坏，单衔入奏。罔上欺民，涂附政策，酿成祸阶。此次川乱之起，大半原因，即以该部奏定仅给实用工料之款，以国家保利股票，不能与鄂路商股一律照本发还。又将施典章所亏倒数百万，弃置不顾，怨苦郁结，上下争持。川乱既作，人心浮动，革党叛军，乘机窃发。该大臣实为误国首恶等语。铁路国有，本系朝廷体恤商民政策，乃盛宣怀不能仰承德意，办理诸多不善。盛宣怀受国厚恩，竟敢违法行私，贻误大局，实属辜恩溺职。邮传大臣盛宣怀，著即行革职，永不叙用。内阁总理大臣庆亲王奕，协理大臣大学士那桐、徐世昌，于盛宣怀朦混具奏时，率行署名，亦有不合。著交该衙门议处。嗣后该大臣等，于一切用人行政事宜，务当不避嫌怨，竭诚赞画，以维大局而济时艰。钦此。
　　◎九月初五日上谕
　　前派端方前往四川查办铁路事宜，嗣据都察院代奏，四川京官曾鉴等为川民争路，致酿重案，恳饬秉公查办，以维大局，而遏乱源，呈一件。又经谕令端方按照所陈各节，秉公查明具奏。兹据端方电奏称，行抵川境，迭据各属士绅代表呈诉，并先后接据委员报告及所闻官绅议论，详加考核。查得川中罢市、罢课，不戕官吏，不劫仓库，绝非逆党勾结为乱。其七月十五日，民居失火，仅系南打金街民人自行失慎。人民因蒲殿俊、罗纶等被拘，赴辕请释。统领田徵葵擅行枪毙街正、商民数十人。附近居民闻知，遂首裹白巾，奔赴城下求情，又为枪毙数十人，以致众情愤激。其所传布之自保商榷书、并无“独立”字样，亦无保路同志会及股东会图记。其中且有“皇基万世”等语，并非出自蒲、罗等之手。又有搜获之木牌、血书，皆匪徒假托，非士人所为。川中官吏周善培、王、饶凤躁等，复挟咨议局纠举之嫌，构成冤狱。不纳捐粮一说，系官绅联合会内提倡，有缓办捐输，以请息扣粮之议，并非股东实行征收国家租税等语。此次川事糜烂，既据端方查明，实由官民交哄而成。所有办理不善之地方官自应分别惩治。前署四川总督王人文，现署四川总督赵尔丰，身任封圻，既不能裁制于前，复不能弭患于后，实属咎无可辞。王人文、赵尔丰均著交内阁议处。署松潘镇总兵营务处总办候补道田徵葵，贪功妄举，擅毙平民，著即行革职，发往巴藏，责令戴罪图功。署提法使劝业道周善培，轻躁喜事，变诈无常，候被道王、王梓结怨绅商，声名素劣，均著即行革职。候补道饶凤ロ，资轻望浅，舆论不孚，著以同知降补以昭炯戒。四川咨议局议长法部主事蒲殿俊，副议长举人罗纶，度支部主事邓孝可，翰林院编修颜楷，贡生张澜，民政部主事胡嵘，举人江三乘、叶秉诚、王铭新对于匪事绝无干涉，均著即行释放。法部主事萧湘，前被拘留，著一并免其置议。现在川省土匪窃发，蹂躏地方，煽胁良民，蔓延日久。著端方传旨责成蒲殿俊等分头开导，迅速解散，不得藉词诿卸。其有抗拒不服，甘心作乱之匪徒，仍著端方、赵尔丰严饬地方文武切实剿办。总使良莠分明，毋枉毋纵，以副朝廷绥靖地方之至意，余照所议办理，该衙门知道。钦此。
　　◎钦差大臣端告示
　　蒲罗九人释放，王周四人参办。尔等哀命请求，天恩各如尔愿。良民各自回家，匪徒从速解散，非持枪刀抗拒，官军绝不剿办。
　　◎周提法上赵督宪禀
　　大帅钧座，敬禀者：窃七月十五之事，究由宪台独断，抑有他人参议，署司毫未预闻。乃自七月十五以后，外间纷纷造谣，皆谓十五之事，乃由署司主谋告密。因值事变，大局方在危难之中，一身何复毁誉可计？且自路事发生以后，署司一念惟知大局，既未尝取悦于上，又何必求谅于民。故闻谣谤之来，均只付之一笑。不意昨得渝中报告，谓端大臣驻节在渝，博稽舆论，遂不免兼采谣言，谓必参署司以谢川人。报告所云，虽难保其必确，时势至此，一官尤无足惜。惟是非所关，去留有道。倘宪台以署司十五以前，不应力持和平办法，责以姑息误事，虽加严劾，万无所辞。至于十五之事，署司方恨与聋无殊，端大臣采及谣言，署司岂甘以暧昧获罪？应恳宪台将十五之事，究由宪台独断，抑由何人告密主谋，电知端大臣，俾免误听。至于署司前此不应力持和平办法，若蒙宪台将署司立予撤任，奏请参处，以为姑息贻误者戒，尤沐大德，不胜迫切待命之至。须至禀者。
　　◎总督部堂赵批
　　据禀悉，此次首要诸人，系因其藉路倡乱，逆迹昭彰，迫不得已，遵旨拘获。该署司并未预议，外间谣诼，讵足为信？端大臣尚未抵省详查，何至以无稽之辞，遽行参奏？该署司以力主和平，深自引咎，本署督部堂以前对于诸绅研究路事，亦何尝不力主和平。而彼时固有以和平为本督部堂罪者，任事之难如此，不独该署司一人已也。总之毁誉难知，是非具在，切勿轻听浮言，鳃鳃过虑，是为至要。缴。
　　◎周提法上端大臣禀
　　钦帅钧座，敬禀者：窃查四川因路事而成乱事，至于今日，殆已不可收拾。自闻节下疏劾王护督宪，赵督宪办理之失宜，朝命即以节下来川查办。先读宜昌示谕，语语严重，方服节下坚识毅力，不以既乱而易初衷。昨有自渝来者，宣诵奏请释放被逮诸人，劾办田镇及署司示文。尤服节下因时转移，勇于补救。川乱果能遂定，节下功德当垂无穷。署司但保安宁，方沐大惠，区区一官，何复足说！虽然，论事必求其本，治人必当其罪。自七月十五以后，署司一切未得预闻。而当路事发生之日，署司时方待罪劝业，故颇悉始末委曲，而亦自知其有罪。节下奉命查办，不能捕捉风影，必当得其真相。署司既有所知，敢为先陈变乱之所始，而后自状其罪，惟节下察择之。盖四川路事自五月改归国有之命下，以至七月十五，凡经三变，而后至于今日之大乱。一曰，五月二十一日，保路同志会之成立。一曰，七月初一日之罢市。一曰，七月十五日之逮捕诸人。节下亦知五月二十一日，保路同志会成立之原因乎？川人初闻国有之命，群情不惟无怨，且极欢幸。现在被逮之邓主事孝可，曾于蜀报著文，以论川路之宜归国有，此固可证川人并无反对国有之意。即后此提倡保路之诸绅，前此亦皆赞成国有之人也。然则何因而有五月二十一日，保路同志会之成立乎？是则川人意主保存现有之款，求还已用之款。而节下五月初五日，会同盛大臣致王护督宪歌电，则欲举现存已用之款，一律填给股票，已非川人之意。尤以筹还必复借外债，必以川省财产作抵，恫喝川人，于是大起川人恐怖之念。王护督宪知此电一宣，群情必将大激。当于初七复致虞电，力言现款之万不可提，并申明歌电之未敢宣泄。不意节下既置不复，十一日，又电致宜昌李总理，问其曾阅致王护督宪歌电否？李总理电诘成都公司，索阅此电。王护督宪迫不得已，只得宣布，群情于是大激越。十五日，又有盛大臣禁止电局，不准代发关于路事之电，群情于是尤激越。十七日合同到川，于是遂有五月二十一日保路同志会之事。自表面观之，同志会若因合同而起，其实则因歌电而起。夫歌电者，固节下会同盛大臣所主持，王护督宪所不敢宣布，而节下所迫令宣布者也。此保路同志会成立之原因，节下不可不深查而力办之者也。节下又知七月初一何故而罢市乎？是又川人求换李总理，呈请赵督宪为之代奏，而节下与盛大臣必主用李总理。六月二十九日，仍用李总理之电到，七月初一遂罢市矣。此又七月初一罢市之事，节下所当深查而力办之者也。至于七月十五之事，署司之未预闻，昨已具禀质问赵督宪，奉批另呈。署司对于路事，即欲苟自引咎，反复搜求，亦只“不应力主和平”六字之罪名。赵督宪对于路事，始亦力主和平者。良不知七月十五，何以一变而遂严重激烈至此。赵督宪一念所发，虽无从证明其所因，而七月十四日，川绅官京师者，即有电来，谓节下疏劾王护督宪、赵督宪，已派节下查办。同日赵督宪亦得京电，道路皆传。七月十五之事实，节下疏劾所激而成。署司虽未敢据以为然，而细为推测，罢市既已十四日，赵督宪两次电奏，皆望政府采用和平解决之法。何以十四日，方传节下疏劾之电，十五遂有如此严重之举？此之推测，未可为据。更读闰六月二十四日，节下会同瑞莘帅电奏有：此次川绅集会倡议之人，类皆少年喜事，并非公正绅董。询之蜀绅，众口佥同。并闻留东内校学生，纷纷回川，显有学人煽惑情事。尤恐名为争持路事，实则别有阴谋。非请明降谕旨，责成赵尔丰，凛遵迭次谕旨，严重对付，殊不足以遏乱萌而靖地方等语。然则今日被逮诸绅之罪名，固为节下所前定，而赵督宪严重之办法，亦听节下之指挥。此又七月十五之事，节下尤当反复推查切实纠办者也。七月十五以后，大局遂不可说。以川民数百年戴国之忠，即有一二倡为不忠之人，何遽迅速溥及至此？人皆归咎七月十五之事，表面若为信词，虽然，使无七月初一之罢市，安有七月十五之事？使节下能如川人之请，不用李总理，安有七月初一之事？使无五月二十一保路同志会之事，安有七月初一之事？使节下不迫王护督宪宣布歌电，安有五月二十一之事？川人实视川路存亡，为生命存亡。历时三越月，文电数万言。凡民之情，何隐不达！节下与盛大臣岂直不许通融，且节节愈逼愈紧，川人进不能自保其路，良民以为生命将绝，遂一切不复顾忌，匪徒则从而利用之，坐使数百年忠戴本朝之人心，一旦土崩瓦解。呜乎，此岂一二倡为不忠者之力所能致哉！于是又有为推本之论者，谓当保路同志会发生之初，王护督宪苟能仰体意旨，取严重干涉之办法，川人容可就范，因咎王护督宪之酿乱。推论至此，署司不特不能为王护督宪辩，且当服罪于节下，不敢自辩。盖王护督宪所主张，署司皆尝赞成者。虽然，以为事势至今，王护督宪当为引咎，署司当为分咎。姑认为姑息误事焉则可，若必以为酿乱则王护督宪，当日固据有种种理由，不能严重干涉者。当王护督宪在任时，保路同志会不惟无罢市罢课之行为，且能谨守秩序，从何干涉？一也。五月二十一日，因议合同在铁路公司开商学各团体会议，不期而集者数千人。当时若加干涉，则七月十五之事，必于五月二十一日见之，二也。集者皆号哭私泣，咸若切肤之痛，不能自胜，何忍干涉？三也。若此巨大关于四川全体之路事，一旦变更，安能禁人之不议？防民之口，甚于防川，岂能干涉？四也。且王护督宪虽大智，亦安知节下与盛大臣必用一李总理而激成七月初一之事？又安知节下预定诸绅罪名，强制赵督宪取严重办法，而激成七月十五之事？乱事皆节节相逼而成，谁能悬一破坏之境而为之预防，五也。所以不能直加干涉之理由若此，然当士绅集议保路之顷，苟有稍为妨害治安之影响者，王护督宪无时不集诸绅，反复诰诫，今日被逮诸人，节下可一一晋而问之。以署司所知，王护督宪对于路事，不惟见好要誉之心，且有异常严重之诰诫，顾不肯取悦节下，强抑人民，而为国家离散数百年忠戴之人心而已。故节下今日而采推本之论，以王护督宪为不应过持和平，姑息误事，以署司为不应赞成，则署司输服，且可代王护督宪输眼。若以为酿乱，则署司已先不敢输服。若以署司为预于七月十五之事，采及街巷无赖主谋定计之谣传，则尤日月有时而灭，此心万难曲服。盖虽闾里小人细故，将科以几等之罚，犹必审情得实，公开审判，有服犹许依法上诉。署司不肖，忝列监司，虽节下绌于势事，不惮掩置一切变乱之原，杂劾数人，以为释疑平愤之计。然是非所在，岂节下今日始知？众怒难犯，尚能翻然改图，署司向日固以恤民为心，乃忍妄自菲薄耶？或者又谓节下宁能采及谣言，遂以入告？设无证佐，小民尚难冤抑，反坐岂无国律。且此事办法，不外平和、严重两端，谓署司之罪为赞成平和耶？则节下今日固主平和矣。谓署司之罪为预闻严重耶？则节下前日固主严重矣。二者但劾其一，节下先无以自解。因又传述钧谕，谓署司为两两见好者，此又置司所可昂首自伸，抗言披露者矣。夫所谓见好者，必其曲顺两方，不顾事理者也。所谓两方者，则节下与盛大臣为一方，而绅民为一方也。署司苟见好于节下与盛大臣耶？夫节下与盛大臣固始终力持严重主义者也，则不惟不应赞成王护督宪之平和，且尤不应屡以平和解决力劝赵督宪。盖七月十三日，署司晋谒赵督宪，犹劝速以民情迫切之状，电催政府，速顺舆情。且力劝赵督宪但遵勿滋事端之旨，勿取严重之法，致上无以对朝廷，下无以对地方，而中为节下与盛大臣所弄。嗟乎！使赵督宪而听署司之言，安得七月十五日之事，安得集怨于一身，而归名于节下？然则署司果见好于节下与盛大臣及赵督宪之一方耶？若曰见好于绅民，夫绅民固主激烈者也，然自路事发生以来，署司每与士绅燕谈，抑广众演说，无不以和平从容维持治安相劝导，有时且用严重警诰之言燕谈，则被逮诸人尚在，节下固可晋而叩问之，曾有一语见好要誉否？广众演说，则通国皆知。闰六月十五日，因股东将全体上院，署司到会演说，劝以从容，大为股东所驳诘。七月初间，两次各街协会，署司到会演说罢市之害，又大为会众所非难。以后谣言由是而起，下流感情由是而伤。嗟乎，使署司稍知见好于绅民，安得复有谣言，节下变安所摭拾以为加罪之资料哉？不顾大局，见好一面，已为绝无廉耻心肝之人。若两面见好，任为反复，署司非不为，但恨无此才耳。或者，又传节下之劾署司考语，有“朦蔽贪功”字样。夫所谓朦蔽者，不据实之谓也。谓署司七月十五以前，不以民间迫切之情上告耶？在外则赵督宪可质，在内则两次附衔电奏可据，固已无所不尽矣。谓署司诬罔诸人以致被逮乎？则赵督宪之批具在，署司既不预闻七月十五之事，即七月十五以后，传说发现种种重要证据，署司至今亦未得一见。局外议论，除节下闰六月二十四日预指阴谋一奏而外，他直了无所闻，不知节下朦蔽之罪，将何所指？复何所据？至于贪功，则署司既未预议，难居坐论之功；司法复非领兵，亦无勋绩可树。且凡贪功之心，恒本于委过，必求其实，则节下始之坚持严重主义，以求铁路政策之必行，已又劾赵督宪以求祸乱之苟定。若是者，庶几似之。署司未尝无树功之才，特不忍存委过之心耳。考语既无证佐，言者又未必确，或者又曰：节下盖深恨署司不应赞成王护督宪但持和平，不知仰体，而当以和平解决。收拾人心之时，又不能更以和平相罪。故姑博采谣言，既阳以谢川人，复阴以惩往事，是言之深，则非署司浅人所敢妄议。苟参署司，真可以谢川人，节下身肩大局，本有因时转移变化之权，署司何敢复以是非失置念？惟时局糜烂至今，上下相疑已久，苟求补救之方，惟当坦然推诚，与川人相见。如或稍参权术，诚恐一疑未释，一疑复结。川乱群知以节下始，群望以节下终。乱始于不平，非持平即无以终乱。署司不敢多论持平处置他事之法，但论持平处置署司一身之法。道途传言而苟不确，即请节下迅赐奏参署司不应始终力持平和，姑息误事。若前奏已发，未当鄙罪，即请迅予奏请更正罪状。要之署司自问，念念皆为大局，事事皆无惭疚。即姑自引附，亦只不应始终力持和平之一点，以此受劾，百罪不辞。此外但加纤微之词，苟非所甘，万难诬服。署司罪状如此，静候宣示。至于川乱之原，语语皆有事实可按，字字皆本良心而出，非敢妄采谣言，稍参臆说。节下秉命来川，方为朝廷所倚畀。此次抗疏具劾，又为川众所讴歌。所为原本上陈，苟欲一达钧听，明其始末，若夫是非之公，惟当共俟千载。至于赵督宪七月十五之事，已集天下之谤，署司未敢妄为论列。然有一言，不敢不忠于节下者：则天下之人，皆可评议赵督宪，惟节下不可轻论赵督宪。署司天赋大愚，但余一线天良。修词不周，伏惟鉴察。所有署司陈明川乱原本及罪状所在，呈请依罪参处缘由，理合禀请钦帅察核批示。须至禀者。
　　◎钦差查办大臣端批前署提法司周善培禀
　　查该署司罪恶昭著，众口一词，本大臣俯顺舆情，据实参劾，正如该禀所云“防民之口，甚于防川”之意也。乃该署司不惟不自惭内疚，反指公论为谣言，肆其老奸巨滑之手段，直欲以笔墨空谈，嫁祸移怨于本大臣，为上欺我皇上，下愚我川民之计，而谓“是非之公，必俟千载”。吾则谓“是非之公，存乎庶人”。该署司苟欲见好于两面，其可得乎？孟子曰：“盆成括小有才，足以杀其躯而已矣。”吾诵斯言，为该署司惧之。
　　◎大理院奏遵旨判拟要案请饬按名解京讯取确供以成信谳摺
　　奏为遵旨判拟要案，请饬按名解京讯取确供，以成信谳，恭摺仰祈圣鉴事。宣统三年九月二十日，内阁奉上谕，资政院奏：疆臣罔上殃民，违法激变，请明正国法以遏乱源一摺。著将此案交大理院按照法律判拟具奏等因，钦此。并由内阁暨资政院先后将原奏及四川京官陈请说帖四件，钞交到院。臣等当以案关激变良民，情节极为重大，自非将在案各该员等，提解来京，严行质讯，不足以折服其心，而伸川民冤愤之气。正在缮摺具奏间，复于二十三日，承准内阁片交奉上谕赵尔巽电奏，资政院奏参赵尔丰交大理院判拟，惟判拟必凭质问供词，请将全案人证，提京质问，据供定案等语，著大理院知道等因，钦此。仰见朝廷明慎用刑之至意，自应钦遵办理。查资政院原奏赵尔丰以外，尚有周善培、王、田徵葵、饶凤ロ等四员，均系案内紧要之犯，相应请旨饬下署四川总督端方，迅派妥员，一并押解来京，送交臣院讯取确供，再行按律分别定拟，并由总检察厅电饬该省高等检察长，将激变情形详细调查，并将全案卷宗检齐送院，俾免狡卸而重宪典。所有承审要案，请解院质讯缘由，是否有当，理合恭摺具陈。伏乞皇上圣鉴，谨奏。宣统三年九月二十五日。奉旨依议，钦此。
　　◎署督部堂与四司两道及各界绅耆致全省官绅文
　　全省官绅公鉴：今日蜀祸亟矣！自路事发生以来，我全川绅民不惮奔走呼吁，哓音<疒者>口，以求得美满完全之结果，即本署督部堂及各司道等，其始亦皆亟图转圜，力予维持。而不虞事变迭乘，相激相荡，乃演成此伤心惨目，至可悲痛之现象。此数月中，近省数百里之间，精壮膏镝锋，老弱转沟壑，田园村镇，渐就荒芜，商贾农工，咸忧失业。盖人民之生命财产，牺牲于焚劫寇攘中者，已不知其凡几矣，而近犹浸淫而未有已时，呜呼，此岂我邦人父老所托命于司牧，属望于捂绅者之意料所及哉！抑彼滋衅从乱之人，孰非朝廷赤子，岂乐铤而走险，扦法网而祸桑梓？无亦治理失其宜，教养无其术，其平日饥寒疾苦，无可告诉。适自路潮震撼，又不幸而出于过激之行动，遂不免附会牵连，乘机而思逞耳，要其心岂愿出此哉？夫因路事而至于激争，因激争而至于骚乱，当时在事官绅，诚无一能宽其责任。本署督堂职任封圻，既未能弭变于事后，抚衷循省，尤切疚惭。及今而始图补救，我官与绅已无以自逃于清议。若犹观望迟疑，不亟谋挽回救治之策，则是上负君父，下误人民，其罪更何堪曲恕！兹幸全体官绅，联络一气，协力同心，共维大局，特议定弭乱办法数端，经本署督部堂，逐一核定，用资众守：
　　一曰、官绅协商，减轻人民担负，以恤民艰也。川省地大民繁，其各款税捐输纳于国家者，为数至巨。惟近因百废待兴，取民之制益繁，而养民之实未举，贫乱之源，实肇于此。兹特酌加轻减，除此次被害各地方粮税应由官绅查明，分别禀请蠲免，并抚恤遭乱伤亡及贫难各户外，所有应行停减者，条举如下：
　　（甲）抵补土税盐筋加价。查此款原案，系每筋加钱四文，每年收数共约一百二十余万两，今议全数豁免。
　　（乙）新老厘金。查此款老厘系全省各局卡，普通抽收，新厘系川东局卡抽收，全年收数，共约五十余万两，今议新、老厘一律免收，并将各厘卡立予裁撤。
　　（丙）诉讼费。查此款定章，每案收钱十千文，以一半解充省城司法经费，以一半存留各属，备充本地公用。兹议将解省一半讼费，免收免解。
　　（丁）票捐。查彩票无异赌税，最为病民，现已饬局结清账目，定期裁撤。其民间已购未开彩之票，准其赴局将银领回，缴票注销。其外州县未开之彩，如何缴票还银，由官绅公同酌议，请示办理。
　　以上四项，均已确定裁减，电到立即分别停收、停售。仍候另文饬知遵办。此外，税契、糖捐、油捐、肉厘等项，如有可以核减之处，俟议定再行随时宣示。
　　二曰、各地方官绅协力整顿团防，维持地方治安也。团防之制，守望相助，以同里之人，捍同里之患。意美法良，历著成效，比以办理失宜，遂致多滋流弊，至可慨也。今宜力求整顿团保，由绅粮公推，呈由地方官选任。团丁必择朴勇农民充之，勿任游惰充数。其费用公订规条，由花户公认。严禁勒索苛派，或即以警款通融挹注。编成之后，认真训练，地方官以时考核而进退之。如乏教练之人，亦可禀请派员前往，藉资倡导。无事则散令归农，有警则合力防御。但只责以守卫缉捕，保护地方。其出境攻战等事，非团保力所能胜者，不必强以所难，转形畏阻。其一切办法，均照历奉章程切实整顿，务以官督绅办为主义。如此以兵任战，以团任守，而当兵队攻战之时，团保仍可相辅，则宵小无从匿迹，而萑苻自可渐戢矣。
　　以上二端，实为目前弭乱标本兼治之策。既经公同认可，本署督部堂覆加核定，应即由各属官绅，分别筹计，切实奉行，以收转危为安之效。而最要者，尤当念时局之艰难，求同心以共济。凡官绅相与之间，务持一诚以相孚。事理之所当争者，虽反复而不厌其烦；公益之所当从者，即舍己而不嫌其屈。庶几黾勉图维，徐臻治理。至近日聚众滋事之徒，误会胁迫在所不免，而实以无业可守，无家可归之人，居大多数。地方官绅，应即竭诚劝谕，早令解散。一面妥筹安插，俾资糊口。仍先广行谕告，使众周知，但能弃甲投戈，决不究其既往。顷已由本督部堂饬订解散条件，通行遵照。若经此次劝告之后，尚有不知悛改，抗聚不散，扰害地方者，则是怙恶之徒，为我全川官民之公敌。必令军队以武力攻击，免致贻害闾阎。除暴安良，势非得已。此外应兴应革之事，当再公同筹议，酌核施行。本署督部堂及我全体官绅，同值时变，因应失宜，负咎怀惭，疚心夙夜。惟乱事一日不平，则大局一日不定，即重大之罪过，一日莫赎。是用竭尽愚诚，勉求补救，邦人父老，其亦有鉴其志而听其言者乎？泣涕陈告，至惟谅察。总督藩学法运四司巡劝两道及在省绅商学界全体绅耆公布。
　　◎四川绅商学界通告全川伯叔兄弟函稿
　　全川伯叔兄弟公鉴：近因乱事日亟，民不堪命。赵督帅蒿目时艰，为大局起见，与在省官绅协商，议请蒲、罗诸先生出，共图挽救之法，以期官绅一气，开诚布公，保地方之治安，拯生民于涂炭。现蒲、罗诸先生等已于二十四日一律礼请出署。我全川伯叔兄弟，关怀此事久矣，用特飞速奉闻，并望广为传播，俾众周知。所有因争路肇事之处，更应详为开谕，劝其解散。现在赵、端两帅悯念地方糜烂，均极痛心，如能和平就抚，决不轻戮一人，亦断不追咎既往。天日在上，肇龄等亦当同负其责。公等肇事之初，本为捍卫桑梓，保护善良，而众同胞转因此受无穷之苦。富者破家，贫者丧命，流离颠沛，惨不忍闻。仁人义士，亦必有所不忍，窃愿力为挽救，不负初心。至铁路事件，已有正当办法，决不为外人所有。其他善后抚恤各事宜，蒲、罗先生既出，即当官绅协定，迅速施行，顾瞻四方，无任涕泣。
　　◎宣示四川地方自治文
　　尔丰不德，不能出我四川父老子弟于水火。乃者内乱未宁，外患日逼，朝纲解纽，补救无从。若再不筹通变，必至横挑外衅，重益人民之流离荼苦，恻恻此心，良所不忍。特与将军、都统、提督、军门、司、道以下各官绅商学界诸人，协商一致，以四川全省事务，暂交四川咨议局议长蒲殿俊，设法自治。先求救急定乱之方，徐图良善共和政治。尔丰部署军旅就绪，即行遵旨出关。咨议局为通省人才所萃会，其意思言论，为通省人民所信仰。以尔丰之愧对川人，惟当拭目以观其设施，尚复何颜对于川人别有陈说哉？虽然，尔丰固可指天誓日，此区区爱国家、爱人民之心，自筮仕作令以至今日，服官数十年，转历十七省，实无一刹那之顷，稍敢变易。此次再来督川，亦无时无事不本上爱国家下爱人民之初念，不幸智虑有所未周，遂为吾父老子弟所疑怨。往事无足证说，今日以四川全省事务，暂交四川咨议局自治者。嗟乎！尔丰此心为何心哉？果为爱吾父老子弟与否，计吾父老子弟必不忍待尔丰之剖解而亦自燎彻也。尔丰不敢曰吾父老子弟前此之不当疑怨我，亦不敢谓吾父老子弟以后遂信用我，但此区区之心，始终既惟重爱吾民。四川虽自治，以后困难问题，方如循环之不知所终。尔丰虽将离去，而与吾父老子弟，前后周旋，至今已九年矣。桑下三宿，尚有因缘，周旋九年，宁能恝置？因是之故，遂难自默，幸以吾言为然，实为四川将来之福；苟以吾言为非，吾亦聊尽临别之谊。
　　第一、奉告人民。呜呼！我至亲爱之父老子弟，亦知今日之四川为破坏之四川乎？亦知今日以后之四川，为四川人自治之四川乎？往日受治于国家，地方而不治，国家之患也。今日四川人自治，地方而不治，四川人之患矣。以今日之大势，即地方已治已安，犹有种种恐怖刺激之事，若益之以内患，四川其能久存乎？尔丰对于四川之将来，良有无穷莫大之希望，然内患而不速宁，恐眼前便难自保。吾父老子弟，苟不愿四川之久存，则尔丰无言矣。不然，则愿吾父老子弟，展转诰诫，速复向日之秩序，慎守固有之家业，齐心合力，视大势之转移，图四川之强固。如此博大之四川，吾父老子弟，其信斯言耶？
　　第二、奉告我军人。呜呼！我至辛苦之新、旧军将校士卒，乱起以来，苦我将校士卒至矣。今日以后，四川归四川人自治，军队多为四川子弟，有应保全四川全体之责，而为四川全体尽捍卫之义务。乱而速定，我军人其可稍休，如其未能，抑有外侮之来，以四川子弟对于四川人尽当尽之义务，吾恐后此军人之劳，或什伯于今日。既曰义务，知我军人后此必愈劳而愈自乐。统制官朱庆澜，我军人所至敬爱之长官也。四川新、旧军将校士卒，即以尊重敬爱之心，谨守朱统制官之命令。今日以后，苟有对于四川境内人民生命财产，有毫发之损害者，愿我军人视为切己之私仇，毁家之私敌，损竭顶踵以击御之。必使四川境内人民，各无烽火盗贼之虞，而后军人无忝报施桑梓之义，我军人其信之耶？安辑人民，抚恤士卒，则当事诸君子之职责也。
　　第三、奉告我当事诸君。呜呼！尔丰不德，愧对四川，其能补尔丰之过，而出四川人于水火者，惟望诸君矣。以诸君之才之识，吾知内乱不难立定，外侮不难立绝。虽然，以尔丰鳃鳃之虑，当此祸患未已，疮痍未复，凡前此总督所肩至难极大之任，一惟诸君是赖是责。况当多难之顷，吾知设施之难，必倍蓰于曩日。尔丰望治之切，不能不望我当事诸君，齐志合力，降心沈识，远观大势，深察乱原，博揽人才，厚积兵备。既与四川共治，党派之见宜蠲；即有谤议之来，消融之量宜广。必使内地百司庶人，皆各有安其乡土之心，才士各有发舒能力之地，而后基础可以奠安，事业可以发达。尔丰以可为之四川付之诸君，即以至大之责任，委之诸君。今日以后，即为自治之日，即为诸君担荷之日。尔丰虽去此，属望无穷，知诸君必有塞尔丰之望，且必有以塞吾四川父老子弟之望也。
　　呜呼！尔丰去矣，所不能已于言者，惟我当事诸君，我军人，我父老子弟，幸听吾言，尔丰有补过之日，身去而心实安。如曰“非也”，尔丰对于四川，始终重爱吾民之用心，皇天后土，鉴其无私，他无求矣。虽然，尔丰爱四川者，终望我当事诸君，我军人，我父老子弟之幸听吾言也。特此宣示。
　　◎附二件
　　△川人自保之商榷书
　　按此编未署名，不知为何人所作。事后质之同志会诸公，均不承认，即至今亦不得主名。惟赵氏尔丰，则以为逮捕诸人之据，亦路事中紧要件也，特附录之。
　　中国现在时局，只得亡羊补牢，死中求生，万无侥幸挽救之理。凡扼要之军港、商埠、铁产、关税、边地、轮船、铁道、邮传与治造军械、用人行政一切国本民命所关之大本，早为政府立约，擅给外人。并将各行省暗认割分，已定界画。如江苏、江西、安徽、湖北、湖南、四川六省与英国之约，不得让与他国。福建、浙江两省与日本立约，不得让与他国。广东、广西、南、贵州四省与法国立约，不得让与他国。山东一省与德国立约，不得让与他国。自日俄战争和议以来，又与英国立约，不得让他国。以西藏、满洲三省，则为日、俄暗分。俄又侵略蒙古、新疆，将由新疆侵入甘肃、陕西。德又将侵山西、河南以卫山东。其余直隶虽为京城所在，日本将由奉天入关，以行侵据。尤可恐怖者，日于旅顺口，俄于西北利亚，德于胶州湾，英于威海卫及香港，法于广州湾及安南，早已作为战争中国之根据地。立炮台，造营房，泊兵船，制造枪炮弹丸，驻扎将校兵卒，危机四伏，一触即发。政府至此，应如何奋发淬厉，亟图挽救。乃多贿赂公行，日以卖国为事，而对于人民，犹不许国民军成立及制造军械，听其自保。推其原因，政府深恐人民一张，即为彼附骨之疽，似非与中国人民同归于尽不止。外人既握中国之死命，而不实行瓜分者，非其仁爱，亦非力有不能。一则欧、美各国内势未均，一则中国土地广漠，人民众多。非得深入内地侵据铁路财政各权，扼我咽喉，吸我精髓，则犹有烦兵折矢之劳；而或瓜分未均，反启欧美各国自相争战。以政府之疑虑难解，致外人之侵略无穷，遂将五千年古国，沉沦于九渊之下。然四川东连两湖，西连藏卫，南连云贵，北连陕甘。夔门剑阁，古称天险，铁路轮船，尚未大通。以比各行省，外人插足尚浅，势力亦薄。且土地五十万六千方里，人口有七千万，气候温和，物产无所不有，即比之日本，犹不及四川远甚。今因政府夺路劫款，转送外人，激动我七千万同胞，翻然悔悟。两月以来，其团结力、坚忍力、秩序力、中外鲜见，殊觉人心未死，尚有可为。及是时期，急就天然之利，辅以人事，一心一力，共图自保，竭尽赤诚，协助政府。政府当必曲谅，悉去疑虑，与人民共挽时局之危，厝皇基于万世之安。谨将自保条件，分列于后，愿我七千万同胞及仁人志士，付诸议会，讨论一是，指定方针，或得万一之幸。
　　（甲）现在自保条件
　　（一）保护官长。由各厅州县城议事会通告镇乡议事会集议，选定殷实精壮子弟，多至百名，少至六十名，作为旧时团丁，分季轮操。当用驻守官署官局，以便保护。
　　（二）维持治安。现在全川罢市，万一不幸，乱民乘机肆扰，应由保路同志会会同咨议局协议，既经议决，认为乱民，必先晓以大义，如其不从，乃兴大兵弹压，迫令解散。但须不行杀戮，残害同胞。
　　（三）一律开市、开课、开工。罢市、罢课、罢工不过表明川人同志，其实损害甚大。故须斟酌时势，约同一律开市、开课、开工，断不可前后参差，使秩序之不能始终一致。
　　（四）经收租税。由各厅州县城议事会通告镇乡议事会集议，即由城董事会代收粮津捐与各项厘税，妥为存储，以备支拨。
　　（乙）将来自保条件
　　（一）应请购屯钢铁及炮兵工厂与机器厂（仍改造枪炮），昼夜加工，制造枪炮。
　　说明：现今国于世界，莫不以铁血图存。即如日本既战胜强俄，又恐起日美及中日战争。其东西两京炮兵工厂，遂日夜加工，如临战事。中国时局，危迫万状，而炮兵工厂，力至薄弱，必须日夜加工，以备外患。
　　（二）炼铁厂。
　　（三）硫酸工厂。
　　（四）酒精工厂。
　　（五）机械铁工厂。
　　（六）制材工厂。
　　（七）水电。
　　说明：炼铁厂与机械铁工厂、制材工厂，为制造枪炮之本，而百种机械工业赖之。硫酸与酒精工厂，为制造弹丸之本，而百种化学工业赖之。机械与化学工业均赖电以造其精绝，且尤利用于战争。电之大原，出于倾斜澎湃之水力，四川则无地不宜。东西列强，所谓富国强兵之大本，要不外是。
　　（八）练国民军。
　　（九）设国民军炮兵工厂（附设炮兵讲习及试验所）。
　　说明：国以民为本，现今世界各国，非民尽为兵，莫不置国与民于危亡。而民兵之本，尤在炮兵工厂与炮兵制造额之应足支配国民军一倍以上。而炮兵之改良进步，尤在国民之自为讲习及试验。且外患日迫，虽有旧办之炮兵工厂，亦必有所不及，故应由国民补助之（各外国临战之时，凡国民之铁工厂皆制造枪炮以为补助）。
　　（十）铁路。
　　（十一）轮船。
　　说明：铁路务在先修成渝，辅以川轮，使四川交通略便，以免开门揖盗之虞。宜夔一段，则宜量势渐图。至于铁路所需材料，为四川富有，取之无穷，如铁轨、木枕、石炭等，既办铁炼制材，即可渐次不购于外，而人工尤以四川为最廉，甚则或可以工代赈。
　　（十二）边险地方，建筑炮台。
　　说明：四川虽是天险，非得人力补之，大筑炮台，终不可恃。
　　（十三）实业及教育。
　　说明：实业及教育，尤为自保根本。应集各业同志协议，速定改良进行方针，使人民一致趋向。但农、工、商、矿各业门类繁多，应择急要晓示大纲，及浅近办法，使人人知其利之所在。至各种教科书，应设局自行编纂，不待政府颁发。
　　（十四）优给军人饷需。
　　说明：军人舍身家性命，以保其身家性命，并保国民之身家性命。其饷需太薄，非所以处现今时局。应由国民筹出饷需，增给军人。
　　（十五）优待军、警两界同胞之家庭。
　　说明：军、警两界同胞，所以保卫国民，凡其家庭人口，应由各厅州县城镇乡议事会，按季查编，存于议事会。至其家庭有丧葬及困难之事，应由团邻知照议事会，特别致吊及筹议补助扶持。如军、警两界同胞，对于国民万一有摧残之举，即由议事会议决，究诘其家庭。
　　（丙）筹备自保经费
　　（一）停办捐轮。
　　（二）停止协饷（对于西藏则宜酌拨）。
　　（三）议拨税契入款。
　　（四）节减办事人员薪水。
　　（五）视自保应用之经费，核计人口地权，分别贫富担负。或由五千万之选民，酌量担负，按照增加。
　　说明：以四川土地之广，人民之众，物产之饶，倘人人知危亡在即，身家不保，则财政虽窘，而每年停止不应出之款项，并详查财政上一切陋规，然后责人民以担负。一面振兴实业，一面协约勿买外来不甚急要之货物材料，则筹措二千万之常年经费，举办以上自保诸务，必不大难（四川共计七千万人，若以四千万人计之，每人每年担负银五钱，即可筹出每年之常年经费银二千万两。由此推之，持之十年，岂惟川汉即修，川藏亦或有余）。
　　（丁）除去自保妨碍。
　　说明：自保所以御外侮，而卫身家性命起见，实出于万不得已。凡自保条件中，既经川人多数议决认可，如有卖国官绅，从中阻挠，即应以义侠赴之，誓不两立于天地。
　　以上各种条件，时势有迁，人事有异，未必恰适。然国之所以存，民之所以保，皇家之所以万世，其大端要不外此。愿为川人先事商榷而厉行之。
　　△周孝怀致陈子立书（中华民国元年寄自宜昌）
　　七月十五日之变，不知其中底蕴者，多疑为周氏所耸动。周氏在川，至今人多思之。其所以招怨者，实在警局时办流棍过严，与在司法任内斥退法官养成所学员所激而成也。今搜得周氏致陈子立一书，特附录之，于川中路事始末，及独立原始，亦可知其梗概。
　　十月十六一见左右，以要伯英保护相卖，未获见报。十七傍晚，杨星友以次日点兵必变之警相告。于时仆在文法和斋中，即电话伯英。伯英诘所自闻，告以星友。伯英曰：“是谣言，不足虑也。”仆知星友不妄言，再三求伯英不可得，因约子桥过法和斋中，与法和求其收回点兵之命，不得。则环而揖之，至于七、八揖，不得。仆乃脱其佩剑曰：“诚必点兵者，请先杀我，不忍见明日之难也。”子桥太息曰：“此伯英之命，吾不便相沮，且吾早晚自分不免，与公姑听之耳。”其时廖佩纯君（名溥）在座，廖君犹在省，可问得其详也。切商不偕，丑分乃散。翌日难作，仆仓皇出走。乡里老人有哀余者，分一茅伏其中。冬月初四，而天水之祸作，仆家既被抄毁，先人栗主，亦不得全。老母住泗泉家，陆军部长率兵亲往搜索，以兵指泗泉，索交仆。又逼老母，捉去舍侄。赖星友营护，舍侄得脱。其他亲党，如：李青城、孙仲渊家，咸被搜索。解叔平家，则因搜索而掳掠。嗟乎，满清虽虐，赵氏虽横，似未闻蒲、罗之党遭此毒害也！仆早知共和为乌头，能生人亦能杀人，然不自量，妄倡此议，此固仆之自作孽，不能辄怪人也。虽然，使仆有毫发得罪川人，遭此诚如其量，即无罪而亦无功，自断亦当与众人同此忧患。毁家亡命，乱世之常，亦所甘处。但以左右所知，仆果有罪耶？抑止于无罪耶？抑尚有毫发之功耶？七月十五以后，仆所以委曲营护诸贤，规画独立者，事事皆君所亲见，语语皆君所亲闻。当时仆虽丛集下流邱山之谤，然视之蔑如。未尝敢因赵氏疑我，众人谤我之故，引嫌灰心，而听诸贤之沦丧，大局之破裂也。七月十五以后，足下日日见吾曾有一日展眉露快否？当九月初，端方释放诸人之电至，赵氏欲快意于诸人。外则大局阽危，无人可共计画。仆与左右共议脱出诸人，共商大计。而上则赵氏屡反屡复，忽释忽不释，忽全释忽欲扣留梓青、慕鲁。下则尚气之士，咸愤不欲与赵接，以为端既奏释，何必急急，而不知大局之危在眉睫。老辈如梓师、笃老、罗云五诸公，且疾闻革命之说，不敢辄露一字。当其头头不通之顷，仆与足下不知顿若干足，捶若干胸，费若干心血唇舌，熬若干夜。十月初六之夕，变端四起，仆与璧华至相向而哭，呜呼，此即仆当抄家杀头之罪状也！难作以后，数欲发愤出与诸贤质论是非，爱我者皆以政府不容人说话相警。冤白而身死，诚所快乐；冤既不白，仆身方有嵩狱之重，不敢自轻。腊月初乃间关出游，虽赖护我贤挟，而仆自恃无疚神明，故遂坦然而前。今日至宜昌，逢关不讥，遭险辄夷，此即天理所寓。
　　仆与左右仍可率性为善，无可深悔者。到南京，当于中央政府提起诉讼。可为仆之铁证者，政界则璧华、法和，绅界则足下委曲毕达；用之详于营护诸人之本末，明叔详于规画独立之原委。今举所欲提出于中央者，先证于足下，某事而然，某事而不然，均请逐条答复，寄交重庆向仙峤转寄仆便得。过渝未登岸，未见仙峤，此笺寄其转达，乃欲多一人知我心曲也。有人告仆，谓用之颇反复，在梓青前颇弄是非者，仆以用之营护蒲、罗之诚推之，彼于罗有芥蒂，尚能捐弃以救之。仆自问与用之始末无纤芥之嫌，宁忍下石于我？即有一、二参差之事，事为左右所知，固可恃左右以督反复者，使其不忍，亦不能反复也。欲证之事例左：
　　一、九月初十，赵氏因端方告示，欲快意于诸人，仆立奔告左右。既恐诸人设有不测，又鉴武汉之事，吾四川不可不自为计。而非诸人出，无可与商者。乃与足下秘计独立方法，而以救出诸人为独立之前提。于此时也，有天幸一事，盖赵氏始终疑忌我，赖端方劾我。彼既知我之冤，又以七月十三谏彼之言，不幸而验，故对我颇惭。而独预十五密谋之某君（左右所知），已又浸润于端方，故知我为可信。于是仆劝赵氏以己意释放诸人，恢复感情，共筹定乱。赵氏必欲绅士往请，以掩畏端之丑，于是左右往商周、曾诸老，又约至仆家，然后往见赵。赵又伸缩其辞，于是诸老愤怒。杨彦如又设种种狠滑之词，左右亦怒。仆以大计所在，数怒数抑。赵氏则忽欲放，忽不欲放，忽欲扣罗、邓，又忽欲扣罗。某夕召用之入督署，欲叩罗之思想，有野心否，用之不肯去。仆与电话哀求其必去，勿亏此一篑。次早用之乃去，为力辩罗、邓之无他。赵又以问仆，因为反言罗之倡始，特好名耳。名既得矣，大局烂至此，罗苟智者，方患作揖磕头而不肯出耳，以此激之，赵乃意沮。至于九月二十二日，已定释出矣。忽欲保结，周、曾诸老又不肯。方相持间，明叔适自渝归，亦愤赵不欲往见。仆告左右，明叔乃决好转圜之人，见端归而以其状报赵，赵之所乐，或可因此而解保结之困难也。乃左右劝明叔不肯去，仆又运动杨彦如往劝之。及明叔诺往见矣，仆又急使璧华讽赵以保结之无益。端方之将到，如不趁明叔转圜而自转圜，将不可转圜矣。赵氏信其子者也，仆向不与其子接。至是乃以利害讽其两子，又为设譬，假如再有万人上院，要求释放，尚能开枪否，两子亦惧，然后诸人二十五得全出。当放诸人时，司道皆至，仆以大计在后，不欲见诸人以塞赵疑，且不欲攘其美，故再三召而仆终不往。自初十与左右经营此事，凡十五日，左右日日数来吾家，又数数止宿，往往夜商至旦，说赵氏既苦矣，诸老先生胸不知有“独立”二字，但恃端已奏释，早迟当出，不欲乞怜于赵。颜伯琴尤从容自信，左右又不敢以叛逆灭门之说，露之诸老，惟敢与汉三、明叔私语，仆则独敢与家弟私语而已。故吾二人愈急，而赵氏及诸老愈缓。自初五至二十五中，仆自知心烂脑竭，亦知左右当心烂脑竭也。当时诸老未必不疑吾二人为多事，为妄急，然试思假使成都不独立，鄂军杀端方以后，事尚可问耶？仆亦知成都党人力甚微，人民独立智识亦浅。所为与左右皇皇者，盖巡陆两军，嫌怨已成。既不能调和，又无从运动，设难自兵起，则局外流血，将不可纪数。故不能不早为和平之解决，而非诸人者出，则无可担负。九月初十以前，皇皇救诸人，乃为交情。九月初十以后，皇皇救诸人，纯为独立。苦在既不能直达于赵氏，又不能稍露于诸贤，惟我与子，自煎自烛。以上云云，果如此否？
　　附注：七月十五，诸人被厄。十六早，仆即招用之、小舟、渭北来家，劝其在商会召集绅士往见赵氏，问诸人罪状。又为求得交大理院之律文，劝诸人以此义呈请，且救目前。赵氏积月始答，而诸贤于此，遂得从容矣。此节左右知之，用之尤详。又告左右，速使得力人赴京，速电各省咨议局。七月十五，仆避难客籍学堂，夜夜与用之筹画营救诸人之策。李任甫兄弟，亦时在座，左右与用之，固可信仆七月十五以后，无日无夜不颠倒梦想于营救诸人者。仆遭难后，未及见诸人，然以方寸之良，报施之理，揣度诸贤，必有一、二为我颠倒梦想者。左右何时到成都，为一探究，以其人告我，仆当刻骨记之，碎身以图报之也。十五以后，用之营救诸人至力，其时谣言，亦谓十五之事，为用之构成，欲得甘心于用之。用之数寒心，吾独宽解之，用之与仆遭谤同。而渠与罗、邓有嫌，此用之之难能可贵，然得谤为有因。仆则与罗、邓无嫌，故仆之奔走营救不足论，而得谤亦较用之尤冤，然当其时凡与蒲、罗密者，大抵缩颈袖手，惟仆与用之愈不放手，亦愈受谤。独立以后，我固当死，用之闻亦不为军政府所信，左右见用之，烦引仆以宽解，勿足太息也。
　　二、诸人既出，独立之问题起矣。蒲、罗既引嫌畏祸，不敢置一词，明叔尚为赵氏所信，亦畏避不敢直接。其时政界与仆同此目的者，惟吴璧华君，仆既介左右及明叔与璧华谈，又劝璧华往拜明叔。二十八之夕，明叔约答璧华，与左右同到仆家先接洽，然后仆与明叔俱访璧华（当时仆不特恐触碍赵氏，并恐触碍璧华。明叔至仆家换舆，不敢在附近雇舆，步出仆家街许，然后雇舆，以示不自仆家去者，此亦委曲中之委曲，至可哀也）。讵到璧华家，方论四川独立事，明叔即发五难（仆记其三）：（一）同志会不易解散；（二）巡陆两军不易安定；（三）租税不易收。仆为逐条解释（如同志会乃仇满仇赵之会，赵逊而满绝，当然解散云云），明叔谓仆君真妙于语言者。仆曰：“办事不当易视，亦不可但计其难，且所解释均有至理，非漫为宽譬者。”然明叔终不敢与赵直接宣露此旨，不得已仆乃劝璧华单刀直斫，与赵氏交涉，又与商量修词之法。先说大局利害，再进以其切身之利害动之。先说其人，再说其子。当此之时，田统巡防，不敢运动，子桥亦纯粹忠义之人，不能运动。士绅又不肯出头，而赵氏调集巡防三十营，意盖防陆军，防革命。且以其人之横，说而不听，祸不旋踵。于此时也，吾真服璧华为天人神勇矣，毅然使仆调和士绅，而渠自任说赵氏，无论如何危害，必达目的而后止。乃一说不动，再说不动。仆其时病足不能出门，则以电话随时造为民情欢迎革党，及各领事得电北京确失，种种警耗以吓之。直至初一早，赵氏意始动，璧华又坚之。然后以初一之夕，约明叔及左右同集仆家，璧华既宣赵氏承诺逊位之意，即宣言吾与周君皆浙人，所以排难冒险，劝赵逊位，使四川独立者，乃持人道主义，不欲使川人多流血耳。今日大端已定，仆与周君惟当引身而退，诸公好自为也。明叔犹致牵挽之词，词颇严重，仆因曰：“吾二人宁足任大计？但即吾与吴君两人观之，亦可见外省人之不可疑忌。但得独立之后，诸君不持排外省界主义，则大有造于四川矣。”明叔则指誓天日，力斥排外之说。是夕大局遂定。以后在寰通银行会议条件，仆即不预矣。初七将宣布，初六之夕，陆军大起风潮，又有三人者上院，逼赵氏以印交梓青，不认伯英。璧华中夜来叩吾门，自责负四川，相见痛哭，盖是时排外之论已起，陆军之讧，即由排外而生。赵氏又以电话诘余三人者所自来，蒲、罗何以不协至此？仆时愤急，不惟与璧华相向而哭，一面召用之使与璧华造伯英，同定陆军事。一面电告伯英，叩梓青意旨，责梓青安辑其党，扰攘至天明，幸而后定。街巷纷传，行礼有变，仆使数辈往探，直待午后左右过我，乃知礼成无变，仆与左右自七月十五以后，直至此日，乃敢开怀快乐半日也。以上云云，是如此否？成都独立发起者，乃仆与君有大功，用大力者则吴君也。蜀军政府颇不满于授受条件，仆语人曰：“条件诚若逊顺过量，然成都大权在赵氏，党人力既薄，巡、陆两军又不易运动，以口舌与武力竞，但恐币重言甘而不我听耳。然以赵氏性之横，权之专且重，竟能听而自退，此盖有天幸。仆与璧华，特尽人事，不敢贪天之功也。虽然，亦似可告无罪于四川七千万人也。”（假使以武力竞争，赵氏或在必亡之域，然试思局外赔死者，当得若干人血，乃能染成此独立国旗耶！）
　　三、初七独立矣，仆先两三日即告左右转达伯英。独立之初，万事且缓，惟宜朝夕与两军将校款洽，以收拾其心。此外又条陈数事：一、劝速送赵氏离川（此不但救赵氏，并防旧军以彼为口实，则生他意。曾屡向明叔、舒迪生及左右言之。十三赵氏复催我告军政府，设法保其回家。盖赵氏之意，本不欲出关也）。二、劝颁选举法，宣布选举期会（告左右及用之，防人之疑羡都督也）。三、劝成陆军第二镇，使诸排外者皆得位置（告明叔）。四、欲将防军月饷加与陆军等以塞其口，一面速调出外防守（告明叔）。五、劝两军并编为大汉革命军以泯其迹（此节在璧华家告明叔，明叔曰：‘革命二字不妥。’余曰：‘行其实矣，何恤其名耶？无已，则改为国民军亦可。’明叔乃首肯，明叔固无革命思想者，余真愧之矣）。最终为十月十七，劝其收回点兵之命，盖自军政府成立，仆虽未敢曳裾妄履其门，然见之所及，意之所急，亦颇不惮烦而数数聒噪当事诸贤，使当事者不鄙仆言，十月十八之事，或可以免耶？不耶！以上云云，是如此否？
　　以上之事，皆左右所知见，仆不敢以为功。然即别有他罪，亦庶几可以相抵否？不直此三者也，采老任中所举措，仆归美采老，固曰采老操舵而我持楫也。然采老在渝宣言，则曰仆主持而渠为傀儡也。川人如曰采老可杀，仆自可杀矣！今歌诵采老而杀仆，下流不足责，贤士大夫于心安乎？七月十三，仆对赵氏尽最后之忠告，于上端方书中，仅举其略。若论其详，则仆实同子桥、璧华俱见赵氏，既说吴、朱，力陈陆军不可妄用，以折赵氏之气。又为赵氏拟电催政府，限其三日电复，如不得请，即矫旨代许。赵氏骇“矫旨”二字，仆为称引史传，痛陈利害。电为子桥、璧华、法和所见，仆与赵氏辩论，则子桥、璧华所闻。悲夫，赵氏而听仆七月十三之言，安有七月十五之事？蒲、罗而听仆十月十七之言，又安有十月十八之事？此非仆之运蹇而言不行，抑亦川人劫会所钟，乃使徙薪者毁家，烂额者懋绩也。
　　以上云云，非敢鸣仆之有功也。以为仆诚有罪，而有如以上所云云，亦庶几可相抵除也。仆既反复自鞫其罪而不得，军政府又止抄家逮捕，而不宣布仆有何等罪状。无已，姑就街巷所议，而左右可为仆证明者，聊辩于左。
　　一、最大之罪，为谣言所指七月十五之事，乃仆构成是也。端方未劾我以前，仆愤不得自明之路，赖其劾我，仆乃得质问赵氏，索其批答，又以书痛责端方，因以自明其委曲。左右当吾脱草时，狂喜大乐，促仆刊布，以为得此则一切不根之论可以立绝。刊布之后，一时士大夫，诚皆昭然，不知何以忽有抄家逮捕之命。事后有人告仆，谓梓青语人，十五实仆邀其上院，以此耿耿，赵氏既以印批答明仆不预议。仆上赵、端两书，亦已言无不尽，诚不值再论。姑就梓青所言，当时固有谓伯英亦受仆电话诱致者。已而左右在咨议局问明，实伯英得赵氏之请，以电话告我，转告诸人，我乃以约梓青者。仆上赵氏书，有自恨与聋无殊云云，此独不可自直耶？即如梓青所云，仆约彼上院，遂为罪证，且勿论伯英先电告我，即我约之。当时藩署会议散，邓、叶、王、江诸人已出，胡宗武拉之复入，一同上院。苟仆为有罪，宗武岂能无罪？何以舍宗武而独怨仆耶？梓青云云，乃旁人所传，以理推之，梓青不能不见仆所上赵、端书，见之而犹辄疑辄罪，梓青必不出此也。且当时院上召集官绅之电话，乃由某君传出，及官绅上院，某君始终未到，此形迹当疑否？何以某君顷犹遨翔自得，而余独毁家丧主，独出亡命耶！此不可解不甘服之尤甚者也。
　　二、有谣言谓仆七月十四起十九日止，夜在督府住宿秘谋者。仆以十三之谏不纳，十四终日在家。左右与用之、霖甫午前十时来吾家，夜十一时乃散。十六以后，左右日日来吾家，此数日中，老亲剧病，仆寸步不能离，左右所亲见，仆乃有化身障眼法耶！
　　三、有谓路广钟扳余知搜查证据之情者。仆以为赵氏所忌，故两次所搜证据，官绅都得见之，惟仆始终未得见，上端方书，已发愤言之。而犹有一事，可以证明仆不惟不闻证据之事，且欲假手以惩路。即八月二十五日龙王庙无头案发现一事，仆疑路杀造证据人以灭口，督责检察官姜彬、苏学海克日穷治，又示以疑窦，告以踪迹之法，又派人四出侦察。及凶手已得，仆犹疑路所购买，反复钩鞫。其日左右适在吾家，中间曲折，文所不详，左右自能追想。事后颇共笑疑所不当疑，为一女人鞋，穷思极想，左右所亲见者，仆为爱路耶？非耶？且第一次证据，盟书中第一镇统领为王某，其第六镇则贱姓某君（左右所知，不必言其人，荐路于赵者此君。搜得证据后，领路捧以上院者亦此君，皆左右所知也），至谓仆曰：王为谁者，意盖逼采老，而第六镇之周，不问为仆矣。造谋者方欲一网打尽，世人乃以疑仆。今日仆遭难，适以快某君一人之意而已。某君自反对争路起，至搜查证据止，事事与川人为仇，与仆为仇，川人顾欲快意于仆，与某君报仇，岂不怪哉？仆治无头之狱急，又召路限其助缉。端方案起，路独无名，仆又骂之（刘长述在座可问）。路盖恨我切骨，其扳我亦宜，但恐当事者不知仆治狱始末耳，此左右可为我证者也（某君既反对争路，日日迫采老干涉，又飞电京朝，中伤采老，赵尧师曾电伯英可证。十五之事，由渠传命召集官绅，彼忽由后门上院，始终未到官厅，罗、邓所亲见者。路之搜查证据，又由其保荐，端劾众人，独不及路者，盖所劾者皆某君所主持，路实受其命，彼虑路牵引，故不敢引之耳。及仆质问赵氏，十五究谁预谋，赵氏自言惟某君逼我定主义，我与商量办法云云。仆乃恍然，当时即奔告君，又告用之、渭北诸人，当事者果欲论十五罪首耶？抑将修私怨耶？某君独求庇颜氏乔梓，遨翔自得，良仆所不喻也）。
　　四、又谣言竹枝谓仆迓赵氏于雅州，即先人以构诸人者。此则蒲、罗、邓、叶诸人，自能为仆辩护。其为绍介邓、叶而往耶？抑以构诸人往耶？曾见面耶？否耶？诸贤皆明之，勿事仆言矣。因我偕邓、叶俱往，赵氏于是疑我，一到即以种种难题责我，伯英备悉委曲。十五检察诸人护书革囊，仆之护书，亦在检查之列，此公所知者，以后证据标贱姓，始终不示仆。方自皇悚不自兔，岂谓免于赵氏，而不免于我所苦心赞助成立之军政府时代耶？天下事无可复说，仆亦不欲说矣！
　　四者皆举谣言传闻之说，自端方有所报复，而欲快意于仆，遂以谣言为舆论。谣言可贵，端方既采于前，安知军政府不采于后？故姑辩列于此，亦实穷搜不得罪状，不得不以谣言为主名。譬犹神无专主，望空致祭者，其可哀矣。
　　又谣言及报纸，谓仆助赵尔巽聚敛加糖、盐各捐及茶馆、酒馆、客店捐等，糖、盐非我主管，有案可稽。仆且因出位越俎，谏糖、盐捐重，时为商人诉苦，大非赵意，尹良尤仇我，故三年犹居试署，此伯英所知者，赵尧师亦略知之。茶馆、酒馆、客店，则贺稚民、高少农及城会所为，与仆如风马牛不相及，亦有案牍年月可证者。又谓仆蓄积百数十万，有田九千亩，房屋四十余所。嗟乎！仆身尚负债二万，诚有是者，债主将食吾肉矣。且咨议开局两年，仆诚贪婪聚敛，病民若此，当时司道，咸被纠举，何独饶我耶？仆除帘官公所居宅，先君墓上五亩地外，但有寸土尺掾，皆以为贪婪，甘陈尸于东市，而无所惜，不必如报纸所载百数十万数千亩、数十院之广厚也。劝业场、寰通银行、乐群公园三处，尚有股票二千六百金，皆为提倡公益，不得已而腾挪购股者。悦来公司，仆则未敢提倡，妄购一股，入乃谓“戏园旅馆”，为仆所开者，拟求政府为一穷究。诚为仆所有，良愿以半充公，以半娱老也。
　　总以上功罪事实，皆将起诉于中央，而将列君及用之、明叔、法和、璧华以为证。言而审耶，抑有不实？惟左右以良心事实，逐条签答，实者实之，虚者虚之，既关仆是非，亦系四川人功罪。但有一事一字不实，左右千万勿徇通家之谊，苟为曲附，得罪川人也。仆始终与左右秘议者，非恃左右有通家之好，乃以左右亲于伯英诸贤，又不为赵氏所疑，尊性又重默不泄，故相倚为心腹。世人如以仆与左右因通家而后密洽者，则大诬仆与左右之心矣（后略）。
　　◎跋
　　予以谫昧，承乏路事，倏忽三载，负咎良深，辛亥纷拿，致酿奇变。当时报电函告，彼此是非，毁誉缘饰，多失其实。至今四年，接洽朋僚，谈述往昔，每互错迕，目见犹尔，何论传闻？今且如此，何堪示后？因辑录当时奏章、文告、书函、图照，摘要编为此册，悉录原文，不敢僭越。某非史官，敢言载笔？惟此事属公事之要闻，亦吾蜀之故事。在路言路，辑此小册，以备他日史馆之采择，或亦不见拒于君子也。
　　诵清堂主人跋。中华民国三年十月。

