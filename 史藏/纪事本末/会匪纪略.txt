会匪纪略
孙衣言撰
    金钱会匪起于咸丰八年。
    有卖笔者金华周兆荣，流寓青田，粗识字，能卜卦，取妻于青田小溪，以妖术教人吃菜。入其教者，出钱二百五十，投沸汤中煮，焚以符咒，取汤饮之，刀棒不能伤，谓之“铜钱壮”，聚于永嘉青田之山中。是时粤贼已陷处州，村民惧引寇，一夕纠众掩之，毁其巢。而青田令亦名捕兆荣甚急，兆荣遂走温州，流转至平阳钱仓镇，易名曰周荣。
    赵起者，钱仓埠役，设店以寓客，尝以结盟拜会，聚诸恶少年。既而周荣至，复谋聚众敛钱，自云得金钱七于山中，后当贵。于是与奸民朱秀三、谢公达、缪元、张元、孔广珍、刘汝凤等八人，合谋为金钱会，而先诱钱仓汛外委朱鸣邦使入会，依托钱仓山庙神以惑众。入会者，纳钱五百于会首，则诣庙神，誓无负约；人给大铜钱一枚、红帖条约一纸，无少长老幼皆相呼曰兄弟。其钱文曰“金钱义记”。其帖分八卦，卦以三千人起，数至五六千人，以张声势。又自言贼渠白老三者，平阳人，阴授以号令，入会者无贼祸。于是从者日众，平阳商贾、富民至以贿购伪钱。平阳县知县惟本不能制，亦不敢言贼状。
    其明年，党渐众，瑞安金谷山、小篁竹等处奸民皆附之。金谷山、小篁竹者，瑞安江上流，去城六十里，民多业椎埋。赵起谋结为己用，令其党谢秀球持大钱数千以来，生员潘英、林景澜、郑日芳，奸民黄孔标、林福瑞、黄梅宇等皆入会，益四出诱胁，渐蔓延瑞安西北乡。于是予弟锵鸣方以翰林侍读奉命在籍团练，睹乱萌，乃言之署巡道志勋、署知府黄惟诰，谓粤贼在括，而奸民啸聚，启寇心；且内乱起，益无以捍贼，宜及初起痛惩之，可无烦兵力。而道府以为地方官无言贼者，殊不为意。
    铜匠王秀锦者，故会党，为赵起散伪钱，颇获利；乃益自铸钱，散之平阳东乡。赵起恶其攘利也，倡言屏之。而平阳贡生程殿英亦与秀锦合谋散钱。其子方系平阳狱，殿英谋篡取之，翟惟本惧。朱鸣邦以语赵起。赵起方与秀锦、殿英隙，且欲假官以立威，遂纠党数千人入平阳城，捕殿英，烧其屋。秀锦乃自首于官，愿出会。赵起之入平阳城也，旗帜甚盛，起与其党朱秀三、谢公达握剑指挥，入则踞坐试士院。平阳人大骇，而惟本甚德之，重犒以去。于是势益张，民犯法即投入会，益敛民财，置器械。自平阳城循江以南至南北港，循河以东至瑞安，多通贼。时咸丰十年也。
    赵起之入平阳城，平阳人有言之道府者，道府颇以为疑。其明年二月，起党有冯阿三者潜入郡被获，搜得各城门钥。道府惧，以诘惟本。惟本自以首先召贼，益讳贼，遂谓冯阿三，秀锦党也，无与赵起事。会奸人某者谋调停为两利，议假贼以团练名，言之惟本，谓贼愿改会为练。惟本喜，言之道府，道府以为然，使县给牒为团练。于是起竖旗平阳城南，逼平阳知县翟惟本、平阳副将王显龙共祭旗。民以为官皆从贼也，争受贼伪钱。而道府谓贼真为练，不复言办贼，贼益不可制。
    锵鸣复力争之道府曰：“赵起、周荣等，人人知其为贼，正其为贼乃可办。今妄谓之团练，使贼有所藉以胁民，而民反无辞以抗贼，是官驱民从贼也，祸且不救。且团练者，各团其乡，今贼方遣党四出，播伪钱，结营弁、衙役及郡邑小人，其意果何为？而官谓之团练，此淮南北覆辙也，不可不深思。”而道府先入惟本言，谓贼当渐解。是时王壮愍公有龄来抚浙，锵鸣复寓书陈之王公。王公以诘道府，而道府果言贼已改团练。王公知其伪，责悉献伪钱乃听为练。道府噤不敢复言，而贼之散伪钱益甚。锵鸣谓官不可恃，乃谋益治团务，逐乡以为团。凡入团者无入会，冀渐披贼党。瑞安民稍稍出会求入团。
    贡生陈安澜者，林洋[垟]富民也，方受县牒团江南岸。而林洋[垟]奸民金子蓉、郭巷奸民陈丙式等皆会党，不利林洋[垟]团练，遂仇陈安澜，纠其党，拔团练旗，树贼帜。安澜诉之郡，郡遣县丞罗敦樛往侦，获匪党郑步高以归。赵起闻之怒，纠其党二千余人聚钱仓。平阳民告变于翟惟本、王显龙，请诘以所为；惟本、显龙皆不省。安澜亦请于郡县，求得官兵助民团，郡县亦不省。贼遂以六月二十六日劫林洋[垟]，焚陈氏及谢氏贼数千人，建旗鼓往来平阳城，惟本、显龙不敢问，亦不实言状。
    陈安澜既被焚，诉其事于郡，锵鸣复力言之道府。于是总兵叶炳忠议拨温州营兵四百、瑞安营兵一百往剿贼；而瑞安奸人沈涣澜者故通贼，受贼旨沮之。副将赵振昌谓赵起众甚盛，且已为团练矣。胡用兵？复为贼党造私书，痛诋团练，因幕客某以达惟诰，又因振昌以达炳忠，益为贼游说。巡道志勋与惟诰、炳忠本畏贼，得此书，益谓赵起真不反，反以咎团练，遂不复言拨兵。
    七月四日，郡檄前永嘉令高梁材赴平阳察林洋[垟]事。梁材先诣锵鸣问计，锵鸣告以无他计，但幸以实闻。梁材至平阳，惟本招赵起等来，置酒，梁材、惟本与贼饮甚欢。及返瑞安，遂为抚议，谓赵起愿出金子蓉等以易步高，而与官约无得深罪子蓉。子蓉等延不出，而赵起复焚雷渎温氏。
    温氏，平阳大姓，丁壮数千人，所居渔塘、雷渎，逼钱仓，而誓不入会。生员温和钧、和锵亦皆受牒为团长。贼恨甚，至是袭焚温氏屋。和钧、和锵来告急，锵鸣乃挈以赴郡，与俱见道府，具言贼屡焚劫，不治将益肆。然贼乌合，初起无枪炮，但得官兵数百助民团，可一击散；而道府皆以兵力不及辞。刑部主事黄体立复力请之惟诰，惟诰亦辞，且曰：“杀人放火，报复之常，祸皆由团练，无与郡县事！”而贼党蔡惟屏者，方在郡侦，具以告贼，贼益横。
    八月九日，高梁材复自郡至瑞安。志勋、黄惟诰议抚，而赵起已约期大举，树帅字旗钱仓江上。陈安澜等益惧，乃谋自以团练击贼，倾赀募台州船三十艘，令武举游飞鹏督以行，而与温氏团约水陆夹攻贼。
    十六日，台州船航海薄钱仓。时贼方昼夜鸣鼓举事，见台船至，仓猝四散。船上勇争上岸，焚贼屋。赵起与其党奔钱仓山，麾旗以集众，众不应。起惧，谋自尽，其党有止之者。而温氏团误师期，稍稍逸去。
   先是，游飞鹏既以台船行，又密募闽勇二百由陆攻钱仓。高梁材及永嘉令陈宝善以道府意阴沮之，故水师无援。然贼方谓官兵至，惧甚，其党或纳伪钱以求免；既而知台船非官意，乃复聚。台船既退，贼知雷渎夹攻之谋，遂以十九日攻雷渎，温和钧与其父儒业、妻陈氏皆死之。
    而先一日，平阳民获贼谍，搜得贼书二函，其一约江西各乡贼攻平阳，其一约金谷山、小篁竹各乡贼攻瑞安，而官未之知也。瑞安举人叶宝衡等复奔郡告变，言之至痛哭，而知府惟诰怒谓瑞安人好事，仍不省。府吏有通贼者，复以语贼，贼喜。
    高梁材往来议抚久无成，愤甚，遂与瑞安令孙杰谋以激变坐陈氏，言之道府，且谓瑞安团董曾鸿昌、朱鼐等妄言剿贼，梗抚议。瑞安人怒，相率诣县署，诘梁材与贼饮酒求和状，梁材匿不敢出，而贼已有所闻，反益急。
    二十日 ，金谷山贼首潘英等率其党千余人焚予安义堡屋。先是，瑞安人闻贼约攻城，知必先及予，言于孙杰、赵振昌，谓贼祸及孙氏，则郡县皆不能无事；而贼无火器，团练亦无火器，宜速拨枪炮手护孙氏。及是，余复告急于县令，请速拨兵助民团，而赵振昌复不省。及予家被焚，贼果谋乘胜攻瑞安，以雨甚散去，瑞安始戒严。而高梁材犹在瑞言抚，犹言赵起事止劫村庄，非聚众谋逆，且自辩无纳赵起贿，揭示于县门。瑞安人大哗，梁材即日去。
    又三日，贼首朱秀三率党薄平阳，焚城外游氏、余氏屋，连劫诸富民；翟惟本犹不报。瑞安人复告急道府，道府亦不省。于是县丞赵荣兴、训导戴咸弼复赴郡乞援师，而瑞安城守者获贼谍五人于百总杨世勋家。盖世勋久通贼，而五人者谋焚药局为内应，遂并世勋系之狱。
    其明日，贼首蔡华率党据屿头，尽统隔江之贼逼瑞城。而知府黄惟诰犹持抚议，以二十七日抵瑞安，为好语出示以招贼，不知贼已约期攻郡也。
    二十八日，平阳贼首赵起，瑞安贼首潘英、蔡华等率其党二千余人分道犯郡城，由三角门入。入则先犯试院，杀捐输委员前丽水典吏许象贤；署永嘉场大使王恩溥走以免，失永嘉场印；入道署，杀一人，巡道志勋与其妻子走以免，失道印；入府署，杀数人，惟诰叔父某死焉，失府印；入县署，知县陈宝善先出免，杀数人，宝善叔父某亦死焉。贼遂分党焚南门民居，大掠城中。总兵叶炳忠闻变，召其乡人台勇入御贼，高梁材亦召其乡人广勇入御贼，枪毙贼数人。而贼皆揭竿持梃，闻炮声即惊溃，夺小南门出。
    贼之约攻郡城也，瑞安人先知之，以告惟诰，惟诰怒。告孙杰，孙杰飞书告于郡。郡城人知贼期者亦言之志勋，志勋笑曰：“此自与团练斗，何与我事？且贼岂敢攻我城者！”二十六日夜半，瑞安告变书至，志勋犹挟数妓纵饮，饮已醉，不启封；总兵得书，则已寝矣。二十七日城门甫开，而贼拥以入，至道署。志勋犹未起，闻杀人声，始惊，跣以出，见贼即返走，逾墙以逃，出东门，呼小舟渡江，匿江心寺；复逃至乐清，匿乐清城中。而是日贼已饱掠去。
    贼之攻郡城也，分遣二千人以窥瑞安，至横山，闻城上炮声，乃亦间走趋郡。比至郡南门，而先至者已败去，城外团练枪毙执旗贼二人，遂亦溃去。而瑞安守城者闻横山有贼踪，相率请于惟诰求击贼，惟诰笑不应。瑞民怒。拥惟诰至明伦堂，责玩贼欲何为？惟诰厉声曰：“赵起等好百姓也，无妄言！”方中食，复就孙杰饮酒，而郡城警报至，且闻家中人被戕，失印信，乃大惊，自拊其膺以哭。瑞安人恨甚，争诣署求见知府，知府匿不出。贼既破郡城，而道府自以先讳贼，益不敢言贼状，尽诿其咎于团练，谓贼因报复抢入城，印信被劫、被杀者皆不报，典史许象贤死亦不报也。
    二十九日，瑞安复获贼谍一人，鞫之，则曰自郡来，其党数人，先匿杨世勋家。世勋守北门，期贼至则开门，事成以代赵振昌。出前获五人，并鞫之，语皆同，遂与世勋皆磔死。而是夜贼果犯瑞安，以内应绝，不敢近。明日，把总杜之才逾城遁，与世勋同守城者也。
    贼破郡城，一日去。永嘉令陈宝善知贼易与，即返郡。而志勋匿乐清三日不出，乃遣人求得之，逆以归。然犹不敢言剿贼，趣民输财治城守；瑞安令孙杰、副将赵振昌亦闭门图自固。而贼以破郡城，颇惶惧，日夜相惊以官兵。既侦官无出兵意，于是瑞安贼复以九月初三日出桐岭，焚娄桥民居。明日复犯郡城，勇目徐文久、千总陈国泰逆击之，乃退。
    是日，翟惟本复遣平阳人来议抚，而赵起已遣其党取平阳营炮以去。瑞安城东并河诸乡亦通贼。初六、初七日( 、 )，惟本连书来议抚，又约瑞安人至江南岸议。而是日贼分党据南岸，瑞、平道梗。
    瑞安人以贼之日逼也，乃复请于道府，愿自雇船勇为御贼计，会总督亦责温州官玩贼，于是勇目于济清、陈锦澜、陶保登、管士拱等千余人至。十八日，千总孙纯良率兵勇及城中义团攻南岸贼，纯良不敢上岸，义团遂亦败。十九日，千总沈作霖复率兵勇攻南岸贼，击败贼党杜之才。二十三日，兵勇义团复攻南岸贼，于济清缚八十老人与一童子归，孙令遣还，俾持谕解散，贼杀之。二十六日，瑞人所雇广艇至瑞安江，巡道志勋与前永嘉令高梁材、前瑞安令孙源皆来。
    于是知府黄惟诰在瑞安二十余日矣。惟诰在瑞名办贼，然犹冀以抚为讳饰，言剿者辄为所沮。瑞民知之，姑羁之城中，不复与计议，又时讽以署中被贼事。惟诰窘甚，思脱去而无计。会广艇有先至者，民讹言巡道督兵来，惟诰乃诡言往迎，且计事。瑞民亦谓巡道来，则惟诰不足留也，纵之去。惟诰去六日，志勋始至。而志勋亦恶言剿贼，以总督严檄，惧得罪，又闻贼所招海盗船已入江，不得已来瑞督战。永嘉令陈宝善犹移书怵孙令，冀卒抚，而平阳贼已分党破福鼎矣。志勋虽以广勇来督战，而恇怯畏贼；广勇亦索轻志勋，无斗志，日索饷。
    志勋屡渡江击贼，辄败。贼有乘大峃船至焦石者，城西团练击走之，而志勋反不知。志勋以屡战不利，谓广勇需重犒，令知县孙杰索城中富民财。杰以怒团长曾鸿昌，责鸿昌资数倍。城中人皆谓鸿昌冤，于是益怨志勋。而翟惟本复遣平阳士人来议抚，瑞人以为志勋实召之，益怒。既而管士拱、陶保登等以台船渡江击贼，志勋所督广艇又不至，台船亦怨。而生员张家珍倡义于湖石，以湖石团练数击破贼。
    张家珍者，家贫无藉，然负气好义，有胆略。贼初起，密遣其党招之，家珍大骂不从。贼谋杀家珍，家珍乃与所亲林有森、谢学本等谋讨贼，倡团于湖石营，前廪生高王风等应之，于是大峃、孙山各村义民数千人皆从家珍，以十月十六日(  )杀贼祭旗，连战皆胜。乃遣其弟崇新与有森、学本间走青田，达永嘉，请于知府黄惟诰、知县孙杰，求拨枪手夹攻贼以分贼势，守令皆不报。家珍遂独往来自击贼，杀贼数千人。贼谋西犯泰顺，家珍遏之不得过，于是贼始不能倾巢出，而蔡华等据江南岸者势亦孤。
    巡道志勋在瑞安二十日，未能少创贼。广勇以索饷屡哗，而台勇又以广勇屡误，怒，于是勇目陶保登等相率去，瑞安城中守益单。而张家珍以二十四日(  )战死，其弟崇新代领之，复督以击贼。
    贼闻瑞安守已撤，而张家珍死，湖石团练不足畏，乃聚众平阳江口，复召海盗约期攻瑞安。瑞安令孙杰复告急于郡，郡不应。而贼果于二十五日由屿头渡江，薄焦石，海盗船亦扬帆抵西门，以巨炮攻城，城上亦以巨炮击坏其一船。是夜，贼船尽聚横山下。明日，贼自横山来攻城，焚城北民居。明日，贼首赵起据城东龙山，分道来攻城，焚西门外民居，船盗亦上岸焚南门外民居，复分党焚东门外民居。城三面烟焰涨天，城中大震。已而西城大炮不火而发，毙贼百余人，贼始去。明日，贼复于城外遥纵火。是夜，城上哗言小东门守者或通贼，乃以王国宝守东门，寻获放火者三人杀之。明日，贼于龙山架巨炮以攻城。龙山府视全城，炮自上而下，声如霹雳，飞弹如雨，皆从民家屋上过。副将赵振昌泣语守者，谋降贼，守者厉声叱之，乃不复敢言。贼分道来扑城，复于城北新埭头水浅处架桥以渡；城上炮毙十余人，乃遁去。西城上亦炮毙贼无数。
    十一月初一日，城中富民各出谷，舂三日粮以给守陴者。自初守城，城中按户具饭送上城，日四餐。城中人，无论士民，十六岁以上皆持械上城。城上见贼即擂鼓，鼓声作则陴间人皆满。街巷民家户皆悬一灯，妇女凭户察奸人，夜明如昼。及是，贫民家家得米，守益坚。
    明日，贼列炮城东涌泉巷以攻城，又筑炮台于城北，又窥新埭头；城上炮击之，皆走。明日，龙山贼炮击伤城上团丁数人，而其炮忽连炸，自毙数贼。其在城西，开炮者自烧其药桶，又毙数贼。是夜，贼以船载薪，谋焚各水门，守者运石以填门，覆湿苫于石上，又运水上城以备之。贼不来，而城中哗言■■■通贼，争求杀■■■■■■匿以免。明日贼分党断三都岭，永、瑞道梗。贼伏城外破屋中，以抬炮击城，墙隙瓦缝中，往往铅弹飞出，从人左右穿而过，或裂裤堕帽，而不伤一人。贼既退，城中民逾城出，尽烧城外残屋，于是贼始无所藏。
    明日，闽师统领记名道张启煊前军至穗峰[丰]，离瑞安三十里。
    是日，贼攻城益急。贼扑城东洞桥，城上炮击走之。又扑吊桥边石牌楼下，以抬炮仰击城，其药桶忽自火起，城上哗笑声如雷。贼又潜伏西门外，夜半舁梯以缘城。梯重，舁者自相呼，守城兵觉，鸣鼓警众，则一梯已倚城。急以鸟枪击之，毙数人梯下，复以大小炮三面击之，贼皆弃梯遁。兵丁陈镇涛跃而下，斩一首，复上城。迟明，守城人出城取所弃梯，梯高于城二尺，宽八尺，可五人并登，众为之愕然。东门外亦委数梯于道，众取而毁之。于是贼攻城九昼夜，辄败去。是日，悉锐攻城，期必破，又大败去，贼知城不可得矣。
    贼之南焚福鼎也，闽督抚亦惧，乃檄福建记名道张启煊自金华回救永嘉，前陕安镇总兵秦如虎出福鼎，闽安协副将吴鸿源以水师航海援瑞安。水师甫出洋，风坏其船，不能来。而如虎以十月某日抵福鼎，启煊以十月十九日抵温州，新巡道亦由乐清抵郡：皆奉督抚令剿灭贼。予弟锵鸣谓事始可为，乃复就启煊谋讨贼。而启煊所部新挫于东阳，军械缺，在郡二十日不能行。锵鸣谋于永嘉富民，假钱四千缗以资启煊，启煊乃令益造炮船。至是军械始完，而郡复雇台、广勇约剿贼。参将池惟屏以乐清兵五百、勇目孙赞清及予子诒谷以台勇二百、先抵穗峰[丰]为前锋，前永嘉令高梁材亦督广艇行。
    初六日，广艇驶入飞云江。贼首赵起在龙山望见广艇樯帆，即率贼党由城西窜去，蔡华继走，城外诸贼党闻风皆溃去。
    城东北诸乡闻官兵至城外，贼走，则皆起杀贼，皆粉其眉以为号，沿河数十里杀贼无算。贼首朱秀三走死于董田，生缚贼五百人送县城，杀之城东小教场，皆破其腹而斩之，小教场贼尸如山，血流入河，水皆赤。贼或从东山走渡江，广艇复击沉其二船。贼自攻城被击毙及是日被杀死溺水死者约五千人，而其死党所谓兑字号者，皆平阳江西悍贼，被杀尤众，于是贼精锐尽矣。
    明日，池惟屏等兵勇皆入城。十六日，张启煊以闽军至，驻军于龙山。新瑞安令黄宗贵亦入城。
    十九日( )，贼复窥城西屿头。贼有渡江来者，兵勇击走之，斩一首，则僧也。继复擒一秃者，鞫之，则贼以赵起令，皆剃发。起败，而惧其党散，故诈而髡之，自是贼益无以自脱矣。
    二十一日，北岸贼由廿四都逾岭扰二都、三都，团练击走之。是日，南岸贼亦谋渡江，团练截之不敢渡。
    平阳令翟惟本复遣前县丞黄绍奎、训导钦陛良来瑞安为赵起求抚；而贼首缪元以十二月一日尽取平阳营枪炮送钱仓，并执副将王显龙、都司方某以去，益遣其党守平阳。
    十二月十二日，海盗掳前巡道志勋于三盘海口，志勋投水死，经历陈德元从之亦死。志勋既褫职，寄居城外民家，郡人颇诮让之，不自安，乃谋航海去；而海盗知其橐中装，故及于难。德元者，志勋门生，尝与奸人为游说者也。
    闽师炮船成，十五日张启煊谋进剿金谷山，遂令团练守龙山，而别调廪生吴一勤以一都团练，予子诒谷以廿五都团练先行会剿祇陀山贼。
    十六日，一勤、诒谷焚衹陀，贼皆西走。启煊进军，次澄头，而总兵秦如虎兵克水北溪。十八日，启煊破贼于桐乾，二十日启煊破贼于碧山，二十三日启煊水军焚沙洲贼巢，于是金谷山贼势益孤。而蔡华谋移踞仙降，以通金谷山、沙垟，仙降民拒之，遂以二十四日焚仙降。启煊遣水军追击贼，贼西走，而城中兵亦乘虚袭屿头，蔡华遂遁去。
    二十九日，秦如虎兵至萧江渡，尽焚濒江一带诸贼巢，生擒贼首谢公达。如虎兵连战破平阳贼，乃严檄诘平阳文武责献赵起等。是文武惶遽不知所为，于是翟惟本因■■■重赂启煊以求解，王显龙亦遣人为赵起乞反正。启煊却惟本赂，而伪许赵起降，责令速来营。
    同治元年正月一日，显龙复遣人约送赵起。明日，显龙以赵起出平阳城，行十里，而闻秦如虎兵至，赵起竟逸去。或曰：惟本、显龙惧泄通贼状，阴纵之也。瑞安贼首蔡华亦由山路逸，将走青田投粤贼。至永嘉界，村民获以送郡，磔之，并磔其弟廪生蔡岑。
    初三日，秦如虎兵收复平阳。初四日，张启煊兵破金谷山，生缚贼首潘英，送县磔之，会匪平。
    于是启煊回军澄头，如虎驻军平阳，各搜捕余匪，责各乡捆送贼渠，复杀贼数百人，其协从者贷不问。
    自会匪起，以咸丰十一年八月陷郡城，同治元年正月尽灭，凡六阅月。平阳贼首朱秀三、谢公达、刘汝凤、孔广珍皆先被获诛，赵起逸出从粤贼，复逸至玉环，被获，磔死。瑞安贼首潘英、潘国荣、黄孔标、林景澜、林福瑞、黄梅宇皆被获诛。蔡华逸出，亦被获磔死。其未获者，平阳周荣、张元、缪元、蔡焕，瑞安谢秀球、郑日芳等十余人。而翟惟本、李鸣邦、孙杰、赵振昌，以总督左宗棠疏请治罪，孙杰、赵振昌已前死，翟惟本、李[朱]鸣本[邦]皆从重发往新疆，充当苦差，黄惟诰竟得免。
    会匪既平，越一月，粤贼始犯温州。吴鸿源水师抵瑞安，遂与启煊、如虎共平粤贼云。
《会匪纪略》书后
    会匪乱后，予尝欲识其始末，久不遑暇。既而得黄漱兰洗马所为《钱虏爰书》者，自咸丰十年贼初起，至明年春闽师平贼，逐日记事，言之详直不讳，因综其大要，参以所闻，为《纪略》一篇，使愚民可以为戒，而后之仕我郡者，亦有所取鉴焉。
    因系之以论曰：呜呼！监司守令岂可不慎择其人哉？苟非其人，因循酿祸，可以诒误天下；而祸起旋灭，仅仅涂炭一方，犹其幸焉者矣。我温州民气虽曰朴野，然实畏法而敬官，平时见州县役缨帽下乡，即窃观私语，所至家具食饮如款尊客，妇女侦伺藏匿，有所要紧，唯唯如命，虽名在庠校，或低首受吏胥诃斥。一状入，则官与吏择肥食之，必餍饱而后止。固民之极可怜者，岂如闽之漳、泉，皖之凤、颍，藐法好乱者哉。
    咸丰七八年间，粤贼既纵横浙东西，而州县挟群小人，困之以捐输，民间始怨，然亦未尝敢与官抗也。会匪之乱，实自客民周荣者倡之。周荣之聚青田永嘉山中，瑞安前庄乡民有入其党者，口语藉藉，势颇张。瑞令傅斯怿甫有所闻，即以兵掩之，焚首匪居，其党遂散。及其在钱仓，以卜卦言命惑民，复与赵起等假粤贼声势，谓入会得免祸，而平阳乡民为身家计者，遂为所诱。然非翟惟本之庸，则一纸严明告示，可以诃而散之，其极至于遣散数十健隶以往，皆坐而就缚矣。平阳人虽间入会，而实深惧其累，其诉之令长而欲得官之一怒者，无日无之。自翟惟本一切不问，而民始折而从贼。然非道府之庸，惟惟本言是听，其祸亦未能遂成也。
    盖自会匪之起，其始入平阳烧民居，匪党非不自危；惟本重犒之以幸其去，而贼始知官之可玩矣。其后冯阿三之被获，匪党益惧；惟本为之讳饰，复假以团练名，道府亦不复问，而贼始知道府之亦可欺矣。至于焚林洋[垟]陈氏，则显与团练为难，以谓守令必怒，其惧尤甚；瑞、平两令不敢一诣视，府委员往，复与贼饮酒议和，而贼益知官之不肯用兵矣。其后陈氏自募台船攻钱仓，贼党讹言官兵且至，纷纷献钱求免。官诚以兵继之，其势犹可散也。至于闽勇之援，为官所沮，而雷渎、渔塘之被焚，官复置之不问，而贼乃真知官兵之不能一战，而反计决矣。
    当其始，端人正士有地方之忧者，非不苦口言之，至于痛哭流涕。而一时官府隐与数会，非衰老昏眊，即少年巧滑。昏眊者畏事，巧滑者揣摩昏眊之意指而成之，而郡邑一二奸人乐为贼用者，阴结官之左右，虚疑恐喝，使民之情不得一达于官，而官之情无不尽输于贼，于是郡城首被其焚，平阳遂为所据，福鼎继破，瑞安见围。使非乌合无志之徒，饱掠遽去，则括贼可以顺流而下矣。非张家珍团练横梗贼中，则泰顺不可守，而闽之东境危矣。非瑞安民誓死固守，则瑞城破，而郡城且闻风瓦解矣。非闽师水陆来援，使此贼更延两月以俟粤贼之至，则温州之事不可问矣。呜呼！洪秀全之祸，前后十年，蹂躏半天下，广西一二大吏讳贼者酿成之也。然则会匪之仅仅为祸于温州一隅，岂非所谓大幸也哉！
    夫温州之民非不可治之民也，秀者小黠而野者大愚耳，岂真喜犯上而狃作乱者哉？会匪之初起，周荣、赵起辈七八人耳；其既炽，潘英、蔡华等数十人耳。使非此昏眊、巧滑之官，但得如傅斯怿者，及萌枿而折之，不杀一人可也；即稍炽而谋之，杀十余人亦可也。深讳固护，颠倒错戾，至于破郡城，突闽领，用兵半年，杀人几万，仅乃无事，而夷伤残破，一府元气为之苶然矣。然则岂独良民之死为官所陷，即会匪党与其死于战、死于被获诛者，岂非官实误之哉？呜呼！罔民之罪，官盖十倍于乱民矣。
    我愿督抚大吏，悯温僻远，为之慎择循良。而官我郡者，永永以此为戒：清心而寡欲，束吏而亲民，无恣睢自快，使善良之气不得伸；无姑息偷安，使桀黠之徒有所恃；严邪正之辨，谨治乱之变，温虽百年无事可也，岂非吾民之福也哉！
又书《会匪纪略》后
    同治二年，衣言备兵淮上，驻寿州。六月，有言前刑部主事孙家泰殉寿州事者。衣言喟然太息曰：呜呼危哉！幸矣！予兄弟之不为家泰之续也。
    始苗沛霖自号团练，据凤台之下蔡，阴怀逆志。钦差大臣胜保欲假以拒捻，而沛霖意殊不可测。孙家泰治寿州团练，独讼言为贼，与之抗。及沛霖率党逼寿州，家泰与官兵闭城拒守。沛霖遣数巨捻入城，约官不得杀，家泰因众怒杀之。而先是官误用降捻徐季壮守城，沛霖遂以攻季壮为名，破寿州。入城，则稽首于帅前，自言为官破捻，索重犒，索家泰父子杀之，又索家泰所用蒙时中，官以时中畀沛霖，亦见杀。
    呜呼！予兄弟之欲急剿会匪，即家泰之志也。而予兄弟得免于祸，非所谓幸者哉？嘻亦危矣！
    虽然，沛霖之初起，未尝一日自居于贼也，虽拥众自重，而亦时为官用。当时督师大臣，尝屡言其功，而朝廷且命为川北道，加布政使衔矣，则固俨然官也。而其众整以强，皖之兵力实亦未有以制，则羁縻而用之犹有说也。家泰策沛霖之必反，争欲治之，团练以抗，以除地方之患，不复自顾其身家，可谓义士。而沛霖既破寿州，则力足以倾覆皖北，官之祸方在旦夕，其势不能复庇家泰，其索时中势亦不能复与之争，故濡忍目前，以求解于仓卒之际，其情犹可原也。然沛霖卒反，反不数月即诛死。使其初起之时，胜保等即能正其罪而讨之，皖之祸何至于此？然则，贼固不可以玩，而不正其为贼，贼亦不可以治也。及沛霖既灭，朝廷乃知家泰父子之冤与时中之为官所误，下诏昭雪，赠恤有加，而死者不可复生矣。
    呜呼！自古豪杰之士，为国家深思远虑，不得稍行其志，而反以身殉之者，往往如此，岂不可悲也哉。
    夫苗沛霖，皖北之悍贼也。至如周荣、赵起，则真无赖奸民耳。其始起，即以立会通贼为名，焚劫平阳，潜伏郡城，反迹亦昭昭矣。及焚予居，八日即袭郡城，杀官吏，劫印信，官且身罹其祸矣；而道府上贼状，犹谓之团练，犹谓之报复。夫焚予居，谓之报复可也，破郡城则所报复者谁耶？道、府、县令，于贼可谓有恩矣；杀其父兄，劫其印信，则所报复者谁耶？至于福鼎之焚，轶及邻省，则所报复者又谁耶？讳饰以酿乱，乱既成，则益讳饰以求自脱，此不肖道府之故智也。使贼势遂炽不可扑灭，如苗沛霖之倔强一方，则孙家泰、蒙时中之故事，又不肖道府之所优为也。闽督抚水陆之援，贼之不久即灭，予兄弟亦幸而免耳，然可不谓危甚乎哉？
    呜呼！人臣受国厚恩，为地方生灵之计，固不能有所瞻顾依违，以求自便。而祸乱者，时之所常有也。吾愿为长吏者，不幸而当其变，则惟及早图之，无以因循迁就，贻误斯民，为不肖道府之所为也。
    衣言初至安庆，湘乡相国询及温州之乱，衣言为备述之。相国喟然曰：“京朝官在籍治事，虽微末如典史亦与为难，故团练不可为也。”湘乡始亦奉命团练，其后倡义旅自为一军以办贼而后成功。呜呼！此则衣言兄弟之所不及者矣。
