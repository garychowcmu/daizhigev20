平回纪略　　（清）不著撰人

　　我朝定鼎以来，四海六合，一道同风，弱水流沙，向风慕义。每岁蠲账叠沛，恤赉频顽。西陲黎庶，世沐仁恩，塞外诸羌，罔弗率服；盖治平百有余年矣！岁在辛丑，甘省兰府所属循化城，距省四百余里，地接羌戎，暗门禁固。旧制分防厅署弹压撤拉。■〈犭回〉猾素称化外，由来不靖。其俗男女混杂，不知伦常，好杀食人，淫狠无良，遂有回民马明新者，安定之官川镇人，入撒拉倡起新教，煽惑愚众，混名阿浑，又称掌教。其教演习摇头跣足，摆手仰天，倡言人得金光下，死者托生好处，愚众被惑，奉为明师，以为圣人复出矣。其中间有观望弗奉者，群起攻之，刀矛威胁，使必从，甚至父不受惑，而子受惑者，子杀其父；兄不受惑，而弟受惑者，弟杀其兄。噫！人伦绝灭，天理消亡，何至斯极！
　　三月十六日，总制陕廿勒委河州总戎辛，郡守杨办理。总戎先至，其头目苏阿浑，即苏四十三，佯服罪，伺夜半，率诸逆持矛杀总戎。适杨守至旗台堡，相距六十里，苏贼引头目韩二韩一的把拉及群丑星夜赶至，杨守亦遇害焉。盖十九日事也。
　　自此贼势张，旧党悉附，汉■〈犭回〉胁从者千余人，遂袭河州。辛总戎既遇害，城无兵卫，大雪阴晦。三月二十一日夜半，城陷，州牧周拔剑自刎而死。至二十二日辰刻，贼弃河州奔省垣。当贼之弃河州也，州城大半回民，诸缙绅率汉民巷战，无不一当百。头目韩二杀死，贼知不能容，越斜径渡洮河。二十五日申刻，逼兰城西关，先河州告急，总制勒领督标进剿，防狄道州，缘与河州接壤也。
　　贼近省，沿途纵火，民房寺观尽烧，通城若昼，光焰百里外，焚诃桥，西关围急，伪言索马明新，盖马明新预获禁皋兰尉。时省城方伯王讳廷赞，盛京人也，年屈古稀，性秉介毅，率僚属在城，慷慨言曰：“国家有事之秋，臣子报效之日，守土者各宜知大义！”时督标兵弁由狄道进剿，贼探城无兵卫，仓卒至。方伯全无惧色，知民心奋义，效命恐后也。于时通城士庶悉奋臂登城，推壶浆相饷，咸厉声曰：“吾侪世受得皇恩，上官亦为我身家耳！有不效命者，共殛杀之！”先时予办守御，水石置城堞，昼夜奔驰，兰民交相谓曰：“官长辛勤，吾侪何安！”予默识民信之旨矣。
　　是夜贼攻西关不下，平明窜入华林山之麓。至二十六日申刻，贼众复攻西南二关，势甚急。贼先有细作，假作佣工杂匠，混入城关。方伯徒步晓谕居民，门首房上，多人守视，深巷僻道，派官把守。每日夜获放火不成者不下数十人，不及讯供，百姓刹为肉泥，义勇可见焉！是夜早，焚烧西南关门，攻益力，关内浮居客舍多不能支，关遂失。贼人纵火，光逼城内，火星漫落，喊声震天地，贼愈猖獗，进逼四门。城上守御者，目不转睫，飞石如流蝗，奋勇百倍，贼不敢近，黎明仍退入山。
　　至二十七日未刻，贼又招集余党，势益众，直逼西城。佯言愿见马明新一面，即退。方伯因救援不至，恐茶毒生民，许之。提马明新面城堞，与贼头目等见。众贼齐滚马伏地，口称圣人，挥涕如雨。呜呼！异端邪说，流祸竟至于此哉！群贼集居民木植器具，堆积城门，纵火焰以扑，烈炬冲霄，岌岌乎存亡呼吸。环城守御者人益众，色益厉，气益壮，虽烟突火燎无一动。贼有乘云梯扒城者，守御连杀数人，并倒其云梯，压死跌死者数十人。城上齐声“杀贼！”贼众披靡，始解退。其时天将曙矣。适固原都督图救援至，截杀西郊，稍挫其锋。自此退入西山，不复逼城下焉。
　　王方伯抚谕守御者曰：“狡■〈犭回〉不测，今兰城不失，赖吾民保守之力也！当益加谨慎，幸勿怠！”民众跪泣曰：“无烦大人心！”方伯与僚属咸泣，捐资赏劳从丰。方伯又虑省会民稠，家无盖藏，开仓账恤，给散不敷，惟东关有粮食市。问：“能堕城去办者谁？”同寅色战，予即应命往。二十八、二十九两日，共采买粮三千石，往返俱从城上攀援也。
　　厥后勤王师集，贼众诡计投诚，出其不意，奋力死斗。图都督能得死士心，率数十人杀入城，伪遁，复截杀，俱陷没。奏进，皇赫斯怒，爰命大将军阿六月兴师，虎贲三千，克日剿贼，奠安西土。大将军又调金川土练蛮兵一千，猿臂蜂腰，豺脸黄晴，首蒙豹尾垂地，足跣如铁，生漆漫成，刀斫不入，上陡壁如飞，贼所恃高峻捷走，从此无能为矣！大将军建营龙尾山，与贼巢华林紧对，于是围木城，设巨濠，开深堑，断水道，重兵四围，轰炮不绝，贼退入华林寺，束手待毙。至六月十五日夜半，有芒星大如斗，赤色动摇，从西北陨贼营。十六日黎明，大将军出奇兵引贼战，苏四十三授首。十七日，韩一的把拉授首，贼巢无头目，存乌合千人，久病疫。七月初七日，大兵拥进，土练腾入华林寺，贼俯首就诛，生擒百余人，献祭阵亡诸将，函苏四十三首遍示直省，销马明新尸，扬灰郊外，大将军奏凯平焉。
　　回忆贼之初围省也，甫三日耳，城中皇皇虑食尽，尚可言足食乎？捍牧围者，百余名羸弱之师，尚可云足兵乎？食与兵俱不可恃，而民信独存，彻昼夜不顾身家，不知饥渴，愈劳愈奋，誓必杀贼而后已，何克臻此哉？是固涵濡帝德，深感皇仁，有不期然而然，有莫之致而致者！或曰：“兰城无恙，天也！书不云乎？‘皇天无亲，惟德是辅。’”诚哉是言也！是为记。
　　甲辰夏四月，平凉府属之盐茶地名小山儿者，接壤海城，回民聚处，素不事生业，专于窃盗，各省积猾，往往犯案，盖马明新之余党也。有田五者，原属漏网，托言为马明新报仇。初集亡命，抢劫乡仓，杀兵弁，乘间甚夥（恐有脱误）四月二十日围城急，幸前尉米诱细作逆党尽杀之，贼无内应，知救援到，城守固，逸去，散据荒山峻岭，出没无定。陕西都统明尾追，贼夜钞营后，劫都统，仍散漫荒峻，由靖邑之郭家集，走安定之官川，招集胁从，贼有二干余，直逼通渭。通邑僻壤，回众且悍，城不甚完固。奈邑令王公乃湖广人也，不能守御，贼甫至即陷。邑尉温骂贼遇害，缙绅李巷战被贼杀，贼劫库烧仓，荼毒居民，旋即退，事在五月十五日。邑令王匿仓房夹墙，人不知，意必为贼所杀，越二日，斗级入墙隙，窥见，说贼退，始狼狈而出，自幸得生，何苟延残喘也。
　　十九日，贼逼伏羌，即古称羌回多极处。邑令杨，予同乡无锡人也。密访城中党类，尽获讯供禁锢。有回民马云龙者，即辛丑岁正法逆回马帝简之子也。家巨富，羌邑回民素听指使，杨公知其人不良，然事处危疑，笼络之与亲好，招至署，委心腹，并商守御计，备费苦心，用权宜，寓防范也。访共家蓄钱甚夥，立借约以散其钱，给守御几城上汉民九，回民一，杨公与马云龙无一刻离，制之诚善矣。差妥干家人，于回民家前后察其动静，故城内无他变。而贼之奔伏羌，原有约，且恃夥类众，到即入城，孰知失所望。自十九日夜围城，至二十二日酉刻，城无内应，而总制李及提镇会兵截杀，遂解围，与官民拒敌。田五中枪死，贼死斗，伪遁淤涝处。缘前一日天大雨，贼引水，预定计，我兵不知，追杀，淤陷及千人，贼复截杀，扑大营。兴汉都督三连杀其头目，官兵拥至，贼退据羌邑之南山一带。至二十三日宵遁，乘夜奔秦州。
　　先时三月初六日，予适在州，有铁匠禀回民米姓系掌教阿浑，加工钱，打利矛撩刀，即捕讯供，实情未吐，是夜米回之子缢死，予即向州尉陈公言曰：“祸不旋踵，我辈朝夕当谨防，秦州其有事乎？”不及一月变生，幸大兵云集，贼虽至，秦州无恙。贼从秦之三阳川，越云务山，抵秦安之莲花城山梁一带，瞰下村落稍稠者，即下劫掠纵火，官兵围益紧，夜遁静宁州之邸店，盖邸店亦羌回丛也。又招附，共计数千人矣，遂走石峰堡。其地属通渭，周围数十里，上平陟壁，下绕巨涧。贼于二年内预筑土城，运粮草，开濠沟，有司全未知也。是时贼寨有李太公、杨先生、金花太子以为石峰堡险峻，万全无失矣。
　　我皇上命大将军阿统健锐营征讨，川省将军成己调土练会至，大将军阿相地势，引涧水别流，贼之水道绝，可计旦暮死矣。时盛暑，日下大雨，故自六月初旬至七月初尚强恃，惟粮草食尽，贼杀马牛，将向掠绸缎布帛积烧当薪，燎啖充饥。至七月初四日，值回教过年，其头目阿浑内营诵经，贼众咸伏地庄听，大将军知其不备，密令土练鱼贯而上，大兵尾后，遂登贼堡，拥入。贼众仓皇，手无器械。杀死千余，落崖死者千余，带伤获者及千。内有助官兵杀贼者，俱系胁从，约及千人，大将军释其罪，堡内外积尸付之一炬。大将军奏捷凯旋，皇上命宫保福（恐有遗误）善后事宜，赈恤被扰处，招抚流离，恩纶叠沛。将失守通渭令（恐有遗脱）典刑，以警臣节。殉难者俱照阵亡例从优恤，袭贼起处地方官严加办理，能守御城，先除内应者，着引见升用。
　　嗟嗟！当贼之围伏羌也，礼邑搔动，缘礼地与伏羌接壤，捷径不下一百里，而贼已有潜至礼属古城镇，赖乡勇预设堆房，壮丁昼夜巡逻，获二贼捆帮送城。予时在城率民夫守御，即讯供得探消息情，手持利矛，腰啣撩刀，并莲花铁锤，狰狞巨眼，施极刑不觉，即上铁肘禁锢，次日解大营正法。伏羌之善守无恙，不独礼邑安全，实东南一带之保障也。惟是甘省地瘠民穷，自辛丑至甲辰，兵戈两见，虽旋起旋灭，而汉回积怨，势不两立，迁徙无从，诛之不胜，将如何而可？今大清一统，德化洋溢，海隅山陬，咸奉正朔。此等回丑，环处中土，宜令其一体遵奉，毁其礼拜寺，举汉人教其子弟，使知伦常礼义，日积月累，油然。感化，庶乎可无虞耳！
　　平回纪略

