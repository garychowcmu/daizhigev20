
《四库全书 滇考》　　（清）冯苏 撰
　　钦定四库全书

史部三

滇考

纪事本末类

提要

臣等谨案滇考二卷国朝冯苏撰苏字再来临海人顺治戊戌进士官至刑部侍郎是书乃康熙元年苏为永昌府推官时作凢一切山川人物物产皆削不载惟自庄蹻通滇至明末国初撮其沿革之旧迹治乱之大端仿纪事本末之体标题记述为三十七篇每事皆首尾完具端绪分明在舆记之中又为别体非采缀琐闻条理不相统贯者比其中建文遯迹一篇虽不免沿致身録之说至其征麓川三宣六慰镇守太监议开金沙江诸篇皆视史传为详且著书之时距今仅百余年所言形势往往足以资考证愈于标题名胜徒供登临吟咏者多矣

乾隆四十五年九月恭校上

总纂官 （臣）纪昀 （臣）陆锡熊 （臣）孙士毅

总校官 （臣）陆费墀

●滇考序

学而不眀于治乱之故无贵乎其学也仕而不察于治乱之由无贵乎其仕也頋学在端其本源而仕必镜乎往事知往所以治即知今所以致治矣知往所以乱即知今所以弥乱矣滇固昔所称易乱而难治者也我国家劳百万师以取之特留藩旗设行台大臣以理之内而三使司外而分四道十镇一十八郡以交制之其不鄙弃逺人欲与同享太平之盛之意甚厚官此土者頋勿能考人情土俗所宜登斯民于袵席揆诸学古入官之义不有恧乎予小子承乏理金齿三稔矣幸得免覆餗平反之暇思进观前代之事迹而载籍缺然年来往还滇洱间残编断简以次购集大抵乗苦于繁而寡要稗失于怪而不经因不揣固陋举其事之最著者分题彚辑为三十有七篇名之曰滇考自战国迄明其间治乱之数厘然备陈于是知滇非难治也予之以郑纯张翕赛典赤诸人欲无治不可得也非易乱也予之以张虔陀刘深陈典诸人欲无乱不可得也非易乱而难治也予之以陈立杨竦韦仁寿诸人欲无转乱以为治不可得也传曰学者效也又曰仕而优则学此予滇考一书之所为作乎若夫山川之融结人物之生聚仙真佛子之出没则向者乗与稗备之非予所能尽收也予所考者为仕而学者考也又曰在端其本源何也操之以亷洁行之以仁恕无往而不得治焉不必考亦可也旹康熈四年岁次乙巳仲春中浣永昌军民府推官天台冯苏书

●钦定四库全书

滇考卷上

刑部侍郎冯苏 撰

楚庄蹻王滇

滇在三代不见于经传按其地之可考者帝颛顼生于若水水经注云若水南经云南郡之遂久县即今之金沙江也禹道黑水至于三危入于南海梁州水入南海者惟澜沧江元史张立道使交址并黑水跨云南以至其国今云龙州有三崇山一名三危澜沧经其麓其地有黑水祠焉逸周书献令曰西南产里百濮以象齿短狗为献产里即今车里西南有百国目为百濮武王东征髳人濮人与焉楚语曰叔熊逃难于濮今姚安楚雄间有濮落蛮定逺名髳州顺寜称古濮地是滇之通中国久矣然山川名号与世移易滇国之称自楚庄蹻始庄蹻者楚庄王之苖裔也当顷襄王时为将从沅水伐夜郎至且兰■〈木豕〉船于岸而步战既灭夜郎以且兰有■〈木豕〉船牂牁处乃改其名为牂牁牂牁地多雨潦俗好巫鬼禁忌寡畜生又无蚕桑故其民最贫蹻引兵至滇池池周回三百里源深广而末更浅狭有似倒流故谓之滇其旁地平敞多出鹦鹉孔雀有盐池田渔之饶金银畜产之富可数千里蹻以兵威略定滇地使部将小卜分兵收滇西诸蛮欲归报会秦击夺楚巴黔中郡道塞不通因还滇筑苴兰城居之以声敎诱服诸夷夷人皆悦共推蹻为君长蹻变服从其俗以王之及秦并天下使常■〈晏欠〉略通五尺道西南诸国颇置吏庄氏仍世王滇至汉武帝时滇王常羌蹻之后也蹻墓在南广县晋时为五苓蛮所发刺史王逊欲诛蛮以此为罪而讨灭之然则蹻之有功于滇而为人所尸祝非一日矣故予纪滇事断自蹻始云

汉通西南夷置郡县

西南夷在蜀郡徼外夜郎国东接交址西有滇国北有卭都国各立君长其人皆椎结耕田有邑聚外有巂昆眀西极同师东北至楪榆地方数千里皆编髪随畜迁徙毋常处毋君长自巂东北又有莋都冉■〈马龙〉白马三国亦有君长汉初皆弃不通巴蜀民或窃出故徼商贾取其莋马僰僮髦牛以此巴蜀殷富武帝建元六年大行王恢击东越因兵威使番阳令唐蒙风指晓南越南越食蒙蜀蒟酱蒙问所从来曰道西北牂牁蒙归至长安问蜀贾人贾人曰蜀出蒟酱多持窃出市夜郎夜郎者临牂牁江江广百余步足以行船南越以财物役属夜郎西至同师然亦不能任使也蒙乃上书曰南越地东西万余里名为外臣寔一州主也今以长沙豫章往水道多絶难行窃闻夜郎所有精兵可得十余万浮船牂牁江出其不意此制越一竒也诚以汉之疆巴蜀之饶通夜郎道为置吏易甚帝许之乃拜蒙为中郎将将三千人食重万余人从巴筰闗入遂见夜郎侯多同蒙厚赐喻以威徳约为置吏使其子为令夜郎旁小邑皆贪汉缯帛以为道险终不能有乃且听蒙约还报以为犍为郡发巴蜀卒数万人治道自僰道诣牂牁江卒多物故有逃亡者用军兴法诛之巴蜀民大惊恐帝因使司马相如责蒙等因谕告巴蜀民以非上意及还而卭莋之君长闻南夷与汉通得赏赐多多欲求内附比南夷武帝问相如相如因亦言西彝卭莋近蜀可置郡帝乃拜相如为中郎将建节及副使王然于等乗传因巴蜀吏币物以赂西彝卭莋冉駹斯榆之君皆请为臣妾除边闗闗益斥西至沫若水南至牂牁为徼通灵闗道桥孙水因置一都尉十余县属蜀当是时蜀四郡通西南夷道戍转相饟数歳士罢饥离湿死者甚众西南夷又数反帝患之使公孙宏往视还对盛毁西南夷无所用帝不听及筑朔方以据河始听宏言罢西夷独置南夷夜郎两县一都尉稍令犍为自保就专力城朔方元狩元年博望侯张骞使大夏归言居大夏时见蜀布卭竹杖使问所从来曰从东南身毒国身毒国有蜀物此去蜀不逺今使大夏从羌中险诚通蜀身毒国道便近无害帝悦令因蜀犍为发间使王然于栢始昌吕越人等十余軰间出西南夷指求身毒国始至滇滇王常羌乃留为求道四歳余皆闲巂昆眀莫能达滇王与汉使者言曰汉孰与我大及夜郎侯亦然以道不通故各自为一州主不知汉广大使者还因盛言滇大国足事亲附武帝注意焉以昆明数阻汉使谋伐之闻其地有滇池于长安西南作池象之以习水战因名昆眀池云元鼎五年南越相吕嘉反汉使驰义侯因巴蜀罪人发南夷兵下牂牁江会楼船伏波二将军击南越且兰君恐逺行旁国掳其老弱乃与众反杀使者及犍为太守眀年南越平驰义侯所发巴蜀罪人八校尉俱未下牂牁即引还遣中郎将郭昌卫广将击且兰诛之及其旁国卭君莋侯遂平南夷为牂牁郡夜郎侯惧遂入朝夜郎侯即前多同也范史称初夜郎有女子浣于遯水有三节大竹流入足间闻其中有号声剖竹得一男归而养之及长有才武自立为夜郎侯以竹为姓既降汉武帝赐以王印后竟杀之夷僚咸以竹王非血气所生甚重之求为立后牂牁太守呉霸以闻汉乃封其三子为侯死配食其父南中志云今夜郎县有竹王三郎祠是也汉既定夜郎冉■〈马龙〉白马皆震恐请臣置吏乃以卭都为越嶲郡莋都为沈黎郡冉■〈马龙〉为汶山郡白马为武都郡使王然于以破越及诛南夷兵威风谕滇王入朝滇王有众数万人其旁东北有劳浸靡莫皆同姓相扶未肯听元封元年郎中司马迁奉使西征巴蜀以南略卭莋昆明还报命二年发巴蜀兵击灭劳浸靡莫以兵临滇滇始首善以故弗诛举国降请置吏入朝于是以为益州郡割牂牁越嶲各数县配之赐滇王王印复长其民其后歳遣使者十余軰出求通大夏仍闭嶲昆明为所杀夺币物六年赦京师亡命遣拔胡将军郭昌将击之无功罢后复遣使竟不得通此汉武帝经理西南夷之大略也通黔为伐南越而八校尉终未下牂牁通滇为指求身毒国而卒闭嶲昆眀得无劳而罔功哉今以地形考之黔水惟盘江最大或言即古牂牁其江由滇阿迷罗雄过广南泗城田州三土司出粤自广南以上皆﨑岖不通舟楫乃欲于此浮船制越蒙之术疎矣嶲即越嶲郡今为建昌卫地丽江有通安州汉初置县曰定莋属越嶲郡至唐称昆眀意即所谓闭嶲昆眀者乎滇会城首邑今亦名昆眀则以汉象滇池凿昆明池于长安故名之非史所谓昆眀也身毒国唐书以为即天竺国去京师九千六百里居葱岭南幅员三万里分东西南北中五天竺东南两天竺俱濒海东与扶南林邑接北距雪山圜抱如璧释元奘常至其地贞观十五年遣使上书太宗使梁懐璥持节往其王尸罗逸多惊问国人曰自古亦有摩诃震旦使者至吾国乎皆曰无有然则其言有蜀布卭竹杖亦谬矣地既不与滇嶲接徒糜烂六郡之民命以从事于无益为可惜也虽然汉武虽好大喜功疲罢中国卒能使荒服边夷千载而下长被声敎其徳及生民亦逺矣其所置六郡沈黎汶山后皆并于蜀郡武都北属凉部惟越嶲之青蛉遂久今属姚安定莋今属丽江为滇北境牂牁之宛温平彝今属曲靖■〈田句〉町今属临安为滇东境余皆黔蜀之地而兹并详之者楚之定滇由牂牁汉之入滇由越嶲非二郡道且中絶故于其事必记焉若益州郡领县二十有四则皆滇地也其可考者滇池今首邑俞元今澄江连然今安寜味县今曲靖弄栋今姚安楪榆今大理云南即大理之云南县武帝元封时以彩云见南中因以为名蜀汉即其地置云南郡至元始移云南行省于中庆路眀因之称云南府则古益州郡治非汉所谓云南也不韦今永昌汉武帝定南越徙吕嘉子孙居之以嘉为吕不韦后故名不韦以彰其先人之恶至后汉哀牢夷内附更置永昌郡割益州郡之六县以属之

金马碧鸡之神

汉宣帝五鳯三年有方士盛言益州金马碧鸡之神可祷祀而致乃遣谏议大夫王褒持节往求之金马碧鸡二山名在滇池左右颜师古云金形似马碧形似鸡元人张道宗纪古滇说云周宣王时天竺摩耶提国阿育王生三子长曰福邦次曰宏徳次曰至徳三子俱健勇因父有神骥争欲得之王莫能决乃命左右曰将我神骥纵驰而去有能追获者主之纵骥东奔季子先至滇之东山得之因以金马名其山长子次至西山有碧鳯集山上滇人呼鳯为鸡因名山为碧鸡次子后至北野各留屯不回阿育王忧思遣舅氏神明以兵迎之为哀牢夷所阻遂居滇各主其山死而为神王褒既受命是时蛮叛道不通乃就蜀巴郡醮祭移文颂之其词曰持节使王褒谨拜南崖敬移金精神马缥碧之鸡处南之荒深溪回谷非土之乡归徕归徕汉德无疆广乎唐虞泽配三皇黄龙见兮白虎仁归徕归徕可以为伦归兮翔兮何事南荒也褒还未至道病卒上惜之今成都亦有金马碧鸡山相传即褒醮祭处后汉地里志又载青蛉县禺同山有金马碧鸡光景时时出见人多见之其地葢在越嶲郡未知孰是

■〈田句〉町侯

■〈田句〉町汉牂牁郡属县有侯未详所始昭帝始元元年益州牂牁夷反大将军霍光白帝遣水衡校尉吕破胡发蜀郡犍为奔命万余人击破之四年复反复遣破胡破胡顿兵不敢进蛮遂杀益州太守乗胜与破胡战士败死者四千余人五年遣军正王平与大鸿胪田广明并进广眀风■〈田句〉町侯毋波共引大兵入滇斩捕五万余级上闻喜曰毋波率其邑长人民击反者有功其立毋波为■〈田句〉町王大鸿胪广眀赐爵闗内侯食三万戸至成帝河平二年夜郎王兴与■〈田句〉町王禹漏卧侯俞举兵相攻牂牁太守请发兵议者以为道逺不可击乃遣大中大夫张匡持节和解兴等不从命刻木象汉吏射之杜钦说大将军王鳯宜因其恶未成疑汉未加诛阴勅旁守尉练士马大司农调榖积要害处选任职太守往以秋凉时入诛其王侯尤不轨者如已成形然后战师则万姓被害鳯从钦说荐陈立为牂牁太守立前为连然长不韦令蛮畏之及至牂牁谕告夜郎王兴犹不从乃遣吏数人出行县至兴国且同亭召兴兴将数千人往至亭从诸邑君入见立数责兴断其头出晓士众皆释兵降于是■〈田句〉町王禹漏卧侯俞皆震恐入粟千斛牛羊劳吏士立还郡兴妻父翁指与子邪务收余众迫胁旁二十二邑复反阨险为垒立使竒兵絶其饟道纵反间以诱其众都尉万年独进败走立营立叱戏下令格之都尉还复战立引兵救之时天大旱立攻絶其水道蛮夷共斩翁指首出降威震南裔征诣京师赐爵左庶长后由巴郡徙天水太守入为左曹卫将军护军都尉至哀帝时王莽窃柄讽益州太守令塞外蛮自称越裳氏重译献白雉一黑雉二于是羣臣盛陈莽功徳比周公眀年黄支国献犀牛越嶲郡亦上奏黄龙逰江中皆归徳于莽卒移汉祚建国四年更制诸侯王皆称公四夷僣王号者更为侯贬■〈田句〉町王邯为侯邯怨恨牂牁大尹周钦诈杀邯邯弟承又攻杀钦州郡击之不能胜三边怨扰尽反其后■〈田句〉町侯不复见于史传

益州诸新郡吏绩

西汉吏治宣帝时为盛而益州诸新郡设在徼外循良之绩不多槩见至元帝时王阳王尊前后刺益州行部至卭郲九折阪注称卭郲在蜀严道县亦未至滇也滇为禹贡梁州裔境周合梁于雍汉武帝开地斥境兼夏周之制改雍曰凉改梁曰益新置十三部刺史益州刺史辖郡九曰巴曰蜀曰汉中广汉犍为武都越嶲牂牁而益州郡与焉是时刺史所辖北自汉中南兼今蜀滇黔三省益州郡太守所治则止滇境也益州郡置于元封二年而职官志元封五年初置部刺史是郡先立而州名因之成帝绥和元年更名州刺史为牧哀帝建平二年复为刺史元寿二年复为牧王莽因之改益州为庸部益州郡为就新越嶲为集嶲牂牁为同亭郡太守为大尹自■〈田句〉町叛后就新郡蛮栋蚕若豆等起兵攻杀大尹程隆集嶲姑复蛮大牟亦叛莽遣平蛮将军冯茂发巴蜀犍为吏士以击之出入三年疾疫死者十七赋敛取足于民巴蜀骚动莽征茂还诛之更遣寜始将军亷丹与庸部牧史熊大发天水陇西骑士广汉巴蜀犍为吏民十万人转输合二十万人击之始至颇斩首数千其后军粮不给士卒饥疫连年不能克而还以广汉文齐为就新大尹齐以文徳化导修障塞起陂池垦田二千余顷降集蛮夷甚得其和此南中循良之首也同时集嶲大尹枚根用卭人任贵为军侯更始二年诸郡多杀牧守起兵贵亦率种人攻杀根自立为卭榖王降于公孙述述欲并招文齐齐守险不与通述拘其妻子许以封侯齐终不屈闻光武即位乃间道遣使自闻牂牁大姓龙传尹董氏与郡功曹谢暹亦保境土为汉自番禺江出奉贡光武嘉之并加褒赏蜀平征文齐为镇逺将军封成义侯道病卒诏为起祠堂郡人立庙祠之建武十四年任贵亦遣使由越嶲上三年计即以贵为越嶲太守授印绶十八年益州夷帅栋蚕与始复楪榆弄栋连然建伶昆明诸种皆叛杀长吏益州太守繁胜战败退保朱提十九年遣武威将军刘尚等发广汉犍为蜀郡兵及朱提夷合一万三千人击之路由越嶲太守任贵疑尚既定乱威法必行已不得自放纵即聚兵起营台招呼诸君长多酿毒芦酒欲先以劳军因袭击尚尚觉分兵掩贵诛之徙其家属于成都遂渡泸水入益州界羣蛮闻兵至皆弃垒奔走尚获其羸弱榖畜二十年进兵与栋蚕等连战数月皆大破之眀年正月追至不韦斩栋蚕帅凡首卤七千余人得生口五千七百人马三千匹牛羊三万余头诸蛮悉平哀牢国王贤栗等率种人诣越嶲太守郑鸿求内属光武受之封贤栗等为君长事详哀牢传眀帝永平元年姑复夷复叛益州刺史发兵讨破之斩其渠帅传首京师十二年置永昌郡十七年楪榆等六处贡献白狼王唐菆作诗三章颂汉功徳益州刺史朱黼译奏之白狼今丽江地也章帝元和中蜀郡王追为益州太守政化尤异有神马四匹出滇池中甘露降白乌见始兴起学校渐迁其俗巴郡张翕为越嶲太守政化清平在郡十七年卒夷人爱慕如丧父母苏祈叟二百余人赍牛羊送丧至翕本县安汉起坟祭祀诏书嘉美为立祠堂安帝元初三年徼外夷犬羊等八种慕义内属时太平既久使传往来赋敛繁数蛮众不堪四年冬卷夷犬牛种封离等反冦遂久杀县令眀年益州永昌及蜀郡旄牛等夷皆叛应者遂十余万帝遣中郎将尹就发蜀汉兵讨之就不戢士卒所过虐害益州人谚曰冦来尚可尹来杀我与蛮战败封离等乗胜破二十余县杀长吏燔烧邑郭剽掠百姓骸骨委积千里无人帝征就还令以兵付益州刺史张乔选将吏堪能从事者乔知杨竦胆略乃遣竦将兵至楪榆贼党甚盛竦兵少先以诏书告示三郡征求武士重其购赏乃进军与封离等战大破之斩首三万级获生口千五百人资财四千余万悉以赏军士有功者封离等惶恐斩其同谋渠帅诣竦乞降竦厚加慰纳旬日之间三十六部悉来降附竦因奏长吏奸猾侵扰者九十余人皆减死州中论功未及上会竦病创卒张乔深痛惜之乃刻石勒铭图画其像祀之天子念张翕有遗爱以其子湍代为越嶲太守蛮人欢喜迎于道路曰郎君仪貌类我府君后湍颇失众心有欲叛者诸彝耆叟相晓语曰当为先府君故遂以得安顺桓间广汉冯灏守越嶲政化亦多异绩灵帝熹平五年诸蛮叛执益州太守雍陟遣御史中丞朱龟讨之不能克朝议以为郡在边外劳师逺役不如弃之太尉椽巴郡李颙建策讨伐乃拜颙为太守与刺史龎芝发板楯蛮击破平之还得雍陟颙卒复叛广汉景毅为太守讨定之毅初至益郡米斛万钱迨其后渐减至数十云右益州越嶲牂牁三郡虽置自前汉而吏治之美在后汉为多自文齐以下皆能保境安民转乱为治是知防边有良牧胜于虎臣逺矣若乃枚根程隆繁胜雍陟虽所遭之不偶亦必其自有以取之耳善夫杨竦之定南中也举劾贪吏九十余人若竦者岂独御侮之材诚深眀于制治之本矣国家得若文齐张翕王追軰分守诸郡以竦为益州刺史省察其上西南虽百年无乱不难也

哀牢国内附

后汉杨终子山受诏为哀牢夷传范蔚宗采之入后汉书其说近怪今滇中所传南诏野史及通纪古滇说诸书益加诞妄间自相背谬焉按野史载白古记云三皇之后西天摩竭国阿育王第三子■〈白票〉苴低娶欠蒙亏为妻生低蒙苴苴生九子名九隆氏长子阿辅汉十六国之祖次子蒙苴兼吐畨之祖三子蒙苴诺汉人之祖四子蒙苴酬东蛮之祖五子蒙苴笃生十二子五贤七圣蒙氏之祖六子蒙苴托居师子国七子蒙苴林交址之祖八子蒙苴颂白崖张乐进求之祖九子蒙苴■〈门外放内〉白夷之祖此九隆氏之名号族属也通纪及古滇说不载阿育王事惟曰其先有蒙迦独妻摩黎羌名沙壹居哀牢山捕渔为生后死哀牢山水中不获其尸沙壹往哭见一木浮触而来旁边漂沈妇坐木上平稳不动遂常浣絮其上若有感因懐姙生九子复产一子一日行往池邉见沈木化为龙忽语曰若为我生子今何在九子见龙惊走独小子不去背龙而坐龙因舐之唤其名曰习农乐母见之乃鸟语谓背为九谓坐为隆因名曰九隆习农乐后有神异诸兄见其为父所舐而与名又有神异遂推以为王主哀牢山下又有奴波息者夫妻生十女子习农乐兄弟皆娶之渐相滋长种人皆刻画其身象龙文衣着尾此沙壹之事与汉史所载无异近世杨慎滇载记诸葛元声滇史皆记之谢在杭滇略讹沙壹为沙壶非也汉史无蒙迦独摩黎羌习农乐等名古滇说为元人张道宗所撰其说似起于蒙诏至谓习农乐后受张乐进求让位则以细奴逻事合为一人按张乐进求唐时位大首领而哀牢于汉建武中内附九隆为哀牢所自出则习农乐当在周秦之间何至唐时尚存与张乐进求相让是古滇说一书诞妄不足为信也又称阿育王三子并舅神明将归为哀牢夷所阻因居滇与庄蹻兵及诸彝杂处其后有仁果时居白崖号白子国滇略称阿育王奉佛敎恶杀不茹荤腥日食白饭人称为白饭王次子封于苍洱之间传世至仁果时以慈信治国国人戴之汉元狩间天子恶滇王常羌有汉孰与我大之语以为不逊使张骞以玉印册仁果时为滇王子孙世守家法不尚染采不杀生因号白国传至十五世孙龙佑那蜀汉诸葛亮封之故地赐姓张氏即张乐进求之祖也司马迁班固范蔚宗传西南夷至详不闻有白国张骞本传亦不载至滇则是仁果时为滇王亦傅会也野史滇载记皆载仁果时事且指为九隆八族四世孙夫白国哀牢国既同出九隆是族兄弟也古滇说阿育王子欲归为哀牢所阻是又仇敌也诸书自相矛盾往往如此总之南诏僣窃已久后务为神异之说美其祖宗沙壹事彷佛吞■〈鸟乚〉■〈夕卪〉履大人迹阿育王事彷佛五帝皆祖轩辕夫三代以上儒者阙疑况此蛮荒逺事传闻异词存之可也欲从而定其是非何翅说梦哉予至永昌为哀牢故地详考其始末要以正史为据焉九隆既死世世相嗣乃分置小王散在溪谷絶俗荒外山川阻深生人以来未尝交通中国名号不可得而数至于禁髙乃可记知禁髙死子汲嗣汲死子建非嗣建非死子哀牢嗣哀牢死子桑藕嗣桑藕死子栁承嗣栁承子栁貌栁貌子扈贤栗建武二十三年贤栗遣兵乗箄船南下江汉击附塞彝鹿茤鹿茤人弱为所擒获于是疾雷风雨水为逆流翻涌二百余里箄船沉没哀牢之众溺死者数千人贤栗愤甚复益兵遣其兄弟六王将万人以攻鹿茤鹿茤王悉力与战杀其六王哀牢耆老共埋六王虎复出食之贤栗惶恐谓耆老曰我曹入边塞自古有之今攻鹿茤輙被天诛中国其有圣帝乎遂率种人戸二千七百七十口万七千六百五十九于建武二十七年诣越嶲太守郑鸿求内属帝乃封贤栗等为君长自此歳来朝贡永平十二年哀牢王栁貌遣子率种人六万口内属其称邑王者七十七人显宗以其地置哀牢博南二县割益州郡西部不韦嶲唐比苏楪榆邪龙云南等六县合为永昌郡治不韦去洛阳七千里通道博南行者苦之歌曰汉徳广开不宾度博南越兰津渡澜沧为他人哀牢人皆穿鼻儋耳其渠帅自谓王者耳皆下肩三寸庶人则至肩而已先是西部都尉郑纯为政清洁化行蛮貊君长感慕皆献土珍颂徳美天子嘉之以为永昌太守纯益励清操毫毛不犯与诸彝人约歳输布贯头衣一领盐一斛以为常赋蛮俗安之纯自为都尉及太守凡十年卒官常璩南中志称其蛮汉歌咏表荐无数上自三司下及乡士无不叹赏焉建初元年哀牢王类牢与守令忿争遂反太守王寻奔楪榆哀牢三千余人攻博南燔庐舍章帝募发越嶲益州永昌彝汉九千人讨之明年春邪龙县昆明彝卤承等应募率种人与诸郡兵击类牢于博南大破斩之传首洛阳封卤承为破卤旁邑侯赐帛万疋永元六年郡徼外敦忍乙王慕延慕义遣使译献犀牛大象九年徼外蛮及掸国王雍由调重译奉国珍寳和帝赐金印紫绶小君长皆加印绶钱帛永初元年徼外僬侥种彝陆类等三千余口举种内属献象牙水牛封牛永寜元年掸国王雍由调复遣使诣阙朝贺献乐及幻人能变化吐火自支解易牛马头又善跳丸数乃至千自言我海西人海西即大秦也明年元会安帝作乐于庭封雍由调为汉大都尉赐印绶金银彩缯各有差掸国东观记作檀国大秦国名婺轩在檀国西南地方数千里王无常人简立贤者国中灾异及风雨不时輙废而更立放黜不怨其人民大类中国土多珍寳疑皆今缅甸以外地其去哀牢逺矣史称哀牢土地沃美出金银光珠水精瑠璃蚌珠孔翠犀象之属以其地连徼外不必皆郡产也不肖者缘为奸利本初建和间梁冀擅权永昌太守刘安世铸黄金为蛇以献冀益州刺史种暠发其奸不果献冀恨暠因以他事陷之李固上疏伸理太后赦暠免官行永昌以黄蛇输官冀从大司农杜乔借观不与由是见忤竟以他事诬乔固杀之而汉治遂衰党锢祸起熹平五年闰月永昌太守曹鸾上书讼理党人灵帝怒槛车征送槐里狱拷掠死其事不在滇以其官永昌也故因考哀牢事并志之合之前篇而南中治乱与汉业之盛衰可槩见矣

诸葛武乡侯南征

汉灵帝复置州牧以刘焉为益州而南中诸郡别立庲降都督以统之刘先主定成都邓方以朱提太守领庲降都督方轻财果毅夷汉服其威信又闻益州太守董和在官清约与蛮夷从事务推诚心南土爱而信之征为掌军中郎将初和在郡时俞元人李恢为郡督邮其姑夫爨习为建伶令有违犯之事恢坐免官和以习方土大姓寝而不许后复贡恢于蜀未至值先主自葭萌还托名郡使北诣绵竹先主嘉之遣至汉中交好马超超遂从命成都既定先主领益州牧以恢为功曺书佐主簿迁别驾从事章武元年邓方卒先主与恢议代方者恢对曰人之才能各有长短明主在上则臣下尽情是以先零之役赵充国曰莫若老臣臣窃不自揆惟陛下察之先主笑曰孤之本意已在卿矣遂以恢为庲降都督领交州刺史驻平夷县三年先主崩南方骚动益州郡耆帅雍闿恩信颇着部下蛮孟获有勇略闿恃之骄黠滋甚先是越嶲夷率髙定遣军围新道县犍为太守李严驰救贼皆破走严闻雍闿跋扈贻书晓谕之前后六纸闿皆不省但答一纸曰葢闻天无二日土无二王今天下鼎立正朔有三是以逺人惶惑不知所归也其桀慢如此益州从事常颀行部至牂牁闻郡丞朱褒有异志收郡主簿考讯杀之褒怒因攻杀颀诬以谋反闿亦杀益州太守成昻以通孙权而托云昻病卒汉复命张裔为太守闿见裔来私与孟获谋假鬼敎曰张府君如瓠壶外虽泽而内实麄杀之不足缚与呉于是执裔送吴闿欲扇诱诸蛮恐其不服使获诡说夷叟曰官欲得乌狗三百膺尽黑螨脑三斛刘木构三丈者三千枚汝能得否夷信为然遂从叛越嶲髙定牂牁朱褒皆应之呉遥署闿为永昌太守永昌在益州西道路隔絶而郡太守方改易功曹不韦人吕凯与府丞蜀郡王伉率厉士民闭境拒守闿不能进移檄招之凯答檄明切劝其改图闿终不听屡攻永昌頼凯与伉恩威素着为郡中所信服故闿不得入建兴元年丞相武乡侯诸葛亮领益州牧以新遭大丧未便加兵先遣邓芝聘呉通好并请前太守张裔裔归仍以为叅军领益州治中从事二年务农殖榖闭闗息民三年春三月丞相亮率众南征后主亲饯于郊诏赐金鈇钺一具曲葢一前后葆羽鼓吹各一部虎贲六十人丞相临发谓叅军马谡曰虽同谋之厯年今可更悉良规谡曰南中恃其险逺不服久矣今日破之明日复反耳今公方图倾国北伐以事强贼彼窥吾势内虚其叛必速若殄遗类以除后患既非仁者又不可仓卒也夫用兵之道攻心为上攻城为下心战为上兵战为下愿公服其心而已丞相深然之大军由越嶲入遣门下督马忠为牂牁太守平朱褒而李恢由平彝县案道向益州郡诸县大相紏合围恢军于昆明时恢众少敌倍又未得大军信息绐谓南人曰官军粮尽退还吾久斥乡里乃今得旋不能复北欲还与汝等同计谋南人信之围稍怠督兵出击大破之追至盘江东接牂牁与丞相大军声势相连矣牂牁酋帅火济亦率其罗鬼诸部为汉兵刋山通道聚粮以供军丞相悦封为罗甸国王赞助以平诸蛮大军既定越嶲所在战捷雍闿已为髙定部曲所杀孟获收闿余众以拒汉五月丞相渡泸水师至白崖闻孟获为蛮汉所服募生致之既擒获使纵观营阵之间问曰此军何如获对曰向不知虚实故败今蒙赐观营阵若止如此即易胜耳丞相笑而纵之使更战获引所部至银坑坑名■〈犭豪〉猪洞在邓赕东下有龙潭石壁数千仞非人力可到丞相进师攻破再擒之复纵使去其洞蛮感不杀之恩于潭壁上为龙形及日月星辰人马挥霍之象以记徳获纵后退保佛光寨拒险坚壁汉兵不得入乃潜师由漾濞川而北遇毒泉得药苗解之进至寨后获惊以为神遂又擒获丞相因驻师点苍山之麓登览形胜纵获北徙浪渠浪渠有山虎形常出为祟丞相祭祷令众断其山为三已而进兵遇获一鼓擒之未至遣人传语曰吾无面见尔仍纵令去于渠内祭斩虎之锋曰祭锋台又就东山涧上石壁为摩崖碑以示后人获因南走庆甸甸本名百濮获之宗■〈尚阝〉在焉丞相追之道险逺无饷几困幸髳州夷蛮从睒北运荞菽至庆甸人谋曰诸葛丞相仁徳逺被屡擒获不杀获尚欲叛乱逆天不祥于是开壁纳我军获又就擒丞相曰此亲戚叛之也复纵去获欲入哀牢紏合诸蛮而庆甸既下永昌道通大兵俱渡江与吕凯等会树旗台按八门休兵养士命人敎打牛以代力耕彝众感悦孟获计穷复入骠国驱象兽以战汉兵预备狮虢状蒙之用火攻象皆反奔丞相驻兵怒江之浒六擒孟获获至纵无所投携重赂入缅彝木鹿等国借安都鲁兵皆藤帽藤甲不畏刀剑汉兵与战少却见众夷渡江以甲弁为筏丞相曰吾得破敌之术矣利于水者必不利于火乃诱入山谷中举火焚之蛮无噍类焉擒获至犹遣去获止叩首曰丞相天威也南人不复反矣乃于普坎立南征碑纪绩班师抵永昌断九隆山脉以泄王气回驻白崖立铁柱镇诸蛮与担曰碑若仆蛮为汉奴又遣别将略定朱提等地丞相在南中劝彝筑城堡务农桑诸彝感慕徳化皆自山林徙居平壤南中既平改益州郡为建寜分建寜永昌置云南郡又分建寜牂牁置兴古郡并越嶲朱提共为七郡皆即其渠帅而用之或以为言丞相曰吾筹此熟留外人则当留兵兵留无所食一不易也蛮新破伤父兄死丧若留外人而无兵必成祸患二不易也又蛮有废杀之罪自嫌衅重留外人终不能信三不易也今吾欲不留兵不运粮而纪纲粗定彝汉相安故尔遂收孟获与建寜衅习朱提孟琰等俱为官属习官领军琰官至辅汉将军获御史中丞念吕凯王伉之功表闻于朝曰永昌郡吏吕凯府丞王伉等执忠絶域十有余年雍闿髙定偪其东北而凯等守义不与交通臣不意永昌风俗敦直乃尔以凯为云南太守封阳迁亭侯会为叛夷所害子祥嗣而王伉亦封亭侯为永昌太守李恢功尤多封汉兴亭侯加安汉将军后军还南夷复叛恢身往扑讨鉏尽恶类徙其豪帅于成都赋出叟濮耕牛战马金银犀革充继军实于时费用不乏建兴七年以交州属呉解恢刺史更领建寜太守马忠在牂牁承朱褒叛乱之后抚育恤理甚有威惠八年召为丞相叅军九年武阳人张翼为庲降都督绥南中郎将翼持法严不得殊俗之欢心十一年耆帅刘胄背叛翼举兵讨之未能克时李恢已卒丞相以马忠为都督代翼且征翼还部下咸谓翼宜便驰骑即罪翼曰不然吾以蛮夷蠢动不称职故还然代人未至吾方临战场当运粮积榖为灭贼资岂可以黜退故废公家之务乎仍统摄不懈代到乃发马忠卒因其资督牙门将张嶷等进剿斩刘胄平南事讫牂牁兴古獠种复反忠令嶷讨招降二十余人传诣汉中加忠监军奋威将军封博阳亭侯领庲降都督如故移治味县居民彝之间丞相闻张翼事而善之以为前军都督丞相卒复追论前功赐爵闗内侯延禧三年以张嶷为越嶲郡太守郡自髙定叛后叟夷数反杀太守龚禄焦璜是后太守不敢之任离郡八百余里住安定县久失土地拥虚名而已嶷之郡以恩信诱诸蛮北徼捉马骁劲不承节度嶷与都督马忠谋亲自往讨生缚其帅魏狼纵往招徕蛮尽降服以功封闗内侯嶷又诛斯都帅李承求以正簒杀之罪戳定莋帅豪狼以夺盐铁之利杀苏祈邑君冬逢而宥其妻使劝谕旄牛以通成都之旧道后主加嶷抚戎将军领郡如故嶷守越嶲十五年邦邑安穆屡乞求还乃征诣成都夷民扶毂涕泣随之朝贡者数百人与马忠俱以功名终诸蛮为立庙四时水旱辄祀之世以是称诸葛丞相善用人焉又汉寿亭侯少子闗索亦以从丞相征南中至今祠祀不絶而前史失纪其事惜哉景熙中永昌郡夷獠恃险不宾以庲降副都督霍弋领太守率偏师讨之斩其豪帅破壊邑落郡界寜静迁监军翊军将军领建寜太守汉亡归晋仍为庲降都督与吕凯后俱世以功名显于南中焉

晋寜州刺史

汉时南中诸新郡俱领于益州刺史后以地逺别置庲降都督晋武帝泰始七年始分益州之建寜兴古云南永昌四郡为寜州以鲜于婴为刺史太康三年罢寜州入益州立南夷校尉以护之以天水李毅为校尉持节统兵镇南中监五十八部彝族惠帝大安元年建寜朱提郡守杜俊雍约抚御乖方大姓毛诜李叡李猛等叛校尉李毅讨平之二年以永昌从事孙辩请复立寜州即以李毅领刺史并辖牂牁越嶲朱提三郡又分建寜以西七县别立益州郡是歳毛诜复叛奉建寜太守马恢为刺史李毅收恢杀之光照元年寜州诸蛮攻围州城毅卧病不能督战上疏请救会晋室多故终不得达毅卒众无主拥毅女秀领军事秀眀达有父风奬励战士婴城固守粮尽炙鼠拔草食之伺蛮稍怠辄出掩击孤城获全及毅子刘自洛来州众更奉刘为主遣治中毛孟诣京师求刺史久不见省孟泣曰君亾亲丧幽闭穷城万里欣哀不垂悯救既惭包胥无哭秦之感又愧梁妻无崩城之念存不若亾乞赐臣死朝廷悯之乃以魏兴王逊为南夷校尉寜州刺史徙刘为朱提太守逊与孟俱行道遇冦贼踰年乃至外逼李雄内有夷冦吏士散没城邑邱墟逊披荒纠厉收聚离散专仗威刑鞭挞殊俗前未到州遥举董聨为秀才建寜功曺周悦谓聫非才不卞版檄逊既到收悦杀之悦弟潜谋杀逊以前建寜太守赵混子涛代为刺史事觉并诛之又诛豪右不奉法度者数十家征伐诸夷以五苓蛮为首会已欵服未有致罪因蛮发夜郎庄王墓遂以为罪而讨灭之并诸恶獠俘获千计获马及牛羊数万余于是莫不振服威行寜土遣子澄奉表于元帝帝嘉之累加散骑常侍安南将军假节校尉刺史如故赐爵褒中郡公逊以地势形便上分牂牁为平夷郡分朱提为南广郡分建寜为夜郎郡分永昌为梁水郡又改益州郡为晋寜郡事皆施行太兴四年建寜太守孟才以骄暴无恩郡民王清危郎逐出之眀帝太寜元年李雄使其将李骧任回冦越嶲之台登将军司马玫死之先是越嶲太守李钊为雄所执自蜀逃归逊复以钊守越嶲李骧等攻钊钊自南秦县与汉嘉太守王载共拒之战于温水钊败绩载遂以二郡附雄彝王冲归及朱提雷照建寜爨畺等皆降惟寜州不附雄怒复使李骧渡泸水冦寜州逊使将军姚崇与兴古太守爨琛距之战于堂狼大破骧等崇追至泸水透水死者千余人崇以道逺不敢渡水逊以崇不穷追也怒囚羣帅执崇鞭之怒甚髪上冲冠冠为之裂夜中卒逊在州十四年州人以遗爱立逊中子坚行州府事诏以坚为南夷校尉寜州刺史谥逊曰壮二年冬梁水太守爨亮晋寜太守李过叛降于李雄三年征南大将军陶侃惧坚不能抗对蜀人表以零陵太守尹奉为寜州刺史征坚还成帝咸和二年寜州秀才龎遗起义兵攻李雄将任回李谦等雄遣其将罗恒费黒救之刺史尹奉遣禆将姚岳朱提太守杨述援遗战于台登岳等败绩术死之八年李雄复遣李寿攻朱提以费黑卭攀为先锋又遣任回征木落分寜州之援刺史尹奉及建寜太守霍彪并降之李雄遂尽有南中之地惟牂牁谢恕励众保境不为雄用官至抚夷中郎将加寜州刺史与平夷傅寳亦仕晋为尚书郎号南中人杰咸康四年李寿据蜀分寜州之兴古永昌云南朱提越嶲河阳六郡为汉州晋亦遥分牂牁夜郎朱提越嶲四郡置安州八年复罢安州并寜州以越嶲还属益州然其地仍为贼据穆帝永和三年桓温破蜀南中始复归晋咸安二年没于苻秦太元八年复为晋有地旣险絶叛服不常虽中朝除授都督每列寜益之号皆止遥相羁縻而已

隋史万歳平爨翫

自南北分争寜州道絶爨习爨琛之后以方土大姓自为君长宋元嘉十九年晋寜太守爨松子举兵反寜州刺史徐循讨平之其后爨龙颜仕宋为龙骧将军封卭都侯爨云仕魏为骠骑大将军封同乐郡侯梁大同三年武陵王纪为益州都督开建寜越嶲贡献方物十倍前人其后以彭城徐文盛为持节督寜州刺史羣蛮不识教义贪欲财贿刦窃相寻前后刺史莫能制文盛推心抚慰示以威徳彝人感之太清二年因侯景之乱召募数万人来赴元帝嘉之以为散骑常侍督军东讨土人爨瓉遂据有牂牁兴古等郡朝廷不得已授瓉寜州刺史瓉死子震翫分统其众周闵帝时隋文帝为相国以将军梁睿代王谦为益州总管谦反睿帅步骑二十万讨平之威震西川蛮獠归附惟南寜爨震恃逺不宾睿乃上疏请因平蜀士众略定南寜计彼熟蛮租调足供兵马都督杜神敬昔曽使彼具所谙练并送于朝疏入未报睿复请曰寜州与交广相接路乃非遥伐陈之日复是一机决谓须取文帝深纳之以方谋内禅人心未安故未之许迨开皇初爨翫遣使朝贡命韦世冲以兵戍之置恭州协州昆州以爨翫为昆州刺史明年翫叛乃遣太平公左领军史万岁为行军总管帅众南征从越嶲进兵经马湖畨山自蜻蛉川过弄栋次小勃弄大勃弄至于南中贼前后屯据要害万岁皆击破之行数百里见诸葛武侯纪功碑铭其背曰万歳之后胜我者过此遂命左右仆其碑下复有字史万岁复立吾碑万岁惶恐再拜重扶其碑立之进渡西弥河入渠滥川破其三十余部诸彝大惧遣人请降献明珠径寸于是勒石颂美隋徳万岁请以爨翫入朝文帝许之将发翫疑不欲行复以金寳赂万岁万岁乃舍翫而还蜀王秀在益州知其事遣使往索万岁闻之悉以所得沉于江索无所得论功晋位柱国督晋王府军事眀年爨翫复反蜀王秀奏万岁受赂纵贼致生边患上令穷之事皆验罪当死上数之万岁曰臣留翫者恐其州有变留以镇抚臣还至泸水诏书方到由是不将入朝实不受赂上以万岁心有欺隐顾左右将斩万岁惧而服罪顿首请命左仆射髙颎右卫大将军元旻等进曰史万岁勇略过人每行军未尝不身先士卒虽古名将未能过也上意少解罪止除名而翫惧见讨更入朝卒为文帝所戳子宏达等俱没入为奴夫以史万岁之雄武连破诸彝自以为功过诸葛矣然而几罹刀俎为天下耻笑何哉贪赂无厌与淡泊眀志者异也同时安定梁毘为西寜州刺史在州十七年蛮酋以金来馈毘受置座侧对之恸哭曰此物饥不可食寒不可衣汝等以此相灭不可胜数今将此来欲杀我耶悉举以还之于是诸蛮感悟遂不相攻文帝闻而善之征为散骑常侍由此观之人之贤不肖悬殊岂在他与贪与不贪二者而已

唐初经理滇中

隋唐之间南蛮久不通中国各自为酋长建寜以东有东爨乌蛮西爨白蛮又其东有东谢蛮南谢蛮东谢之南有西赵蛮皆在牂牁兴古之间其西为昆弥即汉之昆眀以西弥河为境在蜻蛉弄栋之外名号不一有徒莫抵蛮俭望蛮白水西洱蛮洱河之西有永昌蛮在越嶲者有松外诸蛮其酋帅杨氏张氏蒙氏各居一方不相统辖唐髙祖武徳元年释爨翫之子爨宏达归为昆州刺史益州刺史段纶因遣使俞大施至南寜治共范川招谕其部落而两爨始定矣三年牂牁谢龙羽来朝其后复遣使至以其地为牂州拜龙羽为刺史而谢赵诸蛮渐向风矣四年嶲州治中吉宏纬通南寜谕昆弥使内附因遣使朝贡岁与牂牁使俱来而西弥河一带始复通中国矣然诸彝虽附朝廷遣使抚之类贪纵不法失逺人心髙祖闻蜀郡司法韦仁寿寛厚有识度乃以为检校南寜州都督寄治越嶲仁寿旣受命将兵五百人至西弥河周厯数千里宣播帝治蛮夷望风归附仁寿承制立七州十五县各以其豪帅为牧宰威令简严人人安悦仁寿将还诸酋长泣留之仁寿以池壁未立为解诸酋即相率为筑城立廨舍仁寿乃告以实曰吾奉诏第抚循庸敢擅留此诸酋悲啼祖行各遣子弟随贡方物上大悦仁寿请徙治南寜州假兵遂抚定诏可勅益州刺史窦轨给兵护送轨疾其功訹言山獠方叛未可以逺略岁余仁寿卒功用不成时建寜酋长张乐进求遣使随仁寿入朝因以进求为首领大将军贞观初又以爨归王为南寜大姓彝众所服遂用之使代仁寿为南寜州都督居石城阅三年东谢蛮谢元深南谢蛮谢强皆来朝西赵蛮赵摩索亦为黔州豪帅田康所讽率所部万余戸内附因以东谢地为应州南谢地为庄州西赵地为明州皆即授其酋帅为刺史绘王会图以示后人至贞观二十年嶲州大都督刘伯英上言松外诸蛮暂服亟叛请击之上从其言眀年使右武卫将军王建方发蜀十二州兵进讨松外诸蛮其酋帅双舍拒战败走杀获十余万羣蛮震骇走保山谷建方遣使诣西弥河谕其帅杨威等归附者七十余城戸十万九千署其首领蒙和等为县令复遣竒岳自嶲州道千五百里掩西弥河蛮帅杨盛大骇欲遁去使者好语约降乃遣首领十人纳欵军门建方振旅而还于是西弥河大首领杨栋东弥河大首领杨敛松外首领蒙羽等俱请入朝授官职二十三年复遣将击西爨蛮开蜻蛉弄栋为县其西徒莫抵蛮俭望蛮皆来内附以其地置傍望监求邱五州隶郎州都督此唐初髙祖太宗次第经理诸蛮之大略也既而太宗崩髙宗嗣位蜻蛉弄栋之西白水蛮与大小勃弄蛮酋颇相诱为乱都督任懐玉招之不从乃以左领军将军赵孝祖为郎州道行军总管同懐玉讨之至罗仵山其酋秃摩蒲与大鬼主都千以众塞箐口孝祖大破之弃城追至周近水大酋俭弥干鬼主董朴濒水为栅以轻骑逆战孝祖击斩弥干秃摩蒲等会大雪蛮冻皲死亾略尽孝祖请因屡捷之师随便西讨大小勃弄诸蛮诏许之眀年孝祖兵西入小勃弄酋长殁盛屯白旗城率万骑战败斩之进至大勃弄酋帅杨承颠婴城固守麾军进攻执承颠余屯皆降始改云南县为匡州领勃弄匡川二县是年罢郎州都督更隶戎州永徽四年张乐进求让位于蒙诏细奴逻五年西弥蛮蒙俭和舍诱其党诺没弄杨虔栁等七部皆反以李义为姚州道总管率兵讨之斩诺没弄杨虔栁等蒙和等遁复集余众令犍将夸干率之转战义等复诛夸干乗胜逐北斩首七十余级获马五千匹和舍力屈面缚请降蒙俭亦听招抚语详骆宾王露布六年蒙诏细奴逻遣子罗炎入朝因以奴逻为巍州刺史赐锦袍至显庆元年罗炎复入朝谢锡命西弥河杨栋等闻蒙诏见宠于唐因与显和蛮酋长王罗祁郎昆黎盘四州酋长王伽冲俱率所部内附麟徳元年置姚州都督府于昆明之弄栋川自隋以来南寜西寜各设刺史而于嶲州戎州设都督以经理之然去蛮尚逺武陵县主簿石子仁建言姚州在永昌之北越嶲之南地有崇山修谷平畴广川东有金沙江之利西接云南州之胜南距威楚北瞰点苍最为险要请置都督每年募五百人握兵镇守兹地以治楪榆弥河诸蛮则羣蛮不敢横而中国长有金寳盐布之利矣上从其言故置府焉总章二年置禄州望州又析昆眀之地为殷州总州敦州以安辑诸蛮其后又置盘麻等四十一州皆以首领为刺史咸亨三年永昌蛮叛杀姚州长史李孝让辛文协行军总管梁积寿讨平之南寜州爨归王亦袭杀东爨首领盖聘及其子盖启仪鳯二年吐番始通西弥蛮先是剑南募兵于戎州西南筑安戎城以断吐番通蛮之路至是吐番以生羌为向导攻陷其城以兵据之由是西弥诸蛮皆降于吐番调露二年永昌蛮复叛命李义复总师讨之败绩郎将刘惠战死于是废姚州武太后垂拱四年复置姚州未几叅军李漆为蛮所杀天授元年遣御史寿春裴懐古安集西南蛮延载元年永昌蛮酋董期帅部落二万戸内附神功二年蜀州刺史张柬之请罢姚州不报睿宗景龙元年吐番及姚州蛮寇边以铁絙跨漾濞二水为桥以通西弥蛮筑城戍之击讨使唐九征受命自嶲入永昌累战皆捷尽刋其城垒毁絙焚桥命管记闾邱均勒石于剑川俘其魁帅以还而爵赏久淹论者惜之自是而后唐于南中无胜师矣按滇本瘠土前史咸言其地有金银丹漆牛马盐布之利故厯代英主争尽心焉究之岁入未足以供设官置兵之费动耗内地数百万金钱以益之而尝不免于乱则亦何资于此哉善矣夫张蜀州之请罢之也其略曰姚州古哀牢之旧国絶域荒外山髙水深自生人以来洎于后代不与中国交通前汉唐蒙开夜郎滇笮而哀牢不附至光武季年始请内属汉置永昌郡以统理之乃收其盐布毡罽之税以利中土其国西通大秦南通交址竒珍异寳进贡岁时不阙先主据有巴蜀尝以甲兵不充及备死诸葛亮五月渡泸收其金银盐布以益军储使张伯岐选其劲卒勇兵以増武备故蜀志称自亮南征而国以富饶甲兵充足由此言之则前代置郡其利颇深今金银盐布之税不供珍竒之贡不入戈戟之用不实于戎行寳货之资不输于大国而空竭府库驱率平人受役蛮夷肝脑涂地臣窃为国家惜之姚府所置之官旣无安边静冦之心又无诸葛亮且纵且擒之技唯知诡谋狡算恣情割剥贪饕刦略积以为常扇动酋渠遗成朋党折支謟笑取媚蛮夷拜跪趍伏无复惭耻提携子弟啸引凶愚聚会蒲博一掷累万剑南逋逃中原亡命有二千余户见散在彼州专事掠夺国家设官分职以化俗防奸无耻无厌狼籍至此今不问彝夏负罪并深见道路刦杀不能禁止臣恐一朝惊扰为祸转大伏乞省罢使隶嶲府岁时朝觐同之畨国泸南诸镇亦皆可废于泸北置闗百姓自非奉使入畨不许交通往来増嶲府兵选择清良宰牧统之为便当时不能用后卒为南诏所据屡戕唐师焉

南诏始兴

南诏蒙氏细奴逻者九隆五族牟苴笃三十六世孙也其父龙迦独世居哀牢山因避难与子自哀牢同至蒙认耕于巍山之麓细奴逻数有神异孳牧繁息部众日盛时张乐进求为云南大首领因祭铁柱铁柱者诸葛武侯所立也歳久剥泐进求重铸之既成合酋长九人祭天于柱细奴逻与焉有鸟五色集于柱上久之飞憇细奴逻左肩众以为异戒勿惊寝食惟谨十八日鸟乃去于是众心归细奴逻进求逊位焉细奴逻不敢当相让至再因拔刀砍石曰我当为主剑入此石遂入石三寸乃受众推立为主今蒙化府北二十五里有盟石是也始筑城陇圩图山上周围四百余丈称蒙社诏时滇西称诏者非一而蒙社在诸诏之南故又曰南诏其时有郭郡矣者为武臣波罗旁者为文臣又有杨波逺者号神明大士骑青牛能知盐泉开诸盐井国以富实细奴逻立二年遣子罗晟炎入朝髙宗纳之封为巍州刺史赐锦袍眀年复遣罗晟炎入朝谢锡命至上元元年细奴逻死子罗晟炎嗣恭俭能治国武后垂拱五年朝京师赐金带锦袍归国睿宗景云元年节度使李知古击姚嶲蛮既降又请筑城列置州县加赋一倍因诛其豪嶲掠子女为奴婢罗晟炎因众乱引吐番攻知古杀之大极元年罗晟炎死子炎合嗣未几死弟晟逻皮嗣始立孔子庙于国中立差法收商税筑拓东龟城元宗初姚嶲诸蛮屡叛杀都督而晟罗皮犹奉正朔遣张建成入觐受浮图像并佛书以归请大唐匠恭韬徽义等至国建崇圣宏圣等寺并浮图以镇水患开元十五年死子皮罗阁嗣使清平官张罗皮从嶲州都督张审素击诸蛮破之拔昆眀及盐城以功封罗皮为永昌郡都督兵威既振思并吞诸夷因谋于张建成赂剑南节度使王昱请合六诏为一许之遂并有五诏更连陷辽川永昌石鼓沙追赕龙佉赕等处之地二十五年与御史严正诲谋击吐番自统军打石桥城令子阁罗鳯攻石和子既而又与中使王承训同破剑川蛮弥河蛮眀年入朝封越国公特进开府仪同三司赐名归义子阁罗鳯亦为左金吾卫大将军寻拜特进都知兵马大将前后两赐玺书驰遣中人册为云南王赐锦袍金钿带乃以蒙社都会未胜筑太和城于苍山洱水之间徙居之立上下二闗曰龙首龙尾天寳初越嶲都督竹灵倩置府东爨通安南因开步头筑安寜城赋役繁重羣蛮震骚于是南寜州都督爨归王昆眀刺史爨祺求州爨守懿■〈忄累〉山大鬼主爨彦昌南寜大鬼主爨崇道等攻杀竹灵倩并筑城使者破安寜事闻唐遣中使孙希荘御史韩洽都督李宓等委爨归义讨之归义遣大将段俭魏与李宓等赴安寜爨归王及崇道等惧率兄弟千余人泥首谢罪赦之李宓欲乗此以威东爨激崇道杀日进及归王东爨诸蛮并起惊怨曰归王崇道叔也日进崇道弟也信谗杀亲天地不容各欲兴师问罪归王妻阿姹乌蛮女也走父部乞兵遣使请归义求杀夫者归义为请于朝仍以归王子守隅为南寜州都督归义以女妻之又以一女妻崇道子辅朝以和解而崇道守隅仍相攻讨不置阿姹请归义为兴师乃协同诸爨逐崇道走黎州遂掳其族并辅朝收还其女崇道寻被杀于是诸爨日弱南诏益强其西缅暹逻大秦其南交址八百真腊占城老挝诸国皆岁进竒珍天寳四载遣孙鳯迦异入宿卫授鸿胪少卿赐乐一部七年蒙归义死子阁罗鳯嗣八年诏特进何履光率十道兵定南诏境取安寜城及盐井遣中使黎敬义持册封阁罗鳯为云南王以其子鳯迦异为鸿胪上卿兼阳瓜州刺史都知兵马大将军自细奴逻至此凡五世俱奉唐正朔阁罗鳯立三年始改元立国号曰大蒙又五世世隆始僭称皇帝细奴逻伪称竒嘉王号髙祖罗晟炎号兴宗晟罗皮称威成王号太宗惟皮罗阁失号谥南诏野史即称归义王云

并六诏为一

六诏之称尚矣予初至滇求其始末与窃据之处无知之者既而观野史得皮罗阁建松眀楼诱五诏同至祭祖因举火焚死事且曰今滇中六月二十四日居民爇炬相照称星回节此其由来也夫南蛮以诈杀其同姓争土地此固苖獠常事何以人至今效之随又闻皮罗阁为此计时人无知者惟邓睒诏妻慈善劝其夫毋行夫不从慈善以铁钏约夫臂既而果被焚死各诏尸莫能辨慈善以铁钏故得其夫尸归塟皮罗阁闻其贤智欲娶之慈善佯诺俟塟夫百日乃嫁葬毕遂闭城自固曰某非忘夫事雠者南诏围之三月食尽盛衣冠自塟于座竟以饿死南诏旌其城曰徳源城嗟乎介之推死而至今有寒食屈灵均死而至今有竞渡不忘忠义也兹星回节慈善足以当之矣慈善一称寜北妃徳源城今在邓川治东诸志皆载之然皮罗阁之并五诏又不止以松眀楼也五诏者一曰浪穹诏蛮丰时据之一曰施浪诏蛮施望欠据之与邓睒诏蛮丰咩所据俱在大理北是为三浪其西北曰摩些诏一名越析即今丽江府地蛮波冲所据地甚广东南百五十里石壁上有色斑斓类花马因又号为花马国又其北为蒙嶲诏蛮嶲辅首据之古越嶲地今为四川行都司五诏皆在蒙社诏之北故蒙诏称南诏焉又有时旁诏矣川罗识诏不在六诏之数皆哀牢杂种九十九部之后自相吞并而为八又并而为六也各受唐爵为诸州刺史而属于姚州都督府受剑南节度使节制南诏渐强皮罗阁承父志欲并吞五诏与张建成谋之建成曰蒙嶲越析逺隔异壤欲越三浪而取之势难且二诏强大未易服宜先假通好后引强兵力攻三诏三诏归我二诏不足平矣又曰六诏同为唐臣非请于朝顿废之惧见讨今剑南节度使王昱好利厚赂以寳货必为我请然后动兵无不济也乃令人赍金寳厚赂王昱密求合六诏为一朝廷许之皮罗阁既得朝命先密遣人说二诏蒙嶲诏嶲辅首死无子弟佉阳照立佉阳照死子照厚立其地聨吐番尝虑卤侵之而南诏方以破吐番受赏于是以子厚罗质南诏皮罗阁又遣人至越析讲好越析地广兵强素为南诏畏忌而波冲妻美而滛豪酋张寻求烝之为波冲所觉寻求惧诛遂与其妻谋杀波冲南诏使归陈其事皮罗阁曰此弑逆大故朝廷当自讨之无庸吾力即以闻之王昱且曰请节度至姚州召而诛之一夫力耳昱用其策严兵抵姚召寻求至镇数其罪杀之部落无长昱已入南诏赂且念其献谋功即以磨些地界畀之南诏不费一矢坐得花马国波冲兄子于赠愤夺其国力不能争乃持故王所寳铎鞘东北渡河邑于龙佉河纔百里号双舍使部酋杨堕居河东北治兵欲复故土皮罗阁攻之于赠树壁攻不能克建成曰此穷冦也今当有三浪姑缓之乃还兵取浪穹浪穹邆睒相去十五里及咩罗皮移邆川治大厘城与浪穹逺隔洱水皮罗阁恐其救浪穹以好言慰之咩罗皮惑之不来援浪穹诏丰时死子罗铎立罗铎死子铎罗望立为浪穹刺史南诏兵至与战不胜挈其部退保迁义督罗鲁城更称剑浪诏南诏遂有浪穹之地还兵乗咩罗皮不备以轻鋭掩袭大厘咩罗皮率其部复入邓睒据钟山之险令人约浪穹施浪之众合兵以拒南诏此时施浪势孤弱又令族人施各皮据石和城互为羽翼而皮罗阁始出兵时先令子阁罗鳯别引精骑攻卤施各皮施望欠孤立故欲与咩罗皮合然邆睒浪穹丧败余烬南诏大兵临之三浪望风瓦解南诏席卷邆睒咩罗皮走保野共川而死其子皮罗邆于川东筑城十里自固施望欠既败南诏以兵胁降其部望欠不敢归蒙次和村将携其族属北走吐番又恐为追者所及乃以族走永昌献爱女以乞和许之望欠走兰江溺死其弟施望干走吐番吐番立为诏纳之剑川与铎罗望等杂居众尚数万皮罗阁破四诏惟蒙嶲尚未加兵已而王照原丧眀子又质于南诏国中无主部下将别立宗属南诏谋曰王瞽更立强眀不易图矣不若归其子因令人随往乗便图之于是遣兵送原罗还国众遂立之居数月送往兵士刦杀照原南诏遣兵应之遂据有越嶲并卤原罗以归自南诏并有蒙嶲土地开辟与吐番接壤乃使白蛮戍黎溪焉皮罗阁虽灭五诏犹恐遗孽尚存将遗后患于是建松眀为楼诱而焚之而浪穹之铎罗望邓睒之皮罗邆施浪之施望干与蒙嶲之罗原皆为火烬矣惟越析于赠逺不与会后阁罗鳯往击杨堕破之于赠投泸水死获其铎鞘以归铎鞘者状如残瓣有孔旁达出丽水餙以金所击无不洞彝人寳重月以血祭之五诏既灭其后嗣散居剑顺之间者贞元中南诏北伐俱掳之徙永昌此南诏谋并六诏之始末也予既感慈善妃事且恨王昱以封疆大臣贪贿赂飬南诏之恶卒以亾唐也着其事另为一篇

南诏叛杀张虔陀李宓等

国家疆场之祸大率不始于一日其先必有以养之其既必有以激之而祸乃至不可救甚矣小人之悞国也南诏至开元天寳间已成尾大不掉之势然而嫌隙未开彼犹重于发难夫以一隅之众抗天朝之大彼有所惮而不敢发亦情也边疆之人茍能待之以礼抚之以恩裁之以义则亦不难使常为我用乃无頼小人不审势度力横肆侵暴辱之以不能堪逼之以不得已使彼得有词于下而逞于一决我复无力以制之一战不利彼将曰上国之人固如是其不足畏而疆场之祸深矣呜乎此张虔陀李宓之罪所当次王昱而同服上刑者也李宓初为云南太守后以都督同南诏讨诸爨既以计激爨崇道杀爨归王爨暹等恶南诏解其难奏南诏诸不法状节度使郭虚已解之张虔陀亦云南太守贪淫矫诈故事蛮酋谒都督必率其妻子与俱阁罗鳯既立率妻妾过虔陀虔陀皆私之又多所征求不应辄使人辱骂由是怨愤日深阁罗鳯阴修城堡习马练兵结好吐番以图大逞于么些九睒之地置铁桥跨金沙江以通往来张虔陀知南诏谋唐亦于饱烟萝山之南筑一城以保御不测天寳九载虔陀奏南诏将叛遣剑南节度使鲜于仲通出南溪路大将军李晖从会同路安南都督王知进从步头路讨之阁罗鳯驰表陈虔陀六罪云吐番是汉积仇遂与阴谋拟共灭我一也诚节王之庶弟以其不忠不孝贬在长沙而被奏归拟令间我二也崇道蔑盟构逆罪合诛夷而却收録与宿欲令仇我三也应与我恶者并授官荣与我好者咸遭抑曲务在下我四也筑城收质缮甲练兵密欲袭我五也重科白直倍税军粮征求无度务欲弊我六也书上眀皇意稍解使中官贾竒俊详复竒俊入虔陀赂是虔陀阁罗鳯怒因遣大将王毗双罗恃等扬兵送檄问虔陀罪是冬发兵攻姚州虔陀战不胜饮酖卒遂陷姚州都督府城中人皆移置别所空其城及小彝州凡三十二阁罗鳯忿既泄又就安寜城使王克昭再申巳寃克昭不允因攻安寜将陷闻鲜于仲通大军已出戎嶲进次曲靖意颇惧遣首领与云南録事叅军姜如芝赍状告仲通曰蚌鹬交守恐为渔父所擒乞居存见亾在得思失幸容自新愿还所据复置府城仲通不听进薄白崖渐逼江口阁罗鳯犹遣使再三陈乞且曰今吐番大兵压境若不许当归命吐番云南之地非唐有也仲通怒囚其使密遣将王天运遶出点苍山后欲腹背交攻阁罗鳯遣子鳯伽异大将叚俭魏迎山后师自统大兵战于洱河适吐番救至与南诏兵合击唐师大败仲通仅以身免王天运亦为叚俭魏所杀死者六万人因遣次子铎傅旧大酋望赵佺邓杨傅磨许及子弟十六人赍金寳赴吐番告捷吐番喜命宰相绮祥叶乐册阁罗鳯为东帝给金印授鳯伽异大瑟瑟告身都知兵马大将称兄弟之国号赞普锺犹言王弟也阁罗鳯遂以赞普锺纪年僣号大蒙国以叚俭魏为清平官赐名忠国即唐天寳十一载也鲜于仲通既败征还以杨国忠领剑南节度使调天下兵征云南十二载命汉中郡太守司空袭礼内使贾竒俊率师复置姚州以贾瓘为都督南诏使其将洪光乗及吐番论绮里徐同围姚州复陷之擒贾瓘十三载剑南留后李宓等率十道兵讨南诏众凡十万辇饷者不计涉海而疫死者相踵阁罗鳯密遣将絶其粮道诱宓深入至太和坚壁不战宓粮尽欲引还适吐番论绮里徐兵至内外夹击宓沉江死军悉溃前后死者二十余万人阁罗鳯曰生虽祸之始死乃怨之终今天子致讨兵士何辜乃收亡将等尸祭而葬之今赵州有万人塜焉十四载南诏复使洪光乗与杜罗盛叚附克等奉清平官赵佺邓统兵从昆眀路与吐番相绮祥叶乐节度使尚栋赞等陷越嶲会同军肃宗至徳元载复置越嶲以杨廷琎为都督兼固台登吐番使人谓阁罗鳯曰不蚤除恐成枝蔓罗鳯遣子鳯伽异以重兵驻泸水上会大军将杨傅磨牟等与吐番军将欺急厯如数道齐入复陷越嶲上元三年冬阁罗鳯降寻傅骠诸国寻傅国畴壤沃饶人物殷凑南通渤海西近大秦阁罗鳯刋木通道直扺其国以威武谕降之并下骠国始于漾共置谋统部与清平官杨佑等引兵东伐侵硪碌取和子城又取鸡和城置石鼔县于沙却地置俗富郡取澄江为河阳郡阁罗鳯登覧昆州见安寜雄镇为诸爨要冲山对碧鸡波还碣石盐池鞅掌利及牂欢城邑绵延势连戎僰山河可以作藩屏川陆可以飬人民后二年命子鳯伽异于昆州置拓东城以镇抚东爨又置安寜县以苏闭阿裒治之还兵太和城又遣杨佑抚治长州郡车氏枳硙等蛮佑于各地建城堡周回相望数十里蛮民甚敬畏之封佑为长州郡公又取曲州靖州置石城郡遣昆州城使杨牟利以兵胁西爨徙戸二十余万于永昌城东爨以言语不通多散居林谷得不徙代宗大厯元年更筑羊苴咩城于太和之北名大理立徳化碑于太和城清平官郑回撰文使叙已背唐归番非得已之故且曰我上世世奉中国累封赏后嗣容归之若唐使者至可指碑澡祓吾罪也四年改元长寿又十年死伪谥神武子鳯伽异先死孙异牟寻嗣追谥鳯伽异为悼惠王阁罗鳯父子虽两戕王师观其屡次陈乞收葬亾师终掲石碑以眀已叛唐之故斯其心亦可哀矣倘得良节度使若韦仁寿韦皋軰抚而用之难何自生史称杨国忠当国喜立邉功故李宓等阿迎其意后虽摧败犹以捷闻卒之宓与虔陀絶命蛮境国忠亦不免马嵬之诛小人悞国国未亾而身先陨矣彼贪贿飬乱之王昱征吐番不利亦卒贬岭南以死嗟乎戕身名壊国事贪与淫之为害各如彼頋可不畏哉頋可不谨哉

异牟寻复归唐

异牟寻为人有智数善抚其众颇知书其臣郑回者唐西泸令阁罗鳯陷嶲州得之重其惇儒号蛮利俾敎子弟得捶榜国中无不惮鳯伽异异牟寻皆师事焉寻以大厯十四年嗣立吐番册为日东王改元见龙悉众二十万入冦与吐番并力一趍茂州踰汶川扰灌口一趍扶文掠方维白坝一侵黎雅冦卭崃闗令其下曰为我取蜀为东府工技悉送逻娑城歳赋一缣于是进陷城聚人卒走山徳宗发禁兵四千人使神策都将李晟将之发邠陇范阳兵五千使鳯翔节度使朱泚金吾卫大将军曲环将之以救蜀东川出军自江油趋白坝与山南兵合大败吐番与南诏众斩首六千级生禽与颠踣厓峭且十万吐番怒杀诱导使来者异牟寻始惧兴元初迁居羊苴咩城筑袤十五里改国号曰大理改元上元封境内山川为五岳四渎中岳点苍山东岳绛云露山南岳蒙乐山西岳髙黎共山北岳玉龙山四渎一曰黒惠江一曰澜沧江一曰金沙江一曰潞江并建祠及三皇庙春秋致祭设官分职立把国事八人曰坦绰曰布燮曰久赞曰酋望曰正酋望曰员外酋望曰大将军曰员外立九爽分理曰幕爽主兵曰宗爽主户籍曰慈爽主礼曰罚爽主刑曰劝爽主官人曰厥爽主工作曰万爽主财用曰引爽主客曰禾爽主商贾皆清平官酋望大将军兼之又立三托曰乞托主马曰禄托主牛曰巨托主廪大府主将曰演习副曰演览中府主将曰缮裔副曰缮覧下府主将曰澹酋副曰澹覧小府主将曰幕撝副曰幕覧府有陀酋陀西即管记判官之类王自称曰元谓其下曰昶王后曰信么妃曰进武外有六节度曰弄栋今姚安地曰永昌曰银生今景东镇沅曰剑川曰丽水曰柘东令安寜昆阳之间上元中鳯伽异筑城于此有二都督曰会川曰通海治民者有十■〈贝佥〉一曰云南■〈贝佥〉一曰白崖■〈贝佥〉又曰勃弄■〈贝佥〉一品澹■〈贝佥〉一邆川■〈贝佥〉一蒙舍■〈贝佥〉一大厘■〈贝佥〉又曰史■〈贝佥〉一苴咩■〈贝佥〉又曰杨■〈贝佥〉一蒙秦■〈贝佥〉一矣和■〈贝佥〉一赵川■〈贝佥〉人丁壮者皆为战卒王之亲兵曰朱弩佉苴佉苴韦带也兵百人置罗苴子统一人罗苴子戴朱鞮鍪负犀革铜盾而跣走险如飞自当长以降系金佉苴尚绛紫有功加锦又有功加金波罗民兵出以望苴蛮先驱以清平子弟为羽仪长八人清平官见王不得佩剑惟羽仪长佩之凡田五畆曰双上官授田四十双以是为差农无贵贱皆耕不徭役人岁输米二斗是时南诏之境东至于铜柱铁桥蟠桃玉榆东南至于交址南至于骠国木落山西至于太石西北至于吐番北至于神川东北至于黔巫纵横数千里国富兵强每为吐番所役责赋重数悉夺其险立营堠岁索兵助防异牟寻苦之郑回因乗便说曰吾国兵强不下于吐番而反为役属此自毙也中国有礼义少求责非若吐番惏利无极也今弃之复归唐无逺戍劳利莫大此异牟寻善之稍谋内附然未敢发会李泌亦劝徳宗招云南以断吐番右臂徳宗乃使韦皋为剑南节度使皋抚诸蛮有威惠东蛮颇得异牟寻语白于皋皋乃遣谍者遗南诏书吐番觉之遣兵二万屯会川以塞云南趍蜀之路又索大臣子为质异牟寻愈怨贞元五年乃决策归唐与酋长定计遣使赵莫罗眉由西川杨大和坚由黔中东蛮鬼主骠旁且由安南凡三軰异道同趍成都遗皋帛书曰异牟寻世为唐臣曩縁张虔陀志在吞侮中使者至不为澄雪举部惶窘得生异计鲜于仲通比年举兵故自新无繇代祖弃背吐番斯孤背约神川都督论讷舌使浪人利罗式眩惑部姓发兵无时今十二年此一忍也天祸蕃延降衅萧墙太子弟兄流窜近臣横污皆尚结赞阴计以行屠害平日功臣无一二在讷舌等皆册封王小国奏请不令上达此二忍也又遣讷舌逼城于鄙弊邑不堪利罗式私取重赏部落皆惊此三忍也又利罗式骂使者曰灭子之将非我其谁子所富当为我有此四忍也今吐番委利罗式甲士六十侍卫因知懐恶不谬此一难忍也吐番阴毒野心辄懐抟噬有如偷生寔污辱先人辜负部落此二难忍也往退浑王为吐番所害孤遗受欺西山女王见夺其位拓跋首领并蒙诛刈仆固志忠身亦丧亾毎虑一朝亦被此祸此三难忍也往朝廷降使招抚情心无二诏函信节皆送蕃廷虽知中夏至仁业为蕃臣吞声无诉此四难忍也曽祖有宠先帝后嗣率蒙袭王人知礼乐本唐风化吐番诈绐百情懐恶相戚异牟寻愿竭诚自新归欵天子请加戍剑南西山泾源等州安西镇守扬兵四临委回鹘诸国所在侵掠使吐番势分力散不能为疆此西南隅不烦天兵可以立功云且赠皋黄金丹砂皋护送使者至京师使者奏异牟寻请归天子为唐藩辅献金示顺革丹赤心也徳宗嘉之赐以诏书命皋遣谍往视皋令其属崔佐时至羊苴咩城时吐蕃使者多在阴戒佐时衣牂牁使者服以入佐时曰我乃唐使者安得从小彝服异牟寻夜迎之设位陈燎佐时即宣天子意异牟寻内畏吐蕃頋左右失色流涕再拜受命使其子阁劝及清平官与佐时盟点苍山载书四一藏神祠石室一沉西洱水一置祖庙一以进天子郑回见佐时多所指导故佐时探得其情乃请牟寻攻吐番使者杀之刻金契以献遣曺长叚南罗赵迦寛随佐时入朝留二旬有六日而归阁劝赋诗以饯之于是南诏复为唐臣初吐番与回鹘战杀伤甚乃调南诏万人异牟寻欲袭吐番阳示寡弱请以三千人行不许益至五千乃许之即自将数万踵后昼夜行大破吐番于神川遂断鐡桥溺死以万计俘其五王取铁桥等十六城乃遣弟凑罗栋清平官尹仇寛等二十七人又献地图方物又上吐番所封日东王金印去吐番所立帝号请复号南诏帝赐赉有加拜仇寛左散骑常侍封凑罗栋为髙溪郡王明年夏六月册异牟寻为南诏王以祠部郎中袁滋持节领使成都少尹龎颀副之崔佐时为判官俱文珍为宣慰使刘幽岩为判官赐银窠黄金印文曰贞元册南诏王印由石门趋云南滋至太和城异牟寻遣兄蒙细罗勿等以良马六十迎之金鍐玉珂兵振铎夹路陈异牟寻金甲蒙虎皮执双铎鞘执矛千人卫大象十二引于前骑军徒军以次列诘旦受册异牟寻率官属北面立宣慰使东向册使南向乃读诏册相者引异牟寻去位跽授册印稽首再拜又授赐服备物退曰开元天寳中曽祖及祖皆蒙册袭王自此五十年贞元皇帝洗痕録功复赐爵命子子孙孙永为唐臣因大会其下享使者出银手脱马头盘二谓滋曰此天寳时先君以鸿胪少卿宿卫皇帝所赐也有笛工歌女皆垂白示滋曰此先君归国时皇帝赐乐部龟兹音声二列今丧亾略尽唯二人故在耳酒行异牟寻奉觞滋前滋受觞曰南诏当深思祖考成业抱忠竭诚永为西南藩屏使后嗣有以不絶也异牟寻拜曰敢不承使者所命滋还复遣清平官尹辅酋等七人谢天子献铎鞘浪创郁刃生金瑟瑟牛黄琥珀氎纺丝象犀越赕统伦马朝廷赐赉甚厚各授官有差十一年骠国王雍羌亦遣使同南诏使献其国乐凡二十二曲与乐工三十五人其曲皆演梵音一低一昂未尝不相对凡五译而至成都韦皋复谱次其声作南诏奉圣乐奏之诏封雍羌为弥臣国王七月异牟寻攻吐番复取昆明城以食盐池又破施蛮顺蛮并卤其王置白崖城因定么些蛮隶昆山西爨故地破芒蛮掠弄栋蛮汉裳蛮以实云南东北开北方赕徙洱河白蛮罗落磨些冬门寻丁哦昌七种蛮以实其地九月献马六十匹十二年异牟寻取越赕置软化府十四年遣酋望大将军任邱各等贺正兼献方物十五年谋击吐番以邆川寜北等城当冦路乃峭山深堑修战备帝许出兵助力又请以大臣子弟质于皋皋辞固请乃尽舍成都咸遣就学且言昆明嶲州与吐番接不先加兵为所胁反为我患请皋图之时唐兵比岁屯京西朔方大峙粮欲南北并攻取故地然南方转饟稽期兵不悉集是夏蕃麦不熟疫疠仍兴赞普死新君立皋揣蕃未敢动乃劝异牟寻缓举万全愈于速而无功今境上兵十倍往岁且行营皆在嶲州扼西泸吐蕃路昆眀可以无虞异牟寻请期它年吐番大臣以岁在辰兵宜出谋袭南诏阁众治道将以十月围嶲州军屯昆眀凡八万皆命一岁粮赞普以舅攘鄀罗为都统遣尚乞力欺徐滥铄屯西贡川异牟寻与皋相闻皋命部将武免率弩士三千赴之亢荣朝以万人屯黎州韦良金以二万五千人屯嶲州约南诏有急皆进军过俄凖添城者南诏供馈吐番引众五万自曩贡川分二军攻云南一军自诺济城攻嶲州异牟寻畏东蛮磨些难测惧为吐番乡导欲先击之皋报嶲州实往来道扞蔽数州蕃百计窥之故严兵以守屯壁相望粮械处处有之东蛮庸敢懐二乎异牟寻乃檄东磨些诸蛮内粮城中不者悉烧之吐番颙城将杨万波约降事泄吐番以兵五千守皋将击破之万波与笼官拔颙城以来徙其人二千于宿川皋将扶忠义又取末恭城俘击牛羊千计赞普大将既煎让律以兵距卜贡川一舍而屯国师马定徳率众落出降西贡节度监军野多输煎者赞普乞立赞养子当从先赞普殉亦诣忠义降于是番气衰军不振欺徐滥铄至铁桥南诏毒其水人多死乃徙纳川壁而待是年蕃霜雪早兵无功还期以眀年苦唐诏犄角亦不敢图南诏皋令免按兵嶲州节级镇守虽南诏境亦所在屯戍吐番惩野战数北乃屯三泸水遣论莽热诱濒泸诸蛮复城悉摄悉摄吐番险要也蛮酋潜导南诏与皋部将杜毗罗徂击十七年春夜絶泸破蕃屯斩五百级蕃保鹿危山毘罗伏以待又战蕃大奔于时康黒衣大食等兵及吐蕃大酋皆降获甲二万首又合鬼主破蕃于泸西吐番君长共计不得嶲州患未艾常谓南诏为两头蛮以挟唐为轻重也会蕃荐饥方葬赞普调敛烦至是大料兵率三戸出一卒蕃法为大调集又闻唐兵三万入南诏乃大惧兵戍纳川故洪诺济腊聿赍五城欲悉师出西山剑山收嶲州以絶南诏皋即上言京右诸屯宜眀斥堠蚤敛田邠陇焚莱可困蕃入皋遣将邢毗以兵万人屯南北路赵昱万人戍黎雅州异牟寻谓皋曰蕃声取嶲州实窥云南请武免督军进羊苴咩若蕃不出者请以来年二月深入时蕃兵三万攻盐州帝以蕃多诈疑继以大军诏皋深钞贼鄙分其势皋表贼精铠多置南屯今向盐夏非全军欲掠河曲党项畜产耳俄闻蕃破麟州皋督诸将分道出或自西山或由平彝或下陇陀和石门或经神川纳川与南诏会是时回鹘太原邠寜泾原军猎其北剑南东川山南兵震其东鳯翔军当其西蜀南诏深入克城七焚堢百五十所斩首万级生擒论莽热献于朝获铠械十五万围昆眀维州不能克乃班师振武灵武兵破卤二万泾原鳯翔军败吐番原州惟南诏攻其腹心俘获最多帝遣中人尹偕慰异牟寻而吐番盛屯昆眀神川纳川自守异牟寻比年献方物天子礼之十九年正月旦上御含元殿受南诏朝贺以其使杨模龙武为试太仆少卿韦皋亦以招南诏破吐番功进检校司徒兼中书令封南康郡王帝制纪功碑赐之宪宗元和三年异牟寻卒帝闻为废朝三日遣太常卿武少仪持节吊祭册其子寻阁劝为南诏王赐元和新印其国人私谥异牟寻曰孝桓上寻阁劝尊号曰骠信帝改元应道以善阐为东京太和为西京四年死伪谥孝惠王子劝龙晟甫十三岁多狎小人既冠益淫肆嗣位十年为其下王嵯巅所弑而异牟寻之业始衰

王嵯巅入冦

王嵯巅南诏弄栋节度使一名蒙苴颠唐永贞元年劝龙晟嗣立改元龙兴淫肆不道十年王嵯巅因民怨弑之伪谥幽王立其弟劝利晟恐唐见讨去帝号求和唐为废朝遣少府少监李铣为册立吊祭使劝利晟立改元全义赐王嵯巅姓蒙氏号大容华言大兄也任清平官决国事是时黄洞蛮屡叛邕管间连岁被兵嵯巅乗衅遂东冦安南然朝贡每岁不絶穆宗长庆三年始赐印是年劝利晟死于东京伪谥靖王子丰佑嗣丰佑矫敢善用其下慕中国始不连父名唐书谓佑乃利晟弟野史滇载记皆谓利晟子仍连父名称晟丰佑焉穆宗使京兆少尹韦审规持节册立丰佑遣洪成酋赵龙些杨定竒入谢文宗太和三年与王嵯巅谋入冦以蜀卒为乡导十一月袭破嶲戎二州又陷卭州遂北抵成都成都自韦皋结好南诏四十年无蛮儆兵备懈弛节度使杜元颕不恤士卒士多流入蛮境蛮衣食之尽得蜀之虚实以故长驱无能御者惟蜀将尹偃率众数万保卭崃闗闻蛮冦至恃勇出闗逐蛮数里伏发马倒中数十创而死蛮入成都止西郛十日慰赉居民市不扰肆将还乃取诸经籍掠子女工技数万引而南人惧自杀者不胜计救兵至嵯巅身自殿至大渡河谓蜀人曰此南吾土也尔去国当哭听尔哭别故乡众皆号恸赴水死者十二三余皆被掠归自是南诏工技文织与中国侔矣十二月东川节度使郭钊为书责嵯巅背盟朝廷亦遣将董重质率大兵南伐嵯巅惧因复书郭钊归罪杜元颕以修好焉眀年丰佑上表自陈兼疏杜元颕之罪已复遣使入朝朝议移李徳裕为西川节度使徳裕既至议韦皋倾内资结蛮好示以战阵文法启戎资盗其策非是今非痛革不能刷一方耻乃建筹邉楼按南道山川险要与蛮相入者图之左西道与吐番接者图之右其部落众寡馈运逺迩曲折咸具召习邉事者与之指画商定凡二邉情伪尽知之又料择伏瘴旧獠与州兵之任战者奏遣狞耄什三四士无敢怨又请甲人于安定弓人河中弩人浙西由是蜀之器械皆犀鋭率戸二百取一人使习战贷勿事缓则农急则战谓之雄边子弟总十一军筑伏义城以制大渡清溪闗之阻作御侮城以控荣经犄角之势作柔逺城以扼西山吐番复卭崃闗徙嶲州治台登以夺蛮险又转卭雅粟以佐内粟阳山之运十月为漕始不涉炎月辇夫得免瘴毒自徳裕为剑南完残奋怯皆有条次于是二邉寝惧南诏请还所俘掠四千人五年又遣使贡方物六年南诏掠骠国民三千徙之拓东文宗开成四年五年武宗会昌二年俱遣使来朝六年复冦安南节度使裴元裕死之自徳裕经理西川蛮不敢窥蜀遂专力东方安南日苦兵革矣宣宗大中十年南诏于东京建五华楼以会西南彝十六大国君长楼方广五里髙百尺上可容万人又树碑金马山以记方物十二年安南经畧使李琢苛墨自私以斗盐易一牛彝人不堪结南诏将叚酋迁陷安南都护府号白衣没命军南诏发朱弩佉苴一千助守然朝贡犹岁至十三年丰佑死于东京佑在位三十六年改元二曰保和天启伪谥昭成王子世隆嗣南诏野史称王嵯巅弑丰佑而簒位叚宗榜救缅回诱诛之立世隆滇史载簒位被诛者杨苴颠也然唐书古滇说滇载纪皆不载丰佑被弑事姑缺之南诏至丰佑王嵯巅而蛮益轻中国矣杜元颕不恤士卒蜀民被掳李琢苛墨自私安南遂陷然则岂蛮之能轻中国哉自取之耳李徳裕为剑南其事不在滇而予详志之以见有善于治国之人蛮夷自不得逞其长技也乃在廷方朋党相倾以至于败唐宣宗曰去河北贼易去朝中朋党难兹于南诏亦云

世隆僭号

世隆以唐宣宗大中十三年立改元建极先是世隆父丰佑遣使朝贡利赐与从者多杜悰自西川入朝表无多纳蛮傔丰佑怒即谩言索质子已而佑死是年宣宗亦崩懿宗遣内臣告哀世隆初立凶狠悖慢谓我国亦有丧朝廷不吊问诏书乃赐故王于是以草具进使者而遣还朝廷以世隆名犯庙讳复无朝贡不告国丧亦絶册立吊祭使世隆遂僣号称皇帝改国号大礼改西京曰中都善阐东京曰上都冦播州陷之咸通元年陷武州安南都护李鄠弃州走以王寛代之二年攻邕管经畧使李宏源兵少不能拒奔蛮州南诏亦引去诏殿中监叚文楚为经略使数改条约众不悦以胡懐玉代之九月又冦嶲州时杜悰为相方议遣使吊祭宣抚并诏骠信以名嫌册命未可举必易名乃得封命左司郎中孟穆持节往会隆陷嶲州遂止不行三年以蔡袭为安南都护时七绾洞首领李由独附蛮王寛不能制故以袭代之袭发诸道兵二万屯守南诏憺畏不敢出左庶子蔡京经制岭南忌袭功乃言南方自无虞武夫幸功多聚兵耗馈运请还戍兵惜财用袭执不可愿留五千兵累表不报即极陈南诏伺隙久有十必死状朝廷不省也拜京西道节度使京褊忮贪克峻条令为炮熏刳斮法下愁毒为军中所逐走藤州矫制作攻讨使印召乡兵北道军攻邕州不克众溃贬死崖州以桂管观察使郑愚代节度南诏攻交州进略安南袭请救发湖荆桂兵五千屯邕州诏袭按军海门袭请济师以山南东道兵千人赴之南诏将杨思僣麻光髙以兵六千薄城而屯四年正月攻益急袭録异牟寻盟言系矢上射入其营不荅俄而城陷袭合宗死者七十人幕府樊绰取袭印走渡江督荆南兵入东郛苦战斩南诏二千级是夜蛮遂屠城杀卤十五万人有诏诸军保岭南更以秦州经畧使髙骈为安南督护南诏逼邕州郑愚自陈非将才愿更择人会康承训自义成来朝乃授岭南西道节度使发荆襄洪鄂兵万人从之承训辞兵寡乃大兴诸道兵五万往六月置行交州于海门进为都护府调山东兵万人益戍以容管经畧使张茵镇之因命经畧安南茵逗留不敢进安南之陷将吏遗人多客伏溪洞诏所在招还捄恤之免安南赋二年分兵屯容藤披蛮势五年南诏回掠嶲州以揺西南西川节度萧邺率属蛮鬼主邀南诏大渡河败之眀年复来攻会刺史喻士珍贪狯阴掠两林东蛮口缚卖之以易蛮金蛮至开门降尽杀戍卒士珍遂臣于蛮安南久屯两河鋭士死瘴毒者十七夏侯孜言张茵懦不足事请悉以兵授髙骈从之骈以选士五千渡江败林邑兵于邕州击南诏龙州屯杨思僣烧赀畜走世隆遣杨缉思助叚酋迁共守安南以范胒些为安南都统赵诺眉为扶邪都统七年六月骈次交州战数胜士酣斗斩其将张诠李溠龙举众万人降拔波风三壁缉思出战败还走城士乗之超堞入斩酋迁胒些诺眉上首三万级安南平初骈过江约监军利瓦伊周继进维周拥众壁海门騈次峯州大破南诏收所获赡军维周忌之匿捷书不奏朝廷不知骈问百余日诏问状维周劾骈玩敌不进更命右武卫将军王晏权往代骈而骈已拔安南斩酋迁等晏权方挟维周发海门檄骈北归适骈遣王惠赞传酋迁首京师见艟舻甚盛乃晏权等惠赞惧夺其书匿岛中间闗至京师天子覧书御宣政殿羣臣皆贺大赦天下进骈检校刑部尚书仍镇安南初世隆遣清平官董成等十九人诣成都节度使李福将廷见之成请以敌国礼见福不许导译五反日旰士倦议不决福怒命武士捽辱之械系于馆俄而刘潼代福节度即挺其系表纵归有诏召成等至京师见别殿赐物良厚慰遣还国眀年世隆使杨酋庆等来谢释囚且归成都俘三千人先是李师望请析卭蜀嘉眉黎雅嶲七州为定邉军建节度制机事近且速廷议是之即以师望为节度使治卭州距成都才五舍嶲州最南去卭乃千里缓急首尾不相副而师望利专制讳不言裒积无厌私贿以百万计又欲激蛮怒幸有功乃杀酋庆等既而戍士怒将醢师望以逞会召还以窦滂代之滂沓冒尤不法诛责苛纎甚于师望时蛮役未兴而定边已困世隆怨杀其使十年乃入冦以军缀清溪闗密引众伐木开道经雪岥盛夏卒冻死者三千人遂奄至沐浴川窥嘉州破属蛮遂次沐源滂遣兖海兵五百往战一军尽覆世隆乃身自将督众五万侵嶲州攻清溪闗屯将杜再荣絶大渡河走诸屯皆退保北涯蛮攻黎州诡服汉衣济江袭犍为破之裴回陵荣间焚庐舍掠粮畜薄嘉州刺史杨忞与南诏夹江而军士攅射九日八夜蛮不得进阴自上游济背击王师杀忠武将颜庆师忞走嘉州陷明年正月攻杜再荣窦滂自勒兵战世隆遣使者十軰请和滂信之语未半蛮桴争岸噪而进滂不知所为将自杀武寜将苗全绪止之殊死战蛮稍却滂乃遁全绪殿而行黎州陷人走匿山谷蛮掠金帛不胜负入自卭崃闗围雅州遂击卭州是冬滂弃州壁导江储赀峙械皆亾失世隆进次眉州坦绰杜元忠日夜敎世隆取全蜀于是西川节度使卢耽召彭州刺史呉行鲁共修守备遣其副王偃中人张思广约和蛮疆之使南面拜然卒不见世隆而还蛮次新津耽复遣副谭奉祀好言申约蛮留之耽畏援军未集请降大使通好以纾其深入懿宗遣太仆卿支详为和蛮使蛮本无谋不能乗机会鼓行亟驱但蚍结蝇营忸卤剽小利处处留屯故蜀孺老得扶携悉入成都阇里皆满戸所占地不得过一床雨则冐箕盎自庇城中井为竭则共饮摩诃池至争捽溺死者澄筥沙取滴饮之死不能具棺即共坎瘗之故泸州刺史杨庆复为耽治攻具选悍士三千号突将为长刀巨挝斧分左右畨休日隶于军士心侈欲鬬世隆绐耽请上介至军议事耽遣节度副使栁盘往见坦绰杜元忠议和元忠言骠信见耽自议之请具车盖葆翣以三百骑负幄幕来大言曰供帐隋蜀王厅事为骠信行在耽不许仍驰去蛮稍前传外郛于是游奕使王昼督援兵三千屯毗桥窦滂亦以其军自导江来将与大军犄角然战不甚力小不胜即保广汉自以失定邉觊成都陷得薄其罪会有诏斥徙军遂无功耽部将李自孝者与刺史喻士珍善士珍臣蛮自孝阴与贼通乃说耽城下莳苇稻潴水颓城举府不之觉蛮攻城自孝守陴树麾以自表为下所觉耽杀自孝以狥城左有民楼肆蛮俯射城中耽募勇士烧之二月蛮以云梁鹅车四面攻城中以巨索钩系投膏炬车焚箱间蛮卒尽死耽遣李璹张察率突将战城下俘斩二千级蛮撤民鄣落为蓬笼如车軬下设枕木推而前不及城丈匿蛮其内以穴墉杨忞以罂贮粪渖沷蛮蛮不能处注以铁液蓬笼皆火然南诏负众益治器械斧斤昼夜有声将击锦江楼众失色耽遣将出三面苦战始引却蛮利夜晦辄薄城城上闻呼啸众齐奋施铁笼千炬贼来不得隐支详至遣谍与约好且谓耽毋多杀以速蛮和是时传言救师至城中合噪开门士争出迎军南诏搏战不解日入判官程克裕以北门兵二千乗之蛮乃走耽犹遗之书谢不得已交兵且请和士脱铠迎支详详陈所赍植二旗署曰赐云南币物谓蛮使者曰天子诏云南和解而兵薄成都奈何请退舍撤警以修好或劝详蛮多诈毋入死地详不行蛮复围成都夜穿西北隅黎旦乃觉即颓茭火于壖蛮皆死穴中以铁絙曳云輣仆之燎作少选尽益固守是时帝遣东川节度使颜庆复为大渡河制置剑南应接使兵次新都博野将曽元裕败蛮兵斩二千级南诏骑数万晨压官军以骋大将宋威以忠武兵战斩首五千获马四百尾南诏退屯星宿山威进戍沱江世隆遣酋望杨定至支详所请和详曰今列城固守北军望功归语而主审自度耽遣鋭将趍蛮壁烧攻具杀二千人为南诏所蹑却而溃蛮闻鳯翔山南军且来乃迎战毗桥不胜趍沱江为伏士所击又败城中出突将夜火蛮营世隆坦绰身督战后三日王师夺升僊梁蛮大败夜烧亭传乗火所向雨矢射王师威疏军行向矢所发丛射之两军不能决各解去世隆知不敌夜撤营南奔至双流江无梁计穷将赴水死或止之曰今北军与成都兵合若来追我无类矣不如伪和以纾急不然死未晩乃来请三日梁成而济即断梁按队缓驱黎州刺史严师本收散卒保卭州世隆惧围二日去蛮俘华民必劓耳鼻已纵之既而居人刻木为耳鼻者什人庆复之来众以其弟庆师死于蛮必甘心及成都不破以已功轻乃按军广溪纵残寇人人切齿初成都无隍堑乃敎耽浚隍广三丈作战棚于陴列左右屯营营列五区区卒五十莳皂荚夹壕后三年合拱又为大旝连弩自是南诏惮之世隆年少嗜杀戳亲戚异已者皆斩兵出无寜岁诸国更雠忿屡覆众国耗虚蜀之役男子十五以下悉发妇耕以饷军十四年坦绰复冦蜀絙舟大渡河以济为刺史黄景复击却之众循河而南夜桴上流夹攻濒水诸屯景复败走还黎州设伏以待蛮蹑追之为景复所败归至之罗谷会蛮踵来还攻大渡河仆旗息鼓请曰坦绰欲上书天子白寃事戍兵信之不战桥成而济黎州陷遂攻雅州击定边军卒溃入卭州成都大震人亾入王垒闗士乗城坦绰遣使者王保成等四十人赍骠信书遗节度使牛丛欲假道入朝请憇蜀王故殿丛欲许之杨庆谏曰蛮无信彼礼屈辞甘诈我也请斩其使留二人还书丛因责之曰诏王之祖六诏最小夷也天子録其勤合六诏为一俾附庸成都名之以国许子弟入太学使习华风今乃自絶王命且雀蛇犬马犹能报徳王乃不如虫鸟乎比成都以武备未修故令尔突我疆场然毗桥沱江之败积胔附城今吾有十万众舍其半未用以千人为军十军为部骁将主之凡部有强弩二百鏄斧辅之劲弓二百越银刀辅之长戈二百掇刀辅之短矛二百连锤辅之又军四面面有铁骑五百悉收刍薪米粟牛马犬豕清野待尔吾又能以旁骑略尔樵采我日出以一部与尔战部别二番日中而代日昃一部至以夜屯月眀则战黑则休夜半而代凡我兵五日一杀敌尔乃昼夜战不十日懵且死矣州县缮甲厉兵犄角相从皆蛮之深雠虽女子能齽齘薄贼况强夫烈士哉尔祖尝奴事西番为尔仇家今頋臣之何恩雠之戾邪蜀王故殿先世之寳宫非边彝所宜舍神怒人愤骠信且死所差王保成四十人送书并已囚系候军前衅鼓今发遣鄼龙叚首迁二人持此报书是时丛犹火郊民室庐观阁严兵为固守计坦绰至新津而还回冦黔中经略使秦匡谋惧奔荆南会僖宗立遣金吾将军韩重持节往使俄攻黎州黄景复击走之僖宗干符元年刼掠嶲雅间破黎州入卭崃闗掠成都成都闭三日蛮乃去诏徙太平军髙骈领西川节度使移镇成都骈乃奏蛮小丑势易制而蜀道险馆饟穷乏今左神策所发长武河东兵多用度繁广且彼皆扼制羌戎不可以弛备诏乃罢长武等兵骈未至先以帛书军号其上仍画一符于邮亭递之以壮军声蛮惩交址之败望驿而遁至不淹月阅精骑五千遂蛮至大渡河夺铠马执酋长五千斩之收卭崃闗复取黎州南诏遁还骈召景复责大渡河之败斩以狥戍望星清溪等闗南诏惧遣使者诣骈结好而踵出兵寇边骈斩其使初安南经畧判官杜骧为蛮所俘其妻李瑶宗室女也故世隆遣瑶还递木夹遗騈使丐和解骈答以牒其略云云南顷者求合六诏并为一蕃与开道途得接卭蜀赐书习读降使交欢礼待情深招延意厚片善既知大恩合报忽穷兵黩武掠土侵疆再犯朗寜重陷交址两俘卭蜀一刦黔巫凌犯不休贪残转甚昔交址都护不闲理兵朗寜元戎未解诛冦受以侵欺容其残暴某比者亲征海裔克复龙编沈白衣没命之众如赤日消氷杀朱弩佉苴之军若洪炉熖雪其于胜负诏国洞知昨日来镇西川移从汶水仗节单车大开城门放出人物固无疑阻直拟诛锄不比从前师臣只务姑息前诏遣张栋成等扬言和好身纔入境兵已继来侵欺大国荧惑元戎戮仆之仪须依古典并已军令处置诏国前后俘卤约十万人今独送杜骧妻言是没落杜骧守职本在安南城陷驱行故非没落星霜半代桎梏几年李氏偷生空令返国杜骧早殁不得还乡今则训练番兵指挥汉将铁衣十万甲马五千邕交合从黔蜀齐进勲名须立国史永书且杜骧官衔李瑶门第不是亲近但王室疎宗天枝逺派而已李氏并诏国木夹并差人押领进送朝廷故牒世隆得书大震先是成都府无罗郭蛮至遂成灰烬士民无久安之计骈画地议筑之虑畚锸将施亭堠有警乃命门僧景仙入南诏宣言躬自巡边凡九十三日楼橹偹具旗斾竟不行自南诏叛使至其境世隆不肯拜骈以其俗尚浮屠法故遣景仙摄使往世隆与其下迎谒且拜乃定盟而还遣清平官酋望赵宗政质子三十入朝乞盟请为兄弟若舅甥诏拜景仙鸿胪卿检校左散骑常侍骈结吐番为间筑戎州马湖沐源川大渡河三城列屯拒险料壮卒为平彝军南诏气夺世隆恚发疽死于越嶲景净寺伪谥景荘皇帝自世隆嗣立以来为邉患殆二十年中国为之虚耗然安南之陷以蔡京之忮克定边军之败以李师望窦滂之贪庸召乱有由千古一辙也卢躭力保成都足称墨守他则牛丛之书髙骈之牒读之犹强人意乃卒无能踰大渡河而南少雪国耻者君子以是叹唐祚之将终也虽然南诏至世隆而战将劲兵半尽于外其国亦渐衰矣

唐与南诏和亲

唐末南诏屡为边冦皆边帅不得其人有以启之茍制之有道其顺则役使之可也否则诛之可也即力不能制严闗隘增戍卒絶不与通亦可也以堂堂天朝而欲与讲舅甥之礼嗟乎此有唐所以不振也世隆死子隆舜嗣改国号曰大封民国改元贞眀承智大同自号大封人隆舜年少好畋猎酣逸衣绛紫锦罽镂金带国事颛决大臣干符四年遣陀西段琷寳诣邕川节度使辛谠请修好诏使者答报未几寇西川髙騈奏请与和亲右谏议大夫栁韬吏部侍郎崔澹丑其事上言逺蛮叛逆乃因浮屠诱致又议和亲垂笑后世骈职上将谋乖谬不可从遂寝蛮使者再入朝议和亲而骈徙荆南持前请不置诏宰相郑畋卢携议之携是骈议畋不可携怒拂衣起袂罥砚堕地破之上闻之曰大臣相诟何以仪型四方皆赐罢辛谠遣幕府徐云虔摄使者往觇到善阐府见骑数十曳长矛拥绛服少年朱缯约髪典客伽陀酋孙庆曰此骠信也问天子起居下马揖客取使者佩刀视之自解左右钮以示乃除地剚三丈版命左右驰射每一人射隆舜駷马逐以为乐数十发止引客就幄云虔与骠信抗礼骠信不悦使人谓云虔曰贵牒欲骠信称臣奉表贡方物骠信已遣人与唐约为兄弟不则舅甥何表贡之有云虔曰骠信之先由大唐之命得合六诏为一恩徳深厚中间乖隔小忿罪在边鄙今骠信欲修旧好岂可违祖宗故事乎顺祖考孝也事大国义也息战争仁也审名分礼也四者皆令徳也可不勉乎骠信闻此言乃设宴礼待侲子捧瓶盂四女子侍乐饮夜乃罢又遣问客春秋大义授以木夹遣还终不肯奉表称贡是时骈徙节镇海劾澹等沮议帝蒙弱不能晓下诏慰解西川节度使崔安潜上言蛮畜鸟兽心不识礼义安可以贱隶尚贵主失国家大体澹等议可用臣请慕义征子率十戸一保愿发山东鋭兵六千戍诸州比五年蛮可奴久之帝手诏问安潜和亲事答曰云南姚州譬一县中国何资于彼而遣重使加厚礼彼且妄谓朝廷畏怯无能为脱有他请陛下何以待之且天宗近属不可下小蛮彝臣比移书不言舅甥黜所僭也有如蛮使者不复至当遣谍人伺其隙可以得志南诏知蜀强故袭安南陷之都护曽衮奔邕府戍兵溃会西川节度使陈敬暄申和亲议时卢携复辅政与豆卢瑑皆厚骈乃谲说帝曰陛下初即位遣韩重使南诏将官蜀留蜀朞年费不赀蛮不肯迎及骈节度西川招嗢末缮甲训兵蛮彝震动遣赵宗政入献见天子附骠信再拜云虔之使骠信荅拜其于礼不为少宣宗皇帝收三州七闗平江岭以南至大中十四年内库赀积如山戸部延资充满故宰相敏中领西川库钱至三百万缗诸道亦然咸通以来蛮始叛命再入安南邕管一破黔州四盗西川遂围卢耽召兵东方戍海门天下骚动十有五年赋输不纳京师者过半中藏空虚士死瘴疠燎骨传灰人不念家亾命为盗可为痛心前年留宗政等南方无虞及遣还彼犹冀望蒙法立三年比兵不出要防其蓄力以间我虞今朝廷府库匮兵甲少牛丛有北兵七万首尾奔冲不能救况安南客戍单寡涉冬寇祸可虞诚命使者临报纵未称臣且伐其谋外以縻服蛮彝内得蜀休息也帝谓然乃以宗室女为安化长公主许婚拜嗣曺王龟年宗正少卿为云南使大理司直徐云虔副之内常侍刘光裕为云南内使霍承锡副之及还具言骠信诚欵以为敬瑄功故进检校司空赐一子官隆舜遣宰相赵隆眉杨竒混叚义宗朝行在迎公主髙骈自扬州上言三人者南诏心腹也宜止而鸩之蛮可图也帝从之隆眉等皆死自是谋臣尽蛮益衰中和元年复遣使者来迎主献珍怪毡罽百床帝以方议公主车服为解光启二年又遣布燮杨竒肱来迎诏检校国子祭酒张醮为礼会五礼使徐云虔副之宗正少卿嗣虢王约为婚使未行而黄巢平帝东还乃归其使滇中诸书纪和亲事俱言以宗室女妻之南诏野史载唐僖宗广眀元年以安化公主和亲光启元年滇王遣杨竒肱送公主归唐与唐史不合安化公主传亦未载入滇事故断从正史云昭宗干寜四年隆舜以嬖昆仑女淫虐无道为其臣杨登所杀伪谥宣武子舜化真嗣亦遣使欵黎州上书修好唐欲报以诏书王建曰小彝不足以辱诏臣在西南彼何敢犯塞从之舜化真立四年布燮郑买嗣杀之夺其国追谥孝哀蒙氏自细奴逻至舜化真传十四世共二百四十七年世隆好杀隆舜多嬖宠臣下专政故不二世而国亾

郑买嗣赵善政杨干贞簒夺

唐亡中土易代者五分国者十而南诏之后亦适有郑赵杨三姓纂夺之事岂弑逆大故上闗气运逺近宜同受之乎噫亦可异矣郑买嗣者郑回之后世为清平官及买嗣执政蒙隆舜多嬖幸淹留善阐纵杀戮失下人心买嗣密令竖臣杨登弑之而立其子舜化真买嗣广布心腹与髙赞协谋尽除异已诱化真归中都化真不知轻车西回入宫被逆时唐昭宗天复二年也买嗣自立改国号曰大长和改元安国追尊郑回为髙祖诸蛮三十七部心不服谋起兵问罪买嗣惧诛杨登以塞众口然银生部如景东镇沅及金齿白蛮终不服从在位八年死伪谥威徳桓皇帝子仁旻嗣时后梁朱温开平四年也干化四年冬寇蜀黎州蜀主王建遣夔王宗范击败之俘斩数万级后唐同光元年仁旻遣其弟清容布燮归仁庆侯郑昭淳使于南汉致朱鬃白马以求婚昭淳好学有文辞南汉主刘龑与之游宴赋诗龑及羣臣皆不能逮遂以兄刘隐女增城公主妻仁旻三年后唐破蜀获前王建所俘南诏蛮及故判官徐霭霭徐云虔侄也自言曾同云虔使云南因遣送还所俘以招抚南诏仁旻不纳是年服丹药死凡立十五年改元五曰天瑞景星安和贞佑初厯伪谥肃文子隆亶嗣改元天应后唐天成元年嶲州山后蛮都鬼主李卑晩与大渡河南山前印州六姓都鬼主勿定摽抄皆受唐爵为将军眀年牂牁蛮亦遣使者宋朝化贡草荳寇朱砂等物昆眀大鬼主罗殿王普露声王各遣使附牂牁朝唐眀宗遣左金吾卫将军马昭逺为入蛮国信使不能达而还是时隆亶幼弱其下东川节度使杨干贞以朝见入东京毒杀之伪谥恭息干贞欲自立畏郑氏族多恐有变乃推侍中赵善政立之郑氏三传厯年二十有六而为赵氏赵善政寜北佉逸塝人微时采薪山中午寝梦神为具薪眀日复然途行天落石于前石裂有朱文曰善政为天子干贞弑主皆善政与谋且以石文之异因推立善政令尽杀郑氏后买嗣旧臣髙氏等不平然畏干贞皆变姓名自匿善政簒立改国号曰大天兴改元尊圣天成三年有为善政谋者曰干贞以恶名归人旋欲自利计甚狡也宜解其兵柄以渐除之不然祸必及善政以为然干贞闻之大怒拥兵入朝废善政幽杀之伪谥惠康善政立甫十月而为杨氏杨干贞和村人母弥录有殊色蒙隆舜私之有孕后适渔人杨氏生干贞父捕鱼贞在船见水中有人龙衣冠冕鳯鸟白光之祥呼父视之见是儿影大喜后遂灭赵改国号曰大义寜改元兴圣后又改大眀在位凡八年疑忌羣下诛戮不测贪虐无道中外咸怨通海节度使叚思平起兵讨之干贞不能御出走永昌自缢死伪谥肃恭时后晋天福二年也

段氏大理国始末

段氏之先为武威郡人唐天寳末段俭魏佐蒙氏有功赐名忠国擢清平官六传而生思平思平生有异兆及长智量不凡仕为通海节度使杨干贞簒立思平图雪国愤深自韬晦干贞忌之思平虑不免卜于秀山神祠往巴甸就其舅爨判自匿干贞索捕甚急思平与买嗣旧臣髙氏昵髙方为善巨守亦有志兴复密遣人招思平思平与其弟思良军师董伽罗走就之追者在后昼夜兼行至药师寺避入计必死顷之追者去出视则门封蛛网矣至品甸波大村得竒戟又叶镜湖有妖物夜出食人行旅不敢进思平持戟暮至见水际隐隐有光如疋练逼视之一马伏不动收得之乃神骥也日行数百里追者莫能逮行山谷中馁甚摘野桃剖食之核肤有文曰青昔思平怪之以语董伽罗对曰青乃十二月昔乃二十一日今杨氏政乱吾当是日举义乎遂至善巨与髙氏谋髙曰东方诸部聚之可得胜兵数万人动以大义罔不济矣遂往借兵东方黑爨三十七部皆助之会于石城众十余万鼓行而西所向无敌师至河尾是夕思平梦人斩其首又梦玉瓶耳缺又梦镜破惧不敢进董伽罗曰三梦皆吉进也公为文夫夫去首为天天子兆也玉瓶去耳为王王者兆也镜中有影如人有敌镜破则无影无影则无敌也三梦皆吉进也思平乃决明旦引兵欲渡莫知所从见江尾一妇被璎而浣者指曰人从我江尾马从三沙矣尔国名大理从之得济遂以后晋天福二年十二月二十一日入闗杨干贞战不胜率妻子走永昌欲入缅国以图恢复思平追至万箭树自缢死亲属皆俘思平自立改国号大理都羊苴咩城改元文徳尽逐杨氏邪臣除苛令以董伽罗为相国封髙氏为岳侯分治成纪巨桥等地封爨判为巴甸侯祠秀山神加恩三十七部于是逺近归心诸彝君长各来贡献后晋开运二年卒在位八年伪谥太祖子思英素不肖思平在日常欲废之以诸臣谏止将死谓弟思良曰吾子非承大业者尔其善续吾绪思良泣受命及思英立改元文经淫戏愈甚董伽罗谏不听乃与思良谋以先王命废为僧而立思良改元至治在位六年以后周广顺元年死伪谥圣慈子思聪嗣改元眀徳明年又改广徳时蜀王孟昶不理国事日务奢纵委任非人大理觇知之欲乗衅攻蜀髙侯不可言蒙诏强盛时与吐番连兵尚不能侵夺巴蜀卒以黩武酿内变宗社不保今闻周主英眀削平僣乱孟蜀必为所并吾国苐当修葺城堡练兵养民以观时变何必劳师逺征启衅召祸思聪从其言不敢入犯在位十八年死传子素顺时宋太祖己正位中国王全斌受命平蜀欲因兵威取滇以图进上太祖鉴唐之祸基于南诏以玉斧画大渡河曰此外非吾所有也由是云南不隶中国素顺在位十七年改元眀政好黄老恬淡无为之敎于是道敎始盛黄冠徧满国中然恭俭自持下人奉令守职国中称为贤眀太宗雍熙二年卒伪谥应道子素英嗣时云南大旱素英为民祷雨或言金轮寺有圆石如磨髙僧摩伽陀所遗天旱以石浸池天即雷雨名曰济旱石遂欲令人舁取岳侯曰逺难致也因就都下黑龙潭以虎头投之名曰搅龙以龙虎能致风云也果得雨淳化五年李顺乱蜀招安使雷有终遣辛怡显使南诏时蜀顺贼与南蛮结连为寇朝廷觅能使滇者不可得乃诏募命官士庶通边事者往黎嶲界招抚之故辛怡显自荐请行至道元年始迄事而归后作云南録献之南寜酋长龙汉■〈王尧〉遣使率西南牂牁八番诸彝贡方物素英在位二十四年改元五曰广眀明应眀圣眀统眀治真宗祥符二年卒伪谥昭眀子素亷嗣改元启眀素亷一子阿统性顽钝不知礼义饮博好色宣淫于国中素亷尝以为忧乃与国相谋立其侄素隆为嗣而废阿统幽于别馆穴地通饮食干兴元年素亷卒在位十四年伪谥宣肃侄素隆嗣改元眀通阿统之废也素亷之妻抚统子素真素真幼警敏识人意表阿统幽死祖母怜素真不得立使人让髙相髙相言于素隆素隆避位为僧传国素真素隆在位五年亦无失徳后卒谥秉义仁宗天圣四年素真立改元正治在位十五年卒伪谥圣徳子早卒孙素兴立改元圣眀时仁宗庆厯元年也素兴年幼好佚游广营宫室于东京筑春登云津二堤分种黄白花其上有遶道金棱萦城银棱之目每春月挟妓载酒自玉案三泉溯为九曲流觞男女列坐鬬草簮花以为乐时有一花能遇歌则开遇舞则动素兴爱之命美人盘髻为饰因名素兴花后又讹为素馨云素兴立五年征敛苛急民不安生髙国相与诸大臣共废之后死伪谥天眀思良之后无可立者乃更立思平之孙思亷思亷体貌魁杰徳量过人国中翕然曰此我祖余庆也皇佑元年广右侬智髙陷邕州攻梧州狄青击败之谋入大理狄青遣杨文广等率劲兵追之至阿迷州合江口智髙已渡江不及而返智髙之遁也其母与二弟留特磨道余靖乃令邕州守萧注帅师潜往擒送闗下又募死士使大理以求智髙智髙孑身投蛮至和泥其酋卢豹等皆不及从蛮人疑之且虞其险诈鸩而杀之大理遂函其首以归于京至是叚氏始与宋通时宋兵驻邕大理震动因遣髙护军至曲靖以防不测而磨弥部酋蒙提居乌蛮要害地为梗髙护军因兵力取易陬笼城令人镇守之思亷在位久改元保安正安正徳保徳髙护军死思亷于花楼前立髙国公辅政碑命僧子云撰文报其推戴之恩也在位三十一年避为僧后谥孝徳号兴宗禅位于子连义改元上徳时神宗熙寜八年也思亷在位素慕中国尝欲求通至是遣人入贡神宗以逺人向化不欲深拒然非旧典故大理使者不领于鸿胪别为礼遣连义立六年为其臣杨义贞所弑时元丰三年也义贞簒位凡四月岳侯髙智升遣子升泰起东方兵讨灭之而立连义之从子寿辉寿辉立改元上眀以靖乱功加智升太保封徳侯子升泰善阐侯髙氏世执政柄威令尽出其手智升因权势太盛自求退位乃令升泰代已为相而自领善阐牧建宅于五华山下凿井得泉以居自号清侯又令工官伽宗筑城于呈贡之西号伽宗城又以弟义胜治禄琫以髙福守易门以髙连庆治罗部以侄泰运守安寜于楚雄筑外城号徳江城以封其侄子量成而巨桥皆世为髙氏有一门之盛半于大理矣寿辉立二年逼于髙氏不自安避位为僧更立思亷之孙正明改元保定时神宗元丰五年也后又改元建安天佑在位十二年性谨恪尚俭素哲宗绍圣元年亦避为僧国人奉髙升泰立之是为大中国改元上治而叚氏中絶髙氏聚族威楚而定逺之外已近北边髙氏尝以为患至是升泰命云南些莫酋徙民三百戸于广蓬穽升泰立二年将死谓其子泰眀曰叚氏不振国人推我我不得已从之今其子已长可还其故物尔后人勿效尤也升泰死泰眀遵父遗命复立叚正眀之弟正淳改元天授是为后理国以髙泰明为相髙泰运为栅主赏罚政令皆出其门国人称为髙国主波斯昆仑诸国来贡大理者皆先谒相国焉徽宗崇寜二年遣髙泰运入朝求经籍得六十九家以归后干道中南诏使者见广南人言其国有五经广注春秋后语三史家注张孟押韵集圣厯诸书皆泰运所求得也正淳又改元眀开天政文安在位十二年避为僧后卒伪谥中宗徽宗大观二年子正严嗣改元日新文治永嘉保天广运正严勤于政事爱民用贤与国主髙量成谋遣使入广南求内附观察使黄璘奏闻许之政和六年遣进奉使天驷爽彦贵李紫琮副使坦绰李伯祥贡马三百八十匹及麝香牛黄细毡碧圩山诸物又有乐人善幻戏即大秦牦轩之遗名五花爨弄徽宗爱之使梨园优人学之以供欢宴赏赐不赀七年宋遣使册叚和誉为金紫光禄大夫检校司空云南节度使上柱国大理国王和誉疑即正严也后因大理通贡有上书请于大渡河外置城邑以便互市诏问得失知黎州宇文尝言太祖观地图画大渡河为境厯百五十年无患今于河外置城邑边隙开非中国之福也乃止治黎州宣和中髙泰运为相贻木夹于边将骆鲁瞻以求入贡髙宗绍兴三年广西奏大理国求入贡及售马皆因中国多故不见许惟于黎嶲境内彝民私相贸易有司不禁焉五年广西邕州置提举司市马于罗甸等彝六年广西经略安抚司奏大理贡象马诏护送行在优礼荅之正严立四十年避位为僧后卒伪谥宪宗绍兴十七年子正兴嗣改元永贞大寳龙兴盛眀建徳正兴能守父遗绪髙量成佐之亦称贤相未几量成退居威楚然国有大事正兴必遣问乃决量成在威楚能恤孤寡老幼风俗化之称为彝中君子正兴立二十五年亦避为僧后卒伪谥景宗孝宗干道八年子智兴嗣改元利贞嘉会孝宗淳熈八年大理相髙护隆封其长子隆政为姚府越嶲会川三郡演习智兴使乌蛮阿■〈厯阝〉为罗武部长其后裔孙法瓦浸盛并纳洟昵共笼等地以其逺祖罗婺为部名淳熈十二年智兴奉佛建兴寳寺君相皆笃信佛敎延僧入国朝夕梵咒不理国事于是国妇女悉赴僧舍受戒僧亦置室名火居僧智兴在位二十九年卒伪谥宣宗寜宗庆元六年子智亷嗣改元鳯厯元寿在位六年卒无子伪谥享天寜宗开禧元年弟智祥立改元天开智祥喜怒不常恃才妄作多好竒怪常东泛螳螂川于洛阳山上凿十六罗汉建法华寺山下田免租以供僧人安寜温泉亦盛饰宫殿男女异室极为华丽又以叚祖起于通海乃就秀山建启祥宫令人守之理宗寳庆三年智祥改元仁寿在位三十四年禅位于子祥兴后卒伪谥神宗祥兴以理宗嘉熈三年立改元道隆初元太祖特穆津将南征大理至铁桥石门闗遇角端兽而还至是已灭金图宋先谋取蜀宋余玠守重庆元不能入乃议由吐番出大理淳佑元年黎州守阎师古言大理请道黎雅入贡安抚使孟珙却之使道邕广四年蒙古兵出灵闗蜀人震恐大理遣将髙禾迎战败死会元主谔格德依卒兵还宋遣使祭禾以其御元也祥兴在位十六年卒伪谥孝义子兴智嗣改元天定时宋淳佑十二年即元宪宗元年也元复议南征命太弟呼必赉分三道以宋寳佑元年十一月进薄大理兴智及其相髙泰祥迎战大败兴智奔善阐泰祥奔姚州被执谕之降不屈命斩于五华楼泰祥临刑叹曰叚运不回天使其然为臣陨首吾事毕矣时白日当午忽云起雷震太弟异之曰忠臣也礼葬之其妻叚氏抱少子琼泣诉太弟指谓侍臣曰此忠臣之后善视之乃命世其官长子长寿在威楚内附即以为威楚万户寳佑二年太弟班师留大将乌兰哈达经畧云南攻善阐克之兴智被执入朝赦以为玛哈罗嵯领诸蛮从征交趾后又入朝未至卒元遣使谕祭追赠大理向义王赐物归塟以其弟叚实为总管卒与元相终始焉叚氏自叚思平至兴智共二十二世皆僭称皇帝有庙谥年号凡三百五十年而国亡宋史成于元托克托大理国传寥寥无可表见岂为其逺保一方征伐聘问之所不及而畧之与按自后唐以迄南宋中国相寻于干戈独云南一隅享太平者三百余载其恩泽及人亦逺矣匪独其主贤也即髙氏之为相如岳侯之保境养民智升之讨灭簒逆泰眀之复子眀辟泰祥之杀身成仁咸不媿为世臣焉故详纪其始末以补正史所未备

滇考卷上



●钦定四库全书

滇考卷下

刑部侍郎冯苏 撰

元世祖平云南

古有天下者皆最后始开滇惟元起西北其得云南也在未有天下之先史称元宪宗二年议征西南彝乌蛮白蛮鬼蛮诸国乃命太弟呼必赉专征以乌兰哈达总督军事秋七月丙午禡牙西行八月次临洮遣额哷斯王君侯王鉴谕大理不果行三年九月次图喇分三道以进大将乌兰哈达率西道兵由晏当路诸王察罕伊兆尔率东道兵由白蛮太弟由中道乙巳至满陀城留辎重十月丙午过大渡河又经行山谷二千余里至金沙江乘革囊及栰以渡摩沙蛮主迎降其地在大理北四百余里十一月辛卯复遣额哷斯等使大理丁酉师至白蛮打郭寨其主将出降其侄坚壁拒守攻拔杀之不及其民庚子次三甸辛丑白蛮送欵十二月丙辰军薄大理城大理国主段兴智微弱国事皆决于相髙泰祥屡战不胜时东路兵亦至皆登点苍山视城中城中大惧泰祥征兵三十七部有来援者皆为元兵阻败始与兴智谋出避外郡图兴复兴智奔善阐泰祥奔统矢命大将伊克及巴图尔追之先是词臣姚枢从征至察逊诺尔因夜宴为太弟言宋曹彬下江南不杀一人市不易肆明日太弟据鞍呼曰汝昨夕言曹彬不杀吾能为之枢即马上贺曰圣人之心神明如此生民之幸有国之福也至是太弟以大理拒命将屠其城枢复与刘秉忠张文谦力谏曰拒命髙泰祥耳其民何罪太弟乃命枢裂帛为旗书止杀之令分号于众兵入大理人民安堵如无兵者太弟曰城破而我使不出计必死矣已未西道兵亦至命姚枢等捜访圗籍乃得三使尸既瘗命枢为文祭之辛酉南出龙尾城次赵■〈贝佥〉癸亥获髙泰祥于姚州欲官之不屈因斩之而用其子髙琼髙长寿等眀年春太弟班师留乌兰哈达经略云南地哈达率众攻合刺章水城屠之前次罗部府大酋髙升集诸部兵拒战又大破之进至善阐兴智率众固守城际滇池三面皆水既险且坚哈达选骁勇以炮摧北门纵火攻之皆不克乃大震鼓钲进而作作而止使不知所为如是者七日伺其困乏夜五鼓遣子阿珠潜师跃入乱砍之遂大溃至昆泽段兴智及其渠帅马合刺昔皆降余众依阻山谷者分命禆将伊埒图巴约特章等掩其左右围既合哈达与阿珠率善射者二百骑四面进击又攻纎寨拔之至干徳哥城哈达病委军事于阿珠环城立炮以草填堑众军始集阿珠已率所部抟战城上城遂破明年哈达又率师平乌蛮诸郡凡出师三年平大理五城八府四郡乌白等蛮三十七部兵威所加无不欵服歳丁巳元宪宗六年即宋理宗之寳佑五年也乌兰哈达以云南平献捷并请依汉故事以西南夷悉为郡县从之授哈达银印加大元帅还镇大理以刘时中为宣抚使赦段兴智使领诸蛮从哈达征交趾屠其城经车里所部悉降之于蛮部三十六路四十八甸皆设土官管辖以大理金齿都元帅府总之又三年太弟即位是为世祖至元元年爨蛮舍利畏者倡言蒙古处北吾等处南声教所不及何以服从之时都元帅布呼丹又专制不善抚辑于是东方诸爨部并起应之众至三十万世祖闻变命总管信苴日与大将合兵讨之众皆解散惟舍利畏遁入岩箐未获四年以皇子和克齐为云南王出镇其地八年分大理三十七部为南北中三路十年始置云南行中书省于善阐以萨达克齐沙木斯廸音为平章政事十一年命云南宣慰司与都元帅府并听行省平章节制置郡县尹长选廉能者任之是年舍利畏伏诛十三年更定诸路名号改善阐为中庆路即今会城也凡为路三十有七府二属府三州五十四县四十七戸百二十八万七千有奇而滇始复入中国版圗被教化矣

萨达克齐张立道父子政绩

萨达克齐沙木斯廸音一名乌玛喇回回人其国称萨达克齐犹言贵族也宿卫元太祖以萨达克齐呼之而不名世祖时官至中书平章政事张立道字显卿陈留人年十七即宿卫元世祖未尝去左右至元四年皇子和克齐为云南王以立道为王府文学立道劝王务农以厚民即署立道劝农官兼领屯田事佩银符寻与侍郎寗端甫使安南定岁贡之礼八年云南都元帅布呼丹专制歳久忌和克齐来为王设宴毒之赂王府官无泄其事立道闻之趋入阍人拒之立道怒与争王闻其声使人召立道入引其手使探口中肉已腐矣是夕王薨布呼丹遂据王座使人讽王妃索王印立道潜结义士得十三人约共讨贼刺臂血和金屑饮之推一人走京师告变事颇露布呼丹乃囚立道大匠提举张忠者燕人也于立道为族兄结壮士夜刧诸狱出之共亡至土蕃界遇帝所遣御史大夫博尔欢尚书拜特穆尔与告变人俱来遂与立道等还和克齐闻之密以金籝赂博尔欢于道祈勿究其事博尔欢逊词谢之既至按布呼丹及王府官尝受赂者皆伏诛有旨召立道等入朝问王薨时状帝闻立道言泣数行下歔欷久之曰汝等为我家事甚劳苦今欲事朕乎事太子乎事安西王乎惟汝意所向立道等奏愿留事陛下于是赐立道金五十两以旌其忠张忠等亦皆授官有差是年复使安南宣建国号诏立道并黒水跨云南以至其国歳贡之礼遂定十年三月领大司农事中书以立道熟于云南奏授大理等处廵行劝农使佩金符十一年世祖谓萨达克齐曰云南朕尝亲临比因委任失宜使逺人不安欲选谨厚者抚治之无如卿者萨达克齐拜受命退朝即访求知云南地理者画其山川城郭驿舍军屯夷险逺近为图以进帝大悦令萨达克齐行省云南统哈喇章鸭赤赤科金齿茶罕章诸蛮赐银二万五千两钞五百锭时宗王图固勒方镇云南惑于左右之言以萨达克齐至必夺其权具甲兵以为备萨达克齐闻之乃遣其子尼雅斯拉廸音先至王所请曰天子以云南守者非人致诸国背叛故命臣来安集之且戒以至境当即加抚循今未敢专愿王遣一人来共议王闻遽骂其下曰吾几为汝軰所误明日遣亲臣二人至萨达克齐问以何礼见对曰吾等与尼雅斯拉廸音偕来视犹兄弟也请用子礼见皆以名马为贽拜跪甚恭观者大骇乃设宴陈所赐金寳饮器酒罢尽以与之二人大喜过望明日来谢语之曰二君虽为宗王亲臣未有名爵不可以议国事欲各授君行省断事官以未见王未敢擅授令一人还先禀王王大悦由是政令一聴萨达克齐所为十二年奏云南诸夷未附者尚多今拟宣慰司兼行元帅府事并听行省节制又奏哈喇章云南壤地均也而州县皆以万户千戸主之宜改置令长并从之十三年以所改云南郡县上闻先是云南有昆明池环五百余里夏潦暴至必冐城郭张立道为劝农使求水所自出役丁夫二千人泄之得壌地万余顷皆为艮田爨僰之人虽知蚕桑而未得其法立道始教之饲养收利十倍于旧诸山蛮慕之相率来降收其地悉为郡县萨达克齐表言于朝有旨进官以褒之十五年除立道中庆路总管佩虎符云南未知尊孔子祀王逸少为先师立道言于萨达克齐首建孔子庙置学舍择蜀士之贤者为弟子师歳时率诸生行释菜礼由是人习礼让矣民俗以贝代钱初行钞法不便萨达克齐请仍其旧患山路险逺盗贼出没为行者病相地置镇毎镇设土酋吏一人百夫长一人徃来者或值刧掠则罪及之而道俗以宁五月诏乌蒙路立驿治道听萨达克齐节制有土吏怨萨达克齐不已用者至京诬其专僣帝曰萨达克齐忧国爱民朕洞知之此辈何敢相诬即命械送萨达克齐治之既至脱其械且谕之曰若未知上以便宜命我耳今不汝罪且命汝以官能竭忠自赎乎皆叩谢曰誓以死报时交趾叛服不常湖广省发兵屡征不利萨达克齐遣人谕以逆顺祸福且约为兄弟交趾王大喜亲至云南萨达克齐郊迎待以宾礼遂乞永为藩臣萝盘甸叛徃征之有忧色从者问故萨达克齐曰吾非忧出征也忧汝曺冐锋镝不幸以无辜而死又忧汝曺刧掠平民使不聊生及民叛则又从而征之耳师次萝盘城三日不降诸将请攻之萨达克齐不可遣使以理谕之萝盘主曰谨奉命越三日又不降诸将奋勇请进兵萨达克齐又不可俄而将卒有乗城进攻者萨达克齐大怒遽鸣金止之召万户叱责之曰天子命我安抚云南未尝命以杀戮也无主将命而擅攻于军法当诛命左右缚之诸将叩首请俟城下之日从事萝盘主闻之曰平章寛仁如此吾拒命不祥乃举国出降将卒亦释不诛由是西南诸彝翕然欵附酋长毎来见例有所献纳萨达克齐悉分赐从官或以给贫民秋毫无所私为酒食劳酋长制衣冠袜履易其卉服草履酋皆感悦萨达克齐居云南六年至元十六年卒年六十九百姓巷哭葬鄯阐北门交趾王遣使者十二人齐绖为文致祭其辞有生我育我慈父慈母之语使者号泣震野帝思萨达克齐之功诏云南省臣尽守萨达克齐成规不得辄改萨达克齐五子长即尼雅斯拉廸音初为云南路宣慰使都元帅后改帅大理十七年将大理军抵金齿蒲缥曲蜡缅国界内招忙木巨木秃等寨三百籍戸十一万余定赋租立站逓军还献驯象授云南行中书省左丞寻迁右丞建言三事其一谓云南省规措所造金薄贸易病民宜罢其一谓云南宣慰司已奏罢而元帅府尚存行省既兼领军民元帅府亦在所当罢其一谓云南官员子弟入质达官当遣余宜罢俱从之是年张立道入朝力请于帝以云南王子额森特穆尔袭王爵遂命立道为临安广西道宣抚兼管军招讨使仍佩虎符陛辞赐以弓矢衣服鞍马始赴任会禾泥路大首领必思反扇动诸蛮夷亟发兵讨之拔其城邑鼓行而前狥金齿甸七十城越麻甸抵可蒲皆下之有遗以驯象金鳯异物者悉献诸朝二十二年又籍两江侬士贵岑从毅利瓦伊屏所部户二十五万有竒以其籍归有司迁军民宣抚使复创庙学于建水路书清白之训于公廨以警贪墨风化大行入朝值权臣用事遂退散地二十七年安南国复拒命讨之失利帝怒欲再发兵丞相旺扎勒平章布呼宻言蛮夷小邦不足以劳中国张立道尝再使安南有功今复使徃宜无不奉命帝召至香殿谕之曰小国不恭今遣汝徃谕朕意宜尽乃心立道对曰君父之命虽蹈水火不敢辞臣愚恐不足专任乞重臣一人与俱臣为之副帝曰卿朕腹心臣使一人居卿上必败卿谋遂授礼部尚书佩三珠虎符赐衣段金鞍弓矢以行至安南界谓郊劳者曰语尔世子当出郭迎诏日燇乃率其属焚香伏谒道左既抵府日燇拜跪听诏如礼立道传上命数其罪为书晓之日燇曰比三世辱公使公大国之卿小国之师也何以教我立道曰昔镇南王奉词致讨汝非能胜之也由其不用向导率众深入不见一人迟疑而还曽未出险风雨骤至弓矢尽坏众不战而自溃天子亦既知之汝所恃者山海之险瘴疠之恶耳且云南与岭南之人习俗同而技力等今发而用之继以北方之劲卒汝复能抗哉汝战不利不过遁入海中岛夷乗衅必来冦抄汝汝食少不能支必为彼屈汝为其臣孰若为天子臣乎今海上诸彛歳贡于汝者亦畏我大国之尔与也圣天子有徳于汝甚厚前年之师殊非上意边将谗汝尔汝曽不悟不能遣一介之使谢罪请命輙称兵抗拒逐我使人以怒我大国之师今祸且至矣惟世子计之日燇拜且泣曰公言良是为我计者皆不知出此前日之战救死而已宁不知惧天子知公来必能活我北面再拜誓死不敢忘天子之徳遂迎立道入出竒寳为贿立道一无所受但要日燇入朝日燇曰贪生畏死人之常情诚有诏贷以不死臣将何辞乃先遣其臣阮代之何惟岩等随立道上表谢罪修歳贡之礼如初且言所以愿朝之意廷臣有害其功者以为必先朝而后赦日燇惧卒不敢至议者惜之三十年皇曽孙松山封梁王出镇云南大徳二年廷议求旧臣可为梁王辅行者立道遂以陜西行台侍御史拜云南行省叅政视事期月卒于官立道凡三使安南官云南最久甚得土人之心为之立祠鄯阐城与萨达克齐祠至今血食焉时尼雅斯拉廸音已卒于陜西行省平章其弟呼逊复由陜西行台改云南行省右丞既至条诸不便民事于宗王请更张之王不可呼逊与左丞刘正驰还京师有旨令宗王恊力施行由是一切病民之政悉革而新之豪民规避繇役徃徃投充王府宿卫有司不胜供给呼逊按朝廷元额所无者悉籍为民去其宿卫三分之二马龙州酋谋叛阴与外贼通持所受宣敕纳贼以示信事觉宗王为左右所蔽将释不问呼逊与刘正反复研鞠奸状尽得竟斩之军粮支给地理逺近不同吏夤缘为奸呼逊籍军户姓名及仓廪处所为更畨支给吏奸始除先是呼逊父萨达克齐为平章时建孔子庙拨田五顷以供祭祀萨达克齐卒田为大徳寺所有呼逊按庙学旧籍夺归之乃复下诸郡邑遍立庙学选文学之士为之教官文风大兴王府畜马繁多悉纵之郊败民禾稼而牧人又在民家宿食室无宁居呼逊度地置草场构屋数千间使为牧所民得以安广南酋沙奴素强悍宋时尝赐以金印至元诸部悉平独此尚梗化呼逊遣使诱至待以礼留数月不遣酋请还呼逊曰汝欲还可纳印来酋不得已纳之因置酒宴劳令偕印入觐帝大悦大徳五年缅国主负固不臣呼逊遣人谕之曰我老萨达克齐平章子也惟先训是遵凡官府于汝国所不便事当一切为汝更之缅国主闻之遂与使者偕来献白象一且曰此象古来所未有今圣徳所致敢效方物既入帝赐缅国主以世子之号乌蛮等租赋歳发军征索乃集呼逊以利害榜谕诸蛮不遣一卒而租赋咸足俄有为飞语及符谶以惑宗王者呼逊引刘正宻为奏驰报朝廷遣使临问凡造言者悉诛之呼逊偕使者还觐后卒于江西行省平章赠雍国公谥忠简其父沙木斯廸音赠咸阳王谥忠恵兄尼雅斯拉廸音赠延安王谥忠宪世为元名臣张立道子元亦官云南行省左右司郎中

元征缅与八百媳妇国

缅国不载于前史唐书骠国传在永昌南二千里今缅自永昌西南行四日至腾越州又十五日至其国之江头城又十日至太公城又八日至马来城又五日至安正国城又五日至蒲甘缅王城所谓缅中五城也计程已三千余矣南诏野史载劝龙晟时师子国攻缅遣段榜秀救之破师子国兵得缅舍利以归其后遂服属于南诏宋熈宁间随大理入贡名始闻于中国元世祖至元八年大理鄯阐等路宣慰司都元帅府遣竒塔特托音等使缅国招谕其王内附四月竒塔特托音等导其使价博来以闻十年二月遣勘马拉萨哩竒塔特托音等复持诏谕之曰间者竒塔特托音导王国使价博诣京师且言欲观吾大国舍利朕矜悯逺来即使来使觐见又令纵观舍利益询其所以来知王有内附意国虽云逺一视同仁今再遣勘马拉萨哩等徃谕王国诚能谨事大之礼遣子弟若贵近臣来以彰我国家无外之义用敦永好时乃之休至若用兵夫谁所好王其思之十二年四月建宁路安抚使贺天爵言得金齿头目阿郭之言曰竒塔特托音之使缅乃故父阿必所指也至元九年三月缅王恨父阿必故领兵数万来侵执父去不得已厚献其国始得释回因知缅遣阿的八等九人至乃候视国家动静也今白衣头目是阿郭亲戚与缅为邻尝谓入缅有三道一由天部马一由骠甸一由阿郭地界俱会缅之江头城又阿郭亲戚阿提犯在缅掌五甸戸各万余欲内附愿先招阿提犯及金齿之未降者以为引导云南省因言缅王无降心去使必不返六月枢密院以闻十一月云南省报遣金齿千额总管阿禾探得国使达缅俱安十四年缅以阿禾内附怨之攻其地遣蒲甘大将释多罗伯级寇金齿欲立砦腾越永昌之间时大理路蒙古千户呼图克大理路总管信苴日揔把千户多罗托海奉命伐永昌之西腾越蒲骠阿昌金齿未降部族驻札南甸阿禾告急呼图克等昼夜行与缅军遇一河边其众约四五万象八百马万匹呼图克等军仅七百人缅人前乘马次象次歩卒象披甲背负战楼两旁挟大竹筩置短枪数十于其中乘象者取以撃刺呼图克下令贼众我寡当先冲河北军亲率二百八十一骑为一队信苴日旁河为一队多罗托海依山为一队战良久贼败信苴日追之三里抵寨门旋泞而退南面贼万余绕出官军后信苴日驰报呼图克复列为三阵进至河岸撃之又败追破其十七砦逐北至窄山口贼及象马自相蹂死者盈三巨沟日暮呼图克中伤遂收兵明日追之至千额不及而还捕掳甚众军中以一帽或两靴一毡衣易一生口其脱者又为阿禾阿昌邀杀归者无几十月云南省遣都元帅尼雅斯拉廸音率蒙古爨僰摩些军三千余人征缅至江头城招降其磨欲等三百余砦以天热还师十七年二月尼雅斯拉廸音等请益兵征缅帝以问丞相多罗托海对曰陛下初命发哈喇章及四川士卒六万人今尼雅斯拉廸音止欲得万人耳宜从之帝即命枢密议选将出师十九年命诸王桑阿克达尔同右丞泰布叅政伊克徳济将兵征缅诏云南行省发四川兵万人命雅尔哈领之叅政阿尔斯兰督粮饷招讨使齐喇先驱二十年九月大军发中庆十月至南甸太卜由罗必甸进军十一月桑阿克达尔命伊克徳济取道于阿昔江达镇西阿禾江造舟二百下流至江头城断缅人水路自将一军从骠甸径抵其国与泰布会进攻江头城拔之获其锐卒万人守之图上其地形及攻守之略先遣使谕降勔酋不听据太公城以拒大军复遣僧谕以祸福反为所害遂督军水陆俱进撃破之建都金齿等城皆降各分兵戍守置邦牙宣慰司于蒲甘城遂振旅还遣使进缅珍珠珊瑚异彩及七寳束带云南行省进破江头城所得童男女八千人并银器币二十二年缅王遣其盐井大官阿必立相至太公城纳欵乞言于朝廷许其悔过然后差大官赴阙朝廷遣齐喇使其国二十三年置征缅都元帅府官俾图们岱为都元帅总之云南王使右丞阿尔斯兰至永昌与征缅府官会差军五百人护送招缅使齐喇至太公城二十四年正月至忙乃甸缅王为其庶子不速速古里所执囚于昔里怯荅刺之地又害其嫡子三人二月齐喇自忙乃甸登舟还留元送军五百人于彼云南省请今秋进讨不听既而云南王与诸王进征蒲甘丧师七千缅始平命王率齐喇总兵三千屯镇骠国设方略招徕其党定歳贡方物后齐喇入朝世祖询以缅国始末擢正议大夫行中书省事佩金符颁诏于缅缅王的立普哇拿阿廸提牙稽颡谢遣其子信合八的奉表入朝请歳输银二千五百两帛千疋驯象二十粮万石诏封为缅王赐银印子为缅国世子赐以虎符大徳三年三月缅复遣其世子入谢自陈部民为金齿杀掠率皆贫乏以致上供金币不能如期输纳帝悯之止命间歳贡象仍赐衣遣还四年四月遣使进白象五月缅王为其弟阿散哥也等所杀其子窟麻刺哥撒八逃诣京师令孟古图噜黙色率师问罪蛮贼与八百媳妇国通其势张甚孟古图噜黙色请益兵又命萨察固勒等将兵万二千人征之仍令诸王库库节制其军六月立窟麻刺哥撒八为缅王赐以银印秋七月缅贼阿撒哥也弟者苏等九十一人各奉方物入朝自言杀主之罪始罢征缅兵而左丞刘深又有征八百媳妇之议八百媳妇国在缅东出永昌姚关五十程至其地古未通中国成宗初立左丞刘深倡议世祖以神武一海内今上嗣厯未有武功而八百媳妇国助缅为逆因请征之右丞相旺扎勒以闻左丞相哈喇哈逊御史中丞董士选谏不听五年春命深及哈喇岱等将兵徃给军钞九万二千锭又给云南行省兵自愿出征者人贝子六十索立征八百媳妇万戸府二置万戸四员兵既出取道顺元逺冐烟瘴士卒多死驱民转饷溪谷之间一夫负粟八斗率数十人佐之数十日乃达死者又数十万人中外骚然而深复胁求水西土妇蛇节金三千两马三千匹土官宋隆济因苗民之怨绐其众曰官军征发汝等将悉剪髪黥面为兵身死行阵妻子为俘众惑其言遂叛破杨黄寨进攻贵州知州张怀徳力战死因围刘深于穷谷中梁王库库率兵救之贼众少解事闻帝始悔不用哈喇哈逊董士选之言乃遣刘国杰杨赛音布哈等分道进讨刘国杰女贞人本姓乌库哩后入中州改今姓号刘二巴图华言敢勇士也至元中以歴战功授湖广行省平章政事杨赛音布哈初名汉英其始祖杨端唐季应募复播州世守其地为安抚使父邦宪归元授平章政事追封播国公谥恵敏汉英生五歳而父卒随母田氏入见世祖赐今名袭职歴升侍卫亲军都指挥使至是奉命国杰率湖广兵赛音布哈率四川兵入别敇梁王以云南兵接应六年刘深等以粮尽不能至八百媳妇国而还宋隆济蛇节率众邀撃辎重委弃士卒杀伤殆尽御史中丞陈天祥上书请正深罪下诏招谕诸蛮不报三月罢深等官收其符劵后会赦当免哈喇哈逊曰徼名首衅丧师辱国不诛深无以谢天下遂伏诛时乌撒乌蒙东川芒部及武定威楚普安诸蛮因蛇节之乱皆以供输烦劳为辞乘衅起兵攻掠州县复诏伊苏塔尔蒙古岱等将兵会刘国杰讨之贼兵劲利且多健马官军战不利国杰令军人持一盾布钉其上俟阵合弃盾佯走贼来追马遇盾皆仆国杰鼓噪趣之贼大败既而余冦复合要战国杰不应数日度其气衰一鼔破走之追战数千里杨赛音布哈出播境连与贼遇破之前驻蹉泥贼骑猝至赛音布哈奋撃先进大军随之贼遂溃乗胜逐北杀获不可胜计遂降阿苴下笮笼望尘送欵者相续七年正月进屯暮窝四月会战于墨特川复大破之蛇节降隆济遁去遂诛蛇节八年春云南顺元同知宣抚宋阿重生获隆济来献斩之升阿重为宣慰使缅与八百皆西厢小夷缅定而复叛终于议贡八百媳妇国未得过而问焉而水西之乱作矣楚蜀合兵经年始定大徳中撤里路总管寒赛亦为元江判官度宗显所诬遣兵讨之失利而还都元帅苏哷勒徃谕以大义寒赛感悟遂偹珍贡请増差赋置驿传并以黄金采女遗苏哷勒一无所受蛮酋叹曰入我境而不为金妇所饵者元帅一人而已嗟乎边庭有廉吏贤于十万师逺矣

云南诸王

元之以亲王镇云南自和克齐始也和克齐世祖第五子舍利畏之乱念非亲贤不能靖一方或以荒服难之帝曰朕固乐其风土向非厯数在躬将于彼请分器焉乃以至元四年八月丁丑封和克齐为云南王出镇大理鄯阐茶■〈罒干〉章赤秃哥儿金齿等处金镀银印驼钮复置大理等处行六部以库库岱为尚书兼王傅柴祯尙书兼府尉寗源侍郎兼司马重其任也未几改赐金印五年受命与安南国王讨占城真腊八年为元帅布呼丹所弑库库岱与谋事觉俱伏诛代镇云南者为宗王托呼噜和克齐有子额森特穆尔从征在缅十七年以张立道言遣蒙古岱迎归袭封为云南王金印驼钮十九年诸王桑阿克达尔率兵征缅二十年诏自今凡云南大辟仍须待报盖前此生杀皆在外得自专矣二十二年诏事不议于云南王额森特穆尔者毋辄行二十五年命云南王移镇大理二十七年复以皇孙噶玛拉为梁王镇云南金印兽钮盖一方二王焉噶玛拉世祖太子珍戬子也珍戬先世祖卒后谥裕宗生子三长噶玛拉后谥显宗次达尔玛巴拉后谥顺宗三特穆尔后谥成宗噶玛拉为梁王三年改封晋王镇北边以其子松山镇云南授梁王印至元三十一年世祖崩成宗嗣位以云南歳贡马二千五百匹给梁王数太多命量减之大徳三年赐云南王额森特穆尔及所部钞三万八千锭九年诏梁王勿与云南行省事赐钞千锭十年赐复如之时梁王盖松山也征缅与八百媳妇之役又有梁王库库者诸王世系中不载岂即松山乎十一年进封云南王额森特穆尔为营王是歳成宗崩太子徳寿先卒无子顺宗次子阿裕尔巴里巴特喇入定内乱迎兄怀宁王哈尚于北立之是为武宗武宗至大二年梁王在云南有疯疾以世祖第七子西平王敖拉齐之孙罗丹为云南王赐金印及金银有差四年九月给娄达实部属马价一万二千锭武宗崩阿裕尔巴里巴特喇嗣位是为仁宗武宗有子二长和实拉次图卜特穆尔初约仁宗后仍传位和实拉延佑二年仁宗惑于特们徳尔之言立其子硕廸巴拉为太子而封和实拉为周王出镇云南置常侍府等官赐钞四十万锭是年云南王娄达实朝于京师四年诸王托克托驻云南扰害军民以鄂尔和代之七年仁宗崩太子硕廸巴拉即位是为英宗徙封周王于漠北复以晋王噶玛拉之孙旺沁为云南王金镀银印龟钮是时噶玛拉已死子额森特穆尔嗣为晋王至治三年英宗被弑诸臣迎立之是为泰定帝治簒逆罪流诸王伊埒特穆尔于云南进封王禅为梁王金印兽钮食邑益阳州仍以其子特穆尔布哈袭封云南王又封周王弟图卜特穆尔为懐王食邑端州三年召伊埓特穆尔嗣齐王给金印谋粘路土官赛丘罗招谕八百媳妇蛮来降银沙罗土官散怯遮杀赛丘罗勅云南王遣人谕之四年十一月召云南王赴上都明年七月泰定崩大臣雅克特穆尔迎怀王入大都立之上都旺沁等立泰定子喇实晋巴为帝举兵入讨俱为雅克特穆尔所杀怀王又迎其兄和实拉于漠北至和宁即位是为明宗未几暴崩怀王复代之是为文宗是时云南诸王达实巴哈图卜沁巴哈及平章玛苏库等聚众五万数丞相额森吉纳专擅十罪将杀之额森吉纳遁走八畨达实布哈等伪署叅知政事等官乃诏豫王喇特纳实哩镇云南赐其卫士钞万锭仍许每歳豫给衣廪是天厯二年十一月事也明年改元至顺正月丁卯诸王图沁及万户博勒呼阿禾等叛攻中庆路陷之杀廉访司官执左丞实都等廹令署诸文牍二月攻陷仁徳府至马龙州调八畨元帅旺扎勒率兵御之博勒呼引兵西攻威楚威楚城无武备官吏皆惊匿独知事董文彦不去被擒令降文彦怒曰汝食君禄不思报恩逆天殄民恨不杀汝乃从汝反耶骂不絶口众怒截其耳令啖文彦嚼血肉喷贼面遂遇害又攻陷晋宁州南至临安石屏镇将朱寳乗间率骁骑五十余人夜至宣慰司掩袭収所夺符印以归退据异龙湖之和龙岛贼合众来攻战舰三百艘众惧欲降千户亨佑曰我等战亦死降亦死当以死报国有言降者斩众皆踊跃贼舟将至发炮击之连碎数十艘斩首三百级围经七旬粮尽富民王帑出粟千余石给众会救至得免图沁自立为云南王博勒呼为丞相阿哈呼喇呼等为平章五月博勒呼檄召乌蒙土官禄余袭杀乌撒宣慰司官吏于是罗罗斯诸蛮望风迎降其势大振四川行省调重庆五路万户以兵救云南军至境値罗罗斯蛮万余人遂遇害千户祝天祥等引余众遁回事闻调江浙河南江西兵一万命诸王都实特穆尔及枢密判官洪浃将之与湖广行省平章托欢会兵讨云南立云南行枢密院以彻尔特穆尔知院事特黙齐嘉珲为同知副使发朶甘斯朶斯麻及巩昌等处军万三千人付之彻尔治兵有纪律所过秋毫无犯亲率大兵同镇西王绰斯本等由四川进特黙齐嘉珲则从豫王喇特纳实哩由八畨进七月罗罗斯土官撒加伯合乌蒙蛮兵攻建昌云南右丞伊埓特穆尔统兵拒贼斩首四百级蜀军亦败撒加伯于卢古驿撒加伯谋建昌守兵不多而北兵来必由栈道乃与阿柄土官阿刺等以兵八千烧毁之又遣把事曺通潜结西畨聚大兵于大渡河进寇建昌此时王师尚未入滇彛众一时并举四川行省官莫敢抗敌但令万户周戡统碉门军并成都诸屯兵一千七百人抵罗罗斯界以控扼诸蛮又遣万戸昝定逺同卭部知州马伯合戡等从便进讨八月伊埒兵屯建昌密遣入觇贼把守要隘执曺通斩之自此蛮兵不敢通于西畨冬十月乌蒙禄余乗势欲寇顺元以阻东路之兵彻尔遣使趣四川云南兵进讨十一月四川平章塔尔楚引兵由永宁左丞博啰引兵由青山诸部并进陈兵周泥驿及禄余等战杀蛮兵三百余人禄余众溃遂夺其关隘以通顺元诸军是月罗罗斯撒加伯乌撒阿荅等合诸蛮复攻建昌伊埒等追战于木托山下败之斩首五百余级姚安路土官子阿海率州人御贼俘馘甚众二年正月权仁徳府官曲木紏集义兵败博勒呼于马龙州杀其弟巴延又战于金马山获博勒呼及其弟巴延彻尔其党拜布哈等十余人诛之余贼皆溃惟禄余犹据金沙江二月镇西武靖王绰斯本豫王喇特纳实哩等两路合兵讨云南时贼势已渐衰因与伊埒倍道兼进遂夺金沙江大兵与阿禾军遇战败之贼兵犹结寨安宁州再战又败之擒阿禾诛之大兵将抵中庆贼兵拒战于伽桥古壁中伊埒右颊中流矢洞耳后拔矢复战遂大捷収复行省诸军皆会驻于城中分兵进捕残贼于嵩明州豫王与镇西王擒贼首及诸将校悉诛之磔其尸以狥云南平惟禄余惧罪窜伏诸臣请降诏赦之九月禄余复寇顺元路云南行省都事诺海奉诏徃谕授以叅政禄余拒不受俄而贼大至海因力战及晩乌撒兵入顺元境左丞特穆尔布哈御贼诺海复就阵宣前诏遂为贼害海居官忠勤善辞令人共惜之时图沁弟必喇托欢托实挟阿禾余党千余人窜伏靖江海中据险兵不易上都元帅竒喇为云梯登山破其栅杀贼五百余人于是必喇托欢托实举家赴海死禄余亦遁去夫博勒呼阿禾挟宗王之势诱动诸蛮陷乌撒围建昌几于燎原矣不二年而遂扑灭何哉足固不可以加首上下分定故也南中虽险逺易于为乱然敢于过大渡河凭陵上国者自南诏世隆王嵯颠以来亦不数见卒皆以败归终不能并有蜀后之人坐井自大妄思僭窃适足以自取灭亾耳至顺三年二月禄余言于四川行省乞降并请改附四川诏诸大臣议之是歳文宗崩立明宗之子鄜王是为宁宗逾月崩又迎其庶兄托欢特穆尔立之是为元顺帝至正中梁王巴咱尔斡尔宻一称博啰以宗室镇云南世系莫考元亡后仍阻险自守明太祖屡遣使招谕不从洪武十四年冬颕国公傅友徳等南伐梁王兵败走滇池岛中友徳等入云南梁王闻之谓其右丞曰我宗室无降理有死以报国耳先缢其妃自饮药不死投滇池水中举家从之俱死焉会天下归明已久无表章之者余谓揆以余阙之义则博啰不失为忠臣百世论定盖有待于今日云

十一总管

大理段兴智降元其弟信苴日为总管屡立战功传载元史后嗣承之凡十有一人具详滇载记中名氏世次间不符正史按元史成于明洪武二年其时云南未平段氏后代宜未及考究至信苴日父子当必载在册书非有诬也传曰信苴日僰人也姓段氏其先为大理国王世祖平大理段兴智与其季父信苴福入觐诏赐金符归国丙辰献地图请悉平诸部并条奏治民立赋之法宪宗大喜赐兴智名玛哈罗嵯命悉主诸蛮以信苴福领其军兴智遂委国任其弟信苴日自与信苴福率僰爨军导大将乌兰哈达讨平诸郡之未附者攻降交趾入朝在道卒中统二年信苴日入朝世祖复赐虎符诏领大理鄯阐威楚统矢会川建昌腾越等城各万户以下皆受其节制至元元年舍利畏叛鄯阐屯守官不能御遣使告急信苴日率众进讨大败之于威楚复遣将破贼于统矢其秋舍利畏以众十万谋攻大理诏都元帅额森与信苴日讨之师至安宁遇舍利畏击破走之遂复鄯阐定新兴进攻石城皆下爨部平三年入觐赐金银衣服鞍勒兵器十一年萨达克齐更定诸路名号以信苴日为大理总管未几舍利畏复叛信苴日遣石买等诡为商旅执贽徃见挺矛撞杀之及其党一人枭首于市行省以闻复赐金一锭及金织纹衣十三年缅国拥象骑数万掠金齿南甸欲袭大理信苴日与万戸呼图克领骑兵千人御之以功授大理蒙化等处宣抚使十八年与其子阿庆复入觐帝嘉其忠勤进大理威楚金齿等处宣慰使都元帅留阿庆宿卫东宫陛辞复拜为云南诸路行中书省叅知政事十九年诏同右丞拜达勒迎云南征缅之师行至金齿以疾卒信苴日治大理凡二十三年子阿庆袭爵累授镇国上将军大理金齿等处宣慰使都元帅佩金虎符滇载记段兴智弟乃段实无所谓信苴福信苴日者岂实与日音之讹乎载记称段实死子忠嗣忠死子庆嗣又称忠从伐西林破会川通鄯阐平休林武定缅甸之役皆有功授金齿宣慰兼掌军民万户府庆为宣武将军尚公主入朝归授行省叅政而元史不载段忠事并存之以俟稽古者庆死弟正嗣正死庆子隆嗣隆死子俊嗣天厯元年授行省平章俊死族弟义嗣初授蒙化知州以平叛贼容禾功升叅政义死隆子光嗣时梁王以元宗室镇鄯阐与段氏分域构隙至大二年梁王破光兵光将髙蓬守罗那关梁王密遣人招之不从阴赂蓬庖人刺蓬以其首献王更戮庖人以自解至正元年玉案山产小赤犬羣吠遍野又雨铁民舍山石皆穿人物値之多毙四年光死弟功嗣初亦为蒙化知州十二年袭总管二十三年明玉珍自楚入蜀以红巾为号自将三万人攻云南梁王奔威楚求救于功功谋于员外杨渊海卜之吉乃进兵吕合败红巾于关滩江杀获千余级红巾収合余衂再战杀段氏骁酋铁万户乗胜屯古田寺段氏夜火其寺红巾军乱死者什七八追至回蹬关大败之功在阵中得玉珍母寄其子书云尔征南务得之不得轻还军少粮乏我当挽致功与杨渊海谋效其书迹易之曰中国兵来急尔宜蚤归因募能入红巾营者有小卒陈恵请行玉珍得书恐国中有变又新失利遂急收军回功追之至七星关大胜而还梁王深徳功以女阿结妻之为奏授云南平章曲意奉之功遂留鄯阐其原妻髙氏寄乐府促之始归大理既而复东行其臣杨智张希乔阻之不听至鄯阐或谗之梁王曰段平章复来有吞金马咽碧鸡之心矣盍蚤图之梁王始疑平章密召阿主命之曰亲莫若父母宝莫若社稷功今志不灭我不已脱无彼犹有他平章不失富贵也今付汝以孔雀胆一具乗便可毒殪之主潸然不敢受命夜寂人定私语平章曰我父忌阿奴愿与阿奴西归因出毒具示之功不信曰我有功尔家我趾自蹶伤尔父尚当为我褁之尔何诳我至此三谏之终不听明日梁王邀功东寺演梵至通济桥马逸因令畨将格杀之阿■〈衤盖〉主闻变失声哭曰昨暝烛下纔讲与阿奴云南施宗施秀烟花殒身今日果然阿奴虽死不负信黄泉也欲自尽梁王防卫备至主愁愤作诗曰吾家住在雁门深一片闲云到滇海心悬明月照青天青天不语今三载欲随明月到苍山悮我一生踏里彩吐噜吐噜段阿奴施宗施秀同奴歹云片波潾不见人押不芦花颜色改肉屏独坐细思量西山铁立霜潇洒踏里彩被也吐噜无知也押不芦边地起死回生草名肉屏槖驼也语虽不雅驯以节故传焉平章既死梁王爱杨渊海之才欲收为已用渊海亦不屈题诗于壁仰药而死梁王厚恤之令随平章槥归葬大理大理旧臣仍奉功子段宝事之梁王遣使刺之凡七攻大理不克乃讲和奏升宝为云南左丞未几明玉珍复侵鄯阐梁王遣叔特穆尔达哈兵大理时宝已长荅书云杀虎子而还喂其虎母分狙栗而自诈其狙公假途灭虢献璧吞虞金印玉书乃为钓鱼之香饵绣闺淑女自设掩雉之罗网况平章既亾弟兄罄絶今止遗一獒一奴奴可再赘华黎氏獒又可配阿结妃如此事诺我必借大兵如其不可待金马山换作点苍山昆明池改作西洱河时兵来矣时宝姊僧奴亦志不忘复雠将适建昌阿黎氏出手刺绣文旗以与宝曰我自束髪闻母称父寃恨非男子不能报此旗所以识也今归夫家收合东兵飞檄西洱汝急应兵会鄯阐夫段功一战而胜矜功怙宠自蹈祸机宜无足道者乃其妻与臣之从一而终既如彼子与女之立志复雠复如此盖亦有可称者焉其后明太祖定蜀宝遣其叔段真自会川奉表归欵明亦有书报之时有妖巫女歌曰莫道君为山海主山海笑谐谐国中花谢千万朶别有明主来宝数日病死子明嗣洪武十四年遣使授明宣慰使未几死叔世权国事明年颕川侯等兵破鄯阐师至威楚段世遣使致书请依唐宋故事奉正朔修歳贡友徳不从答书令速降世怒再上书陈利害词旨桀骜书大抵皆言苍洱两关之险难以兵取友徳恶其悖慢春三月师薄大理夜遣别将缘点苍山巅绕出下关之背先树旗帜迟明段兵惊溃明师斩关入擒段世及段宝二孙苴仁苴义送金陵上面谕曰尔祖宝曾有降表朕不忍废赐苴仁名归仁授雁门卫镇抚苴义名归义授永昌卫镇抚余头目悉伏诛予至永昌过大官小官庙问其名云即苴仁苴义也段氏据大理三百五十年兴智失国信苴日复为总管传至段明今其子孙尚有袭州正佐者髙泰祥之后亦至今世为姚安郡丞孰谓天之报施不可信哉

明三将军定云南

明洪武元年元顺帝北遁三年殂于应昌太子代立以宣光纪年梁王巴咱尔斡尔宻据云南犹延元朔洪武四年四川平五年遣翰林院待制王祎持诏谕之梁王迟延不决祎陈说利害王心然之馆祎于别室会元嗣君遣侍郎托克托由西畨至滇索饷欲连兵恢复觇知其事促梁王杀祎以絶二心祎遂以六年十二月遇害七年遣故元威顺王子巴拜谕梁王八年梁王遣铁知院等使漠北为徐达所获解京明太祖释之又使湖广叅政吴云与之偕至云南谕降及境铁知院等谋逼云改服入云不从复见杀十四年秋九月壬午命颕川侯傅友徳为征南将军永昌侯蓝玉为左副将军西平侯沐英为右副将军率师三十万征云南列侯曺震王弼金朝兴都督郭英张铨等俱从上亲谕之曰元孽自恃险逺杀害使臣在所必讨取之之计当自永宁先遣骁将别率一军向乌撒大军自辰沅入普定分据要害乃进兵曲靖此地滇之咽喉彼必并力以抗我师审察形势出竒制胜正在于此既下曲靖三将军以一人提兵向乌撒应永宁之师大军直捣云南会城既定分兵径趋大理其余部落可不烦兵而下也师行亲饯于龙江丁未至湖广分遣郭英等率众五万由四川永寕向乌撒大军由辰沅趋贵州十二月攻普定普安俱下之进抵曲靖梁王遣司徒平章达尔玛将兵十万屯曲靖沐英曰彼谓我师疲于深入未有虞心若倍道疾趋出其不意破之必矣友徳然之未至数里忽大雾四塞遂至白石江顷之雾霁达尔玛望见大惊友徳即欲济师英曰我军逺来形势既露固宜速战然亟济恐为所扼乃整师临流势若欲渡达尔玛悉精锐扼江岸英别遣数千人从下流潜济出其后鸣金鼓树旗帜达尔玛急撒众御之阵动英乃拔剑督师济江破其前军敌气索退数里而阵明师毕济友徳麾兵进薄之矢石雨发声动天地敌众披靡遂大败生擒达尔玛俘其众数万悉抚而遣之蛮人皆喜曲靖既定留兵守之友徳自将北攻乌撒以应永宁之兵分遣蓝玉沐英率师西趋云南癸酉玉等至板桥梁王弃城走云南省右丞观音保以城降玉等整众入城收符信图籍抚定其民秋毫无所犯自出师至是仅百日梁王在晋宁州忽纳砦赴滇池死之傅友徳自曲靖趋乌撒郭英等已出永宁攻赤水河守兵破之元右丞实保敛众拒守友徳大军至实保遁遂城乌撒版筑方具实保引诸蛮复集友徳督兵奋撃大破之斩首三千级得七星关以通毕节进至可渡河于是东川乌蒙芒部望风归附分遣诸将进取临安各路十五年正月辛巳威楚路平章阎鼐玛贝叅政彻尔布哈等赴曺震营降壬午曲靖宣慰司枢密同知怯烈该等及中庆武定澄江三路达噜噶齐等官俱赴蓝玉沐英营降甲午遣使谕傅友徳等曰云南已克区画布置尚烦计虑前已置贵州都指挥使司然离云南逺必另置司以统诸军既有土有民又必置布政使司及府州县以治之乌撒乌蒙东川芒部建昌之地更宜约束渠长留兵守御禁民勿挟兵刃至如霭翠等不尽服之虽有云南亦难守也遂置云南都指挥使司以都督谢熊冯诚署司事二月置云南布政司以汝南侯梅思祖平章潘原明署司事张紞等为叅政叅议等官改中庆各路为云南等府闰二月霭翠至京赐衣帽及钞遣还霭翠者水西宣慰安氏之祖也大理段世致书友徳请依唐宋故事奉正朔为外臣友徳谕令速降世自恃逺险无降意连以书来词旨桀鷔友徳怒于是蓝玉沐英等进兵至品甸段世以兵五万扼下关玉等遣王弼率兵出洱水之东趋上关为犄角势自率众抵下关造攻具夜半遣都督胡海由石门间道遶出点苍山后攀木援岩立旗帜迟明大军望之踊跃讙哗敌众惊乱英先驱渡河水没马腹将士随之遂斩关而入山上军亦下腹背夹攻段兵大溃进拔大理城获段世及段宝二孙乃分兵取鹤庆略丽江破石关下金齿于是车里么些和泥平缅等处相率归附云南平三月蓝玉遣兵攻拔三营万戸砦北攻建昌故元平章伊埒特穆尔降更定云南所属府二十有二州六十有三县五十有四遣使以故元威顺王之子巴拜及梁王家属三百一十八人送京师且请以要害量宜设卫戍守元季田土多为豪右隠占歳用不足宜以今年所征粮并故官院寺入官田租与土官供输盐商中纳戍兵屯田所入并给之悉报可仍置云南盐课司以益军实夏四月乌撒东川芒部复叛友徳移檄沐英合兵进讨六月置大渡河守御千戸所命吴中率兵守之造舟以通徃来仍谕安陆侯吴复平凉侯费聚会征东川诸蛮秋七月沐英自大理还军与傅友徳进攻乌撒大败其众斩首三万级获马牛羊万计余众遁去捕撃悉平之乃以乌撒乌蒙芒部等府地近四川奏隶四川布政司八月遣使谕友徳等曰得报知永昌侯驻建昌大军已破乌撒次第捜捕林箐诸蛮山高道隘慎勿轻动闻诸蛮多逃入霭翠境可谕令缚送军前其关索岭非古道古道又在西北可以大军蹂之开此道以接普定即芒部渠长可尽获其熟图之已复遣使谕曰云南士卒既艰食不宜分屯止于赤水毕节七星关各置一卫黑张之南瓦店之北中置一卫则道路可无碍霭翠之地必用十万众乃可定也此其大概耳万里之外将军便宜自处置时友徳等方分兵攻未服诸蛮土酋杨苴等谓城守虗弱遂相煽叛纠众二十万合三十六营兵攻城时城中乏食士卒多病守将冯诚国用子也与谢熊婴城固守备楼橹战具多置强弓弩于城上射贼伺贼怠辄出竒兵撃之贼不能破遂围城为久困计沐英在乌撒闻报驰回至曲靖先遣人报城中为贼所得绐之曰总兵官领大军三十万至矣贼惊恐拔营遁至安宁罗次邵甸晋宁大禖江川等处据险树栅英至与冯诚等合兵剿捕斩首六万余级生擒四千余人诸部复定十六年二月送故元右丞观音保叅政彻尔布哈及段氏等一百六十人至京各赐其家衣服以观音保为金齿指挥使赐姓名李观以段宝二孙段苴仁苴义为永昌雁门二卫镇抚以宝在时曽有降表也先是沐英自大理回故元布延图复叛据佛光砦先不花陷邓川髙生围云南县金齿土官髙大恵并也先虎都构麓川彛入寇屠永昌友徳自七星关回兵率郭英等西讨破佛光砦布延图自焚死遂过金沙江攻北胜府下之擒髙生并略邓川进平丽江平津等州蛮民降者数十万户髙大恵逃为白人所杀因置大理指挥使司以周能守之麓川之外有缅国八百媳妇国皆内附于是遣耿炳文谕傅友徳蓝玉等班师留沐英镇云南别命列侯王志仇成张龙分赴寻甸各府缮城池立屯堡安辑其人民十七年四月进封傅友徳颕国公蓝玉仇成世袭陈桓胡海郭英张翼皆为侯八月麓川思伦法遣使献方物上元所授平缅宣慰司印十月以曺震开建昌新道向眉州各置驿徙中土大姓以实云南十八年东兰州韦富及广南特磨道复乱沐英讨平之永昌李观亦讨段酋平之十二月思伦法反寇景东冯诚撃之失利十九年二月云南臻洞西浦摆金摆榜诸蛮叛复命傅友徳率师讨平之并讨平越蛮麻哈杨孟等九月沐英请广置屯田从之二十年五月谕沐英勿遣使徃平缅葺垒固守以待之英自楚雄至景东每百里置营率兵屯种以防蛮寇已复命曺震率四川精兵与陈桓叶升等分驻各府立营屯种候征讨二十一年春思伦法入寇结砦于摩沙勒沐英遣都指挥寗正撃破之斩首一千五百余三月思伦法悉其众号三十万战象百余复寇定边以报摩沙勒之役英选三万骑昼夜兼行凡十五日抵贼营遣都督冯诚先出轻骑三百挑之贼以万人驱象三十余逆战指挥张因率骑卒五千余人为前锋其渠跨巨象直前诸军注矢连发矢中象左膝及胁象仆地渠长走追射杀之诸军噪而前杀贼数百人获一象而还英喜曰贼不足平也乃下令军中置火铳神机箭为三行列阵中俟象进则前行铳箭俱发不退则次行继之又不退则三行继之诘旦分军为三队冯诚领其前寗正领其左都指挥汤昭领其右将士皆鼓勇而进贼悉众出营结阵以待其渠帅把事招纲等皆乗象象披甲背负战楼若栏楯悬竹筒于两傍置短槊其中以备撃刺阵既交羣象突而前诸军撃之矢石俱发声震山谷象皆股栗走指挥张因千戸张荣祖率骑士乗之直捣其栅遂纵火焚其寨烟熖张天还复以兵邀撃之杀伤甚众贼党有昔刺者亦骁勇复率众殊死战左师少却英登高望之命左右取其帅之首来左帅遥见一人拔刀飞骑而下率众更进英督战益急不移时贼众大败斩首三千级俘万余人生获象三十有七余皆被矢如猬死渠帅刁斯郎理各中百余矢毙象背上余贼溃英率师追袭之贼连日不得食死者相枕藉思伦法遁去六月东川蛮复叛命傅友徳为征南将军沐英陈桓为左右副将军曺震叶升为左右叅将讨之九月越州土目阿资叛阿资本苦麻部蛮也沐英谕降之至是叛傅友徳等将兵至平彛以山势险峭迁其山民于早上村留兵立栅其上阿资寇普安焚刼府治友徳进撃之斩其渠满已青二十二年春阿资倚崕壁为营友徳以精兵促之蛮众皆缘壁攀崕坠死者不可数计生擒一千三百余阿资遁还越州自恃万山之险官军不能至沐英使寗正从友徳合撃大败之斩其火头弄宗等五十余人因请置马龙越州二卫扼其冲要分兵追捕之阿资穷蹙降曺震叶升等领兵分讨东川诸蛮亦悉平是年冬思伦法遣招纲等来言逆叛之谋皆其下刁厮郎等所为以象马白金入贡自洪武十四年遣将出师至是凡九年而滇始大定沐英留守友徳凡三至迨二十五年建昌降将伊埒特穆尔反蓝玉复自罕东移师与瞿能等讨诛之建昌自滇入蜀之通津也三将军平云南功不在汉郭昌刘尚下而曺震陈桓费聚叶升等次之卒之玉以谋逆诛友徳亦不良死震等先后坐逆党俱不保首领其得终有茅土者西平侯而下数人耳呜呼报功之典何如哉

沐氏世裔

沐黔宁昭靖王英鳯阳定逺人明太祖初起英以童穉谒见上养以为子累功加昭勇将军洪武元年征福建擒陈友定赐复本姓三年升都督佥事四年转同知十年同征畨部有功封西平侯食禄二千五百石赐铁劵十一年拜征西将军征西畨降元万戸青沙津等平地数千里十三年征和林元国托和齐和卓全部皆降明年出古北口平四郡还京拜征南右副将军同傅友徳蓝玉征云南不十旬云南底定十六年诏友徳等班师留英镇守二十二年朝京师宴于奉天殿赐金银楮帛以万计建宅鳯阳居十日遣还镇上送之曰汝在朕无西南之忧矣是年冬周王橚出镇云南未几召回徙封岷王于云南二十五年六月丁卯西平侯英卒年四十七滇人言是时胡蓝之狱株及诸勲臣至多英自知不免一日使至赐英刀绳药酒三物英出迎于南城外即仰药死世相传为哭懿文太子致呕血云榇至京上启棺恸哭追封黔宁王谥武靖英五子其一早卒长春次晟次昻少子昕尚太宗公主屡掌南京都督府事春嗣侯以才武称二十八年越州土酋阿资复叛春讨诛之三十年麓川蛮刁干孟逐其宣慰思伦伦至京诉诏春讨之擒刁干孟三十一年春卒谥恵襄无子弟晟嗣晟字景茂少凝重端悫寡言笑愠喜不形于色而质颕敏读书强记明太祖爱之甫冠即授后军都督佥事进左都督既嗣侯代镇云南与岷王不相能上贻书王谓晟少孤不练事毋深责之吾当别勅晟然卒以他故移王封武冈而晟镇自如永乐初太宗疑建文帝匿晟所使使诇察无状乃止车里宣慰刁暹答叛执威逺州知州晟谕以祸福暹答惧还州官入贡谢罪八百土酋入寇晟出次蒙自蛮遁去督兵穷追斩其酋以徇上赐壐书奬劳四年以左副将军同新城侯张辅分道伐安南先是安南国王陈日焜为其臣黎季■〈利上厈下〉所杀季■〈利上厈下〉上表窜姓名诈称陈氏絶嗣求署国事踰年日焜之孙陈天平至京愬实上遣使诘问季卑词表请天平还国上遣广西都督黄中等送天平归季■〈利上厈下〉伏兵杀天平中等引还上怒故遣将分道出师晟奉命由野蒲伐山通道先驱入安南夺猛烈棚华关隘筑堡驻师以造舟分遣诸将出宣光江口舁舟夜至洮水泝流力战连舟为浮桥济富良江与大军会合攻多邦城栅破之遂捣东西都及盘滩等处所至如破竹贼不能支黎季■〈利上厈下〉父子走海上追至日南竒罗海口悉就擒械送京师安南平得郡四十八县百八十六戸三百十二万五千九百还朝进封黔国公食禄三千石赐诰劵子孙世袭再宴于便殿还镇云南是年冬安南陈氏故臣简定复反命晟为将军讨之不利于是英国公辅复受命出与晟合讨获定等槛送京师伏诛简定所立陈季扩尚未平晟留讨不能下辅复至与晟同破贼于爱子江追至老挝三关执季扩并其妻子以归受恩赉如辅富州土官沈弦经抗化晟受命赴讨谕以祸福弦经归命是时汝南王徙居大理凡十载以母薨召归晟终太宗之世恩宠无间仁宗立召入宴劳赐金币加太傅宣英二帝嗣位赏亦如之正统三年麓川思任反侵略腾冲南甸晟受命致讨意在抚谕都督方政为先锋破平景■〈罒干〉等寨斩首三千余级获象二十余乗胜深入遇伏力战死诏问失事状晟旋师楚雄叹曰虽偏将违令吾总帅安所辞咎饮药卒追赠定逺王谥忠敬五月以沐昻为左都督挂晟印充总兵率诸将征麓川昻率师由千崖南甸至陇把破其关寨五年晟子斌袭封黔国公是年秋广南维摩师宗沙人侬人作乱都督昻平之明年王骥蒋贵等征麓川昻以功迁左都督十年夏六月昻卒追封定边伯谥武襄命沐斌代镇景泰元年冬斌卒赠太傅谥荣康子琮幼以侄璘为都督同知镇云南天顺元年璘卒又以璘弟瓉代之成化元年琮既冠入朝袭封黔国公三年还镇正寻甸广西土官之罪请设流治屡平诸蛮以功晋太子太传赐勅褒奬宏治九年卒谥武僖无子以都督同知瓉之孙都指挥使诚之子昆嗣朝议谓昆为西平侯裔孙当从侯爵而守臣争之谓南人知有黔国公不知有西平侯也侯之恐为所轻昆十四歳以公代镇发兵平龟山竹箐蛮谕定孟养孟密之争寨者又合川贵二镇兵平宋鲁乱再擒师宗州贼张长受南安乱酋那代三赐壐书奬谕再益歳禄百石加太子太傅正徳十六年卒赠太师谥庄襄子绍勋嗣嘉靖十六年卒谥敏靖子朝辅嗣嘉靖二十六年卒谥恭僖两公皆加太子太傅赠太傅朝辅二子融巩皆甫袭而殇弟朝弼当嗣虐其嫂且锢之不使还南京于是上疏相讦久之始得袭其淫恶益甚且旅拒王命隆庆六年诏削其爵以子昌祚嗣而朝弼复欲杀其子逮至京锢于南京之故第以幽死万厯十三年平岳鳯论功加昌祚太子太保二十四年乞休子叡代镇二十九年以平顺大土酋功晋叡右都督三十五年武定寻甸诸酋反围省城昌祚因论奏叡与廵抚陈用宾俱被逮起昌祚原官屡进少傅兼太子太傅天启四年十二月卒明年孙启元袭狂悖无道屡与抚按构难崇祯三年暴卒子天波袭是时中原多故惟云南一隅自保其后土逆沙定洲作乱陷省城天波遁永昌流寇孙可望李定国乗机入云南袭执天波胁之号召土司拥主抗命顺治十六年大兵至天波从遁缅甸为所杀沐氏自黔宁王英至天波凡二王一侯一伯九国公四都督明开国功臣传世最盛且久者惟徐沐二氏夫中山行事人人能言之予读滇志称黔宁在镇十年垦田九十七万畆招抚携贰民始知有生定逺记人之善忘人之过蛮夷干法不忍加诛用兵行师非遇有罪不轻戮一人然则其世保滇南爵上公非幸也宜也武僖而后多雍容好翰墨间不免骄佚顾诸蛮习其威徳犹乐为用至天波流离异域不屈以死亦无愧其祖宗矣

建文遯迹

按明纪靖难兵破南京建文帝以被火闻实得太祖遗命薙髪从水关出自蜀入滇常徃来广西贵州诸寺中正统庚申出思恩语寺僧道实当事不敢隠以闻于朝迎入大内以寿终常赋诗云牢落西南四十秋萧萧白髪已盈头乾坤有恨家何在江汉无情水自流长乐宫中云气散朝元阁下雨声收新蒲细栁年年緑野老吞声哭未休天下传诵之予至滇求其遗迹则今武定府狮子山龙隠庵中其像与诗俱存云父老又言初至滇游城中五华寺坐盘石上良久寺僧驰报沐晟晟密使人觇知之延至家居数日送赴武定山中语虽无征王弇州作昭靖传亦言成祖尝疑建文帝匿晟所使人诇之则此固非滇人之私言也万厯末年致身录与从亾日记出所纪帝至滇年月歴歴可考以为帝初出即欲至滇依西平侯史彬止之曰大家势盛耳目众多况新主意尚未释能无见告帝遂徃来吴楚间永乐元年春正月十三日至云南永嘉寺道人程济僧应能应贤从应贤松阳御史叶希贤应能杞县王府教授杨应能也皆以名与太祖所遗度牒合而薙髪相从者程济精于术数尝预报靖难兵必起下狱后以编修监盛庸军夜祭纪功碑得硾去姓名免于株及者也二年正月帝离云南由重庆襄阳入吴游天台雁荡比冬而返四年夏至沐晟家留旬日遂结茅白龙山六年夏白龙庵灾程济出募七年春复东行八年回庵遇工部尚书严震直于云南道中震直自缢驿亭未几史彬程亨郭节至庵访帝进方物已而弃庵他出九年春有司毁庵夏至浪穹别建庵名大喜十年春应能卒是夏应贤卒另纳弟子曰应慧十三年秋游衡山冬还庵十五年冬复至衡十六年还十八年入蜀十九年还自粤东二十年避嚣于庵东四十里名渌泉二十一年入楚遂东逰吴越由宁波泛海洪熙元年夏从闽粤还山宣徳二年春移居鹤庆是秋滇乱因入蜀三年至汉中四年夏还六年赴陜西至延安还蜀七年入楚至杭州吴山复逰天台八年秋还滇十年至粤西正统元年还居浪穹二年逰峨眉冬还滇三年复至粤西程济屡劝还滇不聴济筮之复不吉三年有同寓僧杨应祥者诣思恩土知州岑瑛所自称是帝因被执同解北者十二人而帝亦与焉讯非是应祥伏诛戍其党帝老矣不欲逺行因自白其实使内监吴亮验之果是亮自缢帝入宫程济闻之曰臣事毕矣回滇焚庵散其徒帝在宫以寿终葬西山不封不树右致身録与日记所载至详述其略如此近年朱彛尊上史馆书中力辨其伪予在滇求帝踪迹于浪穹鹤庆无知之者即所谓白龙庵亦未详其处岂即今龙隠庵乎而録与日记又不载帝常至武定狮子山何也要之建文帝不死于火出亾在外诸书言之甚明当永乐时禁令苛切而不闻有告之以取宠者谓非有贤者相从以拥护之不能然矣至欲确指其姓名则当时已自没其迹今世逺人亡复何由征信哉友人顾舆山岱守武定并为程济等置主配帝于龙隠庵亦善善从长之意云

征麓川

麓川一名百彛自汉以来叛服靡常元中统初始内附至元十三年分置各路以大理金齿都元帅统之有所督则委官以徃冬去春还至正初麓川路思可法数有事于邻境诸路以状闻命河南叅政贾敦熙讨之以瘴起还师戊子再命达实巴图尔讨之亦不克引还可法遂乗胜并吞诸路犹惧朝廷再举伐之遣其子满散入朝以输情欵元寝而不问麓川之强始此思可法死其子昭并嗣立为宣抚八年传子台遍一年而昭并之弟昭省杀台遍而自立踰年盗杀昭省其弟思瓦代立明初负固不服洪武壬戌其部属答鲁方刁斯郎杀思瓦法而立其侄思伦伦即满散之子也明年陷永昌屠其城执指挥王真西平侯沐英遣部校郭均美徃谕伦内附放王真还朝廷推柔逺之恩置麓川宣慰司以伦为宣慰使丙寅复寇景东明年部属刁斯郎入犯定边县沐英大破之始惧而欵服后为其下刁干孟所逐奔诉京师使沐春何福等将兵送之何福擒干孟思伦乃得还永乐十五年设四夷馆其在西南者百彛与缅居二焉思伦死子思行立思行死子思暗立宣徳中与木邦相雠杀因而失官改孟养宣慰司以刁氏代之正统初刁玉宾弱不能辑诸夷思伦法次子思任雄黠善用兵每言其先世大误岂有奴与主并之理遂拥众麓川略取孟养地刁玉宾奔永昌死无嗣正统三年侵孟定湾甸南甸潞江等处大肆杀掠寻攻陷腾冲卫云南震动事闻遣刑部主事杨宁徃谕之不服四年春正月命黔国公沐晟率左都督方政右都督沐昻讨之太监吴诚曺吉祥监军兵至金齿思任遣其将缅简断江立栅而守师不得渡初思任未叛时刁玉宾常遣诣晟晟儿畜之至是晟遣指挥车琳等谕之降思任佯许诺晟信之无渡江意杨宁曰不可兵未加称降此诈也惧有后悔晟不从檄宁督饷金齿贼将缅简数挑战政怒造舟六十艘欲渡江晟不可政不胜愤夜独率其麾下渡江撃缅简追至景■〈罒干〉寨破其贼栅斩首三千余级获象三十余政与其子瑛部将顾勇等乗胜深入逼思任上江顷之伏四发政求救晟怒其违节制渡江不遣久之以少兵徃时兵疲食尽政知晟不力援乃谓子瑛曰汝急归以全吾宗祀吾死分也瑛牵裾不释政举刀欲砍之曰吾为将受命讨贼非死莫报汝何为瑛乃登舟还政复策马突阵贼为披靡忽马踬路堑为贼攅刺而死顾勇等一军皆没晟闻败会春暮瘴发烧江上积聚还师金齿事闻赠政威逺伯谥忠毅遣使至云南谕祭仍诏祠于金齿勇等四人皆从祀晟至楚雄饮药卒思任犯景东孟定杀大候知州刁奉汉等破孟赖诸寨降孟连等长官司五月以沐昻为左都督征南将军右都督吴亮为副将军马翔张荣为左右叅将进讨思任昻上潞江之捷升赏有差五年春二月沐昻讨麓川军抵陇把去贼巢甚近张荣先令都指挥卢钺撃贼大败荣弃符验军器遁昻等不能救师还勅责沐昻等留昻镇守吴亮马翔俱逮下理秋七月思任屯孟罗大掠据者章硬寨沐昻率都指挥方瑛柳英等进克之贼宵遁威逺州土知州刁盖■〈罒干〉战威江亦败之已而思任遣流目陶孟忙怕等入贡礼部议减其飨赉上曰彼来虽缓我师而朕不逆诈遂赉而不宴赐勅谕之六年春正月命定西伯蒋贵为征蛮将军总兵讨麓川以太监曺吉祥监军兵部尚书王骥提督军务侍郎徐晞督军饷初思任贡使至刑部侍郎何文渊上言宜寛其天讨大学士杨士竒是之英国公张辅谓思任世职六十余年屡抗王师释此不诛恐示弱小彛非策上从之遂命贵骥先赴云南复以副总兵李安叅将宫聚领川贵兵副总兵刘聚叅将冉保领南京湖广兵大发兵十五万转饷半天下骥荐太仆寺少卿李蕡郎中侯琎杨宁主事蒋琳等为叅谋陛辞赐骥贵等金兜鍪细铠弓矢蟒衣以行侍读刘球上疏言麓川荒逺偏隅即叛服不足为中国轻重而托欢额森并吞诸部侵扰边境议者释大忧攻小寇舍门庭之近图边徼之逺非计之得也请罢麓川兵专备西北不报盖王振专政欲示威荒服也五月骥等至云南会贼方困大侯州骥遣将冐暑赴援破之斩首数百级获其象马大军进至金齿分为三道十一月初五日俱会上江夹攻三日不下骥令纵火焚栅因督众乗之斩首数万级贼众败走保南甸之沙木笼山为连环七寨骥麾兵深入攻其中寨各哨俱奋大破之贼势穷廹死者八万余十二月王骥等直捣巢穴山周三十里栅坚堑广其东南依江壁立以三千人探之贼象阵伏泥沟突起败之贼又自永毛摩尼寨至马鞍山伺我后令都指挥方瑛以六千人攻拔之而右叅将冉保从东路合木邦车里大侯之兵先后斩三千三百九十余级于是进攻麓川积薪焚其栅思任乗舟走缅获其妻妾象马宝玉无算子思机潜匿孟养移兵讨之捷闻召骥等还会维摩州蛮韦郎罗作乱自称广新王骥遣指挥万瑊撃之郎罗惧逃入安南骥檄示祸福安南人斩其首来献七年春骥等至京上宴于奉天门论功封骥靖逺伯进封蒋贵定西侯并赐诰券世袭侯琎杨宁俱转侍郎余授官升职者四百余人既而云南报思任在缅冬十月复命贵骥等督诸军徃取之八年春骥率师至金齿遣使檄缅缚思任父子至军前仍进兵腾冲分遣沭昻侯琎等率东路兵径捣麓川以陈仪领前锋三千开南牙山断贼走路使言缅愿献思任欲以重臣徃取骥难之郭登请行由金沙江入缅缅酋卜刺浪来会颇骄蹇登折之缅气阻乃叩头听命十二月登回其国相缅刺札以思任载楼船来献时有嫉登功者乃议留守沙坝刺札至贡章不见登迟疑不敢献骥谓贵曰此绐我过江则絶我归路也陈仪又自诧知天文以为荧惑犯舆鬼缅可伐骥乃密令蒋贵率师匝江而下大战一昼夜焚其舟数百艘刺札竟持任思去贵子雄追之兵败自刎东路兵克孟养诸寨思机亦潜窜获其妻子象马而已骥还仍以捷闻王振庇之上慰劳如前加骥贵歳禄各三百石命杨宁叅赞云南军务十年冬云南千戸王政奉勅币谕缅甸许以孟养之地易思任卜刺浪喜以思任及其属三十二人付政思任不食垂死政遂斩首函献京师因以卜刺浪长子银起莽为孟养宣抚而思任二子思机思卜尚潜居其地起莽不能有也十一年春改麓川为陇川设宣抚司于陇把以旧夷目恭项为宣抚降勅赦思机等罪令其来朝不至更命黔国公沐斌侍郎侯琎调缅甸木邦兵讨之至金沙江遣人招谕机疑惧不肯来缅木兵亦不肯渡江遂引还十三年复议征麓川王骥以原官总督军务授宫聚平蛮将军印率张軏田礼方瑛等统汉土兵一十二万至云南檄木邦兵从征缅甸兵备船南甸千崕陇川兵备粮食十二月大兵抵金沙江贼栅西岸以拒骥令构浮梁亘千数百尺麾兵悉渡一鼓破之贼敛众保鬼窟山立三大塞骥乗胜而进攻皆拔之又破芒崕山各寨踰孟养至孟那而还诸酋皆震怖谓自古汉人无至此者然思机思卜竟失所在夷众复立思任幼子思洪为主以状来言缅不能抚其人民愿立思氏永当差发时兵力已疲因许之砻石金沙江与洪誓曰石烂江枯汝乃得渡遂班师是时会川府训导詹英劾骥玩法怙终损兵失利死有余辜昆明乡官御史张淑亦劾骥师行无术玩寇殃民等事十四年二月勅召骥还至贵州値诸苖倡乱道塞不通人皆留骥为通道骥曰吾征麓川非奉命杀苖也去之卒为苖寇所截宫聚败殁诏骥代总聚兵还京调侯琎提督贵州军务会土木告变王振死骥赏不行景泰初侯琎以平诸蛮功转兵部尚书五年缅执思机送京献俘诛之自此孟养与缅为世仇数相攻杀嘉靖初孟养思伦纠木邦宣慰罕烈撃缅掳其宣慰莽纪歳后莾瑞体复强并孟养而有之思氏遂衰

三宣六慰

自麓川平后永昌徼外土司有三宣六慰云三宣者一曰南甸在腾越南半个山下其山北寒南热相传为汉夷分界元置南甸路明初改府又改州正统八年其酋刁氏以征麓川功升宣抚司一曰干崕在南甸南旧名干赖赕元置镇西路明初改府寻改干崕长官司亦以征麓川功升宣抚司土酋刁氏副使刁思丙居盏达同知刘氏居蛮洒经厯廖氏居雷弄知事管氏居猛语皆自干崕分也一曰陇川即麓川故地在干崕西有诸葛武侯寄箭山正统十一年设以恭项为宣抚后改多氏万厯中分陇川副使多恭居遮放同知多掩居猛卯各据所分地受部符又其东北分孟定府地为耿马宣抚司其南有蛮漠猛宻二宣抚司稍北近内接潞江有芒市长官司元时为芒施路明置府改长官司今亦称宣抚皆升置在后不得与三宣之数焉六慰在三宣外明初有十宣慰司后止存其六一曰缅甸一曰孟养孟养元时为云逺路在诸司之西又曰迤西与缅甸皆自洪武时置其相攻灭详麓川事中一曰八百大甸即元八百媳妇国世传其酋有妻八百分居一寨故名洪武二十四年来贡始置宣慰司嘉靖间为缅所兼其酋刁氏避居景线缅以弟莽应龙守景迈城今久为缅有矣一曰车里在八百东即古产里汤时以短狗象齿为献周公赐指南车归故名曰车里元兀良台戍交趾经其地降之至元中置彻里路明改车里军民府寻升宣慰司永乐中入寇后惧而谢罪万厯十一年明伐缅其酋刁糯猛使贡象实阴附于缅兄居大车里应缅使弟居小车里应汉使焉一曰木邦相传为蜀汉木鹿王之后其地视诸司为稍近内元置总管府明初改宣慰司从征缅甸麓川俱有功益地颇广后与缅相仇杀万厯三十三年陷于缅缅以猛密思礼领之一曰老挝在八百之东车里之南与交趾接壤于诸彛为最逺自云南行六十八日始至其地或谓即古越裳氏也周以后不通中国永乐初入贡置宣慰司成化十五年安南来侵杀其宣慰诉于朝降勅切责安南万厯中其西鄙缆掌亦为缅所破六慰虽俱为永昌徼外夷然车里老挝其东已与临元接稍内又有孟艮孟定府威逺州孟琏钮兀二长官司皆在元江景东顺宁境外其附属顺宁者有三猛曰猛缅曰猛撒曰猛猛更西与永昌相错有湾甸镇康二土州其极西则茶山里麻近为野人所杀掠无噍类矣大抵三宣以内境日分分则弱六慰以外地日并并则强今之在云南南壤忘设官之旧俨然自为一国者西缅甸东交趾而已

镇守太监

云南之有监守太监自宣德十年始是时英宗初立阉宦弄权始命内官张达镇守云南麓川之役吴诚曺吉祥同在军其后正统时则郝宁成化则钱能覃平正德时则崔安张伦梁裕史泰而金腾亦有镇守太监如王举孙叙崔和吉庆刘玉张诚等与叅将并驻称二镇焉大率皆掊克土司凌虐绅士而贪残之状尤莫甚于钱能成化十二年能私遣其麾下郭英徃安南假朝命求夜明珠等寳凡朝廷使安南皆道广西未有自云南者于是安南人骇遣使入问欲因启途纵之还遣一酋率兵尾其后至莲花滩英绐其酋请先入白守关者遂脱归其酋驻兵不去云南大震边吏戒严事颇闻于京大学士商辂请举刚正有为知识超卓大臣一员廵抚云南乃改南京户部左侍郎王恕为左副都御史抚滇恕至檄按察司刘釪捕英英惧投井死没其宝物入官其党械送京师诛之又疏能贪虐于朝先是能镇云南久渐谋不轨造纸甲极坚利至百两一副者殆千领弓刀在公私者必择而蔵之二楼或以告恕将先收其兵甲而后闻能觉尽焚之使所幸厚赂大学士万安兵部尚书王越因亦诬奏恕并下二疏于都察院恕在滇阅月疏二十上直声动天下时钱能有锦背鹦鹉能言造一金笼嵌以絶品珠石号八宝笼欲以进上恕闻借观之启笼纵去能怨恕益深广以金宝赂当路谋急去恕未几有旨召恕还恕去能益肆虐榜死人不计而癞翁槟榔王二事载在滇志世争传为笑柄焉其时有副使陈麒亦以骨鲠数与能相抗卒坐削籍他如张璞之忤梁裕唐龙之劾崔和俱以不畏势焰称良御史嘉靖元年廵抚何孟春请罢金齿二镇改设府治而金腾之镇守革九年云南右少监刘福安为都给事张润所劾降三级廵按毛鳯韶连疏请罢镇大学士张璁亦以为言而云南之镇守亦革万厯中内监杨荣复以督理矿务至几开边衅竟为乱军所撃死内监之贻害良非独一时云

缅甸入寇

缅甸在元时已强明初役属于麓川洪武二十六年缅酋南速来朝二十七年六月始置缅甸宣慰司以其长普刺浪为宣慰赐钞锭罗绮各有差二十九年遣使来告思伦侵境事上命行人钱古训李思聪赍诏谕之思伦惧请罪永乐元年十月缅甸那罗塔遣使来贡诏定平缅木邦孟养缅甸八百车里老挝大古喇底马撒靖定十宣慰司三年四月缅甸来贡九月始给各宣慰金牌信符批文底簿命中官杨瑄徃谕之七月那罗塔谢恩入贡四年缅甸与孟养刁木旦雠杀勅行人张洪持节徃谕那罗塔遣使乞宥许之十五年建缅甸馆宣德五年六月麓川思任及缅甸莽得喇各遣使上言木邦■〈罒干〉门占据其地命黔国公沐晟内官云仙谕之退地正统初麓川思任遯缅许缅以孟养之地缅酋卜刺浪乃献思任并其妻子败徒板蹇等语详麓川事中宏治元年缅甸来贡且言交趾侵其地二年遣编修刘戬谕交趾罢兵嘉靖初孟养思伦纠木邦■〈罒干〉烈撃缅破之杀其宣慰莽纪歳遂瓜分其国缅人赴阙诉六年命永昌知府严时泰等徃勘思伦夜纵彛兵鼓噪焚驿舍时泰等仅以身免时值安鳯之乱不遑问外事也莽纪歳有子生于雪中其体有光满室因名瑞体纪歳为孟养所杀瑞体奔洞吾母家洞吾酋养为己子既长与养母通养父死因有其地洞吾之南有古喇一名摆古地濵南海与佛郎机诸国邻兄弟争立瑞体和解之俱德瑞体割马革地奉焉受其约束号为哒喇哒喇华言公道主人也瑞体举众絶其粮道兄弟排来等俱死遂并有其地又得缅僧佐以异术树海岗七十自卫诸蛮畏服尊为金镂白象主时猛密酋思汉子思奔思糯相争奔诉于瑞体瑞体杀奔伪立思汉次子思琢假途于琢以掠孟养即留彛目卓吉守之未几卓吉为奔壻猛乃酋别混所杀瑞体破猛乃执别混三十九年总兵沐朝弼巡抚游居敬上言瑞体侵轶邻境当预防内侵时兵书杨愽知缅事悉覆如题议自是滇始于蛮哈设兵冬春防缅隆庆元年藩司差指挥陈应绣千戸潘应爵买象于猛密其酋思哲送二弁于瑞体时瑞体方侵车里以茨棘锢之后胜回乃遣还二年木邦土舍■〈罒干〉拔遣使告袭职有索赂者以兵备迟疑对彛使归报拔拔怒与弟罕章集兵截旅途经年不令汉人通后乏盐求于瑞体瑞体馈海盐五千簦拔感缅而恚中国遂携金宝象马诣瑞体致谢瑞体见拔欢甚赠以宝带缅铎白象罽锦珍宝香药甚多遂约为父子时有官府只爱一张纸打失地方二千里之谣云潞江安抚线贵闻拔邀缅恵不赀亦投瑞体日泄中国虚实教以吞邻内侵瑞体割两冈地与之因遣使召陇川多士寕士宁知顺逆乃宣天朝威德聚米为堆百余譬中国幅员之广如云南其百一也缅所辖特千一耳幸弗妄动瑞体念颇■〈穴上浸下〉士宁归遇贵于江浒责其负国启衅抵陇川值指挥方谧率兵戍蛮哈士宁语谧曰亦知瑞体之策否上策交罕拔繇木邦冲顺蒙走沧洱中策出木邦背顺蒙趋老姚施甸可唾手取永腾蛮哈区区之隘可恃以拒缅乎谧黙然后士宁为养子岳鳯所毒死子多忠幼千崕宣抚刀怕举者与罕拔虽亲而有隙怕举死罕拔言于瑞体请袭千崕陇川无主必闻风归附拔愿为前驱瑞体卜于缅僧欲从之其子应里悍而多智谓瑞体曰陇川千崕虽无主路逺难取迤西思个地广兵强为我世雠每欲乗我出袭我倘我兵逺事陇川彼以重兵顺流南下被祸非细莫如稍助拔兵聴其自取千崕则成败不在我瑞体然之借拔兵一万令取千陇自率兵侵迤西屡为思个所败个亦退保猛伦相持不决陇川岳鳯见其主幼阴欲据其地乃賷重贿投拜瑞体为父导之内侵瑞体因调缅兵万余为疑兵出入于缅甸迤西疆上牵制思个复檄罕拔兵会陇川岳鳯亦集兵数千屯麓川东岸声言捍缅实治牛酒为迎犒计蛮莫头目思哲亦迎降缅瑞体纳为义子万厯元年缅兵至陇川多士宁妻罕氏木邦女也力不能支怀印信携二子多忠多孝二女及侄罕朝光潜奔永昌当事不能救惟令罕氏归陇川鳯见罕氏归遣书绐罕拔谓罕氏携朝光徃永昌者为争汝官耳鳯请为汝除罕氏朝光以去祸根拔甚喜遄令罕章罕难等率缅兵五千夜袭陇川罕氏携二女走田中为贼断右臂而死朝光亦被杀二女没于缅多氏族属残灭殆尽印为鳯得鳯遂受缅铎据陇川三年伪为锦囊象函书贝叶缅文称西南金楼白象主莽哒喇弄王书报天皇帝中多狎侮之辞皆鳯所为也鳯又与拔哲定盟必执思浑下猛密奉瑞体以拒中国瑞体遣子应里喇鲔率众二十万分戍陇干间罕拔恃缅势召干崕刁怕举弟怕文曰汝嫂我妹也吾欲妻汝并汝兄宣抚皆为汝袭可据干崕以臣缅怕文挟二子奔诣同知薛卫守备李腾霄言拔欲怕文背汉事缅娶嫂灭侄无天理怕文世受国恩愿与战次日方战罕拔以缅兵大至怕文溃奔永昌侄怕宣寄食潞江卫腾霄等退守罗卜思庄拔取干崕印令罕氏收掌且与缅铎令其臣缅又召盏达副使刁思官雷弄经厯廖元相俱给以贝叶符令佐罕氏守干崕以防中国金腾兵备副使许天琦愤诸彛附缅遣指挥侯度持檄招谕至迤西头目思个从违未决乃刻木二一书天皇帝号一书莽瑞体号率众拜之乃卜则天皇帝者卓立几上莽瑞体者倾坠于地由是决意向中国瑞体恶其倡诸彛内甸且世雠也大发兵攻之思个告急适天琦己卒署事副使罗汝芳知其事厚犒来使更给空头札付约事成官以世袭令先回以待援复阴募惯入缅商人锡之金缯令徃缅地黙探其山川道理兵马粮储又檄近缅诸彛说其向汉依期援迤西久之谍者至尽得缅情乃檄调汉土兵马赴援师至腾越思个闻援兵将至甚喜潜令头目乌禄刺送领兵万余于阿瓦地絶缅粮道督大兵伏于戛撒诱缅兵入截其归路而坐困之请令援兵自陇川邀其后迤西兵冲其前又令水兵开江中石闸以冲溃缅舟计定缅兵果入戛撒思个坚壁不与战伏兵塞险隘絶粮运以俟中国援兵至首尾共撃之久之缅兵困饥甚以撮金易合米始屠象马既剥树皮掘草根军中疫作死者山积瑞体惧请与思个和思个不许复遣使速援兵时近缅诸彛如景迈猛巩诸酋密受汝芳檄者各调劲卒俟期共撃无何有入贺行者恐为兵兴阻移书同事合文止援汝芳不听彼知汝芳意锐仍合掲于巡抚以兵兴祸连语怵之巡抚王凝驰檄止汝芳汝芳接檄叹恨曰败乃公事矣兵不得发思个困缅月余力已疲望援兵不至逺近怏怏岳鳯知之乃集陇川彛兵二千兼程援缅导之繇间道遁去迤西知缅走率众追之且追且杀缅兵大败生还者十不一二此万厯四年十二月事也一时士民以此为大失机会云五年陈直指文燧按滇得边报锐意上请经理然与时见相抵牾事亦寝六年遣使将迤西所俘瑞体兵象侑以金币诸物还瑞体使回缅不称谢七年永昌千戸辛鳯奉使买象于猛密其酋思混执鳯并军伴送摆古瑞体方修佛事遣使持梹榔叶缅文送鳯回是年瑞体复率兵象侵迤西报戛撒之怨中国无援思个败奔腾越中途为奴郎都等执送瑞体不屈遇害瑞体遂尽据迤西目民奔永昌稍安置于内地焉八年巡抚饶仁侃遣舌人李阿乌谕缅甸阿乌至摆古见瑞体道皇帝威德不侵缅地瑞体唯唯又语以蒋定西王靖逺征麓川事瑞体不语阿乌又言罕岳假缅王扰汉地瑞体佯应曰我不知也居旬日趣阿乌还十年岳鳯领缅兵袭破干崕土妇罕氏降于缅莽瑞体死子应里嗣岳鳯执遮放头目刁落恩送应里又嗾应里杀罕拔拔有子名进忠应里欲并其地遣弟应龙伐之拔孽子罕鳯降应里与耿马舍人罕虔谋擒进忠共率兵从应龙以湾甸州景宗真为乡导追进忠进忠仓皇挈妻子絶喳哩江奔内地兵象从者不十一余悉俘于缅应龙蹑进忠遂入姚关十一年正月朔焚掠施甸剖孕妇以卜男寇永昌女寇顺宁腹破得女乃攻顺宁二月破猛淋寨防守指挥吴继勋千戸初维垣皆死之是冬应里又攻盏达副使刁思廷求救不应粮尽城破妻子族属尽为所掳干崕刁怕庚雷弄廖元伯南甸刁落宪盏达刁思定皆陷于缅巡抚刘世曾巡按董裕会疏请兵将以南京坐营中军刘綎为腾越逰撃移武靖叅将邓子龙为永昌叅将各提募兵五千赴援副以土兵应里亦西会缅甸孟养猛密蛮莫陇川兵于猛夘东会车里八百孟艮木邦兵于猛炎复并众入犯姚关子龙为垒静待大破之于攀枝花地斩宗真计擒罕虔父子等刘綎率兵出陇川猛密直抵阿瓦阿瓦头目莽灼瑞体族弟也纠猛密思忠蛮莫思顺诣綎请降应里闻之起兵破灼灼内奔行至曩朴寨病死先是灼有白象一能决胜败不爽每出兵咸问之瑞体常借以自随至应里假象不归且欲害灼灼心寒因綎招之故降及灼死应里以子乃笃改名思斗莽肘者守阿瓦初綎破陇川以岳鳯有心计厚结之以招诸彛许不死故猛哈思化迤西思威木邦罕鳯等俱杀缅使诣綎降进忠亦集其余众来奔诸夷畏綎望风内附者踵至当事不知日促綎擒岳鳯綎不得已执鳯及其子曩乌等俘解京师猛密思忠惧复率锡波思竒投应里诸彛多复叛当事惟以得鳯与罕虔为功不复问缅也迤西思威既内附其属部有密堵送速二城久为缅据威提兵复取之十四年应里征二城兵不应怒攻破之以多曩长散铎率兵屯守十五年思威纠思化思顺各土兵又求助以复二城逰撃刘天俸令募兵五百徃助之缅见以为汉兵大至惊溃威乗胜杀缅千余人并二城之从缅者阵斩缅目多曩长遂复二城金腾兵备李材上其事下蘓直指鄼覆核时在阵多土兵不知取级既而复徃则已腐滥遂以冐功复奏逮材天俸俱下狱论者寃之十六年十月思顺亦投缅朝命以思忠等归义升忠猛密宣抚思化猛哈同知思顺蛮莫安抚如边城所议也比符信至而思忠思顺等已复投缅乃以忠母罕烘顺母罕送各代子领该司印九月应里攻猛密罕烘不能拒率其孙思礼从子思仁奔猛广而猛密失猛哈思化复进奔蛮莫据之罕送率其子思华奔腾越时有问罪思化之议巡抚萧彦密令抚彝同知漆文昌抚化文昌单骑入化垒化稽颡聴命且云奴有助迤西杀缅贼功今无所归愿寄食于蛮莫从之十七年迤西思威死其支子思明子思逺进象及方物朝廷令逺为孟养酋长十八年应里报密堵送速之怨进兵孟养遂破孟拱逺与子思昏奔盏西应里伪署堵罕于孟养瓮罕于猛拱十一月缅破猛广罕烘思礼与思忠妻甘线姑奔陇川思仁奔雅益猛广亦失十九年应里率猛别阿瓦纠堵罕瓮罕兵象围蛮莫思化告急时邓子龙方听勘奉檄率兵至卜罗思庄缅退去化复还蛮莫六月应里遣使等母海弄查赍贝叶缅文来求通镇巡给榜文送缅使归二十年思仁叛投缅仁烝嫂甘线姑因欲得之时线姑随罕烘思礼寓陇川仁自雅益率兵象犯陇川欲掳线姑陇川宣抚多思顺有备弗克逞惧中国问罪乃同丙测奔缅应里伪立仁于猛密当事者移置罕烘思礼于芒市六月应里遣使摆线由迤里赍贝叶缅铎招陇川千崕南甸诸土司当道给缅使文告令之还九月应里令阿瓦迤西犯蛮莫思化等奔等练山叅将邓子龙提兵营等练缅兵屯遮遨子龙发兵撃之大战于控哈斩首百余级把总李朝岳顺战死缅退屯沙洲我兵无船不能进相持弥月缅寻退去二十一年应里以允墨守蛮莫墨乃纠猛拱堵罕孟养瓮罕猛密思仁兵号三十万象百只以普坎雍罕直郎三鸷酋率众拥送允墨据蛮莫思化败走墨等立九大营深沟髙垒为乆驻计仍分道内犯一入遮放芒市一入腊撒蛮颡一入杉木笼并出陇川多思顺不敌奔猛夘二十二年春巡抚陈用宾出驻永昌闻贼大入等练陇川乃分部以叅将王一麟夺等练中军卢承爵出雷哈都指挥钱中选张先声出蛮哈守备张先荫出打线一麟撃其前承爵中选撃其左右贼狡甚始以羸兵数人饮马江干而浴之前锋者撃而俘焉以捷闻居数日又以一象马数匹来官兵又撃而俘之义以捷闻缅兵退走遂复蛮莫官兵以贼为易与鼔行而前不知贼兵潜伏营于崕箐乘官兵过半贼众涌出官兵被截时宁州目把者义领兵在前失道陷泥中为贼所杀后二营相继退奔监军同知姚允升收残军用百金买谍者昼伏夜行望等练诸山火光不息知贼已焚巢退去因称胜而还是役也缅取道陇川猛夘多俺实导之多思顺怨俺乃纠思化并芒市多泰等撃俺杀俺子多荒十二月俺纠思仁丙测由猛夘袭遮放官兵战却之斩级百余巡抚陈用宾以缅数入犯筑八关于腾冲之边曰万仞曰神护曰巨石曰铜壁曰铁壁曰虎踞曰天马曰汉龙每四关设一守备戍之又募习彝路者得闽人黄龚使暹罗使与得楞内外夹撃缅多俺自遮放败还不复归猛夘投木邦负嵎于曩义山杀天马汉龙二关工役督工漆文昌计授木邦罕钦令擒之谋颇露俺欲奔摆古钦追及于雷耸并其子多烘多曩斩之缅因俺死颇寝寇我东路云二十四年二月筑平麓城于猛夘大兴屯田是时边事旁午饷费不赀转输米石运价至十金而值不与焉诸郡邑不支故陈用宾鋭意兴屯三宣之内属彝徭赋所出余田无多惟猛夘古麓川地阡陌膏腴多俺既死无主乃议以营兵任屯非营兵而愿屯者聴二年小成免其赋三年大成始十一而赋之十月缅督思仁丙测等寇蛮莫思化求救叅将吴显宗遣兵撃走之斩丙测二十六年正月车里老挝刀旧猛怕猛等慕义入贡六月耿马罕们湾甸景从真镇康刀闷抧盏达刀思权等亦修贡事十二月孟养思轰弃缅来归进象只方物二十七年缅撃思轰檄各土司赴救缅溃归二十九年蛮莫思化子思正乗多思顺之丧袭陇川掳其妻罕氏明年阿瓦雍罕攻思正木邦罕拔子罕■〈衤盖〉率兵从之正奔腾越当事者杀正以止兵三十一年雍罕罕■〈衤盖〉俱遣使欵贡自此边境少康而缅酋莾应里连年为暹罗得楞所攻长子莾机挝见杀摆古残破亦不复内犯矣

武寻诸府改设流官始末

明定云南置藩臬郡县吏赋役学校一与中土等复虑彝情反侧有司迁转不常莫能得其要领仍以土官世守之正统而后见于志乗者土知府则景东陶氏蒙化左氏丽江木氏顺宁猛氏永宁阿氏广西昻氏滇沅刁氏元江那氏寻甸安氏武定阿氏土同知则姚安髙氏广南侬氏土知州则安宁董氏邓川阿氏云龙段氏北胜高氏宁州禄氏沾益安氏路南秦氏罗雄海氏宝山兰州俱罗氏富州沈氏土知县则嶍峨禄氏云南杨氏元谋吾氏以及长官司暨佐贰首领杂职各官实繁有徒焉皆治以汉法与徼外诸司止遥相羁縻者有间矣然积乆而骄或抚循失道致酿变乱如寻甸武定顺宁诸酋其革除始末有可考者成化十四年寻甸安晟死兄弟争袭广西昻贵虐其民巡抚王恕与黔国公沐琮奏罢之改设流官知府宏治十七年増设宁州流官知州正德初武定阿英袭知府改姓鳯氏交通刘瑾以贿升右叅政仍理府事拥众入省欲于布政司堂上任不许乃就司仪门上任而去自是潜畜异谋日益横暴寻死子朝明应袭火头吾孟才列其恶状以告署元谋县典吏谈章章以告巡按御史唐应龙奏请依照鹤庆等府例改设流官朝明闻之载金宝二十万赂宠臣钱宁宁嘱巡抚欲仍令朝明袭职龙持不可设流事竟中止嘉靖六年寻甸知府马性鲁因征粮繋马头安铨妻于狱裸挞之铨遂叛掠嵩明等处进攻寻甸分守叅政黄昭道兵备副使周奎督兵与战败绩遂陷寻甸执知府云南镇巡调各土司兵赴讨令武定酋鳯朝文以兵千余守厂江朝文朝明弟也素与铨通铨妻又鳯氏明年春朝文自厂口拥兵叛还攻武定陷之杀同知袁俸知州秦■〈糹建〉等官十三人遂与铨连兵二万于会城西北门外焚军民房屋云南大震事闻命兵部尚书伍文定自京师出征未至按察使徐瓉议调各土司兵与卫军恊力剿抚朝文等战不胜欲奔东川沾益州营长辅佑追获斩之安铨亦为兵夫阿志所获五月文定至云南奉旨处置未尽事宜数月乃还三十年元江那鉴杀侄夺印聚掠郡邑巡抚石简督兵徃讨鉴诈降请官抚谕简命左布政使徐樾徃为所杀巡按赵炳然以状闻夺石简官切责黔国公沭朝弼令戴罪杀贼赠徐樾光禄寺卿赐祭葬三十二年巡抚鲍象贤奉旨讨元江那鉴自杀遂革其官收印信令临安指挥徃署之三十六年易门县彝李向阳与土县丞王一心等作乱称混天大王以普文为军师构党七千人分布四掠一心复与武定阿伦通阿伦者鳯朝文养子也朝文既诛其妾瞿氏抚幼子守土尽軄后子死子妻索林复署府事而瞿氏有外行忌其妇阿伦潜谋夺嫡挟赀赴京纳级指挥使名鳯继祖扬称已袭武定知府舆马冠带以归土人附之遂逐索林巡抚敖宗庆奏请讨之阿伦潜奔四川会里州招集亾命诱索林与讲好杀其总管郑竑等七十人出富民罗次界抄掠又分遣东川营长阿科等兵攻曲靖寻甸诸府时敖宗庆已罢新抚吕光洵以工部左侍郎奉命至四十四年先讨易门贼李向阳诛之复调各土司兵分路剿武定移檄黔蜀巡抚举兵接应遂破诸蛮阿伦北遁兵备佥事张泽追之被执逼令致书镇巡乞招抚泽不从潜使人达光洵速进剿竟被杀赠光禄寺少卿九月光洵自率师追阿伦至会里州斩之并诛王一心等隆庆元年光洵请改设武定流官知府置守御所立学校从之二年武定鳯厯复作乱伏诛三年増设邓川流官知州万厯元年铁索箐力■〈此上夕下〉彝叛巡抚邹应龙同黔国公沭昌祚讨之七十二村悉平二年二月移兵东征临安王弄山牳獛等彝八月征荞甸等彝皆平之立营戍守东迤六郡乃安十三年罗雄州土酋者继荣叛巡抚刘世曾讨诛之初土知州者浚悦营长之妇杀其夫而夺之踰年生继荣有异质两耳垂肩左手过膝十四歳即欲杀其父浚不忍置法假为延师幽之别室仇父益深隆庆时浚年老无嗣乃释之遂借妇家势力据州逐父父诉之当事不得巳迎归阳为尊礼亦幽囚之辛巳调征缅继荣惧父作难授意目把弑其父及归官鞠其事继荣据险不出但云身在外父死不知而已弑父后并囚其母烝父妾虐部彝多滛民间女侵占邻土不输站马拘繋官役益无忌惮从征时与沾益土妇安素仪合兵遂与奸密诱之招壻徃来盖两州兵力擅滇东可依藉为逆也越州土舍海现图寡嫂资氏有姿色继荣每出先顿兵其家纵滛乐数夕方去知州越应奎愤甚白兵备谋于资氏床帏间擒继荣谋泄脱走乃招集亾命炼习妖法修筑束龙石城令部兵四出攻刼师宗维摩等州抚镇遣将分兵四路撃破之斩获四千余酋继荣潜遁外父隆有义家有义虑祸及己密约官兵追捕斩之其妻大小隆氏及七姓家奴复于十四年九月倡乱据州治执知州驿丞大肆猖獗巡抚檄越州守备张先声掩诛之始改州为罗平调曲靖中左所为定雄所附州守御十九年丁苴白改彝普应春等叛巡抚吴定檄叅将邓子龙讨平之其地居临安新化南安间素为盗薮因请设新安县并改新化州隶临安二十五年顺宁猛廷瑞与兄思贤相攻杀大候州奉学廷瑞妻父也兴兵助之巡抚陈用宾疏请征剿遣叅将吴显忠将兵至顺宁廷瑞困急乞降巡道李先着令擒奉学自赎廷瑞乗间遁入观音山势复振显忠再集兵攻之诛奉学执廷瑞送军门因改设顺宁流官知府改大候州为云州设流官知州并坐李先着以受贿纵贼下狱死人多寃之二十八年矣堵十三寨莽亢等复叛再讨平之顺大始定三十五年武定酋阿克有马头四十八人郑举独称豪有力且富于财知府陈典以廉访收禁之举以兼金置鱼腹中馈典获免已而复收之如是者再四举恶其无厌乃与酋阿克等攻破府城杀指挥金守仁千戸王应爵等男妇四百五十余人时陈典以入贺在会城举等拥推官白明通以兵随其后直抵会城进公移请以冠带印信给阿克贼从北门外遶西南而东分道四掠沿村镇市焚刼一空老穉不及避者杀之壮者卤而归围城三日不去以印缒与之始拔营归攻元谋和曲诸城未一月陷一府三州四县贼兵所加势如破竹时寻甸彝目大理保杨礼亦屡被官司责辱遂结连彝目招补阿白者色及彝妇海冲等叛攻破嵩明署印知事李性先弃印逃吏目常宗孝学正龙旌死之贼进逼杨林都司汪如渊率土兵赴救贼退归攻寻甸杀指挥诸藩裕等巡按御史周懋相候代驻曲靖调沾益安绍庆土兵檄同知孙台监督自嵩明追贼寻甸屡战俱捷三十六年春三司官亦分道追贼而郑举等已西攻禄丰破之知县苏梦旸力战死六月诸路兵至撃贼斩其家属十一人阿克郑举等逃东川官兵追至东川境上土司禄哲缚阿克郑举献军前左布政彭应时复擒其党郑文郑宗舜叅政杨俊臣率广南侬兵亦撃败海冲等得嵩明州各印信副使罗希益同都司江如渊督安绍庆兵斩杨礼男杨成俘妻妾四口逰撃段扆擒杨礼妾及子三人两路贼俱平惟武定府印竟失所在既而治失事状巡抚都御史陈用宾黔国公沭叡叅将张名世武定知府陈典推官白明通元谋知县毛文彩俱逮讯自正德至万厯内彝之变数起而武定居其三虽蛮酋横暴亦由我有以致之内而刘瑾钱宁受贿相庇外而马性鲁陈典辈以贪暴激成之至猛廷瑞之事世尤称其寃尝见梦于黔抚被甲如神人曰吾为陈巡抚寃死诉帝得请归过此欲见中丞云逾月而用宾被逮用宾抚滇十七年经理缅事颇为尽力但喜功多杀吴显忠迎合其意陷李先着于狱虽以功得晋爵卒之身填囹圄为天下笑亦何益哉四十二年巡按毛堪奏辨李先着寃不报是年云龙州段进忠以杀土官段嘉龙罪被诛巡抚周嘉谟请改设流官知州裁革五井提举以盐课并归之他如安宁路南元谋以及丽属宝兰二土州俱未详所由革元谋后有吾必奎者以武功着天启中作乱被诛其事另载于后云

珍贡

云南古不毛地也且舟车不通商贾罕至人有百金之业便为素封贫者至不保朝暮即其土所产或反不如他处易求者而世多胶于金镂作贡之说动以滇为金穴宝山不肖有司因而张威势以索之彝性轻生每极于势无复之辄起为乱后人不知其故谓滇难治嗟乎岂滇真难治也汉郑纯毫毛不染而哀牢化隋梁毗对馈金恸哭而诸彝感悟遂不相攻元舒噜杰不为金妇所饵而车里叹服彼皆非三代以上之人犹能以廉励俗若此奈何末世上作而下効之明三百年叛者十数起推其由来多因黩货予故于内外彝蠢动之后复载珍贡一篇夫亦曰知所以乱之由则知所以治之之道矣语云金生丽水今丽江其地也江浒沙泥金■〈麦失〉杂之贫民淘而煅焉日仅分文售蜀佑转诸四方永平山中亦有金沙色赤而利更微明初歳贡金二千两官偿价银一万一千四百有竒皆蜀贾有力者先期受值走四逺裒入之然金少价高率赔其三之一间有穷极而逃者因举殷实土著以当金戸宝石琥珀等珍皆责其供办产尽则更举一家万厯十八年又増金三千歳共贡五千两公私益困末年始减二千天启水乌之乱奉旨暂停事平再进银矿约有二十三所皆置场委官以征其课又铜矿十九所铅矿四所万厯二十年命内监杨荣至滇督理矿税荣又使千戸张国臣赴京上疏请开宝井于猛密先是宝石之取盛于成化然止在京购买嘉靖丁亥始遣官至滇歳动布政司及永昌府银八千散之民间民间鬻男贩妇不充所值因而逃亡其后六慰变乱猛密宝井已为缅所据国臣又倡此议巡抚陈用宾惧开边祸连疏陈谏始仍旧例然犹每歳布政司献宝石三百六十两有竒矿金四百两矿银一万两税监杨荣竟以贪酷激变于三十四年正月八日为卫军所杀举火焚公署阖府百余人俱死焉琥珀出孟养山中价不甚昻而蛮汉阻絶商贾难通万厯二十二年奉旨责输二百余觔遍派滇西诸郡虽不通缅者亦行责买时惟腾冲库内旧贮二十余觔悉送上供他郡无以应命捜括士民有即举首多以破家亦竟不能完数也点苍屏石产大理府虽不在外彝然采艰运逺亦以累民嘉靖十八九年曽奉取用二年之外始得至京至三十七年取方三尺五寸者六块自本年六月至十一月止行三百里运至普淜因重不能前进四十年又行取五十块高六七尺不等巡抚蒋宗鲁抗疏谏止然当时取办尤不论何项石纹至万厯二十一年为两宫铺地诏取鳯凰石百余求之益艰供役者十死八九惟高不过三四尺人犹以为蒋公之力焉右志乗所载皆止行之自上者耳其它长吏之馈遗权要之悉索不可胜计民穷思乱亦孰能禁之哉

议开金沙江

金沙江源出吐蕃界至共龙川牦牛石下南流渐广故名牦水后因讹为丽水云东经巨津宝山二州三面临丽江府又东经鹤庆受様共江诸水又东经北胜受桑园龙潭程海诸水又东经姚安受蜻蛉弄栋龙蛟诸水又东经楚雄定逺受龙川江诸水又东经武定北受元谋西溪滇池螳螂川罗次富民诸水又东经东川济虑部过乌龙山受寻甸牛栏江谷壁川齿化溪诸水又东经乌蒙南又东经马湖府受尼溪大汶小汶诸水又东至叙州府合大江此南中西北之险蒙氏僭称北渎者也正统间靖逺伯王骥曽议开浚未果至嘉靖初巡抚都御史黄衷复议开工役垂具为武定土酋鳯朝文所梗会衷即升任事遂寝其后巡抚汪文盛亦委官踏勘而朝文妻瞿氏为女土官又从而阻挠之巡按毛鳯韶知其事分巡洱海时复上议云云南有水路直抵四川马湖府初以遐僻为土人所据我国家郡县其地同于华夏然贡献之物摃官使之行李军民商贾之徃来担负千里筋力已疲而土官土舎因见道路阻絶每怀异志及今国势强胜不行开通将来之悔不敢谓无也本道访据武定府掲称本府有迤东水路自云南海口至安宁罗次富民只旧你革达吉普渡河安革法于土色出东川大江边至阿纳木姑共一十三站内土色有迭水又迤西水路自云南陆路至富民武定虚仁环洲凡五站至金沙江巡检司下船至骂刺母白马口粲刺则五曲革直勒则卓刺除鲁圭宁抄答甸沙吉撒麻村亦至土色大江阿纳木姑凡一十四站内卓刺沙吉有迭水又据金沙江土巡检禀宏治正德间马湖府安监生放杉木嘉靖十七年王万安亦放杉木俱五板大船经过中惟虎跳天生桥亦十分不为险阻又据姜驿驿丞禀每见贩木客人结成簰筏自本司江流六日即抵马湖等情各到道为照前项水道武定迤东极为快捷方式但访得河内间有蛮尖石两边崕石生合成桥水从石缝流下未委虚的若迤西金沙江则水面洪阔四时横流客商通贩前后不絶中间虽有虎跳二滩然皆沙石易凿此断然可通而无疑者也合无先将东西二道各委能干官带领匠役乡导沿河踏勘直至马湖中间要见舟楫无碍者几处危石可凿者几处几丈几尺如有絶险人力难施者或作两截盘运沿河陆路可通者几处不通而应合开辟者几处几里几十步及沿江有无人烟稀密堪立驿逓哨堡等项各计合用功力人匠若干钱粮若干勘估明白画图造册回报然后拟议奏请开通不独一时一方之利实国家乆安长治之计云适值地方多事议竟不行隆庆初鳯酋诛灭巡抚陈大宾复为题请而议者多甲乙之词大抵谓金沙之道一通则商贾竞于舟而惮于陆筭缗之利告竭于程畨之八府而九驿之途鞠为茂草矣至天启中安酋倡乱贵阳道阻颇议开通按察使庄祖诲谓自巡检司开由白马口厯普隆红岩石刺鲊至广翅塘皆禄劝州地其下有三滩水溢没石乃可放舟涸则跻岸缆空舟以行又厯直勒村骂刺土色皆合礼州地其下有鸡心石石如堆者三累江中舟者相水势缓急可行又厯踏照乱得头峡刺鲊至粉壁滩甚驶皆东川地又厯驿马河新滩至虎跳滩阴沟洞皆巧家地虎跳湍泻陡石不可容舟阴沟二山颓集水行山腹中皆从陆过滩易舟而下又厯大小流滩为蛮彝司地又厯黄郎木铺贵溪寨业滩至南江口为乌蒙府地始安流自广翅塘至南江木商行之可十日又至文溪铁索江边数滩厯麻栁湾教化岩为马湖府地又厯泄滩莲花三滩会溪石角滩至叙州府其说甚明晰然此时明运将终救败不暇竟莫能开通也续禹功所未至以疏西南朝宗之水道是所望于全盛之世矣

滇南科目

滇自南诏窃据风化阻絶大理国颇设科取士皆以僧道读儒书者充之至元皇庆中以学士李孟奏开科三年一试天下共取三百人云南每榜止五人蒙古二名塞目二名汉人一名如王楫李敬仁段天祥李天佑李郁等史载其名云明洪武三年开科天下共取五百人是时云南未入版图六年停科十七年更颁定程序始増建云南学校二十二年始选贡送监就应天府乡试以人才尚未充也至永乐九年诏云南布政司取士是歳八月举生儒洪诚等二十八人诚与杨春皆举进士九月复试贡生取赵诚等二十一人此有明科目之始也是后三歳一举或五十余人或三十余人多寡不等洪熙元年定额十名宣德四年贵州附试取十一人明年増额四名云南十名贵州五名正统八年共増五名十二年又増五名皆滇三黔二景泰立诏云贵科举不拘额数元年取至三十六人四年至五十五人七年又定额三十名成化三年増至四十名十年又増五名宏治中贵州士子以赴试云南道险逺不便屡言于大宗伯张升求于贵州开科升不允止奉诏云南乡试録改称云贵乡试録而已八年黔抚臣复以为言亦不允再増科额五名正德五年又増五名则滇四而黔一也嘉靖十四年始诏贵州布政司开科歳取士二十五人云南四十人万厯中渐増至四十七人天启元年巡抚沈儆炌又请増三名以足五十之数中间人才叠出如云南府则有若副都御史李公纯赠光禄少卿毛公玉兵部左侍郎孙清愍公继鲁吏部尚书严恭肃公清鸿胪卿刘公文征兵部尚书傅忠壮公宗龙总督侍郎赠尚书杨公绳武御史赵公譔或以功名显或以直节着而安宁杨文襄公一清相业军功尤为有明第一其在外郡若大理之杨宪副南金杨内翰仕云李太守元阳赵考功汝濓李御史东临安之张御史西铭包尚书见捷永昌之张侍郎志淳与其子举人含宪副合曲靖之张宪副璁澄江之杨郡丞以成蒙化之雷侍御应龙鹤庆之赵长史德宏彭都御史富诸公皆以经济文章节义有名于时其它起高第登仕籍祀乡贤者尤不可更■〈亻业〉数永昌王宏祚以明乡荐入本朝厯官戸兵刑三部尚书是时云南为孙李窃据甲午丁酉咸有所举己亥归版图辛丒补行乡试歳以为常赵士麟等七人前后成进士夫滇与闽粤皆开自汉武帝其时盛览张叔已从司马长卿学赋受经后此若尹珍许叔之文学隗叔通之孝行皆著名于益州耆旧水经注诸书迨蒙段盗窃阻声教者五百余年故其人文不获与东南竞胜元始混一有明科目班班可见者若此尝观周汉以前江南之人或曰蛮荆或曰山越至于今科名之盛几驾兖豫而上之亦安知后之滇黔不犹今之吴楚哉是在世之司文教者

水乌之变

贵州水西宣慰司与四川乌撒土府皆安姓万厯中播州杨应龙反水西安疆臣奉调赴讨夺落蒙关有功被赏播州平改设遵义府至天启元年永宁宣抚使奢崇明与子奢寅复作乱陷遵义冬十月遂围成都左布政使朱爕元城守败之二年春围解擢爕元为巡抚遵义复而再陷先是安疆臣死弟尧臣袭至是尧臣亦死妻奢社辉永宁女也生子安位幼土目安邦彦挟之反四十八马头皆应之两省羽书交至征兵于云南巡抚沈儆炌调阖省土兵于曲靖以副使黄似华监纪分道赴援都司杨明廷将三千人援蜀乌撒土酋安効良先与邦彦通陷乌撒卫杀指挥管良相明廷兵至毕节効良伏兵阻截明廷战败死之叅将尹启易等奔回沾益水西贼围普定安南两卫都司李天常率兵四千救之贼将罗应奎伪降诱至叠水铺伏发全军没报至云南大震沾益土妇设科及土目补鲊柰科李贤期曲等俱叛沾益倘塘松林炎方交水白水六站堡俱不守并陷平彝卫杀官吏武定彝目张世臣纠小东川彝贼千余攻陷他颇补知二堡沈儆炌以便宜起叅将李思忠督兵守武定添设武寻逰撃倘甸守备其沾平乔甸守备俱改逰撃张世臣攻武定思忠与战大败之世臣遁东川土酋禄千锺复反与沾撒土贼合攻嵩明知州王育德率军民固守儆炌便宜起叅将袁善督守备金为贵土司沙源等驰救撃走之沙源者安南土长官司也先是万厯三十八年源以王弄土人斩贼有功袭本司阿氏副长官旧职四十八年建水州土酋刀春琪构引交趾入犯攻破五邦等地源率众堵截胜之斩交趾伪封胜智侯阮文美等三人因复畀以安南司地令阻截交趾至是与宁州禄永命阿迷普明声石屏龙在田武定吾必奎等俱以巡抚檄调率土兵从征力战皆有功而源为最未几交冈犯竜左哨源归救复破走之以功升宣抚使沾益土妇设科等入陆凉州境焚刼各乡知州郭俊义战败被杀叅将尹启易守备李加培周嘉映自交水督兵进沾益安効良率水乌贼至沾拒战官兵陷没加培嘉映俱战死七月亦佐营长安应龙引贼补鲊等陷亦佐县八月攻越州卫九月围罗平州水西贼宋万化据龙瑞安邦彦自统羣苗围贵阳自春至冬援兵俱阻龙里不得进总兵杨愈懋推官郭象干战江门白杵营死之巡抚李橒巡按史永安等恊力守御十一月新抚王三善至平越集诸路兵分道前进十二月抵新添力战破贼五日入龙瑞安邦彦退屯龙洞官兵乗胜奋撃大败之是时黔省被围几十月城旦夕破王三善亲冐矢石以二万人破贼十万抵城下官民欢呼相庆唘门迎入城三善曰贼兵不逺军心未定吾不可即安遂营于南门外未几湖南广西四川兵大集残破之后粮糗不支遂议深入分屯陆广鸭池间三年正月安邦彦攻陆广官军失利退屯威清王三善收兵入城夏四月安邦彦复纠宋万化等来攻三善遣兵邀撃于龙里定畨青岩等处屡捷擒宋万化诸蛮多降邦彦退守陆广鸭池诸要道当时川抚朱爕元亦屡败奢崇明兵遵义永宁俱收复五月川兵发永宁连克红崕天台二寨遂破蔺州焚其巢穴奢崇明父子计穷因入水西投邦彦自黔蜀之乱云南道阻已三年乌程闵洪学由福建左布政擢滇抚取道广南入滇分遣汉土官兵攻罗平复之捕获安应龙妻子应龙走沾益官兵东出援黔解安南卫之围斩首三百余级收复新兴普安等城亦资孔等站又遣吾必奎收复炎方松林沾益倘塘四站东北两路俱通贼首设科李贤张世臣等已诛檄乌撒安効良擒献安应龙以自赎効良持两端见水西势衰阳为恭顺遂以应龙首及乌撒卫各印来献劳其使而归之四年正月黔抚王三善为逆党陈其愚所诈被害于大方道中先是三善屡破贼深入水西奢社辉安位焚旧巢窜火灼堡安邦彦逃入织金川兵亦进龙场擒奢崇明妻安氏等安位母子遣汉把刘光祚赴镇逺总督杨述中乞降述中许之令擒奢崇明及其子奢寅以赎罪王三善驻大方乆安邦彦遣其党陈其愚诈降三善信之多与谋军事其愚悉以报邦彦至是三善由大方回贵州其愚随之忽报山后有贼三善驻马回视其愚故纵辔冲三善坠地三善知其变呼持印者先行即拔刀自刎诸苗蜂拥至取其首而去副将秦民屏亦被杀事闻杨述中回籍聴勘以川抚朱爕元代之陈其愚后为巡按傅宗龙所诛宗龙昆明人与爕元俱以战功显秋七月总兵鲁钦刘超等败于织金贼势复炽乌撒安効良前遣献印使回至曲靖为盗所杀効良遂以为辞纠合邦彦崇明等共为三十九营以五年二月直抵沾益副总兵袁善土宣抚使沙源等力战五日夜却之五月复至南攻马龙袁善等督兵大战复败之贼由寻甸遁回假道东川东川奉巡抚檄以木塞路不与通有阿遣马头竜戈资者为之乡导从山路遁归乌撒事平重犒东川购获竜戈资诛之六年春水西苗老虎阿引等杀奢寅来降二月安邦彦复寇贵州鲁钦战败死巡抚王瑊巡按傅宗龙遣都司张云鹏拒战于赵官堡败贼总督朱爕元以父丧归加偏沅巡抚闵梦得为楚蜀粤滇黔五省总督七年叅将杨明辉奉命宣谕安位令献首恶为安邦彦所杀崇祯元年复起朱爕元督五省兵讨贼初爕元议讨水西之策宜使滇兵出沾益遏安効良应援而别布天生桥寻甸等处以絶其走路蜀兵临毕节扼其交通四裔之道而别出龙场岩后以夺其险黔兵由普定渡思腊河径趋巢穴而陆广鸭池分捣其虚粤兵出泗城策应大军由遵义鼓行而前寻以忧去未及用闵梦得代之亦以贵州抵大方路险贼惟恃毕节一道外通用兵宜从永宁始自永宁而普市而摩泥而赤水百五十里皆坦途赤水有城可守结营于此渐进渐逼四十里为白岩六十里为层台又六十里为毕节毕节至大方不及六十里贼必并力来御以重兵扼其四走路然后遵义贵阳克期并进贼可尽矣亦不果行至爕元再任乃檄滇兵下乌撒蜀兵出永宁毕节扼其各路要害而亲统大师驻陆广逼大方八月奢崇明自称大梁王安邦彦自称四裔大长老其下歹费阿鲊等各号元帅悉力趋永宁先犯赤水爕元授意守将许成名佯败引之深入度贼已抵永宁分遣林兆鼎从三岔入王国祯从陆广入刘养鲲从遵义入邦彦分兵四应力不支罗干象复以竒兵绕出其背急撃之崇明邦彦皆被创汉兵斩其首献爕元腾檄安位许其来归位惶恐不敢出爕元督诸将屯据要隘四面迭攻日驰骋百余里或斩樵牧或焚积聚暮还归屯贼不能测凡百余日得首功万余生口数万每获乡导辄发窖粟就食贼饥甚遂降爕元与约四事一贬爵一削水外六目之地一献杀王巡抚者首一开毕节等驿路位皆俯首聴命因疏请抚定焉十年安位死子幼乃分其地以授渠长俾力分而易制爕元前后在西南二十余年诸蛮畏服三省乱而复治至今人颂其功不衰云

普吾沙乱滇

普明声阿迷州土人也初为马者哨哨头水乌之乱与沙源吾必奎等俱奉调率兵破贼有功既而京营御史傅宗龙受命按黔间道由建昌回滇募兵赴任知明声勇黠所部土兵亦强特请随行滇抚闵洪学入奏尝言自明声东行滇土司兵益弱其为时所重如此明声在黔屡破水西贼众会宗龙以内艰归水西随就抚明声亦回得授阿迷土知州日益骄蹇崇祯五年巡按赵洪范至临安明声率兵迓之戈甲旗帜列数里洪范恶之贻书抚军王伉谓其养痈伉亦习闻明声不法遂列奏请檄调黔蜀兵会讨焉是年冬三省汉土兵俱集以黔镇商士杰掌兵政伉自出临安督粮右布政使周士昌监军撃明声败之进围阿迷明声使其下伪约降阴使人以重贿诱吾必奎曰君不闻狐死兎悲之言乎阿迷平兵行及元谋矣既而官军与贼战必奎卖阵先走官军大败事闻大司马熊明遇以起衅为伉罪遂与洪范俱被逮士昌殁于阵明声虽战胜仍巧词乞抚当道惩前事不复致讨总督朱爕元自黔至以兵威抚定焉相传广西郡守张继孟奉委抚明声思以计杀之每称明声才武且有功不以摧毁以致变乱皆有司之过也明声闻之喜一日继孟将谒兵备道于临安先诫其下必取途阿迷见明声将至故熟睡舆中其下不得请醒而问所次已踰其境数里矣佯怒责其从行者且曰我有事须急至临郡徃返恐后期可沿途置骑俟我我今回见普公遂尽屏舆盖先行独与从者驰数骑趋阿迷明声先已有人侦继孟闻其言益大喜出迎谒语甚欢方持茶饷客继孟戏曰尝闻南中土司善药人我不敢饮明声惊遽指天誓曰方德公无以报何有此公果疑明声请先饮竟易盏饮之不知继孟执茶时已预蔵毒药手中置茶内矣明声留治馔辞以有事谒兵备急俟回当痛饮明声已闻其途中言信以为实因别去继孟即疾驰易数马即夕达临安明声药发始觉命其党率兵追之不能及予理永昌永昌孝廉方一鉴徃时曽为阿迷守亲为予述其事而石屏涂玉辂昆明虞虞山咸谓明声实以淫纵得疾死非中药云明声死其妻万氏江右寄籍人女也狡而滛据其众役使诸小彝选部下壮而美者更畨入侍沙源诸子定海定洲如琦等皆与之私既乆觉无以服人乃招定海为赘婿已复嫌其朴陋而定洲少年白哲更窃杀定海而赘定洲其子普服逺心耻之与万氏分寨而居后服逺以病死定洲遂兼有安南阿迷之众并近彝地愈广南至交冈甲申张献忠陷蜀云南震恐使叅将李大贽率兵防金沙江吾必奎者其先为元谋土知县乆絶不嗣矣至必奎以战功得官仍居故地自阿迷卖阵后桀骜日甚大势贪墨屡以事侵之乙酉八月必奎聚众反连陷武定禄丰楚雄诸郡县黔国公沐天波檄各土司兵会剿十月官军与土官禄永命龙在田等撃败必奎擒之永命宁州土知州在田石屏州土人也俱以水乌之乱有战功在田厯级副将崇祯十一年奉调至襄阳隶总理熊文灿军前撃流贼革里眼射塌天子双沟败之以是知名张献忠等受抚榖城颇与之密既而献忠叛文灿获罪在田亦罢归元谋之役与永命俱在行十一月沙定洲兵亦至时必奎已伏诛定洲犹留城外不肯归会奸人饶希之余钖朋等逋骗天波金宝无以偿以贸易徃来各土司营中夸天波家饶富定洲心动阴结都司阮韵嘉张国用袁士宏等为内应以十二月朔入城辞行天波以家忌未出见定洲入门大呼其下蜂起焚刼天波由小窦出西城时禄永命在省方巷战拒贼从官周鼎止天波留讨贼天波疑鼎见诱杀之遂走楚雄其母陈氏妻焦氏亦走城北普吉村之金井巷当夜举火自焚死定洲因尽得沭氏所有盘踞省城刼巡抚吴兆元为题请代天波镇滇又至禄丰执家居大学士王锡衮置贡院胁之与兆元传檄各郡县龙在田在安宁与禄永命等各引所部归万氏在阿迷闻变惊曰吾家当为此贼败矣谋至省执定洲以投诚既至见定洲气焰赫然资用饶洽更喜过望夫妇坐八人舆持刺与抚按徃来欣然自得也沭天波至楚雄定洲率众追之是时楚雄新为吾必奎所破金沧道副使杨畏知奉调监军至楚楚人留之畏知遂驻楚闻定洲西出与天波计守御之具未集曰公在楚贼以全力聚攻城必破公不如西走永昌使楚得为备贼即西追恐楚塞其后留攻楚又恐公从西来首尾牵制上策也天波从之定洲至楚雄城闭不得入为畏知所绐遂去遣其党王朔李日芳等分攻大理蒙化陷之屠杀以万计畏知乗间彻城外居民尽入城清四野筑隍陴檄调汉土兵马郡县多遥应之其明年丙戌定洲恐畏知截其归路又闻迤东禄永命龙在田等各自守因不敢至永昌撤兵回竭力攻楚雄楚雄守具既集屡攻不能下一日畏知坐城楼贼发巨礟撃之烟焰所指正罩畏知贼相庆谓必死须臾烟散畏知端坐如故惟撃去左帻耳因惊叹以为神畏知视贼懈辄出竒兵奋撃前后所杀甚伙至夏贼稍稍引去东攻石屏石屏守亦坚复回攻宁州破之永命死至嶍峨土官王克猷走死于路龙在田在石屏惧与其党许明臣窜大理定洲既定迤东复引而西攻楚雄分兵为七十二营每七营各为一大营统之环城圪濠为乆困计畏知守益坚终不能入又明年丁亥张献忠被诛于西充其义男孙可望等率残兵由遵义入黔龙在田使人告变且劝其至滇可望因诈称黔国焦夫人弟率兵来复仇云南初苦沙乱皆延颈望其来不知为贼也三月可望等至滇定洲解楚雄之围率众御于革泥关大败遁归阿迷可望破曲靖及交水俱屠之遂由陆凉宜良入省宜良知县方兴佐率众持羊酒迎可望贼喜不入城至省巡抚吴兆元等迎于郊巡按罗国瓛在曲靖被执不从带至省自焚于署前通判朱寿琳以佥都御史奉差募兵于滇亦不屈从容赋絶命诗被杀可望等因尽据城池官署布列以居法禁苛切百姓失业流离视昔较甚矣既而分遣李定国狥迤东诸郡可望自率兵西出杨畏知御于启明桥兵败被执可望闻其名不杀诱降之曰吾今已不为贼当与尔共扶明耳畏知曰果尔当从吾三事一不用献忠为号二不杀百姓三不掳妇女可望皆许之即折箭对誓迤西得免屠戮畏知之力也可望至大理龙在田许名臣迎降之复以书谕沐天波如与畏知言天波遣子报命永昌通判刘廷标上杭人推官王运开夹江人俱不屈自缢死可望分兵入丽江悉取其数代所畜厚待天波子阴使刘文秀随之疾驰度兰津桥至永昌会天波与乡官龚彝等于北城楼遂携之同杨畏知等俱至省姚安举人席上珍拒贼见执至省被磔甚惨李定国至临安临安为定洲部目李阿楚驻守拒战甚力定国穴地道置炮炮发而城陷阿楚赴火死兵犹巷战定国怒执城中绅衿兵民尽戮之于城外白场所杀七万八千余人而阵亡与自焚自缢者不与焉初意遂袭阿迷蒙自取定洲闻晋宁有变因尽掠临安子女而回过河西在籍巡抚都御史耿廷箓赴水死其妻杨氏被执亦不屈见杀至晋宁围之屠其城并屠昆阳呈贡归化所杀又数十万人先是昆阳有孔师程者以从军得官纠合晋宁各城人拒贼定国既至师程入舟遯去晋宁知州石阡冷阳春呈贡知县嘉兴夏祖训俱死之定国又尽杀临安被获妇女于路亦千余人江川知县周柔强不迎定国率众屯于抚仙湖中之孤山定国既至省使人出撃尽殱之盖迤东屠戮之惨几与蜀省同而迤西独免宜楚雄人至今尸祝杨畏知不衰也然城亡与亡大节不夺如冷阳春诸人亦何可多得哉可望定国既俱回省经营土木毁南城民居万间筑演武场城内置四王府砖石毁呈贡昆阳二城为之可望文秀定国与艾能竒皆僭称王在籍御史任僎等又倡议尊可望为国主可望遂置六部等官以僎兼吏礼二部尚书铸兴朝通宝钱括近省田地及盐井之利俱以官四民六分收取各郡县工技悉归营伍以备军资可望饶机智既据有全滇益自尊大而其党犹侪视之李定国尤崛强每事相阻忤明年戊子可望与刘文秀等议缚定国于演武场声其罪杖之百既复相与抱持而哭命定国取沙定洲以赎罪定国心憾之念相推奉已乆无能与抗也初定洲归屯兵洱革竜与万氏分险自守其下汤嘉宾陈长命等各据一山立营相去数十里为犄角之势私通交址借其援以固诸蛮心一日偶集于嘉宾营定国侦得之率兵遽至围以木城困守三阅月絶其水源诸蛮惧出降者相续遂械定洲等数百人回省剥其皮于是沐天波具衣冠谢雪祖宗母弟妻子之雠滇人之被沙毒者亦咸以为快焉

滇考卷下

