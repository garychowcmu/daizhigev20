遇变纪略



遇变纪略
甲申纪变录
甲申忠佞纪事
沧洲纪事
北使纪略
袁督师斩毛文龙始末


　 
遇变纪略

　　聋道人述

　　崇祯癸未秋，予茕然草土，拙守无所事。时左帅叛兵甫戢（左良玉将移兵就食江宁），江路稍通。掌道涂公印海（名必宏，南昌人），以记室来召；不可辞，挟蒯缑北上。十月晦渡淮，闻潼关失守，督师孙传廷全军覆没，闯贼乘势入陷西安。十一月二十一日，抵京；当事诸大臣泄泄自若也。

　　二十八日，见晋抚蔡云怡所投揭及手书，始知贼兵猖獗可虑，我逍遥作好之众莫能御，竟于腊月中旬蹴冰而济，大河南北尽蹂躏无遗矣。新推豫抚任浚观望不前，旧抚秦所式以镌级不候代，径缴敕印去。巡按御史苏京按河北，为贼缚去请降。蒲、汾、泽、潞一带贼牌所到，望风迎款。新督余应桂领兵南去，以避贼锋。贼攻太原月余，巡抚蔡懋德固守，外援不至。甲申二月二日，力竭城陷殉难，一时官僚甚多遇害。塘报到京，辅臣李建泰自请督师办贼。是日，辅臣陈演、蒋德璟准致仕。羽书旁午，声言贼兵四十万刻日来京城。帝召集诸大臣问计，大司马张缙彦建议调边兵入援，司农以兵饷莫措为忧。于是，遣内臣传谕诸勋戚出资助饷，大臣承旨亦各率属捐助有差。五日间，凡三召对。督辅李建泰自保定驰奏，请乘舆南迁。总宪李邦华、少詹项煜等请太子南行。帝皆不许，悉曰：国家岂遂至此！因泣下，诸臣亦泣下。涂公归寓语予故，时以科员光时亨（桐城人，从贼）持议参驳，遂无敢复请者。然吾乡戒装出都者，轸相接也。予以涂公朝夕方饮冰，仅十岁幼子依膝下；舍去非义，踌躇不敢行。

　　二月二十五日，贼围真定。

　　二十七日，知府邱茂韦以城降，乱兵戕杀保督徐标。

　　三月初一日，昌平兵变。

　　初二日，贼破宣府。李建泰驻师保定，贼至遂降。报至京，科道等官及勋卫内臣，俱令分守九门。

　　初四日，召对百官。遣襄城伯李国桢操练京营兵守城，加总兵左良玉、黄得功、唐通、吴三桂伯爵，刘泽清、郑芝龙并世袭都督。时唐通自蓟镇调至，上命通点京营三万兵出城迎敌。贼未至，而通先使人以书纳降。

　　十四日，起复内臣曹化淳等出镇。

　　十五日，报居庸关破。

　　十六日，李国桢上言：守城军羸弱，不用命。即日令内侍皆上城。是日，昌平破，巡抚何谦只身脱走。予夜语涂公，崩解势成，京城必不守。公犹不信。次早，促予往前门刘完白缎铺措贷三百金，以为储粮助饷之备。是日，贼兵已至城下焚掠，城上亦急施放火炮，震声不绝。比予从东门返，则市中男女往来走如骛，竞传贼军门宋孩（即宋献策）克定十九日破贼、二十四日登极。及申刻，前门亦键，人不得出入矣。

　　十八日早，于宅门揭一黄帖云：西城御史黄（或姓熊）世懿受我大顺金牌若干面，约兵到献城云云。从者欲闻之；予谓此必奸细所为，置之勿问可也。

　　十九日，吾乡刘光禄坐守东华门，是夜五鼓返寓，遣使密语涂公曰：皇上并中宫、太子，三鼓以轻骑逸去。涂公晨起，彷徨觅居于南昌内馆旁侧幽僻处，置三如夫人及幼子；谓予曰：子可偕吾儿往，吾亦当去此。予应之曰：吾止此无害，公第自为计。少顷，多骑驰市衢，自西而东，尘起沙扬，则贼兵已入矣。纔扃闭宅门，闻长班传呼顺兵入城，谕城中官民无惶遽，仍复官者官、民者民。无何，市民导贼兵索马，马厩悉空。随报御史王章为贼所杀，总宪李邦华、副宪施邦耀、户部尚书倪元潞、掌科吴甘来、韩林、马世奇俱投缳自尽。涂公顾予曰：何如？予曰：以义，食禄者死固当。公曰：死不惜，此呶呶者安以置！盖指内人及子。且谓：熊吏部、朱刑科俱无捐躯意。予曰：然则从众耳。然心怦怦，泣下不可禁，因转身入内。扣宅门者汹汹，公遂越短垣去，祗留苍头二人与予俱。薄暮，则多骑入室矣。两苍头始急检笥中黄白，移贮之。入室者问予何许人？是何官宅？予具以实告。戒予勿他往。为首者与予款语，且故作好言：奴辈私若财，第予言令还尔。及旦，而两苍头所藏白镪，强半入其橐中，予戒仓头勿复言。亡何，李自成已入大内，（不）见帝踪迹，令诸将南追。先入室者竟去，别易一人来，益枭健；姓孙，裕州人，伪权将军之偏裨也（权将军刘姓，宗敏名）。两苍头遂检宅中所遗，又移至他所。至二十一日，尽为小卒搜攫去。城中逐户用黄纸书大顺永昌牌位祀奉，人以黄纸书顺民二字插鬓边，然后出市行。是日，知帝与太监王承恩并缢于煤山，遗有血诏一纸；皇后尸亦在宫中舁去，俱停于东华门侧棚内，群臣无一往临者。行道之人，无不陨涕。贼出示限三日内文武大小官员俱自出投牒，照旧擢用；隐匿不出者，罪。

　　二十三日，文武约三、四千人俱亵服持牒候见伪丞相牛金星，葡伏中道；牛则席地坐，逐名点阅人材丰伟及知名者，选七十余人发吏部录用，予乡吏部熊文举、太仆李元鼎、叶初春咸与焉。不用者，每名著二兵弓刀押出，飞奔至伪国公刘府营房内。达旦，囚服齐集唱名，又分散。戈、李二将军严刑拷讯，追赃充饷；多者数万，少者数千。涂公赖熊吏部推引得用，然尚羁营房内二昼夜。予乡如刘光禄、李春坊、朱刑科、罗庶常俱以剪发忤贼意，遂不免三木囊头矣。大抵贼酷虐，诸刑备具而夹棒最厉，务以得资称意而止。一时夹死者若干人，不死而完赃者若干人。涂公虽获免，未受夹，亦助饷三百金。吾乡水部李光傅，当日夹死。御史冯垣登、部属邹逢吉、张世溶俱夹伤，完赃后死。刘光禄、朱刑科、罗蔗常等皆备极痛楚，赃完后释放。其与伪吏部宋企郊、礼政府巩焴稍有因缘者，虽受刑，输银后，亦渐次录用。是时，各官私宅皆贼兵盘踞，孙贼踞涂公宅，领十五、六人，半为宣、大诸处掠来，其雄桀数人，或称走山虎、或称立地龙，皆有混号。孙贼朝夕必要予饮啖，予仍坐卧一室，亦莫有侮予者。中店熊某为予言：东城赵旗鼓门首杀数十人，或斫首、或支解，手足异处，尚有活动者。予寓宅在刑部街，密迩伪都督刘所；虽室中藏尽为取去，至淫夺斩杀之事则犹未见也。是日，周锺、王孙蕙等俱上表献谀。周表云：『比尧舜而多武功，迈汤武而无渐德。独夫授首，四海归心』。王表云：『燕北既归，已拱河山而膺箓。江南一下，尚罗子女以承恩』。俱大为牛金星称赏，得授美官。而杨枝起献下江南策云：『伏念臣汝成，衰残无力，愿为放牧之牛；摩顶无知，甘效识途之马』。人皆鄙之。间出探视，则本街少詹项煜、通议宋学显宅俱已扃钥其门，或曰大理、或曰验马。涂公亦归南昌旁小寓，予往候之；甫行数十步，则驰骑从后来，猝不及避，蹶地伤足，几为马踏死。自是，不敢出衢途一步矣。

　　二十四日，贼押勋卫官武职二百余员，斩于平则门外。予与诸贼谈星说数，滑稽揣摩，多中其窍。彼此传闻，顷刻求推者辈相属；多寡不等，咸有遗赠。过午，则取所得金钱，令苍头沽酒而饮，饮而醉，醉而歌。贼兵多不识字、不审音，予虽歌啸，亦不解为何义。

　　二十六日，伪礼政府出示劝贼登极，伪国公刘廷献率百官亵衣午门叩请，不允。

　　二十七日，贼押太子，蓦移皇后梓宫出城，百官并不与闻。

　　二十九日，贼闻平西伯吴三桂请大兵十万入关复仇，因令吴三桂父襄作书招降，不从；遂禁襄及其家口于狱。

　　四月初一日，各官复劝进，不允；伪礼政已改定朝仪及官职名号，士大夫相接相呼，体制刊刻成书。先是，贼入秦、晋，孝廉、子矜悉行考试授官；旬内，都下诸生求试者比比。初三日，于顺天府出题考试，次日揭榜，取中者送吏部司擢用。予以星卜为伪都督刘物色，悉予履历，怂恿赴考，欲以礼府从事相处。予谢以聋聩不能官，兼母制未阕，不敢、且不忍。既又令其记室王某要予再四，予固辞谢之。刘某知予无意仕宦，始不之强。

　　初四日，各官又劝进；不允。

　　初六日，陈演、梁兆阳等又率百官具表劝进，始有允意。

　　初十日，牛相会同礼政出示：定于是月十七日登极，各官先期习礼三日。新铸国宝，文曰「继天立极」；天字上一层居中，下一层并列继立极三字。连日李贼与诸将不出，俱在大内盘库，将金银器皿尽营销毁，千两一锭；各贼将追完缙绅富室赃银解进，亦如之。凡在京大小官员俱引领李贼正位，宥罪加恩。

　　十一日，骤闻边报紧急，吴三桂请大兵杀入山海关；贼众惶恐不知所为，百官遂太失望。先是，伪都督刘以李贼不允登极，东边有警，召予筮之，得坤之剥。予曰：坤，地道、臣道，宜其不急为君也。爻词：龙战于野，其血元黄。恰当今日之事，兵宜不解。彖辞曰：西南得朋，东北丧朋；果师出东边，宜慎之！又谓予曰：我主夜梦宫门悬一赵字，主何祥？咸云有赵姓者起而争之；是否？予曰：唯唯、否否。愚意：赵字从走、从小月。小月，二十九日小尽也。意者，战我不胜，以是日退走乎！予盖知贼之必败而西，而诡词以动之也。刘亦默会予意。至十二日，李自成以诸将推诿不前，于是点兵十万，亲往关门迎战；留牛相居守。是夜，将大臣陈演、魏藻德、邱瑜及勋戚朱纯臣等六十余名骈斩东华门外。

　　十三日，李贼令兵从齐化门出，将太子及永、定二王拥之马前去。百官拜送于门外，城中所留贼兵不过十之四。数日后，有在城娶妇者，有挟重资而逃者；即东去贼兵，亦有脱回者。

　　十九日，贼与大兵战于永平之沙河驲，大败，杀死无算。

　　二十日，又败。贼传令京城拆屋，顷刻间彰义门内民房尽毁。

　　连日又败数阵，李贼怒甚，遂斩吴襄，悬首示三桂；三桂大恸，挥涕切齿，誓扫贼矣。本街王指挥宅内，有兵黄姓，自言河南宜阳儒家子，失身贼中；至是，以中途受笞先还，为予备细言：官兵甚锐，贼还，必西走，当先为脱祸计。是时，涂公以直指使巡南城，已移家都察院，距予不甚远。予往语之，不信。城中哄传三桂领兵杀入，拥太子即位；人情汹汹，如沸如羹。

　　二十五日，予嘱苍头守室，暂往东城侦之；见车马驮载宫中锦帛，纷纷从东华门出。黄姓兵来为予言：贼旦暮入城，将西去。予亟为涂公言。公仍不信，曰：今晨同列见牛相，面询以西去事；牛相大诧，谓是语从何而来！主归，且登宝位；勿轻信讹言也。

　　二十六日薄暮，败兵皆归；寓予宅者十六、七骑，止存其九，犹有带重创者。

　　二十七日，李贼亦入城。是夜，有数贼升都察院屋，而涂公室中人有投缳而救苏者。

　　二十八日午，予往就涂公。市民语予曰：贼兵抢刑部衙门，书吏妻女投井者无算，眢井为之满；院门皆内扃，不敢启。少顷，门启而入，予语涂公。公谓明晨立极，百官且入贺，当得实。

　　二十九日，李贼登极后，即敕诸将士备行装。予视宅内，兵已群然束载秣马矣；趣予从之走，否则，急趋他所，屋且火。仰瞻屋梁，将己椅桌层架接椽，以燥苇实之。予急走衙门，涕泣道之。涂公曰：勿惧，已约熊吏部讨兵部信票；出城去，当无阻格。是夜，止涂公所，五鼓，贼发大队出齐化门去，犹留贼兵万余守九门，内外纵火：各贼兵寓宅火尽发，烈焰冲天，予剑佩、书囊悉付烬毁矣。先是，熊吏部典试陕西，门下士多陷贼中；至是，挈吏部偕去。及城门，不得出，吏部复折而回。涂公以是不敢出，又恐吴平西入城讨伪，无敢留。傍晚，火稍息，侦者来言：平西逐贼而南，城门毁。涂公听书吏某言，可西避。是夜，熊吏部及直指使龚鼎孳俱集涂公所，各携眷属及本衙书吏家口共百余人，衣服器皿俱弃之，止带细软随身；男妇各持拄杖一，以五月朔平明出都察院衙门，市民已遵三桂令，各头裹白巾为帝挂孝。自贯城坊至德胜门，各街巷口尽将木石垒塞；四长班导前而行，或仅留隙，纔容一人，或用大石板横阑，行者从上越。初，吏部用一蹇驼载行囊，至是亦舍去。及出平则门，日已向西，城中扶老挈幼西奔者络绎不绝。三公皆短袄敝裤杂俦伍中，予亦从水火夫乞得一敝衣，被服而走。诸内人各幅绢蒙首，宽舄短衣，狼狈疾趋。独龚直指夫人美而艳，即旧院顾湄生也，恒俯拾尘土自污。于是有掖而行者，有倦而憩地者，有颠踬不能行、使人负而趋者。半日危途，艰辛万状；行二十里许，望见一梵剎，甍宇嵯峨，额曰「摩诃庵」；诸女眷莫能前，因止而求息焉。主僧辞不便，于庵旁觅得一空舍；从僧假锅市米，支土坯作灶，炊粥疗饥。夜则席地为榻；房屋堂庑无门壁立，予仰卧檐下，星辰炯炯，不成寐。次日，传土寇猖獗，前途狠于豺虎，停止不敢进。向晚，闻大兵已入京，四出追捕逸贼，诸先生慌甚。黎明，与内人避之危楼，寻又从园林僻莽处；数昼夜不得晷刻停。至初四日，诸从人以久居近地不便，谋取道西往。会虚车数乘向西发，寺僧谓三先生可命载也。诸内人觅舆不得，则各以柳筐坐其中，使两人舁之；而予亦敛鼻息，坐车上。计出寺门，已向暝矣。路径崎岖，车卼■〈兀皋〉如舟历波涛；比更时，约行十五里许，星斗在天，冈陇閴寂。甫顾仆趣行，则绿林一啸，阻道不前。予俛首睨视，见四骑奄至，匿影旁逸。腰间尚为涂公强缠五十金一锭，己囊约有三十金；斜走里许，犹虑贼或踵而至，因以白镪穴土中，身倚林莽坐，仰视星夜色已分，亟趋孔道，见三先生与诸内人、仆从等咸席地号叹，亡金且遭楚。予窃谓独有天幸，呼一人前往取所穴，则惘然无应者。因独往迷向，既曙发，始知已歧。驰数里问土人，夜来数车已被掠。复东，随寻至前所，己囊金已为刈麦人掇去。而大锭穴中兀然，佯为被盗伤足者，跛蹩携回，奉还涂公，公喜过望；予则腰缠悉化乌有矣。是日午节，涂公诸人向午俱未饭；予亦心烦意乱，吸井泉而已。平则门外迤西一带，游骑杂沓，而土豪混列其中。涂公及诸内人俱坐后园大杏树井边，奴子借釜炊饭；至碗箸不给，共以手抟食。予与诸人，饥则持钱逐村店就食，亦鲜饱。午后，不知谁何，导一骑入，诸人惶骇无措。骑强牵一婢子令去，婢子投井中，骑尚盘桓审视；涂公跪而进之金，始去。公至是始泣，以幼子托予。予慰公曰：此时殒命，无为也。且往问城中耗，复来为若计。遂入城，至刘完白所，则摄政王已大张告示，与诸朝绅荡涤前濊。亟返报，会朱刑科亦走长班王某持札要公还。次日，遂偕熊、龚二人挈眷入城。涂公与熊公并舍南昌内馆，龚他往。

　　初八日，摄政王下薙发令。三日内，官发尽薙。是时，予从刘完白于乐平会馆旅食。涂公苍头某拉予南去，予畏天暑不能，渠遂扮乞丐而独往。时仲夏，早夜仍苦寒。予身衣短袷，衣囊尽失。前曾以衣衾数事寄族弟应曜，兼委十数金为制葛服；至是，以被掠为言，丝缕不复还矣。李贼被平西追至定州，大败，带败残人马西奔。平西还京，朝绅并劝摄政王正位。王曰：国家自有家法，非尔等所知。自是，无敢复言者。设施新政，无非解网弛禁，期与臣民更始；故朝野一时欢然服从，如大旱之得时雨也。数日后，吾乡李太仆、李春坊、朱刑科、熊吏部、罗庶常及涂公并予官如故。但以中城处满兵，诸缙绅徙家顺城门外，予惊魂始定。

　　是月中旬，长安市上仍复冠盖如故矣。贤明侧席，车乘翘翘；搜求遗逸，振拔沈沦，随允提学御史曹溶之请，羁旅寒微皆得邀恩食禄。熊史部与涂公推毂及予，予谢不敏；徙倚都下，凡两阅月。同乡刘玉为衔新命，牧武定；七月既望，予遂从之而东。涂公饯予于郊外，骊歌一阕，黯然销魂。自是，遂不复问长安马足矣。

　　甲中秋朔，南州聋道人述于无隶公廨。  
　 
甲申纪变录

　　京口草莽臣钱邦芑辑录

　　崇祯甲申三月十七日，贼兵围城，内外炮声不绝；外多内少；外震而烈。

　　十八日，大雨，守城军民皆无固志。

　　十九日辰时，皇上手自撞钟集百官，无一至者。少顷，贼兵入彰义门。皇上登煤山，见贼势昌炽，知事不可为，遂入宁寿宫。皇后遂自缢；袁宫人亦自缢，绳断堕地，皇上自以剑断其头。时长公主年十五矣，号泣在侧，皇上欲杀之，手不能举；久之，砍二刀，闷绝于地。皇上乃自缢。

　　二十日，李贼入宫，不见皇上，遂出示有得我皇上者，赏银万两、封伯爵。又出示云：凡文武官员俱于二十一日行朝见礼，愿回籍者听其自便，愿顺服者量才擢用；如抗违不出，罪加大辟，藏匿之家一并连坐。遂得皇子于民间，命之跪；皇子怒，曰：我岂为若屈耶！贼问：汝父何在？曰：死于宁寿宫矣。贼又问：汝家何以失天下？曰：以用贼臣周延儒故尔。贼笑曰：汝也明白。皇子又问曰：何不速速杀我！贼曰：汝无罪，我岂妄杀！皇子曰：如听我一言，第一不可惊我祖宗陵寝，第二速以礼殡葬父皇、母后，第三不可杀我百姓。皇子又曰：文武百官最无情义，明日决来朝贺矣。贼唯唯俱应。至明日。朝贺伪主者一千三百余人；贼向之叹曰：此辈无义如此，天下安得不乱！于是，始动杀僇之念。

　　二十二日，忽见板门舁二尸，送至魏国坊下；皇上蓬头跣足，上下皆白棉绸衣，胸前书数行云：朕不德，以致失国，羞着衮冕见祖宗于地下。又传闻宫中御案有遗诏云：朕即位十七年，五经□□，日切忧惧；不意任用匪人，致有今日。统大兵者，在外当协民心，以固国本；慎之！慎之！是日，在京大小官员从东华门入朝拜贺，御座上不见有人，但见青衣小帽一人；传呼贺毕，众官请殡先帝，见青衣人传一朱批云：帝礼葬、王礼祭，二皇子待以杞、宋之礼。众官又求并以帝祭；少顷，青衣人传语云：准了。殿上呼名，首呼魏藻德；三呼不应，即命速拿。俄顷，以绳系至，命送刑官拷打。众官人物伟丰及知名者，俱留用。其素有贪名而富实者，俱发刑官夹打索银。贼众中有理刑官二人刘国公、曾都尉——又有内官降贼者自宫中出，皆云：李贼虽为首，然总有二十余人俱抗衡不相下，凡事皆众主谋也。入宫之后，集诸宫女美者，每贼首分得三十人。贼初入城，不甚杀僇；数日后，肆屠戮，奸淫掳掠，无所不至矣；诸降贼者妻妾俱不能免，始怨悔欲逃。贼兵入城者四十万，掳掠淫妇女甚虐，安福胡同一夜妇女死者三百七十余人。死难诸臣家眷，贼兵绝不敢犯。至于降贼受官者，诸贼将审问长班，如招称本官藏匿金银，便即锁去，拷打不休。每贼将一人，领长班五十名，缉治官名之藏匿者。长班一名，每日限访事二件。名曰公刺。北路凡受伪官府县官，遇贼兵过，每先搜民间妇女供应；稍或不足，即以刀背乱打，本官苦不可言。美者携去；恶者弃下，仍命本官留以待后来者。秀才祈见宋企郊，叱曰：朝贺大典，安用若辈！速归读书，候新天子考试后拣用。数日后，果然考试，首题「天与之」，次题「若大旱之望云霓也」。李贼拘银匠数千人，凡掳掠金银及赃输者俱镕成大砖，以骡马驼回陕西。大约贼之意中欲住关西，刻刻思归故土；故京城外土寇横行，李贼绝不去禁。李贼宋军师，身长不满三尺，其形如鬼，占验甚精。相传未破时，占十八日大雨，十九日辰时破城；若辰时不破，即日全军俱返，且待六年后再来破之。十九日辰时，贼以二人乘云梯上城，满城纷纷逃窜。宁远总兵定西伯吴三桂拥兵不至，贼挟其父手书招之；三桂得书不发，八拜谢父，咬断中指、扯裂家书，随约王永吉借清兵十万以图恢复。是时，梓宫殡东长安门外，凡从逆官往拜者，贼亦不禁；然至者甚少。有僧二人在旁诵经。众贼各肆掳掠，全无纪律；李贼或禁之，辄哗曰：皇帝让汝做去，金银、妇女亦不与我耶？

　　二十八日，诸候选官见伪尚书宋企郊，求选授衙门任事。企郊曰：诸公职衔俱前朝所授，新主另有一番规模，恐不能尽依旧例。诸人力恳一体选授；企郊曰：诸公何不解事！新天子御极，自当另用一番人；前已考试，不过慰众人之心耳。以予为汝诸人谋，不如归去为上。诸人既绝望，于是以渐逃归。李贼以四千人守山海关，为王永吉、吴三桂斩杀殆尽；余者逃回。朝官多惧，下令四月十二日亲征。又传李贼为风雷震伤，降贼朝官多被震死。孙传庭以兵捣陕西贼巢，杀戮几尽。清兵大入，李贼屡战屡败，后不知所终。  
　 
甲申忠佞纪事

　　钱邦芑记

　　一曰殉节之臣，旌忠也。守城御贼砍死者，则有王章。投井而死者，则有范景文。投御河而死者，则有金铉。衣冠坐堂上仰药死者，则有李邦华。自缢死者，则有倪元璐、施邦曜、许直、吴甘来、吴麟征、周凤翔。同妻缢死者，则有汪伟。同妾缢死者，则有马世奇。同妻妾缢死者，则有刘理顺。同父子、夫妻、姑媳缢死者，则有孟兆祥、章明。全家死者，则有成□□：此皆京职也。其在外任而死者得三人焉，曰朱之冯、卫景瑗、周遇吉；而戚勋之中全家自焚者得四家焉，曰刘皇亲、巩驸马、王皇亲、惠安伯：真可谓与国同休戚者矣。

　　二曰遯迹之臣，美明哲也。君子不轻责人以死，死亦诚难；第能不投款、不报名，比迹缁黄、埋名樵牧，庶几有不忘故主之思焉，共得十一人焉：曰汪惟效、周亮工、郑三阳、曾樱、曹鼎臣、宫伟镠、施■〈火豦〉、史夏隆、王都、蒋臣、杨尔铭等。

　　三曰受刑之臣，志辱也。礼云：士可杀，不可辱。衣冠搒掠，君子耻之。最不可解者，首得四相焉。生为上柱国，就不能拚一死，意欲何为！其夹而不死者，方岳贡也；夹而死者，邱瑜、魏藻德、陈演也。其它若李遇知、沈惟炳、陈必谦、卫允文、杨昌祚、林增志、李士淳、吴邦臣、金之俊、吴泰来、张忻、张端、陈纯德、冯恒登、张呜骏、彭登历、方以智、宋之绳、刘廷琮、王某、刘若宜、邹逢吉、朱芾煌、秦汧、潘同春、李逢申、吴履中、朱徽、谢于宣、彭管、龚懋熙、张元辅、刘中藻、聂一心、卫贞固、赵士锦、沈自章、吴孳昌、申济芳、郑楚勋，或夹而死，或夹不死。总之，备极荼毒，囚虏为伍，辱至此极矣；尚可赧颜人世耶！尤可惜者，杨元锡一人，十三岁登科，十四岁登甲，人以为仙佛再世；乃亦包羞忍耻至此！至于张家玉，业已骂贼不绝口矣，绑出要剐，遽尔回心；为烈不终，君子惜之！

　　四曰受职之臣，志污也。读吾朝之诗书、服吾朝之冠带、受吾朝之封荫，一旦反颜，窜名贼籍，腼面何施！如何瑞征，教习庶吉士；刘昌、薛所蕴，皆祭酒。共有愿用金二万求为国子监者，韩四维。侍郎三人：叶初春，刑部；杨观光，礼部；梁兆扬，兵部。都御史一人，高翔汉。编修三人：杨廷鉴、高迩俨、陈名夏。简讨二人：周锺、朱积；锺则执笔草诏者也。照原官为庶吉士者四人：刘余谟、何允文、史可程、王自超。原系庶吉士，改选外任者十一人：赵玉森、姚文然、刘肇国、白允谦、傅学禹、赵颖、张元锡、梁清标、成克巩、李化麟、李长祥；惟魏学濂虽改外任，仍留京用为户部司务。大理卿一人：吴家周。太常丞一人：项煜。谏议二人：光时亨、裴希度。吏部郎中四人：杨枝起，文选；郭万象，考功；侯佐，验封；熊文举，稽勋。验马寺一人：宋学显。直指一人：龚鼎孳。运使一人：王孙蕙。助教二人：缪沅、钱位坤。若柳寅东、高来凤、耿章光、孙襄、方允昌、朱国寿、许作梅、程光贞、周兰、郭充、姬琨、陈联璧、李春先、吴道新、徐有声、李逢申，俱为部属。又苏京、戴明说、孙承泽、林铭球、李际期、周寿期（寿期一作寿明）、归起光，俱为防御使。姜金允、张之奇、刘世芳、施凤议、刘廷议、顾芬，俱选知府。汤有庆、翁元益、时敏、徐敬时、黄国琦、吕兆龙、王显、董复、黄昌允、熊世懿、刘有澜、傅振铎、胡显、秦汧、黄继祖、吴达、张琦，俱选为知县用。其它已挂选而不知何衙门者，则有王永鳌、王正志、郝晋、赵京仕、党崇雅、侯恂、张应麟、李元鼎、贺武盛。其官之大小不同，而总之皆事伪朝为伪官。查得大明会典：凡从逆诸臣，父母流三千里，妻子没入功臣家为奴，田产、宅屋皆没入官。立振干纲，大加天讨，是在新天子矣。  
　 
沧洲纪事

　　程正揆记

　　甲申岁，予以玺丞奉诏南京湔除。

　　三月初六日，陛辞，抵通。

　　二十四日，至沧洲。内监高某重兵驻防，城守戒严。次日五鼓，传大府宵遁，兵皆鸟兽散。予便服入城探之，无市亦无人；乡绅家皆摘去门额，商贾争以泥塞其闾。至州署，知州罗爌长跪而号曰：大事去矣。十九日京外城溃，内城定不保，内监既夜半潜去。今早有本州岛大秀才王某某等七、八人来强索州印去，云往迎顺朝矣。爌惟待死。因与予抚膺大哭，各珍重以别。有沧州同年贾永迪，访之已没；子四人皆丈夫，感慨时事。予以奉诏逗留为非礼，持不可；是夜遂行。见南来小船，云德州以上皆顺兵，差船某官劫、某官掳；舟子惧不前。家人相视而啼，至有投水者。子女凡七人，皆十岁以下；男妇二十余人，痛哭不欲生。予曰：哭无益，闻贼杀官不掳商。若我在，若辈必死。可择四仆以家眷子女分托之，诈为客装，各觅小船前后载之，可免于难。我从此以一身亡，汝辈不必问所向也。凡簪珥器具，悉毁之；衣服艳色，裂而毁之；公服带笏之类，悉付舟工。再命检小敝衣数件；于易舟时，各挂篷桅间为信，以便认识。是日未举火，日晡方进粥数匙。少假寐，四更月起，予潜出，呼马夫程贵登岸；诡云探贼，遂偕亡，惟携碎银二两钱五百文。是日，匿古庙中。

　　嗣后，日行成三十里、四五十里。数日，至德州。询知已有新令，查究逃官，借端搜索；若近关厢、成投旅店，便执报官矣。予自此但野宿，连日步行，足跛村落中又不得饮食。

　　一日，至茶棚，困惫不能兴，僧以粥二具餐。予夜宿栅下。次日，行里许，有乡人负米归者，老病不胜任；予命贵代肩。行二十里，乡人授予二面饼，食之有起色。晚至四女寺，坐树阴下，忽闻舟中有楚音者；讯之，乃年家王士誉，新升潮州守。相见惊异，问计将安出？予告以捕捉明官事，君宜从陆兼程。王首肯，赠路费十金；予止索钱一串，遂别，仍卧树下。

　　一日，至郑家口。聚族数千户，环以土垣，止一穴，高三尺许；予入焉。有老者，方巾布袍；倚杖见予窭态，问乞乎？予曰：谓之乞亦可。老人曰：当是读书人不遇时者。引人馆坐，乃是学究先生，授董子数辈。案头见孤臣孽子章刻文一首，乃予旧稿，为之感慨。老人曰：知文耶？予指案牍曰：此少时所作。老人惊起，曰：即程君矣！予曰：非也。程与予同里人，盖攘以成名耳。老人曰：敝地有苏氏兄弟，文学好客，当报之。命童子疾驰去。少顷，苏至，遂邀去庄所。庄形若设险备寇者，就其外馆，执礼甚恭。予亦不讳姓名；具馔，予与仆此日方饱肉食。苏伟丈夫，彷佛豪侠气，云俗多盗，有奸宄十数辈，夜无宁宇，乘乱抢劫，势愈横；乡村之深沟高垒，为若辈设也。惟敝庄能与之敌，不敢犯。因屈指某日被围、某日打仗若干次矣，并出所备火器鎗棒。庄丁之猛勇肥长者十余人，立阶下。云此善射、此善拳、此能飞戟刺人于阵、此能跃数丈墙获贼于野，口若不尽其技。而阶下人眉目手足各跃跃欲动，以示可用。予大为壮之，谓苏曰：君殆范、韩之流亚也。苏谢不敏。予宿其家，夜分谈不辍，叙述患难眷属流离。苏矍然曰：某虽不才，愿为知己者用。君既以王命不可留，当速去；作手字数行付某，俟宝眷至，当留与老母同住。君去后，但有北行人，问郑庄在，君室自无恙。若苏氏宅化为平地，某合家百余口并君室总付一烬，勿贻君羞。予感其言，拜而谢曰：古义侠不足道也；敬受教。苏兄弟二人，长之祥、次之中，武城县庠生。

　　一日。至故城，传言伪官布满州邑，盘劫行人。多遭毒手；不敢前。夜静月明，始发。三更许，黑林中见一人牵驴出，因随之。问何往？答曰：闸上有粮船数十号，以筑坝不可前，南客觅车骑起旱；予往售此驴耳。先是，抚宁侯朱国弼、忻城伯赵之龙，先帝特旨召对，命朱总督漕务、赵守御南京，各赐御监马百匹。朱已星趋往淮，赵从潞河发，意必忻城也。因假其驴乘之，疾驰十里许，抵舟所，天明矣。舟大小约百余，亘一、二里；人马杂沓，男女束装，趋者、卧者、病而嘘、仰而号者，多无生气。予无从见忻城，卖驴人亦不知所向。又有车七八十辆，空载相半。推车人饮食若流，予就买米糕啖之，因问车夫装载何处？曰：至宿迁。途中无虞耶？曰：但得钱耳，岂管地远。久之，见一舟，前架大炮一门，旁有壮丁数人，军装者指挥数四，乃赵忻城所居也。诣后舱，赵与其婿及抚宁子、客二人偕见予，但哽咽言株守无了日，临关筑坝不能渡，唯有车行一策。予曰：殆非万全。能依愚见，不独免难，且有奇功。赵喜，趣言之。予曰：赐马尚全否？曰：然。兵丁几何？曰：百五十人。各船水手几何？曰：近千人。予曰：贼大头目皆往北京，惟济南有镇守，皆山东新降将。临清伪官防御使一人、知州一人、守备一人，子可与我三十骑，今晚驰临，待五更夺门入，擒获伪官。若炮响，事济矣。子即带七十骑至，招抚百姓，为恢复计。然后雇船抵临，以千人掘数丈之坝，顷刻可通；兼程二昼夜达济宁下水，再索小船轻便者载家属先行。我与君号召山东义勇，可成一旅城守，以待淮泗史道陵、马瑶草声息相应，事有可图。况君奉敕，谁敢不从？世臣休戚，在此一举；岂不胜鼠窜万倍耶？赵吐舌曰：此等事，子饶为之，弟无此胆。盖赵本纨裤，不知兵。予作色詈曰：真懦夫也！遂告别。后车行数日即遇贼，妇女、玉帛尽驱入济南；兵马俱降，赵仅以身逃。伤哉！河上无安身处，临清又不可住，反故城已暮，诣野舟宿。晨兴，有北来船，予问水路安静否？客言前数日颇宁，后有贼兵搜检，亲见陈侍郎益吾家眷夹拷垂死，后跳入水；又遍索程翰林（即予旧衔）家眷，想亦遇害矣。予闻胆裂，沿河探信。行二十里许，忽闻吼声若雷，林木为动。望之，见西北角白云崒起，宽广百丈，若天际五老奇峰，层峦岳峙历历可数，从东南来如步。渐近，悉成红紫，光若五彩琉璃，屏障中有形似神鸟戈戟状。又近，变黑气横蔽，天日俱隐；砂炮随之，不能开目。予伏土坡下，白昼顿晦；耳边但闻铃铎声，雨电雷雹悉下。少顷过尽，河舟篷桅及居房瓦木皆为一空，云有飞堕数十里外。又闻一妇吹过河，小童吹至二里始定者。盖风异也，或者杀气自北而南耳。

　　行二日，见船，有敝衣，乃向所识为记者，泊对岸；命贵招之，果然。因入舟，止见家属之半。仆具述分别时，止觅二小舟载之；行至老君堂，忽遇三、四贼，舟中人悉赴水逃，惟妾三人匿板下、二子二女坐舱中。贼登舟，便执舟妇，问程翰林何在？妇对非是，不知。以刀加颈欲砍之；妇曰：岂有揽官载无人口行李者乎？贼周视无所有，觅火吃烟方去。盖贼拷问予亲戚之仆得实而来，向使举手启板或儿啼叫，即无噍类。幸而获免，天乎人与！当夜得脱，即星驰至此；彼一舟不知去向。予且喜得全半属。是夜，宿篷上。舟人私语其妇，意欲首官，希给赏。妇遽止之曰：何为送人一家性命？不可坏心！夫语塞。予闻，即舍舟潜行。至德州境，访向施茶僧舍。僧具言德伪知州暴残非人类：乡绅富户皆追赃助饷，视其家赀，十欲得七；不应者辄截人手指殆尽，又割其筋。闭门逃匿者，以火燎之，大家立烬；四散兵丁，于要路恣行掳掠。君行恐不能免，我当着一弟子同伴，谬称为贫僧亲故。予赖得全。后德州义兵起，执伪州审之，竟不识一字，口供系红旗手，押解山西生员赴本州岛任；生员以盘费百两相赠，遂代往焉。德人脔而食之，亦骇异也。至泊头，又遇家眷后船；乃复至沧，投贾氏。赖贾作居停，权息旦夕；虽有伪官，颇与地方相安。

　　后有威武将军白驹，以督漕突至，马步百余，传令取娼妇百口；防御大索不满百，以良家女及新寡充数。又令：夜不收。向旧巡抚王梅和公弼家索歌妓，王无以应；将军大怒，凌辱不堪。因出示：军民有被乡宦害，许告发；意盖在王也。于是，群小以报复诈吓为事，沧城鼎沸。贾大郎曾以马易同学生屋一间；同学素无赖，来语大郎云：汝使乡宦势，以羸马夺我华居，宜补善价！否则，诉之将军。贾兄弟弗应，无赖子忿然曰：汝藏匿明官程某，罪当族；我往首。遂攘袂去。贾兄弟大恐，请予匿地窖中。予不可；欲行，乃索方巾色衣以往。贾曰：亡命奚用此？予曰：仇人知变服已久，必不向衣冠中物色；所谓反客为主者也。遂出城，四望无路，因思古语云「避暑须向汤镬里、避难亦须向兵火中」，于是诣将军营所。会审王巡抚，见将军长髯赤脚，踞胡床上；王青袍坐其左。予不得出，赂其旗鼓，方得释。将军五更拔营起；予复归贾，相见如再生。复与贾计曰：出首人虽不及行，然隙已成矣，伪官尚在，终非了局。不若挺身出，往拜伪官；岂有既出见而尚称逃官者乎？贾称善。防御、盐运、知州俱山西人，因持刺往。防御迎于馆，讶曰：初闻有求多先生者，误程为陈。今见尊刺，乃私淑已久；房稿熟读，尚记忆可诵。几得罪！意若恨相见晚。又叙官实非本意，语多感怆。旋答拜。州与盐运如之。沧人竞传予与防御为素交。身虽苟安，念世受国恩，身蒙主眷，不能殉难，又每见庙额碑石皆削去崇祯字，恨痛骨髓。有山东参将王桢、游击刘孔和者，将马步兵五、六百赴京投顺，过沧——桢，淄阳人，曾以报仇杀人于市，自诣官请死，成狱；同年王厈为淄令，予告以故，释之。孔和乃长山相公次子，有通家谊。因见予，予欲借彼以备不时，因谓二将曰：闻贼破京后，文武皆幽囚追饷，多毕命者。此行不异蛾之投火，曷若留此，进退裕如。刘然之，遂住沧十里外。又绍兴人陈捷，原领兵二百人守备沧城，降贼；负义气，饶勇略。每与余谈时事，辄作不平语。予一日往说陈曰：闻吴平西入关，闯王将各路兵俱调赴永平；乘隙南走，可还故土，君意如何？陈曰：某志此已久，不敢告君。昨遣人觅得海船，旬日可到淮；备车二辆，为君家眷计。君可诡言入京，走天津间道，旦夕可扬帆也。予曰：虽然，与其托命风波，徒饱鱼腹；何若做一番轰烈事业，传名万古。陈曰：予武夫，不知大计，惟命。予曰：我从临清来，沿河一带所设官皆书生强逼来者，无能为守；兵亦乌合众。今沧州伪官不过五、六人，兵皆君标下；我两家亲信勇力之士可得二十人，又有王、刘二将为声应。一举擒贼，出其不意，可以成功；勤王而北，岂非第一义举乎！陈忻然受教。遂与订盟。生员王立贤者，固所为大秀才其一也（？）。与予交，每夸赍印迎降事为首功。予造其庭，王曰：北行何时？予曰：且欲南，何暇北哉！王惊问再三，予故嗫嚅不语。曰：与君且闲步从容言之。因执手出城；与陈寓相近，坐诸野，为班荆语。问王曰：知平西乎？曰：知之。彼安能敌顺朝哉！予曰：否否。闯已大败，平西拥护太子南征，不日到沧驻兵，已有票下陈守备查各官职名。王愕然，不能语。予曰：何不往守备处看票耶！遂拉至陈寓，予谬语曰：昨所问王立贤，即是此兄。挟印投贼，不止一人；若查报平西，望为保全！陈会意，佯怒；王遂跪，乞饶命，云俟吴平西至，情愿缚伪官以献。予曰：君起，当告之。已有太子密旨擒各处伪官，大兵即日临城矣。拏贼时，汝大呼「奉有诏旨，杀贼不杀民，百姓各自生理，不得惊恐」；即是汝功。否则，先斩汝首。王连声诺，不敢违。因以二丁守之。予与捷私约，明日初一日属官例入道署参见，带心腹家丁十人当堂擒之，即请龙亭至察院开诏可也。议定，返贾宅，遣家人数辈出助陈。又预书告示二张，一晓谕剿贼安民，不许惊动；一传文武军民人等俱易孝服，诣龙亭为先皇帝、皇后发丧颁诏。是夜，贾氏伯仲集宾客，谈笑达旦。忽报道前鼓噪矣；又报城闭不启矣；座客悉奔。少顷，王立贤大呼排闼入，曰：贼已尽擒矣！请予行。时城内喧声四起，随予者若蜂蚁，街市填塞，或从屋上行。油油然至道门，诸伪官已锁械揭之竿矣。予出袖中二示悬之，人心始定。入道署，即檄王桢、刘孔和各带马步兵五十人入城，余俱扎营关外听令。乡绅、举贡十余人，揖于后堂。予曰：今日之事，实属义举，诸君有异议乎？众齐声称快曰：誓无二心。予曰：此祖宗之灵、社稷之福，诸君子大忠、大孝也。且退，俟龙亭至，当缟衣旅进如朝礼。行礼毕，方再议守御。众诺而出。是日，设御座于堂上，诸生赞礼，喝文武官、进士、举、贡、监、生员等、里老、庶民进，分东西班立两墀下，行五拜三叩头礼。予服衰绖，立御座东首，展先所领湔除诏书，以玺向外，意拟诏辞开读曰：具官臣某，奉皇帝遗诏、太子敕谕，闯贼李自成悖天行逆，凌逼君后、毒虐臣民，宗社震惊，神人忿怒。平西伯吴三桂奋勇大战，贼覆全军；乘胜追奔，行歼余孽。兹敕尔尚宝司卿程正揆以某衔统领王祯等各路兵马前来会剿，仍招练乡勇，恢复几辅，擒斩伪官；戮力勤王，以奏肤凯。乡宦士庶，咸赦除既往之罪；赴义者录，从逆者诛。务在靖乱安民，勿纵、勿扰，钦哉！特谕。宣毕下阶，亦行礼如前，呼万岁者三；群臣亦三呼。予举哀大哭，群臣亦大哭。自署以内及街市尽沧之人，皆伏地，哭声彻云表，真可寒天地、泣鬼神矣。呜呼痛哉！此五月初一日事。随命王桢等客兵守关、各衙役守城。旧州守罗爌仍理州事，封长芦运司库，并追缴伪印讫。予归贾宅，以王立贤等四士人各付朱檄，分往兴济、东光、清县、献县四处谕彼处士民书吏，即擒伪官解军前者，以功论。如隐匿纵逃，发兵屠剿。是夜，官皆就缚。初三日夜，俱逮至沧，斩之。

　　初六日，闻贼大败，焚宫室西遁，传太子入平西营。又数日，忽闻摄政王剃头告示，人心复惊惧。久之，旋得免剃令。

　　予以既经鼎革，战守靡施；且诏命在身，当图竣事。欲行，沧人不强留。盖予在沧城守匝月，未尝派一饷、戮一人、动一官库，兵民颇德之。予于二十八日启行，抵临清，与眷属会。先是，老君堂之厄，踉跄南窜，贼遍河上，舟子尚未忘情，时侧目焉。至临清坝，塞不能行。二更时，家人偶往岸，忽舟子大呼曰：将军令，凡妇女掳入官；汝辈速逃命。悉驱入水，几溺；遂摇舟去。子女不能携，啼不休；恐为贼觉，皆弃置乱石中，妇辈往土墙内匿。仆反失舟，大惊无所措。徐闻啼哭声，始得所在，借寓旧交徽人范监生家。予至临，亦假馆于此。癸未进士凌駉，以起义驻临；闻予至，如获右臂，谓曰：西北已矣，东南尚可为！清源乃漕运咽喉，有标兵勇悍可用；予当此一面，君当往济南招集诸郡义丁，可成一旅。我两人如左右手，不能脱然付理乱于不闻也。予曰：度力识时，河以北非我有也。一木之支，徒费心力；不若渡河议大事，尚有万全。旬日后，募马兵百二十人、步兵八十人南发。

　　七月，过淮上。八月，至南京，仍宣诏旨湔除讫，具疏闻沧州事，缴伪印、伪符共十七件。王桢等下部优叙；惟刘孔和与刘泽清通谱交善，泽清招饮夜醉，论诗不合，遂被杀，惜哉！

　　野史氏邹漪曰：端伯先生以奉诏闲曹而倡复仇义举，斩十八员从逆贼首、奠四十日抱恫皇灵；忠孝慷慨，固不待言矣。而予读其沧州纪事，纚纚千言，层折流连，情事如画。于其餐风宿露，见先生之履险全身；于其易服分舟，见先生之知几通变；于其用贼攻贼，见先生之智深勇沈；于其宿北渡南，见先生之识时观变。然则先生殆文武全才，上马杀贼、下马赋诗，而非可仅以绣虎雕龙目之也。至若舟人之妇，一言而弭杀机；苏氏之子，倾盖而多侠气；与夫茶亭之僧、居停之贾氏伯仲，尤为可嘉，远过忻城辈万万矣。  
北使纪略

　　陈洪范撰

　　闯寇肆虐，逼犯北京；先帝宾天，宗社沦丧。洪范世受国恩，迩年废居海滨，惊闻异变，泣愤同仇；徒跣至镇江，史阁部招同过江，议安将士。忽接礼部札付，奉旨召对；始知为吴三桂借兵破贼，顾大宗伯荐往北使。蒙皇上面命，谨对：国事多艰，惟命所之，义不敢辞。但使事甚重，非武臣可以专任；必得文臣同往。部议：兵部侍郎左懋第、太仆寺卿马绍愉偕行，以银十万两、金一千两、缎绢一万疋为酬□之仪。因以祭告祖陵，奠安先帝后，封吴三桂为蓟国公。本镇恐□情甚□，事难遥度；就中机宜，必奉庙算可以奉行。具疏上请，复蒙皇上召对亲切，群臣廷议佥同。 

　　七月十八日，银币甫齐，始得开舟。行至瓜仪，原请借用各镇马骡，鲜有应者；箱鞘繁重，苦不能前。至清江浦，雇骡市马不足驮运，分留缎绢从河汛舟，刘东平、田淮抚各发兵二百余名护送。

　　十五日，渡黄河。

　　二十一日，至宿迁，忽接□使唐起龙等六人赍摄政王书与本镇，事涉嫌疑，不敢遽进；当即具疏奏闻。念已奉使在道，难以中阻，与左、马二使酌议前行。

　　二十五日，至马兰屯，为沂、滕之冲。时值土寇劫屯，闻本镇至，半夜遁去。次日，委标下游击孙国柱执本镇与尤部院谕牌招抚，仍留国柱在本屯，团练乡勇，即有土寇千人就抚为兵；八寨俱散，一方获全。

　　九月初一，至望冢贡家楼，遇土寇千人，劫驮打仗；护行将士追杀数十人，寇退，箱鞘无恙。

　　初五日，至济宁州。□官不许近城栖宿，放炮吶喊，有欲出打仗状。夜宿五里铺，次晨移驻二十里铺，以待水运缎币；四日不至，差参将王茂才沿河催运。自渡河来，村落凋残，巷无居人。将士裹粮，露宿济宁；以士民为□用，概不纳兵。

　　初九日，将借护兵将发之南回，沿途另雇土著乡兵护行。至汶上县。□官总河杨方兴统兵相遇，本镇告以通好之意。彼言谋国要看大势，我国兵强，如要和好，须多运漕粮来，我们好说话，只是儞南官要我摄政王早收一统之业耳。本镇对以逆闯未灭，正当南北同心；降官说话，如何轻听得。

　　十五日晚，临清有旧锦衣骆养性——□用为天津督抚，遣兵来迎。

　　十八日，至德州。有□官巡抚山东方大猷告示云：奉摄政王令旨，陈洪范经过地方，有司不必敬他，着自备盘费。陈洪范、左懋第、马绍愉止许百人进京朝见，其余俱留置静海。祖泽溥所带多人，俱许入京等语。味其语意，目中已无使命。次早，传告示之傍，有匿名一示云：「我乃俯偻而循，汝犹正立而面；原非不令而行，何怪见贤而嫚」四语。殊可骇异！疑为地方无赖借端中伤使臣也。及有报称目击谁写贴者，惟揭示存照而已。复闻□官知州将匿名示句抄报至北，摄政王令冯铨解说「此语乃是骂王」；王益滋不悦矣。至沧州，本镇与左部院商确相见之礼如何；若执不见，当日面承召对，天语丁宁，恐无以通好济国事。因集马太仆、梅主事各参谋共议，佥云：时势异殊，但济国事，不妨稍从委曲。再四踌躇未协。次日，左部院出首辅主议廷臣覆疏二通以示本镇，始知阁议中以屈膝为辱命，尊天朝体；议论乃定。因悉议中以关外瓯脱与之，许岁币不得过十万；覆疏中「有酬而非款」等语。此由阁议时第知吴三桂借名逐寇，不知踞都改号。□□如此，谅难受我□索；使臣惟有不屈共矢矣。

　　二十六日，骆养性亲到静海县，将三使臣所带官丁止许百人进京，余尽安置静海古寺中，以□官守之。养性虽奉旨，语言之际，似尚不忘故国。谍者侦知以报；摄政王怒，疑养性，削职逮问。且京城内外访察甚严，有南人潜通消息者，辄执以闻。陷北诸臣，咸杜门噤舌，不敢接见南人；而甘心降□者，惟言绝通好、杀使臣、下江南，以取容悦。山东僭踞，皆王永鳌、方大猷为政，闻其屡疏极言不可和状。嗣王永鳌，其裨将缚之辕门；群唾其面，争脔割之：足以昭降□之报。

　　二十九日，至河西务。闻主已入都，择十月初一日登位，不便遽前；差官王廷翰、生员王言假以副将联名帖送内院。冯铨见帖写侍生，厉声曰：入国问禁，何无摄政王启，辄敢持帖来见我！王言曰：夫使奉本朝皇帝之命，致谢清朝。大使行过济宁，已草一启，欲先达摄政王；及抵德州，见有「不必敬他」之说，因此中辍。今差官此来，正是问禁。冯铨语塞，而厉稍平。徐曰：不收汝帖，可即进京来见。

　　初五日，至张家湾。因贻摄政王启，大意言为国以礼，三使奉御书、礼币而至，礼宜遣官郊迎，岂有呼之即入之礼！复草一书与内院诸臣。王言至内院，两见洪承畴似有不安之色，含涕欲堕；谢升时而□帽、时而南冠，默然忸怩；冯铨则惟其所言，岸然自志。内院首刚陵榜什问：何以不径进来？王言告以御书不可轻亵；若不差官去迎，使臣宁死不敢前进。

　　初十日，差礼部官又奇库迎至张家湾。祖泽溥差原同参将辛自修二人至湾说，摄政王见启，意颇善。其父祖大寿传言：少有机会，无不效力。暗遣人相闻三桂。三桂传言：清朝法令甚严，恐致嫌疑，不敢出见。令所亲来致意，终身不忍一矢相加遗。三桂旋西出剿贼。

　　十二日，鼓吹前导，捧御书从正阳门入城，使臣随之；左部院素服、素帷，□将使臣及官兵人等送至鸿胪寺居住。□欲以御书送至礼部，捧书者却足不敢前；时已天晚，因亦迎入寺中。关防甚严，内外不许举火，俱□传送，官丁饥寒殊苦。

　　十三日，有礼部官数人至寺，问南来诸公有何事至我国？三使应之曰：我朝新天子问贵国借兵破贼，复为先帝发丧成服；令我等赍御书、银币，前来致谢。官云：有书可付吾们。应之曰：御书礼宜送入贵朝，不宜轻投儞部。官云：凡进贡文书，俱到礼部转启。应之曰：天朝御书，何得以他国文书比。官云：说是御书，吾们也不收罢。作色而去。□以谢礼为贡、以天朝御书同于他国贡文，以故御书不敢轻与。

　　十四日，刚陵榜什率十余人俱夷服、佩刀直登寺堂。刚陵踞椅上坐，诸人坐他右毡上。通事指他左毡曰：你们坐此！左部院正颜曰：我们中国人，不比儞们坐地惯；快取椅来。遂取椅三，与刚陵相对而坐。通事车令，即刚陵之弟；其人狡黠舌辨，通夷、夏语。曰：我国发兵为你们破贼报仇，江南不发一兵，突立皇帝，这是何说？三人曰：今上乃神宗皇帝嫡孙，夙有圣德；先帝既丧，伦序相应立之，谁曰不宜？曰：崇祯帝可有遗诏杏？三人曰：先帝变出不测，安有遗诏？南都闻先帝之变，会今上至淮，天与人归，臣民拥戴，告立于高皇帝之庙，安事遗诏！曰：崇祯帝死时，你南京臣子不来救援；今日忽立新皇帝？应之曰：北京失守，事出不测。南北地隔三千余里，诸臣闻变，整练兵马，正欲北来剿贼；传闻贵国巳发兵逐贼，以故不便前来，恐疑与贵国为敌。特令我等来谢，相约杀贼耳。曰：你们向在何处？今日却来多话。左曰：先帝遭变时，我正在上江催兵；陈总兵、马太仆尚在林下。曰：汝催兵曾杀得流贼否？左曰：我是催兵剿张献忠，闯贼也未曾敢犯上江。曰：汝服孝服，便是忠臣么？本镇应之曰：左部院是母丧，不是国服。曰：毋多言，我们已发大兵下江南。左曰：江南尚大，兵马甚多；莫便小觑了！□闻「江南尚大」之言，觉有不悦。本镇应之曰：我等原为摄政王发兵破贼、又为先帝发丧成服，皇帝命我等赍御书、银币数千里远来，原是通好致谢；何得以兵势恐吓？果要用兵，岂能阻你。但以礼来，反以兵往；不是摄政王起初发兵破贼之意。况江南水乡，□骑能保其必胜乎？刚陵不答，径起而出。

　　十五日，内院官率户部官来收银币。对之曰：银币是送你们的，正该收去。将银鞘十万、金一千两先付，蟒缎二千六百疋、余缎绢尚在后运也。私计吴三桂既不出拜诏，则万金可以无与；□见十万外尚有余鞘，辄起攘夺。告之曰：银一万两、缎二千疋，是赏吴三桂的；既到此地，你们亦收去转付。诸人抚掌踊跃，负驮而去。目击□情，事势难为；密修寸楮，令都司车镇远逾垣而出，驰报史、马二辅，早饬备御。嗣闻西寇势急，连日八王子领兵出彰义门往西剿贼。过此数日，封锁寺门，杳无消息。令人密探，闻摄政王问内院诸人：南来使臣如何处他？十王子曰：杀了他罢。摄政摇手。冯铨曰：剃了他发，拘留在此。摄政不答。洪承畴曰：两国相争，不斩来使；难为他们，下次无人敢来了！摄政曰：老洪言是。遂有放回之意矣。

　　二十日，车令送祖溥泽同来参将辛自修、姜琦等八人至寺称：祖锦衣，他父亲留他不去了；同来官丁送在这边，同回南去。辛自修言祖锦衣十六日被逼令剃头，痛哭一日夜。自言奉命同来，图成好回南；今为所苦，至死不忘国家等语。

　　二十六日，刚陵至寺，说你们明早即行，我已遣兵押送至济宁；就去报儞江南，我要发兵南来。三使云：奉命而来，一为致谢贵国，一为祭告陵寝，一为议葬先帝；尚要往昌平祭告□。曰：我朝已替你们哭过了、祭过了、葬过了，你们哭甚么？祭甚么？葬甚么？先帝活时，贼来不发兵；先帝死后，拥兵不讨贼；先帝不受你们江南不忠之臣的祭。本镇应之曰：果不容我们改葬，愿留银二千两，烦贵国委官督工如何？曰：吾国尽有钱粮，不须你们；已葬了，不必改葬。出檄一通，当堂朗读；三使坐而听之，随粘寺壁。大约以不救援先帝为罪一，擅立皇帝为罪二，各镇拥兵虐民为罪三；旦夕发兵讨罪等语。左曰：今上贤序俱应，何为擅立？曰：前已说过了，不必再言。本镇曰：原为讲好而来，今竟讲不得好耶？曰：来讲，河上可讲、江上可讲，随地可讲。本镇曰：流贼在西，猖獗未灭；贵国又发兵而南，恐非贵国之利！曰：你们去，不要管吾！

　　二十七日早，□官二带兵三百，立促出京；督押随营安歇，不许一人前后、一人近语。

　　二十九日，至河西务。仰望诸陵，近在咫尺，不得一谒祭告，哀痛不禁；即在河西务整备祭品，设位遥祭，文武将士皆痛哭失声。

　　初一日，至天津。遇后运缎绢，有□差户部主事一员押之而北。

　　初四日，行过沧州十里，忽见□官车令带兵四五十骑追左、马二使复回北京。本镇曰：三人同来同归，奈何复留二人？官曰：留二位暂当住住，你可速回南去传报，报我大兵就来。□兵逼二使而北，拥本镇南而不许叙别。左部院惟于马首曰：我以身许国，不得顾家；致意我朝当事诸公，速防河、防江！本镇此时同出独归，肝肠欲裂矣。或传□使王之佐、魏之屏等三人使南，王之佐留之不回；初一日，魏之屏北归至京，有他言，故来追去。总之，□□□□变幻莫测也。

　　十五日，行至济宁。途遇王之佐，因托其善为我辞，早还二使。

　　十六日，北兵押过济宁二十里而回。途中知宿迁之失，急从徐州渡。开□发兵三股，北来及各处调合诸营约有数万，暂在济宁养马，便欲南侵。又闻调取丽舟数千，从海而南；防河、防江战守之具，所当急为有备者也。

　　洪范劳苦备尝，奉使无效。自维衰朽，稍免斧钺，决计乞闲。惟是往返情事，逐日笔记，一字不敢虚伪。其诸人至寺嫚语，尚多难以详述。姑记大略如此，听高明垂鉴焉。谨记。  
　 

袁督师斩毛文龙始末

　　李清撰

　　崇祯二年己已五月二十二日，辽东督师袁崇焕牌仰旗鼓司查东江官兵在清江者给赏。随登岸，轻骑。标下各官当有龙武右营都司金鼎卿带船二十八只接应，俱列坐觞酒。

　　二十四日，赏东江官兵每员行粮二斗，登岸试放佛郎机大炮，远者相去五、六里，近者相去三、四里。登岭之颠，极目指画形势，云可议屯也。

　　二十五日午时分，东北风起。自北汛江开洋，历大王山，风转。是夜大雾，诸船在大洋行一夜。次早，收泊中岛。

　　二十六日，齐泊双岛。

　　二十七日，南风极大，未开船，见本岛白骨暴露。各户口赍发，立散诸将领。有登州海防左营游击尹继阿叩见，蒙调兵船四十八只到来。

　　二十八日午时，风顺开船。历松木岛、小黑山、大黑山、猪岛、蛇岛、虾蟆岛诸处，遂泊岛山；此处离旅顺陆路十八里、水路四十里。旅顺游击毛永义叩见，登岛岭，谒龙王庙；督师向众云：国初中山王、开平王诸君始战于鄱阳湖采石矶，再战于沙漠北平；水战胜，马步战亦胜，故得驱逐胡元，以成一统。今水营止以红船自守，岂驱骑入水战乎？本部院若复河东，不以水汛草草了事，且并用之于陆地；各将毋得虚冒。赐各将酒饭。快船禀报毛帅已到，未见。

　　六月初一日，毛帅见；上下交拜。毛帅亲进礼帖三封、小饭三桌。传入船去，毛帅侧坐茶叙；既叙，小饭；面与毛帅叙云：辽东海外，只本部院与贵镇二人，务必同心共济，方可结局。本部院历险至此，欲相商为进取计。军国大事，在此一举；本部院有个良方，不知患者肯服此药否？毛帅曰：文龙在海外八年，也有许多功绩；只因小人之言，致钱粮缺少、又无器械马匹，不曾遂得心愿。若一二应付，要帮助成功，也不为难。辞回，传免谢；分付船上不便，借岛崖毛帅账房待酒。督师屈体推诚密语，毛帅略无难色。二更后，方散。

　　初二日，毛帅请袁督师登岛，相见礼毕，东江将官请毛帅又各夷丁叩见，讨马夷丁每名给银一两、米一石、布一疋。随上席，毛帅亲丁带刀环遶。袁督师比退，与毛帅密语；三更方散。

　　初三日，督师差官谢酒。毛帅又设席相请，督师便服登岛。又密叙至晚，方有傲状；毛帅有不悦意态。酒散，袁传副将汪翥入话，叙至五更方出。

　　初四日，赐东江兵三千五百七十五名，赏官银每员三五两不等、赏兵银每名数钱。又将带来银十万交卸东江官，明日传齐。旗鼓王副将行文毛帅；自后旅顺东行毛帅印信、西行督师印信。又行文传谕恢复镇江、旅顺，俱着遵依。

　　初五日，传各兵登崖楞围，较射领赏。毛帅见，禀问老爷于何日起身？督师云：宁远重地，本部院来日便行。今邀贵镇盘桓，观兵较射。毛帅欣从。督师云：明日不能踵辞；国家海外重寄，合受本部院一拜。拜毕，随登岛山。谢参将暗传号令，各营兵四面楞围；毛帅随行，官百余员俱绕在围内，其兵丁截在外。督师问东江各官姓名，俱应姓毛。毛帅云：这多是敝户的小孙。督师云：你们那里多姓毛，是出不得几个这样好汉，俱人人可用。我宁远官有许多俸、兵有许多粮，尚然不足饱暖。念你们海外劳苦，每人只得米一斛；甚至家有几口，俱分食此米。言念及此，情实痛酸！你们受我本部院一拜，当为国家出力，自后不愁无饷。各官感泣，叩首再四随行。问毛帅云：本部院节制四镇，严清海禁，实恐天津、登莱受心腹之患。今请设东江饷部，钱粮由宁远送至，东江亦便。昨与贵镇相商，必欲解银自往登莱粜买，又必移镇；定营制分旅顺东西节制，并设道核稽国家所费。查兵马钱粮，俱不见允；终不然，只管混帐，国家费许多钱粮，要这东江何用？本部院披肝沥胆，与你说了三日，只道你回头是岸，也还不迟。那晓得你狼子野心，总是一片欺诳到底。你目中无本部院犹可，方今圣天子英武天纵，国法岂容得你！语毕，西向叩请王命，着人将毛文龙拿下，剥去衣冠。文龙尚有抗拒意，督师又责曰：你道本部院是个书生，本部院却是一个将首。你这毛文龙，欺君罔上，冒兵克饷，屠戮辽民，残破高丽，骚扰登莱，骗害各商，掳掠民船，变人姓名，淫人子女：这是你该死罪案。今日杀了你，本部院若不能恢复辽东，愿试尚方以偿你命。又宣言东江各官曰：毛文龙这样罪恶，你们说他该杀不该杀？若本部院屈杀了他，你们就上来杀我。众将官相对失色，叩头哀告。文龙语塞，但云：文龙有罪，自知该死，求督师老爷开恩。督师云：你不知国法久了，若不杀你，这一块土非皇上所有！遂西向叩请尚方宝剑，令水营都司赵一枝、何麟图监斩。旗牌官张国柄执着尚方剑斩毛文龙首级于帐前，即分付将头付他亲人，备棺木殓安葬围外。是时，兵丁汹汹，见我兵严整，势不能犯。督师又唤东江各官来见，谕曰：本部院今日只斩毛文龙一人以安海外兵民，还是杀人安人。你各将照旧供职，各复本姓，为国报效；罪不及你，不必忧疑。又分付将东江兵二万八千分为四协，杀其父、用其子，以毛承禄管一协兵，以旗鼓徐敷奏管一协兵；还有二协，东江众官保游击刘兴祚、副将陈继盛二员管之。又分付东江官兵久被毛帅剥削，将带来银十万赏各岛兵，一员各赏银三两，名为张赏功。东江旗鼓冯有时将见在官兵一千八百员共赏银五千四百两，以张信赏必伐之意。其余四协，照例给赏。又谕冯旗鼓速差人往旅顺宣谕，又谕将毛帅印缴来；东江事务权着陈继盛代管，俟一协能建大功，即将此印题授。谕毕离岛登舟，发牌一面晓谕安抚各岛军民，票行登州游击尹继阿速备舰船二十只候用。又用文龙子毛承先安抚后，所欠商银，着办偿还。发小帖云：户部委官陈越礼授守备，督运各岛粮饷；又发犒赏四协扎付。又差官查岛中冤狱，并掳来客商船只，俱即查报商人洪秀等十名讫。至夜，请徽州朱相公拂缨上船叙坐，一更方散。

　　初六日，命备酒席，督师亲诣文龙棺前拜祭云：昨日我奉皇上命斩你，是朝廷法；今日祭你，是本部院情。遂下泪，各官将俱下泪感叹。

　　初七日，登山试炮试演。

　　初八日，差中军官往皮岛取剑并符验。

　　初九日，往旅顺。官军迎接布置毕。

　　初十日晚，开船。

　　十一日，抵宁远。是夜风大。

　　十二日早，过江进城毕。  
