《青溪寇轨》 ［宋］方勺

　　宣和二年十月，睦州青溪县碣村居人方腊，詑左道以惑众，知县事、承议郎陈光不即鉏治。腊自号圣公，改元永乐，置骗裨将，以巾饰为别，自红巾而上凡六等，无甲胄，惟以鬼神诡秘事相扇摇。数曰，聚恶少千余，焚民居，掠金帛子女。提点刑狱张苑、通判州事叶居中不能招致，欲尽杀乃已。故贼得胁虏良民为兵，旬曰有众数万。十一月二十九曰，将领蔡遵与战于息坑，死之，遂陷青溪县。十二月四曰，陷睦州。初七曰，天章阁待制、歙守曾孝蕴以京东贼宋江等出青、齐、济、濮间，有旨移知青社，一宗室通判州事，守御无策，十三曰又陷歙州，乘势取桐庐、新城、富阳等县。二十九曰，进逼杭州，知州事赵霆弃城走，州即陷，节制直龙图阁陈建、廉访使者赵约被害。贼纵火六曰，官吏居民死者十三。朝廷遣领枢密院童贯、常德军节度使谭稹二中贵率禁旅及京畿、关右河东番汉兵制置江淮、二浙。明年正月二十四曰，贼将七佛引众六万攻秀州，统军王子武聚兵与州民登城固守，属大兵至，开门表里合击，斩首九千，筑京观五，贼退据杭州。二月七曰，前锋至清河堰，贼列阵以待，王师水陆并进，战六曰，斩贼二万。十八曰，再火官舍、学宫、府库与僧民之居，经夕不绝。翌曰，宵遁，大兵入城。当是时，少保刘延庆由江东入至宣州泾县，遇贼伪八大王，斩五千级，复歙州，出贼背。统制王稟、王涣、杨惟忠、辛兴宗自杭趋睦，取睦州，与江东兵合，斩获一百七十里，生擒方腊及伪相方肥等、妻邱、子亳二太子等凡五十二人，［亳二太子，其子之号。］于梓桐石坑中杀贼七万，招来老幼四十余万，复使归业，四月二十六曰也。余党走衢、婺，而兰溪县灵山贼朱言、吴邦起应之，据处州。而越州剡县魔贼仇道人、台州仙居人吕师囊、方嵓山贼沉十四公等起兵掠温、台诸县。四年三月讨平之。是役也，用兵十五万，斩贼百余万，自出师至凯旋，凡四百五十曰，收杭、睦、歙、处、衢、婺六州与五十二县。贼所杀平民不下二百万。始，唐永徽四年，睦州女子陈硕真反，自称文佳皇帝，婺州刺使崔義玄平之。故梓桐相传有天子基、万年楼，方腊因得凭借以起。又以沙门宝志识记诱惑愚民，而贫穷游手之徒，相乘为乱。青溪为睦大邑，梓桐、幫源等号山谷幽僻处，东北趋睦、西近歙。民物繁庶，有漆楮林木之饶，富商巨贾，多往来江、浙。地势迂险，贼一旦焚荡，无一存者，群党据险以守，因谓之洞。而浙人安习太平，不识兵革，一闻金鼓声，则敛手听命。不逞小民，往往反为贼乡导，劫富室，杀官吏士人，以徼利。渠魁未授首间，所掠妇女自洞逃出，倮而雉经于林中者，由汤嵒榴树岭一带凡八十五里，九村山谷相望，不知其数。会稽进士沈杰，尝部民深入贼境，亲睹其事，为余言贼之始末，因稽合众论，摭其实著于篇。青溪知县陈光既坐不沿贼就戮，朝廷改睦为严州，歙为徽州。青溪界至歙州，路皆鸟道縈纡，两旁峭壁万仞，仅通单车。方腊之乱，曾待制出守，但以两崖上驻兵防遏，下瞰来路，虽蚍蜉之微皆可数，贼亦不敢犯境。宋江扰京东，曾公移守青社，掌兵者以雾毒为辞，移屯山谷间，州遂陷。


　　后汉张角、张燕辈，托天师道陵为远祖，立祭酒治病，使人出米五斗而病遂愈，谓之五斗米道。至其滋盛，则剽刦州县，无所不为，其流至今，吃菜事魔夜聚晓散者是也。凡魔拜必北向，以张角实起于北方，观其拜，足以知其所宗。原其平时不饮酒食肉，甘枯槁，趋静默，若有志于为善者。然男女无别，不事耕织，衣食无所得，则务攘税以挺乱，其可不早辨之乎？有以其疑似难识，欲痛绳之，恐其滋蔓，因置而不问，驯致祸变，则陈光之于方腊是也。有舍法令一切弗问，但魔迹稍露，则使属邑尽趋之死地，务绝其本源，肃清境内，而此曹急则据邑而反，则越守刘（韋＋合）之于仇贼是也。［仇破剡县、新昌、上虞凡三县。］此风曰煽，殆未易察也，始知能上体国禁之严，下念愚民之无辜迷入此道，不急不怠，销患于冥冥之中者，良有司也。


　　容斋逸史曰：甚哉，小人患得患失，贻祸之深也。初，元祐间，宣仁太后临朝，天下大政事，皆太后与二三大臣议可而行。时虽天下称治，哲宗内弗平也。一旦太后崩，方欲悉反其政，以儢宿愤，而小人揣知上意，遂引吕、武为喻，上益惑焉。明年，改元绍圣，而熙、丰群邪汇进矣。是后天下监司牧守，无非时宰私人，所在贪墨，民不聊生。迨徽庙继统，蔡京父子欲固其位，乃倡丰亨豫大之说，以咨蛊惑。童贯遂开造作局于苏、杭，以制御器。又引吴人朱勔进花石媚上，上心既侈，岁加增焉。舳舮相衔于淮、汴，号花石纲。至截诸道粮饷、纲旁罗商舟，揭所贡暴其上。篙师柁工，倚势贪横，凌轹州县，道路以目。其尤重者，漕河勿能运，则取道于海，每遇风涛，则人船皆没，枉死无算。江南数十郡，深山幽谷，搜剔殆徧。或有奇石在江湖不测之渊，百计取之，必得乃止，程限惨刻，无间寒暑。士庶之家，一石一木稍堪玩者，即领健卒直入其家，用黄帕覆之，指为御物，又不即取，因使护视，微不谨，则重谴随之，及启行，必发屋撤墙以出。由是人有一物小异，共指为不祥，惟恐芟夷之不速。民预是役者，多鬻田宅子女以供其须，思乱者益众。初，方腊生而数有妖异，一曰临溪顾影，自见其冠服如王者，由此自负，遂托左道以惑众。县境梓桐、帮源诸洞，皆落山谷幽险处，民物繁夥，有漆楮松杉之饶，商贾辐辏。腊有漆园，造作局屡酷取之，腊怨而未敢发，会花石纲之扰，遂因民不忍，阴取贫乏游手之徒，赈恤结纳之。众心既归，乃椎牛洒酒，召恶少之釉贿百余人会，饮酒数行，腊起曰：“天下国家，本同一理。今有子弟耕织，终岁劳苦，少有粟帛，父兄悉取而靡荡之，稍不如意，则鞭笞酷虐，至死弗恤。于汝甘乎？”皆曰：“不能。”腊曰：“靡荡之余，又悉举而奉之仇雠，仇雠赖我之资益以富实，反见侵侮，则使子弟应之，子弟力弗能支，则谴责无所不至。然岁奉仇雠之物，初不以侵侮废也。于汝甘乎？”皆曰：“安有此理！”腊涕泣曰：“今赋役繁重，官吏侵渔，农桑不足以供应，吾所赖为命者，漆楮竹木耳，又悉科取，无锱铢遗。夫天生烝民，树之司牧，本以养民也。乃暴虐如是，天人之心，能无愠乎？且声色、狗马、土木、祷祠、甲兵、花石靡费之外，岁赂西北二虏银绢以百万计，皆吾东南赤子膏血也。二虏得此益轻中国，岁岁侵扰不已，朝廷奉之不敢废，宰相以为安边之长策也。独吾民终岁勤动，妻子冻馁，求一曰饱食不可得。诸君以为如何？”皆愤愤曰：“惟命！”腊曰：“三十年来，元老旧臣贬死殆尽，当轴者皆龌龊邪佞之徒，但知以声色土木淫蛊上心耳。朝廷大政事，一切弗恤也。在外监司、牧守，亦皆贪鄙成风，不以地方为意，东南之民，苦于剥削久矣。近岁花石之扰，尤所弗堪。诸君若能仗义而起，四方必闻风响应，旬曰之间，万众可集。守臣闻之，固将招徕商议，未便申奏，我以计系之，延滞一两月，江南列郡可一鼓下也。朝廷得报，亦未能决策发兵，计其迁延集议，亦须月余，调习兵食，非半年不可，是我起兵已首尾期月矣，此时当已大定，无足虑也。况西北二虏，岁币百万，朝廷军国经费千万，多出东南，我既据有江表，必将酷取中原，中原不堪，必生内变，二虏闻之，亦将乘机而入，腹背受敌，虽有伊、吕，不能为谋也。我但画江而守，轻徭薄赋，以宽民力，四方孰不敛衽来朝，十年之间，终当混一矣。不然，徒死于贪吏耳。诸君其筹之。”皆曰：“善。”遂部署其众千余人，以诛朱勔为名，见官吏公使人皆杀之。民方苦于侵渔，果所在响应，数曰，有众十万，遂连陷郡县数十，众殆百万，四方大震。时朝廷方约女真攻契丹，取燕云地，兵食皆已调习待命，适闻腊起，遂以童贯为江淮荆浙宣抚使，移师南下，腊不虞如是速也。贯至苏州，始承诏罢造作局，及御前纲运并木石彩色等场。前至秀州，累败贼锋，追至帮源洞，贼尚二十余万，与官军力战而败，深据岩穴，为三窟，诸将莫知所入。酣蕲王世终，时为王渊裨将，潜行谿谷，问野妇得径，即挺身直前，度险数重，博其穴，格杀数十人，擒腊以出。遂并取腊妻子、符印及方肥等，其党皆溃。前后所戕人命数百万，江南由是凋瘵，不复昔曰之十一矣。迨建炎南渡，经费多端，愈益穷困，不可复支，向非腊之耗乱，江淮、二浙，公私充实，南渡后可借为恢复之资，亦未可知也。噫，腊之耗乱可哀也已！然所以致是者，谁歟？泊宅翁之志寇轨也，蕲王犹未知名，故略之。且时宰犹多在朝，腊尝阴谋，语多忌讳，亦削不载，吾故表而出之，以戒后世司民者。


　　吃菜事魔法禁甚严，有犯者家人虽不知情，亦流远方，财产半给告人，余皆没官。而近时事者益众，始自福建流至温州，遂及二浙。睦州方腊之乱，其徒处处相煽而起。闻其法，断荤酒，不事神佛、祖先，不会宾客，死则袒葬。方敛，尽饰衣冠，其徒使二人坐于尸傍，其一问曰：“来时有冠否？”则答曰：“无。”遂去其冠，次问衣履，遂亦去之，以至于尽，乃曰：“来时何有？”曰：“有包衣。”则以布囊盛尸焉，云事后至富。小人无识，不知绝酒肉、燕祭、厚葬，自能积财也。又始投其党，有甚贫者，众率财以助，积微以至于小康矣。凡出入经过，不必相识，党人皆馆谷焉。凡物用之无间，谓为一家，故有无碍被之说，以是诱惑其众。其魁谓之魔王，右者谓之魔母，各有诱化。旦望人出四十九钱于魔公处烧香，魔母则聚所得缗钱以时纳于魔王，岁获不赀云。亦诵金刚经，取“以色见我为邪道”，故不事神佛，但拜曰月，以为真佛。说不经，如“是法平等，无有高下”，则以“无”字连上句，大抵多如此，解释俗讹。以魔为麻，谓其魁为麻黄，或云易魔王之名也。其初授法，设誓甚重，然以张角为祖，虽死于汤镬，终不敢言“角”字。传言何执中守官台州，州获事魔人，勘鞠久不能得。或言何初州龙泉人，其乡邑多有事者，必能察其虚实，乃委之穷究。何以杂物百数问，能识其名，则非是，而置一羊角其间，余皆名之，至角则不言，遂决其狱。如不事祖先、丧葬之类，已害风俗，而又谓人生为苦，若杀之，是救其苦也，谓之度人，度人多者，则可成佛。故结集既众，乘乱而起，曰嗜杀人，最为大害。尤憎恶释氏，盖以不杀与之为戾耳。但禁令太严，罕有告者。株连既广，又当籍没，全家流放，与死为等，必协力同心以举，官吏州县惮之，率不敢按，反致增多也。
