明道杂志   [宋]张耒
　

白乐天作《紫毫笔》诗云：「宣城石上有老兔[１]，食竹饮泉生紫毫。」余守宣时问笔工：「毫用何处兔？」答云：「皆陈、亳、宿数州客所贩。」宣自有兔，毫不堪用。盖兔居原田，则毫全，以出入无伤也。宣兔居山，出入为荆棘树石所伤，毫例短秃，则白诗所云非也。白公宣州发解进士，宜知之，偶不问耳。
用事谬误，虽文士时有之。韩文公作《孔子庙记》云：「社稷之祀，不屋而坛，岂如孔子巍然当坐，用王者礼？」若以谓坛祭之礼不如屋，则何必社稷？天地、圆丘、方泽初不屋也。孔子之礼虽极隆，比天地则有间矣，岂以坛屋分隆杀乎？又巍然端坐，后世为土偶，乃有此。古祭用主，安能巍然而坐乎？退之未之思也。今文人作文，称乱世曰「板荡」，此二诗篇名也。「板」为不治则可，「荡」则《诗》云「荡荡上帝，下民之辟」。荡岂乱意乎？大师举篇首一字名篇耳，《小序》言「荡荡无纲纪文章」，非其本义，尧无能名，亦荡荡也。
釆石中元水府祠有韩干画马一轴，是一武臣过祠下舍之。盖摹本也，而人皆以为真。余曾取视之，其典刑乃干法，落笔洗色，常工所为耳。祠前人说：「顷年，张唐公罢太平守，过祠下，见之不能舍，乃令画工摹，易取去，以摹者纳庙中。及行，他舟皆发，独载画一舟引之不动，其势将沉[２]。张公大恐，还旧本，舟乃安。」余绍圣丙子岁罢守宣城，道釆石见此画。其秋寓居宛丘，于外氏李家见所畜摹本甚多，一马与中元祠中正同，乃信其为摹本决也。真干画乃可宝，摹本固易得，唐公何用爱之如此？而神亦甚宝之。由此言之，非独唐公之鉴未精，虽庙神亦误信也。
余所闻相工之验者固多，其尤异非常法所到者有三事。其一，欧阳文忠公应举时，常游京师浴室院。有一僧熟视公，公因问之曰：「吾师能相人乎？」僧曰：「然。足下贵人也，然有二事：耳白于面，当名满天下；唇不掩齿，一生常遭人谤骂。」其后公以文章名世，而屡为言者中以阴事，然卒践二府。其二，江邻几学士在馆阁，有时名，诸公多欲引之，而邻几流落不偶。与故相吴正宪相善，时有一僧能相人，且善医，游江、吴二家。无几，江被召修《起居注》，吴相甚喜，一日谓僧曰：「江舍人修注，殊可贺也。」僧愀然曰：「事未可知。」吴诘其故，僧曰：「江舍人金形人，于法当贵，而留滞至今，久不解其故，近方能了耳。」吴曰：「何也？」僧曰：「非佳金，铅金耳。修注当日在君侧，本朝火德，铅在火侧，安能久也？」吴亦未以为信。后百余日，江得肺疾不起。其三事，苏舜钦除名居姑苏，唐询彦猷守湖州。苏与唐善，因拏舟自苏访之。时湖有报本长老居简，有异术，善知人。唐因谓居简使相苏，简曰：「试使来院中。」苏他日往过简，简乃设餐具榻，留之竟日，遂留宿。中夜，简乃登苏卧榻，若听其息者。苏觉，乃胗其臂，若切脉然。良久，曰：「来得也曷。」(吴人谓曷如速。)更无他语。他日，唐问简，简亦以前四言对之，唐亦不晓。苏将行，又过简，因问之曰：「『来得也曷』是何等语耶？」简从容曰：「若得一州县官肯起否？」苏大不意，因不复言。而舜钦以明年蒙恩牵复，为湖州别驾，遂不赴官，无几何物故。此三事，相术之异者。
某初除秘书省正字时，与今刘端明(奉世。)同寓[３]，刘时除左史。余旧见相人术，贵天地相临。(谓颐额之势相应。)余见刘有此相，又精爽明润，心颇奇之。归，谓同舍晁无咎曰：「刘左史不迟作两府。」晁不以为然。刘竟再岁签书西府，无咎尝怪余言之验。许将罢成都，入北门，晁二言：「冲元非学士可留，非久当执政。」不知何以知之。已而，许果除右辖。晁二谓余言：「君言刘签书固如神，我相许右丞也不踈。」
吕与叔长安人，话长安有安氏者，家藏唐明皇髑髅，光作紫金色[４]。其家事之甚谨，因尔家富达，有数子得官，遂为盛族。后其家析居，争髑髅，遂斧为数片，人分一片而去。余因谓之曰：「明皇生死为姓安人极恼。」合坐大笑。时秦学士观方为贾御史弹不当授馆职，余戏秦曰：「千余年前贾生《过秦》，今复尔也。」闻者以为佳谑，而秦不欢。
河豚鱼，水族之奇味也。而世传以为有毒，能杀人，中毒则觉胀，亟取不絜食乃可解，不尔必死。余时守丹阳及宣城，见土人户食之。其烹煑亦无法，但用篓蒿、荻笋、菘菜三物，云最相宜。用菘以渗其膏耳，而未尝见死者。或云土人习之，故不伤，是大不然。苏子瞻是蜀人，守扬州；晁无咎济州人，作悴。河豚出时，每日食之，二人了无所觉，但爱其珍美而已。南人言鱼无颊无鳞与目能开阖及作声者有毒，而河豚备此五者，故人畏之。而此鱼自有二种，色淡黑有文点谓之班子，云能毒人，而土人亦不甚以捕也。苏子瞻在资善堂，与数人谈河豚之美，诸人极口譬喻称赞，子赡但云：「据其味，真是消得一死。」人服以为精要。余在真州会上食假河豚，是用江鮰作之，味极珍。有一官妓谓余曰：「河豚肉味颇类鮰，而过之，又鮰无脂（月聿）也。」，(（月聿）论咄反，河豚腹中白腴也。土人谓之「西施乳」，珍美之极。)晁无咎谓味似鳗鲡而肉差紧，多食不令人逆。此鱼出时必成羣，一网取数十。初出时，虽其乡亦甚贵。在仲春间，吴人此时会客，无此鱼则非盛会。其美尤宜再温，吴人多晨烹之，羹成，候客至，率再温以进。或云其子不可食，其子如一大粟，而浸之经宿，大如弹丸也。或云中其毒者，亦不必食不洁，水调炒槐花末及龙脑水皆可解。余见人有说中此毒，急服至宝丹亦解。橄榄最解鱼毒，其羹中多用之。而吴人悉不论此，直云用不洁解河豚，是戏语耳，恶乌头附子之属。丁骘，吴人，因食河豚而死，或云丁自是中风，非因食鱼。
韩少师持国每酒后好讴柳三变一曲。其一句云：「多情到了多病。」有老婢每听之，辄云：「大官体中每与人别。我天将风雨，辄体中不佳，而贵人多情致病耶？」又有一官人谈语好文，尝谒一班行，临退，揖而前曰：「未敢款谈，旦夕专候宇下。」班行作色曰：「何如趁取今日晴暖说了？」而此官人了不解。
先人尝任三司检法官，以亲老求知吴江县。将之官，名公多作诗送行，而吴正宪、王中甫诗工。吴诗云：「全吴风景好，之子去弦歌。夜犬惊胥少，秋鲈饷客多。县楼疑海蜃，衙皷答江鼍。遥想晨凫下，长桥正绿波。」王诗云：「乍被轩绥宠，新辞计省繁。三江吴故国，百里汉郎官。烟水蒪牙紫，霜天橘颗丹。优游民政外，风月即清欢。」
王中父名介，衢州人。以制举登第，性聪悟绝人，所尝读书皆成诵，而任气多忤物，以故不达，终于馆职、知州。其作诗多用助语足句。有送人应举诗，落句云：「上林春色好，携手去来兮。」又赠人落第诗云：「命也岂终否，时乎不暂留。勉哉藏素业，以待岁之秋。」此格古未有也。平生所嗜唯书，不治他事。其谈语多用故事，浅闻者未易晓。知湖州日，判司理请覆检官状，云：「督邮。」所由得此状，遍寻督邮，无知者，乃复入白之。介曰：「督邮即录参也。据尔如此，全不读书。」闻者皆笑。
杜甫之父名闲，而甫诗不讳闲。某在馆中时，同舍屡论及此。余谓甫天姿笃于忠孝，于父名非不获已，宜不忍言。试问王仲至讨论之，果得其由，大抵本误也。《寒食》诗云：「田父邀皆去，邻家闲不违。」仲至家有古写本杜诗，作「问不违」。作「问」，实胜「闲」。又《诸将》诗云：「见愁汗马西戎逼，曾闪朱旗北斗闲。」写本作「殷」字，亦有理，语更雄健。又有「娟娟戏蝶过闲幔，片片惊鸥下急湍。」本作「开幔」，「开幔」语更工，因开幔见蝶过也。惟《韩干画马赞》有「御者闲敏」[５]，写本无异。说虽容是开敏，而礼卒哭乃讳，《马赞》容是父在所为也。 
先君尝从赵周翰授《易》，与周翰稍密。先君尝与客语，周翰作诗极有风味，据此风流，是温飞卿、韩致光之流，而世以朴儒处之，非也。尝作《梅》诗，有一联云：「霜女遗灵长着素，玉妃余恨结成酸。」又有一诗以《向来》为题，其诗曰：「向来精思已陈陈，旅思无端不及春。潘子形容伤白发，沈郎文字暗丹唇。」此诗奇丽之极，岂野儒所为乎？
七言、五言、四言、三言，虽论诗者谓各有所起，然三百篇中皆有之矣。但除四言，不全章如此耳。韵虽起沈休文，而自有三百篇则有之矣。但休文四声，其律度尤精密耳。余尝读《沈休文集》，中有九言诗。休文虽作者，至牵于铺言足数，亦不能工，仅成语耳。黄九说《雄雉》诗何以见取于夫子？应是取趁韵耳。谓「瞻彼日月」以下至篇终，韵极不伦也。韩吏部「此日足可惜」诗，自「尝」字入「行」字，又入「江」字、「崇」字，虽越逸出常制，而读之不觉，信奇作也。子瞻说读吏部古诗，凡七言者，则觉上六字为韵设；五言，则上四字为韵设，如「君不强起时难，更持一念万漏」之类是也，不若老杜语韵，浑然天成，无牵强之迹。则退之于诗，诚未臻其极也。韩退之穷文之变，每不循轨辙。古今人作七言诗，其句脉多上四字而下以三字成之，如「老人清晨梳白头」、「先帝天马玉花骢」之类。而退之乃变句脉以上三下四，如「落以斧斤引纆徽」、「虽欲悔舌不可扪」之类是也。退之作诗，其精工乃不及柳子厚。子厚诗，律尤精，如「愁深苑猿夜[６]，梦短越鸡晨」、「乱松知野寺，余雪记山田」之类，当时人不能到。退之以高文大笔，从来便忽略小巧，故律诗多不工，如《陈商》小诗，叙情赋景，直是至到，而已脱诗人常格矣。柳子厚乃兼之者，良由柳少习时文[７]，自迁谪后始专古学，有当世诗人之习耳。
南唐平，徐铉入朝，见中朝士大夫寒月衣毛衫，乃叹曰：「自五胡猾夏，乃有此风。」铉鄙之不肯服，在邠州中寒疾死。铉之为此言，是不甘为亡国之俘，为丑言以薄中朝士大夫耳，不然，岂不读《毛诗》也？《豳》诗曰「无衣无褐」，郑玄注：「褐，毛布也。」毛布非今叚子乎[８]？则其来自三代也。古人衣裘，并皮衣之为裘，取毛织之为褐，理何爽乎？
苏长公有诗云：「身行万里半天下，僧卧一庵初白头。」黄九云「初日头」。问其义，但云：「若此僧负暄于初日耳。」余不然，黄甚不平，曰：「岂有用白对天乎？」余异日问苏公，公曰：「若是黄九要改作日头，也不奈他何。」
读书有义未通而辄改字者，最学者大病也。老杜《同谷》诗有「黄精无苗山雪盛」，后人所改也，其旧乃「黄独」也。读者不知其义，因改为「精」。其实黄独自一物也，本处谓之土芋，其根唯一颗，而色黄，故名黄独耳。饥岁，土人掘食以充粮，故老杜云耳。郑玄解《经》，以「绿」为「禄」，以「牺」为「莎」，亦此类也。古说黄目樽上画人目，而禁中有古樽，乃画龟。或言虫中惟龟目最黄，不然，人目黄乃病也。杜子美有《问人求小猢狲》诗曰：「闻说夔州路，山猿树树悬。」猢狲与猿，两物也，而子美乃闻猿而觅猢狲，亦大卤莽矣。
潞公以太尉镇洛师，遇生日，僚吏皆献诗，多云五福全者。潞公不悦，曰：「遽使我考终命耶？」有一客诗云「绰约肌肤如处子」，盖用《庄子》姑射仙人事也。洛人笑之曰：「愿尔得妇色若此。」潞公色黔也。苏惠州尝以作诗下狱，自黄州再起，遂遍历侍从。而作诗每为不知者咀味，以为有讥讪，而实不然也。出守钱塘，来别潞公，公曰：「愿君至杭少作诗，恐为不相喜者诬谤。」再三言之。临别上马，笑曰：「若还兴也，便有笺云[９]。」时有吴处厚者，取蔡安州诗作注，蔡安州遂遇祸，故有「笺云」之戏。「兴也」，盖取毛、郑、孙诗分六义者。又云：「愿君不忘鄙言。某虽老悖，然所谓者希之岁不妨也。」善之言。某谪监黄州市征，有一举子惠简求免税，书札稍如法，乃言舟中无货可税，但奉大人指挥，令往荆南府取先考灵柩耳。同官皆绝倒。
钱穆内相本以文翰风流著称，而尹京为近时第一。余尝见其剖决甚闲暇，杂以谈笑诨语，而胥吏每一顾问，皆股栗不能对。一日，因决一大滞狱，内外称之。会朝处，苏长公誉之曰：「所谓霹雳手也。」钱曰：「安能霹雳手？仅免葫芦蹄也。」葫音鹘。
苏侍郎言，每见州府召客，观其品别人类，已足观政矣。
钱穆尝言，三世仕宦，方会着衣吃饭。故钱公每飨客，致馔皆精要而不繁。
旧说宋莒公通小学，好证人误书，坐此亦招怨。如李献臣三子，名皆从累字，长寿朋，次复圭，次徒刍也。莒公曰：「朋象凤羽之形，非两月也。」正此类甚多。又有以方回首类二口[１０]，不知回字直屈一画耳，非两口也。
汉阳、武昌，濵江多鱼。土人取江鱼，皆剖之，不加盐，暴江岸上，数累千百，虽盛暑为蝇蚋所败，不顾也。候其干，乃以物压作鱐，谓之淡鱼。载往江西卖之，一斤近百钱。饶、信间尤重之，若饮食祭享无淡鱼，则非盛礼。虽臭腐可恶，而更以为佳。一船淡鱼，其直数百千，税额亦极重。黄州税物每有三淡鱼船，则一日课利不忧。
贡父刘公作给事中时，郑穆学士表请致仕，状过门下省。刘公谓同舍曰：「宏中请致仕，为年若干也？」答者曰：「郑年七十三矣。」刘公遽曰：「慎不可遂其请。」问曰：「何故也？」刘曰：「且留取伴八十四底。」时潞公年八十四，再起平章事；或云潞公闻之甚不怿。宏中，穆字也。
熙宁中，有班中一大校，姓李，忘其名，尝监牧马于陈留、雍丘之间。野中有丛祠，俗传以为周襄王公主墓。李因取纸钱就墓拜焚之，纸钱不化，因忽昏仆地，不知人。久之苏，谓其徒曰：「属公主召我。」又叹曰：「乃尔富贵。」因不复语，虽问亦不答。牧事已，归家，即与其妻异寝。后亦寝疾。元丰中，忽一日顾左右取衣冠甚急，又云「备马」，云「当从驾」，其父问：「从何驾也？」答曰：「皇太后驾也。」既被衣冠，良久遂卒。乃慈圣太后崩日也。
殿中丞丘浚，多言人也。尝在杭谒珊禅师，珊见之殊傲。俄顷，有州将子弟来谒，珊降阶接礼甚恭，浚不能平。子弟退，乃问珊曰：「和尚接浚甚傲，而接州将子弟乃尔恭耶？」珊曰：「接是不接，不接是接。」浚勃然起，掴珊数下，乃徐曰：「和尚莫怪，打是不打，不打是打。」
沈存中博学多能，天文、历数、锺律、壬遁，皆极其妙，尤善用算，然甚好弈棊，终不能高。尝著书论棊法，谓连书万字五十二，而尽棊局之变。而余见世工棊者，岂尽能用算知此数？至有不分菽麦，临局便用智特妙。而括欲以算数学之，可见其迂矣。括又自言推数知死时在称意中，尝言括死时颇热闹。然括之死乃在谪废中，非称意也。
王圣美尝言经传中无「婶」与「妗」字。考其说，「婶」字乃「世母」字二合呼也，「妗」字乃「舅母」字二合呼也。(二合如真言中合两字音为一。)
司马温公，当世大儒，博学无所不通。虽已贵显，而刻苦记览，甚于韦布。尝为某言，学者读书，少能自第一卷读至卷末，往往或从中，或从末，随意读起，又多不能终篇。旋光性最专，犹尝患如此。从来惟见何涉学士案上，惟致一书读之，自首至尾，正错校字，以至读终，未终卷誓不他读，此学者所难也。何涉，蜀人。
余游洛阳大字院，见欧公、谢希深、尹师鲁、圣俞等避暑唱和诗牌，后有一和者，称乡贡进士王复，有一联押权字，特妙：「早蝉秋有信，多雨暑无权。」后不甚显名，洛人云仕亦至典郡正郎。
古人作诗赋，事不必皆实。如谢宣城诗「澄江净如练」，宣城去江近百里，州治左右无江，但有两溪耳。或当时谓溪为江，亦未可知也，此犹班固谓「八川分流」。
王荆公为相，大讲天下水利。时至有愿干太湖，云可得良田数万顷，人皆笑之。荆公因与客话及之，时刘贡父学士在坐，遽对曰：「此易为也。」荆公曰：「何也？」贡父曰：「但旁别开一太湖纳水，则成矣。」公大笑。贡父滑稽而解纷多此类。
掌禹锡学士，厚德老儒，而性涉迂滞。尝言一生读书，但得佳赋题数个，每遇差考试辄用之，用亦几尽。尝试监生试「砥柱勒铭赋」，此铭今具在，乃唐太宗铭禹功，而掌公误记为太宗自铭其功。宋涣中第一，其赋悉是太宗自铭。韩玉汝时为御史，因章劾之。有无名子作一阕嘲之云：「砥柱勒铭赋，本赞禹功勋。试官亲处分，赞唐文。」「秀才冥(上)子里，銮驾幸并汾。恰似郑州去，出曹门。」冥子里，俗谓昏也。
世传朱全忠作四镇时，一日与宾佐出游，全忠忽指一方地曰：「此可建一神祠。」试召一视地工验之，而召工久不至。全忠怒甚，见于辞色，左右皆恐。良久，工至，全忠指地视之，工再拜，贺曰：「此所谓干上龙尾地，建庙固宜，然非大贵人不见此地。」全忠喜，薄赐而遣之。工出，宾僚或戏之曰：「尔若非干上龙尾，当坎下驴头矣。」东北人谓斫伐为坎。
世传谢仙火字，云谢仙是雷部中神名，主行火。此乃木栰上各私记其主姓名耳，火犹甲也，乃谢仙火中木也。今栰商皆刻木记主名，不惟谢仙也。意或偶合《道藏》所载乎？未可知也。
《庄子》论万物出入于机，有程生马，马生人。而沈存中《笔谈》乃谓行关中，闻人云「此中有程」，遂以为生马之程。而不知秦声谓虫为程，虫即虎也，岂《庄子》之谓欤？生马生人之论，古今未见通者，未可遽解也。
王黄州诗云：「刺史好诗兼好酒，山民名醉又名吟。」而黄州呼醉为沮，呼吟为垠，(逆斤切。)不知呼醉吟竟是何名也。黄州厮役多无名，止以第行为称，而便称为名。余自罢守宣城，至今且二年，所过州府数十，而有佳酒者不过三四处。高邮酒最佳，几似内法，问之，其匠故内库匠也。其次陈州琼液酒，陈辅郡之雄，自宜有佳匠。其次乃黄州酒，可亚琼液而差薄。此谪官中一幸也。平生饮徒，大抵止能饮五升以上，未有至斗者。惟刘仲平学士、杨器之朝奉能大杯满釂，然不过六七升醉矣。晁无咎与余酒量正敌，每相遇，两人对饮，辄尽一斗，纔微醺耳。
范丞相、司马太师俱以闲官居洛中，余时待次洛下。一日春寒中谒之，先见温公，时寒甚，天欲雪，温公命至一小书室中坐。对谈久之，炉不设火。语移时，主人设粟汤一杯而退。后至留司御史台见范公，纔见主人，便言天寒远来不易，趣命温酒，大杯满釂，三杯而去。此事可见二公之趣也。
士人有双渐者，性滑稽。尝为县令，因入村治事，夏暑，憩一僧寺中。方入门，主僧半酣矣。因前曰：「长官可同饮三杯否？」渐怒其容易，叱去。而此僧犹不已，曰：「偶有少佳酒，同饮三杯如何？」渐发怒，令拽出去。俄以属吏，渐亦就憩。至晚，吏呈案，渐乃判云：「谈何容易，邀下官同饮三杯；礼让往来，请上座独吃八棒。」竟笞遣之。
苏舜元字才翁，舜钦字子美，兄弟也。舜钦名藉甚，才翁人少称之。然才翁书字清劲老健，实过子美。至为诗有嘉句，子美亦不逮也。才翁有《宿僧院》诗，一联云：「断香浮缺月，古像守昏灯。」可谓嘉绝。
高邮崔伯易龙图性信鬼神，屡典郡，所至必缮祠庙，其居家亦常祭享，甚专精也。尝为余言，任兵部员外郎时，一日下直出省，其直舍有火炉，尽去火，以大铁罩覆之。明早入省，去铁罩，则灰上有一名字。舍中不得人，崔已怪之，遂复罩炉，乃祝之曰：「若果有所告，来日当别有字。」来早，去罩视之，有一「表」字，崔了不解。其后不数日，迁礼部郎中。初视事，吏持一印来曰：「此名表，郎印也。」盖礼部掌撰贺慰诸表，表后署所撰郎官名，故有此印。伯易以谓神告。
杨大年奉诏修《册府元龟》，每数卷成，辄奏之。比再降出，真宗常有签贴，有少差误必见，至有数十签。大年虽服上之精鉴，而心颇自愧；窃惴上万几少暇，不应能如此。稍访问之，乃每进本到，辄降付陈彭年。彭年博洽，不可欺毫发，故谬误处皆签贴以进。大年乃盛荐彭年文字，请与同修。自是进本降出，不复签矣。
黄州盖楚东北之鄙，与蕲、鄂、江、沔、光、寿一大薮泽也。其地多陂泽丘阜，而无高山。江流其中，故其民有鱼稻之利；而深山溪涧往往可灌溉，故农惰而田事不修。其商贾之所聚，而田稍平坦，辄为丛落，数州皆大聚落也。而黄之陋特甚，名为州而无城郭，西以江为固，其三隅略有垣壁，间为藩篱，因堆阜揽草蔓而已。城中民居纔十二三，余皆积水荒田，民耕渔其中。方盛夏时，草蔓蒙密，绵亘衢路。其俗褊迫俭陋而机巧，语音轻清类荆楚，而重浊类江左。虽濒江，而大风雨、大寒暑辄无鱼。其虫多虵，号「白花」者，治风，本出蕲州，甚贵，其出黄州者，虽死两目有光，治疾有验，土人能捕之，岁贡王府。黄人言：此虵不釆食，蟠草中，遇物自至者而食之。其治疾亦不尽如《本草》所载。余尝病疥癣，食尽三虵而无验。黄之东三驿地，名岐亭，有山名拘罗，出蜈螉，俗传其大者袤丈。土人捕得，以烟熏干之，商贾岁岁贩入北方，土人有致富者。
余谪官时，自宛丘赴黄，自陈逾蔡，由蔡道光，乃至。自蔡之新息东门，渡淮后遂入光境。皆大山峻岭，险处更不通马，徒步而登。其著者曰驴笑门限、春风鲍家，皆岭名也。自入光境，无面食。市所售饼饵，色如土沙，碜不可咀。入黄境，先道麻城县境，夹道皆松，甚茂，稍稍摧败，不相属矣。云麻城令有张君者，课民植之，后宰不能继，故松稍衰。而余在黄，闻令吕者以课民种松获罪矣。黄州牌税最重。所谓牌者，皆大木版，每四片为一副，盖一棺之用也。其贩皆自湖南郴、连、辰、邵等州，其山多大木，山中人售版，直甚贱，又多以缯帛、鱼鲊、牛肉等相易。而至真州货之，获厚利，故虽重征，商人不惮也。大者为障板，所谓障者，编竹为之，而周以木浮之牌，而每至江流急处，则先放障，更自障缀索牌上，揽索而前，则牌行差安而无虞。小者为橹牌，两隅摇橹如舟。凡牌皆中立一柱，贯出牌下，所以候水深浅，谓之「将军柱」云。湖南远方，北人守官者代还，多乘牌，所至干官府求轻税；或冒乘客牌，即为主之，亦一弊事。
蕲水县有高医庞安时者，治疾无不愈。其处方用意几似古人，自言心解，初不从人授也。蕲有富家子窃出游倡，邻人有闘者排动屋壁，富人子方惊惧，疾走出，惶惑突入市。市方陈刑尸，富人子走仆尸上，因大惊。到家发狂，性理遂错，医巫百方不能已。庞为剂药，求得绞囚绳，烧为灰以调药，一剂而愈。庞得他人药尝之，入口即知其何物及其多少，不差也。
绍圣戊寅岁，余在黄州见上元，沽酒人头已簪麦穗，土人言常年不尔。
黄州江南流在州西，其上流乃谓之上津，其下水谓之下津。去治无百步，有山入江，石崖颇峻峙，土人言此赤壁矶也。按，周瑜破曹公于赤壁，云「陈于江北」，而黄州江东西流，无江北，至汉阳，江南北流，复有赤壁山。疑汉阳是瑜战处。南人谓山入水处为矶，而黄人呼赤壁，讹为赤鼻。
苏侍郎由黄门谪知汝州，因游天庆观。见殿上壁画甚精，问之，乃吴道子笔也。而殿稍不完，因施己俸新之。工毕[１１]，于殿脊上火珠中见有书字，盖记建殿年月，后有书曰：「某年月日有姓苏人重修。」校其时，正黄门修时也。然则人之行止，岂偶然哉！
黄州有小虵，首尾相类，因谓两头虵。余视之，其尾端盖类首而非也。土人言此虵老蚯蚓所化，无甚大者，其大不过如大蚓，行不类蛇，宛转甚钝，又谓之山蚓。
杨国宝学士，荥阳人，颇以文行著称。元佑中任开封府推官，一家大小十余口，死几尽，国宝最后亦卒。先是，国宝有妹孀，依其兄以居。妹有庖婢，一日忽如病心狂，语终日不休，语颇□怪。或取土为丘坟状，守之而哭。人以为不祥，劝杨逐之，杨不听。时某与杨同馆供职，时杨方丧一女。一日谓余曰：「余夜梦一虵，首有冠。」余素闻虵身而冠，谓之丧门，大不祥。心知杨之祸未已也，不欲言之，已而果然。
田京待制，将取幞头戴之，有虵出幞头下。或言虵戴幞头，丧门也。不数日，京死。
京师有富家子，少孤，专财，羣无赖百方诱导之。而此子甚好看弄影戏，每弄至斩关羽，辄为之泣下，嘱弄者且缓之。一日，弄者曰：「云长古猛将，今斩之，其鬼或能祟。请既斩而祭之。」此子闻甚喜。弄者乃求酒肉之费，此子出银器数十。至日斩罢，大陈饮食如祭者，羣无赖聚享之，乃白此子：「请遂散此器。」此子不敢逆，于是共分焉。旧闻此事不信，近见事有类是事，聊记之，以发异日之笑。
黄州雨后，泥中有虫如细蚓，长尺余，土人谓之蛊。言或人践之，至其所践处皆坼裂。又有一虫亦谓之蛊，头如划，身长尺许，稍萦之即断不伦。而北方凡屋角阴处，有虫善跃而长，眉目有班，灶间亦有，南人谓之钱驼儿，疑《诗》所谓伊威。黄州窗壁间有大蜘蛛，足长三寸[１２]，而腹极小，行甚駃，腹无丝，不能为网。
蕲州一日有赦书至，乃绍圣五年五月朔受传国宝赦也。郡官未知赦因，请问太守。其守妄人也，曰：「此赦以近修大庆殿成耳。」乃是赦文中有一句云「告成大庆」。记唐人有得友人书云「改年多感，即宣」，传云「近改多感元年」，正类此事。
王荆公知制诰，因读张公安道旧制词，见其作《曹佾建节制》，其一联云：「世载其德，有狐赵之旧勋；文定厥祥，实姜任之高姓。」大叹伏其着题而语妙。此事某见蔡卞说。
某舅氏李君武者，少才勇，以武举中第。常押兵之夔州，行峡路，暮投一山驿，驿吏曰：「从前此驿不宿客，相传堂中夜有怪物。」君武少年气豪健，不顾，遂宿堂中。至半夜，忽有物自天窗中下，类大飞鸟，左右击搏。君武扪常所弄铁鞭挥击，俄中之，遂堕地，乃取盆覆之。至天明，发盆视之，乃一大水鸟如雏鹤，细视之，乃有四目，因毙之。自后驿无怪。
世传王魏公当国时，玉清宫初成，丁崖相令大具酒食，列幕次以饮食游者。后游者多诣丁，诉玉清饮食官视不谨，多薄恶不可食。丁至中书言于魏公，公不答。丁三四言，终无所云。丁色变，问相公何以不答，公曰：「此地不是与人理会馒头夹子处。」
前辈谈经，重变先儒旧说，虽时有不同，不敢容易，非如近时学者，欲变则变，断自胷臆，不复参考。见苏侍郎说，李迪与贾边过省时同落第，以「当仁不让于师」为论题，而贾解师为众，与传注异。时李落韵，有司遂奏禀焉。诏落贾而取李，重变旧说也。
近世传沈存中《笔谈》所载，殊有佳处，然其言语体势，绝似魏朴、王子韶，盖括善二人故也。沈存中为客话越州鳗井事，曰：「括亲见上井时，如常鳗鲡耳，俄顷稍大，已而缘柱而上，大与柱等。」客曰：「启内翰好麄鳗。」世谓无理诳人为麄谩。余亦数问人说鳗井，亦信神异。
邵雍，字尧夫，洛阳人也，不应举，布衣穷居。一时贤者皆与之交游，为人岂弟，和易可亲，而喜以其学教人。其学得诸《易》数，谓今五行之外，复有先天五行。其说皆有条理，而雍用之，可以逆知来事，其言屡验。某在史院时，曾得其著书号《皇极经世论》者数十卷，读之不甚可晓。其书中所论，有配律历及平上去入四声处，莫可考也。又有《周易》卦图，未曾见之。或言雍此学无所从授，而心自得也；或言雍父得江邻几学士家婢而生雍，婢携江氏家书数编来邵氏，雍取而读之，乃得此学，未知信否。
韩魏公帅太原，以多病求乡郡，遂建相州之节。知相州，到郡，疾亦未安。一夕，有大星殒寝堂之后，家人大惊，以谓不祥。久之，魏公方行而仆于地，家人尤恶之。而久之疾遂平，了无一事。而一日邸报至，王贻永卒。贻永亦建相州节，星殒于相，为贻永也。贻永庸人，方在位时，言官百方撼之不能损，岂知天上有物主之欤？贻永所谓没兴王驸马者。此事见魏公侄正彦说。
卫朴，楚州人，病瞽，居北神镇一神祠中。与人语，虽若高阔，而间有深处，类有道者，莫能测。虽病瞽，而说书。遣人读而听之，便达其义，无复遗忘。每筭历，布筭满案，以手略抚之。人有窃取一筭，再抚之即觉。其市物，择其良苦，虽毫厘不可欺。有取其已弃者与之，朴即怒曰：「是已尝弃矣！」由是人无能欺，亦莫知何以能若此也。颇言人未来休咎，亦屡中。曾布令海州沭阳，来楚，见监司求举状，不遂，因试问朴以休咎。朴曰：「公何忧？自些三年，当为翰林学士矣。」已而信然。朴年七十余卒。或言朴能养性导气，仙去不死也。朴尝令人听其脑中有声，常若滴水云。
仁宗时，有大豪焦隐者，尝诣三司投状，乞买扑解州盐池，岁纳净利。时王君贶主计，曰：「买扑无不可者，但当先自举一地界乃可[１３]。」焦词屈，乃出，叹曰：「措大家也有长处。」
张文定以端明殿学士尹成都日，值药市，其门医李生因市药遇一老人，相与问讯，老人曰：「张公已再镇蜀矣。」文定实一至，老人似言其前身事也。又曰：「今有药二粒，君为我达于公。或公不信，未肯饵，则以一粒烹水银，俟汞成金，可无疑也。」李生以药献公，公素好道，闻之甚喜，乃于府第小亭躬取水银，构火投药一粒烹之。既烹，有声如粥沸，有红光自鼎中起。俄顷，光罩一亭，而鼎中声亦屡变。火灭，视鼎中，烂然饼金矣。公取余一粒即服之。公寿八十五岁，康宁终身，无疾，坐而逝。殡后，柩有大声，岂其尸解矣？不然，神丹在腹，岂与常人同腐也！某见公子恕说，药金一两许，公令作四指环，其一公以奉其父，其一与其夫人，其一长子，其一以自服。父、夫人、长子皆前没，金亦随葬，独公者犹在。恕言此时，公尚无恙，意今亦葬之矣。某尝问恕以公居常导养之方，恕亦不尽知其深妙处。恕但言公自中年后即清居，独居一堂，每旦起即徐步，周环约五里所。日以是为常，不见别有施为也。少时服朱砂，又服天门冬，既老亦罢之。公年八十余时，某犹见之，视其颐颊，白腻如少年。然公少年喜饮酒，饮量绝人，晚年病目，亦其毒也。公颇得彭、老御内之术，屡以试用，公言唯一次实觉精气上遡至脑耳，他时不觉也。
世言：「眉毫不如耳毫，耳毫不如老饕。」此言老人饕餮嗜饮食，最年老之相也。此语未必然。某见数老人皆饮食至少，其说亦有理。内侍张茂则每食不过麄饭一醆许，浓腻之物绝不向口，老而安宁，年八十余卒。茂则每劝人，必曰：「且少食，无大饱。」王皙龙图造食物，必至精细，食不尽一器，食包子不过一二枚耳，年八十卒，临老尤康强，精神不衰。王为余言：「食取补气，不饥即已，饱生众疾，至用药物消化，尤伤和也。」刘几秘监食物尤薄，仅饱即止，亦年八十而卒。刘监尤喜饮酒，每饮酒，更不食物，啖少菓实而已。循州苏侍郎每见某，即劝令节食，言食少即藏气流通而少疾。苏公贬瘴乡累年，近六十，而传闻亦康健无疾，盖得此力也。苏公饮酒而不饮药，每与客食，未饱已舍匕筯。
世传唐张又新在李绅席上作诗赠乐妓云：「云雨分飞二十年，当时求梦不曾眠。」此诗固佳，然误矣。夫求梦须眠，不眠安得有梦？
黄州仓有大蛇，其尾之围犹如人股。仓连州宅园，虵时时往来，人或见之。
有奉议郎丁綖者，某同年进士也。尝言其祖好道，多延方士。常任荆南监兵，有一道人礼之颇厚。丁罢官，道人相送，临行，出一小木偶人，如手指大，谓丁曰：「或酒尽时，以此投缾中。」丁离荆南数程，野次逢故旧，相与饮酒。俄而壶竭，丁试取木偶投缾中，以纸盖缾口。顷之，闻木人触缾纸有声，亟开视之，芳酎溢缾矣。不知后如何。
余平生所见方士道人，惟见陈州有王江者，真有道之士。嗜酒佯狂，形短而肥，丫髻簪花，语言不常，有中理处。王侍读陶守陈，颇礼之，数问房中之方，江无所答。王问：「有强兵战胜之术，如何？」江曰：「百战百胜，不如不战。」其言大抵类此。余外祖李少卿居陈，以年德为一乡所服，常延礼江，而江竟无所教。李一旦谓江曰：「与君相知有年矣，竟锁胷臆不我教乎？」江曰：「君示钥匙，余不惮开也。」江止无常处，或神祠佛寺，下里贫舍，遇便宿。惟持藁一束，时时题所止壁作诗句。又有近性宗处，喜与小儿辈戏，或终日。小儿以狗蝇、巴豆盈掬与之，江随便啖食而了无他。因冲部使者导从，使者怒，执送州杖之，出曰：「好打好打。」人窥其杖处，初无损也。后有客自北门来，云尝遇夜风雨，寄宿道傍一小舍，舍中惟一老翁，至晓别去，老人曰：「到陈州，为传语任江。」客到陈城北草市，王江遇之，曰：「何不道传语？」乃知必任江，王姓非真也。自尔江稍往来他处，或至京师，今不复见矣。
鸡能司晨，见于经传，以为至信，而未必然也。某任河南寿安尉，因验尸往旁县，夜宿一村寺中。以明日程尚远，余谓从者曰：「鸡鸣时上道。」从者曰：「今天寒鸡懒，俟其鸣向明矣，不若见星而行也。」余未之信。明日，将旦而行，鸡竟未鸣。在黄州时，或夜月出，四邻鸡悉鸣。大抵有情之物，自不能有常，而或变也。
先君旧说，尝随侍祖父官闽。有一官人家子弟，秀颖，美风表，善作诗，诗格似李长吉。有一联云：「细草行藤路，垂杨席帽风。」然夭卒。又尝见张去华说一道人能诗，一联云：「窗风枯砚滴，山雨慢琴弦。」亦颇幽奇。
元佑中祫享，诏南京张安道陪祠。安道因苏子由托某撰辞免，及谢得请表，余撰去。后见张公表到，悉用余文，不改一字，独表内有一句云「邪正昭明」，改之云「民物阜安」，意不欲斥人为邪也。张公高简自居，而慎如此。
嘉佑中，韩魏公当国，遣使出诸道，以宽恤民力为名。使既行，魏公大悔之。每见外来宾客，必问：「宽恤使者不扰郡县否？」意恐诏使搔扰，民重不安也。无几，皆罢之。王荆公行新法，每遣使，其大者曰察访，小至于兴水利、种稻田，皆遣使，使者项背相望于道。荆公尝言：「读《大》、《小雅》，言周文、武故事。而《小雅》第二篇便言『皇皇者华』，君遣使臣。故遣使为先务。」二公所见如是。
千鹊噪而行人至，蜘蛛集而百事喜。凡人小小通塞，亦先有符兆，不可诬也。某应举时，已获荐赴南省，僦居省前汴上散屋中。初入屋，悬寝帐，忽见余帐后有一黄草新绳子垂下，草甚劲紧，自相纠绕成一「及」字，余曰：「此乃佳兆。」盖闻人谓登科为「及」也。省试罢归，省牓将出，复至京师，寓相国一乡僧院中。晨起嗽口，喷水门上，觉水湿处隐然有字，因洗视之，乃四字云「荣登在即」也。是岁余叨忝。
凡观人之术无他，但作事神气足者，不富贵即寿考。但人作十事，若一一中理无可议者，也自难得，况终身作事中理邪？其次莫若观其所受，此最切要。升不受斗，不覆即毁，物理之不可移者。
元丰七年正旦元会，驾既坐，辂屋忽崩，玉辂遂碎，守辂士压死者数人，舆尸而出。明年，永裕晏驾，此近不祥也。
器宽易动，意形于色，得少为足，与好妄语者，皆夭折贫贱之相，余验之非一。
某元佑中记，一日因朝罢，复追班宣麻，乃是杨王改封徐王制。时郑宏中学士在班中，谓某曰：「穆旧为杨府官僚，将往贺之，但以贺者与王名正同音，故不欲也。」意甚不足，某曰：「王名颢，不名贺也。」郑曰：「字虽不同，音正类耳。」盖闽人颢、贺同音耳。此事古人亦时有之，韩退之作《方桥》诗云：「可居兼可过，后乃云方桥。」如此，做是读做「作」、「佐」也。
国初时，天下县令多是资高选人，年各已老，故所临多贪阘，几与民为等列。然多晓田里间事，又既不自尊大，则民间情伪利病得以上达，故下亦颇安之，称得人者亦十四五。然当时议者靳笑而病之久矣。自范文正公始建请举县令佐，有出身三考，无出身四考，有举主始得作令。自此旧弊尽革，为令多新进士。不然，则人家子弟所临，渐渐晓文法，皆洁己求进，吏民畏仰之矣，人皆以为便。某在洛中时，见一二老成，所论异于此。其说以谓旧令虽无峻整治状，而与民意亲，上下相安，往往蒙利；今令徒文具可以为美观耳，于民无甚益。往时虽有求于民，而民乐输，不以为费，比之事鞭棰以急税赋，扰田里以督期会，则大异矣。自举令以来，民不敢仰视，令矣何有哉？此说亦有理。
王文恪以风节文词著称，而性好吏事，以察为明。留守西京日，长水县申请买木钱数百千，王视其状，便亟呼吏作教下县，令追买木一行人吏，九十余人皆械送府。既至，皆以属吏，吏莫知所以致罪。久之不得情，乃请其故。王曰：「凡公文皆先书押，而后用印，故印在书上。今此状乃先印后书，字在印上，必有奸也。」于是鞠之，果重迭冒请盗印为之者。洛人皆服其精明[１４]。某平生见人多矣，惟见苏循州不曾忙，范丞相不曾疑。苏公虽事变纷纭至前，而举止安徐若素，有处置。范公见事，便洞达情实，各有部分，未尝疑惑。此皆过人者。
吕子进说，其父正献公平生清淡无嗜好，学问至老不衰。博习本朝典故，而不治其琐细有司之事，尝曰：「贤者当志其大者。」
嘉佑中，尝欲除张尧佐节度，陈秀公作中丞，与全台上殿争之。仁宗初盛怒，作色待之，既进见，迎谓之曰：「岂欲论张尧佐不当授节度使耶？节度使本麄官，何用甚争？」时唐质肃公作御史里行，最在众人后，越次而前曰：「节度使，太祖、太宗总曾作来，恐非麄官。」上竦然，而尧佐此命竟罢。
范蜀公不信佛说。大苏公尝与公论佛法其所以不信之说，范公云：「镇平生事，非目所见者未尝信。」苏公曰：「公亦安能然哉？设公有疾，令医切脉，医曰寒则服热药，曰热则饵寒药，公何尝见脉，而信之如此？何独至于佛而必待见耶？」
刘几字伯寿，洛阳人，自言唐文静之后，登进士高科，后换武官，数守边，号知兵。某尉河南寿安时遇几，时年已七十余，精神不衰，体干轻健。犹剧饮，无日不饮酒，听其论事，有过人者。余素闻其善养生，又见其年老不衰，因问谘之。几挈余手曰：「我有术，欲授子以是房中补导之术。」余应之曰：「方困小官，家惟一妇，何地施此。」遂不复授。然见几饮酒，每一饮酒，辄一嗽口，虽醉不忘也，曰：「此可以无齿疾。」晡后，食少许物便已。一夕与余饮，各大醉就寝。五更余觉，觉饥甚，呼人作粥，几亦起曰：「幸留粥待我。」粥成，几曰：「待我略遣宿酒。」余起观之，见几以被自覆，渐起两足，久之乃兴，进粥，谈笑至旦，略无少苦。几最晓音，数为余言之。余亦未尝学锺律，不能尽记其说，犹记其一说，颇有理。几言有士人陈昭素者，颇以知音自许，欲自言朝廷，愿定大乐。几问其说，昭素讲之已备。几谓之曰：「此不足恃也。定乐之要，在心通而耳晓，今乐发黄锺之锺，用铜若干，今具以三若干铜，火齐金汁无少异者，铸为三黄锺，举而扣之，为三声耶？一声也。」昭素曰：「金火虽均，声不能无变。」几曰：「此须子心与耳知黄锺而后可，法不足恃也。」此语有理。后数年，几遇余于陈，几病矣，无几何而卒。几有子壻陈令者，佳士也。颇知其妇翁之术，曰暖外肾而已，其法以两手掬而暖之，默坐调息至千息，两肾融液如泥瀹入腰间。此术至妙。几有弟忱，所言亦如此。
右史张公凡三至黄，诗文载诸郡志多矣，及观《明道杂志》，其间纪黄事尤详。因刻板道院，亦以补郡志之阙。庆元庚申三月既望，郡守东嘉陈升识。
 
[１] 宣城石上有老兔，「宣城」，《白氏长庆集》作「江南」。
[２] 其势将沉，「将」原作「自」，据《学海》本改。
[３] 与今刘端明同寓，「寓」原作「谢」，据《学海》本改。
[４] 光作紫金色，「光」字原无，据《学海》本及《唐宋丛书》本补。
[５] 御者闲敏，「者」字原无，据《杜工部集》补。
[６] 愁深苑猿夜，「苑」，《学海》本作「楚」。
[７] 良由柳少习时文，「由」原作「田」，据《学海》本改。
[８] 毛布非今叚子乎，「叚子」，《学海》本作「毛衫」。
[９] 便有笺云，「便」，《学海》本及《唐宋丛书》本作「但」。
[１０] 又有以方回首类二口，「二口」原作「之曰」，据《学海》本改。
[１１] 工毕，「毕」原作「又」，据《学海》本改。
[１２] 足长三寸，「三」，《学海》本作「二」。
[１３] 但当先自举一地界乃可，「地」原作「后」，据《学海》本改。
[１４] 洛人皆服其精明，「明」字原为空格，据《学海》本补。
