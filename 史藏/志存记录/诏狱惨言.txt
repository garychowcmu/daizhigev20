诏狱惨言 明 不著撰人



　　诏狱惨言
　　（明）不著撰人

　　善言天者必验之于人，人事而不能征实于天，则七政亦具文矣。客少嗜象纬之学，长而弥笃，披霜沐露，几历分至，遂能于浑盖二家，会其微眇。乙丑春冬，旅泊都下，目击天人之异，为记其本末，以征天人合一之符，使后之言灾祥者采而择焉。

　　季春旬有三日，月入太微坛，犯左执法。客大诧曰：执法大臣当有非辜被祸者，奈何？友人闻之，跃然曰：此甚善事焉。今天下操重轻之衡者珰耳，珰祸而衡复归于所司，清明之治行复见矣。客曰：非也。珰小臣不入紫微垣，不列二十八，次第于天市中，占其微星，此祸最大亦最毒。杨左故司衡者也，其当之乎？逾月而六君子逮赴诏狱。

　　孟秋下旬四日鼓后，客露坐中庭，见白气如匹布，长数百丈，起尾箕间，贯紫宫掩天枢，五星不觉泪涔涔下。同坐者窃问故，客曰：紫宫为帝庭尾箕燕墟也，白者金象。按占当有急兵起辇毂下，然国家福祚如天，保无他虑。其冤征乎？杨左行死矣。翌日而三君子之凶问至。考白气竟天之时，狱卒承珰命之时也。於乎！又三日，月蚀太白，客指以示友人曰：月为阴，为刑刑人之象也。太白主西方，主义谊士之象也，周、袁、顾三君子又将不免。按《京房易传》占曰：刑人执政杀谊士，阙妖月食其太白。《春秋潜潭巴》占曰：国无政刑，人用月掩，太白天定矣。可若何？不两月而三君子又俱被难。

　　仲秋下旬，七日太白午经天。客曰：星与日争明，下与上争权之象，今珰之权至矣，何庸争乎？岂将杀周、顾二公耶？翌午而周卒，死颜贼之手，顾绝命之疏遂入。呜呼，冤哉！

　　周袁二公俱于五月初到北司；顾公五月廿六日到南镇抚，廿八日送北司；魏公六月廿四日到南镇抚，廿六日送北司；杨、左二公六月廿六日到南镇抚，次日送北司，又次日之暮严刑拷问。诸君子虽各辩对甚正，而堂官许显纯袖中已有成案，第据之直书，具疏以进。是日诸君子各打四十棍，拶敲一百，夹杠五十。

　　七月初四日比较，六君子从狱中出，各两狱卒挟扶左右手伛偻而东，一步一忍痛，声甚酸楚，客不觉大恸。诸君子俱色墨而头秃，用尺帛抹额，裳上脓血如染，杨公须白为最。顷之至厅事前，俱俯伏檐溜下，杨居中，左在杨之左，魏在杨之右，顾在魏之右，周在左之左，袁在周之左。显纯处分毕，还狱。显纯犹作尔汝声，嗣后则呼名咤叱如趋走吏矣。五君子各打十棍以出，袁以病故免。十三日比较午饭后，六君子到堂，显纯辞色颇厉，勒五日一限，限输银四百两，不如数与痛棍。左、顾哓哓置辩，魏、周、袁伏地不语，杨呼家人至腋下，大声曰：汝辈归，好生伏侍太奶奶，分付各位相公不要读书。是日各毒打三十棍，棍声动地。嗣后受杖，诸君子股肉俱腐，各以帛急缠其上，而杨公独甚。

　　十五日为杨公诞辰，诸君子各裹巾揖贺。是日公始知珰意不回，每晨起多饮凉水以求速死，兼贻书家人索脑子甚苦，前此犹望生还也。

　　十七日比较，杨、左各三十棍。是日显纯辞色更恶，勒五限各完名下所坐赃数，不中程受全刑（夹、拶、棍、杠、敲）。

　　十九日比较，杨、左、魏俱用全刑，杨公大号而无回声。左公声呦呦，如小儿啼。周、顾各受二十棍，拶、敲五十。袁拶敲五十。魏呼家人至前，谓之曰：吾十五日已后闻谷食之气则呕，每日只饮寒水一器，苹果半只而已。命尽想在旦夕，速为吾具棺。然家甚贫，无能得其美者，差足掩骼可也。家人守其言，以十五金买柏棺以殓。

　　二十日，杨公家人送饭，茶叶中杂金屑以进，为狱吏所觉，俱嘿逃去，杨公嗣后遂绝传单者矣。

　　二十一日比较，杨、左俱受全刑。魏三十棍，周、顾各二十棍。显纯呼杨公之名叱曰：尔令奴辈潜匿不交赃银，是与旨抗也，罪当云何？杨公举头欲辩，而口不能，遂俱舁出。彼时诸君子俱已进狱，独杨、左投户限之外，臀血流离，伏地若死人已。而杨大声曰：可怜。后仍舁入。左公转面而东顾其家人。是日雨棍湿重倍常，且尽力狠打，故号呼之声甚惨。

　　二十四日比较，杨、左、魏各受全刑，顾拶敲五十。刑毕，显纯呼狱卒前，张目曰：六人不得宿一处。遂将杨、左、魏发大监。客闻之以问狱吏，吏嗟吁曰：今晚大老爷当有壁挺（方言死也）者。是夜，三君子果俱死于锁头叶文仲之手（叶文仲为狱卒之冠，至狠至毒，次则颜紫，又次则郭元，二刘则诚实人也）。

　　二十七日比较，顾公独受二十棍。是日狱吏犹称犯官，显纯怒骂曰：此等俱犯人也，何官之有？嗣后遂呼犯人。

　　二十九日比较，三君子之尸俱从诏狱后户出。户在墙之下，以石为之，如梁状，大可容一人匍匐。是日刑曹验毕，藉以布褥裹以苇席，束以草索，扶至墙外，臭遍街衢，尸虫沾沾堕地。

　　八月初一日比较。

　　初四日比较，顾公用夹刑，杠十五下，周拶敲三十。

　　初七日比较。

　　初九日比较，顾公用拶刑敲三十。

　　十二日比较，袁公赃完，公家饶出，橐中故特易。

　　十四日比较，周公赃完。

　　十六日比较。

　　十八日比较。

　　十九日袁故。未死时，先暗注大监，实孤身在关庙（诏狱中向有此庙，六君子又加修葺），锁头颜紫手毙之。是日显纯上疏云：周朝瑞病剧。上命拨医调治。次日医来，显纯呵之以出。彼时周公自以赃完，裹巾结袜，逍遥狱中方怨。顾赃相累，不得速发西曹，未尝有恙也。

　　二十二日比较，袁尸出。

　　二十四日比较。

　　二十六日比较，顾公用拶刑敲八十。

　　二十七日，狱吏具揭报显纯。顾大章大病，客杂舆人中窃窥之，不觉涕泪沾衣曰：一网尽矣。次日，显纯遂以顾公病疏上，盖狱吏揭报时太白适经天。呜呼！顾公亦不凡矣。

　　二十八日周故。是日之午，周、顾二君子与孟弁三人共饭，饭未毕，锁头郭姓者疾呼曰：堂上请二位爷讲话。遂着械而出，行不数，武、刘锁头从后挈顾公之衣曰：且还，今日不干爷事，内里要周爷命耳。押周公至大监，不半时许，遂毙郭贼之手。

　　二十九日比较。

　　九月初二日比较，周尸出。是日刘卒密语客曰：堂上已勒顾爷死期矣，期甚迫，奈何？客曰：能缓五日乎？曰：能厚贿之而去。

　　初四日比较，顾公加棍三十，拶敲八十。

　　初六日，顾公发部之旨已下阁中，客知之，踯躅竟夕，恐入显纯之耳，不能留公至明晨也。

　　初七日之晨，刘卒复至曰：五日之期足矣。今晚恐不能相全，如何？客曰：然会当有变。卒窃笑而去，已而西曹之命下。是日显纯复比较，踞案厉色如前，呼顾公曰：尔十日后复当至此追赃。盖六君子之祸，显纯颇有力，暨用刑之楚酷，死期之缓促，又显纯独为之。畏顾公到部发扬其恶，故以追赃之说相吓，欲令其不敢言（此日不西亦断无生理，刘卒诚实可信，非妄谈也）。

　　十三日会审，都城隍庙御史及司官共十人，公座俱南向在檐溜之下，上承以苇席，顾公北面跪，反覆辩论甚直，而诸人承珰命竟以斩刑坐公，又责公十五竹板。呜呼！珰之虐焰一至于此。是日，珰遣听计人，立司官之后。审毕，十人旋以连名帖及狱辞送去，礼貌甚恭。

　　十四日，顾公勺水不饮，鼓后服毒，不殊。次夜，投缳而逝。

　　十九日，顾公尸出于狱，衣冠俱如礼。

　　杨公有遗稿二千余言，又亲笔誊真一通，叩首床蓐，以托顾公。狱中耳目严密，无安放处，藏之关圣画像之后，已而埋卧室北壁下，盖以大砖。后公发别房，望向北壁，真如天上。倩孟弁窃之以还，随寄弁弟持归。杨公又有血书二百八十字藏之枕中，冀死后枕出家人拆而得之，竟为颜紫所窃。紫亦号于人曰：异日者吾持此赎死诏狱，诸公入狱后意气皆不减，独袁、周二公以为珰深恨杨公，杨死余犹可望免累迫。顾公劝之速绝以舒祸，顾正色曰：人故自有主张，且死生之际，岂朋友所宜劝？诸兄必相强不已，弟当先绞颈以谢。嗣后乃不复言。

　　魏公性不嗜食，尤不喜血肉之物。每日所供，惟杂菜一把，扁豆荚斤许，及苹果五六个而已。

　　魏公受刑之数，较之杨、左为少，而困惫独先。七月十三日加刑，叫声便不能朗。十七日以后，两足直挺，如死蛙，不能屈伸。

　　袁公素善病，到北司后遂僵卧不能起，阴囊大如三斗器，行履颇有所妨。然以病故，竟死不受一棍，惟拶夹二刑加三五番而已。

　　袁公赃止六千，而每限输纳倍于他人，故受刑为少。

　　周公亦善病，面黄白色，入狱中，终日与孟弁对奕以自遣。家亦饶，弟侄辈又悉心干理，故万金不四十日而具。周公赃完日，镇抚匿其五十金，公必欲清算，且出累限纳银私籍以相质，左右管事者亦支辞为解，或云公死之速，系此一算也。

　　周公固憨直之士，居狱中常大言曰：死亦何难？只须尺布便了。又念赃银已完，可望生路，不思处置家事。顾公与孟弁窃哂之，而不敢明言。八月初，顾公张目视日，久之不已。笑谓孟曰：尝闻鬼不得见日，今幸片时未死，当快睹之。未几，周至，孟正色曰：顾先生到此地位，不思大事，终日浪谈何益？周问故，顾公曰：所谓大事者，身后事也。吾自七月中便知无生理，诀别家人书作之已久，无便付出，故尚留榻下，何至瞢瞢乃尔？周慨然曰：吾亦作数行可乎？死后其家人所得遗书，盖顾、孟二公合词以促之云。

　　周公家书一通，向藏顾公处，周死狱情加严，无从得出。顾作蝇字帖密付客，客持金俟诏狱后户，至周尸出日，厚赂狱卒获之。后客南遣，托友人寄其家，前此周氏合宗，竟不知遗墨也。

　　顾公对簿后，遂病创卧，至七月中方能行履。右股疮溃，中堕腐肉一块，如小鼠。

　　顾公发刑部日谓客曰：吾向在诏狱中，如有人扼吾之吭，不令吐一语，自分从来郁勃之气无从得伸。今来西曹，虽无多日，然显纯之凶恶，及下毒手者之姓名，播之天下传之，同调者之耳。异日世道复清，此曹断无遗种，吾瞑目矣。

　　顾公平生佞佛，于生死之际了无畏怖。见家人啼哭，辄大笑曰：泪缘情，生任情，则为人天种子不能上莲花宝座，汝辈慎勿作儿女子态。

　　每镇抚比较日，侵晨，各家属持银伺候大门内，当事者到后，衙役出问各属，本日纳赃多少，报数讫方出手牌，唤家属入二门，随跪门之左右，以次交赃。

　　镇抚纳赃，如以石投水，不敢争轻重之衡，亦不敢问多寡之数，纳已急驱而下。

　　顾公到西曹，一意求死，客劝之从容观变。公曰：吾自八月初已作处置，家事一二纸函之，又开凡五六次，思无剩语，第易署封时日，彼时已置革囊于度外矣。且丈夫不再辱，吾忍再见显纯辈乎？惟速尽为快。

　　镇抚用刑之具凡五：一械也，坚木为之，长尺五寸，涧四寸许，中凿两孔着臂上，虽受刑时亦不脱，入狱则否。凡杀人，惟械手则甚便。故周公之死，郭贼诱之上堂，上堂理应着此物也；一镣，铁为之，即锒铛也。长五六尺，盘左足上，以右足受刑，不便故也；一棍，削杨榆条为之。长五尺，曲如匕，执手处大如人小指，着肉处径可八九分。每用棍，以绳急束其腰，二人踏绳之两端，使不得转侧，又用绳系两足，一人负之背，立使不得伸缩；一拶，杨木为之。长尺余，径四五分，每用拶，两人扶受拶者起跪，以索力束木之两端，随以棍左右敲之，使拶上下，则加痛；一夹棍，杨木为之。二根长三尺余，去地五寸许，贯以铁条，每根中间各帮拶三副。凡夹人，则直竖其棍，一人扶之，安足其上，急束以绳，仍用棍一具支足之左使不移动。又用大杠一根，长六七尺，围四寸。已上者，从右畔猛力敲足胫。吁可畏哉！宜诸君子之足皆流血洒地也。此客习见之，非关瞽说。

　　杨公尸棺之归，负以二骡，其次子从一二苍头踉跄道上，知者皆为之饮泣。

　　顾公云拶夹虽为极苦，犹自可忍。惟棍则痛人心脾，每一下着骨，使神魂飞越矣，不知公自有为之地者，故夹拶差宽，非棍之独苦也。

　　杨、左、魏同时绝命，显纯虑物议沸腾，基异日之祸，故于杨、左分其先后，时魏复缓疏一日。

　　镇抚每当比较日，珰遣听计人坐显纯后，棍数之多寡，及刑之轻重，惟其意所指，而显纯又加之以虐。一日，听计者以他事出，显纯袖手，至晚抵暮方来，始敢审问。

　　镇抚中惟比较日，家属因交赃，得伏胁下细语，显纯犹恐密露其恶，勒令跪一丈外，高声问答，仍不许为方言。

　　镇抚为朝家禁狱，列圣颁旨极严。凡漏泄狱情者，处以斩刑；擅入狱中者，即刖其足。故片纸只字，及单辞半语出入，最为不易，自非极慎极密往来其间，鲜有不败者也。

　　诸君子初入诏狱，狱卒持上下之礼颇严，后知诸君子不免于祸，遂席地对谈，既而坐诸君子之左右，笑语如友朋。

　　顾公向官刑曹移狱之日，故吏卒见之皆叩首掩泣，盖感公之宽仁也。

　　孟弁楚人，亦有心计之士，以辽事系狱，与诸君子善。显纯知之，恐渠不死，异日讨附珰杀正人之罪，援为口实，并欲尽其命。已而顾公西曹之旨下，显纯恶逆遂为远近所传。

　　野臣曰：读未终篇，顿使人发指赀裂，气塞泪淋。按古之狱吏，张汤、来俊臣诸恶孽，未有今日许显纯之惨毒也。真虎狼之肆威，狗彘之不食，恨不磔其体而醢其肉，以飨六君子之忠魂，以雪天下人之公愤，谨笔诛之，以传千百世之骂名，聊为六君子追痛耳。第又不知六君子之子孙读之，更当何如也。

　　旧抄《诏狱惨言》一卷，记明熹宗时六君子之祸，与《碧血录》中天人合征少有异同，此殆其初本也。署曰燕客具草，而不著姓氏。考郡志，顾副使公有弟名大武，当急征时，倾身入长安，职纳橐饘。一夕见垣中白气亘斗，有诸君子其不免之叹。证以此书，见孟秋白气云云，适相吻合。又于顾公事加详，其为公弟所记，殆无疑义。时事方殷，故用晦自脱。今读其书，不独诸君之惨死，千载犹有生气，即客之权奇倜傥，以成一门忠义，亦卓卓千古云。虞山张海鹏识。

　　诏狱惨言
