东归日记
方士淦著
道光戊子[按：即道光八年，公元1828年]三月十五日未时，自伊犁惠远城起身。三十里，住绥定城。如苍崖镇军（柏）留住署中。天阴无风，树木才见新绿。三十里流水潺湲，冰雪初消，沙土带润。送行者色司马拉（本）、前山西令吕明府（鹤）龄。
伊犁西南卡伦外、那林河草地，群山围绕，中有大海，海沿有碑，相传汉张骞立。松湘圃相国（筠）遣人摹拓，字在有无间，不可辨识。昔有笔帖式某，随大员经过，见一石矗立，略具人形，遂用笔戏写眉目鼻口，有顷，暴风大雨，人马难行，大员望山祷祭。有心者潜往看石，则墨戏已被雨淋净如拭矣，奇哉！
伊犁有草生石面上，红花，娇艳可爱，家家用衣线悬于窗槅间，见水则萎，名曰“湿死干活”。
札义烈公[按：即纳穆札尔，蒙古正白旗人，图伯特氏。乾隆二十三年授参赞大臣、靖逆将军，赴新疆讨霍集占，战殁。追封三等义烈公。《清史稿》卷312有传]，伊犁将军保文端公之父[按：保文端公，即纳穆札尔之子保宁，乾隆五十二年调伊犁将军，卒于嘉庆十四年。谥文端公。]，乾隆间叶尔羌殉烈。至今城门上时现公像。伊犁南门外龙王庙，相传龙神像确似义烈公。
伊犁白颈鸦，十月从南路飞来，乌鸦飞占。二月乌鸦北来，白颈鸦南去，谓之“换班”，
十六日，六十里至苣草沟城内，小雨。夜大雨。十七日，住一日。
十八日，晴。四十里至头台，进果子沟．又四十里住二台。果子沟两山矗立，松树参天。中有涧溪一道，迤逦盘曲，小桥七十二道。石壁蛾岩，青绿相间，人在画中行。山景之佳，甲于关外。保文端公相修平山路，利赖至今。余丙戌[按：公元1826年]子月过此，大雪弥漫，半夜始到二台，翟兄径停车达坂上度夜。但见松林茂密，野兽奔驰，冰塞长河，雪满群山，为平生所仅见。
十九日，二十里出果子沟，上达坂，有伊犁前巡检顾谟立碑一座，纪保公功德，嘉庆三年立。往来行人过达坂者，无不下马而拜。散掷钱文，口外之俗如此。至松树塘，走海子沿，四十里至三台湾。海子周围数百里，四山环绕，众水所归，天光山色，高下相映，澄鲜可爱，中有海岛，内有海眼通大海，有海马，人常见之。又八十里，尽山路，靠海沿而行。往四台，亦有碑，与前碑同。
二十日，八十里住五台（以上几处，房屋、饭食甚窘）。
二十一日，八十里住牌房。水草好，平路，有柴薪。山南北尽土尔扈特游牧，
二十二口，八十里住精河（有城，有文武员弁）。碱土地，盐池出盐。
二十三日，五十里，沙泉子打尖。又五十里，沙窝头住，尽沙戈壁。
二十四日，一百二十里住古尔图（十里沙石河），
二十五日，八十里住敦木达（以上水草极多，地尽碱土）。
二十六日，七十里库尔喀喇乌苏。有城，有文武大员。又六十里，住奎屯（以上滩河甚多且宽，石子大，难走）。
二十七日，九十里住安集海；
二十八日，七十里住乌兰乌苏。自喀喇岛苏以下，直至乌垒，村落树木，小桥流水，风景绝佳，间断戈壁。
二十九日，八十里住绥来县，俗名玛纳斯。自此，东至巴里坤，城池衙署，农田学校，与内地同（绥来城乡富庶，地产金、银、玉石）。
三十日，出绥来东门。三十里，树阴茂密，风景绝似江南。又五十里，住土鲁克。
四月初一日，七十里住呼图壁，有城，有文武员弁。署巡检王冈之，安庆人，留住一日，索书“景义园”方丈大字。
初三日。七十里住昌吉县。县令卢铭瑚（此处煤好）。
初四日到乌鲁木齐，见英通侯（惠勒宜轩公相保之长子）。
初五日，拜客。
初七日，沈礼田太守招饮。
初八日前吉木萨县丞吴龙光招饮（吴山东人，自内阁供事出身）。
初九日，晤张河帅文浩、张粟园金。是日，张河帅招饮。
初十日，英通侯招饮。
乌垒为新疆腹地，唐之庭州，汉之轮台，通南路。吐鲁番大城之东北，即巴克达山，高峰插天，冰雪不化，顶上常有云气。每年五月，阜康县令率民人致祭，香火极盛。山行十五里，下舆步行，直至中层，平衍宽广，有天池二，形似葫芦，清泠可爱。乾隆年间初开辟时，明将军瑞欲引池水下山，通渠灌溉，水不下注。池边有琪花瑶草，相传为达摩祖师面擘之所，仰视高峰，如在天际，人不能上矣。
十二日，四十里，住古牧地。
十三日，五十里古泉。地极干枯，水不能到，近山处稍好。四十里，住阜康县。
十四日，九十里，住滋泥泉。夜行颇凉爽，走巴克达山背后。
十五日，七十里，住三台，尽戈壁。三台城外有“绿树村边合，青山郭外斜”之致[按：引诗见孟浩然《过故人庄》]。七十里至济木萨，中亦戈壁，妙在水泉处处通流，民居田亩，络绎不绝，亦不减西路绥来也，即古瓯脱。
十六日，住济木萨城外。万家烟火，市肆无物不有。
十七日，九十里至古城，有满汉大员，汉之渠犁也。地方极大，极热闹，北路通蒙古台站。由张家口到京者，从此直北去。蒙古食路，全仗此间。口内人商贾聚集，与蒙古人交易，利极厚。口外茶商，自归化城出来，到此销售，即将米、面各物贩回北路，以济乌里雅苏台等处，关系最重。茶叶又运至南路回疆八城，获利尤重。
十八日，九十里，住奇台县。俗名“金绥来，银奇台”，其沃壤可想见也。四十里，腰站，地方不大，而旅店颇佳。山环水绕，草场肥美，牧畜尤旺。五十里山路，住木垒河。居民铺户极多，大河一道围匝，树木好。过此以东至巴里坤，计八站，尽戈壁，地无青草，上无飞鸟。尖、宿各站，按程计里。大略相同。但旅店寥寥，仅能栖止，米面草料，一无所有，所以谓之“穷八站”也。该处客商，通北路与古城、奇台同。
二十日，九十里住三个泉。中间腰站，山沟一道，颇难行，高高下下，层峦起伏，皆铁板沙也，满目荒凉。回首奇台以西，真有天壤之别。又九十里住沙窝头。三十里大石头。
二十一日，九十里北山子，大风，尽山路。又三十里至噶顺沟，千岩万壑，山产铁，石尽黑。有山无水，风冷之至。沟边设卡汛以防奸宄。又二十里住吉吉台，店好。
二十二日，大雨，尽山路。山不高，而冈峦重复，弥望无边。自此至巴里坤以西，皆天山背面，故气候寒冷，终岁披裘。过南山口，则山之阳。至哈密，气候温暖矣。是日，雨后，沙路净无尘，但荒凉世界耳。七十里，住乌土水。山沟之中，孤馆寂寂，房屋不堪，非复入境。
二十二日，一百八十里住孤拐泉，店可。大雪。
二十四日，七十里巴里坤，汉之月支也，本系蒙古游牧地。居天山之阴，冬夏冰雪不化。山逼城垣，居民、商贾皆在城外，府、县、总兵在城中，满城相距不远。一大都会也。气候寒冷异常，山之夹套，皆蒙古也。城外三里，西北有海，方圆六十里。海沿泥淖，人不能到，《汉书》蒲类海也。常现海市，相传中有寒鼍。城内文武衙门只放头炮，不放二炮。松相国奏入祀典，春秋，文武大员致祭。地方重镇，为口外牧场最繁之区。总兵带绿营兵三千镇守之，专管牧养马厂。城内外树木不生，荒凉清冷，满目凄然。虽有屯田，而收成甚薄。晤德镇军（克精额）、图太守（勒炳额）、前湖南令金桐轩（德荣，江南人，戊午孝廉，遣戍乌垣。年满释回，尚未起身）。巴里坤有八景，曰：天山松雪，蒲海鼍城，岳台留胜（我朝岳大将军驻兵山上），尖山晓日，镜潭宿月，黑沟藏春，龙宫烟柳，秋稼堆云。
二十五日，桐轩来访，坐谈良久，极风雅，能诗。出城四十里，路旁石人一座。相传我朝岳大将军带兵过此迷路，夜间有两人引出山口至大道。天明视之，则两石人也。此后，不解何时一人移至奇台城外道旁，现亦完好，略为短小。此间石人，高五尺许，头大，而面上有眼鼻形象，乃天生，非人工也。近年，土人因其能行动，践踏田禾，乃建小墙以限之。往来车夫经过，必以蘸车油渍其面，云车无损折，殊为可笑。
汉敦煌太守碑在镇西府关帝庙，石质年久，直如黑玉。桐轩多赠数张[按：此盖指汉敦煌太守碑之拓本]，相传能避风，船上携之吉。桐轩“八景”皆亲见之，云岳台最雄杰，前有八阵奇门，两旁能容万马。黑沟去城三十里，路难行，一入山内，豁然开朗，苍崖绝壁，树木千章，飞泉瀑布，琪花瑶草，别有洞天。唯高处不胜寒，风雪无常耳。鼍城即海市蜃楼也，天阴则见，亦奇观也。龙工庙独有柳树，他处绝无，故有“烟柳”之胜。
二十六日，八十里至松树塘。一路近山行走，愈近愈妙。虽系山阴，而山顶雪厚，日光照耀。半山以下，松树苍翠，千重万叠。此山直接伊犁天山一脉，石骨嶙峋，草绿如茵，流泉百道，野花灿发，异香袭人，极壮游之乐事。对面山脚下有沙坡一段，独无青草，横长数十里、相传唐时营盘为沙所压，至今常闻金鼓声。二十里，由山脚十余里折曲盘旋而至山顶，关帝庙三层，深岩幽邃，灵显最著。旁有小屋，系唐贞观十九年姜行本征匈奴纪功碑，自来不许人看，看则风雪立至。余丙戌九月杪过此，曾进屋内一看碑文，约四五尺高，字字清楚，不甚奇异。因庙祝云“不可久留”，旋即出屋。顷刻间果起大风，雪花飘扬，旋即放晴，幸未误事。乃今年二月望前，伊犁领队大臣某过此，必欲看碑，庙祝跪求，不准，强进屋内。未及看完，大风忽起．扬沙走石。某趋马下马，七十里至山下馆店，大雪四日夜，深者丈余，马厂官马压死者无数，行路不通，文书隔绝数日。吁!真不可解也（旁有福郡王碑一座，乾隆年间立。此间，《汉书》之祁连山也，唐之“三箭定天山”也）。
二十七日，早，谒关帝庙。联额颇多，唯徐星伯太史有句云：“赫濯震天山，通万里车书，何处是张营岳垒；阴灵森秘殿，饱千秋冰雪，此中有汉石唐碑。”姜行本碑，相传系汉石所刻。余坐东厢阅壁间诗，亦题二律而别。七十里，住南山口。一路尽山峡，一水中流，大似伊犁果子沟。特乱石崎岖，小桥尤少，行昔苦之，始叹保公之明德远矣！
南山口至哈密一百二十里，尽黄沙、白草，一片荒凉景象，与西路迥别。有大渠一道，自山引注，分溉田亩，故能建城而成都会，即唐之伊吾也，为新疆南、北两路咽喉扼要之区。以在山之阳，故极暖多风。
二十八日，八十里住哈密。城小而固，关外热闹。另有回城，回王住之。余丙戌[按：即道光六年，公元1826年」九月初随杨制府到此，恒勉亭都护（敬）在此为办事大臣，杨提军（芳）亦领兵经过，相待极厚、目下办事大臣为恩兰士同年(铭）留住，招饮。余丙戌西行，十月望前过占城，兰士适为古城领队大臣，攀留一日。今又在此一遇，不胜天涯之感！
二十九日，哈密厅志星垣太守招饮。即起身，七十里住黄芦沟。
五月初一日，八十里住长流水。哈密多沙窝路，间段有之。其余处处，有水可通。长流水，水尤好。大城至此，皆白杨树。过此以往，至安西州十余站，又“穷八站”，与巴里坤以西同。中有苦水等处三站，无甜水，须携借而行。即苦水素亦不旺，夏秋天热，行人尤为竭蹶。土人凿地引泉，仅足供用，若遇差使较多，即形短绌。余丙戌八月随杨宫保[按：即杨遇春]大军过此，军书傍午，人马万千，宫保每下车，必先遣人看水，所用不竭，识者已卜为师贞之兆。
初二日，夜，至格子烟墩，七十里：自南山口以来，日日大风，与山北各路迥异，无山故也。气候多暖，路尽沙戈壁，带甜水。吐鲁番之热，巴里坤之冷，安西之风，三绝也。
初三日，六十里至红山，一家店，无水。又八十里，至苦水住。此两站，戈壁大。
初四日，八十里至沙泉。九十里住星星峡。中有达坂，难走。
初五日，八十里至马连井子。七十里，住大泉。
初六日，四十里至红柳园子（尽山路）。七十里，住白墩子。
初七日，九十里住安西州城内。自长流水以东，尽戈壁，无草无树，直至此间方见。城外河名疏勒。
初八日，二鼓起身。住小湾。水草好，店可，有树木，唯沙窝太大耳。小雨，清凉。
初九日，九十里至布隆吉。地尽沙土，水泉曲折旁通，无处不到。城内外树木参天，阴森茂密，一望无际，街市尤好。亦东路胜境也（晤张同庄于腰站）。
初十日，九十里车三道沟，水泉之盛，草本之旺，田亩之广，近关所罕见。
十一日，住玉门县，五十里。沙土间段戈壁。
十二日，九十里住赤金峡。大戈壁，有山坡。
十三日，六十里腰站，沙路。站上有大殿一座，高敞宏轩，与口内无异，为关外绝无仅有者。又二十里，草地。又三十里，尽系祟冈叠阜，高涧深沟，沙石崎岖，行者苦之。所以有“九沟十八坡”之目。住惠回堡，有城，树木好。又七十里，尽戈壁，进嘉峪关。
十四日，住肃州城内（关城至此七十里，汉之酒泉也）。桂杏农菖同年观察招饮。
十五日，四十里临水驿。六十里双井。俱平路。
十六日，七十里深沟，大风，极热。
十七日，一百里住高台，鱼米之乡，风景绝佳。弱水、黑水皆在此。
十八日，四十里抚彝厅。六十里沙井。尽沙土，多白杨柳，良田沃壤，西路精华悉在此。五十里，住甘州府城外，极热。
十九日，住沙井。
二十日，住甘州府张掖县。
二十一日，住东乐县，七十里。
二十二日，四十里山丹县。四十里新河。六十里峡口。尽戈壁。
二十三日，四十里水泉。六十里永昌县。乱石路极多。
二十四日，一百里住凉州府城外四十里铺（石子极多）。
二十五日，四十里住凉州，城内雄健而秀，富庶甲于省门，大郡也。
二十七日，住靖边驿。
二十八日，住古浪县，城小而固，山水清绿，草树茂密，风景亦妙。又三十里，黑松堡。
二十九日，六十里，镇羌住，尽山路，山俱青绿可看。唯过乌梢岭极高寒，山多岚嶂。又五十里岔口驿。
三十日，七十里住平番县，山水、树木皆好，城市尤好。
六月初一日，七十里红城，红树黄花，麦麻被野，风景不减高台、张掖，且近黄河。又五十里，哈家觜，山路尤妙。
初二日，七十里，过黄河浮桥到省[按：此“省城”指兰州]（汉之皋兰山也）。
十二日，起身兰州。东路尽土山，山无石，而崎岖难走，无草树，无水，荒凉枯槁，远不及西路也。是日，五十里住。
十三日，八十里，住甘草店，山沟难走，俗有“九沟十八坡”之名。
十四日，六十里，经过车道岭（路从山顶盘曲而下，极险峻），秤钩驿中尖。二十里，巉口住。
十五日，四十里，住安定县。大雨，河涨，阻水。古之天水郡。
十六日，住西巩驿（过王公桥，极难走。又青岚山，亦在此高寒凄凉之境）。
十七日，六十里，住会宁县（此数站，山河水苦，咸不可吃。且无并，唯窖水可吃。人家掘地，蓄天雨水也，过静宁州则不然）。
十八日，七十二道脚不干[按：此路河流数十道，皆无桥，需徒渡，敬当地谓之“七十二道脚不干”]，两山相夹，河水中流，每遇暴涨，常冲没漂压。四十里，翟家所小住，大雨。午后晴。住清家驿。
十九日，四十五里高家铺，山渐开展，路宽平好走。四十五里，住静宁州。
二十日，九十里，住隆德县（缺小差繁，最陋之地）。
二十一日过六盘山。四十五里，瓦亭。二十五里，过峡口，住蒿店山下。十里，即河上原。
二十二日，七十里，住平凉府（城高大而荒凉，无草无树。城外三十里即崆峒山，名山也。内戌六月过此，曾登一宿。城系前明韩王府也，。
二十三日，四十里埠，中尖。路难走。又三十里，住白水。
二十四日，七十里，住泾州。城外大河。尽山路。
二十五日，一百里，住长武县。入陕西界。
二十六日，四十里，平路。过河又尽山路。过大佛阁，石壁中凿成大佛。相传唐贞观年间鄂公建。其四旁山洞，皆小佛也。又十里，过花果山、水帘洞。以山路崎岖，未暇一游。住邠州城外。西来至此，方见树木，初听蝉鸣，亦清趣也。过此以东，渐入佳境（邠州西门外有范文正公旧治碑，东门外有太王公刘庙）。
二十七日，立秋。七十里，尽山路，住永寿县。
二十八日，七十里，住乾州，与鲍沧碧刺史一谈。
二十九日，过醴泉，住咸阳县。一百一十里。
三十日，住省城[按：此指西安]。
