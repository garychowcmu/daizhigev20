　　蕉窗雨话 清 佚名

　　◎记乾隆间吏部郎中郝云士谄事和□事郝云士者，扬州仪真人也。乾隆之季，官吏部郎中，谄事和□。凡选人经其关说者，和得厚赂，郝舐其余沥，家日以富。一子蠢然如木石，妾李氏，生二女，长曰敖玉，次曰雏玉。敖玉嫁广东藩司刘文波子。雏玉年十五，玉肌花貌，望之如仙。郝至爱重，将留以嫁贵人。郝生平长于子平之术，祥苻吕凤台官给谏，郝颇与友善。泥吕出其甲子为之推算，则官一品，其子亦贵，乃请见其子。吕子名笙，字晋斋，年十七，美如冠玉，能作褚河南书，已入邑庠。吕欲得佳妇，故久未论婚。郝遂通以媒介，愿以女字笙。吕亦素闻雏玉美，允之。聘礼既行，两家过往甚密。吕座主为高邮王怀祖先生，以经学名海内，吕师事高邮。一日论和□误国，上耄，期益倾信和言，先生将具疏论列。吕曰：“门生欲弹之久矣，已拾得和之大罪二十四，署稿已就，明日将薰沐上之。”王大惊曰：“尔乃具此胆力耶？老夫之疏，亦且继上。”吕归，夤夜缮摺，明日甫上，已得旨，下诏狱。吕笙大哭求援于郝，郝笑曰：“若翁大蠢蠢，致斋相国何仇于若翁？乃拾街谈巷议，发此狂言，今朝廷怒不可测，得遣戍为幸，吾亦何能为力？且当日之婚事，予但凭命理，谓若翁可得贵仕，乃吾术未精，今复何言！”语已嘿然，笙告归。寻得刘诸城为之缓颊，戍乌鲁木齐。吕自兵部质对后，遣发。笙哭送于道，请同戍。凤台怒曰：“我为直谏，自分必膏斧钺。蒙天恩高厚，得荷戈远行。汝何为者？善事尔母，读书励行，吾即死边，亦无所憾。”笙呜咽送至城外，凤台力斥之归。自是家直落，河南咫尺，乃不能归。日为人佣书，夜则研读。金台馆课，屡冠其军，得膏火赡母。如是二年，而郝渐萌悔婚之心，一日召笙至私宅，以温言抚慰之曰：“若翁近无耗，关外非善地，恐不能归，赐环无期，吾甚为若翁忧之。”笙应声哭，襟袖淋漓，悲不自胜。郝又言曰：“尔家糠秕不能具，焉能蓄吾爱女？老夫非悔婚，顾以贵家女，令其处贫薄，家室必不安，于吾子亦无所利。今请以五百金为老嫂寿，子亦可得饣粥，以离婚书数行见赐足矣。”笙喟然曰：“吕家世无弃妇之人，今先生意决，笙不敢弗诺。年来佣书，并得馆课，膏火颇足自给，老母水菽亦不乏，先生可勿挥此重金。”顾侍者笔墨安在？郝颜色惭赧，然已无如何，即令侍者出纸笔。笙方作数行，忽闻背后有纤履声，疾近其前，指白如玉，力取离婚之书，顾生曰：“我何罪于吕氏，而敢逐我！和氏以贿震天下，皇帝倦勤，吾翁弹之是也。杨椒山死柴市，朝贵尚有以女字其子者。吾翁大节，宁愧椒山？汝今逐我，不如应箕应尾远矣！”力碎其纸，大哭不止。家众震骇，郝夫人亦出曰：“吕氏子非久贱长贫者，奈何不情如是！”云士羞愤遂反目，笙一笑告行。归语其母，母泣曰：“郝云士媚和□，闻不日且内禅。皇帝居潜邸，宁不知云士所为？祸不远矣。独惜吾贤妇身陷其中，恐不即脱奈何？”语未竟，闻有车声停于门外，侍者入言，郝小姐至矣。母子大惊，出视，雏玉慨然以布衣入。见母即拜曰：“儿未成礼，然吕家人也，请越礼称新妇。新妇不孝，不得老父之欢，今见逐矣。顾生为吕氏之人，死即吕氏之鬼，吕氏尸烦尔吕家收也。明知不行亲迎，遽尔登门，于新妇为无状，于吕氏为﹃人。顾姑贤而翁忠，新妇心曲，或能见谅于堂上。今日之事，去留由母，即不见收，新妇已挟白刃来，誓自刭于此，不更归矣！”母曰：“贤哉吾儿！儿贞淑如此，老身暮年，乃享奇福，请与老身同处，明日具礼矣。”怀祖先生闻之，令人以百金饷旨笙，明日亲宾亦稍至矣。雏玉三日以后即莅厨次，煮糜蒸饼，匪所不能，顾家居时未见其躬自操作也。笙畏敬如天人。是年高宗升遐，新皇御极。王怀祖疏上弹和□，立褫和职，下狱论死。吕凤台赦归，任太常少卿，逾年补侍郎，而郝氏籍矣。云士以罪戍凤台故地，妻挈其蠢子归仪真。雏玉泣送之城外。母曰：“尔能识人，吾观吕笙伟器也。后此幸无忘若母。”雏玉涕不可仰。是时吕笙以第二人捷北闱，连捷入词苑。凤台亦升尚书，果如郝云士所言。

　　◎记杜文秀踞大理事自帕夏踞新疆，杜文秀亦踞大理，南北两回教国，遥遥相对。文秀之□悍，不如帕夏，而内治过之。窃位一隅，历三十年而后亡，则以得人为之支柱故也。先是，庆阳回人穆真者，牧羊儿也。关中兵起，真更失其本业，飘泊无归。闻新疆已建回教国，乃走新疆投帕夏麾下为走卒。英人扬思哈班，游历东中亚细亚，帕夏遣护之行，真与焉。扬思哈班独爱真灵敏，遂留为从者。入印度，居三年，竟通英语，且于英人治印政策，皆知其大凡。遂辞杨氏东出，横缅甸野人山入大理。途中再遇猛兽，皆不死。既至大理，封人以为谍也。捡其箧中，复得蟹行书数十册，以示众，皆莫解，乃执之而送于文秀。文秀与语，奇之，即用为参谋。凡经营战守，皆与筹议，真后众发言，阴采其长者推阐之，多中要。虽新进而权势出诸将上，文秀倚之如左右手。回酋马如龙与文有宿仇，投清军为之将，以饷匮，使来乞粮。且言与清将杨玉科不协，愿为同教人尽力，众以为诈。真曰：“渠诈否，信不可知，然不妨姑应之，而使能言者赍饷以往。即入其营，宣布德意。渠即叛我，其兵亦必感激，不为彼用也。且当明目张胆宣言之，以间之于清。”杜文秀谋之于众，众不谓然。如龙前此与文秀哄夺其爱妾，文秀衔之刺骨，至是欲诱杀之。乃遣使诱如龙，为言军饷俱在，令以亲卒来取。如龙睹使者目动而言速，疑有异，拔剑劫之，使者惧，遽吐实。如龙怒，杀使者，而贻书诟文秀，遂决意为清。时中原之战事略定，而缅政方乱。真度文秀终不能以一隅抗天下，乃劝之介英人以与清和，岁时奉贡称外藩。而西收野人山以图缅甸，乃能得志于缅。席其米、棉、矿产之富，不难卷土重来也。文秀称尊日久，闻言颇不乐，但日渐疏远之。法人伐越南，谋通澜沧江航路，滇西大警。文秀集其众，真请与法订攻守同盟，结对等条约，以兵佐法，而从法购火器，聘其将为训练，且以使者自任。文秀亦不许。真叹曰：“国其亡矣！”谋去之。会闻葱岭以西并于俄，而西域开陇之回势皆日蹙，无可归。又念文秀知遇，濡忍未决。文秀侍人某，受岑毓英金，令图真，日夕伺之，未得间也。庖人某受刘长佑贿，谋毒杀文秀。事先发，侍人因谗真同谋。时真已度大理必不支，方治装去之印度。而捕者至，见其将行，益信为畏罪而逃也。遂执之见文秀，文秀不问，即命杀之。真为人短小精悍，好以智御人。其见文秀自言为帕夏款英使，不言其为侍者也。大将某勇敢使气，恶其后来居上，扬言真出身微贱，才干无可使。其实第以虚辞恫喝，非真知底蕴者。真疑窥其隐，故因东犯，陷之死地。其他作为多类此，以故舆论率不直真。其在大理，终身以宾师自居，未尝受职。故不免于间谍之嫌疑，被杀也，无冤之者。

　　◎记石达开老鸦漩被禽异闻曲江宓若琳，豪迈士也，生平足迹遍天下。乙卯之春，余晤之于皖江旅次。年七十余矣，而神明不衰，筋力犹少壮。尝见其晓起及夜眠之先，必作五禽之戏，盖善于卫生者也。曾佐翼王幕，老鸦漩之败，实从翼王脱于虎口，为言其艰难始末甚悉，并言翼王义女四姑娘事，爰录之以志英雄儿女之畸节焉。宓之言曰：四姑娘者，桂阳韩氏女也。名宝英，父一老贡生。宝英生而聪慧，三岁父授以唐人诗，琅琅上口。七岁解吟咏，乡里称女神童。十四岁而洪杨之军起，湘桂之间，遂为战场。两军而外，复有无数土寇窃发其间，当时流离荼毒之若，有不可胜言者。韩氏一家，仓皇出走，不幸与土寇遇，尽殒于兵。宝英匿草间，亦被执，将迫以行，而翼王师至，遽舍之去。宝英稽首王马前，慷慨陈家难，声泪俱下。并详陈土寇根株，乞为剿除，以靖乡里。翼王大感动，使偏将以千人掩土寇山中，悉俘之，使宝英自辨其仇，而后屠之以祭。更令具棺木殡敛其父母兄嫂，使三百人任土工，半日而冢成。宝英感恩，愿委身事王。王不可曰：“吾戎马中人也，兵以义动，若自犯之，所部必有因缘为口实者，非所以两全也。无已其以父女称，而留军中，俟他日择婿可乎？”宝英敬诺。于是为王义女，行四，称四姑娘云。四姑娘为王掌文告，敏捷无匹。每军书旁午，四姑娘中坐踞案，运三寸不律如风。左右几二，各一书生伺焉。四姑娘手写而口左右授，三牍并成，顷刻千言，文不加点。翼王平时，颇以文事自诩，至是亦深叹不及也。翼王自金陵不得于当权者而出走，独四姑娘以治军书故从之，故翼王家人皆及于韦氏之难，独四姑娘免焉。上饶马监生贫极无聊，入翼王军中，人极朴诚。然小楷以外无他长，惟貌似翼王，非观其气宇，不能辨也。四姑娘一日告翼王愿嫁马生。翼王笑曰：“此腐儒，何所为而常识之耶？吾军中不乏文武材士！属以军中仓猝，不暇议婚嫁，若何不早言，欲选婿奚难者，而必此人耶？”四姑娘曰：“父言如是，然儿意有在，父他日或知之耳。”翼王亦不更诘，即下嫁焉。马生始愿不及此，斯时惊喜以外，别无他言。夫妇二人，仍为翼王治军书如故。年余，四姑娘生一女。翼王将入蜀，赂土司为声援，四姑娘闻之谏曰：“夷性反复，恐不足恃。且蜀道岩险，进退不易，钟、邓之功，不可幸也。”翼王曰：“是言吾亦知之，特以穷年用兵，胜败得失，从无定局。近来朝廷于我猜忌既深，而君臣亦自疑阻，恐非佳事。吾以为从彼偕亡，不如别树一帜，冀获一逞。吾闻蜀西藏卫，外险而内腴，地广而民懦，吾倘得据之，亦一扶余也。今并力疾走，过城不攻，不过一月，泸雅之隘，皆为我有。敌兵虽至，庸有及哉？”同时诸将，亦多谏阻者，翼王皆不听。遂入蜀，初战颇利，已而入险，土司果背约，相持于紫打地。翼王所部不悉途径，首尾被截，翼王犹力战溃围，走老鸦漩，从者才二千人。清军合土司军三万余急围之，翼王度不支，谓四姑娘曰：“不从汝言，今果困矣。”将自刎，左右急持之。四姑娘谓马生曰：“王平日厚吾侪，将何所为？宁至今日，自惜身命耶？”马生方踌躇，四姑娘曰：“咄，庸奴！尚恋恋妻孥耶！”时手中抱儿，立投阶下，呱呱一声，儿碎其首。马大错愕，顾四姑娘刃自陷其喉，犹咽其将断之声曰：“速与王易！”马始悟，从王入帐后。少顷军中传呼王以众降清矣。其实王已偕心腹数人变服遁去，宓亦当时众中之一也。王既脱走，入邛雅山中，欲收集所部，图再举。闻马及军中健将数人，皆为清殪，余众溃散，不可复合。王叹曰：“事败矣，奈何？”青神山有老衲，年九十余。王之来，迎门而候。王讶其前知，与语大契合。衲曰：“虏运犹未也！再世后有豚尾而鼠首，白前而玄后者。斯物出，汉人其庶几乎！”同时从王披剃者五人，独宓与一刘姓者不与。谓宓尚有俗缘未尽，谓刘异日当为大将，攘白狄塞外，劝王以后法授之。宓遂先去，求得四姑娘与马遗骸，已残矣，窆之峨眉山。宓之出也，其聘妻年十六、七，意谓不转掠于人，则兵死耳。及归故乡，聘妻犹守贞未字也，年已四十有五，宓亦已四十八矣。闻乡人述其谊，乃婚焉。刘姓者竟复立功南越，方知衲言，皆不谬也。然衲竟云，翼王是维摩后身，而四姑娘散花天女也，其信耶否耶？

　　◎记董琬欲从张申伯不果事苏州张申伯，太平天国朝之解元也，当时见重于李秀成。时进谒，李有宠姬金陵董氏女，名琬，风流妩媚女子也，见张颇有意。张谒李秀成时，董氏女左右立，秋波流盼，宛转令人魂消。卒以内外隔绝，不得如愿。中秋夜，张馆子秀成府左侧，忽有垂髫女子送诗一缄，署名曰薄命琬。启而视之，五言律一章。其诗曰：“秦淮无限恨，佳节况中秋。侠义梁红玉，高才秦少游。花开三月暮，人到五更愁。相见不相识，长江滚滚流。”张得诗，思想无已，后不复见。李秀成至苏与李鸿章决战，董氏乘隙逃出，张亦时随秀成在苏。秀成败，董氏寻至苏州，寓金阊，访张不遇，流落为妓。后有人见之，自述此事。

　　◎记张申伯为太平天国朝解元事“堪嗟服色随张角，却令声名笑褚渊。”此两句相传为苏州孝廉张申伯之作。张于咸丰时补廪膳生，文名颇著。洪杨之季，苏常州县，相继光复。张避世乡居，读史至元、明而后，辄感慨不已。西望烽烟，书空咄咄。时天王洪秀全下诏开科取士，张为侪辈所推举，雄心勃发，改名褚维星，奉诏至金陵入场。题为“平定江南”文，仿制艺体，张作颇雄壮，拔置解元。忠王李秀成待之甚厚。相传其文之起讲曰：“东晋司马之兴也，南宋康王之渡也，长江数千里，莫不恃为恢复汉族之基，岂以江南之人，独具忠义哉。盖其后由江南而扩张平寇之功勋，必其先由江南而手定皇都之巩固。石马无恙耶？铁瓮犹存耶？试一观江上之风云，觉东洛冠裳，西京钟鼓，不啻天与之而人归之已。”其起股曰：“铜驼荆棘，吾民之苦深矣。自唐虞三代迄今，四千余年，中原文物之邦，竟一息奄奄，如病夫之不起。尧舜禹汤文武，神灵之痛哭如何！问何时杀尽妖魔，上答天恩之高厚？泥马风波，吾君之厄至矣。自唐、桂二藩迁徙一万余里，故国衣冠之族，竟荒郊累累，为异种所称雄，燕赵韩魏齐晋，禾黍之凄凉奚似！问何日扫除腥臭，重开一统之河山。”张于同治年曾、李诸人败洪、杨后，逃归故乡，思复应秋试。有知其事者，群起欲攻之。因作七律二章，明应太平天国试之非己志。其言随张角，笑褚渊，引用恰合。惜全诗散失，不复记忆。既而乡试高第为名孝廉，然已不如应太平天国试之列第一，号解元云。

　　◎记王渔洋宋牧仲逸事新城王渔洋者，近代诗家之泰斗也，独标神韵，笼盖百家。在前清康熙间，名倾海内，莫之与京。而当时之能诗者，恒以一识荆州为快。求为门下士者有之，请结文字因缘者亦有之，一经品题，身价十倍。流风所趋，欣欣向荣，故虽以宋牧仲之贤，犹不能不引以为重也。牧仲黄州人，工诗，秀丽风雅，处处胜人。然衡之渔洋，大有迳庭之判。惟牧仲有才气，颇矜负，自谓己之诗境，足与渔洋媲美。人以其声望素著，不便驳讦，只得漫应之而已。光阴苒苒，众口嚣嚣，积月累日，一再传播，而渔洋之耳鼓，已有所闻，因是乃发现一段佳话焉。盖渔洋与牧仲纳交有素，性情才识，均称莫逆，雅不欲拂矫其意，使牧仲愧赧。时渔洋有门生某者，潦倒异乡，乞渔洋为之绍介于牧仲处。渔洋师弟情殷，慨允作书。复恐牧仲享之以闭门羹也，又为诗以赠牧仲，即本其自诩之意，而实真自矜之言，藉博牧仲之欢心。某频行时，渔洋嘱之曰：“宋公寿期在迩，此函当于彼时，在宾客前投之。”某唯唯应命而去。后至江南不数日，而牧仲幕府之中，群贤毕至，大雅同登，咸手捧蟠桃，申献之忱。牧仲正分班应客时，某亦欣然入贺。出渔洋之书，呈之于牧仲之前。牧仲展而阅之，喜不自胜，即扬言于众曰：“吾尝谓渔洋推我为知己，君等多未之信，今请君等一读其来诗，当知吾言之不谬也。”众宾客取而读之。其诗曰：“尚书北阙霜侵鬓，开府江南雪满头。谨识朱颜两年少，王扬州与宋黄州。”读竟相顾叹赏，益尽歌颂之能，而牧仲则笑逐颜开，若处无上尊荣之境矣。既感赠诗之高谊，又因来书之盛情，乃位置某以某职守，刮目相看，银海常垂青云。

　　◎记说降洪承畴事孝庄文皇后者，清太宗皇太极之妻，世祖福临母也。有殊色，资质艳，气体芳馥，见者无不魂消。父母牧羊于伯都纳，群牧涎其女艳，争以善草地相让，以故所牧蕃息冠全伯。崇祯初，清帝皇太极将图大举，治兵伯都纳，千乘万骑，夹道争弛，戈矛旌旗，蜿蜒数百里，辉煌耀日，军容之盛，古未有也。皇太极缆辔徐驱，群贝勒扈从，佥以谀辞相颂祝，谓吾主神武，行将统一夷夏。皇太极闻言，目左右顾，意甚得。瞥见山陬石壁下，一垂髫女子，辫发蛮装，容华绝世。停骖注视，魂为之荡。回顾群贝勒曰：“艳哉此雏，谁氏子也？”群贝勒知旨，驰而前，挟女以反。是夜即行营定情焉，宠压一寨。女之乍至也，皇太极方据地胡坐，纵酒大嚼，见女张手曰：“来，妮子坐此。”女低首弄带不语，亦不前。诸寺人或后或前，强纳诸帝膝。女羞晕双颊，色如雨后海棠，娇艳欲滴，皇太极乐甚。酒阑，寺人导入寝帐，绣幕狐衾，备极华丽。女知不免，始婉转陈辞。自言出身微贱，不足偶至尊。今蒙赏及蒲柳，获采葑菲，固非所望。但虑天威不测，一旦色衰，恩移情替，使女萝无托，秋扇见捐，此身渺渺，其何以堪？皇太极矢言不相背负，指诚日月，引谕山河，女始欢然。解衣之际，态有余妍。低帏昵枕，极甚欢爱。皇太极飘飘如仙，自不知此身尚在尘世间也。由是夜无虚席，出必与俱，后宫粉黛，无复再邀顾盼者矣。女之获宠也，不仅妖艳尤态，丰姿过人。其才智明慧，善巧便佞，每能先意承旨，有足多者。崇祯九年四月，皇太极称帝改元，建国号曰“清”，立女为后。于是牧羊贱女，正位中宫，母临全国矣。皇太极四寇明边，所获玉帛锦绣，夥如山积。驼车橐载，相望于道，累月不绝。每行赏赉，后将士而先后宫，而军士卒无变志，盖胡后明眸善睐，一顾倾城，实足折服其心也。崇祯十四年，清兵寇锦州，环城列炮，百道围攻。并纵兵四掠，附近禾稼，刈割殆尽。城中屡出战不利，守将祖大寿困甚。告急至京，诏经略大臣洪承畴援锦州。承畴调马科吴三桂等八总兵，军十三万，次松山。皇太极闻之，亲统骁骑善战者，卷甲星驰，一昼夜行四百里。列阵松山、杏山之间，横截大路。承畴令前哨三千骑略阵，相距百步。皇太极张黄盖，亲自督满洲兵，勇气百倍，驰突益力。明师不能支，三桂遁。满洲兵往来截击，势若飙风骤雨，承畴军士皆奔窜。自杏山迤南沿海至塔山，赴海死者，不可胜计。明师败绩，承畴被困。明年二月，副将夏承德献城降，松山遂陷，皇太极获承畴以归。洪承畴者，中原才士，久历行阵，负知兵名。中原之形势，风俗掌故，均了了于胸。皇太极久欲蚕食幽燕，并吞华夏。于是遣宾客辨士，百计说之降，承畴心弗动也。绝粒引吭，誓以死殉。皇太极嘉其忠烈，愈欲降之，令于国中曰：“有能出奇谋降洪经略者，受上赏。”当是时，贝勒、将军、宾客、说士、文武以千计，瞪目摇首，卒无画一策，舒主患者。承畴有狎仆曰金升，习主性最悉，献计清帝曰：“我主人赋性沉毅，爵禄刀锯，弗足动厥志。惟颇喜女色，粉白黛绿，满贮金屋，后宫如夫人，盖不止六人也。苟饰丽姝，婉辞相劝，或足稍动厥心乎。”皇太极于是大索国中，千红万紫，群萃禁门，遍阅蛮花，无一当意者。喟然而吁，入宫长叹。胡后进曰：“国主虎长百蛮，威凌华夏。入宫发叹，忧何深也？”皇太极曰：“尔女子焉知国事？”胡后笑曰：“察哈内附，朝鲜已平，锦州松山，名城迭克，长城而外，悉属我矣。惟禹域块土，未隶版图，国主之意，其在斯乎？”皇太极瞿然曰：“卿诚敏慧，悉我心曲。经略洪承畴，中邦杰士，我甚爱其才。盖欲有事中原，非罗彼都人士为鹰犬，何足展吾骥足，而渠矢志不降，奈何？”胡后曰：“曷不动以利禄，威以刀锯！”皇太极摇首曰：“否！否！”乃以金升之言，并选择未当事告。胡后悄然以思，有间，频以目视皇太极，两颊晕红，似有所陈白。皇太极曰：“爱卿亦有奇谋秘计，利吾国乎？”胡后秋波莹莹，未遑答奏，一若此中有难言之隐者。皇太极意殊不忍，拥之怀中，低语曰：“苟利社稷，一切便宜从卿。”胡后附皇太极耳絮语良久，语秘莫闻。但见皇太极作色曰：“朕贵为国主，乃为一顶绿头巾压杀耶！”胡后徐曰：“主子勿怒妾，妾岂自谋，为国计耳，听否由主，妾弗强也。”皇太极寻思半响，怃然曰：“无已，从卿矣，好自为之，毋令后人齿冷？”于是，胡后艳装盛服，屏从人，至囚所。见承畴闭目危坐，道貌岸然，凛乎若不可犯也。悄问曰：“此位是中朝洪经略否？”语音清脆，宛似九啭黄莺。吹气如兰，芬芳沁鼻。承畴冥心待死，闻娇声顿触素好，自不觉目之张也。胡后曰：“先生，尔竟欲殉节乎？”承畴惊问：“尔何人？尔何由知我？尔之来，奉何人命？有何事？”胡后笑曰：“我非食人者，何事恐怖！且先生矢志殉国，至怖事亦无过一死，何恐为？”言时嫣然微笑，眉态撩人。承畴曰：“吾非怯死者！卿来殊孟浪，独不许一询芳躅乎？”胡后曰：“先生且弗问妾，此来实挟一片菩提心，欲拯救先生，脱离此苦海。”承畴曰：“欲说我降乎！我心匪石，不可转也，请闭口无多谈！”胡后曰：“先生勿轻视我，我虽女子，颇识大义。以先生一意死节，忠贯日月，义薄云天。凡有血气，宜无不敬爱，而谓我忍夺先生志耶？”承畴曰：“显然子来必有所为。”胡后曰：“先生绝粒不食，非绝意求死乎？然而绝粒者，非经七、八日不能气绝。当将死未死之顷，饿火中烧，心绪潮涌，心昏目眩，其苦楚有百倍于死者。妾心慈善，忍令先生受此苦乎！因手煎猛毒汤药一壶，来敬先生。先生所求者，死耳！绝粒而死，与服毒而死，固无甚殊异。先生畏死则已，先生而不畏死，请尽此壶。”言次捧壶以进。承畴此时身不自主，连呼好好。接壶狂吸，流急气促，不禁大吐。药沫飞溅，胡后衣襟尽泾。承畴自惭孟浪，冰霜老脸，不禁飞上红云。胡后谈笑自若，出绣帕徐徐拂拭。谓承畴曰：“先生如是，不能死矣，似先生禄寿犹未尽也。”承畴急曰：“是何言？我立志已决，不死不休！”接壶狂吸，霎时倾尽。胡后笑曰：“壮哉先生！竟能视死如归，曷胜钦佩。然而，妾还有一言相渎，去家万里，身丧异邦，逝者已矣。其如深闺少妇，秋月春风，梦想为劳，此境此情，其何以堪？多情如先生，乃忍恝置若是！”承畴被胡后勾起心事，中怀酸楚，泪涌如泉。叹曰：“事到临头，何能复顾。”因吟唐人旧句曰：“可怜无定河边骨，犹是春闺梦里人。”胡后知渠心已少动，因复挑之曰：“决志殉国，在先生自谓忠贞不贰，无愧臣节。由我观之，殊不值识者一笑也。”承畴曰：“子言何为？岂降将军反足称识时俊杰乎？”胡后曰：“先生中朝柱石，国家栋梁，栋折榱崩，国于何托？为先生计，自宜忍辱一时，渐图恢复，方不负明帝重托。不知务此，徒效匹夫匹妇，自经沟渎，于国家究有何补？虽然，士各有志，我言赘矣。先生既已服毒，其少安毋躁。”言次微笑，若不胜揶揄者。承畴既醉其貌，又服其识，中心憧憧，莫知所之。胡后又曰：“先生身后，亦有遗语诏家人否？我二人既然相遇，青鸟之职，后死者责也。愿先生语我！”承畴闻言大戚，泪出如珠。胡后手绣帕代为揩拭。且曰：“先生勿悲！污矣先生之袍。”脂香粉气，馥馥袭人，承畴心不觉大动，潜引其臂，亦不甚拒，觉肤滑如脂，柔若无骨，斯时也，几自忘身为楚囚矣。是夜联床共话，引臂作枕，洛浦巫山，其乐无极。次日，而大明国经略大臣，竟与胡后连袂朝清帝矣。盖所谓毒药者，老山参汁也。承畴既降清，擘画朝政，部署军事，谋之无不尽，行之无不臧。卒赖其力，得以兼并诸夏，统一寰宇。凌烟高阁上，宜绘美人图。孝庄后荏席之功，可泯乎哉？

　　◎记岳大将军平青海事江宁严星标，常熟徐芝仙，皆以耆年佐年羹尧军幕。胤祯窃位之初，青海有罗卜藏丹津之役。年羹尧为抚远大将军，岳钟琪为奋威将军，率兵讨之。大功既成，年亦不自安。二生恐为所累，以年衰辞归，年厚赠金币送。还宿蒲州，有两骑客，来状虎猛，所肩行李担，铁也。天明随行，晚复来宿，心綦悸之，卒无如何。又客馆逢二僧，皆狷黠少年。二叟目之，一僧曰“谁无眷属？何灼灼为？”始知其一为比邱尼而优婆塞者，急以他语乱之。出不敢按站驿，行十余里即宿。僧来排闼踞上座，扬其目血视之曰：“我疑若书生也。乃亦盗耶！橐内之累累者，非二千之赤金乎？金从何来！幸为我语其详，否则恐非二君所能享有也。”二叟骇然曰：“天下财必为盗而后得耶？友朋之馈赆亦何妨。”僧曰：“若然，二君必年大将军客也。”曰：“然。”曰：“几杀好人。”起挟女尼，走之东厢下，偎而饮，倚而歌，细听之仿佛秦声也。抵暮，两骑客亦来，解鞍宿西舍。庭月大明，二叟闭门卧。僧独步檐外，曰：“好马。”无何两骑客去，僧闯然叩门，严窘，挺身出曰：“事已至此，尚复何言，行李头颅，都可将去。但有所请于和尚。”指芝仙曰：“此吾老友，七十无儿。杀之耶？抑释之耶？”僧笑曰：“我不杀汝，先去之两客，乃杀汝者也。”诘其故。曰：“大凡绿林之豪，测客行囊，皆视马蹄尘。金银铜铁分量，望尘即已了然。然两盗者特雏っ耳。虽日相窥伺，而眼终眯误，以多数之赤金，为几许之钱镪。故迟之又久，延至今日，彼方以不值一下手也。然非我在此，二君殆矣。”星标诘僧自何来。曰：“余亦从年大将军处来也。公等曾谂大将军平定青海之功，是谁助之耶？余故吴人，少无赖，好勇，被仇人冤家所蔑诬，指为太湖盗。不得已逃塞外，随蒙古健儿盗马久，性遂酷爱马。亡何，见岳将军所乘马，彪彪然名马也。夜跳匿厩中，未三鼓，将牵其缰，而将军适至，自饲其马，四健卒秉灯，带剑护之来。余不能隐，将以计狡脱，乃扑将军前。将军以一指点余额，竟仆不能起，遂披擒。将军上下视之，问：”行刺者乎？盗马者乎？‘曰：“盗马耳。’问：”白日阑入者乎？昏夜逾墙者乎？‘曰：“逾墙’。公微瞠，若有所思。秣马既讫，命入室，案上酒肴繁列，将军饮巨觥，而以一盏见赐。随解衣偃卧。有顷，天将迟明，公起盥沐毕，唤盗马人同往大将军行帐。将军先入，良久闻军门传呼曰：”岳将军从者某，大将军权给守备衔，效力辕下。‘岳旋出，上马顾曰：“壮士努力，将相宁有种耶？。’亡何，余以酗酒与材官角斗，将军怒赐杖，甫解裤，岳将军至。曰：”我将征西藏，为汝乞免，汝从我行。‘时雍正二年二月八日也。将军命副都统达西鼐宁、总兵黄喜林，各统所部。先自领五百人，约为一队，约某日会于青海界之日月山。至期天暮，将军立营门谕二将曰：“此非征西藏也，青海罗卜藏，久稽天诛，昨其母与其弟红台吉二酋密函乞降，机不可失。’手珠宝一囊，金二饼，顾余曰：”先遣汝召贼母来。贼所住穹庐，外有纲城，系金铃于上，动辄人知，非善逾墙者，此事不办，以故屡叹才难，而终无人能入也。贼营帐四，上有三红灯者，其母也。对面帐居罗卜藏，左右居丹津红台吉二酋。珠宝与金，将以为犒也。此极大事业，汝宜好自为之。‘勉勖再四，复解腰下佩刀授余，余受命叩头出，将军起身入。天大雾，余行三十余里，至贼纲城，历历如将军言。逆知将军所遣侦使，必数临是所。而将军擒余时，目微瞠者，盖久为今日地矣。余腾身而入，果帐烛荧然。母上座，二酋侍侧。母六十许，面方，发微白，披红锦织金袍，叱余何人。余曰：“年大将军以阿娘解事，识顺逆，故遣奴来问好，囊宝贝奉赠阿娘，金二饼分馈两台吉。’二人闻之喜，叩头拜受，谢之至再。余知功将成，诈之曰：”岳将军在十里外待阿娘，阿娘速往。‘三人相顾犹豫，余解佩刀，突插其座毡上。厉声曰：“去则去，不去我将复将军，勿误我事，我不久待也。’其母酋曰：”好蛮子，行矣。‘上马与二酋随十余骑行，不十余里，将军竞迎来，殊非余之所能料也。方将军未来时，将设卫辞绐之，恐失前言信也。公既来，与三人款洽备至，叱余退居仆厕列。旋分置达、黄两营，使二将分奉之。须臾前山火光陡起，夹道炮发，三人之首级，亦悬旗纛杆上矣。回入军营，次日谍者来报，罗卜藏已逃入准噶尔部落矣。将军命竽三头，徇三十三家，台吉皆震悚乞降。廿二日至年大将军营，往返才十五日耳。三月朔凯旋，将军首举余功，大将军赏游击衔。余诣军门谢岳曰：“某杖此仅半月耳，大丈夫终不顾然受利禄，又何颜复来？愿辞公归，别图所报。’将军大笑曰：”咄，吾知汝终为白首贼也。‘厚赐而别，归次泾州，宿回山王母宫，昵妓女金环，年余资用渐尽，荡不能归。幼时习少林寺手抟法，因思彼地可栖，遂挟金环去。来此而彼擂死者三人，乃与金环同削发，赴中州。苦无马，今逢两盗，骑皆善种，故夺之。“二叟曰：”彼不受夺奈何？“僧笑拉二叟出视厩前，则夜间已将所担铁担，屈而圆之，束二马首于内，不可开。二盗气夺，故遁去。言次轻挽其担，竟舒直如寻常。挟女尼牵马门外，拱手作别曰：”二君有戒心，勿北行，可南去，凡李卫、田文镜两总督所辖地方，毋忧也。“后三十余年，二叟已亡。严之孙用晦过河南登封县，有少林僧某与之遇。因论拳法曰：”雍正中有异僧，自远地来，传技尤精。然既无俗姓，又无法名，好养马，有支道林风，群称之曰：“马和尚’。后总督田文镜禁令严察，僧转授永泰寺环师。今环师已涅，其徒惠来者，能传其术。”用晦心知焉，和尚即此僧，环师即金环妓也。欲访惠来，以二寺相距十余里，天会大雪，不果往。

　　◎记准噶尔与俄人战事大小策凌，皆号准蔼尔名将，特以后人不肖，卒陨其宗，并歼其族，故其材武遂湮没不彰，亦可哀也。小策凌为将，未尝败衄，惟额尔德尼昭之战，几覆其师。然是战以后，旋与俄罗斯有耳提施河之捷。俄于东方自雅克萨之役以来，所未尝有也。耳提施之战衅，起于寻金沙。喇嘛脱喇者，为喀尔喀间谍，策妄知之。脱喇东归不得，乃走俄，说以耳提施河金沙之利。俄探之果然，遣人往开，准部尽执杀之。乃以哥萨克兵一万，土耳扈特兵六千来犯，小策凌御之河上。俄军恃其火器，蔑视准人。小策凌夜篝火于林，张疑军，而悉所部触土耳扈特兵。土耳扈特兵溃，乘胜崩之，俄阵亦动。俄将见事急，令并土耳扈特人击之。小策凌见俄阵坚，乃少却。中宵，使军士衣俄死人衣入其垒，举火大噪，遂环而傅之。俄火器不及施，皆短兵接，准人技击，俄人所不及，遂大败。俄人裒死伤者退，准人从之，入俄境五百里，不见一骑，疑有伏，乃行归。自是哈萨克、布鲁特诸部落，皆倚准人为重。故中间百年，俄不得志于中亚。及其衰也，痘证盛行，战士多病，准人不知医药，故歼于清。东方斯巴达六十万人，几无遗种，亦古今来亡国者所未经见之惨也。

