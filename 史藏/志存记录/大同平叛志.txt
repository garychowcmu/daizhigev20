大同平叛志（明）尹耕 撰
　　
　　大同为京师藩蔽，其北无亭障，又长城岁久浸坏，虏入即至城下。巡抚都御史张文锦议曰：“虏直抵城，烽堠失也。失烽堠以鲜屯戍，墩卒惧攻围，匿警也。夫镇城下即战场，何以示武？虏倏忽往来，何以耕牧？且宣、大咸镇也，虏犯宣不数日，不屡战不能至城下，以葛峪、白阳诸堡为之外蔽也，大同何以独否？”于是城红寺、胪圈、窑山墩、水尽头、沙河堡，是嘉靖三年五月也。

　　初，文锦至大同，愤正德末戒令弛废，用法深严。七月，城五堡将成，遂议屯戍事，曰：“发军需二千余，即于横兵内摘拨。”或劝文锦招募，不听。指挥贾鉴者，故西路参将，以言事得幸文锦，立赞之。会总兵官、镇守太监咸以为言，文锦怏曰：“是令不行也。夫令行自近始，三标下者非镇抚亲兵部曲乎？先以是往，军中服矣。”三标下皆素游惰，有良室家宅业者，闻当发，大恐。于是伍豪郭鉴、柳忠、陈浩、胡雄、郭疤子等百余辈聚谋曰：“五堡虏穴也，非人所居，我辈宁死不往。”时文锦荐贾鉴为参将督工，而即以所当发兵护役。鉴为人多欲，行视美好水泽土田可禾稻碓磑者私之，役护役军垦田、穿磑渠，且督工急。郭鉴等号于军曰：“都府城成即置我辈于死地，首画是策者贾鉴也，而又多自私重役困我，即杀之，役可已。”因大呼曰：“同噪噪而面不拥，声不疾者杀之。”夜二鼓，拥至帐，杀贾鉴。遂叛出塞，营于焦山。使人请曰：“必宥擅杀之罪，不然即北去胡。”文锦闻变，不知所措，令都指挥徐辅、大同县知县王文昌出塞抚之。两往，诸叛乃还，为约曰：“不可解散，闻炮声则聚而坚壁。”由是率数十百人聚行衢市中，时横劫，不可制。既而文锦下令迹首谋杀贾鉴者，郭鉴等即夜举炮聚众，攻都院，火其门，杀文锦，劫府狱兵仗库，出罪人，夺诸城门自守之，且间使走胡求附，而出故帅朱振于狱，主军事。朱振者山阴指挥也，先任宣府、大同总兵官，素机诈，敢大言，失职，怕怨望，时以赃罪系府狱。诸叛既杀文锦，劫狱出之，推为主。振因言不得已为众所迫，乃以三事约束诸叛，令不得犯亲王宗室、损仓库军资及劫掠闾里，且为诸叛乞贷死。白后纷梗多其画云。

　　八月，变闻，上命桂勇为总兵官，蔡天祐为巡抚都御史。时诸叛屯结不解，人情益恟恟惧。天祐闻命就道，或沮之曰：“城中不可测也。”天祐曰：“蔡人尚吾人，况云中乎？”疾驰至镇。勇亦入城，与天祐共议抚处事，密捕首恶二十余人，诛之。既而参将李贤兵征回夷过镇，止宿郊外，诸叛复噪曰：“屠城兵至矣。”聚众杀知县王文昌。于是，天祐密疏曰：“事已至此，法不可不讨，威不可不行。幸代藩业已出城，无以臣为虑也。”勇曰：“古人不以贼遗君父，吾辈已任事，而坐视贼子戕命吏乎？”乃伪召郭鉴等与计事，赐之食，令家丁桂全胜等即食所斩之。又伪为有所遗失，遣执旗官索于民舍，各即其家图之，凡斩三十余人，函首以献。其余党喧曰：“镇府卖我也。始言见原，而今尽杀之邪！”噪而攻勇。勇登门拒之，从旦至暮，矢尽被执。时天祐在病，闻变，舆至，斥诸余党曰：“尔辈戕都堂，宁有不究之理？得首恶以献，则余者免矣。桂实活汝，汝仇之邪？”乃噪而解。勇因留宿故总兵叶氏宅。诸余党数窥门，且曰：“叶氏为我拘桂公，不可使脱去也。”会有诏召勇还，勇间行赴京师。

　　初，天祐请兵，朝令户部侍郎胡瓒、都督鲁纲督蓟辽京营兵进讨。至是，诸叛复执勇，瓒、纲以兵进驻阳和，仍推振为主。瓒、纲自军中上书求解，诏以振为总兵官，旧犯一无所问。至四年二月，叛兵伏诛。初，桂勇诛诸叛未竟，瓒、纲即班师，故余恶及执勇者皆漏不诛。都御史天祐乃付耳目于诚朴者，间以他事毙之。至是，逋逃郭雄辈见事宁，稍稍来归。天祐知之，督亲信捕斩，得四十余人，随下令曰：“杀巡抚之首恶未尽，执总兵之再犯未究，虽尔辈可遂以为安乎？今兹尽矣，究矣，其安生理，此后以变中事来告言者罪。”于是大定。

　　十一年九月，李谨为总兵官。十二年四月，都御史刘源清来督军务。十月，镇兵杀总兵李瑾以叛。大同北迫胡，虏时至。旧将令宽慢，诸军追虏有不至者、失期者，咸置不问。墩卒惧虏攻围，或歇役，烽燧屡失，甚有受虏遗为缓其烽者，比兵出则无及矣。又朱振之罢也，寓镇城，代将有大区画必与之谋。振以示惠于诸军，结其雄长，伍中诸有心计及异能若织组技艺者，班下怕役于其家，时时巷议新政。瑾至军，申令戒严，有警鼓于军，曰期某刻至，某鼓竟，径以亲近往。虏退，索诸失期后至者，刑之塞下乃归。烽燧失传，虽微必治，置革鞭鞭之，曰“异于梃伤骨也”，又不咨询朱振。于是，伍中及墩卒时出怨言，振因以微言动之。诸来役者泣诉法太严，则曰：“李瑾生长右卫小城，无长人度。彼习知伊小城中军伍易制也，岂知镇城多杰者邪？”又曰：“往年张文锦之变，军人岂独于总兵官不敢发邪？”于是，旧杀文锦脱漏未诛如王福胜辈咸愤曰：“必杀之。”及是，有二边之役。诸军以给犒暂还。既给犒，瑾令曰：“来日黎明至工所。”其夜，有大星陨西北方，众星随之如雨。瑾自见之，嗟叹就寝。夜二鼓，王福胜等喊噪集众，得三四十人，共围烧瑾廨门。始，瑾与诸将吏约，有急举炮，则各以兵至。闻变举炮，凡三举，将吏不至，而诸凶悉集矣。瑾知事急，率弟月执弓矢登门拒战。比明，尽矢数房，手歼十余人，伤者数十人。至辰力疲，叛者一人从傍刺其弟坠，诸凶杀之。瑾知不免，免胄掷地曰：“恶狗，吾为大将，岂死汝手邪？”遂自刎，因坠门下，诸凶共毙之。遂共劫库出仗，执都御史潘仿。诸为桂勇、蔡天祐所用禽捕首恶者悉杀之。夺门钥，陈火器，婴城以叛。遣人以金币女伎遗北虏乞援，曰：“中土富乐，可来自帝，胜沙漠也。”远近大震。

　　初变闻，廷议以大同再变，士卒骄肆，不有大惩，终鲜戒心。诏源清进兵，且命永为提督。源清乃檄问变故，兵驻聚落堡。永师趋镇城南，宣声诛杀总兵者。诸叛复拥振为主，出库仗火器，列置陴■〈阝兒〉，婴城拒命。日劫掠诸富豪，搜杀诸定变有功者。一言不相入及素睚眦者，咸灭族矣。后永攻南关，破之，杀戮亦众，然皆愚痴守里闬不去者。永乃为长围守之。天既寒冻，官兵■〈竣，军代立〉疲。贼乘间出突战，数不利。初，官军始至也，辽东兵乘胜入其南城门，以永未至，令未下，驰而出。至是，咸惜之。振既主军事，乞赦叛者，请斩首恶以献。缚乞丐者十余人以至。源清乃檄召振计事。先是，诸叛遣人赍金帛使北虏，逻缴获其二人。源清簿讯之，具得振受诸叛拥立及为规画城守拒命，使为己请节钺诸奸谋，振不知也。及至，源清诘之，不服。出逻获者证之，振震惧。是夜，仰药死。

　　十三年正月，叛兵勾虏入寇。初变，诸叛即使人以金币啖北虏。有邢通事者，数盗马塞外，颇知虏驻牧所，率数人往。虏初疑之。既而知戕总兵事实，虏酋打来孙、吉囊、俺答、兀慎等以五万骑至。官军坚壁不敢战，而饷道断绝。源清兵驻聚落堡，与虏角，不利。永屯城南，不能相援也。中外大震。诸叛以虏使十数人入城，指代王宫示之曰：“此与汝王子居。”虏使咬指称死。叩头去。诸叛欲尽纳虏入城，城中人不听，乃止。已而虏自解去，或曰有陕西游击史俊潜出塞袭其辎重，虏闻之，乃退。

　　先是，户部郎中詹荣以理储至镇，有父丧，值变，不克去。荣素充出纳，且为诸军计供饷诚恳，故不为所怨。至是，闻官军战数不利，诸叛复购虏将至，乃止哭离苫，奋然曰：“君亲并急，予何敢自附于执礼。矧父丧母氏俱在此乎？”遂潜使镇抚王宁者诣军前，呈储牒。宁至，既呈牒，督府三麾之，跽不去。督府悟，屏人与语。宁悉陈荣意，且曰：“荣言不敢爱死以忘君父。今兵屯已久，外寇且复来，主上宽仁，德音屡布，罪止渠魁，而为凶恶所遏，城中人弗闻也。即闻，弗信也。得片札为征，约为内应图之，不数日可办。夫渠魁不数十人，而城中生齿且数万，军门忍尽残之乎？”督府曰：“善。”给印札。临行，戒宁曰：“为我谢詹君。忠孝臣子事也，勉为之。”宁还，荣乃以札示游击戴廉。时诸叛推指挥杨麟、马升主军事，廉曰：“马升亦治世能臣也，必得与谋。”荣曰：“然。”遂召升告之。升曰：“公生死骨肉我也，不敢避。”荣复欲有所计议军前，使升扬言曰：“自兵断炭路，城中冻甚。詹郎中有信义，盍浼之一出乞军门？”诸叛不疑也。荣至军计事毕，出，遇兵部主事楚书于途手，荣曰：“大事可就，愿与君共之。”于是，荣复与书定谋，且曰：“城中不知德音，吾谋就公以天使赍诏人，一省慰之，则事济矣。”书曰：“诺。”荣入城，绐曰：“炭路许通，然闻有天使赍赦至，阖城或可生也。”乃复密与升及素忠愤者二十余人共盟于廨。升泣曰：“有如图事不谐而死，其以百口累公。”荣许之。升乃复扬言天使至。众迎书入，宣慰毕，书出。是夜，升与同盟者分禽诸首恶二十余人，斩之，函首军前。次日，大军退舍，诸胁从登城望见之，惧且喜，呼曰：“是真活我也。”荣令开诸城门，撤备具，迎巡抚都御史樊继祖以人，遂定。

　　闻之父老曰：官军顿城下，战不利，督府令为地道。垂成，为贼觉。后引水灌城，城土坚，不堕也。而传言虏复至，人情汹惧。更五日不下，有他虞矣。於戏！有他虞则国势危，虏再至则镇人左衽矣。若詹公者，功真再造也哉！

