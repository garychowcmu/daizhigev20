《次柳氏旧闻》 唐 李德裕

　　 大和八年秋，八月乙酉，上于紫衣殿听政，宰臣涯已下奉职奏事。上顾谓宰臣曰："故内臣力士终始事迹，试为我言之。"臣涯即奏："上元中，史臣柳芳得罪，窜黔中，时力士亦从巫州，因相与周旋。力士以芳尝司史，为芳言先时禁中事，皆芳所不能知。而芳亦有质疑者，芳默识之。及还，编次其事，号曰《问高力士》。上曰："令访故史氏，取其书。"臣涯等既奉诏，乃召芳孙、度支员外郎询事。曰："某祖芳，前从力士问缕，未竟。复著唐历，采摭义类相近者以传之。其余或秘不敢宣，或奇怪，非编录所宜及者，不以传。"今按求其书，亡失不获。臣德裕，亡父先臣与芳子、吏部郎中冕，贞元初俱为尚书郎。后谪官，亦俱东出。道相与语，遂及高力士之说，且曰："彼皆目睹，非出传闻，信而有征，可为实录。"先臣每为臣言之。臣伏念所忆授，凡十有七事。岁祀久，遗稿不传。臣德裕，非黄琼之达练，能习故事；愧史迁之该博，唯次旧闻。惧失其传，不足以对大君之问，谨录如左，以备史官之阙云。 

　　玄宗之在东宫，为太平公主所忌，朝夕伺察，纤微闻于上。而宫闱左右亦潜持两端，以附太平之势。时元献皇后得幸，方娠，玄宗惧太平，欲令服药除之，而无可与语者。张说以侍读得进太子宫中，玄宗从容谋及说，说亦密赞其事。他日，说又入侍，因怀去胎药三煮剂以献。玄宗得其药，喜，尽去左右，独构火殿中，煮未及熟，怠而假寐。弓之际，有神人长丈余，身披金甲，操戈绕药鼎三匝，煮尽覆而无遗焉。玄宗起视，异之，复增火，又扌失一剂，煮于鼎中。因就榻，瞬目以候之，而见神覆煮如初。凡三煮皆覆，乃止。明日，说又至，告其详，说降阶拜贺曰："天所命也，不可去。"厥后，元献皇后思食酸，玄宗亦以告说，说每因进经，辄袖木瓜以献。故开元中，说恩泽莫之与比，肃宗之于说子均、，若亲戚昆弟云。芳本张说所引，说尝自陈述，与力士词协也。 

　　玄宗初即位，体貌大臣，宾礼故老，尤注意于姚崇、宋璟，引见便殿，皆为之兴，去则临轩以送。其他宰臣，优宠莫及。至李林甫以宗室近属，上所援用，恩意甚厚，而礼遇渐轻。及姚崇为相，尝于上前请序进郎吏，上顾视殿宇不答，崇再三言之，冀上少售，而卒不对。崇益恐，趋出。高力士奏曰："陛下初承鸿业，宰臣请事，即当面言可否。而崇言之，陛下不视，臣恐宰臣必大惧。"上曰： "朕既任崇以庶政，事之大者当白奏，朕与之共决；如郎署吏秩甚卑，崇独不能决，而重烦吾耶？"崇至中书，方悸不自安，会力士宣事，因为言上意，崇且解且喜。朝廷闻者，皆以上有人君之大度，得任人之道焉。 

　　魏知古起诸吏，为姚崇引用，及同升也，崇颇轻之。无何，请知古摄吏部尚书，知东都选士事，以吏部尚书宋门下过官。知古心衔之，思有以中之者。时崇二子并分曹洛邑，会知古至，恃其家君，或招顾请托。知古归，悉以上闻。它日，主召崇，从容谓曰："卿子才乎皆何官也又安在？"崇揣知上意，因奏云： "臣有三子，两人皆分司东都矣。其为人欲而寡慎，是必以事干知古。然臣未及问之耳。"上始以丞相子重言之，欲微动崇，而意崇私其子，或为之隐。及闻崇所奏，大喜，且曰："卿安从知之？"崇曰："知古微时，是臣之所慰荐，以至荣达。臣之子愚，谓知古见德，必容其非，故必干之。"上于是明崇不私其子之过，而薄知古之负崇也。上欲斥之，崇为之请曰："臣有子无状，挠陛下法，陛下特原之，臣为幸大矣。而犹为臣逐知古，海内臣庶必以陛下为私臣矣，非所以俾元化也。"上久乃许之。翌日，以知古为工部尚书，罢知政事。 

　　源乾曜因奏事称旨，上悦之，于是骤拔用，历户部侍郎、京兆尹，以至宰相。异日，上独与力士语曰："尔知吾拔用乾曜之速乎？"曰："不知也。"上曰： "吾以其容貌、言语类萧至忠，故用之。"力士曰："至忠不尝负陛下乎陛下何念之深也？"上曰："至忠晚乃谬计耳。其初立朝，得不谓贤相乎？"上之爱才宥过，闻者无不感悦。 

　　萧嵩为相，引韩休为同列。及在位，稍与嵩不协，嵩因乞骸骨，上慰嵩曰： "朕未厌卿，卿何庸去？"嵩俯伏曰："臣待罪相府，爵位已极，幸陛下未厌臣，得以乞身。如陛下厌臣，臣首领之不保，又安得自遂？"因陨涕。上为之改容，曰："卿言切矣，朕思之未决。卿第归，至夕当有使。如无使，旦日宜如常朝谒也。"及日暮，命力士诏嵩曰："朕惜卿，欲固留，而君臣始终，贵全大义，亦国家美事也。今除卿右丞相。"是日，荆州始进柑子，上以素罗包其二以赐之。 

　　玄宗好神仙，往往诏郡国征奇异士。有张果者，则天时闻其名，不能致。上亟召之，乃与使偕至。其所为，变怪不测。又有刑和璞者，善算心术视人，投算而能究知善恶夭寿。上使算果，懵然莫知其甲子。又有师夜光者，善视鬼，后召果与坐，密令夜光视之。夜光进曰："果今安在臣愿得见之。"而果坐于上前久矣，夜光终莫能见。上谓力士曰："吾闻奇士至人，外物不足以败其中，试饮以堇汁，无苦者乃真奇士也。"会天寒甚，使以汁进果。果遂饮，尽三卮，醇然如醉者，顾曰："非佳酒也。"乃寝。顷之，取镜视其齿，已尽焦且黧矣。命左右取铁如意以击齿，尽堕，而藏之于带。乃于怀中出神药，色微红，傅于堕齿穴中。复寝。久之视镜，齿皆生矣，而粲然洁白，上方信其不诬也。 

　　玄宗尝幸东都，天大旱且暑。时圣善寺有竺乾僧无畏，号三藏，善召龙致云之术。上遣力士疾召无畏请雨，无畏奏云："今旱，数当然耳。召龙兴云，烈风迅雷，适足暴物，不可为也。"上强之曰："人苦暑病矣。虽暴风疾雷，亦足快意。"无畏不得已。乃奉诏。有司为陈请雨具，而幡幢像设甚备。无畏笑曰： "斯不足致雨。"悉令撤之。独盛一钵水，以刀搅旋之，胡言数百咒水。须臾有如龙状，其大类指，赤色，首啖水上，俄复没于钵水中。无畏复以刀搅水，咒者三。顷之，白气自钵中兴，如炉烟，径上数尺。稍引去，出讲堂外。无畏谓力士曰："宜去，雨至矣。"力士绝驰而去，还顾见，白气疾旋，自讲堂西岩一匹素者。既而昏霾，大风震雷以雨。力士才及天津之南，风雨亦随马而驰至矣，衢中大树多拔。力士比复奏，衣尽沾湿。时孟温礼为河南尹，目睹其事。温礼子，尝言于臣亡祖先臣，与力士同。吏部员外郎李华撰《无畏碑》，亦云奉诏致雨，灭火<辶歹>风，昭昭然遍于耳目也。今洛京天津桥有荷泽寺者，即高力士去请咒水祈雨，回至此寺前，雨大降，明皇因于此地造寺，而名荷泽焉。寺今见存玄宗善八分书，凡命将相，皆先以御札书其名，置案上。会太子入侍，上举金瓯覆其名，以告之曰："此宰相名也，汝庸知其谁耶射中，赐尔卮酒。"萧宗拜而称曰："非崔琳、卢从愿乎？"上曰："然。"因举瓯以示之，乃赐卮酒。是时，琳与从愿皆有宰相望，玄宗将倚为相者数矣，终以宗族繁盛，附托者众，卒不用。 

　　肃宗在东宫，为李林甫所构，势几危者数矣。无何，鬓发斑白。常早朝，上见之，愀然曰："汝第归院，吾当幸汝。"及上至，顾见宫中庭宇不洒扫，而乐器久屏，尘埃积其间，左右使命，无有妓女。上为之动色，顾力士曰："太子居处如此，将军盍使我闻之乎？"上在禁中，不名力士，呼为"将军"。力士奏曰： "臣尝欲上言，太子不许，云：无以动上念。"上即诏力士下京兆尹，亟选人间女子细长洁白者五人，将以赐太子。力士趋出庭下，复还奏曰："臣他日尝宣旨京兆阅致女子，人间嚣嚣然，而朝廷好言事者得以为口实。臣以为掖庭中故衣冠以事没其家者，宜可备选。"上大悦，使力士诏掖庭，令按籍阅视。得三人，乃以赐太子，而章敬皇后在选中。顷者，后侍寝，厌不寤，吟呼若有痛，气不属者。肃宗呼之不解，窃自讦曰："上始赐我，卒无状不寤。上安知非吾护视不谨耶？"遽秉烛视之。良久方寤。肃宗问之，后手掩其左胁曰："妾向梦有神人长丈余，介金操剑，谓妾白：'帝命吾与汝作子。'自左胁以剑决而入腹，痛殆不可忍，及今未之已也。"肃宗验之于烛下，有若纟延而赤者存焉。遽以状闻，遂生代宗。吴操尝言于先臣，与力士说符。 

　　代宗之诞三日，上幸东宫，赐之金盆，命以浴。吴皇后年幼体弱，皇孙体未舒，负媪惶惑，乃以宫中诸子同日生、而体貌丰硕者以进。上视之不乐曰："此非吾儿。"负媪叩头具服。上睨谓曰："非尔所知，取吾儿来。"于是以太子之子进见。上大喜，置诸掌内，向日视之，笑曰："此儿福禄一过其父。"及上起还宫，尽留内乐，谓力士曰："此一殿有三天子，乐乎哉！可与太子饮酒。"吴溱尝言于先臣，与力士说亦同。 

　　肃宗为太子时，尝侍膳，尚食置熟俎。有羊臂，上顾使太子割。肃宗既割，余污漫在刃，以饼洁之。上熟视不怿，肃宗徐举饼啖之，上甚悦，谓太子曰： "福当如是爱惜。" 

　　兴庆宫，上潜龙之地，圣历初五王宅也。上性友爱，及即位，立楼于宫之西南垣，署曰："花萼相辉。"朝退，亟与诸王游，或置酒为乐。时天下无事，号太平者垂五十年。及羯胡犯阙，乘传遽以告，上欲迁，幸之，登楼置酒，四顾凄怆，乃命进玉环。玉环者，睿宗所御琵琶也。异时，上张乐宫殿中，每尝置之别榻，以黄帕覆之，不以杂他乐器，而未尝持用。至，俾乐工贺怀智取调之，又命禅定寺僧假师取弹之。时美人善歌从者三人，使其中一人歌《水调》。毕奏，上将去，复留眷眷。因使视楼下有工歌而善《水调》者乎。一少年心悟上意，自言颇工歌，亦善《水调》。使之登楼且歌，歌曰："山川满目泪沾衣，富贵荣华能几时不见只今汾水上，唯有年年秋雁飞。"上闻之潸然出涕，顾侍者曰："谁为此词？"或对曰："宰相李峤。"上曰："李峤真才子也。"不待曲终而去。

　　玄宗西幸，车驾自延英门出，杨国忠请由左藏库而去，上从之。望见十余人持火炬以俟，上驻跸曰："何用此为？"国忠对曰："请焚库积，无为盗守。"上敛容曰："盗至，若不得此，当厚敛于民。不如与之，无重困吾赤子也。"命撤火炬而后行。闻者皆感激流涕，迭相谓曰："吾君爱人如此，福未艾也。虽太王去豳，何以过此乎？" 

　　上始入斜谷，天尚早，烟雾甚晦。知顿使给事中韦倜于野中得新熟酒一壶，跪献于马首者数四，上不为之举。倜惧，乃注以他器，引满于前。上曰："卿以我为疑耶始吾御宇之初，尝饮，大醉损一人，吾悼之，因以为戒，迨今四十余年，未尝甘酒味。"指力士及近侍者曰："此皆知之，非绐卿也。"从臣闻之，无不感悦。上孜孜儆戒也如是。富有天下，仅五十载，岂不由斯道乎? 

　　天宝中，兴庆池小龙尝出游宫垣南沟水中，蜿蜒奇状，靡不瞻睹。及銮舆西幸，龙一夕乘云雨，自池中望西南而去。上至嘉陵江，将乘舟，有龙翼舟而进。上泫然流涕，顾谓左右曰："此吾池中龙也。"命以酒沃酹之，于是龙振甲而去。

　　玄宗于诸昆季友爱弥笃，呼宁王为大哥，每与诸王同食，因食之次。宁王错喉喷上髭，王惊惭不遑，上顾其悚悚，欲安之。黄幡绰曰："不是错喉。"上曰： "何也？"对曰："是喷帝。"上大悦。

　　安禄山之叛也，玄宗忽遽播迁于蜀，百官与诸司多不知之。有陷在贼中者，为禄山所胁从，而黄幡绰同在其数，幡绰亦得出入左右。及收复，贼党就擒，幡绰被拘至行在。上素怜其敏捷，释之。有于上前曰："黄幡绰在贼中，与大逆圆梦，皆顺其情，而忘陛下积年之恩宠。禄山梦见衣袖长，忽至阶下，幡绰曰："'当垂衣而治之。"禄山梦见殿中阁子倒，幡绰曰："革故从新。'推之多此类也。"幡绰曰："臣实不知陛下大驾蒙尘赴蜀。既陷在贼中，宁不苟悦其心，以脱一时之命今日得再见天颜，以与大逆圆梦必知其不可也。"上曰："何以知之？"对曰："逆贼梦衣袖长，是出手不得也；又梦阁子倒者，是胡不得也。以此臣故先知之。"上大笑而止。 
