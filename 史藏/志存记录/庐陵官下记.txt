　庐陵官下记　　（唐）段成式 撰　陈尚君 辑 

　　○栽植经 

　　世传《栽植经》三卷，云木多病酢心，其候皮液俱酸。有能治者，钩去其蠹，木乃茂。 

　　○墨涴衣 

　　凡墨涴衣，闭气于水上，作白字即濯之，不过七遍即净。 

　　○飔段 

　　有武将见梁元帝，自陈痴钝，乃讹为飔段。帝笑曰：“飔非凉风，段非干木。” 

　　○损惠蹲鸱 

　　有人误读芋为羊，因人惠羊，乃谢云：“损惠蹲鸱。” 

　　○我谜吞得你谜 

　　曹着机辨。有客试之，因作谜云：“一物坐也坐，卧也坐，立也坐，行也坐，走也坐。”着应声曰：“在官地，在私地。”复作一谜云：“一物坐也卧，立也卧，行也卧，走也卧，卧也卧。”客不能晓。曹曰：“我谜吞得你谜。”客大惭。 

　　○句枝 

　　予以坐客聊句，互送为烦，乃取班竹，以白金络首如茶荚，以递送聊句，谓之句枝。或角押恶韵，或煎碗茶为八韵诗，皆谓之杂连。若志于不朽则汰客，拣稳韵无所得辄巳，谓之苦连。句句共押平声好韵不僻者，书于竹简，谓之韵牒。（以上见《类说》卷六） 

　　一夕，予坐客互送连句为烦，乃命工取细斑竹，以白金锁首，如茶挟，以递联名之。予在城时，常与客连句，初无虚日。小酌求押，或穷韵相角，或押恶韵，或煎茗一碗，为八韵诗，谓之杂连。若志于不朽，则汰拣稳韵，无所得辄已谓之苦连。连时共押平声好韵不僻者，出于竹简，谓之韵牒。出城悉携行，坐客句挟韵牒之语，必为好事者所传矣。因说故相牛公扬州赏秀才蒯希逸诗“蟾蜍醉里破，蛱蝶梦中残”，每坐吟之。予因请坐客各吟近日为诗者佳句，有吟贾岛“旧国别多日，故人无少年”。马戴“猿啼洞庭树，人在木兰舟”；又“骨销金镞在”。有吟僧无可“河来当塞断，山远与沙平”；又“开门落叶深”。有吟张祜“河流侧让关”，又“泉声到池尽”。有吟僧灵准“晴看汉水广，秋觉岘山高”。有吟朱景玄“塞鸿先秋去，边草入夏生”。予吟上都僧元础“寺隔残潮去”；又“采药过泉声”；又“林塘秋半宿，风雨夜深来”。予识蜀中客庞季子，每云：“寒云生易满，秋草长难高。”（《唐诗纪事》卷五七） 

　　○借书 

　　今人云：借书还书，等为二痴。据杜荆州书告贶云：“知汝颇欲念学，今因还车，致副书，可案录受之，当别置一宅中，勿复以借人。”古谚云：“有书借人为嗤，借人书送还为嗤也。” 

　　○盗 

　　李廓在颍州，获光火贼七人，前后杀人，必食其肉。狱具，廓问食人之故。其首言：“某授教于巨盗，食人肉者，夜入人家，必昏沉，或有魇不悟者，故不得不食。”两京逆旅中，多画鸜鹆及茶碗，贼谓之鸜鹆辣者，记嘴所向碗子，辣者亦示其缓急也。 

　　○梦 

　　成式表兄卢有则，梦看击鼓。及觉，小弟戏叩门，为街鼓也。 

　　○牡丹 

　　牡丹，前史中无说处。惟谢康乐集中，言竹间水际多牡丹。成式检《隋朝种植法》七十卷中，初不记说牡丹，则知隋朝花药中无所也。 

　　○蝇 

　　长安秋多蝇。成式蠹书，常日读百家五卷，颇为所扰，触睫隐字，驱不能巳。偶拂杀一焉，细视之，翼甚似蜩，冠甚似蜂，性察于腐，嗜于酒肉，按理首翼，其类有苍者声雄壮，负金者声清聒，其声在翼也。 

　　○黥 

　　上都街肆恶少率髡而肤札，备众物形状，恃诸军张拳强劫，至有以蛇集酒家，捉羊胛击人者。今京兆薛公元赏上言，白令里长，潜部约三千余人，悉杖煞，尸于市。市人有点青者，皆灸灭之。时大宁坊力者张干，札左膊曰：“生不怕京兆尹。”右膊曰：“死不畏阎罗王。” 

　　○又 

　　韦少卿少不喜书，嗜好札青。其季父尝令解衣视之，胸上刺一树，树杪集鸟数十，其下悬镜，镜鼻系索，有人止于侧牵之。叔不解，问焉，少卿笑曰：“叔不曾读张燕公诗否？‘挽镜寒鸦集’耳。” 

　　○秦马 

　　秦叔宝所乘马，号忽雷。常饮以酒，每于月明中试，能竖越三领黑毡。及胡公卒，嘶鸣不食而死。 

　　○盗侠 

　　瓦官寺，因商人无遮斋，众中有一年少请弄阁。乃投盖而上，单练■〈髟上屈下〉履膜皮，猿挂鸟跂，捷若神鬼，复建罂水于结脊下，先溜至檐，空一足欹身，承其溜焉，睹者无不毛戴。 

　　○妓忌 

　　成式曾一夕堂中会，时妓女玉壶忌鱼炙，见之色动，因访诸妓所恶者，有蓬山忌鼠，金子忌虱，尤甚。坐客乃兢征虱拿鼠事，多至百余条。予戏摭其事，作《破虱录》。 

　　○小奴 

　　马侍中尝宝一玉精碗。有小奴七八岁，偷弄坠破焉。时马出未归，左右惊惧，忽失小奴，三日寻之不获。有婢晨治地，见紫衣带垂于寝床下，视之，乃小奴蹶张其床而负焉，不食三日而力不衰。 

　　○■〈荧，衣代火〉 

　　■〈荧，衣代火〉，鬼衣也。桐人起虞卿，明衣起佐伯姚，挽歌起绋讴。故旧律，发冢弃市。冢者，重也，言为孝子所重，发一玺土则坐，不须物也。 

　　○雷 

　　李墉在北都介休县，百姓送解牒，夜止晋祠宇下。夜半，有人叩门云：“介休王暂借霹雳车，某日至介休收麦。”良久，有人应曰：“大王传语，霹雳车正忙，不及借。” 

　　○碧筒 

　　历城北有使君林。魏正始中，郑公悫三伏之际，每率宾僚避暑于此，取大莲叶置砚格上，盛酒三升，以簪刺叶，令与枘通屈，茎上轮茵如象鼻，传噏之，名为碧筒杯，以下敩之。 

　　○卧箜篌 

　　魏高阳王雍美人徐月华，能弹卧箜篌，为明妃出塞之声。（以上见宛委山堂本《说郛》卷一七） 

　　○凉殿 

　　玄宗起凉殿，拾遗陈知节上疏极谏，上令力士召对。时暑毒方甚，上在凉殿，座后水激扇车，风猎衣襟。知节至，赐坐石榻。阴溜沉吟，仰不见日，四隅积水成帘飞洒，座内含冻。复赐冰屑麻节饮。陈体生寒栗，腹中雷鸣，再三请起方许，上犹拭汗不已。陈才及门，遗泄狼藉，逾日复故。谓曰：“卿论事宜审，勿以己方万乘也。”（《古今合璧事类备要》前集卷一一、《唐语林》卷四） 

　　○桦香 

　　处士许毕云：桦根爇之如煎香。（商务本《说郛》卷三六《酉阳杂俎 语录》） 
