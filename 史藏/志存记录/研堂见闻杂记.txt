研堂见闻杂记 明 佚名


　　●研堂见闻杂记
　　崇祯新即位，禁天下不得输粟入太学，一时成均顿复旧观。后以军兴用不足，复许天下负镪入学，去前诏不一年。乃至戊、巳之际，更令州县各举富人名，大县至数十人，小县亦数人，不论士庶，迫促上道，令其进□□□至怨雠以此报复。避者如逃重戍，或用百金，上下脱免。国学之名，至此扫地矣。更闻旁省以奉行少不中程，督饷大臣竟以军法诛其从吏，大为异听。国初太学，为天下精选士，望之不异中禁，今杀人求之，诚咄咄怪事也。
　　□□年庚辰夏，米贵至二两许，饥人汹汹，郡中掠起。而吾州至六月二十日夜，首焚劫巡抚陆足吾（名文献）家，居第悉为灰烬。陆故富于财，秽于行，民故首借以纾愤。次日。犹讹言嘈嘈，声复欲劫某姓，街各闭户。二十三日，太仆徐公泰家亦被劫。白昼千人涌入，杂器齐毁，囊积半空。州尊钱公驰谕，民不逊，兵宪凌公义渠自西门入，乃稍散去，而沙溪即于是日有杀人事。
　　己卯，岁小不登，海贼四劫。吾州六公镇去海三、四里，十二月□日，海盗三百余人，持刃入市，其魁红袍黄盖，舁而行，扫劫一空。
　　乙酉，端午日，予等观竞渡，知大兵已屠广陵。二十四桥明月地，尽成烟烬。至初八日，而渡江之信始下。是日有巡江御史于吾城阅操，报骑至，兵士兽散，御史掩面□过，一日即逸去，民情如坐针席。未几，声小缓，民嬉嬉如故。至十二日，渡江信确，民皆帖耳伺。阅数日，知南都已破。盖初九日渡江，由丹阳，历句容，从通济门入，驻营天地坛。闻弘光于十日即遁，马士英随之，从间道去吴兴，至临安；后闻被执，马士英不知所之。□□十后而有安抚官至苏，一为崇明黄家鼒，一为吴郡周荃。黄由例监为鸿胪卿；荃故虎邱一佻客，善关说，走声气；弘光朝为监纪通判。大兵至，皆降，即为苏州安抚。入郡未几，而杨文骢之事起。杨故马相同里，以孝廉居吴下，依附门户，遨游声气。遇马用事，因得总水师，督京口。自马走浙，随至临安。知苏城未下，欲掩据之；忽领数骑来，而黄、周已至两日，遂斩黄于市，周得脱去。不几日，大兵遂下，文骢逸去，而娄之王介福事起。
　　介福字受兹，凤洲曾孙，由恩例为中书（弘光时），夤缘为海防道；除书甫下，而兵猝至。钱谦益首树降旗，素与受兹善，谓之曰：娄东汝故土，当疾驰归；以户籍献，大官可得矣。受兹果如言，诈称使者，拥高车至娄，民香花迎之。入衙视事，首括民间金三千及舆地籍以献，冀以行媚。而当事者大怒，恶其伪持檄苛敛民财，作谄子，遂穷治其狱，入府牢。提州掌事王府则及十八铺里正，至府质对。是役也，受兹以上下得免，而王二州几不免，百姓号呼得活。前所谓周荃，竟捧命至娄，驰驱安抚云。
　　五月十一日，大兵渡江之信方传，吾镇即有乡兵——即无赖子之乌龙会也。自崇祯帝晏驾北都信确，里有黠桀者数人，收集党羽，名乌龙会。虽市井卖菜佣人奴不肖，但有拳勇斗狠，即收名庑下，衣食之。遇孱弱，即啮之必见骨。各置兵器，先造谣言，如鱼腹陈胜王故事，谋于八月中大举。适牌楼市有党百人，专劫掠里中，刘河厅官兵剿之而散，里人气沮。会南都立，而巡抚祁公彪佳至——祁为绣衣时，威素着；人各惴惴，缘此不果。
　　大兵渡江，锋焰遂起。五月十二日，闻信。十四日，即数百人执兵，其魁装束如天神，鸣锣呐喊，铳声四起，游行街中，民惶怖伏，竟夜不安枕。翌日，即要诸大姓金帛，诸大姓不即应，以危言相撼，声言某日劫某姓。先舣舟自匿其妻子，借此煽人。十七夜三鼓，民方寝息，忽号于市曰：东有数百人至矣；各执兵，欲焚市矣。于是，人人各从梦中惊起，抱儿女，携囊袱，啼哭四奔。妇女杂坐，虽大家闺女，一青布蒙头，道路如织。及里人执兵迎出，虚无一人。盖镇东有无赖数百人，与乌龙树敌；此其党中自惊也。至十九日，果大集党数百人，驾飞神枪，鼓行至。会中亦帓首腰裤，提戈而前，相持于镇东吴家桥。自晡至夕，炮声不绝。及晚，乃散。是夕奔走者复累累，蓬门破屋，填塞子女。二十日，而龚诚宇变作。
　　诚宇，镇中小姓，以积着起家，累数千金，性啬，又怪谬可笑；素与居民不洽。适会中有醵金为饷者，一夫至门，主人拱手以俟，不敢忤触。诚宇坚不肯损一文，缘是必欲碎其家为快，数百人密围其前后扃。幸诚宇先期脱去，无赖子逾垣入，席卷一空。天明，为卸祸计，伺里人有乘间入者，猝缚之，得四人，欲以解州，为李代法。有谋者谓解州必吐情实，不如阴止，乃阳言双凤有劫此四人者，佯不果。会时子求敏拥兵千艘于直水西，急遣一价邀之来。子求者，常熟进士，崇祯朝为兵科；李贼破燕，受伪官，后脱归。惧法，乃夤缘刘泽清，得以故官监纪军前，开海中衢山自赎。后挂弹章，遂拥败兵，徘徊里中，驻舟于任阳村，里人苦之。而吾镇曰：可借也。迎之。一以壮声援，一以了四人之局。子求果来，即以四人送处决，子求各杖之三十。时州守未逃，四人终至州，尽吐露，供首尾姓名，捕急，会中人四奔怖伏。州守逸，复上下行金，事竟解，而恶焰大起。诸无赖腰斧出入，眦目旁视，虎狼成群（凡缺数百字）。迨至闰六月初，州有守徐姓者（苏人），握篆视事。又浦舒（本州人）承札委为副宪，统兵千骑，枭焚掠不法者。乌龙之名着，声言捕之。于是各挈妻子潜遁，凶焰少沮，而城中之变又作（即薙头是也）。城变作，而诸无赖又张甚，率乡兵千人，为入城剿灭计。不意未鼓辄败，又戢影矣。自陈瑶甫（本镇人）复至沙溪，妄立帅府，而诸无赖复竞出。满座参谋、成群大将，以为觅封侯如拾芥也。迨七月三十日，大兵一下，吕茂成悬首、顾慎卿被创，党羽星散。后阅月而慎卿事发。
　　顾慎卿者，乌龙会剧者也，为徐宦家奴，老而黠，索为衙蠹，贩私盐，行不法。乌龙会起，遂奉为谋主。其子婿皆拳勇，部下与东西分割为帝，慎卿主东，而西之悍者不如东，豺虎成群。最横者，莫如金孟调一事。金亦徐奴，家千金，已早世；其妻陈氏，一嫠妇，可立啖也。某日晚，忽鸣锣聚众曰：有不出兵者，众诛之。于是合镇持竿走，共数千人。过陈氏门，即大噪，合镇破胆。未至金氏门，即声言草薙乃已。复有从中为调人者，谓必千金可解。斯时性命悬庖厨，即立许。过其门，复移顿良久方去。次日，则白米三百石、白金六百，狼藉于市。前诸武弁以此胁之，得贿若干。而李州守亦得其详，欲借此逼其金，遂发一朱单，拘至官，责二十五，监系数日。行金上下，共费千金，遂释。未几而吴总府者，镇安东，以搏击为名，廉得其假官劫诈情。盖顾慎卿于八月后，惧人讦发其私，行金上下，假借武弁名色以箝制人心。而吴总府者知之，突差数健卒并裨将一员，至沙溪；时顾方出外，即缚其子至舟中，而慎卿方从外洋洋归，其妻痛詈之，遂自赴舟中就缚。既至州，吴总府鞫之。责五十，系狱待讯。总府欲置之死，而被害民人无一证者，后竟不死，窜居常熟。
　　吕茂成者，名之模，吾沙溪着姓也。祖名信心，为小官。父早死，茂成在襁褓内，外衅蜂起，备罹百殃。至典谒，能文章，少余一岁，事余如先生，每以文正。恂恂然，咸以为美器也。年二十六，补弟子员。两试皆优等，志意发舒，高睨阔步。未几，乌龙之会起，茂成遂跳入其中，手执牛耳，呼召群小，与慎卿、瑶甫鼎足，里中子以百数，皆衣食之。一指挥，则人家立碎。最著者如七都有马姓，失意于一佃户，佃户投奔，遂统百余人，各执凶械入其家，几毙其人于老拳，而议金百十余两，方止。沿乡鸡犬，为之一空，茂成但以口颐微动而已。其一为金孟调家，聚无赖千人，持兵过之，即以千金奉饷。茂成与顾慎卿瓜分之，以余者犒士卒。如是者无虑几十百家，此两姓为特着。当是时，乌龙会中，各以倡义为名，而阴肆劫掠，茂成之名大着。七月三十日，大兵下乡，镇中人仓皇走，而茂成犹指挥无恙，方飘巾长袖，招摇过市。大兵执之，傲然曰：吾吕茂成也。军中已稔其名，曰：若故吕茂成耶？方欲相屈，何期见过。即褫其衣，以枪钻其胫骨，贯之以绳，赤体被发，牵归至舍，尽发其藏，皆所掠物也。复牵至高真堂之北，遇一牛屋，即以两手缚之柱；曰：若欲天子，当遂汝志！取庙中一神袍，复得一黄盖，以袍衣之，以黄盖扬其上。先■〈扌穴〉其目，次割势，自胸至脐下，洞刳其腹而死。三日后，人犹见黄盖飘扬，衣袍而立。人皆指曰：此吕茂成也；固一时之雄，而何至是！嗟乎！茂成才器大佳，使操之以正，上可以取功名，次亦不失一令士，何期文战两利，志气遂狂，群小怂惥，落入陷阱。当其横目裂视，死生在手；红袍一死，贻笑千古矣。
　　乌龙会之剧也，二三无赖，腰斧出入，无不丧魄狂走，鸡犬一空。乡人患之，各为约：遇一悍者至，则以呼为号，振衣袒；一声，则彼此四应。顷刻千百叫号，数十里毕达。各执白梃出，攒扑其人至死。于是会中不敢过雷池一步，而乡民势盛。凡遇一狰狞子，或曾指其作恶事，则群束薪赴之，烈火发，拥其人入焰中，不一顷而肤骨已灰。间或聚众东西数出，至仇怨家，则举火焚屋。火正焰，束其夫妻子女，累累掷入。如是者一日数家，而间见溪旁墓所，青烟一缕，少顷过之，骨灰成堆矣。于是乡间作恶人几尽。而镇上诸党，以巢窟在市，慎重不敢即发，约于闰六月十五日，四面会师众数万人，然后围镇搜索。适削发令下，会中人皆持戈入城，无一在家者，以是不果。后则避兵四窜，窟穴已散，终不得举。会其时城民患薙发，有潜至乡间者，乡人指为奸细，以杀为快。于是昼夜守伺，每至日落星稀之际，呼声四起，各执梃狂奔，如见神鬼者，使人睡梦不宁，一夕数起。间指某家已薙发、某家藏薙发者，则千人持戈赴之，举家鸟兽散，以得全性命为幸。猖狂月余，适陈瑶甫至寺中，妄称总镇，复欲肆毒。乡民以为魁首也，将灭之，以成初志。鸣锣聚众万人，入镇，谓将灭此朝食。而瑶甫党有三、四骁桀者，提刀奔出，无不狼狈披靡，攀崖落水而走者有二十余人，余则丧首刳腹为游魂，不敢复谭天下事，而乡民之气始不振。
　　六月中之乱也，有胡都司者，以坳工起家，为虞山人，崇祯朝职任都司。大兵南渡，领败兵回乡，驻舟任阳湖，欲出海，为观望计。舟中辎重皆不赀，乌龙会中人利之，以为可猎而取也，虚作声势，如聚重兵。阴遣人购之，谓必得数千金，方可假道；否则是中子弟，将钞暴耳。胡都司者不即应，会中人邀之急，排门课兵，故为虚喝；以为胡都司者巨寇，不如遏之于西，庶可保境中无事。于是合镇皆出，人持一竿，间有帓首腰裤、带剑佩刀者，共得数千人，一路摇曳而行。路人妄作评点，谓如种种传奇，通国如戏。齐至直水，放三大炮，乡愚无知，亦有挈妻子而逃者。以为如此可以威震西域，彼有吐舌汗流，齎金求购耳。而胡都司仍不应，杀一乱民，悬首桥间，复架神刀，祭神以誓，放之西洋，轰声如雷，谓吾灭此而入海尔。会中人胆落，不敢出声，反求里中父老至彼释罪，括富家金，具体以献。而十六日，竟放舟至沙溪，会中人皆藏缩，不敢在街头一步。平日白布缠头，装束如神，至是尽解散去。胡舟共三、四十，架神枪大炮。是晚，顿节沙溪。翌日，始去。至六公桥，借龚和季宅，贮其家属；徘徊旬余，竟载妻子浮海。后自海复至常熟，率民兵为守御，大兵至而逃。
　　苏郡之剃头也，以闰六月之十二日。令既下，民惴惴，一日而毕。已而杨文骢者，向尝杀黄家鼒，劫库而走，盘桓湖薮间，观衅而动。有奸作四人，系府狱，薙头令下，以为民必生心，是可乘也。疾驱而至，大呼狂叫，号召居民，聚薪各城门，穴之而入，城内民亦狂呼应，各执白梃，共数万人，公廨府舍，无不举火，焰烟蔽目，城内乱，以为大兵旦夕尽矣。而大兵自闻变，即移驻府学，作剧饮自如，若为不闻也者。诸狂徒提兵至其所，见张满以待，亦逡巡不敢动，但肆行焚呼而已；如是者一日。杨劫府狱四人去，城内人亦气尽无成。李侍郎欲屠城民，军门土国宝力争之，先期出示，使居民速移避祸。至十六日，以三十六骑，自北察院杀而南及葑门，老稚无孑遗，而苏城始定。
　　吾娄自王受兹事露之后，即委司理徐公来署篆。徐即郡人，字公宣，福王时，以荫调京兆通判。家巨富，少年佻达，喜倡优六博。本朝用为苏州司理，以太仓无官，即委署篆。到娄二日，而荆兵至。荆公本彻，丹阳人，甲戌进士，旧为建昌司理。福王时，督水师，镇京口，有兵艘数千。大兵渡江，遁入东海，盘桓于崇明诸沙阎。瞷娄东无人，乘虚欲据，于六月二十五日，统兵千余，自东门入。徐公闻风遁出北门，入放生庵，觅小舟，速去。荆公索之，不得，迹至放生庵，斩一沙弥。是夕，宿城中，无大侵扰。明日，引兵出西门。忽一校持牌来，声言大兵数万已下。荆军掩面归，走出东门，掠民赀而去，徐复来。闰六月十三日，遂有薙头之说。时统兵官张姓者，请各乡绅会议，民间窃偶语。诸绅会议出，各掩面而涕。是日午后，即闭各城门，不论军民，一概净发。是日，城内民亦汹汹思变，各立街巷间，相视以目。有急为避出者、有迟疑不动者，无一人敢发难端，俛首受薙。吾镇于是晚亦知之；次早，讹传郡民因剃头各持梃相击，大兵几尽，李侍郎被杀。于是乌龙会中，倡乡兵合剿之说。鸣金聚众，排门之夫共二、三千，日晡即发，各以白布缠头，持一竹竿而走，既无纪律，又不晓击刺。但闻郡民得胜，气骄甚，即智者亦谓此举必成；而会中尤扬扬意得，谓诘朝必城破，城破即横行如旧。是晚薄城营，小北门民房一带，纵火焚烧，与城上兵相詈。次早，掠民间干面几石，至淮云寺作饼，嬉嬉然绝不防敌在近也。忽炮响一声，兵三人，开门杀出，大北门又一骑杀出，两相要截，无不丧魄狂走，互相蹂躏。其奔脱者抱头而去，其殿后及食饼者，无不被杀。方早膳时，败兵踉跄北归，掩蔽而下。至亭午，到者皆身被数创。至晚不归者皆覆没，共百十余人；吾宅前后两巷，即十人。是晚哭声满衖，民情大惧。携妻子走者遍市。吾家亦觅小艇，迁眷属于七都龚孚仲宅，疑必追剿此一方民也。十六日，民情愈急，风鹤皆惊，各饱饭以待，一有警即为走计。午后，忽有呼于市者曰：兵至矣！于是合镇奔走，如风雨声，屋瓦皆震。余亦门不及掩，赤身而走，人如山海拥至。余气喘步急，过曾家桥，循高真堂迤北行。离镇便觉胆小定，引首南望，走者亦渐稀，知为讹言。乃稍稍复还南，缓步至家。是夜，人情终恐。日晡，即各晚碗膳，锁门以俟。又月蚀，天气黑暗，人愈惶惑。至更余，无不奔走四窜，藏于乡之小屋。是后镇民，日则守舍，夜则归乡；一人作饭，一人伺门，食毕，即扃门，立于通衢以望。七月初三日，闻轰声如雷，声在东南，不知嘉定已破，如侯广成（峒曾）辈皆婴城。至是屠戮无遗，掠辎重妇女无算。初六日，而崑山复破。崑山前令杨公名永言，滇南人，癸未进士，为令甚有贤声。江南既下，匿于陈墓之陆家，阴招勇士，为恢复计。至削发令下，崑民杀县丞，焚公廨；杨公乘间入，与各乡绅极力守御。自崑自西，至真仪维亭，皆设乡兵镇守，使郡兵不得东下。自崑而东，至清洋奣子，亦昼夜巡徼，使娄兵不得西。冲扼大兵之咽喉，东西声援俱绝，屹然一保障，崑民避兵者皆入城中。至初五日，忽有兵艘百余自郡乘流而来，至真仪维亭；与之小斗，皆败。突入城，发屋焚舍。杨公出不意，无可奈何，而平日应募者稍稍匿去，杨亦跳身走。城竟破，杀戮一空。其逃出城门践溺死者，妇女婴孩无算。崑山顶上僧寮中，匿妇女千人，小儿一声，搜戮殆尽，血流奔泻，如涧水暴下。两邑之惨，惟崑为甚，疁次之。是时，惟虞山婴守不下，虞山故子长严公为拒守。严公名栻，甲戌进士，官拜知州，文靖公之孙。有才略，素为邑人所附，同胡来贡、时子求率此为扞御计，颇知崑山故事。崑既破，人谓旦夕必下虞城，而故徘徊不发。破崑之后，席卷入郡，娄中兵若干亦载辎重西行，竟不知所之。至十四日，遣一枝从齐门而北，出不意，疾破之。胡来贡遁；时子求反以火炮齎之，复走七星桥，为乡兵所杀。严公不交，亦遁。城外烧毁一空，男女杀死者无算，颇不亚于崑。
　　吾城自削发后，惟乡民梗顽自如，有发者不得城行、削发者不得下乡，见者共杀之，乡城闭塞。会城兵西去，乡兵复起，谓今可以相持，不似前之望风走也。杨林塘一带，兵最多，吾沙镇继之，日日饱饭持竿望风。凡湖川塘以北，其削发者即举火焚之。削发者领兵冲出，亦四路举火，男女见之即杀。杨林塘以过，一望萧条，禾麻遍野，无人收拾；如是将一月。而陈瑶甫者，向为乌龙会魁，后党散，避入常熟；至是捏一总兵名色，持牌至沙溪，谬称大兵十万，檄两都地方搭厂长寿寺，两地方皆匿去。阅几日，果来，纠合一、二十人，即会中平日卖菜佣龌龊者也；妄批曰某人守备、某人把总、某人参将，一群皆为官，各以爷自呼。无几，获一削发者至，陈瑶甫以酒劳之，披红鼓吹，使其持牌入城，云有精兵六万，约日索战。是时，李都督方统马兵七百、悍兵三千，暂扎娄东，为攻取云间计。李见之，疑一劲敌，即缓云间攻，疾趋而下。是为七月三十日。早膳后，报者踵至，吾镇狃于平昔，知远不过数里，或放火一村、或杀人数辈，即便回兵，又皆城中本营，不足虑也。故人人狎听，不为动。瑶甫处报者迭至，方以渐鼓吹开门。及两路人马拥出，瑶甫党抱头星散，兵马已各处冲到矣。见者即逼索金银，索金讫，即挥刀下斩。女人，或拥之行淫讫，即掳之入舟。凡丛竹茂林及芦苇深处，无不穷搜，驱马数周，以惊人起。镇南则三四里以赊，镇北则常熟界，镇东则东洋泾，西则自镇而止，方幅数十里，杀人如麻，虽茅屋半间，必搜索殆尽。遇男女，则牵颈而发其地中之藏，少或支吾，即剖腹刳肠。初一日，兵至潢径，所过柴荡约百余畮，芦苇丛密中藏人数千，婴儿一声，数千人立尽。日中火起，烟焰蔽天，一市焚烧大半，杀人更惨于沙溪，日晡回兵。初二日，兵至直水，镇上一空，杀人仅百；至任阳，杀人反千计。是役也，沙溪、潢泾两所，掠，妇女千计，牛亦千计，童男女千计，杀人万计，鸡犬之属不胜算，积尸如陵。七浦塘一水，蔽流皆尸，水色黑而绿，行人以草塞鼻，真可哭可涕。所掠财物数千艘，衔尾载去；舟不能容，则委之水。自潢泾头塘至七浦以至盐铁，凡铜锡古窑衣服之类，处处皆有捞取者，数月不尽。妇人入城，丑者则许人赎，耕牛亦赎，童子亦赎，间有携至浙江赎回者。佳者鼓吹成亲，或百金赎之，不得。是举马兵六百、骑步兵三千，皆骁勇善战，合本营步兵共万人。二十九日。晚，扎营城外，拟半夜发兵，穿城出。适城门锁钥，因主者误醉，辗转相托，至黎明未得。城外李都督见门久不开，疑有变，即举炮向内城；急登城告故，觅铁工撬开，日升而后发兵。至镇已上春，入市者皆散，居民亦得望风脱走。不然，黑梦斫杀，无一漏矣。既屠两镇，即拟至沿海一带；因急欲赴云间，有令箭追提，以故得免。吾家自闰六月十五日移至龚宅，二十二日，又移至沈知县家人宅。因湫隘不堪，七月五日，复挈眷归家。然一夕数惊，家累甚重，不得安枕卧。十六日，又移至东洋泾祖墓，才举櫂，闻镇中讹传，人尽遁，黑夜东西狂走，至有娩妇裹血而行者。吾家因避入乡，得安枕。是时，吾儿抱病，内人亦负微疾，情绪不宁。三十日，方亭午，忽传大兵下镇，举首西望，即有烟气数道，避难者狂奔而来。然终意为城中细兵，不属意。下午，宜仲家一妇人裹血而来，方惊询，而东来避兵者，已狼藉而至。吾乃手抱病儿，内人持囊，杂群队中，望东走，至佃户许家宿焉。次日，未五鼓，即饱啖以待兵至。黎明，即有避兵者，群向东，我复携儿过中沟，至许大家小顿。有乘屋望者，见西洋泾人马无数，冉冉望北，忽乘屋大呼曰：来矣！急跳下！余乃身入芦苇中，内人抱儿趋入芋中，各半身沾湿，举体无干衣。斯时性命悬呼吸，不觉泪盈盈也。少顷，乃知兵至潢泾，气少定。即望见潢泾起火，烟焰蔽空。至下午，疑其回兵出吾道，人人彷徨，余等仍至苇中。日晡，知免矣。晚见西向烟火烛天，炮声渐渐远。余独私幸其已回，而人言藉藉：明日即举兵六公市，一枝从潢泾、一枝从闸口发，吾等正在夹缝中，必无生理。余不能无过忧。未三鼓，即有避兵纷纷负儿女，欲走海上，吾辈不能从也。黎明，接一信，知兵已回。方有破颜笑者，而忽云至矣，余等复抱儿走；实村人驱牛西来，人从雾中疑为马也。余等从西走，盖谓昨被兵之处，必不复兵，一路死尸横地，掩袂而过。至沈知县家人宅，本人夫妇避兵出，惟空房。余前所寄，亦一空，相对浩薙。日午，本人方归，炊饭一饱。下午，仍至墓所。初六日，合家出镇，人地荒凉。为之出涕。所幸燕巢无恙，仍得栖止。气甫定，而侯四、陈瑶甫复行劫掠，声言欲杀薙头者；驻兵六公地，无赖子蜂起附之。鹤王市，复有凌伯祥者，亦聚众百余，午后即出焚掠，东西烟火不绝。吾镇以薙发故，两面受敌。十六日，望东举火，又复急觅小艇，至镇西五里外。晚不敢回家，即于镇西尾小家宿焉。二十日，东南烟焰触天，知兵已下鹤王市。吾等方额手，然此举仅浦君舒领营兵千人掠物而返，营兵反有被杀者。是时城中请兵书日上，适天雨连旬，平地水数尺，苏州塘岸水啮，马不得过。缘此无一骑来，顽民愈横。二十八日，汪都督步兵自常熟来，驻营西门。九月十四日，郡中马兵亦到。十五日早，水陆并发，先至鹤王市，杀伤略见。至茜泾，而张素庵之川兵伏焉。张本娄东人，为指挥张氏家奴，束发事戎行，久将兵于外。崇祯朝，为河北总戎。大兵南下，领劲卒数千、战艘百余，泛海至崇明，为恢复计。以娄东桑梓，不欲犯。当事者遣人招之。有降意，然不即报。至是日，汪兵至茜泾，猝与兵遇。所谓川兵素骁勇，盔甲精坚，标锋长丈余，骤遇之，皆愕然；欲与议和，竟不可得，为死战计，以步兵居前、骑兵居后，步兵奋身入其队，其长枪不得用，因以马骑冲之，遂溃。杀三十余人，余皆四面走，所掠财物妇女，亦以百艘载回。是役也，持三日粮，欲扫沿海一带，不意猝遇劲兵，汪又懦弱、兵亦不练，仅得胜。汪既回，即以劲兵上控吴抚台。抚台以二十日至州，所领马步兵以二万计，二十五日发兵。是日大风雨，素庵兵亦来攻，中途猝遇，势既不支，遂东折而至海，将为浮海计。奈东北风猛甚，无一艇得离岸，遂以军入刘河城。吴军四面围之，势既窘，而素庵兵故与吴兵善，本旧识，人人有反面意，有阴出城纳款者。张公知事不谐，乃自缚诣军门，为舆榇状。吴即释缚，与之杯酒论心。驻师三日，而六公、花浦一带亦皆以游兵掠定，略见焚杀。二十八日，凯旋。入城，所掠物，皆负而归，自晨至昏黑，络绎不绝。素庵卧一榻，两人舁之；又二青兜子，则其妻妾在焉。兵甫旋，而顾三麻子复据刘河城以叛。顾本海盗，出没波涛间，前兵宪程峋招抚之。弘光时，统水师京口；至是拥海艘百余，来往诸沙间，鱼肉百姓。素庵既败，泥首入娄。顾复据刘河城，为倔强意。吴抚台发兵追讨，顾复跳入海。是时，唐藩在闽、浙间，崇明诸沙遥属声援，闻遥拜三麻子为总戎、挂将印。顾遂衣蟒玉，骄傲自如，目无戎行。有王佳者，亦武弁，与顾为辈行。见其气张甚，遂谋之，谬称户部沈廷扬为折简，邀顾同过沈所，与款语间，谭及马肥瘠状，挈之入厩，壁间伏者猝出杀之。顾既杀，海上之氛稍定。已复有高捷者，为明朝总戎，拥劲兵千余、战艘百号，航海至崇明，声势方张皇；而与吴都堂为甥舅，一语相招，遂帖然入籍，无一跳梁。有荆本彻者，向尝驱兵入娄，至是复来海上，首鼠两端，崇明一海，终不能无小阻。会李成栋驻兵云间，向屠沙溪，即其人也；为出海计，于十一月二十七日大雾中，忽绝流而渡，从诸沙北掩杀而南，屠戮无算，本彻仅以身遁。吾镇隔海百余里，犹见烟尘蔽空，越海来逃者，数十里不绝。自此，县公得以握篆视事。崇明在郡县中（此下缺）。
　　皇清之下江南也，吾娄首先迎之，得一城保全。其孝廉之削发从缁者，则赵自新我完也。远避不归者，华干龙天御、陈瑚言夏也。张受天以乱民之祸，身走他邑，俱不在附降之列。后赵公以云间事（吴胜兆案），牵染成狱，归竟病死。华君则教授里中，不与户外事，人亦罕见其面。陈君颇走声气，喜讲学。张公避地玉峰，未几死。此吾娄节义诸君也。
　　顺治二年秋，大兵初定江南，城中有雨丝之异，于青天皎日中，如绵襭者纷坠，吾镇亦间有之。
　　郡城之殉节者，刘公公旦（讳曙，癸末进士）、杨公维斗（名廷枢，庚午元，惨死）。徐公九一（名汧，戊辰进士），削发令下，从容自尽。有子名枋，字昭法，孝廉也，亦走外不归。后闻逻者获至土军门，询之，坐地不开一语。土杖逻者，竟纵之去，亦可谓善全人节矣。
　　云间殉节者，夏公允彝、陈公子龙、李公待问、奚公士龙（皆进士），皆以一死自靖。孝廉如徐公孚远，则间走浙、闽，至今不归。诸生中则如王子玠石，同弟名世，皆知名士也。一旦退隐，耕于陇上，人无一知者。客至则兴话桑麻，高风隐节，人皆义之。又金山卫指挥侯怀玉，父子力守孤城，大兵临之，被杀者千万计。城破惨死，可谓铁中铮铮矣（此下缺）。
　　顺治五年四月初三日，雨雹，小者如棋、大者如卵，满天飞舞而下，屋瓦皆碎，庭中积起盈寸。康熙三年四月十六日，亦有此异，竹林中往往如牛者。
　　弘光者，福藩之子，中州寇乱，流窜江淮间。先帝龙升，马士英迎立之。既当璧数月，有妃北来，谓寇乱相失，飘零异所；今闻正位，匐匍来归。独弘光不谓是也，使在廷杂治之，五毒备至，而妃终无异词，旁观者皆叹息泣下。或谓妃既流离有日，难保守身之节，故虽故剑，弘光不无讳言之意。或谓弘光实福藩庶子，冒嫡承统，妃风闻误听，有错认并州之意，故词极相左。不知遭时不造，名花飘坠，纵抱琵琶，何伤冰玉！即处之别宫，岂曰害义！若果福藩正妃，于义为兄嫂，尤当权宜相处，使之不失富贵，何忍毙之。狠心辣手，天理人情殆已尽绝，宜不日有覆国祸也。
　　如皋县有许元博者，于顺治二年避兵居乡，因授徒于吴心田家，偶阅岳武穆传，欣然有感，遂于胸前刺「不愧本朝」四字，左臂刺「生为明人」、右臂刺「死为明鬼」。忽一日脱衣洗澡，为人所觇。语泄，本县捕之。按臣具疏，即于本处正法。妻朱氏，给功臣为奴；父拟戍、吴心田拟流，邻里拟徒。嗟乎！元博不过广陵一男子耳，未食朝廷升斗禄，而镂形刻骨誓以死报，岂其为身后名哉！血性发愤，不可禁制，所谓山河之气，日月之精，造物千锤百炼而有此一男子也。为先朝开一代生面，岂可作等闲看乎！
　　陈奇瑜者，山西保德人，丙辰进士。先帝朝，为五省督。清既抚有中原，陈公慨然有复雠之意。知事不可为，遂乃于顺治四年十二月张黄盖，衣蟒玉，头顶进贤冠，发鬖鬖满顶，扬扬乘轿，竟诣州馆，与州守贺熊飞相谒。州守诧骇，即将其违制衣服褫去，质之库中，而姑听乡绅暂保出外。即飞报督臣，督臣即飞报于朝，而竟于本处正法（下缺）。
　　张献忠之破蜀也，赤地千里，杀戮无孑遗，至塞井夷灶、焚屋伐木；蚕丛数百县，无一草一树鸡犬存者，积尸至与峨眉齐，流血川江数百里不绝。方其下成都也，吾娄吴志衍（？）（名继善）为成都令、沈岱来（名云礼）为华阳令、前任州守刘瞻父（名土斗）为司理，既将诸官杀之，而独以刘、吴贤声大着，贼欲活之。刘公终不屈，死之。而吴公则勉就官，慕其文才，骤升为吏部尚书。一旦，献忠于成都僭帝位，使吴为郊天文。吴虽就官，心终不平，于文中连用铜马黄巾等事。献忠怒，立诛醢之，夫人一子皆被杀。吴丁丑进士，善文章，淳笃着乡党，人皆爱慕之。当其万里就官，有爱之者，谓宜单车行；其夫人不谓是也，乃同行。献贼至成都，弟士衍欲挈侄先逸，而夫人曰：此吾一块肉，必不以付他人。后士衍竟间关得遁归，而夫人与子俱不免，吴为若敖鬼。嗟乎！同时被难者，有季子恕先、黄子锡侯。恕先以理讼往，锡侯以授书往，皆血化游魂、身膏野草。悲夫！刘公士斗，辛未进士，广东南海人，任吾娄二年，廉明仁恕，为立州以来第一人。失意于郡，推官周之夔讦之，罢官。解任日，州士民为之罢市，有愁叹者、有涕泣者、有愤愤不平者。其去也，千万人至以石塞门，攀号，不得出。后以听按公之处分也，复还娄，千万人自玉峰迎之，皆执香前导，蚁簇欢呼，如赤子之望见慈母。嗟乎！吾娄虽薄俗，然即此可见天理之在人心，公道之不泯，亦为开州以来第一盛举。后终迫于上官之议，将周之夔两罢之。颠踬既久，复起为成都司理，而遭贼手。虽游魂不归，而忠贞之气、廉明之名，与吴、蜀两邦同为千古。
　　唐世桢者，吴兴巨族，兄弟皆成进士。江南破，世桢以青衿弟子走浙、闽间，从唐藩起义，建牙两粤。后大兵长驱入，唐藩失守，而岭以东西亦建瓴破，公束身走归，不入吴兴，竟诣土御史，骂其背国。土爱之，发之郡侯，亦笑受其骂。申之兵道赵，其所骂如前，赵亦不为忤。巡抚卢传方镇娄东，即以申之按公。而公既入，挺立不为跪，指发吐骂，戟手顿足不休。按公怒，斧断其齿，血肉狼藉，口内喃喃不绝。随曳之仪门外，痛决四十，筋肉皆断，无一语号呼，惟骂声而已。杖毕，奄然如尽，舁出而终。是日观者千百，无不泪涔涔交睫，惟有扼腕抚膺，长叹不置。嗟乎！忠臣烈士，不出于缙绅，而出于一青衿弟子；不出于食禄大臣，而出于偏藩几日之薄官！其为明朝结三百年之报，惟公一人矣。独抚道诸公，虽不能优视之，犹能作一刘荆州，而按公独甘为黄祖。嗟嗟！你衡而下，千载遂有两人。而黄祖之狂騃，按臣直一人收之矣。
　　王之仁者，崇祯朝，为吴淞总戎。弘光当璧，移入宁、绍间，统水师海口，组练千余，皆称劲甲，为东南一巨镇。我朝既下江南，至丙戌夏，统大兵渡钱塘，郡中望风倒戈，王公方欲整师为螳臂计，移兵海口，磨厉俟之。而飓风忽发，巨浪如山，兵艘皆飘泊震荡，散析无存。王公知事不谐，仰天长叹，乃手缚妻子数十人，沈之大江。单身走吴门，诣土御史，责其背国，且谓吾不即死，然贪数日活，乃欲大骂洪内院、小骂土军门，然后归身斧鑕，使天地间男子一吐不平耳。遂洋洋走金陵，见洪承畴，其所以责之者，一如土御史。洪悯而欲官之，又劝其作黄冠隐。王大笑曰：吾若欲求活，茫茫大地，岂无一穴，乃向汝作此丑事耶？居无何，金陵顽民有欲效刘盆子故事者，一时煽起。公以人望居城中，遂无活理，使群卒拥出，以乱刀斫死，殡之雨花台僧舍中。
　　吴日生者，名易，松陵人，与余有文字交。癸酉，相遇金陵，与之同僦一小邸，相对三日夕。其人飘飘秀雅，寡言笑，绝无名士习。与余不言而神契，后遇试辄晤。至丙子，日生登贤书，自此隔不相值。癸未，成进士。弘光当璧，为兵曹。时烈皇惨崩，河北已丧，闻日生喜谈兵，结剑客奇材，走马驰槊，为恢复事，心窃异之。继而大兵南下，江南覆没，日生父母妻子皆死乱，而日生独跳身湖海，结义勇，出入波涛为巨敌。大兵四面围杀，终不能尽其根株，隐然抵东南半壁。如是相持，几一岁。一日，走嘉禾，饮一巨绅家，竟为所绐，付大兵，执之去。时贝勒征钱塘，解至军前，欲官之，不屈，遂赴法死。嗟乎！余与日生别十年，当其相遇，意甚恂恂，初不意其作此志局也。心欲为文丞相之业，而天命已去；奈何！然而一夫跳梁，湖海鼎沸；螳臂御轮，足见其勇，亦人杰也哉！
　　吴胜兆者，明朝旧将，投诚于清，用为苏松提督，驻兵云间。丁亥之岁，思反正，结连湖党与四方缙绅，刻期举事。然吴为人浅而疏，未败之先，踪迹已露，忌者已潜备之。一日忽呼云间司理、华亭县公及诸参将入署，酒将半，忽厉声曰：外间传吾反正者，是汝曹耶？汝罪当斩。众皆踧躇，不道一字。帐下士已腾出，将司理、县公即座斩之；缚两参将，曰：姑以祭纛。时吴公虽发此举，而实漫无成画，外人已哄知吴公反正，一夜密操备；而所缚参将詹者，狡而黠，漏一纸于外。天明，外兵已拥入，生擒吴公，而四方之党亦阴散。内院洪承畴疏闻于朝，传旨枭斩于市。而一时株连者，皆天下名士，如陈子龙、侯峒曾、顾咸正、蒋雯阶辈，无不狼藉诛夷，妻孥俘掳。陈，丁丑进士，弘光时，为兵科，诗文擅一时才，海内望如山斗，与吴深相结。事既败，亡命山泽，踪得之，缚至抚台土公所，长揖不跪。一子甫六龄，缚者以刀劈之，自顶至踵，见之无一泪落。将解至江宁，于舟中跃入水，时有一卒持之，与卒共入水，浮沈半顷。起之，已死，斩以徇。
　　云间又有夏公允彝，字彝仲，与陈子龙同年进士，诗文皆擅绝海内。大兵破云间，夏公从容赋诗，遗嘱家事，赴水而死。一子名完淳，字存古，年方典谒，天才俊发，所着诗文，几欲驾两公上。父既殉节，存古慷慨悲歌，志未尝须臾忘死。会吴胜兆潜蓄异谋，遂与相结，凡誓檄诸文，一切大手笔，皆出其手。吴既败，存古亦逮至江宁，下之狱。而娄有王明先者，瑗公门下士也；适在江宁，就狱一探。存古泣谓曰：一死无恨，惟室中方妊，所不能遗者，此一块肉耳。今以累汝。明先颔之。既归，潜走云间，伺其妊，即潜抱归。而明先亦以事败，起大狱，仓皇不得所，其戚友徐方平，复抱之归。闻存古之受祸也，其族人利富贵者，欲以此儿为袁粲之子，眈眈视如几上肉矣，而赖两君以免。所称孙枝一叶是君恩，非耶？后存古卒斩于市。
　　洪承畴者，闽人，万历丙辰进士。崇祯朝，为大司马，总督诸道兵，与我朝战。阵溃，疑洪亦陷没矣，天子震悼，赐祭九坛，立碑于其战死之地，所以议恤、议赠者甚厚，而洪公竟不死。当战败，为大兵席卷而去，乃死心事清，宠幸在人臣之右。当时之士大夫，竟无一知者。及新天子平江南，公以内院大臣镇抚江宁，人方知其不死，无不啧啧惊怪。而石斋黄公之起义也，逮至江宁，面责之曰：若岂洪承畴耶？如果洪承畴者，则当年战死，天子且为祭九坛矣。若等故从北方来，独不见穹然道左者洪承畴碑，而安得冒若名耶？是时洪汗簌簌下，几不能仰面，而黄公卒死。后洪还朝，旋统大师剿抚秦、楚，勳名富贵，当时无两。野史氏曰：方洪之释褐为进士也，实惟丙辰。时天命皇帝，方以一旅起事三韩以北，蛟龙欲起；而不知佐命元臣，已于唱名五色云中见之。君臣遇合，如磁引鍼、如薪引火，真宰潜召，异哉！我朝之初入中国也，衣冠一仍汉制，凡中朝臣子，皆束发顶进贤冠，为长袖大服，分为满汉两班。有山东进士孙之獬，阴为计，首薙发迎降，以冀独得欢心。乃归满班，则满以其为汉人也，不受；归汉班，则汉以其为满饰也，不容。于是羞愤上疏，大略谓陛下平定中国，万事鼎新，而衣冠束发之制，独存汉旧。此乃陛下从中国，非中国从陛下也。于是削发令下，而中原之民，无不人人思挺螳臂、拒蛙斗，处处蜂起。江南百万生灵尽膏野草，皆之獬一言激之也。原其心，止起于贪慕富贵；一念无耻，遂酿荼毒无穷之祸。至丁亥岁，山东有谢迁奋起，攻破州县，入淄川城，首将之獬一家杀死，孙男四人，孙女、孙妇三人，皆备极淫惨以毙。而之獬独缚至十余日，五毒备下，缝口支解。嗟乎！小人亦枉作小人尔。当其举宗同尽、百口陵夷，恐聚十六州铁铸不成一错也。
　　士在明朝，多方巾大袖，雍容儒雅。至本朝定鼎，乱离之后，士多戴平头小帽，以自晦匿。而功令严敕，方巾为世大禁，士遂无平顶帽者。虽巨绅孝廉，出与齐民无二。间有惜饩羊遗意，私居偶戴方巾，一夫窥瞷，惨祸立发。琴川二子，于按公行香日，方巾杂众中，按公瞥见，即杖之数十。题疏上闻，将二士枭斩于市。又其初，士皆大袖翩翩，既而严革禁，短衫窄袖，一如武装。间有乡愚不知法律，偶入城市，乃服其衣，蹩躠行道中，无不褫衣陵逼，赤身露归，即为厚幸。后幸禁少弛。
　　吾娄受先张公，素以搏击豪强为名，于衙蠹门役虎而翼者，尤绳束不稍贷，断断不肯相宽。而党中有陶千金数人，尤桀黠多犯科，张公屡以法中之，饮恨入骨，无以报。会大兵渡江，乱民煽起，城中一哄动。至五月十七日，晨色始霁，张公方卧起，忽有数十人入张公堂，求张公语事。张公出不意，即短衫秃巾迎之。数人仰谓曰：有大案未了，可至州辩状。盖张公于崇祯十四年境内大祲，张公祖常平遗意，每亩加米二升，官贮之，减价以食贫者；随复收值，即更贮米，以无穷利所增额外之米几数千石。一时任事者，皆贪而黠，见金即不能无色动，人人作染指计，入囊腹中。张公亦不无沾染，以是病之，为一生瘢痏。数人因即借为口实，挟其辩状，牵之走。甫出门，即两木夹而行。张公不胜楚，脱及地，即掣发狂奔，已身无完衣矣。南关门外至州治前几数里，一路惨毒备至。每至士大夫门，即屈之叩首，头欲裂。至州治，烟客王公闻之，易敝衣出，好言和解，扶之入中堂，麾众且退，谓即有未白事，吾一身可任，虽千金不靳也。是时党羽益众，门外声嘈嘈，志在必杀之，本无意于辩白；而张公故强项，又不肯即屈。王公见势汹汹，不无内惧意，而又无可奈何，姑放之行，益惨打。至城隍庙，挟令据案书侵克者姓名。书既已，拖入墀中，堂上声鼓一通，即势如风雨，至铁石并下；又一通，复如前。如是者数番，而张公竟奄奄绝矣。复惧其佯为绝也，乃以利锥长数寸者自耳旁及腰腹以下，皆锥数寸，遍千洞穴，而又汲井水数斛灌之。此时已无一息矣，乃牵之入小教场，欲作坎为瘗。系索于颈，两人曳之走，头与地相击有声，身无寸肤得完者。至教场，欲持锄断其首。从旁不平者，呵之，乃止。而此数人已气尽，各散去。一沙弥见其鼻犹有息，乃毁寺中一绰楔举之。旁有好义者，共扶至南关外宅内，作法相调理，得渐苏。会此时大乱，城中纷如麻，无暇纠举，按绳墨。张公犹惧祸不测，扁舟走出。阅一月而此事微闻，上台以为乱民，下一檄至州。一夕，昏暗中，浦君舒牵出，斩二人于市。
　　是时，州守朱公（名乔秀，闽人；癸未进士）犹在治所，素与张公不协，因公屡发其恶，心不平，无以报，于此不无颐指之意。故一时行凶皆衙恶，而州守无一言。且其散也，疑已毙，遂有豪宦张釆既死诸人不得更乱一示。闻者皆欲食其肉，而后竟遁归，可恨哉！（此下缺页）
　　五月十七日之后，张公避走玉峰，结庐乡村，故交门士，皆莫能见其面。及四、五年而病死。死后，一椽萧然，两子沦落，西华练裙，见者流涕。二十年进士，不如一田舍翁，然后知向者受谤受诬，有不尽然者；所谓捐馆而先生之心迹明也。盖其立身太峻、任事太切，皎皎易污，白壁易瑕，故末后受此惨祸。所谓廉于持己、勇于任事，不至于圣贤（下缺）。
　　吾里吕石香名云孚，与余比邻。少攻经史，即不肯为时俗文字，搜奇选僻，每至不可句解。一文出，人怪笑之至诟詈，吕不顾也。吕既不得意于里中，时张公天如，以古文倡导东南，收召后进为羽翼。石香念非彼无以立名，乃投贽于张，称弟子。张一见叹为绝伦，荐扬于当世名公，居然奇士矣。时吕年十九。楚中鱼山熊公为吴江令，与张公相合，遂荐于熊，使入松陵试，熊公拔置前茅。是年，补博士弟子，为吴江生员。未几，张公联捷，门人吴骏公掇大魁，张声党几遍天下，石香名益盛。试于学使，最高等，两第一，而独于闱不利。文终务为险怪，每一引笔，征用古实，如獭祭鱼，累累陈列，而其间割裂断碎，赝伪杂出，取为新异而已。然性绝孤介，居恒终岁不出户，人欲见之，亦闭门不纳。与处终日，或不交一谈，故人益庄惮。居无何，大兵屠吾里，石香辇金帛出奔。舟至镇北，兵已至，曳之岸上。刃之再下，血淋漓，偃卧田间。舟中物，皆风雨去。日暮，迹者至，匍匐扶归，被创甚，勺水不入口。呻吟十余日，死。遗一子，方二岁，得脱。抱持至五岁，亦死，家竟破。嗟乎！以石香之才，使昌明浩大，为清庙明堂之业，岂不可以取世荣宠！而乃务僻、务奇诡，已知骨命非贵且寿，而以三十五惨死，一子不禄，身为若敖，悲夫！吾娄前故有沈君烈者，名承，亦才士，试辄高等，三居第一，声价蔚起，四方高才，皆与结社。竟于甲子下第，死，年四十余。未几，妻薄氏死，一子襁褓。天如张公时为诸生，怜而育之。后七岁，携至京，亦病死，竟斩其后。此与石香相类。然有幸有不幸。君烈受知学使毛公，后出抚吴中，知其已死，捐金刻其诗文，今即山集也。千百年后，犹知有君烈其人者。而石香盖棺后，遗文澌灭，亦无故交门人收录。不十年，与冷烟衰草同尽。此其不幸一也。薄少君于君烈死后，为悼亡诗百首，不一年，哀痛死。清风明月，两人吹笙跨鸾于云雾间。今石香嫡阃杨氏，确守共姜之节，而生子妾陆已别抱琵琶矣。此其不幸又一也。闻君烈落拓，不事边幅，善谭笑，以肝胆与人，故得天如之报，而人亦多道之。石香于松陵诸子，交最厚，出入必共，形骸都忘。及死，余于辛卯岁一遇吴扶九（翻），间以言挑之，绝无挂剑意。此何耶？同时又有朱昭■〈艹已〉（明镐），亦娄人，一试冠军，声名鹊起。时两张皆先达，咸折节与交；而昭■〈艹已〉亦抗颜比肩，不以弟子进也。后再冠军，风格弥峻，海内咸以大儒目之。而鼎革后，裂青衿，浮沈诗酒。及壬辰，而夫妇同死。时慎交狎主盟，以其宿望也，招之。昭■〈艹已〉一赴而物故，慎交诸人倾郡毕吊，坐中有哭失声者，而吴扶九泪交睫不止。夫扶九与昭■〈艹已〉宜疏，而独人琴一恸。此其所以得之者，又何故耶？后二、三年，扶九死。嗟乎！名者，不祥物也。
　　按石香家素封，所积不赀，藏书亦伙。及其殁，不过二、三年，家业散，藏书尽耗杨、陆手。杨字澄紫，石香妇翁也，石香父公右素恶之。自娶其女入门，绝不通鱼雁，终岁无一介之将。而杨君亦不敢一迹其门，间从圭窦中呼女一谈，即匿影去，石香父子，如不知也。石香死，杨遂盘踞其家。父子四、五人，往来如织，攫其赀立尽。而吕氏之政，一出其手，藏书次第窃去。陆字子融，进士大行公之子，石香妾父也。石香以杨不宜男，购副室，陆觊其多金，以女为奇货，遂与之缔婚。女既入，绝之如杨，不许通一足之信。陆每探女，依僧寺，石香仅以百钱授之。石香死，其女怀一子，陆遂阑入，与杨中分吕氏之枋，阴噬其肉几尽。藏书窃去，售之富家。凡城内名胄家，案间皆石香钤印书。当是时吕氏千指，无出一声；即石香嫡弟，亦不置片喙。
　　吾里有陆子冯者，名京，以素封起家。为诸生，不得意，弃去。南游太学，属崇祯晏驾。弘光当璧，马相用事，有西园卖爵风，诸以贿进者至二千石。子冯心艳之，捐金千余，得为翰林待诏。待诏固美职，非孝廉不得躐，惟文征明以诸生居是官，为吴中美谭。子冯一旦得掇之，拥盖、从卤簿、书大字帖，游行里中，扬扬如也。既居南京久，因兵警急归。而大兵渡江，会削发令下，时搢绅在城中者皆俛首受薙，又各捐百余石为军资用。子冯以菟裘在乡，得免。城中有招之云：急宜薙发，为入城计，兼参诸上台，为异日进身阶。百石之助，当从诸搢绅后。子冯惟恐以不得与诸搢绅为耻也，急去发，取米百石，驾舟入城。既晤诸上台，上台以好言慰之，啖以大爵，便使入乡谕诸民，毋恋发以干大发。子冯扬扬归，去城数里，天已黑，至戴家桥，月渐皎。是时顽民蜂起，见一净发者，必杀之。子冯一舟摇漾，诸顽民瞷舟中人皆净发，一哄群起，尽杀舟中人。子冯叩首，许以千金，亦不免，身为数段。共死八人，惟一舟子凫水逃，得传讣至家。越日至其处求骸骨，不得，恸哭而已。嗟乎！子冯一素封子，无他长，以父遗业，拥良田数千。又年少，美姬二三、兰玉四五，盘桓乡曲间，亦甚快。而必羡一进贤冠，傀儡衣衫，逢场骄倨，亦甚得志。遭时不造，逃隐山中，可以终老；而又必求竿头一进，卒至身首分离，游魂无所归，不得如卖菜佣寄骨一抔土。人生无全福，富可矣，又欲贵焉；自贻伊戚，陆子冯之谓矣。
　　吾娄风俗，极重主仆。男子入富家为奴，即立身契，终身不敢雁行立；有役呼之，不敢失尺寸；而子孙累世，不得脱籍。间有富厚者，以多金赎之，即名赎而终不得与等肩。此制驭人奴之律令也。然其人任事，即得因缘上下，累累起家为富翁，最下者亦足免饥寒，更借托声势，外人不得轻相呵，即有犯者，主人必极力卫扞。此其食主恩之大略也。乙酉乱，奴中有黠者，倡为索契之说，以鼎革故，奴例何得如初！一呼千应，各至主门，立逼身契。主人捧纸待，稍后时，即举火焚屋，间有缚主人者。虽最相得、最受恩，此时各易面孔为虎狼，老拳恶声相加。凡小奚细婢，在主人所者，立牵出，不得缓半刻。有大家不习井灶事者，不得不自举火。自城及镇、及各村，而东村尤甚。鸣锣聚众，每日有数千人，鼓噪而行。群夫至家，主人落魄，杀劫焚掠，反掌间耳。如是数日，而势稍定。城中倡首者为俞伯祥，故王氏奴，一呼响应，自谓功在千秋，欲勒石纪其事。但许一代相统，不得及子孙，转控上台。而是时新定江南，恶一代之言不祥，斥之，自是气稍沮。属浦君舒用事，恨其为罪首；忽一夕，牵出斩之，而天下始快。迨吴抚台至州，州中金姓以乱奴控，斩一人，重责四人，又悬示不许复叛，而主仆之分始定。
　　吾娄广文杨先生，蜀中宦家子，少年领乡科，应南宫试不第，遂留京。会烈皇崩，本朝定鼎，因缘觅一官。秉铎时，蜀中大乱，张献忠杀人无孑遗，杨妻子在蜀，无可奈何。而娄之盛泰昭方释褐，为陕之略阳令。略阳与蜀为南北襟喉，杨以盃酒饯之，曰：倘至彼中，得吾家消息，勿靳片鸿。盛姑颌之。赴任一载，偶以事出，见有妇人，负书匍匐道左者，衫襟敝裂，行止仍大家。物色之，即杨之室也。乃假之一椽，周以薪米，飞书广文，妇人啮落二指，以血作字，同指裹来。杨得之恸，即出二百金，授来足，使僦车南下。已而南宫期近，杨例得同应公车，竟不能忘情鸡肋，束装且北。舟至京口，有北舟欻然而南；讶问之，则杨夫人之舟自陕来也。相别十余年，流落万死，又不意猝遇于两舟之偶触，相对大恸，诚不使其铁石作心也。向使早暮无打锣之警，即两舟觌面失，广文且至北，又不知几阅月后乃晤矣。杨于是意惨甚，断绝公车念，谢同行者，拥夫人南。有一女，方杨出门时，尚在襁褓，今已觅婿；同两家丁，出入万死。吴尾秦头，一朝合镜，诚古今一奇也（下缺）。
　　巡方一职，同于汉之绣衣，威权至重。每骢马一临，山岳震动。然数十年来，以余所见，未有如祁公彪佳、张公慎言、秦公世桢、李公森先者。祁公，浙东人，天启壬戌进士。风神冠玉，娇好如妇人；执法如山，精绝吏事，几于降魔照胆。其按吴中也，元凶巨奸，搜访毕尽，杖头立毙。在苏，于承恩寺中公鞫，观者万人，元恶一人杖死，百姓欢声如雷。在娄，则访巨蠹董云卿于州前，笞一百，不死，以绳牵其吭，立毙，陈尸三日，当时望之如雷霆青天。后十年，弘光当璧，复抚吴中，而时事日非，施未竟而去。至本朝定鼎，巡方之职，纵滥已甚。每至，辄以拔富为名，访其家素封，一朱单拿之，万金之家，风卷雨尽。不庭鞫而两造行金已足，即释放归田。五、六年来，吴民无不破巢者。至顺治七年，主爵耳热，乃廷议简清正御史一员，而张公慎言奉命来。
　　张公慎言，山右人，崇祯丁丑进士。貌不及四十，慈容蔼然，而风裁凛凛。初下车，即禁铺设、禁拔富、禁衙蠹、禁司道府县差快，州县无不檩檩奉法。会朝议汰冗员，首及巡方御史，吴民百万皆垂首丧气，奸吏豪胥则酹酒相贺。然张公仍访衙蠹周宗之者贪赃数十万，杖之不毙，乃牵死于狱。已殓，仍剖棺验尸，露暴丛塚，奸胥股栗。而堂帖已下，立促登道，吴民号泣；同于十二金牌之召也，夺之甚速，东南一恨事也。后二、三年，张公复为北畿巡按。
　　秦公世桢，字瑞寰，辽东籍，不由科目。先为浙省巡方，丰裁太着，不终任罢。自张公后，巡方已废，逮一年，朝议复之。天子更重体诸省各员，皆赐茶召见，而秦公实得江左。初至，闻其在越中风采，人固慴之矣。而吾娄备兵使者胡公以泓，贪秽已甚；初下车，即驱出署，复遣人收其印敕。劾章下，即牵入狱，如风雨乍至、雷霆乍惊。胡掩面踉跄，挥袍雪涕。三吴之民，且笑且詈、且喜且异，拍手顿足，喧阗衢壤。又有常熟令瞿四达，由进士起家，贪酷倍甚；一至亦即收之，匍匐对簿，囚首垢足，道旁挪揄之。后长系狱中，屡经讯鞫，卒以罪去。其余六府中司道守令，凡贪赃为暴者，率累累缚至，一银铛系之，蹩躠道上，不可胜计。平日呵殿生风，从卤簿，尊严如神者，至此如缚。北郡县为之一空。而最后则有都御史土公（缺五字），在先朝为总戎。大兵初下，土公即在行间（缺四字），颇有德政。后改文阶，竟为都御史，巡按吴中。其时无□□亦相安。未几，以罪量改江宁按察使。俄而复领节钺，再抚吴中。初至，谬示风采，即擒娄中猾吏数十，人皆额首望。而诸奸行金上下，作冰雾散，于是人情大譁，乃复贪婪，肆为鄙秽，人人饮恨。秦公至，土亦深备之，为食不下咽者数日。而秦公与之阳为好也，凡起居私处，土无不密遣人伺之语言嚬笑，即以报。而秦公不露，土略有喜色，未几，公在毗陵，忽行符至苏，街衢用密栅，于一日夜督成，又遣总戎王公提兵防御，人不知其故也。又一密札至苏，大府以下，悉至军门。时晨光尚早，击鼓以进，土出不意，急迎之。大府以下曰：有旨收公，凡敕印旗牌之属，皆次第收出。于是土窘甚。且传缇骑逮者即至，乃取署中金玉珍宝明犀象贝，丛积如山，一火焚之，火光竟夜烛天。又酒酣拔剑，咄嗟自诧，爱一幼子，抱之竟夕环走。走一夜，弯弓自缢死。次早方知，乃籍其余财入官，而以一薄棺盛其尸。故事抚按章奏必会稿乃发，此弹章秦公密上而土不知，严纶已下，土耳目络绎在京，无一人知。三吴之人，胸膈肠胃，无不豪爽痛快。时奸胥如沈碧江、邵声之、钱望云、陆显吴、张执之、陈止生辈布满州郡，其余不可胜纪，皆把持上官、脔嚼细民，专事罗织，以啖富家，起家数万，宫室帷帐比王侯，奇丽珍宝充满，眉睫一动死人。于是达官贵人无不到门求悦好，而其人亦酒浆豆肉，呼卢喝雉，娼优歌舞，镇日不休，诚古今异事。秦公一至，先访其魁沈碧江，收之。时沈见公风采，已遁入吾里。收符下，复入郡，将走越中，而迹者得之。后其支党，四面捕至，皆严刑拷讯。后牵死狱中，或杖头立毙，如去恶草，平民酬酒称快。而陆显吴、张执之、陈止生为娄东人，虽收捕，而了此案后，当再捕时，公将报命。此三人皆谓公不久还都，中道逸去，虽捕不得，而公还朝。公既去，三人稍稍出，尚匿圭窦间。适白公莅娄，耳三人名，终欲得之。获陈止生将解府，而娄民数万群聚州治前，俟其出，梃石俱下，不一刻已虀粉矣。执之后至不死，而陆终盘桓不出。未几，秦公巡抚浙中，密行一檄于吴抚张公，必欲杀此二人。陆与张同解军门，方署月，各杖六十，于阊门外立枷半日死。于是，吴门冤无不雪矣。秦公抚浙，几二年，擢为操江都御史。方履任，即罢。
　　李公森先，山东平度人，崇祯庚辰进士。自秦公去后，继之者皆不称职，无何而李公来。公为人宽厚长者，而嫉恶特严。当秦公时，大憝元恶皆已草薙无余，而踵起者犹蔓衍不绝。公一一擒治之，始根株尽拔无孽矣。其最快者，优人王子玠，善为新声，人皆爱之，其始不过供宴剧，而后其则诸豪胥奸吏，席间非子玠不欢。缙绅贵人，皆倒屣迎，出入必肩舆。后弃业不为，以夤缘关说，刺人机事，为诸豪胥耳目腹心，遨游当世，俨然名公矣。一旦走京师，通辇下诸君。后旋里，扬扬如旧，其所污良家妇女、所受馈遗，不可胜纪。坐间谭及子玠，无不咋舌。李公廉得之，杖数十，肉溃烂，乃押赴阊门，立枷，顷刻死。有奸僧者，以吃菜事魔之术，煽致良民居天平山中，前后奸淫无算。公微行至其所，尽得其状，立收之，亦杖数十。同子玠相对枷死。当时子玠所演会真红娘，人人叹绝；其时以奸僧对之，宛然法聪。人见之者，无不绝倒。又有一金姓者，为宰相金之俊宗人，恃势横甚，而家亦豪贵，为暴甚多。前有杀人事，未白。李公既来，复聚全吴名妓，考定上下，为胪传体，约于某日亲赐出身自一甲至三甲，诸名妓将次第受赏。虎阜，其唱名处也，将倾城聚观。公廉得之，急收捕，并讯杀人事。决数十，不即死；再鞫，毙之，欢声如雷。此其彰明较著者。会公收捕贪墨，内有淮安司理李子燮、苏州司理杨昌龄，皆巧宦，善夤缘，前后诸上台皆荐剡；而公独发其奸，收之下狱。两司理既百计欲脱而挤公，诸上台曾腾荐，恐天子震怒将株及，亦媒孽之，不遗余力。一日，公在郡考察诸吏，以次入，其超异者，鼓吹绯酒送出，吴人谓几百年无此快典。方掩署，忽有缇骑数人排门突入，即于堂上缚公，出片纸，云有诏就械，即拳梏不少纵；而搜检衙署如风卷，幸贫无金。是时公固大骇，不知事所从来，而吴民相聚号呼，知即日械送京，乃立柜通衢，曰：愿救李御史者，投金于此。顷刻满。彼缇骑既缚公，而又须多金；今公贫无所得，乃长、吴两令及巡抚张各醵金十万与之。张公固所谓媒孽者也，至是解橐亦甘心矣。停一夕，械去。吴民送者，道路号泣，咸愿一见李使君。时公已入舟，缇骑不得已，露一面与之。公挥涕谢诸父老：幸自爱，毋念我！送者数十里不绝，至梁溪稍返。有感公德者，变装挟金，间道尾公，愿随至京以身代。闻公在路备极楚毒，缇骑以公入皮袋中，挂两马间，身据其上，体无完肤。至京，方知在云间曾出一重犯，而有人于其间中伤，以为必入贿出狱。以此激天子怒，遂下于理。当鞫时，凡四十一棍，奄奄几绝矣。后上怒稍解，知其无罪，仍赐复原官，入西台理事，江南额手相贺。乃入台未几，而公姜桂之性愈辣。前有建言诸人，以论事触上怒，流上阳堡；后虽阴用其言，而赐环无日。公入台，以为事莫切于此，即抗疏廷诤，愿予生还。上复赫然怒，谓方湔涤，汝复哓哓！再下狱。部议公徒罪，上不允。按李公硕然伟长，貌极慈仁，紫髯过腹，待人以恩，绝不以尊官自恃，而顿折殆甚。当烈皇朝，即以科场事，下诏狱；与难者云间杨枝起，救之者桐城孙晋也。后李贼破京，亦受轗轲，至此再蹶。秦公短小，如不胜衣，两目闪闪有光而貌严冷，专以搏击为事；李公则威断中复兼恺悌。要之两公皆千载人，而秦终任去，李遇奇祸，使竟其施，必更有可观者。
　　余束发游庠，彼时子衿入泮，从未有以贿得者。惟达官贵人真子弟，方得勉附其末。然非大势者不能，即有势力，而子弟旁者亦不从也。后积弛而干请嘱托得者，每案中有三、四见矣。然亦不甚落人口，即为是者，亦多方掩敛，每耻人知；有谈及者，辄面发红。至今日，而督学使者以此为囊橐之资，每案发，其贿得居大半；而父兄不务藏饰、子弟不知掩蔽，若天坏间固宜有是事。然未有如张能鳞之甚也。能鳞，北直人，其校士吴中，前后名有定价，有为之关节者，遍行搜括。既餍足己，而后旁润其余，搢绅、达官、广文、孝廉、承差、役吏，无不及也。一案出，而真才不一二矣。至童子科为尤甚，未试则先以帖下州县，每县坐一、二十名，刻期交纳。州县承风旨，多方收揽，至库上交银，如收捐纳，如纳税金，无顾避。至将试，而府道之所属、台宪之所致、乡大夫之所恳、教官之所求、庖厨隶胥之所渎收、牙婆媒氏之所关说，几于如烟如海，不可胜计。每至溢出额外数倍，必裁之又裁。有担数百金，望望然以投，至不得当，收涕以归。亦有既报捷，交银稍后，更有昂价以夺者，覆案出，仍在孙山之外，至大哭而返。或案出而富家子不即得与，仍更有为之居间，许其窜易姓名以入者。其既得者，父兄师友沥酒相贺；不得者，奄奄丧气，不敢以面目示人。不特素封豪富乐此，即家仅供饘粥，亦必变活市业，或乞子母钱而为之。举国如狂如醉，以供张公之网罗，古今一灾异也。于时吾娄有诸生李汉者，目击不平，条其事，上之按君李公森先。李公即面授张，张面如土色，叩首谢无状，即辞病告归。而按君故持之，意将有所搏击，适被祸去，张于是肆为贪滥，狂澜至不可收拾，乃索李生甚急。李生遂亡命江湖，于张任，不敢归。更可怪者，张喜道学家言，修辑宋儒书而布之梓。吾娄陆桴亭道威，实助之成。每搜诸生小过，坐以罚金为梓费。而要其梓费无多，盖一书成，而张之囊橐累累矣。其造玉峰书院，亦用是术。
　　科场之事，明季即有以关节进者。每科五、六月间，分房就聘之期，则先为道地，或伏谒、成为之行金购于诸上台，使得棘闱之聘。后分房验取，如握券而得也。每榜发，不下数十人，至本朝而益甚。顺治丁酉、壬子间，营求者蝟集。各分房之所私许，两座师之所心约以及京中贵人之所密属，如麻如粟，已及千百人。闱中无以为计，各开张姓名，择其必不可已者登之，而间取一二孤贫，以塞人口，然晨星稀点而已。至北闱尤甚。北闱分房诸公及两座主，大率皆辇下贵人，未入场，已得按图挨次，知某人必入。故营求者，先期定券，万不失一。不若各省分房必司理、邑宰，茫然不可知，暗中摸索也。甲午一榜，无不以关节得幸，于是阴躁者走北如鹜，各入成均，若倾江南而去之矣。至丁酉，辇金载宝，辐辏都下，而若京堂三品以上子弟，则不名一钱，无不获也。若善为声名遨游公卿者，亦然。惟富人子，或以金不及额、或以价忽骤溢逊去，盖榜发无此中人矣。于是蜚语上闻，天子赫怒，逮系诸房官。而虞山有陆贻吉，崇祯癸未进士，官给事中，为举子居间事发，立就狱。明日，腰斩西市，家产入官，妻子长流上阳堡；一子方四、五岁，妻妾皆殊色，间关万里，匍匐道左，行人为之泪落。同时受祸者，共七、八人；其姓名，不能悉详也。至举子株及者，亦七、八人，皆严刑搒掠，三木囊头。陆庆曾子立，云间名士平泉公之后，家世贵显，兄弟鼎盛。年五十余矣，以贡走京师，著名者皆欲罗致门下，授以关节，遂获售。亦幽囹圄，拷掠无完肤；一时人士，相为惋惜嗟叹，而其余则不能悉详也。南场发榜后，众大譁，好事者为诗、为文、为传奇杂剧，极其丑诋。两座师撤棘归里，道过毗陵金阊，士子随舟唾骂，至欲投砖掷甓。桐城方姓者，冠族也，祸先发，于是连逮十八房官及两主司。总督郎公又釆访举子之显有情弊者八人，上之于朝。其八人即于京师就缉，同主司严讯。凡南北举子，皆另覆试，北场为先。天子亲御前殿，士子数里外，携笔砚，冰雪僵冻，立丹墀下，顷刻成数艺。兵番杂沓，以旁逻之。如是者，三试而后已。榜发，黜去数人。南场覆试最后，皆不得与会试。所覆一如前，亦黜去十余人，而最后一、二十人复停三科，其解首则竟为进士。是役也，师生牵连就逮，或就立械，或于数千里外锒铛提锁；家业化为灰尘，妻子流离。更波及二三大臣，皆居间者；血肉狼藉，长流万里。
　　明季戊辰、己巳之间，天如张公、周介生，倡为复社，一时主盟，如维斗杨公、勒卣周公、卧子陈公、彝仲夏公。其余皆海内人望，文章为天下冠冕。燕齐豫章，声气毕达。所牢笼天下士，率取其魁杰。以故仰其盟者，如泰山、北斗，而士一如登龙门。若纨裤子富家世裔，不以文鸣者，虽费千金，莫得雁行。每一榜发，其中俊伟能文之士，一望知为复社君子，几于取士分柄。至鼎革后，而此事溃散，诸公相继淹没。乃未几而吾吴复有同声。慎交为三宋所主——德宜右之、德宏畴三、实颖既庭；而佐之者，尤侗展成、彭珑云客也。初与同郡章素文为莫逆交。素文有沧浪社书一选，其表扬诸子倍至；而后忽以言语相参商，与素文为敌国，遂跳而有慎交之约。应之者梁溪松陵练川，而其下娄东也。娄东诸公，为东道主。时七邑之士毕至，爰订盟书。盟书中有云与斯盟而中已者，是谓寒盟。寒盟者，七邑之人共弃之。与斯盟而复与他社者，是谓败盟。败盟者，七邑之人共讨之。其意攻素文也。每邑推一人为主，高声朗读，使诸友各书花押；而后即席指挥顾盼，旁睨四座者，尤展成、彭云客及三宋也。章素文悒悒在家，而阴遣其友王禹庆、钱宫声随群而至。书押之时，禹庆执笔不肯下，众苦之，奋袖出。及宫声，宫声亦相持数言，长揖去。时娄东虽为东道主，而王维夏、郁计登、周之杰与素文约，不欲附也，相率不肯署名，停笔者可一饭顷。而张敬修其乐与也，奋笔先书，和之者络绎不绝，而子俶辈不得已亦书。于是水火之形判。时王次谷俯首署名，掷笔长叹，人皆侧目。其局既罢，素文于是扁舟来东，与娄东玉毕诸子更建旗鼓，联络四方，复有同声之约。主之者素文，佐之者赵明远、沈韩倬、钱宫声、王其长也。癸巳之春，各治具虎阜，申订九郡同人，四方来者可得五百人。先一日，慎交为主，以大舰十余，横亘中流，舟可容数十席；中列娼优，明烛如星，数部伶人声歌竞发，直达旦而后已。九郡中搢绅冠带之士，无不毕与。次日，同声为主，设席于虎阜之颠，列星开筵，伶人迭奏；将散时如奔雷泻泉，远望山上，如天际明星，晶莹围绕。其日两社诸公，各誓于关壮缪之前，以示彼此不相侵叛，此同声慎交之大略也。而其时吴、浙之间，各有部署，如娄东有端社、有起韩、有菉斐堂、有七录斋，每社各数十人，以为倡和。推之各邑，无不皆然。大率复社为局，声气一合，而今则瓜分豆裂；复社之取人，专以才学，而今则专以势要。复社每切磨文字，讲求声誉之术，而今则置文字不言，但取干局、取通脱，取纵横，凡高门鼎族，各联一社以相雄长，大约如四公子之养士，鸡鸣狗盗，以备一得之用而已。固时势为之，而人心风俗，亦另一机杼已。
　　当西铭先生主坛坫，四方之士走娄东者，先生但以盃酒论心；其余好事者，间一款留，亦不过剪烛谈笑、豆觞楚楚而已。后来复社聿兴，四方宾至，无不征歌选舞，水陆杂陈。广引宾朋，主客互乱，烛影之下，对面不识；明日相见，即同陌路。又数月为聚会，数十百人酒斝纵横，娼优凌乱，一哄而散，竟不知为谁何？余尝戏谓今日社宴，几同斋主散食。仔细思维，真可笑也！
　　吾苏故有五通神，庙立吴山之颠。神兄弟五人，能司祸福，间亦游戏人间，择好子女，与之冥通。当其意，即能变致金银。凡所祈求，无不随手至者。其家往往以此暴富，而亦卒无所害。吾镇有某族，亦着姓，妻妾四、五，而一女方当冰泮，忽神降其家，与之绸缪婉好。神绣袍花骢、韶美少年，矫言即五通神。每至必舆骑杂沓，赫如王侯。而旁人不见，女即冥冥如与之通，虽笑言如故，而精神已潜合矣。间或随神至其所，则洞天福地，别一世界，珍珠绮罗，触目奇丽，后房窈窕环绕百千，真非人间所有。如是几月余，而其妾亦端丽，别有一神来降，矫称州城隍神。据其妾，不得与某通。某至寝所，即时摔其妾作苦。某无以为计，召善符籙者登坛作法，神附人吐言，大为诟厉。而所谓五通神者，为之调人，许彼此各轮一宿，成议而罢。先是，女已及笄，订丝萝矣。其夫家闻之，必欲改婚。而某婪于财，闻五通神最能变致金银，而神实许其于旬日内获银数万，于是订吉期如人间受聘礼。后所言渐已不应，乃稍稍觖望。而更闻海虞有善符水术者，复召之来，设法驱逐，天神皆降，其物亦微现形。大约如龟豕之属，而不可明了。后亦渐敛戢，而某亦移虞山，不复知所终。
　　按神言云：我神道中，皆贪声色，爱子女，游行人间，蛊惑窈窕者，比比也。屹立不挠，始终作铁石心肠者，惟关圣一人尔。
　　吾娄王大司马在晋，当哲皇帝朝经略辽蓟，赐蟒玉、尚方剑。后入中枢，为娄中第一显官。然其诸子皆败类，藉父势，喑呜叱吒，金钱狼藉。当大司马未盖棺时，而家业已荡废涂地矣。有一孙，号宸章者，习俳优，善为新声。家业既破，僦一小屋，日与伶人狎。吾镇周将军（恒祁）承幕府檄，治兵沙溪；一日开讌，呼伶人只候。宸章即厕身其间，捧板而歌，与鲍老参军之属共为狡狯变幻。时周将军与里中客岸然上座，而宸章则氍毹旋舞，不羞也。有观者叹曰：是固大司马文孙也。使王大司马在，且奔走匍匐，叩头恐后，固无敢仰视腰玉贵人，即宸章贵公子，敢一涕唾其旁。而今且傲睨行爵自如。宸章不过在羯鼓琵琶队中，博座间一笑，图酒肉一犒而已。嗟乎！沧桑陵谷近在十年，人安可不自立？而家门熏灼，欲为久计者，亦何可不回头看也？
　　按司马居官，无墨行；即居乡，亦不甚作恶，然碌碌无无短长。而其诸子皆不善绳束，纵之作奸犯，虐人事不少。当其经略辽蓟也，受天子宠任，不能戮力边疆，但取支吾报事，亦负此鞶带。故其末后风况，最为不堪。诸子皆流离饿死，而存者亦狼殆甚。娄中宦家，无比极辱者。嗟呼！百世之德及其子孙，人无厚德，而欲以一时徼幸之富贵贻其后，吾不信也。
　　丁酉之役，江南两座主及分房诸公与逮繁举子既讯鞫后，天子不复严问，以为可因缘幸脱，或长系狱中矣。至岁杪，忽降严纶，两座师骈斩西市，十六分房诸公皆绞死于长安街；举子则各决四十，长流宁古塔，而财产皆入官；诸父兄妻子，各随流徙。按宁古塔，在辽东极北，去京七、八千里。其地重冰积雪，非复世界，中国人亦无至其地者。诸流人虽各拟遣，而说者谓至半道为虎狼所食、猿狖所攫或饥人所啖，无得生也。向来流人，俱徙上阳堡，地去京师三千里，犹有屋宇可居，至者尚得活。至此，则望上阳如天上矣。分房诸公向有一司理，主者以其甲科，必欲援入内帘，而三拈阄皆得外，于是不乐殆甚。而孰知反得首领无恙。又吴江一富家子，已道地为之关节矣，而乃父知之，严呵止，必不欲为，因贱售于一贫者。竟相株连，举室北辕，长为异域之鬼。祸福所倚，思议难及；而守拙守命，终为颠扑不破。分房一选，向以为宦途极荣；而夤缘幸窦，得登桂籍，尤为艳如花、热如火者。岂知俱送入鬼簿乎！
　　丁酉南闱举子，天子既廷覆之，黜数人，余各有所殿最矣。至己亥二月，忽奉严纶，再行覆试，郡县敦促上道。闻命之日，仓皇束装，父母兄弟挥涕而别，虑必发遣。既去，一日数惊，有谓就械登舟者。是役因震震之后，诸家无不罄产捐资以为道地；以因缘上下，一榜俱安然，而道途之踉跄，腰缠之忙追，孝廉风景煞尽。
　　吾镇去海五、六十里，自闽寇鸱张，朝廷设兵防汛，吾镇遂有武弁统兵驻守。其帅为王、为钱、为杨、为周，相次建纛，远者一、二年，少者数月。各赁房为公署，而兵则散处庵观间。虽民实甚苦，不至大扰。迨游击周公垣既去，遂有袁诚者来握兵，势张甚。先期，州守白姓者行一牌，将寺院缁黄悉行逐出，空其地为屯兵所，民固已惴惴惧矣。至日，则白亲自陪临，寺院不足，封民房一百二十间。十家为甲、十甲为保，每甲出屋一间，立刻报名，即行驱逐。而又以诸裨将之无居也，又封大宅八所。有阴为之上下者，得贿数千金，辄另封。虽宅止八，而破人产已不胜指屈矣。袁帅则封冯姓大宅一，居闤闠中，最为冠冕。其时流离奔窜，呼号载路，俯仰巢幕，人不自保；而又诛求器物，一锅一笠，无不向民间索者，扰攘数日乃定。是虽袁帅不法，而实白守导之。其封占诸屋也，悉出自白守，与之左袒甚密。民间初以奉宪意，不敢抗；后知其自行己断，且欲以诸屋为公买，销算钱粮三千余，民乃恨之入骨。吾镇去海远，本非驻兵地，且沿海诸镇俱得免，而独沙溪压以重帅，民窃窃不平。时直指马腾升适按娄，环辕门而哭者千百人。马公发尽指，抗疏上闻，谓必得严谴。适海上之役兴，军兴旁午，总督郎公檄之守建康。其时南北梗塞，不知中旨若何。袁得提兵去，民弹指窃叹不能伸其愤云。
　　己亥五月，直指马公欲按部至崇明。先是，巡方御史绝无渡海者。时总帅梁公建牙其地，统兵万人，戍守海外，马公欲亲至巡之。五月十三日，已轻舠过吾镇矣。至次日，忽闻按公回舟，果从东来，仍入娄城。询之道路，皆云舟至海口，梁帅羽书急报，谓闽师千艘忽然狎至，海不可渡。马公归，疑梁帅不欲马公渡海，设此局以间之也。然未几而海艘果大集，千航竞下，驻泊崇明。如是者二十日，而举帆直指京口，瓜步、淮扬，破竹而入。京口一城，亦乘虚径捣，建康且岌岌矣。当事乃檄梁帅提师入卫，于是梁公拔寨而来，兵士六、七千人，而所携妇女老少又数千人，舳舻首尾衔接。六月二十九日，兵过沙溪，排门撞进，停泊军马刻意诛求，直入卧闼；供顿少不如意，即老拳恶声相加。民魂颤魄夺，望风逃匿。因而席卷囊橐，搜括至尽，然后满载而去。如是者六、七日始尽。最后则陈、佟二帅，亦梁公之部曲也，于七月初四日过镇，已剽掠无余矣。既去，民方幸，以为从此可室家相聚，得保菟裘矣。而初六日忽闻兵转，果次第艅艎自西而来。佟兵稍有纪，以渐而去，不至大害；独陈兵悍甚，骄蹇不奉法，至直水，停顿不肯行，欲逗遛于沙溪、直水二镇，不欲再渡东海。陈帅委曲喻之。当晚至沙溪，大呼入人家，民竭力供亿，其晚已东行矣。至半夜，有逃兵数百人，各执火械，结队而过，皆佟兵也。因佟帅必东渡，兵不乐行，一哄而散。陈帅知之，甚恐，乃许兵再到沙溪。次早，复连舰而至，大肆剽掠，盘踞人家，呼酒索食，民苦之，如坐炉炭。次日，陈以出哨为名，统其半先至六尺，而留者复如故。后数日，方尽去，与佟帅同渡东海，镇崇明。是役也，自沿海以及娄城外——如玉峰、姑苏、梁溪、晋陵、曲阿、京口，兵所过，靡不残灭无遗，数百里几绝人烟。而吾镇户无大小，男女逃窜，室家空亡，供亿之苦，破产捐赀。余家两被抄掠，百人突入，虎狼席卷而去。酒食供应，络绎不绝，半月方罢。比之乙酉七月大兵一屠，惨状相似，而但无横尸分首者。民何不幸，两遭其厄！然闻晋陵以上，残破更为不堪。
　　戊戌（缺）。
　　海师既破京口，据瓜步、围江宁，以拥戴先朝为名，人咸拭目观望，以为中兴事业反掌可致。而余独观其顿兵坚城，徘徊两月无尺寸效，窃疑其志难果。从古如邓艾之灭蜀、王浚之伐吴、桓温之取李势、苻坚之捣慕容，克人国者，无不星行电迈，雷动风驰。速者一二月、缓者三月四月，即君臣面缚，舆榇出降，举国江山，皆还版籍。若迟留进退，情见势屈，则衅隙潜生，溃散必不旋踵：此自古已然之明效也。彼连舰数千，直指石头，势似建瓴；而究不进割州郡，徒旅泊于风涛险恶之中，此岂有生理？宜乎一战而溃，胜势都失也。褚裒伐赵不克，退还京口，闻哭声甚多，以问左右。曰：此必代陂死之家也。嗟乎！今日京口哭声，不知何似！然闻大兵焚杀已尽，恐觅哭声，又不可得矣！
　　按海师之围江宁也，相持一月，不能乘锐崩之，而日纵酒作乐。七月二十三日，大破之。二十四日，又溃之，而海师遁。既遁，遂纵兵焚掠，靖江、泰兴一带皆遭其毒。而又退至崇明，攻焚剽掠，遂使梁镇之兵络绎再过我地，复见侵扰。初时四方响应，皆谓中兴，闻扬州百姓有以大明皇帝牌迎其兵入城，而逡巡不敢入。既破京口，主者日间则守城，夜退归海舶。丹阳至京口仅十九里，不能据其冲，而使援兵长驱入白门。如此举动，岂能成事！徒使大兵克复京口，大肆杀掠，江南之民肝脑涂地。嗟呼！亦可痛也。
　　海氛既退，凡在戎行诸臣，以失律败者，各遣缇骑捕之，以锒铛鏁去，如缚羊豕；而间连染于列邑搢绅，举室俘囚，游魂旦暮。吾吴新抚蒋公，甫受事，即有镇江之败，亦在逮中。一缇骑至门，即褫裂衣裳，赤体就缚；行金数千，然后拳梏少宽。吴中宪臣械逮，前见巡方李公、今见巡抚蒋公，皆极惨酷。然李公之械去也，吴人痛之，通国狂奔；而蒋之械也，苏人欢喜。盖蒋年少性刚，当镇江败，其在吴中，一夕数惊，恐城民为变，欲屠之，已将发矣；按君马公、部台某公，力保其无他，然后仅免。当时苏人为几上肉者几希矣，故民积愤。而其在镇江，兵士不无纵掠，无德江南。然是时列郡望风迎溃，重臣各有思授款者，独蒋公崛强不从，卒能保此半壁。不然，一随脚根，百城势解。后来事机反覆，江南之民皆陷，中朝出片纸，草薙而禽猕之，岂有遗类哉！故蒋虽怨毒在人，不可不思此一番气力也。闻其操抚时，贤名噪人耳，以其受事新，未究厥施；而又不幸，遘兹阳九，卒遭祸去，人固不可无遇哉！
　　吾镇建纛袁公，里人控之直指、直指疏于朝，民日夕望其谴；而适以金陵告急，遂提兵去。后闻有该部从重议处之旨，佥谓不复来矣。未几，兵兴事已，复提兵至镇，里人不寒而栗，恐其为报复计也。果于八月二十日到镇，统兵千人排门打入，每家四五人或八九人，呼酒索肉供亿，下者破产，上者亦捐橐。至九月中旬，而始稍稍分汛去，存者亦自备供餐。三十日之中，民弹指饮泣，日坐鍼毡，几不欲生矣。然不能寻主名报复，不过概行荼毒。于是陆生数十人各醵金为公宴，与之缪绸杯酒；而袁亦张筵酬答，稍调停得安。而枢部覆疏，已谓袁诚原奉旨驻扎吴淞，何得违旨离汛，攘占民居，招引劫盗！拟着该抚提问拟具奏。是时抚公新被逮，代者处无人，袁公犹得招摆徙倚；但鼓吹放炮以渐裁去，萧萧冷署而已。无几，而署篆者李公廷栋——即总镇梁公部曲，从海外来代。至沙溪，凡袁羽仪卤簿及帐下健儿，俱迎事新帅，袁一兜子蹩躠道中，几如故将军为醉尉所呵。至交代日，跪上印绶，服故衣，泪下如涌。
　　吴下固多邪教，如大成、圆果之类，各立门墙，以十数计，专以吃菜事魔惑人。一入其党，终身不敢毁。或聚说法，或立坛宣咒，乡愚狐行鼠伏，晨出夜归。而一二黠者为之号召，一呼百应，裹粮以从，识者久知其有揭竿之变。顺治庚子夏，湖寇蠢动，其党潜与相应，糗粮衣甲之属皆备具矣。乃草一檄文，以大板书之，数十人潜舁至府学前屹立，其大旨无非假名义帝之类。见者哄然，思迹捕之，而其党即扁舟至穹窿足下，大张筵会，优舞杂沓。山民疑焉，踪迹追捕，得其渠魁几人，攀染株及几遍东南。府县承风追缉，穷村荒落虽家无担石，亦必饱索金钱去。至姓名在籍者，则合门围捉，罄扫而后已。是役也，（疑有脱误）应小创，而蚩蚩之民，不详厥故，谓吾茹素，曾何预县官事？愚可哀已！
　　吴下钱粮拖欠，莫如练川。一青衿寄籍其间，即终身无半镪入县官者。至甲科孝廉之属，其所饱更不可胜计。以故数郡之内，闻风蝟至，大僚以及诸生纷纷寄冒，正供之欠数十万。会天子震怒，特差满官一员至练川勘实。既至，危坐署中，不动声色，但阴取其名籍，造册以报。时人人惴恐，而又无少间可以窜易也。既报成事，奉旨即按籍追擒，凡欠百金以上者一百七十余人，绅衿俱在其中，其百金以下者则千计。时抚臣欲发兵擒缉，而苏松道王公纪止之。单车至练川，坐明伦堂，诸生不知其故，以次进见。既集，逐一呼名，叉手就缚，无得脱者，皆锒铛鏁系。两隶押之至郡，悉送狱，而大僚则系之西察院公署：此所谓一百七十余人也。其余犹未追录。原旨械送都下，抚臣令其速行清纳，代为入告，即于本处发落。于是旬日之间，完者十万。犹有八千余金人户已绝，无从追索，抚臣仍欲械送；道臣王公及好义乡绅，各捐金补偿，乃止。然额课虽完，例必褫革，视原欠之多寡，责几十，枷几月，以为等杀，今犹未从决遣也。独吾友王惟夏，实系他人影立，姓名在籍中；事既发，控之当道，许之题疏昭雪，惟夏亦谓免于大狱。不意廷议以影冒未可即信，必欲两造到都合鞫。于是同日捕至府，后其余免械送，惟夏独行。
　　郡中有王其长（发），孝廉王贞明子，吾友章素文之妹丈也。能书画、别骨董，为人通脱。与余一见，为莫逆盟。夹辅素文，功最多。然性豪奢不检。丁酉，吴兴沈相国之孙以科场事发，且有首其逆谋通海寇者，起大狱。其家仓皇无计，以数万付其长，令其走江宁为之道地。其长既得数万金，招摇于路。至江宁。即制衣饰数十箱，万金归寄群妾，身卧红罗帐中，恣为浪费；而又故持其金，不肯上下行嘱。于是逻者得焉，突入其邸，将数万金疾卷去，而牵之就狱。既入狱，逡巡论报，竟斩于市。呜呼！园池邸第、家擅金阊、罗绮钗钿、美姬四五，而又遨游声气，衣冠流水，亦为得志；奈何怀璧走险？能不凭吊痛之！
　　辛丑正月，大行既宾天，哀诏至吴。吴县令任某者，素贪秽，郡人恶之；至是复以漕米遍粜易金以饱抚臣朱国治，于是郡人大譁。而诏适至，吴诸臣哭临，郡诸生数百人环聚于龙驭之前，愬县令不法状；抚臣愕然大惊，而又阴触其讳，遂唱言此谋逆者。即以锒铛系诸生，闭之狱，具疏于朝，特敕大臣勘状。勘臣至江宁，诸生十八人皆械讯，箠数十、夹几棍，幽系牢中。狱就，骈斩于市。而郡绅顾松交（予咸），素与抚臣议左，抚臣心衔之。诸生之变起，抚臣始亦欲松交为调人；松交不应，于是愿得而甘心。既具疏，勘臣至，逼诸生，并牵染松交，亦即逮至江宁，同闭狱，去不死无间矣。松交好友张无近，为之行金上下，捐数万金与四辅，特批免绞并免革职，得不死；而诸生斩。未斩之先，抚臣在江宁，一夕驰归，郡守余公（名廉征，浙江遂安人）午入议事，阴谕之。至晚，同郡倅领骑四出，将十八人及顾家一一抄没，男女啼号奔走，即踰墙越河者，缚之无一免，而财尽入官。舆皁及诸上官，各累累挟归。质明，将诸人送狱，黄童白发，啼哭满路。后皆流上阳堡。
　　诸生有金圣叹者，有逸才，批七才子书，一时纸贵（西厢、水浒、左传、史记、离骚、楞严、唐诗）。是变，为哭庙文，亦入狱，同日斩。
　　己亥，海师至京口，金坛诸搢绅有阴为款者。事既定，同袍相讦发，遂罗织绅衿数十人。抚臣请于朝，赤同发勘臣就讯。既抵，五毒备至；后骈斩，妻子发上阳。又昔年所获大成、圆果诸教，至是狱定，亦磔于江宁，所谓江南十案者也。共得数百人，同于辛丑七月，决于江宁市，血流成河，无不酸鼻。
　　吴下钱粮一案，练川之狱得千余人。其前就缉一百七十人，以恩赦免提；余俱革去衣顶，照例处分。乃抚臣更立奏销法，岁终，将绅衿所欠造册申朝。时吴中士子，未谙国法，有实欠未免者，有完而总书未经注销者，有实未欠粮而为他人影冒立户者，有本邑无欠而他邑为人冒欠者，有十分全完总书以纤怨反造十分全欠者，千端万绪，不可枚举。苏、松、常、镇四郡并溧阳一县，绅士共得三千七百人。既达于朝，部臣议覆。吏部先议：绅既食禄，不当抗粮。现任降二级调用，在籍者提解来京送刑部从重议处，已故者提家人。其革职废绅，则照民例，于本处该抚发落。吾州在籍诸绅，如吴梅村、王端士、吴宁周、黄庭表、浦圣卿、曹祖来、吴元佑、王子彦，俱拟提解刑部。其余不能悉记。时诸生惴惴恐，乃礼臣议覆，俱革去衣顶，照依户部所定则例处分。但先有旨，于旨前完者，免解刑部，余则否。于是总计续报完清者，得万人。其未续报，得八百人。八百人中，吾州三人，一陶师侃、一为陈昌祚、一为凌稽。师侃春初以人命系狱，已问辟矣。昌祚则两试劣等，已褫青衿，皆于功名事不问，竟不续报。而凌搢者，误凌稽也，欠册误搢为稽，后续报仍书搢。抚军驳云：原册无名，于是完不报完，而凌稽姓名实在欠册。于是下州捕逮三人。而有凌玑者与稽同音，即指玑为稽。然玑实已报完，有册可验，不能混。稽之即为凌搢，人共知为两人。各至州庭辩鞫，各费千金而不能脱。
　　绅士当解刑部，可数百，吾郡顾（兼山）贽、顾（松文）予咸、沈（韩世）奕辈，极力营干，遂得免解。
　　抚臣朱国治，既以钱粮兴大狱，株连绅衿万余，又杀吴郡诸生一、二十人，知外人怨之入骨，适以丁忧罢。故事：隶旗下者，例不丁忧，守丧二十七日，即出视事。公守丧毕，具疏请进止，朝议许其终制。另推新抚韩公世琦尚未莅任，朱恐吴人为变，仓猝离任，轻舟遁去，吴中为幸。朝议以大臣擅离汛地，拟降五级；而严旨切责，革职为民。
　　后于康熙十一、二年，复抚滇中。值吴三桂变，提去开膛枭示。
　　弘光之后，为隆武、为永历，南走滇、黔，已而更入缅甸。我兵持之数年，于顺治十八年辛丑十二月，平西王吴三桂以兵临之缅甸，戮其一门，献俘军前。大将李定国奔入景线，巩昌王白文选亦以所部降。明遂绝。
　　娄东鼎盛，无如琅琊、太原。琅琊自王倬起家少司马，子忬亦少司马，被法；忬子世贞、世懋，一为南司寇、一为南奉常。世贞子士骐，为铨曹主事：四代甲科。士骐子庆常，则习为侈汰，恣声色，先世业荡尽无余。子最繁，号圆照、名监者，袭荫为廉州太守，精绘事，粗持名检。余皆落拓无生产，有入沙门者。其季两人为优，以歌舞自活。余亲见其登场，大为时赏，而司寇之德泽尽矣。世懋子士騄，以孝廉为宪幕。子瑞国，亦孝廉，能守家声。其子景，字明先，即以狎邪为不法，几破家。狱经年不解，受榜笞无数，摈之远郊，不列士类。其余别后（疑有脱误）如昊字惟夏，为诸生有声，亦以钱粮事受祸，而奉常之德泽亦衰矣。太原自王文肃起家少保，鼎爵为学宪。文肃子衡，以廷试第二人为编修，早殁。子时敏为奉常。子最众，次子揆，举进士；然诸子家渐落，恐亦为强弩之末也。
　　吾镇之宿重兵，自乙未始。先是，游击防汛，自袁公以副总戎至，而兵势益张矣。袁公既被里人讦去，而继之者张公大治，系辽左人，家世从龙。先为沂州总帅，以事左转黄州副阃。复以侄督楚中，例应避，调岭北，又调至沙溪。甫至，兵艘衔尾百余，人人股栗。州官封徐氏宅建牙，颇戢御兵弁。居半载，以大总兵陞任崇明。继之者，王公光前，即张侄婿。向为左协副阃，镇黄浦，今调沙溪。未半载，朝遣苏、宜两大人按行海上，以为七鸦口仅沟水耳，何烦副总戎为镇，撤去之。王调防上海，民始就枕无惊。
　　朱国治之抚吴也，自知吴民衔怨，旦夕防变。密疏于朝，请以郎大将军镇苏。时郎公在杭，兵二万，皆八旗精选，郎公位同王侯。未至，郡守即自娄门一带及阊门大宅悉行封夺，每屋各粘一票，云所封之房即系军房，擅拆军房者斩。居民悉行驱逐，数里内外，几无人烟。既至，未几，将军以闽中败绩，株连逮去，继者为祖大将军。祖公年少，善抚驭。其按行海上白茅归郡，从沙溪假道，马数千骑奄忽而至，无一人下马饮杯水者。早自白茅发，暮抵奣子，屯营几二百里。衔枚疾走，但所发人夫千余杠抬重物，亦二百里不一停顿，时当四月。
　　苏、宜两大人之按行海也，以为海寇陆梁，皆由娄人潜为内应，议将沿海一带居民尽逐去，空其地，庶进无所掠、退无所藏。于是满、汉两员差官专督其事，以军法行之。吾娄近海腴地，民一夕数惊，皆废耕种以待。既见滨海之人稠密特甚，亦有所不忍，乃驱斥崇沙几带。号令一出，民立刻迁徙，室庐一炬。老少妻孥狂呼奔走，浮海而死于乱流者，不可胜数。数百里之地，今皆荆棘参天，狐狸虎狼窟宅其间，林木萧条，燕巢无主，可为浩叹。
　　祖大将军镇吴，凡吴之为不法者，悉鬻身于其部曲，谓之投旗。既投之后，平日小嫌细忿，以片纸上之幕府，即率组练数十，以一锒铛锁其人去，非破产不已。吾娄增城令王公子彦，一家奴名马留者，小有憾于其主，挈其妻去之，不知其谁适。忽一日至娄，衣鲜服整，同伴皆韐韎武装。有密报王者，率众缚之；闻之贰守，系于狱，其同伴逸去。不两日，祖大将军檄至，拘王父子，而并提贰守王公，马留于狱中立出。其承檄一武弁，骄甚，寓僧寮，责供亿百端，闭子彦于寓三日夕。凡家人舍中，兵弁络绎搜缉，无不挈妻子遁去。子彦堂中，亦虎狼肆踞，其宅一空。于是上下行金，仅以身免；而更求要路白之大将军，得鞫其人还之。然王仍许以不死。其人既归，州守笞之五十。子彦系之幽室，忽一日，裂鏁逸出，不知所之，恐祸未艾也。是举子彦废金一千五百余，而受辱受惊亦披猖极矣。同时闻风起者，不可枚举。州治之前，累累缚去者无数。有小怨在人者，恒惴惴不自保。至有大家闺妇不得意于夫，亦欲投旗，令人绝倒。
　　奏销提解诸人，于康熙元年五月特奉旨：无论已到京、未到京，皆释放还乡。吾娄凌搢，前以诖误提者，抚臣韩公特与之具疏辩白。部臣题覆，以为凌搢于三月十九日完。事在未奏前，有司何得朦混！于是总书徐来江、知州吕与兴、知府余廉征、署兵宪者抚臣朱国治，应各议处。奉旨依议，人心一快。
　　郑成功鸱张海上十数年，东南半壁以军事驿骚数千里。己亥之役，荼毒江左生灵数百万。至康熙元年五月，闻竟遂首邱，庶几海波其不扬乎！然闻其子犹在，故部曲犹存，未知终何如尔？或有为之左袒者，以为倔强差善，曰：独不见韩蕲王太清宫梦乎？残害生灵，或当得阴谴。
　　康熙初，童子试无得过十五人（缺）。天子有意右武，而病章句之不足取用，极意裁抑；兜鍪韐韎之夫，权在文臣之上（缺）。
　　常熟许文玉之室吴氏，能诗书，负倜傥不羁之才。文玉名瑶，大司成石门公之次子。壬辰进士，为关右监司，以奏销罢归。时里中有朱姓者，富豪也，适许之家人病死，有嗾之者，以为此朱所使也。于是吴氏从二百家人至其家，风卷而缚其主，归系死者足，榜笞无数。朱之族子名元祫者，进士，哭诉于县公，挟其舆至许处，得勉强脱之归。而吴夫人恚甚，詈文玉曰：若无一筹耶？吾当终扼其吭耳。于是扬扬至吴门。时祖大将军镇吴，先以名简投副都统；夫人入，而握手甚欢。次日，始一牒控之祖大将军，而朱姓者锒铛就缚，万金风尽。朱乃愬之总督郎公、复愬之京口刘大将军，吴夫人更以其间媒孽之于刘，复费万金不止矣。总督郎公之牒，下之苏松道臣；吴夫人轻舟就讯，亦不知其事若何。适虞山友人陈崑良在娄，谈其事甚悉。同时又有柳夫人者，本一娼也，博学能古文辞。大宗伯钱公，素以博学重海内，柳慕之，一日，扁舟来谒，遂订终身，居恒与之角艺，钱往往为之屈。才极不羁，牧斋逮时，能戎就装变服，挟一骑护之。居家则为道人装，别有一种风调。其所与狎者，一失意即能杀之如反掌，更狎他人。吴则艳妆浓裹，每遇春花秋月，从女奴十，往来山水，盘礴登眺。旗亭萧寺，挥毫染笔，观者如堵墙，色不一动。吴之学不如柳，然才名相埒；其风流跌荡，则同为天地间一异物也。吴少年事甚多，不敢笔之于书。
　　吴兴朱国桢，号平涵，明朝哲宗时辅臣；撰明史几百卷，藏于家。至顺治时，其家已落，子孙不能守，以其稿本贸之庄姓者。庄故富豪，能文墨，广聘诸名士续成之，而更布之板——其所续烈皇帝朝诸传，于我朝龙兴事有犯，诸人不察也；盛行之坊间。闻吴兴有县令挟其事，与之为难，而庄不即答。于是首之朝，天子震怒，逮系若干人。如查继佐、陆圻、范骧，皆浙中名宿。其他姻党亲戚，一字之连、一词之及，无不就捕。每逮一人，则其家男女百口，皆锒铛同缚，杭州狱中至二千余人。妇女衣带及发，悉剪去，恐其自经；男子皆锻链极刑。攀染及江南，书贾陆德儒亦被祸。陆方嫁女，妇女杂集，质明祸发，悉就缚。天子遣两部臣至杭亲讯，今狱犹未决。
　　蘖庵和尚，姓熊，讳开元，号鱼山，湖广嘉鱼人。天启乙丑进士，筮仕为崇明令，调繁吴江令。余初试童子时，见其引童子入试，年未三十，风流潇洒。入觐，拜吏科；未几，逐去。其在吴江，喜与名士游。时天如唱文社，熊公为之领袖。既罢谏官，十年不调。至崇祯巳、午间，稍稍复起为行人副使。时宜兴再召，独秉国揆，天子宠之甚。初亦收揽时誉，后渐贪婪为不法。公独抗疏，更于密室夜对。天子以庇宜兴，下诏狱拷掠，复廷杖一百，禁之狱。未一年而宜兴奸迹大露，天子逐之归，复提至京，于古庙赐尽；人相率贺熊公，谓不日开棍出狱门矣。然天子终护前非，遣戍浙江。不几日而甲申燕都之难作，又未几而南都沦覆，公与金公正希同举义师，志图恢复。金战死，公乃削发为浮屠，栖吴郡之灵岩山。顺治乙未，募米至沙溪，颓然老僧也。未几，主席于虞山之三峰。
　　明史之狱，发难于吴之庸。后攀染无数，凡藏书者与著书一体同罪，严旨逮捕。吴江有两生，一为潘圣章、一为吴炎，平日闭门读书，亦私着明史一部，藏之家，未及梓。庄允成以其同心也，列之参评。后按籍擒捕，两县令、一司理登门亲缉，一则方巾大袖以迎，一则儒巾褴衫以迎，辞气慷慨。凡子女妻妾，一一呼出，尽以付之。两县令、一司理谓：君家少子姑藏匿，何必为破卵。两生曰：吾一门已登鬼籙，岂望覆巢完卵耶！悉就械，而挺身至杭就讯。既见两部官，痛骂不屈；夹二棍，骂益甚，两部官蹴其齿尽落。闻两生于我朝定鼎之后，闭关不与人通，一以著书为事。其譔明史也，虞山钱宗伯以书三航，供其纂辑。至今发未剪，亦首阳之民。其慨然以妻子尽出者，岂真铁石心哉！一腔热血，有难言者存矣。
　　明史之狱。决于康熙二年之五月二十六日，得重辟者七十人。凌迟者十八人，茅氏一门得其七，当是鹿门后人；如庄、如朱，皆在数中。朱字右明，出赀四、五百万助刻，故亦株连。其余绞者数人，郡伯、司理皆与焉。外皆骈首就戮。浒墅榷关使者李继白，止以买书一部，赤与祸。书贾陆德儒及刻匠若干人，皆不免。所籍没财产，分其半于吴之庸。若范骧、陆圻、查继佐之属，皆有首在事前，得免死释归。先是岁辛丑，吴之庸于浙之柯大将军处发其事。有乞之于提督梁公者，梁致书于柯，事得寝。而范、陆之徒，亦即首告，谓实不与闻，而私自名列。以此为首，得免死。事既再发，柯大将军以匿逆上闻，亦牵就狱，得减死、归旗为奴。提督梁公以书一纸，亦使对簿，而大将军先期已将书纸尽行烧毁，无从质证，得不论。而中旨亦忽发，谓奸徒忌梁功高，因以诬攀；海疆多事，仍速回供职。于是梁公得安然无恙。是役也，或谓吴之庸实伪刻几叶，以成其罪，故所行之书，大有异同。于是贾人刻手，纷纷锻链，而竟不免。一夫作难，祸及万家，惨矣哉！
　　康熙二年，庙堂之议，以为北宋奸臣王安石之陋辙，士子空疏不学皆坐此。黜去制义，而独用论策。向来士子束书不观，朝夕无非排比餖飣，白首其中。今一去此，士方可以读古人之书、为有用之学，此我朝第一快事也。
　　明季时。文社行，于是人间投刺，无不称社弟。本朝始建，盟会盛行，人间投刺，无不称盟弟者。甚而豪胥市狙能翕张为气势者，搢绅蹑屐问讯，亦无不以盟弟自附，而狂澜真不可挽。至康熙初年，朝廷以法律驭下，严行禁革，此风遂改。于是不称同盟而称同学矣。
　　康熙三年，池州太守郭某者，领凭赴任，中途忽被强贼，劫家口六十余人，皆歼焉惟一妻及幼子得生，贼竟掩为己妻子矣。贼得所有之凭，即认为真太守，扬扬至任，参谒上台。政理精明，无不爱重之。但征到钱粮，久不起解。上台诘之；谓钱粮重事，吾必亲解。不能数往来，俟数足，即当齎至。如不信，遣一吏按验可也。按之库，果累累，上台极喜。未几，郭守乡亲有往探者，每一人至，则迎入潜杀之矣，无一人得出。其乡亲在家者疑之，郭守之妻兄曰：吾当往探。既至，则舆中非郭守，大骇。即谬为行乞者曰：吾千里流落至此，彼府署中日逐送水，愿供此以餬口。府中人许之。乃担水至内衙，见其妹，妹摇手使勿言。后日再进，则妹已密书一封，投之。出视，则知郭守已为盗杀，盗共三十余人在内。乃密控县官及上台，上台以为彼有三十余人，贼非可猝擒。闻其中多精操算者，乃阳谓之曰：各县钱粮未明，闻汝署中人多能事，可为我分头一算乎？曰：可。于是每县遣二人行，其势已孤矣。而又密告其县，各将此二人下之狱。乃以他事召伪守至台中，即缚之，鞫之得实。其库金八万两，满十一月，即思逸去矣。郭守之一妻一子，有称自尽、有称为上台收署中者，未知孰是。其贼由各上台会审于江宁。
　　●庄氏史案
　　榴龛随笔：乌程朱文肃国桢致政家居，留心史事，所着有大事记。其已付剞劂者，谓之史概，未刻者尚多也，秘藏于家。后因寇盗，有庄氏赁朱氏之居，其子子相廷鎏偶见此书，窃为己有；招集知名之士，妄以己意增损于其间，而朱氏原本遂汨没矣。子相既死，乃父君维胤城于镇北圆通庵召匠刻之。凡五年而告成，号曰明书。不知利害，冒昧从事，且自以为不世之业，夸张其事，一时趋附，厕名其间，岂知遂召大祸也。先君子每扼腕太息曰：可惜文肃公一生心血，付之东流！然取非其有、立名非真者，定有奇祸；天理昭昭，可畏也。
　　朱氏之书，至启、祯两朝而止耳。窃之者子相也，续之者所聘诸子也。受其子临终之嘱而必欲刻之者，君维也；与其幼子左黄钺无与也。左黄，一纨裤少年耳。当科试不得意，其妻为买妾以娱之，建百尺楼于后圃，杂艺花木，日与文士豪饮于其中，刻百尺楼诗草。乃父闻之，弗善也。后为兵备使者所赏，相见留茶款语，父乃大悦。及父就逮，左黄随护维谨。及见司败，已喑不能言，乃头触狱门而死。左黄头棘，无可为计。疾驰至通州，而籍没之令下，族属无噍类，兼及朱峋。峋，湖滨人，家故微贱，以入赀贡。凡商贾经营，无不贷其金，冀三倍之息，以此自雄。其视令长，蔑如也。言利析秋毫，而于文墨之事则无涉也；亦以得罪。归安令指为逆书有名，并其三子俱就逮。家人鸟兽散，封椿库厩，尽入于官。左黄知事不可为，恐累及亲党，遂自呈身。是时部抚司道郡县守令僚佐俱在浔镇，以民居作公馆者十有二所。闻左黄归，蜂拥之去，绝无他言，惟有皈命投诚而已。惟力辨与朱峋父子无涉，始终无异词，当事者莫不伟之。至于朱峋素行，以赀傲睨一世，父子骈戮、妻孥皆徙极边，非不幸也。
　　庄氏居浔未久，因其饶于赀、故世情不替。初发难，为归安令。令吴姓，故墨吏也；不过为恐吓之词，以冀升斗耳。而君维即挟书长安，草疏欲上陈。辇下诸公，漫词慰遣之。时予居西村，君维归，以疏稿示余，自以为无恙矣。而墨令乃捃摭其书中悖乱之语，以达于部使者。部使者不敢隐，上之于朝，而狱不可解矣。
　　或问逆书致罪之由，余不知其细。但闻之前人曰：如书中所云王某孙婿，即清之德祖；所云建州都督，即清之太祖也：而直书名。又云长山衄而锐士饮恨于沙磷，大将还而劲卒销亡于左衽——如此之言，散见于李如柏、李化龙、熊明遇传中。又指孔、耿为叛。又自丙辰迄癸未俱不书清年号，而于隆武、永历之即位正朔，必大书特书。其取祸之端有如此。况无志、表、帝纪世家，止有列传。即王阳明一传，有上下卷，共三百余页。其冗无体裁可知已。所谓三长五难者，安在也！
　　事在辛丑之春，决狱在癸卯之秋。潘、吴诸子在狱日，以赋诗为事。时余寓凫溪，而戴子芸野笠馆于庙址之南，相距里许，时相过从，得见诸子传出音讯诗篇。及既授命，芸野为潘、吴立传，独于左黄则言其少年游冶；至于慷慨激烈，力辨朱峋之冤，则未之悉也。余为备述其故，芸野始为改窜一篇。是夜，余梦己身在一荷亭之上，左黄在水次搏颡谢余。余急起掖之，则已沈水中矣。次日与芸野言，共嗟异之。
　　蒋西宿麟征，一字辕文，为蒋仪仲之子、姬载先生之犹子也。诗文敏妙，风仪秀颖。庄氏招之，初不愿就，为贫所累，不得已而赴。命之作文，不容留稿，恐其窃归也。并禁其出入。苦不可言，痛哭辞去，后竟及难。
　　张文通馆于庄氏，草稿皆作细楷。时子相已死矣，张以有明一代理学诸儒无人作传，故应勉之，亦不虞其至是也。闻其膝上有淡墨痕「成都杨慎」四字。
　　张非仲隽，一名僧愿，为博士弟子员，于经史百家，无不得其旨趣，所与游皆名彦。楼居积书甚富，手录者千余卷，拥列左右，己则坐卧其中。后为庄氏所招，作有明理学诸人传。其稿另录出，名曰与斯集。祸未发时，已知其非，逃于僧舍。年已七十余，丁母忧，茕然缟素。有诗云：空楼独夜雨床床，却把平生细较量：灾异日新忧患短，悲歌不足寤思长。曾无入巷哀王烈，徒有抛娘学范滂。好个典斯题目在，轻讴缓板赴排场。就逮时，谈笑自若，与藩、吴诸人同遇害，所着有西庐诗草四卷。
　　董诵孙二酉，少有神童之名，学问渊博。与周安节相好。倡和勒诗牋。书法亦精妙。史事发时，没已三年矣，发塚斫棺甚惨。子濯万与沂，九岁有感怀五言古诗四章，顾茂伦为之跋，亦英品也。及祸至，从容就缚，士林惜之。
　　潘力田柽，居平望，藏书千卷，善着述，有松陵文献十卷，今某府二卷行世。与吴赤溟炎有志作史而未敢，商之牧斋先生，深许之，亦未有成书。其就庄氏之请，非所愿也。授命之际，谈笑自若，真杰士云。
　　韦元介全祉，一字真长，弟次申全佑，进士，青岑明杰之子也。祖镜台先生，精岐黄之术。元介先卒，次申被难。
　　茅鼎升元铭，鹿门先生之孙也，以明经为学博。少有文名，试每高等。与章诺臣上奏、陈闇仙骝、吴大雍盘，四子齐名。伪书编纂，仅数月耳。已而之任，逮于任所。
　　南昌黎博庵元宽，督学两浙，年高望重。逆书有名，督抚移檄，兵围其第，全家抄没。苕城李霜回令晰，逆书有序，被逮时，适其家有庆祝之事，亲族七十余人悉被擒至，官以渐讯免。
　　吴心一者，浔上董氏之仆也。少时窜身徐氏，欲读书，遐周先生怒之，必欲令入府供洒扫之役。此子徒跣哭请于先祖，遂受业门下，得列青衿。间庄氏有史事，心艳之，得列名其中；亦被惨戮。曾有唐诗之选，吴芳轮系为之序。幸刑尊廖公昭雪，得以无恙。
　　刻工汤达甫、刷匠李祥甫，亦为饥所驱，祸亦及之。齐康成治为博士弟子，好学能诗。子相以脯修招之，其约已具二十四金矣。后批曰：果能专精勤敏，则愿加六金。遣仆送至，齐览而讶之，遂坚不赴；以免于祸。后以贡为学博。
　　潘友龙尔夔，慷慨有风致，能文工书。庄氏慕之，列其名于简端。偶与君维有财帛交，以致诟，君维怒，削其名，得不罹祸。
　　随笔云：所列纂录诸子，与余有交，故略序其概。其余不相知者，不及录。

