扬州画舫录 　清 李斗


　　●自序扬州自郡志、邑志外，又有汪光禄应庚《平山堂揽胜志》、程太史梦星《平山堂小志》、赵转运之璧《平山堂图志》，言之详矣。江都汪明经中尝慨志书考古未精，于是撰《广陵通典》，于土地之沿革及历代人物典礼，言之详矣。后之作者莫能或之先也，惟专考古事，略于近世，则以体裁有如是耳。

　　斗幼失学，疏于经史，而好游山水，尝三至粤西，七游闽浙，一往楚豫，两上京师。退而家居，则时泛舟湖上，往来诸工段间，阅历既熟，于是一小巷一厕居无不详悉。又尝以目之所见，耳之所闻，上之贤士大夫流风余韵，下之琐细猥亵之事，诙谐俚俗之谈，皆登而记之。自甲申至于乙卯，凡三十年，所集既多，删而成帙。以地为经，以人物记事为纬。按扬州郡城之地，自上方寺至长春桥为草河，自便益门至天宁寺为新城北，自丰乐街至转角桥为城北，自瓜洲至古渡桥为城南，自古渡桥至渡春桥为城西，自小东门至东水关为小秦淮，而皆会于虹桥。

　　于是自“荷浦薰风”至“水云胜概”为桥东，自“长堤春柳”至莲性寺为桥西，而会于莲花桥。又自“白塔晴云”至“锦泉花屿”为冈东，自“春台祝寿”至尺五楼为冈西，而会于蜀冈三峰。依此次叙之为卷帙，其工段营造之制及画舫之名附于卷末。凡志书所详别无异闻者概不载入，或事有可录而闻见有未及者，遗漏之讥，亦所不免。倘有以益我者，俟更为续录以补之。

　　乾隆六十年十二月仪征李斗记。

　　●卷一◎草河录上扬州御道自北桥始。乾隆辛未、丁丑、壬午、乙酉、庚子、甲辰，上六巡江、浙，江南总督恭纪典章，泐之成书，谨名《南巡盛典》。内载向导统领努三、兆惠奏自直隶厂登舟，过淮安府，阅看高邮东地南关、车络坝等处河道堤工，拢扬州平山堂，渡扬子江至金山，三百七十七里，分为八站，此江北地也。又自崇家湾，三里腰铺，九里竹林寺，四里昭关坝，七里邵伯镇，三里六闸，二里金湾坝，一里金湾新滚坝，二里西湾坝，六里凤皇桥，七里壁虎桥，三里湾头闸，由北桥七里香阜寺御道，旱路八里天宁寺行宫，计程六十二里，此扬州水程一站也。

　　《盛典》载御制诗云：“清晨解缆发秦邮，落照维扬驻御舟。”谓此自天宁寺行宫入天宁门，出钞关马头登舟，四里文峰寺，四里九龙桥，八里高寺行宫，计十六里，此水程第二站也。自高寺行宫十六里锦春园，一里陈家湾，一里由闸，五里江口，计程二十三里，此水程第三站也。又云：徐家渡至直隶厂，由小五台至平山堂、高寺等处，由钱家港至江宁府，由苏州至灵岩、邓尉等处，由杭州至西湖，由绍兴至禹陵、南镇等处，俱系旱路。盖江南皆水程，其由小五台至平山堂、高寺等处旱路者，乃由于十六年天宁寺未建行宫，香阜寺皆设大营。由香阜寺入天宁门出钞关马头，此一段为旱路，即今之北桥御道也。由陆路至江南清江浦为水程，御舟向例在清江浦，仓场侍郎及坐粮厅司之。舟名安福舻、翔凤艇、湖船、扑拉船，皆所谓大船也。其余上用船只，装载什用等物及随从官兵船，例给票监放。御舟前派御前侍卫、乾清门侍卫各二员，前引船只派两对出两边行走，船旁令一人骑马在河路行走，以备差遣。拉船帮纤，侍卫四员，四副撒袋，令在拉帮纤侍卫后行走，纤手用河兵沙飞马溜，添纤用州县民壮盐快，不敷，雇民夫。升跸御舟，凡御前大臣、侍卫内大臣、军机大臣、御前侍卫、乾清门侍卫船，及载御马船，上驷院侍卫、官员批本奏事军机处、侍卫处、内阁、兵部官员船，以有事承办，俱在前行走。两岸支港汊河、桥头村口，各安卡兵，禁民舟出入。纤道每里安设围站兵丁三名，令村镇民妇跪伏瞻仰。于应回避时，令男子退出村内，不禁妇女。

　　马头皆距府州县城门一二里或三四里。马头大营例五十丈，皇太后大营例二十五丈，居住船上备带三丈四方帐房一架，二丈正房圆顶帐房一架，一丈五尺帐正房帐房一架，耳房帐房一架，于马头支盖，清早拆卸。兵部船例在豹尾枪后，与军机一处行走，驻营时将船在布城后角湾住，以便接递。牛羊船系京城备带。

　　茶房所用乳牛三十五头，膳房所用牛三百只。布棚外皆诸号沙飞马溜，传宣接递用小快船，名“草上飞”。迨上岸时，大船令其先行，恐不能赶到马头。另备如意船先在马头伺候，今钞关马头御舟即如意船也。

　　乾隆辛未、丁丑南巡，皆自崇家湾一站至香阜寺，由香阜寺一站至塔湾，其蜀冈三峰及黄、江、程、洪、张、汪、周、王、闵、吴、徐、鲍、田、郑、巴、余、罗、尉诸园亭，或便道，或于塔湾纡道临幸，此圣祖南巡例也。后增天宁寺行宫，香阜寺大营遂改坐落。迨乙酉上方寺建坐落，方于北桥设御马头，至此策马由御道幸上方寺。其马头例铺棕毯，奉谕不准红黄等毡。御道用文砖，亚次暂用石工，馀照二十二年定例用土铺垫。此即至上方寺过运河东岸香阜寺，复过运河西岸高桥、梅花岭、天宁门、天宁街、彩衣街、司前三铺、教场、辕门桥、多子街、埂子上，出钞关、花觉行至钞关马头御道也。道旁或搭彩棚，或陈水嬉，共达呼嵩诚悃，所过皆然。乾隆乙酉，游上方寺，万民随马足趋瞻，或有践踏麦苗者，御制诗云“马足纷随定何碍，躏蹂惟惜麦苗芒”谓此。

　　“竹西芳径”在蜀冈上。冈势至此渐平，《嘉靖志》所谓蜀冈迤逦，正东北四十余里，至湾头官河水际而微之处也。上方禅智寺在其上，门中建大殿，左右庑序冀张，后为僧楼，即正觉旧址。左序通芍药圃，圃前有门，门内五楹。中为甬路，夹植槐榆。上为厅事三楹，左接长廊，壁间嵌三绝碑，为吴道子画宝志公像，李太白赞，颜鲁公书，后有赵子昂跋。岁久石泐，明僧本初重刻。又苏文忠公次伯固韵送李孝博诗石刻。廊外有吕祖照面池，由池入圃，圃前有泉在石隙，志曰蜀井，今曰第一泉。寺有八景，在寺外者，月明桥一，竹西亭二，昆邱台三；在寺内者，三绝碑一，苏诗二，照面池三，蜀井四，芍药圃五。

　　月明桥傍，石刻桥名，西僧禅山所书，笔势飞动。下有河迹，蜿蜒入城，土人指为浊河故道。《绍熙志》：杨吴时，徐知训与其主隆演泛舟浊河，赏花禅智寺。即此地。

　　上方寺牌楼在山门前，额曰“鹫岭云宫”。山门石额“敕赐上方禅智寺”七字最古。

　　寺左建竹西亭，亭名本取小杜诗“谁知竹西路，歌吹是扬州”句，因建亭于北岸皂角树下，后改名歌吹，屡毁屡复，又改祀王竹西，今移建寺左，旧址遂墟。

　　吾乡女史徐德音字淑则，徐清献公女，嫁许荔生中书，尝欲复是亭未果。后程午桥翰林梦星力主其议，事亦寝。淑则诗云：“昔日虚亭绕箨龙，荒芜谁复辨西东。

　　力谋构复高僧疏，首唱储才太史公。地势分明枕昆轴，阑干约略倚花宫。那知歌吹樊川句，重辟寒烟蔓草中。“淑则晚年自号绿净老人，论诗者以为闺秀第一。

　　寺中三绝碑，长五尺，阔三尺有奇，陷廊壁，石泐不可拓。一时名流来游者，循墙而读，皆流连不忍去。然是碑为重刻本，余尝访扬州金石最古者，附录于左。

　　周太仆铜鬲，周器也，藏鹾商徐氏家，华秋岳岩绘图，杨已军法书。其文山阳吴玉山夫《金石存》载之。为释文者，吴玉之后，则为绍兴俞楚江瀚、仪征江秋史德量、曲阜孔光生、甘泉江郑堂藩四家。江藩释文云：“周太仆散邑，乃即散周田（[1234]未详，或云献字），自[1234]（当是[1234]字）涉[1234]南至于大沽，一表，以降，二表，至于边柳，复涉[1234]，降雩[1234][1234][1234]. [1234]西，表于<番支>郭楂木，表于若[1234]（未详），表于若导内。降若，登于厂汝，表割历[1234]陵刚历，表于兽导，表于原导，表于周导。[1234]东，表于游东强右导，表于[1234]（未详）导[1234]南，表于溪[1234]（未详）导[1234]西，至于鸿莫，[1234]（未详）井邑田，自椁木导左至于井邑。表，导[1234]东。

　　一表，导以西。一表，降刚。三表，降[1234]南。表于同导，降州刚。登历、降[1234]二表，大人有司[1234]（未详）田，义租，牧戎人、西宫襄、豆人虞丁、原贞、师人右相、小门人<豸系>、原人虞芊准、司工[1234]（未详）孝嗣登父、鸿人有司刑丁、井一右五夫。子[1234]（未详）大舍散田，司土[1234]（未详）

　　[1234]、（未详）司马兽墨、牧人司工京君、宰导父，散人子（{小子}小为发，或云小子二字）[1234]（未详）田戎、牧父、效栗人父，[1234]（未详）之有司橐、州享、攸鬲、井散有司一夫。唯王九月亥十乙卯，大畀义祖旅誓曰，我孙付散人田器，有爽实。余有散人毋贷，则援千罚千。传[1234]（未详）[1234].义且罪旅则誓。乃畀西宫襄。戎父誓曰，我戎父则誓。右幸图大王于豆祈宫东廷，右左执廖史子中鬲。“

　　汉虑铜尺，为建初六年八月十五日造。曲阜孔尚任著《铜尺考》，毕秋帆制军沅、阮芸台阁学元同编《山左金石志》，以此尺编入。尚任考云：“江都闵义行，博雅好古，所藏铜尺一，朱碧绣错，为赏鉴家所玩。予既得之，乃不敢以玩物蓄焉。古者黄钟、律历、疆每、冕服、圭璧、尊彝之属，皆取裁于尺。而周尺为准，自王制不讲，乡遂都鄙之间，各从其俗，于是布帛营造等尺，代异区分，遗法荡然，况礼乐之大者乎？此尺有文曰：”虑篪铜尺，建初六年八月十五日造。‘虑篪乃太原邑，建初则东汉章帝年号也（原注：按虑篪读卢夷，即今五台县）。考章帝时，冷道舜祠下（原注：按冷道在今永州府宁远县东，即春陵）。

　　得玉律，以为尺，与周尺同，因铸为铜尺颁郡国，谓之汉官尺。此或其遗与？汉代去周末远，且《礼经》皆出汉儒，汉尺之存，即周尺之存也。闻之先王制法，近取诸身，远取诸物，然后尺寸之度起。何休曰：“侧手为肤，按指知寸，布手知尺，此则尺之取诸身者也。《律历志》谓一黍之广为分，十分为寸，十寸为尺，此则尺之取诸物者也。指有长短，黍有巨细，每不相符，汉儒因有指黍二尺之辨。

　　此尺取指取黍，固不能定，今以中指中节量之，适当一寸，无毫发差，及累黍试之，正足一百，何指与黍之偶符若此耶？广一寸，厚五分，重抵广法十八两，归之阙里，凡造礼乐器皆准之，准周尺也。“《周尺考》云：”虞书同律，度量衡，三代共之。至秦不师古，而后纷纶莫定，迨六朝割裂之馀，乃有大升、大两、长尺不等。当时调钟律，测晷景及冠冕礼制用小者，馀公私俱用大者。宋人考定制度，集古尺法为十五种，曰周尺，曰晋田父玉尺，曰梁表尺，曰汉官尺，曰魏尺，曰晋后尺，曰后魏前尺，曰中尺，曰后尺，曰东魏后尺，曰蔡邕铜篪尺，曰宋氏尺，曰隋水尺，曰杂尺，曰梁俗间尺，而必以周尺为之本，盖非周尺无以定诸尺之失。蔡邕《独断》曰：“夏十寸为尺，殷九寸为尺，周八寸为尺。”何以知其八寸为尺也？《王制》曰：“周尺八寸为步。”《司马法》曰：“一举足曰，篪三尺；两举足曰步，步六尺。”《仪礼注》：“武，迹也。中人之迹尺二寸。

　　五武为步，步六尺。故《礼书》以周六尺四寸为步。“又《说文》云：”伸臂一寻八尺。“徐锴曰：”六尺曰寻“。《小尔雅》曰：”四尺为仞，倍曰寻。“包咸、郑康成皆以仞为七尺。应劭以为五尺六寸。《颜籀》曰：”八尺为仞，取人臂一寻语。为山九仞。“《释文》曰：”仞七尺，孟子掘井九仞。“注，仞八尺。

　　然皆不越乎八与六之间，故《礼书》以周六尺四寸为寻。六尺四寸者，十寸之尺也，十寸之尺六尺四寸，乃八寸之尺八尺也。两足步之如是，两手寻之亦如是。

　　按《礼记》周尺郑注，周犹以十寸为尺，六国变法度，或言周尺八寸，然亦非也。

　　所云周尺八寸者，盖以当时所用尺较周尺之长短，止当八寸，故云周尺八寸，而非但用八寸也。《考工记》于案言十有三寸，于镇圭言尺有二寸，则是周之长尺有十寸，周之短尺亦有十寸。文公《家礼》言古尺五寸五分，周尺七寸五分，则又以宋时布帛尺较之矣。郎瑛曰：周八寸为尺，秦比周七寸四分，前汉官尺比周一尺三分七毫，刘歆铜斛尺、后汉建武铜尺与周同（原注：建初间，得周玉律，以为尺，谓之后汉官尺，疑非建武）。三国蜀、吴同周，魏比周一尺四寸七毫，后魏前尺比周一尺二寸七厘，中尺比周一尺二寸一分一厘，后尺比周一尺二寸八分一厘，晋田父玉尺（原注：《世说》田父于野中得周时玉尺）。与梁法又比周一尺七厘，后晋比周一尺六分二厘，宋、齐尺比周一尺六分四厘，梁表尺比周一尺二分，陈尺同，后晋、东魏比周一尺五寸八厘，市尺与后魏后尺同，隋开皇宫尺同上（市尺、官尺皆铁尺）。万宝常所造木尺，比周一尺一寸八分六厘（以前多铜为之，至此用木）。唐尺与古玉尺同（贞观中，武延秀为太常，得玉尺，以为奇玩，献而失之，其迹犹存，所定得六之五）。开元尺度以十寸为尺，尺二寸为大尺。五代世时短，多相应袭，志无考也。惟周王朴所定尺比周一尺二分有奇，及宋景表尺比周一尺六分有奇，胡瑗《乐书》黍尺比周一尺七分，司马光布帛尺比周一尺三寸四分。元尺传闻至长，志无考。明部定官尺，皆依《家礼》布帛尺，凡田每、布帛、营造所用悉同，虽南北稍有参差，然必以部定官尺为准。五尺为寻，十尺为丈，一百八十尺为一里；五尺为步，十尺为弓，二百四十步为一每。兹建初铜尺，当明所用官尺七寸五分。明所用官尺，即宋布帛尺也。布帛尺比周一尺三寸四分，固知铜尺与周尺无二。周尺八寸为步，八尺为寻，今以铜尺较，止足六尺六寸五分。或者今人身短小，故步、寻较古减一尺。若用明官尺六尺为步、六尺为寻，而铜尺乃足八尺之数，若再分铜尺为八寸，更益八寸，则是古十寸尺当得六尺四寸之数。我朝丈田，稍增尺数，每尺加一寸，以明官尺五尺五寸为一步寻，而铜尺又当用七尺四寸矣。去古日远，遗法莫考，幸得汉铜尺与周尺相准，历代制度，了然无疑。因详书之，以俟后贤参考焉。“《周尺辨》云：世儒考制度皆本周尺，盖三代损益，惟周为详，本之是已。然亦何所得周尺而本之哉？或者皆臆说耳。宋潘时举注《家礼》曰：”程先生本往之制，取象甚精，可以为万世法。“然用其制者，多失其真，往往不考周尺之长短故也。盖周尺当今省尺七寸五分弱，而陈氏文集与温公《书仪》多误注为五寸五分弱。而所谓省尺者，亦莫知其为何尺，时举旧常质之晦庵先生。答云：”省尺乃是京尺，温公有图，所谓三司布帛尺者是也。“继从会稽司马侍郎家求得此图，其间有古尺数等，周尺居其右，三司布帛尺居其左。以周尺较之布帛尺，正是七寸五分弱，因图二尺长短，而著伊川之说于其旁，庶几用其制者，可以晓然无惑。予观《家礼》三尺图，各分十寸，为册幅所限，仅图尺形，而非尺准也。《会稽古尺图注》云：”当今省尺五寸五分弱。“《周尺图注》云：”当三司布帛尺七寸五分弱，当浙尺八寸四分。“《三司布帛尺图注》云：”即是省尺，又名京尺，比上周尺更加三寸四分，当周尺一尺三寸四分，当浙尺一尺一寸二分。“盖司马公家有石刻本，故其说可据。今刻本已不可见，而世但以《家礼》所图为尺式，岂知乃尺形，非尺准也。如为尺准，何以短二寸五分之周尺，与长三寸五分之布帛尺式相等也？世儒纷纭傅会，止据《家礼》之尺形，予故知其皆臆断也。今既得建初铜尺与周尺同，周尺既定，何尺不定。因定曰建初铜尺与周尺同，当古尺一尺三寸六分，当汉末尺八寸，与唐开元尺同，当宋省尺七寸五分，当宋浙尺八寸四分，当明部定官尺七寸五分弱，当今工匠尺七寸四分，当今裁尺六寸七分，当今量地官尺六寸六分，当今河北大布尺四寸七分。予之能定者，以有建初铜尺在也，设无之，此说亦臆矣。

　　石阙汉画，一边为孔子见老子像及庖厨，一边为一力士持盾，一凤皇。本在宝应湖侧，汪容甫明经中移归，今在其家。

　　唐人尊胜陀罗尼经石幢，缺其二，今存二，石在东隐庵。

　　五代吴太祖杨行密女，年十六，适舒州刺史彭城刘公，生男女十二人，以顺义七年薨，年三十八，乾贞二年葬江都县兴宁乡嘉墅村，称长公主。闽县丞危德兴作《寻阳公主墓志》。时村农掘地得石，今藏原乌程令罗素心家。

　　鹾商安氏，业盐扬州，刻孙过庭《书谱》数石，今陷康山草堂壁上。寺中苏文忠公《次韵伯固游蜀冈送李孝博奉使岭表诗》，凡十韵。石刻在寺中，断仆已久，上有嘉靖辛丑蜀冈盛仪、万历己卯沔阳陈文烛二跋。康熙辛丑新城王文简公士正为司理时，访之，命僧陷旧石于方丈壁，次韵纪事，为《禅智唱和诗》。乾隆甲午，谢翰林启昆守扬州，翁阁学方纲托其访拓，且续唱和故事。丙申间，谢公与朱转运孝纯追和二首刻石，增构数楹，砌石于壁，和者数十家，为《续禅智唱和诗》一卷。翁阁学跋云：“苏伯固，名坚，镇江人，博学能诗，与文忠会于扬，李孝博亦自山阳守以治行拜广东提点刑狱，见《徐仲车节孝传》。孝博字淑升，而此迹作淑师，当以墨迹为正也。今此石本师字半泐。适门人张警堂铭以河南郡郏县亦有此诗石刻，拓以见寄，与此迹笔法正同，而其事特异。文忠晚居阳羡，疾不起，叔党兄弟得吉壤于汝州郏城之小峨嵋山，因葬焉。后人遂家于颍昌。

　　事见晁以道所为墓志中。明末盗伐其冢柏，顺治三年秋，知县济南张石只笃行谒墓下，复为封树立碑。其夜梦一青衣曰：“东坡遣致谢。”问：“先生今何在？”

　　曰：“在临汝，公至彼当相见。”是年七月，以事至汝州，有青衣叩门遗一卷，乃东坡墨迹《蜀冈送李孝博之岭南诗》，青衣忽不见。张异之，因命工摹泐于石，自为长歌记之。文简《池北偶谈》载其事，而今日之迹适合，岂非翰墨精灵，天假以缘者耶！第二句集作“老鹤方翳蝉”，墨迹作“初翳”，亦当以墨迹为正也。

　　谢启昆，字蕴山，南康人。进士入翰林，出为扬州太守，扶养士气，主持风雅者数年。嗣升河库道，晋浙江按察使司、山西布政使司，文章经术为一时宗仰。

　　著有《西魏书》，可补正魏收之阙。书之梗概，吾友凌仲子进士廷堪叙之最详。

　　其词云：“南康谢蕴山先生撰《西魏书》二十四卷，凡纪一，表三，考四，传十二，载记一。既成，以示廷堪，命为后序。廷堪受而读之，终篇，乃作序曰：‘夫班、马以降，纪载迭兴；自宋逮元，史法渐失。主文辞者其弊或至于空疏，寄褒贬者厥咎遂邻于亻替妄，虽家自谓继龙门之轨，人自谓续麟经之笔，然求诸体例，寻其端委，罕有当焉。先生以金匮之才，历石渠之选，网罗放失于千数百载以上，编次事实于二十余年之中，有休文、伯起之明备，无子京、永叔之简陋。

　　卷帙不广，条目悉具。编年纪月以经之，旁行斜上以纬之。详于因革损益，著其兴衰治乱，洵足以存南董之权度，为东观之规矩者矣。约举大纲，其善有六，载绎微旨，可得言焉。夫承祚以武王作纪，而孝献孱主，范史自升之；房乔以文帝系年，而高贵冲人，陈志自进之。良以帝系所关，义无漏略，未闻拓跋末造，附载于宇文；水运季朝，借垂于水德。而长安四主，竟乏专书，岂因有延寿总录之北朝，遂可置佛助就删之西国乎？是曰补阙，其善一也。宝符已禅于延康，志士犹尊章武，神器久移于天，后人尚右升元，何者？聊绍刘宗，延唐祚。况夫出帝俨存，清河遽立，永熙未改，天十遂元，然则抑彼邺下，扶兹关中，齐宝炬于天王，厕善见于列国，方之萧常、谢陛之表章西蜀，陆游、马令之纂辑南唐，孰短孰长，必能辨之。是曰存统，其善二也。至于仲达子上篇不见于当涂，献武文襄传不列于元魏，功业虽著，人臣以终，图讵膺，帝制乃亻替。按其时世，固有依违，揆诸史裁，宁云允协。于是除太祖之追美，而大书黑獭，削《唐纪》之溢称，直登孝虎。发古人未发之公，抉前史未抉之隐。是曰正名，其善三也。

　　若乃卿士之设，悉仿《周官》；诏令所颁，咸规《大诰》。始祖配帝，聿崇郊祀之仪；属国来王，爰修聘勤之典。或同时所未遑，或前代所希有，讲明古礼，尤宜爱惜。而令狐乏志，湮堕良多。所幸者杜君卿典标八日，偶存棠溪之碎金；于志宁志贯五朝，间具昆山之片玉。裘集狐腋，冠聚鹬毛。是曰搜轶，其善四也。

　　管幼安误收《国志》，本未仕曹；嵇叔夜滥入《晋书》，何尝臣马？又若齐社屋而叔朗西行，陈鼎迁而德章北面，而王仍存于河朔，袁宪莫摈于江右，凡此之类，更仆难终，徒丰其薛，未艮其限。故万纽效绩于荆襄，究非魏之勋旧；尉迟建功于庸蜀，自属周之臣子。但录其事，不载其人。是曰严戒，其善五也。毋邱、诸葛，魏室之荩臣；刘秉、袁粲，宋家之谊士。以及子勋举义，攸之勤王，衡其终始，都无可议。乃或以忠作叛，以顺就逆，皆是曲笔，岂为谠言。犹之孝武谋去疆臣，非为失德，而横谓斛斯椿为群小，王思政为谄佞，巧言乱其皂白，俗语流为丹青，不合不公，未足为训。今一洗之，概从其实。是曰辨诬，其善六也。

　　因思六善，运厥三长，集简册之遗闻，阐古今之通论。其考纪象也，兼正光之推步，较天象而益精焉；其考疆域也，订大统之版图，较地形而更密焉；其考氏族也，厘代都之门望，较官氏而尤详焉；其封爵大事诸表也，则于《魏书》所未备者，取法于迁、固而加核焉。是书也，虽刘知几之苛于论世，必当首肯；郑渔仲之严以律人，亦为心折者矣。夫八代之书具存，南北之史复撰，宋景文之新书，洎刘句同著，薛子平之旧史，与欧阳并传。矧《绍统续志》，可辅范詹事之全书；《太素逸篇》，会入魏著作之阙卷。行见储于中秘，汇于上庠，夫岂柯奇纯之等所能望其肩背，王损仲之徒所能窥其堂户也哉。“

　　沈云椒总宪初于蕴山太守官扬州时，尝与太守及寅和斋鹾使著、朱子颍转运游康山。园主江春求诗，总宪吟四绝句，传为盛事。诗云：“高兴眉公一起予，名园驻辔度行徐。振衣直上康山顶，十里扬州画不如。”（都转示余扬州全图，及登山四望，远近历历在眼，更觉然）“风流故事说当年，地志新收御府编。

　　（康山载入《钦定古今图书集成》，主人书列堂楣）试听松涛声入细，为曾吹上琵琶弦。“”几层瘦石间疏棂，点缀秋英胜画屏。怪底主人清似鹤，日看双鹤对梳翎。“”射堂歌席一相娱，深夜留宾买玉壶。今夕灯光人影里，重教旧梦落西湖。“（鹾使昔在杭州，余时得过从，其尚衣署中”买春室“，余所题也）

　　康熙乙巳，文简解司理任，七月，会诸名士祖道禅智寺硕拨方丈，是为《渔洋山人禅智唱和集》，又名《禅智别录》。文简有“四年只饮邗江水，数卷图书万首诗”句，徐电发铣曰：“司理去日作江南数词，予曾于画舫白板上见之，似乐天忆西湖诸作。”

　　邗沟大王庙在官河旁，正位为吴王夫差像，副位为汉吴王濞像。《左传》哀公九年，秋，吴城邗沟通江、淮。此今之运河自江入淮之道也。自茱萸湾通海陵、如皋、蟠溪，此吴王濞所开之河，今运盐道也。运道在《左传》称邗沟，《国语》称深沟，《吴越春秋》称为渠，《水经注》称干江，汉晋间称漕渠，或曰合渎渠，或曰山阳浊，隋称山阳渎，郡志称山阳沟。河名不一，徙复无常，郡县志乘，载而弗详。今按庙前之河，即唐宝历二年盐铁使王播奏，自城南阊门西七里港向东屈曲，取禅智寺桥，通旧官河，开凿一十九里之河也。是庙灵异，殿前石炉无顶，以香投之，即成灰烬，炉下一水窍，天雨积水不竭，有沙涨起水中，色如银。康熙间，居人辄借沙淘银，许愿缴还，乃获银。后借众还少，沙渐隐。今则有借元宝之风，以纸为钞，借一还十，主库道士守之，酬神销除。每岁春香火不绝，谓之财神胜会，连め而来，爆竹振喧，箫鼓竟夜。及归，各持红灯，上簇“送子财神”四金字，相沿成习。

　　小五台在官河东岸，土阜隆起，为蜀冈伏脉处，如龙之昂角，御制诗有“伏龙知有角”句，又“土阜纵无奇，名与清凉配”句。上有五台寺，圣祖赐名香阜寺，又名香清梵扁，上赐“台麓化成”扁、“绀宇晴空翠岚浮蜀阜，祗林香霭禅月湛邗流”一联。寺由上方寺御道至高公渡，锁め为桥。过官河，东岸华表二，一曰华封献祝，一曰云蒸霞蔚。寺中门殿堂寝，制凡五楹，左右廊翼，百数十间。

　　寺左宫门三楹，甬道上行殿三楹，乃坐落工程做法。是地本为大营，因天宁寺增建行宫，乃改是为坐落。复由东岸过渡，抵西岸高桥马头。御制诗注云：从香阜寺易轻舟，由新河直抵天宁门行宫。乃众商新开，既表敬公之心，且以工代赈，即此地也。

　　黄金坝在府城西北，嘉靖《维扬志》谓为黄巾坝，久废。今在府城北高桥东，以蓄内河之水，土恶不能堤，故以薪代坝，上皆鱼市。郡城居江、淮之间，南则三江营，出鲥鱼，瓜洲深港出刀鱼，北则艾陵、甓社、邵伯诸湖，产鱼尤众。

　　由官河乘风而下，城肆贩户于此交易。肆中一日三市，早挑、中挑、晚挑，皆沿湖诸村镇中人为之。村镇设行，渔户取鱼自行交易，挑者输于城中，其行若飞，或三四十里，多至六七十里，俄顷即至，以行之迟速分优劣。鳊鱼、白鱼、鲫鱼为上，鲤鱼、季花鱼、青鱼、黑鱼次之，鳊鱼、罗汉鱼为下，其苍鳊，勒鱼、红蓼鱼、鞋底鱼，则自海至也。蟹自湖至者为湖蟹，自淮至者为淮蟹，淮蟹大而味淡，湖蟹小而味厚，故品蟹者以湖蟹为胜。坝上设八鲜行，八鲜者，菱藕、芋、柿、虾、蟹、车、螯、萝卜。鱼另有行在城内。

　　淮南鱼盐甲天下。黄金坝为郡城鲍鱼之肆，行有二，曰咸货，曰腌切。地居海滨，盐多人少，以盐渍鱼，纳有福室，糗乾成薨，载入郡城，谓之腌腊。船到上行，黑兹白鲦，委积尘封，黄鲞如宁波，海鲤如武昌。大者鲨，皮有珠文，肥甘可食，小者以竹贯，为乾成及，最小为银鱼。沿海拾蛏鲜者鲍之，不能鲍者干之，其肥在鼻。海鱼割其翼曰鱼翅，宅鱼割其肉曰宅蛇头，其裙曰宅皮。石首春产于江，秋产于海，故狼山以下人家，八月顿顿食黄鱼也。风干其宅曰膘，木经需之以联物者，取为甫曰责，以盐冰之曰腌鱼子，凡此皆行货也。行货半入于南货。业南货者多镇江人，京师称为南酒，所贩皆大江以南之产，又署其肆曰海味。

　　高桥在城东北五里，嘉靖《维扬志》谓之上方砖桥。《漕河通志》云：改名北来桥，南北跨古邗沟，正统十二年，僧如募造。盖云上方砖桥者，以桥属之上方寺也；云北来桥者，以桥属之北来寺也。《漕河通志》改名注明僧如募造，则是僧为北来寺僧可知。国朝府志云今名高桥，故因之。

　　新河古名市河，嘉靖《维扬志》云：在府治东二十步，由南水门至北水门，城外四围皆通舟。国朝府志云：市河自府城便益门外高桥运河口起，历保障河砚池口至南门外，出二道沟而接运河，又自便益门吊桥起，绕城东北。一从新城拱宸门水关至挹江门水关，出针桥而接运河，一从旧城北水关至南水关，出向水桥而东接运河。明嘉靖间，巡盐御史吴悌同、知府刘宗仁开浚，万历知府吴秀重浚，国朝知府金镇复浚，后又浚保障河以潴内河之水，皆今之所谓新河。御制诗注云：从香阜寺易轻舟由新河直抵天宁门行宫。今因之。是地新河，即自高桥至砚池之市河故道，辛未浚深，两岸设档点景，名其景曰“华祝迎恩”，故又谓之迎恩河。

　　又此河旧为运草入城便道，故又谓之草河。河自高桥起，至迎恩亭下，分为二支，一支北去，出长春桥，入保障；一支南去，出鞠桥，抵北门。

　　高桥马头在桥下，有义有弋，画舫集焉。御制诗云“画舫于斯易”即此地也。湖上有十二马头，小ザ大舸，皆属画舫，若园有家艇，寺有僧舟，屿有渡楫，及柴草粪水等船，十二马头弗收焉。迎恩桥俗名凤凰桥，桥距高桥二里，东西跨草河。国朝府志云：俗呼迎门桥，久圮，雍正五年，邑人陆时达重造。按嘉靖《维扬志》中宋三城、宋大城、明扬州府城隍三图，皆有迎恩桥。宋三城图是桥在大城内开明桥之下，小市桥之上，过小市出北门为夹城，出夹城为宝城，今小市桥在叶公桥之下，可知昔之迎恩桥当在叶公桥左右。又宋大城图迎恩小市二桥之东为寿宁街，街北有章武殿，寿宁街即今天宁寺后街，章武殿即在今建隆寺内。以此二者考之，则今之小市桥，与古之小市桥非二地，而古之迎恩桥当在今叶公桥左右，更无疑矣。又宋大城由南至北有五桥，为太平、通泗、开明、迎恩、小市，明城由南至北，亦有五桥，为新桥、太平、通泗、文津、开明，以此考明之于宋，城已南徙。南增新桥于城内，北割迎恩、小市二桥于城外，其小市桥，今昔非二地，而昔之迎恩当在叶公桥左右无疑矣。今建砖桥于高桥下，复名迎恩，亦存古之遗意也。

　　“华祝迎恩”为八景之一。自高桥起至迎恩亭止，两岸排列档子，淮南北三十总商分工派段，恭设香亭，奏乐演戏，迎銮于此。档子之法，后背用板墙蒲包，山墙用花瓦，手卷山用堆砌包托，曲折层叠青绿太湖山石，杂以树木，如松、柳、梧桐、木日红、绣球、绿竹，分大中小三号，皆通景像生。工头用彩楼，香亭三间五座，三面飞檐，上铺各色琉璃竹瓦，龙沟凤滴，顶中一层用黄琉璃，彩楼用香瓜铜色竹瓦，或覆孔雀翎，或用毛，仰顶满糊细画，下铺，覆以各色绒毡，间用落地罩、单地罩、五屏风、插屏、戏屏、宝座、书案、天香几、迎手靠垫。两旁设绫锦绥络香仆，案上炉瓶五事，旁用地缸栽像生万年青、万寿蟠桃、九熟仙桃及佛手香橼盘景，架上各色博古器皿书籍。次之香棚，四隅植竹，上覆锦棚，棚上垂各色像生花果草虫，间以幡幢伞盖，多锦缎、纱绫、羽毛、大呢之属，饰以博古铜玉，中用三层台、二层台，平台三机四权，中实宾铁。每出一干，则生数节，巨细尺度必与根等，上缀孩童衬衣，红绫袄，丝绦缎靴，外扮文武戏文，运机而动。通景用音乐锣鼓，有细吹音乐、吹打十番、粗吹锣鼓之别，排列至迎恩亭，亭中云气往来，或化而为嘉禾瑞草，变而为云醴泉。御制诗云：“夹岸排当实厌闹，殷勤难却众诚殚。却从耕织图前过，衣食攸关为喜看。”

　　高桥、迎恩桥，作法同。两崖石鲸兽，栏镂镌如玉，中流驾木贯铁纤连之。过桥亭雕檐峻宇，出没云霞，上可结驷，下可方舟。过此南去，有桥四，为小迎恩桥、小市桥、叶公桥、鞠桥，小迎恩桥、鞠桥皆砖桥，小市、叶公皆石桥，皆无过桥亭。

　　自迎恩桥直行向西，有邗上农桑、杏花村舍、平冈艳雪、临水红霞四段，至长春桥而止。自迎恩桥少西南行，至北门桥止，为草河内支流，亦称草河。

　　小迎恩桥在迎恩桥南，自是越小市桥、鞠桥，会于北护城市河，东岸有叶公坟、傍花村、毕园，西岸为北门外大街。扬州街道以临河者为下岸，如南北柳巷之街，西半临小秦淮，中北小街之路，东临城河，及此北门街路，西临草河，皆是。是街上岸有建隆寺、竹林寺、铁佛寺、龙光寺、灵鹫寺、碧天观、茶庵、木兰分院、天雷坛，下岸有醉白园酒楼、双虹楼茶肆。

　　郡城以园胜。康熙间有八家花园，王洗马园即今舍利庵，卞园、员园在今小金山后方家园田内，贺园即今莲性寺东园，冶春园即今冶春诗社，南园即今九峰园，郑御史园即今影园，条园即今三贤祠。《梦香词》云“八座名园如画卷”是也。卞园传有王文简联云：“梅花岭畔三山月，宵市桥头一草堂。”

　　小金山圆如伏釜，四围环水，远近十里中皆埋铁镬，古治水者以此压水，俗称李王锅。近称长春岭为小金山，与此小金山异。毕园在小金山后里许，门前用竹篱围大树数十株，厅事三楹，额曰“柳暗花明村舍”，方西畴联云：“洗桐拭竹倪元镇，较雨量晴唐子西。”厅后住房三楹，左廊有舫屋二三折在树间，右圃种桂，构方亭，李仙根书曰“瑶圃”。马曰毕园词云：“绿云间住栏杆外，似做出秋情态，病骨年来差健在。废池吹，野田方，著眼都如画。小山招隐寒香坠，雁落吴天数声碎，唤艇支筇惟我辈。碧摇蕉影，响分竹籁，幽思今朝最。”

　　叶公坟，明刑部侍郎叶公相之墓也。墓后土阜，高十余丈，前临小迎恩河，右有石桥，土人称之为叶公桥。相传为骆驼地，其上石枋、石几、翁仲、马羊，陈列墓道。里人于清明时坟上放纸鸢，掷瓦砾于翁仲帽上，以卜幸获，谓之“飞”。重阳于此登高，浸以成俗。

　　北郊蟠蟀，大于他处。土人有鸣秋者，善豢养，识草性，著《相虫谱》，题曰“鸣氏纯雄”。秋以此技受知于歙人汪氏，遂致富。

　　傍花村居人多种菊，薜萝周匝，完若墙壁。南邻北，园种户植，连架接荫，生意各殊。花时填街绕陌，品水征茶。沈学子大成诗云：“杖藜城外去，一径入烟村。碧树平围野，黄花直到门。乱雅投屋背，老孛击篱根。寂寞深秋意，王蒙小笔存。”

　　建隆寺，扬州八大刹之一。八刹，建隆、天宁、重宁、慧因、法净、高、静慧、福缘也。寺在宁寿街堂子巷，山门大殿后有章武殿，两庑有库庾庖沼，方丈有连理柏一株。宋时第寺之甲乙，建隆为巨，本朝已圮。乾隆乙丑，华山僧宗森开法重兴，歙人黄氏因感异梦，发愿建如旧规。庙已落成，欲于大殿书“大雄之殿”四字，字长丈许，以千金索曾贯之书，贯之弗许。布客某分四字书之，以“大”、“之”二字皆少笔，宜结体厚重，“雄”、“殿”二字多画，宜结体瘦劲，使各相称。书成合之，今之殿额是也。宗森字品木，姓张氏，海宁人。父嗣宁知有宿因，舍入安因寺为僧。既长，移主石塔寺，恭逢世宗开藏经馆，品木与焉。事竣求《龙藏》供奉寺中，乃入华山依方丈长老海公，留为首座。华山为律门祖庭，品木佐理内外，应接云水，海公倚毗得人。后来江北，乃至建隆为常住大律师，传徒复显。

　　龙光寺在北门街顾家巷，圣祖赐“香台”二字额；竹林寺在北门街南古寿宁街，圣祖赐五言诗一幅，今二寺皆在重宁寺后。铁佛寺在堡城，本杨行密故宅，先为光孝院僧伽显化第二处。方丈内有梅三株，中一株兼三色，远近多红叶。诸暨陈洪绶字章侯，尝携妾净发往来看红叶，命写一枝悬帐中，指相示曰：“此扬州精华也。”后江春于寺西筑“秋集好声寮”别墅。僧古水，工于诗。寿安寺在大仪乡，谓之北寿安木兰分院，为城内石塔寺下院，竹柏最幽。僧诵苕，工于诗。

　　碧天观在北门街，雍正间最盛。里人许庭芳修真于是，后为真人府法官。后楼存贮降伏鬼妖符火瓦罐极多，今已墟矣。每逢阴霾黑夜，居者时闻铙吹声自后楼出。山门墟地，危墙神像尚存，北门乞儿多宿其下。一日日中，归憩宿处，见诸神像瞳人炯炯，屡瞬不已，乞儿惊走。及晚，安宿如故。

　　天雷坛在小金山后。初某祀吕祖甚虔，将立坛祈于吕祖，乩指今地使立之。

　　某曰：“是地为菜园，污甚。”乩曰：“吾已遣五雷，将击之矣。”某遂营度今坛地，选吉开工。及期，雷自地出击之，声五，尽翻污泥为黄土，高七尺，居人买之，因名是坛为天雷。某居坛修炼，为罗天醮凡四十九日，时有白鹤二十四双蟠舞空中，继有元鹤四双飞来，蟠舞如白鹤状，良久，一鹤黄色，来悬于半空，移时乃去。阖郡士民见之，以为灵感所致，因作《降鹤图》，又制木鹤，状黄鹤之态。太守金葆咏其事，遂颜其坛曰“黄鹤飞来”。降鹤后，撒供物，中有时大彬砂壶，盖与口合，如胶漆不能开，摇之中有水声，斟之无点滴，数十年如一日。

　　迨醮毕，天忽雷，击木鹤，说者谓木鹤俟醮满，辄能飞，以雷击，故不能飞。至今木鹤尚存，惟首能运动，以定时刻，子时首向外，午时首向内，因名曰“子午鹤”。

　　灵鹫庵在碧天观后，向为天宁下院。旦和尚字贯豁，居是庵，工诗，与诗人朱友善，爱畜猫，与猫同寝数十年，一夜为猫噬死，庵遂废。

　　浴池之风，开于邵伯镇之郭堂，后徐宁门外之张堂效之，城内张氏复于兴教寺效其制以相竞尚，由是四城内外皆然。如开明桥之小蓬莱，太平桥之白玉池，缺口门之螺丝结顶，徐宁门之陶堂，广储门之白沙泉，埂子上之小山园，北河下之清缨泉，东关之广陵涛，各极其盛。而城外则坛巷之顾堂，北门街之新丰泉最著。并以白石为池，方丈余，间为大小数格，其大者近镬水热，为大池，次者为中池，小而水不甚热者为娃娃池。贮衣之柜，环而列于厅事者为座箱，在两旁者为站箱。内通小室，谓之暖房。茶香酒碧之余，侍者折枝按摩，备极豪侈。男子亲迎前一夕入浴，动费数十金。除夕浴谓之“洗邋遢”，端午谓之“百草水”。

　　北郊酒肆，自醉白园始，康熙间如野园、冶春社、七贤居、且停车之类，皆在虹桥。壶觞有限，不过游人小酌而已。后里人韩醉白于莲花埂构小山亭，游人多于其家聚饮，因呼之曰韩园。迨醉白死，北门街构食肆慕其名而书之，谓之“醉白园”。园之后门，居小迎恩河西岸，画舫多因之饮食焉。

　　双虹楼，北门桥茶肆也。楼五楹，东壁开牖临河，可以眺远。吾乡茶肆，甲于天下，多有以此为业者。出金建造花园，或鬻故家大宅废园为之。楼台亭舍，花木竹石，杯盘匙箸，无不精美。辕门桥有二梅轩、蕙芳轩、集芳轩，教场有腕腋生香、文兰天香，埂子上有丰乐园，小东门有品陆轩，广储门有雨莲，琼花观巷有文杏园，万家园有四宜轩，花园巷有小方壶，皆城中荤茶肆之最盛者。天宁门之天福居，西门之绿天居，又素茶肆之最盛者。城外占湖山之胜，双虹楼为最。

　　其点心各据一方之盛。双虹楼烧饼，开风气之先，有糖馅、肉馅、干菜馅、苋莱馅之分；宜兴丁四官开蕙芳、集芳，以糟窖馒头得名，二梅轩以灌汤包子得名，雨莲以春饼得名，文杏园以稍麦得名，谓之鬼蓬头，品陆轩以淮饺得名，小方壶以菜饺得名，各极其盛。而城内外小茶肆或为油镟饼，或为甑儿糕，或为松毛包子，茆檐荜门，每旦络绎不绝。

　　自小迎恩桥至此为草河支流，在南则接城河为“城清梵”矣。（详见《城北录》）

　　“邗上农桑”、“杏花村舍”二景，在迎恩河西。仿圣祖《耕织图》做法，封隈为岸，建仓房、饣盍饷桥、报丰祠。祠前击鼓吹豳台，左有砻房，右有浴蚕房、分箔房、绿叶亭。亭外桑阴郁郁，时闻斧声。树间建大起楼，楼下长廊至染色房、练丝房。房外为练池，池外有春及堂。堂右有嫘祖祠、经丝房、听机楼。

　　楼后有东织房、纺丝房。房外板桥二三折，至西织房、成衣房，接献功楼。自此以南，一片丹碧，塞破烟雾，尽在长春桥外矣。

　　西岸矮屋比栉，屋前地平如掌，辘轴参横，草居雾宿，豚栅鸡栖，绕屋左右。

　　闲田数顷，农具齐发，水车四起，地力不行，秧针刺出。鸡头菱角，熟于池沼。

　　葭苍然，远浦明灭。打谷之歌，盈于四野。山妻稚子，是任是负。其瓴<瓦> {亡木}<广留>，屹如山立者，仓房也。集唐人句为对联云：“<厂敖>庾千箱在（薛存诚），芳华二月初（赵冬曦）。”集句始于卢雅雨转运见曾征金棕亭博士兆燕集唐人句为园亭对联，亦间用晋宋人句。

　　报丰祠以祀先世之始耕者。殿前后三楹，庑殿各二。联云：“息飨报嘉瑞（颜延年），膏泽多丰年（曹植）。”祠外建戏台，颜曰“击鼓吹豳”，土人报功演剧在于是。联云：“川原通霁色（皇甫冉），箫鼓赛田神（王维）。”

　　砻房，舂、揄、簸、蹂地也。联云：“岸端白云宿（何逊），”“屋上春鸠鸣（王维）。邗上农桑”止于此。

　　“杏花村舍”自浴蚕房始，河至此愈曲愈幽，鸥鹭往来，清风泛于樽俎，高柳映人家，奇松衬楼阁。由砻房屋角至浴蚕房。联云：“金屋瑶筐开宝胜（崔日用），小桥流水接平沙（刘兼）。过此有小水口，上覆板桥，过桥至绿桑亭，堤随河转，屋亦西斜，为分箔房。联云：”树影悠悠花悄悄（曹唐），罗衫曳曳绣重重（王建）。“大起楼接于分箔房尾，竹木护村，邱园自适，巅风作力，披闼而入。联云：”碧树红花相掩映（慈恩寺仙），天香瑞彩合（温庭筠）。“

　　蜀冈诸山之水，细流萦折，潜出曲港，宣泄归河。大起楼南，以池分之，千丝万缕，五色陆离，皆从此出，谓之练池。池之东西，以廊绕之，东绕于染色房止。联云：“染就江南春水色（白居易），结成罗帐连心花（青童）。西绕于练丝房止。联云：”旧丝沉水如云影（李质），笼竹和烟滴露梢（杜甫）。“江南染房，盛于苏州。扬州染色，以小东门街戴家为最，如红有淮安红，本苏州赤草所染，淮安湖嘴布肆专鬻此种，故得名。桃红、银红、靠红、粉红、肉红，即韶州退红之属。紫有大紫、玫瑰紫、茄花紫，即古之油紫、北紫之属。白有漂白、月白。黄有嫩黄，如桑初生，杏黄、江黄即丹黄，亦曰缇，为古兵服，蛾黄如蚕欲老。青有红青，为青赤色，一曰鸦青，金青古皂隶色，元青元在纟取缁之间，合青则为<冥色>，虾青青白色，沔阳青以地名，如淮安红之类。佛头青即深青，太师青即宋染色小缸青，以其店之缸名也。绿有官绿、油绿、葡萄绿、婆绿、葱根绿、鹦哥绿。蓝有潮蓝，以潮州得名。睢蓝以睢宁染得名，翠蓝昔人谓翠非色，或云即雀头三蓝。《通志》云：蓝有三种，蓼蓝染绿，大蓝浅碧，槐蓝染青，谓之三蓝。黄黑色则曰茶褐，古父老褐衣，今误作茶叶。深黄赤色曰驼茸，深青紫色曰古铜，紫黑色曰火薰，白绿色曰余白，浅红白色曰出炉银，浅黄白色曰密合，深紫绿色曰藕合，红多黑少曰红综，黑多红少曰黑综，二者皆紫类。紫绿色曰枯灰，浅者曰朱墨，外此如茄花、兰花、栗色、绒色，其类不一。元滋素液，赤草红花，合成市未，经纬艳异，凡此美名，皆吾乡物产也。练池以西，河形又曲，岸上建春及堂，四面种老杏数十株，铁干拳而拥肿飞动。联云：”夕阳杨柳岸（李父），微雨杏花村（李浑）。“

　　嫘祖祠，祀马头娘也。联云：“明堂灵响期昭应（王昌龄），桑叶扶疏问日华（曹唐）。”昔传嫘为黄帝正妃，又作雷，为雷祖次妃，皆不可考。

　　祠右沼堤种竹，竹后长廊数丈，廊竟，横置小舍三间，为经丝房，经机所持丝也。联云：“软疏罗共萧屑（温庭筠），霏红沓翠晚氛氲（孟浩然）。”屋右接听机楼。联云：“绣户夜攒红烛市（韦庄）。缫丝声隔竹篱间（项斯）。”

　　楼台疏处栽桑树数百株，浓绿荫坂，下多野水，分流注沼。沼旁为纺丝房，与经丝房对，居其右。织房十余间，以东西分。东织房联云：“露气暗联青桂色（李商隐），天孙为织锦云裳（苏轼）。”西织房联云：“花须柳眼如无赖（李商隐），蕊乱云浓相间深（温庭筠）。”

　　成衣房十余间，纺砖刀尺，声声相闻。联云：“越罗蜀锦金粟尺（杜甫），宝殿香娥翡翠裙（戎昱）。”

　　献功楼五楹。联云：“青筐叶盖蚕应老（温庭筠），剪彩花时燕始飞（刘宪）。”

　　“杏花村舍”止于此，平时园墙版屋，尽皆撤去。居人固不事织，惟蒲渔菱芡是利，间亦放鸭为生。近年村树渐老，长堤草秀，楼影入湖，斜阳更远，楼台疏处，野趣甚饶也。是地为“临水红霞”之对岸，稍南则长春桥矣。

　　“平冈艳雪”在“邗上农桑”之对岸，“临水红霞”之后路。迎恩河至此，水局益大，夏月浦荷作花，出叶尺许，闹红一舸，盘旋数十折，总不出里桥外桥中。其上构清韵轩，前后两层，粉垣四周，修竹夹径，为园丁所居。山地种蔬，水乡捕鱼，采莲踏藕，生计不穷。余每爱此地人家，本色清言，寻常茶饭，绝俗离世，令人怃然。

　　自清韵轩后，梁空磴险，山径峭拔，游人有攀跻偃偻之难。有艳雪亭，联云：“苔染浑成绮（皮日休），春生即有花（马戴）。”

　　水心亭在艳雪亭之侧，筑土为堵，一溪绕屋。联云：“杨柳风来潮未落（赵嘏），梧桐叶下雁初飞（杜牧）。”

　　“渔舟小屋”居“平冈艳雪”之末，湖上梅花以此地为胜，盖其枝枝临水，得疏影横斜之态。集杜联云：“水深鱼极乐，云在意俱迟。”再南为“临水红霞”。

　　●卷二◎草河录下“临水红霞”即桃花庵，在长春桥西。野树成林，溪毛碍桨，茅屋三四间在松楸中，其旁厝屋鳞次，植桃树数百株，半藏于丹楼翠阁，倏隐倏见。前有屿，上结茅亭，额曰“螺亭”。亭南有板桥接入穆如亭。亭北砌石为阶，坊表插天，额曰“临水红霞”。折南为桃花庵，大门三楹，门内大殿三楹，殿后飞霞楼三楹，楼左为见悟堂，堂后小楼又三楹，为僧舍，庵之檀越柴宾臣延江宁僧道存居之。

　　楼右小廊开圆门，门外穿太湖石入厅事，复三楹，额曰“千树红霞”，庵中呼之为红霞厅。迤东曲廊数折，两亭浮水，小桥通之。再东曰桐轩，右为舫屋。又过桥入东为枕流亭。穿曲廊，得小室，曰“临流映壑”。室外无限烟水，而平冈又云起矣。平冈为古“平冈秋望”之遗阜，北郊土厚，任其自然增累成冈，间载盘礴大石。石隙小路横出，冈硗中断，盘行萦曲，继以木栈，倚石排空，周环而上。

　　溪河绕其下，愈绕愈曲。岸上多梅树，花时如雪，故庵后名“平冈艳雪”。

　　桃花庵僻处长春桥内，过桥沿小溪河边折入山径，ゃや难行。小澳夹两陵间，屿亦分而为两，左右有螺亭、穆如亭。屿竟，琢石为阶，庵门额为朱思堂转运所书。溪水到门，可以欹身汲流漱齿，中多水鸟，白毛初满，时得人稀水深之乐。

　　湖上园亭，皆有花园，为莳花之地。桃花庵花园在大门大殿阶下。养花人谓之花匠，莳养盆景，蓄短松、矮杨、杉、柏、梅、柳之属。海桐、黄杨、虎刺以小为最，花则月季、丛菊为最，冬于暖室烘出芍药、牡丹，以备正月园亭之用。

　　盆以景德窑、宜兴土、高资石为上等。种树多寄生，剪丫除肄，根枝盘曲而有环抱之势。其下养苔如针，点以小石，谓之花树点景。又江南石工以高资盆增土叠小山数寸，多黄石、宣石、太湖、灵璧之属，有有山，有罅有杠，蓄水作小瀑布倾泻危溜。其下空处有沼，畜小鱼游泳嚅，谓之山水点景。

　　大殿供大悲佛，四围红阑。殿前右楹门构靠山廊，廊外多竹，夏可忘暑。殿后檐左楹山墙门外为茶室，通僧厨。

　　飞霞楼在大殿后一层，楼前老桂四株，绣球二株，秋间多白海棠、白凤仙花。

　　联云：“四野绿云笼稼穑（杜荀鹤），九春风景足林泉（薛稷）。”

　　红霞厅面河，后倚石壁，多牡丹。厅内开东西牖，东牖外多竹，西牖外凌霄花附枯木上，婆娑作荫。夏间池荷盛开，园丁踏藕来者，时自牖上送入。厅前多古树，有拿云攫石之势，树间一桁河路，横穿而来。河外对岸，平原如掌，直接蜀冈三峰。白塔红庙，朱楼粉郭，了在目前。

　　见悟堂在飞霞之左。联云：“花药绕方丈（常建），清流涌坐隅（元结）。”

　　是堂为庵僧方丈。僧道存，字石庄，上元人，剃染江宁承恩寺。莲香社因湖上建三贤祠，延石庄为住持。迨石庄为淮阴湛真寺方丈，以三贤祠付其徒竹堂。迨石庄卸湛真寺徙是庵，遂迎三贤神主于庵之桐轩。其时竹堂亦下世。自是三贤祠复为筱园，石庄则独居是庵矣。石庄工画，善吹洞箫，其徒西崖、竹堂、古涛，皆工画，自是庵以画传。竹堂兼工刻竹根图书，与潘老桐齐名。孙甘亭，画如其师，诗人朱与之善。甘亭之徒善田，字小石，善弹琴，工画侧柏树。竹堂以上，皆上元人，甘亭以下，皆扬州人，因莲香社为石庄祖堂，故令其裔开爽居之。

　　见悟堂后楼，额曰“莲香阁”，石庄自署名也。阁为石庄所居，所蓄玩好有三，一大笔筒倒署摺叠扇数百柄，皆故人赠答，积自六七十年；一紫竹箫，长二尺一寸，九节五孔，周栎园亮工题曰“虞帝制音，王褒作赋，仲谦取材，乃为独步”；一瘿瓢细毛如拳发，滑泽如秋水，色如紫糖，圆如明月，不在蒋若柳《椰经》诸品之下。

　　是地多鬼狐，庵中道人尝见对岸牌楼彳亍而行，又见女子半身在水，忽有吠犬出竹中，遂失所在。又一夕有二犬嬉于岸，一物如犬而黑色，口中似火焰，长尺许，立噙二犬去。又张筠谷尝乘月立桥上，闻异香，有女子七八辈，皆美姿，互作谐语，喧笑过桥，渐行渐远，影如淡墨。黄秋平《庵中夜坐》诗云：“黄狐拜月四更时，萤火光青乌绕枝。世上可怜白日短，输他鬼唱鲍家诗。”

　　壬子除夕石庄死。死之前一夕，毕园居人见师衣白袷衣，桐帽棕鞋，手拄方竹杖，往茱萸湾大路去，呼之不应，忽忆师已病半月矣。白是草河人家皆卜师将西归。师在日蓄一猫，及师死，卧遗舄中，七日不食而毙。甘亭葬之庵后门外，呼之曰“义猫坟”。是年正月十五夜，一船自长春桥来，撒幔无客，惟一人立船尾摇橹而行，至则师也。庵中人见之，跪哭不忍视，而款乃直下，神色自若，无顾盼意。是日，承恩寺大殿作上元会，一僧见师立二山门，托其寄信莲香社僧开爽，令其出，出则杳无人焉。城中叶含青秀才逢恩，于六月中病垂死，恍惚至万山中，扶头软脚，百体不快，忽遇师携手至塔庙深处，身如御风，入一草堂，额上有十一字云：“此地有崇山峻岭茂林竹。”由堂入禅房，又有额，上书“空空如也”四字。两旁联句云：“溪声闲处安诗几，山翠浓中置画床。”其下几榻笔砚，宛然如旧游。与之语旧事移时，甚畅。含青作诗云：“拄杖寻诗扣竹关，雨余青拥一房山。此间真是神仙地，乞坐蒲团不欲还。”师和诗曰：“结屋松门不闭关，也留风月也留山。君家本有逍遥地，莫谩勾留且自还。”促之行，送至山下，一揖而觉，病遂霍然失体矣。

　　石庄画以查二瞻为师，所与交皆名家，惟不善作书，故凡题识皆所交书家代作，于是僧窝而为书画舫矣。扬州书画家极多，兼之过客往来，代不乏人。考之志乘，书画无专门，皆附入方伎部。而康熙府县志所载不过数人，雍正县志得十三人，较前略多。迨甘泉分县修志，得六十六人，而国朝画家不过十四人，皆扬州土著，书家不过三人，则其遗失多矣。兹自国初迄今各名家，先画后书，附录于此，至曾馆于各工商家者，则另附录于诸园亭之后。

　　孙兰，江都人。工书画，精于天文，诗学深邃，著《舆地隅说》四卷。其友毕锐，为武弁，工画山水。

　　徐又陵，字坦庵，画花卉有天趣，工诗词制曲，有《坦庵六种》，又著《蜗亭杂记》、《青白眼》诸书。

　　宗元鼎，字定九，号梅岑，别号小香居士，又号卖花老人。工画着色山水。

　　施原，工山水。晚居北湖，性好驴，蓄驴数十，凡有客至，与客骑驴谈论，田间道左，謦咳风生。因画驴，成神品，谓之施驴儿。

　　李寅，字白也，江都人。与萧灵曦齐名，画《桃花杨柳图》，称神品，载在县志。

　　汤禾，字秋颖，江都人。工花卉。点染得生趣，谓可参赵昌名笔，曾绘《香阜寺菩提树图》进呈，载县志。

　　唐志契，扬州人。精绘事，兴寄所托，便赍粮游名山大川，经月坐卧其下，故画笔萧散清远，有元人风。著《绘事微言》。弟志尹，花鸟得吕纪、王偕之传，时称二唐。事载《江南通志》。

　　宗灏，字开先，江都人。工山水，见《历代画家姓氏韵编》。

　　朱珏，字二玉，江都人。工人物、山水、花草，见《画法纪事》。

　　李翊如，字祚铬，江都人。工山水，见《历代画家姓氏韵编》。

　　张，字子雨，广陵人。工人物、山水、花鸟，见《画法纪年》。

　　桑豸，字楚执，扬州人。工山水，见《历代画家姓氏韵编》。

　　王玺，字鹤里，扬州人。工山水兰石，见《历代画家姓氏韵编》。

　　萧晨，字灵曦，江都人。以人物擅长，神理具足，不屑屑于步趋前人。诗在倪、黄之间。

　　胡春生，字夏昌，一字赤岸。工水墨山水，寸轴万里，烟云变态，随手出没。

　　载县志。

　　马骧，江西人。工山水，有元人矩，为扬州清军同知。载在侯肩复《画征录》。

　　王云，字汉藻，扬州人。工笔楼阁学小李将军，以宋冢宰荦荐，待诏画苑，比之阎立本丹青云。

　　赵有彬，字岷江，扬州生员。工书画，与龚半千、查二瞻齐名。

　　禹之鼎，字上吉，号慎斋，江都人。工人物，幼师蓝瑛，后出入宋元，遂成一家。写真多白描，不袭公麟之旧，而用吴生兰叶法，两颧微用脂晕之，娟媚古雅，曾为泽州相国写《水亭玩鹅图》。康熙中，授鸿胪寺序班，遂归洞庭，朱竹有送之出都诗。

　　颠道人，江宁人，流寓扬州。善饮酒，醉后作画，任意挥洒，山水花卉，皆有奇趣。

　　释道济，字石涛，号大涤子，又号清湘陈人，又号瞎尊者，又号苦瓜和尚。

　　工山水、花卉，任意挥洒，云气进出。兼工垒石，扬州以名园胜，名园以垒石胜，余氏万石园出道济手，至今称胜迹。次之张南垣所垒“白沙翠竹”、“江村石壁”，皆传诵一时。若近今仇好石垒怡性堂“宣石山”，淮安董道士垒“九狮山”，亦藉藉人口。至若西山王天於、张国泰诸人，直是石工而已。

　　江都文命时，工画兰，以羊毫笔蘸墨写之，佐以竹石。自言与可后无传人，至己而尽得其法。性孤傲，隐于湖中，故传之不远。《画征录》以文命时之兰，比吴秋声之竹，黄筠庵之石。云三家之法会而通之，足成一家，未深知文兰者也。

　　命时传于子秋陵，秋陵传于其甥焦润，润之后盖无传焉。

　　虞沅，字畹之，江都人。工花卉、翎毛，勾染工整得法。

　　查士标，字二瞻，号梅壑散人。与华亭同干支，又号后乙卯生，休宁人，居江都。性迂，家多古铜器及宋元人真迹。书法华亭，画初学倪高士，后参以梅花道人、董文敏，与孙逸、汪之端、释洪仁称四家。延王石谷至其家，乞泼墨作云西、云林、大痴、仲圭四家笔法，盖有所取资也。晚年不远姬侍，晚起最迟，凡应酬临池，挥洒必于深夜，不以为苦，而笔更超迈，真窥元人之奥。作《狮子林册》，宋漫堂宝之，为立传并序其诗。年八十四，葬山麓。死后百年，查观察淳访其墓，为之封树焉。

　　袁江，字文涛，江都人。善山水楼阁，初学仇十洲，中年得无名氏临古人画，遂大进。

　　张宗苍，字默存，一字墨岑，号篁村，吴县人。山水出黄尊古之门，以画供奉内庭。

　　蔡嘉，字松原，丹阳人。花卉、山石、翎毛称逸品，予尝于黄园观所画扇面《豆棚闲话图》，村落溪山，茅屋里舍，人物须眉，神理具足。

　　鲍楷，字端人，号棠村，又号去邪子，嘉兴人，迁居扬州。少工花草，师法南田，后客沈凡民署。画山水不用稿，疏朗秀润，得古人意。

　　孙人俊，字瑶原，江宁人。以画驴得名，山水学巨然，画古树皴染得古人法则。

　　熊维熊，字伟男，岁贡生，一岁七试皆第一，王文简特置国士之目。工诗画，著《瓜洲贞烈志》。

　　丁裕，字文华，号石门。工花卉，与禹之鼎齐名，吴云从之学。子芳字芳杜，以时文见知于陆麟度师，为名诸生；览字苇江，号旷亭，皆工画。

　　方士庶，字洵远，号小师，歙县人。时年画山水，运笔构思，天机迅发，中年受学于黄尊古，气韵骀宕，有出尘之目。年未五十而死。门人黄溱，字正川，号山翟，徐柱字桐立，号南山樵人，皆小师嫡派。

　　高翔，字凤冈，号西唐，甘泉人。善山水。高甲，字干亭，风冈之侄，善花卉，尤工八分。

　　汪士慎，字近人。工八分，书画花卉与张乙僧、金<甬戈>齐名。

　　郑燮，字克柔，号板桥，兴化人。进士。兰、竹、石称三绝。工隶书，后以隶楷相参，自成一派。关帝庙道士吴雨田从之学字，可以乱真。

　　李{艹勉}，字啸村，上江人。工花卉、翎毛，来扬州居贺园。

　　李单，字宗扬，号复堂。兴化孝廉，官知县。花鸟学林良，纵横驰骋，不拘绳墨，而得天趣。往来扬州，与贺吴村友善。其时陈撰字楞山，写生与单齐名。陈馥字松亭、戴礼字石屏，皆从学焉。

　　金农，字寿门，号冬心，仁和人。从事于画，涉古即古，脱画家之习。画竹师竹石老人，号稽留山民。画梅师白玉螗，号昔耶居士。画马自谓曹、韩法，赵王孙不足道也。画佛像，号心出家粥饭僧。花木奇柯异叶，设色非复尘世间所睹，盖皆意为之，而托为贝多龙窠之类。

　　黄慎，字躬懋，号瘿瓢，福建人。师上官周，为工笔人物。久寓扬州，晚年以粗笔画仙佛，径丈许，其工笔不可多得也。题句法二王草书。

　　汪师虞，字樵水，湖北人。画牡丹，称逸品。其徒陶鼎，字立亭，扬州人，亦称画中能品。

　　奚冈，字铁生，浙江钱塘人。往来扬州，画山水得唐宋人笔意。

　　丹阳蒋璋，字铁琴，居扬州。画大幅人物，与瘿瓢齐名，尤工指头。善歌，城中唱口宗之，谓蒋派。又呼之为蒋胯子。

　　伊龄阿，字精一，满洲人。官侍郎。书学孙过庭，工诗，画法梅花道人。巡盐两淮时，于扇面画梅花兰竹，称逸品，至今勒于石。

　　钱塘康涛，字石舟，号天笃山人，又号莲蕊峰头不朽人，又号茅心老人。画山水、花卉、翎毛，工白描，善书法。

　　汪元麟，字石恬，休宁进士。山水法梅道人，以画《长堤春柳图》得名。

　　汪涤崖，歙县人。画学大痴，尝画《黄山图》于法净寺之平楼。

　　吴{鹿吝}，字栗园，歙县人。山水学黄子久，生平有古君子风。居扬州汪贻士家，其家有饶州景德镇土窑产秘色器，与唐熊年三窑并称，谓之吴窑。

　　仲鹤庆，字松岚，泰州进士。画有生气，书卷盎然。团时根、宫国苞、李顽石，并泰州人，俱工诗画。

　　汤密，字入林，通州人。工诗画，墨竹法文与可，号个中人。

　　江都张杰，字柯亭，工花卉。洪承祖，字林士，号紫霞山人，画学恽南田。

　　项佩鱼，字孔亭，山水、花卉皆精致。

　　谢野臣，字庭逸，其先世河南郏州人，徙家于宜兴，为匡山隐者毛乾乾之婿。

　　明天文历算之学，与宣城梅文鼎、吴江王夤旭同时，在扬州主汪氏。著《推步全仪》，以铜为之，凡勾股弧矢之微，靡不毕具。画龙最神。时周寻字锟来亦画龙，知不能居其右，乃用红金衬墨，遂成恶状。子身灌，字晓山，山水多着色，为世所称。性尤精巧，北郊工段档子用蒲包山石，为晓山所创。久居扬州，死于文选楼。生平尝蓄石琴，有声铿然。又六合砚为唐人物，皆终身随之，未尝顷刻离也。

　　方元鹿，号竹楼，仪征人。工诗词，书法二王，画竹学东坡，有《虹桥春泛图》。

　　王涛，字素行，江南人，移家扬州。画着色花卉、翎毛，有元人笔意。

　　张士教，字石民，号宣传，临潼人，家扬州。画法得华秋岳一派。

　　年汝邻，字寄涛，号瘦生，顺天人，居扬州。画山水好仿古人，若荣邱、北苑诸派，临之颇能得其形似。

　　张赐宁，字桂岩，北平人。作人物、山水多不依旧法，唯以气韵过人。着色花卉，独称绝技。牛培，字因之，天津人，从之学画，大有师法。

　　余栋，字栋木，长洲人。工画，仿王石谷，惜其时为小师道人所掩。

　　管希宁，字平原，江都人。工诗画，笔墨雅淡，极尽山林之变，不苟作。兼长于医。年五十无子。妻素有贤誉，早死，死之日发其笥获白金五十，遗书一封，以此金为买妾之资。平原晚年与洪疏谷订为忘年友，平原殁，丧葬之事，疏谷任之，韦书城进士为作墓志铭，序其诗集行于世。

　　罗聘，字两峰，号花之寺僧。初学金寿门梅花，后仿古仙佛画法，有《鬼趣图》，为世所称。妻方白莲，子允绍、允缵，俱工画。

　　释方珍，字席隐，号小山，居城中地藏庵。工诗画，陈古渔《所知集》中，谓其作画不让古人。

　　周瓒，字采岩，吴县人。少学花卉。既成，学界画白描人物，而大幅工笔山水，出奇无穷，遂成名家。兄兰坡，精于医。

　　孔继干，字樗谷，曲阜人。工画墨梅，官江都县知县。

　　王正，字端肃，江都闺秀。善画花草，布置工稳。能诗，受知于徐大宗伯倬，后入都，马相国齐延之教其女。

　　传真为画家一派，《西京杂记》载毛延寿、陈敞诸人，晋顾长康传神阿堵，皆其技也。陶九成《辍耕录》载其法而未详。丹阳丁皋，字鹤洲，居甘泉，精于是技，撰《传真心领》二卷。分三停五部，先从匡廓画起，以为肖与否，皆系于是。次及阴阳虚实之法，次及天庭两颧，目光海口，鼻准眉耳，各有定法。部位定，次及染法，次及上血色法，终之以提神。又申言旁侧俯仰之理，及誊法朽法，皆备焉。卢雅雨转运为之叙云：“画像之兴，由来尚矣。伊尹从汤，言素王九王之事，皆图画其形。高宗梦傅说，使百工写其形，旁求天下。孔子观乎明堂，有尧舜之容，桀纣之像，有周公相成王朝诸侯之图。其在于汉，则自六经诸子，贤士列女，以及问礼讲学，皆有图，凡以广见闻，垂鉴诫，用意自深远也。惟人子之肖其父母也，未详所始。然古者祭必有尸，尸废则画像兴。人子之情，有所必至。特以时代之遥，春秋之隔，几筵榱桷之间，聚其精神以求其嗜欲，发其慨闻ㄊ见之思，其事诚不可苟，而其术尤岂易言者哉。古传画学，众体各有师法，而肖像无专门，亦未有勒成一书者，不可谓非艺林之缺事也。丹阳丁君鹤洲，世传其业，运思落墨，直臻神解，随人之妍媸老少，偏侧反正，并其喜怒哀乐皆传之。

　　近为余绘十二图，图各有景，见者惊叹，以为须眉毕肖，而神色舒肃，悉与景会。

　　余固疑丁君之有天授，非学力所能到。而丁君曰：“不然，是固有法也。法可以言传，而法外之意，必由心领。‘因出其《传真心领》一书示余，并乞余为之序。

　　其书凡二十余篇，曰部位，曰起稿，曰心法，曰阴阳虚实，曰天庭，曰鼻，曰两颧地角，曰眼光，曰海口，曰眉，曰须，曰耳，曰染法，曰面色，曰气血，曰提神，曰旁背俯仰，曰誊像，曰笔墨，曰纸，曰绢，曰择室。凡者不惜言之详意之尽，法传而法外之意与之俱传，信从来未有之书也。学者得以矩，参以会悟，破除俗师相传之陋，以上窥唐虞三代以来不传之秘钥，而仁人孝子亦不自觉而油然生其尊祖敬宗之心。则是书所关，良非浅鲜，岂特画像一家之学已哉。“鹤洲子以诚，字义门，传父业亦能精肖，四方来求者，远至数千里。某宠姬病，延之肖形，十余日改易六七次，姬视之，皆曰不肖，义门自视所画，则肖之极矣。明日至，不摹其形，自为绝色女子，姬笑曰肖矣。君真解人也。义门善弈，书法效董香光，间为诗亦清雅有致。撰《续心领》四卷，论朽染之法尤详，虽不知画人阅之，可以肖像也。任世礼，字汉修，与鹤洲交，得闻其法，摹之二十年，画合其旨。性豪侠，善弹琴，工时曲。又有蒋文波者，写生次于义门。海州吴焯，字俊三，写生兼工山水人物，皆画之能肖。盖是技以肖为工，不肖无足论也。义门之徒涂冬，居小秦淮，凡妓之来者，涂必摹其形，不下百数十人矣。人之短视者多带眼镜，除之则面必变，涂能画短视不带眼镜而能肖，其技亦巧矣。又梁师武与义门交，善画花卉翎毛，尤工写生。

　　陆鼎，字铁箫，长洲人，放翁先生之裔。工诗画，山水花卉翎毛，有宋元气韵。

　　方嵩，字峙泉，号桐庵，徽州歙县人。工山水大幅，小师老人不能出其右。

　　家资巨万，好画不治生业，遂贫无立锥。其族仕煌，字又辉，号晴岩，名诸生，工小楷。

　　吴嘉谟，字虞三，号蕙轩，如皋人。工兰竹，书法《圣教序》。为人磊落有奇气，尝游京师，书画与朱野云齐名。后归扬州，主蔡志蕙家，与之友善。志蕙字艾山，善画兰竹。

　　汪鸣珂，字瑶圃，吴江人。工书画，官知州。

　　袁慰祖，字竹室，长洲人。工诗画，山水有王石谷之风。

　　胡量，字眉峰，长洲人。工诗画，山水为毛绣亭后一人，王述庵司寇深契之。

　　黄恩长，字宗易，号苍雅，长洲人。工花卉。

　　徐午，字芝田，扬州举人。工山水，中年自成一家，有宋元人气味。

　　钱东，字玉鱼，嘉兴人。画以花卉为最，工诗词。

　　朱ピ，字丙南，杭州人。画花卉山水，尤工梅花。

　　扬州闺秀吴政肃，字静娴，工山水，笔力老健，风神简古，有《秋山读书图》。

　　张因，字净因，工诗画，花卉翎毛，称逸品。

　　朱涟，字若贤，扬州人。工花卉翎毛，亦时画美人。

　　萧椿，江都举人，以画传。

　　潘恭寿，丹徒人。工山水花卉人物，每画必王梦楼题之。

　　张焯，字筠谷，淮安人。工花卉，精于小楷，石庄延之教其徒。

　　倪名灿，甘泉人。工笔人物，人呼之为小倪。

　　施胖子，山阴人。始从继父学写真，兼画美人。居扬州小秦淮客寓，凡求其画美人者，长则丈许，小至半寸，皆酬以三十金，谓之施美人。同时杨良，字白眉，工画驴，一驴换牛肉一斤，谓之杨驴子。

　　邹若泉，善画人物山水，以画兴教寺万佛楼壁五百应真得名。

　　张恕，字近仁，工泰西画法，自近而远，由大及小，毫厘皆准法则，虽泰西人无能出其右。

　　叶弥广，字博之，江都贡士，工书。谭宗，字公子，余姚人，客扬州，善书。

　　宋曹，字彬臣，号射陵，盐城中书，善书。《甘泉县志》所录书家，此三人耳。

　　汪楫，字舟次，江都人。书法以骨胜，有杨凝式、米芾之神。举博学鸿词，授捡讨，充封琉球正使，为其国王书殿榜，纵笔为擘窠大书，王惊以为神。著《琉球使录》。

　　高承爵，三韩人，善擘窠书。为扬州太守，民人爱慕，每岁暮，乡民求书福字以为瑞。一民伺太守出，持所书请曰：“求易一福字。”太守熟视之曰：“书此字时，笔不好耳。”至今传为美谈。

　　郑，字谷口，江宁人。精于医，工隶书。来往扬州，主徐氏。平山堂额出其手，朱竹有诗纪其事。

　　金坛王澍，字虚舟，官吏部员外。扬州绅扁联，多出其手。法净寺西园中“天下第五泉”字，是所书也。蒋衡，字湘繁，号江南拙老人，虎臣修撰之侄。

　　尝于蕃厘观写《十三经》，马曰璐装潢，大学士高斌进之，奉命刊于辟雍，授官学正。观中建写经楼，法净寺旁“淮东第一观”，是所书也。子和，字醉峰，工书画，著《说文集解》，四库馆议叙，成孝廉。又恭摹御考太学《石鼓文》缩小本刻石。阮芸台阁学《石渠记》云：“蒋衡书《十三经》册，凡十二年始成。衡于乾隆初年尝薄游扬州，故此经半在扬州所写。其书先归于盐务，为两淮运使卢见曾所赏，言之总督高斌，遂装潢以进，（其装潢为吾乡马曰璐征君任之，费数千金）赐国子监学正。翰林励宗万以序石经校勘一过，记其异同，书成一册，今庋之懋勤殿书阁上。乾隆五十七年，因敕纂《石渠宝笈》，及于此册，特命刊石立学宫。”

　　景考祥，字履斋，江都人，于礼子，占籍河南。成进士，官御史。工书，天宁寺旁“杏园”石额，是所书也。于礼字介人，以孝友称。

　　刘重选，字文叔，为扬州同知，书法学褚河南。

　　江起权，字子权，甘泉人。虚舟门生。扬州府学“七十二贤神主”为其所书。

　　曹寅，字子清，号栋亭，满洲人。官两淮盐院，工诗词，善书，著有《楝亭诗集》。刊秘书十二种，为《梅苑》、《声画集》、《法书考》、《琴史》、《墨经》、《砚笺》、《刘后山千家诗》、《禁扁》、《钓矶立谈》、《都城纪胜》、《糖霜谱》、《录鬼簿》。今之仪征余园门榜“江天传舍”四字，是所书也。余园余熙，以字传。

　　曾曰唯，字贯之，江都人，襄愍八世孙。书精楷法。嗜牛肉，不苟合于世，与之交，如糜鹿不可接。观剧至忠孝处，辄恸哭。演《鸣凤记》，长跪不起视。

　　客有遗貂裘者，剪碎以二葛表里纫之，其傀异若此。同里王宪，字可法，号楷亭，性至孝，以双钩法肖贯之书，可以乱真。

　　汪肤敏，字公硕，号春泉，江都人。书法欧、褚。性廉介，安麓村延之弗就，就之弗见。使人要于路，掖之人，见则命书戏目数出。公硕为其所迫，书而进之。

　　命掖入密室中，良久，数仆延至一堂，麓村迓于阶下，曰：“先生古君子，前特相戏耳。”乃款留堂上，水陆竞献，笙歌错陈，所奏戏文，即为所书戏目也。尽欢而罢，归为麓村母书寿序一通。时程字实夫，号秋槎，汪舸字可舟，书法与公硕齐名，皆居扬州。

　　释药根，居城中祗园庵，字学蒋湘繁，善刻符。

　　释昌泰，六安人。以三指撮管端作书，字体法鲜于伯机。来扬州主法净寺。

　　俞瀚，字楚江，绍兴人。精于篆籀，以金陵怀古诗受知于尹制军，著有《壶山诗钞》。在扬州与石庄友善，卒年自苏写诗寄仪研园属其索题。不数日讣音至，石庄设位哭于庵中，研园出诗，同吊者共题之。

　　仪育，字则厚，山西人，居扬州。书《十七帖》，与鲍步江联社南湖，谓之二分明月社。

　　阎谷年，字贻孙，扬州人。工书，以大幅笺以作擘窠书己作诗，别具苍凉之致。

　　刘嘉珏，字二如，扬州人。书《十七帖》。

　　朱斗南，字星堂，扬州武生员。工书。其父行九，以枪法为安麓村所知。扬州白蜡旱之传，自朱九始。

　　沈春，字既堂，嘉兴人。工书。久居扬州曾家苑，有砚癖。

　　葛柱，字二峰，甘泉人。行三，体胖，人呼为葛牛。善章草。好饮，尝醉于虹桥酒肆垆下，永夜呼糖炒栗子不置。

　　沈业富，字既堂，高邮人。甲戌进士，官河东转运使。工行书，风韵天然。

　　王方魏，字芗城，一号大名，江都人。祖纳谏，父玉藻，科名甚盛。方魏隐居黄珏桥。工书，得晋人最深。著《周易纂解》二卷，《大名集》一卷。

　　黄衮，江都人，居公道桥。工草书，求者辄以“鹅”字应之。

　　詹淇，高邮岁贡生，居陈家集。书法雄健。

　　阮匡衡，字瑶岑，居公道桥。康熙癸未武进士，官滁州卫掌印守备。工《十七帖》，年七十余，犹日临不倦。侄金堂，字宣廷，仪征文学，亦工草书。金堂子二，承春字再，仪邑文学，辑有《颜子》二卷，承鸿字逵阳，名诸生。

　　焦熹，字效朱，江都人，居黄珏桥。官古北口都司，日训行陈，能关重弓。

　　暇作小楷，法极于古。侄继轼，字熊符，亦工书。善为谜诗，有《梅花百韵诗》，每首隐一物，一时传之。

　　杨法，字巳军，江宁人。工篆籀，黄园中“柳下风来桐间月上”八字，是所书也。来扬州寓地藏庵，与小山上人善。

　　梁，字文山，亳州人。进士。书法秀润，尺五楼之延山堂扁出其手。

　　马荣祖，字力本，号石莲，江都人。雍正壬子举人，官闽乡知县。工古文，善书法，幼为桐城方望溪、金坛王耘渠所重，长与山阴胡稚威、丹徒张东、仁和沈林、钱塘桑甫齐名。著有《文颂》九十二章、文集二卷传世。

　　顾锡躬，字万峰，兴化人。工书能诗，有《陆诗钞》四卷。

　　兴化陆骖，字白义。书法怀素。

　　汪元长，仪征人。书得唐人法，所书石碣碑刻最多。

　　张瑾，扬州孝廉。善仿退翁。

　　赵之璧，宁夏人。字学退翁，能擘窠书。以世袭一等子，官两淮运司。

　　泰州叶雯以箸书，邓琬以指书。琬性迂，人呼为<岂犬>子。

　　常执桓，字友伯，扬州人。书法《圣教序》。

　　吴焯，字凌州，扬州人，退翁门弟子。子溥，字茶溪，继之。

　　白云上，字秋斋，河南人，以游击镇扬州。工书，于慧因寺书“了然”二字，今刻石陷楼壁。

　　叶敬，字义方，扬州人。工书。

　　牛翊祖，字湘南，天津人。为扬州清军同知，书法钟繇。

　　苏楞额，字智堂，满洲人。官巡盐御史，以书名家。

　　陈起文，字退山，江都人。工隶书。

　　方辅，字密庵，歙县人。工书。

　　巴慰祖，字禹籍，徽州人，居扬州。工八分书，收藏金石最富。

　　叶天赐，字孔章，号咏亭，仪征人。书运中锋，多逸趣。

　　汪焘，字石兰，徽州人。书法米颠。同时殷俊扬者，以箸书传。

　　汪大黉，字斗张，号损之，徽州人。工隶书。

　　林李，字九标，号铁箫。少时得铁箫于眢井中，吹之清越，遂佩以自随，兼可辟邪。书法《圣教序》，称于世。

　　叶勇复，字英多，号霜林，江都诸生。好欧阳通书法，摹之逼肖。善评话，言古人忠孝事，慷慨激发，座客凛然。

　　陆甲林，字缙乔，高邮人。己酉拔贡。书作颜平原。

　　王式序，苏州人。身短，人呼为矮王。初为海府班串客，工楷隶，来扬州为内班教师。岑仙筑群芳圃，扁联多出其手。又有周仲昭者，为十番教师，亦精小楷。

　　桐轩在飞霞楼后，地多梧桐。联云：“凉意生竹树（张说），疏雨滴梧桐（孟浩然）。”是轩祀三贤神主，三贤为宋欧阳文忠公、苏文忠公及王文简公。

　　卢转运联云：“一代两文忠，到处风流标胜迹；三贤同俎豆，何人尚友似先生。”

　　郑燮联句云：“遗韵满江淮，三家一律；爱才如性命，异世同心。”轩旁由六角门入桐荫书屋，屋后小亭，额曰“枕流”。联云：“鸟宿池边树（贾岛）。花香洞里天（许浑）。亭右石隙有瀑布入涧中，涧旁筑亭，额曰”临流映壑“。联云：”新水乳侵青草路（雍陶），疏帘半卷野亭风（李群玉）。“至此”临水红霞“

　　之景毕矣。是园本周楠所建，楠字讠刃庵，工诗，尝与申拂珊副宪甫往来湖上，唱和有诗。子二，长子炎，字受堂，为国子监学正，次子兆兰，宇香泉，为南康府知府。

　　周炎，字受堂，号竹樵，顺天□□科举人。工文词，精于医。同时卞垣纶，字如堂。□□科举人，官江西县令，亦精于医。均以是技名于京师。周兆兰，字香泉，顺天□□科举人，工文词，有经济才，丙午为安徽太和知县。时大饥，民入山掘得黑米，救一邑之命，上官以为邑宰所感，遂上闻，擢太守，补南康府。

　　其友尹正，字方水，江浦诸生，工书法，精于制义。扬州医学罕见，北乡黄叔林精于脉诀，而用药失当，土人称之曰黄半仙。此一人之后，无有继之者。若受堂、如堂，可谓读书明医之士矣。次之朱培五，博涉群书，多有引据，亦工诗。疡痘科自杨天池之后，遂失真传。刘昆山、张秉天次之。邓馨儒讲究五运六气，著《时行痧疹说》，最精确。

　　是园周氏，后归于王履泰、尉济美，二家皆山西人。王、尉本北省富室，业盐淮南，而家居不亲筹算。王氏任之柴宜，尉氏任之柴宾臣，皆深谙鹾法者。是河两岸园亭，皆用档子法，其法京师多用之，南北省人非熟习内府工程者莫能为此。朱钅宏，字鹤巢，诸生，有经济才，柴氏重之。其兄东曙，精于弈。姚玉调，苏州人，工小楷，精于医。子蔚池，有异才，善图样，平地顽石，构制天然。朱棠字惠南，深明算学。史松乔出样异常。其子椿龄，字寿庄，名诸生，皆其选也。

　　若王世雄工珐琅器，好交游，广声气，京师称之为“珐琅王”，又良工也。他如一工之奇，一技之巧，见闻所及者，各附于诸家工次。

　　长春桥界迎恩河及保障湖之间，桥内为迎恩河，桥外为保障湖。白石基，刻奇兽蹲踞，上覆飞亭枋楔，广丈许，修百余步。北循黄园后楼小径，过宵市桥，通北门街。南过“水云胜”园门，入观音山路。

　　●卷三◎新城北录上便益门在新城东北，创于嘉靖丙辰。以倭变，用副使何城、举人杨守诚之议，都御史陈儒、御史吴百朋、崔楝、知府吴桂芳、石茂华，先后任其事。城外护城河本名市河，知府吴秀所浚，初引官河水注其中，历久内河高于官河，仍于官河口筑堤以蓄内河之水。堤外为官河，堤内有吊桥，为便益门，渡游船皆集于是。

　　右岸有都天庙、三清院、闻角庵，左依东城下，屋茆檐，桑柘鸡犬，皆极萧疏冲淡之致。

　　都天庙在大仪乡砖道上，道旁荒冢如弈。草深没踝，路灯如萤，连贯不绝。

　　有如来石塔，八棱，刻佛像，以镇鬼也。

　　三清院在右岸砖路旁，高风冈以八分书题其门额，方士林东崖居之。林通五雷法，善治鬼，后为鬼魇，死于渡春桥水中。其徒黄鸣谦传其术。朱思堂运使赠联云：“炉火纯青销剑气，霜花欲白映仙根。”

　　鱼市亦谓之鱼摊，在广储门者，由都天庙砖路而来者也。彭岔子目毛能见鬼物，尝挑鱼至是，以力乏睡于路，梦中闻鬼作挑担声，魇不能起。及醒，所挑鱼已失所在。

　　闻角庵本木商会馆，以闲屋赁过客。有寓者善相人，好酒。有王叟者，亦好酒，相与友善，每夕共入市沽饮。久之，谓相士曰：“我阴也，知人死期，我语子，子以相人。”于是相人者能定人之死日，邑人以为神。又久之，叟谓曰：“某日将别子去，然而嫂可为我寓也。”叟未几果死。是夜，相者妻腹中有声，作叟语，其言人死生如故，而相术益神，自是相者之妻未尝与相士同寝矣。

　　广储门在新城北，亦曰镇淮门。其城外市河，上通便益门，下通天宁门。游船所集，与便益门等，左岸有梅花书院、史阁部墓诸古迹。

　　广储仓在梅花岭下，雍正间葛御史建。仓房制最宏敞，十一檩挑山，面阔一丈三尺，进深四丈五尺，檐柱高一丈二尺五寸，径一尺大木。做法：用里金柱、三穿、双步、单步、五架、三架诸梁、檐枋、垫板、檩木、檐椽、下中上花架檐椽、脑椽、连檐、瓦口、博缝板、山墙上象眼窗、<厂敖>门下槛、间抱柱、闸板，均以见方折工料。三檩气楼面阔九尺，进深七尺五寸，柱高二尺七寸，宽六寸，厚五寸。用榻角木、三架梁、檐枋、脊枋、垫板、脊瓜柱、檩木、檐椽、连檐、瓦口、博缝板、前后风窗、两山上下象眼窗。抱厦面阔一丈三尺，进深七尺五寸，柱高九尺五寸，径八寸。用抱头梁、随梁枋、檐枋、垫板、檩木、檐椽、连檐、博缝板，亦均以见方折算。

　　梅花书院在广储门外，明湛尚书若水书院故址也。若水字甘泉，广东增城县人。嘉靖间以大司成考绩，道出扬州，一时秉贽而谒者几十人。扬州贡士葛涧与其弟洞早年从之游，是时因选地城东一里，承甘泉之脉，创讲道之所，名曰行窝。

　　门人吕楠以湛公之号与山名不约而同，书“甘泉”二字于门，又撰《甘泉行窝记》。

　　行窝门北有银杏树一株，就树筑土为单，上单筑基为堂，题曰“至止堂”。

　　其《心性图说》在北墉，钟磬在东墉，琴鼓在西墉，学习诚明、进敬义二斋在东序，燕居在堂北，厨库在燕居左右，缭以周垣凡六十有二丈。垣外有沟，沟外有树。先门外有池，池水与沟水襟带行窝，而池上有桥，当行窝之旁。又置田二十余亩，以资四方来学者，皆涧所助也。通山朱廷立为巡盐御史，改名甘泉山书馆。厥后御史徐九皋立纯正门、礼门，提学御史闻人铨立义路坊，知府侯秩、刘宗仁、知县正维贤相继修拓，御史陈蕙增置祠堂射圃等地，御史洪垣增置艾陵湖官庄田八十亩，此嘉靖间湛公书院也。万历二十年，太守吴秀开浚城濠，积土为岭，树以梅，因名梅花岭。缘岭以楼台池榭，名曰平山别墅。东西为州县会馆，名之曰偕乐园。后立吴公木主于园中子舍，名曰吴公祠。三十三年，太监鲁保重修，知府朱锦作碑记。当道檄毁之，存其堂与楼，为诸生讲学之所。巡按御史牛应元改名之曰崇雅书院，祀湛公木主于堂，又曰湛公祠。崇祯间，书院又废。国朝雍正十二年，郡丞刘重选倡教造士，邑士马曰重建堂宇，名曰梅花书院。前列三楹为门舍，其左为双忠祠，右为萧孝子祠，又三楹为仪门。升阶而上，为堂凡五重，复道四周。又进为讲堂，亦五重。东号舍六十四间，旁立隙宇，为庖厨浴氵之所。西有土阜，高丈许，即梅花岭也。岭上构数楹，虚窗当檐。檐以外凭墉而立，四望烟户，如列屏障。下岭则虚亭翼然，树以杂木。刘公亲为校课，匝月一举。而先后校士院中者，鹾政则有朱续卓，知府则有蒋嘉年、高士钅龠，知县则有江都朱辉、甘泉龚鉴诸公。一时甄拔如刘复、罗敷五、郭潮生、郭长源、周继濂、周珠、孙玉甲、蒋、耿元城、裴玉音、闵鲤翔、杨开鼎、吴志氵亟、史芳湄诸人。江都教谕吴锐为书院碑记。迨乾隆四年，巡盐御史三保、转运使徐大枚酌定诸生膏火，于运库支给。乾隆初年，复名甘泉书院。戊戌，长白朱孝纯由泰安知府转运两淮，又名梅花书院，而廓新其宇，于市河之西岸立大门，自书“梅花书院”扁，刻石陷门上。甬道二十余丈，雕墙高五丈，长十余丈，墙下浚方塘，种柳栽苇。面塘为大门，双忠祠、萧孝子墓、节孝祠在其左，距书院旧址相去丈许矣。书院正堂，制度悉如郡丞刘公之旧。更以浚塘之士，累积于右，树以梅，以复梅花岭旧观。岭下增构厅事五楹，亭舍阁道，点缀其间。朱公亲为校课，匝月一举，谓之官课。延师校课，亦匝月一举，谓之院课。主讲席者，谓之掌院。延府县学教谕、训导一人，点名收卷，支发膏火，谓之监院。在院诸生分正课、附课、随课，正课岁给膏火银三十六两，附课岁给膏火银十二两，随课无膏火。一岁中取三次优等者升，取三次劣等者降。至仓运使以一岁太宽，限以一月，连取三次者升，后又改为连取五次优等者升，第一等第一名给优奖银一两，二三名给优奖银八钱，以下六钱。仓运使又定额一等止取十四名。鹿运使以二等第一名给优奖银五钱，而一等不拘取数。癸丑，南城曾燠转运两淮，亲课诸生，又拔取尤者十余人，置于正课之上，名曰上舍，岁加给膏火银十八两。

　　扬州郡城，自明以来，府东有资政书院，府西门内有维扬书院，及是地之甘泉山书院。国朝三元坊有安定书院，北桥有敬亭书院，北门外有虹桥书院，广储门外有梅花书院。其童生肄业者，则有课士堂、邗江学舍、里书院、广陵书院，训蒙则有西门义学、董子义学。资政书院在府堂东，建于景泰六年，知府王恕创始。内有群英馆，知府邓义质建，厥后知府冯忠重修，南昌张元徵为记。今圮，尚有旧基。维扬书馆在府西门，建于嘉靖五年，巡盐御史雷应龙创始，徐九皋改新，欧阳德有记，陈蕙、洪垣相继修饰。内有六经阁祠堂，祀周、程、张、朱。

　　资贤门资贤堂、丽泽门志道堂，湛公有记，厥后御史彭端吾、杨仁愿复葺。今圮，已无旧基。安定书院在三元坊，建于康熙元年，巡盐御史胡文学创始，祀宋儒胡瑗。雍正间，尹鹾使增置学舍，为郡士肄业之所，延师课艺，以六十人为率，并合梅花书院一百二十人。圣祖南巡，赐“经术造士”额悬其上。敬亭书院在北桥，建于康熙二十二年，两淮商人创始，因御史裘充美论湖口税商疏，感其德建此，令士子诵读其中，京口张九徵为记。虹桥书院在北门，康熙间，总督于成龙创始，集郡士肄业。今之郡城校课士子书院，惟安定、梅花两院。其虹桥书院久圮，敬亭书院仅志裘公去思，而未尝校课也。若校课童生书院，今存者惟广陵书院而已。

　　朱孝纯，字子颖，号思堂，汉军籍。父伦瀚，官御史。工指头画，得舅氏高且园法，与钱塘李山、平湖杨泰基齐名。公诗、字、画称三绝，以“一水涨渲人语外，万山青到马蹄前”句得名。转运两淮时，复梅花书院，修节孝、双忠诸祠，皆其举也。

　　姚鼐，字姬传，安徽桐城县人。进士，官翰林。风规雅峻，奖诱后学，赖以成名者甚多。通经，善属文，著有《姬传文集》、《春秋说》。弟子胡虔，字雒君，尽得其属文之法，谢蕴山太守撰《西魏书》，虔任校阅之事。

　　王文治，字梦楼，丹徒人。乾隆庚辰进士一甲第二人。工诗，尤精书法。城中祠庙，湖上亭榭，碑文、榜联多出其手。恒集禊帖字为联云。

　　张宾鹤，字尧峰，杭州人。为人不拘小节，时人谓之张疯。熟于七言长古诗，书法颜鲁公。

　　朱，字二亭，江都人。天性肫笃。工诗，与朱青雷震齐名，时称二朱。受知于果亲王，王屡招之弗就。公为泰安太守，延之登岱。后转运两淮时，屡与文宴，有诗集行于世。

　　罗聘，字两峰，自称花之寺僧，江都人。工诗。居天宁门内弥陀巷，额其堂曰“朱草诗林”。善画，作《鬼趣图》，题者百余人。妻方婉仪，字白莲，受诗于沈大成，著有《白莲半格诗》。子允绍，字介人；允缵，字练堂，一字小峰，俱善画。

　　明新，字春岩，满州人。工诗画。为泰州伍佑场大使，为公属吏，有《虹桥待月圆》传于世。

　　张道渥，字竹畦，浮山人。工诗画。为人傲岸不羁，官通州分司，于郡城官舍书其门云：“杨柳江城临画稿，梅花官阁寄诗魂。”

　　王至淳，字朴山，江宁隐贤庵羽士，幼工诗，书法如米襄阳。公招之来扬州，唱和靡倦。

　　刘重选建梅花书院，亲为校士，而无掌院。迨刘公后，归之有司，皆属官课。

　　朱公修复，乃与安定同例，均归盐务延师掌院矣。安定书院自王步青始，梅花书院自姚鼐始。安定掌院二十有三人，王步青，字罕皆，号巳山，雍正癸卯进士；吴涛，字柱中，号旭亭，康熙戊戌进士；储大文，字六雅，号画山，康熙辛丑进士；王竣，字次山，雍正甲辰进士，查祥，字星南，号云在，康熙戊戌进士；陈祖范，字亦韩，号见复，雍正癸卯进士；王乔林，字文河，雍正癸卯进士；张仕遇，雍正癸卯进士；邵泰，字北崖，康熙辛丑进士；蒋恭，字西圃，康熙辛丑进士；沈起元，字子大，号敬亭，康熙辛丑进士；刘星炜，字圃之，号印子，乾隆戊辰进士；王延年，字涌轮，号介眉，雍正丙午进士；杭世骏，字大宗，号堇浦，乾隆丙辰博学鸿词；沈慰祖，字砺斋，雍正庚戌进士；储麟趾，字梅夫，康熙己未进士；蒋士铨，字心余，号清容，乾隆丁丑进士；吴珏，字并山，乾隆癸未进士；吉梦熊，字渭崖，乾隆壬申进士；周升桓，字山茨，乾隆甲戌进士；赵翼，字云崧，号瓯北，乾隆辛巳进士；张焘，字暮青，号砺斋，乾隆辛巳进士；王嵩高，字少林，乾隆癸未进士。梅花掌院五人，姚鼐，乾隆癸未进士；茅元铭，字耕亭，乾隆壬辰进士；蒋宗海，字春农，乾隆壬申进士；张铭，字警堂，乾隆丁卯举人。蒋之前则吴珏，自安定移席焉。以安定肄业诸生掌梅花书院者，唯蒋宗海舍人一人。掌安定书院者，唯王嵩高太守一人。广陵书院在东关大街，知府恒豫创始。掌院三人，谢氵宏生，字海沤，乾隆壬午举人；杜谔，乾隆戊戌进士；郭均，字直民，号筱村，乾隆丁未进士。

　　自立书院以来，监院互用府县学，学师皆知名有道之士。以所知者，略详于左。

　　金兆燕，全椒人。为教授时，于市购得小铜印，刻“亭”二字。乃自取为号。且构亭于署之西偏。所著述数尺矣，有劝之刻者，答曰：“人人知吾为亭，而亭之名，实得诸市间，奈何以一生心血为亭所攘乎！”后升国子监博士，书院诸生汪梦桂等十数人，饯之于平山堂，各有诗，山长吴并山先生为之序。

　　顾量，昆山人。岁贡士，举鸿博未就。工诗，长洲夏谷香秉衡为刻制艺行于世。

　　夏宾，字于门，六合人。精于医，有制艺行于世。

　　李保泰，字啬生。庚子进士。博综经史，能括其义理之所在，善诗古文词，于赵宋人文集最熟。秉铎扬州，诸生徒执业问道者，日络绎不绝。宁谧白守，读书论文外，不及他事。与嘉定钱辛楣宫詹、元和王西庄侍郎、仁和卢抱经学士、桐城姚姬传太史交，诸先生皆深重之。

　　俞升潜，婺源人。戊子科举人。工于制艺，性情和易，善于教人。

　　王嵩伯，字□□，元和人。廪贡生，康熙壬辰殿撰世琛之侄。工诗古文辞。

　　范鉴，字赐湖，江宁人。丁酉举人。善诗文，倜傥多能，笃于交谊，循循善诱，生徒乐与之亲。

　　安定、梅花两书院，四方来肄业者甚多，故能文通艺之士萃于两院者极盛。

　　自裴之仙至程赞普数十人，详其本末于左。

　　裴之仙，镇江丹徒人。善属文。眇一目。一举人肄业安定书院，康熙□□会试，院中扶乩，卜会元何人，乩书一“贵”字。及开榜，之仙获隽，乃知“贵”

　　字为“中一目人”也。

　　管一清，字穆轩。进士，点庶常，散馆为魏县知县，移任增城。善属文，工诗，著有诗文集。子之桂，亦工诗，著有《穆轩诗集》。

　　杨开鼎，字致堂，老年称{大岁}竹居士。进士，官翰林，终于湖南郴桂道。

　　官御史诗，颇以劲直著名。工八分书，著有诗集。

　　梁国治，字阶平，浙江人。进士，官至大学士。少时肄业于此。

　　谢溶生，字未堂，仪征人，东晋太傅之后。工制义，与兄氵宏生齐名，称“二谢”。时陈桂林相国守扬州，赏其文，以女妻之。成进士，官至刑部侍郎。

　　子士松、士樗、士树，皆名诸生。

　　蒋宗海，字春农，镇江丹徒人。进士，官内阁中书。博览典籍，学在何义门、陈少章之间。

　　秦黉，字序堂，号西岩，江都人。进士，官翰林编修，出为岳常澧道。工诗文，有诗文集若干卷。子恩复，字夫，进士，官翰林编修，淹通经史，有校订《鬼谷子》及《封氏见闻录》诸书。

　　王嵩高，字少林，宝应人。进士，官知府。乞终养归里，以诗鸣于时。

　　王世球，字熙堂，甘泉人。工文，卢转运延之幕中为经师。弟世锦，字濯江，亦工文，尤长于诗，时称为“甘泉二王”。

　　任大椿，字子田，兴化人，后山先生之孙。进士，官御史，诏修《四库全书》，充纂修官。于学无所不窥，著有《字林考逸》、《深衣释例》。其弟子汪廷珍，字瑟庵。山阳人，己酉榜眼，官祭酒，充石经馆纂修官，分校《论语》，多所考证。

　　扬州唐氏，以文章世其家，居旧城前李府巷。学中称海屋唐，河南观察侍陛、进士仁埴，皆其裔也。

　　杨文铎，字晓先，昭武将军之孙。举人，官知府。工诗文，著《双桐轩集》。

　　昭武将军名捷，以擒于七及平闽功，加是职。其子懋绍，字渔山，官观察，有诗集。其裔孙文锦及铸字怡斋，□字在田，炯字朗如，进士；字鉴庭，参戎，大壮字静亭，皆工诗文。

　　申甫。字笏山。举人。官总宪。有《笏山诗集》。

　　何融，字心恬，号默堂。举人，以明通进士授知县不就。主京都金台书院讲席时，生徒仅数十人，而一时乡会中式者皆数人。又乙酉、戊子两科解元，皆出其门。壬辰探花俞大猷，亦其门弟子。后官六安教谕。子孙锦，字文伯，举人，与钟保其怀、王东山文泗俱以诗文齐名。

　　佘瀛，字滟堂。进士，官知县，有政绩。

　　侍朝，字鹭川。进士，官翰林。淹通经史之学，工诗文。

　　赵廷煦，字涤斋；宗武，字京西，兄弟举人。官知县，以诗文名。其嗣鹤寿，字尺坡，磊落有奇气，与喜起字雨亭、刘文枢字南楼及余为文字交，起戊申举人，文枢诸生。廷煦弟宗文，字贻丰，名诸生。

　　郭联，字星珠，江都明经，海若先生之子，南江先生之徒，现台先生之侄也。

　　郭氏以制艺世其家，明经能守其传，后起之秀，半出其门。子贻燕、宾燕，皆蜚声黉序。

　　吴楷，字一山，仪徵人。召试中书，工诗文词赋，善小楷，好宾客。精于烹饪，扬州车螯糊涂饼，其遗法也。

　　段玉裁，字若膺，一字懋堂，镇江金坛人。乾隆庚辰举人，官玉屏知县。受业于戴东原，与御史王念孙齐名。著《六书音均表》、《古文尚书考证》、《许氏说文读》。弟玉成，丙午举人，亦为训诂之学，受知于李学使因培，令其肄业安定，同学称为“二段”。

　　李，字孝臣，高邮人。通《三礼》，精律数之学。生平重气节，学者称为醇儒。其师贾稻孙卒于泰州，时学使谢少宰行拔贡事，重孝臣之学，将取之。李经纪稻孙之丧，不往试。时人大重之，后成进士。

　　王念孙，字怀祖，一字石渠，高邮尚书之子。进士，官吏科给事中。深于声音训诂之学，海内宗之。其学不蹈于虚，不拘于实，能发戴、惠之所未及，著《广雅疏证》。子引之，字伯申，传父学。

　　宋锦初，字守端，高邮人。丁酉拔贡生，官五河县教谕。善属文，著《韩诗考证》四卷。子保，字定之，工诗古文辞。

　　汪中，字容甫，江都人。丁酉拔贡生。善属文，涉猎子史百家，精于金石之学，著述学内外二篇，又著《广陵通典》、《春秋后传》若干卷。同时高邮贾田祖字稻孙好学，多所瞻涉，容甫所学，半取资焉。

　　刘台拱，字端临，宝应人。辛卯举人，官丹徒教谕。与李、汪中友善，为汉儒之学，精于《三礼》。

　　殷盘，字铭载，江都人。博学，曾校刊《周官郑注》一书。

　　徐步云，字蒸远，兴化人。召试中书，工书法。

　　杨伦，字西禾，常州阳湖人。进士。工诗，著《杜学指南》行于世。

　　韦佩金，字书城，号友山，江都人。进士，官知县。工古今体诗、长短句，尤深于时文，同学称为文虎。有制艺诗文词诸集若干卷。

　　洪亮吉，本名礼吉，字稚存，常州武进人。庚戌榜眼，官编修。博通经史，精于地理之学。诗与黄景仁齐名，号“洪黄学”。与刑部孙星衍齐名，号“孙洪”。

　　著《三国疆域志》、《乾隆府州县志》、《卷施阁诗文集》。

　　贵徵，字一堂，进士，官吏部。善属文，尤工汉魏六朝骈丽之作，姚姬传山长知之最先。

　　江涟，召试中书，善属文，常撰内阁谢摺三次，皆蒙上奖。

　　金科，字侣张；刘号，字香南，皆精于制艺。善诗古文词，出其门者，多达人也。

　　万应馨，字黍维，号华亭，常州宜兴人，蒲仙太史之孙。进士，官广东知县。

　　善属文，尤工诗。

　　孙星衍，字季逑，号渊如，常州武进人。丁未榜眼，官刑部。幼工骈体文，既博涉百家，于天文历数、阴阳形宅、篆籀古文、声音训诂之学，靡所不精。著《古文尚书注表》、《晏子春秋音义》、《问字堂集》。妻王玉瑛，字采薇，工诗，早卒，不再娶。先是毗陵有“七子”之目，为杨西禾、杨蓉裳、赵亿生、徐书受、洪稚存、黄仲则及渊如七人。毕秋帆制军沅刻《吴会英才集》，为方子云、洪稚存、顾敏恒、黄仲则、王秋塍、杨西禾、徐书受、杨蓉裳、高东井、陈理堂及渊如、采薇十二人。

　　余鹏飞，字伯扶，安庆怀宁人。丙午顺天举人。豪饮能诗，善拳勇击刺之状，著《曹州牡丹谱》。弟鹏冲，字少云，工诗画，朱笥河太史、翁覃溪侍郎称其诗不让古人，年未三十而卒。

　　朱申之，字自天，江都人。工诗，著《抱经堂诗集》。有园在东乡大桥东之浦头周家庄，名曰念莪草堂，程午桥载之《扬州名园志》中。

　　顾九苞，字文子，兴化人。进士。善属文，贯通经史。李鹤峰学使按试扬州，以三荼三杞问诸生，文子独反复详言之，由是知名。子凤毛，字超宗，戊申副榜，邃于学，博闻强记，一时无比。

　　程赞普，字一亭，善属文，笃于交友，年三十而卒。阮芸台阁学挽之以联云：“惟有锦囊比长吉，尚无白发似安仁。”

　　萧孝子墓在梅花书院之左，华表在市河西岸，有“奇孝可风”、“肝肠犹生”

　　二石额墓门。夹道栽缨络松十数株，周环砖圹。旁建节孝祠，供孝子萧日黄、节妇俞氏木主，嫡孙希文守之。希文死，与其妇徐氏葬于书院之右。《府志》云：人子股割肝抉目以疗亲疾，是以亲遗体行，殆非孝之经也。顾如蒋伍、卜胜、孙谏、张汝化、萧日黄之行孝，虽愚而情可悯，亦何忍概没之？爰因旧志所传，录而存之，其余则各书名于后，以警世之恝视其亲者。其言略而不详。甘泉黄文《隐怪丛书》记萧孝子事云：孝子以割股疗母被旌，县志载其事仅寥寥数言。

　　予妇兄张桐村为萧氏婿，桐村妻母张节妇，孝子之侄妇也。二十岁夫死，守节五十余年，暮不逾阈，暑不短衣，礼法{艹斩}然，戚党敬若神明。予尝拜问孝子割肝始末，节妇述之甚详，乃知世所传者十不得三四耳。丁酉读书梅花岭，拜节孝墓，徘徊仰止，不能自己，遂焚香涤砚，纪其轶事曰：孝子名日黄，字毅庵，江都人萧廷贵之子也。日黄平日孝谨纯笃，母朱氏病危，医药无效，号泣数昼夜，计无所出，为文告天，愿以身代。愿念徒死无益，欲割肝和药，冀或得效。

　　然不知肝之所在，自以手扪胸胁，仿佛其处，积思甚苦，恍惚闻神言人肝在左胁第几骨下。日黄闻则大喜，俟夜静磨利刃，焚香燃烛于庭，肃叩甫起，骤见一室光明，纤毫皆睹。风大作，屋瓦历历若众足践踏，左右似有弓刀衣甲之声，恐人觉其事，急解衣扪数胁骨，得其处，以刀划之，创小，手不得入，再剖数寸，肝尖从裂中跃出。下刃甫割，觉奇痛彻心肺，殆不可忍，手战刀欲堕，急切齿握固，割一片置案上，掩衣谢天。起觅肝，已失所在，皇急，袒视划处，血竟不流，肝已缩入。手进探之，无所得，急于前划数寸下再力划之，左手启创，没腕入索，复得肝曳之出，再割一片衔口中。忽前所割者宛然在案上无恙，即并持奔药灶，置肝铫中，觅火索炭，欲然煮之，血大溢不可支，遂反身入寝室卧。黄妻俞氏，方夜侍姑侧，见黄久不至，疑甚，入室索之，突见所悬素帐血溅数幅，大骇，谓黄股肉矣。启帐见黄面色似黄叶，襟下血涌如注，俞急解其衣，创见，横六七寸许，翕然而张，洞见脏腑，惊呼大恸。黄急摇手禁勿声，俞乃饮泣觅帛，束之数周，血稍止。黄强坐挥俞出，曰：“慎无言，铫中物即熟，进母。”

　　俞掩泪趋药灶，渐闻旃檀气馥馥盈鼻，见灶上炭大然，汤已百沸。检视铫中，赤物二，大半掌许，心怔仲若突喉欲出，急洁器泻之，赤物不复见矣。捧汤而趋，身四周履声藉藉，若数十人旋绕，手摇摇屡欲倾覆。奔床前饮姑，饮半，神稍王，饮毕，渐复而能呻。走告家人，皆大惊。父廷贵入室，见妻苏，则欣喜合十，入子舍抚儿，则痛伤不知所为。皇扰间，天渐达曙，家人方欲出觅医药。闻叩门声甚急，开视则亲知数人已来探其事。家人指庭中香烬烛泪，视之，刃在案，血淫淫犹湿也。顾念门未开，彼等何由知之。方疑问间，邑之名医数辈先后至，亲知迳揖之入室视孝子。方共议药，邑之巨家富商络绎送参苓来，闻孝子未死，则大喜。方群相贺，郡邑守令又联舆至，问孝子割肝状，悉其事，则皆手额嘉叹。

　　廷贵纷纭顾揖，愧谢不暇，益大惑不能测。渐探得其原，则萧之邻徐姓者，受役阴曹，是夜方睡即醒，顾其妻曰：“今夜诸神皆集萧家，不知何事，吾欲往探，汝勿惊我。”遂复睡，三更又醒，击床大叫曰：“奇事！奇事！”妻惊问之，徐曰：“适吾至萧家欲入，邑神部下众官数十人列门外，拒不许。伏狗窦中窥之，见庭中设香案，双烛大才如指，而光长二尺余，灿如列炬。萧二相公袒而执刀自剖其胁，关圣立于右，以袍袖覆其肩，文昌立于左，视之点头，庭下神从雁列，邑神立屋檐，四顾若指挥。予悚然急出，遇同曹阴役问之，役谓予曰：”萧孝子割肝救母，诸神在此鉴察。邑神令吾曹数十辈驱逐强魂厉鬼，汝可急避。‘“徐语妇未毕，邻人已来叩门详问。盖徐细民室隘，与邻仅隔一板，适所言已历历闻之。而里中居人是夜皆闻旃檀香袭鼻，又空中衣甲轮蹄鬼神呼啸之声不绝，惊不敢卧。徐言一播，喧动里巷，须臾四达，通邑皆沸，故诸人不期自至，而探听观望者又肩背相连，萧氏之门遂塞。次日馈药候问者益多，无论识与不识，莫不哀感泣下，妇人童稚皆合十诵佛佑孝子。越七日，创渐合，复溃。又二十日，血尽濒危，嘱家人曰：”我死移尸于外，勿哭，恐伤我母心。“环抱父身，上下抚摩，泣且叹曰：”儿代母死，志幸遂，儿不能报父矣。“遂死。是日巷哭里哀，远近之人，无不感恸，吊奠盈门，铭诔塞户，郡邑申请立祠于梅花岭祀之。孝子既死，母亦渐强。家人体孝子意，默治丧事，不令母知。母问日黄，家人绐以暂出作客即归。孝子妻节妇俞氏，出则麻衣带，哀毁尽礼，入则易服婉容，躬亲汤药，母遂康豫如平时。家人移孝子柩于庭侧小室，常以芦苇数十束苫蔽之。母日倚门望儿，节妇辄先意承志，百方慰悦，如是十二年。卖菜佣憩于门，母与闲话，佣问曰：”老母系孝子何人？“母骇然详诘，其事遂泄。发旁舍，得孝子枢，大恸，病复作，遂死。日黄柩乃得随母柩出葬于梅花岭孝子祠侧。节妇无子，养异姓女，赘婿于家，年益老，礼法益修谨。八十一岁五月五日，女治酒侍节妇解粽，节妇谓之曰：”昨夜梦女父着朱衣来，言天帝嘉其孝，命为雷部上神，约今日午时来接我去，当不得与女久聚也。“女犹笑解之。节妇索水沐浴，入室迳卧。时赤日停空，天无纤云，忽霹雳大作，电旗雷鼓，轰绕于室。家人慑伏不敢动，渐闻音乐隐隐直上，起视节妇，目已瞑矣。遂与孝子合葬，有司具其夫妇事上于朝，旌曰”节孝“。

　　草堰陈周森，事母至孝，家贫，以舟为生，年二十未娶。母病革，祷宿于里中金龙大王庙。夜梦王坐殿上，颜色甚霁，谓曰：“尔母病用马肝一叶煎服可愈。”

　　觉后喜有可救之药，忧无买马之资。乃奉母岸上住，卖船买马，剖其腹，得肝煎奉，饮之病更剧。周森复祷宿庙中，夜梦王为怒色，而语如故，命卫士掖之出，遂怖而觉。因思梦中显赫，而再为买马，则无其资。且杀马伤生，为我之母，伤马之命，前药罔效，宜也。惟以己之肝医母之病可耳。乃引刀剖左胁下，入手探得肝一叶，割出血流不止，以针线纫之。忍痛煎奉，母饮之立愈。周森疮口，数日亦平，而一小口如米大，有水浸出，终年涓涓不断，而不自知。其生于雍正丙午，是属马也。乾隆戊戌春，朱转运巡淮南，闻其事，命来郡城谒萧孝子墓，出百金作文以赠之。

　　双忠祠在萧孝子墓旁，祀南宋李庭芝、姜才二公，事见《宋史》。祠为朱转运重修。

　　兴隆禅院在梅花书院大门之右，门临市河，女尼居之。院中多老树。

　　玉清宫在兴隆禅院之右，门临市河，道士居之。中多老树，皆元明间物。

　　史阁部墓在玉清宫右，古梅花岭前，明太师史可法衣冠葬所也。祠在墓侧，建于乾隆壬辰。墓道临河，祠居墓道旁。大门亦临河，门内正殿五楹，中供石刻公像木主。廊壁嵌石，刻公四月二十一日家书及复睿亲王书，御制七言律诗一章、书事一篇，大学士于敏中、梁国治，尚书彭元瑞、董诰、刘墉，侍郎金士松、沈初，翰林陈孝泳恭和诸诗。又公像原卷内胡献徵、秦松龄、顾贞观、姜兆熊、王耆、王、顾彩各题跋。先是乾隆癸未翰林蒋士铨于琉璃厂破书画中得公遗像一卷，帧首敝裂，又手简二通为一卷，出金买归。明日侍郎汪承霈索观，乃取公家书及胡献徵诸人各题跋重装像卷之首。壬辰，彭元瑞视学江南，值蒋士铨主安定书院讲席，恭逢内府辑宗室王公功绩表传，上见睿亲王致公书，引《春秋》之法，斥偏安之非。因索公报书，不可得。及检内阁库中典籍，乃得其书，御制书事一篇以纪始末。彭元瑞因取蒋士铨所藏遗像家书奏呈，奉旨修墓建祠于梅花岭下，题曰“褒慰忠魂”。

　　祥符史氏，族系繁衍。乾隆庚子，其族裔史鸿义刻《褒忠录》，即今祠壁拓本，并蒋心馀诗跋，萃之成帙。公裔之在扬州者，即《明史》本传所云“可法无子，遗命以副将史德威为之后”是也。自德威传至纂，纂传至山清，山清传至开纯、友庆。乾隆甲辰，开纯编列公付遗稿奏疏笔札，敬缮宸章，冠诸卷首，附以史志记赞题词，顾光旭为之序，题其目曰《史忠正公集》。计缮赐谥谕旨、《钦定胜朝殉节诸臣录》、《御制题像诗》、《御制书明臣史可法复书睿亲王事》、赐题遗像谕旨，及于敏中、梁国治、沈初、彭元瑞、董诰、刘墉、金士松、陈孝泳恭和诗，公《请浚河济运疏》、《祭二陵毕疏》、《请定京营制疏》、《议设四藩疏》、《请颁敕印给军需疏》、《请尊上权化水火疏》、《乞下抚臣黄家瑞等处分疏》、《报高兵移屯瓜洲疏》、《请颁诏敕定人心疏》、《请遣北使疏》、《请进取疏》、《论人才疏》、《请行征辟保举疏》、《论从逆南还疏》、《请出师讨贼疏》、《请旌淮人忠义疏》、《论从逆法宜从重疏》、《请励战守请紧急防守疏》、《辞加衔疏》、《请饬禁门户疏》、《自劾师久无功疏》、《请早定庙算疏》、《复摄政睿亲王书》、《致某》、《答左公子》、《复左公子》、《致刘允平同年》、《致孙鲁山胡吉云夏国山》、《致金楚畹》、《与杨公祖》、《与李余我》、《复刘允平同年》、《复傅鹤汀》、《与杨某》、《致副总马元度》、《复徽州绅士》、《与金正希》、《复左武康》、《复孙鲁山》诸书，又家书十四、遗书五、《四月二十一日遗笔》、《甲申讨李贼布告天下檄》、《祭左忠毅公文》、《祭庐州殉难官绅士民文》、《邀助左公子启》、《乞闲咏》、《序六安署》、《病中感怀诗》、《忆母诗》、《燕子矶口占诗》、《子曰若圣与仁一章四书文》。附录《明史》本传，《畿辅志》、《扬州府志》、《甘泉县志》、《祥符县志》诸列传，及公《恳留在朝疏》、张斯善功德记、宋之正六安生祠记、黎士宏《书殉扬州事》。王士正《池北偶谈》、方苞《左史逸事》、谢启昆《墓祠记》、程之光《公请留六安祠碑呈》，王像记，胡献徵、顾贞观、姜兆熊像赞，秦松龄像跋，顾彩、夏慎枢、刘藻、蒋士铨、袁枚、高文照题像诗，王士正、彭定求、王特选、郭家鼎、陆朝玑、闵华、吴岐、吴贤、李因培、袁义璧拜墓诗，顾贞观《拜六安生祠》，朱续卓《春秋祭文》，子德威，孙纂，元孙开纯、友庆家祭文，共六卷。

　　费家花园本费密故宅，草屋三四楹，与艺花人同居。自密移家入城，是地遂为蓄养文鱼之院。密孙轩，字执御，有《扬州梦香词》，与董伟《扬州竹枝词》并传于世；伟字耻夫，《竹枝词》九十九首，有古风人讥刺之意，而无和平忠厚之旨，论者少之。时又有《扬州好》者，与《梦香词》等，而失作者姓氏。

　　柳林在史阁部墓侧，为朱标之别墅。标善养花种鱼，门前栽柳，内围土垣，植四时花树，盆花庋以红漆木架，罗列棋布，高下合宜。城中富家以花事为陈设，更替以时，出标手者独多。柳下置砂缸蓄鱼，有文鱼、蛋鱼、睡鱼、蝴蝶鱼、水晶鱼诸类。《梦香词》云：“小队文鱼圆似蛋，一缸新水翠于螺。”谓此。上等选充金鱼贡，次之游人多买为土宜，其余则用白粉盆养之，令园丁鬻于市。有屋十数间为茶肆，题其帘曰“柳林茶社”。田雁门焯题诗云：“闲步秋林倚瘦筇，碧阑干外柳阴重。赖君乳穴烹仙掌，饱听邻僧饭后钟。”

　　光明庵在史阁部墓之右，过此为北岸圆砖门，上砖路至天宁寺。

　　●卷四◎新城北录中拱宸门在新城西北，亦曰天宁门。城内天宁坊，亦曰天宁街，名起于城外之天宁寺也。寺左有兰若，为寺中东园下院。北折为东园便门，又东折为梅花岭。

　　寺右有杏园，为寺中西园下院。沿岸入丰乐街过街楼岔路，分上下买卖街抵北门。

　　天宁街口乃古天宁寺山门旧址，旧有华表，俗称牌楼口。牌楼高二十丈，额曰“朝天福地”。宇下蝙蝠以万计，又称其地为“万福来朝”。柱下栖乞儿数百。

　　迨改建新城，寺在城外，华表遂废。

　　天福居在牌楼口，有花市，花市始于禅智寺，载在郡志。王观《芍药谱》云：扬人无贵贱皆戴花，开明桥每旦有花市。盖城外禅智寺，城中开明桥，皆古之花市也。近年梅花岭、傍花村、堡城、小茅山、雷塘皆有花院，每旦入城聚卖于市，每花朝于对门张秀才家作百花会，四乡名花集焉。秀才名纟遂，字饮源，精刀式，谓之“张刀”。善莳花，梅树盆景与姚志同秀才、耿天保刺史齐名，谓之“三股梅花剪”。其后张其仁、刘式、三胡子、吴松山道士效其法。纟遂子居寿，字仁粹，号旧山，穷而工诗。

　　扑缸春酒肆在街西。游屐入城，山色湖光，带于眉宇，烹鱼煮笋，尽饮纵谈，率在于是。青莲斋在街西，六安山僧茶叶馆也。僧有茶田，春夏入山，秋冬居肆，东城游人，皆于此买茶供一日之用。郑板桥书联云：“从来名士能评水，自古高僧爱斗茶。”

　　青龙泉本在天宁寺内。西域梵僧佛驮跋ヌ罗在寺译《华严经》，有两青蛇从井中出，变形为青衣童子供事，故以名泉。既建新城，泉界入天宁门内。雍正间，寺僧理宗募买隙地，勒石其上，旱年亦多于此祈雨。乾隆戊子后，泉竭遂不复浚。

　　至今理宗碑石尚嵌壁间。

　　天宁门为新城七门之一。前明太守吴平山浚西北城壕，以石堤。太守郭光复石壕堤，未竟者四百余丈。故今城外钓桥西皆石岸，东皆土岸。

　　天宁寺居扬州八大刹之首，寺之始末基址，郡志未经核实，故古迹多所重出。

　　考志载天宁寺在新城拱宸门外。世传柳毅舍宅为寺，寺有柳长者像。又传晋时为谢安别墅，义熙间，梵僧佛驮跋ヌ罗尊者译《华严经》于此。右卫将军褚叔度特往建业请于谢司空琬，求太傅别墅建寺。又《华严经》序云：“尊者于谢司空寺别造履净华严堂译经。”又曰：“寺西杏园内枝上村文思房有银杏二株，大数围，高百三十余丈，谢太傅别墅在此。”雍正间，徐太史葆光为题“晋树亭”额。又城中《法云寺志》云：“晋宁康三年，谢安领扬州刺史，建宅于此。至太元十年，移居新城，其姑就本宅为尼，建寺名法云，手植双桧。”又曰：“谢太傅祠，安故宅，内有法云寺，旧有双桧。”又《墨庄漫录》云：“扬州吕甫观文宅，乃晋征西将军谢安宅。在唐为法云寺，有双桧，建炎后遂亡。”又云：“按《十国春秋》，光启三年，海陵镇遏使帅民兵入广陵，杨行密伏兵杀于法云寺，寺外数里皆赤。”又曰：“寺有藏经院，释迦院。”又志乐善庵云：“在大东门外天心墩。”

　　雍正十一年，尹公会一碑记云：“梵僧佛驮跋陀罗尊者，译《华严经》于此。”

　　《华严经序》亦云：“尊者别建履净华严堂。自谢太傅舍宅为寺，寺域甚广，墩列于前，亦属寺界。明嘉靖丙辰，漕院郑晓加筑城，始截寺前数百武地于城内。”

　　按诸说萃于一书，而天宁、法云、乐善分三地。于天宁曰跋陀罗译经于此，于乐善又曰跋陀罗译经于此，其同一也；于天宁曰尊者于谢司空宅造履净华严堂，于法云又曰谢太傅宅于此，尊者别建履净华严之堂，其同二也；于法云曰寺有藏经院、释迦院，而今之天宁寺旁兰若内有藏经院，其同三也。据尹会一曰“墩列其前”，再曰“截寺数百武地于城内”二语，则乐善本在天宁寺址内已明。惟法云之于天宁，舍宅舍墅同，华严同，藏经同，而志中分为两地，未加考定，遂习焉不察耳。以今考之，今天宁寺距拱宸门数武，门内为天宁街，长三百余步。法云寺后址居北柳巷之半，其半二百余步，合而计之，纵不过二百余步。今杏园兰若为寺东西址，杏园距天心墩百数十步，由杏园至兰若二百余步。由此计之，约纵不过千步，横不过五百步，天宁居其北，乐善居其东，法云居其南，其实皆谢宅也。古之谢宅，当自法云起，至天宁止，并今之彩衣街之半，北柳巷之半，为民居者皆是也。今天宁、法云于晋为广陵城外地，自截入城后，人遂视天宁、法云为两地，且视天宁、乐善为两地也。又《晋书》有云：“太和十年，谢安出镇广陵之步邱，筑垒曰新城。”按《晋书》，新城当在今新城之东北隅，其半仍当在拱宸门外。古云水际之谓步。《太平寰宇记》云：“江都南对丹徒之京口，旧阔四十余里。今瓜洲渡江仅阔十里，对岸已是银山。”是则古之阔四十里者，凡今之高寺、扬子桥诸地，皆在江心。其扬州江岸，当距法云不远，而步邱亦当距法云不远矣。志云：甲杖楼在步邱。

　　天宁门城河两岸石，上横巨木，架红栏为钓桥。桥外华表屹然，下为天宁寺大山门。第一层为天王殿，中供布袋罗汉像，旁置魔魅，作戏弄状。殿右设大画鼓，左悬钟。古者钟楼用风字脚，四柱并用浑成梗木，若散木，不可低，低则掩，声不远。宜在左。寺廊下作平棋盘顶，开楼，盘心透上直见钟作六角栏干，则声远百里。是寺钟昼夜撞之，有紧十八、慢十八之号。寺鼓在右，即宋孚禅师闻之悟道处。钟鼓楼旁，矗两宝刹，高数丈，剪彩为幡幢。第二层大殿上置白石香炉莲炬，高与殿齐，中供大佛三座，旁列梵相：或衣云衲，倚竹杖，横梵书贝帙；或抱膝耸肩，状若鬼王；或闭目枯坐万山中；或长眉拂地，侧膝跣足；或面目羸瘦，神清气足；或着水田衣趺坐，意思萧适；或芒鞋竹杖，伛偻如老人形；或四体毛生，仪貌间别；或轩鼻口，手捻数珠，坐娑罗树下；或亢眉瞪目；或挥扇坐槎栎树下，丰骨清峭；或鸡皮骀背，两手有所事，如抓蚤扪虱；或被袈裟执经，宛然僧相；或合掌而坐；或被衣挥扇；或髯而长；或陋且怪，而焚香捧经之僧隅坐焉，所谓十八应真也。殿后供大悲千手眼菩萨像，螺髻缨络，足履菡萏。

　　第三层中供阿弥陀佛，佛火炎上如凡火状，下陈经案香盆，为万寿经坛。第四层后楼三层，楼下为方丈，中为僧房，上为万佛楼。计佛万有一千一百尊，佛形大小不一，小者如黍米半菽，眉目口耳，螺髻毫相，无不毕具。郡中三层楼以蕃厘观弥罗宝阁为最，是楼次之。楼旁列两小殿，供白衣大士、文武帝君像。两廊百数十楹，皆供诸天佛号及道人俞普龙像，而柳毅像至今无考焉。

　　天宁寺恭逢圣祖赐扁四：为“萧闲净因”、“皓月禅心”、“寄怀兰竹”、“般若妙源”；联二：“禅心澄水月，法鼓聚鱼龙”一，“珠林春日永，碧溆好风多”二。上赐扁七，为“淮南香界”、“浮山华海”、“淮南丽瞩”、“神威拥护”、“省方设教”、“大雄宝殿”、“万佛楼”。联八：“花雨南天，灵文传妙谛；香空蜀阜，藩墅表名区”一，“闾里讴歌闻乐恺，轩窗烟景遍清嘉”二，“楚尾吴头开画镜，林光鸟语入吟轩”三，“定地生欢喜，香台普吉祥”四，“众香馥郁凝华盖，多宝光明驻法轮”五，“琉璃瓶水资功德，缨络龛云现吉祥”

　　六，“西竺驻祥轮，三摩合证；东山留净业，二谛俱融”七，“商鼎周彝自典重，槛花苑树相芬芳”八，皆供奉大殿。又御制七言律诗四首，泐石供奉碑亭。

　　明天宁寺僧茂陵睿略工诗，著《松月轩集钞》。爪发塔在今让圃鸭脚树下，姚少师荣上为塔铭。《松月轩集》板藏于马主政丛书楼中。国朝天宁寺僧咏堂，工诗，退院后，别号觑壁，居塔院，名曰庐塔。

　　枝上村，天宁寺西园下院也，在寺西偏，今归御花园。旧有晋树二株，门与寺齐。入门竹径逶迤，花瓦墙周围数十丈。中为大殿，旁建六方亭于两树间，名曰“晋树亭”为徐葆光所书。南构弹指阁三楹，三间五架，制极规矩。阁中贮图书玩好，皆希世珍。阁外竹树疏密相间，鹤二，往来闲逸。阁后竹篱，篱外修竹参天，断绝人路，僧文思居之。文思字熙甫，工诗，善识人，有鉴虚、惠明之风，一时乡贤寓公皆与之友。又善为豆腐羹、甜浆粥，至今效其法者，谓之文思豆腐。

　　汪对琴员外棣有《弹指阁录别图》。

　　行庵，马主政家庵也，在枝上村西偏，今归御花园。门在枝上村竹径中，门内供韦驮像，大殿供三世佛，殿前梧桐三株。由殿东角门入，小屋四间；复由屋西角门入，套房二间，过此则为枝上村竹园。叶震初有《行庵文宴图》，今已无存。马主政曰，字秋玉，号ㄍ谷，祁门诸生，居扬州新城东关街。好学博古，考校文艺，评骘史传，旁逮金石文字。南巡时，赐两御书克食。尝入祝圣母万寿于慈宁宫，荷丰貂宫之赐。归里以诗自娱，所与游皆当世名家。四方之士过之，适馆授餐，终身无倦色。著有《沙河逸老诗集》。尝为朱竹刻《经义考》，费千金为蒋衡装潢所写《十三经》。又刻许氏《说文》、《玉篇》、《广韵》、《字鉴》等书，谓之“马板”。弟曰璐，字佩兮，号半查，工诗，与兄齐名，称扬州二马。举博学鸿词不就，有《南斋集》。子裕，字元益，号话山，工诗文，尤精于长短句，小字阿买，见杭堇浦《道古堂集》中。佩兮于所居对门筑别墅曰街南书屋，又曰小玲珑山馆，有看山楼、红药阶、透风透月两明轩、七峰草堂、清响阁、藤花书屋、丛书楼、觅句廊、浇药井、梅寮诸胜。玲珑山馆后丛书前后二楼，藏书百厨。乾隆三十八年奉旨采访遗书，经盐政李质颖谕借，其时主政已故，子振伯恭进藏书，可备采择者七百七十六种。三十九年奉上谕：“国家当文治休明之会，所有古今载籍，宜及时搜罗大备，以光策府，而裨艺林，因降旨命各督抚加意采访，汇之于朝。旋据各省陆续奏送，而江、浙两省藏书家呈献者种数尤多，廷臣中亦有纷纷奏进者。因命词臣分别校勘应刊、应录，以广流传。其进书百种以上者，并命择其中精醇之本，进呈一览。朕几余亲为评咏，题识简编。

　　复命将进到各书，于篇首用翰林院印，并加钤记，载明年月、姓名于面页，俟将来办竣后，仍给还各本家自行收藏。其已经题咏诸本，并令书馆先行录副，将原书发还，俾收藏之人益增荣幸。今阅进到各家书目，其最多者如浙江之鲍士恭、范懋柱、汪启淑，两淮之马裕四家，为数至五六七百种，皆其累世┑藏，子孙克守其业，甚可嘉尚。因思内府所有《古今图书集成》，为书城巨观，人间罕觏。

　　此等世守陈编之家，宜俾专藏勿失，以永留贻。鲍士恭、范懋柱、汪启淑、马裕四家，着赏《古今图书集成》各一部，以为好古之劝。又如进书一百种以上江苏之周厚育、蒋曾荣，浙江吴玉墀、孙仰曾、汪汝栗及朝绅中黄登贤、纪昀、励守谦，汪如藻等，亦俱藏书旧家，并著每人赏给内府初印之《佩文韵府》各一部，俾亦珍为世宝，以示嘉奖。以上应赏之书，其外省各家，着该督抚盐政派员赴武英殿领回分给。其在京各员，即令其亲赴武英殿祗领，仍将此通谕知之。钦此。“《古今图书集成》共五千二百卷，分类三十二典，振伯敬谨珍藏，装成五百二十匣，藏贮十柜，供奉正厅。继又赐平定伊犁御制诗三十二韵、平定金川御制诗十六韵，并得胜图三十二幅。又御题《冠子》诗云：”器原归厚德将，杂刑匪独老和黄。朱评陆注同因显，柳谤韩誉两不妨。完帙幸存书著楚，失篇却胜代称唐。帝常师处王友处，戒合书绅识弗忘。“现皆装成册页，供奉其家。

　　让圃，张士科、陆钟辉别墅也。在行庵西，今属杏园，本为天宁寺西院废址。

　　先是张氏典赁，未经年复鬻与陆氏。张氏侦知陆氏所鬻，而不知为钟辉也，以未及期为辞。会陆氏知其故，让于张氏，张氏故辞不受。马主政为之介，各鬻其半，构亭舍为别墅，名曰让圃。门在枝上村竹径中。前种桃花，筑含雨亭，门中构松月轩，复围明简庵略禅师退院入圃中。退院旧有银杏一株，树下石塔，即简公爪发所。轩右为云木相参楼，楼右开萝径，通黄杨馆、开梅坪。旁有遗泉，建厅事，额曰“碧梧翠竹之间”。其后即枝上村竹圃，周牧山有《让圃图记》，方洵远有《让圃老树图》，今已无存。张士科字士，号渔川，临潼人。陆钟辉字南圻，又字氵亭川，号环溪，歙县人，官员外郎，出为南阳司马。“韩江雅集”即在让圃，一时之盛与圭塘、玉山相埒。今以集中人附录于是：胡期恒，字复斋，湖广武陵人，宗伯统虞之孙，方伯献徵之子。献徵字存人，幼奉母居扬州，工诗古文词，善仿松雪行楷，荫补兵部郎官，仕至江苏布政使。

　　复斋生长扬州，举顺天，由翰林仕至甘肃巡抚。罢官归里，与马氏结“韩江雅集”，称盛事。

　　唐建中，字天门，号南轩，进士，官翰林。有诗文集。后死于行庵，口念西园不置。主政厚赙以归其丧。

　　程梦星，字伍乔，一字午桥，号香溪，歙县人。进士，官翰林。事迹载《筱园》中。

　　汪玉枢，字辰垣，号恬斋，歙县人。事迹载《九峰园》中。

　　厉鹗，字太鸿，号樊榭，杭州人。来扬州主马氏。工诗词及元人散曲，举博学鸿词，与同里布衣丁敬身同学，时有丁厉之目。著有《辽史拾遗》、《宋诗纪事》、《南宋杂事诗》、《东城杂记》、《南宋院画录》、《湖船录》、《樊榭山房诗词集》。年六十无子，主政为之割宅蓄婢。后死于乡，讣至，为位于行庵祭之。

　　方士庶，工于诗，有《环山集》数百首。既殁，其叔息翁为删存一卷，今全稿尚存其家。

　　王藻，字载阳，号梅氵片，吴江人。工诗。早以贩米为生，有“相看何物同尘世，只有秦时月在天”句，为世所称。吴荆山尚书荐藻应博学鸿词科，罢归与二马交，性好古，所蓄宋板书、青田石无算。

　　方士<广>，字右将，士庶同母弟。业盐淮南，居扬州。于北郊寿安寺西筑西畴别业，因号蜀泉，又名西畴。士庶为绘《西畴莲塘图》。

　　陈章，字授衣，号竹町，杭州人。幼业香蜡，长赘于扬州。年三十，闻竹韵学诗，大成。馆游击唐公署斋，家于南柳巷。江都令某延致幕中，与同馆姚世钰友善，诏举博学鸿词，相约弗就。世钰题授衣像赞云：“写正锋字，吟中唐诗，穷年，一卷是披。或以为齐赘婿淳于髡，或以为王俭府庾杲之，要非竹町子本来面目，请视此大布之衣。”弟皋，字江皋，号对鸥，工诗，兄弟齐名，号二陈。皋少游天津，主查氏，从吴通守东璧研究三礼。时查氏兄弟方缉《题襟集》，皋矫尾厉角，名噪京西。后归扬州，与兄章入马氏诗社，时人比之二应、二谢。著有《吾尽吾意斋诗集》、《对鸥阁漫语》。

　　闵华，字玉井，亦字莲峰，江都人。工诗，著有《澄秋阁诗集》。

　　全祖望，字谢山，浙江鄞县人。工诗文，举博学鸿词，官庶常。在扬州与主政友善，寓小玲珑山馆。得恶疾，主政出千金为之励医师。后卢转运延之幕中。

　　著有《鲒亭集》数卷、《五经问答》数卷。

　　高翔，字凤冈，号西唐，江都人。工诗画，与僧石涛为友。石涛死，西唐每岁春扫其墓，至死弗辍。

　　洪振珂，歙县人，居海滨。母马氏，以节孝称。著有《因树楼集》。

　　郑江，字玑尺，号筠谷，浙江钱塘人。进士，官侍读。主敷文书院，识周玉章、吴嗣富、陆秩、胡际泰，与龚鉴为友。视学山东、安徽，累申冤抑。所学无不贯，尤邃于经。著《春秋集义》二十卷、《诗经训诂》四卷、《礼记集注》二卷、《筠谷诗钞》七卷、《书带草堂诗钞》三十卷、文集八卷、赋四六一卷、词一卷、《析酲录》三卷、《粤东纪游》一卷。

　　张世进，字轶青，号啸斋，临潼人。士科之叔，教授。

　　赵昱，字功千，号谷林；弟信，字意林，浙江仁和人。家有园，名“二林吟屋”，沈个庭、符药林、吴绣谷、厉樊榭、杭堇浦往来园中唱和，称盛事。谷林举博学鸿词，著有《爱日堂吟稿》十六卷。谷林子一清，字诚夫，工古文，有《赵勿药文集》。

　　丁敬，字敬身，号钝丁，浙江钱塘人。布衣，酿酒为生。好金石文，穷岩绝壁，手自摹拓，著《武林金石录》。分隶入古，于篆尤笃。嗜啸堂《集古》，吾丘《学古》，兼入其室。非性命之契，不能得其一字。秦汉铜器，宋元名迹，入手即辨。居武林，与金农比邻，构小楼，楼上钅訇{尸乏}满室，丛残不整，皆异书也。一日与吴西林布衣作十日谈，数典不穷，一时称为盛事。收古泉，多异品。

　　长于诗。其铁笔有求之者，白镪十金，为镌一字，方制府观成索一二方不得。爱龙井山水，因晚年号龙泓居士。子三：健为杭堇浦之婿，传从谢廷逸学律算，工诗，善八分书。

　　杭世骏，字大宗，号堇浦，浙江仁和人。举博学鸿词，官翰林院编修。来扬州主马氏，与卢转运友善。著《史汉疏证》、《两汉书蒙拾》、《文选课虚》、《三国志补注》、《诸史然疑》、《桂堂诗话》、《续方言》、《石经考异》、《道古堂诗文集》、《榕城诗话》。

　　陈祖范，字亦韩，号见复，雍正癸卯进士。有贵官爱之，欲其一见，逃归，作诗云：“生平不满昌黎处，三上河东宰相书。”时人高其风节。举经学，来扬州主安定书院讲席，与马氏唱和成集。

　　查祥，字星南，号云在。进士。主安定讲席。

　　刘师恕，字秘书，一字补斋，号艾堂，宝应人。进士，官直隶总督。有诗文集。

　　王文充，字涵中，江都人。进士，由翰林官处州知府。以诗名。

　　姚世钰，字玉裁，号薏田，吴兴人。与同乡王立甫敬所齐名，时人谓之“王姚”。后敬所以事逮系西曹，迨解网归，不逾年死。世钰以贫困授徒江都，与陈章同举博学鸿词，时又谓之“陈姚”。后世钰客死扬州，马氏为之经纪其丧，刻其《莲花庄集》。

　　方世举，字扶南，号息翁，桐城人。性简易，语默动静皆合于法，人呼为“揭谛神”。时扬州方氏最盛，士庶、士<广>称歙县方；世举、贞观称桐城方。

　　邵泰，字北。进士。工诗文，主安定讲院。其后晓，字晴岩，名诸生。楼，字于湘，浙江名诸生，工于诗，年长未婚，马氏为之择配完家。集中有前五君后五君之目，前五君为胡期恒、唐建中、方士庶、厉樊榭、姚世钰；后五君为刘师恕、程梦星、马曰、全祖望、楼。后客死扬州，陈竹町为辑其遗稿。

　　陆锡畴，字我田，号茶坞，苏州人。工诗。

　　团，字冠霞，泰州人。工诗画。

　　钱苍佩，湖州乌程人，精别宋椠元板。寄业书肆，丛书楼中人也。子时霁，字景开，一字听默，世其业。工诗。诏开四库馆，采访江南遗书，皆赖其选择。

　　褚竣，字千峰，陕西邰阳人。以鬻碑版为业，天下金石，搜罗殆尽。与牛运震取汉刻唐碑为续本，名《金石经眼录》。

　　杏园在寺西偏，昔为让圃，行庵旧址，今为是园，一名西园下院。门临御马头。门上“杏园”石额，为景考祥书。门内土阜隆起，西皆僧寮，中构住房三进，以备随营之用。东接行宫，建廊房十余楹。

　　兰若在寺东偏，即寺之东园下院。门额为桑应张所书。中有进玉楼、藏经院、待漏馆、山磬房诸精舍。丹阳灯客，恒寓于是。

　　重宁寺在天宁寺后，本“平冈秋望”故址，为郡城八景之一。或曰东岳庙旧址，有高阜名太山者是也。雍正间，戴文李借寺后隙地构辨仪亭，为宾客饮射之所，榜于门曰“入林”。乾隆四十八年于此建寺，御赐“普现庄严”、“妙香花雨”二扁。门外植古榆数十株，构大戏台。山门第一层为天王殿，第二层三世佛殿。佛高九尺五寸，下视后瞻若仰，前瞻若俯；衣纹水波；左手矫而直，右手舒而垂，肘掌皆微弓，指微张而肤合。雕以楠木，叩有声，铿钅訇若金石，轻如髹漆，傅以鎏金，巍然端像。旁肖十六应真像。殿后三门：中曰“普照大千”，左曰“香林”、右曰“宝华”。门内屋立四柱，空中如楼，上不<尸支>板，下垂四阿若重屋，供瓦窑圣，类牟尼；左供阿赤尔马仪，类普贤；右供红胜拨帝，类观音。四边饰金玉，沉香为罩，芝草涂壁，菌屑藻井，上垂百花苞蒂，皆辕门桥像生肆中所制通草花、绢蜡花、纸花之类，像散花道场，此即天女九退相也。迤东有门，门内由廊入文昌阁，凡三层，登者可望江南诸山，过此则为东园矣。

　　八大刹佛作，媲美苏州。而重宁寺佛作，则照内工做法。佛像镌胎用锯匠，砍造坯木匠，合缝、较验、下胶木匠、雕銮匠。不拘文武，雕做胎形，眉眼衣纹、天衣风带、头盔甲胃，护法勇士站像，攒装胎骨法身，皆以高之尺寸，照行七坐五涅盘三归之，归后以自乘。自乘后，行用十九归除，坐用十三归除，涅用七，因以见方尺。鱼胶М草，折料分等，增胎立骨，糙泥一次，衬泥一次。长面像衣纹一次。挑眉眼衣折，光压细泥二次，细泥粘做又一次；脏膛朱红油二次。黄土、西纸、砂子、麦糠、麻茎，属之塑工。敦木、柏木、银朱、光油、雨点钉、黄米条、铁丝，属之木工。文武站像，半文半武，甲胃武扮，折料增损有差。脱沙堆塑泥子坐像，法身折料，增以秫秸、油灰。脱纱使布十五次。长面像衣纹，熟漆灰一次，垫光漆二次，水磨二次，漆灰粘做一次，脏膛朱红漆二次。桐油、夏布、鱼子、砖灰、严生漆、笼罩漆、退光漆，漆珠、土子面，属之脱纱匠。又镌胎汁浆一次，长面像衣纹，包纱溜缝布二次，压布灰、中灰、细灰各一次，垫光漆水磨各二次，漆灰粘做一次，脏膛珠砂漆二次，折料如脱纱，属之包纱匠。糙漆金，增以潮脑红金、黄金，属之彩漆匠，筛扫有差。又五彩装颜，全身浑放水金、沥粉、贴金。天衣风带描泥金做法，广胶、白矾、青粉、土粉、白矾、西纸、砂纸、定粉、赭石、广花、珠砂、雄黄、川二珠、石黄、藤黄、胭脂、天大青、天二青，南梅花青、石大绿、石二绿、石三绿、红金、黄金、贴金、鸡蛋，属之装颜匠。文扮武扮，半文半武，番佛、跟伴、娃娃、鬼判、难人、赤身妆各样肉色，短衣、腰裙、护肩、头箍、花冠、耳环、镯钏、缨络、人头数珠，开眉眼，点朱唇，镟螺发，哨黑发、珠发有差；如华盖、琵琶、降魔杵、九环锡杖、流云托、多宝瓶、宝塔铃、救度佛母脚莲叶瓣、豹尾枪、钺斧、牛耳刀、弓箭、翕篁弦扣、藤牌、兽面、鬃缨、奔巴瓶、龙文宝珠盘、宝幡、方旗、风火轮、剑轮尖锋、云头、三楞火焰杵、红白萝卜、巴里果、连环圈、番草、宝珠、哈搭棒、仙枕、经板、哈巴里鼓、噶巴里碗、雕江洋血水、骷髅棒、羽扇，皆为雕銮之职。

　　钵盂、数珠，属之镟匠。若宝座、宝床、佛座、佛龛、筑地、平等座、托泥、圭角、棚牙，起线雕做分心花、番草叶、方色条、巴达马面板、底板、托根、穿带竖枨、替本、菱花、岔角、金刚柱、八宝净瓶、仰覆莲，大鹏、孔雀、羚羊、狮、象、海马、异兽，开眉眼唇齿牙爪，细撕鬃发，羽翼翎毛，背光八字托皮条线、紫草边雕做番草，底板攒做穿带、开挖镜光口槽、三宝珠、龙女雕做面像衣纹天衣风带、草兽头雕做唇齿麟甲角须、流云镜托、渠花莲瓣、韦驮流云、背光、脚托、穿带、布袋床屏风、托腮、玲珑搭脑、坠脚、耳子、罗汉床卷珠、云连、三宝塔、佛龛、夹堂、ㄢ板、欢门、衬平、鱼门、香草边同腰箍带、巴达马、宝塔三叠落、八角座子、十三天、四出轩、须弥座带、仰覆莲座之类，皆以松敦椴木为最，合缝摔口，雕銮有差。至于执事宝座，金漆油画则例同科。佛座、狮吼、象、神马、神骡、神牛、鞍占、秋辔、缨络、虎、豹、熊、犬、羊、狼、鹤、莺、鹦鹉诸类，金漆油画亦同科。其彩画廊墙，一为进贡、奏乐、仙人、山水、树木、桥梁、彩云、地景；一为十王、司主、诸星、童子、插屏、帐幔、墙垣、地景；一为关帝、二十四功曹、二十四注解、北极、五祖、天师出迹；一为淡五色救八难、菩萨、神将、仙人、进贡童子；一为青龙、白虎、朱雀、元武、出入巡、万圣朝礼、祖师从神等；一为番像、罗汉、菩萨、喇嘛、从神、仙人；一为四值功曹；一为印子佛、背光、莲座；一为龟蛇、水兽、装草、绿色龟背锦。其花冠、耳环、袍服、执事、头箍、补服、盔甲、靠背、屏风，均同科。惟佛像铜胎十六臂至三十六臂渗金，霉洗见新，司之于霉洗匠。所用折料，为碱、乌梅、木柴、粗白布。

　　佛龛例阔五尺九寸三分，进深一尺七寸五分，高四尺七寸。用柱四，垂柱四，雕西番莲箍头枋四，帘栊枋四，顶盘一，两一板二，后身板一。其须弥座、托泥、面枋、束腰、串带、心子板三方、上下仰覆莲、绦环牙子。迎面采台雕凹面汉文、夔龙，荷叶、净瓶；栏杆挖鱼门；洞中雕如意香草牙子二，起螳螂肚、雕菊花心；栏杆柱子雕回文锦、欢门、虎爪牙子。毗卢帽三，起香草如意线，雕西洋莲瓣、藏字、金铃、宝杵，诸式备具。供桌亦曰龙供案，例阔六尺，进深二尺，高三尺，番草、卷珠、湾腿、香草、夔龙、绦环、螳螂肚、菊花心、牙板、罗头鼓牙，通起两柱香线，如意云头成做。香圆几，周围绦环、折柱、托腮、鼓牙、蜻蜓腿、番草、卷珠、素线、云头成做。供柜长二尺七八寸至八尺不等，宽二尺，高二尺七寸，四面帮板，荷包牙子，或湾腿鼓牙。经桌长四尺、宽一尺一寸五分，高一尺七寸，束腰，折柱，托腮、琴眼、抽さ具备。坐床长四尺，宽二尺，高七寸，琴眼、束腰做法。药师坛城，外面方亭柱磉、翼飞檐，宝顶镶嵌城门、城垛子、城楼，每夜燃灯，谓之药师灯。供献备五号供托，椴木雕各色果子及荷包、灵芝、珊瑚树。

　　三世佛殿上，仿永明寺塔式，铸铜塔二座，设于两楹。用紫檀木做托泥、圭角、方色、巴达马、束腰、穿带、托枨。月牙座，用铜做葫芦宝顶、火焰狻、花岔角、羚羊、狮、象、西洋阑杆、净瓶。塔门大铜框，连做梓口月牙，塔身龙面，挖做瓦垄，周围护如意云，吉祥宝珠、珠云方胜、鲇鱼坠角、坠缨、太极图、宝带、番草边、卷珠、玲珑、羚羊、狮、象、龙女，无不具备。《景福殿赋》云“窭数矩设”，古之陈设大半以双不以单。昔广州光孝寺建塔二，凡七层，合相莲花座，崇二丈有二尺，并立一屋中，修短不齐，一记一题名，后之屋中立双塔者本此。至以一塔陈设者，则天宁寺行宫铁塔，已入大内。今扬州肆中有玉宝塔一，仿报恩寺塔式，按九宫、八卦、三元，高九尺九寸，计九层，合塔材、大木、雕銮，镟、锯、瓦匠，土工，发券、地丁、锭铰、装修，及斗科、各斗口、平身、柱头角科诸作之事，皆以玉为之。柱桁之属，则如砍刨出细；榫眼则开透极管脚雌雄之制。其他起槽、起线、平囊、分刂缝、分刂囊、穿捎、穿带、落堂、下槽，极尽诡异，拆俱成片段。第一层白玉佛四，八方殿宇墙垣，皆刻玉佛八十有八。

　　其余八层，内贮金佛四尊，门外以青金石为扁额。惟无陈石亭文、盛云浦赋、焦淡园《乞化缘疏》为憾事。此又备一塔为陈设者也。

　　方丈在大殿西廊。门内四围皆竹，中有方塘，水木明瑟，缭白萦青，松幢葆盖，清香透毛骨。山门右廊，沿塘入方丈门内，前堂后阁，右为禅堂、僧厨。沿塘至对面为饭堂。开山僧了凡，阳羡人，幼以梵学著名，与万应馨友善，学者依之。甲辰主寺讲席，每一出，拥舆者百余人，巷陌聚观，喧阗鸡犬，酬唱妙语，不减莲社。了凡后，莲性寺僧传宗主之。了凡以善相称，传宗以善数称，皆绝技。

　　扬州相术，胡文炳为最，田子丰次之。数学则有希贤子、滴露斋、撄宁居士十三家。乔樗友、吴曰达、李如松次之。

　　东园，在重宁寺东。先是郡中东园有二：天宁寺之东园，即兰若，系天宁寺下院分房；莲性寺之东园，即贺园，皆非今江氏所构之东园也。江氏因修梅花书院，遂于重宁寺旁复梅花岭，高十余丈，名曰东园。建枋楔，曰麟游凤舞园。门面南，高柳夹道，中建石桥，桥下有池，池中异鱼千尾。过桥建厅事五楹，赐名“熙春堂”及“春色芳菲入图画，化机活泼悟鸢鱼”一联。御制诗云：“重宁寺侧堂，讠失荡霭韶光。老柏蔚今色，时梅发古香。玲珑湖石迳，淡沱绣漪塘。适以熙春额，同民乐未央。”堂后广厦五楹，左有小室；四围凿曲尺池，池中置磁山，别青、碧、黄、绿四色。中构圆室，顶上悬镜，四面窗户洞开，水天一色，赐名“俯鉴室”及“水木自清华，方壶纳景；烟云共澄霁，圆镜涵虚”一联。御制诗云：“流水泌围阶，文鱼游可数；匡床近潜置，鉴影座中俯。开奁照须眉，觏面忘宾主。设云堪喻民，其情大可睹。”是室屋脊作┇字吉祥相。室外石笋迸起，溪泉横流。筑室四五折，逾折逾上，及出户外，乃知前历之石桥熙春堂诸胜，尚在下一层。至此平台规矩更整，登高眺远，举江外诸山及南城外帆樯来往，皆环绕其下。堂右厅事五楹，中开竹径，赐名“琅丛”。其后广厦十数间，为三卷厅，厅前有门，门外即文昌阁。

　　古梅花岭旧址无考，今因重宁寺旁土阜增而成岭。皆土山间石，石骨暴露，任石之怪，不加斧凿，锋棱如削，飘然有云姿鹤态。栽梅花数百株，皆玉蝶种，花比十亩梅园迟开一月。极高处有山亭，六角，花时便不见亭。

　　东园墙外东北角，置木柜于墙上，凿深池，驱水工开闸注水为瀑布。入俯鉴室，太湖石罅八九折，折处多为深潭。雪溅雷怒，破崖而下，委曲曼延，与石争道。胜者冒出石上，澎湃有声；不胜者凸凹相受，旋萦洄。或伏流尾下，乍隐乍见，至池口乃喷薄直泻于其中，此善学倪云林笔意者之作也。门外双柏，立如人，盘如石，垂如柳，游人谓水树以是园为最。

　　东园水法皆在园外过街楼，过此路西有东园便门，路东有梅花书院便门，直路出砖门，西折绕梅花岭北，又为东园重宁寺便门。折入北岸，抵天宁寺。至今赵良相书“古梅花岭”石额尚嵌砖门上。道旁屋舍如买卖街做法，谓之十三房，亦以备随营贸易也。

　　香雪居在十三房，所鬻皆宜兴土产砂壶。茶壶始于碧山冶金，吕爱冶银，泉驶茗腻，非扃以金银，必破器染味，砂壶创于金沙寺僧，团紫砂泥作壶具，以指罗纹为标识。有吴学使者，读书寺中，侍童供春见之，遂习其技，成名工，以无指罗纹为标识。宋尚书时彦裔孙名大彬，得供春之传，毁甓以杵舂之，使还为土，范为壶，单以熠火，审候以出，雅自矜重。遇不惬意，碎之，至碎十留一；皆不惬意，即一弗留。彬技，指以柄上拇痕为标识。大彬之后，则陈仲美、李仲芳、徐友泉、沈君用，陈用卿、蒋志雯诸人。友泉有云，、蝉觯、汉瓶、僧帽、提梁卣、苦节君、扇面，美人肩、西施乳、束腰、菱花、平肩、莲子、合菊、荷花、竹节、橄榄、六方、冬瓜段、分蕉、蝉翼、柄云、索耳、番象鼻、沙鱼皮、天鸡、篆耳诸式。仲美另制鹦鹉杯，吴天篆《磁壶赋》云：“翎毛璀璨，镂为鹦鹉之杯。”

　　谓此。后吴人赵璧变彬之所为，而易以锡。近时则以归复所制锡壶为贵。

　　行宫在扬州有四，一在金山，一在焦山，一在天宁寺，一在高寺。天宁寺右建大宫门，门前建牌楼，下白玉石，围石阑杆。甬道上大宫门、二宫门、前殿、寝殿、右宫门、戏台、前殿、垂花门、寝殿、西殿、内殿、御花园。门前左右朝房及茶膳房。两边为护卫房。最后为后门，通重宁寺。御赐扁二，为“大观堂”、“静吟轩”。联六，为“窗意延山趣，春工鬯物情”一：“树将暖旭轻笼牖，花与香风并入帘”二：“丽日和风春淡荡，花香鸟语物昭苏”三：“钧陶锦绣化工鬯，松竹笙簧仙籁谐”四：“成阴乔木天然爽，过雨闲花自在香”五；“窗虚会爽籁，坐静接朝岚”六。玉井绮阑，铅砌银光，交疏对ニ，云石龙础，莫可殚究。驾过后，各门皆档木棚，游人不敢入。

　　后宫门在重宁寺旁，多隙地，平时为艺花人所居。南巡时，诸有司居之。小门为进膳房。外一层为营造局、牲口房。又一层为官厅堆房、兵房，以居守街、泼水、点更、提铃之属。墙后通龙光寺。

　　左掖门通天宁寺西廊，为便门。右掖门通御花园。园本天宁寺西园枝上村旧址，起造楼阁，点缀水石。造铁塔高丈许，仿正觉寺式，结讶塔顶，黄绿琉璃宝珠，塔灯、覆盂、仰盂，诸天韦驮，四门佛像皆合。后入大内。晋树围入园中西南角，其让圃之半，今归杏园。

　　御书楼在御花园中。园之正殿名大观堂，楼在大观堂之旁，恭贮颁定《图书集成》全部，赐名“文汇阁”，并“东壁流辉”扁。壬子间奉旨：江、浙有愿读中秘书者，如扬州大观堂之文汇阁，镇江口金山之文宗阁，杭州圣因寺之文澜阁，皆有藏书。著四库馆再缮三分，安贮两淮，谨装潢线订。文汇阁凡三层：{亡木} <广留>楹柱之间，俱绘以书卷；最下一层，中供《图书集成》，书面用黄色绢；两畔橱皆经部，书面用绿色绢；中一层尽史部，书面用红色绢；上一层左子右集：子书面用玉色绢，集用藉合色绢。其书帙多者用楠木作函贮之。其一本二本者用楠木版一片夹之，束之以带；带上有环，结之使牢。文宗阁江都汪容甫管之。文汇阁仪征谢士松管之。汪容甫尝欲以书之无刻本或有刻本而难获者，以渐梓刻，未果行而死。今容甫所管，改为申嘉、吴载庭管之。申为笏山副宪之子，工诗。

　　杏园大门内土阜，如京师翰林院大门内之积沙。房庑如京师八旗官房。房以三间为进，一进一门，以设六位处六部，及百司皆有攸处。中建厅事，周以垣墙，以待军机。耳房张帷帐。

　　买卖街上岸建官房十号，如南苑官署房三层共十八间之例，以备随从官宿处，名曰十号公馆。乾隆十五年定例：离水次十里内仍回本船住宿，如相距甚远，酌备房屋栖止。故是地建设公馆。迨十七年，扈从官员已给船乘载，概不预备公馆。

　　故是地公馆虽设而居者甚少。驾过后，则盐务候补官居之。

　　天宁门至北门，沿河北岸建河房，仿京师长连短连、廊下房及前门荷包棚、帽子棚做法，谓之买卖街。令各方商辇运买珍异，随背为市。题其景曰“丰市层楼”。

　　恩奉院在买卖上街路北，门内土阜隆起，下开便门，通御花园。四围廊房内建官房数十间，以备随营管领关防宿处。

　　空地屯随从官兵执事人等，闲时则为盐务候补官所居。园后空地，周围木栅养马。中建黄木栅，为御马厂。四围栏绿旗各标营马四千匹，踢缨上镌某营某兵马匹宇样，武弁守之。江北向拨绿旗各标营马，江南向拨江宁、京口驻防营马各四千匹。绿营马通省四千有零，于藩库各官养廉马价内，给银采买马匹喂养添补。

　　京口营马亦只四千有零，调拨江西省六百匹添补。至大臣官员拜唐阿自乘马匹及驼只，前于登舟时交山东巡抚彼地喂养。其随从驼只渡河来者，另立木栅，谓之骆驼营。北郊多空地，备随营官兵施帐房布罩，立风旗识别，掘地为土灶。夜悬晃灯于旗竿上，竿下拴马匹。割草打柴，设草厂柴关，晚出帐巡逻。谓之“唧喽喊”。向例侍卫拣派三班，兵丁拣派一千名，各处官员拜唐阿等酌派。早路扎营则备大城、蒙古包帐房、桩、橛；至江南水路，兵丁减半。章京四十员，虎枪侍卫兵丁一百三十七员中拣派四十，皆谓之随营官兵，给船乘载。故是地幔房，祗唧喽喊一门人等。若城门、马头、园亭、寺观，皆有隶人给事，着卒衣，题识其上为某营兵某，狼山总兵司之。兵丁多扬州营及调拨奇兵泰州、青山、瓜洲、三江水师诸营马步战等，盐务准借一月粮饷。

　　各园水旱门派兵稽察。凡工商、亲友、仆从、料估、工匠、梨园等，例佩腰牌，验明出入，印给腰牌，巡盐御史司之。

　　上买卖街前后寺观皆为大厨房，以备六司百官食次。第一分头号五簋碗十件：燕窝鸡丝汤、海参汇猪筋、鲜蛏萝卜丝羹、海带猪肚丝羹、鲍鱼汇珍珠菜、淡菜虾子汤、鱼翅螃蟹羹、蘑菇煨鸡、辘轳锤、鱼肚煨火腿、鲨鱼皮鸡汁羹、血粉汤、一品级汤饭碗；第二分二号五簋碗十件：鲫鱼舌汇熊掌、米糟猩唇猪脑、假豹胎、蒸驼峰，梨片伴蒸果子狸、蒸鹿尾、野鸡片汤、风猪片子、风羊片子、兔脯、奶房签、一品级汤饭碗；第三分细白羹碗十件：猪肚假江瑶鸭舌羹、鸡笋粥、猪脑羹、芙蓉蛋、鹅肫掌羹、糟蒸鲥鱼、假班鱼肝、西施乳、文思豆腐羹、甲鱼肉片子汤、茧儿羹、一品级汤饭碗；第四分毛血盘二十件：<豸>炙哈尔巴小猪子、油炸猪羊肉、挂炉走油鸡鹅鸭、鸽霍、猪杂什、羊杂什、燎毛猪羊肉、白煮猪羊肉、白蒸小猪子小羊子鸡鸭鹅、白面饽饽卷子、十锦火烧、梅花包子；第五分洋碟二十件，热吃劝酒二十味，小菜碟二十件，枯果十彻桌，鲜果十彻桌，所谓“满汉席”也。

　　后门外围牛马圈，设毳帐，以应八旗随从官、禁卫、一门祗应人等，另置庖室食次。第一等奶子茶、水母脍、鱼生面、红白猪肉、火烧小猪子、火烧鹅、硬面饽饽；第二等杏酪羹、炙肚立、炒鸡、炸炊饼、红白猪肉、火烧羊肉；第三等牛乳饼羹、红白猪羊肉、火烧牛肉、绣花火烧；第四等血子羹、火烧牛羊肉、猪羊杂什、大烧饼；第五等奶子饼酒、醋燎毛大猪大羊、肉片子、肉饼儿。

　　●卷五◎新城北录下天宁寺本官商士民祝之地。殿上敬设经坛，殿前盖松棚为戏台，演《仙佛》、《麟凤》、《太平击壤》之剧，谓之“大戏”。事竣拆卸。迨重宁寺构大戏台，遂移大戏于此。两淮盐务例蓄花、雅两部，以备大戏：雅部即昆山腔；花部为京腔、秦腔、弋阳腔、梆子腔、罗罗腔、二簧调，统谓之“乱弹”。昆腔之胜，始于商人徐尚志征苏州名优为老徐班；而黄元德、张大安、汪启源、程谦德各有班。

　　洪充实为大洪班，江广达为德音班，复征花部为春台班；自是德音为内江班，春台为外江班。今内江班归洪箴远，外江班隶于罗荣泰。此皆谓之“内班”，所以备演大戏也。

　　乾隆丁酉，巡盐御史伊龄阿奉旨于扬州设局改曲剧，历经图思阿并伊公两任，凡四年事竣。总校黄文、李经，分校凌廷堪、程枚、陈治、荆汝为，委员淮北分司张辅、经历查建、板浦场大使汤惟镜。

　　黄文事另见。

　　李经，字理斋，江宁诸生。官广东盐场大使。

　　凌廷堪，字仲子，又字次仲，歙县监生。侨居海州之板浦场，以修改词曲来扬州。继入京师，游于豫章、雒阳，中戊申科副榜，己酉科举人，庚戌科进士，官安徽宁国府教授。始不为时文之学。既与黄文交，文最精于制艺，仲子乃尽阅有明之文，得其指归，洞彻其底蕴。每语人曰：“人之剌剌言时文法者，终于此道未深，时文如词曲，无一定资格也。”善属文，工于选体，通诸经，于《三礼》尤深，好天文、历算之学，与江都焦循并称。焦循字里堂，事另见。里堂称以歙县凌仲子、吴县李锐尚之、歙县汪莱孝婴为文论三友。仲子有与里堂论弧三角书云：“去年奉到手书并《释弧》数则，虽未窥全豹，即此读之，足见用心之犀利也。戴氏《句股割园记》，唯斜弧两边夹一角及三边求角，用矢较不用余弦，为补梅氏所未及（矢较即余弦也，用余弦，则过象限与不过象限，有加减之殊，用矢较，则无之）。其余皆梅氏成法，亦即西洋成法，但易以新名耳，如上篇即平三角举要也。中篇即堑堵测量也（堑堵测量，虽通西洋于中法，然亦用八线，究与郭刑台旧法无涉也）。下篇即环中黍尺也。其所易新名，如角曰觚，边曰距，切曰距分，弦曰内矩分，割曰经引，数同式形之比例曰同限互权，皆不足异。最异者经纬倒置也，夫地平上高弧，此纬线也。此线以天顶言之，则自上而下，以北极言之，则自北而南。而纬度皆在其上，故今法以南北为纬也。地平规，此经线也。此线自卯至酉，而经度皆在其上；卯为东而酉为西，故今法以东西为经也。然剖纬线为纬度者，是距等圈。其圈与高弧，皆作十字东西线，盖受纬度虽南北线，而成此纬度实东西线也。剖经线为经度者，是高弧线皆过天顶而交于地平圈，为南北线，盖受经度者虽东西线，而成此经度者实南北线也。故《大戴礼》曰：”凡地东西为纬，南北为经，与此相成，无相反也。“而戴氏误据之易经为纬，易纬为经，于西人本法，初无所加，转足以疑误后学。又《记》中所立新名，惧读之者不解，乃托吴思孝注之，如矩分今曰正切云云。夫古有是名，而云今曰某某可也。今戴氏所立之名皆后于西法，是西法古而戴氏今矣，而反以西为今何也？凡此皆窃所未喻者。鄙见如此，幸足下教之。予于推算之学，全无所知，获与仲子、里堂交，每闻其绪论，汪、李两君，予未之识。里堂有与李尚之书云：”循于天步之学，好之最深，所处村僻，学五师授。曾以所拟作《释弧》三卷，就正于辛楣宫詹，蒙其许可，中指摘谬误一二处，感服之至。循又有《释轮》二卷，所以明七政诸轮及所以用弧三角之法，虽已脱稿，意有未定。

　　有如火星之次轮，既有本天之差，又有太阳之差，当太阳火星同在最高时相加，视同在最卑时极大。江布衣慎修言，火星与日同体，故他星应太阳并行，此独应太阳本体，然以此理细为究之，不能了了。又五星之次轮与日天同大，故金，水在日天内太大不能用，改用伏见轮。月天尤在金水之内，其次轮何以转小，其天道至大，止可以实测得之，未可强致其所以然乎？梅勿庵征君言：“次轮尝向太阳。以月言之，行倍离，必如是而朔、望两弦之数始合，颇殊尝向太阳之说。”

　　或者勿庵止为五星言之，不可执以求太阴欤。惟江布衣说，反覆思之，不能深信，其江君求其故不得，姑以是解之乎？前曾以此求教于辛楣宫詹，敢又就正于仁兄也。“又李尚之答里堂书云：”读足下与竹汀师书，足下于推步之学甚精，议论俱极允当，不可移易。盖月体之于次轮，既行倍离之度，则其体势，自与七政之在本轮不同。而月体既周于次轮，则围绕一周，自不能成大圈与本天等。火星岁轮径既有大小，则其轨迹，自不能等于本天。反覆数四，觉前人所说，止举其大分，而足下更能推极其精密，曷胜承教，佩服之至。惟云有其当然亦必有其所以然，锐愚以为其所以然不外乎所当然也。何者，古法自三统以来，见存者约四十家，其于日月之盈缩迟疾，五星之须留伏逆，皆言其当然而不言其所以然。本朝时宪书甲子元用诸轮法，癸卯元用椭法，以及穆尼阁新西法，用不同心天。蒋友仁所说地动仪，设太阳不动，而地球如七曜之流转，此皆言其当然，而又设言其所以然。然其当然者，悉凭实测；其所以然者，止就一家之说衍而极之，以明算理而已。是故月五星初均次均之加减，其故由于有本轮次轮，而其实月五星之所以有本轮次轮，其故仍由于实测之时当有加减也。以是推之，则月体一周，不能成大圈与本天等，其故由于有次轮。而所以有次轮之故，则由于朔望以外当有加减也。火星轨迹不能等于本天，其故由于岁轮径有大小，而所以轮径有大小之故，则由于以无消长之轮径算火星，犹有不合，而更宜有加减也。若不此之求，而或于诸曜之性情冷热，别究其交关之故，则转属支离矣。以质高明，是否有当，统祈裁正。“予按推步之学，梅氏、江氏、戴氏为最精，而仲子、里堂、尚之三君，复推其所不足而有以补之。因详系于仲子之后。

　　程枚，字时斋，海州板浦场监生。长于词曲，有《一斛珠传奇》最佳。

　　陈治，字桐屿，浙江海宁监生。

　　荆汝为，字玉樵，镇江丹徒拔贡生。

　　修改既成，黄文著有《曲海》二十卷，今录其序目云：“乾隆辛丑间，奉旨修改古今词曲。予受盐使者聘，得与修改之列，兼总校苏州织造进呈词曲。因得尽阅古今杂剧传奇，阅一年事竣。追忆其盛，拟将古今作者各撮其关目大既，勒成一书。即成，为总目一卷，以记其人之姓氏。然作是事者多自隐其名，而妄作者又多伪托名流以欺世，且其时代先后，尤难考核。即此总目之成，已非易事矣。

　　△元人杂剧《汉宫秋》、《荐福碑》、《三醉岳阳楼》、《陈抟高卧》、《黄粱梦》、《青衫泪》、《三度任风子》（七种，马致远作）。《金钱记》、《扬州梦》、《玉箫女》（三种，乔孟符作）。《玉镜台》、《谢天香》、《望江亭》、《救风尘》、《金线池》、《窦娥冤》、《蝴蝶梦》、《鲁斋郎》（八种，关汉卿作）。

　　《合汗衫》、《薛仁贵》、《相国寺》（三种，张国宝作）。《风花雪月》、《东坡梦》（二种，吴昌龄作）。《赵礼让肥》、《东堂老》（二种，秦简夫作）。

　　《燕青博鱼》（李文蔚作）。《临江驿》、《酷寒亭》（二种，显杨之作）。

　　《李亚仙》、《秋胡戏妻》（二种，石君宝作）。《楚昭王》、《后庭花》、《忍字记》（三种，郑廷玉作）。《梧桐雨》、《墙头马上》（二种，白仁甫作）。

　　《老生儿》、《生金阁》、《玉壶春》（三种，武汉臣作）。《虎头牌》（李直夫作）。《铁拐李乐》（岳伯川作）。《翠红乡》（杨文奎作）。《风光好》（戴善甫作）。《伍员吹箫》（李寿卿作）。《勘头巾》（孙仲章作）。《双献功》（高文秀作）。《倩女离魂》、《王粲登楼》、《ㄐ梅香》（三种，郑德辉作）。《贤母不认尸》（王仲文作）。《丽春堂》（王实甫作）。《范张鸡黍》（宫大用作）。《竹叶舟》（范子安作）。《红黎花》（张寿卿作）。《意马心猿》、《玉梳记》、《萧淑兰》（三种，贾仲名作）。《灰阑记》（李行夫作）。

　　《单鞭夺槊》、《气英布》、《柳毅传书》（三种，尚仲贤作）。《三度城南柳》（谷子敬作）。《留鞋记》（曾瑞卿作）。《刘行首》（扬景贤作）。《误入桃源》（王子一作）。《魔合罗》（孟汉卿作）。《竹坞听琴》（石子章作）。

　　《赵氏孤儿》（纪君祥作）。《李逵负荆》（康进之作）。《还牢末》（李致远作）。《张生煮海》（李好古作）。《桃花女》（王骅作）。《吴天塔》（朱凯作）。《冯玉兰》、《碧桃花》、《货郎旦》、《看钱》、《连环计》、《抱妆盒》、《百花台》、《盆儿鬼》、《度柳翠》、《梧桐叶》、《谇范叔》、《渔樵记》、《马陵道》、《清风府》、《神奴儿》、《小尉迟》、《陈苏秦》、《珠砂担》、《庞居士》、《鸳鸯被》、《杀狗劝夫》、《风魔蒯通》、《陈州粜米》、《合同文字》、《举案齐眉》、《冤家债主》、《隔江斗智》、《三虎下山》（二十八种，无名氏）。

　　△元人传奇二种（附一种）

　　《弦索西厢》（董解元作）。《西厢记》（王实甫作，关汉卿续）。《伏虎绦》（今德音班演此，相传为元人作，附于此）。

　　△明人杂剧《桃花人面》、《英雄成败》、《死里逃生》、《花舫缘》、《红颜年少》（五种，孟称舜作）。《女状元》、《雌木兰》、《翠乡梦》、《渔阳弄》（四种，徐渭作）。《武陵春》、《龙山宴》、《午日吟》、《南楼月》、《赤壁游》、《同甲会》、《写风情》（七种，许潮作）。《昆仑奴》（梅鼎祚作）。《远山戏》、《高堂梦》、《洛水悲》、《游五湖》（四种，汪道昆作）。《络水丝》、《春波影》（二种，许作）。《鞭歌妓》、《簪花髻》、《霸亭秋》（三种，沈自微作）。《红线女》、《红绡》（二种，梁伯龙作）。《碧连纨绣符》、《丹桂钿盒》、《北邙说法》、《团花凤》、《夭桃纨扇》、《素梅玉蟾》、《易水寒》（七种，叶宪祖作）。《虬髯翁》（凌初成作）。《兰亭会》、《太和记》（二十四出，故事六种，每事四折。以上二种，杨慎作）。《脱囊颖》、《有情痴》（二种，徐阳辉作）。《昭君出塞》、《文姬入塞》（二种，陈与郊作）。《曲江春》（王九思作）。《中山狼》（康海作）。《郁轮袍》、《哭倒长安街》、《真傀儡》、《没奈何》（四种，王衡作）。《广陵月》（汪廷讷作）。

　　《鱼儿佛》（僧湛然作）。《逍遥游》（王应遴作）。《青虬记》（林章作）。

　　《不伏老》（北海冯氏作）。《双莺传》（幔亭仙史作）。《齐东绝倒》（竹痴居士作）。樱桃梦（澹居士作）。《蕉鹿梦》（蘧然子作）。《男王后》（秦楼外史作）。《一文钱》（破悭道人作）；《红莲债》（亟三馆作）。《再生缘》（蘅芜室作）。（以上八种，无名氏可考）《相思谱》、《错转轮》（二种，无名氏）。

　　△国朝杂剧《读离骚》、《吊琵琶》、《黑白卫》、《清平调》（四种，尤侗作）。

　　《买花钱》、《大转轮》、《浮西施》、《拈花笑》（四种，徐又陵作）。《鸳鸯梦》（吴江女史叶小纨作）。《裴航遇仙》、《张旭观公孙大娘舞剑》、《郁轮袍》（三种，石牧作）。《卢从史》、《老客归》、《长门赋》、《燕子楼》（四种，群玉山樵作，一名《锄经堂乐府》）。《蓝采和》、《阮步兵》、《铁氏女》（三种，元成子作，一名秋风三叠）。《义犬记》、《淮阴侯》、《中山狼》、《蔡文姬》（四种，林于阁作）。《蓦忽姻缘》（即空观主人作）。《钿盒奇缘》、《蟾蜍佳偶》、《义妾存姑》、《人鬼夫妻》（四种，西冷野史，无枝甫合作）。《祭毕陶》（二乡亭主人作）。《扬州梦》、《读离骚》（二种，抱犊山农作）。《万家春》、《万古情》、《豆棚闲话》（一名《三幻集》，无名氏）。《笳骚》、《长生殿补阙》（二种，蜗寄居士作）。《四弦秋》、《一片石》、《忉利天》（三种，蒋士铨作）。《珊瑚珠》、《舞霓裳》、《藐姑仙》、《青钱赚》、《焚书闹》、《骂东风》、《三茅宴》、《玉山宴》（八种，万树作，未刻）。《勘鬼狱》、《瑶池会》、《翠微亭》、《补天梦》、《可破梦》、《王维》、《裴航》、《饮中八仙》、《杜牧》（一名《四才子》，以上无名氏）。

　　△明人传奇《琵琶》（高则诚作）。《荆钗》（柯丹邱作）。《金印》（苏复之作）。

　　《连环》（王雨舟作）。《双忠》、《金丸》、《精忠》（三种，姚静山作）。

　　《宝剑》、《断》（二种，李开先作）。《银瓶》、《三元》、《龙泉》、《娇红》（四种，沈寿卿作）。《五伦》、《投笔》、《举鼎》、《罗囊》（四种，邱琼山作）。《千金》、《还带》、《四节》（三种，沈练川作）。《香囊》（邵给谏作；）《桃符》、《义侠》、《埋剑》、《分相》、《十孝》、《分钱》、《结发》、《珠串》、《双鱼》、《博笑》、《四异》、《坠钗》、《合衫》、《奇节》、《鸳衾》、《凿井》、《红渠》、《耆英会》、《翠屏山》、《望湖亭》、《一种情》（二十一种，吴江沈作）。《樱桃梦》、《灵宝刀》（二种，任诞先作）。《紫箫》、《紫钗》、《还魂》、《南柯》、《邯郸》（五种，汤显祖作）。《玉》、《大节》、《绣糯》（三种，郑若庸作）。《乞麾》、《冬青》（二种，卜世臣作）。《金锁》、《玉麟》、《四艳》、《双卿》、《鸾》（五种，叶宪祖作）。《红梅》（周夷玉作）。《露绶》、《蕉帕》（二种，单槎仙作）。《锦笺》（周螺冠作）。《明珠》、《南西厢》、《怀香记》、《椒觞》、《分鞋记》（五种，陆采作）。《红拂》、《虎符》、《窃符》、《з》、《祝发》、《平播》、《灌园》（七种，张凤翼作）。《з》（端鏊作，此在张伯起之前）。《葛衣》、《义乳》、《青衫》、《风声编》（四种，顾大典作）。《浣纱》（梁伯龙作）。《玉石》（梅鼎祚作）。《种玉》、《狮吼》、《天书》、《长生》、《同升》、《三祝》、《高士》、《二阁》、《投桃》（九种，汪廷讷作）。《彩毫》、《昙花》、《修文》（三种，屠赤水作）。

　　《蓝桥》（龙膺作）。《白练裙》、《旗亭》、《勺药》（三种，郑之文作）。

　　《量江》（余聿文作）。《双雄》（冯梦龙作）。《青莲》《》（二种，戴子晋作）。《弹铗》、《四梦》（二种，车任远作）。《双珠》、《鲛绡》、《青琐》、《分鞋》（四种，沈鲸作）。《蛟虎》（黄伯羽作）。《存孤》（江都陆弼作）。《清风亭》（天台李鸣雷作）。《四喜》（上虞谢谠作）。《鹦鹉洲》（海宁陈与郊作）。《金莲》《紫怀》（二种，会稽陈汝元作）。《泰和》（靖州许潮作）。《红拂》（钱塘张太和作）。《忠节》（钱塘钱直之作）。

　　《符节》（钱塘章大纶作）。《呼卢》（郑县金天垢作）。《玉香》、《望云》（二种，仁和程文修作）。《节孝》、《玉簪》（钱塘高濂作）。《题桥》（无锡陆济之作）。《双烈》（张午山作）。《惊鸿》（乌程吴世美作）。《鸣凤》（王世贞作）。《八义》（徐叔回作）。《梦磊》、《合纱》（史考叔作）。

　　《题红》（祝金粟作）。《五鼎》（顾懋仁作）。《椒觞》（顾懋俭作）。《春芜》（钱塘汪钅作）。《奇货》、《三普》、《犀》（杭州胡全庵作）。

　　《金》（乔梦符作）。《神镜》（吕大成作）。《玉鱼》（汤宾阳作）。《玉钗》（陆江楼作）。《牡丹》（朱春霖作）。《绿绮》（武进杨柔胜作）。《禁烟》（无锡卢鸠江作）。《歌风》（杭州庚生子作）。《锟钅吾》（两宜居士作）。

　　《夺解》（秋阁居士作）。《合璧》（王恒作）。《双环》（鹿阳外史作）。

　　《玉镜台》（昆山朱鼎作）。《金鱼》（宜兴吴鸥作）。《纯孝》（张从怀作）。

　　《焚香》（王玉峰作）。《龙剑》（徽州吴大震作）。《龙膏》、《锦带》（二种，杨第白作）。《龙绡》（台州黄惟楫作）。《遇仙》（杭州心一子作）。

　　《佩印》（杭州顾怀琳作）。《玉丸》（上虞朱期作）。《玉镯》（李玉田作）。

　　《钗钏》（月榭主人作）。《玉杵》（余姚杨之炯作）。《分钗》（溧阳张漱滨作）。《溉园》（上虞赵心武作）。《觅莲》（溧阳邹海门作）。《丹》（徽州汪宗姬作）。《护龙》（彭泽冯之可作）。《指腹》（溧阳沈祚作）。《白璧》（黄廷奉作）。《狐裘》、《靖虏》（二种，杭州谢天佑作）。《合钗》（邱瑞吾作）。《绣被》、《香裘》、《妙相》、《八更》、《望云》、《完福》、《宝钗》、《桃花》、《摘星》（九种，会稽金怀玉作）。《蓝田》（龙渠翁作）。

　　《红梨》（阳初子作）。《合剑》（太华山人作）。《想当然》（大名卢次梗作）。

　　《策杖》（函阳子作）。《双金榜》、《牟尼盒》、《忠孝环》、《春灯谜》、《燕子笺》（五种，阮大钺作）。《玉焕》、《张叶》、《牧羊》、《孤儿》、《玉环》、《教子》、《彩楼》、《百顺》、《鸾钗》、《白兔》、《跃鲤》、《双红》、《四景》、《寻亲》、《金雀》、《水浒》、《鹣钗》、《双孝》、《玉佩》、《千祥》、《罗衫》、《麒麟》、《异梦》、《七国》、《黑鲤》、《题门》、《杀狗》、《东郭》、《投梳》、《金花》、《锦囊》、《情邮瑞玉》、《蟠桃》、《吐绒》、《衣珠》、《四豪》、《三桂》、《花园》、《青楼》、《砗渠》、《红丝》、《霞笺》、《犀盒》、《赤松》、《镶环》、《绨袍》、《箜篌》、《东墙》、《江流》、《鸳簪》、《五福》、《离魂》、《菱花》、《金台》、《南楼》、《卧冰》、《节侠》、《飞丸》、《四贤》、《琴心》、《运甓》、《幽闺》（或曰施君美作，无可考）。《飞丸》、《双红》、《目莲救母》（六十六种古本，无名氏可考）。

　　△国朝传奇《秣陵春》（太仓吴伟业作）。《画中人》、《疗妒羹》、《绿牡丹》、《西园》（四种，宜兴吴石渠作）。《花筵赚》、《鸳鸯棒》、《倩画姻》、《勘皮靴》、《梦花酣》（松江范令香作）。《西楼》（吴县袁昭令作）。《索花楼》、《荷花荡》、《十锦塘》（吴县马亘生作）。《罗衫合》、《天马媒》、《小桃源》（三种，刘晋充作）。《书生愿》、《醉月缘》、《战荆轲》、《芦中人》、《昭君梦》、《状元旗》（吴县薛既扬作）。《一捧雪》、《人兽关》、《永团圆》、《占花魁》、《麒麟阁》、《风云会》、《牛头山》、《太平钱》、《连城璧》、《眉山秀》、《天塔》、《三生果》、《千钟禄》、《五高风》、《两须眉》、《长生像》、《凤云翘》、《禅真会》、《双龙佩》、《千里舟》、《洛阳桥》、《虎邱山》、《武当山》、《清忠谱》、《挂玉带》、《意中缘》、《万里缘》、《万民安》、《麒麟种》、《罗天醮》、《秦楼月》（三十一种，吴县李元玉作）。《万事足》、《风流梦》、《新灌园》（三种，吴县冯梦龙作）。

　　《琥珀匙》、《女开科》、《开口笑》、《三击节》、《逊国疑》、《英雄概》、《八翼飞》、《人中人》（八种，吴县叶稚裴作）。《太极奏》、《玉素珠》、《轩辕镜》、《莲花筏》、《吉庆图》、《飞龙凤》、《锦云裘》、《瑞霓罗》、《御雪豹》、《石麟镜》、《九莲灯》、《缨络会》、《赘神龙》、《万花楼》、《建黄图》、《乾坤啸》、《艳云亭》、《夺秋魁》、《万寿冠》、《双和合》、《寿荣华》、《五代荣》、《宝昙月》、《渔家乐》、《牡丹图》（二十五种，吴县朱良卿作）。《虎囊弹》、《党人碑》、《百福带》、《幻缘箱》、《岁寒松》、《御袍恩》、《闹句阑》（五种，常熟邱屿雪作）。《振三纲》、《一着先》、《万年觞》、《锦衣归》、《未央天》、《狻猊璧》、《忠孝闾》、《四圣手》、《聚宝盆》、《十五贯》、《文星见》、《龙凤钱》、《瑶池宴》、《朝阳凤》、《全五福》（十五种，吴县朱素臣作）。《红勺药》、《竹叶舟》、《呼卢报》、《三报恩》、《万人敌》、《杜鹃声》（六种，吴县毕万侯作）。

　　《奈何天》、《比目鱼》、《蜃中楼》、《怜香伴》、《风筝误》、《慎鸾交》、《凤求皇》、《巧团圆》、《玉搔头》、《意中缘》、《偷甲记》、《四元记》、《双钟记》、《鱼蓝记》、《万全记》（十五种，钱塘李渔作）。《大白山》、《竹漉篱》、《八仙图》、《火牛阵》、《竟西厢》、《福星临》、《指南车》、《衤弟袍赠》、《万金资》、《镜中人》、《金橙树》、《玉鸳鸯》（十二种，周坦纶作）。《如是观》、《醉菩提》、《海潮音》、《钓鱼船》、《天下乐》、《井中天》、《快活三》、《金刚凤》、《獭镜缘》、《芭蕉井》、《喜重重》、《龙华会》、《双节孝》、《双福寿》、《读书声》、《娘子军》（十六种，张心其作）。《春秋笔》、《双奇侠》、《貂裘赚》、《千金笑》、《聚兽牌》、《锦中花》、《香园》、《古交情》、《四美坊》、《眉仙岭》、《如意册》、《风雪缘》、《固哉翁》、《续青楼》（十四种，会稽高奕作）。《人中龙》、《飞龙盖》、《胭脂雪》、《双虬判》（吴县盛际时作）。《清风寨》、《五羊皮》（吴县史集之作）。《灵犀镜》、《齐案眉》、《照胆镜》、《人面虎》、《石点头》、《小蓬莱》、《别有天》、《龙灯赚》、《赤须龙》、《儿孙福》、《两乘龙》、《万寿鼎》（十二种，吴县朱云从作）。《双冠诰》、《称人心》、《彩衣欢》（长洲陈二百作）。《三合笑》、《玉殿元》、《欢喜缘》（三种，陈子玉作）。《非非想》、《黄金台》（二种，王香裔作）。《珊瑚鞭》、《九奇逢》（江都徐又陵作）。《长生殿》（洪防思作）。《传灯录》（即《归元镜》，释智达作）。《玉麟记》（张世漳作，与明人叶桐柏作不同）。《玉符记》（吉衣道人作）。《钧天乐》（尤侗作）。《香草吟》、《载花ぎ》（二种，耶溪野老作）。《珊瑚鞭》、《元宝媒》（二种，可笑人作）。《广寒香》（苍山子作）。

　　《五伦镜》（雪龛道人作）。《梅花梦》（阳羡陈贞禧作）。《息宰河》（庵孚中道人作）。《翻西厢》、《卖相思》（二种，研雪子作）。《醉乡记》（白雪道人作）。《忠孝福》（石牧作）。《阴阳判》（他山老人作）。《宣和谱》（介石逸叟作）。《合箭记》（荐清轩作）。《鸳簪合》（梦觉道人作）。《英雄报》（蜗寄居士作）。《河阳觐》（吴珏作）。《风前月下》（江左词憨曹岩作）。《红情言》（大原王介人作）。《壶中天》（华亭朱龙作）。《定蟾宫》（朱确，遏孟起、盛国琦三人同作）。《两度梅》、《锦香亭》、《天灯记》、《酒家佣》（石恂斋作）。《三生错》（西湖放人去村作）。《玉狮坠》、《怀沙记》（玉燕堂张漱石作）。《双报应》（抱犊山农嵇留山作）。《风流棒》、《空青石》、《念八翻》、《锦尘帆》、《十串珠》、《黄金瓮》、《金神凤》、《资齐鉴》（八种，阳羡万树作）。《花萼吟》、《杏花村》、《南阳乐》、《无瑕璧》、《广寒梯》、《瑞筠图》（六种，夏惺斋作）。《月中人》（月鉴主人作）。《玉剑缘》（江都李本宣作）。《拜针楼》（芜湖王墅作）。《双仙记》（研露老人作）。《东厢记》（杨国宾作）。《长命缕》（胜乐道人作）。

　　《双忠庙》（周冰持作）。《烟花债》、《情中幻》（二种，崔应阶作）。《旗亭记》、《玉尺楼》（二种，德州卢见曾作）。《鉴中天》（女道士姜玉洁作）。

　　《添绣鞋》（离幻老人作）。《香祖楼》、《雪中人》、《临川梦》、《桂林霜》、《冬青树》、《空谷香》（六种，蒋士铨作）。《风流院本》（朱京樊作）。

　　《精忠旗》、《麒麟》、《纲常记》、《芝龛记》、《铁面图》、《北孝烈》、《义贞记》、《四大痴》、《蝴蝶梦》、《凤求皇》、《纳履记》、《丹忠记》、《十义记》、《赤壁游》、《鱼水缘》、《蓝桥驿》、《饮中仙》、《梦中缘》、《石榴记》、《化人游》、《财神济》、《双翠圆》、《翠翘记》、《续牡丹亭》、《慈悲愿》、《夫容楼》（焦里堂《曲考》以《夫容楼》为双溪チ山作）。《千钟禄》、《雷峰塔》（二十八种，原有姓名，失记应考）。《曲春衣》、《烂柯山》、《浮邱傲》、《落花风》、《埋轮亭》、《筹边楼》、《隋唐》、《寿为先》、《盘陀山》、《十错记》（《曲考》云，即《满床笏》，龚司寇门客作）。

　　《後渔家乐》、《十美图》、《闹花灯》、《倭袍》、《长生乐》。以上抄本。

　　《大吉庆》、《杜陵花》、《清风寨》、《陀罗尼》、《百福带》、《两情合》、《螭虎钏》、《情中岸》、《七才子》、《东塔院》、《一枝梅》、《三奇缘》、《百子图》、《鸯鸳结》、《锦绣旗》、《黄鹤楼》、《倒铜旗》、《燕台筑》、《上林春》、《瑶池宴》、《金兰谊》、《逍遥乐》、《文星劫》、《锦衣归》、《合虎符》、《蟠桃会》（四十一种，词曲佳而姓名不可考者）。

　　《人生乐》、《霄光剑》、《安天会》、《万倍利》、《元宝汤》、《江天雪》、《沉香亭》、《花石纲》、《四屏山》、《翻浣纱》、《蓝关道曲》（皆耍孩儿小调）。《平妖传》、《西川图》、《黎筐雪》、《续寻亲》、《状元香》、《昭君传》、《风流烙》、《紫金鱼》、《赘人龙》、《报恩亭》、《平顶山》、《翻七国》、《玉燕钗》、《三异缘》、《岁寒松》、《鸾凤钗》、《快活仙》、《八宝箱》、《补天记》、《祥麟见》、《珍珠塔》、《姊妹缘》、《奉仙缘》、《醉西湖》、《三鼎爵》、《英雄概》、《遍地锦》、《双瑞记》、《梅花簪》、《玉杵记》、《后一捧雪》、《定天山》、《长生乐》、《南楼月》、《山弄词余》、《雄精剑》、《还带记》（四十八种，词曲平、无姓名者，皆抄本）。

　　《后西厢》、《飞熊兆》、《紫琼瑶》、《赐绣旗》、《齐天乐》、《悲翠园》、《玉麟符》、《粉红阑》、《喜联登》、《状元旗》（另一本，非薛既杨作）。

　　《双和合》（非朱良卿作）。《三笑姻缘》、《碧玉燕》、《九曲珠》、《四奇观》、《后绣襦》、《折桂传》、《飞熊镜》、《白鹤图》、《白罗衫》、《乾坤镜》、《还魂记》（一名《玉龙》）。《后珠球》、《好逑传》、《四大庆》、《青蛇传》、《四安山》、《天然福》、《摘星楼》、《云合奇踪》、《万花楼》、《醉将军》、《描金凤》、《吉祥兆》、《续千金》、《刘成美》、《青缸啸》、《软蓝桥》、《天缘配》、《桃花寨》、《双错卺》、《沉香带》、《鸳鸯幻》、《三世修》、《文章用》、《造化图》、《祝家庄》、《彩楼记》、《凤鸾裳》、《阴功报》、《福凤缘》、《观星台》、《督亢图》、《征东传》、《北海记》、《三侠剑》、《千秋鉴》、《千里驹》、《双珠凤》、《十大快》、《鸾钗记》、《禅真逸史》、《春富贵》、《翻天印》、《黄河阵》、《古城记》、《月华缘》、《五虎寨》、《五福传》（非古本）。《升平乐》、《赐锦袍》、《百花台》、《为善最乐》、《双螭璧》、《遍地锦》、《双姻缘》、《闹金钗》、《三鼎甲》、《鸳鸯被》、《天贵图》、《锟钢侠》、《一疋布》、《封神榜》、《沧浪亭》、《二龙山》、《天平山》、《河灯赚》、《玉麒麟》、《通天犀》、《碧玉串》、《铁弓缘》、《未央天》、《二十四孝》、《千祥记》、《佐龙飞》、《顺天时》、《混元盒》、《彩衣堂》、《珍珠旗》、《元都观》、《金花记》、《金瓶梅》、《后岳传》、《合欢庆》、《三凤缘》、《太平钱》（另一俗本，非李元玉作）。

　　《合欢图》、《鸳鸯孩》、《开口笑》（一百零九种，词曲劣，无姓名，皆抄本）。

　　共一千一十三种，焦里堂《曲考》载；此目有所增益，附于后：《洞天元记》（明杨慎作）。《空堂话》（国朝邹兑金作）。《汨罗江》、《黄鹤楼》、《滕王阁》（西神郑瑜作）。《苏园翁》、《秦廷筑》、《金门戟》、《闹门神》、《双合欢》（五种，僧昙作）。《半臂寒》、《长公妹》、《中郎女》（三种，南山逸史作）。《眼儿媚》（孟称舜作）。《孤鸿影》、《梦幻缘》（芥庵周如璧作）。《续西厢》（查继佐作）。《西台记》（陆世廉作）。

　　《卫花符》（伊令堵廷作）。《鲂诗谶》（土室道民作）。《城南寺》（黄家舒作）。《不了缘》（碧蕉轩主人作）。《樱桃宴》（张来宗作）。《旗亭燕》（张龙文作）。《饿方朔》（孙源文作）。《脱颖》、《茅庐》、《章台柳》、《韦苏州》、《申包胥》（五种，皆张国寿作）。《倚门》、《再醮》、《淫僧》、《偷期》、《督妓》、《娈童》、《惧内》（六种，题陌花轩杂剧，黄方印作）。

　　《北门锁钥》（高应作）。《蓬岛瑶》、《花木题名》（二种，田民撰）。

　　以上杂剧。

　　《放偷》、《买嫁》（二种，连厢词，萧山毛大可作）。《广寒香》、《易水歌》（二种，チ山作）。《富贵神仙》（影园灌者郑含成作）。《姻脂虎》（江都徐又陵作）。《空谷香》（蒋士铨作）。《四奇观》、《血影石》、《一捧花》（三种，朱良卿作）。《紫云歌》（失名）。《相思砚》（钱塘女史梁夷素作）。《芙蓉峡》（钱夫人林亚青作）。《绾春园》（三种，沈嵊作，即庵孚中道人）。《虎媒记》（明顾景星作）。《红情言》、《榴巾怨》、《词苑春秋》、《博浪沙》（四种，明嘉兴王翊作）。《崖州路》、《麒麟梦》、《鸳鸯榜》、《黄金盆》（四种，通州张异资作）。《犊鼻》（兴化李栋作）。《筹边楼》（王鹤尹作）。《宰戍记》（明钱塘沈孚中作）。《梧桐雨》、《一文钱》（二种，徐复祚作。即阳初子。《宵光剑》、《红梨》亦其作也）。以上传奇。

　　共杂剧四十二种，传奇二十六种，叶广平《纳书楹曲谱》所载名目，前所未备者，附于后。

　　《古城记》、《单刀会》、《两世姻缘》、《唐三藏》、《渔樵》、《苏武还朝》、《郁轮袍》、《彩楼》、《吟风阁》、《莲花宝筏》、《珍珠衫》、《千钟禄》、《葛衣》、《雍熙乐府》、《金不换》、《风云会》、《东窗事犯》、《天宝遗事》、《俗西游》、《江天雪》、《五香球》、《小妹子》、《思凡》（以上无名氏）。

　　城内苏唱街老郎堂，梨园总局也。每一班入城，先于老郎堂祷祀，谓之挂牌；次于司徒庙演唱，谓之挂衣。每团班在中元节，散班在竹醉日。团班之人，苏州呼为“戏蚂蚁”，吾乡呼为“班揽头”。吾乡地卑湿，易患癣疥，吴人至此，易于沾染，班中人谓之“老郎疮”。梨园以副末开场，为领班；副末以下老生、正生、老外、大面、二面、三面七人，谓之男脚色；老旦、正旦、小旦、贴旦四人，谓之女脚色；打诨一人，谓之杂。此江湖十二脚色，元院本旧制也。苏州脚色优劣，以戏钱多寡为差，有七两三钱、六两四钱、五两二钱、四两八钱、三两六钱之分，内班脚色皆七两三钱。人数之多，至百数十人，此一时之胜也。

　　徐班副末余维琛，本苏州石塔头串客，落魄入班中。面黑多须，善饮，能读经史，解九宫谱，性情慷慨，任侠自喜。尝于小东门羊肉肆见吴下乞儿，脱狐裘赠之。其时王九皋为副末副席。

　　老生山昆璧，身长七尺，声如钟，演《鸣凤记》写本一出，观者目为天神。

　　自言袍袖一遮，可容张德容辈数十人。张德容者，本小生，声音不高，工于巾戏。

　　演《寻亲记》周官人，酸态如画。

　　小生陈云九，年九十演《彩毫记》吟诗脱靴一出，风流横溢，化工之技。董美臣亚于云九，授其徒张维尚，谓之董派。美臣以《长生殿》擅场，维尚以《西楼记》擅场，维尚游京师时，人谓之《状元小生》，后入洪班。

　　老外王丹山，气局老苍，声振梁木。同时孙九皋为外脚副席，九皋戏情熟于丹仙，而声音气局，十不及半，后入洪班。

　　大面周德敷，小名黑定，以红黑面笑叫跳擅场。笑如《宵光剑》铁勒奴，叫如《千金记》楚霸王，跳如《西川图》张将军诸出。同时刘君美、马美臣并胜。

　　马文观，字务功，为白面，兼工副净，以《河套参相》、《游殿议剑》诸出擅场。

　　白面之难，声音气局，必极其胜，沉雄之气寓于嘻笑怒骂者，均于粉光中透出。

　　二面之难，气局亚于大面，温暾近于小面，忠义处如正生，卑小处如副末，至乎其极。又服妇人之衣，作花面丫头，与女脚色争胜。务功兼工副净，能合大面二面为一气，此所以白面擅场也。其徒王炳文，谨守务功白面诸出，而不兼副净，故凡马务功之戏，炳文效之，其神化处尚未能尽。

　　二面钱云从，江湖十八本，无出不习。今之二面，皆宗钱派，无能出其右者。

　　同时钱配林，技艺虽工，过于端整，为云从所掩。后入洪班，方显其技。三面以陈嘉言为最，一出《鬼门》，令人大笑，后与配林合入洪班。

　　老旦余美观，兼工三弦，本京腔班中人，后归江南入徐班。正旦史菊观，演《风雪渔樵记》在任瑞珍之上。瑞珍口大善泣，人呼为阔嘴。幼时在沈阳从一县令，会县令被逮，瑞珍左右之。县令死，瑞珍经纪其丧，始得归里。后入洪班。

　　小旦谓之闺门旦，贴旦谓之风月旦，又名作旦，兼跳打谓之武小旦。吴福田，字大有，幼时从唐榷使英学八分书，能背《通鉴》，度曲应笙笛四声。苏州叶天士之孙广平，精于音律，称“大有为无双唱口”。许天福，汪府班老旦出身，余维琛劝其改作小旦：“三杀”、“三刺”，世无其比。后年至五十，仍为小旦。

　　马继美年九十为小旦，如十五六处于。王四喜以色见长，每一出场，辄有佳人难再得之欢。

　　徐班以外，则有黄、张、汪、程诸内班，程班三面周君美，与郭耀宗齐名。

　　君美即陈嘉言之婿，尽得其传。正生石涌塘，学陈云九风月一派，后入江班，与朱治东演《狮吼记》梳妆跪池，风流绝世。大面冯士奎，以《水浒记》刘唐擅场。

　　韩兴周以红黑面擅场。老生王采章，即张德容一派。小旦杨二观，上海人，美姿容；上海产水蜜桃，时人以比其貌，呼之为“水蜜桃”。家殷富，好串小旦，后由程班入江班，成老名工。老外倪仲贤，有王丹山气度。老旦王景山，眇一目，上场用假眼睛如真眼，后归江班。黄班三面顾天一，以武大郎擅场，通班因之演《义侠记》全本，人人争胜，遂得名。尝于城隍庙演戏，神前阄《连环记》，台下观者大声鼓噪，以必欲演《义侠记》。不得已演至服毒，天一忽坠台下，观者以为城隍之灵。年八十余演《鸣凤记》报官，腰脚如二十许人。张班老外张国相，工于小戏，如《西楼记》拆书之周旺，《西厢记》惠明寄书之法本称最，近年八十余，犹演《宗泽交印》，神光不衰。老生程元凯，为朱文元高弟子，写本诸出，得其真传。刘天禄小唱出身，后师余维琛，为名老生；兼工琵琶，其弹词一出称最。张明祖为小生，与沈明远齐名，后从其父为洪班教师。三面顾天祥，以羊肚盗印、鸾钗朱义为绝技。同时谢天成爪指最长，亦工羊肚诸技。大面陈小扛，为马美臣一派。小旦马大保，为美臣子，色艺无双，演《占花魁》醉归，有娇鸟依人最可怜之致。老旦张廷元，小丑熊如山，精于江湖十八本，后为教师，老班人多礼貌之。汪颖士本海府班串客，后为教师，沦没手身段如《邯郸梦》云阳、《渔家乐》羞父最精，善相术，间于茶肆中为人相面。

　　洪班半徐班旧人，老生张德容之后为陈应如。应如本织造府书吏，为海府班串客，因入是班。次以周新如，以《西声猿狂鼓史》得名。又次之则朱文元。文元小名巧福，为程伊先之徒，演《邯郸梦》全本，始终不懈。先在徐班，以年未五十，故无所表见；至洪班则声名鹊起，班中人称为“戏忠臣”。

　　徐班散后，脚色归苏州，值某权使拘之入织造府班；迨洪班起，诸人相继得免。惟吴大有“朱文元二人总管府班，不得免。家益贫，交益深，乃相约此生终始同班；逾年，文元逸去，入洪班三年乃归。大有侦知之，拘入府班十年。是时大有家渐丰，文元贫欲死，挽大有之友代谢罪。大有恨其背己，而知其贫也，乃求于榷使罢之，遂归德音班。先是文元去后，洪班遂无老生，不得已以张班人代之。及江班起，更聘刘亮彩入班。亮彩为君美子，以《醉菩提》全本得名，而江鹤亭嫌其吃字，终以不得文元为憾。及文元罢府班来，鹤亭喜甚，乃舟甫抵岸，猝暴卒。

　　小生汪建周，一字不识，能讲四声。李文益丰姿绰约，冰雪聪明，演《西楼记》于叔夜，宛似大家子弟。后在苏州集秀班，与小旦王喜增串《紫钗记》阳关、折柳，情致缠绵，令人欲泣，沈明远师张维尚，举止酷肖，声音不类，后入江班。

　　白面以洪季保擅场，红黑面以张明诚擅场。明诚为明祖之弟，本领平常，惟罗梦一出，善用句容人声口，为绝技。

　　任瑞珍自史菊官死后，遂臻化境。诗人张朴存尝云：“每一见瑞珍，令我整年不敢作泣字韵诗。”其徒吴仲熙，小名南观，声入霄汉，得其激烈处。吴端怡态度幽闲，得其文静处，至《人兽关》掘藏一出，端怡之外无人矣。后南观入程班，端怡入张班，继入江班。老外孙九江，年九十八演《琵琶记》遗嘱，令人欲死。同时法揆、赵联璧齐名。周维伯曲不入调，身段阑珊，惟能说白而已。

　　老旦费坤元，本苏州织造班海府串客，颐上一痣，生毛数茎，人呼为“一撮毛”，喉歌清腴，脚步无法。

　　副净陈殿章，细腻工致，世无其比。恶软以冷胜，演《鲛绡记》写状一出称绝技。恶软，苏州人，忘其姓名。小丑丁秀容，打浑插科，令人绝倒。孙世华唇不掩齿，触处生趣，独不能扮武大郎、宋献策，人呼为长脚小花面。

　　小旦余绍美，满面皆麻，见者都忘其丑。金德辉步其后尘，不相上下。范三观工小儿戏，如安安小官人之类，啼笑皆有可怜之态。潘祥龄神光离合，乍阴乍阳，号“四面观音”。德辉后入德音班，江班亦洪班旧人，名曰德音班。江鹤亭爱余维琛风度，命之总管老班，常与之饮及叶格戏，谓人曰：“老班有三通人，吴大有、董抡标、余维琛也。抡标，美臣子，能言史事，知音律，《牡丹亭记》柳梦梅，手未曾一出袍袖。

　　小旦朱野东，小名麒麟观，善诗，气味出诸人右。精于梵夹，常欲买庵自居。

　　老生刘亮彩，小名三和尚，吃字如书家渴笔，自成机轴，工《烂柯山》朱买臣。

　　副末沈文正、俞宏源并称。宏源演《一捧雪》中莫成，谓之“中到边”。善饮酒，彻夜不醉，鼻子如霜后柿。

　　大面王炳文，说白身段酷似马文观，而声音不宏。朱道生工《尉迟恭》扬鞭一出，今失其传。二面姚瑞芝、沈东标齐名，称国工。东标蔡婆一出，即起高东嘉于地下，亦当含毫邈然。赵云崧《瓯北集》中有《康山席上赠歌者王炳文沈东标》七言古诗。

　　王喜增，姿仪性识特异于人，词曲多意外声，清响飘动梁木。金德辉演《牡丹亭》寻梦、《疗妒羹》题曲，如春蚕欲死。周仲莲喜《天门阵》产子、《翡翠园》盗令牌、《蝴蝶梦》劈棺，每一梳头，令举座色变。董寿龄工为侍婢，所谓倩婢、松婢、淡婢、逸婢、快婢、疏婢、通婢、秀婢，无态不呈。

　　大面范松年为周德敷之徒，尽得其叫跳之技，工《水浒记评话》，声音容貌，摸写殆尽。后得啸技，其啸必先敛之，然后发之，敛之气沉，发乃气足，始作惊人之音，绕于屋梁，经久不散；散而为一溪秋水，层波如梯。如是又久之，长韵嘹亮不可遏，而为一声长啸。至其终也，仍然作洞穴声。中年入德音班，演《铁勒奴》盖于一部，有周德敷再世之目。其徒奚松年，为洪班大面，声音甚宏，而体段不及。

　　二面蔡茂根演《西厢记》法聪，瞪目缩臂，纵膊埋肩，搔首踟蹰，兴会飚举，不觉至僧帽欲坠。斯时举座恐其露发，茂根颜色自若。小丑滕苍洲短而肥，戴乌纱，衣皂袍，着朝靴，绝类虎邱山“拔不倒”。

　　洪班副末二人：俞宏源及其子增德；老生二人：刘亮彩、王明山；老外二人：周维柏、杨仲文；小生三人：沈明远、陈汉昭、施调梅；大面二人：王炳文、奚松年；二面二人：陆正华、王国祥；三面二人：滕苍洲、周宏儒；老旦二人：施永康、管洪声；正旦二人：徐耀文及其徒王顺泉；小旦则金德辉、朱冶东、周仲莲及许殿章、陈兰芳、孙起凤、季赋琴、范际元诸人。周维柏善外科，施药不索谢，敬惜字纸，遇凶灾之年，则施棺，此又班中之好施者也。

　　后场一曰场面，以鼓为首。一面谓之单皮鼓，两面则谓之挝荠鼓，名其技曰鼓板。鼓板之座在上鬼门，椅前有小搭脚、仔凳，椅后屏上系鼓架。鼓架高二尺二寸七分，四脚方一寸二分，上雕净瓶头，高三寸五分。上层穿枋仔四八根，下层八根；上层雕花板，下层下绦环柱子、横广仔尺寸同。单皮鼓例在椅右下枋。

　　荸荠鼓与板例在椅屏间。大鼓箭二，小鼓箭一，在椅垫下。此技徐班朱念一为最，声如撒米，如白雨点，如裂帛破竹。一日登场时鼓箭为人窃去，将以困之也。念一曰：“何不窃我手去？”后入洪班，其徒季保官左手击鼓，右手按板，技如其师，而南曲熨贴处不逮远甚。后自京病废，归江班。张班陆松山亦左手击鼓。江班又有孙顺龙，洪班有王念芳、戴秋朗，皆以鼓板著名。弦子之座后于鼓板，弦子亦鼓类，故以面称。弦子之职，兼司云锣、锁哪、大铙。此技有二绝：其一在做头断头，曲到字出音存时谓之腔，弦子高下急徐谓之点子。点子随腔为做头，至曲之句读处如昆吾切玉为断头。其一在弦子让鼓板，板有没板、赠板、撤赠、撤板之分。鼓随板以呈其技，若弦子复随鼓板以呈其技。于鼓板空处下点子谓之让，惟能让鼓板，乃可以盖鼓板，即俗之所谓清点子也。此技徐班唐九州为最。

　　九州本苏州祝献出身，无曲不熟，时人呼为“曲海”。同时薛贝琛，曲文不能记半句，登场时无不合拍，时人呼为仙手。今洪班则杨升闻为最。升闻小名通匾头，九州之徒，尽得其传。其次则陆其亮、璩万资二人。笛子之人在下鬼门，例用雌雄二笛，故古者笛床二枕，笛托二柱。若备用之笛，多系椅屏上。笛子之职，兼司小钹，此技有二绝，一曰熟，一曰软：熟则诸家唱法，无一不合；软则细致缜密，无处不入。此技徐班许松如为最。松如口无一齿，以银代之。吹时镶于断腭上，工尺寸黍不爽。次之戴秋阆最著。庄有龄以细腻胜，郁起英以雄浑胜，皆入江班。有龄指离笛门不过半黍。今洪班则陈聚章、黄文奎二人。笙之座后于笛，笙之职亦兼锁哪。笙为笛之辅，无所表见。故多于吹锁哪时，较弦子上锁哪先出一头。其实用单小锁哪若《大江东去》之类，仍为弦子掌之。戏场桌二椅四，桌陈列若丁“字，椅分上下两鬼门八字列。场面之立而不坐者二：一曰小锣，一曰大锣。小锣司戏中桌椅床凳，亦曰走场，兼司叫颡子。大锣例在上鬼门，为鼓板上支鼓架子，是其职也。至于号筒、哑叭、木鱼、汤锣，则戏房中人代之，不在场面之数。

　　郡城花部，皆系土人，谓之本地乱弹，此土班也。至城外邵伯、宜陵、马家桥、僧道桥、月来集、陈家集人，自集成班，戏文亦间用元人百种，而音节服饰极俚，谓之草台戏。此又土班之甚者也。若郡城演唱，皆重昆腔，谓之堂戏。本地乱弹只行之祷祀，谓之台戏。迨五月昆腔散班，乱弹不散，谓之火班。后句容有以梆子腔来者，安庆有以二簧调来者，弋阳有以高腔来者，湖广有以罗罗腔来者，始行之城外四乡，继或于暑月人城，谓之赶火班。而安庆色艺最优，盖于本地乱弹，故本地乱弹间有聘之入班者。京腔用汤锣不用金锣，秦腔用月琴不用琵琶，京腔本以宜庆、萃庆、集庆为上。自四川魏长生以秦腔入京师，色艺盖于宜庆、萃庆、集庆之上，于是京腔效之，京秦不分。迨长生还四川，高朗亭入京师，以安庆花部，合京秦两腔，名其班曰三庆，而曩之宜庆、萃庆、集庆遂湮没不彰。

　　郡城自江鹤亭征本地乱弹，名春台，为外江班。不能自立门户，乃征聘四方名旦，如苏州杨八官、安庆郝天秀之类；而杨、郝复采长生之秦腔，并京腔中之尤者，如《滚楼》、《抱孩子》、《卖饽饽》、《送枕头》之类，于是春台班合京秦二腔矣。熊肥子演《大夫小妻打门吃醋》，曲尽闺房儿女之态。

　　樊大旱其目而善飞眼，演《思凡》一出，始则昆腔，继则梆子、罗罗、弋阳、二簧，无腔不备，议者谓之戏妖。

　　仪征小鄢，本救生船中篙师之子，生而好学妇人。其父怒投之江，不死，流落部中为旦，后舍其业贩缯，死于水。

　　郝天秀，字晓岚，柔媚动人，得魏三儿之神。人以“坑死人”呼之，赵云崧有《坑死人歌》。

　　长洲杨八官作盛夏妇入私室宴息，迫于强暴和尚，几为所污，谓之《打盏饭》。

　　谢寿子扮花鼓妇，音节凄婉，令人神醉。陆三官花鼓得传，而熟于京秦两腔。

　　曹大保，性好游，每旦放舟湖上。尝以木兰一本，斫为划子船，计长二丈二尺，广五之一。入门方丈，足布一席，屏间可供卧吟，屏外可贮百壶。两旁帐幔，花晨月夕，如乘彩霞而登碧落，若遇惊飙蹴浪。颠树平桥，则卸阑卷幔，轻如蜻蜓。中置一二歌童擅红牙者，俾佐以司茶酒。湖上人呼之曰“曹船”。

　　京师萃庆班谢瑞卿，人谓之小耗子，以其师名耗子而别之也。工《水浒记》之阎婆惜。每一登场，座客亲为傅粉；狐裘罗绮，以不得粉渍为恨。关大保演阎婆惜效之，自是扬州有谢氏一派。

　　四川魏三儿，号长生，年四十来郡城投江鹤亭，演戏一出，赠以千金。尝泛舟湖上，一时闻风，妓舸尽出，画桨相击，溪水乱香。长生举止自若，意态苍凉。

　　凡花部脚色，以旦丑、跳虫为重，武小生，大花面次之。若外末不分门，统谓之男脚色。老旦、正旦不分门，统谓之女脚色。丑以科诨见长，所扮备极局骗俗态，拙妇挨男，商贾刁赖，楚咻齐语，闻者绝倒。然各囿于土音乡谈，故乱弹致远不及昆腔。惟京师科诨皆官话，故丑以京腔为最。如凌云浦本世家子，工诗善书，而一经傅粉登场，喝采不绝。广东刘八，工文词，好驰马，因赴京兆试，流落京腔，成小丑绝技。此皆余亲见其极盛，而非土班花面之流亚也。吾乡本地乱弹小丑，始于吴朝、万打岔，其后张破头、张三网、痘张二、郑士伦辈皆效之。

　　然终止于土音乡谈，取悦于乡人而已，终不能通官话。近今春台聘刘八入班，本班小丑效之，风气渐改。刘八之妙，如演《广举》一出，岭外举子赴礼部试，中途遇一腐儒，同宿旅店，为群妓所诱。始则演论理学，以举人自负；继则为声色所惑，衣巾尽为骗去，曲尽迂态。又有《毛把总到任》一出，为把总以守汛之功，开府作副将。当其见经略，为畏缩状；临兵丁，作傲倨状；见属兵升总兵，作欣羡状、妒状、愧耻状；自得开府，作谢恩感激状；归晤同僚，作满足状；述前事，作劳苦状；教兵丁枪箭，作发怒状；揖让时，作失仪状；经略呼，作惊愕错落状，曲曲如绘。惟胜春班某丑效之能仿佛其五六，至《广举》一出，竟成《广陵散》矣。

　　本地乱弹以旦为正色，丑为间色，正色必联间色为侣，谓之搭夥。跳虫又丑中最贵者也，以头委地，翘首跳道及锤锏之属。张天奇、岑赓峡、郝天、郝三皆其最也。赓峡名仙，磊落不受乡里睚眦。年四十，厚积数万，施之梵觉禅寺造万佛楼，建坐韦驮殿，辟群芳圃，护火焚晋树二株。铸大铁镬，饭行脚僧。趺坐念佛，不拘僧相。自称曰岑道人。郝三曾随福贝子康安征台湾，半年而返。刘歪毛本春台班二面，后为僧，赤足被袈裟，敲云板，高声念南无药师琉璃光如来佛。

　　得钱则转施丐者，或放生，数年，坐化于高寺。

　　戏具谓之行头，行头分衣、盔、杂、把四箱。衣箱中有大衣箱、布衣箱之分。

　　大衣箱文扮则富贵衣（即穷衣）、五色蟒服、五色顾绣披风、龙披风、五色顾绣青花五彩绫缎袄褶、大红圆领、辞朝衣、八卦衣、雷公衣、八仙衣、百花衣、醉杨妃、当场变、补套蓝衫、五彩直衤罢、太监衣、锦缎敞衣、大红金梗一树梅道袍、绿道袍、石青云缎挂袍、青素衣、袈裟、鹤氅、法衣、镶领袖杂色夹缎袄、大红杂色绸小袄；武扮则扎甲、大披挂、小披挂、丁字甲、排须披挂、大红龙铠、番邦甲、绿虫甲、五色龙箭衣、背搭、马挂、刽子衣、战裙；女扮则舞衣、蟒服、袄褶、宫装、宫搭、披莲衣、白蛇衣、古铜补子、老旦衣、素色老旦衣、梅香衣、水田披风、采莲裙、白绫裙、帕裙、绿绫裙、秋香绫裙、白茧裙。又男女衬褶衣、大红裤、五色顾绣裤、桌围、椅披、椅垫、牙笏、鸾带、丝线带、大红纺丝带、红蓝丝绵带、丝线带、绢线腰带、五色绫手巾、巾箱、印箱、小锣、鼓、板、弦子、笙、笛、星汤、木鱼、云锣。布衣箱则青海衿、紫花海衿、青箭衣、青布褂、印花布棉袄、敞衣、青衣、号衣、蓝布袍、安安衣、大郎衣、斩衣、鬃色老旦衣、渔婆衣、酒招、牢子带。盔箱文扮平天冠、堂帽、纱貂、圆尖翅、尖尖翅、荤素八仙巾、汾阳帽、诸葛巾、判官帽、不论巾、老生巾、小生巾、高方巾、公子巾、净巾、纶巾、秀才巾、石聊巾、圆帽、吏典帽、大纵帽、小纵帽、皂隶帽、农吏帽、梢子帽、回回帽、牢子帽、凉冠、凉帽、五色毡帽、草帽、和尚帽、道士冠；武扮紫金冠、金扎镫、银扎镫、水银盔、打仗盔、金银冠、二郎盔、三义盔、老爷盔、周仓帽、中军帽、将巾、抹额、过桥勒边、雉鸡毛、武生巾、月牙金箍、汉套头、青衣扎头、箍子、冠子：女扮观音帽、昭容帽、大小凤冠、妙常巾、花帕扎头、湖绉包头、观音兜、渔婆缬、梅香络、翠头髻、铜饼子簪、铜万卷书、铜耳挖、翠抹眉、苏头发及小旦简妆。杂箱胡子则白三髯、黑三髯、苍三髯、白满髯、黑满髯、苍满髯、虬髯、落腮、白吊、红飞鬓、黑飞鬓、红黑飞鬓、辫结、一撮一字。靴箱则蟒袜、妆缎棉袜、白绫袜、皂缎靴、战靴、老爷靴、男大红鞋、杂色彩鞋、满帮花鞋、绿布鞋、西场鞋、僧鞋。旗包则白绫护领、妆缎扎袖、五色绸伞、连幌腰子、小络斗、连幌幌子、人车、搭旗、背旗、飞虎旗、月华旗、帅字旗、清道旗、精忠报国旗、认军旗、云旗、水旗、蜘蛛网、大帐前、小帐前、布城、山子、又加官脸、皂隶脸、杂鬼脸、西施脸、牛头、马面、狮子、全身玉带、数珠、马鞭、拂尘、掌扇、宫灯、叠折扇、纨扇、五色串枝、花鼓、花锣、花棒棰、大蒜头、敕印、虎皮、令箭架、令牌、虎头牌、文书、砚、签筒、梆子、手靠、铁炼、招标、撕发、人头草、鸾带、烛台、香炉、茶酒壶、笔砚、笔筒、书、水桶、席、枕、龙剑、挂刀、短把子刀、大锣、锁哪、哑叭、号筒。把箱则銮仪兵器备焉，此之谓“江湖行头”。盐务自制戏具，谓之“内班行头”，自老徐班全本《琵琶记》请郎花烛，则用红全堂，风木余恨则用白全堂，备极其盛。他如大张班，《长生殿》用黄全堂，小程班《三国志》用绿虫全堂。小张班十二月花神衣，价至万金；百福班一出北饯，十一条通天犀玉带；小洪班灯戏，点三层牌楼，二十四灯，戏箱各极其盛。若今之大洪、春台两班，则聚众美而大备矣。

　　程志辂，字载勋，家巨富，好词曲。所录工尺曲谱十数橱，大半为世上不传之本。凡名优至扬，无不争欲识。有生曲不谙工尺者，就而问之。子泽，字丽文，工于诗，而工尺四声之学，尤习其家传。纳山胡翁尝入城订老徐班下乡演关神戏，班头以其村人也，绐之曰：“吾此班每日必食火腿及松萝茶，戏价每本非三百金不可。”胡公一一允之。班人无已。随之入山，翁故善词曲，尤精于琵琶。于是每日以三百金置戏台上，火腿松萝茶之外，无他物。日演《琵琶记》全部，错一工尺，则翁拍界尺叱之，班人乃大惭。又西乡陈集尝演戏，班人始亦轻之，既而笙中簧坏，吹不能声，甚窘。詹政者，山中隐君子也，闻而笑之，取笙为点之，音响如故，班人乃大骇。詹徐徐言数日所唱曲，某字错，某调乱，群优皆汗下无地。胡翁久没，詹亦下世，惟程载勋尚存，然亦老且贫，曲本亦渐散失。德音班诸工尺，汪损之尝求得录之，不传之调，往往而有也。

　　●卷六◎城北录丰乐街一名上买卖街，即恩奉院门口街道是也。近今下岸长春巷改为买卖街，遂呼是为上买卖街，下岸为下买卖街。上买卖街路北有甘露庵、都土地庙、都天庙、恩奉院、城隍行宫，路南解脱庵、《送子观音阁》及诸肆市，题其景曰“丰市层楼”。

　　甘露庵三楹，左山墙依丰乐街过街楼之左，稍间中，供地藏王菩萨。夏月施茶功德山香市，广结茶缘。

　　都土地庙例于中元祀之，先期赛会，至期迎神于城隍行宫，迨城隍会回宫。

　　迎神于画肪。几座屏风，幡幢伞盖，报事刑具，威仪法度，如城隍例。选僧为瑜珈焰口，造盂兰盆，放荷花灯；中夜开船，张灯如元夕，谓之盂兰会。盖江南中元节，每多妇女买舟作盂兰放焰口，然灯水面，以赌胜负，秦淮最盛。吴杉亭诗云：“青溪北接进香河，七月盂兰赛会多。齐舁金仙临画舫，红灯千点落微波。”

　　都天庙中多古银杏树，大可合抱，其上鸟巢不可胜数。春夏之间，啄木虫最多。大殿三楹，匾联多土人祈报之语。

　　厉坛即城隍行宫，每岁清明、中元、下元三节，先期羽士奏章，吹螺击钹，穷山极海，变错幻珍，百姓清道，香火烛天，簿书皂隶，男妇耆稚，填街塞巷，寓钱鬼灯，跨山弥阜。及旦迎神，于是升堂放衙，如人世长官制度。及暮，台阁伞盖，彩绷幡幢，小儿玉带金额，白脚呵唱，站立人肩，恣为嬉戏；或带锁枷诣庙，亦免灾难。银花火树，光焰竞出，爆竹之声发如雷，一时之盛也。

　　宣立扬工医，善泥素古器，鼎瓶款识，悉如古制，时谓之宣铜。其徒戴矮子，置小泥器鬻于山堂。高不盈二寸，而龙文夔首，云雷科蚪，直三代物。

　　天宁门马头在行宫前御马头下。

　　下买卖街即长春巷。路南河房，多以租灯为业，凡湖上灯船，皆取资于此。

　　一灯八钱。

　　买卖街路北，依上街高岸，而下筑屋一间。围以避箭小墙，中置花瓦，开小门；门内左折，层级而下，稚柳一株覆之。中构屋，十字脊，飞檐反宇，三面开窗，南临下街，东倚上街高岸。多古木，盛夏浓阴，可以蔽日。其下矮松小竹间，取仄径逶迤而上，半山以竹栅界之。栅外春城当户，寺云缤纷，远水危桥，穿树而来。其西开门在梅花中，冬日最多，夏日南至，为城所掩，惟申酉间一林夕阳而已。北倚一号公馆山墙，西北隅安置茶灶，土人高霜珩购之为茶屋，里中呼为高庄。

　　大东门水关在天宁门南岸，亦建于嘉靖丙辰，关外建红板桥，高与关齐，以利两东门画舫过桥。岸上负郭人家，老树倚门，修竹绕屋，皆舟子所居，通北门桥，过桥则为北门马头。

　　镇淮门在旧城正北，本为南门，嘉靖间曰拱辰，今曰镇淮，考《嘉靖维扬志》云，周围九里二百八十六步四尺，高二丈五尺，上阔一丈五尺，下阔二丈五尺，女墙高五尺。城门楼观五座，南门楼曰镇淮，北门楼曰拱辰。今以拱辰署之天宁门楼，即以镇淮署于此楼，而南门楼名曰安江矣。城门钓桥为明签院张德林改建。

　　南岸沿城地名松濠畔，即北水关外地。北岸小水口，即古市河之通高桥者。上有砖桥通行旅，土人鞠氏所筑，谓之鞠家桥，或曰桥北傍花村多菊，故名。今两傍砖，上覆桥板。东岸双虹楼，飞角峭出；西岸观音庵为女尼所居。门外为租马局，马驴皆驽骀之属，鞭策所不能施。湖上人租之，取其缓行以代步耳，是地即北门马头。

　　舍利律院即今慧因寺，建自宋宝间，谓之舍利庵。本朝世祖章皇帝御书“敬佛”匾赐僧具足。乾隆辛未，上赐名慧因寺及“慈缘胜果”匾。寺旁旧为王洗马园，今皆归入寺中。寺右建“城清梵”牌楼，沿堤石岸，设阶级为马头，其上即慧因寺。楼下大门，寺楼十楹，楼下门供布袋像，大殿供三世佛、十八应真，对面为楼下经堂。殿左为方丈，右为云堂。云堂两庑为僧寮。中设讲座，座后设屏，屏后小川堂，入大士堂。两旁县十八尊者石刻，为永明寺慈化定慧师道潜请于忠懿王求塔下金刚罗汉像之拓本。其外为御碑亭，珠宫璇室，鹿苑鹦林，北郊景致，乃其始也。是地皆毕本恕建，今归罗氏。

　　“城清梵”在北门北岸，北岸自慧因寺至虹桥凡三段：“城清梵”一，“卷石洞天”二，“西园曲水”三也。自慧因寺至斗姥宫及毕、闵两园，皆在“城清梵”之内。由寺之大士堂小门至香悟亭，四面种木樨，前开八方门，右临河为涵光亭、双清阁、听涛亭。曲廊水榭，低徊映带。一层建文武帝君殿，右为斗姥宫。山门外设水马头，中玉板石。正殿供老君，殿上为斗姥楼。殿右小屋六楹，旁设小门，由长廊入邃室，额曰“南漪”。后一层建厅事，额曰“绿杨城郭”，其中有山有池，山上有亭翼然，额曰“栖鹤亭”。之西南小室，中有门通芍园。

　　香悟亭联云：“潭影竹间动（綦母潜）。天香云外飘（宋之问）。”《图志》谓取释氏木樨香来之意。

　　涵光亭面城抱寺，亭右筑小垣，断岸不通往来，寺外游人至此，废然返矣。

　　亭中水气如雨，人烟结云，仅此一亭，湖水之气已足，联云：“临眺自兹始（高适），烟霞此地多（朱放）。”亭右通双清阁，此园罗氏，罗于饶为淮南长者，子向荣、学含精于盐笑，其族彦修工诗。天随子曰：“野庙有媪而尊严者曰姥，斗姥宫之类是也。”中殿供三清三皇。按《云麓漫抄》云：“宋时更定醮仪，设上九位，失于详究。以天上帝列于周柱史之下，为景之制。是以奉三清于殿，以为祖；醮则祭天上帝于坛，以为宗。是殿三清三皇合而奉之是也。”老君像形体尺寸、耳门、耳附及耳全像，眉毛尺寸、毛色，目瞳、额项、容颜，腹身尺寸、毛色，顶上紫气，悉如《酉阳杂俎》所云。而后知湖上寺观足为千古胜境，其上斗姥楼、天人玉女台殿，麟凤外引，执幢拥节之神，旁侍散位，奇伟异状，如宁州罗川县金华洞二十七位仙王像，而下及鬼官。楼外九子铃，风时与湖上白塔相应答。推窗睹之，一片烟云，此身已在竹梢木末之上，直如常融玉龙，梵渡覆奕在三界外也。

　　殿左三元帝君殿，上元执簿，神气飞动。殿后即斗姥宫大门。殿右住屋三楹，为待宾客之地。屋后复三楹，以居道士。北郊诸园皆临水，各有水门，而园后另开大门以通往来，是为旱门，即斗姥宫大门之类。

　　斗姥官小门由廊入河边船房，额曰“南漪”，联云：“紫阁丹楼纷照耀（王勃），桃蹊柳陌好经过（张籍）。”后檐置横窗在剥皮松间。树下因土成阜，上构栖鹤亭。

　　栖鹤亭西构厅事三楹，池沼树石，点缀生动，额曰“绿杨城郭”。联云：“城边柳色向桥晚（温庭筠），楼上花枝拂座红（赵嘏）。”此为闵园，今归罗氏。

　　勺园，种花人汪氏宅也。汪氏行四，字希文，吴人，工歌。乾隆丙辰来扬州，卖茶枝上村，与李复堂、郑板桥、咏堂僧友善。后构是地种花，复堂为题“勺园”

　　额，刻石嵌水门上。中有板桥所书联云：“移花得蝶，买石饶云。”是园水廊十余间，湖光滟潋，映带几席。廊内芍药十数畦，廊西一间，悬“溪云”旧额，为朱晦翁书。廊后构屋三间，中间不置窗，随地皆使风月透明。外以三脚几安长板，上置盆景，高下浅深，层折无算。下多大瓮，分波养鱼，分雨养花。后楼二十余间，由层级而上，是为旱门。

　　“卷石洞天”在“城清梵”之后，即古郧园地，郧园以怪石老木为胜，今归洪氏。以旧制临水太湖石山，搜岩剔穴，为九狮形，置之水中。上点桥亭，题之曰“卷石洞天”，人呼之为小洪园。园自芍园便门过群玉山房长廊，入薜萝水榭。榭西循山路曲折入竹柏中，嵌黄石壁，高十余丈；中置屋数十间，斜折川风，碎摇溪月。东为契秋阁，西为委宛山房。房竟多竹，竹砌石岸，设小栏点太湖石。

　　石隙老杏一株，横卧水上，天矫屈曲，莫可名状；人谓北郊杏树，惟法净寺方丈内一株与此一株为两绝。其右建修竹丛桂之堂，堂后红楼抱山，气极苍莽。其下临水小屋三楹，额曰“丁溪”，旁设水马头。其后土山透迤，庭宇萧疏，剪毛栽树，人家渐幽，额曰“射圃”，圃后即门。

　　群玉山房联云：“渔浦浪花摇素壁（司空曙），玉峰晴色上朱栏（李群玉）。”

　　过此，构廊与河蜿蜒，入薛萝水榭。后壁万石嵌合，离奇夭矫，如乳如鼻，如腭如脐。石骨不见，尽衣萝薜。榭前三面临水，欹身可以汲流漱齿。联云：“云生间户衣裳润（白居易），风带潮声枕簟凉（许浑）。”狮子九峰，中空外奇，玲珑磊块，手指攒撮，铁线疏剔，蜂房相比，蚁穴涌起，冻云合Ш，波浪激冲，下水浅土，势若悬浮，横竖反侧，非人思议所及。树木森戟，既老且瘦。夕阳红半楼飞檐峻宇，斜出石隙。郊外假山，是为第一。

　　楼之佳者，以夕阳红半楼、夕阳双寺楼为最。桥之佳者，以九狮山石桥及春台旁砖桥、“春流画舫”中萧家桥、九峰园美人桥为最。低亚作梗，通水不通舟。

　　薜萝水榭之后，石路未平，或凸或凹，若蹄若啮，蜿蜒隐见，绵亘数十丈。

　　石路一折一层至四五折。而碧梧翠柳，水木明瑟，中构小庐，极幽邃窈窕之趣。

　　颜曰“契秋阁”，联云：“渚花张素锦（杜甫），月桂朗冲襟（骆宾王）。”过此又折入廊，廊西又折；折渐多，廊渐宽，前三间，后三间，中作小巷通之。覆脊如工字。廊竟又折，非楼非阁，罗幔绮窗，小有位次。过此又折入廊中，翠阁红亭，隐跃栏槛。忽一折入东南阁子，躐步凌梯，数级而上，额曰“委宛山房”。

　　联云：“水石有余态（刘长卿），凫鹭亦好音（张九龄）。”阁旁一折再折，清韵丁丁，自竹中来。而折愈深，室愈小，到处粗可起居，所如顺适。启窗视之，月延四面，风招八方，近郭溪山，空明一片。游其间者，如蚁穿九曲珠，又如琉璃屏风，曲曲引人入胜也。

　　循委宛山房而出，渐入修竹丛桂之堂。联云：“老干已分蟾窟影（申时行），采竿应取锦江鱼（林云凤）。”

　　扬州城郭，其形似鹤。城西北隅雉埤突出者，名仙鹤嗉；鹤嗉之对岸，临水筑室三楹，颜曰“丁溪”。盖室前之水，其源有二，一自保障湖来，一自南湖来，至此合为一水。而古市河水经鹤嗉北岸来会，形如丁字，故名“丁溪”，取巴江学字流之意也。联云：“人烟隔水见（甫皇冉），香径小船通（许浑）。

　　季雪村居射圃，地宽可较射。中构小室四五楹，皆雪村所居。雪村有水癖，雨时引檐溜贮于四五石大缸中，有桃花、黄梅、伏水、雪水之别。风雨则覆盖，晴则露之使受日月星之气，用以烹茶，味极甘美。

　　小洪园后门为旧时且停车茶肆，其旁为七贤居，亦茶肆也。二肆最盛于清明节放纸鸢、端午龙船市、九月重阳九皇会，斗蟋蟀，看菊花，岁时记中胜地也。

　　“西园曲水”，即古之西园茶肆，张氏、黄氏先后为园，继归汪氏。中有濯清堂、觞咏楼、水明楼、新月楼、拂柳亭诸胜。水明楼后，即园之旱门，与江园旱门相对，今归鲍氏。

　　觞咏楼联云：“香溢金杯环满座（徐彦伯），诗成珠玉在挥毫（杜甫）。”

　　楼之左作平台，通东边楼，楼后即小洪园、射圃，多梅。因于楼之后壁开户，裁纸为边，若横披画式，中以木嵌合。俟小洪园花开，趣抽去木桶，以楼后梅花为壁间画图。此前人所谓“尺幅窗、无心画”也。

　　濯清堂联云：“十分春水双檐影（徐寅），百叶莲花万里香（李洞）。”堂前方池，广十余亩，尽种荷花。

　　觞咏楼西南角多柳，构廊穿树，长条短线，垂檐覆脊，春燕秋鸦，夕阳疏雨，无所不宜。中有拂柳亭，联云：“曲径通幽处（高适），垂杨拂细波（温庭筠）。”

　　北郊杨柳，至此曲尽其态矣。

　　水明楼本杜工部“残夜水明楼”句而名之也。《图志》谓仿西域形制。盖楼窗皆嵌玻璃，使内外上下相激射，故名。联云：“盈手水光寒不湿（李群玉），入帘花气静难忘（罗虬）。”

　　水明楼后，即西园后门，后门即野园酒肆旧址。康熙间，林古渡、刘公<甬戈>、陈其年曾饮于此。其年诗云：“迟日和风泛绿苹，飞花落絮罩红巾。此间帘影空于水，何处琴声细若尘？波上管弦三月饮，坐中裙屐六朝人。独怜长板桥头客，白发推南又暮春。”

　　徽州歙县棠樾鲍氏，为宋处士鲍宗岩之后，世居于歙。志道字诚一，业鹾淮南，遂家扬州。初，扬州盐务，竟尚奢丽，一婚嫁丧葬，堂室饮食，衣服舆马，动辄费数十万。有某姓者，每食，庖人备席十数类，临食时，夫妇并坐堂上，侍者抬席置于前；自茶面荤素等色，凡不食者摇其颐，侍者审色则更易其他类。或好马，蓄马数百，每马日费数十金，朝自内出城：暮自城外入，五花灿著，观者目炫。或好兰，自门以至于内室，置兰殆遍。或以木作裸体妇人，动以机关，置诸齐阁，往往座客为之惊避。其先以安绿村为最盛，其后起之家，更有足异者。

　　有欲以万金一时费去者，门下客以金尽买金箔，载至金山塔上，向风之，顷刻而散，沿江草树之间，不可收复。又有三千金尽买苏州不倒翁，流于水中，波为之塞。有喜美者，自司阍以至灶婢，皆选十数龄清秀之辈，或反之而极，尽用奇丑者，自镜之以为不称，毁其面以酱敷之，暴于日中。有好大者，以铜为溺器，高五六尺，夜欲溺，起就之。一时争奇斗异，不可胜记。自诚一来扬，以俭相戒。

　　值郑鉴元好朱程性理之学，互相倡率，而侈靡之风至是大变。诚一拥资巨万，然其妻妇子女，尚勤中馈箕帚之事，门不容车马，不演剧，淫巧之客不留于宅。先是商家宾客奴仆，薪俸公食之数甚微，而凡有利之事，必次第使之，不计贤否，诚一每用一客，必等其家一岁所费而多与之。果贤则重委以事，否则终年闲食也。

　　子二：长席芬，主理家事，勤慎自守，次勋茂，字树堂，召试内阁中书。鲍方陶，诚一之弟，好宾客，多慷慨。幼贫苦，《论语》、《孟子》无善本，请里中富者刻之，皆挪揄其愚。既移家扬州业鹾，家渐富，乃细加校正付刻，藏诸家塾。

　　朱或，字敬亭，苏州元和人，工诗，善书。弟槐，诗与兄齐名。

　　程囗，字晋涵，歙人，工字画，善蓄古器。弟铸，字冶夫，号竹门，工诗。

　　程嘉贤，字少伯，歙人，工诗，书效董文敏。

　　黄德煦，字次禾，仰岑长子也。少有奇气，长笃孝友，博学善识古器。于古人书画，尤精鉴别。其族黄仲昭，工诗，有古人风。

　　刘大观，字松岚，山东邱县拔贡生，工诗善书。官广西知县，丁艰时，为江南浙江之游。扬州名园，江外诸山，以及浒墅、西湖诸胜迹，极乎天台、雁荡之间，挥素擘笺无虚日。归过扬州，主朱敬亭家，尝游鲍氏园，赠之以画。尝谓人曰：“杭州以湖山胜，苏州以市肆胜，扬州以园亭胜，三者鼎峙，不可轩轾。”

　　洵至论也。诗学唐人，著有《嵩南诗集》、《诗话》数十卷。闻扬州名妓银儿以怨死，求得其墓，邀同人作诗吊之。服除，改授奉天开原县，擢宁远知州，称循吏。时与甘泉林苏门交，予于苏州得松岚书云：“邗江小聚，大快平生，别来延想，不啻天壤。客岁冬抵沈阳，越二十余日，委治承德。自抗尘容，益鲜雅状。

　　回想昔时步月寻僧，看花对酒，杳然不可复得矣。幸上游不以俗吏相待，犹得以书生本来面目，与部下子民相安于无事，此可告慰者也。迩来御承德事，又委治开原。幸此地事简民淳，可以不废吟咏，甚适意耳。兹当天气晴和，景物间美，遥维居处，酒思诗情，当复不浅。方菊人、月查兄弟，汪味芸、甘亭和尚，并此致之。“苏门字步登，号啸云，吾乡磊落之士，山东衍圣公庙辟之为六品官。

　　汪中，字容甫，江都人。谢少宰督学江苏时，自逊以为己学不及中，拔为贡生，名冠大江南北。盐政全公，延之经理金山御书楼。为经史之学，尤工属文，尝选《哀江南》以下数十篇为《伤心集》。所著有《述学》内外篇二卷，中有《广陵对》一篇最精确。其词云：“乾隆五十二年正月，中谒大兴朱侍郎于钱塘，侍郎谓中曰：”余先世籍萧山，本会稽地，今适奉使于此。尝览朱育对濮阳兴语，熹其该洽，度后之人不能也。吾子咨于故实而多识前言往行，亦可以广陵之事谂余乎？‘对曰：“中幼而失怙，未更父兄之训；长游四方，又有昏瞀之疾，故书疋记，十不窥一，何足以酬明问？抑闻不知而言不知，知而不言不忠，二者中之所不敢出也，昔者黄帝迎日推，分天以为十有二次。南斗牵牛，是为星纪，七政会焉。布算者于是乎托始，而后岁月日时，咸得其序。扬州之域，是其分野。

　　自汉以来，或治历阳，或治寿春，或治建业，而广陵卒专其名，其占应之。昆仑之山，实维西极，河出其北，江出其南；自丽江至于高阙，其距八千里，万折而东，夹广陵以入于海，而邗沟贯之，江河于是乎合焉。于辰为维首，于水为归墟，故广陵者，天地之所以成始而成终也。窃尝求之人事，稽其善败之迹，比于蒙诵，其庶几乎。夫秦灭六国，楚最无罪。当首陈王事而死，楚地之众，未有所属；其有矫命项氏，引兵渡江，以争天下。遂战钜鹿，西屠咸阳，则召平首建大谋，以报秦仇也。汉室倾危，董卓干纪，百城拊心，莫敢先发。其有区区郡吏，无爵于朝，而义感邦君，结盟讨罪，升坛慷慨，必死为期。则藏洪说张超起兵，纠合牧守，以诛贼臣也。祖约、苏峻，称兵犯阙，幼主幽厄，京师涂炭。其有固守孤垒，大誓三军，力遏贼冲，以保东土；西师称之，遂殄狂寇。则郗鉴董率义旅，犄角上游，以匡晋室也。桓元负豪杰之名，藉累世之资，挟荆州之众，乘晋道中衰，本末俱弱，易姓受命，人无异心。其有手枭逆徒，协谋京口，既克建康，偏师独进，凶旅尽夷，乘舆反正，祀晋配天，不失旧物，则刘毅举州兵以平桓氏，光复大业也。侯景反噬，二宫在难，诸镇不务徇君父之急，而日寻干戈，甚者望风请命，委身贼手。其有居围城之中，无谋人军师之责，而唱义勤王，有死无二，则祖皓、来嶷，袭斩董绍先，驰檄讨景，为梁忠臣也。武氏淫虐，人伦道尽，临朝称制，唐祚将倾。其有控引江淮，奉辞讨贼，功虽不成，其所披泄，亦足伸大义于天下。则徐敬业举兵匡复，杀身亡宗，以酬国恩也。且夫武氏之立，绩实赞之，敬业既心在王室，又以盖前人之愆，忠孝存焉。‘侍郎曰：“敬业不直趋洛阳，而觑金陵王气，固忠臣与？’中曰：”兵者凶器。当唐全盛之时，武氏积威所劫，海内莫不听命，敬业举乌合之众，起而与之抗，故欲扫定江表，厚集其力，先为不可胜，以待敌之可胜。发谋之始，义形于色，握兵日浅，未有不臣之迹，安可逆料其心而备责之哉？春秋贤守，经礼毋测，未至推斯义也，虽与日月争光可也。‘侍郎曰：“善，愿卒闻之。’曰：”艺祖擢自行间，典兵宿卫，受周厚恩，幸主少国，疑而自立。其有前代懿亲，不乐身事二姓，陈兵守竟，城孤援绝，举族徇之，则李重进以淮南拒命，握节而死，下见世宗也。宋氏极衰，元兵南伐，势若摧枯，列郡土崩，不降则溃。其有孤城介立，血战经年，行在失守，三宫北迁，而焚诏斩使，勇气弥励，忠盛于张巡，守坚于墨翟。则李庭芝乘城百战，国亡与亡也。当明季世，流寇滔天，南都草创，奸人在朝，方镇擅命，国势亦殆哉不可为矣。其上匡暗主，下抚骄将，内揽群奄，外而直鞠躬进力，死而后已。则史可法效命封疆，终为社稷臣也。故以广陵一城之地，天下无事，则鬻海为盐，使万民食其业，上翰少府，以宽农亩之力；及川渠所转，百货通焉，利尽四海。

　　一旦有变，进则翼戴天子，立桓、文之功，退则保据州土，力图兴复。不幸天长丧乱，知勇俱困，犹复与民守之，效死勿去，以明为人臣之义，历十有八姓，二千余年，而亡城降子，不出于其间。由是言之。广陵何负于天下哉？‘侍郎曰：’卓哉言乎！昔陈郡袁氏，世有死节之臣，矜其门地，不与人伍。今闻吾子之言，天下百郡，洵无若广陵者，后之过者，式其城焉可也。抑闻之危事不可以为安，死事不可以为生，则无为贵知矣。此数君子者，刘毅材武，故有战功，郗鉴名德，雍容而已。自祖皓以下，败亡接踵，意川土平旷，非用武之地与？其民脆弱，不可以即戎与？若其建名立义，类多守土之臣，又虞翻所谓外来之君，非其土人者也，子其有以语我？‘中曰：“蔡泽有言，人之立功，岂可期于成全邪？身与名俱全者上也，名可法而身死者其次也，名在﹃辱而身全者下也。必若所言，求之前代，功成名遂，抑有人焉，孙策用兵，仿佛项羽，既定江东，威震海内，举十倍之众，叩城请战。陈登出奇制胜，再破其军，由是画江以守。吴虽西略，而北不益地尺寸，则匡琦之战为之也。金人乘百战百胜之势，挟齐南下，其锋不可当，韩世忠要之半涂，多所俘馘，诸将用命，同时奏功，战胜之威，民气百倍，由是开府山阳，屹为重镇，而淮东久不被兵，则大仪之战为之也。李全联京东以为饵，通朔北以为窟，屡贼帅臣，厚索禀赐，乍服乍叛，十有六年，朝廷姑息，有似养虎。既连陷州县，进薄三城，飞炮之祸，近在旦夕，赵葵建议讨贼，身肩其事，轻兵迭出，所向有功。由是长鲸授首，余寇息平，迅扫淮Й，复为王土。敌国寝谋，宗社再安，则新塘之战为之也。三者保竟却敌之功至壮也，非地不利人不勇也。苻坚强盛，禹迹所奄，九州有其七，倾国南侵，目无晋矣。谢元以北府之兵，选锋列陈，使数十万之众，应时崩摧，秦因以亡，由是再复洛阳，进军临邺，国威中振，尊谥曰武，则淝水之战为之也。开皇始议平陈，贺若弼献其十策，已而潜师济江，据其要害，直抵近郊，于时建康甲士，尚十余万人。鲁达忠勇，人有死心，而弼力战摧锋，破其锐卒，禽其骁将，由是陈诸军皆溃。新林之师，鼓行而进，江左以平，则白土冈之战为之也。朱温雄据大梁，并吞诸镇，悉其精兵猛将，三道临淮。当是时，淮南不守，钱氏、马氏必不能自立。温之兵力，极于岭海，地广财富，则难图也。杨行密、朱瑾决计攻瑕，枭其上将，偏败众携，长驱逐北。由是保据江淮，奉唐正朔，辟土传世。终梁之亡，不能得志于吴，则清口之战为之也。夫晋之与秦，吴之与梁，皆非敌也。然举一国之命，决机于两陈之间，小则兵败将死，大则国破君亡若是矣。又况南北区分，垂三百年，一战而天下合于一，以此行师，其孰能御之？《诗》曰：”武王载旆，有虔秉钺，如火烈烈，则莫我敢曷！“广陵有焉。若夫异人间出，邦家之光，前之所陈，固犹未尽，为其事之不系于广陵也。则请备言之：桓、灵之际，常侍擅朝，朝野切齿，刘瑜以宗室明经，身侍禁闼，协心陈窦，议诛宦官，仰观天文，俾其速断。谋之具违，并陨其族，而汉业亦衰。同姓之臣，与国升降，屈平之志也。王敦专制朝政，有无君之心。戴渊忠谅，尽心翼卫。及戎车犯顺，石头失守，虽逼凶威，抗辞不挠。主辱臣死，卒蒙其难。正色立朝，人莫敢过，而致难于其君，孔父之义也。武氏始以色升，浸成骄横，来济谏之，上官仪谋废之，纳君于善，继之以死，比干之仁也。庞勋既陷武宁，泗为巡属，又当长淮之冲，在所必争，辛谠出万死不顾一生之计，冒围求救，往反十二。是时贼兵北及泰山，南至横江，主帅既戕，官军屡创，而肘腋之下，一城独完。苦身愁思，以忧社稷，申包胥之哭也。黄巢突京师，僭称大号，乘舆播于遐裔。群盗蜂起，跨州连郡，唐之政令，不复行于四方。当此之时，天命去矣。王铎连十道之兵，总九伐之任，承制封拜，以系海内之心，王师既夺，贼遂走死，而唐社之复延者且三十年。二相干位，诸侯宗周，共和之政也。宋氏武功不竞，西夏跳梁，宇内骚然，当宁旰食，张方平建议赦其罪而与之更始，由是元昊请臣，而中国之民，得以休息，及熙宁用兵，再进苦口，谋臣不忠，遂成灵州永乐之祸，而神宗以此饮恨而终，王者务德而无勤民于远，祭公谋父之谏也。故广陵自周以前，越在荒服，其时人士，未闻于上国，秦汉而下，始有可纪。然当三代盛时，忠臣烈士之行事，所震耀于天壤者，先民有作，举足以当之，此亦才之至盛已。至政事法理，经纬乎民生，文学道艺，立言不朽；里闾耆德，孝子贞妇，一至之行，盖以千百计，非国家之所以废兴存亡者，则皆略之。考其事迹，则如彼，语其人才，则如此。惟桑与梓，必恭敬止，故君子尤乐道焉，夫子详之。’侍郎曰：”善乎子之张广陵也，辞富而事核，可谓有征矣。古者诵训之官，掌道方志，以诏观事，王巡狩则夹王车，故曰，山川能说，可以为大夫，吾子其选也。朱育之对，何足以当之？‘中谢不敏，退而发谨录为是篇。“

　　自鞠桥西岸，右折入里路，以达虹桥东岸，即古寿宁街，路南有且停车、七贤居、西园、野园诸茶坊酒肆。今改为斗姥宫、闵园、勺园、小洪园。西园旱门路北有灵土地庙，其下为过街亭。凡丧殡出城，庙僧有路祭。方几圆，实以果蔬，陈于道左，僧出礼拜，诚敬之意，如所亲昵赍送之状，杂踏于刍灵明器、丹旌彩た间，以此为终岁盂饭计。惟风雪苦寒不能出户时，枕上闻千百人行声，或语或笑，或歌或哭，不绝于耳，辄生宝山空回之感。庙中集联云：“到处云山到处佛（金农），当坊土地当坊灵（郑燮）。”金寿门冬心先生集中《登嵩杂述》诗有云：“手闲却懒注虫鱼，且就嵩高十笏居。到处云山到处佛，净名小品倩谁书。”郑板桥题如皋土地庙联，有“乡里鼓儿乡里打，当坊土地当坊灵”句。今集为联，集联一趣也。

　　北水关在旧城镇淮门旁，嘉靖《维扬志云》：“南水门通舟楫，北水门废塞，嘉靖十八年，巡盐御史吴悌、知府刘宗仁疏通，修筑水门，并浚城内市河及西北城濠。其濠周围一千七百五十七丈五尺，即此水门也。”今城内市河久湮，水门皆设而长关。门外则为镇淮门市河，即昔之所谓小秦淮也。其护城河岸，即昔之所谓松濠畔也。门外建板桥以通游人，岸上只为“堞云春暖”一景。“堞云春暖”

　　在松濠畔，为巡抚江兰与其弟藩之别墅也。护城河岸上为屋十余间，长与对岸慧因寺至丁溪相起止，前建韵协琅敖戏台，台与慧因寺对。联云：“三花秀色通书幌（刘禹锡），一曲笙歌绕画梁（曹松）。”台左开窄径，沿层坡得竹间阁子，复取路蜿蜒，窄不盈尺，入敞室为荣春居，复由竹中小廊入厅事，网户朱缀，据一园之盛。旁设平台，由台而下，入屋三楹，为水石林，游船过此，直是一片绿屏。

　　西炮子寨在城西北角，一名仙“鹤嗉”，相传城形如仙鹤，是处如鹤嗉，《罗香词》云“北郭寒烟凝鹤嗉”，即此。此地有桥名“转角”，桥板不设，以通西南门画舫。凡松濠畔乞儿，每于农隙胜游之日，男妇众多，沿城随船展手叫化，多里谣颂祷之词。其风始于病瘫老妇，肘行膝步，歌《钉打铁曲》。其词云：“钉打铁，铁打钉，烧破绫罗没补钉。打红伞，抬官轿，吹着筚栗掌着号。动动手，年年游湖又吃酒；开开口，一直过到九十九。”是皆广东“布刀歌”之属。

　　丐者至转角桥而止，谓之“断桥”，或笑之谓其地为“叹气湾”。

　　●卷七◎城南录瓜洲在大江北岸，康熙间，总河于成龙请瓜洲仪征口交江防同知管理。赵总河世显请于息浪庵护城堤埽工。雍正间，江溜北趋，嵇总河曾筠于瓜洲沿江抛填碎石，增修埽工。高总河晋以瓜洲城郭并无仓库，沿江一带，多系空旷，原非尺寸必争之地。不如将城收小，让地与江，不致生工，今因之，故于新港口收江。

　　南巡至此，乃出扬郡；回銮至此，乃入扬郡。而炮台口之柳城，已成废隍，今呼为“鬼脸城”。御制诗注云：“蔡宽夫诗话，润州大江本与扬子桥对岸，瓜洲乃江中一洲耳。”李绅诗“扬州郭里见潮生”。白瓜洲以闸为限，潮遂不至扬州。

　　夫唐时扬州尚见潮，何况于汉。著述家迁就枚乘赋语，俱以“曲江观潮”为是杭非扬，且谓广陵旧治甚大，钱塘当在所辖之内者，与刻舟胶柱之见何异。既为之辨，复作诗云：“江里洲传瓜字曾，广陵潮昔有明征。开元以后襟喉要，乾道之间城堡兴。占地其来亦已久，让川虽妥卒何能。去年异涨坍沙碛，幸保安然惕倍增。”

　　吴园即大观楼旧址，楼在瓜洲城南隅。顺治间，海舟入犯，毁于火。康熙间，防江郡丞辽东刘藻治城堞，增置楼橹斥堠，别择地建大观楼，王文简为之记。而大观楼旧址，则为歙人吴氏别墅，赐名锦春园，及“竹净松蕤”扁。园门外石为岸，中建御书楼，楼前为东暖房，后有梅花厅、渔台、水阁、江城阁、桂花厅，皆绕池四面，楼左建宫门，中为前正房、后正房、后照房，皆仿坐落做法，吴氏名家龙，子光政同建。

　　三汊河在江都县西南十五里，扬州运河之水至此分为二支，一从仪征入江，一从瓜洲入江。岸上建塔名天中塔，寺名高寺，其地亦名宝塔湾，盖以寺中之天中塔而名之者也。圣祖南巡，赐名“茱萸湾”，行宫建于此，谓之塔湾行宫。

　　上御制诗有“名湾真不愧”句，即此地也。

　　高寺大门临河，右折，大殿五楹，供三世佛，殿后左右建御碑亭，中为金佛殿。殿本康熙间撤内供奉金佛，遣学士高士奇、内务府丁皂保，赍送寺中供奉，故建是殿。殿后天中塔七层，塔后方丈，左翼僧寮。最后花木竹石，相间成文，为郡城八大刹之一。是寺康熙间赐名高寺，并“晴川远适”、“禅悦凝远”、“べ荫轩”三扁；及“龙归法坐听禅偈，鹤傍松烟养道心”一联，“殿洒杨枝水，炉焚柏子香”一联。碑文一首，俱载郡志。今上南巡，赐“江月观”扁，及“潮涌广陵，磬声飞远梵；树连邗水，铃语出中天”一联。敕赐“关帝庙”扁、“气塞宇宙”扁、天中塔“云表天风”扁。舟行至此，金山在望。御制诗“金山不速客，暂尔隐江烟”谓此。

　　行宫在寺旁。初为垂花门，门内建前中后三殿、后照房，左宫门前为茶膳房，茶膳房前为左朝房。门内为垂花门、西配房、正殿、后照殿，右宫门入书房、西套房、桥亭、戏台、看戏厅。厅前为闸口亭，亭旁廊房十余间，入歇山楼；厅后石版房、箭厅，万字亭、卧碑亭。歇山楼外为右朝房，前空地数十弓，乃放烟火处。郡中行宫以塔湾为先，系康熙间旧制。今上南巡，先驻是地，次日方入城至平山堂。御制诗有“纡棹平山路”句，诗注云：自高寺行宫策马度郡，至天宁行宫，易湖船，归亦仍之。以马便于船，且百姓得以近光，谓此。盖丁丑以前皆驻跸是地，天宁寺仅一过而已。迨天宁寺增建行宫，自是由崇家湾抵扬，先驻天宁行宫，次驻高行宫。由瓜洲回銮，先驻高行宫，次驻天宁行宫。是地赐有“邗江胜地”、“江表春晖”、“罨画窗”三扁：“众水回环蜀冈秀，大江遥应广陵涛”一联，“碧汉云开，晴阶分塔影；青郊雨足，春陌起田歌”一联。东佛堂，“法云回荫莲花塔，慈照长辉贝叶经”一联。西佛堂，“塔铃便是广长舌，香篆还成妙云”一联：“绿野农欢在，青山画意堆”一联。“罨画窗”本避暑山庄内扁额，因是地相似，故以总名名之。诗云：“虚窗正对绿波涯，名借山庄号水斋，却似石渠披妙迹，水容山态各臻佳。”

　　寺僧照月，守戒律，阐宗风，足不履限，胁不至席，化千人，主席十数年如一日，后示寂于华山律院。同时常州无锡南禅寺僧静荪，号雪舟。幼时能诗，与吴门王西庄、王兰泉、吴竹屿、钱辛楣、赵损之、曹仁虎、王文莲七子游；中年遍参知识，主南禅讲席。三千戒子，八百付法。著《禅宗心印大悲忏观注》，时人谓之南静北照。二僧皆非常人，故能继临济正法眼藏。

　　自塔湾河道至馆驿前，南岸有洋子桥、文峰塔、智珠寺、福缘庵，北岸有龙衣庵、五里茶庵，河道纡折。南巡多由塔湾船桥渡至北岸御道，至安江门，故是地陆路多胜迹。

　　馆驿，前扬州皇华亭也。郡中沿运河之城门，为便益、东关、缺口、徐宁、钞关五门，皆无皇华亭。至钞关二道沟，下馆驿前，乃建马头邮亭，为来往长宫候馆，额曰“春满江城”。亭后大路入南门，此依省、郡、州、县古制皇华亭在朝阳门之例。郡城北来之客，多于北桥设松亭彩楼，谓之马头差，平时送饯，皆于是地。若南巡时，则于是地备如意船。

　　安江门在旧城正南，即南门，嘉靖《维扬志》谓之镇淮。城外有子城，子城中有隍，通响水桥，上建头钓桥。钓桥之外，又有子城，子城中有隍，通二道沟，上建二钓桥。《嘉靖维扬志》云：“南门月城三重，余皆二重”是也。响水桥即古市河闸，在西半铺。两岸植木为弋，中实砖石，上为衡木，加厚版，又石屈铁键之。液Й埴之左右广袤二十余丈，中为闸，下置版蓄水，水与版齐。版满水概，即以泄水。河出头钓桥分二支：一从南水关出北水关，一沿城出西门头钓桥，入转角桥，与保障湖通。二道沟制法与响水桥同，即古城河闸水出二钓桥，会于市河，于古渡桥入砚池。池南有屿，池北皆芦苇，深处与花山涧、保障湖通，出南红桥，汇为巨津。郡志云：“湖自南门古渡桥北抵红桥，西绕法海寺。”自雍正十年长白尹制府浚市河时，博陵尹太守复浚保障与炮山通，使古炮山河襟带蜀冈，绕法海寺，汇于古渡桥；又于南红桥西浚深，会市河于转角桥。至是炮山、保障、市河皆通。贾人鸣榔，游人鼓，纷纭争渡，款乃相闻。是河南水关一支，过利济桥、新桥、太平桥、通泗桥、文津桥、开明桥，奎桥，凡七，出北水关会于外隍。北水关终年不启，南水关尚以时启闭，水关内萍藻<片半>合，稿刺不开。

　　门洞上水气郁蒸凝结，而垂如檐溜钟乳。画舫入门，抵利济桥辄止；而城南游人，间有于此上画舫者。

　　南门关帝庙在子城内，有周将军灵异最著。慈溪县成衣王某者，妻为狐夺，王患之，羽士理醮无所应。王苦之，挈妻移居三元庵，狐寻至，为祸愈烈。适张真人舟过运河，王控狐，真人可其请，狐知之，以酒肉钱帛赂王，王为之求免，不许。命法官于中埂街备法坛，又命王于家急备银炭二百斤，大铁火盆一，蜡烛二百斤，沉檀五十斤。次日法官以小圆镜一，径三寸，小铜剑一，长五寸，命王供于庭中。几上香置铁盆，实以炭。将午，法官至，书符于炭上，令王守炭，自往法坛。自是每日中，法官来于炭火上书符而去。狐又以金赂王，王复为之求免，真人怒，命鞭之，王忽自伏地上如笞状，起立跛一足。是夜城中十二门齐噪，城楼上有一黑物长四尺许堕地匿去。至暮，狐来曰：“南门周将军于城上遍插旗帜，我不得出，奈何？”及第六日，法官四十余人来至庭中，围立火盆步罡斗，焚符无数。第七日令王妻出房，诸法官移火盆剑镜入房，法官递更书符，羽士林东等七十余人齐奏法曲。至夜半，诸法官鹄立房中，若有所待。一法官忽杖剑出房，若接引状，复至房，诸法官齐书符，移火入瓦罐中，火焰出罐口丈余，焰中作狐语。法官乃以泥封罐口，贮南门子城内周将军足下。

　　知己食在头桥上，宰夫杨氏，工宰肉，得炙肉之法，谓之熏烧，肆中额云“丝竹何如”。人皆不得其解，或以虽无丝竹管弦之盛语解之，渭其意在觞咏。

　　或以丝不如竹，竹不如肉语解之，谓其意在于肉。然市井屠沽，每藉联扁新异，足以致金，是皆可以不解解之也。

　　南门马头在响水桥下，市河出头钓桥北岸，循城南岸。沿中埂下岸，至古渡桥，复西折入西门。画舫于此，分上下马头：在头钓桥内者，为南门上马头；头钓桥外者，为古渡桥下马头。篙师沙户，皆江船浜中人，故此二地多摇船。

　　明月楼茶肆在二钓桥南，南岸外为二道沟，中皆淮水，逢潮汐则江水间之。

　　肆中茶取于是，饮者往来不绝，人声喧阗，杂以笼养鸟声，隔席相语，恒以眼为耳。

　　草草馆在中埂上岸，本南门草厂。瓜洲人め载江芦，谓之芦商，其船谓之柴め，至此为柴め马头。先驳运上岸，地名贮草坡，坡上为南门街之西，多屋舍以寓芦商，即是馆也。贮草坡豆腐乾姚氏为最，称为“姚乾”。

　　中埂在南门街之西。江北无高山峻岭，公安曾氏曰：“水里龙神不上山”，故堪舆家于郡中多用平洋法。间有土阜高隆，则为平洋中真龙。如北柳巷之龙背，钞关之埂子上是也。埂子上即上埂，中埂气脉与埂子上不断，街口建九峰园枋楔。

　　秀野园酒肆在砚池北，对岸为扫垢山。春暖莺飞，禽声杂出，湖外黄花烂缦，千顷一色。

　　“砚池染翰”在城南古渡桥旁。歙县汪氏得九莲庵地，建别墅曰南园。有“深柳读书堂”、“谷雨轩”、“风漪阁”诸胜。乾隆辛巳，得太湖石九于江南，大者逾丈，小者及寻，玲珑嵌空，窍穴千百。众夫辇至，因建“澄空宇”、“海桐书屋”，更围“雨花庵”入园中，以二峰置“海桐书屋”，二峰置“澄空宇”，一峰置“一片南湖”，三峰置玉玲珑馆，一峰置雨花庵屋角，赐名九峰园。御制诗二，一云：“策马观民度郡城，城西池馆暂游行。平临一水入澄照，错置九峰出古情。雨后兰芽犹带润，风列梅朵始敷荣。忘言似泛武夷曲，同异何妨细致评。”

　　一云：“观民后辔度芜城，宿识城南别墅清。从目轩窗饶野趣，遣怀梅柳入诗情。

　　评奇都入襄阳拜，笔数还符洛社英。小憩旋教追烟肪，平山翠色早相迎。“注云：”园有九奇石，因以名峰，非山峰也。“

　　砚池即南池。志云：“元丰七年，诏京东淮南筑高丽馆，以待朝贡之使，废于建炎。后郡守向子固于绍兴间重建，扁其门曰‘南浦’，以为迎饯之所。”或曰：今之“春满江城”距南池不远，疑南池即南浦。志又曰：“南池距九莲庵不远，南池即莲花池。”又志载：“磨剑池西有隋铸钱监。”或又曰：今南池距钞关不远，南池即磨剑池。三说皆无所征。《平山堂图志》云：“隔岸文峰寺有塔，俗称”文笔“，故称南池为砚池。汪氏因于南园题曰‘砚池染翰’。”

　　九峰园大门临河，左右子舍各五间。水有系舟，陆有木寨系马。门内三楹，设散金绿油屏风，屏内右折为二门，门内多古树。右建厅事，名曰“深柳读书堂”。堂前构玻璃房，三四折入“谷雨轩”，右为“延月室”，其东南阁子，额曰：“玉玲珑馆”。是屋两面在牡丹中，一面临湖。轩后多曲室，车轮房结构最精，数折通御书楼。楼右为雨花庵，庵屋四面接檐，中为观音堂，右为水廊，廊外即市河。楼前门上，石刻“砚池染翰”四字。门外石版桥，过荷塘至堤上，方亭颜曰：“临池”，东构小厅事，颜曰“一片南湖”，至此全湖在目。旁为“风漪阁”，左有长塘亩许，种荷芰，沿堤芙蓉称最。最东小屋虚廊在丛竹间，更幽邃不可思拟。阁后曲室广厦，轩敞华丽，窗棂皆置玻璃，大至数尺，不隔纤翳。窗外点宣石山数十丈，赐名“澄空宇”扁额，厅右小室三楹，室前黄石壁立，上多海桐，颜曰“海桐书屋”，屋右开便门，门外乃园之第二层门也。

　　深柳读书堂联云：“会须上番看成竹（杜甫），渐拟清阴到画堂（薛远）。”

　　堂前黄石叠成峭壁，杂以古木阴翳，遂使冷光翠色，高插天际。盖堂为是园之始，故作此壁，欲暂为南湖韬光耳。旁有辛夷一树，老根隐见石隙，盘踞两弓之地，中为恶虫蚀空，不绝如缕，以杖柱之，其上两三嫩条，生意勃然，花时如玉山颓。

　　雨轩种牡丹数千本，春分后植竹为枋柱，上织芦荻为帘旌，替花障日。花时绮牖洞开，联云：“晓艳远分金掌露（韩琪），夜风寒结玉壶冰（许浑）。”

　　轩旁为延月室，联云：“开帘见新月（李端），倚树听流泉（李白）。”东南构玉玲珑馆，联云：“北榭远峰闲即望（薛能）。南园春色正相宜（张谓）。”辟“┇”字径，开“川”字畦，朝日夕阳，莲炬明月，最称佳丽。花过后各户全扃。

　　雨轩旁多小室，中一间窗牖作车轮形，谓之“车轮房”，一名“蜘昧网”。

　　御书楼即雨花庵旧址，楼右开门，嵌“雨花庵”旧额石刻于门上。中供千手眼准提像，昏钟晓磬，园丁司之。

　　雨花庵门外嵌石刻曰“砚池染翰”。联云：“高树夕阳连古巷（卢纶），小桥流水接平沙（刘兼）。”门前石版桥三折，桥头三人立，其洞穴大可蛇行，小者仅容蚁聚，名曰“玉玲珑”，又名“一品石”。《图志》云，相传为海岳庵中旧物。赵云崧诗云：“九峰园中一品石，八十一窍透寒碧。”盖谓此也。园中九峰，奉旨选二石入御苑，今止存七石。高东井文照《九峰园诗》云：“名园九个丈人尊，两叟苍颜独受恩；也似山王通籍去，竹林惟有五君存。”

　　石版桥外湖堤上建方亭，额曰“临池”，联云：“古调诗吟山色里（赵嘏），野声飞入研池中（杜荀鹤）。”亭前为园中舣舟处，有画肪名曰移园，为汪氏自制。

　　砚池例备水围。先下水网，用三桨船，分左右翼，方舟沿岸棹入合围。拊鸿，御缴，水鸟群飞，鸟枪竞发，堕羽歼鳞，不可胜计。平时土人取鱼，亦往往在是。

　　临池亭旁，由山径入，一石当路，长二丈有奇，广得其半，巧怪岩，藤萝蔓衍，烟霭云涛，吞吐变化，此石为九峰之一。旁构小厅，额曰“一片南湖”；联云：“层轩皆画水（杜甫），芳树曲迎春（张九龄）。”是屋窗棂，皆贮五色玻璃，园中呼之为“玻璃房”。

　　“一片南湖”之旁，小廊十余楹，额曰“烟渚吟廊”。联云：“阶墀近洲渚（高适），亭院有烟霞（郭良）。”其东斜廊直入水阁三楹，额曰“风漪”，联云：“隔岸春云邀翰墨（高适），绕城波色动楼台（温庭筠）。”是阁居湖北ぞ，湖水极阔。中有土屿，松榆梅柳，亭石沙渚，共为一邱。其下无数青萍，每秋冬间，艾陵野凫，扬子鸿雁，北郊寒雅，皆觅食于此。风雨时作激涌，状如下石。

　　钟山对岸，南堤涧中，飞动成采，此湖上水局最胜处也。高东井诗云：“芦芽短短钓船低，向晚浓烟失水西。半晌风漪亭上立，无情听杀郭公啼。”

　　风漪阁后东北角有方沼，种芰荷，夹堤栽芙蓉花。沼旁构小亭，亭左由八角门入虚廊三四折，中有曲室四五楹，为园中花匠所居，莳养盆景。

　　“烟渚吟廊”之后，多落皮松、剥皮桧。取黄石叠成翠屏，中置两卷厅，安三尺方玻璃，其中或缀宣石，或点太湖石。太湖即九峰中之二峰，名之曰玻璃厅，上悬御扁“澄空宇”三字，及“雨后兰芽犹带润，风前梅朵始敷荣”一联，“纵目轩窗饶野趣，遣怀梅柳入诗情”一联，“名园依绿水，野竹上青霄”一联。

　　石工张南山尝谓“澄空宇”二峰为真太湖石。太湖石乃太湖中石骨，浪激波涤，年久孔穴自生，因在水中，殊难运致。惟元至正间吴僧维则门人运石入城，延朱德润、赵元善、倪元镇、徐幼文共商，叠成狮子林，有狮子含辉吐月诸峰，为江南名胜。此外未闻有运致者，若郡城所来太湖石，多取之镇江竹林寺、莲花洞、龙喷水诸地所产。其孔穴似太湖石，皆非太湖岛屿中石骨。若此二峰，不假矣。

　　海桐书屋联云：“峭壁削成开画障（吴融），垂杨深处有人家（刘长卿）。”

　　室后二峰屹立，至是九峰乃全。是本九莲庵故址，九莲本名“二分明月”。庵为宏觉国师木陈建，取唐人“古渡月明闻棹歌”句，自入园中，庵遂不复重建。

　　汪玉枢，字辰垣，号恬斋，歙县人。早岁能诗，山林性成。南园之盛，由恬斋始也。康熙间，王躬符曾于是园征《城南宴集诗》，为吴泰瞻、梁嘉稷、汪洋度、张师孔、费锡琮、王棠、张潜、颜敏、费锡璜、萧、闵奕佐、刘珊、闵奕佑、程元愈、汪荃、陈庭、陈于堂、程启、王朝、汪天与、汪涵仙、汪艾、卞恒久、张曰伦、程钟、李潞、王文著、汪玉树、费轩、费继起、汪兼、王文枢、王文奎、唐继祖、汪汉倬，暨恬斋计三十六人，各赋七言古诗一首，镛州廖腾奎序其事，一时称为胜游。玉枢年七十，尝于易松滋抱山堂中作重九会，有“北雁去来霜鬓攵，黄花开谢故人稀”句，比归，无疾而终，社中谓为诗谶。

　　子五：长德，字愚谷；次长仁，字梅谷；长馨字树谷；潢字秋明；长丰字宪度。

　　孙宝光，字峙山，俱工诗。又裒集《恬斋遗诗》若干首，杭世骏为之序。愚谷、梅谷、树谷曾与王藻、陈皋、张士科暨世骏七人为《砚池联句》，诗载《道古堂集》中。

　　是园前为九莲庵故地，庵为转运何胃所建。转运字谦之，浙江山阴人。幼熟南河，好善乐施，官至河南总督。子裕城，字福天，官巡抚。孙钟，字立斋，官同知；铣字慎斋，官郎中，字朗斋，官知州。金字纯斋，官中书。其族元锡，字梦华，工诗，博考金石文字。

　　癸丑秋，曾员外燠，转运两淮，禊是园，为吴人翰林锡麒、吴退庵□□煊、詹石琴孝廉肇堂、徐阆斋孝廉嵩、胡香海进士森、吴兰雪上舍嵩梁、吴白厂明经照。丹徒陆晓山绘图。转运序云：“莫春禊，厥事尚已。若乃鲁都作赋，公干称二七之祓；曲水侍宴，谢眺有濯流之词。前代益罕闻之，今世无复行者，岁在癸丑，符兰亭之年；序维上秋，落淮南之叶。下官系出先贤，志希风浴，矧兹淮海之会，兼有林谷之胜。公事方暇，素商届节，不有嘉集，曷申雅怀？乃以七月朔越三日，会宾客于邗水之上，秋禊是举。于时水天一色，风露满衣，羽觞浮而荷气香，斗槎泛而银河近。忆仙人之鹤驾，悲帝子之萤光。鲍赋斯成，牧诗载咏，自有禊事以来，未闻盛于此日者也。古用上巳，今行始秋，用陈洁清之义，匪泥祓除之旨。与斯会者，咸绘于图，凡八人。序之云尔。”转运莅扬州，旦接宾客，夕诵文史，部分如流。觞咏多暇，著有《邗上题襟集》，《秋禊诗》载其中。至于北郊诸名胜，转运燕游唱和，如《十一月望日黄建斋邀游平山堂夜饮湖上即席和韵奉答日蜀冈探梅用昌黎人日城南登高韵》、《康山留客》诸诗，皆传诵一时。

　　甲辰，管松干珍巡视南漕，驻扬州。谢未堂司寇、秦西岩观察、沈既堂转运、吴杜村翰林、赵云崧观察公宴是园，各赋诗以纪其胜。管公有“雨师若为淮山石，洗出芙蓉九点青”，一时传为名句。

　　南门外城脚，草生时，为放马牧马之地。古渡桥北路，昔为市河，西岸有影园，今城湖中长屿。东岸由南门大街财神庙巷，为静慧园大路。出坛巷过美人桥，至南红桥，接扫垢山大路，至西门大街，凡此皆南湖两岸也。

　　古渡桥以石为之，狭小不通画舫，往来惟渔艇而已。《天禄识余》云：“扬州北三桥、中三桥、南三桥，号九桥，不通舟，不在二十四桥之数。”此类是也。

　　古渡禅林在湖中长屿上，为金山下院，诗人仪育与徐晁玖、陈仲公结社于此，谓之“二分明月社”，育为文跋其事。

　　御舟水室在古渡禅林后堤，庋屋水上，一舟庋屋五楹，龙凤各二舟，庋屋四层。两旁用红黄竹席围之，以避风雨，名曰“藏舟浦”。此内河御舟，与外河马头备用如意船有别。是舟用四桨，船首刻龙凤，布云母，或庋板屋飞庐，翠帏羽盖，或用厂船。其余随从船，或六桨、八桨、二桨、八舻，谓之官船。二桨即今划子船，谓之差船。差后各归工次，谓之园船。惟御舟入藏舟浦，有官司之。自是而北，则西城外矣。

　　●卷八◎城西录影园在湖中长屿上，古渡禅林之北，旁为郑氏忠义两先生祠，祠祀郑超宗、赞可二公。园为超宗所建，园之以影名者，董其昌以园之柳影、水影、山影而名之也。公童时，其母梦至一处，见造园，问谁氏，曰：“而仲子也。”比长，工画。崇正壬申，其昌过扬州，与公论六法，值公卜筑城南废园，其昌为书“影园”

　　额。营造逾十数年而成，其母至园中，恍然乃二十年前梦中所见也。园在湖中长屿上，古渡禅林之右，宝蕊栖之左，前后夹水，隔水蜀岗蜿蜒起伏，尽作山势，柳荷千顷，萑苇生之。园户东向，隔水南城脚岸皆植桃柳，人呼为“小桃源”。

　　入门山径数折，松杉密布，间以梅杏梨栗。山穷，左荼蘼架，架外丛苇，渔罟所聚，右小涧，隔涧疏竹短篱，篱取古木为之。围墙乱石，石取色斑似虎皮者，人呼为“虎皮墙”。小门二，取古木根如虬蟠者为之，入古木门，高梧夹径，再入门，门上嵌其昌题“影园”石额。转入穿径多柳，柳尽过小石桥，折入玉勾草堂，堂额郑元岳所书。堂之四面皆池，池中有荷，池外堤上多高柳，柳外长河，河对岸，又多高柳，柳间为阎园、冯园、员园。河南通津。临流为半浮阁，阁下系园舟，名曰“泳庵”。堂下有蜀府海棠二株，池中多石磴，人呼为“小千人坐”。

　　水际多木芙蓉，池边有梅、玉兰、垂丝海棠、绯白桃，石隙间种兰，蕙及虞美人、良姜洛阳诸花草。由曲板桥穿柳中得门，门上嵌石刻“淡烟疏雨”四字，亦元岳所书。入门曲廊，左右二道入室，室三楹，庭三楹，即公读书处。窗外大石数块，芭蕉三四本，莎罗树一株，以鹅卵石布地，石隙皆海棠。室左上阁与室称，登之可望江南山。时流寇至邻邑，鹾使邓公谓阁高惧为贼据，因毁去改为小阁。庭前多奇石，室隅作两岩，岩上植桂，岩下牡丹、垂丝海棠、玉兰、黄白大红宝珠山茶、磬口腊梅、千叶榴、青白紫薇、香橼，备四时之色。石侧启扉，一亭临水，有姜开先题“菰芦中”三字，山阴倪鸿宝题“氵郭翠亭”三字，悬于此。亭外为桥，桥有亭，名湄荣，接亭屋为阁，曰荣窗。阁后径二，一入六方窦，室三楹，庭三楹，曰一字斋，即徐硕庵教学处。阶下古松一，海榴一，台作半剑环，上下种牡丹、芍药，隔垣见石壁二松，亭亭天半。对六方窦为一大窦，窦外曲廊有小窦，可见丹桂，即出园别径。半阁在湄荣后径之左，陈眉公题“媚幽阁”三字。

　　阁三面临水，一面石壁，壁上多剔牙松，壁下石涧，以引池水入畦，涧旁皆大石怒立如斗，石隙俱五色梅，绕三面至水而穷，一石孤立水中，梅亦就之。阁后窗对草堂，园至是乃竟。园之旁有余地一片，去园十数武，有荷池、草亭，预蓄花木于此，以备拣绌。公友人王先民结宝蕊栖为放生处，亦在其旁，先民死，阎舍卿以先民木主祀其中。公自记其园亭之胜如此。百余年来，遗址犹存，《江都县志》云在城南，《扬州府志》云在城东，按今园址，自当以县志为是。而影园门额久已亡失，今买卖街萧叟门上所嵌之石，即此园物也。

　　郑氏忠义两先生祠在影园之南，祠门临河，对岸为南门外城脚，门内堂五楹，供明兵部职方司主事郑公元勋、明荣禄大夫右军都督府都督同知郑公元化二木主，左庑下门通影园虎皮墙下便门。郑氏居歙之长龄村，自其祖道同御史、居贞参政同死前明建文靖难之后，积德累功，凡七世，至二公，其族始大。二公皆著绩明末，而二公前之道同、居贞，则有双忠祠，二公后之侠如、为光、为旭，则入本朝乡贤祠，惟二公之德为独隐，故里人于元勋死后，于影园之侧立是祠焉。元勋字超宗，号惠东，之彦第二子。生而颖异，应童子试，张宾王识为国器。年二十一，天启甲子，领应天乡试第六名。时江淮间频饥，道瑾相望，捐金以济族子，鸠坊郭米麦千石，为粥于天宁寺，以食饥者。一友触怒大，欲置危法相中，勋藏之别室，大索不得。会败事，乃送之出。豫章罗万藻途遇暴客被创，过扬州，勋舍之，又医药以资其行。南昌万时华客死扬州，勋亲视含殓，附身附棺，勿之有悔，执绋送之。初构影园，延名硕赋诗饮酒无虚日。崇祯癸未，园放黄牡丹一枝，大会词人赋诗，且征诗江楚间，糊名易书，评定甲乙，第一以黄金二觥镌黄牡丹状元字赠之，一时传为盛事。癸未，勋中会试第三名。释褐后假归，会高杰留屯仪扬，时居守者巡抚黄家瑞、兵备副使马鸣钅录、司李汤来贺、江都令李日成，鸣钅录故与来贺有隙，来贺父与公同榜进士，以是交善，鸣钅录每事疑勋，数相倾覆。杰尝为裨将，获罪当斩，勋为之请，得免，杰深德之。是时，公曰：“事急矣，吾不惜此身以排乡人之难。”单骑造之，家僮蒋自明遮马谏，勋叱之曰：“扬民安，虽丧身何伤！”遂入杰营，晓以大义，且责其剽掠状，杰为心折，曰：“前事特我裨将杨成为之耳。”出令退舍，且诛杨成（杨成本名诚祖，秦人，为调防都司。所辖皆西北兵，南来兵将，西北居多，与诚祖颇亲狎，诚祖因乘机掳劫，为众兵偶语。详绛州冯士高《别影楼诗序》。今为杨成非是，或云杨诚亦非是），更出其通商符券数百张纳公袖中，而敛兵五里外，城中之门于西北者，因得暂启以薪粟。勋遇人辄举袖呼而与之券，且行且给，至半途而符券尽，后索者不能得，则谓公有所吝，或惊疑告人曰：“高杰以免死牌与郑某矣，非其亲昵不得，非贿不得，有死尔。”语一夕遍。适鸣以矢石暗中杰兵，杰兵憾甚，日逼城下哗噪，如将攻者。城者中夜狂噪，称郑某果贼党，又讹传诛杨成为扬城。

　　露刃围之数重，顷刻刃起，遂及于难。义仆殷起，奋身以殉。事见《扬州府志》及陆麟度《仪征县志》，元和杭堇浦《道古堂集》言之尤详。元化字赞可，壮岁以勋戚官右军都督府都督同知，慷慨多雄略，不避权贵，见世多故，敝屣一官，伯仲兄皆起家通显，化终老菟裘，布衣蔬食，泊如也。惟型仁让义，笃行谊于乡，一时咸尊尚之。子为旭一人，今嘉树园即公隐居地也。二公世系传家，忠贞溯自九世，双忠以后，事见《三修休园志》及郑氏望族，附记于是。

　　郑景濂，字惟清，居歙县长龄村，其地有龙潭，潭水清，因自号为洁清翁。

　　旧产为族豪暴占垂罄，夫妇辞家行，生五岁儿不顾，留祖母哺之。越五年，始迁扬州。盐起家，食指千数，同堂共爨，有张公艺、陆子静之风。

　　郑之彦，字仲隽，号东里，即洁清翁辞家时五岁儿也。七岁，随祖母徒跣数百里，索母于池阳。年十九，补扬州郡秀才。入成均，精于青鸟家言，明利国通商之事，比之盐祭酒，儒林丈人。子四，元嗣、元勋、元化、侠如。

　　郑侠如，字士介，号俟庵。郑氏数世同居，至是方析箸。兄元嗣，字长吉，构有五亩之宅。二亩之间，及王氏园，超宗有影园，赞可有嘉树园，士介有休园，于是兄弟以园林相竞矣。初，士介中崇祯己卯副榜，是科新制，副榜先正榜一日出，谓之中贡。赴成均考，以不次用，由是士介文名与兄相等。时分宜袁继咸以御史出为扬州副使，会中官杨显名饬理两淮盐务，御史转运使以下，跪拜趋谒，继咸独不屈，显名不悦，劾退之。通城欢哗，闭城门遮留者十余日，同官绅衿皆远嫌，惟超宗与士介二人独往，侃侃言地方事，于利弊罔不中，遂出劝城中人启门，继咸乃出，去扬州。庚辰，继咸治郧，以襄事被逮，又黄石斋道周亦以建言被逮，均道扬州，至者益罕，侠如挺身操舟逆之。其逆继咸时，左右见缇骑，目摄之，继咸自前执其手，曰：“苟不死，当相见。”其时舟中惟王于一猷定一人。

　　迨超宗死难，士介徒步入应天，哀泣上书得白。当事见其诚笃，交章荐，授工部司务。值请开宁国煤山，乃昌言是役牟利劳民，议遂寝。事迹载在府志。国初辞归休园，园在流水桥畔，本朱氏园，其地产诸葛菜，亦名诸葛花。园宽五十亩，南向，在所居住宅后，间一街，乃为阁道而下行如坂，坂尽而径，径尽而门，门内为休园。先是，住宅后有含英阁、植槐书屋、碧厂耽佳、止心楼诸胜，园中有空翠山亭、蕊栖、挹翠山房、琴啸、金鹅书屋、三峰草堂、语石樵、水墨池、湛华卫书轩、含清别墅、定舫、来鹤台、九英书坞、古香斋、逸圃、得月居、花屿、云径绕花源、玉照亭、不波航、枕流、城市山林、园隐、浮青诸胜，中多文震孟、徐元文、董香光真迹。止心楼下有美人石，楼后有五百年棕榈，墨池中有蟒，来鹤台下多产药草。子为光，辑《休园志》若干卷。

　　扬州诗文之会，以马氏小玲珑山馆、程氏筱园及郑氏休园为最盛。至会期，于园中各设一案上置笔二、墨一、端研一、水注一、笺纸四、诗韵一、茶壶广、碗一、果盒茶食盒各一，诗成即发刻，三日内尚可改易重刻，出日遍送城中矣。

　　每会酒肴俱极珍美，一日共诗成矣。请听曲，邀至一厅甚旧，有绿琉璃四，又选老乐工四人至，均没齿秃发，约八九十岁矣，各奏一曲而退。倏忽间命启屏门，门启则后二进皆楼，红灯千盏，男女乐各一部，俱十五六岁妙年也。吾闻诸员周南云：“诗牌以象牙为之，方半寸，每人分得数十字或百余字，凑集成诗，最难工妙。休园、筱园最盛。近共传者，张四科云：”舟棹恐随风引去，楼台疑是气嘘成。“药根和尚云：”雨窗话鬼灯先暗，酒肆论仇剑忽鸣。“黄北云：”流水莫非迁客意，夕阳都是美人魂。“汪容甫云：”叶脱辞穷巷，莲衰埽半湖。“

　　皆警句也。

　　郑元禧、天禧，丁卯举人，崇祯辛未进士陈于泰榜。

　　郑为虹，超宗之侄。生甫弥月，一妪抱谓超宗曰：“昨日得异梦，他年小郎君当与主同作进士。”及癸未，为虹与元勋同中会试，谒选为浦城令。唐王立于闽，擢之为监察御史巡视仙霞关。丙戌八月，大兵至，执之，遂自刺死，年二十有五。事见《明史》。

　　郑为旭，字方旦，顺治辛卯拔贡，授中书，迁工部主事。榷广东太平桥税，减耗恤商，擢监察御史。巡视东北两城，多所建白，如选官须加验看，视学应遣词臣；申讲读律令之条，以厚民俗，分进士举贡拔例班次，以疏铨政；饬臬司遇命案不得率结，罪人发乌喇减等者，即中途遇赦，并在部未结诸人，皆应照例宽恤等疏，俱次第举行。卒祀乡贤。

　　郑为光，字次岩，号晦中。由廪膳生顺治甲午拔入成均，丁酉举顺天乡试，府试擢前列，己亥成进士，殿试二甲第二人，授翰林院清书庶吉士，辛丑改授监察御史。甲辰，巡视中城，禁强横，出冤狱，以州县税赋丛弊，请设巡环簿稽之。

　　剔扬州关钞积弊。及请科举广额，收推升实效，节凤米浮费诸疏，皆报可。卒于官。著疏稿诗文集，入祀乡贤。

　　郑贞女，侠如女也，幼许字程宾吾子起善为妇。程移家，夜泊严州，炎起烧船席，起善跃出救父，随江死。宾吾携孝子柩归。女悲哀失容，遂成疾，逾年病剧，父母问其愿，答愿以身殉，苟得生入程门守孝子节，俾为立后，于愿毕矣。

　　父母许之，驰书走新安，白女守贞状，宾吾趣装来扬州迎女，乃得嫔于程门。是日，亲族迎送以百计，皆陨涕。越三日，宾吾为孝子位，预卜继嗣，女趋拜承服。

　　又半载，病笃遂卒，年十有八。陈尧勋为之作《孝子贞女传》。

　　郑潮，字秋塘，善音律，工诗。弟坛，字枫人，壬午举人，官至浙江督粮道。

　　生平论诗，深于少陵，刻杜诗全集行于世。秋塘子柏，字新甫，善小楷。能诗，戊申科举人，所书《洛神赋》不下数百本。

　　南红桥本南湖狭处，编木渡水，后湖嘴渐出，辄植木成杠，谓之南桥，红其栏，谓之南红桥。春草夏蒲，秋芡冬苇，远浦明灭，小桥出入，一段水局最盛。

　　过桥西岸，入秋雨庵路。

　　美人桥在扫垢山尾砚池，南岸自中埂以下，地脉隆起，直趋塔湾，静慧园即在中埂分支。坛巷以上，土阜隆起，直趋扫垢山，秋雨庵即在扫垢山尾。其中湖田十数顷，水大为湖，水小为田，谓之美人峒。峒口建石桥，谓之美人桥。梦香词云“听莺宜近美人桥”即此。西为社稷坛，居民筑屋其上，谓之坛巷。其下乃扫垢山，接西门二钓桥西岸之都天庙巷，此皆由南门大街财神庙巷而来者也。

　　静慧寺本席园旧址，顺治间僧道态木陈居之，御书“大护法不见僧过，善知识能调物情”一联，七言诗一幅。康熙赐名静慧园，及“真成佛国香云界，不数淮南桂树丛”一联，七言诗一首。寺周里许，前有方塘，后有竹畦，树木蒙翳，殿宇嵯峨，木陈塔在其中，为南郊名刹。木陈之后，寺将颓废，歙县人吴家龙重修，至今两淮烟盒贡及高寺烟盒皆在此设局制造。家龙字步李，襁褓而孤，奉母至孝，好施与，与汪应庚齐名，达于朝，赐盐运副使。

　　秋雨庵本里人杨氏出家之地，临潼张仙洲感于梦，构为庵，名曰扫垢精舍。

　　康熙五年，灵隐大殿落成后，八月十三日，早落月中桂子，浙僧戴公过扬州，遗四五粒于庵中种之，因又改名金粟庵。庵四围皆竹，竹外编篱，离内方塘，塘北山门，门内大殿三楹，院中绿萼梅一株，白藤花一株，缘木而生。两庑各五楹，环绕殿之左右。后楼五楹，为方丈。庵左为桂园，园中桂树是月中种子，花开皆红黄色。右为竹圃，又名笋园，园中有六方亭，名曰竹亭，张世进、士科诸人皆有竹亭诗。庵僧祖道，字竹溪，本范姓，文正公之后，先主宝筏寺，乾隆辛丑归是庵，善琴工诗，有《离六堂集》。卢运使深契之，订方外交，尝单骑访之，竹溪作诗云：“公暇捐宾从，来寻释子家。风光近重九，篱落有黄花。一曲冰弦操，三杯雪乳茶。论诗情未已，归骑日初斜。”

　　扫垢山本名骚狗山，梦香词云“走马试来骚狗地”即此。山无树石，古冢累累，两山之介，容一人行。出山口乃西门都天庙，庙中每夜经声不绝，庙外多石柱烧路灯。甲寅岁，殿前忽生一泉，能治病，求水者日数百人，月余而竭。

　　徐复，字心仲，西南乡董家老坝人。其乡重耕而轻读，复不欲为农，寄食都天庙中，供洒埽之事，暇则读书，虽冬月无被不辍也。江都焦明经循适寓庙中，壮其志，邀之于家，授以《毛诗》、《周官》、《礼》诸经，徐稍稍通之，寻补弟子员。于《九章》、六书之学，颇有得焉。近著《论语疏证》。

　　通泗门即西门。钓桥二，头钓桥跨子城内市河，二钓桥跨子城外市河，桥下即花山涧与南湖通处，画舫马头在二钓桥下。过桥陆路分二支，一抵廿四桥，一抵双桥。前明吴兆游扬州主徐司理署，有与张学礼游平山堂诗云：“并辔城西门，弥迤亘平陆。秋原野火烧，寒郊猎骑逐。”即此。古司理署在江都县西，以地之远近论，司理出郭，自西门为近耳。

　　康熙间，门卒李祥工诗有“马缓落花深”句。

　　西门头钓桥在通泗桥外，东西跨市河，右为南红桥外城脚，左为倚虹园，对岸石堤。

　　转角桥在城西北角，俗名仙鹤素，木桥三孔，有桥渡二夫司启闭，日中桥不庋板，以通画舫。用舟渡人，有壮人宋三侉子者，为渡夫数十年，虽暮夜不离，尝闻水中有鬼，屡语人勿夜行。一夕，宋醉卧舟上，有牵其衣者，宋叱之，恍惚已卧草中，众鬼压伏，重如铁石，遂气绝。天明犬来噬其鼻，犬口中气入宋鼻中，乃苏。湖上人笑之，呼为狗度气。

　　西门二钓桥在头钓桥外，上通砚池，下入花山涧，为南湖入口处，其下为西门马头。渡春桥在花山涧中，三孔皆方，上用黄石嵌冰裂文，最称诡制。上通二钓桥，下通涧中，桥东接红桥修禊，西在扫垢山下，桥旁立如来柱。

　　陆寿芝为麟度大令之孙，寄居仪征，幼有才名，尝醉跨桥上作骑马状，忽一履堕涧中，因更举一履投之曰：“天下无用之物若此履者，皆可弃也。”

　　张维贞，字继堂，江都副榜，好甘石之学，居渡春桥畔，每夜往社稷坛看星，天明始归。

　　姚澍，字雨田，江都明经，工制艺，居双桥，从之学者如云。弟子入泮，试卷皆书“双桥书屋课艺”。今馆于扬州周氏，周氏以酒为业。扬州市酒以戴氏为最，谓之戴蛮，次则周氏，谓之周六槽坊，皆鬻木瓜酒，若镇江府百花酒，扬州盛行之，则有郭咸泰。郭氏丹徒人，郭晋字霁堂，官中书。弟，字厚庵，诸生，皆工诗文。同时，甘泉李周南字冠三，亦多门弟子，称盛事。

　　●卷九◎小秦淮录小东门在旧城东。《嘉靖维扬志》云：小东门楼曰谯楼是也。又云更鼓铜壶滴漏在此楼上。按今之旧城，即宋大城之西南隅，元至正十七年丁酉。佥院张德林始改筑之，约十里，周围一千七百七十五丈五尺，高倍之。门五，曰海宁，今曰大东，曰通泗，今曰西门，曰安江，今曰南门，曰镇淮，今曰北门，曰小东，即是门，今仍旧名。南北水关二，引市河水以通于濠。今之新城，即宋大城之东南隅，明嘉靖三十四年乙卯，知府吴桂芳始议兴筑，后守石茂华踵成之。自旧城东南角起，折而南，循运河而东，折而北，复折而西，极于旧城之东北角止。东与南北三面，约八里有奇，计一千五百四十二丈。门七，曰挹江，今曰钞关；曰便门，今曰徐宁；曰拱宸，今曰天宁；曰广储；曰便门，今曰便益；曰通济，今曰缺口；曰利津，今曰东关。沿旧城城濠南北水关二，东与南二面，即以运河为城濠，北面作濠，与旧城连，注于运河，此旧城新城之大略也。乾隆三十年，旌德刘茂吉绘扬州两城图，大街小巷，举目了然，巡盐御史高恒为记，今扬州画舫皆在城外，惟大东小东二门马头在城中，故并附茂吉图于是。茂吉字其晖，习算，明仪器，尤工绘地图，居旌德玉屏山之阳。冈峦回合，流泉灌输，中有良田，力耕以食，茶笋鱼蟹之出，可供宾客。为是图时，年已七十，每日履行城内外，夜则然炬，靡不周历，其诸城市、关津、公廨、里井、曲巷、通衢，尺幅中小大具举，广狭攸分，细若掌文，犁然可辨，而字极蝇头，标诸名色，令观者如扪天上之星辰，数局中之黑子，无不了然于心目间。今括其大概，记于左。

　　江都、甘泉二县同附郭，旧城西半壁，新城南半壁，为江都治；旧城东半壁，新城北半壁，为甘泉治。

　　旧城南门至北大街，三里半，近南门者谓之南门大街，近北门者谓之北门大街，中谓之院大街。自南门始，路东为南门左城脚、薛副使巷（巷内右通旧城东南隅无名小巷，出左城脚，左折为孔北海祠通宋家桥，中有街通寿安寺）、寿安寺巷（巷右折通孔北海祠，左折通粉妆巷）、堂子巷（有西雷坛直通卸甲桥）、禾嘉巷（通张家桥。巷内路北为缸巷、粉妆巷，出常府巷至常府桥永丰巷，通小东门左城脚）、路西为南右城脚（通水关内义济桥，右折菊巷，巷路西为庆余街及城西南隅无名街巷，中有扬州卫署）、新桥（为新桥西街，路南为菊巷及城西南隅，路北为都府引道，街竟右折为白果树巷），以上为南门大街。十字路口，街东为甘泉县街，街西为太平桥（桥上有华大王庙）。直街以下，路东为李府巷、拈花庵巷、牛录巷（中有例谷仓，巷竞为毓贤街）、乌衣巷（巷竟为纪家湾）、安定书院、曾家园（通三元巷）、盐院署（署前有薰风巷，署东有观风巷）、路西为通泗桥（与牛录巷口对，桥通南小街）、三节门（亦名清白流芳，以枋楔额名）、文津桥（过桥即府学）、三板桥巷（通中小街），以上为院大街。十字路口，街东为大东门大街，街西为开明桥（过桥即县学）。直街以下，路东为正谊巷（左折小街通忠义关帝庙巷，右折材官巷，出大东门大街，直通大东门右城脚无名街巷）、关帝庙巷、北门左城脚巷，路西北门右城脚（通北水关奎桥，左折为北小街），以上为北门大街。至此抵北门，三街竟于此。

　　大东门至西门，一里半，近大东门者谓之大东门大街，近西门者谓之西门大街。自大东门始，路南为大东门左城脚巷（城脚巷名有九）、盐院东、同仁牌楼巷、院大街、中小街、江都县西街、系马桩、西门右城脚巷，路北为大东门右城脚巷、材官巷、北门大街、北小街、县学、叶家门楼（俗名十八湾）、四望亭（通双井）、旧书院（即维扬书院旧址）、郑家楼（内有螃蟹巷、泄水汪）、西门左城脚巷，至此抵西门，二街乃竟。

　　南水关抵北水关市河，东岸直街为南门、盐院、北门三大街，西岸直街为南、中、北三小街。小街自南门之菊巷口起，迤北路东为太平桥、通泗桥（南小街止）、文津桥、三板桥、开明桥（中小街止）、奎桥（北小街止），路西为卞公祠古巷（通里街孙官人巷，巷竟为白果树巷），石狮子巷（巷有关帝庙，左折出府照壁）、府东圈门（府西直街入鹅颈项湾，至升平街口，对过为杨家庙，通西街。由府西右折为府西街，有邗江书院课士堂、观音寺、旧柳巷及城西城脚无名街巷）、清军署府学（府学右为江都县，县右为县西街，对过县丞署、城隍庙、禹王庙、石塔寺，通府县两西街。路西为张回巷、梅家巷，通系马桩）、县学西、方寺巷（内通北王巷）、东岳庙街（通双井）、均右折至奎桥，三小街乃竟。

　　小东门城脚至大东门城脚有九条巷，其上有两层街。自小东门右城脚起，为兵马司巷头巷、二巷、三巷（内有真武庙）、四巷、五巷、六巷、七巷、八巷、九巷，抵大东门大街。上一层街自小东门大街起，路西为糙米巷、旌忠寺巷（俗传梁昭明太子著《文选》于此，因于寺后建楼，额曰“梁昭明太子文选楼”。按是地昔名曹宪巷）、仁丰里孝子坊、三元巷、杨府关帝庙（内有三绝碑在志，旁有火星庙，一名德星街），右折抵大东门大街。上二层街自小东门大街起，路西为李府巷、拈花庵巷，过小司徒庙、毓贤巷、九莲庙巷，过纪家湾、曾家园、同仁牌坊、观风巷，右折抵大东门大街，以上皆旧城街巷。

　　新城东关至大东门大街，三里，近东关者谓之东关大街，近大东门者谓之彩衣街。自东关始，路北为便益门大街（街东皆城脚无名小巷，街西为仁寿庵巷、草巷〔一名张家桥〕、姚家巷、刘家巷，抵便益门，以上凡街西之巷，皆通二郎庙）、宗家店、二郎庙神道（庙东为兜兜巷、汪家祠堂，西通万家园）。哑官人巷、剪刀巷（通万家园）、疏理道，（直路至准提庵，庵东为万家园，西为小关帝庙、昙花庵庵后为光景好，皆通广储门大街。疏理道右折为后街，通安家巷），过臣止马桥、广储门街口（街抵广储门，街东为安家巷、留佩对过巷，西为安家店巷、广涛巷，内为樊家园，通天宁门大街）、百岁坊（即弥陀寺巷）、天宁门街口（街通天宁门，街东小巷通弥陀巷，街西为磨坊巷，通姜家墩，墩下无名小巷，北至城脚，西至河边）、姜家墩，抵大东门钓桥，路南田家巷（河下街由此始，右折通琼花观巷）、古家巷、羊巷（通芍药巷，二巷相通处名银锭桥）、问亭巷（通财神庙小巷，出现巷，西通盐义仓）；观巷（直通罗湾，右折地官第，右折琼花现）、马监（通三祝庵，街西为礼拜寺巷）、施家巷（通三祝庵桥）、薛家巷、万家巷（通斗鸡场）、北圈门（即运司前）、北柳巷口（一名龙背）、董公祠、坡儿下，抵大东门钓桥，街竟于此。

　　阙口门至小东门大街，三里，近阙口门者谓之阙口大街，上为左卫街、多子街，抵小东门街。自阙口始，路北为河下街宏文巷、崇德巷、北始巷、井巷（皆通流水桥）、皮市口、方家巷（通石牌桥）、刘家巷、打铜巷、辕门桥口、大儒坊口，路南为河下街堂子巷、油坊巷（通刘备井）、南始巷（通洪水汪）、蒋家桥、五城巷（皆通丁家湾）、三十家（通三元宫）、傅家店（通苏唱街）、史家店、青莲巷（通犁头街）、砖街头（街东为犁头街、苏唱街、羊肉巷、演法庵巷，左折万安宫，左折引市直路、李官人巷。出河下街，苍巷在引市路东，街西为达士巷，右折官沟头。出木香巷，抵河下街，出连城巷，抵埂子上）、十三湾（通达士巷，出埂子上）、埂子口，至小东门钓桥，街竟于此。

　　钞关至天宁门大街，三里半，近钞关者谓之埂子上，上为南柳巷、北柳巷，至天宁门，谓之天宁门大街。自钞关起，钞关署东为河下街，西为埂子上，路东为达士巷、连城巷（通达士巷，出砖街）、多子街口、新盛街口（南柳巷与教场相起止，盖教场以新盛街为前街，贤良街为后街，南柳巷为西营外一层，永胜街为东营外一层。新盛街北松风巷通教场，直街通三义阁，阁通打铜巷，东折而北，通永胜街，抵古旗亭）、贤良街（直路至南圈门口，运司署与北柳巷相起止，贤良街为运司前一层，彩衣街为运司后一层，南圈门至北圈门为运司街，大儒坊至龙背为北柳巷。运司圈门三，南圈门外直路至教场、辕门桥，通多子街，西折为古旗亭，东折为贤良街，北圈门内探花巷通斗鸡场，门外出彩衣街；东圈门直街通三祝庵桥、地官第，出现巷，路北小巷皆通东关大街，路南小巷皆通黄家园、古旗亭、湾子上）、彩衣街口至天宁门大街，路西为龙头关巷（内通外城脚，至小东门钓桥）、小东门口（过此入大儒坊，名南柳巷）、水巷、董公祠、坡儿下（通大东门钓桥）、磨坊巷（在天宁门街），至天宁门，街竟于此。

　　钞关东沿内城脚至东关，为河下街。自钞关至徐宁门，为南河下，徐宁门至阙口门，为中河下；阙口门至东关，为北河下，计四里。自钞关始，路北为木香巷（通官沟）、李官人巷（通引市至万安宫）、黄家店、高家店（皆通仓巷）、居士巷（内有花园巷、大树巷，通离明宫）、徐宁门街口、樊家店（通徐宁门大街）、双桥巷（一名杨胡子巷，中有古墓道，砖桥二，相距三武，江春名之曰三步两个桥，刻石嵌桥旁砖墙上，巷通油坊巷、徐宁门大街）、王达士巷（通油坊巷）。阙口门街口、石将军巷（北通诸葛花园，南通流水桥）、元老府、穿店、夏家店（皆通安乐巷）、田家巷（此即琼花观街，街北为古家巷、芍药巷，街南为小安乐巷、大安乐巷、井巷），至东关，街乃竟（路南皆通城脚之无名小巷，不必备载）。

　　徐宁门至罗湾止，计二里，由徐宁门至蒋家桥，为徐宁门大街，由蒋家桥至罗湾，为皮市街。自徐宁门始，路东为樊家店、杨胡子巷（巷西口即名双桥巷）、土地堂巷（通刘备井）、洪水汪巷，东折火星庙巷（中有虚净庵，通蒋家桥），北折蒋家桥（杨州有“三山不出头”之谚。谓康山、巫山、倚山也。康山在江春家，巫山在禹王庙，倚山在蒋家桥东酒肆内，肆名倚山园，今改茶叶肆），入皮市街（近南者为南皮市，近北者为北皮市），弥勒庵桥口（桥旁有李亚仙墓）、二巷（通弥勒庵桥）、兴教寺街口（寺北有东隐庵，中有唐人石幢）、小安儿巷（通安乐巷）。抵罗湾；路西为南河下口、花园巷、刁家巷（通坡儿上、方家巷，南折大树巷，出仓巷，北折蒋家桥斜路，由坡儿上，至如来柱，出丁家湾）、描金巷（通蒋家桥），北折蒋家桥（是地三叉，西折为丁家湾，路南为如来柱、离明宫、三元宫、土地庙巷，路北为五城巷、三十家、傅家店。至此，地名苏唱街，分为三支，一支直出砖街，一支入青莲巷，出犁头巷；一支入后街，出离明宫。

　　其离明宫直街，通居士巷，路西为井厅，通厨子庵，中有泉清洌），入皮市街、风箱巷（通石牌楼）、宛虹桥口（中有都天庙，出湾子上）、真君殿巷（通板井，出湾子上）、板井（内为灯草行）、东岳庙后巷（通洗马桥），抵罗湾，街竟于此（罗湾上接观巷，下通湾子上，新城斜街惟此）。

　　湾子上为城中斜街，自罗湾起至打铜巷止，路东为小安儿巷，过洗马桥，为东岳庙东首巷（通板井）、马市口（东通皮市，西通石牌楼）、萧家巷（中为萧家井，通皮市街）、石牌楼、刘家巷（通左卫街）；路西戴家湾（过太平巷），过洗马桥、淘沙汪（汪在东岳庙照壁后，通玉井、古旗亭）、玉井巷（中有泉清洌）、火星庙巷（通夹剪桥，出永胜街）、饺饵巷、明瓦巷（皆通永胜街打铜巷）、三义阁神道，入打铜巷，出左卫街而竟。新旧二城斜街，惟湾子上一街，如京师横街、斜街之类，盖极新城东北角至西南角之便耳。其罗湾上无斜街，打铜巷下则有犁头街，过砖街、达士巷，出埂子上，抵钞关，凡此皆新城街道也。

　　城河即市河，南出龙头关，有坝蓄水，与官河隔，谓之针桥；北出大东门水关至高桥，亦有坝蓄水，与官河隔，谓之黄金坝，此古市河也。今龙头关淤垫，乃于小东门钓桥下筑坝，令河北徙，出大东门水关，汇镇淮门市河，入保障湖，以利东城画舫，凡小东门外城脚头敌台、二敌台、头巷、二巷，皆画舫马头。

　　龙头关河道，半为两岸潴、氵彪池所集，浑浊污秽，五色备具，居人恒苦之，素多怪。尝见两灯船自河中来，笑语嘈杂，顺流出龙头关而去，观者是时竟忘是河不通舫也。

　　龙头关下水极深，中有一鼋，天晴曝背，居人恒见之。冬时水涸，不知所之。

　　相传其能化人为针线婆。

　　康熙间，西岸有女子缢死者，祟及邻里，每露形诱过客。沈叟年六十矣，为所惑，渡而就之，女以手挽之人，寻以绳促其自缢，叟昏不知人。忽一女自屏后出，推叟于地，令妇缢，妇求免不允，良久，引颈入绳中死。及旦叟醒，寻系绳处，乃一蜘蛛如钱大，垂于担下，颈折死矣。自是怪绝。

　　小东门钓桥外，由多子街及左卫街抵缺口门，多子街口南由埂子上抵钞关口，北由南北柳巷抵天宁门，其西则为小东门街口，由天宁门城内东入彩衣街，左折运司街、教场、辕门桥、多子街、埂子上，出钞关门，右折花觉行，入九峰园，此小东门外新城御道也。南巡时，墁石清道，如铺沙藉路之例。

　　多子街即缎子街，两畔皆缎铺。扬郡着衣，尚为新样，十数年前，缎用八团。

　　后变为大洋莲、拱璧兰彦色，在前尚三蓝、朱、墨、库灰、泥金黄，近用膏粱红、樱桃红，谓之福色，以福大将军征台匪时过扬着此色也。每货至，先归绸庄缎行，然后发铺，谓之抄号。每年以四月二十日为例，谓之镇江会。缎铺中有居晓峰者，丹徒人，工于诗。

　　天瑞堂药肆在多子街，旌德江氏生业也。江藩字子屏，号郑堂，幼受业于苏州余仲林，遂为惠氏之学。又参以江慎修、戴东原二家，著有《周易述》、《礼考工》、《戴氏车制图翼》、《仪礼补释》、《石经源流考》，又蝇须馆杂记五种，为《枪谱》、《叶格》、《茅亭茶话》、《缁流记》、《名优记》。

　　埂子上一为钞关街，北抵天宁门，南抵关口，地脉隆起，南接扫垢山，北接平冈秋望。其上两畔多名肆，如伍少西毡铺匾额“伍少西家”四字，为江宁杨纪军名法者所书；戴春林香铺“戴春林家”四字，传为董香光所书云。

　　天下香料，莫如扬州，戴春林为上，张元书次之，迁地遂不能为良，水土所宜，人力莫能强也。江畹香署山东巡抚时，为乡试监临，以千金与元书制造香料，作汉瓦、奎璧等形，凡乡试诸生，人给一枚，今元书家依其制为之，称为状元香。

　　童岳荐，字砚北，绍兴人，精于盐荚，善谋画，多奇中，寓居埂子上。童珏，字二树，来扬州时，主其家。珏邃学工诗，善画梅，所藏古今人诗文集殆备，能精别古画、铜磁、玉器、金石、钱刀，足迹遍天下，以所蓄玩好自随。

　　余观德，字均怀，行九，徽州余岸人。少贫，赋性豪迈不羁，老居埂子上。

　　创修小东门水仓。乙卯间，以修通龙头关河道，建太平马头，请于任太守兆ぁ，尚未竣工。

　　翠花街，一名新盛街，在南柳巷口大儒坊东巷内。肆市韶秀，货分隧别，皆珠翠首饰铺也。扬州鬏勒，异于他地，有蝴蝶、望月、花蓝、折项、罗汉鬏、懒梳头、双飞燕、到枕{髟松}、八面观音诸义髻，及貂覆额、渔婆勒子诸式。女鞋以香樟木为高底，在外为外高底，有杏叶、莲子、荷花诸式，在里者为里高底，谓之道士冠，平底谓之底儿香。女衫以二尺八寸为长，袖广尺二，外护袖以锦绣镶之，冬则用貂狐之类。裙式以缎裁剪作条，每条绣花两畔，镶以金线，碎逗成裙，谓之凤尾，近则以整假缎折以细纟道，谓之百折，其二十四折者为玉裙，恒服也。硝消皮袄者，谓之毛毛匠，亦聚居是街。

　　秋阁在翠花街，余旧居也。阁外种梅十数株。辛丑间，金棕亭见歌者居山、小史李秋枝寓阁中，遂名其阁曰秋。跋云：江淹赋恨，无非累德之词；庾信言愁，大有销魂之句。拥赵君之绢被，山木能讴，指吴儿之石心，小海独唱。

　　当歌必慨，下笔能工，丽则协乎诗人，旷达称为狂客。溯前身于青兕，共叹仙才；舞后队之紫鸾，应成法曲。山名畚金，字名求，长洲人。父居屠，住花巷，好勇，善泅水，少与群儿浴于河，戏杀一儿，系之狱，十年乃归。生畚金，为聘舟通桥陈氏女凤姑为妇，及长，善清唱。十六入京师，充某相府十番鼓，以自弹琵琶唱九转货郎儿得名。以归娶出都，至娶被盗，陈叟见其贫，令退婚，书券已成，凤姑泣不许，遂不果退。山感凤姑义，悲己穷困，出齐门投水，不死，游于扬州，依教师周仲昭，充洪氏家乐，得百金归长洲，赁屋迎娶。三日后，单翟至惠州，入陈府班为老生，所得缠头，几至山积，未几逸去。舟泊海珠，遇飓风覆舟，瞬息至虎门，为海船贾客所得。尚未死，知为梨园子弟，因留居舟中作青衣，二年乃得返崇明。复毁容入扬州恒知府班为场面，又二年病瘵欲死，投余阁中六阅月，遣人送之归，甫抵家，见凤姑不能言，以手画空而死。凤姑殓之，葬于支硎山，庐其下，矢志不嫁。

　　小东门街多食肆，有熟羊肉店，前屋临桥，后为河房，其下为小东门码头。

　　就食者鸡鸣而起，茸裘毡帽，耸肩扑鼻，雪往霜来，窥食奚，探庋伺，以金庖丁，迟之又久，先以羊杂碎饲客，谓之小吃；然后进羊肉羹饭，人一碗，食余重汇，谓之走锅；漉去浮油，谓之剪尾。狃以成习，亦觉此嚼不恶，惟不能与贪眠者会食，一失其时，残杯冷炙，绝无风味。

　　小东门西外城脚无市铺，卯饮申饭，半取资于小东门街食肆，多糊炒田鸡、酒醋蹄、红白油鸡鸭、炸虾、板鸭、五香野鸭、鸡鸭杂、火腿片之属，骨董汤更一时称便。至城下间有星货铺，即散酒店、庵酒店之类，卖小八珍，皆不经烟火物，如春夏则燕笋、牙笋、香椿、早韭、雷菌、莴苣，秋冬则毛豆、芹菜、茭瓜、萝菔、冬笋、腌菜，水族则鲜虾、螺丝、薰鱼，牲畜则冻蹄、板鸭、鸡炸、薰鸡，酒则冰糖三花、史国公、老虎油，及果劝酒，时新酸咸诸名品，皆门户家软盘，达旦弗辍也。

　　小东门码头在外城脚，城脚有五敌台，画舫马头有三，一在钓桥下，一在头巷，一在二巷。头巷、二巷在头敌台，画舫二十有七，今增至三十有三，最大者高宽丈尺以能出东水关为度，计狭于北门船二尺有奇，矮于天宁门船四尺有奇，上不容雀室，下不容三百斛，舷不容步，艄不容非，河不挨榜，水浅不能施橹纵桨，往来于路，如耕者让畔，每逢良辰佳节，群棹齐起，争先逐进，河道壅闭，移晷不能刺一篙。

　　吴<囗袁>茨《扬州鼓吹词》序云：郡中城内，重城妓馆，每夕燃灯数万，粉黛绮罗甲天下。吾乡佳丽，在唐为然，国初官妓，谓之乐户。土风立春前一日，太守迎春于城东蕃厘观，令官妓扮社火春梦婆一，春姐二，春吏一，皂隶二，春官一。次日打春官，给身钱二十七文，另赏春官通书十本。是役观前里正司之。

　　至康熙间，裁乐户，遂无官妓，以灯节花鼓中色目替之。扬州花鼓，扮昭君、渔婆之类，皆男子为之，故俗语“有好女不看春，好男不看灯”之训。官妓既革，土娼潜出，如私窠子、半开门之属，有司禁之。泰州有渔网船，如广东高桅艇之例，郡城呼之为网船浜，遂相沿呼苏妓为苏浜，土娼为扬浜，一逢禁令，辄生死逃亡不知所之，今所记载如苏高三、珍珠娘之类，尚昔年轶事云。

　　夏漆工娶梨园姚二官之妹为妇，家于头巷，结河房三间。漆工善古漆器，有剔红、填漆两种，以金银铁木为胎，朱漆三十六次，镂以细锦，合有蔗段、蒸饼、河西三撞两撞诸式，盘有主圆八角绦环四角牡丹花瓣诸式，匣有长方两三撞诸式，呼为雕漆器，以此至富，故河房中器皿半剔红，并饰之槛，为小秦淮第一朱栏。

　　合欣园本亢家花园旧址，改为茶肆，以酥儿烧饼见称于市。开市为林媪，有女林姑，清卢窥牖，软语倚闾，游人集焉，遂致富。于头敌台开大门，门可方轨，门内用文砖亚子，红阑屈曲；垒石阶十数级而下，为二门，门内厅事三楹，题曰“秋阴书屋”；厅后住房十数间，一间二层，前一层为客座，后一层为卧室，或近水，或依城，游人无不适意。未几林媪死，林姑不知所之，遂改是园为客寓。

　　合欣园东厕在后门河边，往往有如厕而卒者。其地阴雨，辄为祟，有人语自粪中出，啾唧不明。

　　苏州邬抡元善弄笛，寓合欣园，名妓多访之，抡元遂教其度曲，由是妓家词曲，皆出于邬。妓家呼之为邬先生，时人呼为乌师。

　　邹必显以扬州土语编辑成书，名之曰《扬州话》，又称《飞跎子书》。先居姜家墩，后移住二敌台。性温暾，寡言笑，偶一雅谑，举座绝倒，时为打油诗、黄莺儿，人多传之。后患噎食病，鬻棺自书一诗，以题其和。

　　苏高三，名殷，号凤卿，小字双凤，住二敌台下。门内正楼三间，左右皆为厢楼，中有空地十弓，临河庋版，中开水门。楼上七间，两厢楼各二间，别为子舍，一间作客座，一间作卧室，皆通中楼。楼下三间，两间待客，一间以绿玻璃屏风隔之，为高三宴息之所，有联句云：“愧他巾帼男司马，饷我盘餐女孟尝。”

　　林道源与人校射净香园中，高旁观久，揎袖前请射，三发而三中焉。林子因作诗记之，一时和者百余人，阮阁学和诗云：“走上花ブ卷翠裘，亭亭风力欲横秋。

　　眉山影里开新月，唱射声中失彩球。好是连枝揉作箭，拟将比翼画为侯。何当细马春愁重，银镫双双著凤头。“未几高病，因自画兰竹帐额，自题绝句云：”袅袅湘筠馥馥兰，画眉笔是返魂丹。旁人慢疑图花谱，自写飘蓬与自看。“年未三十，以病死。

　　某公子者，美丰姿，携家资百万游于淮南，先至苏州、江宁，继居小秦淮，所见大江南北佳丽极多，而曲巷幽闺，未经公子见者，皆为村妓。如是有年，所携资渐减，其族人居显要，见其流荡，设策诱之归，遂无复再游江南，而公子之名藉藉于诸妓之口者久矣。有方张仙者，为妓家教曲师，值中秋诸妓祀太阴，共以酒邀方饮。方谓诸妓曰：“我在此三十年，始能辨声，今则能辨影矣。”诸妓请试之。于是纳方窗内，于窗上辨诸妓之影，每一走过，辄大声曰是某，未尝失一人。间有讹者，窗外告之曰否，辄另举一人，亦不失也。久之，一妓正过，忽影后随一男子，长颈长腿，辫发垂地，后又随一丈许长人，面貌凸凹，赤身光腿，握拳殴之。大惊，越窗出，汗下如雨。时夜已过半，院中别无男子，诸妓问所见，乃告其故。问适过为谁，则解银儿也。银儿闻之，潸潸泪下，曰：“昔年某公子暗以五千金与吾母，书券买予为妾，时吾身娠两月，值其族人遣归，谓予曰：‘待我三年而不来，则听汝所为，惟腹中子不可损，损则我死必厉汝矣。’未三年而败其盟，今所见必公子也。”众慰之，遂各散。归不数旬，银儿以呕血死。

　　珍珠娘，姓朱氏，年十二，工歌，继为乐工吴泗英女。染肺疾，每一单杓，落发如风前秋柳。揽镜意慵，辄低亚自怜。阳湖黄仲则，见余每述此境，声泪齐下。美人色衰，名士穷途，煮字绣文，同声一哭。后以疾殒，年三十有八。数年后，仲则客死绛州，年亦三十有八。

　　乾隆七年，谭钥妻陈氏，守贞旌表，建坊在四敌台。其地名贞节牌坊，旁有河房数间，为某姬所居，抚一女，年十二，教之识字。一日偶过牌坊下，仰视石刻，朗朗成诵，遂逸去，不知所之。

　　贞节牌坊对过女墙上有何首乌藤，赤白二色，交结成块。每月夜，其神化小儿冉冉而下，见人辄隐去。时作老人形，出游于街，人称为何老人。后掘其地，得赤白何首乌，大如栲栳，自是月夜无复有所见矣。

　　小兴化姓李，色中上，丰肌弱骨，雾鬓烟鬟，足小不及三寸，望之亭亭，疑在云中。

　　汤二官，不知其籍，其体富丽，其色华艳，善谐谑，后不知所终。

　　钱三官，扬州人，色不甚佳，而豪迈有气。某公子爱之忘日夜，伊苦劝其早娶，收心理正务。公子感其意，遂力经纪，成素丰焉。

　　杨小宝，苏人，而卖为扬人作女，故咸云扬浜。绝色，其曲调声律与朱野东等，黄君骅未遇时，杨识其为贵人。

　　杨高二、高三者，一为扬州人，一为仪征人。高二韶秀多丰致，然年大于三。

　　三举止大雅，望之无门户习气。与陈某善，陈游京师，归颇窘，度岁时，三以三百金赠之。未几，三病垂绝，必欲得陈一见。陈至，泣曰：“十年之交，不及见君一第而死，良可恸也。”遂绝。

　　梁桂林，扬州人，年十五鬻于娼家。身小而柔婉，性和缓，灵秀能音律，善三弦及压笛。喜谈诗，间有佳句，如《看菊》绝句有云：“纵教篱落添佳色，过尽春时不算花。”饶有别趣。丙午成申间，应试诸生与之宿而就道者，前后七人发解，故有“嫦娥”小字云。二十岁外，即从良矣。

　　自龙头至天宁门水关，夹河两岸，除各有可记载者，则详其本末，若夫歌喉清丽、技艺共传者，则不能枚举。如白四娘者，扬州人，因县吏朱某曾拯其急难，后朱缘事几置法。伊倾家谋救，得充边远军，不至死。赵大官、赵九官、大金二官、小金二官、陈银官、巧官、麻油王二官、杨大官、杨三官、吴新官、汪大官、闵得官、闵二官、沈四官、沈大二官、赵三官、陆爱官、佟凤官、夏大官、小青青、蒋大官、蒋二官、张三官、王大官、小脚陈三官、大脚陈三官，此皆色技俱佳，每舟游湖上，遇者皆疑为仙至。若面店王三官者，则又开扬州苏浜之鼻祖者矣。以技艺见重，不以色也。其妾五官娟好，然遇冶游询其年齿姓字，则面红潜遁，此又苏浜中之奇人焉。若高小女子，本系扬人，丰姿绝世，而才艺一时无两，徐九官与之齐名，其实则逊之甚远也。陈巫云、琼子、凤子、南门高二官、李二官、兴化李二官、蒋六子、小丁香、郭三、三扬。陈四俗呼为“盐豆子”，有女梅梅，年十四，真绝色，后为有力者购去，冀北之群空矣。

　　亢园在小秦淮，初亢氏业盐，与安氏齐名，谓之“北安西亢”。亢氏构园城阴，长里许，白头敌台起，至四敌台止，临河造屋一百间，土人呼为百间房，至今地址尚存，而亭舍堂室，已无考矣。惟流文荡画桥一石，款识十二字云“丙寅清和八十一老人方文书”，尚嵌在杨高三家水门上。

　　小秦淮茶肆在五敌台。入门，阶十余级，螺转而下，小屋三楹，屋旁小阁二楹，黄石Лヴ。石中古木十数株，下围一弓地，置石几、石床。前构方亭，亭左河房四间，久称佳构，后改名东篱，今又改为客舍，为清客评话戏法女班及妓馆母家来访者所寓焉。

　　顾阿夷，吴门人，征女子为昆腔，名双清班，延师教之。初居小秦淮客寓，后迁芍药巷。班中喜官《寻梦》一出，即金德辉唱口。玉官为小生，有男相。巧官眉目疏秀，博涉书籍，为纱帽小生，自制宫靴，落落大方。小玉为喜官之妹，喜作崔莺莺，小玉辄为红娘，喜作杜丽娘，小玉辄为春香，互相评赏。金官凭人傲物，班中谓之“斗虫”，而以之演《相约相骂》，如出鬼斧神工。徐狗儿清拔文雅，羸瘦玉削，饮食甚微，坐戏房如深闺，一出歌台，便居然千金闺秀。三喜为人矜庄，一遇稀姓生客，辄深颦蹙额，故其技不工。顾美为阿夷女，凌猎人物，班中让之，而有离心焉。二官作赵五娘，咬姜呷醋，神理亲切。庞喜作老旦，垂头似雨中鹤。鱼子年十二，作小丑，骨法灵通，伸缩间各得其任。季玉年十一，云情雨意，小而了了。秀官人物秀整，端正寡情，所作多节烈故事，闲时藏手袖间，徐行若有所观，丰神自不可一世。康官少不慧，涕泪狼藉，而声音清越，教曲不过一度，使其演《痴诉点香》，甫出歌台，满座叹其痴绝。瞽婆顾蝶，粥其女于是班，令其与康官演《痴诉》作瞎子，情状态度最得神，乃知母子气类相感，一经揣摩，便成五行之秀。申官、酉保姊妹作《双思凡》，黑子作《红绡女》，六官作《李三娘》，皆一班之最。后场皆歌童为之，四官小锣又能作大花面，以《闹庄救青》为最，其笑如范松年。教师之子许顺龙，亦间在班内作正旦，与玉官演《南浦嘱别》，人谓之生旦变局。是部女十有八人，场面五人，掌班教师二人，男正旦一人，衣《杂把金锣》四人，为一班。赵云崧《瓯北集》中有诗云：“一夕绿尊重作会，百年红粉递当场。”谓此。

　　留一目，字继佩，行二，幼眇，精叶格，串老旦。晚年无故自缢死，无后，其屋遂为妓馆。临水编竹篱，架豆棚，每歌唱时，恍惚中见一目在棚下若听状，人亦不以为怪云。

　　是河中秋最盛，临水开轩，供养太阴，绘缦亭彩幄为广寒清虚之府，谓之月宫纸。又以纸绢为神具冠带，列素娥于饼上，谓之月宫人。取藕之生枝者谓之子孙藕，莲之不空房者谓之和合莲，瓜之大者细镂之如女墙，谓之狗牙瓜，佐以菱、栗、银杏之属。以纸绢作宝塔，士女围饮，谓之团圆酒。其时弦管初开，薄罗明月，珠箔千家，银钩尽卷，舟随湾转，树合溪回，如一幅屈膝灯屏也。

　　浦琳，字天玉，右手短而捩，称扌必子。少孤，乞食城中，夜宿火房。及长，邻妇为之媒妁，扌必子惶恐，妇曰：“无恐。”问女家姓氏，自有美妻也。约以某日至某处成婚，扌必子以为诈。及期妇索扌必子不得，甚急，百计得之。偕至一处，香奁甚盛，纳扌必子而强为婚焉。自是扌必子遂为街市洒扫，不复为乞儿。

　　逾年，大东门钓桥南一茶炉老妇授扌必子以呼卢术，扌必子挟之以往，百无一失。

　　由是积金赁屋，与妇为邻，在五敌台。妇有侄以评话为生，每日皆演习于妇家，扌必子耳濡已久，以评话不难学，而各说部皆人熟闻，乃以己所历之境，假名皮五，撰为《清风闸》故事。养气定辞，审音辨物，揣摩一时亡命小家妇女口吻气息，闻者欢ㄉけ噱，进而毛发尽悚，遂成绝技。扌必子体肥多痰，善睡，兼工笑话口技，多讽刺规戒，有古俳谐之意。晚年好善乐施，金棕亭有《扌必子传》。

　　南柳巷在东岸。杭州陈授衣居巷中，后屋临河，厉樊榭诗中有“柳巷南头诗老在”句，谓此。

　　南柳巷中水巷小阶级，为江园水船、便宜门、西门粪船之马头，亦间有游人于此登舟者，为画舫捷径。河中有泉，在水巷口河边，色清味洌，不减下院井。

　　水长则没，水落则出，非烹茶、酿酒不常取，郡城烹茶，不取汲于井水，如天宁、广储、西、北、大东、小东诸门自保障湖来者，谓之船水，南门、钞关、徐宁、缺口、东关、便益诸门自官河来者，谓之河水。至城中井水之可用者，天宁门青龙泉、东关广陵涛二泉，近今青龙泉已眢，广陵涛在东关南城脚人家中，几无可考。其余仅供灌溉，谓之吃水井，无可甲乙。而丁家湾井、亭井、西方寺四眼井为差胜。若是河之井，里中未之知也。若“广陵涛”之名，辩之者如聚讼，皆以《七发》所云：“观涛于广陵之曲江。”谓曲江指今之浙江，以其观涛也。费滋衡锡璜谓春秋时潮盛于山东，汉及六朝盛于广陵，唐宋以后，盛于浙江。此地气自北而南，有莫知其然者。其说以《孟子》“转附朝亻舞”句，谓朝亻舞即潮之舞，故北称渤海。渤同勃，怒也，逆也，此潮盛于山东之说也。《南齐书》云：“永初三年，檀道济始为南兖州，广陵因此为州镇，土甚平旷，刺史每以八月多出海陵观涛，与京口对岸，江之壮阔处也。”乐府《长干曲》云：“逆浪故相邀，菱舟不怕摇。妾家住扬子，便弄广陵潮。”亦若今之钱塘弄潮也。《南兖州记》云：“瓜步五里有瓜步山，南临江中，涛水自海大江，冲激六百里，至此岸侧，其势稍衰。”《南徐州记》云：“京江，禹贡北江，春秋分朔，辄有大潮，江乘北激赤岸，尤更迅猛。”并以赤岸在广陵，以此合之枚叔所云此潮盛于广陵之说也。骆宾王诗：“门对浙江潮。”唐宋以后，纪载乃称钱塘，此潮盛于浙江之说也。又曰：“浙江之潮，在春秋已然，观伍胥、文种皆乘白马而为涛是也。”凡此皆所以辨广陵之在扬州者也。郭时若长源尝谓滋衡曰：“近人说广陵竟无涛者，非若指东关城下为广陵涛，亦非汪容甫《广陵曲江考》力驳秀水朱检讨之说，以《七发》八月观涛为在广陵而不在浙江。然而涛在广陵，必非井泉小水之谓也。”

　　今东关城下之说亦有二，一说在城门外马头下，一说在城内小城洞中。盖始东关茶肆有名广陵涛者，又浴池有名广陵涛者，后遂相沿指其地，非广陵涛之真所也。

　　其实东关城下之泉，味自清洌不可没。

　　北柳巷在南柳巷之北，有董子祠。先为正谊书院，明正德间改正谊祠，祀汉丞相董仲舒，又贮《春秋繁露》一书。本朝圣祖赐“正谊明道”额，遂名董子祠。

　　祠门临北柳巷下岸，路西二门南向，内建祭器库、宰牲堂、图书房、致斋所、资任堂、博闻起道二斋，外建下岸楼二进，以居道士。盐务于此建施药局，如古之买药所、和剂局之属。武生吴仕柏居董子祠，善鼓琴，日与徐锦堂、沈江门、吴重光、僧宝月游，夜则操缦，三更弗缀。扬州琴学，以徐为最。字晋臣，受知于年方伯希尧，为之刊《澄鉴堂琴谱》。次之徐锦堂，著有《五知斋琴谱》，谓之二徐。若江门、重光，皆其选也。扬州收藏家多古琴，其最古者，惟马半查家雷琴，内斫“开元二年雷霄斫”。

　　吴县叶御夫装潢店在董子祠旁，御夫得唐熟纸法，旧画绢地虽极损至千百片，一入叶手，遂为完物。然性孤直，慎结纳，不以技轻许人。

　　大东门书场在董子祠坡儿下厕房旁。四面团座，中设书台，门悬书招，上三字横写，为评话人姓名，下四字直写，曰“开讲书词”。屋主与评话以单双日相替敛钱，钱至一千者为名工，各门街巷皆有之。

　　申申如者，素食肆也，在钓桥外。旁有羊肉店，名曰“回回馆”，后楼下即大东门马头。

　　大东门钓桥外百步至街口东为彩衣街，南为北柳巷，北为天宁门街。城河西岸自城门路北街级下入小巷，出河边，至东水关，东岸自钓桥外路北姜家墩巷阶级下，左折出河边，至东水关。大东门马头三，一在钓桥外路南河边，一在城门路北阶级下，一在东水关东岸。

　　抬轿叟，某医之舆夫也。清晨即至，不暮即归，同辈不知其家，有时寻之，恒在钓桥上，如是数十年。能言人生死不爽，人以是奇之。后忽不见，共以为鬼所托云。

　　大东门外城脚下，河边皆屋。路在城下，宽三五尺，里中呼为“拦城巷”。

　　东折入河边，巷中旧多怪，每晚有碧衣人长四尺许，见人辄牵衣索生肉片，遇灯火则匿去，居人苦之。有道士乞缘，且言此怪易除也。命立“泰山石敢当”，除夕日用生肉三片祭之。以法立石，怪遂帖然。

　　大东门外城脚河边，半为居人屋后予墙，半为河边行路，无河房。惟土娼王天福家，门外有河房三间，半居河中，半在岸上，外围花架，中设窗棂，东水关最胜处也。

　　王天福妻行三，体胖，人呼为王三胖子。其妾许翠，字绿萍，常熟人，年十五时，一客以千金三胖诱之梳拢，不从，考掠备至，矢志更坚。三胖乃却金谢客，客愿输金以成其志。逾四年，有某公子者，年十九，色美多金，往来三胖家三阅月，未尝一言犯翠，翠爱之而与之私。向之以千金购翠者，于是妒公子而恶翠。适三胖儿妇名小玉奴之戚自苏州来，索多金于胖子，胖子未有以应，遂以买良为贱，讼之有司，天福夫妇及翠皆系于岳，公子力护之，翠得免，匿于江宁，有贵公子劫之于武定桥东之河楼，翠急，乘间促过舟，至四条巷，避于熟识武弁叶某居。某思乘其危，翠觉之，适贵公子所遗谍者至，翠急，即以身许武弁。弁与谍者语于前宅，翠又乘间云欲买花，向弁妻借钱二百，出视宅后，河边有舟，因诳舟子曰：“我有事，欲往西水关外。”与钱二百，登舟飞桨去。至龙江下关，遇大风，众舟皆泊，翠高声曰：“吾母病于六合将死，谁能渡吾去，重谢之。”

　　忽渔舟应往，翠入渔舟，乘大风推帆至中流，渔人有不良意，翠心识之，因脱绸绫衣及金簪钏，并解腰间钞袋，出银数锭，向渔人曰：“我随身物尽于是，能急渡吾至六邑，则此物皆以与子。”渔人乐其物，冒险渡至六邑，藏寄某寓。贵公子侦知赶至，急持之，翠大窘，因佯鸣曰：“欲我为妾，何必如是恶作？可觅肩舆来同登舟。”公子喜，促舆，翠得暂释，即举茶瓯向众曰：“我虽娼家婢，不能受此威胁，请从此逝矣。”因碎瓯而刎。贵公子吓，急挂帆而去。三胖及天福寻至携归，翠从此烟花之意顿澹，捐落金粉而长斋绣佛矣。

　　徐二官，字砚云，江阴人。身小神足，肌理白腻，善吹箫谐谑，每一吐语，四座哗笑。住合欣园，拳勇绝伦。与官家子某至密，一日雨中，官家子招之，雨如注，舆不能行，因著男子服，跃马越敌台下，倒城坡而进，时人遂以“飞仙”

　　称之。

　　曹三娘，金陵人，体丰肥，有“肉金刚”之号。闲居喜北人所弄石销戏。有某公子者，扬州武生，自负拳捷，一日与三娘对面坐榻上，戏三娘曰：“我欲打尔。”三娘曰：“是好汉即来。”公子以手扑其乳，三娘一发手，公子跌于地，自是以能扑跌名。后有识者云：“此金陵拳师某之女也。”

　　徐五庸以拳勇称，不受睚眦，凡里不平之事，五庸力争之。于是市井诸无赖惮其力，称之曰“都老大”。许奎生者，素以力自雄，屈于徐，思有以报徐。

　　时崇明张千<角力>名杰，拳勇世无比者，许潜访之。至其家，再拜告以故。千<角力>延之入室，款三日，谓之曰：“报施之道，须准公平，我即胜徐，子终不胜徐也。”因掷一柬示之，乃礼物单款式，署“门下徐五庸叩首上节敬五百两，年敬一千两。”许默然自悟，辞归，师事徐，尽得其技。徐晚年蓄一婢名珠娘，吴门人，腰细善舞，教之拳。及五庸死，珠娘名噪一时，过者咸谓为青楼之侠。

　　其乡人钱梅庵为之绘《珠娘拳式图》，江宁金虞廷、杜九烟、随敬堂皆有诗，吾乡黄秋平为之跋。

　　王氏收生堂，即媪婆也。年六十，谙妇人生产之理，刻《达生编》行于世。

　　如意馆食肆在大东门钓桥大街路北，前一进平房，后一进庋板为地，设梯而下，又一层为楼下房桥，墙旁小廊即馆中楼下房廊。故老相传，云旧时此馆每席约定二钱四分，酒以醉为程，名曰包醉。有周大脚者，体丰性妒，好胜争奇，始于旧城城隍庙前卖猪肚得名，中年为是馆走堂者。秋斗蟋蟀，冬斗鹌鹑，所费不赀，倾家继之，亦无赖中之豪侠者。

　　姜家墩在大街之北巷内，由仓圣祠、乐善庵抵天宁门内城脚，西接城河东岸，东接天宁门街之磨房巷。

　　天心墩在姜家墩西河边下岸。

　　仓圣祠在姜家墩路西，蜀僧大岩自巴州得仓圣像供奉，入江南，居乐善庵。

　　乾隆己酉，迁于是祠，祠记为朱立堂森桂撰，应叔雅沣书，扁对为汪损之大黉书。

　　是秋，阶下生芝草大如掌，亦色。

　　净业庵在仓圣祠旁，康熙间，一富室女通佛典，善刺绣，所绣佛像极多。一夕闭户将就寝，忽见一僧持锡杖，戴斗笠，方额长髯，来女前礼拜。惊问之不答，叱之不退，走则张袖遮之，欲呼口噤不出，倒地昏死，移时复苏，视之见僧坐床上，方脱笠解衣裤坐被中。良久，放帐幔，复起披衣立案前，灭火，复启帐放帐，帐钩叮咚有声，床笫咿哑如不胜载。少顷ぴぴ然，鼻息出入，声如巨雷，或语，或梦笑。良久转身，泠泠若溺，溺毕复睡，良久杳然。时天渐明，女股栗大呼，家人往救之，床幔安帖如故，惟帐幔上淡墨横写“净业庵”三字，拭之如灰而灭。

　　迨四十年后，女之夫子皆亡，剃发为尼，于姜家墩路南建庵自居，遂名曰净业。

　　女死，惟一女道人守之。乾隆己酉，即庵屋改建史公祠。

　　顾姬，行四，字霞娱。工词曲，解诗文，住姜家墩天心庵旁。会钱湘ぎ三元过扬州，于谢未堂司寇公宴席中品题诸妓，以杨小保为女状元，霞娱为女榜眼，杨高为女探花。赵云崧观察有诗云：“酒绿灯红绀碧花，江乡此会最高华。科名一代尊沂国，丝竹千年属谢家。拇陈酣摧拳似雨，头衔艳称脸如霞。无双才子无双女，并作人间胜事夸。”

　　天心庵即天心墩，岁久为居民房舍侵占。今之天心庵，即古天心墩旧址。至今之所谓墩者，乃古之墩旁一土阜耳。庵居女尼，乾隆三十年间，一尼坐化，玉箸双垂。

　　如意庵，刘家相出家处也。家相幼爱梵声，长入梨园为小丑，声音嘹亮，盖于一部。年未老，发秃仅存数茎，人称之为“刘歪毛”。遂不复剃发，屏弃世故为头陀，买姜家墩如意庵，奉母修行。每日蓬头着大红袈裟，担云板木牌，扬声诵佛号曰：“南无药师琉璃光如来。”高视阔步，行走如飞，街弄闾巷，足迹殆遍，风雨寒暑，罔或间断。如是数十年，募金巨万，见大寺观之坍塌者，出金修整，如建隆石塔诸大刹，半赖歪毛之力。平时入市，一见生物，出钱买放之，如无钱，则合掌礼拜，皆以既见生物，必得放之为愿，故其时砖街中鸡栅鹅笼，鱼盆肉肆，一闻击板声，辄匿去生物，岁以为常，迨年八十，高寺方丈延之入纳老堂。

　　乐善庵即译经台旧址，国初吴氏于此构别墅，谓之吴园。雍正间，蜀僧大岩，膂力过人，年四十，黥其身，自顶至腹，为一串肉菩提子。自置铁香炉一，烛台二，重百数十斤，一肩担之，遇里不平，辄挺身解围。四方勇士，投赠金帛无算。大将军岳钟琪深赏之。大岩欲往江南，将军给札十通，所过舟车行赆，迎送不绝。大岩素不识字，故供奉仓颉圣像。及去蜀，迎像于舟，铁香炉、烛台，亦载之行。居天台山十年，移扬州天宁寺。爱天心墩译经台，遂即其址为仓圣殿。

　　四面即吴园，荒亭花树，整而新之。复华严堂，建山门于姜家墩路西。门内层折石级，上二山门，额曰“乐善庵”。会将军以金川事过扬州，访之于庵，赠联句云：“有月即登台，无论春冬秋夏；是风皆入座，不分南北东西。”岩自来是庵，渐富，技勇亦疏。里中有武生三人，一曰魏五，善骑射，通马语，狼山总戎阅兵扬州营时，营马齐鸣，魏谓人曰：“三月后总戎当死。”已而果然；一曰张饮源，善双刀；一曰薛三，能挽五十石弓，人称之为“魏马张刀薛硬弓”。平时与岩谈艺不及，而受其睚眦，由是怨之，逡巡二十年。一日薛至庵中，擎铁炉掷之，岩接以手，薛遂呕血死。数日后，张来又与之斗，亦不能胜。魏五曰：“是非阴谋不能得也。”岩多癣疥，日必入混堂浴，魏俟其入，乘不备踣而殴之，岩膝断而勇渐退，后死于庵中。其徒宝月，善棋好琴，广结纳。孙先机，字净缘，以琴棋世其传，每弹普咒诸曲，石庄恒吹箫和之。

　　天心墩在河东岸，绵亘数十丈，高与城齐。深藤密菁，岩鹘骞腾，登者侧身扪萝，乃得上。俯视屋舍，与蒿里相错，墩上遗事古迹，载在《幽怪录》及郡志中。

　　黄秀才文，字时若，号秋平，居天心墩。工诗古文词。得古钱数百品，自上古至今，一一摹之而系以说，为《古金通考》六卷。辨安阳平阳为战国钱，识神农钱为倒文，皆极精细。又录金元以来杂剧院本，标其目而系以说，为《曲海》数卷。又《隐怪丛书》十二卷，《丙官集》数卷。好葫芦，门庭墙溷皆有之，长短大小，累累如贯珠，壁上画水墨葫芦无数，著《葫芦谱》，阐阴阳消长之精，《糖霜》、《百菊》不足比也。妻张净因，名因，工诗画，著《淑华集》。子无假，名金，得庸人绝句法。江北一家能诗者，黄氏其一焉。又著《通史发凡》三十卷。

　　清静庵居河东岸大槐树下，本乐善下院，今改紫尼居三世矣。庵外旧多怪，每夕水中有声，如鱼跳然。

　　东水关东岸，地本低洼，注水最深之地，谓之王家汪。因修城时委积瓦砾，填平遂为居民房舍。汪之旧址，则今朱鹤巢所居也。汪中昔有怪，每夜火出旋转如球，自汪填实，而昔之火球遂移至天宁门街，每夜或大或小，或飞或走。一夕有老妪乞食，妪走化为火球，旋转而去。又有如厕者见此妪，立而趋之，又化为火。二人自见此妪，一患疟几死，一三日后死其子。

　　米景泉住河东岸，于天宁门街开糕铺。工诗，好笼养。是时盐务商总以安绿村为最，一日过其铺，闻笼中八哥言曰：“安公买我。”绿村喜，重值购之。盖止教此一语，亦善于取利矣。朱震，字青藜，江都人。工诗。居东水关，前门临河，小东门划子船皆倒撑至其门则转头。后门倚天心墩，拾级而上，接乐善庵之后门。朱氏每逾墩上街，谓之过岭。

　　东水关两岸石，上设板，船过抽板，人过则搭板，以各城管钥启闭为常。

　　小秦淮之名，不载志乘。按王文简《虹桥游记》云：“出镇淮门，循小秦淮折而北，为虹桥。”则小秦淮当在虹桥之上。《平山堂图志》云：“小秦淮为小东门内夹河。”又以小东门夹河为小秦淮。今皆依《图志》所称，而旧名遂无知者。胡善{鹿吝}，徽州祁门县人，有《小秦淮赋》云：“扬州城西而北，有虹桥焉，天下艳称之。其水号小秦淮，盖与金陵相较而逊焉者也。名之旧矣，而知者尚少。幽居多暇，因为赋之。其词曰：试问吴城旧址，隋苑余基，十三楼之丹碧，念四桥之涟漪。云山起阁，九曲名池，莫不蔓草迷离，烟光明灭，望里荒寒，寻来凄切。入名区而访胜，孰停骖而驻辙？惟一水之潆洄，抱高城之载や。尔乃源从蜀岭，委注韩溟，近穿廛，远入郊。镜流写月，剑卧涵星，映层峦而凝紫，照芳陇以呈青，延缘远岸，窈窕回汀，北界黄金之坝，西通保障之湖，南带潆而沼汇，东箭直于城隅。条四达而无碍，绵十里而有余。其中则有官柳连堤，野桃散谷；处处榆，家家桑竹；碧梧风袅，苍松雨沐；桧是龙文，槐为兔目；林杏飘红，岭梅绽绿；海棠如锦，木兰似玉；拒霜低映，银杏高矗。既匝地以千章，亦参天而万族。又有鼠姑台回，芍药田低，菰蒲接畛，芹茆仍畦。芦荻萧萧，中山诗里之垒；蓼花的的，放翁梦处之溪。池荷掩冉于左右，陇菊迤逦于东西。

　　彼凡葩之谁尚，杂庶草而难稽。于是别馆綦布，名园鳞次；杰阁华堂，瑶阶玉砌；广榭山巅，孤亭水际；门挂藤萝，墙封薜荔；疏篱鹿眼，长廊凤翅。复有巍峨绀宇，缥缈琳宫；花明塔里，风语铃中；回环台敞，碑丰；经声炉气，暮鼓晨钟。似青莲之涌地，若彩云之东空。更复烟霭摘星之楼，树蔚平山之奥。路畔酒垆，桥边茶灶。园丁豆下之棚，花叟松间之帱。间杂平坻，纷纭曲奥。当夫春风初暖，冬冰未彻，暑雨乍收，秋云正洁。相与呼俦命侣，络绎纷纶，乘画舫，出重，随轻飚，泛清沦。丝管竞奏，肴核杂陈。或赏静于蒙密，或乐旷于空明；或观奇而暂止，或趋胜而径行；或孤游而自得，或骈进而纷争；或鱼贯而委蛇，或胃集而纵横。游匿影，啼鸟藏声。齐姜宋子，厌深闺之寂寞；越女吴姬，受风物而流连。亦复画轮远出，锦缆徐牵，粉光帘外，鬓影栏前。留衣香之阵阵，露花笑之娟娟，既而晚烟渐起，明霞已没，华灯张，兰膏发，火树炫黄，银花蓬勃。倒海之觞频催，遏云之曲靡歇。散万点之疏星，冷中天之皓月。一岁之中，非夫重阴冱寒，未有寂历湖光；空蒙林樾，信为费日之场而销时之窟也。盖俗尚轻扬，邑居繁庶，日为之因自然而培护。于以怡心神，鸣悦豫，而风流才士，文章宿老，更与扬其光华，傅其丽藻。以故未臻此者，望虹桥如在银河，思法海若游蓬岛，方将与明湖而相埒，何为较秦淮而称小哉！“

　　●卷十◎虹桥录上“虹桥禊，元崔伯亨花园，今洪氏别墅也。洪氏有二园，”虹桥禊“为大洪园，”卷石洞天“为小洪园。大洪园有二景，一为”虹桥禊，一为“柳湖春泛”。是园为王文简赋《冶春诗》处，后卢转运禊亦于此，因以“虹桥禊”

　　名其景，列于牙牌二十四景中，恭邀赐名倚虹园。园门在渡春桥东岸，门内为妙远堂，堂右为饯春堂，临水建饮虹阁，阁外“方壶岛屿”、“湿翠浮岚”。堂后开竹径，水次设小马头，逶迤入涵碧楼。楼后宣石房，旁建层屋，赐名致佳楼。

　　直南为桂花书屋，右有水厅面西，一片石壁，用水穿透，杳不可测。厅后牡丹最盛，由牡丹西入领芳轩。轩后筑歌台十余楹，台旁松柏杉槠，郁然浓阴。近水筑楼二十余楹，抱湾而转，其中筑禊亭。外为临水大门，筑厅三楹，题曰“虹桥禊”。旁建碑亭，供奉御制诗二首。一云：“虹桥自属广陵事，园倚虹桥偶问津。闹处笙歌宜远听，老人年纪爱亲询。柳拖弱絮学垂手，梅展芳姿初试颦。预借花朝为上巳，冶春惯是此都民。”一云：“情知石墅郡城西，遂舣兰舟步藓堤。

　　花木正佳二月景，人家疑住武陵溪。笙歌隔水翻嫌闹，池馆藏筠致可题。片刻徘徊还进舫，蜀冈秀色重相。“

　　妙远堂，园中待游客地也。湖上每一园必作深堂，饬庖寝以供岁时宴游，如是堂之类。联云：“河边淑气迎芳草（孙邈），城上春阴覆苑墙（杜甫）。”堂右筑饯春堂，联云：“莺啼燕语芳菲节（毛熙震），蝶影蜂声烂缦时（李建勋）。”

　　旁通水阁十余间如曲尺，额曰“饮虹阁”，峭廊飞梁，朱桥粉郭，互相掩映，目不暇给。

　　涵碧楼前怪石突兀。古松盘曲如盖，穿石而过，有崖峻テ秀拔，近若咫尺。

　　其右密孔泉出，进流直下，水声泠泠，入于湖中。有石门划裂，风大不可逼视，两壁摇动欲摧。崖树交抱，聚石为步，宽者可通舟。下多尺二绣尾鱼，崖上有一二钓人，终年于是为业。楼后灌阴郁莽，浓翠扑衣。其旁有小屋，屋中叠石于梁栋上，作钟乳垂状。其下Лヴ华ゃ，千叠万复，七八折趋至屋前深沼中。屋中置石几榻，盛夏坐之忘暑，严寒塞域堇，几上加貂鼠彩绒，又可以围炉斗饮，真诡制也。

　　致佳楼五楹，供奉御扁石刻，及“花木正佳二月景，人家疑住武陵溪”一联。

　　是楼亦在崔园旧址之内。楼后皆新辟荒地，并转角桥西口之冶春茶社围入园中。

　　自是园始三面临水，水局乃大。中筑桂花书屋，逶迤连络小室数十间，令游者惝恍弗知所之。

　　倚虹园之胜在于水，水之胜在于水厅。自桂花书屋穿曲廊北折，又西建厅事临水，窗牖洞开，使花、山涧、湖光、石壁褰裳而来。夜不列罗帏，昼不空画屏。

　　清交素友，往来如织。晨餐夕膳，芳气竟如凉苑疏寮，云阶月地，真上党慰斗台也。

　　湖上水廊以“四桥烟雨”之春水廊为最，水阁以九峰园之风漪阁、“四桥烟雨”之锦镜阁为最，水馆以“锦泉花屿”之微波馆为最，水堂以“荷蒲薰风”之来薰堂为最，水楼则以是园之禊楼为最，盖以水局胜也。楼在园东南隅，湾如曲尺，楼下开门，上供奉御扁“倚虹园”三字，及“柳拖弱缕学垂手，梅展芳姿初试颦”一联。门前即水马头。

　　园门右厅事三楹，中楹屏间鼓儿上刻“虹桥禊”四字，大径尺余。旁筑短垣。开便门通转角桥。

　　王士礻真，字子真，一字贻上，号阮亭，别号渔洋山人，山东新城人。高祖名重光，官贵州布政使。曾祖名之垣，官户部左侍郎。祖名象普，官浙江布政使。

　　父与敕，贡入太学。兄士禄，官员外郎；士禧，贡生。弟士，进士。公顺治乙未进士，历官刑部尚书，谥文简。著有《带经堂集》、《精华录》定本及十种诗话。公以文学诗歌为当代称，总持风雅数十年。先是顺治己亥选扬州府推官，庚子三月抵郡城，八月充江宁乡试同考官。辛丑三月有事江宁，居秦淮邀笛步，有《白门集》。壬寅春与杜浚、张养重、邱象随、陈允衡、陈维崧修禊虹桥，公作《浣溪纱》三阕，为《虹桥唱和集》。癸卯冬充江宁武闱同考试官。甲辰春复同林古度、杜浚、张纲孙、孙枝蔚、程邃、孙默、许承宣、承家赋《冶春诗》，此皆公禊事也。吴伟业曰：“贻上在广陵，昼了公事，夜接词人。”冒襄曰：“渔洋文章结纳遍天下，客之访平山堂、唐昌观者，日以接踵。渔洋诗酒流连，曲尽款洽，客相对永日，亦终不忍干以私。尝有一莫逆临别，公曰：”隗官贫无以为长者寿，署有十鹤，敬赠其二，志素交也。‘“徐钅九曰：”虹桥在平山堂法海寺侧，贻上司理扬州，日与诸名士游宴，于是过广陵者多问虹桥矣。“宋商邱曰：”阮亭谒选得扬州推官，游刃行之。与诸士游宴无虚日，如白、苏之官杭，风流欲绝。“刘体仁曰：”采明珠，耀桂旗，丽矣。或率儿拜，或袂从风，如欲仙去。《冶春诗》独步一代，不必如铁崖遁作别调，乃见姿媚也。“王士禄曰：”贻上负夙慧，神姿清彻，如琼林玉树，朗然照人。为扬州法曹，日集诸名士于蜀冈、虹桥间，击钵赋诗，香清茶熟，绢素横飞，故阳羡陈其年有“两行小吏艳神仙，争羡君侯肠断句”之咏。至今过广陵者，道其遗意，仿佛欧、苏，不徒忆樊川之梦也。“宗元鼎诗云：”休从白傅歌杨柳，莫遣刘郎唱竹枝。五日东风十日雨，江楼齐唱冶春词。“今以禊诸人及文简在扬州所与往来者，附载于后。

　　杜浚，初名诏，宇于皇，号茶村，湖广黄冈人。工诗。侨居江宁鸡呜山之右，往来扬州，与文简友善。禊时，浚后至，文简诗云：“杜陵老叟穷可怜，犹能斗酒诗百篇。今朝何处炉头醉，知有人家送酒钱。”死后，陈苍洲太守鹏年葬于江宁太平门之麓。著有《变雅堂集》。

　　张养重，字子瞻，号虞山，别号椰冠道人，山阳人。工诗。见文简于扬州，文简曰：“夙爱足下‘南楼楚雨三更远，春水吴江一夜增’，平生如此好句复有几？”子瞻退谓邱季贞曰：“昔快意之作，不意阮亭一见，便能道出。”时人谓之张山阳。

　　邱象随，字季贞，山阳人。拔贡生，诗与兄曙戒侍讲齐名。举博学鸿词，官太子洗马。著《西山纪年集》。

　　朱克生，字国祯，号秋，宝应人。巡按克简之弟，射阳湖中有环溪别墅。

　　陈允衡，字伯玑，御史本子，建昌人。工诗。东湖乱后，与刘远公流寓鸠兹。

　　晚归东湖，葺云卿蔬圃故址居之。熊雪堂、黎左岩、邢孟贞、顾与治皆称其五字诗。著有《宝琴馆集》。

　　陈维崧，字其年，宜兴人。工诗词、四六文。年四十尚为诸生，日者谓之曰：“君至五十，必入翰林。”梅杓司赠诗云：“朝来日者桥边过，为许功名似马周。”

　　后举博学鸿词，官检讨，与徐仲鸿、吴农祥、王嗣槐、吴任臣、毛奇龄同为大学士冯公延致邸第，称“佳山六子”。文简《冶春诗》，其年题其后云：“官舫银镫赋冶春，琅琊风调更谁伦。玉山筵上颓唐甚，意气公然笼罩人。”王西樵曰：“其年‘浪卷前朝去’，英雄语也。”又曰：“其年短髯，不修边幅，吾对之只觉其妩媚可爱，以伊胸中有数千卷书耳。”王于一曰：“唐开宝以后，七百年无有其年此等四六之文。”其年著有《湖海楼集》、《检讨集》。皖江程师恭叔才为《检讨四六文注》，徐紫云，字云郎，扬州人，冒辟疆家青童，儇巧善歌，与其年狎。

　　林古度，字茂之，一字那子，福建福清人，崇祯间移居江宁。工诗。年八十，贫甚，冬夜眠败絮中，有“恰如孤雁入芦花”之句。方尔止文寄诗云：“积雪初晴鸟晒毛，闲携幼女出林皋。家人莫怪儿衣薄，八十五翁犹袍。”时文简与之善，常来扬州，文宴于虹桥、平山堂之间，文简亲为撰杖。

　　张纲孙，字祖望，一名丹，字泰亭，别号竹隐君，浙江钱塘人。性恬淡，工诗，美须髯，长尺余，手足胸背皆有毫寸许，夏月好坦腹卧大树下，好游山水，不避蛇虎，得意辄长啸。诗名在西泠十子之间，著有《西泠二子从野堂》等集。

　　文简公《冶春诗》云：“钱塘张髯诗绝伦。”谓此。

　　孙枝蔚，字豹人，陕西三原人。身长八尺，声如洪钟，庞眉广额，以诗文名。

　　少为诸生，遭流寇，奋戈逐贼，后走江都与王幼华、吴野人、郝羽吉、汪舟次为五友。文简《冶春诗》云：“雍州孙郎笔有神。”谓此。晚年举博学鸿词被放，诏布衣处士八人授司经局洗马，枝蔚与是选。时杜越年八十四，傅山年七十三，未与试先归。中旨越、山与枝蔚三人同授中书舍人。后归老江都，立生圹于梅花书院之侧，作自挽诗。

　　程邃，字穆倩，号江东布衣，又号垢道人，歙县人。博学，工诗文，精金石、篆刻、鉴别古书画及铜玉器，家藏亦夥。善画山水，纯用枯笔，写巨然法，别具神味。工隶书。为人品行端悫，敦崇气节，早从漳浦黄公道周、清江杨公廷麟游，晚年侨居江都。文简《冶春诗》云：“白岳黄山两逸民。”即谓邃与孙默也。秀水曹侍郎溶过扬州，作长歌赠之。

　　孙默，字无言，休宁人。工诗。广交游，急友谊，风雅声气，不介而孚。早年居扬州，晚归黄山旧隐，海内名士以诗文送之，满匣盈帙。

　　许承宣，字力臣，江都人。康熙丙辰进士，官至给事中。首陈扬州水利、赋役二疏。辛酉典试陕西，陈秦晋间利弊六事，请刊御制文集，悉见嘉纳。归卒于家，与其父明贤、弟承家并祀乡贤。承家字师六，康熙乙丑进士，授编修，辛未会试充同考官，诗文与兄齐名，著《猎微阁集》。文简《冶春诗》云：“云间洛下齐名士。”谓此。子昌龄，官刑部主事。孙迎年，康熙庚辰进士，官中书舍人，道章，辛卯举人；溯中，癸巳解元。迎年子佩璜，官开封府上河同知，以博学鸿词举；信瑞，乾隆戊午副榜。

　　吴伟业，字骏公，号梅村，太仓州人。崇正进士，官国子监祭酒。工诗，与陈卧子齐名。辛亥元旦，梦上帝召为泰山府君。是岁病革，作绝命词云：“忍死偷生念载余，而今罪孽怎消除。受恩欠债终须补，纵比鸿毛也不如。”时有浙僧能前知，访之，至曰：“今年元旦已梦告公矣，何必更问老僧。”遂卒。

　　冒襄，字辟疆，号巢民，如皋人。父宗起，崇祯末以吏部郎出镇郧、襄。襄以明经用为司李，不就。以气节尚，与陈定生、方以智、吴次尾善，称“四公子”。

　　家有水绘园，园有逸园、梅塘、湘中阁、洗钵池、玉带桥、寒碧堂、小三吾、小浯溪诸胜。乙巳春，文简有事如皋，与邵潜、陈维崧、许嗣隆、毛师桂禊于是，歌儿紫云捧研于湘中阁，杜浚后至，不及会。

　　邵潜，字潜夫，号五岳外臣，江南通州布衣，侨居如皋。工诗。年八十，苦徭役，文简以按部至县，屏从造访，与潜饮酒赋诗而还，立除其役。著《友谊录》、《循吏传》。

　　许嗣隆，字山涛。

　　毛师桂，字亦史。

　　徐钅九，字电发，号虹亭，吴江人，文简高弟子。举博学鸿词，官翰林检讨。

　　晚号枫江渔父。

　　宋荦，字牧仲，商邱人，文康公冢子。工诗文。以侍卫往来殿廷交戟之间，常画苏子瞻像，貌己侍其侧。筮仕竟以黄州通守始，既而南临江淮，北俯碣石，开府江右，累官至大冢宰。折节下士，天下士多称之，谓之商邱先生。

　　刘体仁，字公<甬戈>，颍州人。父廷传，字惟中，散家业以养客，食常百数，暇则兵法部署之。体仁成进士，官吏部考功司。工诗，有《蒲庵集》。未殁前一日，与其友苏茂ヵ铭在凤阳龙兴寺禅喜竟日，归旅舍遂化去。是夕见梦于苏，吟诗云：“六十年来一梦醒，飘然四大御风轻。与君昨日龙兴寺，犹是拖泥带水行。”

　　王士禄，字于底，号西樵山人，文简之兄。进士，官吏部考功司员外郎。工诗文、经史之学，著有《表余堂》、《十笏草堂》、《辛甲上浮》、《然脂》诸集。余如《读史蒙拾》、《米鸟逸史》、《宾客别录》、《闺阁语林》、《南荣曝余录》、《群言》、《头屑》诸书，率未卒业。

　　张琴，字桐峰，江都人，文简高弟子。进士，授内阁中书。深明吏治，著有《淮黄交会开浚海口》诸议，及《漕运盐法》诸篇。工诗，有《涉园》、《耐庵》等集。

　　宗元鼎，字定九，号梅岑，别号小香居士，兴化人。名世之孙，观之子。名世字良弼，居江都，万历己丑进士，任绍兴教授，行至梦笔桥，梦江淹授三笔曰：“俾尔三世享文名。”后官至工部主事，著《蒙史略》、《含香堂文集》。观字鹤问，副榜，以诗传。元鼎工诗，善才调集，与杨因之思本齐名。著有《芙蓉斋》、《新柳堂》等集。善画，似钱舜举。晚年隐于宜陵，构东原草堂，有古梅一株，名“宗郎梅”。有《冬日草堂洗燕巢诗》盛传于世。手艺草花数十种，每辰担花向虹桥坐卖，得钱沽酒，市人笑之，谓之“花颠”。自著《卖花老人传》。文简与之友，尝画虹桥小景寄之。文简诗云：“辛夷花照明寒食，一醉虹桥便六年。

　　好景匆匆逐流水，江城几度沈郎钱。“又云：”红桥秋柳最多情，露叶萧条远恨生。好在东原旧居士，雨窗着意写芜城。“

　　费密，字此度，成都人。少遭流寇，窜身西域，后溯汉江，下淮南，居江都野田庄。授徒卖文以自活。跛一足，以“大江流日夜，孤艇接残春”句见知于文简，称之为“跛道士”。晚年往苏州谒孙钟元，称弟子，辑有《宏道书圣门旧章》及自著诗文若干卷。子锡琮、锡璜，皆能文。

　　丁宏诲，字景吕，江西南昌人。官获鹿知县，往赠文简诗有云：“风神欺玉树，逸兴问琼花。”后果遇于扬州。

　　赵三骐，字乾符，号石渠，江西韩城人。官泰州同知。工诗。文简尝曰：“吾衙官屈、宋矣。”著有《似园集》。马之，字徕，直隶雄县人。为江都主簿，以诗文见知于文简。后补寿张簿。著《诗访》、《张秋志》。

　　邹只谟，字订士，号程村，武进人。进士。天资颖异，过目靡所遗忘，上自经史子集，以及天文、宗教、百家之书，细及古今人爵里、姓氏、世次、年谱，无不委记。在扬州，文简与之撰《倚声集》，起万历，迄顺治，以继卓珂月、徐野君《词综》之后。著有《远志斋集》，并《丽农词》。

　　许必，字天玉，号星斋，福建侯官举人。工诗。在扬州贫甚，文简有“许必送穷邗水上”句。著《梁园集》。

　　顾樵，字樵水，吴江人。工画，尝写文简《平山堂诗》“摘星楼阁浮云里，一傍危栏坐楚江”句为之图，今已散佚。自杜浚至于顾樵，皆文简时往来者。后数十年，复以风雅之称，归诸卢抱孙转运。

　　卢见曾，字抱孙，号雅雨山人，山东德州人。父道悦，字喜臣，号梦山，康熙辛丑进士，官知县，入祀乡贤，著有《公余漫草》、《清福堂遗稿》。公工诗文，性度高廓，不拘小节，形貌矮瘦，时人谓之“矮卢”。辛卯举人，历官至两淮转运使。筑苏亭于使署，日与诗人相酬咏，一时文宴盛于江南。乾隆乙酉，扬州北郊建“拳石洞天”、“西园曲水”、“虹桥揽胜”、“冶春诗社”、“长堤春柳”、“荷浦薰风”、“碧玉交流”、“四桥烟雨”、“春台明月”、“白塔晴云”、“三过留踪”、“蜀冈晚照”、“万松叠翠”、“花屿双泉”、“双峰云栈”、“山亭野眺”、“临水红霞”、“绿稻香来”、“竹楼小市”、“平冈艳雪”二十景。丁丑禊虹桥，作七言律诗四首云：“绿油春水木兰舟，步步亭台邀逗留。十里画图新阆苑，二分明月旧扬州。空怜强酒还斟酌，莫倚能诗漫唱酬。昨日宸游新侍从，天章捧出殿东头。重来禊四经年，熟识虹桥顿改前。潴汊畅交零雨后，浮图高插绮云巅。雕栏曲曲生香雾，嫩柳纷纷拂画船。二十景中谁最胜，熙春台上月初圆。溪划双峰线栈通，山亭一眺尽河东。好来斗茗评泉水，会待围荷受野风。月度重栏香细细，烟环远郭影蒙蒙。莲歌渔唱舟横处，俨在明湖碧涨中。

　　迤逦平冈艳雪明，竹楼小市卖花声。红桃水暖春偏好，绿稻香含秋最清。合有管弦频入夜，那教士女不空城。冶春旧调歌残后，独立诗坛试一更。“其时和禊韵者七千余人，编次得三百余卷。乙酉后，湖上复增”绿杨城郭“、”香海慈云“、”梅岭春深“、”水云胜概“四景。署中文宴，尝书之于牙牌，以为侑觞之具，谓之”牙牌二十四景“。后休致归里，有留别诗云：”力惫宜勤敢自怜，薄才久任受恩偏。齿加孙冕余三岁，归后欧公又九年。犬马有情仍恋主，参苓无效也凭天。养疴得请悬车日，五福谁云尚未全。祖道长筵舟满河，绿扬城郭动骊歌。重来节使经三考，归去舆人赋五纟它。绛帐唱酬通籍在，潘门交际纪群多。

　　二分明月尊前判，半照离人返薜萝。平山回望更关愁，标胜家家醉墨留。十里林亭通画舫，一年箫鼓到深秋。每看绛雪迎朱旆，转似青山恋白头。为报先畴墓田在，人生未合死扬州。长河一曲绕柴门，荒径遥怜松菊存。从此风波消宦海，才知烟月足家园。榆社集牛歌好，伏腊筵开鹤发尊，痴愿无多应易遂，杖朝还有引年恩。“公两经转运，座中皆天下士，而贫而工诗者，无不折节下交。后赵云崧观察吊之，有诗云：”虹桥禊客题诗，传是扬州极盛时。胜会不常今视昔，我曹应又有人思“。其一时风雅，可想见矣。公子二，长谦，仕至武汉黄德道；次谟，十岁工诗，善擘窠书。孙四，荫浦、荫惠、荫恩、荫□，位皆通显。其时宾客，备记于左。

　　戴震，字东原，休宁人。为汉儒之学，精于音均律算。少与江慎修游，得其底蕴。后来扬州，为公坐上客，惠栋、沈大成见之，目为奇人。游京师，秦大司寇蕙田延之纂《五体通考》。乾隆壬午，举于乡，奉诏重辑《永乐大典》。与邵晋涵、周永年、杨昌霖、余集同入馆分纂《四库全书》。戊戌，成进士，赐翰林院庶吉士，官至编修，殁于京师。著书满家，半皆未成之作，曲阜孔荭谷刻其遗书《考工图注》、《七经小记》、《屈原赋注》、《日编》、《水经注》、《水地记》、《声类表》、《孟子字义疏证》、《方言疏注》、《策算钩股割圜记》、《东原文集》。在馆所校之书，则为《水经注》、李如圭《仪礼集释文》。尝注《难经》、《伤寒论》、《金匮》诸书，亦未卒业。

　　鲍皋，字步江，号海门，镇江丹徒人。幼以诗见知尹鹾使，极称赏之。举博学鸿词，辞疾不就。公延之署中，著《海门集》。子之钟，字雅堂，进士，官体部郎中。

　　惠栋，字定宇，号松，苏州元和人。砚溪先生之孙，半农先生之子，以孝闻于乡。博通今古，与陈祖范、顾栋高同举经学。公重其品，延之为校《乾凿度》、《高氏战国策》、《郑氏易》、《郑司农集》、《尚书大传》、《李氏易传》、《匡谬正俗》、《封氏见闻记》、《唐摭言》、《文昌杂录》、《北梦琐言》、《感旧集》，辑《山左诗抄》诸书。著有《周易述》、《易汉学》、《易例》、《易微言》、《九经古义》、《古文尚书考》、《明堂大道录说》、《山海经训纂》、《后汉书训纂》、《精华录训纂》、《红豆山房古文集》。大江南北为惠氏之学者，皆称之曰“红豆三先生”。

　　汪舟次方伯、马秋玉主政两家，多藏书，公每借观，因题其所寓楼为“借书楼”。赠方伯孙祓江诗云：“弓衣织遍海东头，博奥曾闻贯九邱。犹喜遗编仍藻绣，更番频到借书楼。”赠秋玉诗云：“玲珑山馆辟疆俦，邱索搜罗苦未休。数卷论衡藏秘笈，多君慷慨借荆州。”

　　吴玉，字山夫，淮安山阳人。精于小学，为公幕友。后入京师，秦尚书聘之修《五体通考》，著有《别雅》五卷、《金石存》若干卷。

　　严长明，字东友，召试中书，官侍读。著有《归求草堂诗文全集》及杂著二十六种。子观，著有《元和补志》六卷。

　　朱稻孙，字稼翁，嘉兴秀水人。彝尊孙。举博学鸿词，书法得唐人墓铭逸趣，有诗集行于世。

　　汪棣，字к怀，号对琴，又号碧溪，仪征廪生。为国子博士，官至刑部员外郎。工诗文，与公为诗友，虹桥之会，凡业鹾者不得与，唯对琴与之。多蓄异书，性好宾客，樽酒不空，一时名下士如戴东原、惠定宇、沈学子、王兰泉、钱辛楣、王西庄、吴竹屿、赵损之、钱箨石、谢金圃诸公，往来邗上，为文酒之会。子晋藩、掌庭，皆名诸生。

　　易谐，字松滋，歙县人，居扬州。工诗。筑抱山堂以延四方名士，与公为诗友。抱山者，取孟郊“好诗恒抱山”句也。中年家贫，与东野同其遇，著“抱山堂诗选”。

　　郑燮，字克柔，号板桥，兴化人。进士，官知县。宰范时，有富家欲逐一贫婿，以千金为宰寿。燮收其女为义女，复潜蓄其婿在署中，及女入拜见，燮出金合卺，令其挽车同归，时称盛德。后以报灾事忤大吏，罢归乡里。尝作一大布囊，凡钱帛食物，皆置于内，随取随用，或遇故人子弟及同里贫善之家，则倾与之。

　　往来扬州，有“二十年前旧板桥”印章。与公唱和甚多，著有《板桥诗词钞》及《家书》、《小唱》。工画竹，以八分书与楷书相杂，自成一派，今山东潍县人多效其体。

　　李{艹勉}，字啸村，安徽人。能诗画，公之高足也。尝为公作《虹桥揽胜图》。

　　张宗苍，字默存，一字墨岑，号篁村，苏州吴县人。画山水出黄尊古之门，以淮北盐官为公僚属，与之定友。乾隆十六年南巡，进画册，命入京只候内廷，授户问主事。

　　王又朴，字从先，号介山，直隶天津人。为河工县丞，以诗学受知于公，为诗友，著有《大学古木》。

　　高凤翰，字西园，号南村，别号南阜老人，又自称老阜，胶州人。举孝友端方，为歙县丞，公荐为泰州分司。工诗画，善书法，称三绝。后与公同被逮，抗辞不屈，事因以得白。病Φ，右臂不仁，作书用左手，号尚左生，又号丁巳残人。

　　爱砚，著《砚史》。自为圹铭曰：“知其生何必知死，见其首何必见尾，嗟尔！

　　死生类如此。“后穷饿死，公哭之诗云：”乞米鸿归笺正裁，俄闻诀去岂胜哀。

　　巫咸不为刘ナ下，县宰谁迎杜甫来。落落清华兰社尽，堂堂著作玉樽开。年来衰老愁伤逝，况是凋零仅剩才。最风流处却如痴，颠米迂倪未是奇。再散千金仍托钵，已输一臂尚临池。殷生潇洒谈元日，戴椽昂藏对簿词。见说淮南传故事，遗文争患少人知。“

　　祝应瑞，字荔庭，镇江丹徒人。为茫稻河闸官。工诗，著有《见山楼集》，告休后始知之。作诗题其《老渔图》云：“披图重认旧同官，白眼名流谢过难。

　　烟月一竿纶在手，而今真作老渔看。“

　　张辂，字朴存，江都布衣。少简静，不修边幅，孤直自喜，有雄才伟略，善草书。丧妻不再娶，购一美人画悬帐中，衾影相对。不自炊，寄食乡党中，虽一面之识，造其庐饮啖自若。工诗，年六十作《落花诗》，江外女子见之而死。时公禊诗和者殆遍，惟惠栋不与，辂不和韵，并称于时。辂名由是大起。辂善奕，其友戒之曰：“与转运奕，须胜其一，负其二。”辂许之。及入，四局皆胜，座客为之色变。

　　焦五斗，镇江丹徒人，孝然裔孙。尝作《焦山志》，忽失去，其子复得之于郡城骨董铺中。公由是修《金焦二山志》。

　　吴均，字梅查，歙县人。工诗，构别墅名青棠观，与扬州二马相唱和。公数招之为诗牌之会。

　　沈廷芳，字椒园。

　　梁，字文山，亳州人。壬午副榜。馆于公署。书法润泽，骨肉均匀，尺五楼、延山亭额，其手迹也。

　　钱载，字坤一，号箨石，浙江嘉兴人。工画兰竹，以诗文见知于虞山相国。

　　举经学及博学鸿词科不售。乾隆壬申，成进士，授编修，历官至工部侍郎。著《箨石斋集》。与公友善，居使署一年，多唱和。

　　陈大可，字余庭，浙江绍兴人。工篆隶，二十四景榜联多出其手。

　　周榘，字幔亭，江宁人。工诗，善八分书，以《松影入窗无》句受知于公，折节造庐，书“德馨堂”额赠之。招来扬州，有《寿高御史生辰诗》，脍炙一时。

　　胡裘钅享，字西，浙江山阴人。工诗。贫甚，上诗于公云：“驹隙奔驰又岁阑，萧萧身世托江干。布金地暖回春易，列戟门高载拜难。庾信赋成悲老大，孟郊诗在惜孤寒。自怜七字寒无力，封上梅花阁下看。”公极赏之，遂订交焉。

　　金兆燕，字钟樾，号棕亭，全椒人。父榘，字斋，工诗，有《泰然斋集》。

　　兆燕幼称神童，与张南华詹事齐名。工诗词，尤精元人散曲，公延之使署十年，凡园亭集联及大戏词曲，皆出其手，中年以举人为扬州校官，后成进士，选博士，入京供职。三年归扬州，遂馆于康山草堂。著有《赠云轩诗文集》。子台骏，字条村，名诸生。孙，字退谷，十二称神童，十五为附生，十六为廪膳生，十七而死。自榘至现，称为“金氏四才子”。

　　宋若水，字远仲，号兰石，一号澹泉；弟森桂，字树芳，号立堂，泾县人，兄弟以诗齐名。公延之掌两淮国课。著有《熏篪集》、《西峰唱和小草》。立堂耽吟，老而弗辍。自订诗集数百卷。

　　张永贵，字静远，号乐斋，广宁人。举于乡，官淮北监制同知。工诗，公与之多唱和。

　　倪炳，字赤文，善鬻古书，列肆天宁街，额曰“带经堂”。为公刻《雅雨》十种。

　　文山为静慧寺僧，书学退翁。受知于公，为书苏亭额，公子谟十岁师事之。

　　能擘窠书，其时牙牌二十四景，半出其手。

　　汪履之为董公祠道士，性恬淡，有气节，以奕受知于公。值公被逮出塞，汪随之三年。公诗云：“桃花潭上水潺潺，恋客情深诗早传。更有汪伦能送远，八千里外住三年。”后为甘肃主簿，死于长沙。自戴震至于汪履之，皆抱孙宾客也。

　　“虹桥禊”、“柳湖春泛”，名大洪园。“卷石洞天”一段，在转角桥对过，名小洪园。

　　洪征治，字魏笏，歙县人。子肇根，字向宸；肇松，字奎芳，并世其父鹾业。

　　奎芳子锡豫，字建侯，工于诗。

　　洪肇柱，字殿书，肇根弟，有“佛菩萨”之号。乐施，常以参桂济人。

　　方本，字立堂，仪征籍。工于属文，善楷书。与弟谷同中己酉科举人。子仕燮，字菊人，仕杰，字月查，并深于诗。婿洪芗林，任侠自豪，能急朋友之难。

　　吴良，字杉亭，一字笋叔，全椒人。父敏山征君，工诗，久居扬州，著《金木山房集》、《周髀算经补注》。良幼称才子，召试授中书，与金兆燕齐名。

　　顾天昭，吴人。工于算学。其门弟子顾楷，字妙台，尽得其术。

　　徐柱臣，字题客，号雅宜，昆山人。工诗文，书法苏、米。来往扬州，主于洪氏。

　　史梦琦，字□□，阳湖人。进士，官吏部郎中，出为福建汀漳道。洪氏尝延之馆于家。

　　万涵，字石书，仪征人。工草书，于学无所不通，食有兼人之量。

　　朱棠，字英轩，苏州吴县人。乙卯副榜，工于诗文。

　　柳梦チ，字东藜，仪征人。工诗。少游幕，长为巡盐御史所知，声名鹊起，后馆于其家。

　　法嘉荪，字辛侣，丹徒人。储润书，字玉琴，宜兴人。皆工诗，馆于其家，与应澧齐名。澧字叔雅，仁和人，工诗善书，杭堇浦之婿也。

　　“柳湖春泛”在渡春桥西岸，士阜蓊郁，利于栽柳。洪氏构草阁，题曰“辋川图画”。阁后山径蜿蜒入草亭，曰流波华馆。馆西步平桥入湖心亭，复于东作版廊数折入舫屋，曰小江潭。皆用档子法，谓之点景，如“邗上农桑”、“杏花村舍”之类。

　　辋川图画阁三楹，在杨柳间，树光蒙密，日色玲珑，禽鸟上下，水纹清妍。

　　联云：“此地惟堪图画障（白居易），不妨游更著南华（皮日休）。”

　　流波华馆后墙在湖ぞ，前荣在湖中，地上庋板，板上以文砖亚次，步之一片清空。联云：“涧道余寒历冰雪（杜甫），浪花无际似潇湘（温庭筠）。”馆右复作板廊数折入湖心亭，左作宛转桥，曲折上小江潭。联云：“竹室生虚白（陈子昂），波澜动远空（王维）。”

　　冶春诗社在虹桥西岸。康熙间，虹桥茶肆名冶春社，孔东塘为之题榜。旁为王山蔼别墅，厉樊榭有诗云：“王家楼子不多宽，五月添衣怯晚寒。树底鸣蝉树头雨，酒人泥杀曲栏杆。”即此地也。后归田氏，并以冶春社围入园中，题其景曰“冶春诗社”。由辋川图画阁旁卷墙门入丛竹中，高树或仰或偃，怪石忽出忽没，构数十间小廊于山后，时见时隐。外构方亭，题曰“怀仙馆”。馆左小水口，引水注池中，上覆方版，入秋思山房，其旁构方楼，通阁道，为冶春楼。楼南有槐荫厅，楼北有桥西草堂，楼尾接香影楼。后山构山亭二，一曰欧谱，一曰云构。

　　怀仙馆八柱四荣，重屋十脊，临水次。前荣对镇淮门市河，联云：“白云明月偏相识（任华），行酒赋诗乐未央（杜甫）。”

　　秋思山房在水树间，联云：“天气涵竹气（张说），山光满湖光（冯戴）。”

　　忆余昔年夏间暑甚，同人出小东门，打桨而行，浊河浑流，狭束Τ仄，挥汗如雨。

　　迨出东水门，山气如墨，白鹭翻波。无何，风雨骤至，舣舟斗姥宫，舟几覆。雨小，舟子沿岸牵至冶春楼，上岸入楼中，乃敞其室而听雨焉。园丁沽酒荐蔬，逾时箸落杯空。雨止，湖上浓阴，经雨如揩，竹湿烟浮，轻纱嫌薄。东望倚虹园一带，云归别峰，水抱斜城。北望江雨又动，寒色生于木末。因移入楼南临水方亭中待之，不觉秋思渐生也。

　　是园阁道之胜比东园，而有其规矩，无其沉重，或连或断，随处通达。由秋思山房后，厅事三楹，额曰“槐荫厅”。联云：“小院回廊春寂寂（杜甫），朱阑芳草绿纤纤（刘兼）。”由厅入冶春楼，联云：“风月万家河两岸（白居易），菖蒲翻叶柳交枝（卢纶）。”楼上三面蹑虚，西对曲岸林塘，南对花山涧，北自小门入阁道。两边束朱阑，宽者可携手偕行，窄者仅容一身，渐行渐高，下视阑外，已在玉兰树{艹票}.廊竟接露台，置石几一，磁墩四，饮酒其上，直可方之石曼卿巢饮。旁点黄石三四级，阁道愈行愈西，入香影楼，盖以文简“衣香人影”

　　句名之。联云：“堤月桥边好时景（郑谷），银鞍绣毂盛繁华（王勃）。”楼北小门又入一层，楼外作小露台，台缺处叠黄石，齿齿而下，即是园之楼下厅也。

　　额曰“桥西草堂”。联云：“绿竹漫侵行径里（刘长卿），飞花故落舞筵前（苏）。”堂后旱门，通虹桥西路。

　　桥西草堂，右由露台一带，土气积郁，叠以黄石，嶙峋棱角，老树眠卧侍立，各尽其状。中构六角亭，名曰“欧谱”，四方亭名曰“云构”。联云：“山雨樽仍在（杜甫），亭香草不凡（张）。”

　　土人周叟，有田数亩，屋数椽，与园为邻。田氏以金购之，弗肯售，愿为园丁于园内种花养鱼。其子扣子，得叶<呆呆>夫养菊法，称绝技。是园有园票，长三寸，宽二寸，以五色花笺印之，上刻“年月日园丁扫径开门”，旁钤“桥西草堂”印章。

　　六安秀才叶<呆呆>夫，善种菊，与傍花村种法异。不接艾梗，不植，先去蝼蚁蚯蚓荐食诸病根，松青紫杞，都归自然。著有《将就山房花谱》，以色分类，如“铜雀争辉”、“老圃秋容”皆异艳绝世。<呆呆>夫负性孤寂，酒后耳热，虽名花价值百缣持赠自若，若不屑与，虽重值弗顾也。以独得之奇，思以种遍布天下。岁丁酉来扬，寓是园年余，土人多于其酒酣时饣舌得之，至今尚传其种，然视<呆呆>夫所自植，色减其半矣。

　　虹桥即红桥，在保障湖中。《府志》云：“在北门外，一名虹桥，朱阑跨岸，绿杨盈堤，酒帘掩映，为郡城胜游地。”《鼓吹词序》云：“在城西北二里，崇祯间形家设以锁水口者。朱阑数丈，远通两岸，彩虹卧波，丹蛟截水，不足以喻。

　　而荷香柳色，曲槛雕楹，鳞次环绕，绵亘十余里。春夏之交，繁弦急管，金勒画船，掩映出没于其间，诚一郡之旧观也。“文简《游记》云：”出镇淮门，循小秦淮折而北，陂岸起伏，竹木蓊郁，人家多因水为园亭溪塘，幽窈明瑟，颇尽四时之美，孥小艇循河西北行，林下尽处，有桥宛然，如垂虹下饮于涧，又如丽人靓妆照明镜中，所谓红桥也。红桥原系板桥，桥桩四层，层各四桩，桥板六层，层各四板，南北跨保障湖水口，围以红栏，故名红桥，丙辰黄郎中履昴改建石桥，辛未后巡盐御史吉庆、普福、高恒相次重建。上建过桥亭，‘红’改作‘虹’。“

　　国初制府于公建虹桥书院，亦纪此桥之胜也。宗定九有《虹桥小景图》，卢雅雨有《虹桥揽胜图》，方耦堂有《虹桥春泛图》，明春岩有《虹桥待月图》，今皆不存。惟程令延《虹桥图》在《扬州名园记》中。

　　扬州为南北之冲，四方贤士大夫无不至此。予见闻所囿，未能遍记。有游迹数至而无专主之家，以虹桥为文酒聚会之地。谨述于此，以为湖山增色云。

　　梅文鼎，字定九，宣城人。通天文律算之学，所著书百余种，详见杭堇浦太史《道古堂集》中。尝游扬，和卓子任尔堪无题诗云：“廿四桥边载野航，六铢缥缈浣红妆。生儿应取桃花，鸾尾湘钩出短墙。新词吟罢倚云鬟，清婉争传士女班。红叶御沟成往事，重留诗话在人间。”尔堪，江都人，尝从李文襄公讨耿逆，为右军前锋，有桃花岭、常山、玉山、并压潮、源口诸险之战。六年以母老辞归，放情山水。尝于上巳日与孔东塘、吴[B16g]次、邓孝威、李艾山、黄仙裳、宗定九子发、查二瞻、蒋前民、闵宾连、王武、徵景州、歙州乔东湖、朱恭、朱西柯、张楷石、杨尔公、吴彤本、赵念昔、王孚嘉、楚士允、文闵义行红桥禊。

　　此在渔洋之前，东塘为主人。鹿墟诗云：“晴暖正逢禊日，泛舟难得使君闲。

　　庙堂有议还开海，宾客乘时且看山。随苑池塘青草外，杏花楼馆绿杨间。笙歌更逐轻鸥去，遍采芳兰水一湾。“

　　朱彝尊，字锡鬯，号竹，浙江秀水人。举博学鸿词，授检讨。归过扬州，安麓村赠以万金。著《经义考》，马秋玉为之刊于扬州。

　　阎若璩，字百诗，山西太原人，侨寓山阳。举博学鸿词不用，用力古学，著有《古文尚书疏证》、《四书释地》、《丧服翼注》、《博湖掌录》、《孟子生卒年月考》、《日知录补注》、《眷西堂集》、《毛朱诗说》、《校正困学纪闻》、《续朱子古文疑》、《宋刘李焘马端临王应麟四家逸事》。身后，子学林聚其未成之书为《潜邱札记》。数来扬州，有怀古诗。

　　朱筠，字竹君，顺天大兴人。进士，官翰林，督学安徽、福建。以世不明六书，刻许氏《说文》以行于世。庚子在扬州，泛舟虹桥，于安定、梅花两书院中访绩学能文之士。身后刻有文集。

　　钱大昕，字晓征，号辛楣，一号竹汀，嘉定人。甲戌进士，官詹事。学无不通，谦以下士，尤好奖进后学。著有《潜研堂诗文集》、《廿二史考异》、《金石文字跋尾》、《三统历述》，精深纯粹，合惠、戴二家之学集为大成。弟大昭，字晦之，号可庐，邑诸生，著有《广疋疏义》、《诗古训》、《两汉书辩疑》、《后汉书补表》、《说文统释》。晦之子□□，亦精六书，著有《孟子疏义》。

　　王昶，字述庵，号兰泉，青浦人。进士，从大将军累建军功，以江西布政使司入为刑部侍郎，经学以郑康成为宗，自名其斋曰郑学斋。奖励后学，好扬人善。

　　著有《古今金石考》、诗文集若干卷。又类集所知识之诗古文词，订为《湖海诗传》、《湖海文传》二书。侍郎自未第及执政时，往来邗上最多。

　　沈初，字云椒，浙江平湖人，进士，现官总宪。工诗古文词，江南文士宗之。

　　总宪有《扬州筱园看芍药诗》云：“筱园北达蜀冈偏，婪尾今看夺众妍。环十亩花浓似绣，坐三间屋敞于船。暖风晴拂香尤酽，清露晨流色倍鲜。携得春光满归肪，自疑袖衫惹炉烟。”又有《平山堂僧房看芍药诗》云：“寂寞闲庭位置宜，不堪相谑静相依。可怜袅袅婷婷里。艳影偏侵坏色衣。佳种园林见者稀，山僧特为数芳菲。小红大白寻常有，珍重称名金带围。”所著有《兰雪堂集》。

　　袁枚，字子才，浙江钱塘人。幼有才名，举博学鸿词不用，成进士，入翰林，官江宁知县，有政声。罢官筑清凉山中随园，著有《小仓山房诗文集》、《新齐谐》诸书。年八十余，每逢平山堂梅花盛时，往来邗上，以诗求见者，如云集焉。

　　王鸣盛，字凤喈，号礼堂，一号西庄，太仓人。进士，官光禄寺卿。幼时才学横轶，雄于属文，敏而好学，勤于著述。有《尚书后案》、《十七史商榷》、《蛾术编》、《周礼军赋说》、《苔岑集》、《西庄始存稿》。吴中后学有所著述，无不以光禄一言以验是否。

　　金榜，字辅之，歙县人。壬辰状元，官修撰。幼与戴东原从事于江布衣慎修之门，得其《说礼》之旨，著《礼笺》二卷。徽之士翕然从之。

　　李汪度，字宝幢，浙江仁和人。工诗古文辞，以孝友世其家，官翰林学士，终养归里。甲辰间南巡时，迎銮扬州上方寺前童庄道旁，特邀异数。子，字古陶，进士，官翰林编修；庆曾，字愚公，举人，与兄同年，官教谕。

　　卢文召，字召弓，号抱经，浙江仁和人。进士，官翰林学士。为冯山公景之外孙，传外祖之所学，所校订有董子《繁露》、贾子《新书》、《白虎通》、《方言》、《西京杂记》、《释名》、《颜氏家训》、《独断》、《经典释文》、《孟子音义》、《封氏见闻记》、《三水小牍》、《荀子》、《韩诗外传》，皆称善本。所著有《仪礼新校》、《钟山札记》、《群经拾补》。来扬州主秦西岩观察家。

　　邵晋涵，字二云，余姚人。辛卯进士，开四库馆举用，官至詹事。所著《尔雅正义》，可补邢氏之陋略。又有《公羊传》、《孟子》等疏义，未行于世。家居时，甘泉令延修志书。二云以甘泉自雍正间始分，志书宜从此起，而未分县以前，皆入江都县。时有不合其议者，遂未果。

　　陆师，字麟度，归安人。以时文名家。官仪真令，公明廉能，邑人诵之。尝燕大僚于湖上，席终成四书文七篇，同僚惊以为神。死之后因家焉。其裔宁芝，少聪慧，为邑中名诸生。又戴润字雨峰，仪真生员，工诗，多平山堂游宴诗，传为绝唱。

　　张书勋，吴县人。丙戌状元。游扬州时，街市妇女，聚而观之，既见其面，一噱而散。张适晤李进士道南，问以故，李曰：“先生为戏剧中状元所累耳。”

　　张乃大笑。

　　钮玉，字匪石，元和人。业贾贩木棉，舟船车骡之间，必载经史以随，归则寂坐一室，著书终日，每负贩往来，必经邗上，留与邑中经学之士讲论数日乃去。

　　周大纶，字理夫，直隶天津人。官彰化县丞。台匪叛，执之，囚数日，骂贼而死。贼平，赠云骑尉。长子琦负骨归葬，至扬，琦卒，停柩湖上两月，为诗吊者甚多。理夫与牛太守翊祖为姻戚，十年前在扬屡为湖上之游，虬须赤面，予犹及见之也。

　　汪启淑，字秀峰，浙江杭州人。官刑部员外郎。性情古雅不群，刻有许氏《说文系传》、郑樵《通志》、《缬芳集》一百卷，汉印图书谱无算。因《缬芳集》少二十卷，征诗来扬州，持论与汪中多所抵捂，拂衣而去。

　　顾文ピ，字玉田，吴县人。精于医，以张仲景为法，尤通《素问》、《灵枢》之理，扬州人以千金求其一至为幸。子之逵，字抱冲，邑诸生，好藏书，筑小读书堆。同郡黄丕烈，字荛圃，亦藏书最多，与抱冲并称。抱冲弟广圻，字千里，从段懋堂学六书音韵之学，最精遍。

　　谈泰，字星符，江宁丙午举人，官山阳教谕。学天文算术于钱辛楣少詹，述钱氏《周径新说》云：“割圜旧法，用六边四边起算，内容外切，屡求勾股至无数多边，推得圜径一亿，周三亿一千四百一十五万九千二百六十五。自刘宋祖冲之、元赵友钦以及近日西人，无不皆然。但就其法细推之，似犹有未尽者，其屡次所求之勾股弦，皆有其零不尽，半以上收之，半以下弃之，虽为数无几，而合全边计之，亦不为不多矣。尝以方圆形互校，欲求周径之率，必先知周径之幂，大抵方径幂一，方周幂十六，圆径幂一，圆周幂十，此自然比例反覆不衰者。试设员经径幂一亿，则员周幂十亿。以一亿开方，得一万，为员径之数，以十亿开方，得三万一千六百六十六（六六六六不尽），为员周之数，比旧法多二百五十有奇，比所得之数，亦有余零。然先设之幂积，本系全数，则开方本余虽有不尽，亦甚微矣。旧法以一次之勾股弦，又为二次之勾股弦，是本数先有其零，反覆相求，未有不衰者也。且即以周率之三亿一千四百一十五万九千六百六十五自乘，得九兆八千六百九十六万○四百三十亿八千五百三十四万○二百二十五，与十兆之数相近，然则周幂为径。幂之十倍，又何疑焉。乃自刘宋以来，用之至今，并无乖舛。必谓周率少无可考者，不知寻常推算周径，不过尺寸之间，则周数所差，只在分厘。若设圆径十丈。则周三十一丈六尺六寸六分有奇，比旧法多二尺五寸强，而圆幂亦多六尺二十六寸有余矣。今拟新率于后，圆径一，圆周三一六六六六六六六，圆幂七九一六六六六六六。”少詹弟子又有李锐、张焱、贾士玑。焱字复庵，嘉定人，善篆书，通六书之学。士玑字玉衡，震泽人，深于经学。锐字尚之，吴县人，精天文推步。少詹深许之。每自以为不及。尚之以推步自疏而密，欲自三统以来，推中法由疏而密之渐；自九执回回以来，推西法由疏而密之渐。

　　为布衣江艮庭推恒星东移度数，艮庭深服之。艮庭，名声，元和人，为惠定宇高弟子，守许、郑之学最坚，著有《尚书集注音疏》。生平不为楷书，虽日用记账，皆小篆，故所刻皆篆书焉。子Α，字贡廷，号补僧，亦深于六书，而笃于佛。

　　蒋莘，字于野；征蔚，字蒋山；夔字青荃，苏州元和人，兄弟也，为明兵备道蒋灿之后。父曾煊，有经济才。莘工诗文，著有《水竹庄诗钞》。读书好客，有《水竹庄图》，东南文人，染翰殆遍。征蔚自天文地理、句股算术、诗文词曲，无所不通。年方弱冠，沈心疑格，双耳遂聋。于经史之学尤邃，以郑康成为汉末大儒，所注《三礼诗笺》及《周易》、《今文尚书》，近今有通之者，而《论语》、《孝经》无人阐发，虽有惠氏所集《王厚斋古注》，而因陋就简，不足以当阐发之目，因作《论语郑注疏证》十卷，又有《天学难问》二卷、《北齐书证误》二卷，补注《周髀算经》、《穆天子传》、《吴语解嘲》诸书，阮芸台阁学为刻其写经室诗文集。夔工诗，精于温、李，著有《青荃集》。学者称为“吴中三蒋”。

　　尤荫，字贡夫，仪征人。工诗画。从果亲王出塞，著有《出塞集》。虹桥游咏诗多绝唱，当代文士重之。画以兰竹擅名，偶一泼墨，皆成传作。

　　陈实孙，字又群，号师竹，如皋诸生。工诗，善书法，精于医，好交游，广声气，著有《春草堂集》。

　　程世淳，字□□，徽州人。进士，官翰林。书法二王，有云姿鹤态。往来扬州，湖上多真迹。

　　曹文埴，字竹虚，徽州人。进士，官户部尚书。子钅其，字六畲，业盐，居扬州，淮北人多赖之；振镛，进士，官翰林侍读。族子云衢，官员外，天姿颖秀，豪气慨爽，来往扬州，笃于交游，湖上人盛称之。

　　胡先声，泾县人。进士，工诗，有《秋夜游平山堂诗》云：“几个流萤飞石起，淡云疏雨又黄昏。”

　　耿蕙，字石圃，善射，成进士，有儒风，官卫辉参将。孙弓，字安叔，磊落多奇气，亦善射，有命中之技。

　　奇丰额，字丽川，满洲人。工诗，官江苏巡抚，有善政。往来扬州，觞咏平山堂，称盛事。仁和诗人林远峰，性豪放不羁，中丞延之座中。

　　江绍莘，字耕野，号吟草，徽州人。工诗。性磊落，好交游，与吴人太史友善。著有诗文集。

　　赵廷枢，字介南，江都人。工诗文。□□科副榜。好独立虹桥，予恒于风雨时遇之。薛廷吉，字蔼人，号渔庄，家仪征朴树湾。少工诗，精于书法，弱冠时为庄中丞有恭所识，召试二等，卢转运延之幕中。子溶，字西青，名诸生。女泳，字绿漪，工诗文，事母至孝，为郑西桥御史羲子妇，以贤孝传。

　　阮承裕，字衣谷，号溶江，诸生。性孝友，笃于乡，称长者，著有《德星堂文集》。子嗣兴，字Ф香，为人慷爽，好游山水。

　　江嘉理，字文密，徽州人。美须髯，性豪迈。工书，善烹饪。精于医，得小儿疡痘秘法。与分司杨廷俊友善。子贯诚，以医传。婿宫廷，泰州举人。廷俊字西亭，有经济才，不识一字，熟于史事。

　　董洵，字小池，□□人。工诗，善篆书，精于铁笔。往来扬州，多重之。

　　文元星，字城北，工诗，城南人多从之游。城南王丸林，字希亭，磊落瑰奇，熟于史事，与陈嘉蕙、王晋藩以藏书称。

　　淮南藏书家以吕四刘氏为最。刘椿龄字华荫，□□字贡九，皆如皋名诸生。

　　通州有杨世伦、徐凌万、苏子扬三家，石港有周步文、张继堂二家，孙汝寅家有王羲之墨迹。

　　汪坤，字元至，号玉屏，旌德人。上诗，广交游，尝于扬州集诗人为会，刻有《吟香馆合稿》。会中李天，字九渊，号疲仙，穷而工诗；汪俊，字杰士，号碧峰，工诗画；汤振家，字绍先，号绣谷；萧炳，字永著，号晴岩，吴仁煜，字春陵；李澍，字澍千，号渔庄；张Α字子贞，号老姜，工诗画；秦昱，字德明，号岑棋；李桐，字于汤，号琴轩；许善，字松圃，胡保泰，字东山，山阴人；叶建侯，字冠伯，号春屏，丹徒人；查善，字楚珍，号大其，海昌人。李啬生教授为之序。

　　巴源绶，字金章，歙县人，慰祖之兄。少时有邻女夜奔者，闭户拒之。乡里称盛德。长来扬州，以盐起家。好游湖上，家有画舫。子树恒，字士能，世其业，运盐场灶，多奇计。

　　洪锡恒，字得天，号芰塘。年十二，成诸生，称神童。工诗文。

　　●卷十一◎虹桥录下虹桥为北郊佳丽之地，《梦香词》云：“扬州好，第一是虹桥。杨柳绿齐三尺雨，樱桃红破一声箫。处处住兰桡。”游人泛湖，以秋衣、蜡屐打包，茶、灯遮，点心、酒盏，归之茶担，肩随以出。若治具待客湖上，先投柬帖，上书“湖舫候玉”。相沿成俗，寝以为礼，平时招携游赏，无是文也。《小郎词》云：“丢眼邀朋游妓馆，扌弃头结伴上湖船。”此风亦复不少。

　　每岁正月，必有盛集。二月二日祀土神，以虹桥灵土地庙为最，谓之“增福财神会”。

　　画舫有市有会，春为梅花、桃花二市，夏为牡丹、芍药、荷花三市，秋为桂花、芙蓉二市；又正月财神会市，三月清明市，五月龙船市，六月观音香市，七月盂兰市，九月重阳市。每市，游人多，船价数倍。

　　龙船自五月朔至十八日为一市。先于四月晦日试演，谓之“下水”；至十八日牵船上岸，谓之“送圣”。船长十余丈，前为龙首，中为龙腹，后为龙尾，各占一色。四角枋柱，扬旌拽旗，篙师执长钩，谓之“ㄢ头”。舵为刀式，执之者谓之“拿尾”。尾长丈许，牵彩绳令小儿水嬉，谓之“掉梢”。有“独占鳌头”、“红孩儿拜观音”、“指日高升”、“杨妃春睡”诸戏。两旁桨折十六，前为头折，顺流而折，谓之“打招”。一招水如溅珠，中置戽斗戽水。金鼓振之，与水声相激。上供太子，不知何神，或曰屈大夫，楚之同姓，故曰太子。小船载乳鸭，往来画舫间，游人鬻之掷水中，龙船执戈竞斗，谓之“抢标”。汉有以土瓶实钱果为标者，以猪胞实钱果使浮水面为标者，舟中人飞身泅水抢之，此技北门王哑巴为最。迨端午后，外河徐宁、缺口诸门龙船由响水闸牵入内河，称为客船。

　　“送圣”后奉太子于画舫中礼拜，祈祷收灾降福，举国若狂。

　　画肪有堂客、官客之分，堂客为妇女之称。妇女上船，四面垂帘，屏后另设小室如巷，香枣厕筹，位置洁净。船顶皆方，可载女舆。家人挨排于船首，以多为胜，称为堂客船。一年中惟龙船市堂客船最多。唐赤子翰林端午诗云：“无端铙吹出空舟，赚得珠帘尽上钩。小玉低言娇女避，郎君倚扇在船头。”皆此类堂客船也。迨至灯船夜归，香舆候久，弃舟登岸，火色行声，天宁寺前，拱宸门外，高卷珠帘，暗飘安息，此堂客归也。《梦香词》云：“扬州好，扶醉夜踉将。

　　灯影看残街市月，晚风吹上┺儿香。剩得好思量。“

　　城内富贵家好昼眠，每自旦寝，至暮始兴，燃烛治家事，饮食燕乐，达旦而罢，复寝以终日。由是一家之人昼睡夕兴，故泛湖之事，终年不得一日领略。即有船之家，但闲泊浦屿，或偶一出游，多于申后酉初，甫至竹桥，红日落尽，习惯自然。

　　贵游家以大船载酒，穹篷六柱，旁翼阑楹，如亭榭然。数艘并集，衔尾以进，至虹桥外，乃可方舟。盛至三舟并行，宾客喧阗，每遥望之，如驾山倒海来也。

　　郡城画舫无灶，惟“沙飞”有之，故多以沙飞代酒船。朱竹《虹桥诗》云“行到虹桥转深曲，绿杨如荠酒船来”是也。城中奴仆善烹饪者，为家庖；有以烹饪为佣赁者，为外庖。其自称曰厨子，称诸同辈曰厨行。游人赁以野食，乃上沙飞船。举凡水{有皿}筅帚、西圭箸[1234]、酱瓿醋<步瓜>、镊勺铛、茱萸芍药之属，置于竹筐，加之僵禽毙兽，镇压枕藉，覆幂其上，令拙工肩之，谓之厨担。厨子随其后，各带所用之物，裹之以布，谓之刀包。拙工司炬，窥伺厨子颜色，以为炎火温蒸之候。于是画舫在前，酒船在后，橹篙相应，放乎中流，传餐有声，炊烟渐上，幂ャ柳下，飘摇花间，左之右之，且前且却，谓之行庖。

　　烹饪之技，家庖最胜，如吴一山炒豆腐，田雁门走炸鸡，江郑堂十样猪头，汪南溪拌鲟鳇，施胖子梨丝炒肉，张四回子全羊，汪银山没骨鱼，江文密车螯饼，管大骨董汤、鱼糊涂，孔讠刃庵螃蟹面，文思和尚豆腐，小山和尚马鞍乔，风味皆臻绝胜。

　　歌船宜于高棚，在座船前。歌船逆行，座船顺行，使船中人得与歌者相款洽。

　　歌以清唱为上，十番鼓次之，若锣鼓、马上撞、小曲、摊簧、对白、评话之类，又皆济胜之具也。

　　清唱以笙笛、鼓板、三弦为场面，贮之于箱，而氍毹、笛床、笛膜盒、假指甲、阿胶、弦线、鼓箭具焉，谓之家伙。每一市会，争相斗曲，以画舫停篙就听者多少为胜负。多以熙春台、关帝庙为清唱之地。李啸村诗云“天高月上玉绳低，酒碧灯红夹两堤。一串歌喉风动水，轻舟围住画桥西”谓此。郡城风俗，好度曲而不佳，绳之元人《丝竹辨伪》、《度曲须知》诸书，不啻万里。元人唱口，元气漓淋，真与唐诗、宋词争衡。今惟臧晋叔编《百种》行于世，而晋叔所改《四梦》，是孟浪之举。近时以叶广平唱口为最，著《纳书楹曲谱》，为世所宗，其余无足数也。清唱以外、净、老生为大喉咙，生、且词曲为小喉咙，丑、末词曲为小大喉咙。扬州刘鲁瞻工小喉咙，为刘派，兼工吹笛。尝游虎邱买笛，搜索殆尽，笛人云：“有一竹须待刘鲁瞻来。”鲁瞻以实告，遂出竹。吹之曰：“此雌笛也。”复出一竹，鲁瞻以指ㄓ之，相易而吹，声入空际，指笛相谓曰：“此竹不换吹，则不待曲终而笛裂矣。”笛人举一竹以赠。其唱口小喉咙，扬州唯此一人。大喉咙以蒋铁琴、沈苕湄二人为最，为蒋、沈二派。蒋本镇江人，居扬州，以北曲胜，小海吕海驴师之。沈以南曲胜，姚秀山师之。其次陈恺元一人。直隶高云从，居扬州有年，唱口在蒋、沈之间，此扬州大喉咙也。苏州张九思为韦兰谷之徒，精熟九宫，三弦为第一手，小喉咙最佳。江鹤亭延之于家，佐以邹文元鼓板、高昆一笛，为一局。朱五呆师事九思，得其传。王克昌唱口与九思抗衡，其串戏为吴大有弟子。苏州大喉咙之在扬州者，则有二面邹在科，次之王炳文。

　　炳文小名天麻子，兼工弦词，善相法，为高相国门客。按清唱鼓板与戏曲异，戏曲紧，清唱缓；戏曲以打身段下金锣为难，清唱无是苦而有生熟口之别。此技苏州顾以恭为最。先在程端友家，继在马秋玉家，与教师张仲芳同谱《五香球传奇》。

　　次之周仲昭、许东阳二人，与文元并驾。扬州以庄氏龙生，道士兄弟鼓板、三弦合手成名工。次之汤殿一人。苏州叶云升笛，与昆一齐名，兼能点窜工尺，从其新谱。次之邱御高，能点新曲，兼识古器，皆云升流亚。今大喉咙之效蒋、沈二派者，戴翔翎、孙务恭二人，皆苏州人，而扬州绝响矣。串客本于苏州海府串班，如费坤元、陈应如出其中，次之石塔头串班，余蔚村出其中。扬州清唱既盛，串客乃兴，王山霭、江鹤亭二家最胜，次之府串班、司串班、引串班、邵伯串班，各占一时之胜。其中刘禄观以小唱入串班为内班老生，叶友松以小班老旦入串班，后得瓜张插花法；陆九观以十番子弟入串班，能从吴暮桥读书，皆其选也。

　　十番鼓者，吹双笛，用紧膜，其声最高，谓之闷笛，佐以箫管，管声如人度曲；三弦紧缓与云锣相应，佐以提琴；鼍鼓紧缓与檀板相应，佐以汤锣；众乐齐乃用单皮鼓，响如裂竹，所谓“头如青山峰，手似白雨点”，佐以木鱼檀板，以成节奏。此十番鼓也。是乐不用小锣、金锣、饶钹、号筒，只用笛、管、箫、弦、提琴、云锣、汤锣、木鱼、檀板、大鼓十种，故名十番鼓。番者更番之谓，有《花信风》、《双鸳鸯》、《风摆荷叶》、《雨打梧桐》诸名。后增星钹，器辄不止十种，遂以星、汤、蒲、大、各、勺、同七字为谱。七字乃吴语状器之声，有声无字，此近今庸师所传也。若夹用锣铙之届，则为粗细十番。如《下西风》、《他一立在太湖石畔》之类，皆系古曲，而吹弹击打，合拍合{个}.其中之《蝶穿花》、《闹端阳》，为粗细十番。下乘加以锁哪，名曰“鸯鸳拍”，如《雨夹雪》、《大开门》、《小开门》、《七五三》，乃锣鼓，非十番鼓也。

　　《梦香词云》：“扬州好，新乐十番佳。消夏园亭《雨夹雪》，冶春楼阁《蝶穿花》。”以《雨夹雪》为十番，可谓强作解事矣。是乐前明已有之，本朝以韦兰谷、熊大璋二家为最。兰谷得崇祯间内苑乐工蒲钹法，传之张九思，谓之韦派。

　　大璋工二十四云锣击法，传之王紫稼，同时沈西观窃其法，得二十面。会紫稼遇祸，其四面遂失传。西观后传于其徒顾美抡，得十四面。美复传于大璋之孙知一，谓之熊派。兰谷、九思，苏州人；大璋、知一，福建人；西观，苏州人；美抡，杭州人。至今扬州蒲钹出九思之门，而十四面云锣，福建尚有能之者。其后有周仲昭、许东阳二人，仲昭书似方南堂，工尺牍，亦此中铮铮者。他如张天顺、顾德培、朱五呆子之类，以十番鼓作帽儿戏，声情态度如老洪班，是又不专以十番名家，而十番由是衰矣。

　　锣鼓盛于上元、中秋二节，以锣鼓铙钹，考击成文，有《七五三》、《闹元宵》、《跑马》、《雨夹雪》诸名。土人为之，每有参差不齐之病。镇江较胜，谓之粗锣鼓。南巡时延师演习，谓之办差锣鼓。

　　“马上撞”即军乐演唱乱弹戏文，城中市肆剪生、开张及画舫、财神、三圣诸会多用之。

　　小唱以琵琶、弦子、月琴、檀板合动而歌。最先有《银钮丝》、《四大景》、《倒扳桨》、《剪靛花》、《吉祥草》、《倒花篮》诸调，以《劈破玉》为最佳。

　　有于苏州虎邱唱是调者，苏人奇之，听者数百人，明日来听者益多，唱者改唱大曲，群一噱而散。又有黎殿臣者，善为新声，至今效之，谓之“黎调”，亦名“跌落金钱”。二十年前尚哀泣之声，谓之“到春来”，又谓之“木兰花”；后以下河土腔唱《剪靛花》，谓之“网调”。近来群尚《满江红》、《湘江浪》，皆本调也。其京舵子、起字调、马头调、南京调之类，传自四方，间亦效之，而鲁斤燕削，迁地不能为良矣。于小曲中加引子、尾声，如《王大娘》、《乡里亲家母》诸曲，又有以传奇中《牡丹亭》、《占花魁》之类谱为小曲者，皆土音之善者也。陈景贤善小曲，兼工琵琶，人称为“飞琵琶”；潘五道士能吹无底洞箫以和小曲，称名工；苏州牟七以小唱冠江北，后多须，人称为牟七胡子；朱三工四弦，江鹤亭招之入康山草堂。

　　郑玉本，仪征人，近居黄珏桥。善大小诸曲，尝以两象箸敲瓦碟作声，能与琴筝箫笛相和。时作络纬声、夜雨声、落叶声，满耳萧瑟，令人惘然。

　　评话盛于江南，如柳敬亭、孔云霄、韩圭湖诸人，屡为陈其年、余淡心，杜茶村、朱竹所赏鉴。次之季麻子平词为李宫保卫所赏。人参客王建明瞽后，工弦词，成名师。顾翰章次之。紫瘌痢弦词，蒋心畲为之作《古乐府》，皆其选也。

　　郡中称绝技者，吴天绪《三国志》，徐广如《东汉》，王德山《水浒记》，高晋公《五美图》，浦天玉《清风闸》，房山年玉蜻蜓，曹天衡《善恶图》，顾进章《靖难故事》，邹必显《飞驼传》，谎陈四《扬州话》，皆独步一时。近今如王景山、陶景章、王朝、张破头、谢寿子、陈达三、薛家洪、谌耀廷、倪兆芳、陈天恭，亦可追武前人。大鼓书始于渔鼓简板说孙猴子，佐以单皮鼓檀板，谓之“段儿书”；后增弦子，谓之“靠山调”。此技周善文一人而已。

　　徐广如始为评话，无听之者，在寓中自掴其颊。有叟自外至，询其故，自言其技之劣，且告以将死。叟曰：“姑使余听之可乎？”徐诺。叟聆之，笑曰：“期以三年，当使尔技盖于天下也。”徐随侍叟，令读汉魏文三年，曰：“可矣。”

　　故其吐属渊雅，为士大夫所重也。

　　吴天绪效张翼德据水断桥，先作欲叱咤之状，众倾耳听之，则唯张口努目，以手作势，不出一声，而满室中如雷霆喧于耳矣。谓其人曰：“桓侯之声，讵吾辈所能效，状其意使声不出于吾口，而出于各人之心，斯可肖也。”虽小技，造其极，亦非偶然矣。

　　大松、小松，兄弟也，本浙江世家子，落拓后卖歌虹桥。大松弹月琴，小松拍檀板，就画舫互唱觅食。逾年，小松饥死。大松年十九，以月琴为燕赵音，人多与之。尝游京师，从贵官进哨，置帐中；猎后酒酣，令作壮士声，恍如杀虎山中，射雕营外，一时称为进哨曲。又尝为《望江南》曲，如泣如诉，及旦，邻妇闻歌而死。过东阿，山水骤长，同行失色，大松匡坐车中歌《思归引》，闻者泣下如雨。晚年屏迹，不知所终。

　　井天章善学百鸟声，游人每置之画舫间与鸟斗鸣，其技与画眉杨并称。次之陈三毛、浦天玉、谎陈四皆能之。

　　匡子驾小艇游湖上，以卖水烟为生。有奇技，每自吸十数口不吐，移时冉冉如线，渐引渐出，色纯白，盘旋空际；复茸茸如髻，色转绿，微如远山；风来势变，隐隐如神仙鸡犬状，须眉衣服，皮革羽毛，无不毕现；久之色深黑，作山雨欲来状，忽然风生烟散。时人谓之“匡烟”，遂自榜其船曰“烟艇”。

　　画舫多作牙牌、叶格诸戏，以为酒食东道。牙牌以竹代之，四人合局，得四为上，谓之“四狠”，色目有“四翻身”、“自来大”诸名。以末张为上者，谓之“添九”，色目有“三长四短”、“自尊大结”诸名。二人对局为“扛”，有苏、扬之分，苏扛双出，有“上扛飞钓”、“四六加开”色目；扬扛单出，关门不钓。三四人合局，以点大得者为负，谓之“挤黄”。叶格以“马吊”为上，扬州多用京王合谱，谓之“无声落叶”，次之碰壶，以十壶为上。四人合局，三人轮斗，每一人歇，谓之“作梦”。马吊四十张，自空堂至于万万贯，十万贯以下，均易被攻。非谨练，鲜无误者。九文钱以上，皆以小为贵，至空堂而极，作者所以为贪者戒也。纸牌始用三十张，即马吊去十子一门，谓之“斗混江”；后倍为六十，谓之“挤矮”；又倍之为一百二十张。五人斗，人得二十张，为“成坎玉”；又有“坎后”、“六么”、“心算”诸例。近今尽斗十壶，而诸例俱废，又增以福、禄、寿、财、喜五星，计张一百二十有五。五星聚于一人，则共贺之。色目有“断么”、“飘壶”、“全荤”诸名目。

　　画舫多以弈为游者，李啸村《贺园诗》序有云：“香生玉局，花边围国手之棋。”是语可想见湖上围棋风景矣。扬州国工只韩学元一人而已；若寓公则樊麟书、程懒予、周东侯、盛大有、汪汉年、黄龙士、范西屏、何ウ公、施定庵、姜吉士诸人，后先辉映。懒予曾与客弈于画舫，一劫未定，镇淮门已扃。终局后将借宿枝上村，逡巡摸索，未得其门；比天明，乃知身卧古冢。定庵父殁，从母改适范氏，生西屏。施、范同时称国手，范著《桃花泉弈谱》，施著《弈理指归》，皆传于世。今之言棋者，动曰施、范，乃二君渡江来扬时，尝于村塾中宿，定庵戏与馆中童子弈，不能胜；西屏更之，亦不能胜。又西屏游于甓社湖，寓僧寺，有担草者。范与之弈数局，皆不能胜，问姓名，不答，曰：“今盛称施、范，然第吾儿孙辈耳。弈，小数也，何必出吾身与儿孙争虚誉耶？”荷担而去。

　　程兰如弈棋不及施、范，而象棋称国手。近有周皮匠者，亦精于象，未尝负。

　　得钱沽酒，则是日不复局，亦不复攻皮矣。

　　风筝盛于清明，其声在弓，其力在尾，大者方丈，尾长有至二三丈者。式多长方，呼为“板门”，余以螃蟹、蜈蚣、蝴蝶、蜻蜓、福字、寿字为多。次之陈妙常、僧尼会、老驼少、楚霸王及欢天喜地、天下太平之属，巧极人工。晚或系灯于尾，多至连三连五。近日新制洋灯，取象风筝而不用线。其法用绵纸无瑕穴者，长尺四寸，阔尺二寸，搓之灭性，缀其端如毂，削竹蔑作环如纸大，以纸附之；中交午系两铜丝，交处置极薄铜片，周围上乔作墙，中铺苎蔗。蔗用膏粱酒浸熟者，上铺黄白蜡、流磺、潮脑、狼粪，以火燃之；令有力者四人持其纸之向上无篾环者，药而升，不纵自上，大如经星，终夜乃落。

　　小秦淮妓馆常买棹湖上，妆掠与堂客船异。大抵梳头多双飞燕、到枕松之属。

　　衣服不着长衫，夏多子儿纱，春秋多短衣，如翡翠织绒之属；冬多貂覆额、苏州勒子之属。船首无侍者，船尾仅一二仆妇。游人见之，或隔船作吴语，或就船拂须握手；倚栏索酒，倾卮无遗滴。甚至湖上市会日，妓舟齐出，罗帏翠幕，稠叠围绕。韦友山诗云“佳话湖山要美人”谓此。

　　灯船多用鼓棚，楣枋力檐，有钅有钅微；中覆锦棚，垂索藻井，下向反披，以宫灯为最丽。其次琉璃，一船连缀百余，{穴吃}而出。或值良辰令节，诸商各于工段临水张灯，两岸中流，交辉焕采。时有驾一小舟，绝无灯火，往来其间，或匿树林深处，透而望之，如近斗牛而观列宿。查悔馀有灯船诗云：“琉璃一片映珊瑚，上有青天下有湖。岸岸楼台开昼锦，船船弦索曳歌珠。二分明月收光避，千队骊龙逐伏趋。不为水嬉夸盛世，万人连夕乐康衢。”

　　花船于市会插花画舫中，大者用磁缸，小则瓶洗之属，一瓶动值千金。插花多意外之态，此技瓜洲张某最优，时人称为瓜张。优者叶友松一人，亦传其法。

　　十番教师朱五呆亦能之。

　　虹桥马头，地名虹桥爪，其下旧为采菱、踏藕、罱捞、沉网诸船所泊，间有小舟，则寺僧所具也。近年增有丝瓜架划子船，自成其一浜，为虹桥马头。

　　虹桥爪为长堤之始，透迤至司徒庙上山路而止。“长堤春柳”、“桃花坞”、“春台祝寿”、“条园花瑞”、“蜀冈朝旭”五景，皆在堤上。城外声技饮食集于是，土风游冶，有不可没者，先备记之。

　　乔姥于长堤卖茶，置大茶具，以锡为之，少颈修腹，旁列茶盒，矮竹几杌数十。每茶一碗二钱，称为“乔姥茶桌子”。每龙船时，茶客往往不给钱而去。杜茶村尝谓人曰：“吾于虹桥茶肆与柳敬亭谈宁南故事，击节久之。”盖谓此茶桌子也。

　　大观楼者，糖名也。以紫竹作担，列糖于上，糖修三寸，周亦三寸，中裹盐脂豆馅之类，贵至十数钱一枚，其伪者则价廉不中食矣。又有提篮鸣锣唱卖糖官人、糖宝塔、糖龟儿诸色者，味不甚佳，止供小儿之弄。或置竹钉数十于竹筒中，其端一亦而余皆黑，以钱贯之。适中赤者则得糖，否则负。口中唤唱，音节入古。

　　清明前后，肩担卖食之辈，类皆俊秀少年，竞尚妆饰。每着蓝藕布衫，反纫钩边，缺其衽，谓之琵琶衿。缝错伍取窄，谓之棋盘裆。草帽插花，蒲鞋染蜡。

　　卖豆腐脑、茯苓糕，唤声柔雅，渺渺可听。又夏月有卖洋糖豌豆，秋月有卖芋头芋苗子者，皆本色市夫矣。

　　谢身山寓文选楼，多奇技。每和泥贯以竹蔑，置数十枚于袖中。行至堤上，启袖放之，如燕雀腾飞，轧轧有声。

　　每晨多城中笼养之徒，携白翎雀于堤上学黄鹂声。白翎雀本北方鸟，江南人好之，饲于笼中，一鸟动辄百金。笼之价值，贵者如金戗盆，中铺沙斫石，令雀于其上鼓翅，谓之“打蓬”。若画舫中，每悬之于船楣，以此为戏。次则画眉、黄ㄕ之属，不可胜数。

　　堤上多蝉，早秋噪起，不闻人语。长竿黏落，贮以竹筐，沿堤货之，以供儿童嬉戏，谓之“青林乐”。

　　北人王蕙芳，以卖果子为业。清晨以大柳器贮各色果子，先货于苏式小饮酒肆，次及各肆，其余则于长堤尽之。自称为“果子王”。其子八哥儿卖槟榔，一日可得数百钱。

　　凤阳人蓄猴令其自为冠带演剧，谓之猴戏。又围布作房，支以一木，以五指运三寸傀儡，金鼓喧阗，词白则用叫颡子，均一人为之，谓之肩担戏。二者正月城内极多，皆预于腊月抵郡城，寓文峰塔壶芦门客舍。至元旦进城，上元后城中已遍，出郭求鬻于堤上。二者至此，湖山春色阑矣。

　　杂耍之技，来自四方，集于堤上。如立竿百仞，建帜于颠，一人盘空拔帜，如猱升木，谓之“竿戏”。长剑直插喉嗉，谓之“饮剑”。广筵长席，灭烛罨火，一口吹之，千碗皆明，谓之“壁上取火，席上反灯”。长绳高系两端，两人各从两端交过，谓之“走索”。取所佩刀令人尽力刺其腹，刀摧腹皤，谓之“弄刀”。

　　置盘竿首，以手擎之，令盘旋转；复两手及两腕、腋、两股及腰与两腿，置竿十余，其转如飞。或飞盘空际，落于原竿之上，谓之“舞盘”。戏车一轮，中坐数女子，持其两头摇之，旋转如环，谓之“风车”。一人两手执箕，踏地而行，扬米去糠，不溢一粒，谓之“簸米”。置丈许木于足下，可以超乘，谓之“西高乔”。以巾覆地上，变化什物，谓之“撮戏法”。以大碗水覆巾下，令隐去，谓之“飞水”。置五红豆于掌上，令其自去，谓之“摘豆”。以钱十枚，呼之成五色，谓之“大变金钱”。取断臂小儿，令吹笙，工尺俱合，谓之“仙人吹笙”。

　　癸丑秋月，诸杂耍醵资买棹，聚于熙春台，各出所长，凡数日而散。一老人年九十许，曳大竹重百余斤，长三四丈，立头上，每画舫过，与一钱。黄文为之立传。

　　汪某以串客倾其家，至为乞儿。遂傅粉作小丑状，以五色笺纸为戏具，立招其上，曰“太平一人班”。有招之者，辄出戏简牌，每出价一钱。

　　王大头尖而不颐，置碗头上，碗中立纸绢人数寸，跪拜跳踉，至于偃仆，其碗不坠，后改业为贾，贩东郊董家庄所产布带。以竹筐贮货戴头上，反喉穿齿作声，呼小红带子。闾巷妇女，不出门庭，闻声知名，谓其货真价实。其后安庆武部习其技，置灯头上，谓之“滚灯”。此技亦羯鼓歌中“头如青山峰”之法耳。

　　北人宋二，貌魁梧，色黝黑，嗜酒，好与禽兽伍，禽兽亦乐与之狎。得一奇异之物，置大桶中，绘图鸣金炫售，以为日奉酒钱。一日奇货尽，以犬纳桶中，炫售如故。见者嘲之，谓之“宋犬”。

　　两人裸体相扑，借以觅食，谓之“摆架子”。韦庄诗：“内官初赐清明火，上相闲分白打钱。”杨用修谓：“白打钱名未知指何事？”周栎园辩为“白战”，盖此技也。

　　江宁人造方圆木匣，中点花树、禽鱼、怪神、秘戏之类，外开圆孔，蒙以五色毒瑁，一目窥之，障小为大，谓之“西洋镜”。

　　北郊多萤，土人制料丝灯，以线系之，于线孔中纳萤；其式方、圆、六角、八角及画舫、宝塔之属，谓之火萤虫灯。近多以蜡丸之，每晚揭竿首鬻卖，游人买作土宜。亦间取西瓜皮镂刻人物、花卉、虫鱼之戏，谓之西瓜灯。近日城内多用料丝作大山水灯片。薛君采诗云“霏微状蝉翼，连娟侔网线”谓此。

　　游孝女，字文元，以卖卜、拆字养其亲。金棕亭国博见之，率其子台骏、孙同作《游孝女歌》。一时缙绅如秦西岩观察、汪剑潭国子、潘雅堂户部，皆有和诗。仓转运圣裔闻之，招入使署，令教其女，为择婿配之。棕亭诗中有“试觅赤绳为系足”之句，谓此。

　　玉版桥王廷芳茶桌子最著，与双桥卖油糍之康大合本，各用其技。游人至此半饥，茶香饼熟，颇易得钱。玉版桥乞儿二，一乞剪纸为旗，揭竹竿上，作报喜之词；一乞家业素丰，以好小曲荡尽，至于丐，乃作男女相悦之词，为《小郎儿曲》。相与友善，共在堤上。每一船至，先进《小郎儿曲》，曲终继之以报喜，音节如乐之乱章，人艳听之。《小郎儿曲》即《十二月》、《采茶》、《养蚕》诸歌之遗，呢呢儿女语，恩怨相尔汝。词虽鄙俚，义实和平，非如市井中小唱淫靡媚亵可比。予尝三游珠江，近日军工厂有扬浜，问之土人，皆云扬妓有金姑最丽，因坐小艇子访之。甫闻其声，乃知为里河网船中冒作扬妓者。其唱则以是曲为土音，岭外传之，及于惠、潮，与木鱼布刀诸曲相埒。郡中剞劂匠多刻诗词戏曲为利，近日是曲翻板数十家，远及荒村僻巷之星货铺，所在皆有，乃知声音之道，感人深也。

　　野食谓之饷。画舫多食于野，有流觞、留饮、醉白园、韩园、青莲社、留步、听箫馆、苏式小饮、郭汉章馆诸肆，而四城游人又多有于城内肆中预订者，谓之订菜，每晚则于堤上分送各船。城内食肆多附于面馆，面有大连、中碗、重二之分。冬用满汤，谓之大连；夏用半汤，谓之过桥。面有浇头，以长鱼、鸡、猪为三鲜。大东门有如意馆、席珍，小东门有玉麟、桥园，西门有方鲜、林店，缺口门有杏春楼，三祝庵有黄毛，教场有常楼，皆此类也。乾隆初年，徽人于河下街卖松毛包子，名“徽包店”，因仿岩镇街没骨鱼，面名其店曰“合鲭”，盖以鲭鱼为面也。仿之者有槐叶楼火腿面。合鲭复改为坡儿上之玉坡，遂以鱼面胜。徐宁门问鹤楼以螃蟹胜。而接踵而至者，不惜千金买仕商大宅为之。如涌翠、碧芗泉、槐月楼、双松圃、胜春楼诸肆，楼台亭榭，水石花树，争新斗丽，实他地之所无。其最甚者，鳇鱼、车螯、班鱼、羊肉诸大连，一碗费中人一日之用焉。

　　●卷十二◎桥东录“荷浦薰风”在虹桥东岸，一名江园。乾隆三十七年，皇上赐名“净香园”。

　　御制诗二首，一云：“满浦红荷六月芳，慈云大小水中央。无边愿力超尘海，有喜题名曰净香。结念底须怀烂缦，洗心雅足契清凉。片时小憩移舟去，得句高斋兴已偿。”一云：“雨过净依竹，夏前香想莲。不期教步缓，率得以神传。几洁待题研，窗含活画船。笙歌题那畔，可入牧之篇。”园门在虹桥东，竹树夹道，竹中筑小屋，称为水亭。亭外清华堂、青琅馆，其外为浮梅屿。竹竟为春雨廊、杏花春雨之堂，堂后为习射圃，圃外为绿杨湾。水中建亭，额曰“春禊射圃”。

　　前建敞厅五楹，上赐名“怡性堂”。堂左构子舍，仿泰西营造法，中筑翠玲珑馆，出为蓬壶影。其下即三卷厅，旁为江山四望楼。楼之尾接天光云影楼，楼后朱藤延曼，旁有秋晖书屋及涵虚阁诸胜。又有春波桥，桥外有来薰堂、浣香楼、海云龛、舣舟亭，桥里有珊瑚林、桃花馆、勺泉、依山二亭，由此入筱溪莎径，而至迎翠楼。

　　江园门与西园门衡宇相望，内开竹径，临水筑曲尺洞房，额曰“银塘春晓”。

　　园丁于此为茶肆，呼曰“江园水亭”，其下多白鹅。

　　清华堂临水，荇藻生足下，联云：“芰荷叠映蔚（谢灵运），水木湛清华（谢混）。”堂后数万，摇曳帘际。左望一片修廊，天低树微，楼阁ㄙ暖；堂后长廊逶迤，修竹映带。由廊下门入竹径，中藏矮屋，曰“青琅馆”。联云：“遥岑出寸碧（韩愈），野竹上青霄（杜甫）。”是地有碑亭，御制诗云：“万玉丛中一迳分，细飘天籁迥干云。忽听墙外管弦沸，却恐无端笑此君。”

　　接青琅馆之尾，复构小廊十数楹，额曰“春雨廊”。廊竟，广筑杏花春雨之堂，联云：“明月夜舟渔父唱（孟于宾），隔帘微雨杏花香（韩愈）。”今其堂已墟为射圃矣。

　　修廊之外，水中乱石漂泊，为浮梅屿，河至此分为二，杭大宗诗“才过虹桥路又叉”谓此。屿上建碑亭，供奉石刻御赐扁“净香园”三字及“雨过净猗竹，夏前香想莲”一联。是屿丹崖青壁，眠沙卧水，宛然小瞩。

　　廊下开门为水马头，额曰“绿杨湾”。联云：“金塘柳色前溪曲（温庭筠），玉洞桃花万树春（许浑）。”门外春禊亭在水中，有小桥与浮梅屿通。联云：“柳占三春色（温庭筠），荷香四座风（刘威）。”

　　绿杨湾门内建厅事，悬御扁“怡性堂”三字及“结念底须怀烂缦，洗心雅足契清凉”一联。栋宇轩豁，金铺玉锁，前厂后荫。右靠山用文楠雕密箐，上筑仙楼，陈设木榻，刻香檀为飞廉、花槛、瓦木阶砌之类。左靠山仿效西洋人制法，前设栏，构深屋，望之如数什百千层，一旋一折，目炫足惧，惟闻钟声，令人依声而转。盖室之中设自鸣钟，屋一折则钟一鸣，关捩与折相应。外画山河海屿，海洋道路。对面设影灯，用玻璃镜取屋内所画影，上开天窗盈尺，令天光云影相摩荡，兼以日月之光射之，晶耀绝伦。更点宣石如车箱侧立，由是左旋，入小廊，至翠玲珑馆，小池规月，矮竹引风，屋内结花篱。悉用赣州滩河小石子，地作连环方胜式。旁设书椟，计四，旁开椟门，至蓬壶影。联云：“碧瓦朱甍照城郭（杜甫），穿池叠石写蓬壶（常元旦）。”是地亦名西斋，本唐氏西庄之基，后归土人种菊，谓之唐村。村乃保障旧埂，俗曰唐家湖，江氏买唐村，掘地得宣石数万，石盖古西村假山之埋没土中者。江氏因堆成小山，构室于上，额曰“水佩风裳”。联云：“美花多映竹（杜甫），无处不生莲（杜荀鹤）。”是石为石工仇好石所作。好石年二十有一，因点是石，得痨瘵而死。

　　怡性堂后竹柏丛生。取小径入圆门，门内危楼切云，名曰“江山四望楼”。

　　联云：“山红涧碧纷烂缦（韩愈），竹轩兰砌共清虚（李咸用）。”

　　涵虚阁在江山四望楼之左，凡四间，后窗在绿杨湾之小廊内，游人多憩息于此。联云：“圆潭写流月（孙逖），华岸上春潮（清江）。”

　　天光云影楼在江山四望楼之尾，曲尺相接，楼下不相通，而楼上相通。联云：“檐横翠嶂秋光近（吴融），波上长虹晚景摇（罗邺）。”

　　秋晖书屋在天光云影楼左一层，为江山四望楼后第一层，制如卧室，游人多憩息于此。联云：“诗书敦夙好（陶潜），山水有清音（左思）。”江园最胜在怡性堂后，曩尝作游记一首，因附录之。记云：“辛卯七月朔，越六日乙巳，客有邀余湖上者。酒一瓮、米五斗、铛三足、灯二十有六、挂棋一局、洞箫一品，篙二手，客与舟子二十有二人，共一舟，放乎中流。有倚槛而坐者，有俯视流水者，有茗战者，有对弈者，有从旁而谛视者，有怜其技之不工而为之指画者，有捻须而浩叹者，有讼成败于局外者，于是一局甫终，一局又起，颠倒得失，转相战斗。有脱足者，有歌者、和者，有顾盼指点者，有隔座目语者，有隔舟相呼应者，纵横位次，席不暇暖。是时舟入绿杨湾，行且住，舍而具食。食讫，客病其嚣，戒弈，亦不游，共坐涵虚阁各言故事。人心方静，词锋顿起，举唐、宋小说志异诸书，尽入麈下。自庞眉秃发以至白晰年少，人如其言而言如其事。又有寓意于神仙鬼怪之说，至于无可考证，耀采缤纷。或指其地神其说曰：”某时某事，吾先人之所闻也；某乡某井，吾童子时所亲见也。‘纂组异闻，网罗轶事，猥琐赘余，丝纷栉比，一经奇见而色飞，偶尔艳聆而绝倒。乃琐至俞曲谐谑，释梵巫咒，傩逐伶倡，如擎至宝，如读异书，不觉永日易尽。是时夕阳晚红，烟出景暮，遂饮阁中。酒三巡，或拇战，或独酌，或歌，或饮，听客之所为。酒酣耳热，箫声于于，摇艇入烟波中。两岸秋花，哀红自矜。暮云断处，银河水浅，牵牛相与。芳草为萤，的历照人；哀蝉恋树，咽夜互鸣。新月无力，易于沉水；夜静山空，扁舟容与。灯火灿烂，菱蔓不定；竹喧鸟散，曙色欲明。寺钟初动，舟中人皆有离别可怜之色。今夕何夕？盖古之所谓七夕也。归舟共卧于天光云影楼下。

　　七夕既尽，八日复同登天光云影楼；不洗盥，不饮食，不笑语；仰首者辄负手，巡檐者半摇步，倚栏者皆支颐，注目者必息气，欠伸者余睡情，箕踞者多睥尼，各有潇洒出尘之想。“

　　涵虚阁外构小亭，置四屏风，嵌“荷浦薰风”四字。过此即珊瑚林、桃花馆。

　　对岸即来薰堂、海云龛、而春波桥跨园中内夹河。桥西为“荷浦薰风”，桥东为“香海慈云”。是地前湖后浦，湖种红荷花，植木为标以护之；浦种白荷花，筑土为堤以护之。堤上开小口，使浦水与湖水通。上立枋楔，左右四柱，中实“香海慈云”之额，为尹相国继善所书。

　　来薰堂在春波桥东，前湖后浦，左为荣，右靠山。入浣香楼，堂中联云：“烟开翠扇清风晓（许浑），日暖金阶昼刻移（羊士谔）。”楼中联云：“谷静秋泉响（孟浩然），楼深复道通（柴宿）。”

　　“香海慈云”枋楔，立于外河东岸。由枋楔下水门，入荷浦，中设档木，通水不通舟。浦中建圆屋，屋之正面对水门，左设板桥数折，通来薰堂，屋上有重屋，窗棂上嵌合“海云龛”三字。屋中供观音像，坐菡萏，有机捩如转轮藏，朱轮潜运，圜转如飞。联云：“高座登莲叶（慧净），晨斋就水声（法照）。”龛上供千手眼大士像。二臂合掌，余擎莲花、火轮、剑、杵、锏、槊，并日月轮火焰之属；身着袈裟，金碧错杂，光彩陆离。联云：“紫云盛宝界（郑情），彩舫入花津（权德舆）。”昔金棕亭诗云“慈云一片香海中”谓此。

　　舣舟亭，浦中小泊地也。联云：“阶墀近洲渚（高适），来往在烟霞（方干）。”

　　涵虚阁之北，树木幽邃，声如清瑟凉琴。半山叶当窗槛间，碎影动摇，斜晖静照，野色运山，古木色变，春初时青，未几白，白者苍，绿者碧，碧者黄，黄变赤，赤变紫，皆异艳奇采，不可殚记。颜其室曰“珊瑚林”。联云：“艳采芬姿相点缀（权德舆），珊瑚玉树交枝柯（韩愈）。”由珊瑚林之末，疏桐高柳间，得曲尺房栊，名曰“桃花池馆”。联云：“千树桃花万年乐（元稹），半潭秋水一房山（李洞）。”北郊上桃花，以此为最，花在后山，故游人不多见。每逢山溪水发，急趋保障湖，一片红霞，汨没波际，如挂帆分波，为湖上流水桃花一胜也。

　　江园中勺泉，论水者皆弗道。不知保障湖中皆有泉，其味极甘洌，故今东城水船，皆取资于此。勺泉本在保障湖心，江氏构亭，穴其上，上安辘轳，下用阑槛，园丁游人，汲饮是赖。后因旁筑土山，岁久遂随地脉走入湖中，而亭中之井眢矣。

　　由倚山亭之北，筑墙十数丈，中种梧竹，颜曰“藤蹊竹径”。盖至此夹河已会于湖，于湖口构“迎翠楼”。联云：“金涧流春水（王昌龄），虹桥转翠屏（宋之问）。”黄园之锦镜阁，即在楼南。

　　江方伯名春，字颖长，号鹤亭，歙县人。初为仪征诸生，工制艺，精于诗，与齐次风、马秋玉齐名。先是论诗有“南马北查”之誉。迨秋玉下世，方伯遂为秋玉后一人。体貌丰泽，美须髯，为人含养圭角，风格高迈，遇事识大体。居南河下街，建随月读书楼，选时文付梓行世，名《随月读书楼时文》。于对门为秋声馆，饲养蟋蟀，所造制沉泥盆，与宣和金戗等。徐宁门外鬻隙地以较射，人称为江家箭道。增构亭榭池沼，药栏花径，名日“水南花墅”。乾隆己卯，芍药开并蒂一枝，庚辰开并蒂十二枝，枝皆五色。卢转使为之绘图征诗，钱尚书陈群为之题“袭香轩”扁。自著有《水南花墅吟稿》。东乡构别墅，谓之“深庄”，著《深庄秋咏》。北郊构别墅，即是园。有黄芍药种，马秋玉为之征诗。丁丑改为官园，上赐今名。移家观音堂，家与康山比邻，遂构康山草堂。郡城中有“三山不出头”之谚：三山谓巫山、倚山、康山是也。巫山在禹王庙，倚山在蒋家桥今茶叶馆中，康山即为是地，或称为康对山读书处。又于重宁寺旁建东园，凡此皆称名胜。方伯以获逸犯张凤，钦赏布政使秩衔；复以两淮提引案就逮京师，获免。

　　曾奉旨借帑三十万，与千叟宴，其际遇如此。方伯死，泣拜于门不言姓氏者，日十数人。或比之陈孟公之流，非其伦也。子振鸿，字颉云，好读书，长于诗。江氏世族繁衍，名流代出，坛坫无虚日。奇才之士，座中常满，亦一时之盛也。

　　江，字旭东，号砚农，又号橙里。方伯之弟。家有紫玲珑馆。工词，著有《随月读书楼词钞》、《练湖渔唱》若干卷。子振鹭，字起堂，工词。

　　江立，字玉屏，初名炎、字圣炎，号云溪。工词，与齐名，称“二江”，为厉樊榭高足。王兰泉侍郎为刻其遗集。子安，字定甫，工诗。

　　江兰，字芳谷，号畹香，官巡抚。工诗文，有集。弟蕃，字君佐，号春圃，居扬州，购黄氏容园以为觞咏之地。弟蕃，字芬扬，工诗歌，熟于盐。其子侄士相，字得禄，工诗，鉴别书画古器；士┉、士梅业儒。

　　江晟，字聿亭，号平西。少喜乘马，足迹遍天下。晚年与安弄斋制车轮，皆仿古制，尺寸不失，用两人前后驾引，上张帷幕枕衾，称巧构。遂因弄斋之字，西平之号，名“平安车”。汪昌言写貌，方士庶绘图、刻石，传为盛迹。江振，字岷高，工诗画。

　　江昱，字宾谷。工诗文，精于金石，著有《诗集韵歧》、《潇湘听雨录》。

　　江恂，字禹九，号蔗畦，官芜湖道。工诗画，收藏金石书画，甲于江南。子德量，字秋史，乾隆庚子榜眼，官御史。好金石，尽阅两汉以上石刻，故其隶书卓然成家，所书《武安王庙碑》，笔力遒劲。善画人物，得古法。死之前一年，忽以端石数寸许作汉碑式，嘱其弟墨君镌其姓氏爵里，笔画精妙，时以为识。德地字墨君，布衣。

　　江炳炎，字砚南，号冷红，徽州籍，居浙江。诗、字、画称三绝。

　　江增，字兆年，号瞿生。性好山水，于黄山下构卧云庵自居。制茶担以济胜，行列甚都，名曰“游山具”。刳柳木令扁，以绳系两头担之，谓之“扁担”。

　　蒙以填漆，上书庵名。担分两头，每一头分上中下三层：前一头上层贮铜茶酒器各一，茶器围以铜，中置筒，实炭，下开风门，小颈环口修腹，俗名茶钅崔；酒器如其制，而上覆以铜，四旁开宝，实以酒插，名曰“酒钅崔”，俗呼为四眼井。

　　旁置火箸二，小夹板二，中夹卧云庵五色笺，小落手袖珍《诗韵》一，砚一，墨一，笔二。中层贮锡胎填漆黑光面盆，上刺庵名。浓金填掩雕漆茶盘一，手巾二，五色聚头扇七。下层为椟，贮铜酒插四，瓷酒壶一，铜火函一，铜洋罐一，宜兴砂壶一，烟合一。布袋一，捆炭作橐，置之袋中，此前一头也。后一头上层贮秘色瓷盘八。中层磁饮食台盘三十，斑竹箸一十有六，锡手炉一，填漆黑光茶匙八，果叉八，锡茶器一。取火刀石各一，截竹为筒，以闭火。下层贮铜暖锅煮骨董羹，傍列小盘四，此后一头也。外具乾瓠盛酒为飘赍，截紫竹为箫，以布捆老斑竹烟袋，并挂蒲团大小无数于扁担上。江郑堂为之作《游山具记》。每一出游，湖上人皆知为瞿生居士来也。

　　江士珏，字荔田，居徽州。善鼓琴，能擘窠书，精于刻石。住黄山数十年，号天都山人。常于山中悬崖令采炭人缒己，下临万丈，于崖壁上刻方丈大字，或曰“荔田读书处”，或曰“荔田弹琴处”，不一而足。始信峰有山人琴台。乾隆乙卯来扬，寓桃花庵半年。

　　方贞观，字南塘，安徽桐城人。鹤亭方伯延之学诗字，寓秋声馆二十年，论诗多补益。有小行楷唐诗十二帙，方伯刊于石。

　　阮元，字芸台，号伯元，仪征人。方伯甥孙，家公道桥。乾隆己酉进士，官侍郎。工隶书，经学深邃。尝分校《石经仪礼》，著《石经校勘记》三卷，又《考工车制图考》二卷、《大戴礼注》、《毛诗补笺》若干卷。

　　熊之勋，字清来，江宁人。工诗善书。其家有“小西湖”之胜。与方伯为戚，常居康山草堂。

　　林道源，字仲深，号庾泉，安徽天长县人。方伯之表甥。性豪迈，善骑射。

　　工诗，不存稿，阮侍郎伯元尝欲裒辑之，未全也。居是园十年，旧时为盐务水巡，后经裁去。尝落魄，冬无裘衣，或以数十金赠；故旧巡役以饥故向林乞，林慨然以金市纸，穷日夜画兰百余幅，且画且题，散给令易钱。其轻财重气谊，大率类此。

　　罗士珏，字庭珠，号雪香，方伯内侄。工诗善书，古帖搜摩极富。

　　王步青，字罕皆，号巳山，金坛人。进士，官翰林。精于制艺，主安定书院时，方伯师事之。

　　沈大成，字学子，号沃田，松江华亭人。父堂，字韩城。官青县时，河工欲尽用民力，遂自经死，以护青人。大成，邑诸生，通经吏百家之书，与惠栋友善，栋称其学，一物一事，必穷其源。著有《学福斋集》。

　　黄裕，字北，江都人。工诗，著《金竹居诗存》，收绝句三百首。死于真州，汪晓岩收恤之。

　　施安，字竹田，杭州钱唐人。好交游，广声气，连船并辔，促席题襟，风格在孟、信之间。工诗，著《篾舫集》。善隶书，为方伯书“随月读书楼”额。

　　吴献可，太仓州人。梅村之孙，西斋之子。通经史，究名法之学，方伯延于家二十年。子完夫，工镌印，琢砚，极奇巧之技。

　　谷丽成，苏州人。精宫室之制，凡内府装修由两淮制造者，图样尺寸，皆出其手。

　　潘承烈，字蔚谷，亦精宫室装修之制，而画得董、巨天趣。

　　郭尚文，字霞峰，江都县人。少以笔墨游公卿间，方伯延之管理文汇阁所贮书籍。其人爱作诗，好宾客。

　　顾廉，字又简，苏州人。精鉴识古器。慕蒋某之学，延于家为幼子课读。有古玉值万金，蒋失手碎之，又简不顾而去，亦终不问。蒋多逋负，出数千金代偿之。由贫困起家，而能慷慨若是，有识者服焉。

　　寿腹公，号菊士，浙江会稽人。方伯总办东巡，差菊士任其事。时朱思堂都转守太安，事多繁剧，菊士为之谋画，朱深服其才。

　　吴履黄，徽州人，方伯之戚。善培植花木，能于寸土小盆中养梅，数十年而花繁如锦。

　　赵鸿远，字仰葵，苏州人。医，能治奇疾。有患鹤膝风者，膝盖已迁于旁，诸医以治八味丸不效，皆束手。仰葵诊视，细询其自幼至壮起居嗜好，遂于八味丸加细辛三分，服二帖而骨正；又进，而痛渐止；六剂而愈。或询其故？赵曰：“此风在三阴，非虚症也。八味达三阴，不能去风，得细辛逐风，故得愈也。”

　　其他类此。

　　汪彦超亦精于医。有患风疾者，诸医莫治，延彦超诊之。彦超笑曰：“用疏风散者不错，加以破蕉Ψ边为引，则愈矣。”试之果然。

　　李钧，字振声，精仲景法。方伯族人患伤寒，见阳明症，时医治以寒剂，延月余，殆甚。方伯延钧诊之，曰：“此寒症也，宜温中。”用附子一两，服则病益剧，欲绝。钧曰：“剂轻故，加附子至二两，与人参二两同服。”众医难之。

　　钧曰：“吾自见及，试坐此待之如何？”力迫之服，至明日霍然矣。谓诸医曰：“病之寒热，辨于脉之往来，此脉来动而去滞，知其中寒而外热。仲景所已言，诸君未见及耳。”所著有《金匮要略注》，多发前人所未发。

　　陈撰，字玉几，号楞山，浙江钱塘人。自言贸阝人，家世系出勾甬。性孤洁，举博学鸿词不就。工诗，著《绣铗秋吟集》。秋无师承，画绝摹仿。张浦山征君录之于《画征录》。晚年无子，方伯为筑寿藏南屏之阳。女嫁于南徐许滨。滨字谷阳，号江门，丹阳人，画入神品，与撰同馆方伯家。女死，翁婿意见遂不侔。

　　康焘，字石舟，号天笃山人，又号茅心道人，又号莲蕊峰头不朽人，浙江钱塘人。画山水花卉翎毛，书法尤精，年七十能作蝇头小楷。

　　徐麟趾，字荔村，□□人。工诗。为尹元长制军所知，晚居康山草堂。

　　金兆燕，字钟樾，号棕亭；全椒人。蒋宗海，字春农，丹徒人。皆馆于秋声馆。

　　程兆熊，字孟飞，号香南，又号枫泉、澹泉、寿泉、小迂，仪真人。工诗词，画笔与华岩齐名。书法为退翁所赏，扬州名园甲第，榜署屏障，金石碑版之文，皆赖之。早年受知于高制军晋，巡盐御史恒，为之写《固哉亭集》。晚居随月读书楼。子法，字宗李，号砚红，书法得其家传，画画眉尤精。

　　黄树谷，字松石，杭州仁和人。官学博，精于篆隶。子易，字小松，传其书法。

　　陆飞，字筱饮，浙江仁和人。乾隆壬午解元，博学工诗。

　　汪舸，字可舟，歙县人。诗学黄涪翁，尝校定《山谷集》并《山中白云词》。

　　著有《历崖山人诗》。子大本，字中也，号雪礓。师事陈玉几、厉樊榭、江冷红，鉴赏古画及铜玉器，得秘法。

　　黄溱，字正川，号山瞿，扬州人。画法方洵远，与项佩鱼齐名。

　　陈起文，字退山，江都人。工篆隶。

　　叶天赐，字孔章，号韵亭，又号谁庄，仪真人。工诗，书运中锋，法钟、王，多逸趣。广交游，户外之履常满。居缺口门街路北鸿文、崇德二巷之间，题其门曰：“高风崇德，大雅鸿文。”方伯治事多资之。尝随方伯议公事某所，众胁方伯将作花押，天赐越阶夺笔ㄏ之。众问为何如人卤莽至此？叶大呼曰：“吾啮江之饭，所以报之者在此时也。”江亦出门去，事赖以不失。

　　李肇辅，字相宜，号于亭，江都人。工诗。

　　常执桓，字友伯，江都人。善书法章草。

　　乔伸怀，字有佳，江都人。工诗。

　　杨维新，字莲坡，江都人。性醇朴，工诗。

　　鲍元标，字云表，歙县人。少孤力学，工小楷书。为人谦谨敦睦，不轻言笑，凡五服内妇女以节孝称者，捐资请旌建坊不一。尝过市见古箫，欣然买之，众以为异，暇则吹之，五日而能成调，不一月且精。自此凡音律入耳者，皆知其优劣。

　　徐柱，字桐立，号南山樵人，徽州人。工画，得小师嫡派。

　　黄大笙，字诗六，精音律。能左手临孙过庭《书谱》，作反字，背观毫发无异。自出新意白描《水浒传》人物。

　　文起，字鸿举，江都人。博学，精于工程做法，所见古器极多，称赏鉴家。

　　马文坛，字查堂，工诗，能擘窠书。

　　汪大黉，字斗张，号损之，歙县人。工隶书，精于制自鸣钟，所蓄碑版极富。

　　陈振鹭，字里门，号春渠，杭州人。工诗画，亦工隶书。

　　“四桥烟雨”，一名黄园，黄氏别墅也。上赐名“趣园”，御制诗云：“多有名园绿水滨，清游不事羽林纷。何曾日涉原成趣，恰值云开亦觉欣。得句便前无系恋，遇花且止足芳芬。问予喜处诚奚托？宜雨宜利种耘。”黄氏兄弟好构名园，尝以千金购得秘书一卷，为造制宫室之法，故每一造作，虽淹博之才，亦不能考其所从出。是园接江园环翠楼，入锦镜阁，飞檐重屋，架夹河中。阁西为“竹间水际”下，阁东为“回环林翠”，其中有小山逶迤，筑丛桂亭；下为四照轩，上为金粟庵。入涟漪阁，循小廊出为澄碧堂。左筑高楼，下开曲室，暗通光霁堂。堂右为面水层轩，轩后为歌台。轩旁筑曲室，为云锦淙，出为河边方塘，上赐名“半亩塘”，由竹中通楼下大门。

　　“四桥烟雨”，园之总名也。四桥，虹桥、长春桥、春波桥、莲花桥也。虹桥、长春、春波三桥，皆如常制。莲花桥上建五亭，下支四翼，每翼三门，合正门为十五门。《图志》谓四桥中有玉版，无虹桥。今按玉版乃长春岭旁小桥，不在四桥之内。

　　锦镜阁三间，跨园中夹河。三间之中一间置床四，其左一间置床三，又以左一间之下间置床三。楼梯即在左下一间下边床侧，由床入梯上阁，右亦如之。惟中一间通水，其制仿《工程则例》暖阁做法，其妙在中一间通水也。集韩联云：“可居兼可过，非铸复非。”

　　阁之东岸上有圆门，颜曰“回环林翠”。中有小屋三楹，为园丁侯氏所居。

　　屋外松楸苍郁，秋菊成畦，畦外种葵，编为疏篱。篱外一方野水，名侯家塘。

　　阁之西一间，开靠山门，联云：“扁舟荡云锦，流水入楼台。”阁门外屿上构黄屋三楹，供奉御赐扁“趣园”石刻及“何曾日涉原成趣，恰直云开亦觉欣”

　　一联。亭旁竹木蒙翳，怪石蹲踞。接水之末，增土为岭，岭腹构小屋三椽，颜曰“竹间水际”。联云：“树影悠悠花悄悄（曹唐），晴云漠漠柳毵毵（韦庄）。”

　　阁之东一间开靠山门，与西一间相对。门内种桂树，构工字厅，名“四照轩”。

　　联云：“九霄香透金茎露（于武林），八月凉生玉宇秋（曹唐）。”轩前有丛桂亭，后嵌黄石壁。右由曲廊入方屋，额曰“金粟庵”，为朱老匏书。是地桂花极盛，花时园丁结花市，每夜地上落子盈尺，以彩线穿成，谓之桂球；以子熬膏，味尖气恶，谓之桂油；夏初取蜂蜜，不露风雨。合煎十二时，火候细熟，食之清馥甘美，谓之桂膏；贮酒瓶中，待饭熟时稍蒸之，即神仙酒造法，谓之桂酒；夜深人定，溪水初沉，子落如茵，浮于水面，以竹筒吸取池底水，贮土缶中，谓之桂水。

　　涟漪阁在金粟庵北，联云：“紫阁丹楼纷照耀（王勃），修篁灌木势交加（方干）。”阁外石路渐低，小栏款敦，绝无梯级之苦，此栏名“桃花浪”，亦名“浪里梅”。面路皆冰裂纹。堤岸上古树森如人立，树间构廊，春时沉钱谢絮，尘积茵覆，不事箕帚，随风而去。由是入面水层轩，轩居湖南，地与阶平，阶与水平。联云：“春烟生古石（张说），疏柳映新塘（储光羲）。”水局清旷，阔人襟怀。归舟争渡，小憩故溪，红灯照人，青衣行酒，琵琶碎雨，杂于橹声，连情发藻，促膝飞觞，亦湖中大聚会处也。

　　涟漪阁之北，厅事二，一曰“澄碧”，一曰“光霁”。平地用阁楼之制，由阁尾下靠山房一直十六间，左右皆用窗棂，下用文砖亚次。阁尾三级，下第一层三间，中设疏寮隔间，由两边门出；第二层三间，中设方门出；第三层五间，为澄碧堂。盖西洋人好碧，广州十三行有碧堂，其制皆以连房广厦，蔽日透月为工，是堂效其制，故名“澄碧”。联云：“湖光似镜云霞热（黄滔），松气如秋枕簟凉（何上元）。”由澄碧出，第四层五间，为光霁堂。堂面西，堂下为水马头，与“梅岭春深”之水马头相对。联云：“千重碧树锁青苑（韦庄），四面朱楼卷画帘（杜牧）。”是地有一木榻，雕梅花，刻赵宦光“流云”二字，董其昌、陈继儒题语。御制《木榻诗》云：“偶涉亦成趣，居然水竹乡。因之道彭泽，从此擅维扬。目属高低石，步延曲折廊。流云凭木榻，喜早晤宦光。”

　　光霁堂后，曲折逶迤，方池数丈，廊舍或仄或宽，或整或散，或斜或直，或断或连，诡制奇丽。树石皆数百年物，池中苔衣，厚至二三尺，牡丹本大如桐，额曰“云锦淙”。联云：“云气生虚壁（杜甫），荷香入水亭（周）。”

　　过云锦淙，壁立千仞，廊舍断绝，有角门可侧身入，潜通小圃。圃中多碧梧高柳，小屋三四楹。又西小室侧转，一室置两屏风，屏上嵌塔石。塔石者，石上有纹如塔，以手摸之，平如镜面。从屏风后，出河边方塘，小亭供奉御匾“半亩塘”石刻，及“目属高低石，亭延曲折廊”一联：“妙理静机都远俗，诗情画趣总怡神”一联：“潆水和抱中和气，平远山如蕴藉人”一联。石刻“有凌云意”

　　四字，临苏轼书一卷。

　　“水云胜概”在长春桥西岸，亦名黄园。黄园自锦镜阁起，至小南屏止，中界长春桥，遂分二段，桥东为“四桥烟雨”，桥西为“水云胜概”。“水云胜概”

　　园门在桥西，门内为吹香草堂，堂后为随喜庵。庵左临水，结屋三楹，为“坐观垂钓”，接水屋十楹，为春水廊。廊角沿土阜，从竹间至胜概楼，林亭至此，渡口初分，为小南屏。旁筑云山韶之台，黄园于是始竟。

　　吹香草堂联云：“层轩静华月（储光羲），修竹引薰风（韦安石）。”南入随喜庵，供白衣观音像，为“普陀胜境”。

　　“坐观垂钓”三楹，与春水廊接山。春水廊中用枸木，无梁无脊：“坐观垂钓”则用歇山做法，以此别于廊制也。联云：“秋花冒绿水（李白），杂树映朱栏（王维）。”

　　春水廊，水局极宽处也。北郊诸水合于长春岭，西来则九曲池、炮山河、甘泉、金柜诸山水，出莲花、法海二桥；北来则保障湖，出长春桥；南来则砚池、花山涧，出虹桥，皆汇于是。波光滑笏，有一碧千顷之势。临水岸，构矮屋名“春水廊”，众流汇合，皆如褰裳昵就于廊中者。联云：“夹路浓华千树发（赵彦昭），一渠流水两家分（项斯）。”

　　胜概楼在莲花桥西偏，联云：“怪石尽含千古秀（罗邺），春光欲上万年枝（钱起）。”楼前面湖空阔，楼后苦竹参天，沿堤丰草匝地，对岸树木如昏壁画。

　　登楼四望，天水无际，五桥峙中，诸桥罗列，景物之胜，俱在目前。此楼仿瓜洲胜概楼制。瓜洲胜概楼创自明正统间，王尚书英曾为记。

　　莲花桥北岸有水钥，康熙间为土人火氏所居。林亭极幽，比之净慈寺，山路称为小南屏。厉樊榭与闵廉夫、江宾谷、楼于湘诸人游序谓：“小泊虹桥，延缘至法海寺，极芦湾尽处而止。”即此地也。后鬻于园中，构方亭，即以小南屏旧名额之。联云：“林外钟声来知寺（李中），柳边人歇待船归（温庭筠）。”

　　灵山韶之台，联云：“佳气俘丹谷（李山甫），安歌送好音（羊士谔）。”

　　黄氏本徽州歙县潭渡人，寓居扬州。兄弟四人，以盐起家，俗有“四元宝”

　　之称。晟字东曙，号晓峰，行一，谓之“大元宝”。家康山南，筑有易园。刻《太平广记》、《三才图会》二书。易园中三层台，称杰构。履暹字仲升，号星宇，行二，谓之“二元宝”。家倚山南，有十间房花园。延苏医叶天士于其家，一时座中如王晋三、杨天池、黄瑞云诸人，考订药性。于倚山旁开青芝堂药铺，城中疾病赖之。刻《圣济总录》，又为天士刻《叶氏指南》一书。“四桥烟雨”、“水云胜概”二段，其北郊别墅也。履昊字昆华，行四，谓之“四元宝”。由刑部官至武汉黄德道。家阙口门，有容园。履昂字中荷，行六，谓之“六元宝”。

　　家阙口门，有别圃。改虹桥为石桥。其子为蒲筑“长堤春柳”一段，为荃筑桃花坞一段。

　　杨天池，幼医也，精于痘疹，呼之为“痘神”。相传有小儿患痘者，辞不治，其弟子江昆池强治之而愈。儿之父母以酒酬江，兼请杨，杨洒然至。方演剧，儿闻锣声，死矣。杨笑谓江曰：“此痘闻锣则死，尔未知也。”至今言此事皆曰神，余谓非也，果闻锣而死，则不锣可不死，何不戒其家禁锣而治之，必待以锣死而后言？将曰故待其死以自喜，是为不仁；妒其徒是为不义。以天池之拥重名，恐必不出此，此无学者傅会之耳。按小儿之生，以种痘为要，不然，则治法有二：其一用升提托补以催其脓，聂久吾《活幼心法》发其端，朱锡嘏《痘疹定论》详之；其一为通下以泻其毒，始于《救偏琐言》，而扬其流于《痘科正宗》。盖痘毒原于先天，势宜外发，不容内解以常法治之，则聂氏之说为胜。或因天行感染，则其病与瘟疫相表里，则《正宗》攻下之法为宜。此仲景《伤寒》治法，与吴又可《瘟疫论》所以并行不悖者也。近世时医偏用泻下，一二好古之士，执聂以呵斥之，不知皆偏论也。

　　黄其林，字仰岑，歙县人，寓居江都。为人方正不苟，乐施与，每途遇争者，必为之解。友人尝戏扃之于妓室，终夜危坐，妓不敢犯。子二，长德煦，字次和，性豪迈，善鉴别古物，所蓄宋元人书画最多。

　　黄承吉，字谦牧，仰岑次子也。学唐人诗律有得。年十二，以《白蝶诗》为金棕亭博士所赏。尝论诗云：“五言之源，倡于苏、李，观文举数诗，实足为汉魏之先导。苏诗有之：”俯观江汉流，仰视浮云翔。‘李善注之，以为’江汉流不息，浮云去靡依‘，以喻良友各在一方，播迁而无所托，可谓得诗人之本意矣。

　　乃东坡谓其在长安作，不应言‘俯视江汉’，遂以为后人伪托。而洪景卢更附会其说云：“汉法触讳者死，李陵诗言”独有盈觞酒“，盈字触惠帝讳，其伪无疑。‘吉尝遍检汉代著作，触讳者不一而足，而韦、孟讽谏诗，至云’实绝我邦，我邦既绝‘，若以此致死，则其罪不更大于李陵十倍哉！”观此可知其深于诗矣。亦从事于经，有《读周官记》若干卷。

　　李钟源，字嵩泉，传其父紫峰星命之学。少孤，家赤贫；弟钟泗年幼。钟源以星命糊口，得钱以酒食养母，余以供弟之衣食。每夜课弟读，偶怠则泣涕责之，钟泗亦跪泣而受也。养母给弟，钱犹有馀，则与街市之贫而乞者。钟泗既为弟子员，肄业书院。或会文友家，钟源必持灯往接，虽甚雨，立雨中待之。孝友如钟源，真不愧矣。年三十不娶，竭力为弟娶，未几以病卒。钟泗幼聪慧，师事黄进士洙。钟泗以贫故，改于市肆中学负贩。负贩主人见之曰：“君非吾辈，姑待之。”

　　适洙闻其改业，急觅至市中呼归责之。泗泣告以贫不能养母，洙乃授以学而时给其家。钟泗能强记，经书文词，过目一二遍即背诵，张山长木青尝试之以书院课卷，果然，大奇之。与黄谦牧交最深，谦牧好为高论，同人有非之者。滨石醇谨，人人好焉。

　　黄标，字时准，栋字建宇，楫字兰舟：兄弟以盐起家。楫工诗，与千叟宴。

　　楫子文晖，召试中书。

　　阮亨，字仲嘉，号梅叔，仪征副榜。性慷慨，工诗文，著有《珠湖草堂诗钞》、《瀛舟笔谈》、《珠湖草堂笔记》。子，字少梅，附生；祚，字华甫，附生；祁，字小仲。孙恩甲，字鼎孚；恩会，字际侯。

　　●卷十三◎桥西录“长堤春柳”在虹桥西岸，为吴氏别墅，大门与冶春诗社相对。

　　跨虹阁在虹桥爪，是地先为酒铺，迨丁丑后，改官园，契归黄氏，仍令园丁卖酒为业。联云：“地偏山水秀（刘禹锡），酒绿河桥春（李正封）。”阁外日揭帘，夜悬灯，帘以青白布数幅为之，下端裁为燕尾，上端夹板灯，上贴一“酒”

　　字。土酒如通州雪酒、泰州枯、陈老枯、高邮木瓜、五加皮、宝应乔家白，皆为名晶，而游人则以木瓜为重。近年好饮绍兴，间用百花；今则大概饮高粱烧，较本地所酿为俗矣。造酒家以六月三伏时造曲，曲有米麦二种，受之以范，其方若砖。立冬后煮瓜米和曲，谓之起酵，酒成谓之“醅酒”。瓜米者，糯稻碾五次之称。碾九次为茶米，用以作糕粽；五六次者为瓜米，用以作酒，亦称酒米。醅酒即木瓜酒，以此米可造木瓜酒，故曰瓜米。酒用米曲则甘美，用麦曲则苦烈。烧酒以米为之，曰米烧；以麦为之，曰麦烧。又有自酵酒糟中蒸出，谓之糟烧。其高梁、荞麦、べ豆均可蒸，亦各以其谷名为名，城外村庄中人善为之。城内之烧酒，大抵俱来自城外，驴驼车载，络绎不绝。秋成新ド，为“时酒”，又曰“红梅酒”，一曰“生酒”。时酒一斤，合烧羽之半，曰“火对”。合烧酒十分之二，曰“筛儿”。合挠酒、醅酒各均，为“木三对”。八月“红梅”新熟，各肆择日贴帖，曰“开生”，人争买之，曰“尝生”。至二月惊蛰后止，谓之“剪生”。

　　酒以斤重，斤以{舛}计，{舛}以大竹为之，自一两至一斤，{舛}准此为大小，《梦香词》云“巨{舛}时酒论筛沽”是也。铺中敛钱者为掌柜，烫酒者为酒把持。凡有沽者斤数，掌柜唱之，把持应之，遥遥赠答，自成作家，殆非局外人所能猝辨，《梦香词》云量酒唱筹通夜市“是也。其烧酒未蒸者，为”酒娘儿“，饮之鲜美。以泉水烧酒和之，则成烧蜜酒，《梦香词》云”莺声巷陌酒娘儿“是也。酒铺例为人烫蒲包豆腐干，谓之”旱团鱼“。

　　扬州宜杨，在堤上者更大，冬月插之，至春即活，三四年即长二三丈。髡其枝，中空，雨馀多产菌如碗。合抱成围，痴肥臃肿，不加修饰。或五步一株，十步双树，三三两两，立园中。构厅事，额曰“浓阴草堂”，联云：“秋水才添四五尺（杜甫），绿阴相间两三家（司空图）。”又过曲廊三四折，尽处有小屋如丁字，谓之丁头屋，额曰“浮春”，楹联云：“绿竹夹清水（江淹），游鱼动圆波（潘安仁）。”

　　扫垢山至此，蓊郁之气更盛，种树无不宜，居人多种桃树。北郊白桃花，以东岸江园为胜，红桃花以西岸桃花坞为胜。是地为桃花坞比邻，桃花自此方起，花中筑“晓烟亭”，联云：“佳气溢芳甸（赵孟ぽ），宿云澹野川（元好问）。”

　　曙光楼面东，以晓色胜，城中人海于夏月侵晓出城看露荷，多在是。联云：“间津窥彼岸（苏），把钓待秋风（杜甫）。”

　　吴氏尊德，字宾六，徽州人，世业盐法。弟尊楣，字载玉，工诗，为张松坪太史之婿。吴氏为徽州望族，分居西溪南、南溪南、长林桥、北岸岩镇诸村。其寓居扬州者，即以所居之村为派。

　　吴老典初为富室，居旧城，以质库名其家。家有十典，江北之富，未有出其右者，故谓之为“老典”。今已中落，里人尚指其门曰：“老典破门楼。”

　　吴景和以一文起家，富至百万。子秘，字衡山，聪明过人，一目七行，世以孝称。

　　吴楷，字一山，召试中书。工诗文词赋，善小楷，好宾客，精烹饪。扬州车螯饼，其遗法也。女以节孝旌表建坊。

　　吴家龙，字步李。好善乐施，载在郡志。

　　吴志涵，字蕴千。副榜，工制艺。

　　吴重光，字宣三。举人，官代州知州。

　　吴承绪，字芬瑜。举人，官赣南道。工制艺，与李鸣谦选《春霆集》。

　　吴之黼，字竹屏，官按察使。工诗，画兰竹。

　　吴绍氵芳，字氵育南。工书，法孙过庭。

　　吴绍灿，字野；绍浣，字杜村：兄弟翰林。

　　吴应诏，字殿。举人中书，为人慷慨多经济。

　　吴鲁，字宣国，号暮桥。工诗词。

　　吴均，字梅查；吴应瑞，字鹤沙。均以诗称。

　　李鸣谦，字得心，拔贡生。子文，割股救父。父江行失足堕水，以身投江，均获生。父死，一痛而绝，朝廷旌其孝。考志乘以割股为愚孝，文割股，可谓愚矣。投江救父，父死，一痛而绝，诚哉孝也。以视前乎割股者，其愚不可及也。

　　周叔球工画，以白描美人得名。与吴氏友善，是园位置林亭，皆出其手。年不逾三十，恋一女妓，钟情而死，时比之“鸳鸯冢”云。

　　韩园在长堤上，国初韩醉白别墅。孙豹人有《同宗定九韩醉白饮虹桥酒家》诗云：“酒家临水复临桥，画舫中吹紫玉箫。破费杖头拚不管，可怜天气近花朝。”

　　“卫娘歌处宜年少，潘令花边愧老身。听罢韩生《新柳咏》，英英矫矫酒中人。”

　　谓此。后为韩奕别墅，继又改名“名园”，筑小山亭。联云：“茂竹临幽溆（李益），晴云出翠微（权德舆）。”闲时开设酒肆，常演窟儡子，高二尺，有臀无足，底平，下安卯，用竹板承之；设方水池，贮水令满，取鱼虾萍藻实其中，隔以纱障，运机之人在障内游移转动。金鳌《退食笔记》载水嬉，此其类也。

　　桃花坞在长堤上，堤上多桃树。郑氏于桃花丛中构园，门在河曲处，与关帝庙大门相对。

　　园门开八角式，石刻“桃花坞”三字额其上，为朱思堂运使所书。内构厅事，额曰“疏峰馆”，集韦庄联云：“千重碧树笼青苑，一桁青山倒碧峰。”

　　桃花坞与韩园比邻，竹篱为界。篱下开门，门中方塘种荷，四旁幽竹蒙翳。

　　构响廊，庋版架水上，额曰“澄鲜阁”，联云：“隔沼连香芰（杜甫），中流泛羽觞（陈希烈）。”自是由水中宛转桥接于疏峰馆之东。

　　疏峰馆之西，山势蜿蜒，列峰如云，幽泉漱玉，下Τ寒潭。山半桃花，春时红白相间，映于水面。花中构“蒸霞堂”，联云：“桃花飞绿水（李白），野竹上青霄（杜甫）。”复构红阁十余楹于半山，一面向北，一面向西，上构八角层屋，额曰“纵目亭”，联云：“地胜林亭好（孙逖），月圆松竹深（无可）。”

　　至此，则长春岭、莲性寺、红亭、白塔皆在目前。

　　中川亭树多竹柏，构亭八翼，四面皆靠山脊，中耸重屋。联云：“小松含瑞露（郑谷），好鸟鸣高枝（曹植）。”

　　由蒸霞堂阁道，过岭入后山，四围矮垣，蜿蜒逶迤，达于法海桥南。路曲处藏小门，门内碧桃数十株，琢石为径，人伛偻行花下，须发皆香。有草堂三间，左数椽为茶屋，屋后多落叶松，地幽僻，人不多至。后改为酒肆，名曰“挹爽”，而游人乃得揽其胜矣。

　　郑钟山，字峙漪，仪征人。业盐淮南，与江春齐名。性淳朴，以读书世其家。

　　弟鉴元，字允明，能文章，好程朱之学，年八十，讲诵不倦。钟山子宗彝，字萃五，进士，官刑部；次子宗洛，字景纯，召试中书。鉴元子长涵，廪膳生，早卒；宗汝，字翼之，官员外郎。孙兆珏，举人。族广英多，率皆清华之选。氵彤字滟江，进士，官户部；文明，字鉴堂，进士，官刑部：皆以文学显者也。兆珏能读史，好经学，门无杂宾，一二有道之士，会文讲学而已。今附于此。

　　李道南，字晴山，江都人，进士。性严正不阿，在京时友人醵五百金赠之，却不受。见刘文正公，文正偶欠伸，李揖求退。文正曰：“方坐未一言，而退何也？”李曰：“《礼》有之：君子欠伸，侍坐者请退。故未言而去也。”文正以是重之，书张横渠“学颜子之学、志伊尹之志”二语赠之。归而授徒于家，生徒数百人，郡中文学之士，半出其门。著《寸草录》、《四书集解》。

　　汪兆宏，字文锡，从事道南，门内之行，重于乡里。中甲午科举人。将赴礼部试，临行，母以远为忧，乃不行。母死，居三年丧，合乎礼。中己酉科进士，选旌德县知县，不就，改凤阳府教授。朱石君尚书抚安徽时，甚重其为人，称以古君子云。

　　焦循，字里堂，北湖明经。熟于《毛诗》、《三礼》，好天文律算之学。郑兆珏、郑伟、王准皆与之游。所著有《毛诗草木鸟兽虫鱼释》三十卷、《毛诗释地》七卷、《群经宫室图》二卷、《礼记索隐》数十卷、《焦氏教子弟书》二卷，又有《释交》、《释弧》、《释轮》、《释椭》、《乘方释例》、《加减乘除释》，共二十卷，皆言算术也。本朝推步之术，王梅之后，则有歙县江慎修永、休宁戴东原震、嘉定钱晓徵大昕，钱视二家尤精。与里堂友者，歙县汪孝婴莱、凌仲子廷堪、吴县李尚之锐，并通是学。李尤善，为钱之高弟子，钱称其愈己焉。里堂之子白，字廷琥，亦善三角八线之法。

　　顾凤毛，字超宗，兴化人，深于经学。鉴元延之教其孙兆珏。兆珏能文章，善六书之学。

　　王准，字钦莱，湖南人，生于福建汀州，为鉴元之戚。善属文，私淑朱晦庵。

　　著有《汀鸥文集》。

　　郑伟，字耀廷，丹徒人。父锡五以继父病不起，割股致卒。母俞氏，年未二十，守节三十余年。伟性挚，多巧思，学九数句股之术，设疑难之题与焦循相问难。又仿西人图作算器，皆合其式。

　　罗浩，字养斋，歙人，居海州之板浦场，与凌廷堪为戚。自经史书数，无不涉猎，最精星命之学。尝曰：“自李虚中以来，均以富贵贫贱寿夭，定命之高下，吾则以贤不肖为之经，贫富寿夭为之纬。贤者虽贫夭，命为上；不肖虽富寿，命为下。”人多迂之，实至论也。兆珏与之友。

　　汪梦桂，字文舟，道南弟子。工时文之学，每构一艺，须摩腹，夜以继日。

　　陆甲林，工于书法。与景纯舍人交，陆死，舍人为之筹丧葬之事，尽力尽善。

　　舍人重交友，不轻唯诺，多类于此。

　　“梅岭春深”即长春岭，在保障湖中，由蜀冈中峰出脉者也。丁丑间，程氏加葺虚土，竖木三匝，上建关帝庙。庙前叠石马头，左建玉板桥，右构岭上草堂。

　　堂后开路上岭。中建观音殿。岭上多梅树，上构六万亭。岭西复构小屋三楹，名曰“钓渚”。程氏名志铨，字元恒，午桥之兄。筑是岭三年不成，费工二十万，夜梦关帝示以度地之法，旬日而竣。后归余氏。余熙字次修，工诗善书，岭西垣门“梅岭春深”石额，其自书也。山僧平川，淮安人，性朴实，居此三十年。熙弟照，字冠五，亦工于诗。

　　岭在水中，架木为玉板桥，上构方亭，柱栏檐瓦，皆裹以竹，故又名竹桥。

　　湖北人善制竹，弃青用黄，谓之反黄，与剔红珐琅诸品，同其华丽。郡中善反黄者，惟三贤祠僧竹堂一人而已。是桥则用反黄法为之。

　　关帝庙殿宇三楹，昔名关神勇庙，居民水旱皆祷于是。庙右由宛转廊入岭上草堂，堂在岭东，负山面西，全湖在望。联云：“碧落青山飘古韵（杜牧），绿波春浪满前陂（韦庄）。”

　　堂东构舫屋五楹，筑堤十余丈，北对春水廊，南在湖中。大竹篱内，上种杉桐榆柳，下栽芙蓉。堤尽构方亭，为游人观荷之地。莲市散后，败叶盈船，皆城内富贾大肆春时预定者。花瓣经冬，风乾治冻疮最效。

　　岭西一亭依丽，额曰“钓渚”。联云：“浩歌白兰渚（徐彦伯），把钓在秋风（杜甫）。”亭下有水马头，碧藓时滋，地衣尽涩，悄无人迹，水容鲜妍。

　　西麓石骨露土，苔藓涩滞：游屐蹂躏，印窠齿齿。中有山峒，峒口垒石砖为门，涂紫泥墙，额石其上，题曰“梅岭春深”。由是入山，路窄如线，在梅花中蜿蜒而上，枝枝碍人。其下大石当路，色逾铜绣，仰视岭上，路直而滑，不可着足。穿岩横穴，遍地皆梅，对面隔树，不通话语。中一亭如翼，南望瓜口，微微辨缕，狐兔避客，鹰隼盘空。又转又折，鸟声更碎，野竹深箐，山绝路隔，忽得小径，攀条下阁道，过观音殿，始登平台。由台阶数十级下平路，宽可五尺，数步至岭上草堂。是岭本以“梅岭春深”门为上山正路，迨增建观音殿，乃以岭上草堂为山前路，梅岭春深门为山后路。至观音殿下，由过山楼入僧房六七楹，杂树蒙密，周以箐竹，开小竹门，是为僧厨，游者罕经焉。

　　法海桥在关帝庙前，东西跨炮山河。炮山河受蜀冈、金匮、甘泉诸山水，由廿四桥出是桥，乃得与保障湖通，故炮山河亦名保障河。尹太守记云：“襟带蜀冈，绕法海以南，通古渡”谓是。迨开莲花埂，浚河通山堂，湖上画舫，皆过莲花桥，不复过法海桥。遂不知法海桥内河，正古炮山河故道也。是桥创建已久，府志以明火指挥重建为始；其时马知县驸记中有“创造经始莫可考”之语。惟法海寺建于元至元间，寺既有徵，桥以寺名，自当断以元至元间为始。

　　东岸乃保障湖旧堤，上筑歌台，围矮垣数十丈，缘堤曲直委宛，至“春台祝寿”之扇面亭而止。歌台即子云亭故址。

　　关帝庙在法海桥西岸，本三义庙，临汾人重建，改今名。门与桥对，门内大殿三楹，殿角便门通观音堂。

　　观音堂门在桥南，有“旃檀香界”石额，围以红垣。门内层级上平台，台上建御碑亭，供奉圣祖御制《上巳日再登金山诗》一首、书唐人绝句一首。亭旁建送子观音殿，一名百子堂，城中求继嗣者祈祷于此。堂本法海楼旧址，其地名“十里荷花”。殿角便门通贺园。

　　莲性寺在关帝庙旁，本名法海寺，创于元至元间，圣祖锡今名，并御制《上巳日再登金山诗》一首，书唐人绝句一首，临董其昌书绝句一首。上赐“众香清梵”扁，皆石刻建亭，供奉寺中。寺门在关帝庙右，中建三世佛殿，旁庑十余楹，通郝公祠，后建白塔，仿京师万岁山塔式。塔左便门，通得树厅，厅角便门通贺园，厅外则为银杏山房。赵翁诗序云：“出天宁门近郊二里，有法海寺精舍一区，曲水当门，石梁济渡，凡游平山者，以此为中道。”僧牧山，字只得，工于诗。

　　寺中多柏树，门殿廊舍，皆在树隙，故树多穿廊拂檐。所塑神像，出苏州名匠手，皆极盛制。而文殊普贤变相，三首六臂：每首三目，二臂合掌，馀四臂擎莲花、火轮、剑杵、锏槊并日月轮、火焰之属。襁身着虎皮裙，蛇绕胸项间，努目直视，金涂错杂，光彩陆离，制更奇丽。殿后柏树上巢鹤鸟无数，其下松花苔藓，作绀碧色；加之鸟粪盈尺，游人罕经。中建台五十三级，台上造白塔，塔身中空，供白衣大士像。其外层级而上，加青铜缨络，鎏金塔铃，最上簇鎏金顶。

　　寺僧牧山、开山，年例于十二月二十五日燃灯祈福。徒传宗，精术数。乾隆甲辰，重修白塔甫成，传宗谓向来塔尖向午由左窗第二隙中倒入，今自右窗第二隙中侧入，恐不直，遂改修。按欧阳《归田录》，记开宝寺塔，为都料匠预浩所造。初成，望之不正而势倾，浩曰：“京师地平无山，多西北风，吹之不百年当正。”

　　此则因地制宜，又非拙工可同日语也。

　　寺庑为方丈，旁有小屋六楹，为僧寮。左界白塔，右界郝公祠，后界得树厅，皆寺僧所居。方丈门外，壁间陷石二：为王渔洋《红桥游》记，张养重所书；孙豹人《法海寺诗》，有“怀人一怅望，作记旧时曾”谓此。寺为郎中王统、中书许复浩及张子<羽连>、刘方ピ同建。

　　明郝太仆忠节公祠在莲性寺白塔之右，祠祀公及公子，公仆焉。公名景春，字际明，一字和满，号乃今，别号自古，江都人。万历壬子举于乡，授盐城教谕，以事见出，谒部改选。亲戚演《梨园祖道》，公命演《鸣凤记》，至忠愍弃市，乃浮一大白曰：“好奇男子！”遂作《忠愍年谱》。起陕西苑马寺万安监录事，量移黄州照磨。崇祯十年闰四月初三日，署知黄安县。闯贼遍黄属，明日，报整世王至乌龙潭札营六十里，突至城下，急攻西南二门，箭集城垛如飞蝗。公与东门守正户部主事耿应昌、南门守正廪员卢尔、巡简司郭上学，炮矢并发，应昌家丁放大将军炮，打死贼十八人，继以火箭，被焚者十五人，贼退。尔身冒一矢，仍挽弓射死前锋黠贼二人。生员吴成龙射死当先贼二人，县民壮何一先杀死跨马贼一人。贼稍退，及暮复围城。天明群至，公命烟兵上屋抛瓦石，家丁王思重、伯寿放火箭，副榜耿应衡火箭杀上关厢焚屋贼十二人，生员耿应冲、秦耘射死挖城贼二人，武童秦文戴射死抬梯贼五人，耿荐举弩手射死贼五人、金盔贼一人。贼引退，集西北城下，负梯扛门扒城。耿荐举令家丁放火箭，射死坐纛前穿红贼首一人，鸟铳打死负门贼一人。贼退，复督壮士吕文彪等埋伏北坛冈；贼至，家丁谢君宠铳伤贼五人。须臾贼又逼城，家丁张要、谢君雄、李芳等背城而战，城上炮打死贼七人，生员耿应衢射杀贼二人，武举秦在中射死攻打关厢贼二人，贼退。初六日贼撤营，东北去，至梁兴寨，遇寨主生员梁维中领乡兵梁光秦等掩袭，生擒贼首李应科，胁从难民刘年等六人，奸细殷士才一人，公命斩之府城。

　　官生周世权领乡兵赴援，斩贼首八大王，获其器械无算，公以犒之。遂增筑一字层台，新建枫香桥，台名灵武，以备兵患，黄冈祝世美为之记。事闻，擢公知房县。公归扬州省母，携其次子鸣鸾，倍宜陵人陈宜为仆。如房时，流贼张献忠、罗汝才降于经理熊文灿。文灿为杨嗣昌门生，先为福抚，降大盗郑芝龙，再为广抚，除大盗刘香老，由是声气通于朝贵，交口誉之。值朝遣采药大阴相之，文灿待之厚，酒酣，抵掌谈寇乱，壮之，露其衔命意，遂重赂。言于朝，命文灿总理湖、湘，督师襄、郧。文灿复用招海盗之策，加抚流贼。贼称陆梁者十三家，惟李自成、张献忠、罗汝才不受抚。献忠部下一贼渠，为首辅韩城之侄，劝其降。又献忠为列校时，犯法当刑，总兵陈洪范丐其命。今洪范与左良玉同讨贼，献忠遂遗洪范言于文灿，至十一年二月受降。安插献忠于谷城，谓之“西营八大王”。时汝才率其党白贵、黑云祥二十余队屯房之东西，汝才谓之“曹操”，白贵谓之“小秦王”，黑云祥谓之“整十万”。分支肆虐，公上文请剿，不报，遂或战或守，击杀贼妾暨头目数十人。贼惧，闻献忠降，亦求抚而犹豫未决。公单骑至其营，与汝才歃血盟，汝才遂率所部归款。安插房、竹间，解甲耕屯，分营居野。东关之汤池关、宜阳店、马栏铺，为“曹操”安塘排马处。过河高墩山、狗儿湾、土地岭、白窝村，为“曹操营”。过阳关店通均州，为“小秦王营”。

　　西关之七里河、军马铺、廖家巷、雷家湾，为“整十万营”。南关之反子口、南板畈、张家湾、栗花山、大黄沟，氵散堰，至西南深山，北关之石炭、五将山、罗家湾、五龙口，为“曹操营”。马栏堰、连三坡通郧阳，为“小秦王营”。

　　皆于南关开集，令百姓与降丁一例生理，谓之“抚局”。诸贼既降，文灿不能抚以威信，惟责其宝赂无厌。献忠、汝才等思叛，不肯解甲，亦不受调遣，时出劫掠，谷、房嚣然。文灿令监军佥事张大经来谷镇抚，亦不能御屯据。谷县知县阮之钿，字实甫，桐城人，往说献忠，阳应不改。之钿忧愤成疾，题壁云：“读尽圣贤书籍，成此浩然心性，勉哉杀身成仁，无负贤良方正。”末写“谷邑小臣阮之钿拜阙恭辞”。房县亦民不聊生。八月，公与主簿朱邦闻、篁将杨道选议战守机宜；敦请四门参谋举人向紫垣；南门守正贡士吴廷训、守副贡士杨尔知、百总孙致中、袁文；东门守正生员向照、守副生员廖承芳、百总廖一致、党守邦；北门守正生员许调鼎、守副生员徐一瑾；百总杨楚文、乐流芳。西门守正生员雷惊寰、守副生员车浑、百总李三刚、王民化，南门置鼓，东门置梆，北门置锣，西门置钟，有警则击之。建四门城楼角楼各四，大窝铺三十六，月城重门八，大炮台四，小炮台十四，墙一百三十丈，城头垛口一千三百五十二，挑浚城濠五百四十七丈。五方大旗六，飞虎旗四，灯杆一百二十，大将军十五位，三眼铳十五门，单眼铳十五门，钩镰长枪二百杆，火药三十五石，铅子四百斤，五旬而成。十月，降丁踞西关窥城掳掠，公上文不报。道选领兵丁乡勇击杀其骡马，炮伤其头目。

　　公子鸣鸾，字子强，擐甲入汝才营，谓曰：“若不念香火盟乎？慎毋从乱！”汝才阳诺。公子知其伪，归告公，公与道选授兵登陴。二十二日，安官、居光祖、李大捷奉理宪牌到房；汝才贿安官，令其复命时，伪言公囚安官，意欲反。事闻，提督李太监题参，行牌告示差官吕鸣瑞等三人，于十七日到房，先往“曹营”，后始进城。略云“汝才等数岁萑苻，一朝悔悟，敛九营赤子之心，戢曩时绿林之性，凶残顿改，殊属秉彝。而该县营叫骂打仗，更拘囚两院差官，汝该欲反乎？”

　　谕士民确遵抚局，不得轻启祸端。由是民情大惧，半散四方。公申文待罪。越日，降丁环逼城下，“曹营”移西关杀掠；踞北关。公遵文与汝才约，二十四日开集贸易。差官佯言欲撤城中兵，民间大恐，食亦殆尽，具文乞援。鸣瑞住贼营，数日乃归，未向公索报命。十二年正月初一日，贼分领踞城外十五乡。五月初六日献忠劫谷库，放囚。之钿饮鸩未绝，索印，叱之，为贼所刃。纵火焚烧，胁御史林鸣球上疏，求封于襄阳，不从，遇害。十二日理宪文至，令公戒严。越日，献忠前锋至房东门，兵查成龙、宋应聘、张文明等对敌，击斩其将上天龙，遣使缒城乞援于文灿，公至此已乞援八请矣。刑厅详曰：“房县之急，不下睢阳，望救焚而拯溺，不禁大声而疾呼，若思捧漏而沃焦，可无狂奔而尽气。由来霁云之啮指，进明之拥兵，彦仙之遣人，曲端之衡命，彰彰可考矣。”治院复曰：“房、竹之间，久称无事，盘错方见利器，门下其善所以运量之机。”理院复曰：“吾辈当此时势，勿骇非常之举，宜收宴如之效。”守道复曰：“房县人习于刁讼，一毫小事，匿名歌谣，变乱是非，摇惑人心，向无正气，县官致此，相习成俗。

　　不佞于门下望之。“又曰：”上台谓打贼打安官为门下之罪，不过一时安贼之心。“

　　又曰：“不佞于郧镇，犹门下于房县；不佞吁上台而不能救，犹门下吁不佞而不能救也。”知府复曰：“彼中情形，绘之纸上，有不堕泪者，非人也。今日悠悠忽忽，局未易结，彼此相蒙，上下相狃，正不识将来作何底止也？”时贼氛甚炽，乞援又上，至十四请不报。二十四日，贼大至，献忠张白帜，汝才张赤帜，俄二帜相杂攻城。献忠与汝才手画口说，献忠以抚谷监军张大经檄谕降公。时大经已降，公大骂，碎其檄。献忠遗书要公让城，公怒曰：“郝老头可斩，城不可让！”

　　献忠攻西门，汝才、贵云祥攻东北门，献忠队下之一丈青、一条龙攻南门。公命邦闻与百户鲁儒守东门，道选守南门，典史王胤奎守西门，所官张三锡守北门。

　　西南角楼，公与公子主之；东南角楼，千总张士英督之。城上燃草投石，贼多死。

　　贼立云梯以钩钩之，放铳击毙数百人。贼掘人墓，取棺戴之首以攻城，又负板穴城。城将崩，公子以火油灌之，降石击伤献忠左足，杀其马。献忠将引去，公用间入贼垒，阴识献忠所卧帐，将袭擒之。二十八日午时，三锡缒一贼上城，北门遂陷。三锡揖汝才入，道选巷战死。大经冠红缨乘白马手短枪入，曰：“知县何在？”嗾献忠使汝才劝公降，以分其过。汝才使十骑拥公上马至“曹营”，邦闻、陈宜散发跣足随之。汝才见公，哭相谓曰：“事势如此，奈何？”因劝公降。

　　时公子散失，公曰：“为求吾儿来。”汝才使一卒执旗遍求之，时城中杀人如草，积尸如山，求之不得。营鼓二下，天雨如注，忽传西南隅有县公子在，卒排众而入，公子正与“曹操”干儿金翅周席地危坐而哭。卒遣人先报。甫明，卒偕公子见公，抱头大哭。公曰：“汝记家中演《鸣凤记》耶？”公子曰：“儿不见父，所以苦，见则愿从于地下矣！”公以手画其颈曰：“此下亦不甚恸。”汝才闻之，流涕曰：“好人好人！”谓公子曰：“不妨不妨！”知公不可屈，欲活公，令避之。公曰：“岂有避贼知县耶！”乃与邦闻往见献忠。时典史王胤奎为贼所获，公见献忠，大骂“死贼”，献忠怒，命杀胤奎与—守备恐之。公骂不已，问仓库银米安在，骂曰：“有，岂被汝死贼破乎！”大经在旁曰：“公宜观变。”献忠指大经曰：“彼九省监军如此恭谨，况汝耶！”公骂愈烈，献忠、大经俱怒叱，曳出西门河上。忽一骑一人蓬头垢面，后随一卒，大哭而来，则公子也。公曰：“好好，来来！”公遂遇害。公子、邦闻、陈宜伏尸大骂。贼回刃均杀之。卒报，献忠曰：“谁教你杀他儿子？”曰：“他也骂大王。”是时二十九日未刻也。越三月，冷水道人以公死事寄至扬州，公母命其长孙明龙如房，明龙至荆门谒抚院，不得见，投呈于刺史堂。次日过云口，见缇骑数十辈北去，问谁何，曰蕲水。盖是时抚局已坏，逮文灿伏法死西市矣。后元辅杨嗣昌督师鹿门，明龙候杨出猎岘山归，诉道左。越二日，去谷城，途中遇司李范有韬，携之入郧，尽出公笔札付之，命之居守道周养正园，会司农张伯绳移镇襄阳，命来衙署。居半月，出寓隆兴寺。遇一角巾深衣紫袍朱履者，见而泣下，盖冷水道人也。道人不知姓名，终日饮水，出入诸督抚幕中，参其谋略，又能得贼阴事豫以告，且于吉凶皆前知。

　　曩两至房，深契公，及公殉节，寄书明龙，慨然以显公幽忠为己任。今知明龙来襄，特先访之，遂订交。一夕，道人戎衣狐帽，短剑怒马，来告曰：“适饮相公所，言之矣。”语毕，策马去。越三日，伯绳曰：“相公已奏尔父事。”因叱一麾下士偕往谢之，归寺中候旨。旨下，襄阳府赠百金，出官舫送之归。诏赠公与之钿太仆寺卿；公以下死事者皆得恤。谕葬公于扬州金匮山，建祠于法海寺旁，子鸣鸾、仆陈宜之。明龙荫入监。明龙字云蒸，诸生，入监之后，粗衣蔬食，绝意仕进，乡里称其孝友。是时三锡为官所获，枭首示众，大经被官军杀于玛瑙山下。公著有《秦关秋籁诗》，甘泉姚思孝、张伯鲸、如皋徐葆光为序；《数奇纪闻》，周之训为序。明龙自辑公遗事，汇成《褒忠录》。首绘房县贼营图说，载《明史》本传、《江南通志》、《扬州府志》，冢墓，《防御详文》、《提督李太监行县牌》、《行贼营谕票》、《密禀》、《待罪请》、《乞救八请》、《诸院回札》、《黄安县报捷文》、《秦关秋籁诗》、《数奇纪略》、《杨忠愍公年谱小引》、《杨武陵疏稿》、《兵韶覆奏》、《札付》、《范司李详文》、《万知府详文》、《范有韬杜补堂祭文》、《有韬传》、《祝世美灵武台记》、《白水道人表忠记》、《张伯鲸怀忠纪言》、《杜补堂王岩传》、《冷水道人札》、《明龙殉难纪略》、《入郧纪闻》、佚事。郝翎、郝梅题后，陈桂林相国、如皋姜忠基为序。原板久失，忠基重刻。江春为之募劝修祠，杜补堂甲为之首倡赋诗以纪其事，时称盛事。横云山人《明史稿》及郡志俱载其事。

　　杜甲，字补堂，江都人，以诗名。官河间府知府，素有政声。于通州毁故相魏藻德祠，罢城厢及张家湾酒税。时通州采运宣化赈米、古北口兵糈、密云仓粟，部主事同州牧交赇，短估米直，经九门提督劾交刑部。狱上属实，公无丝毫染。

　　事大白，即拜宁波太守，转任绍兴；创建越王祠，葺刘念台蕺山书院，罢修三江闸以便农田。后改河间，立书院，修献王旧封，平魏阉祖坟，毁肃宁福田寺香火院，缚筏保景州水灾，寻故明卫辉死节总兵卜楚善墓，画《野寺寻碑图》，著《吴越春秋稿》、《越绝书越国君臣赞》。晚归里以诗酒自娱，复郝公祠，里人甚称之。

　　东园即贺园旧址，贺园有然亭、春雨堂、品外第一泉、云山阁、吕仙阁、青川精舍、醉烟亭、凝翠轩、梓潼殿、驾鹤楼、杏轩、芙蓉氵片、目绵台、对薇亭、偶寄山房、踏叶廊、子云亭、春江草外山亭、嘉莲亭。今截贺园之半，改筑得树厅、春雨堂、夕阳双寺楼、云山阁、菱花亭诸胜。其园之东面子云亭改为歌台，西南角之嘉莲亭改为新河，春江草外山亭改为银杏山房，均在园外。另建东园大门于莲花桥南岸，其云山阁便门，通百子堂。

　　春雨堂柏树十余株，树上苔藓深寸许，中点黄石三百余石，石上累土，植牡丹百余本，围墙高数仞，尽为薜荔遮断。堂后虚廊架太湖石，上下临深潭。有泉即“品外第一泉”，其北菱花亭集联云：“苔色侵衣桁（李嘉佑），河香入水亭（周瑶）。”亭北为夕阳双寺楼，高与莲花桥齐，俯视画舫在竹树颠。联云：“玉沙瑶草连溪碧（曹唐），石路流泉两寺分（白居易）。”

　　云山阁在夕阳双寺楼西，相传为吕申公守是郡时所建。《宝志》云：“熙宁间，陈升之建云山阁于城西北隅，后吕公著尝宴其上”，则知阁非申公创造也。

　　其址久已无考。又郑兴裔撤玉钩亭，改云山观，贾似道复云山观于小金山。此“云山观”，非“云山阁”。今亦只小金山可考，而云山观亦无考矣。贺园于此建阁，复名“云山”，今因之。联云：“水曲山如画（罗邺），溪虚云傍花（杜甫）。”朱佐汤续题贺园云山阁之“醉月花阴竹影，吟风水槛山亭”一联，至今尚悬阁中。

　　得树厅银杏二株，大可合抱，枝柯相交，集杜联云：“双树容听法，三峰意出云。”金寿门诗云：“精庐净于水，双树绿缥初；石琴托心谣，竹扇擅草书。

　　驺从时罕逢，隼来已虚；惟有秋灯下，曲生不我疏。“

　　桥外子云亭，桥内紫云社，皆康熙初年湖上茶肆也。乾隆丁丑后，紫云社改为银杏山房，由莲花桥南岸小屋接长廊，复由折径层级而上，面南筑屋三楹，与得树厅比邻。暇时仍为酒家所居，易名青莲社。

　　贺园始于雍正间，贺君召创建。君召字吴村，临汾人，建有然亭、春雨堂、品外第一泉，云山、吕仙二阁，青川精舍。迨乾隆甲子，增建醉烟亭、凝翠轩、梓潼殿、驾鹤楼、杏轩、芙蓉氵片、目绵台、对薇亭、偶寄山房、踏叶廊、子云亭、春江草外山亭、嘉莲亭。丙寅间，以园之醉烟亭、凝翠轩、梓潼殿、驾鹤楼、杏轩、春雨堂、云山阁、品外第一泉、目绵台、偶寄山房、子云亭、嘉莲亭十二景，征画士袁耀绘图，以游人题壁诗词及园中扁联，汇之成帙，题曰《东园题咏》。

　　乾隆甲子五月，是园落成，开白莲，中有红白一枝，时以为瑞。御史准泰为之唱，同作者江昱、江恂、江德征诚夫、周来谦沂塘、古斌、史璋琢夫、张秉彝、程仑、王伸维兰谷，张文炳静园、易羲文园河、周漪莲亭、徐节征、朝鲜布乐亨在公、王桓、陈钟应亭、魏嘉瑛、李单、孔毓璞辉山、程元英芗溪、柯一腾兰墀、龚导江、缪孟烈毅斋、陈章，沈泰瘦吟，君召自书“杏轩”扁。云山阁联云：“供桑梓讴吟，几处亭台成小筑；快春秋游览，一隅邱壑是新开。”对薇亭联云：“夜月桥边留画舫，春风陌上引香车。”

　　黄之隽，字右牧，号<广吾>堂，华亭人。进士，官中允。乾隆丙寅，巡盐御史准泰延之来扬州修《两淮盐法志》，宴于园中春雨堂，因为《东园题咏》序文。

　　准泰，满洲人，官两淮御史。丙寅间，为题“襟怀顿爽”四字于春雨堂。淝上李旭字旦初，即席赋七言律一首。

　　高士钥，字景莱，襄平人，官扬州知府。丙寅六月，园中开并蒂莲一枝。太守与怀宁李{艹勉}、扬州吴能廉同赋诗，书“驾鹤楼”、“品外第一泉”二额。

　　梓潼殿联云：“举阴骘而垂训，鉴槐区德行，权衡富贵，亿万年造化枢机；积忠孝以成神，典桂籍科名，予夺后先，十五国文章司命。”

　　高文清，字静轩，襄平人。有宴集七言古一首，同作为高山姜郡伯、程午桥太史、陈鹤亭都阃、宁文山文学、朱梅村司马、翟裕堂文学、琴师徐锦堂、僧大岩。

　　蒋溥，字恒轩，常熟人。进士，官大学士，谥文恪。题“息机”二字于偶寄山房，又诗一首。

　　丙寅，园中题咏以千计，吴村大会宾客，蓄墨数升，兴酣落笔，一时共题云山阁“登之”、“然”二额，春雨堂联云：“冠飞堞半亩亭台，就金井玉池，坐见莺花作雨；抗平山四时风月，遮香车画舫，同流游览长春。”杏轩联云：“渡江折芦苇，蘸雪吃冬瓜。”踏叶廊联云：“三山入望松筠在，双树无言水月新。”传为盛事。

　　魏嘉瑛，字瓜圃，扬州人，丙寅间为《东园题咏序》。髓驾鹤楼联云：“真道每吟秋月淡，至言长咏碧波寒。”云山阁联云：“槛前春色长堤柳，阁外秋声蜀岭松。”

　　赵虹，字翁，嘉定人。赋诗二章，序云：“出天宁门，近郊二里，有法海寺精舍一区，曲水当门，石梁济渡，凡游平山者，此为中道焉。丙寅‘韩江雅集’方盛秋，禊是园。胡复斋先至，各赋七律一首，时程午桥独成二首。作诗者为胡复斋、唐天门、程午桥、厉樊榭、马秋玉、马半查，陈竹町、方西畴、闵玉井、张渔川十人。刘艾堂以病未往，为跋寄之。”又东园分咏，胡复斋咏品外泉，程午桥咏醉烟亭，汪恬斋咏凝翠轩，陈竹町咏小鉴湖，闵玉井咏驾鹤楼，马秋玉咏春雨堂，马半查咏春水步，方环山咏风槛，方西畴咏目绵台，陆南圻咏嘉莲亭，张渔川咏踏叶廊，黄北咏雪山阁。胡复斋题“醉烟亭”额，唐天门题“冶春销夏延秋款冬”八字。程午桥题醉烟亭联云：“是畔莺花桥畔月，竹边歌吹柳边舟。”

　　王铎，字觉斯，进士，官尚书。题东园额，又芙蓉氵片联云：“花间渔艇近，水外寺钟微。”汪由敦，字谨堂，休宁人。进士，官大学士，谥文端。题对薇亭联云：“当阶瑞色新红药，临水文光净绿天。”

　　孙嘉淦，进士，官侍郎，题文昌殿联云：“天开参井文章府，星焕山河孝友师。”

　　张照，字得天，华亭人。进士，官尚书。题春雨堂联云：“万树琪花千圃药，一庄修竹半床书。”

　　嵇璜，号拙修，无锡人。官大学士，题芙蓉氵片联云：“一氵片芙蓉新出水，千层芳草远浮山。”

　　王师题“曲阿留云”四字，悬之对薇亭。

　　王澍题云山阁联云：“三山近将引，紫极遥可攀。”又联云：“数片石从青嶂得，一条泉自白云来。”

　　陆培，字恬浦，平湖人。丙寅间与浙江吴嗣丹字爱庐题十二绝句于春雨堂，江昱为跋。

　　李苑《谷雨放船吟序》云：“时逢谷雨，偶缘贺监之招，人比德星，不减陈门之聚（文学陈皋师席）。海空一棹，座满诸贤。将军则是主是宾（李元戎文攀，莲幕茂才缪毅斋）。轻裘缓带；名士则难兄难弟，玉仲金昆。（江松泉、蔗畦两秀才）。叔度征君，雅量波澄千顷（松石学博）。奎章学士，豪情竹写双钩（柯兰墀孝廉。用九思、敬仲事）。高鹫岭之风，锡追独鹤（远村、药耕两上人）。

　　阐龙潭之秘，亭玩群鸥（汪春泉书史。用彦幸事）。古先生天竺依然（楼孝廉）。

　　李供奉开元再见（复堂明府）。香生玉局，花边围国手之棋（樊麟书郡丞、程懒予国于奕）。味忆莼羹，日下返步兵之驾（张又牧孝廉）。压倒何论元白，旧价新声（杨希斋司马。用杨汝士事）。吟披直逼《阳春》，曲高和寡。（宋愚者司马）。贱子叨居末座，技献雕虫；群公集仿西园，才方绣虎。敢云炫玉，窃效抛砖。“按是集中诗惟古斌、江昱、江恂三人，余俱散失。而桐城张裕荦，字铁船，有七律二首，亦载入《谷雨放船吟》之末，李序曾未之及。{艹勉}居扬州，以诗画擅长，与李单同时称二李，均与君召友善。{艹勉}为《东园题咏》序及凝翠轩联云：”终古招邀山色远，几人爱惜月明多。“

　　王协踏叶廊联云：“青徐平野阔，幽蓟五云飞。”

　　邓钟岳，四川人，题“春雨堂”额。

　　郑春雨堂联云：“烟云送客归瑶水，山木分香绕阆风。”

　　王又朴来扬州，会君召宴集诸客于园中，有七言绝句四首，并题“平野青徐”

　　四字于春雨堂。

　　龚贤，字半千，号柴丈人。工诗画，有《草香亭集》。丙寅题云山阁联云：“定香生寂磬，山翠滴疏棂。”

　　古斌一名典，字楼，江宁人。孝廉。工草书，题“偶寄山房”额，目绵堂联云：“竹影参差，鸟声上下。”

　　董文骥书李云书句题醉烟亭联云：“半在山隈半水，亦如石屋亦濠梁。”

　　丙寅六月二十日，园中开红白莲一枝。江昱、江恂、古斌、李{艹勉}同赋五言律诗以纪事。周来谦字沂塘，汾州人，追和其韵。安弄斋绘二色莲图。铁岭耿红道挟仙、竹斋赵慈伯云、城西种菊野农、西城王堂同赋诗，君召以图刻石。银州郑之辉、白门秦大土、歙浦庄采复作诗题之。天池释实如、寄舟作《瑞莲歌》。

　　余杭沈双承字南陔、乌程温鹤立作《满庭芳》词。

　　董权文，字彤庵，辽阳人，官太守。题驾鹤楼联云：“竹里登楼，风引三山不去；花间看月，溪流四序如春。”复作七言绝句三首。

　　朱藻，字鹿圃，题“风来月到”四字于醉烟亭。复作五言律三首七言绝句二首。

　　李单题凝翠轩联云：“出郭此间堪歇脚，登楼一望已开怀。”

　　俞鹤，字横江，丹徒人。题春雨堂联云：“疏钟声远流何处，明月多情在此间。”

　　刘敬舆，福建人。题对薇亭联云：“宛转通幽处，玲珑得旷观。”

　　谢升题“含溪怀谷”四字于云山阁。

　　金农书目绵台扁，题品外泉联云：“寒玉作响，飞泉仰流。”

　　褚竣，阳人，题踏叶廊联云：“几处好山供客座，一川寒月净尘襟。”

　　沈双承、温鹤立以词齐名。题《三台词》于园中，往来多叠韵，时称盛事。

　　王定抡题对薇亭联云：“风景满清听，群山霭遐瞩。”云山阁联云：“晴空顿觉纷华隔，山色常疑烟雨多。”

　　王文充题“芙蓉氵片”三字。

　　黄树谷题“踏叶廊”三字，江昱为之书扁。江恂题春雨廊联云：“近水楼台开梵宇，平山阑槛倚晴空。”

　　田懋，字退斋，题凝翠轩联云：“醉倚晴云留作赋，闲邀明月夜调弦。”

　　潘伟，字松谷，题驾鹤楼联云：“楼台突兀排青嶂，钟磬虚余下白云。”

　　程南溟，字轶青，吴江人。题云山阁联云：“风情合作湖山主，歌吹宁虚花月辰。”

　　王承先，字护泽。题驾鹤楼联云：“湾过茱萸，松竹三霄水碧；阶翻红叶，亭台四序天香。”

　　王，娄江人。书驾鹤亭联云：“草衣木食留仙咏，碧落苍梧识道心。”

　　张嗣衍，字神山。题偶寄山房联云：“红树借邻影，北窗闻水声。”

　　卢秉纯书“春江草外山亭”六字。

　　震泽沈斌，为州校官，书“云上林泉”四字，又题杏轩联云：“槛外山光，历春夏秋冬，万千变幻，总非凡境；窗中云影，任南北东西，去来淡荡，洵是仙居。”

　　党琮，字石邻，书“挹波”二字于偶寄山房。

　　梁文山书康节句于凝翠轩云：“雨后静观山意思，风前闲看月精神。”

　　张祖慰，字小柏，书“侔兰”二字于凝翠轩，又春江草外山亭联云：“欲因莲舫寻诗社，可借荷钱质酒炉。”

　　闵宽书“啸远”二字于醉烟亭。

　　张文绣书“尘外心清”、“湖光山影”二额。

　　朱佐汤，汾州人。春江草外山亭联云：“醉月花阴竹影，吟风水槛山亭。”

　　刘藻，字素存，山东人，举博学鸿词，官巡抚。题驾鹤楼联云：“一邱藏曲折，纵步有跻攀。”

　　叶敬书“文昌司禄梓潼帝君”扁。

　　僧牧山，字只得，题醉烟亭联云：“绕槛溪光供潋滟，隔江山色露嵯峨。”

　　僧天池书“林外野人家”五字于偶寄山房，僧一庵书对薇亭额。

　　园中古人联扁，有无名氏“山亭璇源”一扁，朱晦翁“寒竹松风”一扁，文三桥“凝翠轩”一扁，米襄阳“云披月满”一扁，枝山“四面有山皆入画，一年无日不看花”一联，皆真迹也。

　　园中题名：浙右朱星渚汉源、竹西孙玉甲殿云、程名世筠榭，蒲城王文宁栎门、孔继元、京江何龙池让庵、桐城石文成闻涿、桐山方霖┺峰、上元米玉麟旧山、钱塘龚谦药房、李绍孔、吴楷、孙人俊、牛鸣老农、八宝吴自强民怀、汪肤敏、宗珩澹园、朱震青藜、蒲城陈裔虞述韶、汪舸、释行吉远、芜湖张达蕉衫、东氵陶钱纯一诚、天都汪宝裘为山、陈近御斌斋、溪南吴仓文、王宗羲西溪、陈仑秋岩、吴授玉花溪、张锦涛补斋、李少白沧谷、江都闵廷揆耐愚、程钦师源、銮江施淇卫滨、张绎柔岭、施瀛继登、江都嵇山、张廷、陈ㄈ稼先、张延祺老牧、钱塘许徐德音淑则（闺秀）。高御临轩、京江陆继忠、焦曰贵氵亟斋、莱阳宋邦宪梅亭、钱塘沈鏊、金陵李本宣蘧门、西蜀费天修强子、金陵陈永锐筑岩、临汾樊元勋麟书、陈汝渠渔村、高平陈纲义三、成墅李根葵、石城姚宁谥斋、金陵周铎警夫、白下汪济川、汪川、金陵傅利仁乐川、海阳俞高松亭、钟山马琏汝器、石城许上达超云、秣陵姚莹玉亭、江浦王之翰麦匀、钟山屈景贤思斋、江宁龚元忠、江宁张道正孟表、上元姚宋锡、秣陵萧镇、萧容鼐珩、白门龚如章云若、白下黄士圻绣村、白门龚如舍最侯、江宁吕律、上元鲍惠、白门宋天爵味山、襄阳米世蕃、楚阳许果育斋、王新铭、岑山程仁乐山、张学诗振斯、周庄烦指、萧文蔚邓林、康棣歆箬、易祖拭、袁耀昭道、王文倬鹅圃、浙右米禾、杨法、济源段元文、宋旭、厉自英鸣堂、寿廷伦药坪、上元王逊从谦、桐城方求瑶官庄、文星巢云、禹川王养涛山来、兴化李培源稻园、海宁陈灌夫、高密高纲、锦江朱榕、许滨、释汛、天门唐毓蓟石士、富春竹裴文漪（闰秀），汉阳戴喻让景皋、山阴陈齐绅香林。

　　莲花桥在莲花埂，跨保障湖，南接贺园，北接寿安寺茶亭。上置五亭，下列四翼洞，正侧凡十有五。月满时每洞各衔一月，金色漾。乾隆丁丑，高御史创建。

　　●卷十四◎冈东录乾隆二十二年，高御史开莲花埂新河抵平山堂，两岸皆建名园。北岸构“白塔晴云”、“石壁流淙”、“锦泉花屿”三段，南岸构“春台祝寿”、“条园花瑞”、“蜀冈朝旭”、“春流画舫”、尺五楼五段。

　　“白塔晴云”在莲花桥北岸，岸ぞ外拓，与浅水平。水中多巨石，如兽蹲踞；水落石出，高下成阶。上有奇峰壁立，峰石平处刻“白塔晴云”四字。阶前高屋三间名曰“桂屿”；屿后为花南水北之堂，堂右为积翠轩，轩前建半青阁，阁临园中小溪河，溪西设红板桥；桥西梅花里许，筑“之字厅”，厅外种芍药，其半为芍厅。前为兰渚，后为苍Υ馆，复数折入林香草堂，堂后入种纸山房，其旁有归云别馆，外为望春楼，楼右为西爽阁。

　　桥南小屿，种桂数百株，构屋三楹，去水尺许。虎斗鸟厉，攒峦互峙。屋前缚矮桂作篱，将屿上老桂围入园中。山后多荆棘杂花，后构厅事，额曰“花南水北之堂”，联句云：“别业临青甸（李峤），前轩枕大河（许浑）。”积翠轩在屿北树间，联云：“叠石通溪水（许浑），当轩暗绿筠（刘宪）。”

　　屿西半青阁联云：“才看早春莺出谷（韦庄），更逢晴日柳含烟（苏）。”

　　阁前嵌石隙，后倚峭壁，左角与积翠轩通，右临小溪河。窗拂垂柳，柳阑绕水曲，阁外设红板桥以通屿中人来往。桥外修竹断路，瀑泉吼喷，直穿岩腹，分流竹间，时或贮泥侵穴。薄暮渔艇乘水而入，遥呼抽桥，相应答于缘树蓊郁之际。而屿东村春坞笛，又莫之闻也。

　　园中芍药十余亩，花时植木为棚，织苇为帘，编竹为篱，倚树为关。游人步畦町，路窄如线、纵横屈曲，时或迷不知来去。行久足疲，有茶屋于其中，看花者皆得契而饮焉，名曰芍厅。

　　芍厅后于石隙中种兰。早春始花，至于初夏，秋时花盛，一干数朵，谓之兰渚。渚上筑室三间，联云：“名园依绿水（杜甫），仙塔俪云庄（马怀素）。”

　　过此竹势始大。筑小室在竹中，额曰“苍Υ馆”，联云：“竹高鸣翡翠（杜甫），溪暖戏（刘长卿）。”

　　春夏之交，草木际天，中有屋数椽，额曰“林香草堂”，联云：“歌绕夜梁珠宛转（罗隐），山连河水碧氤氲（陈上美）。”堂后小屋数折，屋旁地连后山，植蕉百余本，额曰“种纸山房”。

　　种纸山房之右，短垣数折，松石如黛，高阁百尺，额曰“西爽”。其西竹烟花气，生衣袂间，渚宫碧树，乍隐乍现，后山暖融，彩翠交映。得小亭舍，曰“归云别馆”。联云：“小院回廊春寂寂（杜甫），碧桃红杏水潺潺（许浑）。”

　　望春楼前有园池，左右设二石桥，曲如蟹螯，额曰“一渠春水”，联云：“北榭远峰闲即望（薛能），月华星采望来收（杜甫）。”池前高屋五楹，露台一方。台外即新河湾处，大石侧立，作惊涛怒浪，篙刺蜂房。飞楼杰阁，崛起于云霄之间，复道四通于树石之际。朱金丹青，照耀陆离，额曰“小李将军画本”，联云：“万井楼台疑绣画（杜甫），千家山郭静朝晖（张九龄）。”屋后小卷对望春楼，联云：“飞阁凌芳树（张九龄），双桥落彩虹（李白）。”

　　西爽阁前夹河外，堤上树木苍茂。构小屋，高不盈四五尺，枋楣梁柱，皆木之去肤而成者，名曰“木假亭”，如苏老泉“木假山”之类。今谓之“天然木”。

　　是园为程宗扬建，今归巴权保。

　　“石壁流淙”，一名徐工，徐氏别墅也。乾隆乙酉，赐名“水竹居”，御制诗云：“柳堤系桂双，散步俗尘降。水色清依榻，竹声凉入窗。幽偏诚独擅，揽结喜无双。凭底静诸虑，试听石壁淙。”是园由西爽阁前池内夹河入小方壶，中筑厅事，额曰“花潭竹屿”。厅后为静香书屋，屋在两山间，梅花极多。过此上半山亭，山下牡丹成畦，围以矮垣，垣门临水，上雕文砖为如意，为是园之水马头，呼为“如意门”。门内构清妍室，室后壁中有瀑入内夹河。过天然桥，出湖口，壁中有观音洞，小廊嵌石隙，如草蛇云龙，忽现忽隐，莳玉居藏其中。壁将竟，至阆风堂，壁复起折入丛碧山房，与霞外亭相上下；其下山路，尽为藤花占断矣。盖石壁之势，驰奔云矗，诡状变化，山榴海柏，以助其势，令游人攀跻弗知何从。如是里许，乃渐平易，因建碧云楼于壁之尽处，园内夹河亦于此出口。

　　楼右筑小室四五间，赐名“静照轩”。轩后复构套房，诡制不可思拟，所谓“水竹居”也。园后土坡上为鬼神坛，坛左竹屋五六间，自为院落，园中花匠居之。

　　自望春楼入夹河，上庋水阁，入水厅，碧缘四溢，潭深无底，菱芡郁兴，蹙水生花，无数水鸟踏浪而飞，层层成梯，令游其中者人面烟水不相隔也。

　　厅西屿上筑屋两三间，名曰“小方壶”。

　　水廊西斜，蓼浦兰皋，接径而出，中有高屋数十间，题曰“花潭竹屿”。联云：“天上碧桃和露种（高蟾），门前荷叶与桥齐（张万顷）。”屋后危楼百尺，栏槛涂金碧。楹柱列锦绣，望之如天霞落地。右入浅岸，种老梅数百株，枝枝交让，尽成画格。中建静香书屋，汲水护苔，选树编篱，自成院落，如隔人境。联云：“飞塔云霄半（刘宪），书斋竹树中（李颀）。”

　　静香书屋之左，土径如线，隐见草际。干松湿云，怪石路齿，建半山亭以为游人憩息之所。

　　“石壁流淙”，以水石胜也。是园辇巧石，磊奇峰，潴泉水，飞出巅崖峻壁，而成碧淀红涔，此“石壁流淙”之胜也。先是土山蜿蜒，由半山亭曲径逶迤至此，忽森然突怒而出，平如刀削，峭如剑利，襞积缝纫。淙嵌γ，如新篁出箨，匹练悬空，挂岸盘溪，披苔裂石，激射柔滑，令湖水全活，故名曰“淙”。淙者众水攒冲，鸣湍叠濑，喷若雷风，四面丛流也。

　　如意门中牡丹极高，花时可过墙而出。中筑清妍室，联云：“露气暗连青桂苑（李商隐），春风新长紫兰芽（白居易）。”室右环以流水，跨木为渡，名“天然桥”。桥取朽木，去霜皮，存铁干，使皮中不住聚脂，而郁顿挫。栏皆用附枝，委婉屈曲，偃蹇光泽，又一种木假诡制也。

　　天然桥西，汀草初丰，渚花乱作，大石屏立，疑无行路；度其下者，亦疑其必有殊胜。乃步浅岸，攀枯藤，寻绝径，猿鸟助忙，迎人来去。行人苦难，幽赏不倦。移时晃晃昱昱，自乱石出，长廊靓深，不数十步，金碧相映，如寒星垂地，由廊得一石洞，深黑不见人，持烛而入，中有白衣观音像，游者至广，迥非世间烟霞矣。

　　自清妍室后，危崖绝壁，断<齿Ф>相望。闯然而过，甫得平地，上建小室，额曰“莳玉居”。集杜联云：“山月映石室，春星带草堂。”

　　伏流既回，万石乃出。崖洞盘郁，散作叠；尖削为峰，平夷为岭，悬石为岩，有穴为岫；小者类兔，大者如虎，立者如人。松生石隙，凉徐来，文苔小草，嵌合石隙，梓桧之属，拳曲安命。其下小屋数椽，露台一弓，厅事五楹，颜曰“阆风堂”。联云：“红桃绿柳垂檐向（王维），碧石青苔满树阴（李端）。”

　　堂后种竹十余顷，构小屋三四间，为丛碧山房。

　　石壁中古藤数本，植木为架。春时新绿在杏花前，花开累累如缨络。行其下者，及肩拗项，如身在绣伞盖中。鼠语啧啧，枝叶摇动。秋夏之交，深碧断路；秋尽筋骨缠裹，霜皮尽露，满地成冰裂纹。屿上构草亭，为看东岸藤花之地。藤花既尽，土阜复起，阜上筑霞外亭。

　　土阜西南，危楼切云，广十余间。水槛风棂，若连舻縻舰，署曰“碧云楼”。

　　联云：“烟开翠幌清风晓（许浑），花压兰干春昼长（温庭筠）。”楼北小室虚徐，疏棂秀朗，盖静照轩也。

　　静照轩东隅，有门狭束而入，得屋一间，可容二三人。壁间挂梅花道人山水长幅，推之则门也。门中又得屋一间，窗外多风竹声。中有小飞罩，罩中小棹，信手摸之而开，入竹间阁子。一窗翠雨，着须而凝，中置圆几，半嵌壁中。移几而入，虚室渐小，设竹榻，榻旁一架古书，缥缃零乱，近视之，乃西洋画也。由画中入，步步幽邃，扉开月入，纸响风来，中置小座，游人可憩，旁有小书厨，开之则门也。门中石径逶迤，小水清浅，短墙横绝，溪声遥闻，似墙外当有佳境，而莫自入也。向导者指画其际，有门自开，粗险之石，穿池而出。长廊架其上，额曰“水竹居”。阶下小池半亩，泉如溅珠，高可逾屋，溪曲引流，随云而去。

　　池旁石洞逼仄，可接楼西山翠，而游者终未之深入也。是地供奉御赐“水竹居”

　　扁及“水色清依榻，竹声凉入窗”一联。石刻临苏轼诗卷，并书“取径眉山”四字。

　　徐赞侯，歙县人，业盐扬州。与程泽弓、汪令闻齐名。家南河下街，与康山草堂比邻。有晴庄、墨耕学圃、交翠林诸胜。毁垣即与江氏康山为一。南巡时，江氏借之为康山退园，故亦得以恭迓翠华，传为胜事，遂与北郊之水竹居并称矣。

　　徐履安，赞侯兄弟之子孙也。有诡气，善弄水。幼与群儿争浴河畔，能水面吹花；长与海船进洋篙篷成绝技。善烹饪，岩镇街没骨鱼面，自履安始。娴女工，尝绣十八尊者像，为世罕有。工篆籀，人呼为“铁笔针神”。作纸鸢置灯，以照夜行。后来扬州，徐氏任以煮盐事。学算半月，能科计豆人寸马，衣裳鞍辔，不溢一黍。丁丑间为园中杉木对联，仿斜塘杨汇髹枪金法，以黑漆为地，针刻字画，傅以金箔，光彩异艳。作水法，以锡为筒一百四十有二伏地下，下置木桶高三尺，以罗罩之，水由锡筒中行至口。口七孔，孔中细丝盘转千余层。其户轴织具，桔槔辘轳，关捩弩牙诸法，由械而生，使水出高与檐齐，如趵突泉，即今之水竹居也。

　　齐召南，字次风，号琼台，晚号思园，天台人。幼称神童，年二十三拔贡，有王姚江一辈之目。馆于徐氏。雍正己酉副榜，癸丑举博学鸿词，授庶吉士，纂修《大清一统志》。明年，官检讨，校勘经史，纂修《明鉴纲目》、《大清会典》、《文献通考》，勘定《通礼》，称经学儒臣。后官至礼部右侍郎，以入直堕马回籍。会其族齐周华逆书之事革职，以病卒。著有《考证尚书》、《礼记》、《春秋三传》、《史记功臣表》、《汉书后汉书郡国考》、《隋书律历天文》、《旧唐书律历天文》各若干卷，《水道提纲》三十卷，《史汉功臣侯第考》一卷，《历代帝王表》十三卷，《后汉公卿表》一卷，《宋史目录》若干卷。

　　程瑶田，字易田，歙县人。孝廉，官太仓州嘉定县教谕。能诗文，与戴东原、方希园穷经数十年，著《通艺录辨》、《九谷沟洫》诸考，皆能发古人所未发。

　　以羊子戈证考工之制，与东原之说不同。是为戴氏之学而不偏护其说者也。尤精铁笔，书法步武晋唐，均为其学问所掩，以是世无知者。往来扬州主徐氏。子培，字伯厚，能读父书。今业鹾，寓于扬。

　　叶敬，字义方，扬州人。工书，馆徐氏，著有《日华堂诗集》。

　　金农，字寿门，号冬心，浙江仁和人。与丁龙泓、吴西林号“浙西三高士”。

　　好古力学，工诗文，精鉴赏，善别古书画，书法汉隶。年五十，妻亡，侨居扬州，从事于画，涉古即古，脱尽画家之习。画竹师竹室，自号稽留山民。画梅花师白玉蟾，号昔耶居士。画马自谓能得曹韩法，赵王孙不足道也。画佛像号心出家粥饭僧。花木奇柯异叶，设色非复尘世间所睹，盖皆意为之，则曰“贝多龙窠”

　　之类。与徐氏往来，以其学圃改名“交翠林”。著有《冬心诗钞》，其余诗文十种，皆其门人罗聘搜索而成，沈大成为之序。

　　方辅，字密庵，徽州人。工诗，书法苏、米，能擘窠大书。善制墨，来扬州主徐氏，著有诗文集，刻以行世。

　　洪尔鉴，字照堂，歙县人。徐氏姻娅，工诗。

　　黄占济，字槎山，歙县人。主徐氏，工诗，书法各体备具，为人慷爽。

　　吴士岐，字乐耕，歙县人，工诗。

　　韩奕，字仙李，扬州人。买园湖上，名曰“韩园‘。工诗，善鼓板。蓄砂壶，为徐氏客。

　　韩姓，逸其名，扬州人。性古直，为徐氏客。晚年居园后鬼神坛旁，草屋三楹而已，年九十余乃卒。

　　“锦泉花屿”，张氏别墅也。徐工之下，渐近蜀冈，地多水石花树，有二泉：一在九曲池东南角，一在微波峡，遂题曰“锦泉花屿”。由べ竹轩、清华阁一路浓阴淡冶，曲折深邃，入笼烟筛月之轩，至是亭沼既适，梅花缤纷。山上构香雪亭、藤花书屋、清远堂、锦云轩诸胜，旁构梅亭。山下近水，构水厅，此皆背山一面林亭也。山下过内夹河入微波馆，馆在微波峡之东岸。馆后构绮霞、迟月二楼，复道潜通，山树郁兴。中构方亭，题曰“幽岑春色”，馆前小屿上有种春轩。

　　べ竹轩居蜀冈之麓，其地近水，宜于种竹，多者数十顷，少者四五畦。居人率用竹结屋，四角直者为桂楣，撑者榱栋，编之为屏，以代垣堵。皆仿高观竹屋、王元之竹楼之遗意。张氏于此仿其制，构是轩，背山临水，自成院落。盛夏不见日光，上有烟带其杪，下有水护其根。长廊雨后，笋人来；虚阁水腥，打鱼船过。佳构既适，陈设益精，竹窗竹槛，竹床竹灶，竹门竹联。联云：“竹动疏帘影（卢纶），花明绮陌春（王维）。”盖是轩皆取园之恶竹为之，于是园之竹益修而有致。

　　过べ竹轩，舍小于舟，垂帘一桁，碎摇日月之影；飞鸟嘎，鸟路上窗，盖清华阁也。

　　笼烟筛月之轩，竹所也。由べ竹轩过清华阁，土无固志，竹有争心，游人至此，路塞语隔，身在竹中，不闻竹声。湖上园亭，以此为第一竹所。

　　竹外一亭翼然，额曰“香雪”，联云：“香中别有韵（崔道融），天意不教迟（熊敫）。”

　　藤花榭，长里许，中构小屋，额曰“藤花书屋”。联云：“云遮日影藤萝合（韩翊），风带潮声枕簟凉（许浑）。”

　　绿榭既尽，碧天渐阔；雨斩云除，旷远斯出；叠石构岭，闲宴乃张，遂构清远堂于藤花书屋之北，以为是园宴宾客之地。联云：“窗含远色通书幌（李贺），云带东风洗画屏（许浑）。”

　　锦云轩在东岸最高处，多牡丹，园中谓之牡丹厅，联云：“平分造化双苞出（徐仲雅），独占人间第一香（皮日休）。”

　　九曲池西南角有二泉，水极清洌，谓之双泉，即锦泉也。张氏于此筑水口，引入园中夹河，即东岸观音山尾，任嘉卉恶木，不加斧斤，令其气质敦厚。中有古梅数株，游人不能辨识，惟花时香出，拔荆斩棘巡之，乃可得见。爰于其上建梅花亭，亭外半里许，竹疏木稀，岸与水平，临流筑室，称曰“水厅”。

　　微波峡，两山夹谷，波路中通，树木青丛，拂蓬牵船，狭束已至。行之若穷，山转水折，忽又无际。东岸构微波馆，联云：“川源通霁色（皇甫冉），杨柳散和风（韦应物）。”画舫至，舟子辄理篙楫入峡。

　　馆后绮霞楼，集晋人句云：“春秋多佳日（陶潜），山水有清音（左思）。”

　　楼后复道四达，层构益高，额曰“迟月楼”。楼后峡深岚厚，美石如惊鸿游龙，怪石如山魈木客，偃蹇巍，匿于松杉间。老桂挂岸盘溪，披苔裂石，经冬不凋。

　　构亭其上，额曰“幽岑春色”。馆前宛转桥渡入小屿，屿上构种春轩，如杭州之水月楼，冯积困之无波艇。是园为张氏所建。张正治，字宾尚，诸生。

　　●卷十五◎冈西录“春台祝寿”在莲花桥南岸，汪氏所建。由法海桥内河出口，筑扇面厅，前檐如唇，后檐如齿，两旁如八字，其中虚棂，如折叠聚头扇。厅内屏风窗牖，又各自成其扇面。最佳者，夜间燃灯厅上，掩映水中，如一碗扇面灯。

　　厅后太湖石壁，攀峰脊，穿岩腹，中有石门，门中石路齿齿，皆冰裂纹。路旁老树盘踞，与游人争道，小廊横斜而出，逶迤至含珠堂。联云：“野香袭荷芰（皎然），池色似潇湘（许浑）。”

　　园中池长十余丈，与新河仅隔一堤。池上构楼，旧名“镜泉”，今易名“环翠”。联云：“冉冉修篁依户牖（包何），瞳瞳初日照楼台（薛逢）。”

　　池高于河，多白莲。堤上筑花篱，为疏棂间之，使内外水气相通。上置方屋，颜曰“玲珑花界”。联云：“花柳含丹日（宋之问），楼台绕曲池（卢照邻）。”

　　“玲珑花界”之后，小屋两间。屋后小池，方丈许，潜通园中。大池亦种荷，颜曰“绮绿轩”。

　　熙春台在新河曲处，与莲花桥相对，白石为砌，围以石栏，中为露台。第一层横可跃马，纵可方轨，分中左右三阶皆戚。第二层建方阁，上下三层。下一层额曰“熙春台”，联云：“碧瓦朱甍照城郭（杜甫），浅黄轻绿映楼台（刘禹锡）。”柱壁画云气，屏上画牡丹万朵。上一层旧额曰“小李将军画本”，王虚舟书，今额曰“五云多处”。联云：“百尺金梯倚银汉，（李顺）九天钧乐奏云韶（王淮）。”柱壁屏幛，皆画云气，飞甍反宇，五色填漆，上覆五色琉璃瓦，两翼复道阁梯，皆螺丝转。左通圆亭重屋，右通露台，一片金碧，照耀水中，如昆仑山五色云气变成五色流水，令人目迷神恍，应接不暇。

　　廿四桥即吴家砖桥，一名红药桥，在熙春台后。“平泉涌瀑”之水，即金匮山水，由廿四桥而来者也。桥跨西门街东西两岸，砖墙庋版，围以红栏，直西通新教场，北折入金匮山。桥西吴家瓦屋围墙上石刻“烟花夜月”四字，不著书者姓名。《扬州鼓吹词序》云：“是桥因古之二十四美人吹箫于此，故名。”或曰即古之二十四桥，二说皆非。按二十四桥见之沈存中《补笔谈》，记扬州二十四桥之名，曰浊河桥、茶园桥、大明桥、九曲桥、下马桥、作坊桥、洗马桥、南桥、阿师桥、周家桥、小市桥、广济桥、新桥、开明桥、顾家桥、通泗桥、太平桥、利国桥、万岁桥、青园桥、驿桥、参佐桥、山光桥、下马桥，实有二十四名。美人之说，盖附会言之矣。程午桥《扬州名园记》，谓后人因姜白石《扬州慢》词“念桥边红药”句，遂以红药名是桥，且谓白石词中“念桥”二字，即古之二十四桥。不知本词云：“二十四桥仍在，波心荡冷月无声。念桥边红药，年年知为谁生？”念字作思字解，是思二十四桥边红药年年为谁生之意耳，非桥名也。

　　听箫园在廿四桥西岸，编竹为篱门，门内栽桃、杏花，横扫地轴。帘取松毛缚棚三尺，溪光从茅屋中出，桑鸡桂鱼，山茶村酿，朱唇吹火，玉腕添薪。当炉之妇，脍炙一时，故游人多集于是，题咏亦富。《梦香词》云：“扬州好，桥接听箫园。粉壁漫题今日句，水牌多卖及时鲜。能到是前缘。”金棕亭集联云：“圣代即今多雨露，酒垆终古擅风流。”管希宁为之作图。

　　筱园本小园，在廿四桥旁，康熙间土人种芍药处也。孙豹人有《小园芍药诗》云：“几度江南劳客思，今年江北绕花行。便教风雨犹多态，花况好时天更晴。”

　　园方四十亩，中垦十余亩为芍田，有草亭，花时卖茶为生计。田后栽梅树八九亩，其间烟树迷离，襟带保障湖，北挹蜀冈三峰，东接宝城，南望红桥。康熙丙申，翰林程梦星告归，购为家园；于园外临湖浚芹田十数亩，尽植荷花，架水榭其上。

　　隔岸邻田效之，亦植荷以相映。中筑厅事，取谢康乐“中为天地物，今成鄙夫有”

　　句，名“今有堂”，种梅百本，构亭其中。取谢叠山“几生修得到梅花”句，名“修到亭”。凿池半规如初月，植芙蓉，畜水鸟，跨以略约，激湖水灌之，四时不竭，名“初月氵片”。今有堂南筑土为坡，乱石间之，高出树杪，蹑小桥而升，名“南坡”。于竹中建阁，可眺可咏，名“来雨阁”。又筑平轩，取刘灵预《答竟陵王书》“畅余阴于山泽”语，名“畅余轩”。堂之北偏，杂植花药，缭以周垣，上覆古松数十株，名“馆松庵”。芍山旁筑红药栏，栏外一篱界之，外壁湖田百顷，遍植芙渠。朱华碧叶，水天相映，名曰“藕糜”。（《毛诗》“糜”与“湄”通）轩旁桂三十株，名曰“桂坪”。是时红桥至保障湖，绿杨两岸，芙渠十里。久之湖泥淤淀，荷田渐变而种芹。迨雍正壬子浚市河，翰林倡众捐金，益浚保障湖以为市河之蓄泄，又种桃插柳于两堤之上，会构是园，更增藕塘莲界，于是昔之大小画舫至法海寺而止者，今则可以抵是园而止矣。是园向有竹畦，久而枯死，马秋玉以竹赠之，方士庶为绘《赠竹图》，因以“筱”名园。庚申冬，复于溪边构小亭，澄潭修鳞，可以垂钓，莲房芡实，可以乐饥。仿宋叶主簿杞栩漪南别墅之名，名之曰“小漪南”。顾南原学博蔼隶书“夕阳双寺外，春水五塘西”一联，至今尚存。公父名文正，字笏山，江都人，工诗古文词，善书法。康熙辛未进士，仕至工部都水司主事，著有诗文稿。公名梦星，字伍乔，一字午桥，号江，又号香溪。康熙壬辰进士第，官编修，著《今有堂集》。诗格在韦、柳之间，于艺事无所不能，尤工书画弹琴，肆情吟咏。每园花报放，辄携诗牌酒，偕同社游赏，以是推为一时风雅之宗。园图为程松门鸣、许谷阳滨合作。其宗族友朋之盛，附记于后。

　　程名世，字令延，号筠榭，工诗。著《坐雨安居诗》、《饮渌吟稿》、《云山小稿》、《小酉馆诗存》、《柘溪集》、《捞虾集》、《柘溪续集》、《海上集》、《海上续集》、《纪游集》、《春雨楼集》、《秋水芙蓉馆稿》、《老屋吟稿》、《海上吟稿》若干卷，词一卷，乐府一卷。有《左传识小录》、《国策取譬》、《庄子贵言》、《老管荀韩四子》、《楞严法华维摩诘三经注本》藏于家。晚年与叔午桥葺《扬州名园记》，仅成朱自天念莪草堂、王家玉树、倪俊民耕隐草堂《三园图记》而卒。子四：长赞和，字中之，丁酉选拔；赞宁，乙卯恩科副榜；赞皇、赞普，皆名诸生。

　　程晋芳，先名志钥，字鱼门，又名廷璜，字蕺园。梦天开榜有晋芳名，故易今名。家淮安，召试以中书用，官至编修。善属文，勤于学，著有《尚书集注》、《左传通解》诸书。晚年客死陕西，毕秋帆制军沅经纪其丧，赡其遣孤。程ル，字圣泽，盐多经济，亦家淮安。

　　程茂字莼江，程卫芳字述先，皆工诗，有专集行于世。

　　程志乾，字学坚，一字书舸，工诗。世传其七夕诗“人当离别真难遣，事纵荒唐亦可怜”句。自名世至志乾，皆午桥侄。

　　程鸣，字友声，号松门，占籍仪征。邑庠生。工画，干笔枯墨，运以中锋，纯以书法成之，此学石涛又参以穆倩者也。诗出王文简之门，文简尝曰：“松门诗名为其丹青所掩。”

　　程沆，字晴岚。进士，官庶吉士。弟洵，字邵泉，官舍人。为午桥侄孙，皆工诗文。

　　韦谦恒，字药仙，一字药斋，芜湖人，癸未探花。先是来扬州与只园庵药根友善，公于家中构玉山心室，延之校书五年。与筱园宾客集，字不拘体，有窃字者，皆为韦公司罚焉。

　　陈徵君撰，来扬州初主銮江项氏。项氏彝鼎图书之富甲天下，徵君矜鉴赏，去取不苟。后馆于筱园十年，举鸿博。晚年江鹤亭延之入康山草堂，杭堇浦太史为徵君小传，中只述其主项、江二家，而不及筱园，是未知之深也。

　　余元甲，字葭白，一字柏岩，号茁村，江都邑诸生，工诗文。雍正十二年，通政赵之垣以博学鸿词荐，不就。筑万石园，积十余年殚思而成。今山与屋分，入门见山，山中大小石洞数百，过山方有屋。厅舍亭廊二三，点缀而已。时与公往来，文酒最盛。葭白死，园废，石归康山草堂。著有《濡雪堂集》，选韩、白、苏、陆四家诗行于世。是园文酒之盛，以雍正辛亥胡复斋、唐天门、马秋玉、汪恬斋、方洵远、王梅氵片、方西畴、马半查、陈竹畦、闵莲峰、陆南圻、张士园中看梅，以“二月五日花如雪”为起句为最盛，载在《邗江雅集》。

　　乔椿龄，宇樗友，性情正直，同人惮焉。善易数，虽至友不轻为卜。诗文之格，唐以下不屑规仿也。其弟子阮芸台元已贵，未尝通一札。及阮按试山东，礼请衡文，乃去。卒于青州，尝榜其斋云：“四方名士皆知己，入座门生正少年。”

　　盛唐，字一槎，江都布衣。以孝闻于乡里，工书，馆于筱园最久。

　　张铨，江都诸生，有山水之癖，足迹遍天下。弟，宇方，号可乡，为人端谨，精鉴古人书画，工画，主程氏。金、焦山又《扬州二十四景图》皆出其手。

　　弟铠，字丹崖，诸生，能诗。长子宗泰，字登封，己酉拔贡生，官天长教谕。次子海观，字筱轩，并能精究六书，称博物。季子治观，字叔平，幼能读书，著《毛诗草木虫鱼疏补正》十卷、《□尔雅》一卷、《楚辞芳草谱今释》一卷，注黄子发《相雨书》一卷。年十九殁，死之日赋绝命词十章，传于世。

　　三贤祠即筱园，乾隆乙亥，园就圮，值卢雅雨转运两淮，与午桥为同年友，葺而治之。以春雨阁祀宋欧阳文忠公、苏文忠公、国朝王文简公。以小漪南水亭改名“苏亭”，以今有堂改名“旧雨亭”。时枝上村、弹指阁改入官园，因于堂后仿弹指阁式建楼，名曰“仰止楼”，以“夕阳双寺外，春水五塘西”一联悬之。

　　复于药栏中构小室十数间，招僧竹堂居之，以守三贤香火。其下增小亭，颜曰“瑞芍”。逾年，午桥卒，转运僦园赀赡其后人，且议祀午桥于三贤下，未果行。

　　程令延为绘《三贤祠图》，今已散佚。

　　“筱园花瑞”即三贤祠。乾隆甲辰，归汪廷璋，人称为“汪园”。于熙春台左撤苏亭，构阁道二十四楹，以最后之九楹，开阁下门为筱园水门。初卢转运建亭署中，郑板桥书“苏亭”二字额，转运联云：“良辰尽为官忙，得一刻余闲，好诵史幡经，另开生面；传舍原非我有，但两番视事、也栽花种竹，权当家园。”

　　后因筱园改三贤祠，遂移是额悬之小漪南水亭上。联云：“东坡何所爱（白居易），仙老暂相将（杜荀鹤）。”因题曰“三过遗踪”，列之牙牌二十四景中。后复改名“三过亭”，今俱撤为阁道。

　　翠霞轩即三贤旧殿。先是祠之建，本于康熙间祀宋韩魏公、欧阳文忠公、太守刁公、王公、苏文忠公于平山堂之真赏楼，以国朝司李王文简公、太守金公、刑部汪公为配，后居民有欧、苏二公及司李王公三贤之请。其时胡庶子润督学江南，为文简辛未会试所得士，有是举而未行。至卢转运莅扬州，乃以文简配两文忠，而诸贤从祧。自归汪氏，又撤三贤神主于桃花庵，以殿为园中厅事，旁植牡丹百本，构翠霞轩，联云：“日映文章霞细丽（元稹），山张屏幛绿参差（白居易）。”

　　旧雨亭本卢雅雨所建，延惠徵君栋纂修渔洋山人《感旧集》之地也。亭中花草有三绝，一架古藤，一亩老桂，一墙薜荔。

　　仰止楼前窗在竹中，后窗在园外，可望过江山色，东山墙圆牖为薜荔所覆，西山墙圆牖中皆芍田。花时人行其中，如东云见鳞，西云见爪。楼下悬“夕阳双寺外，春水五塘西”一联，仍是午桥旧物。是楼因枝上村僧文思弹指阁改入官园，因于是地仿其制为之，亦求旧之遗意也。

　　药栏十五间在仰止楼西，栏外即芍田，中有一水界之，即昔之藕糜。以上七间面西为游人看花处，下八间面东为竹堂僧庐，开竹下门，通三贤殿。竹堂为桃花庵僧石庄之孙，精篆籀，工画，善制竹器，与潘老桐齐名。迨三贤神主迁桃花庵，竹堂亦死，遂以下八间均开面西窗，而竹下门扃矣。

　　瑞芍亭在药栏外芍田中央。卢公转运扬州时，三贤祠花开三蒂，时以为瑞。

　　以马中丞祖常“瑞芍”额于亭，联云：“繁华及春媚（鲍照），红药当阶翻（谢）。”杭堇浦太史有诗云：“红泥亭子界香塍，画榜高标瑞芍称。一字单提人不识，不知语本马中丞。”又云：“交枝并蒂倚东风，幻出三头气自融。细测天心征感应，为公他日兆三公。”又云：“瑟瑟清歌妙入时，雕阑深护猛寻思。可知十万娉婷色，只要翻阶一句诗。”皆志此时胜事也。扬州芍药冠于天下，乾隆乙卯，园中开金带围一枝，大红三蒂一枝，玉楼子并蒂一枝，时称盛事。

　　汪廷璋，字令闻，号敬亭，歙县稠墅人。自其先世大千迁扬州以盐荚起家，甲第为淮南之冠，人谓其族为“铁门限”。父交如，声如洪钟，咳嗽闻于数里，双眸炯炯，中夜有光，术士谓其命为天狗，守财帛，富至千万，寿八十。子二，令闻其长子也。好蓄古玩，晚筑“六浅村舍”自居。次子觐侯，勇力过人。令闻子焘，字春明；次熙，字宇周。孙二：玉坡、元坡，并工诗画。觐侯子坦，字硕公，妻为张方颐之女，能主持门户。子三，承璧字观成，承基字培初，承塾字起群。筱园自令闻后，硕公更葺之。

　　汪允ㄈ，字载南，交如之弟。好善乐施，谙药性，施紫雪丹、再造丸，一粒千金弗屑也。岁暮周恤孤寡，世称笃行君子。子廷珍，字君赞、好谦，一生循墙，未尝偶一肩舆。孙二，羲字暨和，义字质夫，一生友爱。质夫，江鹤亭之婿也。

　　兄弟与朱思堂运使友善，家贫后，会运使公子朱尔登额出为江南驿传道，赡其子孙。

　　汪允□，字学山，载南之弟。子廷埏，字度昭，立瓜洲普济堂，活几千人，载在《两淮盐法志》。孙灏，字右梁，号竹农，性古雅，工诗画，家蓄古人名画极富，交游皆一时名士，“西园曲水”即其别墅也。

　　汪廷，字鲁佩，号朴园，性好山水，一生九游黄山。晚年好佛，隐于真州西石人头别墅。

　　汪□，字楷亭，令闻之弟。邑诸生，博学通经。子字兰圃，博学工诗，书法为程香南高弟子。

　　汪，字象炎，号亭山。工诗，书法《圣教序》。幼从江剑门刑部权入蜀，时剑门知重庆府。亭山为幕府宾客，经猷大著。出蜀时，下三峡遇水花覆舟，耳为水花所掩，由是重听。来扬州业盐，握算持筹无遗策。善饮酒，尝于其族中立饮百余升。

　　汪端光，本名龙光，字剑潭。辛卯举人，官国子监学正。工诗词，书法米襄阳。母梁氏，字兰漪，工诗。

　　汪文锦，字绣谷。工诗词，书工篆籀，精于铁笔。

　　方贞观，字南堂，桐城人。工诗，书法唐人小楷，有《南堂集》。馆于汪氏。

　　与方息翁为兄弟，时号为桐城方。馆程氏者息翁也，馆汪氏者南堂也。

　　王宗献，字起津，杭州人，工书。

　　方士庶，主汪氏。时令闻以千金延黄尊古于座中。以是士庶山水大进，气韵骀宕，有出蓝之目。

　　黄溱，字正川，扬州人，与令闻友善。时洵远往来筱园，正川山水亦由是大进，折节称弟子。同时黄颐安亦与正川师洵远，而拳勇骑射最精，尤深史学。

　　金时仪，字朝九，画师其父天德之学，仿梅花道人，为世所称。于学无所不窥，而诗字画一时称三绝。

　　康以宁，字静之，钱塘人，石舟之子。性磊落，为人直率，工诗画。好饮酒，立饮千钟，时与汪为一门酒友。

　　姜彭，字又，扬州人，画翎毛第一手。山水学唐子畏，花卉学元人，老而益精，惜不能作书。子吉士，围棋国工之技。

　　王镜香，扬州人，工画，载在《国朝画征录》。

　　张洽，宇月川，浙江人。工山水，有大痴神理。晚年买山栖霞，画家多从之游。右梁延之于家，结为画友，由是右梁山水气韵大进。

　　薛含玉，性好山水，遍游五岳，尝登黄山顶。精于鉴别古画。子铨，字衡夫，山水得董巨神髓，近今扬州画家，以衡夫为第一手。

　　陈燮，字理堂，泰州人，丁酉拔贡生，工诗，馆于右梁家。

　　毕考祥，字旋之，仪征诸生，工诗，精于小楷。初居其族秋帆制军幕中，归里与右梁交，号为诗友。

　　黄晋畴，字锡之，歙人，襄臣之孙，汪懋之婿。工诗。

　　“蜀冈朝旭”，李氏别墅也。李志勋筑初日轩、“眺听烟霞”、“月地云阶”

　　诸胜，今归临潼张氏。至乾隆壬午，是园临河建楼，恭逢赐名“高咏”，御制诗云：“高楼苏迹久毡乡，今古风流翰墨场。八咏遥年符瘦沈，一时风气近欧阳。

　　山塘返棹闲留憩，画阁开窗纳景光。知忆髯公拟阁笔，似闻公语语何妨。“又赐”清韵堂“额，楼前本保障湖后莲塘。张氏因之，辇太湖石数千石，移堡城竹数十亩，故是园前以石胜，后以竹胜，中以水胜。由南岸堤上过筱园外石版桥，为园门，门内层岩小壑，委曲曼回。石尽树出，树间筑来春堂，厅后方塘十亩，万竹参天，中有竹楼，竹外为射圃。其后土山又起，上指顾三山亭，过此为园后门，门外即草香亭。

　　来春堂联云：“一片彩霞迎旭日（杨巨源），万条金线带春烟（施吾肩）。”

　　堂之前激清储阴，细草杂花，布满岩谷，水色绀碧，积溜脂滑，方之云林，当不过是。

　　数椽潇洒临溪屋，在来春堂左。小室如画舫，有小垣高三尺余，中嵌花瓦，用文砖镂刻“蜀冈朝旭”四字，与堤逶迤。东南角立秋千架，高出半天，令人见之愈觉矮垣之妙。由堤入山，山尽步小堤上。

　　旷如亭在东岸小山上，过此山平水阔，水中筑双流舫，后增丁字屋，周以红栏，设宛转桥，改名“流香艇”。联云：“重檐交密树（王勃）。隔岸上春潮（清江）。”至是有长廊数十丈。

　　高咏楼本苏轼题《西江月》处，张轶青登三贤祠高咏楼诗云：“享祀名贤地最幽，新删修竹起高楼。冈形西去连三蜀，山色南来自五洲。可惜典型徒想像，若经觞咏更风流。人间行乐何能再，聊倚栏杆散暮愁。”张士诗云：“肃穆灵祠一水傍，更深层构纳秋光。竹间云气随吴岫，帘外松声下蜀冈。异代同时俱寂寞，西风落木正苍凉。登临不尽千秋感，独凭花栏向夕阳。”今楼增枋楔，下石阶。楼高十余丈，楼下供奉御赐“山堂返棹留闲憩，画阁开窗纳景光”一联。

　　楼上联云：“佳句应无敌（崔桐），苏侯得数过（杜甫）。”

　　是园池塘本保障湖旁莲市，塘中荷花皆清明前种，开时出叶尺许，叶大如焦，周以垂柳幂ャ，广厦{穴叫}{穴条}，避暑为宜。高咏楼后，筑屋十余楹如弓字，一曰“含青室”，楼角小门通之。联云：“日交当户树（苏），花绕榜池山（祖咏）。”室旁小屋十数间，曰“眺听烟霞轩”，联云：“松排山面千重翠（白居易），日较人间一倍长（陆龟蒙）。”一曰“初日轩”，本名承露轩，今仍用其旧。联云：“池塘月撼芙渠浪（方千），罗绮晴娇绿水洲（孟浩然）。”

　　轩后度板桥入规门，有十字厅，颜曰“青桂山房”，联云：“从此不知兰麝贵（裴思谦），相期共斗管弦来，（孟浩然）。”弦厅老桂数十株，靠山多玉蝶梅。

　　厅后方塘数亩，高柳四围，秋间蝉声不绝。塘北后山崛起，构亭翼然，颜曰“指顾三山”。其下竹畦万顷，中构小竹楼，楼下为射圃。

　　草香亭在堤上，香舆宝马至此，由卷墙门入司徒庙山路。

　　张兰，字芳贻，临潼人，善画，与方士庶齐名。子绪增，字敬业，工书善诗。

　　自其先世起贤、含英移家扬州，代不乏人，宾客亦皆伟人奇士，今附于后。

　　张世瀛，字仙舟，好佛乐施，感梦金仙，筑扫垢精舍。子士科，字士，号渔川，工诗。筑让圃为“韩江雅集”，与卢运使友善，著有诗词集。

　　张世进，字轶青，号啸斋，顾书宣之甥，诗与二马齐名。居王家园，与街南书屋相距甚近。啸斋有赠马氏诗云：“檐扉只隔三条巷，笔砚相依十载情。”著有诗词《名游集》。子四履，字表东，工诗善书，成名家。

　　张世掌，工画，山水仿宋人。

　　张四可，字薪南，笃行君子，载在郡志。子霞，字蔚彤，工会计之事，累富至千万，好以琴弦为衣带。孙裔增，字封谖，诸生，工书法。

　　张四教，字宣传，号石民。工画，学新罗山人。四杰，字伟堂，画花卉翎毛。

　　张馨，字秋芷，解元，成进士，官御史。弟坦，字松枰，进士，官翰林。兄弟以文名于世，著有诗文集。

　　巴贞女者，张绪增之子妇也。许嫁未亲迎而张之子死，过门抚前妻之子如己出。或援归震川之说短之，江都焦循作《贞女辨》云：“或谓古无贞女之名，非也。《后汉书百官志》：三老掌教化，凡有孝子顺孙，贞女义妇，皆扁志其门以兴善行。然则今之旌表贞女，自汉已然。或曰古之贞女非今之贞女也，《魏书列女传》：贞女兕先氏许嫁彭老生，未及成礼，老生逼之，不肯从，被杀。诏曰：虽处草莱，行合古迹，宜赐美名，号曰贞女。则贞女者，非未昏夫死，守贞不嫁之谓也。呜乎，引是说者，盖读书不广矣。刘向《列女传》卷四《贞顺传》，首列召南申女，称其许嫁于酆，夫家礼不备而欲迎之，不肯往，遂致之狱。作诗曰：‘虽速我狱，室家不足。’兕先之事，黯与此合，故其时谓之合古迹，以贞女号之。《列女传》又云：卫宣夫人者，齐侯之女也。嫁于卫，至城门而卫君死，入持三年之丧毕。弟立请曰：卫小国也，不容二庖。请愿同庖，终不听，作诗曰：‘我心匪石，不可转也，我心匪席，不可卷也。’诗人美其贞一，故举而列之于诗，此即未昏夫死不嫁者也。兕先合于申女之事，得以贞女名。世之未昏夫死不嫁者，乃不容附诸卫宣夫人之列，说者罪矣。刘向为鲁诗学，经之所传，汉儒之所重，可知也。”（右《贞女辨》上）“古之贞女少，今之贞女多，何也？古男女议昏晚，聘与取一时事，故如卫宣夫人者偶也，今人龆龀议昏，或迟五年，或迟十年，甚二三十年，聘与取县隔甚远，其中死亡疾病，自不能免。且古之昏礼以亲迎为定。故曾子问未亲迎以前或遭父母之丧，可以另取另嫁。亲迎在路，闻婿之父母死，则改服而趋丧；又亲迎之日已定而女死，则婿服齐衰，婿死则女服斩衰，是古之夫妇以亲迎为定也。今则不然，国律：许嫁女已报昏书，及有私约而辄悔者，笞五十。虽无昏书，但曾受聘财者亦是。一报昏书受聘财，而上以之听民讼，下以之定姻好，不必亲迎而夫妇之分定。古定以亲迎，则未亲迎而夫死，嫁之可也；今定以纳采，则一纳采而夫死，嫁之不可也。《礼》曰：”生乎今之世，反古之道，必逮夫身。‘吾为议贞女者危之。“（右《贞女辨》下）

　　史申义，字蕉饮，甘泉人。工诗，与张氏友。进士，官给事中。一日，内廷遣中使至直卢，问翰林中能诗为谁？大学士陈廷敬以申义对。著有《芜城》、《使滇》、《过江》诸集。

　　蒋德，字秋泾，秀水孝廉。乾隆庚午来扬州，主张氏，多唱和。

　　吴廷き，字葑田，徽州人，工诗。

　　史肇夔，世进之甥，工诗。

　　僧离幻，姓张氏，苏州人。幼好音乐，长为串客。曾在含芳班与熊蛮作写状，得罪御史被笞，遂为僧。但饮酒，不茹荤。好蓄宣炉砂壶，自种花卉盆景，一盆值百金。每来扬州，玩好盆景，载数艘以随。插瓶花不用针与铁丝，每一瓶赠银四流。精于医，善鼓琴，游京师归过扬州落魄，张氏赠金始归。兄岗，字昆南，工诗，与镇江杨石渔磊、同里沙斗初维杓两布衣友善。磊死，岗营磊圹，与其夫妇同域。

　　“万松叠翠”在微波峡西，一名吴园，本萧家村故址，多竹。中有萧家桥，桥下乃炮山河分支由炮石桥来者。春夏水长，溪流可玩。上构厅事三楹，厅后多桂，筑“桂露山房”。下为“春流画舫”，由是过萧家桥，入清阴堂。堂左登旷观楼，楼左步水廊，颜曰“嫩寒春晚”。厅后为涵清阁，阁左筑水厅，颜曰“风月清华”。至此山势渐起，松声渐近，于半山中建绿云亭，题曰“万松叠翠”。

　　是园胜概，在于近水。竹畦十余亩，去水只尺许，水大辄入竹间。因萧村旧水口开内夹河通于九曲池，遂缘旧堤为屿，屿外即微波峡西岸，近水楼台，皆于此生矣。

　　竹外“桂露山房”，联云：“回风入座飘歌扇（李邕），冷露无声湿桂花（王建）。”前有小屋三四间，半含树际，半出溪ぞ；开靠山门，仿舫屋式，不事雕饰，如寒塘废宅，横出水中，颜曰“春流画舫”。联云：“仙扉傍岩（皮日休），小楹俯澄鲜（张）。”

　　过萧家桥入树石中，得屋四五楹；冉冉而转，入厅事三楹，与水更近，颜曰“清阴堂”。联云：“风生北渚烟波阔（权德舆），雨歇南楼积翠来（李忄登）。”

　　旷观楼十二间如弓字，每间皆北向，盖至此三山渐出矣。联云：“烟草青无际（周伯奇），溪山画不如（杜牧）。楼后老梅三四株，中有一水如江村通潮，可以单翟而入；水上构两间小屋，题曰”嫩寒春晓“。联云：”鹤群常绕三株树（司空图），花气浑如百和香（杜甫）。“

　　昔萧村有仓房十楹，临九曲池，是园因之为水廊二十间，由露台入涵清阁。

　　联云：“云林颇重叠（贾岛），池馆亦清闲（白居易）。”旁增水厅五楹，水大时，石础松棂，间在水中，紫荇白，时来屋里，题曰“风月清华”，联云：“舟将水动千寻日（张说），树出湖东几点烟（曹邻）。”过此土脉隆起，构绿云亭。联云：“山深松翠冷（朱庆余），树密鸟声幽（崔翘）。”亭旁石上题曰“万松叠翠”，吴园至此乃竟。

　　紫霞居在山口，为尺五楼水马头。编竹为篱，植月季数十种。中屋三楹，后屋短垣及肩，消纳隔江山色。秋时蓼花垂垂，居人视之，如农之于稼，较晴量雨，以卜丰歉。王叟者，以选茶品水为生，尝谓人曰：“一生不屑饮天下第六泉水。”

　　苏式小饮食肆在炮石桥路南，门面三楹，中藏小屋三楹。于梅花中开向南窗，以看隔江山色。旁有子舍十余间，清洁有致。

　　尺五楼在九曲池角坡上，大门在炮石桥路北。门内听事三楹，西为十八峰草堂，东为延山亭，亭东为尺五楼。楼后为药房，“十八峰草堂”谓黄山有十八峰，汪氏居黄山下，旧有是堂，因择园内是屋名之。吴杉亭诗云：“阑槛凭虚望，峰峰积翠浮；琅千个晚，钟磬数声秋。塔影明流外，人烟古渡头。重来玩凉月，桂树小山幽。”杭大宗诗云：“草堂俯春郊，列岫青不舍。一一排闼来，秀色堪玩把。地胜辰又良，于此扌群雅，东风不是情，密雨乱飘洒。俄焉顽云封，危画露者寡。远望接混茫，目营力难假。既虞妨履綦，聊且荐杯。亟呼米於菟，浓墨恣涂写。酒阑雨未阑，簌簌响檐瓦。”

　　延山亭在竹树中，亭扁为梁所书。左右廊舍，比屋连甍。由竹中小廊入尺五楼，楼九间，面北五间，面东四间。以面北之第五间靠山，接面东之第一间，于是面东之间数，与面北之间数同。其宽广不溢一黍，因名曰“尺五楼”。其象本于曲尺，其制本于京师九间房做法。

　　尺五楼面东之第五间楼，下接药房。先筑长廊于药田中，曲折如阡陌。廊竟，小屋七八间，营筑深邃，短垣镂绩，文砖亚次，令花气往来，氤氲不隔。

　　微波峡在两山之间，峡东为“锦泉花屿”，峡西为“万松叠翠”。峡中河宽丈许，不能容二舟，故画舫至此方舟者皆单翟而入。入而复出，为九曲池，山围四匝，中凹如碗，水大未尝溢，水小未尝涸，今谓之“平山堂坞”。坞中建接驾厅，八柱重屋，飞檐反宇，金丝网户，刻为连文，递相缀属，以护鸟雀。方盖圆顶，中置涂金宝瓶琉璃珠，外敷鎏金。厅中供奉御制《平山堂诗》石刻。后设板桥，桥外则水穷云起矣。是园为汪光禄孙冠贤彝士所建。

　　●卷十六◎蜀冈录蜀冈在大仪乡，顾祖禹《读史方舆纪要》云：“蜀冈在府西北四里，西接仪征、六合县界，东北抵茱萸湾，隔江与金陵相对。”洪武《扬州府志》云：“扬州山以蜀冈为首。”嘉靖志云：“蜀冈上自六合县界，来至仪征小帆山入境，绵亘数十里，接江都县界，迤逦正东北四十余里，至湾头官河水际而微；其脉复过泰州及如皋赤岸而止。”祝穆《方舆胜览》云：“旧传地脉通蜀，故曰蜀冈。”

　　陆深《知命录》云：“蜀冈盖地脉自西北来，一起一伏，皆成冈陵，志谓之广陵，天长亦名广陵，以与蜀通，故云。”姚旅《露书》云：“《尔雅释山》谓独者蜀，虫名，好独行，故山独曰蜀。汶上之蜀山，维扬之蜀冈，皆独行之山也。”府志：“蜀冈一名昆冈，鲍照赋‘轴以昆冈’，故名。”《太平寰宇记》按《郡国志》云：“州城置在陵上”。《尔雅》云“大阜曰陵”，一名阜冈，一名昆冈。鲍照《芜城赋》云：“拖以漕渠，轴以昆冈。”《河图括地象》云：“昆仑山横为地轴，此陵交带昆仑，故曰广陵也。”《平山堂图志》按《朱子语类》云：“岷山夹江两岸而行，一支去为江北许多去处。”又云：“自皤汉水之北，生下一支，至扬州而尽，正谓蜀冈也。”凡此皆蜀冈之见于诸书者也。今蜀冈在郡城西北大仪乡丰乐区，三峰突起：中峰有万松岭、平山堂、法净寺诸胜；西峰有五烈墓、司徒庙及胡、范二祠诸胜；东峰最高，有观音阁、功德山诸胜。冈之东西北三面，围九曲池于其中。池即今之平山堂坞，其南一线河路，通保障湖。

　　功德山亦名观音山，高三十三丈，在大仪乡，为蜀冈东岸。上建观音寺，一名观音阁，在宋《宝志》为摘星寺。明《维扬志》云“即摘星亭旧址”，《方胜舆览》谓之摘星楼。元僧申律开山，明僧惠整建寺，名曰功德山，又曰功德林。

　　后僧善缘建额山门曰“云林”，严运使贞为记，本朝商人汪应庾重新之。丁丑后，商人程ヤ子勺瓒复加修葺，上赐“功德林”、“天池”二扁，“渌水入澄照，青山犹古姿”一联，“峻拔为主”四字，临吴琚《说帖》卷子，均泐石供奉寺中。

　　功德山蜿蜒数里，东南通于莲花埂，即今莲花桥；北大路即为观音香路。过街门上有“功德山”石额，过街屋即寿安寺茶亭。直路上山，谓之观音街，亦名花子街。香市以二月、六月、九月为观音圣诞，比之江南大小九华、三茅诸山之胜。上山诸路：东由上方寺过长春桥，入观音街上山；南由镇淮门外虹桥里路，过法海桥、莲花桥，入观音街上山；西由西门街过廿四桥，上司徒庙神道，逾蜀冈西、中二峰上山。若水马头则在九曲池东，石为岸，上建枋楔，颜曰“鹫岭云深”。

　　“鹫岭云深”上岸，过“山亭野眺”之过街亭，右折入功德山头门。门旁塑土地像，进香人于此盥手。门内石路蜿蜒至大山门，向南可以眺远，《方舆胜览》所谓“江淮南北，一览可尽”，即谓是地。门内丈八金身对立，两予间中砖路。左折上二山门，门内塑金刚、弥勒、韦陀像。殿后地上立三足铁鼎，每逢圣诞，光焰照耀三十里之内。大殿五楹，中供神像坐岛石上，左侍龙女，右侍善才。

　　上覆幡幢，皆真珠织成，珊瑚间之，此即蒋山八功德水塑观音像也。其旁十八应真，分坐两予间，后墙画五十三参故事。后为地藏殿，亦蒋山八功德水所塑。

　　旁奉十王殿，分立两予间。殿左小殿三楹，为百子堂。山门外右有平台便门，中构厅事，有方池，池边小屋数折，即御书“天池”处。大殿右庑便门，土迳下山，山下即松风水月桥。

　　土俗以二月、六月、九月之十九日为观音圣诞，结会上山，盛于四乡，城内坊铺街巷次之。会之前日，迎神轿斋戒祀祷，至期贮沉檀诸香于布袋中，书曰“朝山进香”，极旗章、伞盖、幡幢、灯火、傩逐之盛。土人散发赤足，衣青衣，持小木凳，凳上焚香，一步一礼，诵《朝山曲》，其声哀善，谓之“香客”。上山路以莲花桥北之观音街为最胜，两旁乞丐成群，名“花子街”。街上遍设盆水，呼人盥手，谓之“净水”。十八日晚上山者谓之“夜香”，天明上山者谓之“头香”。傩在平时，谓之“香火”，入会谓之“马披”。马披一至，锣鸣震天，先至者受福，谓之“开山锣”；杀鸡巽血，谓之“剪生”。上殿献舞，鬼魅离立，莫可具状。日夜罔间，寝以成市，莫可易也。

　　山下陂池，即得胜湖。程氏种荷，筑水楼三楹，板廊四五折，额曰“芰荷深处”。联云：“山翠万重当槛出（许浑），白莲千朵照廊明（薛逢）。”

　　观音街中建过街亭，凡上山香客于此憩止。亭外多酒肆，以郭章为最，名得胜园。

　　“山亭野眺”在观音山水马头，有远帆亭，联云：“稼收平野阔（杜甫），风正一帆悬。（王湾）。”亭旁筑台三四楹，榭五六楹。廊腰缦回，阁道凌空。

　　集许浑联云：“朱阁簟凉疏雨过。远山云晚翠光来。”

　　“双峰云栈”在九曲池。《九朝编年录》云：“宋艺祖破李重进，驻跸蜀冈寺，有龙斗于九曲池，命立九曲亭以纪其事。是后又称波光亭。”《江都县志》云：“乾道二年，郡守周淙重建，以‘波光亭’匾揭之，陈造有赋。已而亭废池塞。庆元五年，郭果命工浚池，引注诸池之水，建亭于上，遂复旧观。又筑风台、月榭，东西对峙，缭以柳阴，亦一时清境也。”又五龙庙亦作九龙庙，府志云：“在九曲池侧，陈造有记。”又府志云：“宋熙宁间，郡守马仲甫于九曲池筑亭，名曰借山，有诗云：”平野绿阴蔽，乱山青黛浮。‘厥后向子固重建。“又县志云：”借山亭下有竹心亭，宋淳熙二年吴企中建，此皆九曲池古迹。今之’双峰云栈‘，即是地也。“”双峰云栈“在两山中，有听泉楼、露香亭、环绿阁诸胜。

　　两山中为峒，今峒中激出一片假水，漩于万折栈道之下，湖山之气，至此愈壮。

　　蜀冈中，东两峰之间，猿扳蛇折，百陟百降，如龙游千里，双角昂霄；中有瀑布三级，飞琼溅雪，汹涌澎湃，下临石壁，屹立千尺，乃筑听泉楼。楼下联云：“瀑布松杉常带雨（王维），橘州风浪半浮花（陆龟蒙）。”楼上联云：“风生碧涧鱼龙跃（曹松），月照青山松柏香（卢纶）。”

　　环绿阁在功德山石隙中。联云：“碧树销金谷（柳宗元），遥天倚翠岑（韦庄）。”下有瀑布泻入池中，旁有露香亭，联云：“泽兰浸小径（王勃），流水响空山（法振）。”上建栈道木桥，道上多石壁。桥旁壁上刻“松风水月”四字，为高御史恒所书。

　　平山堂马头在中峰下。蜀冈三峰，中峰与东峰断，与西峰连，中峰之东，山脊耸峙，上多松柏，即万松岭。岭上建万松亭，江外诸山，至此一览可尽。岭内空地多梅树，即十亩梅园，岭外水塘即九曲池。岭下即平山堂马头，砌石宽三丈有奇，其上石路宽丈许，两旁土岸皆舣舟处。是地繁华极盛，玩好戏物，筐鳞次，游人鬻之，称为土宜，一时风俗，不可没也。

　　山轿二乘，即竹兜子，闲时贮一粟庵，遇官舟抵岸则出。至四城堂客，上山多步行，富贵家则自备女舆，行走若飞，谓之“飞轿”；步碎而软，谓之“溜步”。

　　轿夫谓之“楼儿”，随轿侍儿谓之“跑楼儿”。

　　山堂无市鬻之舍，以布帐竹棚为市庐，日晨为市，日夕而归，所鬻皆小儿嬉戏之物。末开新河时，皆集莲花埂上，故孙殿云诗有“莲花埂上桥畔寺，泥车瓦狗徒儿嬉”之句。自开新河后，此辈遂移于此，故《梦香词》云：“扬州好，画舫到山堂。屈膝窗儿黏翡翠，折腰盘子鸳鸯。花月总生香。”

　　雕绘土偶，本苏州“拔不倒”做法。二人为对，三人以下为台，争新斗奇，多春台班新戏，如《倒马子》、《打盏饭》、《杀皮匠》、《打花鼓》之类。其价之贵，甚于古之田所制泥孩儿也。

　　苏州人以五色粉糍状人形貌，谓之“捏像”。鬻者如市，手不停作，截竹五寸，上开七孔，为箫吹之，谓之“山叫子”。或以铜为之，置舌间可以唱小曲诸调。

　　纸马，于项下坠泥弹子，用铁丝悬脊骨上，令其自动，谓之“点头马”。上坐泥人，或甲胄，或绣衣。每一会市，所鬻不止千群。

　　用火漆为水族状，罗列一盘；中作一渔翁持渔具，双眸炯炯，神气毕肖。

　　黑髹纸扇，团面长柄，以手挝之如骨朵。夏间用之，爽利过于蒲葵蕉桐。

　　削木为盘盂碗{西皿}之属，又以木作妆域，上覆如笠，下悬如针，俗谓之碾转。其小儿所弄小木塔，委积如山。

　　秋冬间拾车螯甲，画戏文于甲里，每一甲一钱。《焦氏说苦》云：“沈辨之得车螯，上画男女淫亵状，”则此物由来久矣。

　　跌成，古博戏也，时人谓之“拾博”。用三钱者为三星，六钱者为六成，八钱者为八。均字均幕为成，四字四幕为天分。天分必幕与幕偶，字与字偶，长一尺，不杂不斜，以此为难。盖跌成之戏，古谓之“纯”。元李文蔚有《燕青博弈曲》，其词云：“凭着我六文家铜镘。”又云：“你若是博呵，要五纯六纯。”

　　五纯今谓之“拗一”，六纯即“大成”。又为《金盏儿》曲云：“比及五陵人，先顶礼二郎神，哥也，你便博一千博，我这膊也无些儿困。我将那竹根的蝇拂子绰了这地皮尘，不要你蹲着腰虚土里纵；叠着指漫砖上礅，则要你平着身往下撇，不要你探着手可便往前分。”又《油葫芦》曲云：“则这新染来的头钱不甚昏，可不算先道的准。手心里明明白白摆定一文文，呀呀呀，我则见五个镘儿乞丢磕塔稳，更和一个字儿急溜骨碌滚。唬的我咬定下唇，掐定指纹，又被这个不防头爱撇的砖儿隐，可是他便一博六浑纯。”二曲摹写极工。此技遍于湖上，是地更胜。所博之物，以茉莉、玫瑰二花最多。四时不绝，则“水老鼠”。

　　万松岭，歙人汪应庚所建。就东、中二峰冈势中断，旁尾下削；由峒口松风水月桥山麓细路三四折上岭，冈连阜属，苍苍蓊郁，上建万松亭，亭中供奉御书“小香雪”石刻。应庚，字上章，号云谷，人因是岭称之为“万松居士”。居扬州，家素丰，好施与。如放赈施药、修文庙、资助贫生、赞襄婴育、激扬节烈、建造桥船、济行旅、拯覆溺之类，动以十数万计，与朱与白、吴步李齐名。当事闻于朝，赐光禄寺少卿。乾隆五年民饥，两淮立八厂，应庚独力捐赈，活数十万人。台省入告，贞珉于蜀冈之颠。

　　小香雪即十亩梅园，在今万松岭内，西界平楼，东至万松亭后坡下。其北寿藤古竹，葛不分。修水为塘，旁筑草屋竹桥，制极清雅，上赐名“小香雪居”。御制诗云：“竹里寻幽径，梅间卜野居。画楼真觉逊，茆屋偶相于。比雪雪昌若，曰香香澹如。浣花桂甫宅，闻说此同诸。”注云：“平山向无梅，兹因盐商捐资种万树，既资清赏，兼利贫民，故不禁也。”时曹楝亭御史扈跸至扬州诗，有“老我曾经香雪海，五年今见广陵春”之句，盖纪胜也。

　　法净寺即古大明寺，《宝志》云：“大明寺即古栖灵寺，在县北五里，又名西寺。寺枕蜀冈，上旧有浮图九级，见于《大观图经》。”《平山堂小志》云：“宋孝武纪年，以大明寺适创于其时，故曰”大明寺“。栖灵之名，见于唐刘长卿诸人诗，似在大明后。志云：”大明寺即古栖灵寺，则栖灵又似在大明前，未知所所。“释赞宁《高僧传》云：”释怀信者，居广陵，初无奇迹。会昌三年，武宗将欲湮灭教法，有淮南刘隐之薄游四明。旅泊之宵，梦中如泛海，回顾见塔一所，东渡，是栖灵寺塔。其塔第三层见信与隐之交谈，且曰‘暂送塔过东海数日’。隐之归扬州，即往谒信。信曰：“记得海上见时否？‘隐之了然省悟。后数日，天火焚塔俱尽。”嘉靖志云：“宋景纯中，僧可政复募民财建塔七级，名曰’多宝‘。郡守王化基以闻于朝，赐名’普惠‘。既而塔与寺俱圮。”又《小志》云：明万历间，郡守吴平山即其址建寺，复圮。崇祯间，巡漕御史杨仁愿重建。本朝顺治间，郡人赵有成捐募增修；康熙间，圣祖赐“澄旷”扁及内织绫幡。

　　雍正间，汪应庚再建前殿、后楼、山门、廊庑、庖滔。金坛蒋衡书“淮东第一观”

　　五大字，刻石嵌门外壁上。寺东建藏经楼、云盖堂、平楼。世宗赐“万松月共衣珠朗，五夜风随禅锡鸣”一联。乾隆间，应庚孙立德、秉德于寺西增建文昌阁、洛春堂，上赐“蜀冈慧照”扁，及“淮海奇观，别开清净地；江山静对，远契妙明心”一联，并石刻石经、观音像一轴。石刻《心经》塔一轴，“福”字三个。

　　寺门面南，始于明火光禄文津所辟。前建枋禊，四柱三檐，木皆香材。檐下藏冻雀数万，危苦鹘栖，仰如伞盖。下白玉石地，古树对立，拿云攫石。雨予墙八字向；右予西折为平山堂大门；左予东折墙上即蒋湘繁所书“淮东第一观”

　　石刻处。门内天王、地藏、三世佛殿，万佛楼，均如丛林制度。殿左右栖灵塔基，即《览胜志》云：“塔址在今云盖堂”是也。殿后为万佛楼五楹。康熙十五年五月朔，江北地震，楼倾，此汪氏复修者。楼后厅事三楹，为方丈。中有老杏一株。

　　诸山皆以是寺为郡中八大刹之首。

　　平远楼，仿平远堂之名为名也。楼本三层，最上者高寺一层，最下者矮寺一层，其第二层与寺平，故又谓之平楼。尹太守为之记。汪涤崖于此楼画黄山诸峰，称神品。楼建后关帝殿，旁为东楼，楼下便门通小香雪，即题“松岭长风”处。

　　顺治间，郡人赵有成，延受宗旨和尚主方丈，乃曹洞山三十世正传，其徒道宏嗣之。道宏名德南，字介庵，建山门，与其嗣丽杲昱和尚退居吉祥禅庵，乃为洞山三十一世正传。破暗灯和尚嫡孙受宗旨和尚法嗣。其后为敏修玉和尚，由焦山定慧寺来主方丈。程午桥诗云“犹带焦公洞里云”谓此。其僧众中工诗者，则行吉最著，咏堂、秋圃次之。昔寺中有一僧，能作打油诗，不著名字，即号平山，刻有《平山打油诗》。如《咏猫诗》云：“春叫猫儿猫叫春，看他越叫越精神。

　　老僧也有猫儿意，争敢人前叫一声。“时来一远僧，名牛山，能作”放屁诗“，刻有《牛山四十放》。如《湖上诗》云：”游春公子体面乎，者也之乎满口铺。

　　行到马头齐上岸，开元八个跌成无。“二僧相遇订交，乃刻《二山诗》，见者谓略具禅理。

　　平山堂在蜀冈上，《寰宇记》曰：“邗沟城在蜀冈上。宋庆历八年二月，庐陵欧阳文忠公继韩魏公之后守扬州，构厅事于寺之坤隅。江南诸山，拱揖槛前，若可攀跻，名曰”平山堂“。寄魏公书有云：”平山堂占胜蜀冈，一目千里“谓此。其时公携客往游，遣人走邵伯湖折荷花，遣妓取花传客，事载诸家说部中。

　　嘉初，公迁翰林学士，知制诰，新喻刘敞知扬州，有《登平山堂寄永叔内翰诗》，公与都官员外郎宣城梅尧臣俱有和诗。八年，直史馆丹阳刁约自工部郎中领府事，堂圮，复修，又封其庭中为行春台。察访使钱塘沈括为之记。熙宁四年，苏文忠公过广陵，有《会三同舍》诗。登州王居卿知扬州，文忠去杭知密州任，过扬州，有《平山堂唱和诗》。元丰三年，自熙城移守吴兴，过扬州，有《西江月词》，盖距颍州陪宴，时将十年。公卒于熙宁五年，故有“三过”“十年”之语。及元七年，文忠知扬州半载，改兵部尚书，有游蜀冈送李孝博诗，独无平山堂诗，后人疑其集中失载。绍兴末，堂圮。隆兴元年，长兴周淙由濠梁守进徽猷阁帅维扬，复修。鄱阳洪迈为记。淳熙间，龙图赵子加修，承宣郑兴裔更创而大之。

　　开禧间，堂圮，其时郭倪知扬州，吏部阎苍舒赠诗云：“平山堂上一长叹，但有衰草埋荒邱。欧仙苏仙不可唤，江南江北无风流”是也。嘉定三年，大理少卿赵师石除右文殿修撰，起帅维扬，复修。宝庆间，史岩之加修。绍定四年，李全宴北使于是。景定初，李庭芝主管两淮制置司时，元兵至，构望火楼于是，张平弩以射城中，庭芝乃筑大城包之，名曰“平山堂城”。自是平山堂入城中。鲁奂谓淮东扼要有六：海陵、喻口、盐城、宝应、清口、盱眙，皆以扬州为根本，根本之地，蜀冈也。扬州城隍杂见于《寰宇记》、《汉书地理志》、《水经注》、《名胜志》、《宋名臣言行录》诸书，陆无从考之甚详。而贾秋壑所谓“包平山而瞰雷塘”者，仅传李庭芝平山堂城，馀概不可得而考。山堂历元、明两朝，兴废亦不得其详，惟元季孝元诗有“蜀冈有堂已改作”句，舒ν诗有“堂废山空人不见”句。赵氵方有《登平山堂诗》；迨前明诸家诗文，多不及此。万历间，乌程吴平山领郡事，重修，司李章邱赵拱极为记。本朝康熙元年改为寺。十二年，山阴金长真镇知扬州府事，舍人汪蛟门懋麟修复平山堂。堂之大门仍居寺之坤隅，门内种桂树，缘阶数十级，上行春台，台上构厅事，额曰“平山堂”。时萧山毛奇龄、宁都魏叔子、群人宗观及长真、蛟门皆有记。会太守迁驿传道，十四年过郡，蛟门拓堂后地建真赏楼，楼下为晴空阁，楼上祀宋诸贤；堂下为讲堂，额其门曰“欧阳文忠公书院”。乾隆元年汪应庚重建，增置洛春堂，又于堂西建西园，自是改门额为“平山堂”，书院之名始革。此山堂兴废之大略也。本朝圣祖赐“平山堂”、“贤守清风”、“怡情”、“澄旷”四匾，上赐“诗意岂因今古异，山光长在有无中”一联、“时和笔畅”四字，临《定武兰亭》卷、《梅花扇生秋诗》草书一卷，今皆石刻供奉山堂中。

　　山堂大门在寺坤隅，门内植老桂百余株。琢石为阶，凡三十余级，上筑石台，即行春台。台上老梅四五株，即欧公柳、薛公柳、左司、糜师旦属扬帅种柳处。

　　上建厅事，颜曰“平山堂”，扁长一丈六尺，为郑谷口八分书。朱竹检讨赋谷口诗云：“平山堂成蜀冈涌，百里照耀连云榱。工师斫扁一丈六，众宾叹息相瞠眙。须臾望见来至，井水一斗研俞糜。由来能事在独得，笔纵字大随手为。

　　观者但妒不敢訾，五加皮酒浮千鸱。“

　　真赏楼本“晴川阁”旧址，阁名取“平山栏槛倚晴空”句，为孔东塘尚任所书。旁悬章藻功联云：“雨今雨旧，乃知晴亦为佳；无想无因，那不空诸所有？”

　　自金观察按郡过扬州，汪氏改阁为楼，取“遥知为我留真赏”句，遂以“真赏”

　　名。上祀欧、韩、刘、刁、王、苏诸公，以王文简、金太守、汪刑部配享。迨建三贤祠，是祀乃停。楼下即以“晴川阁”旧扁悬之。今楼下贮《御制壬午平山堂绝句八首》石屏，不禁民拓。

　　洛春堂在真赏楼后，多石壁，上植绣球，下栽牡丹。洛春之名，盖以欧公《花品叙》有“洛阳牡丹天下第一”之语，因有今名。郡城多绣球花，恒以此配牡丹，绣球之下，必有牡丹；牡丹之上，必有绣球。相沿成俗，遍地皆然。北郊园亭尤甚，而是堂又极绣球、牡丹之盛。绣球种名不一：有名“聚八仙”者，昔人又因有“琼花”为“聚八仙”者，遂相沿以绣球为琼花。府志中有《琼花考》，其中引据诸书，如《方舆纪要》、历朝府县志书、《齐东野语》、杜游《琼花记》、郑思肖《诗序》、宋次道《春明退朝录》、宋景文《笔记》、葛常之《韵语阳秋》、康骈《剧谈》、杨慎《瑾户录》、吴应麟《说ヵ》、瞿佑《吟堂诗话》、王辟之《渑池笔谈》、《代醉编》，宋张开、元郝经《琼花赋》二序，可谓广搜博采。

　　而周必大《玉蕊辨证》、周浑《清波杂志》、张浩《云谷杂编》三书，未之采也。

　　《玉蕊辨证》所引据，自《春明退朝录》始断以琼花为玉蕊。《云谷杂编》兼引宋景文《摘碎》、姚令威《西溪丛语》、曾端伯《高斋诗话》、杨汝士与白《二十二帖》、程文简《雍录》、洪文敏《容斋随笔》、李肇《翰林志》、《贾氏谈录》，李德裕、刘禹锡、白乐天文集诸书，皆折衷辨证琼花以玉蕊为断，而《玉蕊》以《翰林志》、《谈录》二书为断。所谓“玉蕊”，每跗萼上花分五朵，实同一房，谓之连房玉蕊，则琼花之为玉兰而断非绣球可知矣。郡中既以绣球为琼花，而绣球牡丹栽同一处，如桃花杨柳之不可离。而《清波杂志》中并琼花牡丹合为一条考证，绝类今人合绣球牡丹为一局之意。辉且自云“辉家海陵”，其时海陵隶扬州，视为乡里；则其扬州气习未除，已可概见，又安知周辉不且以琼花为绣球耶？芍药产于扬州。崔豹《古今注》谓芍药有草木二种，俗呼牡丹。可知牡丹亦郡中所宜木，而特不知接法，遂不得不资于洛种耳。郡中影园黄牡丹称于世，其次只赤、粉二色。若汾州众香寺白牡丹，唐裴给事宅紫牡丹，曹州青、绿、黑楼子牡丹，则未之见矣。陈竹畦《平山堂看牡丹诗》云：“闲行随蛱蝶，方便入僧家。春色迷归路，人情向此花。苔笺删绮语，风幔味新茶。可识诸天相，前身是晚霞。”盖即此牡丹也。

　　汪懋麟，字季角，号蚊门，生于前明。城破日，母赴井死，家人缒出之。及父死，李氏自课其子，茹素五十余年，称贤母。蛟门幼聪慧，童时登蜀冈凭吊欧阳文忠公游赏胜概，慨然有复古之志。及冠，与兄耀麟请于守令议复，以他事见阻。寻蚊门以康熙丁未进士官舍人，每入直，携书卷竟夜展读。有楚人朱二眉，号神仙，倾动公卿。蛟门著《辨道论》，力诋其妄。梦十二砚入怀，遂以名斋，朱竹为之记。自号觉堂居士。癸丑中，汝守金长真以移知扬州府事来京，寓蛟门。遂请以复山堂为急务。金公性好古，守汝时，考淮西旧碑，勒段、韩二文于碑之阴阳。迨移守扬州，军兴旁午，公日觞咏蜀冈，兴文教，继风雅。值蛟门丁母忧归里，膺荐举博学不赴，遂捐赀修复山堂。蛟门以八分书平山堂额，夜梦欧公命书联句云“登斯楼也，大哉观乎”八字，故祗园庵僧药根诗有“一联曾入诗入梦，两字长留太守吟”之句。同时仪征黄北因宋刘京原父出守是州，与蛟门修复山堂时皆官舍人，故黄诗有“终始全凭两舍人”句。山堂落成，金公有《朝中措》词云：“烽烟钟磬总成空，往事夕阳中；重构雕栏画槛，还他明月清风。

　　庐陵杳邈千年，此地精爽犹钟。留我名山片席，还教做主人翁。“其时和者吴<囗袁>茨、程昆仑、毛大可、孙豹人、宗鹤问、彭桂、华龙楣、归允恭、龚半千、黄石闾，凡此皆一时之胜。后金公迁按察，驿传道移江宁，按部过郡，与蛟门构真赏楼祀宋诸贤。停车盖，步曲巷，访宁都魏叔子禧，其折节下士，有古人风。

　　蛟门真赏楼有《人日大雪同人赋四十韵》诗，又同人展拜欧阳木主，各赋七言古诗。其时同作为孙豹人、宗鹤问、华龙楣、程穆倩、邓孝威、陶季深、王仔园诸人。服阕，以主事衔入史馆与修《明史》，三年补刑部，著《百尺梧桐阁集》二十三卷，复以郑樵《通志》浩繁，手为删订。死后葬于山堂侧。康熙间，土人以王文简公从祀真赏楼；雍正间以金公及蛟门从祀。土人唐心广于修复山堂时任鸠工之役，竹头木屑，纤毫无遗憾，蛟门记云：“心广劳不可没，例得书。”兄耀麟，字叔定，著《抱耒堂集》二十六卷。

　　山堂游迹，自王文简始，有《九日与方尔止、黄心甫、邹讶士、盛珍示宴集诗》，载集中。其时如邓孝威、朱竹、龚半千、杜茶村、孙豹人、林茂之、张祖望、孙无言、许力臣、师六兄弟，袁于令、宗鹤问、吴<囗袁>茨、陈其年、宗定九、王西樵、施愚山、汪舟次诸人，皆散见各家诗文集中。迨山堂修复时，文简有寄豹人、定九、孝威诗。金长真有《修复山堂诗》。其时如曹秋□、吴方涟、陆求可、汪苕文、秦对岩，丁飞涛、陈说岩、彭羡门、宋漫堂、许竹隐、朱竹、李良年、毛大可诸人皆有诗。康熙间，崔平华转运扬州，禊山堂，其时又如彭桂、高澹人、汪退谷、曹贞吉诸人皆有诗。傅太守泽洪与山堂僧丽杲、诗人潘雪帆有诗。曹楝亭巡视两淮，其时如卓尔堪、孔东塘诸人有诗。何延己有《上巳山堂禊诗》。王楼村殿撰式丹山堂结诗社，今可知者，杜紫绶、黄云二人。唐天门有《山堂宴集诗》，皆“邗江雅集”中人。王木瓶《花朝招集山堂诗》，则徐陶璋、唐继祖、方肇夔诸人。赵蔼人吉士有《山堂诗次先东山韵》，许承宗为跋，泐山堂石壁。卢雅雨初转运两淮，有《禊山堂诗》。甲戌转运与嵇拙修漕运璜、钱集斋侍郎陈群有《山堂纪游和韵诗》，集斋手录一卷，泐石平楼。集斋跋云：“予病差可，泛舟游邗上，卢同年自长芦移驻于此。锡山嵇司农督修高堰告竣，请假省亲经邗上，邀游山堂，予亦与焉。明日，嵇君扬帆去，邮寄原韵，则予已还。李都转以和诗及原唱汇致，促予成诗，属手录一卷。予书不足珍重，而都转风流，真足步渔洋后尘矣。”时李文园编修中简服阕来扬州和韵，柘南居士手录一通，跋云：“文园有追和嵇司农之作，雅雨有寿石之举，即请予书付去。欧阳内召后，梅、刘诸君多用其韵邮寄，遂成佳话。文园或有意于此欤？”转运跋云：“《山堂纪游诗》既出，海内名公，和者寝众，乃随寄到之先后，勒石于平楼，以贻后之览者。楼在堂之西偏，丁巳年光禄卿汪应庚重修，游人宴集，多在斯楼云。”继之程午桥编修，王孟亭太守箴舆、秦涧泉殿撰大士、田退斋侍郎懋觐、彭芝庭殿撰启丰、周兰坡学士长发、熊秋林编修本、王谷原主事又曾、钱稼轩殿撰维城、李晴洲文学朗，后先追和，涧泉续书泐石。涧泉跋云：“雅雨同钱香树、嵇黼庭游山堂，为长歌张壁间，嗣是凡名公卿朝士道经兹土，往往次韵留题而去，或别后于邮筒却寄，乃镌诸贞珉，以志一时文藻之盛。”先是司寇钱公汇书一卷，摹泐上石，以次若干首，雅雨命拙书续之，猥以谫陋，厕名坛坫之末，其有馀荣矣。厥后朱晓园观察若东又追和之，今皆泐石陷楼壁。

　　庐陵欧阳洽，字文达，文忠公裔孙也。善堪舆家言，尹制军继善与之善。高御史重修山堂，辨方定位，皆出其手。蜀冈地脉见于顾祖禹《读史方舆纪要》、祝穆《方舆胜览》、陆深《知命录》、姚旅《露书》、《太平寰宇记》、《朱子语类》诸书，时人误以“江东十八龙”之法用之，置平洋于弗问。文达从《知命录》以地脉自西北来，一起一伏，不得以山上龙神目之，遂著《堪舆理数略》一书，刘相国纶为之序。

　　乾隆初年，一人于春夕月下见数人围坐山堂门外石版地上，阗委杂陈。趋视之，有体质痈<疒重>、饮食过人者；有形貌瘦瘠、慵态可掬者；有衰朽无状、神色索然者；有患恶疾、须眉堕落、鼻梁断坏者，饮殊致，流涎错喉，昏月之下，不辨所食何物。中一人顾而举所食之馀与之，则马矢也。见者恚甚，疑为乞儿相戏。去不数步，忽杳无人，地上皆鲜荔支壳，始知前乞儿皆仙云。

　　西园在法净寺西，即塔院西廊井旧址，卢转运《虹桥禊诗序》云：“自乾隆辛未，始修平山堂御苑，即此地。园内凿池数十丈，瀹瀑突泉，庋宛转桥，由山亭南入舫屋。池中建覆井亭，亭前建荷花厅。缘石磴而南，石隙中陷明徐九皋书‘第五泉’三字石刻。旁为观瀑亭，亭后建梅花厅，厅前奇石削天，旁有泉泠泠，说者谓即明释沧溟所得井。良常王澍书‘天下第五泉’五字石刻，今嵌壁上，《图志》所谓是地拟济南胜境者也。”

　　是园以泉胜，蜀冈中峰之泉，见于阎九《经隐语记》。考张又新《煎茶水记》，以“天下第五泉”久已无考。迨张邦基《墨庄漫录》，有塔院西廊井及下院蜀井之分，是则大明寺水本有二泉。《小志》云：“明僧沧溟掘地得泉，并有《大明禅寺碑》，火光禄建亭，金知府重修，此梅花厅旁石隙中井也。是时蜀冈仍是一泉。”及《揽胜志》云：“应庚凿山池，得古井，中有唐景福钱数十，古砖刻‘殿司’二字，谓为《墨庄漫录》之塔院井，此覆井亭中之井也。至是蜀冈始有二泉。盖蜀冈本以泉胜，随地得之，皆甘香清冽。故天下高山易无水，蜀冈乃为贵耳。”是地覆井亭中之泉，不必据为古之塔院真迹，而梅花厅旁石中之泉，不必据为沧溟所得；总之大明寺水自与诸水不同也。

　　覆井亭在池中，高十数丈，重屋反宇，上置辘轳，效古美泉亭之制。先是雍正辛亥间，王虚舟为马秋玉书“天下第五泉”五字，欲嵌入小玲珑山馆廊下旧泉之侧，忽为刘景山索去。迨应庚建是园得泉，遣人往索虚舟书；时虚舟痔作不得书，因命来者往惠山歇马亭拓其少时所书“天下第二泉”石刻，即以“二”字改“五”字，故是地“天下第五泉”石刻之字与惠山同。

　　梅花厅奇石为壁，两壁夹涧，壁中有“第五泉”，黝黑不测。洞外石隙，层级而上，筑阁岭际，中有便门通行春台。昔时剖竹相接，钉以竹丁，引五泉水贮僧厨，即入此门。杜工部诗所谓“竹竿袅袅细泉分”，仁和李夫人诗所谓“引泉竹溜穿厨入”，即此。

　　西园之右，山势折入西南。山民编竹为篱，种树为园，藤萝杂卉，列若墙壁。

　　内构矮瓦三四楹。树间多鹤，清夜辄唳。秋深风栗霜柿，缀若繁星。居人逢市会则置竹凳、茶灶于门外，以供游人胜赏，谓之“西园茶棹子”。《鼓吹时》序云：“蜀冈上有井，相传地脉通蜀，郡人之艺花者居之。”即此类也。

　　五烈墓在蜀冈西峰。先是西峰有双烈墓，康熙四十六年，鸿胪寺丞李天祚、中书吴菘、州同江世栋诸人建祠，祀池、霍二烈女。池烈女，贫家子，幼丧母，及笄，父以字吴氏长子廷望。望从军，死于粤。吴欲改配其次子，女知之，闻父出，自缢死。霍九女，民家子，事亲至孝。许字李正荣，甫十日正荣死，女自杀以殉。里人同葬于是，督学中允杨中讷为之铭。铭曰：“蜀冈之巅，平山之侧，郁乎苍苍，凭高西望而叹息，曰：有同邑二烈女，此其幽宅。”此雍正十二年事也。逾年，有孙大成妻裔氏，居黄珏桥，幼以孝称。初归大成，见其母与妹不洁，月余，归宁母家，临别以清白线与母曰：“儿必不辱母家。”一日，姑与二女方同客饮，客且裸逼氏，欲与乱，氏扃门以青白线二缕缝纫其袒袒，自缢死。明日，其母至，姑转以不孝论于县，且波及氏弟振远为盗其家物。县受讼，将笞振远，盖其姑所私客，县吏也。邻人某知娥事，且闵振远冤，诉于府。知府孔毓璞义之，刑其姑及客，而为之立墓于双烈之侧，呼为“烈娥”。宋介山为作传，一时咏诗以纪其事者八十五人。又项起鹄妻程氏，亦甫婚，夫贾粤西，死于岑溪县。讣至周氧，自经死。死时在雍正二年，里人葬于是，邑令王元犀题碣曰“烈妇项陈氏之墓”。至是皆得与旌，遂称为“四烈墓”。其旁原有江宁陈国材妻周氏墓。

　　陈侨居江都，死时二十六岁。周从容就义，积二十日，粒米勺水不入口而死。时以陈江宁人，不在土著烈妇之列。后经甘泉令龚鉴详请题旌表，马力本为撰墓表，汪应庚遂修“五烈墓”；以昔之双烈祠亦增塑三烈像，为五烈祠。以督学杨中允铭、马力本墓表、龚甘泉记，及修祠年月，皆泐石祠壁。《图志》云：“又有卓氏四烈墓，事迹详翰林院侍讲赵定求所撰墓铭，并载艺文，石刻藏司徒庙。”

　　东关街鞋工郭宗富，娶妻王氏，美而贤。里中少年储淳羡之，以金其邻孙妪，妪为之谋，劝郭贷储家金自开铺。郭谋之妻，王曰：“此恶少年，不可贷也。”

　　郭遂谢妪。赵数日，郭暮归，妪牵衣入室，值储在，妪曰：“储君念尔贫，愿以金借尔。”郭甫谢，而储银已出怀袖纳入郭怀，共饮而散。郭归语于王，王曰：“物各有主，何其易也？易则恐其变生，奸人叵测，我虑滋甚！”郭犹豫未决。

　　及早，储候于门，携之出为营廛舍，肆遂成。一日，储伺王入肆间，猝入户以手拍其肩曰：“饭热否？”王回顾见储，大呼“杀人！”妪入谓王曰：“储相公手无寸铁，何云杀人？且尔家贷他银，无笔券，正为尔今日之事，事已成，尔焉逃？”

　　王改容曰，适杀人之语戏也，以好语缓之；乘间，猝出户呼救。邻人夏子筠闻而来，储遂逸去。及郭归，王以实告。郭曰：“贷人者受制于人，忍之可也。”诘朝郭出，王忿恚，闭户自缢死。郭归殓之，而未闻之于妇家也。王父名鹏飞，为金坛县皂隶，贫甚。越二年，渡江视女，至则死矣。问之邻妇孙妪，妪曰：“是郭殴死。”复问之夏，夏不言。遂诉之官，呈结请检。时盛暑，甘泉署令王公验报勒伤，郭将伏法。值原令龚公回县，复谳其事，以郭罪无可辨而夏言含糊，因细鞠子筠，子筠畏事不吐。越二日天雨，忽雷霆击孙妪于县之西街客舍中。公曰：“冤将申矣！”乃刑夹子筠，储事遂败。申请复检，得缢伤，储极刑。详求题旌，祀之于贞烈祠，遂移葬于五烈墓侧。龚公名鉴，字龄上，一字明水，号硕果，浙江钱塘人。幼以孝闻。以拔贡知甘泉县，书“此之谓民之父母”七字悬于堂。

　　邃于经学，以安溪李文贞公为宗。

　　诗僧行吉，字远村，依麓庵上人居栖灵寺东廊，一时士大夫往来唱和，乐与之游。死葬于是。钱塘陈竹畦题其碣曰“诗僧远村墓”。一日，西山农夫系驴于墓，过东峰，驴嚼其墓树，及回，失驴所在。视之，见一僧乘驴下山，追之弗及，至家而驴已系于其门矣。

　　闵麟嗣，字宾连，歙县人。工诗。寓江都南城，题其居曰“南郭草堂”。与王于一定九、魏易堂禧、吴良御符骧友善。著有《庐游草》、《悟雪草堂集》。

　　宾连死后，仅存一子，仲孝，亻累然重两耳。良御为卜炮石桥路旁地封之，作墓表，立石曰“诗人闵宾连之墓”，程午桥书丹。墓在今西峰总路下。

　　五司徒庙在西峰。《南史王琳传》云：“琳赴寿阳，城陷被执，陈将吴明彻杀之城东北二十里，传首建康，悬之于市。琳故吏梁骠骑府仓曹参军朱，致书陈尚书仆射徐陵求琳首，许之，与开府主簿刘韶慧等持其首还于淮南，权瘗八公山侧。等乃间道北归，别议迎接。寻有扬州茅智胜等五人密送丧柩达于邺。”

　　《增补搜神记》云：“扬州英显司徒茅、许、祝、蒋、吴五神君，居扬州日，结为兄弟，好畋猎。其地旧多虎狼，人罹其害。山溪畔遇一老妇，五神询问，孑然无亲，饥食溪泉。五神请于所居之庐，呼为母。侍养未久，五人出猎，而归不见其母，五人曰，多被虎啖。俱奋身逐捕山间，有虎迎前，伏地就降，由此虎患始息。后人思其德义，立庙祀之，凡所祈祷，随求随应。”庙今在江都县东兴乡金匮山之东。至隋时，封司徒庙加号。宋绍定辛卯，逆贼李全数来寇境，祷于神，不吉，以神像割剖之。不三日，全被戮于新塘，肢散落，犹全之施于神者。贼平，帅守赵、范亲率僚属致享祠下，以答神贶。扩其庙而增广之，录其阴助之功。奏请于朝，赐庙额曰“英显”。后平章贾似道来守是邦，有祷于神前，遇旱则飞雨，忧霖则返照，救焚则焰灭，散雪则瑞应。其护国佑民，无时不显。复为奏请加封王号。陆容《菽园杂记》：“广陵之墟，有五子庙。云是五代时群盗，尝结义兄弟，流劫江淮间，衣食丰足，皆以不及养其父母为憾。乃求一贫妪为母，事之至孝。凡所举动，惟命是从，因化为善。乡人义之，殁后胜有灵异，因为立庙。”《揽胜志》云：“司徒庙迹莫考，《搜神》、《菽园》所载，似属俗传，证以《南史》，于理颇合。未敢臆断，姑存以俟考。”《小志》云：“江都有庙、不知始自何时？元江淮路总管成铎题其碑曰‘司徒灵显感应之碑’，而无碑文。”

　　万历《江都县志》：“洪武十六年重建。正统成化问，相继修理。嘉靖六年，巡盐御史雷应龙毁之，立胡安定祠。后土人复立庙于祠东。”又《小志》云：“明正德、万历间，皆尝重修；右都御史金献民、扬州郡守吴秀皆有记。国朝康熙三十一年，县令熊开楚因旱祷雨有应，为立庙碑。雍正十一年，春雨浃旬，郡守尹会一过庙祈晴立霁。入夏弥月不雨，又虔祷于庙，甘雨大沛。因陈牲昭报，并檄行县，令每岁春秋，永远致祭。”又按南史称扬州茅智胜，而《通鉴》作寿阳，盖尔时寿阳隶扬州淮南郡，而今之扬州，则东广州广陵郡也。寿阳在晋、宋间或为扬州，或为豫州。梁太清二年属魏，称扬州，北齐因之。琳事在齐武平四年，此后寿阳遂为陈有，复称豫州矣。等虽致琳首还寿阳，权瘗于八公山侧，而未能即持其丧至邺；方间道北归别议，而五人乃能等之所不能，其义烈有足多者。

　　琳前镇寿阳，颇多遗爱。此五人实寿阳之义民，今乃不祀于寿阳，而扬州为立庙，岂神所歆哉？扬州地势平衍，而寿阳多山，即以驱虎事言之，亦不当误以寿阳为今之扬州也。《增补搜神》及《菽园》二记所载，皆无足置辨。

　　司徒庙神道直通廿四桥，庙前建枋楔，两旁石马、羊各二，大门三楹，中悬额曰“显应司徒庙”，两予塑泥马。入为二门三楹，左右开角门，中楹建歌台，大殿供五司徒像，殿后空舍三楹。庙中碑石皆嵌左角门墙，详载司徒事迹，引述《南史》、《搜神记》、《菽园杂记》、《揽胜志》、《小志》诸书，及元江淮路总管陈铎题“司徒灵显感应之碑”、明金总宪献民、吴太守秀记、本朝熊知县开楚记，暨土人祈报捐修姓氏诸碑。其中一碑，有文而无姓氏者，则明御马监太监鲁保也。每年春初，祭报祈祷，日夜罔间，巫觋牲牢，阗委杂陈。守香火为扬州谢氏。

　　司徒庙在康熙年间颇荒废，邑绅汪天与重加修饰。大殿后无屋宇，系大小塘，汪增构其地后，置一后殿。殿之宽阔如前殿，上有大楼，下有两廊。楼上供司徒五位神像，下有“栖神壮观”大额，有长联。汪天与，字苍孚，号畏斋，歙人。

　　户部山西司员外，刑部福建司郎中，渔洋门人，工诗，有《沐青楼集》。

　　五烈祠，邑绅汪应庚亦重加修饰。应庚以捐赈赐光禄寺少卿衔，即修饰平山堂之万松居士。

　　范文正公祠在西峰，明崇祯间，巡按御史范良彦建，以公四子配享。本朝增祀大学士范文程、尚书范承谟。守香火为其裔孙。商邱宋牧仲荦抚吴，以水潦行赈江都，居是祠，自捐五千石。两淮商纲亭户立碑建亭于祠内，谓之“宋亭”，朱竹为之记。

　　安定胡公祠在西峰，本为安定书院故址，后改为司徒庙，今复改为公祠。内祀公一人，继增祀竹西王公居正、乐庵李公衡为三先生祠；复又增祀泗泉李公树敏、艾陵沈公琳为五先生祠。今复专祀公一人。

　　一粟庵在司徒庙神道东南山麓，庵本高邮龙珠寺下塔院，今庵后有平阳法嗣森鉴上人塔。

　　新教场在西峰司徒庙神道下，南围蜀冈三峰，北列江上诸山，东接破山口，西绕新河。乾隆庚寅，白秋斋云上镇扬州，相度是地以农隙讲武，正月择吉辰操演，谓之游府出行；九月祭旗纛，谓之迎霜降，二者皆湖上嘉会。后公自中河告休，寓居江都，与山僧相往还。一日早，乘青马登平山堂与寺僧吃蔬面，忽有所感，肩舆而归，遂卒。卒时湖上人皆见公乘青马上蜀冈而去云。

　　陆征君墓在新教场。明陆君弼，一名弼，号无从，江都人。九岁咏紫牡丹诗知名，与唐伯虎并称两才子。少游京师，讥李西涯为“伴食中书”，投刺而去。

　　隆庆间廷试，授州刺史不就。肆力古学，著《正始堂集》、《毛诗郑笺》、《广陵耆旧传》、《芳树斋集》、《北户集补注》诸书。沈蛟门相公折简招之不往。

　　时江淮间关榷税重，当事以弼旧作《枕上听莎鸡诗》奏闻，得减恤。后神宗举山林隐逸不赴，何元朗尝激赏其“匣有鱼肠堪结客，世无狗监莫论才”之句。赵贞吉当国修史，请征知县王一鸣、故同知魏学礼、太学生王犀登及弼入史馆与纂修，未上而罢。卒年八十有五，葬于蜀冈下新教场东南隅。江都李紫裳庸德为作墓碑甚详，无从修《江都县志》，证疑考信，后世赖之。

　　●卷十七◎工段营造录造屋者先平地盘，平地盘又先于画屋样，尺幅中画出阔狭、浅深、高低尺寸，搭签注明，谓之“图说”。又以纸裱使厚，按式做纸屋样，令工匠依格放线，谓之“烫样”。工匠守成法，中立一方表，下作十字，拱头蹄脚，上横过一方，分作三分，开水池，中表安二线垂下，将小石坠正中心。水池中立水鸭子三个，所以定木端正，压尺十字，以平正四方也。

　　平基惟土作是任。土作有大小夯Ι，灰土、黄土、素土之分，以虚土折实土，夯筑以把论。先用大Ι排底，将灰土拌匀下槽，头夯充开海窝。每窝打夯头，筑银锭，余随充沟，充剥大小梗，取平。落水压渣子，起平夯，打高夯，取平。旋满筑拐眼落水，起高夯、高夯，至顶步平串Ι，此夯筑法也。夯筑填垫房屋地面、海墁素土，每槽用夯五把，雁别翅四夯头，筑打取平，落水撤渣子，复筑打后，起高Ι一遍，顶步平串Ι一遍，此平基法也。平基之始，即今俗所谓动土曰，陈希夷《玉钥》中，最忌犯土皇方。若刨槽压槽，另法有差；其房身游廊，诸柏木丁、桥桩、土桩，皆谓地丁。及刨夫壮夫，工用有制。若栅木墙、竹篱、柳药栏、刨沟子，每四丈用壮夫一名。

　　古者亭邮立木以文其端，名曰华表，即今牌楼也。大木做法、谓之“三檩垂花门”法：在中柱以面阔加四定长，面阔十之一见方。所用中柱、边柱、垂莲柱、脊额枋、棋枋、坐斗枋、正心檐脊枋、悬山桁条、檐脊檩木、麻叶抱头梁、穿插枋、檐额枋、檐椽、飞檐椽、连檐、瓦口、里口、椽碗、博缝板；两山博缝头、抱鼓石上壶瓶牙子、两山穿插枋下云拱雀替、三伏云子、拱子、十八斗。厢穿插挡用假雀替垫拱板，厢象眼用角背及象眼板，檐脊檩、柱头科大斗及斗科诸件，见方折数。

　　碑亭方圆互用，大木有四角攒尖。方亭做法，用檐柱、箍头檐檩、四角花梁头、桁条、抹角梁、四角交金椁、金枋、金桁、雷公柱、仔角梁、老角梁、戗枕头木、檐椽、翼角翘椽、飞檐椽、翘飞椽、脑椽、大小连檐、瓦口、闸档横望诸板。六柱圆亭做法：进深以面阔加倍定，面阔以进深减半定，用檐柱、圆柱、花梁头、圆桁条、扒梁、井口扒梁、交金椁、金枋、金桁，由戗、雷公柱、六面檐椽、飞檐椽、脑椽、大小连檐、瓦口、闸档望垫诸板，四柱八柱同科。

　　大木做法：以面阔进宽宽厚高长见方，以斗口尺寸分数为准。如九檩单檐庑殿围廊翘昂做法，用檐柱、金柱、大小额枋、平板枋、挑突梁、随梁枋、挑檐桁枋、正心桁、里外两拽枋、两机枋、井口枋、老檐桁、天花梁、枋板、七架梁、柁椁、上下金枋、顺扒梁、四角空金椁、五架梁、土金瓜柱、角背、交金瓜柱、三架梁、脊瓜柱、脊角背、脊枋桁、扶脊木、仔角梁、老角梁、上下花架由戗、脊由戗、两枕头木、檐椽、上下花架椽、脑椽、飞檐椽、翼角翘椽、翘飞椽、椽仔、闸档板、连檐、瓦口，里口翘飞翼角，并垫望诸板。九檩歇山转角前后廊单翘单昂，做法与庑殿同。多采步金枋、交金椁、雨山出梢、哑叭花架、脑椽、榻脚木、单架柱子、山花博望板诸件。次之七檩有转角、六檩有前出廊转角两做法：七檩转角房，见方以两边房之进深，得转角之面阔进深，柱高径寸，与两边房屋同，如檐柱、假檐柱、里金柱、斜双步梁、斜合头枋、金瓜柱、斜单步梁、斜三架梁、脊瓜柱、脊角背、檐枋、里外金檩、脊檩、仔角梁、老角梁、花架由戗，脊由戗、里掖角、花架由戗、角梁、脑椽、檐椽、仔角粱、枕头木、檐椽、花架椽、脑飞檐椽、翼角椽、翘飞椽、连檐瓦口、里口、闸档板、椽碗，并望垫诸板，见方尺寸有差。六檩前出檐转角，与七檩转角同法。如斜抱梁、斜穿插枋、递角梁、随梁枋，另科见方。自此以下，硬山、悬山做法：接柱高加三，出檐一丈以外，如将面阔、进深、柱高改放宽敞高矮，均照法尺寸加算。其耳房、配房、群廊诸房，照正房配合高宽。次之有九檩、八檩、七檩、六檩、五檩、四檩及五檩川堂之法。九檩做法，柱檩枋桁与六七檩转角法同，多抱头梁、悬山桁、帽儿梁、贴梁、单枝条、连二枝条诸件。八檩多顶瓜柱、月梁、机枋条子、顶椽诸件；七檩多山柱、单双步梁诸件；六檩多合头枋、后檐封护檐椽诸件；五檩同四檩，即为四架梁；五檩川堂，即用三五架梁法，增象眼板并脊，余同科。至于小式大木，则有七檩、六檩、五檩、四檩之分，与前法同，而无飞檐。

　　上檐七檩三滴水歇山正楼、下檐斗口单昂做法：明间例以城门洞宽定面阔，次稍间以斗科攒数定面阔，以城墙顶宽收一廊定进深，此楼制之例也。做法用下檐柱、里外金柱，下檐大额枋、平板枋、正斜采步梁、穿插枋、随梁承椽、仔角梁、老角梁、正心桁枋、挑檐桁枋、檐椽、飞檐椽、翼角翘椽、翘飞椽、翘飞翼角、里口、连檐、瓦口、椽碗、枕头木、顺望闸档板诸件。次之平台品字斗科做法：平台海墁下桐柱，即平台檐柱，法与下檐同。多挂落枋、沿边木、滴珠板门枋、承重、楞木、楼板诸件。次之中覆檐斗口重昂斗科做法，与下檐同。多擎檐柱、贴梁、海墁元花、四角顶柱。次之覆檐与中覆檐同。多桐柱、七五三架梁、上下金柁椁、脊瓜柱、金脊桁枋、后尾压科枋、两山出稍哑叭花架、脑椽、扶脊木、榻脚木、单架柱子、山花博缝板诸件。又重檐七檩歇山转角楼台四层做法：下檐面阔、进深以斗科攒数而定，用下檐柱、前檐金柱、山柱、转角房山柱、下中二层承重、转角斜承重、下层间枋、中上层间枋、上中下三层楞木、上层桃檐承重梁、斜挑檐承重、楼板三层、两山四角桃檐、采步梁、正心桁枋、挑檐桁枋、坐斗枋、采斗枋、仔角梁、老角梁、枕头木、承椽枋、檐椽、飞檐椽、翼角翘椽、翘飞椽、横望板、里口、闸档板、连檐、瓦口、椽碗、周围榻脚木。其上檐单翘单昂斗科做法，用桐柱、大额枋、平枋板、正斜三五七架随梁枋、两山由额枋、扒梁、采步金枋、递角梁、上下金柁椁、四角瓜柱、脊瓜柱、正心桁枋、挑檐桁枋、拽枋、后尾压科枋、转角诸桁枋、里掖角、外面假桁条、枕头木、四面脊由戗诸件。前接檐一檩转角雨搭做法：以正楼面阔与庑坐平分定进深，用桐柱，檐桁枋、垫板、靠背走马板、正斜穿插枋、里角梁、檐椽、博缝山花板诸件。雨搭前接檐三檩转角庑坐做法，用檐柱、大额枋、正斜承重、正斜五三架递角梁、柁椁、脊瓜柱、金脊桁枋、坐斗枋、采斗板、正心桁、挑檐桁枋、仔角、老角、里角诸椽，飞檐同。七檩歇山箭楼四层做法：以斗科攒数，定面阔进深，所用与角楼同。五檩歇山转角闸楼做法：明间以门洞之宽定面阔，稍间以明间面阔十之七定面阔，以瓮城墙之顶宽折半定进深，用上下檐柱、承重枋、楞木、楼板、坠千金栈转柱、转杆、两旁承重枋、上檐顺扒梁、采步金枋、四角交金椁三五架梁、金瓜脊瓜诸柱、檐枋桁、垫板、金脊桁、两山代梁头、四角花梁头、仔角老角诸梁、枕头木及飞檐全。五檩硬山闸楼做法，与歇山闸楼同。

　　折料法则：柱以净径加荒，净长加小头荒；至不足之径，分瓣分刂攒，以瓣数加荒；十二瓣以外，加宽荒。一丈内以椁木加荒，一丈外用圆木。以本身高厚凑高，均分一半，用七五归及七归，得径寸，分刂楞长盖，加法加荒如柁梁、采步金角梁、由戗、平板枋、承重间枋、承椽枋、瓜柱、柁椁、斗盘、代梁、大小额枋、金脊檐枋、天花随梁、博脊压科、正心枋、机枋、挑檐枋、枋梁枋、采斗板、由额垫板、金脊檐垫板、天花垫板、井口板、桁条、帽儿梁、扶脊木、榻脚木、衬头木、角背、雀替、云拱、替木、草架柱子、圆方椽、飞罗锅连檐瓦口诸椽、椽碗、椽中板机枋条，燕尾枋、贴梁支条、穿带、沿边木、脊桩、顺望横望诸板、山花博缝、过木、楼板、榻板、滴珠诸板、上下楹、连楹、托泥、替桩、抱框、风槛、折柱、间柱、各边挺、抹头、穿带、转轴、拴杖、巡杖、横拴之属皆是也。如绦环、帘栊诸板、扇、槛窗、横披、帘架、支窗、顶格、横直棂子、穿条、琵琶柱、连二楹、单楹、拴斗、荷叶椁、插关、门壶、银锭扣、门簪、门枕、幞头、鼓子、引条之属，均用椁木。其门心、余塞、走马、棋枋、隔断、装板、壁板、山花、象眼、间板诸件，与顺望同科。若菱花心，用椴木。大抵圆径木概加长荒五寸，椁不五尺内加长荒一寸，一丈内加长荒二寸。其楠、柏、椴、杉、桧、檀诸木不与焉。鱼胶见方，折料有差。

　　斗科做法，有平身科、柱头科、角科，及内里棋盘板上安装品字科、隔架科之分。算斗科上升斗拱翘诸件长短高厚尺寸，以平身科迎面安翘昴斗口宽尺寸为度，有头等寸至十一等寸之别。头等六寸，以下降一等减五分。凡桁碗及头二昂、蚂蚱头、撑头木、斗科分档，各为法乘之；所算名件如大斗；单重翘、正心瓜拱、万拱、头二昂、蚂蚱头、撑头木、单材瓜拱、万拱、厢拱、把臂厢拱、十八斗、三才、槽升、挑尖梁头、斜头二翘、搭角正头二翘、搭角闹头二翘、斜角头二昂、里连头、贴斜翘昂升斗、盖斗板、斗槽板、斜盖板、宝瓶、挑金溜金平身斗科、麻叶云母、三福云、秤杆、夔龙尾、伏运捎、菊花头、荷叶、雀替之属，安装有法，以层数分件数；其斗口单昂、斗口重昂、单翘单昂、单翘重昂、重翘单昂、重翘重昂、里挑金、一斗二升交麻叶、三滴水品字、内里品字科、隔架科，其法有差；至斗口单昂、平身科、柱头科、角科、斗口，自一寸名件尺寸起，至六寸止，凡十有一条，升一等，增五分，用料则按斗口之数以丈椁。

　　自喻皓造《木经》，丁缓、李菊，遂为殿中无双。后世得其法，揣长楔大，理木有亻孱，削木有斤，平木有铲，析木有锯，并胶有橹，钉木有槛，隐括蒸矫，以制其拘。凡不得入者利其拴，不得合者利其榫。造千庑万厦于斗达到中，不溢禾芒蛛网于层楼之上。估计最尊，谓之料估先。次之大木匠，而锯工、雕工、斗科工、安装菱花匠随之，皆工部住坐雇觅之辈。大木匠见方折工，举榫眼、榫、椽宛、下槽头、圆平面、开口、交口，旧料锛砍、油皮分刂补、刮刨诸活计以折算。锯工二八加锯，以面数加飞头见方折算，及四号拉扯，有葫芦、人字、丁字、十字、一字、拐字、平面、过河、三四五岔之制，并旧料锯解截锯诸活计。

　　雕工司山花、博缝、雀替、云拱之属。斗科匠以斗口尺寸折算，加草架摆验诸活计。安装匠司斗科装修诸活计。历代宫室，各有其制，本朝工部厘定营建制造之法，刊定则例，供奉内廷，而圆明园工程又按现行则例，较之部司之例为详。至于朝庙、宫室、名物、黄章，考古则见之焦里堂循《群经宫室图》，证今则见之吴太初长元《宸垣识略》，可坐而定也。

　　木植见方之法：每一尺在松椁三十斤、桅杉二十斤、紫檀七十斤、花梨五十九斤、楠二十八斤、黄杨五十六斤、槐三十六斤八两、檀四十五斤、铁梨七十斤、楠柏三十四斤、北柏三十六斤八两，三十斤、杨柳二十五斤，桐皮槁以根计。

　　入山伐木，忌犯穿山日，宜定成开明星黄道月德。入场忌堆黄杀方，起工、架马，分新宅、旧宅，坐宫、移宫，日宜黄道天成，月空天月德。

　　搭材匠，木瓦、油漆、裱画诸作之所必需者也。殿宇房座坚立大木架子，皆折方给工，所用架木、撬棍、扎缚绳、壮夫、以架见方有差。打戗、拨直桁条径一尺外者，挂天枰，有坐檐、齐檐、踩盘、脚手、平台诸架子。搭戗桥，凡重覆檐上檐，折卸檐步椽望、头停锭、椽望，找补大木，拆{宀瓦}头停，找补连檐瓦口、旧疏璃、头停锭、天花板、支条、贴梁、安装斗科、堆云步、高峰、高泊岸、旧布瓦、歇山、挑山、庑殿诸房，座下桥桩，房身桩，竖棋杆，皆用之。砌高式墙，以五尺至八尺为一，八尺至一丈三尺为二，以此递增。牌楼、大门、琉璃大式门座、安上重大过木、调脊、{宀瓦}瓦、石角梁、斗科、石科、井栏、胡同、拴挂天秤、诸作搭架子，皆以见方折工料。一秤用秤头绳一，秤纽绳一，秤尾绳一，涩索绳一。凡大料重至千斤用二秤；千五百斤用三秤。千五百斤以外，日上料四件；二千以外，日上料三件；三千以外，日上料二件；四千以外，日上料一件。杆以上，吻犬九样，琉璃曲脊，及不拆头停、搬罾、挑牮、拨正、归安榫木，抽换柱木、打戗顶柱。其贯架、吻架、菱角、券洞、盘诸架子，各见方有差，随油漆、裱画、作脚手架子亦同科。油画遮阳缝席，用竹竿大席连二绳，折料以见方论。偏厦遮阳棚、墙脊、仰尘、吊箔、铺地，皆用席棚，座头停席墙。

　　见方按层折料，以十五层为率。凡此皆搭材匠之职。而折卸工用有差，如绑夹杆圈席，落井桶，掌罐掏泥水，则用杉槁、丈席、扎缚绳、井绳、榆木滑车，职在井工，拉罐用壮夫。

　　营舍之工，黄河以北称为泥水匠，大江以南称为瓦匠，瓦匠貌不洁，皮皲肤瘃，不为燥湿寒暑变色。缘高如都卢国人，搜瘃索偶，与木匠同售其术，瓦之器，唯钅亏而已。

　　{宀瓦}瓦，以面阔得陇数。头号筒板瓦口宽八寸二号筒板瓦口宽七寸；三号筒板瓦口宽六寸；十样筒板瓦口宽三寸八分。以宽定陇，以进深出檐加举得长，安<瓦反>加<甬瓦>，压七露三，以得露明，俗谓阴阳瓦。每坡每陇除滴水花边分位，头号筒瓦长一尺一寸，二号筒瓦长九寸五分，三号筒瓦长七寸五分，十样筒瓦长四寸五分。每陇每坡，除勾头分位，以得其数，瓦垂檐际。<瓦反><甬瓦>有ニ，上曰檐牙，下曰滴水，古谓瓦头。“长毋相忘”、“长年益寿”诸瓦头是也。

　　古者刻龙形于椽头，水注龙口，其下置承溜器，一名重溜，即今勾漏。其在后檐墙出水者，即古猪彪池之属，今谓天沟。至苫，山黄、草苫、席箔、苇子、片、桦皮，折料各有差。至瓦色，则王府用绿瓦，余平房用朱漆筒瓦。贝勒用朱漆筒瓦，贝子用朱漆板瓦，工部常制有差。

　　墁地，以进深面阔折见方丈，除墙基、柱顶、槛垫石、阶条石加两出檐、马尾、姜察。以明间面阔定宽，以台基高加二定长。踏垛背后，随踏垛长宽，以台基高折半，除踏垛石一分定高，垫囊以进深分路，有七路、十二路、十八路、二十五路、三十二路之别。砌阶沿、月台、甬道、台基、踏垛、姜察、及用石做细做糙，凿做花兽，皆以见方折料。{宀瓦}石片板、鱼鳞石、虎皮石、冰纹石、墁石子、石望板、盆景树、池山，皆以丈见方尺。虎皮石掏丁当一方，用白灰千五百斤；打并缝一方厚一尺者，用油灰五十斤，铁丝四斤；厚二尺五寸者，用白灰千五百斤；其糙砌折并缝，工用有差。

　　大脊，以通面阔定长，除吻兽宽尺寸各一分为净长，用板瓦取平，苫背沙滚子砖衬平。瓦条，混砖、斗板、脊筒瓦，层数、背馅灌浆有差。吻座用圭角一、麻叶头一、天混一、天盘一、吻一、剑靶一、背兽一、其混砖斗板两头中间则花草砖、统花砖、龙凤诸类无定制。垂脊，以坡之长分三分，上二分为垂脊，所用瓦条、混砖、停泥、通脊板层数有差；扣脊筒瓦一层，方砖凿兽座，垂兽一，兽角二。下一分为岔脊，用瓦条混砖各一层，上安狮马式五件、七件，圭角一，尚风头一。清水脊，长随面阔加山墙外出，板瓦苫背，瓦条二层，混砖一层，扣脊筒瓦一层。每头鼻子一、盘子一、撺头二、勾头二。琉璃脊有二样、三样、四样、五样、六样、七样、八样、九样，脊料瓦料，料以件计，件以折工。工在筒罗、勾头、夹陇、提节、分陇、花边，属之瓦匠；剔系顺色，属之窑匠。白灰、青灰、红土、麻刀、江米、白矾，折料有差。布通脊，以头二三号为例。花脊、墙顶、摆筒板瓦，又花脊、清水脊制法，各有分科。

　　墙脚根曰掐砌，拦上柱顶石下柱曰码磉墩。墙有山墙、檐墙、槛墙、隔断墙诸成砌之别。成砌有砖砌、石砌、土坯砌及群域另砌上身之分。砖砌始于发券。

　　发券以平水墙券口加折归除，得头券砖块之数，五券五伏，次分纯灰插泥二种，及透骨灰抹饰，泥底灰面抹饰，插灰泥抹饰、构泯诸类，碎砖碎石做法有差。歇山、硬山、山墙、码单磉墩、码连二磉墩，以柱顶石定长见方；拦上按进深面阔定长；地皮以下埋头，以九檩深一尺，按檩递减；台以阶条石定长；硬山群肩以进深定长，柱径定厚；上身随群肩，山尖随山柱；悬山山墙伍花成造，以布架定高，柱径定厚；砌悬山山花象眼，以步架定宽，瓜柱定高；两山折一山，前后檐墙，以面阔定长，檐柱定高，以柱径厚出三之二，封护加平水檩径椽径各一分，望一寸。凡用砖，皆除柱径、柁枋、门窗槛框、榻板木料，及角柱、压砖板、挑檐石，各分位核之。以顺水立墙肩分位，衬脚取平，随墙长短，而高随墁地砖分位。其次扇面墙、槛墙、隔断墙、廊墙各有差。如大中小三才墀头，随出檐收线砖、混砖、嚣砖、盘头戗檐、连檐、雀儿台层数尺寸定长，随檐柱加平水檩径一分。除停泥滚子砖、砍做线砖、乾摆混砖、嚣砖、盘头戗檐层数尺寸定高外，加连檐厚一分半，以做戗檐斜长入榫，分位有差。排山勾滴，以进深加举定长，按瓦料之号、分陇得个数。抹饰以长高见方丈。白灰、青白灰、泥底灰、插灰泥、红黄泥提浆铲旧，剔去扌勾抿、灰道灰梗描刷，折料工用又有差。

　　砍砖匠，瓦匠中之一类也。金砖以二尺、尺七为度；方砖以二尺、尺七、尺四、尺二为度；新旧样城砖长一尺三寸五分，宽六寸五分，厚三寸二分。临清城砖同。停泥滚子砖、沙滚子砖，长八寸，宽四寸，厚二寸。停泥斧刃砖，与停泥滚子同。沙斧刃砖，与沙滚子同。砍砖工作，在砍磨城角转头、扌尚白、截头、夹肋、剔浆、齐口、挂落、券脸及车网、立柱、画柱、垂柱、圭角、角云、兽座、照头、捺花、龙头、鼻盘，桁条、耳子、素宝顶、云拱头、花垫板、脊瓜柱、花垂柱、花气眼、花雀替、博缝头、古老钱、马蹄磉、三岔头、花捎扒头、花通脊板、牡丹花头、客枋、四面披、小博缝、松竹梅、花草、须弥座花柱、圆椽达望板、窗户素线砖、垂花门立柱、箍头枋、方椽、飞檐椽、连檐、里口、线枋花心、转头香草云、垂脊板、如意头、象鼻头、天盘、西洋墙、宝塔、宝瓶诸活计。凿花匠，又砍砖匠之一类也。凿花工作在槛墙下花砖、花龙凤、分心云头、岔角、梅花窗、海棠花窗、草花圆窗、线枋砖花窗、云子草、八角云各色，又三十三号物背兽、剑靶、吻座、垂兽、兽座、戗兽、仙人走兽。而剁磨、铲磨、磨平、见方、计工、仍职在瓦匠，所谓水磨也。湖上水磨墙、地文砖，亚次规矩者，为藻井纹，横斜者为象眼纹，八方者为八卦纹，半斧者为鱼鳞纹，参差者为冰裂纹，一为肺碎纹，上嵌梅花，谓之冰片梅。

　　琉璃瓦九样什料，自二样始。二样吻，每只计十三件，高一丈五尺，重七千三百斤，为剑靶背兽、吻座、兽头连座、仙人、走兽、赤脚黄道、大群色、垂脊、撺头、扌尚扒、大连砖、套兽、吻匣、博通脊、满面黄、合角兽、合角剑靶，群色条、钩子、滴水、筒瓦、板瓦、正当沟、斜当沟、压带条、平口条诸件。三样吻，每支计十一件，高九尺二寸，重五千八百斤，什料同。四样吻，每只高八尺，重四千三百斤，什料同。五样吻，每只五尺三寸，尾宽八寸五分，重六百斤，多戗兽戗脊、三连砖、挂尖托泥。六样吻，每只三块，通高三尺三寸，重三百二十斤，多狮马。七样吻，每只高二尺四寸五分，长二尺七寸，宽七寸五分，重一百三十斤，多罗锅、列角盘、鱼鳞折腰。八样吻，每只重一百二十斤，什料同。九样吻，每只高一尺九寸，长一尺五寸，宽四寸五分，重七十斤，多满山红，挂落砖、随山半混、罗锅半混、羊蹄筒瓦板瓦、双羊蹄筒瓦板瓦。此九样什料也。至迎吻于璃琉窑，迎祭于大清正阳诸门，典制綦重，载在工部。

　　糙尺七、尺四、尺二方砖，出细减一寸；糙新城砖，出细减九斤十二两；糙停砖沙砖，出细减一斤；头号、二号、三号、四号、十号筒罗勾头滴水板瓦，斤数有差。定磉日忌正四废天贼建破；拆屋用除日；盖屋用成开日；泥屋用平成日；开渠用开平日；砌地与动土同。

　　石有汉白玉、青玉、青砂、花斑、豆渣、虎皮诸类。拽运以旱船。计打荒、做糙、做细、占斧、扁光、摆滚子、叫号，灌浆，石匠壮夫并用。捧请座子入正位，壮夫至三百人。石匠职在做糙，谓之落坯工。出细则冲打、箍槽、打稻、钻取、掏眼、打眼、打边、退头、榫、起线、出线、剔凿、扁光、掏空当、细撕、洒砂子、带磨光、对缝、灌浆、构抿；旧石闪裂归垅、拴架、镶条、合角、落梓口、开旋螺纹诸役。石以长高宽厚见方论工：槛垫石以面阔除柱顶定宽；阶条石以出檐柱顶除回水定厚；硬山加堆头金边，连好头石，悬山加挑山、硬山两山条石，与阶条同；斗板石按露明处以台基高除石条厚定宽；土衬石按露明处以斗板厚加金边定宽；踏垛石以面阔除垂带一分宽，按台基分级数；燕窝石以石面阔加垂带金边定长；平头上衬石以斗板土衬金边外皮，至燕窝里皮定宽；象眼石以斗板外皮燕窝里皮定长；垂带石以踏垛级数加举定长；如意石与燕窝同；角柱石以檐宽三之一除压砖板定长，以檐柱径定宽，折半定厚；金山角柱石以柱径定宽，本身宽折半定厚；琵琶角柱石以金山角柱收二寸定宽，硬山压砖板出廊加墀头退一分定长；里外腰线石按山墙除前后压砖板分位定长；内里群肩下平头土衬石按进深出廊，除柱头分位定长；挑檐石以出廊加墀头梢定长，压砖石收一寸定宽；埋头柱脚石按台基高除阶条厚定长，阶条宽见方；分心石以出廊定长，金柱顶见方一寸半定宽；垂花门中间滚墩石以进深收分一尺定长，门口高三之一定高，方柱一尺加十之六定宽；门枕石以门下槛十之七定高，本身加二寸守宽，两头宽加下槛厚一分定长。折料灌浆用白灰、白矾、江米；粘补焊药用黄蜡、芸香、木炭、白布；补石配药较焊药增石面；石缝扌勾抿白灰桐油。见方斤重、长短有差。须弥座则做圭角、奶子、唇子、扌勾空当、卷云落托腮、枭儿、束腰玛瑙金刚柱子、宛花结带、卷金卧蚕、水池荷叶沟、菱花窗；柱顶周围做莲瓣、巴达马、香草云花卉、行龙、麒麟、夔龙、八宝、搭袱子、滚墩开壶牙子、立鼓腔、掐鼓钉、鼓儿、门枕诸役。龟兽座三采叠落山峰、剔撕汪洋海水、寿带。花盆座法与须弥同，如意云、万字迥纹锦、四面寿带、细撕筋纹，西番莲、莲子、花心、玲珑栏杆、石榴头、寿带、扌勾空当诸役。莲花盆座法与须弥同，剔山林花草宫灯出细，则如石榴头、伏莲头、净瓶头、麻叶头、珠子、莲瓣、荷叶、西番莲。龙分气云阳龙，掐鳞爪、撕鬃发腿、虎肚、火肚、鼓肚黄戗刺、海水江牙、村山撕水；玲珑口岔分齿舌、做须眉、凿扁、画八挂龟背锦衬、脊梁骨、尾巴。狮子分头、脸、身、腿、牙、胯、绣带、铃铛、旋螺纹、滚凿绣珠出凿崽子，西洋踏脚、琴腿、起口线、龙胎、凤服，凤毛、做管子、新云八宝、摔带子、象眼、落盘子、地伏头、古子滚胖、云子宝瓶、楞裹禅杖、龙凤花卉、仰覆莲、通瓦陇沟、券齿石、番草、摔带子、六角、八角、花石角梁绳、出头兽、戏水兽面、桥翅柱子、前出角、后八角、抱鼓、云头、素线、桥面仰天、落色莲、开打壶瓶、牙口子、是头鼓子、马蹄磉石、古老钱耳子、水沟、千斤石做钩头、披水、银锭桥瓦楞起线诸役。其法亦见方为科。

　　湖上地少屋多，遂有裹角之法。“角”，古之所谓“荣”也。东荣、西荣、北荣、南荣，皆见之《礼》及司马相如《上林赋》。宇不反则檐不飞，反宇法于反唇，飞檐法于飞鸟；反宇难于楣，飞檐难地椽；楣若衫袖之卷者则反，椽若梳栉之斜者则飞。其间增桴重棼，不一其法，皆见之斗科做法平身科、柱头科、角科三等。屋多则角众，地少则角犄，于是以法裹之；纵横迥旋，正当面，顾背面，度四面，邱中举维精展；结隅利棱锋，抓造计秒忽，至增一角多，减一角少，此裹角之法也。叶梦得判案有云：“东家屋被西家盖，子细思量无利害。”此语可与裹角法参之。然薛野鹤尝曰：“住屋须三分水，二分竹，一分屋。”顾东桥尝曰：“多栽树，少置屋。”二说又可为裹角者进一解也。

　　顶为浮图，其名本金制。一品伞用银浮图，二三品用红浮图，四五品用青浮图之属。今湖上亭塔顶多鎏金，次则砖顶、磁顶。景德镇秘色窑得一朱砂窑变，价值千金。近恒以花瓶倒安于上，其法称便。

　　装修作司安装门之事。以飞檐椽头下皮，与扇挂空槛上皮齐，下安扇，下槛挂空槛分位，上安横披并替桩分位。挂空一名中槛，一名上槛，替桩一名上槛。安装扇，以廊内穿插枋下皮，与挂空槛下皮齐，次梢间安装槛窗，上替桩横披挂空槛，俱与明间齐。上抹头与上抹头齐，下抹头与群板上抹头齐，余系风槛墙榻板槛墙分位。所用名物，有上槛、抱框、腰枋、褶柱、边挺、抹头、转轴、拴杆、支杆、心、平棂、棂子、方眼、支窗、推窗、方窗、圆光、十样、直棂、横穿、横披、替桩、帘架、荷叶、拴斗、银锭、扣架心、蚂蚁腰，及绦环、滴珠、帘笼、揭板，群板诸件，单楹、连二楹有差。凡楠柏木桶扇，以用碧纱厨罩腿大框为上线，以卷珠为上混面。凹面有门尖、花心、玲珑之制；心有实替、夹纱之分；花头有卧蚕、夔龙、流云、寿字、字、工字、岔角、云团、四合云、汉连环、玉、如意、方胜、叠落、蝴蝶、梅花、水仙、海棠、牡丹、石榴、香草、巧叶、西番莲、吉祥草诸式。工兼雕匠、水磨烫蜡匠、镶嵌匠三作。至菱花心之法，三交灯球六宛菱花、三交六宛嵌橄榄菱花、丈叶菱花、又三交满天星六宛菱花、古老钱菱花、又双交四宛菱花诸式，则属之菱花匠。实替一曰“糊透”，夹纱一曰“夹堂”。

　　古者在墙为牖，在屋为窗。《六书正义》云：“通窍为ぁ，状如方井倒垂，绘以花卉，根上叶下，反植倒披，穴中缀灯，如珠{穴吒}而出，谓之天窗。”

　　《太山记》云：“从穴中置天窗是也。”今之蓬壶影、俯鉴室，均用其法。古者牖穿壁孔，两旁植兼，以三寸为度。今则有柱有枋，中起棋盘线、剑脊线、扩线、关花牙、三湾勒水、出色线、双线、起双钓，极阴阳榫之变，有方圆圭角之式。中实扇，大曰疏，小曰窗，相并曰方轩。心花样，如方眼、┇字、亚字、冰裂纹、金缕丝、金线钩虾蟆之属。一窗两截，上系梁栋间为马钓窗，疏棂为太师窗。门制上楣下阈，左右为枨，双曰阖，单曰扇；有上、中、下三户门，及州县、寺观、庶人房门之别。开门自外正大门而入，次二重，宜屈曲，步数宜单；每步四尺五寸，自屋檐滴水处起，量至立门处止。门尺有曲尺、八字尺二法。单扇棋盘门，大边以门诀之吉尺寸定长，抹头、门心板、穿带、插间梁、拴杆、槛框，余塞板、腰枋、门枕、连槛、横拴、门簪、走马板、引条诸件随之。古者外门内户，《文选》注：“大门为门，中门为闼。”《说文》云：“半门曰户。”

　　《玉篇》云：“一屏曰户。”诸说异解同趣。门有制，户无制。今之园亭，皆有大门，门仿古制。至园内房栊、厢个、巷厩、藩溷，皆有耳门，不免间作奇巧。

　　如圆圭、六角、八角、如意、方胜、一封书之类，是皆古之所谓户也。曲尺长一尺四寸四分，八字尺长八寸，每寸堆曲尺一寸八分，皆谓门尺，长亦维均。八字：财、病、离、义、官、劫、害、本也。曲尺十分为寸：一白，二黑，三碧，四绿，五黄，六白，七赤，八白，九紫，十白也。又古装门路用九天元女尺，其长九寸有奇。匠者绳墨，三白九紫，工作大用日时尺寸，上合天星，是为压白之法。

　　建造桥梁，有木桥做法：以宽长丈尺桥孔数目，折料计工。尺五桩木，连入土长二丈七尺，一木一桩；二尺管木长一丈二尺，一木二根；尺六桥面，楞木长一丈五尺；签锭桩木，安装管头楞木，用八六寸扒头钉，斤两有差。铺墁桥面砖，以宽长丈尺，除引条分位，横铺立墁，铺墁先用土垫平，折方有差。盘硪打夯，搭脚手，用麻斤两，及木匠剀砍桩尖，做出錾凿管头，铺锭面木桥板，关砖引条，安装栏干，定间柱、戗柱，瓦匠铺墁，日记夫、油漆匠油饰关砖引条，露明栏干、间柱戗柱。桐油、陀僧、定红斤两，熬油打杂各有差。裹头雁翅，亦以宽长折料计工；石硪、跳板借用不估。此木桥做法也。石桥做法：以金门由身、雁翅宽高折料计工。雁翅迎水，顶底牵长，下分水顶底，用石陡砌，每里计长九十六丈四尺。底石下铺锭梅花桩，安顿底石，每丈用桩二十段。尺五木一木三桩，迎面排桩；尺四木一木二桩。砌面石每丈油灰二斤，里石每丈灌浆石灰一百斤，米汁有差。扛抬上住，每丈壮夫二名，此石桥做法也。石岸做法，与雁翅同科。若堤坝工程，筑堤先牵顶宽、底宽、高、长丈尺用土见方，底宽以入水丈尺，除水深丈尺折方。宽有筑宽帮宽，高有筑高帮高。帮宽帮高，谓之帮筑；在旁帮筑，谓之帮戗；平面加高，谓之普面；水深用柴铺垫，谓之二面防风，以备积筑。柴以束计，谓之正柴；用料以土方数目折束，搬柴厢柴，夫工有差。取土以道路远近折料，谓之新土。隔河取土，及湖中捞挖，用船运送，均于土方加料筑坝，以面底宽、长丈尺，中心填土见方。坝长于水面，每丈用排桩七、斯木一、芦芭二、纤缆一。工完销土，属之日记夫。

　　雕銮匠之职，在角梁头、博缝头、顺梁额、枋箍头、挑尖梁头、花梁头、角云、拱番草素线雀替、角背、绦环、拖泥、牙子、四季花门簪、荷叶枕敦、净瓶头、莲瓣芙蓉垂头、枉连楹、疙疽楹雕座、荷叶帘架敦、大小山花结带、麻叶梁头、群板满雕夔龙凤博古花卉、起如意线、三伏云、素线响云板、菱花梅花钱眼、起线护炕琴腿、圈脸番草云、扇杂眼、象鼻拴、玲珑云板、连笼板、琵琶柱子、荷叶、壶瓶牙子、支杆荷叶、采斗板、伏莲头、燕尾、折柱，并斗口各科，工用有差。水磨、烫蜡、乾磨诸匠，与雕銮互用，皆属之楠木作。凡楠木匠一百，加安装匠十，锯匠二十。做旧装修，另折方以计工。烫蜡物料，用黄蜡、М草、白布、黑炭、桃仁、松仁有差。此外包镶匠，别楠、柏、紫檀、海梅、花梨、铁梨、黄杨，木植以折见方计工。镟匠职在鼓心、圆珠帘、滑子、净瓶、大垂头、仰覆莲、西番莲头、束腰连珠、镟牙、粗牙诸役。水磨茜色匠，职在象牙净瓶、阑杆、柱子、凹面玲珑夔龙书格、牙子、如意、画别诸役。雕匠有假湘妃竹药栏做法，楠柏木挖做竹子式，挂檐上板贴半圆竹式，竹式有如意云、圆光、连环套、万字团诸名。攒竹匠职在刮黄、刮节、去青、去网成开，做榫有十三合头、九合头、五合头攒做之分，胶以缝计。锭铰匠职在铁箍拉扯、大铁叶、角梁、由戗、宝瓶桩钉、分刂锭枋梁、钓搭、双爪钅曲锁提捎、挺钩、钻三四寸钉椽眼连檐、傅缝、山花、过木、沿边木、诸锔签锭、斗科升耳包昂嘴、门叶锭、门泡钉、门钹、门桥、铁叶、雨点钉、梭叶、钅台、双卓拐角叶、双人字叶、看叶、兽面带仰月千年钓、寿山福海、钉钓、菱花钉、风铃、吻锔、檐网、剪叶、天花钉、大小黄米条、铜铁丝网，挂网剪碗口，以尺寸折料，以料数折工。

　　琉璃转盘鼓儿影壁，高六尺三寸五分，宽三尺六寸，用柱子二，间柱二，抹头二，腰枨二，夹堂余腮板、四面绦环群板二，里口框一；四抹转盘大框，高三尺五寸七分，宽二尺八寸。群板绦环，采间柱余腮绦环、雕凹面香草夔龙，有镶嵌、素镶、并镶、门桶之别。夹层落堂如意瓶式：高五尺二寸，宽二尺三寸，二面贴落金边，中嵌夔龙团草。扇抹头、推门扇拴杆、琵琶柱子、栏干、起线雕艾叶、净瓶头、连珠束腰、西番莲柱头四、托泥、地伏、琴头、捎子、踢脚、隐板、栏干心，床上笔管栏干皆备。飞罩有落地明、连三飞罩、连十五飞罩、单飞单诸做法。碧纱厨柱子，与影壁同，心用夹纱做法，皆属之楠木作。

　　覆，今之木顶格也。《梦溪笔谈》云：“古藻井即绮井，又曰覆海，今谓之斗八，吴人谓ぜ顶，盖后至坏，前至檐，左右至两予，上合群板，下横经纬，中如方，所以使屋不呈材也。”木顶周围有贴梁、边抹、棂子、木钓挂，一棂六空，横直两头，进深面阔有常制。上画水草，说者谓厌火祥，茎皆倒垂殖，其华下向反披，古谓井斡。《天台野人存论》云：“仰卧室中观藻井，得古井田法。”谓此。

　　铜料做法：门钉九路、七路、五路之分。钅台兽面，每件带仰月、千年钓；门带钮头圈子。包门叶有正面钅台、大蟒龙；背面流云做法：寿山福海，钩搭钅了钓，门同科；扇有云寿钅台、双拐角叶、双人字叶、看叶诸式。看叶带钩花钮头圈子，若云头梭叶、素梭叶，则宜单用；其他菱花钉、小泡钉、殿角风玲、琉琉吻、合角吻、琉璃兽、八样铜瓦帽、大小黄米条、铜丝网；物料重轻有差。

　　亮铁槽活：什件为大二门钹、云头裹叶拴环、搭钮榻板云头、合扇支窗云头、葵花齐头诸合扇、板门摘卸合扇、墙窗仔边合扇、扇屏门槛窗鹅拐轴鹅项、碧纱厨鹅项、槛斗海窝拴斗、起边凹面鹅项、帘架掐子、回头钩子、丝瓜钩子、西洋钩子、八宝环、八字云头叶、支窗云头、齐头里叶、有无楼子、西洋拨浪、各色挺钩捎子、各色直子钓边、钅了钓、折叠钅了钓、各色钩搭、过河钩搭、圆捎子、纱帽捎子、扫黄捎子索子、大小冒钉、单双拨浪、各色挺钩、鹤嘴挺钩、寿山福海、人字面叶、大小抱柱叶子、万字式箍、双云头面叶、钮头钓牌、云头角叶、大样掐判门圈子、一二三寸圈子、五寸靶圈诸件，折价给工有差。

　　油漆匠三麻二布七灰糙油垫光油朱红饰做法：计十五道，盖捉灰、捉麻、通灰、通麻、苎布、通灰、通麻、苎布、通灰、中灰、细灰、拔浆灰、糙油、垫光油、遍光油十五道也。用料为桐油、线麻、苎布、红土、南片红土、银朱、香油，见方折料。次之二麻一布七灰糙油垫光朱红油饰，又次之二麻五灰、一麻四灰、三道灰、二道灰诸做法。其他各色油饰做法，如朱红、紫朱广花诸砖色；定粉、广花、烟子、大碌、瓜皮碌、银朱、黄丹、红土烟子、定粉、土粉、靛球、定粉砖色、柿黄、三碌、鹅黄、松花绿、金黄、米色、杏黄、香色、月白诸色。次之，油饰红色瓦料钻糙满油各一次，及天大青刷胶、柿黄油饰、洋青刷胶、花梨木色、楠木色、烟子刷胶、红土刷胶诸法。所用料为烟子、南烟子、广靛花、定粉、大碌、三碌、彩黄、黄丹、土粉、靛球、栀子、槐子、青粉、淘丹、土子、水胶、天大青、洋青、苏木、黑矾诸物。桐油加白灰、白面、土子、陀僧、黄丹、白丝、丝棉，油饰菱花加牛尾，其煎油木柴另法有准。挑水、劈柴、烧火、捶麻、筛碾砖灰，渚壮夫给工有差。斗科使灰用油，及头停打满地面砖钻夹生油，旧料錾砍，另法折工。若竹席、苇席、刷柿黄、罩白及搓清红黑油；又粉油上洒玉石砂子；又满糊高丽纸，搓油烫蜡金砂各砖，窗户纸上喷油，工料同科。

　　画作以墨金为主、诸色辅之，次论地仗、方心、线路、岔口、箍头诸花色。

　　墨有金、琢烟、琢、细、雅五墨之用，金有大小点之用；地仗、方心沥粉及各色花样之用。线路、岔口、箍头贴金及诸彩色，随其花式所宜称。花式以苏式彩画为上。苏式有聚锦、花锦、博古、云秋木、寿山福海、五福庆寿、福如东海、锦上添花、百蝠流云、年年如意、福缘善庆、福禄绵绵、群仙捧寿、花草方心、春光明媚、地搭锦袱、海墁天花聚会诸式。其余则西番草、三宝珠、三退晕、石碾玉、流云仙鹤、海墁葡萄、冰裂梅、百蝶梅、夔龙宋锦、昼意锦、垛鲜花卉、流、云飞蝠、袱子喳笔草、拉木纹、寿字团、古色螭虎、活盒子、炉瓶三色、岁岁青、瓶云芝、茶花团、宝石草、黄金龙、正面龙、升泽龙、圆光、六字正言、云鹤、宝仙、金莲水草、天花、鲜花、龙眼、宝珠、金井玉栏干、万字、栀子花、十瓣莲花、柿子花、菱杵、宝祥花、金扇面、江洋海水诸式。惟贴金五爪龙，则亲王用之，仍不许雕刻龙首；降一等用金彩四爪龙，贝勒贝子以下则贴各样花草，平民不许贴金。用料则水胶、广胶、白矾、桐油、白面、土子面、夏布、苎布、白丝、丝棉、山西绢、潮脑、陀僧、牛尾、香油、白煎油、贴金油、砖灰、木明、鸡蛋、松香、硼砂、酸梅、栀子、黄丹、土黄、油黄、黄、赭石、雄黄、石黄、黄滑石、彩黄、广靛花、青粉、沥青、梅花青、南梅花青、天大二青、乾大碌、石大二三碌、净大碌、锅巴碌、松花石碌、朱砂、红标朱、黄标朱、川二朱、银朱片、红土、苏木、胭脂、红花、香墨、烟子、南烟子、土粉、定粉、水银、光明漆、点生漆、生熟黑漆、西生漆、黄严生漆、退光漆、笼罩漆、漆朱、连四退光漆、血漆、见方红黄金、鱼子金、红黄泥金诸料物。

　　“六典”中装潢匠，今之裱作也；隔井天花，海墁天花，今之裱背顶裱也。

　　裱做在托夹堂、裱面层、糊头层底。锭铰匠压锭、托裱纸、缠秫秸、扎架子诸法，其糊饰梁柱、装修木壁板墙扇次之。纸有棉榜、头二三号高丽、西纸、山西绢、棉方白、二方乐、竹纸、料连四、清水、连四毛边、连四抄纸、锦纸、蜡花、呈文、宫青、西青、皂青、方稿、裱料、银笺、蜡花、宫笺、氍红、朱砂笺、小青、倭子、京文、桑皮诸纸。所用白面、白矾、苎布、秫秸、雨点钉、线麻、耗纸、包镶、出线、镟花、对花、压条，工用有差。纱绢绫锦画片，以见方折工料，此所谓采饰纤缛，以藻绣，文以朱绿者也。近今有组织竹篾为顶蓬者，民间物耳。

　　花架有一面夹堂之分，方象眼诸式，盖以围护花树之用。诸园皆有之，多种宝相、蔷薇、月季之属，谓之架花。架以见方计工，料用杉槁、杨柳木条、薰竹竿、黄竹竿、荆笆、籀竹片、花竹片、绳。花树价值有常，保固有限。保三年者：千松、小马尾松、大小刺松、罗汉松、小柏树、青杨、垂柳、观音柳、山川柳、柿树、栗树、核桃树、软枣树、桑树、梧桐树、秋树、槐树、红白樱桃树、接甜枣树、苹果树、槟子树、李子树、千叶李、沙果子树、莎罗树、石榴树、小白果树、梨子树、红梨花、玉梨花、锦堂梨、香水梨、珍珠花、山里红、紫丁香、白丁香、红丁香、红白丁香、百日红、棣棠花、文宫果、山桃、白碧桃、红碧桃、波斯桃、粉碧桃、鸳鸯桃、千叶杏、大小山杏、接杏树、大玫瑰、马英花、兰枝花、白梅花、红梅花、黄刺梅花、佛梅花、采春花、红黄寿带、藤花、紫荆花、明开夜合花、十姊妹、扒山虎、山葡萄、芭蕉、贴根海棠、朱砂海棠、垂丝海棠、龙爪花、白玉棠花、菠子、长春花、金银花、沙白芍药、杨妃芍药、粉红芍药、千叶莲芍药、大红芍药、菠利诸种；保二年者：西府海棠；不保年者：大柏树、大罗汉松、头二号马尾松、大白果树、小山里红、小玫瑰榛子果、欧子果诸种。京师以车载论，城内每一车给价二钱，出城十里内，加给一钱；十里外海里加给二分。如人夫抬运，照人数给工。湖上树木，多自堡城来者，无水通舟，故仅照人数给工之例。

　　匾有龙头、素线二种，四围边抹，中嵌心字板，边抹雕做三采过桥，流云拱身宋龙，深以三寸为止，谓之龙匾；素线者为斗字匾。龙匾供奉御书，其各园斗字匾，则概系以亭、台、斋、阁之名。

　　厅事犹殿也，汉、晋为“听”，六朝加厂为“厅”。《老学庵笔记》云：“路寝，今之正厅，治官处之厅多厂，今谓厂厅。”《灵光赋》云“三间两表”，即今厅之有四荣者；如五间，则两稍间设子或飞罩，今谓明三暗五，宋排当云“三间五<广架>”，《辍耕录》云“三间两夹”，皆是也。湖上厅事，署名不一：一曰“福字厅”，本朝元旦朝贺，自王公以下至三品京堂官止，例得恭邀颁赐“福”字，各官敬装匾、供奉中堂，以为奕世光宠。南巡时各工皆赏“福”字，如辛未，则与石刻《坐秋诗》、《水嬉赋》同赏之类。工商敬装龙匾，恭摹于心字板上，择园中厅事未经署名者悬之，谓之“福字厅”。如皆已有名，则添造厅事，或去旧匾换“福”字，如冶春诗社之秋思山房，“荷浦薰风”之清华堂之属，皆是今之福字厅。其次有大厅、二厅、照厅、东厅、西厅、退厅、女厅。以字名如一字厅、工字厅、之字厅、丁字厅、十字厅；以木名如楠木厅、柏木厅、桫椤厅、水磨厅；以花名如梅花厅、荷花厅、桂花厅、牡丹厅、芍药厅；若玉兰以房名，藤花以榭名，各从其类。六面庋板为板厅；四面不安窗棂为凉厅；四厅环合为四面厅；贯进为连二厅及连三、连四、连五厅；柱檩木径取方为方厅；无金柱亦曰方厅；四面添廊子飞椽攒角为蝴蝶厅；仿十一檩桃山仓房抱厦法为抱厦厅；枸木椽脊为卷厅；连二卷为两卷厅；连三卷为三卷厅；楼上下无中柱者，谓之楼上厅、楼下厅；由后檐入拖架为倒坐听。

　　正寝曰堂，堂奥为室，古称一房二内，即今住房两房一堂屋是也。今之堂屋，古谓之房；今之房，古谓之内；湖上园亭皆有之，以备游人退处。厅事无中柱，住室有中柱，三楹居多；五楹则藏东、西两稍间于房中、谓之套房，即古密室、复室、连房、闺房之属。又岩穴为室潜通山亭，谓之洞房。各园多有此室，江氏之蓬壶影、徐氏之水竹居最著。又今屋四周者谓之四合头，对溜为对照，三面连庑谓之三间两厢，不连庑谓之老人头。凡此又子舍、丙舍、四柱屋、两徘徊、两厦屋，东西溜之属。其二面连庑者，谓之曲尺房。

　　正构皆谓阁，旁构为阁道。加飞椽攒角为飞阁，露处为飞道，露处有阶为磴道，磴道曲折纡徐者为步顿，是皆阁之制也。湖上阁以锦镜阁为最，阁道以筱园为最；飞阁、飞道、磴道、步顿以东园为最。

　　两边起土为台，可以外望者为阳榭，今曰月台、晒台。晋尘曰：“登临恣望，纵目披襟，台不可少。依山倚，竹顶木末，方快千里之目，湖上熙春台，为江南台制第一杰作。”

　　楼与阁大同小异。梯式创于黄帝；今曲梯折磴，极窈窕深邃，非持火莫能登，谓之螺蛳转。京师柏林寺大悲阁，最称诡制。湖上以平楼第三层梯效之，崇屋欹前为榭，盖楼台中之斜者，即“锦泉花屿”中藤花榭之属。

　　行旅宿会之所馆曰亭。重屋无梯，耸槛四勒，如溪亭、河亭、山亭、石亭之属。其式备四方，六、八角，十字脊，及方胜圆顶诸式。亭制以《金鳌退食笔记》九梁十八柱为天下第一，湖上多亭，皆称丽瞩。

　　古者肃齐，不齐曰斋。黄冈石刻东坡墨迹一帖，有思无邪斋。《晋尘》曰：“斋宜大雅，窗棂朗明，庭苑清幽，门无轮蹄，径有花鸟。”

　　浮桴在内，虚檐在外，阳马引出，栏如束腰，谓之廊。板上砖，谓之响廊；随势曲折，谓之游廊；愈折愈曲，谓之曲廊；不曲者修廊；相向者对廊；通往来者走廊；容徘徊者步廊；入竹为竹廊；近水为水廊。花间偶出数尖，池北时来一角，或依悬崖，故作危槛；或跨红板，下可通舟，递迢于楼台亭榭之间，而轻好过之。廊贵有栏，廊之有栏，如美人服半背。腰为之细，其上置板为飞来椅，亦名美人靠。其中广者为轩，《禁扁编》云：“窗前在廊为轩。”

　　大屋中施小屋，小屋上架小楼，谓之仙楼。江南工匠，有做小房子绝艺。

　　古者依水为屋，谓之船房。凡三间屋靠山开门，概以船房名之，全椒金斋榘诗云：“启关竟穿蒋诩径，入室还住张融舟。”谓此。

　　陈设以宝座屏风为首务。玻璃围屏用四抹心子板，腰围鱼门洞，镶嵌凹面口线；海棠式双如意鱼门洞镶嵌凹面口线诸做法。通景围屏，用绦环牙子上阴阳叠落，雕玲珑宝仙花诸做法。画片玻璃围屏，用大框、碎框、壁子、梓框、二画片、鱼门洞、心子板、玻璃转盘、方窗诸做法。三屏风，连三须弥座，上下方色连巴达马，束腰线枋，中峰雁翅四抹大框，内镶大理石落堂板一分，替板一分，背板梓框，上下绦环，二面雕汉文夔龙搭脑立牙诸做法。插屏门高六尺一寸，宽三尺一寸六分，内榻杂木二，二面雕凹面汉文夔龙、柱子二、托枨一、锁砌枨一、背后闸档板一、二抹大框一、篷牙一、砧牙二诸做法。四抹玻璃门，高五尺三寸三分，壁板一、绦环一、一面采台雕凹面汉文夔龙捧寿诸做法。头号宝座，面阔四尺有奇，进深三尺有奇，高一尺六寸有奇，三方靠背束腰、托腮方肚、蓬牙象鼻、卷珠湾腿、周围托泥、扶手云头诸做法。平面脚踏，与座等，汉文腿、束腰托泥俱备。二号矮宝座，面阔三尺六寸，进深二尺八寸六分，高七寸；上下方金莲、巴达马、束腰、杉口、梓口、地平排捎、地平床面、包镶中为暖板诸做法。次之灯彩铺垫，灯以挂计。锡灯有洋灯、三面、四面、六面、镜插、满堂红，高灯之属；建珠灯有山水、花卉、禽兽、人物、字画之属，琉璃灯有四方、八方、冬瓜、荸荠、皮球之属；玻璃灯有方架、滚子、大洋、小洋、五色、吹片之属。其余各色洋绉堆花、耿绢画各旧稿、各色纱堆花、白云纱、银条纱、刮绒堆花、红金线、泥金纱罗，上覆朱缨，角垂风带者，谓之宫灯；竹架上蒙纳绉者，谓之膝裤腿；蔑丝无影，谓之气杀风；置铁竹长柄悬之者，谓之鹅颈项。彩子用五色绫，扎珠网罘ぜ，以为檐饰。

　　结彩属之官乐部，里中呼为吹鼓手。是业有二，一曰鼓手，一曰苏唱，有棚有坊。民间冠婚诸事，鼓手之价，苏唱半之。苏唱颜色半伺鼓手为喜怒，其族居城内苏唱街。

　　铺地用棕毡，以胡椒眼为工，四围用押定布竹片，上覆五色花毡。毡以黄色长毛氆氇为上，紫绒次之，蓝白毛绒为下，镶嵌有缎边绫边布边之分，门帘桌登椅炕诸套同例。炕有炕几、炕垫、炕枕、帽架、唾盂、搭脚诸什物；椅有圈椅、靠背、太师、鬼子诸式；凳有圆、方、三六八角、海棠花及连凳、春凳诸式。

　　民间厅事，置长几，上列二物，如铜磁器及玻璃镜、大理石插牌，两旁亦多置长几，谓之靠山摆。今各园长几，多置三物，如京式。屏间悬古人画，小室中用天香小几，画案书架。小几有方、圆、三角、六角、八角、曲尺、如意、海棠花诸式。画案长者不过三尺。书架下椟上空，多置隔间。几上多古砚、玉尺、玉如意、古人字画、卷子、聚头扇、古骨朵、剔红蔗葭、蒸饼；河西三撞两撞漆合、磁水盂，极尽窑色，体质丰厚；灵壁、太湖诸砚山、珊瑚笔格；宋蜡笺，书籍皆宋元精椠本、旧抄秘种及毛钞、钱钞。隔间多杂以铜、磁、汉玉古器。其白玉本于阗玉河所产，于阗有乌、白、绿，三河所产之玉，如河之色，最胜于“狮子王”，为古玉关以西地。《游宦纪闻》及《于阗行程记》载之甚详。今入版图，其玉遂为方物。贾人用生牛皮束缚，人夫马骡，运至内地，以斤两轻重为换头。苏州玉工用宝砂金刚钻造办仙佛、人物、禽兽、炉瓶、盘盂，备极《博古图》诸式。其碎者则镶嵌风屏、挂屏、插牌，谓之玉活计。最贵者大白件，次者为礼货，最下者谓之老儿货。他如雉尾扇、自鸣钟、螺甸器、银累绦、铜龟鹤、日圭、嘉量、屏风合匝、天然木几座、大小方圆古镜、异石奇峰、湖湘文竹、天然木拄杖、宣铜炉。大者为宫奁，皆炭色红、胡桃纹、鹧鸪色，光彩陆离；上品香顶撞、玉如意，凡此皆陈设也。

　　●卷十八◎舫扁录扬州画舫，始于鼓棚。鼓棚本泰州驳盐船，至朽腐不能装载，辄牵入内河，架以枋楣椽柱。大者可置三席，谓之“大三张”，小者谓之“小三张”。驳盐船之脚船，枋楣椽柱如瓜架者谓之“丝瓜架”。木顶船谓之“飞仙”，制如苏州酒船，本于城内沙氏所造，今谓之“沙飞”，皆用篙<同戈>.沙飞梢舱有灶，无灶者谓之“江船”，用橹者为“摇船”，前席棚后木顶者谓之“牛舌头”，用桨者为“划子船”，双桨为“双飞燕”，亦曰“南京篷”。杭堇浦《道古堂集》中所谓“八柱船开荡桨斜”谓此。沙飞重檐飞舻，有小卷棚者谓之“太平船”，覆者为“顶”，以玻璃嵌窗者谓之“玻璃船”。至于四方客卿达官以及城内仕宦向有官船。皆住北门马头，非游人所得乘也。

　　顺治间舫匾：笔锭如意　胡敬德洗马　小秦王跳涧（前明湖中游船，谓之游湖船。船皆有扁，扁上皆用绘事，式如句容剃头担等发盘上绘事。至康熙中，乃易佳名。此三扁尚为前明舫扁，李啸村得之于天宁门街骨董铺中）。

　　康熙间舫匾：卢大眼高棚子（棚子即“大三张”。其时画舫无考，惟卢大眼以贩盐犯罪，改业为舟子，故至今称之），红桥烂（大三张无灶，惟此船设茶灶于船首，可以煮肉，自马头开船，至红桥则肉熟，遂呼此船为“红桥烂”），芙蓉舟虎头牌（船户之面如是，在便益门马头），一脚散（是船极薄，人以是语笑之，船遂得名）。

　　雍正间舫匾：平安吉庆（自国初至此，以绘事为扁，此为硕果耳）。野乐水马（舫扁书嘉名自此始。二字本张芝叟“小舟胜养马”句）。胜景游　王家富丝瓜架（自舫扁书嘉名，凡船皆用粉扁，以待游人题名，无人题者，皆以舟子之名呼之）。曹世芳丝瓜架乾隆间舫匾：双柿　扇面（二者皆舫扁式也，因无人题，遂以其扁式呼之）。乐也　一条梁（船底用一木，此江船制法也。摇船自此入内河）。平山堂　季元普（此舟子名也，三字笔势遒劲，不知何人所书）。莲舟　殷实舟　太平船　太平舟　锦春游　富春游（舫扁至此）渐（有佳名，此皆丁丑以前之船，迨丁丑后，凿莲花埂，浚河通平山堂，遂为巨津，画舫日增，马头分焉，故丁丑后画舫，另分之于十二马头）。

　　高桥舫匾：星槎　乘龙　发财　凌风舸　如意船　相江行　空明舟　大如意船　雪篷烟艇花月双清　菊屿荷塘　且暂萧闲　李家大三张　王林丝瓜架　李三划子船　高二划子船　王三西饼船　王七虎大三张　潘寡妇大三张　陈三驴丝瓜架　冷大娘丝瓜架　桃花庵划子船　黄毛毛匠大三张便益门舫匾：分波　水仙　载鹤　镜中游　碧湖春　锦湖行（是舫有郑板桥联句云：“摇到四桥烟雨里，拨开一片水云天。”）黄金锭　如意舟　便宜船　春蕙舫　驾云游　彩舟　夺金魁　驾叶舟　衣香人影　元宝丝瓜架　宋上桥丝瓜架　何奶奶划子船　小张二大三张　大张三大三张　小张三大三张（小张三即大张三之子，是二船本一船也）骆家酒店划子船广储门舫匾：代步　依李　大发　一舸　寻春　大元宝　第一舟　黄花舟　沙棠舟　可以游　吉祥舟　满天星（舟子名。）明月舟　宋七江船　孙划子船　飞江江摇船王家沙飞船　孔五牛舌头　一搠一个洞（是船本小秦王跳涧，至是巳朽，李复堂题此五字，遂得名）王奶奶划子船　马回子牛舌头　方世章大三张　沈胡子草上飞　王氏兄弟划子船天宁门舫匾：舫如　扁舟　观流　舫居　问虹　飞虹　一方　栖云　代步　问渠　友溪太平舟　太平船　如意舟　得意舟　下鸥舫　镜中行　歌峡舫　不系园　飞湖引水云天（《梦香词》云：“扬州好，画舫是飞仙。十扇纱窗和月淡，一枝柔橹拨波圆。人在水云天。”）富春舟　书石舟　剡溪舟　壑藏舟　锦春游　天受引落霞孤鹜　小太平船　王七江船（亦名水马，已无其扁）　袁九大马溜　落日放船好　顾家飞云罩　王奶奶划子船　薛二和尚牛舌头　孙二侉子大摇船　曹大宝官划子船北门舫匾：静观　四桨西洋船（是二船皆官船，北人谓之“水住房，南人谓之”水公馆，非达官不能乘，故每闲泊屿渚，以资榜人画眠）　蓬莱　系园　带月　访戴（舟子汤酒鬼，卯饮午醉，醉则睡，睡熟则大呼酒来，故每载人至夜归，皆舟中客理篙楫，至岸杯盘狼藉，任客收拾，惟闻船尾鼻息ぴぴ而巳。田雁门为题是扁）

　　翔凫　富舟　宛在水月　鸣鹤　云鳌　一叶　轻舫　野舫（原诗本“野艇却受两三人”。以航为大舟，不止受两三人。见《清波杂志》。是扁以误传误耳）

　　却受　容与　款乃　一苇　渠花シ　康乐舟　昌龄舟　小自在　映花游　金沙舟苏石舟　书画舫　米家船　青雀舫（词人方竹楼尝题黄秋崖妻吴静娴《秋山读书图》云：“几番幽访，携上晴湖青雀舫。”即此）歌峡舫　水一方　季卿叶宝卿叶　孔三张（此大三张也，中有孔东塘书“壶觞须就陶彭泽，风俗犹传晋永和”一联）合漏船（是船二人合撑，固有是名。）余家玻璃船　赵家划子船　汤家划子船　笏板丝瓜架　顶沙飞船（顶上以覆之）唐寡妇划子船　许椿子划子船　韩钱氏划子船（是妇以债结讼共传为韩钱氏，遂呼是名）十七点划子船（舟子某以十七点得会金，乃造是船，遂名）叶道人双飞燕（是船亦名“南京凉篷”。道人上元人，四十不茹荤，五十辟谷，方笠白袷，打桨白蓼间，旁若无人）南京老唐凉篷　慧因寺智慧舫　关帝庙划子船（僧平川之舟）莲性奇玻璃（僧传宗之舟）陶肉头没马划子船（是船夜宿渚屿，日驾游人，特马头船数足额，不能在岸招客，惟于湖中觅生计耳。时人嗤之，谓之“肉头”，即以没马头之名呼其船也）。

　　小东门舫匾：（是地画舫本二十有七，今增至三十有三，其六船无扁，舟子姓名亦不可考。）

　　步月　仙楼　同春回云　舫如　小天游　一卷书　玻璃船　太平船　百花舟白云舟　百花州　且赵遥　暂萧闲　固始シ　烟波画船　谢氏划子船　洗澡划子船　余家划子船　姜茶炉江船　俞家私盐船（此外河私盐船，归坞变价，牵入内河者）沈金镯划子船　刘大镯划子船（以泥金涂栏干上连环，谓之“金镯”。

　　是门划子船，以此为胜）金孝官上船（此棕亭先生画舫也）陈妙常牛舌头（舟子陈七，美丰姿，时人呼为“陈妙常”）苏高三划子船　王寡妇七号划子船　烟月舫大东门舫匾：芥隐（本宋龚颐正书室名，有《芥隐笔记》卷子）观澜　画舫　大发财　玉镜光　天然图画　郑家蒲鞋头（亦名“关快”。关快即浒墅关快船也）

　　南门上下两马头舫匾：泳庵（郑氏影园舟名）听箫　却要（北门有“却受”舫扁，此改“受”为“要”。考昔李庾有女奴名却要，可知此二字出处）有馀　元宝　冶春　迪吉载鹤　飞云　鹤航　南浦　借树　春螺　云淡　福云舟　驾叶舟　志和舫　采珠游　西溪行　一湖春色　何消说江船（舟子与人言，以“何消说”三字作助语词，时人讥之，遂以此名之）五四划子船　通天篙楼船　汪府大三张（有高西园书“桐间月上柳下风来”横扁）九峰园　彩舫西门舫匾：飞鸿　百福　移园　梳烟　春才　春财　一叶　法二划子船　陈家小三张高二小二张。

　　虹桥舫匾：流霞　观涛　鸣鹤　陈胡子饼船　孔大芹菜船　王家灰粪船（船长三丈，阔五尺，以载灰粪为生，惟清明节龙船市洗净载人，间逢司徒庙演戏，则载戏箱。）

　　桃花庵划子船（庵中道人陈大驾是舟，牛湘南太守为之修念。陈大死，其予苟子秀出，打桨如飞）

　　平山堂舫匾：元宝　童奶奶丝瓜架　法净寺五泉水船
