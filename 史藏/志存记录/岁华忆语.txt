岁华忆语 夏仁虎
自叙
余家金陵，地当都会，为士大夫渊薮。风俗习尚，华而不侈。佳时令节，人家祭祀宴乐，及里巷间往来酬酢之礼，故多鄙俚，足资谐笑，然亦往往而近于古。盖先民敬爱亲乐之意，恒于是乎寄焉。语曰：“百姓足而后知礼义。”太平无象，此其象欤！自留滞北方，行二十稔，金陵再遇劫灰，闾阎生计萧索极矣。重以历朔既更，跪拜礼废，人家子弟，有不知祖宗何德望、亲族何系属、戚友何行辈者。而社会之娱乐，家庭之欢讌，所有存焉者益希矣。乙卯除夕，索居寡欢，京华尘梦，忽焉已醒。荆楚岁时，是曰可纪。书视儿辈，使知故乡风物。小人怀土，无当大雅，弇鄙之讥，未遑顾也。枝巢自识。
元旦
元旦，一岁之首。人家除夕，守岁不寝。至子初，行迎岁礼曰接年。接年须早，谓得气之先也。士大夫家男妇具章服，祀天地于中堂，炽炭于盆，供则香茗或发糕（以面和酵蒸之，取其发旺），长幼毕集，主祭者奠铭于檐下，焚纸马，燃爆竹，卑幼拜尊长，童仆拜主人，欢声满堂。虽齐民家，亦得具冠服无弗敬。
拜年
拜年之礼，非第互相庆祝也。人家终岁勤劳，戚友或不得以时晤。新岁务闲，此往彼来，以资款洽慰劳，寓有合群之意焉。先生及尊长，必以元旦，至迟则不敬。其有两肩舆后，置红毡，终日奔驰道上者，曰拜新亲年，则内兄弟介新婿诣内家戚党也。市肆佣保休业，往来亦莫不拜年。各易新衣履，怀挟名刺，或对揖于途，互道恭喜。市井拜年，其发端语，必曰“除夕一夜，元旦好天”，虽值大雨雪，弗易也。肆伙索欠，至天明与债家口角，甚至用武，元旦途遇，必互揖道“恭喜”，顷之龃龉，曾不芥蒂。
拜年必备
款拜年客厥物惟旨。曰茶盒，以小漆盒分格置糕点；曰茶泡，以白芹稍点盐，加松子、胡桃仁，沸汤芼之，极芳香；曰欢喜团，以炒米和饴团之。客有赉于儿童，曰答贺钱。钱肆岁末发一种之特别纸币，红色，印二小儿作对揖状，旁志曰恭喜？，专为此用。有犒于僮仆，曰恭喜包，十钱八钱，包以红纸，畀必二或四，双数取吉。乡先生诗所谓“入手莫嫌轻似叶，春风能买两眉梢”者是也。人家有新妇亲长来，必携红毡出拜，具茶盘，中置煨莲子，曰献茶。
新春
立春之日曰新春。太守迎春于东郊，抟土为牛，置五色笔，先命瞽者涂牛身，藉以觇岁。备为牧童状，曰芒神；五色纸裹芦梗，曰五花棒。举礼时，太守以棒鞭牛，曰打春。礼毕，隶以余棒撒之，任人拾取。或作小牛，持送大户人家及市肆，曰送春。立春前，乡农入城，二三为群，敲小铜镫，沿门乞钱，曰打春；人家祀神，曰接春；家人拜尊长，曰拜春；团坐啖饼，曰咬春。
祀财神
财神之祀，非古廛肆间最重之祀，率以二日曰牙祭，义不知何取？然大典也。是祀也，主人盛服先至，洁具牲醴。肆伙各偃卧，以候主人与掌肆者议，某宜留，某宜去。既定矣，则命其徒将命往曰：请某请某。得请者，欣然来与祭，而一岁之生涯定。否则未明，打包行矣。
金微危日
士大夫家，亦祀财神，率检历书中金微危日行，谓最徼福利，亦不知何本。
人日
新正十日，各有所主。七日曰人日。是日天朗气清，则人人大欢悦，谓一岁少灾病也。
灯市
新年灯市，旧聚于评事街，迤北至笪桥市。近年则夫子庙为多。鱼龙曼衍，士女杂沓，游人稍倦，咸就得月台啜茗，面钟山而临淮水，风景殊佳。茗碗加青果，曰送元宝。食品之佳者曰梅豆，以梅子与豆同煮，染以红曲，加木樨及糖，色香均美。
上灯节
八日为上灯节，人家始悬春灯，祀祖先，拜尊长，曰拜灯节。夜供元宵，其制以米粉裹糖。有女新嫁者，是日购彩灯及元宵送其家，曰送灯。
龙灯
金陵之龙灯，自上灯后，即游街市。分二组，一军营，一木商也。长或十余丈，多至百余节，盘拿飞舞，各有家法。司其首尾者，皆称健儿。中间搀以高跷跳狮，或蚌精及各种杂剧。灯所过市，人争燃爆竹以助兴。大人家或具元宵茶点，开门延之，曰接龙灯。爆竹愈多，舞者兴愈高，彩愈烈，或回旋院庭，或盘绕梁柱，复间以歌唱锣鼓，想见升平佳况。
打十番
打十番，俗名打锣鼓。大家子弟，新岁辍学，则集合奏演，以其贤于博弈也。节目甚繁，曰水漫闹台、滴滴金、八段锦、蜻蜓翅、蝴蝶须，名称无虑数百十。每组十人或七人，人司一器，以整齐为工。或亦于月夜携器游行秦淮旁，人行月中，音度水上，殊有清趣。间与他组遇，则立而互奏角胜。然雍客中礼，不至于争。厥后无赖子羼入，至于相殴，人家父兄，乃禁子弟，不得出游。
春灯谜
文人学士，暇时制为谜语，新年鲜事，则张条于衢，曰春灯候教。万头攒动，聚影一灯，忽然有悟，高声请问，则群耳倾注，或拍手狂噱，此游戏之近雅者。
敲诗
赌之近雅者，莫过敲诗。任取古人诗一句，去一字，另配一字，并原来一字，杂书于旁，而幂原来之字于下，请人猜拟之。盖祖法贾阆仙。自后无赖者，以为博具，嘱寒士为之制字，曰作诗条；设场闹市，曰开诗室。学者之好博者，就为意钱，猜中则一可博三，风斯下矣。
春酒
新岁人家，排日置酒食，召亲友曰请春酒。肴不必珍错，以新鲜相夸斗，必有蔬菜一器曰春蔬。南方气候温和，园甲早萌，蔬则钟山之白芹，其芽肥如抽玉簪；韭黄如蜡笋，大如指；雷菌如钮。野蔬则荠菜、马兰头、枸杞芽，皆先春而生，甘肥香美，非如北方之以火种也。三爵既沾，酒令始发，或拇战，或分筹，或飞花，或揭翠，宾主尽欢始散。《豳风》之诗曰“为此春酒，以介眉寿”；唐人之咏曰“家家扶得醉人归”。盖和睦之媒、太平之象也。
十三日
是晚亦曰上灯节，其典礼与八日同。
元宵节
十五日元宵节，祭供与上元灯日同。或供春饼，大如碗，薄如纸，裹韭芽肉丝食之，风味致美。唐人说部谓“金陵士大夫家饼可映字”，所纪为不虚也。燃炮竹，打十番，樗蒲六博，往往竟夕。街市铺肆，竞悬彩灯，龙灯高跷，亦时出没于衢巷中。游人如蚁，昔人诗中所咏“谁家见月能安坐，何处开灯不看来”，景象如是。
走百病
十六日，居人相率由东南城之老虎头石观音山以登南城，曰走百病，谓能免疾，与登高之意同。城上马道，亦市玩物，以棘枝上安红豆，及炒米花，游人购之而归。
落灯节
十八日为落灯节，晚祭祖先，供以汤面。俗谓“上灯元宵落灯面”也。祭毕，收遗像，曰落影。撤祭余果品，分与儿童。取饦锣与年糕并煮食。年事毕，儿童检书籍，妇女理针黹矣。
龙抬头
二月二日，俗谓之龙抬头，不知何本，殆龙蛇起蛰之义欤？人家率于是日接女归宁，故谚云“二月二日龙抬头，家家接女诉冤仇”，盖一岁妇工，以此时为最闲，可以展省叙情话也。
尽九
自冬至至是月，九九寒尽。江南春早，阳和蛰动，故谚云“九九八十一，穷汉受罪毕。才得放脚眠，蚊虫龁蚤出”，可以验江南天气。
文昌会
二月五日，相传为文昌神诞。金陵文化最盛，尤重科名，文人学子，先期纠约醵金治具，届日假园林佳处同修祀事，曰文昌会。中座供文昌像，肴果纷陈，香花馥郁，群彦咸集，推已发甲科者主祭。一时衣冠蹡跻，炮竹喧阗，甚盛会也。礼毕饮胙，往往列席十余，豪则酒兵拇战，揭翠飞花；雅则分咏拈题，敲诗射覆；甚或猜春灯、斗叶子、敲诗谜。文讌之乐，无所不用其极。往年祀事，多在余家，以群从众多，骏奔自足。忆光绪初年，先伯司寇公方予告归，提命风雅，自主祭席。夜间朋辈欢饮极酣，某君醉后，龃龉几至用武。先司寇公闻之哂曰：“此武昌会也。”自科举后，此举遂废。
看花
自洪杨金陵乱后，园林花木，樵苏尽之。数十年来，元气未复。胡园既创，刘园继之，始有花时游览之乐。一岁之中，梅花最盛，应推梅冈下之刘园，不下四五百株。正月盛开，裙屐咸集，吟啸其下，为坐香雪海中。二月桃李花，在复城桥北，有园种树数千株。坐小舟往看，游人亦众。此外花事，为旧皇城联姓家之牡丹花，仅一株，广荫半亩，作花多时，至三四百头，盖数百年物也，近闻已毁于兵火。而铁汤池丁家继兴，主人盖雄于资，殊方购致，异种甚多，惜未得观。元武、莫愁两湖之荷花，亦极盛一时。《南史》已有屯兵后湖用荷叶裹饭饷卒之纪，近则两湖荷叶，且捆运渡江，引为利薮矣。菊花则种于鸡鸣埭后，俗谓之山后，即蔡氏之晚香山庄也。园丁艺菊，以宿钵者最珍贵，盖宿根也。文人词客，每届花时，不惜骑驴远访，自选佳种，解杖头资购之。至于寒香上市，则虽菜佣酒保，亦必力购数花，位置瓶碗间，点缀六朝烟水气也。茉莉、珠兰，为秦淮两岸人家夏令一大销场。当夫炎日西匿，水阁帘开，两岸香风，薰人欲醉，皆此花氤氲之气。而茶叶肆以之窨茗，所用亦不在少数。冬令唐花，不如北方之盛，然蜡梅本大过屋者，随地有之，折取插瓶，取资极便。天竺，山茶，视为珍品。此种花肆，多在花市大街一带。因录花事，特并纪之。
上巳
上巳湔祓之习，废已久矣。人家率于是日诣雨花台永宁泉品茗为乐。泉水清洌，足湔烦渴。往往谈笑竟日，看夕阳而归。
清明
清明上坟插柳，厥礼至重。俗谚至谓“清明不插柳，再生变黄狗”，恶夫忘亲不孝者也。是日除在家设祭外，男子多出城扫墓，其有新葬之冢，则须于清明前数日诣之，俗谓“新坟不过社”也。祭具曰春山，竹制为提榼，分三层，中置肴浆，饭则抟之。另割生肉，曰刀头，以祭山神。祭扫毕，则倾榼，媵以钱，犒守坟人。守坟人亦置熟鸡子数枚于榼，以为报。金陵人家重视守坟人，尊之曰坟亲家。守坟人亦呼坟主曰亲家，自居敌体。虽荐绅之门，渠辈来，往往高坐，主人以客礼待之。盖请代守亲墓，礼宜加敬。非若北方之视坟丁若奴也。
张王吃冻食
张王不知何神，故老相传谓是张士诚。士诚在江南大有德惠，民至今念之。三月十三日，俗谓之“张王老爷吃冻食”，必有大风雨。过此即无复冰冱，见免雹灾云。
浴佛
四月八日浴佛节，寺庙皆作斋醮。浴佛之典，惟西城卧佛寺曾一举之，后亦遂辍。
出会
赛会游行，四月为盛。乡间之会，有所谓茅山会者，特肩小亭阁，间以锣鼓而已。城中之会曰东岳会、城隍会。昔时商民富实，物力充牣，一会分若干起。有所谓某某老会者，旗幡灯伞，踵事增华。又饰人家俊秀小儿，扮各种戏装，肩之游行，名曰抬阁。迤逦恒至里许，游行数日而毕。所过人家，争设供、放炮竹，曰迎会。粉白黛绿，倾城往观。儿童罢读，妇女辍工。其意虽取诸驱疫，然耗费物力，甚无谓也。所可述者，足见民力之盛衰耳。
水闸
秦淮水道，一曰秦淮，通江流，即由滨江之三汉口，达通济门入城之河流是；一曰青溪，即？山诸水灌入，今清溪渡、桃叶渡一带汇入淮流者是；一曰运渎，即由汉西门之铁窗棂入城，通于南北乾道桥者是。四五月中，山水盛时，河水往往西流。旧制各水关，皆有水闸，以资宣泄。初夏为慎防启闭之时。明初建都，填前湖为宫殿基，所谓“挑三山填燕雀”者是也。惟存后湖曰元武，湖水潜通淮流，旧有紫铜管以为输送。铜管如今之自来水管，但厚且巨耳。余少时犹见之，足征当时财力之巨。今则断管残铜，皆似沉沙折戟，故夏间雨集，时有水患。今金陵	又建新都，冀有贤长官，修复闸管旧制，洁清淮流，亦地方之福也。
玫瑰酱
四月间人家妇女，采取鲜玫瑰花，细杵捣烂，和以梅子糖霜渍之，为玫瑰酱。夏秋间，沸水冲饮，色香味均绝。又有晒干为玫瑰糖霜者，用以醮角黍，风味亦佳，均可存至隔岁。此外食品，以莴苣盐渍晒干，卷若钱大，曰莴苣圆；笋并豆，以酱油略加糖，煮熟晒干曰笋豆；姜芽渍酱油生食之，曰漂芦姜，风味皆致美。
送夏
人家有嫁女者，在五月前，必备纱葛之衣赠之，曰送夏。盖俗例夏令衣服，均不入新奁，必于夏首送之。媵以蕉叶、折扇、宫扇及食物，兼令新妇分贻姑嫂，犒婢媪焉。
端阳
端午节人家，自五月一日，即用菖蒲叶，剪作剑形，并艾叶悬户上，张钟馗像于堂，云可辟邪。戚友家多以鲥鱼、角黍相馈遗。往往一鱼，辗转数处，仍送回本家，则已馁不堪食矣！足为发噱。五日，以野花为束，蘸水洗目曰洗火眼。洗毕，掷小鹅眼钱于盆中，倾向门外，曰抛火眼。酒中置雄黄，饮之曰可去毒。于小儿额用雄黄书“王”字，以象虎形，云易长成。以雄黄书小纸条，其词曰“五月五日天中节，一切蛇虫尽消灭”，于墙角倒帖之，谓避虫豸。午酒必有一馔，则萱花、木耳、银鱼等五种炒之，曰炒五毒。午餐既竟，则相率至秦淮水滨看龙舟矣。
桃虎长命缕
闺中儿女采桃叶盈筐，叠折之，粘作虎形，饰以绣，极璀璨精致。又以五色线编作绦，曰长命缕，剪彩缝作天师，或小虎、黍角状，大裁如指，垂绦上，俾小儿系之。
龙船
龙船向有数种：曰河帮，秦淮船户敛资为之；曰江帮，外江船户之入城者；曰木牌帮，上新河之木商所集者。午日，各帮咸集于夫子庙前之泮池，以其地河身最广，足资水嬉也。船饰彩亭，以小儿扮杂剧坐其间，助以锣鼓。梢头撑长竿，长年之好身手者，于上作种种游戏。河岸人家，掷银钱或放鹅鸭，俾没水争取以为乐。其并行竞渡争夺锦标，则与西人之赛船竞走同一勇气。是日，倾城往观，桥岸均满。富家率买舟观之，舟须预定，非临时可觅也。
河船沿革
秦淮画舫，自昔艳称。洪杨后，地方长官欲提倡风雅，恢复繁盛，取外江陈旧之红船，改造焉，名曰走舱，以舱大可走也。上为布篷以蔽日，晚则去篷，悬明角灯，曰抬篷。此为灯船之俑。厥后踵事增华，始作楼船，前容仆从，中延宾客设筵席，后为密室。湘帘棐几，布置精雅，到者疑坐水榭中。旧日之走舱，以无楼不足招客，则于船上置一小楼，曰四不像。又有较小之秦淮旧船，亦效颦焉，名之曰气不愤。今则此楼船，概名之曰小边港，以船边可行，舟人不须跨舱过也。最小者曰七板，闻昔有某名士于灯船盛时，独雇一七板，船上悬纸灯，俗所称半锤灯笼者百余张，灯联云：“百个半锤，打不醒痴人幻梦；一只（宁人读平声）七板，也来学浪子风流。”傲坐其间，观者若堵，亦趣闻也。七板，近亦置小楼，船小而灵，足资游赏。秦淮三月水涨，游船渐集，五六月而盛，秋后渐萧索矣。
磨刀雨
五月十三，金陵谓是关帝磨刀日，是日辄有大风雨，曰关圣磨刀雨。
河房
秦淮两岸人家，概呼之曰河房，亦曰河厅。凭波俯影，间以垂杨，盛暑则轩棂悉去，遍挂湘帘。每值阳乌西匿，皓兔东升，两岸珠帘，一时尽卷。水槛风栏，罗列蕙兰、茉莉、鱼子兰诸花。闺人浴罢，纨扇生绡，闲眺游艇，谓之神仙中人可也。
凭水
人家礼重师保，虽市侩屠沽，所延童子师，值盛暑时，亦必买舟延师，并携学生往游，名之曰请先生凭水。画船箫鼓中，时见有腐儒与伧侩杂坐，诸童子嬉于旁者，皆此类也。
月亮头
六月三日以后，俗谓之月亮头，竞以游船为乐。船户亦于此时故昂其值，贫者亦必于月上后，徘徊桥头岸上，饱听笙歌，夜分乃归。故岸傍夜市，张小纸灯，卖菱藕者亦极盛。
游船
暑月游船，为金陵岁时行乐中一大集会，其名盖为趁凉来也。实则东船西舫，密不通风，酒筵既张，莺燕纷集，如坐肉屏风，烦热益不可耐。惟于月上时，呼七板小舟，携素心人泛至复成桥北，于高柳下回船对月，时有佳友挈舟踵至，呼茗清谈，庄谐间作。月光缕缕，从柳阴中映射人面。三更既下，缓缓归来。击汰定明，此唱彼和，则真天上之清都耳。
七夕
七月六日，恒有雨，俗谓之洗车。七日亦恒有雨，谓之天孙别泪。七夕，小儿女供牛女，往往镂瓜茄为灯，或状花鸟，或镌诗句，极生动之致。置碗水露庭中竟夕，明日投针，恒浮水面。就日影中，视其影作何状以卜巧。
斋孤
自七月七日后，坊中多延僧作佛事，谓之斋孤，至中元始已。大坊小弄，连台讽诵，榜黄纸文市头，曰荐度孤魂。僧众弗给，则招游方者充数。俗语谓“七月和尚，烧火者亦上台”也。亦有高搭灯棚，清音坐唱者。大率人家无赖子弟，以不受值，故曰走白局。莲灯灿烂，妇孺喧阗，往往达旦。此非美俗，后来已为官厅禁止，诚是也。
中元
中元亦祭祖之期，家家设供。有焚法船或纸鞋伞者，谓先魂当出游也。游人恒集清凉山驻马坡一带，购夜来香以归。当时物贱，夜来香数十朵，以铜丝串成柄，可供妇人插柄者，只索青钱二三枚耳。
河灯
以纸糊灯作莲花状，荷叶托之，中燃小烛，顺河流放之，曰河灯，云以照渡溺魂。夜间推河窗观之，数星明灭，忽聚忽散，殊有幽趣。放此者，率为僧尼，或善男信女，羼聚一小舟，法鼓喧阗，群讽佛号，甚不足观。
中秋
中秋夜宜有月。俗谓“云遮中秋月，雨打上元灯”，皆为不吉。是夜，家人团坐聚饮，曰圆月；出游街市，曰走月。
祀月
祀月用纸，上印绘月宫状，曰月宫纸。以小香若干柱扎成玲珑楼阁状，或剪彩作月宫状黏之，其最上一柱，戴以纸糊之斗，曰斗香。面和糖果为馅，大如盘，曰月饼。
啃秋
预藏西瓜，于立秋日食之，曰啃秋。
重阳
重阳宜雨。俗谚谓“重阳无雨盼十三，十三无雨一冬干”，占亦屡验。盖冬麦无雨，不能下种，即春荒矣。是日人家，以糕饵供祖，上插小彩旗，曰重阳糕。儿童雕镂五色纸作三角形，累贴成大旗，曰重阳旗。
登高
金陵人九日登高，北则鸡鸣山北极阁，南则雨花台，要以登雨花者为最多。携佳茗，瀹雨花泉水品之。新栗上市，茶肆和木樨煮熟，风味殊佳。兴尽，每购雨花石子归，备冬日养水仙也。金陵人食蟹，谓“九月团脐十月尖”，谓至时始肥美也。以捕自圩田者为佳，因食稻故。巨者两尖团重一斤，又曰对蟹，为他处所无。
桂花鸭
金陵人喜食鸭，此已见于《南史》，由来久矣。鸭蓄之水塘，听自谋食，故胜于北方填鸭之痴肥。桂花开后，丰腴适口，故谓桂花鸭。当时物力贱，鸭四块曰一买，只青蚨十二枚耳。
十月朝
十月一日曰十月朝，是日人家皆祭祖先，焚楮箔，亦有上坟祭扫者。
腌菜
腌菜之风，传自周官齑人。金陵人家，犹重视之，例于小雪前，视家人之多寡，购菜若干担，洗净晾使微干，然后于大缸中平腌之。三数日后，一一取出，加姜末与石萝子于菜把中，挽使成结曰打把。泥封之，一月后始可取食，脆美绝伦。唐人小说谓金陵士大夫家嚼齑菜，响动十里人，然则由来久矣。菜有名“箭捍白”者尤美，或即秋末晚菘欤？作腌菜，自缙绅至编户，皆主妇主之，风尤近古。
冬至
冬至人家，均祀祖先。家人聚饮，鲢鱼向不喜食，是日必以入馔。断葱为寸，与豆腐同煎之，取从容与富余意也。升炉火祀天地曰接冬，间有放炮竹者。
入九
自冬至后曰入九。金陵谚云：“一九如九，作活添一绺（指女红）；二九一十八，河里冻死鸭；三九四九，迎风插柳；五九四十五，穷汉街前舞，六九五十四，蔷薇发嫩茨；七九六十三，行人把衣担；八九七十二，行人拿纸扇（乡音叫二）；九九八十一，穷汉受罪毕；才得伸脚眠，蚊虫龁蚤出。”可验江南节气。
消寒图
儿时见先大夫于冬至日，绘梅花一幅，花凡八十一瓣，每日以朱涂一瓣，九画而毕以纪历，谓之“九九消寒图”。事殊雅趣。后阅清人笔记，高宗于冬至日，飞白书“亭前垂柳珍重待春風”九字，字皆九画，亦日以朱涂一画，九画而毕。昔日帝王风流，亦殊不减。
消寒会
金陵文人，率有消寒会。会凡九人，九日一集，迭为宾主。馔无珍馐，但取家常，而各斗新奇，不为同样。岁晚务闲，把酒论文，分题赌韵，盖谦集之近雅者。
冬蔬
冬日蔬菜，出于天然，非北方所谓洞子货也。如瓢儿菜，与冬笋同煮，厥味至美。钟山白芹，尤为特产，至冬始生，白若截玉，移地种之弗良也。韭芽黄，如融蜡，以阔叶者为良。至于野蔬，常年弗绝，入冬较肥腴耳。
腊八粥
腊月之初，寺庙僧众游行街肆及大家宅第，曰化粥米，辄担载而归。至八日熬粥，加果栗分送人家，曰送腊八粥。
扫尘
扫尘亦曰掸尘，率于腊月择历书中宜扫除之日行之。妇女率仆媪以巾裹头，长竿缚帚，自仰尘迄堂坳，无弗洁清。窗棂易糊新纸，盖年事近矣。臧获劳苦则犒以酒肉。
书院停课
书院之制，作育人材，最为美政。金陵文化之盛，盖由书院多也。钟山、尊经两院试文艺，惜阴试经、古词章，文正兼试文艺、古学，凤池、奎光试童子。又率为官师两课。敏捷者人辄兼数卷，故士子终月光阴，大半消磨于文战。试高等者优给膏奖，官师隆以礼，青年俊秀，尤各争自濯磨。每值岁秒停课，寒士争赴礼科领取膏奖，足为卒岁之资。余家仍世清寒，虽先辈科名弗绝，官至卿贰，顾乃楹书而外，遗留曾无长物，所以继承家学，不堕门风者，大率仰给于书院。忆余为秀才时，与诸兄弟努力考试，每岁秒积聚冬季书院膏火卷票，人得数十金。当时银贵物贱，所以备甘旨，添衣袽，以及新岁之瓶花灯炮，一一咸备，犹有余资，与朋辈备酒食、斗叶子以消遣，新年同为娱乐。呜乎，彼何时哉！
放年学
儿童罢读曰放年学，大致在腊月廿前后。盖官厅亦于是时封印也。人家专馆及街坊私塾，有献于先生曰束脩；其好礼尊师者，必私有所遗曰年敬。儿童清晨谒圣，欢跃而归。塾师亦检点脩脯，收拾笔砚，回家度岁矣。
娶新妇
岁事向暮，婚嫁最繁。鼓乐彩舆，交错于道。或颓龄暮景，愿了向平；或期及标梅，不容更缓；中下人家，率？岁底举行，无意中又为年光增色矣。此时傧相、乐工、舆台、庖子，最为忙碌，亦各利市三倍。谚曰：“有钱无钱，娶个新妇过年。”
祀灶
二十三俗谓之小除夕。是晚，人家祀灶神，供红枣汤，以饴和芝麻，曰灶糖；供料豆，云秣神马；取灶神像焚之，云送上天。祀灶，妇媪之祀也。是夕，厨娘皆换新衣裙，主妇主其祀，士大夫弗与也。然是夕炮竹声最繁。编户人家，则谓灶神主一家祸福，是夕上天廷奏善恶，故媚灶之风大炽。
打抽丰
守坟人于年下携松柏枝，媵糍糕、腐干，诣坟主家，曰打抽丰。人家率款以小酒食，畀之以钱，以酬看坟之劳也。
年市
金陵年市，西自水西门，南自聚宝门，迤逦数里，集中于大功坊。皮货之属，自山西来；纸画、红枣、柿饼之属，自山东来；皆假肆于黑廊，大功坊一带。碧桃、红梅，唐花之属，集于花市街。橘、柚、梨、荸、鲜果之属，集于水西门。鸡、猪、鱼、鸭、腌腊之属，集于聚宝门。携钱入市，各得所欲而归。其乡村之人，结伴而来捆载以去者，肩相摩也。
除夕
金陵人家，除夕最忙碌。祭祀之礼三：祀祖先，祀灶，祀天地也。张先世遗像曰悬影，分桌列馔，举家叩拜。祭毕不送，谓“请祖宗在家过年”也。撤馔不撤饭，饭上插青松枝，安红枣，曰年饭。又供饦锣，制以面，中实以糖，如小鼓状，三叠为具，上插纸花。男子授室者，妇必有献，曰供果，枣、橘、柚唯所便。房族众者，则几案为满焉。曰接灶，迓灶神也，厨娘治庖厨，令光洁，灶盒中以红纸书曰“东厨司命之位”，旁贴小春联。供品则与送灶同，加年饭与饦锣也。夜将午矣，曰辞年，堂上供纸马，书“答谢天地”。生火盆，燃炮竹，供则清茗及发糕、年糕之属。家人集而拜跪，谓一岁平安，谢神佑也。三祀毕，则诣尊长前行辞年礼。妇有献于尊长曰茶，率时果或糖饴。尊长有赐于儿童，曰压岁钱。或银饼，裹以红纸；或青蚨，贯以红绳。一门之中，各房族往来答拜，笑声恒达户外。门前贴彩符曰红钱，以红纸雕镂为之。床前亦悬红钱，帐之中端，悬小松柏枝，缀以色染之长生果及银杏，两端悬葱，红纸缚之。儿童戴绒制小人曰倭子，谓能避疫，殆魇胜之变相耳。家人彻夜不眠，曰守岁。团聚樗蒲，或打锣鼓，然花炮。是夕也，炮竹声如汤沸鼎中，杂以锣声、骰子声、数钱声，盖千门万户皆春声矣。
祭井
三祀之外，有祭井。大人家宅，率自有井。除夕佣人汲满罂瓮，足敷元日之用，则请于主而祀之。祀毕，以二红纸条十字交粘井栏，曰封井。元日夕再祀而启之，曰开井，
拜紫姑
妇女有所祀，曰拜紫姑。每墙阴，或厕侧。又缚纸花于帚曰嫁紫姑。
拜床公
小儿女有所祀，曰拜床公床母。于床头供小儿拜之，祝令能安眠。
嫁鼠女
撒米团、纸花于床顶、壁角、门，曰嫁鼠女。
聚财
除夕人家，长夜无事，则小食以消遣。长生果、瓜子、枣、栗之皮，及碎红纸散满地上，仆妇汛除，但扫置屋角，不令取去，曰聚财。
照耗神
人家房屋多，必遍置灯，令光照，曰照耗神。
夜市
市井间亦最忙碌，铺户彻夜不闭，灯光荧煌，通衢如白昼。盖新年例停市，人家需用物，必于是夜夙备之。最忙者，为质肆、杂货、食物肆，及浴堂、理发铺。其持灯奔走往来道途者，则铺肆之索欠人。天既明矣，索欠人犹必持灯，苟无灯，则债家谓“除夕既明，明岁再议可耳”。
跋
右《岁华忆语》一卷，作于乙卯岁除。初但书新岁琐事十余则，以视儿辈，使知故乡风俗而已。弃置箧衍，久且遗忘。今年春，偶检敝簏得之。心闲务简，冥想旧迹，日写数条，久遂成帙，意欲存之。乡先生某见而曰：“时政方维新，君何为视缕述旧事，是亦不可以已乎？”则应之曰：“兹固游戏之作，然唐宋之说部，此例匪鲜。旧人见之，如温旧梦；新人见之，如披古籍。见仁见智，各存其入可也。至于甄录琐细，引述迷罔，吾知过矣。然从宜从俗，风土所留，神话流传，达者不免。试举欧美新邦证之，谓其无宜忌、无迷信，吾不信也。抑不佞犹有进者，董民始于起敬，祀天其发轫也。治国重在合群，则敬祖睦姻，其初基也。作士贵在知耻，培材养志，其要务也。兹编虽细，于此盖三致意焉。若夫夸陈风物，网罗甘旨，竹（左鼠右与）花猪，昔贤所述，固亦有之。老饕之诮，又复何怪？”乡先生忻然而笑曰：“子言诚辨，盍付乎民？”则应曰：“唯。”
己巳孟春蔚如书跋
此编为民国二四年间作。特一小品文字耳。然于金陵旧日之风俗习尚，略可见焉。于尘箧中检出，冀野姻兄，方整理家乡文献，因以寄之。
枝叟注于丁女秋中，距写此编时越三十四年矣。
