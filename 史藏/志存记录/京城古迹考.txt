京城古迹考
静海励宗万撰
臣宗万谨按畿辅通志，京师本禹贡冀州之域，在周为燕。汉为广阳郡，永平八年，置幽州刺史治于此。燕慕容氏都蓟门城，城有十门，志所载铜马门者其一也。后魏为幽州治。越唐为范阳郡，置卢龙军节度使，亦治幽州。晋天福中入于辽，升为南京，曰幽都府。太宗建城方三十六里，崇三丈，衡广一丈五尺，具八门，后改号燕京，为永安析津府。逮金天德三年，乃迁都焉，仍号燕京。贞元元年，改为中都大兴府，后海陵增广其城门十有三，其西有名彰义者，此辽金故城大略也。元世祖至元四年，于中都之东北健城而迁都焉。城方六十里，分十一门：正南曰丽正，右曰顺承，左曰文明；北之东曰安贞，北之西曰建德；正东曰崇仁，东之右曰齐化，东之左曰光熙；正西曰和义，西之右曰肃清，西之左曰平则。明初为北平府，命指挥华云龙经理元都，重筑城垣，南北取径直，东西长一千八百九十丈，高三丈五尺。永乐元年，升北平为北京，曰顺天府。十八年重修，益加宏壮。凡九门：南曰正阳，南之左曰崇文，右曰宣武；北之东曰安定，西曰德胜；东之北曰东直，南曰朝阳；西之北曰西直，南曰阜成；即今之内城也。嘉靖三十二年，给事中朱伯宸奏，请仍四郊土城故址，以为外郭，周可百二十馀里。时以财力未赡，仅循正南一面故基东折转北，接城东南角；西折转北，接城西南角。正阳外门曰永定，崇文外门曰左安，宣武外门曰右安，大通门曰广渠，彰仪街门日广宁，更有东西便门二，计长二十八里，乃今之外城也。由是观之，自辽金以迄元明，都城屡徙，方围道里之奇衰蠃缩，已可概见。本朝一仍明制。是明之四至四隅，已非元城之旧，而元都更非辽金之旧矣。故孙承泽春明梦余录云：旧幽州城在今城西南唐藩镇城，即辽金故城也。隋之天宁寺，旧在城中，今在城外矣；唐之悯忠寺，亦在城内东南隅，门临康衢，今则在外城西南僻境矣。是城已自西而东也。又云：元之南城，即金之故基，周围五千三百二十八丈，相传土城关是其遣址，多在郊外。今人呼宣武门为顺承，阜成门为平则，及所谓齐化门者，虽尚沿元之旧名，而有明前后所筑内外新城，合计不及至元方六十里之故基也明甚。即内城论，十一门缩为九门，其广狭可知也。则如元乃贤诗所咏白马庙、妆台等迹，向在城南者，今皆在内城、西北城，不又自西北而东南乎！更按刘定之游梁园记，园在京西南五六里，其外有旧城。旧城者，唐藩镇城及辽金别都之城也。元迁都稍东，于是旧城遂入朝市间，而西半犹存，号为萧太后城，即梁氏园所在也。今考东便门外二闸，亦尚有土城故址，不仅西有旧城也。或辽金因藩镇故城，递加廓徙焉耳。至所谓梁家园者，乃在正阳、顺承两门之间，相去仅各二里许，半为阛阓，半为砂碛矣。然则土城遣址，其为辽、为金、为元，俱不可辨。大约每一迁筑，相度方员，一斜一缩，渐失其旧。自古陵谷之变，类如斯乎：若夫梵官仙宇，西山最盛，乃询之僧侣，仅存二三十处，求王子衡诗所云西山三百七十寺者，亦复落落晨星。至于近京西北古迹，迄今半无可考者。盖自畅春、圆明离官叠建之后，又在文囿、灵沼间也。是以乃贤南城咏古诗，多在今城西南之境，业经访核，辑录成卷，以备考古之征。今更从志乘所裁及近代人文集杂着中遣迹之可考者，详择采辑，按籍访核，就今城之东、西、南、北，依方编叙，敬录成卷，以备观览焉。
东城
东岳庙
臣按春明梦余录称，真人张留孙，买地齐化门外，拟建官而未就。元至治壬戌，其徒吴全节成之，赐名仁圣宫。泰定乙丑，鲁国大长公主，更为寝富，又赐名昭德殿。两旁侍者仿唐开国功臣像，孙承泽以为昭文殿学士刘元手制。元字秉元，宝坻人。而周筼析津日记则又云刘銮塑，又云刘元亦善塑；虞集特为作记，别是一人。或疑銮与元音相近，而谓銮即元，误也。庙有丰碑三，真书则赵孟俯、赵世延，隶书则虞集，见孙国敉燕都游览志。今查庙在齐化门外，圣祖仁皇帝赐额曰灵昭发育。前后共六层。大殿供东岳神像，后寝官，再后巡楼。其别殿所设则俗所谓财神、子孙神及七十二司诸像。其寝官后殿所设，则称东西太子。考道家书颇多荒诞，其名称位号，盖相沿旧矣。院内竖碑甚多，自明洪武以来，约计百余通，而元代虞赵三碑，已不可得。圣祖御书碑二座，环以小亭，一国书，一汉文，穹然双峙。入门有二神将、十太保像。门外钟鼓楼二。其巡楼之旁有文昌祠，祠有铜驴，高三尺许，鞍背铸康熙戊子年制。
碧霞元君庙
臣按通志，庙在左安门外东南弘仁桥，明成化中建。春明梦余录云：弘仁桥，元时呼马驹桥。今此庙曰大南顶，旧曰南顶，共五层。坊二，曰天仙圣境，曰弘德慈仁。门榜泰昌元年勅建。入门为功曹殿，后即圣母殿。明天启元年碑一通，大学士叶向高撰。再后为天齐殿，最后为玉皇阁，院有龙爪槐二株。都人最重元君庙，其在西直门外万泉庄者日西顶，康熙四十七年奉勅重修，赐额广仁宫。殿前清汉碑二座，殿榜御书金阙宣慈。又有御赐珠冠三顶，并袍幡等物，又有御书经一卷，至今弁兵轮番守护。在永定门外者曰南顶，有正德五年御制灵通庙碑，今曰小南顶，康熙五十二年勅修。乾隆九年二月，御书殿额曰神烛碧虚。联曰：宝范流慈辉紫极；珠官耀采丽青霄。其东岳殿榜曰神功出震。联曰：德并春阳生万汇；名标震旦峙中天。斗母阁榜曰妙握璇杓。联曰：永镇天枢司橐钥；普延人纪荷生成。其在草桥者曰中顶，天启七年建，名普济官。阁榜春台化育，乃显亲王书。殿榜为天下母，前赠礼部侍郎谧文恪沈荃书。其在东直门外者曰东顶，屋止二重。安定门外者曰北顶，殿三重，有崇祯辛未碑一通，董其昌书撰。今惟西顶及小南顶二庙完整，余皆残毁。
宋仁宗篆书针灸经石刻
臣按春明梦馀录云：石刻在太医院三皇庙内。今查三皇殿之前有铜人焉，周身具针灸穴道，细访不知其所自来，及验仁宗篆书石刻，更不知何年遗逸。
于少保忠肃祠
臣按祠在崇文门东裱背巷，故赐第也。祠三楹，前明祀兵部尚书于谦，塑像危坐，春秋遣太常寺官致祭。详春明梦余录。今查谦被刑于天顺元年，复官于成化二年，赐谥肃愍于弘洽三年，改谥忠肃于万历八年。再查土木之变，谦抗疏止南迁之议，召勤王之师，也先拥帝至京城下，皆登城谢曰：赖天地祖宗之灵，国有君矣！此一策也：楚人之执宋公也，目夷用之；赵王之会渑池也，廉颇用之；澶州之征契丹也，王旦用之。谦非特读书有识，实于宗社有功。乃徧访故巷，悉为民居，求所谓忠肃祠者，皆曰不知；名业长留，迹随时易，良足感喟。
泡子河
臣按此河据孙国敉燕都游览志云：前有长溪，后有广淀，高堞环其东，天台峙其北，两岸多高槐垂柳，空水澄鲜，林木明秀。今查崇文门之东，贡院之南，近观象台西侧，惟存河沟一道，南北通渠，相传是泡子河故迹，而槐柳今亡矣。
吕公祠
臣按祠建于万历四十一年，祠内供吕嵓像，又名永安宫。孙国敉燕都游览志云：以乞梦有灵，岁大比士子如骛。今查有碑一通，明顾秉谦撰。堂宇一层，旁列三楹，在观象台西南。至今春秋二闱，乞梦者犹斋宿焉，相传以为灵验。
月河梵院
臣按院建于天顺二年，后改名月河寺。梦余录以为僧道深别院也。美具录云：寺有聚景亭，已圮。程敏政记云：寺有亭，亭有石鼓、石琴，鹦鹉石重二百斤，色净绿如玉。今查院在齐化门外，惟留小殿一间，内供真武神像，则又道而非释矣。先时亭已久圮，而所谓石鼓、石琴以及鹦鹉石者，更不知散落何处也。
南城
万柳堂
臣按天府广记，堂即万柳园，元右丞廉希宪别墅，袁桷称园内名花万本，为京城第一。辍耕录载：赵孟俯尝燕集堂中，歌姬有解语花者，左手折荷，右手执杯，歌元遣山所制小圣乐，俗名骤雨打荷花者侑酒，孟俯喜而赋诗，有主人自有沧洲趣，游女仍歌白雪词之句。今查堂在广渠门内，国初为大学士益都冯铨别业。康熙时，开博学鸿词科，待诏者尚雅集于此，检讨毛奇龄曾制万柳堂赋。今其基周围一顷余，内有小土山，枯苇蓬蓬，生沟堑中，想郎昔时莲塘花屿也。老柳数株，平芜弥望，因思叶向高所云李园不酸，米园不俗二语，更在荒姻蔓草问，无迹可寻矣。
三忠祠
臣按畿辅通志载：祠祀汉诸葛武侯亮、宋岳武穆王飞、文信国公天祥。又吴宽集云：都人周珍买地以建者。李梦阳、何景明并有三忠庙诗。今查祠在东便门外，弘治年建，万历年重修。堂宇三间，并列三像，旁有小房六间，外则山门一间，栋桷虽未摧颓，而渐即朽敝矣。
藻池
臣按刘侗帝京景物略，金故有鱼藻池，宴赏地也。旧志云：池上有殿，榜以瑶池，殿址久废，居人界池为塘，植柳覆之，岁种金鱼为业。池阴一带，园亭甚多，南抵天坛，一望空涧，每端午日，走马于此。今查池在崇文门外三里河，相近精忠庙，俗呼金鱼池。今柳亦稀疏，止有小鱼池数处，余皆空地，四围民居散处，向之月榭风台，已作平沙荒径矣。
天庆寺
臣按通志，寺本辽之永泰寺，大安兵毁。元世祖至元壬申重建。明成化二年，指挥朱善重修。后有高阁，可望天坛，僧舍中有李龙眠画罗汉十六轴。寺系元学士袁桷作记。又通志载：明因寺在天坛北，明天顺中建，中有释贯休所画罗汉十六轴，董其昌书佛成道记。又春明梦余录云：僧紫柏有题罗汉像赞，系董其昌书，天启二年刻石。今查天庆寺在慈源寺西，殿宇倾颓，惟内所供诸佛菩萨罗汉等像悉系铜铸，而龙眠画迹杳然。近寺明因庵藏有罗汉十六轴，未署欵，而笔法古劲、的是宋元人真迹，每幅有万历时僧真可赞，周叔宗书。
崇真宫
臣按畿辅通志，宫在大兴县南，至元中建；真人张留孙、吴全节相继居此，俗呼天师庵。泰定三年，有瑞鹤临祠，学士吴澄有瑞鹤记。今查有崇真万寿宫，乃明万历丁巳敕建。山门内为龙虎门，内供文昌，为崇贞保运之殿，榜曰丽天经世。东配汉武侯诸葛亮，为卧龙之殿；西配宋丞相文天祥，为鸣凤之殿。其后为九天殿。又有李太后礼斗台，台有四门，东西配俱雷部。再后大阁，榜曰太极肇运阁，供天师像。宫有明时碑二座，其一为没字碑，未知即元时遗址否？然既有天师，或非无因也。门曰龙虎，其或取龙虎山之义乎？
丰台
臣按丰台在宛平县西草桥南。春明梦余录云：右安门外西南，泉源涌出，为草桥河，接连丰台，为近郊养花之所。元人园亭皆在此。今每逢春时为都人游观之地。自柳村、俞家村、乐吉桥一带，有水田，俱旗地。桥东为三公主园，南有荷花池。过此则王纲明家园也，墙外俱水田种稻。至蒋家街，为故大学士王熙别业，向时亭台极盛，今亦荒芜矣。其季家庙、张家路口、樊家村之西北，有官庄并各村地亩，半种花卉，半种瓜蔬；刘村西南为礼部官地，种粟米高梁及麦。京师花贾，皆于此培养花木，四时不绝，而春时芍药，尤甲天下。泉脉从水头庄来，向西北流，约八九里，转东南入海子北红门，归张湾。水清土肥，故种植滋茂，春芳秋实，鲜秀如昼，诚北地难得之佳壤也。
晋阳庵
臣按通志，庵在宣武门外，有古铜大士像，高三尺余，妙相慈颜，具丈夫概，下有款识云大唐贞观十四年尉迟敬德监造。后移受水塘古佛庵。庵坏，移稽山会馆。今浙绍会馆，郎前稽山会馆，内有眼药庵，供铜大士一尊，并铸莲花宝座，左右列善财、龙女，亦皆铜像，据僧云是伊师从他处移供于此。然细验法身，并无尉迟款识字样，而铜质古润，法相端严，的是旧物。
报国寺
臣按寺建于元，迨明成化间改名大慈仁寺。通志云：宪宗为孝肃周太后弟吉祥建。据周筼析津记，俗呼报国寺，盖先有报国寺在寺之西北隅也。又孙国敉燕都游览志云：寺殿前二松，相传金时旧植，台石一株尤奇。今查寺在广宁门内彰义大街，殿阁门宇，共六十余间。石碑三：中一通，弘治十一年立；左右各一，成化二年立。殿前松无一存者。规模依然闳敞，而所供三世弥勒、昆卢、地藏、药师等佛以及金刚诸像，尘黯无光，古剎荒凉，殿宇摧颓日甚，并向来每逢朔望，寺中月市甚盛，今废不复作。
昆卢阁
臣按阁在报国寺后，高出云际，西山翠色，以手可扪，望卢沟桥，行骑历历可数。阁下瓷观音像，高可尺许，宝冠绿帔，左手拊颐，右捧一梵字当胸。寺僧云是窑变相也。详燕都游览志及春明梦余录。今查阁上下共十四间，颇为嵦敞，但寺已坍毁，杰阁巍然，而雨槛风棂，颓檐裂瓦，啁啾鸟雀，金碧无辉，惟瓷像宛然，与此合并作灵光硕果也。
三忠祠
臣按畿辅通志，祠合祀张铨、高邦佐、何廷櫆。今查铨系前明兵部尚书，谧忠烈，沁水人；邦佐谧忠节，襄陵人；廷櫆谧忠愍，大同人；俱大理卿，三人同籍山西，殉王事。祠门榜曰山右三忠。祠在土地庙上斜街。祠正宇三间，大门一间，左右厢房四间，守祠人住，门宇不甚完整。
西城
团殿
臣按日下旧闻，元时仁智殿有园亭，又日臙脂亭，在荷叶殿稍西，相传以为后妃添妆之所；亭八面，俗呼团殿者也。前考乃贤妆台诗，据尧山堂外纪，台是金章宗为李宸妃建，郎今禁中琼花岛，俗谓辽萧后者误。又按春明梦余录亦谓台属宸妃，妃尝与章宗露坐，上曰：二人土上坐。妃应声曰：一月日边明。台在昭明观后。今团殿在西安门内西华潭之东。查萧太后城在京西南五六里，梁氏园所在也，今已在正阳门外二里许矣。即云辽故都方三十里，此其后官，外人何得知其梳妆之处而名之？若谓元仍辽旧耶，则深官幽邃，后妃岂各无妆所，而必羣聚此台耶？且乾隆九年重修团殿，于梁上探得金时铸钱，合之尧山堂外纪及春明梦余录所载，则团殿之为宸妃妆台也无疑。
白塔寺
臣按白塔寺有二，一在今西安门内之北白塔山，即琼花岛。其详已裁乃贤咏古诗。考此寺建于辽寿昌二年，至元八年加铜网石栏，天顺二年改为妙应寺，附近有黑塔、青塔二寺，然寺存而无塔。今查寺在平则门内，今名妙应祥林。考蒋一葵长安客话云，塔内贮舍利、戒珠诸宝物，二龙王跪而守护；则过为释氏张皇，近于诬矣。从墙外竚望，见塔制如幢，色自如银，与西安门内白山无异。惟铜网石栏，缭垣所障，不及山塔凌空，可供四瞩也。
弘慈广济寺
臣按万安碑云：都城内西市街北有古剎废址，相传为西刘村寺。景泰间有得佛像及石龟、石柱于土中者，僧普慧辈图兴复之，太监廖屏以闻，赐额曰弘慈广济。今查寺在平则门内干石桥之北，自山门至后殿共五层，佛像庄严，殿宇亦俱完整。圣祖仁皇帝赐额妙明圆通，又御书持梵律三大字于戒坛，辉煌宸翰，宝剎增光。
元佑圣王灵应庙
臣按庙在顺承门内刑部街，即今都城隍庙。元史云：天历二年加封大都城隍神为护国保宁王。庙修于明正统十二年，重建于嘉靖辛亥。朱国桢涌幢小品云：仪门塑十三省城隍皆立像相对，每岁顺天府官致祭。今查庙前后五层，赫然巍焕。门分中、东、西，仪门内列二神将。第三层对立各省城隍，独缺江南一省，闻在广宁门外，别立一庙。殆庙建于明，而太祖发迹南都，故南省城隍特崇其体统耶？大殿塑王及夫人像，恭遇世宗宪皇帝勅修，赐殿额曰永佑畿甸。联曰：保障功隆，俎豆千秋修祀典；邦几地重，灵威万国仰神明。碑一通，雍正十一年十月立，每春秋遣官致祭。殿后为寝官，官后为空地，殿两廊塑各案司并地狱像。又春明梦余录云：庙内有石刻北平府三字，半埋土中，相传下有城隍庙三字。今官后横卧一石，则刻护国保宁弘仁庙惠佑圣王灵应碑十四字，盖雍正六年自土中掘出者。
护国寺
臣按寺本元崇国寺，至元中建，同名者二，此乃北寺也。宣德间改名隆善，戍化壬辰又增护国二字，故沿今名。寺为脱脱故宅，曾塑其夫妇像于佛座下。明姚广孝像亦在寺，像有自题一偈，后署独庵老人题，盖其号也。释名道衍，字斯道，详春明梦余录。今查寺在西四牌楼东北，共六层，颇为轮奂庄严。由山门入，为二门，列将军二，俗所谓哼哈者也。再进为四金刚。大殿释迦，殿后一八角亭，亭后为千佛殿，中座供三世佛，座下左一幞头朱衣老叟，右一凤冠朱裳老妪。询之寺僧，则曰脱脱夫妇也。孙承泽所录不诬矣。至道衍像无存焉。
鹫峯寺
臣按畿辅通志云：即唐淤泥寺。鹫峯者唐僧之号也，有贞观二十二年唐人所书心经石刻尚存。又刘侗帝京景物略云：寺有旃檀佛像高五尺许，色近沉碧。万历中，慈圣太后傅以金。考程巨夫撰旃檀佛像记及释绍干瑞像来仪记，像于嘉靖十七年迎置鹫峯寺，自优填王造像之岁当王十二年辛卯，至今万历丁酉，凡二千五百八十余年，此像之历年可谓永矣。今查寺在都城隍庙之南，殿宇上下三层，虽未残毁，气色黯然，寺中像已移栴檀寺。至心经石刻，询之寺僧，则曰无有。寺古迹奇而年久岁湮，寺亦颓敝，岂像移而法轮亦转耶？
天宁寺塔
臣按天宁寺建于元魏，旧号光林，隋仁寿间名弘业寺，唐开元中改额天王寺，金大定二十一年改为大万安祥寺，元末兵火荡尽，明文皇潜邸时重修，宣德间勅更今名。刘侗帝京景物略云：隋文帝遇阿罗汉，授舍利一囊，与法师昙迁数之，莫定多少，乃以七宝函致雍、岐等三十州，州建一塔；天宁寺塔其一也。塔高十三寻，四周缀铎万计，风定风作，音无断时。寺僧云：音敛则光现，其影入殿门窗隙，一塔散为数十塔，影皆倒也。塔前一幢，书体道美，亦开皇中立。今查寺在广宁门外，惟留古殿一间，殿中孑立无量寿佛一尊，法身约高二丈。殿后即塔，塔高二十七八丈。据僧传册所记，上有铃二千九百二十八枚，合计重一万四百九十二斤，风雨荡摩，年深纽绝，渐次零落，亦颇残缺矣。塔下扃小殿一问，名曰塔院。塔前亦不见有幢，遑问风铃塔影之幻也。
慈寿寺
臣按寺在阜成门外八里庄，明万历丙子为慈圣皇太后建，赐名慈圣，勅大学士张居正撰碑，有塔十三级。又有宁安阁，阁榜慈圣手书。后殿有九莲菩萨像。载畿辅通志。今查寺共五层。山门金刚二。东西列钟鼓楼，次天王殿。殿后为塔，塔前角亭二，列韦驮、龙王像。塔后角亭二，观音碑一，鱼篮碑一，俱万历年建。殿供三世佛，旁列阿难、迦叶二尊，罗汉十八尊，俱铜像。殿前东西碑二，亦万历年建。其配殿二，东为壮缪，西为达摩。殿后为昆卢阁，阁上马昆卢佛，阁下为观音阁。前配殿东亦观音，西则地藏。东西画廊百间。由中仪门入，为弥陀殿。由东仪门入，为慈光阁，则九莲菩萨画像存焉。由西仪门入，则铜像观音阁也。
土城
臣按志载，土城在宛平县西北八里，郎元大都故城也，俗谓之土城关。今查京城郊外多有土城故址，是否元与辽金，俱莫可辨。再考畿辅通志所载，有君子城，在宛平县西西山口，俗名君子口。据寰宇记谓是石勒简别衣冠人士居之，故名。又回城在大兴县东南，据名胜志，唐迁营州于蓟，筑近蓟邱旁。又牙城在宛平县西南五里，相传唐藩镇牙地也。又旧燕城在宛平县西南。据辽史地理志，晋高祖割幽州等十六州以予辽，辽太宗升为南京，方三十六里，即辽故都也。今皆不可考矣。
元福官
臣按官在阜成门外八里，慈寿寺之西。考改过斋杂记云：宣德年铸熏炉，海内所珍，今多赝物，市者一炉数十金，卒难得其真者。元福宫文昌祠中铜驴，传是宣德年所造。游人以手摩挲，铜质呈露，其色甚莹，验驴之质，亦可辨熏炉之真赝矣。今查宫内诸像共四十七，皆铜铸。其中殿供三清，佐以诸神像。入门列四神将。殿之西为火神，殿之东有文昌祠，旁铸四童子，右侧铸一驴，尤精好，并有座。未识诸铜像皆铸于宣德年否？惟一钟署制造年代，则镌正德年铸。
万寿寺
臣按寺郎唐之聚慧寺也。沈德符万历野获编云：先是，京师有番经、汉经二厂，年久颓圮，穆皇帝重修未竟，上移置汉经于此中。殿曰大延寿，阁曰宁安。寺后垒石为三山，以奉西方三大士，盖象普陀、清凉、峨嵋谙胜，凡占地四顷有奇。其藻绘丹雘，倍蓰于金陵三大剎。万历五年，命太监冯保建并大学士张居正撰碑。寺有大钟，姚广孝监铸，重八万七千斤，径丈有四尺，长丈有五尺，铜质甚古，内外刻华严经一部，华亭沈度书。今寺在西直门外七里，广源闸之西，康熙二十五年奉勅重修。前后殿宇九层，庄严色相，巍焕如新，有圣祖御制碑文一座，并悬世宗宪皇帝御书慧日长悬，我皇上御书法云长住双额。僧院尚有假山古松，惟华严钟移于觉生寺矣。外大小钟共四口。
高梁桥
臣按水经注，湿水又东南，经良乡县之北界，历梁山南，高梁水出焉。水出蓟城西北平地泉东注，经燕王旦陵北，又东经蓟城北，又东南流。魏氏土地记曰：蓟东一十里，有高梁水者，又东南入湿水也。更考魏书，自戾陵堰、督亢渠相继废毁，裴延儁循旧迹疏浚，溉田百万余亩。嘉平二年，刘靖立遏，以道高梁河开车箱渠立水门，涨则乘遏东下，平流则自门入，灌田岁二千顷。景元三年，樊晨更制水门，水流乘车箱渠，自蓟西北径昌平东，尽渔阳、潞县，凡灌田万有余顷。晋元康四年，靖少子弘复起长岸，立石渠，修遏，治水门，作表以记。今桥在西直门外半里，跨高梁河上。据帝京景物略，水从玉泉来，三十里至桥下，夹岸垂柳，绀宇亭台，酒旗掩映，小池广亩，荫爽交匝，每岁清明、重午及浴佛日，游人万计。今为海淀冲衢，近郊姻井，喧阗若城市。桥西六七里，有广源闸，想为裴、刘故迹也。
卢沟桥
臣按金史章宗纪，桥作于大定二十九年六月，成于明昌三年三月癸未，赐名广利。明正统九年重修。考卢沟河即桑干河也，源出代地。元史河渠志名小黄河，以流浊故也。湍驶易决，性浑易淤，故金时议欲穿渠通漕，卒不果行，桥成而往来行旅无病涉矣。今桥在京西南三十里，跨卢沟河上，长二百余步，当往来之孔道。石栏刻狮，林林对峙。康熙元年，发帑修筑，巩固如新，长虹绵亘，桥下水声潺潺，晓月流光，与波荡漾，为京师八景之一。世宗宪皇帝悯恤生儒，凡计偕者过此，独得免税，并置馆舍焉憇息之所。
显应寺
臣按通志，寺在黄村，俗呼皇姑寺。明正统八年，驾亲征也先，陕西吕尼，叩马谏而死。及复辟，肉身不毁，乃塑而建寺焉。赐额保明寺。康熙五十一年灾，五十三年奉勅重建。今查寺共五层。入山门，钟鼓楼二。前殿天王，圣祖赐榜曰显应寺。大殿观音，赐榜曰水心柏子。联曰：片石孤云窥色相；清池皓月照禅心。后殿吕祖，即吕尼肉身，赐榜曰杖泉花雨。联曰：月在上方诸品净；心持半偈万缘空。院前御制碑文二座。再后为药师阁，配殿二，一为汉前将军关侯，一为灌口二郎神，阁上赐榜曰挂衲翻经。联曰：碧松阴里池长润；白藕花中水亦香。吕尼真身，经火独存，殆释氏所云金刚不坏身也。受光宠于兴朝，不亦宜乎！
圣感寺
臣按缑山集云：由常明庵出杏子口，至平坡寺，所谓卢师、清凉、翠微、善应、灵光诸寺皆在焉。盖元时建平坡寺，明宣德中改名圆通，即今圣感寺也。今考通志，寺在宛平县平坡山上，山今名翠微。康熙十六年，御题三圣殿榜曰圣感，大殿曰敬佛，后阁曰制毒龙阁，下藏圣谕一道。阁之东为御书楼，凡所赐宸翰藏焉。其宝珠洞、藏经阁，赐榜曰不二法门。御赐龙藏玉石佛像一尊，高四五寸；又赐香花供器，锦绣幢幡；复御制碑文，以垂不朽。佛日重辉，于斯为盛。
元灵福寺
臣按通志载：延寿寺在韩家山。明永乐时内臣刚铁以靖难功葬此。又按春明梦余录，元有灵福寺，在阜成门外韩家山，寺有二奇松，汉循吏韩延寿家此山，故名韩家山，又呼罕山。今考灵福寺在南下庄八宝山，前有钟鼓楼，共屋四重，俱已残毁，二松惟后一松存焉。韩延寿故址绝无知者。惟有刚铁墓，则享堂画像戎装，旁植铁叉，长约一丈，重八十余斤。碑五通，嘉靖、万历间立。墓侧为护国寺，亦残废。寺僧为铁守墓，铁名炳。今正阳门西琉璃厂北有延寿寺，或同名耳。僧云：铁叉久贮库，此照式铸立，以表厥勇者。据墓在灵福寺，则通志所载恐误。或以延寿所居，而遂名其寺耶？
寿安寺
臣按通志，寺在宛平县寿安山，本唐兜率寺，元至治元年重建。中有卧佛二，亦名卧佛寺。殿前娑罗树二，相传来自西域。据春明梦余录，寺又名永安，树系唐建寺时所植。今大三围高参天。今查寺共五层。山门弥勒，榜曰普觉禅林，次接引佛，大殿三世佛。殿东西列二娑罗树，叶如枇杷，大如掌，有五出如指者，四月开花，丛簇如玉米，绿荫际天，大合抱有奇；殿后一株，则有三围，想唐时物也。树共三株，其大小亦与通志微异。更有苍松一，在殿之东；银杏一，在殿之西；皆合抱矣。其余前后老柏数十株，两廊客房效十间，大殿在西，禅堂往东，禅堂后大楼上下十间，俱贮铜佛，东西厢房各三。大殿后为卧佛殿，法身约丈许，然惟一尊，无二佛也。与通志亦异。最后为藏经楼，楼上下十间。寺北为观音阁，阁在山半。山后为隆角寺。其西南五里为香山寺，行富在焉。香山寺之旁为弘光寺。据僧云，此去法海寺，亦止五六里。
潭柘寺
臣按寺在宛平县潭柘山，晋曰嘉福，唐曰龙泉，亦曰岫云，金、元间名万寿，明末仍今名。志传本青龙潭，自华严开山，龙避而潭平，遂为寺。或曰山树多柘，或曰赭山四合，潭光相映也，故名。谚云：先有潭柘，后有幽州。此寺之最古者。今查寺殿宇共三百一十余间，僧三百余众。康熙三十一年勅重建，赐名岫云禅寺。坊为圣祖仁皇帝御题，南向曰翠嶂丹泉，北向日香林净土。山门中、东、西三，入门升殿，前弥勒，后韦驮，旁列金刚四，圣祖赐榜曰天王殿。左右钟鼓楼二，大殿则释迦也。圣祖赐榜曰清净庄严，我皇上赐榜曰福海珠轮。联曰：鹫岭云开，空界自呈清净色；龙潭月皓，圆光常现妙明心。左殿伽蓝，右为祖师。东西配楼各五，其三圣殿则上御榜曰具大愿力。昆卢阁者亦圣祖赐额也，而上御书则为圆灵宗镜。阁东西翼以楼。上御书圆通殿榜曰心空彼我。殿东为舍利塔，塔东为地藏殿，上赐榜曰性因净果。昆卢阁西为药师殿，其供本朝龙藏者，古观音殿也，赐榜曰莲界慈航。殿内列元顺帝及后像，驸马、公主附焉。砖有妙严公主拜经屧印。殿束为文殊，殿西为影堂。堂之西为龙王殿。观音殿之前为孔雀殿，观音殿之西为大悲殿，药师殿之西南为大悲坛，殿之前为势至殿，其前为戒坛二，坛榜则皆圣祖御书也。戒坛之前为楞严坛，上赐榜曰寂照真如。其南为楼，圣祖赐榜曰五云多处。联二，其五言曰：庆云飞宿栋；嘉树罗清墀。七言曰：经声夜息闻天语；炉气晨飘接御香。舍利塔之前为方丈，圣祖赐榜曰松竹幽清。其方丈之南楼为万寿行宫，圣祖御榜曰松竹清泉，上御榜曰潇碧延清。又御制五言诗曰:攀云寻净地，问树出祇园。息我幻尘念，游兹法海门。灵潭澄自古，老柘郁生孙。欲拟留诗去，诗中无可言。又御书联曰：暗水流花径；清风洒竹林。诗、联俱悬行官。上颜流杯亭曰猗玕清境。圣祖颜倚松轩曰倚松恬澹。山门之西方建华严坛，其外静室四，一曰观音洞，在寺之东隅，石室一间，塑大士未出山像；室内有石池，方广不盈尺，泉中涌若沸，不溢不竭，味清而色碧。僧云，病目者掬洗即愈。一曰紫竹院，在观音洞之左，塑华严像。一曰少师静室，塑姚广孝像。寺北三里曰烟霞庵，即龙潭也。上御制五言二章，其一曰：忆在天成寺，禅方有句留。山川原并美，岁月几迁流。龙卧深潭底，鸟吟高树头。闲云知我意，到处分相投。其二曰：簇簇玉芙蓉，嶟嶟当卢浓。岂因供揽结，聊可荡心胸。柏子窗间落，石泉阶下淙。徘徊迟去骑，径转尚闻钟。庵后为龙潭，潭不盈丈，水深三尺许，有泉滴自石罅中。潭接一涧，夹涧多樱桃，桃杏相间，涧流一线，派泻千条。相传潭底有龙，时隐时现，现或径丈，或尺许，变化神奇，诚灵物也。岫云寺东北，有歇心亭，北接龙潭，东临东岗，临流映树，自具佳胜，游龙潭者，多憇足焉。寺南有莲花池，池广十余丈，闻昔生玉莲，至今池中石笋丛立如莲。池上一茅庵，盖高僧憇息处也。神京灵秀，萃于西山，故香山、玉泉步步引人入胜。兹则寺古而山奇，恭遇圣圣宸游，佛轮重转，慧日重光，抑亦宝林盛事也。
戒坛寺
臣按通志，寺系唐武德中建，旧名慧聚，正统间，易名万寿。今查寺距潭柘二十五里，门临高阜，古松百余株，参天偃盖，皆千年物也。寺内有圣祖御榜清戒二字，向为诸方行僧受戒之所。今庙貌颓敝，不及潭柘庄严。寺西有极乐洞，洞深四五里。臣向曾游历，洞门仅容身，入洞暗黑如夜，列炬以行。行里许，有天然石佛十余龛，参差向背，法相天成。又里许，有蝙蝠百余，大者盈五六尺，极小者亦如箕，羣伏洞顶石乳之上，以炬烛之亦不惊，诚灵物也。至极深处，则闻水声<王争><王争>，路愈窄而湿滑，不敢复入矣。
北城
石鼓
臣按沈德符万历野获编云：石鼓凡十，久弃陈仓野中，仅存其八。唐时郑余庆始徙至凤翔县。至宋仁宗皇佑间，向传师复得其二，宋徽宗又徙之辟雍。后金人取归燕，亦置之文庙。元仁宗又移置国子监文庙，戟门左右并列。正德间，李东阳、杨慎寻绎补订。今园子监大成门内东西石鼓各五，更有石鼓文音训碑一通竖于门西石鼓之东南隅。考宋欧阳修集古录，有三可疑之说，而赵明诚金石录则以石性坚顽难坏，又不堪他用，故能存至今，且字昼奇古，决非周以后所能到。互存之以质欧阳氏之疑。又赵夔云：石鼓文可见者四百一十七字，可识者二百七十二字。又潘廸音训载四百九十四字，薛尚功帖载四百五十一字，今存三百二十五字。再韩愈、苏轼诗皆属之宣王，韦庄诗则又属之文王。独程大昌则据左传杜预注谓鼓当刻于成王；国朝朱彝尊深是其说，而以杨慎所补为不足信。要之，以古盛王大搜之典，寄之数千年渊奥之文，无论为文、为成、为宣，此十鼓者，直足与赤文绿字并贵矣。
文丞相祠
臣按祠在府学南。孙承泽春明梦余录云：永乐六年，太常博士刘履节奉命正祀典，谓天祥忠于宋室，而燕京乃其死节之所，请祠祀，从之。堂三楹，门两重。祠之西为怀忠会馆，江右士大夫，岁时聚此，以致祭焉。宣德四年，保定李庸为府尹，重拓其祠。今查天祥所著日录、吟啸集、指南录、集杜诗，相传并刊祠中，今皆无有。惟唐李邕所书云麾将军断碑二础，尚甃于壁。破屋三间，塑像兀坐，冠进贤冠，朱衣色黯，神座左石刻半像，执笏，冠如明世国公，笏刻孔曰成仁，孟曰取义数语。
彝伦堂古松
臣按春明梦余录云：园子监彝伦堂，即元之崇文阁，相传松为元许衡手植。考元史，许衡为园子祭酒，未几，谢病归，至元八年以集贤大学士兼园子祭酒，帝亲为择蒙古子弟俾教之。今查堂外古松罗列，虬干龙鳞，大约皆数百年物，虽未必尽衡所植，而此中当有遗泽存焉。更有老槐一株，根蟠卧石中，虚若云窦，枝干玲珑，绿荫摩霄，亦传是衡手植，学官甃阑以护。松节槐阴，不惟表先贤遗迹，亦足与文庙之柏并传矣。
定武本兰亭序
臣按春明梦余录，疑是薛师正翻刻本。或云此石明初出天师庵，或云中山王徐达取置国学。今石刻现存国学东厢，其阴即刻赵孟俯所临乐毅论。详载日下旧闻。
延佑二年进士题名记
臣按春明梦余录云：记系元赵孟俯书，在园子监。今徧查国学名碑，止有元至正中石刻三座，系祭酒吴苑于启圣祠土中掘得，现列庙门外；余皆永乐以后立，并无延佑二年碑。
唐火神庙
臣按庙系贞观时建，元至正六年重修，万历三十三年始增碧瓦。春明梦余录云：后有水亭，可望北湖。今在地安门北。康熙二年，始列祀典，每岁春秋仲月上旬戊日致祭。内神殿二层，阁二层，或遇颓敝，官司修葺，庙貌常新。惟向时水亭遗址，悉为栋宇，隔以缭垣，北湖不可望矣。
莲花池
臣按池在李广桥，旧名积水潭。据燕都游览志，潭在都城西北隅，东西亘二里余，南北半之，西山诸泉，从高梁桥流入北水关，汇此。池多植莲，因名莲花池。池上有净业寺，又名净业河，游必从小径入，抵鰕菜亭，乃尽幽深之致；稍折而南，直环北安门官墙左右，流入禁城为太液池，汪洋如海，俗呼海子套。今查德胜门内李广桥，有莲花池，池上有庄亲王家庵，即净业寺，朱彝尊夜宿净业寺诗所云僧楼佛火漾空潭，李广低积水含是也。夏时风香露净，心目清凉。其池西为义学。
古墨斋
臣按古墨斋在宛平县署。孙国敉燕都游览志云：唐李北海所书云麾将军碑，邑令李荫购得，甃之柱壁。今据春明梦余录，云麾碑旧贮良乡县库，不知何时入都。李荫掘得六础，建斋覆之，后移京兆署中，止存二础，其四础相传万历末为王京兆惟俭携之大梁。康熙三十一年，府丞吴涵得二石于府署蔓草中，文已漫漶，可辨者才数十字耳，因移甃文丞相祠，详涵所作断碑记。今信国祠现甃二础于壁。
满井
臣按刘侗帝京景物略云：井面五尺，无收有干，干石三尺，井高于地，泉高于井。蒋一葵长安客话云：满井径五尺余，清泉突出，冬夏不竭。好事者凿石栏以束之。水常泛起，散漫四溢，井旁苍藤丰草，掩映小亭。都人诧为奇胜。林尧俞有满井诗。今查井在安定门外五里大街，井口周围约一丈，水与井平，甃以乱石，水从石罅流出，居人掘堑蓄水。北方地脉高厚，或掘井数仞，犹不及泉，今水平不溢，亦足异也。井有合抱大柳三株，根从井生，森然并列。隔里许，又有一井相同。德胜门外亦有二，此特树较异耳。
古蓟门
臣按古蓟门亦曰蓟邱，在德胜门外五里。冻子昂有蓟邱览古诗。蒋一葵长安客话云：都城德胜门外有土城关，相传是古蓟门遗址。旧有楼馆并废，但门存二土阜，旁多林木，蓊翳苍翠。京师八景有蓟门，即此。又陈孚有蓟门飞雨诗，载朱彝尊日下旧闻。今查土阜尚存，约高丈余，长二三里，其间断续不一，俗呼焉小关；而安定门外亦有土城故址如此者，是否旧燕城，或辽金故城，抑古蓟门，均莫可考。

以上东城七处，南城十处，西城十九处，北城十处，共四十六处。谨就载籍所传，耳目闻见所及，择其迹关郑重者，采辑如右。昆池莫问，海或生桑，向时名迹，或升为禁地，或湮为荒野，或变迁于兵燹，或埋没于尘嚣。则有若祭星之台、护驾之松、感梦之泉，以及披云远风、饮山漱芳诸胜，卧游虽切，谘访无由。极知挂一漏万，然案古证今，循名核实，敬备悉缀录，恭呈御览，以备圣明采择焉。

乾隆十年岁在乙丑，冬十月，工部左侍郎臣励宗万奉勅敬录。
