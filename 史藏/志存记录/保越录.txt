保越录 元 不著撰人


　　●保越录
　　至正十八年冬十一月戊戌，浙江等处行枢密院副使吕公珍来镇绍兴，时迈里古思遇变之后，越民思之，如失怙恃，公至祭而哭之，拜其母于家中。严肃号令，安和人民，百物安堵，上下赖焉。大军自取兰溪，势益猖獗，十二月甲申，克婺州。至正十九年春正月庚申，越城严备，公命所属将士，讲画方略以为备御。乃相与逻城外，虽有排栅，阻水益固，而战船往来俱得便利。瓮城逾河增筑，月城上起望楼，周列庐舍，聚石叠木以为备，立炮架，开箭窗，树屏樯，施吊桥，旁置两门，以便士卒出入。城外复起土垒石磴，左右拱翼以为外护。度大兵必至，乃督城外居民悉迁城中，毁居宇近城者，清野以待之。
　　二月，大军哨略村落，执民为向道，不从者辄杀之。丁卯，自诸暨分三路：一出枫桥古博岭天章木栅至亭山；一出江灶王阔茅洋漓渚至载旗山；一出街亭象路铸石岭干水至九里。
　　己巳，大军皆集，首将胡大海佥院、杨景指挥、朱保同佥、宁同佥、何同佥、谢院判等分管扎寨，置立窝铺连延不绝。先是，长枪军暴于诸暨，公逐之出境，及苗军与我军有故怨，归大军，致毒于我。苗军杨指挥等，垒于西直常禧门，长枪军从宁同佥垒于东直稽山门，皆为先锋军。公命我人，尔思不花、朱文选守迎恩门，百户宗之杰、唐元臣、蒋廷节、莎班、冯遇春、汤成、顾直全、房玺佐之。命元帅顾得兴守常禧门，万户刘得兴、朱荣、马愈、陈亮、吕振、顾兴、刘得旺、林定、江朝宗佐之。命元帅元信、胡大有、周元守植利门，万户邓世全、陈裕华、琢田英佐之。命将军田希仁、万户丁兴祖守稽山门，万户王翼、裔福、陈祥、谢运、杨贵佐之。命元帅包王守五瑞门，万户徐镇、苗一忠、卞得全、葛升佐之。命元帅刘宣守都泗门兼守昌安门，万户费伏初、僧会真、秦泰、镇抚张贵和佐之。命总部下军校分守信地，城南鲍郎山，则植利门将帅兼守之；城北戒珠山，则元帅秃满迭儿、镇抚陈清守之；城东吹沙湾，则元帅叶文举、万户潘宗、金胜守之；城西庞公池，则万户康伯颜帖木儿守之。总管焦德昭、万户吴元亮、杨春、戴德、蔡旺各以本部居中军调遣。命总管杨昶、千户马俊、张德胜、赵义、周元、唐完各以先锋居帐前，随行接战。令总管岳忠、钱保、尤全、陆元、马飞，万户杨仕全、江遇龙、何清、高戒、张旺，千户袁祯、胡广、章茂、完者笃各以骑兵出入从卫，团结四隅义民，守护策应。以部长统御长、御长统社长、社长统保长、保长统甲首，设部司以统辖之。东南隅王克名、余思斋、付尉唐元寿、尉丞唐寿谦，东北隅部尉殷谦善、赵衡、尉丞唐荣总制于上而调度之。御史掾吏陈修、行枢密院都事俞尧臣上下协心，一为守备。位置既定，乃开门延敌，公与将校议曰：“敌势远来利于速战，而城外多水，非用武之地。汝等诚非躁进，以寡御众，以逸待劳，观其动静与之持久，此吾志也。”遣掾吏吴瑾之浙省，议兵食御备事。
　　庚午，大军攻常禧门，我军以骑兵战船并进，居民登城守护。大军驰突诟詈肆侮，总管焦德昭、倪昶等分部接战。公跃马向大军阵，有一骑迎公，公叱之曰：“汝是谁，我舍命大王也。”语未毕，公挥挡杈已中其颐，遂擒以还。大军披靡，元帅顾德兴、万户丁兴祖驰突之，大军引退，行台官属皆集卧龙山上。公还入城，御史大夫庆童举酒迎劳，以所乘马赠公。
　　辛未，大军攻稽山门，我军御之，以石炮、火筒击之，其先锋应手而毙二人。大军阻春波桥下，我军据三桥，相望诟詈，一进一退，至晚各解散。我头目庞成擒获押子一人，御史大夫赏官段一匹，公命为百户。是夜，以舟师烧何山大寨，分省平章张仕信，遣元帅张世谖漕杭州粮一万石，由官河至绍兴，后因艰涩，世谖乃自浙江出海，径达三江。我军陷在诸暨者，相继来归。公连日出城攻大军，耆老请：“一城之命悬于公，愿无轻出。”公曰：“大军初至，其势方锐，吾不身先士卒以挫其锋，谁肯出力？”自是连日出战皆捷，献馘执俘，士气增倍，人人思奋，大军见公铠甲辄引去。
　　丙子，大军乘鲍郎山，运积薪草将填河烧排栅，我军自城上射之以火箭，烧其薪草，大军计不得施。御史大夫以酒劳诸军，命拘收官马以助军用。苦城外沮洳，往来难阻，乃留径山下填河接路，取禹王庙径达亭山。总管焦德昭、万户吴元亮以兵帅寨半港庙下，断其往来，所塞河道随复开通。命行枢密院掾吏华凯、尹性以盐换米二万石，以赡军。公连日获至俘囚，公命鞠之，其果大军杀人者，方始加戮，其余胁从，并释不问，仍给衣食。大军胜诸暨之兵，不数日，既抵城下，而大军之势益张甚，城中人人自危。公连日击退之，皆倚恃无复忧畏。每交战，城上观者杂于卒伍中，耳目既熟，皆恬然不复忧惧，市井作息无异平日。
　　戊寅，公与叶文举、俞尧臣、陈修、刘明、刘宣、周岩、谭震诉于神前，约为兄弟。甲申，大军将黄保元帅，收掠钱清，掘抱姑堰六十余丈。总管邱宗从公击大军常禧门外，中流矢，于口贯项而出。遣指挥张宪至浙江省，与诸军告粮。时驿道梗塞，由三江以海船渡，一夕而至。
　　先是，海道使客未有行者，自是始通。辛卯时，大军之势张，人心汹汹，镇抚金三官奴以私受大军暗号被罪，上下益相疑惧。大军扬言，城中民约我举火为内应。是夜三更，城东北上，民有火炬，使卒奔告，言民通大军，约三鼓为变，公曰：“吾不负民，民岂有负我耶？”总管焦德昭，请以二鼓击四鼓，休击三鼓，及使人察市巷，居民皆安寝如常，至夜不复语，由是大军间不能入。浙江省元帅贾彪统民守钱清，大军掘吴后小赭坝。大军粮尽，大索民船，四出抄掠财物、米谷、妇女、孳畜，所载不尽者，悉皆焚之，或弃水中，深山穷谷，无所不到，数十里之内，荡然一空。山阴张正蒙字景思，贵池县尹士元之子，妻韩氏，乃乡先生韩性之女也。正蒙仕潮州德清县，务提领，葬母南池庐侧，大军至，正蒙先取先世神主埋之，昼窜入山谷间，暮归，见神主弃掷，庐屋尽毁，恐被污辱，与妻同缢死；女池奴夜归家，泣不敢哭，解尸于地，自投崖下而死；次女越奴昼匿山中，夜归守尸旁，寻亦饿死。大军经历赵姓者，池州人，旧知正蒙名，访得其死状，率众葬之。正蒙母棺亦被兵发，赵复掩之。既而叹曰：“今日我葬他人，明日未知何人葬我也！”叹息而去。命元帅府经历谭震、都事周严督义兵筑三江陡及各海塘。浙江丞相达实帖木儿，遣参政丑撤、枢密同佥沙监儿、院判朵来相继统兵来赴援，公命于萧山县驻扎守御。山阴南池郁景文妻徐氏、蔡彦谦妻杨氏同避难，俱被大军执驱迫以前，二妇度不能脱，乃共绐大军营，愿取首饰衣服而后从，大军信之，既还乃投井而死。大军发掘冢墓，自理宗慈献夫人以下，至官庶坟墓无不发，金玉宝器捆载而去。其尸或贯之以水银，面皆如生，被戮斩污辱尤甚。
　　三月癸巳，大军分兵增寨，在西者移□家堰、王家山、绡山、赖山，在东者移胡家奥、凌家山，益以逼城。帐前先锋军徐进，自诸暨陷大军中，其意怏怏，思不得归。大军千户王姓者在扬州之日，尝与进约为兄弟，遂护送至城下，进邀与俱入见公，众皆意其觇谋疑之。公命万户杨仕全待以饮食，与纵观城上及诸仓库，既毕请归去，〔此处疑有脱漏〕“语汝将：我为大元臣子，守镇城池，无以诸暨之失而易我。今我城壁坚固，兵食有余，又何患焉？汝等若不早去，徒送死耳。”乃与银碗一个，官段一匹，命仕全送出常禧门而去。御史大夫命元帅秃满迭儿，以帐前军二百人，弓箭手二十人，赴军前听调。山阴项里徐本道妻潘氏，年二十六岁，嫁夫三日，大军至，杀其夫，见潘氏姿色，曳迫以前，潘氏曰：“我行不乱，且吾夫方死，不忍暴弃遗骸，愿将焚化随去，庶绝吾念，否则有死而已。”大军从其言，为拆民屋积而焚之，烟焰方炽，潘氏临哭之，遂投火而死。城民佣保之徒数百，交愤大军为患，致民庶失业，诣军前自陈，请出城击大军，公不许。太尉张仕诚，遣元帅曹逞义、钟九皋运嘉兴米十万石，由黄家湾出海以达三江。时，迎恩门以东五瑞等六门，皆受敌，惟昌安门无虞，使命往来、商旅出入、舟车粮饷，纷纭旁午，为一城咽喉之地，万户费伏初守备得宜，察而不苛，万民甚便之。
　　丁酉，大军率众攻常禧门，大军之势尤甚。始交锋社坛前，我军不利，元帅顾德兴中箭伤足，总管钱保中箭伤臂。大军进据跨湖桥，我军退土垒，又退月城。大军遂突而入，我军人马披靡，相顾失色，城上观者扰乱奔溃，城中居民为罢市，上下大惧。时公在战船中，叱诸将曰：“今日至此，尚畏死耶？”乃自上马执挡杈，突入大军阵叱之，少却。总管倪昶、尤全共翼公为先锋，刀牌手分左右齐进，元帅张子武、万户刘得兴率甲士继之，大军奔溃，乘胜追北，至大军寨而还。先是，城中鸣禁钟，以声疾徐，如大军缓急，然未尝击也。是日，民既骇惧，或人击钟，公怒命止之，戒后勿击。乃禁民登城观望，自后交战，民皆不知。公每击大军回至府中，即出金帛赏诸军，分轻重俘获多少，各与击赏，莫不欢悦。大军连日攻门，我军分番出击，多所颁获，大军皆预写占屋帖子藏身，欲伺攻破之日贴占屋。会稽义兵仇万户与侄近忠，团结乡民，斩木为鹿角寨，铸石岭，内设强弩，聚民守之，大军至，屡为所伤。后大军大攻之，遂破，近忠遇害，近忠妻子皆被执。太尉遣元帅徐昺、徐忠坚统兵来赴援，江浙分省刘志坚于杭州，令万户姚世隆领兵来会，俱屯钱清。后以事亟，志坚复领部兵入城。
　　己亥，常禧门外与大军交锋，御史大夫勉励诸将，各加赏赐，又以绣段增赏万户刘得兴。得兴为人悍勇，善能发矢，军中号为弩箭刘。是日，单骑迫大军，至寨。时农工已兴，城外不能播植，公深为之虑，乃令民于城内预布种秧；居民连日守城，公虑妨其业，乃俾上户五日、中户三日、下户二日得更轮日相代，单丁老弱者免。
　　辛丑，大军决蜀阜坝，又采槿木梗并木塞坝，义兵争之不果而去。元帅张士俊送军至三江口，为海贼劫夺。江浙省检□□□□官韩惟仁，领所部义兵杀散贼人，获送粮米入城，分省平章赏之，以惟仁升浙东宣抚副使、佥都元帅府事御史大夫以仓粮及库藏金帛助用。
　　癸卯，大军拥突至迎恩门，我军对阵门外，道狭多水，大军为我军所挤，皆陷入泥中，弓弩齐发，射伤甚众。大军将观音奴驰突我军，千户朱子明逆击之，观音奴陷其坑，万户朱之杰擒之以还，乃胡大海义子也，请以金银马匹来赎，不许。至夜，我军逃归者，言大军明日早攻城，公命勇士分伏兵排栅内。
　　甲辰，大军首将建大皂纛旗于亭山，号召各军。我皆出拒战，约有万人。彼军负薪积篠于城外，填河接路，东西连延不绝，四面并进，运载竹梯钩索，至城下鼓勇，彼军恃势驰突，未几猖獗特甚。各门将士严队固守，千户马俊等以先锋持击，壮士延河而进，以火筒应时并发，大军不能支，退而复合，矢石交驰，搏击之声自夜达旦。百户陆胜，目中其箭，剜睛而出其镞，公升为千户。
　　乙巳黎明，自迎恩门至五瑞门，大军阵皆布列，公命分门拒敌，躬自起督。初，公在常禧门外，用双刀入大军阵内，大军以钩钩公首铠，公挥刀断之，公下马持挡杈奋击，流矢乱射，公伤其指，总管马飞、万户江遇龙共追大军，拥公而还。大军将宁同佥督攻稽山门，我军骁骑直前冲，刺其马，宁同佥下马，几为我军所擒，彼众扶上马驰遁，□□□千户击之，至二更方止。是日，遣元帅张子武还平江，指挥张宪与万户赵世隆，引兵出哨白塔等处。宪在军中，不避艰险，性梗直，每委以追警督令之事。丁未，御史大夫率僚属致祭于城隍庙，祝词云云。
　　至正十九年夏五月□日，大军攻烧福严，决官塘二十余处，元帅徐昺自钱清引兵驰救。大军遂于福严驻扎，议决抱姑堰。
　　戊申，掠会稽，至栅头执乡民冯道一妻杀之，其弟道二妻年少，大军谓曰：“从我则为妻，不从我则死。”妇曰：“吾愿就杀，不为妻也。”大军喝令正立，妇引颈受刀，首堕于地。我将蔡希仁于稽山门城上置炮架，大军各门立炮架。
　　庚戌，万户邓思忠，义兵千户周君佐、陈志端、潘伟、丁吉甫、何元道，元帅徐昺等亲率义夫三千人，筑抱姑堰，元帅徐昺躬督视，三日功成而毕，思忠、君佐以下赏劳有法。时久雨水溢，大军每出战不利，彼归婺州者相继于道，不知者，往来于城外，伺其动静，其头目军校，多有避降者，公皆赏赐安慰之。命战船自东门出者入西门，西门出者入东门，经日巡哨不绝。遇夜，遣人逾河砟排栅，察守者勤怠，次日赏罚。浙江行省以猪五十、羊五十、牛二十、酒十罂来劳军士。
　　壬子，大军率众举旗鸣鼓，分队而出战于郊，忽暴雨大至，委顿而还。大军若求售，公戒居民俭食用。山、会二县排坊里正，役繁赋重，公闻之责曰：“乡民破残，其可催办？且大军之势如此，民命朝不保夕，尔辈还可为兼取计耶？”悉命放罢。公见大军之势未退，恐城中食少，每勤民节用，谓食肉者吃菜，食饭者吃粥，又禁米不许出郭贸易，所得米输于官，授以文券，至杭给还之，由是食货阜通无滞。监军器局万户戴本忠、千户张世英以事得罪，命分省镇抚所知事代之。
　　甲寅，复决抱姑堰，元帅徐昺率民再筑兴。元帅贾彪拒战，伤其臂，彼将胡大海几获之，得河船二百只。时城外多水，大军不利。吴后小赭、蜀阜诸坝破决，随即筑之。抱姑堰当江潮冲啮，易决而难塞，至是堰旁扎寨聚民，水陆夹守，西门守帅叶成往来巡哨尤谨，由是自堰以东大军不敢至。
　　丙辰，大军攻半港水寨，我军并出当敌，万户申智欲以骑兵旁出要冲，拒战良久，大军溃去。百户景旺被箭中股，镞入骨，凿而出之。太尉出金帛赏功，院判近里古思等官有差，复以米万石济城中贫民。我军烧家庵寨，大军复再至。
　　戊午，元帅刘宣数请击大军，公不许。是日，稽山门大军请宣复禀，公许之。部下将施伯颜素骁勇，督其众以战，时大军以设伏兵于春波桥下，大军交锋佯败，伯颜追之，大军令两翼当前，伏兵四起，伯颜下马步斗，手杀数人，力不能支，遂陷被擒。
　　己未，大军已得伯颜，颇骄矜，麾众复直至三桥，将窥城门，我军列阵于桥南，兵刃接而复分，百户商华以刀牌突阵，奋击杀一人，大军夺其尸舁去。公坐城楼上，见而壮之，赏钱五十缗，元帅刘宣赏段一匹。时造军器数多，木炭殆尽，公命伐木于城中烧造，又起灶烧石灰，皆务吏尹彦良掌之。山阴义兵千户周君佐，屡获大军人马，以功升万户，复署为常州吏。大军为书射入城中，讽公以同保富贵，公笑而焚之。
　　至正十九年四月癸亥，总管焦德昭于稷山置水陆寨，以遏大军冲突，招抚居民，前后烧毁大军伧塘等六寨。大军于城东江岸，放决杜浦、小金蛏浦诸坝，义兵随筑之。
　　丙寅，出诸寨兵，沿河岸而阵，渐迫越城，公坐战船中，见辄慢骂，飞矢雨注，众多怒，欲击之。公方食，令诸军曰：“不伺命而轻进者斩之。”大军以我军怯，少懈。公乃舍舟乘马，执挡杈冲前阵，总管岳宗、升源从公后，大军将挡杈中公，公格去，以所执挡杈刺其马胸尽刃，马倒，彼将堕马，几被公获，大军披靡。南台通事不花善骑射，以大夫率众而出，怯薛丹阿出，中箭贯目而死。
　　己巳，大军将早晨遣水军数人至常禧门外，潜伏官河中，以稻草覆身，分布兵翼而进之。公五马跨湖桥上，见水浮草云：“下敢有伏兵乎？”命游骑搜之，果得水军，于是邀击俘获殆尽。大军又攻稽山门，逾春波桥，大军将蔡元帅铠甲坐胡床，指挥其众，我军以火筒射而仆之，大军径舁之还寨。先是，大军所恃者骑兵，每出皆为先锋，我军多掘坑，布竹签铁菱，又置钉牌泥中，彼马颠仆，皆为我军所获，自是骑兵少出矣。丞相以至元钞三十贯锭，银碗五十，官段五十束劳军士。乡民陷大军寨者，多逃归，公命抚安之。郡人王冕字元章，负气偃蹇居九里山中，大兵至，民皆避兵入城，冕独不入，大军执而欲杀之，自言善能韬略兵书，得不死，大军将谢佥等资之，偕行至婺州，领见太祖高皇帝于军门，请定官额，陈设攻取方略。上大悦，即命授以重任，命军前督众攻取绍兴，复治攻城器具，又定决水之策，书图本以示诸将。
　　辛未，常禧门外交战，大军首将王老哥临阵，万户杨仕全策马迎之，刺伤老哥。老哥乃大军中勇将，是日几被获之。大军欲往昌安门绝我粮道，乃用王冕计，自绕门山潜逾官河至石堰，结寨太常山石佛寺，一旦而成。公命元帅包玉、总管倪昶急攻之，火简炮石之声，昼夜不绝。
　　壬辰，总管焦德昭自曹娥引兵至石堰，与昶军会，德昭会众曰：“彼寨两日不破，彼方得其志，且不虞我来，宜示以不战，伺其懈而击之。”乃分调万户张英守彼寨北门，千户梁得成、徐旺守南门，德昭、倪昶同万户倪元亮、申智、周展兴、蔡旺守东门，待巨螺吹动，三路齐进。大军见我军解甲休息，果不为意，万户陈杰首出哨，获三人，兵势四合，自辰至午，大军出战数不利。张英率众先进，仆其排栅，获大军元帅及所乘马。诸军鼓噪而入，义兵千户何元道、邵文斁以乡民赴之，庐舍焚之，大军弃其粮，奔凌家山寨，擒获者四人，杀伤及溺水者甚众。元帅包玉、万户徐镇，引兵要其归路，获马七匹。大军寨既破，公令郡长率民拆其排栅，凡十余里。
　　乙亥，至常禧门挑战，数合，至晚解散。公与倪昶等潜蹑其后，至中堰胡大海寨内，军校大呼而前，大军惶怖不知所为，且进且却，士卒有逾垣而赴水死者，我军从而击之，获大将二人、先锋三人、马二匹，而万户河清中流矢伤目。大军自石堰之败，人马散亡甚众，颇归咎王冕，由此疏之。大军督烧五瑞门，夜则归凌家山营。
　　戊寅，大军将张彪自诸暨引兵攻萧山，守者不能御，大军焚燎，烟焰障天，溃卒逃民渡江者如蚁。
　　庚申，分省发兵救萧山，公遣人会合三江守御，元帅韩惟仁领义兵亦至，大军惧，又于北干山上，望见渔商海船三百余艘集江上，大军疑我军至，遂收掠财物孳畜而去。公命惟仁招复居民，整治官府。万户吕诚守渔浦，团结义兵勇卒，备御甚严，民始安业。大军于植利门外填接河路，守将吴大有率众射之，大军回射，大有中颐，千户吴成急趋上前，以枪刺之而毙大军，公壮之，升为万户。城外霖雨不止，水潦泛滥于大军寨下，时溽暑郁蒸，疫疠大作，大军首将祈祷禹庙、南镇不应，乃毁其像，仆砭石。元帅刘宣日日巡警城中，体察奸细。
　　壬午，我军击大军禹庙下，会稽义兵千户邵文教，守护乡井，台省擢为昆山判官。大军既失石堰，欲窥昌安门，及于官塘，抵西施山建板屋百余间，欲扎营山下，义兵烧之，不果而去。水军镇抚张文中与兄彦初潜通大军为内应，事觉伏诛。
　　戊子，大军至稽山门交战，东廓门守帅刘显引兵接应，被箭贯右足胫。分省右丞谢宝玺自余姚遣使军前，请帅万人入城应援，总管焦德昭于曹娥迎护渡江，公遣椽吏龚瑾以粮二千石、官段百匹劳军，命海舟送至杭州。
　　至正十九年癸巳，严州建德县典史于福儿陷在大军营，使饲马，至是以胡大海所乘马来归。
　　丙申，大军过东廓门，公坐战船中，命左右射之，毙其一马，大军引退。公复至稽山门督战，公每擒获大军多不杀，释之放还，公戒曰：“谨毋再来，再来将不利汝。”后有再来，亦释之，有三五次者，其人投械拜伏，盖公在阵日久，知敌情态矣，人感公威德，皆畏焉。以白金二百两赏劳四隅义兵。
　　戊戌，大军攻常禧门，我军相持久之，遣先锋接战，胜负未决，与万户杨春、戴珍等以铁骑冲之，大军奔溃，多溺水死，获元帅戈宗杰及马二匹而还。公叹曰：“可惜杨长不在，若在，可得十马。”万户杜全，是时病疮未愈，遣椽吏龚瑾、元帅府吏谭零至太尉议军事。太尉以瑾为本院都事分台官，留之在婺州也，韩琉为杨迪从焉，琉为椽吏。迪为谘议，其妻子皆在绍兴，琉、迪潜附书与亲友王友文等，属攻城将士来送妻子至婺州，书为逻卒所获，官执友文等，公曰：“韩琉、杨迪不过为妻子计耳，非有官事，谁无亲戚，此有何罪？”公命焚而释之。大军复窥昌安门，自西施山筑路，至罗山庄，距门几及一里，万户费伏初引兵击之，大军乃退。
　　癸卯，大军祭旗，意举火攻城。甲申，大军编竹为笆卷，笆内施木拒，推挽而至，欲用填河渡军，及为竹牌、板屋、软梯、辘轳等具，运载悉赴城下，分门攻城甚急。首将胡佥院、宁同佥等攻西门，指挥杨景、元帅黄保攻常禧门，谢院判、何同佥攻稽山门，朱保同佥书总管等攻五瑞门，四合并进，我军未及布阵，大军诸将已拥入士垒，挨牌节次而进月城之下，少却。总管倪昶以甲士迎敌奋击，斩其挨牌八人，左右二门我军并出，犄角兵势，大军步骑相蹂躏，多坠濠堑中。复为拒战，我军统骑吕天保军突冲大驰阵，马踬被获，公与总管焦德昭麾众并进，各门守将率众并力相拒，矢石齐发，喊声动地，大军之势稍敛。是夜，大军以板屋竹牌联比布列，架木为栅，庇身栅上，去月城不数尺。公戒城上民安卧无喧哗，大军诟詈至三更不已，我军以火箭烧其竹牌板屋，大军扰乱彻夜。
　　己巳，天将曙，大军列阵于门外，飞矢如雨，又以火筒、火箭、铁弹丸射入城中，其锋疾不可当，我军死战。万户丁兴祖率麾下当三桥西，中飞矢，拒守不退。居民连日作粥糜赍酒，分门饮食我军，将士亦奋力擒获彼帅及人马。是日，大军攻击西门甚急，公身先士卒，继其后巡视诸门，一日往返四十余次。
　　丙午，大军之势益炽，皆致死，将登城，御史大夫庆童率官僚祷城隍庙及武安王庙，我军悉出土垒，布阵接战，矢石交驰，分合数次，互相胜负。至午后，暴风忽起，飞石扬沙，尘埃蔽面，人马不能正立。大军将旗俱折，器械铺舍纵横散乱，白昼晦冥，我军乘势击之，接刃于风尘间，人马不相见。大军以四舟编连而行，上积枯薪，乘风纵火，直趋城门，步卒继之。公命海军于河北岸，钩致其舟，助以火箭，顷刻焚而尽。甲士沿河鏖战，以拒大军，我军皆列河北，风势转急，一舟飘南，千户郎成及战士九人皆陷大军中。公怒，遣元帅焦德昭、倪昶等，共逐大军过虹桥南，悉烧其卷笆、竹牌，攻城之具尽被我军所得，有载草船千余艘。常禧、稽山、五瑞诸门大军惊乱，逃遁归寨，闻风木之声，皆疑人马，以是奔走蹂躏，死伤甚众。获元帅二人。
　　丁未，收拾其众，复来逼城，我军败之。是时，两日交战，军士衣不解甲，排栅及城垛上流矢皆满，城外望见，城中常有紫云覆护。
　　戊午，大军复至，苦战不退，我军擒获张元帅及士卒人马，凯噪而还。大军人马连夜不得休息，屡合屡败，攻城器械悉被烧毁，又杀伤死亡，势已穷迫，欲引去，又恐我军袭其后，阴遣老弱疾病者先归。
　　己酉，大军首将胡佥院等自烧其营先遁，指挥杨景、何同佥望见火炽，同佥朱保攻五瑞门，遁，大军各离心，号令出于不一。或前者已去，后者不知；或烹而未炊，或炊而未食。资装器械委弃原野，于是相怨相詈，掺戈相刃纷争而去。公督军校，分兵赶戮，乘胜逐北，大军步卒先行，骑兵后殿，总管倪昶、钱保等追彼骑。将及之，骑回顾曰：“汝不知兵也耶？驰人不赶上。”倪昶曰：“休走，好男子。”骑曰：“今日好男子被吕家赶散，汝毋追我。”昶等不追，遂还。大军又至，为乡民要杀，不敢近，金帛辎重悉皆夺之。公坐城上，见居民出观大军寨，叹曰：“民患大军攻城三月余矣。”公命居民，悉取大军营内财物，所掠民间妇女，纷纭田野，公命入城中，聚大善寺，给以衣食，听还完聚。又遣官属诣各村，招谕避兵，人民复业耕种，掩瘗尸骸之暴露者。
　　至正十九年己酉，御史大夫庆童巡城，赏劳各门将士。先是，城中牛畜抄掠入市屠卖者，多命禁止，军士有获大军营内牛者，官给米易之，令人收畜，至是，多给乡民耕种。升总管焦德昭为将军，万户秦希仁、刘得兴、丁兴祖为元帅，以下将校论功升赏有差。长洲县主簿蒋志道有才干，往来浙西提督运粮，又于杭州置备军器火药，供给无失，至是辟为椽吏。
　　初，公命椽吏葛荣总管诸暨，大军奄至，众力屈不能敌，请休兵，荣不可，军溃被执。送婺州，大军屡欲杀，众将止之，送至绩溪，荣脱系冒险来归，公俾为椽吏如初。命簿尉司增城高五尺，浚濠河，增开十丈，城北立窝舍，置木凳，以耆宿韩昕南督之。民兵岳宗、唐元寿等建公生祠于卧龙山之西麓。
　　公讳珍字国宝，安丰人，系出故宋保相之后，为人倜傥有大志，伟貌多才，沉毅英断，临敌应变从容不矜，量事任人各当其才，赏赉士卒无所靳惜，招怀降附待以不疑，故人乐为之用。将帅军士或有异志，辄先觉而后处之无踪，尤人所难也。守城之日，陷阵摧敌身先士卒，前后斩俘虏获几千余人，节次归附数百人，万户马显祖等数人，生擒元帅戈宗杰、张元帅、谢元帅等五十余人，马三十匹，散军头目奚啻数百人，大军退之日，论功推劳皆归于下。及报命太尉，首以诸暨丧师，请降归咎己职，太尉不许，公曰：“绍兴城池坚固，民心易附，于保全不足为功。自诸暨失守，故大军得至城下，今若不责珍罪，大军必谓太尉幸绍兴之仅存，而置诸暨于不问矣，非所以明纲纪正王法，故珍愿就贬降，以示不忘诸暨，且将士知珍之罪。”固请不已，太尉从之。自是但佥院置职，未几，御史大夫以功状上经略使，升同知院事。公及拜命，进退动止，一遵礼法，不以禄位留意。初至越未几，人民有以牛酒请劳军士者，公不受曰：“院判迈公惠于此邦，尔民赖之，今我之来，既不能善政以庇荫于汝等，且亦无德及于民，不可。”却之，公以全城自任，其立心已见于此，况兼纪律之严，调度之密，恩威并用，赏罚有章，故能内辑群情，外攘强敌，保城于既危，生人于再造，卒以成其功云。
　　保越录

