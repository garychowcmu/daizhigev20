
台湾教育碑记

　　●台湾教育碑记

　　台邑明伦堂碑记（康熙四十二年）

　　——碑在台南府学宫内

　　予以壬午（康熙四十一年）春调任台邑。至之翌日，恭谒文庙。礼成，学博黄君世杰率诸生引予入启圣祠前听讲，问所谓明伦堂者，盖旷然一平地也。噫！斯何地也，而可久旷乎哉？自有人类，即有人心；有人心，即有人理；有人理，即若天造地设，而有明伦堂。苟斯堂之不立，则士子讲经无地，必至人伦不明，人理泯而人心昧，将不得为人类矣。噫！宰斯邑者何人，风教攸责，而可令斯地久旷乎哉？予用是殚力以拮据，毕岁以经营，越明岁癸未之夏，而斯堂得成。堂凡三间，高广如式，门楼、前拱、甬道、围墙井列。成之日，用进诸生于堂而告以斯堂取义明伦之旨，为落成庆。乃环顾文庙又已扫地倾圯，方在选材鸠工、平基定向，为创建文庙之举，适行取铨部命下，而予因是不得尽心竭力于其间。虽然，人之欲善，谁不如我，文庙之成，固有待也。独斯堂之役，费禀于官，役不病民，向之旷然者，今幸巍然其在望矣。义不可无一言以纪。

　　予谓五经与五伦相表里者也。伦于何明？君臣之宜直、宜讽、宜进，宜止，不宜自辱也；父子之宜养、宜愉、宜几谏，不宜责善也；兄弟之宜怡、宜恭，不宜相犹也；夫妇之宜雍、宜肃，不宜交谪也；朋友之宜切、宜肃，不宜以数而取疏也。明此者，其必由经学乎？洁净精微取诸易，疏通知还取诸书，温厚和平取诸诗，恭俭庄敬取诸礼，此事属辞取诸春秋。圣经贤传，千条万绪，皆所以启鏳性灵，开橐原本，为网纪人伦之具，而弦诵其小也。愿诸生执经请业，登斯堂顾名思义，期于忠君、孝亲、信友、夫义妇听、兄友弟恭，为端人，为正士，毋或徒习文艺，恣睢佻达，以致败名丧检，为斯堂羞；庶几不负予所以首先建立斯堂之意。

　　抑是役也，晨夕指画，督率就工，则黄学博之功固不可以没也。（台湾知县陈璸）

　　●重建凤山县庙学碑记（康熙四十七年）

　　——碑在旧凤山县城学宫大成门外左壁

　　圣天子御极二十有二年，海宇廓清，以其地置郡县。南属凤山，建黉宫于莲池潭上，山明水秀。台之登科，自凤山始。特事在草创，所建文庙启圣祠，制犹朴略也。十余年来，风雨飘摇，仅存椽瓦。先圣庙堂，窘于寒暑。

　　四十三年，莱阳宋公永清以平川令调宰兹邑，行释茶礼，怆然念之曰：凤山自有君天下来，版图未入，文教不施，今声名文物，得与中土媲美，称为盛事，苟庙宇隘陋，无以礼圣天子尊师崇儒至意；伊谁之责哉。于是请上宪，集绅衿，捐俸输将，鸠工兴建，高大前制，增两庑、棂星门，因地制宜，靡不周备，坦墉丹漆，涂塈以法；诚壮丽巨观也。候之用心，可谓至矣！侯犹虑无以广圣泽，爰设义学，置学田；其为厥庙筹更深也。

　　士岳来教是邑，诸生具陈其事，请为文以纪。士岳谓文庙告成，士皆欢感，从此子益知孝、臣益知忠，工文章者显当世，立事业者昭后代，莫不由文教中来。是则侯之为政能达本也，功德大矣，岂将以廉明勤慎为良吏已哉！谨刻石以记。

　　康熙四十七年十月既望，凤山县儒学教谕施士岳记并旧。

　　●重修府学碑记（康照五十二年）

　　——碑在台南府学宫内

　　台湾，荒岛也，夫子庙在焉。圣人之教，与皇化并驰，固无海内外之隔。而岁久弗治，有自来矣。惟大成殿巍然为鲁灵光，若启圣祠暨两庑、棂星门皆倾圮剥落过半。前后庙基。被水潦冲啮，陵夷就低，竟为人畜往来杂沓之场。噫！监斯土者何人，而不一駴目伤心于其际乎！

　　余乃商之郡守周君洛书、郡倅洪君石臣暨台令张子宏、凤令时子惟豫、诸令刘子宗枢，亟议修葺。佥合词无间言。余曰：众志既同，是不可后。遂备由上请两宪，寻得报可。即以壬辰（康熙五十一年）冬腊月兴工，委本标千总曾荣董其役。榎桷朽腐者易之，缺折者补之，盖瓦级砖之欹斜者覆正之，墙壁漫漶不鲜者饬之，基址之坍塌者增筑之。而夫子之庙，于是焕然易旧焉。启圣一祠翼然起大成殿后。左右列六德斋。祠下名宦祠居左，乡贤祠居右。再列六行斋。曰六德、曰六行，非文学兼德行之士不得寓焉。东庑下有献官斋宿房，西庑下有藏器库、有庖湢所。棂星门左右，改置文昌祠、土地祠。其外则为礼门，为义路。常置扃钥，非旦望及有事二丁不开。更于礼门外数十武表立大成坊为界。周围墙及肩而止。通道之水，环绕其下。庙之规模，斯略具矣。至教官廨舍，则于明伦堂后新建三楹，斋厨等房胥具门路，从东廊出入，无得复如前之寄居启圣祠左右为渎亵。再于明伦堂前两廊，分列六艺斋，供诸生肄业之所。是役也，新太守冯君躬暨继至，与有力焉。同城总镇姚公乐赞其成。计料若干，瓦若干，砖若干，灰若干，匠若干工，小夫若干名，共计若干缗，悉由本道衙门养廉余羡。予所力请于两宪而得之者，不动公帑，不费民财，历三载之动得竣厥工。而予不能无一言。

　　凡庙学，非作新之为难，而能默体作新之意为难；亦非作新于始之为难，而能继继承承永葺于后之为难。兹余既新斯学于其始，愿执经士子咸各思发愤，以通经学古为业，以行道济世为贤，处有守，出有为，无负国家教育振兴庠序之至意。地方有司亦共以教化为先务，培兹根本地，时省而葺修之，俾有基勿坏。安知荒岛人文，不日新月盛，彬彬称海滨邹鲁也哉？余故详修建始末，并述其意以书诸石。（台厦道陈璸）

　　●新建朱文公祠碑记（康熙五十二年）

　　——碑在台湾府学宫内

　　予建朱文公祠既成，或问曰：海外祀文公，有说乎？曰：有。昔昌黎守潮，未期月而去，潮人立庙以祀。东坡先生为记云：公之神在天下者，如水之在地中，无所往而不在也。而潮人独信之深、思之至，焄蒿凄怆，若或见之。譬如凿井得泉，而曰水专在是，岂理也哉？若文公之神，周流海外，亦何莫不然。按文公宦辙，尝主泉之同安簿，亦尝为漳州守。台去漳、泉，一水之隔耳，非游历之区，遂谓公神不至，何懵也！矧自孔、孟而后，正学失传，斯道不绝如线，得文公剖晰发明于经史及百氏之书，始旷然如日中天。凡学者口之所诵、心之所维，当无有不寤寐依之、羹墙见之者，何有于世相后、地相去之拘拘乎。

　　予自少即知诵习文公之书，虽一言一字，亦沉潜玩味，终日不忍释手。迨今白首，茫未涉其涯涘。然信之深、思之至，殆不啻所谓焄蒿凄怆若或见之者也。文公之言曰：大抵吾辈于货、色两关打不透，更无话可说也。又曰；分别「义、利」二字，乃儒者第一义。又曰：「敬以直内、义以方外」八个字，一生用之不穷。盖尝妄以已意绎之；惟不好货，斯可立品；惟不好色，斯可立命。义利分际甚微，凡无所为而为者皆义也，凡有所为而为者皆利也。义固未尝不利，利正不容假义。敬在心，主一无适，则内直；义在事，因时制宜，则外方。无纤毫容邪曲之谓直，无彼此可迁就之为方。人生德业，即此数言略包括无遗矣。他言之警切胥此类。读其书者，亦惟是信之深、思之至，切已精察，实力躬行，勿稍游移坠落流俗边去，自能希贤希圣，与文公有神明之契矣。予所期望于海外学者如此，而谓斯祠之建无说乎。

　　祠正堂三楹，两旁列斋舍六间，门楼一座。起工于壬辰（康熙五十一年）冬月，至癸巳仲春落成。不动公帑，不役民夫，一切需费，悉出予任内养廉余羡。犹虑祠内香火及肄业师生修脯油灯乏资，议将予拨归郡学■〈鱼逮〉港庄田二十八甲一分租粟供给，岁以为常。经行台湾府转行该学永远遵照，并记以示来者。（陈璸）

　　●新建文昌阁碑记（康熙五十二年）

　　——碑在台南府学宫内

　　京邑之制，右庙左学，前殿后阁。予乃于文公祠后谋创建文昌阁焉。

　　尝读文昌化书中有一二幼语，心窃疑之；既而往复玩味，大指教人以修德积善，与阴骘文一篇相表里。于是深信其言之有得于道，不予诬也。按蜀志有梓潼县，在保宁府界。离县三十里许，有梓潼帝君庙。予前岁奉命视学西川，得瞻礼祠下。叹天下之文章，莫大乎是载。考汉史天文志，斗魁列在文昌星次。吾又不知文昌之与梓潼是一是二，殆天人也耶？神耶？孟子曰：大而化之之谓圣，圣而不可知之谓之神。姑置勿深论，论其尽乎人以应验于天者可乎。

　　科名者，进身之阶；务学者，立身之本。不务学而冀功名，犹不种而期收获，必不得之数也。顾为学之道，自求放心始。求之窈冥昏默，反荒其心于无用，不如时观象以自省。有如动一念焉，若帝君之予见；发一言焉，若帝君之予闻；指一行焉，若帝君之予视予指。必谨其独，戒慎恐惧，将所为修德积善者，悉根诸此，学不自此进乎？学进则识进，识进则量进，量进则德修，而福亦随集。由此而登高科、享大名，如持左券。人之为欤？何非天之为也。有志之士，无急求名于世，而务积学于己，亦无徒乞灵于神，而务常操其未放之心。藏焉修焉，息焉游焉。登兹阁也，睠焉四顾：东峙大山，层峦迭翠，动振衣千仞之思；南望凤山，骞腾隐在几席间；西则洋洋大海，波涛汹涌，风樯出没，变态不可名状；其北有万寿亭穿云而起，君门万里，何日得出此岛与海内诸英俊交游，历金马、上玉堂为一快。以是洗心，以是励志，即以兹阁为不欺、暗室之一助可也。若终日昏昏沉沉，放其心而不知，或舍近鹜远，或处下窥高，甚或以兹阁为登眺观游之所，则与谋创建者之初心大相刺谬矣。可乎哉！

　　阁制度高广宽长各若干，一准福州府庠奎光阁体式。会城选匠办料，皆署学事教谕郑长济任劳。海运到台，旦晚督率就工，委该学教授杜成锦、巡捕经历陶宜。先后赞成，则同官同城诸公与有力焉。始于春二月丁亥，成于三月戊申。（陈璸）

　　●重修诸罗县学碑记（康熙五十四年）

　　——碑在嘉义县学宫内

　　诸罗县学原在善化里之西，茅茨数椽。康熙四十三年甲申，凤山令宋君永清署篆诸罗，因县署移归诸罗山，就罗山议建。丙戍（康熙四十五年），郡丞孙君元衡摄县事，建大成殿棂星门。戊子（康熙四十七年），宋君再署篆，建启圣祠。乙未（康熙五十四年）九月，飓风大作，屋瓦门墙皆倾。今令君贵阳周侯怃然曰：是吾责也。是岁十月兴工，修其破坏，大成殿、启圣祠皆易故而新之。建东西两庑，以祀先贤先儒。东有名宦祠，西有乡贤祠。又启圣祠之东建明伦堂，西建文昌祠，附西为学舍，便肄业者。棂星门之外以墙，榜曰礼门义路。墙之外为泮池。皆前所未有也。糜白金一千五百有奇，周侯独肩之，不扰民间一丝，丙申（康熙五十五年）六月告成。

　　世远时应中丞雷阳陈公之招，主鳌峰书院。吾友陈君梦林，客游于台。周侯介陈君以书来求记，且曰：诸罗僻居海外，诸生观化聿新，愿有以教之也。世还寡陋何知，爰即鳌峰诸友相与砥砺者而告之曰：君子之学，主于诚而已矣。诚者，五常之本、百行之原也，纯粹至善者也，天之所以与我者也。人之不诚者，无志者也；人之无志者，由不能尽其诚者也。诚以立其志，则舜可法而文王可师也。其原必自不欺始。程子曰：无妄之谓诚，不欺其次也。其功由主敬以驯致之。程子曰：未至于诚，则敬然后诚也。敬也者，主一无适以涵养其本原之谓也。由是而谨几以审于将发，慎动以持于已发，则合动静无一之不诚也。虽然，由明以求诚之方，惟读书为最要。朱子曰：读书之法，当循序而有常，致一而不懈，从容乎句读文义之间，而体验乎操存践履之实；不然，虽广求博取奚益哉。学者率此以读天下之书，则义理浸灌，致用宏裕；虽然，非必有出位之谋也，尽伦而已矣。孔子曰：爱亲者不敢恶于人，敬亲者不敢漫于人。吾父子兄弟肫然蔼然，尽吾爱敬之忱也，克伐怨欲之心，何自而生哉。始于家邦，终于四海，皆是物也。庸近之士，不能返其本、思其终，但以为吾读书、得科名，而吾名成矣，荣闲里、利身家，而吾事毕矣。其幸者得一第，其不幸者老死于布褐而已矣。其天资厚而习染轻者，居是官也，犹可以寡过；其天资薄而习染重者，则贪没焉而已矣。夫此身，父母之身也，天地之身也，民物所胞与之身也。以父母之身、天地之身、民物所胞与之身，顾可不返其本、思其终，以贻父母羞，以自外于天地，以为民物所诟病哉？

　　诸罗虽僻处海外，圣天子治化之所覃敷，三十余年于此矣。巨公名人相继为监司守令其间，风俗日上，萃一邑之秀于明伦堂，相与讲经书之要旨、体宋儒之微言，告之以立诚之方、读书之要、伦理之修。经正理明，则词达气充，科名之盛举积诸，此非徒善人之多也。陈君为我言：周侯清修干固，百废俱兴，引人于善，惟恐不及。吾知所以长育人材、化民成俗者，必有道矣，又何俟余赘言哉。

　　周侯名锺瑄，字宣子，贵阳人，登丙子科，以清德文学世其家。（蔡世远）

　　●重修凤山县文庙碑记（康熙五十八年）

　　——碑在旧凤山县城学宫大成门外左壁

　　文庙之废兴，前人记之详矣。

　　鹏业莅任之初，从邑候李公丕煜行释菜礼。时大成殿、启圣祠以及两庑、棂星门，靡不毕备。圣天子文明之治，渐被海外，猗欤盛哉！

　　越明年冬，飓风作，庙门、棂星门暨两庑围墙椽瓦圯坏甚。盖自是兴者又几于废矣。侯怃然曰：是乌可以已耶？爰取大木，亟命工师仍旧址而建棂星门焉。瓦之塌者补之，门之坏者新之，墙之倾者筑之，两庑之圯者葺之。取其质不取其华，取其坚固而久远，毋取其苟且于目前。

　　庙既新，鹏业因进诸生而语之曰：而亦知侯新庙之意乎？夫宇宙莫大之事业，由于文章；千古不朽之勋猷，本于名教。修身立行者，大儒有用之学也；砥砺名节者，士人经世之具也。古之学者，本穷理之识，以尽乎正心诚意之功，而修齐治平之理寓焉。是故出其所学以献之廷，为王国之桢，本其所学而体诸躬，为有德之彦也。今之学者，不务耕述实修，而孜孜焉帖括是尚，以为弋取功名之具；庸讵知功名非可强求，毋论其必不可得也，即或幸而荀得，终无当于经济之学。呜呼！何其不思之甚也！司马温公曰：先德行而后文学。德行不立，文将焉用。韩退之进学解曰：业精于勤荒于嬉，行成于思毁于■〈髓，忄代骨〉。诸生业患不能精，毋患有司之不明；行患不能成，毋患有司之不公。今之学者，业果能精乎？行果能成乎？若犹未也，将谁之咎哉？朝廷尊师重道，作育人才，立卧碑以教督，而又制训饬士子文颁行天下，务使天下之士，崇正学而黜邪说，敦实行而弃虚声。士苟能惕然自励，以振拔于庸众之流，朴者进于雅，顽者化于秀，海外多士，相与观摩切磋，则从兹以往，文教日成，邹鲁之风，何难再见于今日乎？是则余之所厚望也夫。

　　康熙五十八年月日立。（富鹏业）

　　●重修台湾县学碑记（雍正元年）

　　——碑在安平县学宫内

　　岁壬寅（康熙六十一年），璥奉命巡视台湾。于时寇乱方息，继以大饥。学宫飘摇飓风霪雨间，颓然欲尽。官斯土者，虽目击心伤，不遑及矣。与璥偕来者，贵阳周君锺瑄，前以诸罗令报最为高唐牧，内迁员外郎，至是以贤能特简令台湾，慎其选也。周君既至，设平粜法以苏郡治，运米以赈澎湖，境以内欣欣然更生焉。乃亟鸠工庀材，仍厥旧制，凡殿庑门垣生舍，修者修之，筑者筑之。时诏崇先圣五世王爵，为改建五王祠。不费帑，不役民，皆周君节啬俸薪而独任之。始事于癸卯（雍正元年）季秋，落成于甲辰（雍正二年）仲春。糜白金三百五十有奇。不数时而庙貌聿新，因请璥为记其年月。

　　璥惟学校之设，所以长育人材，一道德，同风俗，教孝教忠也。学者于此，不能穷其指归而得其要领，身体而力行之，沈溺于词章，龎杂于功利、权谋、术数，所谓人材不可问矣。道德奚自而一？风俗奚自而同？今台当更化之后，学者蒸蒸然思复于古，知圣贤之所以教人者，其指归要领，不过欲人尽力于君臣、父子、夫妇、昆弟、朋友之间。父教其子，师勉其弟，日引日上，庶几笃学力行之君子，无徒以词章为梯弋科名之具，无或以功利权谋术数以流入于不肖之归，则道德一、风俗同，庶不负国家养士之隆、与贤司牧师旅饥馑之余，拮据经营之意，实有厚望焉。

　　是役也，董其事者，本学教谕葛炇，例得书于石。（巡台御史黄叔璥）

　　●海东书院记（乾隆五年）

　　——碑在台南府海东书院

　　圣天子临雍讲学，文教遐敷，岁拨帑金如干于直省各立书院，以造天下士；彬彬乎霞蔚云蒸，称极盛焉。

　　台阳海峤，隶闽之东南郡，相去榕城约千余里。诸生一仰止鳌峰，且不免望洋而叹也。郡学西侧，旧有海东书院，为校士之所。前给谏渔庄单公请别置考棚，遂成闲廨。岁已未（乾隆四年），予衔命巡方，视学来兹，凡一至再至焉。中多轩楹，可读可栖；明堂列前可以讲，矮屋通后可以爨。意选内郡通经宿儒充教授，为良师，允堪作育多士，与鳌峰并峙。谋之观察刘公，亦然予言。第以薪水诸费无出，奈何？邑明经施子士安慨然身任之。先请输稻千斤，仍置水田千亩，为久远计。予曰：是可以入告矣。逾数月，议行。刘公捐俸倡修。一时轩窗爽洁，什器周备，焕如也。郡守钱公亦能加意振作，选诸生中文艺有可观者得数十人，以实其中。延教授薛仲黄为师，致敬尽体。二公所编规约数条，详慎之义，历历可见。

　　夫兴文劝士，采风者之责也；敬事图成，良有司之谊也。抒一家之力，供多士之需，义不泯于乡也。取一人之善，成天下之材，恩必出自上也。尔师生各宜锐志精心，无怠学，无倦教。言语文字之中，申以修己治人之道，渐摩既久，当必有明礼致用者出，以膺公辅而扬休明，上慰圣天子棫朴作人之至意，宁云岛屿生色、邻里增荣已哉。予于尔师生有厚期焉！（巡台御史杨二酉）

　　●重修台湾县学碑记（乾隆八年）

　　——碑在安平县学宫内

　　忆予以康熙壬午（四十一年）春调任台令，台邑庙学先为伪辨住宅，湫隘弗称，兼岁久屋材朽蠹，已就倾圯，明伦一堂尚在蔓草中，未有议创者。予以为此为政第一事，不可或后。即具状详请各宪，寻得报可，乃殚力拮据，首于庙左隙地起建明伦堂。以是年冬杪兴工，越岁三月告成。随改造文庙，增旧地而式廓之。选匠往会城购料，业已平基定向，予忽奉文行取，时在甲申（康熙四十三年）初春，捐金留府库为工费资而去。身虽去而寸心惓惓，每以庙学未成为一憾事也。

　　越七年，庚寅（康熙四十九年）秋，予复谬持节东来，谒庙循览，规模虽略粗具，而启圣一祠尚仍旧向，与文庙相左，两庑尚不蔽风雨，心焉憾之。先捐俸委台令周环筑墙以肃内外，因郡庠大费修整，未遑议及邑庠。至乙未（康熙五十四年）春，郡庠幸焕然易旧矣，正在私心经营，而予又忽奉有补授偏抚之旨。予曰：是不可或后，既星夜鸠工庀材；将启圣祠、顺文庙方位改造，两庑撤旧更新，增建名官、乡贤二祠，为吏治风俗示劝，以遂夙志焉。

　　虽然，予非有所利平此而欲自为功也。董子曰：仁人者，正其谊不谋其利，明其道不计其功。夫建庙修学，正谊明道之大端应无出此者。予数年惓惓之苦心，其亦可无复憾也夫！（偏沅巡抚陈璸）

　　●重修府学文庙碑记（乾隆十年）

　　——碑在台南府学宫内

　　余奉调来守台郡，越日，齐祓谒圣，仰瞻庙貌，岿然更新，而匠石尚铣集未竣事。退而谒巡台六、范二公，教以移易风俗，必先培养人材，当思体圣天子崇道兴学之意，以为政治之本。余心识其语，因以知化理之隆，造邦者之大有造于兹土也。

　　郡城文庙，海东风化所关，日久不治。适观察庄公摄府篆，毅然曰：是余之责也。遂简公镪二百五十余缗，属郡司马方君董其役，诏以诚敬之道，务勿烦民。故凡工料，悉给以常值不少减，而民皆竞趋鼛皷如骛。司马周度相视，举上木、斵垩、丹刻等功，精于规画，克恭厥事。将竣，费稍靳，庄公又率余与方司马暨淡水曾司马共捐以成之。庑后两翼为义学，前雷阳陈清端公所建之十二斋也，因并完缮，进师生课诵其中，一时教典并行，甚盛举也。吁！巡方二公惓惓于崇道兴学，睹兹修举宏备，得无欣然而大愉惬乎！

　　今夫崇道兴学，所以劝士也。台郡虽僻处海外，入庙者莫不知敬。书云：未见圣，若弗见。今也面诸羹墙，闻诸肸蠁，怵惕弥虔，士习以端，人材以出，文运以兴。由是风声广励邪慝不作，狱息盗弭，刑清武偃，百昌遂而诸福集，金汤固而盘石安。然则斯举所系，夫岂浅鲜哉！爰书而记之。（台湾知府褚禄）

　　●新建凤山县学明伦堂碑记（乾隆十二年）

　　——碑在旧凤山县城学宫明伦堂右壁

　　礼称大学始教，皮辨祭菜，所以致敬于先师，以尊道德也。盖古人因学而有庙，自天子之元子、众子以至公卿、大夫、元士之适子，与凡民之俊秀，莫不造于学。虞庠上下，夏序东西，殷胶左右，无非学舍也。后世重庙而轻学，戟门■〈半页〉宫，专崇庙貌，而春秋礼乐，冬夏诗书，无复教之之地。盖古意之存焉者寡矣！我国家令兴，自大成殿外，必有明伦堂以为敷教之地。通郡邑皆举为法。所以养士之制甚备。独台湾一隅，僻在海外，前此郡学明伦堂未建。陈清端公璸至，始奋起而经营之。迄今两庑有六艺斋，为诸生肄业之所。庙与学乃以无缺。盖兴学立教，非俗吏之所能为也。

　　凤邑在郡治之南，学宫独据形势之地。庙前伴池，方广里许，多植芰荷，即志所称莲池潭也。余以乙丑（乾隆十年）冬巡行至凤山，谒先师庙，召诸生讲学所谓明伦堂者，湫隘仅数椽，其旁即教谕寝息地，训导且僦居他室。问所为莲池潭者，莠民侵牟为利薮，日张网其中，芙渠荡然无复存者。知邑事吕令作而言曰：锺琇莅此二年，念明伦堂之未称，已度地鸠工，谋于大成殿之右建堂三楹，为讲学之所；又修其旧有之堂，以祝于朱子，而并建名宦、乡肾二祠，以补旧日之缺焉。余许其请。更令清厘■〈半页〉地，以还旧观。越明年，吕令告蒇事，盖经始于乾隆十年十二月，至十一年六月工始竣，凡费番镪一千有奇。因求余文记之石。

　　余尝以知县者，知一县之事也。一县之事，孰有大于养与教者乎？不知所以教，至并教之地而废之，其所养者可知已。今吕令之用心甚勤，既力扩明伦之堂，俾为师者有成材之区，为弟子者有受教之所，而又以其余力建祠，以兴贤而勤善，而泮池之水以浚，大小干迈者咸悦。余故乐得而志之。

　　董其事者，本学教谕庄元博、弟子童作楫、卓梦采、余有成、陈正春，例得书于石。

　　钦命巡按福建台湾等处地方、都察院兼提督学政、云南道监察御史、加一级、记录三次范咸敬撰。乾隆十二年孟夏月谷旦勒石。

　　●重修府学文庙碑记（乾隆十六年）

　　——碑在台南府学宫内

　　圣天子重熙累洽，教化覃敷，薄海内外，罔不风同道一。台故海东隩区也，自入版图，经陶冶数二年，而棫朴菁莪，蒸然蔚起，其与教之地，尤首重焉。

　　乾隆己巳（十四年）夏，余街命巡方兼视学兹土。至则恭谒文庙，环视殿庑堂宇，渐就倾圯，祭器乐器，因陋就简；窃恻然忧之。及检郡乘，知学宫曩为海康陈公所修修者，距今三十余年。其修学记中，拳拳以非作新于始之为难，而能继继承承永护于后之为难；盖深望夫有基勿坏，后起者接踵而修葺之也。顾其间虽经监司刺史辈捐金补缮，不数岁而朽蠹剥蚀，复不可支。盖非彻底建造，难云固也。余正为经营商榷间，而台之矜主尊师重道，踊跃急公，倡议捐修者，则有侯生世辉、蔡生壮器、李生朝玺、黄生兆茂、蔡生培、顾生方升、方生达圣、洪生世基等数十人。其最多者几千百缗，又次者数百缗，又次者百缗。亦或家本寒素，奔走区画以襄是举者。于是连名呈请。余因事綦重大，特驰札制府喀公、抚军潘公，会商入奏。抚军遂据予札所陈，上达宸聪，获邀恩旨，俟工竣时核捐输之数，报部议叙而奖赏焉。爱与满巡台书公昌、监司金公溶鼓舞作兴之命，台令鲁鼎梅参与稽核之责。维时侯生世辉力肩其事，不辞劳瘁，不避嫌怨，偕蔡生源起鸠工庀材，相度经营，卑者崇之，隘者扩之，朽者易之，缺者增之，障者辟之，而夫子之庙焕然改观矣。大成殿及两庑，规模轩厂倍于前。五王祠旧逼处殿后，指丈有六尺。文昌阁易柱吕石而增高。文公祠前增卷亭。教授之学舍，隋明伦堂后者，退丈有奇，训导之寄居于文公祠者，更建室于文昌阁后，俾建铎者咸有宁宇，得以从容而训廸焉。官厅前增覆亭，棂星门前增石坊以护泮池，而体制备。由大成坊以内，尽易石铺，既以壮观瞻，并以免执事有恪者之纷踏乎瓦砾也。他若堂宇路门池沼，仍旧基而增损其间者，靡不周详而曲至。其东北一带地界之占于民者，悉为清出，拓其墙三尺有奇。外有余地四、五尺以通行人。明伦堂以前一片平原，民之窃为种植者，殳刈之而旷如也。内外交修，而庙貌以崇。至笾豆簠簋之陈于庭者，铸以铜而备其数，祝■〈吾欠〉笙镛干之属，悉仿成式而更新之。盖台自有此讲学明伦之地，而今始获睹整齐严肃之规也。糜金计一万缗。肇工于乾隆十四年十月念五日，告竣于十六年三月十五日。是役也，实多士共勷是赖，余何力之有？庙成，多士请记于余，并求所以教之者。

　　余谓黉宫为教化所自出，兹大启尔宇，将以育人材、厚风俗也，岂惟文词云尔哉。体明用达，乃足尚也。宋时胡安定设教苏湖，设经义、治事二斋，沐其教者，咸潜心于三、五、六经，以求合古圣贤人之志，而举礼乐、兵刑、农田、水利诸务，用以广其器识。仁宗诏颁其法于太学，天下宗之。我朝造士之法，古无与比，养之渥、教之详、而选之精以慎。都人士诚能以经术为经济，勉为国家有用之才，司士者复加意培植，以玉于成，而于兴教之地，时加修葺，亦如海康陈公之以有基勿坏望后人者，相承于勿替，则所迢于海隅者，岂浅鲜哉！若捐修之姓氏数目，更勒一碣，兹不备。（巡台御史杨开鼎）

　　●改建海东书院记（乾隆十六年）

　　——碑在台南府海东书院内

　　夫教而不率，民俗之漓也；率而不教，有位之耻也。曩予握郡符时，崇文书院就圯，易地新之。未几，一太守余公，以清德名家莅此土，泽以礼乐，厚以渐摩，士皆雍雍古处矣。

　　海东书院，尤全台文教领袖，向厕郡学泮宫西，狭小弗称，思更诸爽垲者，而未有属也。会迩来校士皆在使者官舍，而试棚竟成闲廨，谋以此葺为谭经讲艺之所。太守余公暨台司马何君佥曰善。爰简公镪，庀众材，属台邑陶尹董之，为讲堂，为吟庐，为厨舍，次第以成，而器用毕具。遂访征士，延名宿，晋皋比而牖廸焉。诸生以时弦诵其中，群体惓惓造就之意，而尊闻行知，日征月迈，勿勤始怠终，勿骛华失实，以驯至乎行成名立。将他日之献诸廷者，即本今日之修于家也。予盖有厚望焉。因勒于石。（提督学政觉罗四明）

　　●新建朝天台暨文昌阁记（乾隆二十年）

　　——碑在台南府学宫内

　　曩余备员西掖，晨夕内廷，咫尺天颜，频沐殊恩。迨历官外任，鞅掌风尘，君门渐远。乙亥（乾隆二十年）秋，以荐举获觐枫宸，荷蒙简命，司牧榕城，旋量移东宁。空蒙山色，漭瀁波光，顾瞻九重，如在天上，夙夜惓惓。爰于署之干位，构朝天台。两年来，剔弊厘奸，兢兢业业，无非宣扬圣化，以殚微臣笃琹之志。

　　顾复念台本荒岛，素安草昧，自我朝定鼎，臣服海外，四方人士，一萃处而群居者，朝稽夕考，春诵夏弦，骎骎乎溃卤沧渤之区，臻于礼乐诗书之地。昔陈清端公曾建文昌阁，凡瞻礼其下者肃然观感，文教日渐称盛。第久而就圯，且在文公祠后，恐斗魁弗曜，振兴鼓舞之道尚觉未备，因择地鸠工特建焉。其费禀请道宪，准动公项，并捐俸以成之。

　　彼崇榭峻亭，不过为登临凭眺之胜，若此台与阁之耸然而兀立者，糺缦卿云，激昂士气，盖恋阙之诚，作人之意，咸于是乎在。后之来者，鉴予苦心，时而葺之，则可并峙于不朽也已。

　　是役也，赞其成者台司马宋君，并志之。（台湾知府觉罗四明）

　　●新建崇文书院记（乾隆二十二年）

　　——碑在台南府崇文书院内

　　台阳古岛彝地，人不知学。自我朝收入版图，百余年来，圣圣相承，涵濡教育，风尚于以一变。岁丁丑（乾隆二十二年），余调守是邦。下车后，入崇文书院，见多士衣冠弦诵，彬彬儒雅。课期考核，或块奇恣肆，或跌宕夷犹，洵海滨邹鲁也。第向来经费不敷，生童等侨寄学舍之旁，褊浅湫隘，未能咕哔优游，且责成司铎掌教，势难兼顾，不无作辍，鼓舞造就之道犹有憾，拟择地另建。遂禀蒙道宪，乐于成事，准简公镪三百员，并同官捐俸及绅士醵金。于是庀材鸠工，浼台司马宋君暨台邑夏尹襄其役。为讲堂，为书斋，为膳堂，以及廊庑器具，无不周备。并据台令详：据监生陈丕、武生陈有志、吏员陈琇等闻风慕义，呈捐磱碡坑、三角堀等处下则园地七十七甲有奇，每岁应完租粟折纳番银三百四十七员，充入书院膏火之资。爰延内地名宿，以拥皋比，选多士之文行优长者实其中。今而后藏息得所，晨夕师范，愿执经请业者，虚怀集益，励志潜修，勿始勤而终怠，勿惊华而失实，以备国家桢干良才，庶几不负所以创建之意。抑斯举方竣，前岁府试识拔，在院肄业白生紫云即膺鹗荐，是亦激昂士气之先声也。后之来哲，鉴予泉衷，时而葺之，则海外人文，不旦霞蔚云蒸，日新月监也哉。于是乎书。（觉罗四明）

　　●重修彰化县学记（乾隆二十五年）

　　——碑在彰化县学宫内

　　半线旧隶诸罗，雍正甲辰，（二年）始置邑；而建学立师，以彰雅化，夫子庙屹然作焉。其时草昧初开，因陋就简。岁辛未（乾隆十六年），绅士施士龄、张方大等始有重修之议，各输金为资，益以张达京庚午（乾隆十五年）报捐之项，得白金七千有奇请于县。经前县程君运青。具情以闻，报可兴工。旋以他故中辍。癸酉（乾隆十八年）秋，淡分府公鹗摄县篆，兼得岁贡生吴洛使卒其事，朴斵丹艧，备极经营。复以资用告乏，仅及棂星门而止，外无泮池，无屏树，舆马往来，日杂还于其前。此外缺略不如式者尚多。崇圣右文之谓何？而亵越一至于此哉！

　　戊寅（乾隆二十三年）春，世珍调任莅兹，睹■〈半页〉宫之荒陋，不揣绵力，以为己任。工未及举，而风雨为灾，坍者损者以时闻。明伦堂复全圯焉。工巨觉繁，不得不为将伯之呼。而邑人好义急公，卒莫我拒。于是涓吉命匠，棂星门易旧为新，覆以屋，防风雨也。其外为泮池。池开有泉涌出，题于石曰「芹泉」，取泮水采芹之义也。又外为照墙，旁列短垣，涂以丹。移礼门义路于泮池左右，符体制也。殿前后筑甬道各三，砌以砖，以便趋跄。他若坍者补之，损者完之，俾各焕然改观，昭诚敬也。明伦堂仍故址而增高二尺余。堂及头仪门皆三楹，规模宏厂，视昔有加。其后训导署，后左教谕署，悉更新焉。右为白沙书院，列宫墙之侧；绛帐青灯，书声彻夜，又其相附而成者也。再糜番银三千有奇。始于己卯（乾隆二十四年）十月七日，越月而告竣。费不动帑，力不役民，而大役以举，义不可无一言纪其事，且思有以进诸生矣。

　　源头活水，紫阳之诗也。君子之学，触物能通，头头是道也。矧兹泉出泮池中，发自然之派，成不渣之源，意者夫子在天之灵，秘启其钥，将以指迷而觉悟欤。且夫天地磅薄之气，郁极必通，泉之伏土埋沙，不知几千百年，而至今乃出。而彰之人士应时而起，遂夺台额于卯、辰两榜中，天时人事，适相符而不爽，非其明验耶！所期诸生体大圣示教之意，应天地方亨之运，笃志力学以培其基，正谊明道以定其趋，求至圣贤之域以要其归，学问裕而经济成，由是掇巍科、膺大任，上副天子侧席求以鼓吹乎休明，吾安量所至哉。

　　抑是役也，分司劝捐者学博萧君际恩、林君虎榜，稽查省视者有尉张君峻业，督率指示、刻日就工者贡生吴洛，而协力董成，则先后捐题诸绅士咸有功；依例并列于左。赐进士出身文林郎台湾府彰化县知县张世珍撰文，乾隆二十五年岁次庚辰六月谷旦立。

　　●改建玉峰书院记（乾隆二十五年）

　　董子曰：养士之大，莫大于学。学者，贤士之所关、教化之本原。又曰：县令、民之师，师所使承流而宣化者也。我国家文教覃敷，修辟雍，设庠序，兴廉举孝，嘉与宇内之士，百年涵育，山陬海澨，罔不喁喁向风。犹于府州县治学校之外，特建书院，延致名师，日有程，月有课。士亦争自濯摩，以期观国之光。猗欤！何道之隆欤！

　　岁丁丑（乾隆二十二年），予奉调承乏斯土。虽地居海外，荒服初开，而浸淫雅化，延首向内。士之克自树立，亦既并进辐辏矣。然邑有玉肄书院，为诸生肄业之所，日久荒落，规模亦复湫隘。予惧无以广教思也，爰就学宫旧址，倡绅士改建。鸠工庀材，中设讲堂，翼以斋舍，为屋三十有六。己卯（乾隆二十四年）初冬始事，越明年夏落成。地居城西隅，幽僻无哗，轩窗明净。缀学之士，夏弦春诵，庶几专所肆力矣。

　　予不敏，晨夕竭蹶，惧无以导扬明盛，而私心望宰，独使我邑人文蔚起，有德有造，以仰副圣天子乐育之殷，则维此多士，其相与以有成者实深且厚矣。故记其创建始末以志勒云。（诸罗知县李倓）

　　●明志书院碑记（乾隆二十九年）

　　——碑在新竹县明志书院内

　　粤惟世道递升，文明日盛，国家奄有九有，百二十余年，列圣相承，治隆化洽。皇帝德媲虞夏，道协殷周，甫饬戎车，拓疆万里，神武丕着，文教弥昭，寓内同文，海外有截。

　　兴直堡者，远隶台湾，僻处淡水，风土秀美，气象郁葱，髦俊萃臻，向文慕学，实繁有徒。夫结想维殷，不如居肆，驰怀在远，莫若连镳，使鼓箧者乐群，担登者时术。创兴讲席，匪缓图矣。惟是志在圣贤，义利无淆于虑；志存经济，王霸必究其原。爰标明志之名，冀成致远之器。

　　于戏！往昔荷兰鸠据，郑氏蚁争，斯固虎狼之窟宅，鲸鲵之渊薮也。今则海不扬波，野皆乐土，易战攻以礼乐，化甲冑为诗书，摩义渐仁，山川换色。圣朝恺泽之敷，声教之远，载稽史册，未或前闻。

　　余备位台衔，恭膺节钺，遥遥台海，统驭及焉。乐观书院之成，惟拜手扬言，与多士赓太平之化而已。是举也；舍宅捐租，永定贡生朝焯猷功不可泯，爰书以为来者劝。（杨廷璋）

　　●文石书院落成记（乾隆三十二年）

　　——碑在澎湖厅文石书院内

　　文石者，澎产也。产于澎而重于世，此石之所以可贵也。石何以贵？以文贵也。然文之见贵于人，亦自有辨。凡物之文华而不实者，纵会云绚藻，烘染精工，而柔脆难久，实之不存，文亦何取。惟文石之文，以坚贞之质，着斑烂之耀，五色纷纶，应乎天则五纬昭，应乎地则五行位，应乎人则五常叙而五教彰。充实光辉，发越而不可掩，斯文之所以可贵也。君子劝此，因以得为学之道焉。

　　夫石之由璞而发于山也，如人之自蒙而就于塾也。石必择工之良者而授之治也，如人必择师之贤者而从之游也。始而琢磨，继而攻错，久之而雕刻之形，痕迹俱化，以几于纯粹以精之候；亦如学者之始而训诂，继而服习，久之而渐摩之至，义精仁熟，不知不觉升堂入室，进乎圣贤之域，怀瑾握瑜，不亦一艺林之纯璧也哉！昔汉弥成于遇异人，授以文石，吞之，因而明悟，遂为一代儒宗。后以授五鹿充宗，亦为通儒。噫！一文石也，二公获之，俱以文显如此。然则生于斯、长于斯，萃山海之灵而孕奇毓瑰者，又当何如也！

　　澎之人士，从此居业得所，游息有方，而无言庞事杂之累。春夏诗书，秋冬礼乐，以砥砺其心性，润泽其文章。处则为有道之士，出则为有用之儒。记曰：君子比德于玉，岂欺我哉！行将圭璋特达，辉映于清庙明堂之上矣。纬地经天，斯文为至文也，石云乎哉。书院之名，因有取焉。

　　是役也，经始于丙戌（乾隆三十一年）之孟冬，落成于丁亥（乾隆三十二年）之孟夏。所有助赀宣力者，例得备书以垂永久。是为记。（通判胡建伟）

　　●文石书院碑记（乾隆三十四年）

　　——碑在澎湖厅文石书院内

　　澎湖之形势仍旧，而气象聿新者，盖自胡公设立书院始。

　　公讳建伟，号勉亭，粤东三、水县人，戊午、己未（乾隆三年、四年）联捷进士，出宰直隶无极县，纪大功二次，转福宁福鼎县，王午（乾隆二十七年）科入闽闱，荐拔十郡名宿，继宰闽县，造就多英才；洵文学之权衡也。乾隆三十一年，授台澎分府。甫下车，即留心作人，观风设教。谕诸绅士云：人藉地灵，地因人重；澎湖岛连三十六，绣相错也，石蕴五采，文奇攸锺也，则是巨浸中之砥柱，为全闽之枢纽，将来其圣天子文教之名区乎。遂陈请列宪，就地考校，录取送院，免诸童府县试两番渡海之难。列宪嘉如请。公遂捐俸以倡，卜筑于厅治右畔百武之近地。其地环山带水，文峰错落可观。是岁九月经始，明年二月告成，匾额曰「文石书院」。崇五夫子春秋二祭，延名儒掌教，月给膏火。公余之暇，时诣院与诸生童讲学论文。季考月课，循循善诱，终如其初。经公指授者，顿开茅塞，果庆连茹。丙戌、丁亥（乾隆三十一、二年）科岁两试，入泮者六，备卷者四。从此而掇巍科，登显仕，人文鹊起，甲第蝉联，皆我公乐育之功也。今者荣耀届期，澎人士能忍默然，爰敬陈始末而寿诸贞珉，以志不朽云。

　　乾隆三十四年，岁次己丑，仲秋吉旦，合澎绅士同勒石。

　　●重修府学新建明伦堂记（乾隆三十九年）

　　——碑在台南府学宫内

　　今天子神圣，重道崇儒，文教诞敷，凡薄海内外，罔不率俾，诏郡县各立学；从来文治，未有若斯之盛者也。

　　台地僻在东南海外，从古未沾王化，罔识宾兴。迨我朝开辟之后，置郡县，立学宫，凡取士之典，皆与内地同，始彬彬称治，为海邦邹鲁矣。余己卯（乾隆二十四年）秋恭膺简命，来监斯土。甫下车，谒夫子庙，环视楠宇朽败，而明伦堂两庑启圣祠以及棂星垣墉缺然不备，又以龙亭置于圣人之前，其规模气象蔑如也。于是急谋修举，锩者补之，圯者葺之，以次兴工。越明年，于夫子庙东偏拓地数亩，中为明伦堂，后为龙亭库，环以砖墙，东西廊门楼无不毕举，缔构坚致，彤赩驳蔚，一时称盛。至六月，圣殿为飓风所侵，竟致颓坏。予心恻然。又相与醵金重建。于是诹日兴事，庀材鸠工，经始十月，告成于十二月。迄今夫子庙、启圣祠巍然，东西两庑以及明伦堂棂星诸地翼然，庙貌改观。其所以扬天子文教之盛，壮海外之观，均于是乎在。而况培人心以厚风俗，首重学校，尤为莅治者之先务哉！（台厦道王之麟）

　　●新砌泮池碑记（嘉庆四年）

　　——碑在旧凤山城学宫右壁

　　台地自入版图以后，沐圣朝雅化，凤山文运之盛，甲于诸邑。虽士克树立，而山川锺灵，文庙实得地焉。岁己酉（乾隆五十四年），前任李公、乡绅陈君鸠金重修，而泮池未甃，池为莲花潭，邑诸景之冠者也，距今十有一年矣。予与同寅余公，集诸生醵金，暨前所余未鸠者，俾竣其事。横三十四丈，纵十七丈，为半璧形。灰石工役，计费银千一百五十五。先是龟山右案中断为坦途，水道通海为田庐侵塞。兹并补其缺，清其界，使复其旧。工费悉系左营庄民急公，殊为可嘉。董其事者：生员柯金章、吴克达、柯莱、仪廪生吴清时、张廷钦、余志仁、王花春、生员黄昌选、苏振峰、谢名标、郑朝清、吴朝阳、旧董事廪生郑廷辅、生员董必成、廪生林继美、贡生许名扬、王振文。捐银襄事者，另书石以示劝云。

　　凤山学教谕吴玉麟撰。嘉庆四年十一月日立。

　　●彰化县圣庙礼乐器记（嘉庆十六年）

　　礼至则不争，乐至则不怨。不怨不争，而天下治矣。怨争之中于人心最深。礼乐能治，斯人怨争之心亦最神。古者，十三学乐，二十而冠，学礼。乐殆自少已习之。晚近之废礼乐久矣，怨争所由积也。

　　礼仪乐舞之遗，唯存其意于孔庙。礼乐不能不依乎器，而彰邑之礼乐器皆缺焉。予下车始，即念及之。辛未（嘉庆十六年）夏，商之诸生王有庆、洪镛、刘开基、杨奎等，倡捐以乐其成。凡治礼器笾之器百，豆之器百，簠簋之器四十，铏登之器十，爵之器二十有七，篚之器十有四，樽之器二。凡治乐之器金之属十有九，石之属十有八，丝之属二，竹之属一，匏之属十有二，士之属二，革之属五，木之属二。凡鸠金者共二百有余人，凡鸠金共二千五百有奇。自辛未秋祀以后，拜献歌舞之盛，圜桥而观听者将数千人，殆虽邹鲁亦无以过之。吁！其盛矣！

　　诸生请记于予，以志不朽。予维习礼乐当能体礼乐之真意，尊孔子当能学孔子之实功。实功若何？孝弟是也。真意若何？敬和是也。能孝能弟，能敬且和，彰邑民亿载皆平康矣。行见人文日盛，彬彬焉蔚为休明，以黼黻我盛朝之至治，皆于今与后之诸生有厚望也。一笾、一豆、一盘、一钟，幸毋以故府常物而忽之。至鸠金者不望传也，传其人而其器得以长存，宜并附其名于碣。是为记。（杨桂森）

　　●建彰化县学明伦堂记（嘉庆十七年）

　　——碑在彰化县学宫内

　　圣人为人伦之至。圣人者何？孔子是也。自孔子删定纂修，明此人伦，而万世始知有伦，而万世始知所以为人。君仁、臣忠，父慈、子孝，兄友、弟恭，夫妇有别，朋友有信，此尽人可以与知与能也，而尽其实则难，诣其极则尤不易。畏其难则阻矣。从其易者随时随地随事力体之，而人之分尽矣。孟子曰：人伦明于上，小民亲于下。教民之要，其必以明伦为亟欤。

　　彰邑旧有明伦堂，毁于乱。奉发帑重建，前事者缺焉。辛未（嘉庆十六年）冬，商之诸生王有庆、林中桂、洪镛、刘开基等，佥首捐以倡之。迨壬申（嘉庆十七年）秋工竣。凡鸠金者若而人，凡鸠金共若干金。或有疑之者曰：若建城以数十万金计，置礼乐器又以数千金计，修主静书院以千金计，建丰盈仓又以数千金计，兹又建明伦堂以数千金计。若不能独力成之也，必藉民力。巨工迭迭若此，民力不虞竭乎？若爱民之意何？

　　予应之曰：兹正所以爱民也。建城而彰民得以永安；礼乐器备，而彰民怨争之心得以永息；主静书院改修，而士民之有志礼乐者得以事其事；丰盈仓改建城内，而民之偏灾小患皆可有备；明伦堂建而民皆知有伦，而民皆得以完其为人。教之养之，有司责也。是何一非为爱民然耶？疑者扪舌退。悉诸生索予记明伦堂，因书之以垂于碣。是为记。（彰化知县杨桂森）

　　●重修鹿港文武两祠碑记（嘉庆二十四年）

　　国家胪陈祀典，自都城以及各府州县，莫不建祠崇奉文昌帝君、关圣大帝者，所以振扬文教、扶植纲常也。

　　鹿港文武两祠，建之于辛未（嘉庆十六年）之春。总理陈士陶暨各董事等鸠建文祠，□□□士出身司马薛公讳志亮自题廉俸，以苏云从为董事，并建武祠，春秋享祀，称不忒焉。诚所谓遵□升平□□□□敬圣之至意也。况彰邑踞台郡上游，鹿港又为彰邑巨镇。溯发脉于大武郡山，蜿蜒■〈峻，石代立〉礡百余里之遥，而□以西□既聚，两祠于是乎成。盖殿堂居鹿水之东，坐坤而向艮。彰山拥其左，瀛海环其右，□城峙其旁，道岭□其□，□外□峰簇立于指顾间，洵乎海甸之大观也。人杰本诸地灵，贤俊荟萃，人文蔚起，固□实矣。□□构虽备，■〈黑力〉垩□□，□□□久风雨侵蚀，不无倾圯之患。众绅士顾而奋然，出为佥议鸠金庀材，□官□以及商郊莫不向善喜捐。□者□□，□□葺之，未备者完补之。始于戊寅（嘉庆二十三年）小春，竣于己卯（二十四年）春季，数月之间，告厥功焉。竹之□，松之茂，极人工之□□□□□□□飞穷画彩之精纯。自是巍峨气象，复焕然一新焉。

　　登斯堂也，睹庙貌之肃清，盼几筵之整洁，以享以礼，以妥以□，□□景福。儒雅之风蒸蒸日上，忠义之心油油然生。凡诸采芹，香攀桂馥，较之昔日而尤盛者可知矣。□□□□□□，□□耳目之观瞻，而不能以永固；丹漆璀璨，岂任风霜之摧压，而可以长存。是昔之建立，有□于今之修葺，犹之今□□□，不能无望于后之补固也。后之君子，心存好义，有加无已，俾输奂长美于千秋万世也，其功岂不懋哉！是为序。

　　特调台湾府儒学左堂兼署彰化县儒学正堂加三级郑重顿首拜撰。（嘉庆己卯桐月）

　　●修建北斗螺青书院记（道光元年）

　　彰化县南五十里东螺保螺青书院以祀文昌帝君，昉于嘉庆八年癸亥。庙貌既焕，人文蔚起。已而毁于兵，圯于水。至嘉庆二十二年丁丑，众绅士乃醵千余金修复。越五年而予来为鹿港同知，杨茂才赞元乞文以记其事。

　　予谓非士子肄业之所而称书院，得毋以文昌列在祀典，专司禄籍，为读书发祥所自乎？今州县学宫，即古之乡学，城乡或各建书院，即古术序党庠之遗意。周礼：党正有春秋祭禜之仪。祭法：幽禜，祭星也。文昌在天为司中司命之六星。自古德行道艺之书，必以孝弟为首。后世于文昌之神，或求其人以实之，又权舆于雅诗之张仲孝友。然则书院之崇奉文昌，宜也。方今天下入仕，以读书得科第为正途。乡会试糊名易书，衡文者从暗中摸索，以示至公。即使因文见道，仅能考其道艺，无由知其德行，此所以名实不相应而竞乞灵于冥漠也。苟念赫然在上之神，凭依在德，信而有征，则岁时之荐馨，一若夙夜之励志，庠序之敬业，一若门内之修行，上以实求，下以实应，人所仰服，即神所默佑，士习自不懈而及于古。孰谓螺青人物之自奋于山川和会者，徒博春夏弦诵三年宾兴之名也哉？

　　莅斯举者，举人杨启元、其弟廪膳生杨调元、附学生杨赞元、候选训导胡克修、罗桂芳、附学生周大观等，宜并书。（邓传安）

　　●凤仪书院木碑记（道光三年）

　　——碑在凤山县凤仪书院东西壁

　　邑旧治有屏山书院，延山长以课生童，置产岁可得息金二百余供修脯，官司之；兵燹之后，变为邱墟。嗣县署移建于兹，未遑修举。

　　甲戌岁（嘉庆十九年），朴葊吴公摄篆斯邑，以为欲振民风，宜培士气，询诸绅士，议建书院。廷钦曰：公诚知先务之急矣。虽然，吾邑所宜修者多矣。大成殿则岁久剥落也；文昌祠则尚未举行也；岁科童试，其坐次犹逼仄也；城内民居稠密，字纸散掷于途，庚申岁（嘉庆五年），奋社诸友鸠金生息，雇工检拾，肇祀奎星仓圣牌位，亦未有祠宇也。百堵之兴，望公修举之，以为多士倡。公曰：善。于是慨然捐二百金，命廷钦董其事。邑中诸绅士踊跃捐输，相助为理。而继官斯土者，亦咸分鹤俸以期于成。由是旧治大成殿焕然一新，而建书院于新邑署之东偏，额之曰「凤仪」，前有讲堂，后有厅事，崇祀文昌奎星仓圣神位于其中。复广三舍，设试棹，俾生童肄业有所，岁科童试亦晕征于是。并造敬字亭于讲堂之左，爰以奋社旧捐之资与建院所剩者，合置产。岁收其入，开用书院经费并拾字工赀，其余即以奖每期课艺之佳者，俾知所劝。而山长修金，则仍以官司之租息取供焉。斯举也，未知昔之屏山若何，而百堵皆兴，则皆赖吴公倡始之功与官长绅土赞襄之力也。

　　回思向也乏育才之地，今则轮奂美观矣；向也少经费之资，今则用度有出矣；生童免提挈之艰，字迹无秽亵之患；巨典以修，明禋以崇。虽善后之筹划尚多，而劝学之规模已基，士生其间，当思书院之所以建，而克自奋兴，于以发扬善气，丕振文风，俾海滨克复邹鲁之遗，而风冈获臻菁莪之盛，庶几无负创造之美意，而亦区区冀望之心也！

　　候选训导张廷钦撰。道光三年岁次癸未孟夏谷旦。

　　●敬字亭木碑记（道光三年）

　　——碑在凤山县凤仪书院厅事西壁

　　敬字亭之设，始于嘉庆庚申岁（五年）奋社诸同人醵金倡建。每岁备工检拾字纸，晕化于炉。正月之吉，乃送而投诸海焉。维时恭祀奎星仓圣神位，尚未有祠以妥之。越甲戍（嘉庆十九年），廷钦承明府朴葊吴公创建书院爰是并建文昌祠，即以二神合祀，而复造敬字亭于讲堂之左。既蒇事，遂泐石以志之。

　　然则何为而复为敬字亭志也？奋社诸同人之金，为敬字亭鸠也。以奋社之鸠金而置息产，岁给检拾工赀，其所剩者，即以充书院膏伙。是向之为敬字亭计者，今且尚有裨于书院矣。且既造斯亭于讲堂左，即不可掩没乎斯亭之所由建，与奋社余金之所由存也。为敬字亭志，为奋社之余金志也，抑以志奋社之诸同人也。

　　张廷钦并记。道光三年岁次癸未孟夏谷旦。

　　●捐建淡水学文庙碑记（道光四年）

　　——碑在新竹县学宫内

　　圣天子累洽重熙，声教暨讫，海隅日出，罔不率俾矣。

　　台东海澳区也，自入版图来，人文蔚起。台、凤、嘉、彰，兴学建考，多历年所。淡距郡最远，向只附彰考试。嘉庆十五年，制宪方恭膺简命，巡视台郡，时府宪汪、前任淡水同知，素稔文风骎骎日上，嘱令绅士等就制宪递呈，援照江西莲花厅例请奏奉旨恩准二十三年开考。维时莅淡水厅事司马张公，集诸绅士谋及劝捐建庙之举。诸绅士踊跃急公，佥曰唯唯。第思文庙之风水，关于文运之盛衰，非扶舆磅礡之所结，山川灵秀之所钟，无以为卜吉地也。堑有郭尚安者，邃于堪舆之术。诸绅士以设厅时，曾选学宫基址在于城内较场地方，因就其地请而筹之，深得许可。凡大小之规模，坐向之方位，皆其指画。郭君为人，轻财重义，诸绅谢之金不受，且曰：此庙一筑，淡之科甲蝉联，余之名亦不朽矣，金何足慕哉！越三年，戊寅（嘉庆二十三年）科郑子用锡果登贤旧，为淡学倡。迨癸未（道光三年）科且冠东瀛，而成进士焉。自郑子登科启甲两次以来，转瞬才八、九年耳，踵其后者文武联镳，齐名蕊榜，继继绳绳，焕然丕变。郭堪舆之言，信乎其不谬也！

　　是役也，倡谋捐建不惮勤劳者，正总理则有林玺、林绍贤等，副总理则有郑用锡、郭成金等。若吴振利、罗秀丽、陈建兴、吴金吉等共董其事，亦与有力焉。糜金二万千百有奇，不费分帑一丝。肇工于嘉庆二十一年十二月十五日，告竣于道光四年四月初十日。盖自夫子之庙成，而淡始获睹整齐严肃之规也。

　　余来守是疆，适当落成之际。越日，斋祓谒圣，仰瞻庙貌，岿然一新。中为大成殿，东西两庑夹某旁，外为棂星门，又其外为泮宫门，泮池在焉。周围缭绕，卫以丹墙，其礼门义路，则出入之通衢也。庙之规模斯略具矣。至庙之东边为明伦堂，后为五王祠。其教官廨舍，则建于旧文昌宫之左畔，礼乐器库附之。若此者，余既详览其地，又为深羡其人，羡其人之争先好义，慷慨就捐，尤羡肩斯任者之克相与有成也。诸绅士缕陈情绪，请记于余，并求所以教之者。余谓黉宫为教化风俗所自出，厕其间者可徒拘于文辞之末哉。将明体以达用，入有守而出有为，为里党树典型，为国家宣德教。师道既立，善人愈多，庶无负我朝作养海隅之至意。官斯土者，有厚望焉。余为详创建始未，并书其意以书诸石。捐赀之姓氏数目，则更勒一碣云。（吴性诚）

　　●续修文石书院记（道光十年）

　　——碑在澎湖厅文石书院内

　　澎湖文石书院，自乾隆三十一年前厅胡勉亭创建，规模大备，嘉惠士林，至今敬业乐群者咸思念之。五十五年夏风灾，椽瓦捐坏，前厅王庆奎捐资补葺。嘉庆己未（四年），前厅韩蜚声捐赀重修，改建魁星楼于后，以后堂作讲堂。乙亥（嘉庆二十年），前厅彭谦就后院再建一进五间，专祀文昌帝君，每岁春秋二丁，厅官率士子用少牢之飨，致祭五贤夫子、文昌帝君、魁星神君，士子亦各分祭胡、韩二公及前厅有功德于澎者。惟文昌帝君祀典，应用太牢，向无动项开销，不足以昭诚敬。岁丙戍（道光六年），余详请以小案山新升额外饷银四两七钱六分四厘，又筹拨番银一百一十圆，每年生息银一十六圆五角，为春秋太牢之需；不足之数，由官捐办，每年出入用数，列入印簿二本，一存署，一发房，以备稽考。祭日会同武营暨土子虔诚行礼。二丁日仍旧同士子致祭焉。

　　丁亥（道光七年）秋祭时，余与各士子巡阅院宇，椽瓦榱桷多损坏，魁星楼剥蚀更甚，几就摧折。商诸协镇孙得发、右营游戎兼署左营游戎江鹤，各捐廉倡修。合澎士庶，欣然乐助。是岁季冬鸠工，先修五贤祠及左右翼室，己丑（道光九年）春，改建魁星楼巽方，取文明之象。文昌祠榱垣就圯，亦经拆造，添盖拜亭，以昭宏厂壮瞻。是岁夏，余奉委署台防卸事，接任者为丁霁亭司马，劝修益力。均第修理督工者，生员吕作屏；劝捐者，生员王云鹏等。经始于丁亥季冬，落成于庚寅（道光十年）仲冬。前后体制，焕焉一新，且工程亦甚完固。五贤祠两旁，排设考场棹桡，为每年岁科两试及每月课期之用。从此勤修肄业者，月有课，季有考，良师益友，砥砺磨砻，所谓穷理以致其知，反躬以践其实，必深有私淑夫紫阳夫子，而无负胡公勉亭建立书院、兴贤育才之遗意者，至于文光灿烂，奎璧辉煌，诸生学立行成，科第蔚起，场休和而资拜献，又不仅一时盛事也。所有捐资出力者，备书于石，以志不忘。是为记。

　　●新建鹿港文开书院记（道光十年）

　　——碑在鹿港文开书院内

　　道光四年，传安为鹿仔港同知，巳二年矣。勤于课士，士皆思奋。因文昌宫之左，隙地甚宽，请建书院其上。传安给疏引劝，谕以海外文教，肇自寓贤鄞县沈斯庵太仆光文字文开者，爰借其字定书院名，以志有开必先焉。工费既巨，鸠庀不时。又明年，风鹤有惊，军书旁午，传安奉檄权郡篆，浃岁乃及瓜期。士民喜其重来，益亟亟于是役。未几而书院告成，轮奂俱美。讲堂斋舍，廓乎有容。规制浑坚，信可经久。传安阅视甚欢。将筮期鼓箧，而先为文以记。

　　考戴记，凡始立学者，必释奠于先圣先师。凡释奠者，必有合也。有国故则否。说者谓先圣是作者，先师是述者。郑注曰：国无先圣先师，则释奠当与邻国合；若周有周公，鲁有孔子，则不必合。今学宫奉孔子为先圣，从祀者皆先师，书院多祀先师，而不敢祀先圣。闽中大儒，以朱子为最，故书院无不崇奉，海外亦然。若如郑注，则惟建阳之祀朱子，可称国故，余皆所谓合也。

　　台湾至本朝康熙二十二年始入版图，前此犹是荒服，岂有国故，不得不仰重于寓贤。传安前以沈太仆表德名书院，已为从祀朱子获舆；况太仆卒葬俱在台，子孙又家于台，今虽未见斯庵诗集，而读府志所载诸诗文。慨然慕焉，固国故之彰彰者也。其先太仆而依郑氏，后太仆而东渡，亦设教于台者，为华亭徐都御史孚远。成功尝从徐公受学，渡台后优礼过于太仆。公自叹如司马长卿入夜郎之教盛览。想当日海外从游，必有杰出若盛览之人，惜府志不载，而仅见于全谢山鲒埼亭集中。今祀太仆，未可不祀徐都御史矣。府志所载避地逊荒，固不乏人，而系恋故君故国，阅尽险阻艰难，百折不回如二公者，惟同安庐尚书若腾、惠安王侍郎忠孝、南安沈都御史佺期、揭阳辜都史朝荐，并亟称于鲒埼停集。其郭都御史贞一，府志虽阙，可考鲒埼亭集及海滨纪略以知其忠，当连类而祀之。至漳浦蓝鹿洲鼎元，曾赞族兄元戎廷珍平朱一贵之乱，所著平台纪略及东征集，仁义之言蔼如，不但堪备掌故，以劳定国，祀典宜然。昔朱子谆谆以行仁义、存忠孝勉人，兹奉诸公栗主以配享，谅亦神明所深许也。诸公皆人师，非经师，逊业诸生仰止前哲，更思立乎其大，不仅以科名重人，则长者藉书院成功，搜罗遗佚，以补海外祀典，亦未尝无小补也。

　　是役也，阅四岁而竣工，共费白金若干。以归官闲田为膏火所资，计若干亩。当上其册于大府，闻于当宁，定邀天诰褒嘉，如行省凤池书院之蒙旌奖急公绅士矣。时传安升补台守，将行，善后事属之来者。且因落成有记，并书乐输诸姓名于碑阴。（邓传安）

　　●重修彰化县学碑记（道光十一年）

　　——碑在彰化县学宫内

　　台湾原海外荒服。自康熙二十二年归列版图，设府一、县三：曰台湾，曰凤山，曰诸罗。教养并重，兴建文庙，与内地各县同。雍正元年，分诸罗玉案山北至大武郡山西北四十里，添设彰化县。彰化建学校、造圣庙，自雍正四年知县张镐始。其地在治东北。中大成殿、东西两庑，前甬道、戟门，又前棂星门、泮池，砌以围墙，东为义路，西为礼门。殿后崇圣祠。续于乾隆十六年重修，则知县程运青也。其后再修于十八年，则淡水同知摄县事王鹗也。复修于乾隆二十四年，则知县张世珍也。未修于乾隆二十七年，则知县胡邦翰也。历任相继而修，中间仅隔数年，不过补修而已，迄今七十载矣。世远年深，柱门朽蛀，其何以尊至圣而妥神明？磺溪绅士佥呈县令，申详大宪批准行知在案，然后于道光十一年辛卯十月吉日兴工。原基地势卑低，易聚水，地培高五尺，墙亦增高五尺。五祠后围墙外，再加围墙，左右高筑火墙。规模宏厂，整齐严肃，焕然一新。告成在即，因叙其原委而为之记。（教谕吴春兰）

　　●新建南投蓝田书院碑记

　　邑治东南四十里，有地曰南投。乾隆初。始设县丞居此，距今百余年矣。涵濡圣化既久，文明渐启，礼教日昌。士之有志读书者，类多掇科名，以酬素愿，于是分县朱公，延请南北投、水沙连两保士庶，议建书院。佥举生员族弟作云简君俊升等董其事。乃属霖为序劝捐。并下地于街后东偏，西倚山麓，东面大屏，清流北护，蜀水南缠，大哮碧山遥相对峙，中开一局，形胜天成，而焰峰九十九尖蔚然在目。其东南三峰，远插云霄，出殁隐见，变幻无常，则八同关之玉山，可望不可即。洵海外一奇观也。

　　夫以山川之秀，气运日开，其磅礡郁积，知必有伟人杰士出乎其间，不仅为吾邑生色，诚邦家光也。地灵人杰之说，殆信然欤！是则书院之建，实为盛举。爰诹吉兴工。经始于道光拾壹年冬月，阅两岁而告成。中祀文昌帝君，后祀徽国文公朱子。即以其厅为讲堂，房居山长，两翼厢房为诸生肄业地。外环以墙，规模颇壮。统计土木工费，共縻白金肆千壹佰余元。既燕饮以落之，遂颜曰蓝田书院。谓树之无殊种玉，盖欲藉此为培植之区，而冀青出于蓝，以共与孝弟力田之科也。学者庶顾名而思义乎！

　　时霖方修县志，士有从予游者，因请为记勒之贞珉，以为将来好义者劝。乡进士闽清县儒学教谕曾作霖敬撰。彰北县学廪生黄春华敬书。

　　●芝山文昌祠记（道光二十年）

　　——碑在淡水县八芝兰芝山岩

　　闽之书院，鳌峰、凤池而外，泉有清源，漳有芝山，其最着也。然泉则聚石为山，不若漳之傍山而舍。予尝由泉至漳，见其山川秀丽，人才魁伟，神往其际。己亥（道光十九年）东渡，越岁，安砚芝兰堡，地尽漳人。或言此地亦有芝山，殆不忘其桑梓而名欤？因述其峰峦四合，高插云霄，原田万顷中，有耸立绝所依傍，怪石则森列如笏，树木则郁葱如画，溪流则■〈氵荣〉洄如带。何不一游之乎？六月，潘子定民谋建文昌祠于上，俾诸生肄业其中，邀予至焉。风景之佳，有逾所述者。

　　夫东宁于明季，干戈之地也。伪郑尝以舟师破红毛兵数十万于安平。沂流而上，至芝兰之八里坌，番人炮台犹在焉。自我朝版图一统，易战争以礼义，化甲冑为诗书，百余年间，家有塾，党有庠，州有序，国有学，科第匹于中华，公卿列于朝右。潘子是举，诚有志也。居是邦者，其亦睹石笏而念书思对命乎？见林木而思百年树人乎？睹流水而知盈科后进乎？昔为侏■〈亻离〉之庞杂，今为学士之讴吟；昔以御侮而扼此山，今以志学而履其地；锺毓所在，必有传人，是乌可不记之。

　　道光庚子（二十年）冬月傅人伟。

　　●重修彰化县学碑记（道光二十年）

　　邑之建学，自前县张君镐始，时初设治也。自后历任增修，具祥张君世珍碑记。乾隆丙午、乙卯间（五十一年、六十年）两遭兵火，惟夫子庙岿然独存，可不谓神灵之呵护欤？嘉庆中，杨君桂森以词臣治斯邑，百废具修。乃护露台以石栏，造登瀛桥于芹泉上，设礼乐器，招佾舞生；自是春秋丁祭，盖彬彬焉。而一旦尚愿议重新，何也？

　　先是，丙子、戊寅（乾隆二十一、二十三年）两科，夺台额者皆彰士，署县吴君性诚以为人文蔚起，倡建文昌庙于学宫西，务为竣严，庙高大成殿二尺有奇。论者谓主辅之义，恐有未合。会遇数科获隽者少，于是议新圣庙，盖期学校修财人材茂也。

　　道光十年，适郡伯邓菽原先生修府志，派经费，李君廷璧集众议捐，以学志并修请。始具情以问，报可。旋奉檄分守兰阳，年余回任。核署县托君克通阿所设劝捐手卷，已得一万余金。遂设局静室，诹吉兴工。先图庙制，然后拆卸，仍旧式也。都宫以内，地视故址各增高二尺二寸，基孔固也。殿高原制二尺有七寸，祠庑门墙以次递杀，符体制也。祠旁增建名宦、乡贤二祠，以待良司牧之有功德于民及乡先生之足为后学矜式者则祀之也。又旁为礼乐器库，谨守藏也。栏柱庭阶，纯易以石，取其坚固，无虑风雨所漂摇也。墙外小池，浚深砌石，仿紫阳方塘一鉴之诗，以来源头活水也。庙自经始迄落成，凡阅三十一月而蒇事。志自采访至脱稿，亦经二十四月而成书。统计斯役，共縻白金二万四千余两，香灯祀业勿与焉。

　　戊戌（道光十八年），予调署斯邑，只谒圣庙，见巍焕一新，而碑记尚阙，因与广文王君功趋其截数清款造册报竣。总董等悉如予言，且请为文以记其事。予既嘉许之，即进诸生而勉之曰：昔人礼乐百年而后兴，邑之设治，至今适当其期，而庙志之修会逢其适，此山川之气运所开，以大启斯邑之文明。多士生当明备，诚志乎圣贤之道，务为真品实学，将处为名儒，出为醇吏，其道德文章直可光史册而垂不朽，岂惟是掇巍科、登显仕，以侈为闾里之荣哉？予于诸生有厚望焉！爰叙其颠末而为之记。

　　知彰化县事黄开基敬撰。

　　●大甲义学碑（同治七年）

　　署台湾北路淡水总捕分府加十级纪录十次严为出示勒石以垂永久事：照得本分府莅任之初，察访地方风俗。知淡属文风丕振，城乡市镇皆家弦户诵，大有邹鲁之风。惟乡僻处所，小民不知读书之乐。当即出示晓谕：凡有穷乡僻壤，均应设立义学，使贫寒子弟无力栽培者，皆入义学读书，使其咸知孝弟忠信礼义廉耻，消其桀骛犯上之气。

　　本分府到大甲时，传集绅耆王昆岗、蔡学礼、陈大宾、生员何清霖、张际文、童生王辑圭、陈福祺等商议在大甲设义学一处，延师一人，月送修脯银四元。生徒以十六人为限。查出前大甲巡检黄有捐题义学租谷二十五石，又在德化社番租内提充义学租五十石，充作大甲义学师修脯；如有不敷，随时再行酌量题捐。

　　兹已查出大甲巡检署旧设义学租并德化社番租田亩坐落界址、佃户姓名，勒石碑示，以垂永久。特将该田亩坐落界址，均开列于左。

　　计开：

　　一、查大甲巡检署提出之旧设义学租谷二十五石，址在竹南四保番仔寮前西畔，东至大沟为界，西至王妈田为界，南至小沟为界，北至大沟为界；佃人王荣、王朝。

　　一、林祥记张旦老下大安田二分三厘应纳大租谷参石；

　　又承陈修文三十甲庄田一甲应纳大租谷捌石；

　　又承陈修文大安田二十五甲应纳大租谷拾参石贰斗；

　　又承林盼下龟壳庄田二十七甲应纳大租谷贰拾贰石贰斗四升；

　　又承陈修文下大安田五分应纳大租谷肆石。

　　以上五条林祥记户下应纳大租谷共五拾石零四斗四升。

　　同治七年三月初五日给。

　　●凤仪书院宗祀五子并立院田碑（同治十二年）

　　——碑在凤山县凤仪书院讲堂东壁

　　凤仪书院建自嘉庆十有九年。时朴葊吴公，以贡生张廷钦、郑朝清董其成焉。中祀奎星仓圣，则本于敬字亭。盖嘉庆五年，奋社同人鸠金而设，并奉二神，尚未有祠以妥之，惟所捐赀为每岁拾字纸夫费外，概存息产。计至院成之后，置有四千余金，诸同人遂充之凤仪，为膏火田。此与文昌帝君合祀所由来也。顾思书院创制，宜崇先贤，以正学统。学统正而后世识有所依归。宋濂洛关闽五夫子，上接洙泗之渊源，下开万古之聋聩，是必增祀斯堂，春秋典礼勿替。何况凤仪院租，倍于昔日。司事者其可忘奋社诸君之举，而不重为振兴耶？垂芳自愧棉力菲才，未能于斯道有功。第念先人有志未逮，今者言犹在耳，忍令风气日趋，而辞越俎代庖之责哉？同治壬申（十一年）夏，爰请于邑主孙公，未克举行。越饶公署篆，又未几卸事。癸酉春，卓如李公莅凤数月，推本化原，留心士习。乃复请而行之，并将院田租款立石以示不朽。且冀后之有同志。

　　大清同治十二年，岁次癸酉，蒲夏之月吉旦，郡庠生蔡启凤遗命男蔡垂芳记。

　　●大观义学碑记（同治十二年）

　　——碑在淡水县枋桥街大观义塾内

　　程子曰：治天下，以正风俗、得贤才为本。余谓非必天下也，即一郡一邑亦然。风俗必本人心，人心关乎士习。贤才不遽得，当培养而玉成之。然则化民成俗之原，兴贤育才之道，莫要于建学立教。

　　淡水，海外荒徼，入版图最后。国初以前，废为狉獉。开辟百十年，瘴雨蛮烟，悉为含鼓嬉游之宇。然地富庶而人强悍，睚眦之怨，逞刃相仇，连年累岁，亡身破家不休。其性耶习耶？其不学不教之咎耶？淡北距堑城学宫百余里，惟艋舺有学海书院，而甄陶未广，僻壤孤村之士，既闉教泽，甚有漫分气类，毕生裹足不登书堂者。民风之陋，士习之颓，职是故欤？

　　岁癸亥（同治二年），余游寓于兹，思有洗涤而振兴之。商诸外兄弟观。察林君维让、维源，首倡义赀，创学舍于板桥东北隅，月集诸生考课。余不才，忝司月旦既砥砺其德业，亦柔和其心性。远迩士人，翕然向风。迩来民无竞心，士有奋志，恭陋文风，日振日上，而科名亦遂以踵起，则教学之明验大效也。

　　夫湮郁之开在人不在地，转移风气在士不在民。士为四民之首，一举一动，关系民气。士习端，则民生观感兴起，日趋于善；漓则乡里效尤放纵，日骛于争。故为士者望弥隆，责亦弥重。诸生既诵法先圣，称衣冠之士，非徒株守章句，揣摩时尚，以弋取科名而已。所当纳身礼让之中，以变移乡俗为己任。修于身而型于家，日与子弟乡人言，出入友助，和亲康乐，共为尧舜之民，兴仁兴让，且遍国俗。中原礼义之邦，文物之地，何能以加。兹余内渡十年，再游斯土，深幸士气民情，骎骎日盛。由是熏陶振作，使游淡北者，谓斯之风俗人才，冠绝海邦，岂不懿哉！

　　顾惟义学之设，鸠赀仅二千金，而土木营构，已逾五千余，所建祀田三十石，及按岁考课膏火费用数百金，皆观察君昆仲捐助勉成。恒产未谋，后恐难继。寸心用是耿耿。而余以亲舍白云，未敢淹留，客路清风，无从恢广。观察君昆仲好义性成，图始必能图终，或后之君子有与余同志者，不独诸生之感，亦余所厚望也。

　　义学之前，大屯、观音山对峙焉，故名大观。为屋二，中祀文昌帝君，券诸生之文明，兼奉濂洛关闽五先生，示学术之标准。前为行礼出入之所，两旁学舍十余。前后有隙地可扩充，尚迟有待。余忝倡是谋，且两登讲席，敢不揣固陋而为之记。其捐赀姓名；另书他石。

　　同治十有二年癸酉中春，温陵庄并书。

　　●文石书院登瀛楼落成记（光绪五年）

　　——碑在澎湖厅文石书院内

　　书院之东有楼焉，横亘十数武，回栏一匝。楼之上祀大魁夫子，高二丈有奇，巍峨耸峙，焕然一新，可以穷三十六岛之嵯岈，听三万里巨涛之淜湃，为西瀛一大壮观，洵足为士人登瀛之兆焉。斯楼之重修也，始于癸酉（同治十二年）季冬，迄于甲戌（十三年）仲夏。倡首者吾友郑桂樵司马，勷其事则高衮夫武庠、林荆山太学也。

　　夫世之列为士林者多矣。往往于明伦讲学之区，弃若辨髦，故有房序倾颓，宫墙剥落，残碑断碣沉没于荒烟蔓草中，无有过而问者。二君坐未列谈经之席，身不登问字之车，独能勷兹义举，有功斯世，士文中所不可多得，况得之商贾中乎！如吾友者，固澎湖知名士，树先正之典型，作中流之砥柱，更有为乎其大者。是区区者，乌足道其颠末哉？

　　今春予来澎主讲席，二君来属余言。余不文，弗获辞，爰掇数语，以嘉其志，并以励世之乐善好施者。

　　乙亥（光绪元年）秋八月上浣，施盘记。

　　●重修凤山县学碑记（光绪三年）

　　——碑在旧凤山县城学宫大成门外右壁

　　凤邑东迤山，南滨海，与内番狉榛蝐蠕为邻，入版图二百余年矣。然半屏、龟、蛇诸山，环护奔赴，秀气成采。论者谓兹地沐声教者有年，他日文献当鳞华于斯，不终于荒芜朴陋也。迩者朝命抚番开垦，用夏变夷，匪伊朝夕，惜无有振之者耳。

　　予奉缴宰凤邑，朔望只谒文庙，颓垣败瓦，与刻桶丹楹相错，似土木初兴而中辍者。夫城阙兴讴，子矜曷刺，羹墙如见，哲范匪遥，学校之废兴，此邦之民俗系焉。爰思是庙建于康熙间，至同治乙丑（四年），佥谋新之，鸠资二万有奇。仅成崇圣祠，大成殿尚未就绪，计已费万有五千，而司事训导陈天奎殂，事遂止。以故诸生鼓箧弦歌之地，依然茂草。旋而予解任，心怅然无如何也。

　　乙亥岁（光绪元年），又官兹邑，见鸠工庀材者相续于道。及至黉宫，则梓匠环列，栋宇改观，旧者新之，圯者峙之，陕者广之，卑者崇之，知为训导叶君滋东所为。遂欣然曰：叶君之举，予志也。然叶君每以资不给为忧，是诚予事。则大集都人士醵金。董其事者，有若举人邱鹏云、训导李政纯、廪生林瑞藻、附生杨擢科、谢国钧、郑卿云、职员张鉴道，皆分职奔走。维时予适构试院为校士之所，未遑分营，而叶君遂独总其事。庶民政之，百堵皆作。除旧构祠殿之外，其雨庑暨大成坊、棂星门、明伦堂，翚凤盘螭，伏龟蹲兽，壹皆新制。缭以赤壤圆规之垣，澄以弯桥半璧之水，护以司禄后土之祠。典册图藉之府，无弗缮也。笙镛笾豆之库，无弗葺也。庖湢井灶之所，无弗备也。规模修整，气象崇焕。山川形势，堂局向背如法。役甫竣，予移官他邑，而叶君亦受代。爰纪巅末于此。至于俎豆冠裳，诗书羽钥，必有踵而成之者，予固有志未逮也。

　　是役也，自同治癸酉（十二年）兴工，迄光绪丁丑（三年）落成，计糜银一万五千有奇。其捐赀姓名并工程会别刊诸石。

　　光绪三年月日，知凤山县事绍兴孙继祖记，署儒学训导福州许文璧撰。

　　●重修彰化县学碑记

　　盖闻德参天地，千秋所以独隆；道冠古今，万世而有必祀。重儒宗（者）上承往圣，瞻庙貌者曾亲爼豆。□师表下诏来兹，广感报永祀馨香。矧濯以江汉，不能形半点之污也；暴以秋阳，不能见一毫之翳也。□□乎不可尚已！自生民以来，未或有也。彰邑自迭遭兵燹后，惟夫子庙巍然独存，荷神灵之呵护，遂相传勿替云。

　　予戊寅（光绪四年）秋，履任磺溪。下车伊始，见夫县廨有造，义仓有立，而圣殿之倾颓，岂复忍观。溯查创造于雍正四年张君镐始，嗣后乾隆以至道光甘年，历相继而修，中间仅隔数年，不过补葺而已。迄今世远年湮，柱门朽蚗，其何以尊至圣而妥神明。是以捐廉倡首，商诸邑绅，量力捐输。举董张绅春华等监修。□众志成城，急公好义，相率输金，即涓吉兴工。至己卯（光绪五年）大比之年，全台登秋榜者七人，彰邑已得其三，较之往岁，称极盛焉。天时人事，适相符而不爽，非其明验耶。洎夫蔇茨已涂，丹艧已涂，整齐严肃，焕然一新。仰视崇闳堂皇之气宇，足壮观瞻也；俯窥基址平坦之道涂，无形偏颇也。内以藏宗庙百官之美富，而泮水园桥，士思乐采也。外以□宫墙万仞之峻高，而礼门义路，儒竞趋由也。从此斯文大振，掇巍科，膺大占，上副天子侧席之求，以鼓吹乎休明，吾安量所至哉！所期诸生者有厚望焉。爰于告竣日，为之纪其落成，勒诸贞珉，以志不朽也。是为序。

　　知彰化县事傅端铨谨撰并书。光绪陆年己卯仲秋月上浣谷旦。

　　●重修鹿港文祠碑记（光绪八年）

　　同治己巳（八年）孟夏，分守鹿港。时戴逆初平，人心未靖。因思武侯治蜀尚刑法，何如文翁崇文教。诹吉谒文祠，面山气散，遂筑墙以拱于前，艮位文峰，环而照焉。右武祠，左书院曰文开，聘蔡君德芳为之主讲。课必扃门，拔其尤者，覆加面试。如是者年余，诸生文颇有可观。

　　庚午（九年）仲秋，赴台防任。辛未（十年）仲夏，奉讳回籍。癸酉（十二年）仲冬入觐，奉旨仍发福建，重补台防。光绪丙子（二年）守台郡事。访悉主讲蔡君、施君葆修、丁君寿泉先后成进士；岁逢大比，登贤书者不一其人。佥谓文风之盛，不惟冠一邑，直冠一郡。

　　虽然，予之所望于士者，更有进焉。解经当如汉儒之精详，而不涉于荒诞；穷理当如宋儒之明达，而不遁于虚无。读史，自马班以迄王宋所撰述，探其奥窔，抉其精微，举上下数千年治乱兴衰之故，洞悉于胸中。其余诸子百家，贯而通之。处为名儒，出为名臣。文风孰有盛于此者，岂独冠一郡已哉？且文之创于人曰圣神，文之列于天曰辰宿。文人蔚起，实上应文星也。

　　辛巳（七年）季夏，重守奋地，课诸生文，与昔时同。壬午（八年）仲春，祭文祠。陪祭者谓予曰：文祠创始岁月，邑乘所不载。嘉庆辛未（十六年），陈士陶等重建，司马薛君为之记。兹缘中殿倾圯，董事施家珍等鸠资重修，增改两庑。自丙子（光绪二年）季冬兴工，戊寅（四年）孟冬告竣。请予记其事。余不文，愧无以应，略述巅末，以泐于石云。

　　光绪八年仲春之月吉日，董事施启东、黄焕奎、詹启明、林渊源、庄琼辉、施家珍同立。补用知府鹿港同知太仓孙寿铭拜撰。  
明志书院案底卷一

　　护理北路淡防同知印务彰化县知县胡邦翰批

　　详督抚学三院藩臬二司粮监本三道暨本府

　　夏分府详文

　　府正堂核议

　　明志书院碑文

　　募题建立义学簿序

　　明志书院引

　　护理北路淡防同知印务彰化县知县胡邦翰批

　　淡为台北边隅，地方荒陋。虽新庄诸处，户口日繁，要皆经营耕种之人居多，士子捧手横经以弦诵相励者益寡。夫天之生才，岂限于地？赤惟鼓舞未有其人，故尔文风未振。方今圣天子首隆学校，作兴土类，凡山陬海澨，无不涵濡教化；则淡属百里之地，当必有可造英才，为艺林之选者。第与郡城相距殷遥，彰化虽为唇齿之邦，而山溪旷邈，负笈从师者苦于跋涉。考之古制，自辟雍■〈半页〉宫下至闾巷，莫不有学，所以教士者既周且盛。据于兴直庄建立学舍，为多士藏修息游之所，事属可行。该绅以四十余年手创基业，不私于子孙，愿将水田八十余甲及庄围房屋鱼池捐充学舍并膏火经费，仅抽田租贰百壹拾余石，为生养葬祭之资，优游归里。其慕义无穷，实所罕觏。异日人材辈出，莫非该绅为之始基。不朽之业，直与磺水鴙山同其流峙矣。本分府虽暂尔代庖，乐与经始，准据情通详，以彰懿美。该绅先将田甲租额四至佃名及该庄房屋形势，遵照手谕，绘图造册，有无契约，一并检齐呈复核明通送，粘单附词。

　　详督抚学三院藩臬二司粮监本三道暨本府

　　护理台湾府北路淡防同知印务彰化县知县胡邦翰为圣化已周海表、微生志切兴文、愿捐庄业以建义学事：乾隆贰拾捌年参月廿四日，据兴直庄贡生胡焯猷呈称：窃惟道重儒宗，四海文风炳蔚；制明理备，千秋治教光昌。沐圣朝养士之恩，民怀鼓舞；蒙列宪作人之化，户被弦歌。惟兹北淡偏陬，实东宁僻壤。左山右海，疆士维遥。贾贩农耕，士风未振。良以地方固陋，以故文教勿彰。至兴直一保，尤堑属巨镇，秀灵特异，形胜斯开。屏列岔山，半壁依为外险；湖连磺水，全江控在偏隅。平原辟万顷膏腴，足征富庶；市肆聚千家烟火，具见繁滋。凿井耕田，久安乐土；渔歌畋史，渐启人文。第因义学久湮，以致师承无自。虽彰山以南之党塾，设教咸有右贤，而大甲以北之孤寒，负笈苦于道远。是以有志之士，难得成材，可造之资，尝多中辍也。

　　猷籍隶汀州，寓居淡水。青年创业，已荏苒乎七旬；白户成家，实经营乎半世。兹将归里。窃慕休风。欣逢驾抵新庄，首崇文学，猷愿将手置兴直保、兴直庄竹围房屋鱼池等项充作义学，又年收租谷陆百余石永作膳修膏火之资，自乾隆贰拾玖年为始。恳举董事，悉交经理。所有印契庄基粮额租数同各佃姓名，另造清册呈送。伏乞通详立案，勒石庄前，俾得长存，冀无废坠。从兹横经庶士，尽沐钧陶，即猷慕义徽忱，与叨荣幸矣！切呈等情。

　　据此，卑职查兴直保在竹堑城北百里，北为峰子峙山，南为龟仑山，东面摆接山，西枕八里岔山，四面环绕，平原广阔，水田肥美，实为台北要区、天然巨镇也。中有新庄街一道，商贩云集，烟户甚众。凡内地人民赴台贸易，由郡而来北路，必至于是。惟距堑城窵远，鞭长莫及。是以专驻八里岔巡检，在彼弹压。前人屡有设县之议，因案关题达，未便轻率举行。乾隆十一年，前巡检虞文桂因八里岔水土颇劣，移驻该保，遂为衙署，历据该处生监具呈在案。迩年以来，各宪德化远敷，人文渐盛。在台如郡城彰邑虽均有书院，然相距殷遥，负笈从游，每苦跋涉。卑职荷蒙宪恩，委护淡篆，因公至彼，爰集多士，面加鼓励。随据汀州府永定县贡生胡焯猷具呈前情。卑职亲往查勘，该庄离新庄五里，在龟仑山、八里岔山两山交接之处、土名平顶山之下。紧靠山坡，峰岚甚秀。外垣■〈艹〈束刂〉〉竹，内瓦壹进五间，旁有厢房十二间。前凿池塘，上接山水，下灌庄田，其形适如半壁。以之改作义学，俾多土弦诵其中，洵足振兴文教。请以中堂崇祀朱夫子神位，旁为讲堂，厢房作为学舍。至该户田业，乾隆十三年胡焯猷与林作哲、胡习隆三人合置之产，该生应得三股之一。经前任三次查丈报升在案，地无宽裕，户名胡林隆。其田八十甲零，印契确凿，现在并无控案及交割不明情弊。佃共贰拾柒人。租额虽有八石、六石之别，皆系水田，不论丰歉，年收租谷陆百零陆石玖斗零。年输正供壹百贰拾柒石柒斗三升九合，应纳丁耗共银拾两参钱陆分零，■〈月武〉朥湾、摆接二社番租二十三石三斗四升，又■〈月武〉朥湾社饷银捌两参钱参分四厘。余剩租谷作为义学经费，已属敷用，该田系合置之业，该生一股，贴近山旁，历经丈定。嗣后请以现定租额为准，仍举公正董事一人经司其事。至该生捐充义学之外，尚存租谷贰百壹拾余石，作为养膳之费，亦在所买一股之内，应听该生自行管业。第杜找印契已缴厅案上手，并原买契又存股伙之手，该生无凭执据。卑职已给予印照为凭。各佃亦经认耕明白。自乾隆贰拾玖年起，归义学征收。仍请官给佃批，以免吞欠。此案毋使胥役涉手，致滋需索之端。至该生所请立碑之处，意在经久，应如所请撰给碑文，刊立庄所。除一切章程，卑职现将卸事，不及查办，俟夏丞到日移交办理，逐一定议绘图另详外，事关捐充义学，合先造册详送宪台鉴察。至该生以数十年经营手创之业，年老欲归，不私于已，乐充义学，开台北未有之宏规，洵属义举；应否量予奖赏，伏候宪裁。为此备由随文同册具申，伏乞照详施行。须至申册者。

　　今申送清册一本

　　夏分府详文

　　（官街）为圣化已周海表等事：乾隆贰拾八年七月十四日准堂台关开：乾隆贰拾八年七月初三日蒙署布政使司曹宪牌：乾隆贰拾八年五月二十八日奉巡抚部院定批：据护理台湾府北路淡防同知印务彰化县知县胡邦翰详称：查兴直保山在竹堑城北百里，北为峰子峙山，南为龟仑山，东面摆接山，西枕八里岔山，四面环绕，平原广阔，水田肥美，实为台北要区、天然巨镇也。中有新庄街一道，商贩云集，烟户甚众。凡内地民人赴台贸易，由郡而来北路，必至于是。惟距堑城窵远，鞭长莫及，是以专驻八里岔巡检，在彼弹压。前人屡有设县之议，因案关题达，未便轻率举行。乾隆十一年，前巡检虞文桂于新庄街尾曾设义学一所。嗣巡检因八里岔水士颇劣，移驻该保，遂为衙署。历据该处生监具呈在案。迩年以来，各宪德化远敷，人文渐盛。在台如郡城彰邑虽均有书院，然相距殷遥，负笈从师，每苦跋涉。卑职荷蒙宪恩委护淡篆，因公至彼，爰集多士，面加鼓励。随据汀州府永定县贡生胡焯猷具呈前情。卑职亲往查勘，该庄离新庄街五里，在龟仑、八里岔两山交接之处、土名平顶山之下，紧靠山坡，峰峦甚秀。外垣■〈艹〈束刂〉〉竹，内瓦屋一进五间，旁有厢房十二间，前凿池塘，上接山水，下灌庄田，其形适如半壁。以之改作义学，俾多士弦诵其中，洵足振兴文教。请以中堂崇祀朱夫子神位，旁为讲堂，厢房作为学舍。至该户田业，系乾隆十三年胡焯猷与林作哲、胡习隆合置之业，该生应得三股之一，经前任三次查丈报升在案，地无宽裕，户名胡林隆。其田八十甲零，印契确凿，现在并无控案及交割不明情弊。佃共贰十七人。租额虽有八石、六石之别，皆系水田，不论丰歉，原收租谷陆百零陆石玖斗零，年输正供壹百贰拾柒石柒斗参升九合，应纳丁耗共银拾两参钱六分零，外应贴■〈月武〉朥湾、摆接二社番租贰拾参石参斗四升，又■〈月武〉朥湾社饷银捌两参钱三分四厘。余剩租谷，作为义学经费，已属敷用。该田原系三股合置之业，该生一股贴近山旁，历经丈定。嗣后请以现定租额为准，仍举公正董事一人经司其事。至该生捐充义学之外，尚存租谷贰百壹拾余石，作为养膳之资，亦在所买一股之内，应听该生自行掌管。第杜找印契已缴在案上手，并原买契又存股伙之手，该生无凭执据，卑职已给予印契为凭。各佃亦经认耕明白。自乾隆贰拾玖年起归义学征收，仍请官给佃批，以免吞欠。此案毋使胥役涉手，致滋需索之端。至该生所请立碑之处，意在经久，应如所请，撰给碑文，刊立庄所。除一切章程，卑职现将卸事，不及查办，俟夏丞到日移交办理，逐一定议绘图另详外，事关捐充义学，合先造册详送宪台鉴察。再该生以数十年经营手置之业。年老欲归，不私于己，乐充义学，开台北未有之宏规，洵属义举，应否量予奖赏，伏候宪裁等由。据此合饬查议备牌，仰府照依事理。立将淡水同知详报贡生胡焯猷捐充义学租谷房屋等项，逐一确查核议详覆，以凭核转毋违等因。蒙此案前署厅申详前因，并奉道宪批详各列府俱经批移查议在案。兹蒙前因，合再移催，为此备关，烦依事理，希即查明胡焯猷捐充庄田租谷房屋等项确数，应如何从优奖励及定一切章程之处，逐一妥议，绘图一样五本，牒覆立案核详，以垂久远，幸勿再延等因。

　　准此，卷查先于本年五月十三日，准堂台批：前护厅详同前由，奉批：查淡北人文渐盛，而请业之所需，亟当筹及。兹贡生胡焯猷闻风慕义，以兴直庄房屋充作义学，并膳修膏火，俾多士弦诵其中，洵足振兴文教，殊堪嘉尚。其应如何从优奖励及立定一切章程，候移新分府逐一妥议造册绘图，通详立案，以垂远久可也。此覆，册存。于五月十三日，准堂台移：蒙本道宪批：据贡生胡焯猷将自置庄田捐充义学，洵属义举，允堪嘉尚，仰台湾府移查明庄房田甲租谷确数，作何定立章程，垂之永久，及从优奖励之处，妥议通详立案，缴。又于七月初二日，准堂台移：蒙布政使司曹批：此案已奉抚院批司查议，仰台湾府遵照另檄查议详覆，以凭核转，缴，册存。又蒙署按察使司徐批：据详贡生胡焯猷将庄房租谷捐充义学，洵属义举，仰台湾府移厅通详督抚暨藩司台道批示，缴，清册存。又蒙粮道宪朱批：据详永定贡生胡焯猷将房屋鱼池租谷拨充义学膏火，实属义举，殊堪嘉尚，仰台湾府饬候督抚两院暨各司道批示，缴，册存。又于七月十六日，蒙学院批：据详贡生胡焯猷将在台手置田业捐充义学，洵堪嘉尚，其应否奖赏之处，应详明台道衙门办理可也。此缴，册发还。又于八月初四日，准堂台移：蒙总督院堂杨批：据护理台湾府北路同知印务彰化县知县胡邦翰申详：贡生胡焯猷愿将兴直保兴直庄竹围房屋鱼池等项充作义学，又年收租谷陆百余石永作膳修膏火之资，请自乾隆贰拾玖年为始，恳举董事，悉交经理。所有印契庄基田额租数同各佃姓名，另造清册呈送，乞通详立案，勒石庄前，应否量予奖赏，伏候宪裁等由；奉批：贡生胡焯猷独捐房舍庄田，充建义学，洵称义举，深可嘉尚，仰布政司转饬逐一确查绘图定议，及应作何奖励之处，一并议详察夺，册并发。

　　蒙准此，敝厅查淡堑处台阳之北，而兴直一保距堑城又逾百里，人烟辐辏，商贾云集，而峰蛮秀美，土地平衍，实为淡北之巨镇。只因各处至止者，非贸迁之民，即袯襫之子，是以弦诵无（□），人文渐盛。方今圣天子菁莪棫朴，雅意作人，海隅日出之地，靡不思振兴文教，以受甄陶，则该处设立义学，诚为淡北之要务。前据贡生胡焯猷呈捐自置房屋以为义学，并捐田甲以为经费，经前护厅胡邦翰据情通详，奉蒙各宪批饬议准堂台移知前来。敝厅随往该处亲加查勘。该庄坐东向西，以竹围为外围，中有正屋一进五间，两旁厢房一十二间，后接山岩，前临池水。以立设立义学，应请于正屋之中堂崇祀朱夫子神位，于台郡廪增生员中延请官音一人为垫师，左为讲堂，右为寝室，两旁厢房均为学舍。此皆现在之规模，毋待补苴修葺也。其现在经理者，如书院之前，周以垣墙，中设立正门，门之上额以书院名目，业经前护厅胡遴有董事何捷成，并捐银参拾两给董事经理，取有领状在卷。现已购料，尚未开工。其向后事宜，应于正屋之前，另建前堂之楹，改奉朱夫子神位，以昭诚敬。生徒如果繁盛，并即添设学舍，另延学充养粹、经明行修之士，于中掌教。然此时经费未备，容俟另为设法劝捐，将来筹定经费之后，随时添补。至胡焯猷所捐租谷，查与林作哲、胡习隆三人合置之产，该生应得三股之一，计田八十甲零四厘参毫壹丝，前经丈定，均系水田，不论丰啬，租无增减。共租谷陆百零陆石玖斗玖升陆勺。年应纳正供壹百贰拾柒石柒斗参升玖合，丁耗共银拾两参钱陆分零，外应贴■〈月武〉朥湾、摆接二社番租贰拾参石参斗四升，又■〈月武〉朥湾社饷银捌两参钱参分四厘外，所余租谷，以为义学经费。另造清册呈送。惟是此田系该生三股合置之田，旁尚有该生余存养膳租谷贰百壹拾石零。所有义学田租，应官为另给佃批，仍令董事带同各佃逐一勘明立界造册，并绘田形呈官备案，以杜将来侵越。向后收租纳课及义学支用，切令该董事管理，毋庸胥役经手。仍于每年早晚二季收租竣后，造册呈官查核，以杜侵餂。所有田园房屋印契，前所该生呈缴在案。该生自行养老之田，亦经护厅胡给予印照，毋庸再为置议。其该生所请立碑之处，意图经久，应如其请，仰恳堂台详请大宪撰发碑文，开列官衔，敝厅召匠镌刻，立碑书院之侧，仍将碑摹通详各宪衙门备案，以垂永久。并请锡以书院嘉名，俾光海表。至该生以数十年经营手置之业，年老欲归，不私于己，乐充义学，以开台北未有之宏规，洵属义举，可否仰请大宪颁发匾额，敝厅如法制给，使海邦士庶咸知鼓舞，以示光荣，以昭奖赏。且前者有所嘉，后者益有所劝，而向后书院事宜，易以集成之处，统候宪示只遵，是否允协。合就绘造图册通详，经承疏忽，入后失于声叙。又前护厅胡所造册内，将经费余存租谷悉作生徒膏火，而每年修理讲堂学舍之费未经扣存，今敝厅查此项在所必需，另为增入，理合一并声明。为此备由同书册具牒。须至牒者。

　　今牒送清册五本，图说五本。

　　至若清册与原详册相同，外加一条：一、修葺房屋，每年议谷三十石以为经费；俟将来房屋增添，另议酌增。未曾全抄。九月和七日。

　　府批回：候核详，此覆，图册存。

　　府正堂核议

　　核议得台北淡堑兴直保四面环山，列峰秀峙，中间平原广阔，水田肥美，原为淡北巨镇。惟因远距堑城百里，地处极北，烟火虽繁，人文未振。乾隆拾壹年间，前八里岔保巡检虞文桂于该地新庄街尾曾捐义学一所，因讲堂稀少，旋即改为衙署，移驻巡检在案。十余年来，居民被沐圣泽宪思，烝烝向化，人文渐盛，义学急须筹及。乾隆二十八年三月间，遂有寄居该地之汀州永定县贡生胡焯猷慕义向风，情愿将自置兴直保庄田壹所捐充义学，造册呈请通详，勒石以垂永久。经前护厅彰化县知县胡邦翰查勘通详，蒙奉各宪批檄查议，节经前府转移遵照去后。兹准淡水同知夏瑚勘议牒覆前来。敝府覆查贡生胡焯猷所捐兴直保庄屋，其外垣竹围，中有正屋一进五间，左右厢房十二间，经前护厅议请中堂崇奉朱失子神位，延请郡中廪膳生员为塾师，堂左为讲堂，右为寝室，两旁厢房均为学舍。经前该厅等先后勘明，不必修葺。其屋前之垣墙正门，经前护厅捐俸交给新选董事何捷成购料兴筑。现据该厅请于门上设立书院匾额。此皆庄屋捐充义学已定规模，均应如议办理，毋庸更议。所捐田亩坐址贴近山脚，原与林作哲、胡习隆合置之业，合将画分三分之一，内胡焯猷自存养膳田计租贰百壹拾余石外，经该厅等先后勘明，实捐田八十甲零四厘三毫一丝，佃户二十七户，俱系水田，无分水旱，年共收租陆百零陆石玖斗玖升六勺，除输正供壹百贰拾柒石柒斗三升九合、纳丁耗银十两参钱六分零、又贴番租贰拾参石参斗四升、社饷银八两参钱参分四厘外，余谷存充经费。均应如议，选立董事何捷成经理，将各处佃田官给佃批，颁饬董事率同勘明田段，立界造册，绘图备案，以杜侵越。收租支用数目，以乾隆甲申年为始，每年于岁冬由董事造册呈官查核，以杜侵餂。经费各项，除输贴租饷而外，前护厅设立祭祀、修金、辛劳、膏火四条，夏丞又增入扣存修葺房屋经费一条，均属酌中定额，已属无可增减。惟童冠膏火壹条，议将额费除外，剩谷照人数均分，并无定数。查年收租谷，除各项费用外，核计尚有余剩谷二百三四十石，是否肄业人众均分，不致浮滥？应饬厅遵节定额，如分有余剩，或此外尚有月课应行从优加奖笔札之费，统一善后事宜，逐细备筹妥办，以归实用。应设董事，业经前护厅遴委何捷成充当，胡焯猷膳资亦经前护厅给照付管，均毋庸另议。其胡焯猷呈请立碑之处，原为经久起见，亦应如所请，仰恳宪台转请大宪恩赐，锡予书院嘉名，撰发碑文，发交该厅如式制匾勒■〈石卓〉，分别建竖，以垂永久，以光海表。至胡焯猷以数十年经营手置产业，慕义捐充，以开后学，且又独力玉成，开台北未有之宏规，实属义举，应援照台邑申详职贡杨志申愿捐学田之例由宪台给发匾额，以昭奖励。至该厅所请义学前堂，添捐三间，并添设学舍，另延名宿掌教之处，既称此时经费未备，应请饬令该处地方筹划，随时添补，务令多士云从，人文雀起，虽淡北偏隅，庶几与郡城崇文、海东各书院互相辉映，共兴文教矣。是否合就该议具详，伏候宪台察核。

　　本府将此核看通详，于十月廿七台道宪觉罗四批：据详已悉，仰候藩司批示，缴，册图存。

　　明志书院碑文

　　粤惟世道之昌，乃极文明之盛。国家奄有九有，百二十余年，列圣相承，治隆化洽。皇帝孕虞育夏，甄殷陶周，甫饬戎车，拓疆万里，神武丕着，文德弥照，五纬珠联，二纪璧合，光被四表，瑞应干垣，宇内同文，海外有截。

　　兴直保者，远隶台湾，僻居淡北，风士秀美，气象郁葱。髦俊萃臻，弦歌聿起，向文慕义，实繁有徒。夫结想业精，不如居肆，怀宝远驰，莫若驱镳，使鼓箧者乐群，担簦者时术。创兴讲席，讵曰缓图。志在圣贤，义利不淆于虑；心存经济，王霸必究其原。爰标明志之名，冀成致远之器。

　　于戏！往昔荷兰鸠据，郑氏蚁争，斯固虎狼之窟宅，鲸鲲之渊薮也。今则海不扬波，野皆乐土，易战功以礼乐，化甲冑为诗书，摩义渐仁，山川生色。圣朝恺泽之数，声教之远，载籍史册，未获前闻。猗欤休哉！

　　余备位台衡，恭膺节钺，遥遥台海，赐履及焉。乐观书院之成，有拜手扬言，与多士赓歌太平之化而已。是举也，舍宅捐租，永定贡生胡焯猷功不可泯，书以为来者劝。

　　时乾隆贰拾玖年甲申岁孟夏谷旦，太子太保、体仁阁大学士、兵部尚书、右都御史、总督福建浙江等处地方军务兼理粮饷加一级杨撰。

　　计开佃田租石总收除外所立规条列明于后：

　　一、佃户胡旭卢等共二十七名，共耕田八十甲零四厘三毫一丝，共租谷陆佰零陆石九斗九升一勺。

　　一、年纳正供谷一百二十七石七斗三升九合，匀丁耗羡银共十两三钱六分零，番租谷二十三石三斗四升，社饷银八两三钱三分四厘。

　　一、朱夫子春秋二祭，每年应贴谷二十石。

　　一、延师束修，每年议谷一百二十石。

　　一、董事辛劳，每年议谷三十二石。

　　一、修葺房屋，每年议谷三十石以为经费；候将来房屋增添，另议酌增。

　　一、童冠膏伙，每年上下二季，除额费外，余剩谷石，照人数均分。

　　一、租谷每年上下二季，各要干净量交，不得虚湿。

　　一、租斗依照布政司颁给仓斗平大，不得大小。

　　一、佃交租谷，每斗用斗盖盖平，不得淋尖不盖。

　　一、二十七佃，田经丈定，租已核实，永远不得加减。

　　一、义学竹围内二口池塘之水，原灌义学面前田亩，雨晴听蓄，决不得藉养鱼阻挡。

　　给彰化县上淡水义学立碑。

　　募题建立义学簿序

　　古者自王宫国都，下至闾巷，莫不有学。薄海内外，罔不率俾，职是道也。我朝列圣相承，重熙累洽，国学乡学，董以师儒之官，而书院山长、义学垫师，封疆大吏，守土有司，靡不承上旨以创兴修举，广人文化成之效也。

　　淡属为台北边隅，士之习于文者益寡。自大甲至鸡笼，绵亘几及千里，有司马以分刺，无校庠以育才，考课例彰邑录送书院之建于郡彰者，有志之士，负笈维艰。

　　兴直保在淡属适中之地，四面环山，平原衍派，龟仑数峰，天然郁秀。凡内地人民之东渡者，必至于是而止。故前人请议设县属，经费不足而寝。户口众则弦诵多，使不立学，将何以兴教化而善风俗，此守土者慨然兴思也。

　　胡君焯猷，汀人也，寄居淡水，经营创业，迄数十年。一旦以立学自任，捐庄业房屋为学舍，又以田八十甲余，计收谷陆百余石，为生徒之费，开台北未有之宏规，实为不朽盛事。余既为之通详立案矣，但庄屋卑陋弗称，祀朱夫子神位于中堂，设肄业各舍于两翼，一切器具并灶庖湢，必完必美，则固藉好义者解囊之功也。今胡君树之先声，我知必有慕义无穷、闻风兴起者，则扩而充之，他日设县议行，安见发轫之基，不即为邑博士弟子负舍菜地哉。是则有望于二三同志也已。

　　乾隆癸未四月吉旦，赐进士出身、文林郎、俸满彰化县、前护北路淡防同知印务、余姚胡邦翰撰书。

　　匾额一

　　匾额二

　　匾额三

　　匾额一

　　特授福建分巡台湾道兼理提督学政加三级纪录五次觉罗四为

　　义笃甄陶

　　永定贡生胡焯猷立

　　乾隆贰拾玖年三月日谷旦

　　匾额二

　　护理台湾府淡防厅知台湾县随带纪录十二次陶为

　　慕义兴仁

　　永定贡生胡焯猷立

　　乾隆贰拾玖年五月日谷旦

　　匾额三

　　赐进士出身、文林郎、俸满彰化县知县、前护北路淡防同知印务余姚胡邦翰为

　　功滋丽泽

　　永定贡生胡焯猷立

　　乾隆贰拾玖年十一月日谷旦

　　明志书院引

　　淡水昔隶彰化。雍正九年，移驻郡司马于竹堑，遂划大甲以北为淡辖。地土荒陋，士之志于学者益寡。党庠之设，乡校之师，皆未之闻。乾隆二十八年春，予暂绾淡篆，永定贡生胡焯猷以手创兴直保庄房田甲捐充书院，复倾囊倒箧增建屋宇，使多士弦诵有所，膏火有资，淡北人文，蔚焉兴起，洵令淡第一盛事也！予喜其勇于义，条析章程，呈明列宪，咸称善报可。兹瓜代西渡，思其功，重其人，颜其额以贻之。相国制府三韩杨公锡名明志书院碑记足重千秋不朽矣。

　　岁在甲申，余姚胡邦翰题并识。

　　匾额四

　　匾额四

　　赐进士出身、文林郎、俸满彰化县知县、前护北路淡防同知印务余姚胡邦翰为

　　文开淡北

　　永定贡生胡焯猷立

　　乾隆贰拾玖年十一月日谷旦  
　 

明志书院案底卷二

　　淡邑绅士潘成清林家声新邑绅土陈浚芝陈朝龙等禀

　　札淡水县知照（札新竹县同）

　　谕董事金兴文

　　谕各佃人

　　承办董事金兴文即绅士陈献琛张凤仪陈儒林等禀

　　饬押会算交收

　　详请立案

　　谕董事金兴文清缴租项

　　移新竹县

　　谕董事金兴文催缴欠租

　　谕董事金兴文催缴光绪二十年份应缴租银

　　举人潘成清禀

　　札淡水县立案（札新竹县同）

　　淡邑绅士潘成清林家声新邑绅土陈浚芝陈朝龙等禀

　　具命禀治淡邑绅士潘戍清、林家声、新邑绅士陈浚芝、陈朝龙等，为遵谕酌拨遴充承办、恳札县知照、并先给谕戳示佃完纳、以便遵行事：缘淡绅张凤仪等以胡焯猷、郭宗嘏捐充兴直八里坌保等处大租共谷玖佰余石及摆接保柏仔林庄园租银壹佰贰拾元各等款，原归新竹明志书院经费，今淡新分治，该租项皆在淡邑界内，请改归学海书院；而新绅郑如云等以该租项本系新竹书院经费，若改归淡，则新竹书院经费无资，请仍归新竹办理各等情，禀明在案。荷蒙宪天一视同仁，面谕清等平心酌拨，以敦和气。清等仰体宪意，会同妥议，将此三条租款一切归淡，佥举妥董办理。兹清等查有金兴文壹名，为人公正，殷实可靠，愿甘承充所收新庄山脚八里坌两处租项，年拨出租银肆佰伍拾元，又桕仔林园租银壹佰贰拾元，共银伍佰柒拾元，缴作新竹明志经费，又拨出银壹佰贰拾元作新庄山脚旧明志之义塾束修会文膏奖，又贰拾元为春秋两祭，又贰拾元为修理经费，共银壹佰陆拾元。其董事薪水，仿照学海章程给银壹佰拾陆元除外，尚剩银贰佰柒拾元，统归淡邑学海书院义举之用。至于应开屯丁番租社饷及庄例各什耗皆就租价长额，由该董事自行支理。两邑人士均各乐从。清等未敢擅便，理合将遵谕会议酌拨遴充各缘由，并承充保充各切结，粘乞大公祖大人察核，恩准俯如所请，分饬淡水新竹两县知照，一面准给兴直八里坌及摆接院租董事金兴文谕僇示佃完纳，以便收缴禀报公事，实为德便。沾叩。

　　计粘连认充保结状各壹纸。

　　具认充切结人金兴文，今当府宪大人台前结得：文甘愿承充兴直八里坌摆接院租董事，每年应收兴直八里坌大租谷玖佰玖拾陆石有奇，及摆接园租银壹佰贰拾元，折银壹仟壹佰壹拾陵元内，即拨出银伍佰柒拾元缴作新竹明志书院经费，文拨银壹佰陆拾元缴作新庄山脚旧明志经费，除薪水壹佰壹拾陆元外，剩银贰佰柒拾元，统归淡邑学海书院，作为义举才用，不敢分毫短欠。至于应开屯丁番租社饷及庄例各什耗，皆就租价长额支理，不敢冒开。合具认充切结是实。

　　光绪拾捌年九月日，具认充切结人金兴文。

　　具保充切结人治举人潘成清，今当政宪大人台前，保得金兴文壹名，承充兴直八里坌及摆接桕仔林庄院租董事，不敢贻误公事，合具保结是实。

　　光绪拾捌年九月日具保充切结人治举人潘成清。

　　具保银切结人艋舺铺户振昌号，今当府宪大人台前，保得院租董事金兴文壹名，年应缴银壹仟壹佰壹拾陆元，自必限定拾壹月终完缴清款，不得丝毫拖欠：如有拖欠，惟保是问。合具保银切结是实。

　　光绪拾捌年九月日，具保银切结人艋舺街铺户振昌号。

　　光绪十八年九月廿二日，具佥禀淡邑绅士林家声、潘成清、新邑绅士陈浚芝、陈朝龙。

　　钦加盐运使衔在任候补道署理台北府事台湾府正堂全台善后总局提调纂修台湾通志局提调兼台北各口通商事务加四级陈批：据此，查此案前据该县禀八里坌董事张东峰、新庄山脚董事陈绳芳即淡绅陈霞林业已在粤病故，该家属能否将此项学租如期缴解，尚难预料，请即提归新邑，公举妥绅，议章经理等由，业经本府批准。

　　嗣据恩贡生张凤仪等禀：新竹书院经费有余，淡水书院经费不足，请将三项学租改归学海。并据生员邓岸登等禀：八里坌保专有义塾，因拨归新邑，致该保旧意久废，培养无资，恳恩核案，迅饬归复各等情。又经本府先后札饬新竹县查覆，并委员驰往八里坌查明覆夺各在案。兹据淡新两邑绅士，佥禀前情，本府查此项租谷现经两邑会议，仍归淡绅承收，在淡绅已如愿以偿，仍将新庄山脚八里坌两处租项及桕仔林园租洋合共五百七十元缴作明志书院经费，又拨出壹佰陆拾元为新庄山脚旧明志义垫会文膏奖及岁修春秋二季之用，似属均得其平。查该县前开折内，陈祭林经收时，每年仅收七百余元，今两处共得七百三十元，所损并不甚多，当可平心。惟所余归学海者，本属无多，又议给董事一百一十六元，虽学海旧章，未免欠公，经理董事，倘属公正之人，自宜以公事为重，既有谷价可沾润，薪水自宜从减。应令归学海书院三百元，余归董事，作为薪水。至所举金兴文是否公正，并据面禀，将以谷价余润，办理清节之会，均于地方大有裨益，务宜认真经理，勿蹈陈霞林故辙。兹由府发给谕僇，交谈绅承领，该绅即禀县查照。

　　札淡水县知照（札新竹县同）

　　钦加盐运使衔、在任候补道、署理台北府事、台湾府正堂、全台善后总局提调、纂修台湾通志局提调、兼台北各口通商事务、加四级陈行知事：本年九月二十二日，据淡邑绅士潘成清、林家声、新邑绅士陈浚芝、陈朝龙等佥禀称：缘淡绅张凤仪等以胡焯猷、郭宗嘏捐充兴直八里坌保等处大租共谷玖佰余石及摆接保桕仔林庄园租银壹佰贰拾元各等款，原归新竹明志书院经费，今淡新分治，该租项皆在淡邑界内，请改归学海书院，而新绅郑如云等以该租项本系新竹书院经费，若改归淡，则新竹书院经费无资，请仍归新竹办理各等情呈明在案，荷蒙宪天一视同仁，面谕清等平心酌拨，以敦和气。清等仰体宪意，会同妥议，将此三条租款一切归淡，佥举妥董办理。兹清等查有金兴文壹名，为人公正，殷实可靠，愿甘承充。所收新庄山脚八里坌两处租项，年拨出租银肆佰伍拾元，又桕仔园租银壹佰贰拾元，共银伍佰柒拾元，缴作新竹明志经费，又拨出银壹佰贰拾元作新庄山脚旧明志之义塾束修会文膏奖，又贰拾元为春秋两祭，又贰拾元为修理经费，共银壹佰陆拾元。其董事薪水，仿照学海章程八给银壹佰壹拾陆元，除外尚剩银贰佰柒拾元，统归淡邑学海书院义举之用。至于应开屯丁番租社饷及庄例各什耗，皆就租价长额由该董自行支理。两邑人士，均各乐从。清等未敢擅便，理合将遵谕会议酌拨遴充各缘由，并承充切结，粘乞察核，恩准分饬淡新两县知照，一面准给兴直八里坌及摆接院租董事金兴文谕僇示佃完纳，以便收缴等情。计粘结状三纸到府。据此，查此案前据该县禀：八里坌董事张东峰、新庄山脚董事陈绳芳即淡绅陈霞林业经在粤病故，该家属能否将此项学租如期缴解，尚难预料，请将即提归新邑，公举妥绅，议章经理等由，业经本府批准。嗣据恩贡生张凤仪等禀：新竹书院经费有余，淡水书院经费不足，请将三项学租改归学海。并据生员邓岸登禀：八里坌保专有义塾，因拨归新邑，致该保旧意久废，培养无资，恳恩核案迅饬归复各等情。又经本府先后札饬新竹县查覆，并委员驰往八里坌查明覆夺各在案。兹据淡新两邑绅士佥禀前情，本府查此项租谷现经两邑会议，仍归淡绅承收，在淡绅已如愿以偿，仍将新庄山脚八里坌两处租项及桕仔园租洋合共伍百七十元缴作明志书院经费，可拨出一百六十元为新庄山脚旧明志义塾会文膏奖及岁修春秋二季之用，似属均得其平。查该县前开折内陈霞林经收时，每年仅收七百余元，今两处共得七百三十元，所损并不甚多，当可平心。惟所余归学海者，本属无多，又议给董事一百一十六元，虽学海旧章未免欠公，经理董事倘属公正之人，自宜以公事为重，既有谷价可以沾润，薪水自宜从减，应交归学海书院三百元，余归董事作为薪水。至所举金兴文是否公正，并据面禀，将以谷价余润，办理清节之会，均于地方大有裨益，务宜认真经理，勿蹈陈霞林故辙。兹由府发给谕僇，交该绅承领，该绅即禀县查照，除分札行知，并由府批示立案外，合行札饬。为此札仰该县即便遵照，即将该县前给新振文谕僇吊销，毋违。此札。

　　光绪十八年九月廿三日札。

　　谕董事金兴文

　　钦加盐运使衔、在任候补道、署理台北府事、台湾府正堂、全台善后总局提调、纂修台湾通志局提调、兼台北各口通商事务、加四级陈为谕给事：本年九月二十二日据淡邑绅士潘成清、林家声、新邑绅士陈浚芝、陈朝龙等佥禀称：缘淡绅张凤仪等以胡焯猷、郭宗嘏捐充兴直八里坌保等处大租共谷玖百余石及摆接保桕仔林庄园租银壹佰贰拾元各等款原归新竹明志书院经费，今淡新分治，该租项皆在淡邑界内，请改归学海书院，而新绅郑如云等以该租项本系新竹书院经费若改归淡则新竹书院经费无资，请仍归新竹办理各等情，呈明在案。荷蒙宪天一视同仁，面谕清等平心酌拨，以敦和气。清等仰体宪意，会同妥议，将此三条租款，一切归淡，佥举妥董办理。兹清等查有金兴文壹名，为人公正，殷实可靠，愿甘承充。所收新庄脚八里坌两处租项，年拨出租银肆佰伍拾元，又桕仔林园租银壹佰贰拾元，共银伍佰柒拾元，缴作新竹明志经费，又拨出银壹佰贰拾元，作新庄山脚旧明志之义塾束修会文膏奖，又贰拾元为春秋两祭，又贰拾元为修理经费，共银壹佰陆拾元。其董事薪水，仿照学海章程给银壹佰壹拾陆元。除外尚剩银贰佰柒拾元，统归淡邑学海书院义举之用。至于应开屯丁番社饷及庄例各什耗皆就租价长额由该董自行支理。两邑人士，均各乐从。清等未敢擅便，理合将遵谕会议酌拨遴充各缘由，并承充保充切结粘乞察核，恩准分饬淡新两县知照，一面准给兴直八里坌及摆接院租董事金兴文谕僇示佃完纳，以便收缴等情。计粘结状三纸到府。据此，查此案前据该县禀：八里坌董事张东峰、新庄山脚董事陈绳芳即淡绅陈霞林，业已在粤病故，该家属能否将此项学租如期缴解，尚难预料，请即提归新邑公举妥绅议章经理等由，业经本府批准。嗣据恩贡生张凤仪等禀：新竹书院经费有余，淡水书院经费不足，请将三项学租改归学海。并据贡生员邓岸登等禀：八里坌保专有义塾，因拨归新邑，致该保旧章久废，培养无资，恳恩核案迅饬归复各等情，又经本府先后札饬新竹县查覆，并委员驰往八里坌查明覆夺各在案。兹据淡、新两邑绅士佥禀前情，除禀批示并分行给发戳记外，合行谕结。为此谕结董事金兴文，即便遵照，斗量须要公平，将年收新庄山脚八里坌两处租项及桕仔林园租作早晚两季完纳，分交淡邑学海、新邑明志各书院经费，并给新庄山脚旧明志义塾董事，以为会文膏奖，照数交清，如有挨延拖欠，除提追外，立即换派。懔之！此谕。

　　计发戳记一个。

　　光绪拾捌年九月二十三日谕。

　　谕各佃人

　　钦加盐运使衔、在任候补道、署理台北府事、台湾府正堂、全台善后总局提调、纂修台湾通知局提调、兼台北各口通商事务、加四级陈为晓谕事：照得据淡绅士潘成清、林家声、新绅士陈浚芝、陈朝龙等佥禀：请以胡焯猷、郭宗嘏捐充兴直八里坌保等处大租及摆接桕仔林庄园租银请归淡绅金兴文承收，分为明志、学海两书院及八里坌旧明志义塾经费，业经本府照准。除给发谕戳外，合行示谕。为此示仰各佃人等知悉：尔等须知每年租谷园税系为各书院生童考课之资，届时务须分作早晚二季照数缴纳，毋得挨延不缴，致干提究不贷，凛之慎之，毋违！特示。

　　光绪拾捌年九月二十三日给。

　　承办董事金兴文即绅士陈献琛张凤仪陈儒林等禀

　　具禀承办董事金兴文、即绅士张凤仪、陈献琛、陈儒林等为同事代垫、恳恩就乙缴甲、查收立案、给单执照事：绿光绪十八年初，淡绅与新绅争控兴直、摆接、八里坌等处院租，至九月底幸蒙前府准举人潘成清保充董事金兴文即绅士张春涛、陈献琛、张凤仪、陈儒林等承办此租事务。当时谕戳系交张春涛收执，分派利瓦伊宗、李潭、张乌狮征收各处租粟。而十八年份至九月底始得完案。其租项或被佃人短少，或被春涛侵去，所收抵应缴已经不敷。至十九年份张乌狮所收租项，尚有支出汇缴各款。独利瓦伊宗、李潭收租项，全无分文缴款。以致学海书院应缴之项，无可支出。兹张春涛既已身故，琛等忝为同事，不得不措出银参佰大员代垫十八年份应缴之额。其十八年份，乃创始义举之规，非旧时应缴之款，恳恩就乙缴甲，免致一垫再垫。并恳饬原差吊谕戳交琛接办，并吊利瓦伊宗、李潭、张乌狮与琛等会算，庶免代垫有亏。伏乞父台大老爷恩准，就乙缴甲，查收立案给单执照，实为德便。切叩。

　　计禀缴学海书院光绪十八年份宾兴膏伙银参佰大员正缴银状壹纸

　　具缴银状人承办董事金兴文即绅士张凤仪、陈献琛、陈儒林，今当父台大老爷台前，缴得学海书院光绪十八年份应缴宾兴膏伙银参佰大员正，合具缴银状是实。

　　光绪二十年三月廿三日具禀承办查事金兴文即绅士张凤仪、陈献琛、陈儒林。

　　补用府候补清军府、兼袭云骑尉、代理淡水县正堂翁批：免董事者为金兴文，董理其事者实系该绅等与张春涛四人，谕戳皆归张春涛收执，洵如斯说，则金兴文

　　并无其人，责以含混朋充，该绅等恐无以自解。据张春涛名下，又派利瓦伊宗、李潭、张乌狮三人分收租粟，今张春涛已故，利瓦伊宗等经收之款延久不交，似此事出纷歧，几无专责；候饬差押令利瓦伊宗等迅将所收租谷与该绅等会算交收清楚，一面向张春涛家属取出原领谕僇，立与该绅等收领，并候详明府宪立案。此后金兴文应缴之款，即责成该绅等收缴。该绅等仍将未缴十九、二十两年份租项克日照数备缴勿延。至现缴十八年份租银参佰元，业已兑收，并着知照。缴银状附。

　　饬押会算交收

　　补用府候补清军府、兼袭云骑尉、代理淡水县正堂翁为饬押会算交收事：本年三月二十三日，据绅士陈献琛、凤仪、陈儒林禀称：光绪十八年间，淡水新竹两邑绅士争收兴直摆接八里坌等处应完书院租谷、已蒙陈前府宪准由举人潘成清保充董事金兴文，其实事归绅士张春涛及琛等三人承办。当时领出谕戳，交张春涛收执。张春涛又派利瓦伊宗、李潭、张乌狮分往各处收租。张乌狮所收租项，尚有交收。利瓦伊宗、李潭则全无交出。今张春涛已故，由琛等先将应缴十八年份租银参佰元筹垫呈缴。应恳饬差调出谕戳交琛接办，并押令利瓦伊宗、李潭、张乌狮会算交清等情。据此，除批示外，合行票饬。为此票仰原差施恩、吴枝，立即押令利瓦伊宗、李潭、张乌狮各将经手所收租项，与绅士陈献琛等会算交收清楚，一面即向张春涛家属，取出原领金兴文谕戳交陈献琛等接办。仍将遵办情形，限五日内禀复赴县，以凭察夺。该役毋得狥延干咎！火速！

　　光绪二十年三月廿九月，给承礼房。

　　详请立案

　　为详请立案事：光绪二十年三月二十三日，据绅士陈献琛、张凤仪、陈儒林禀称：光绪十八年间，淡新两邑绅士控争兴直摆接八里坌等处应收书院租谷，蒙前府宪陈准由举人潘成清具保金兴文承充董事，其实事归绅士张春涛及琛等三人承辨，谕戳则归张春涛承收。张春涛又派利瓦伊宗、李潭、张乌狮前往各处收租。张乌狮所收租项，尚有交清。利瓦伊宗、李潭则全无交出。今张春涛已故，琛等先将光绪十八年应缴学海书院租银参佰元筹垫呈缴。应恳饬差押令利瓦伊宗等迅将经手所收租谷与琛等会算交还清楚，一面即请调出金兴文源领谕戳，交由琛等接办等情。据此，卑职卷查此案应收该处租谷，淡新两邑绅士先则互相争收，继该绅等会议仍归淡绅管理，随据选举董事金兴文，禀蒙前宪台陈给发谕戳，准予承充，并议定每年所收租项，除应缴新邑明志书院经费银五佰柒拾元及拨为新庄山脚旧明志义塾膏伙及岁修祭祀等费银壹佰陆拾元之外，应缴淡邑学海书院经费银参佰元，未据缴清。兹据前情，复查当时充董事者为金兴文，而董理其事者又系张春涛与陈献琛、张凤仪、陈儒林四人，谕戳则归张春涛收执。由此而论，则金兴文并无其人，且张春涛应收租谷又假手利瓦伊宗等前往催收，似此事出纷岐，竟无专责。今据禀张春涛已经病故，应将金兴文原谕戳取交陈献琛等收执，一面详明立案。此后应缴淡新两邑书院义塾经费即归陈献琛张国仪陈儒三人经理，以专责成。除饬差押令利瓦伊宗等迅将经收租价与陈献琛等会算交收清楚，并令张春涛家属缴出原领金兴文谕戳交与陈献琛等收领，仍令陈献琛等赶将未缴淡邑书院十九、二十两年经费照数缴清，其应缴新邑书院租银，亦令其赶紧清缴外，理合具文详请宪台察核，俯赐饬承立案；并请札饬新竹县知照，实为公便。为此备由呈乞照详施行。须至详者。

　　一详本府宪管

　　光绪二十年四月初一日，知淡水县事翁秉钧。

　　台北府正堂管批：金兴文既无其人，朋充伙办，终非善法；惟已经由县饬遵，姑不深求。所有前欠各年各项租银，应令伊等悉数清缴。此后按年租项，并须随时缴清。如敢再有延欠，即干另议办理。仰现任淡水县转饬遵照。并径移新竹县知照可也。

　　谕董事金兴文清缴租项

　　在任候补直隶州特授台北府淡水县正堂李为谕饬事：本年四月二十五日，蒙本府宪管批；据前县详。董事金兴文管理淡新两邑书院义塾应收兴直八里坌摆接保等处租谷，责成该绅三人经收报缴详明立案缘由，奉批：金兴文既无其人，朋充伙办，终非善法，惟已经由县饬遵，姑不深求。所有前欠各年各项租银，应令伊等悉数清缴。此后按年租项，并须随时缴清。如敢再有延欠，即干另议办理。仰现任淡水县转饬遵照，并径移新竹县知照可也等因。蒙此，除移新竹县知照外，合行谕饬。为此谕仰董事金兴文即承办绅士陈献琛、张凤仪、陈儒林即便遵照。此后按年租项务须随时悉数缴清，并将应缴学海书院十九年份暨本年份租银共六百元赶紧备缴，毋再挨延，致干未便。切切！特谕。

　　光绪二十年伍月十一日给

　　移新竹县

　　在任候补直隶州特授台北府淡水县正堂李为移知事：本年四月二十五日，蒙本府宪管批：据敝前县详董事金兴文管理淡新两邑书院义塾应收兴直八里坌及摆接保等处租谷责成该绅三人经收报缴详明立案缘由，奉批：金兴文既无其人，朋充伙办，终非善法；惟已经由县饬遵，姑不深求。所有前欠各年各项租银，应令伊等悉数清缴。此后按年租项，并须随时缴清。如敢再有延欠，即干另议办理。仰现任淡水县转饬遵照，并径移新竹县知照可也等因。蒙此，除谕饬董事金兴文即承办绅士陈献琛等遵照外，合就备文移知。为此移诣。

　　右移新竹县正堂范。

　　光绪二十年伍月十一日移。

　　谕董事金兴文催缴欠租

　　在任候补直隶州特授台北府淡水县正堂李为谕催赶缴事：案蒙本府宪管批：据前县详董事金兴文管理淡新两邑书院义塾应收兴直八里坌及摆接堡等处租谷，责成该绅三人经收报缴，详明立柔缘由。奉批：金兴文既无其人，朋充伙办，终非善法；惟已经由县饬遵，姑不深求。所有前欠各年各项租银，应令伊等悉数清缴。此后按年租项，并须随时缴清。如敢再有延欠，即干另议办理。仰该县转饬遵照等因。蒙此，业经谕饬去后，末据该绅等备缴。现在书院需费孔急，断难延宕，合行谕催。为此谕仰董事金兴文即承办绅士陈献琛等即便遵照，速将欠缴十九年份暨本年份租银共陆佰元赶紧如数备缴，毋再挨延，致干未便。切切！特谕。

　　光绪二十年六月初八日谕。

　　谕董事金兴文催缴光绪二十年份应缴租银

　　赏戴花翎在任候补直隶州本任台湾县调署新竹县正堂随带加二级范为谕催速缴事：案查明志书院学租项下，该董事年额收缴新庄山脚八里坌桕仔林等三处合缴租银伍佰柒拾元，已据该董事缴完至十九年份止在案。兹查二十年份应缴前项租银，至今尚未完缴。现当书院膏伙经费支绌，年关伊迩，未便再任挨延，合亟谕催。为此谕仰该董事立即遵照，将应缴本年分膏伙租银克日备足呈缴，赴县立案，兑收支用，并造具年收租额清册送县备查，毋得刻延。切切！特谕。

　　光绪二十年十一月三十日谕。

　　举人潘成清禀

　　具禀举人潘成清，为举妥接保恳准立案事：绿光绪十八年，有董事金兴文即陈献琛、张凤仪、陈儒林等办理兴直摆接八里坌等处院租事务，历年将所收租项拨缴淡水学海书院、新庄山脚旧明志书院并新竹明志书院各款经费，当时系清保充，经选张振昌号即张春涛保家具结在案。兹张春涛既已身故，振昌号生理甚不如初。现今董事各款，虽无欠缴，又不可不计于后。请将原保张振昌号之保家注销，一面选举妥保承接，以重公款。兹得艋舺街郊户德记号即例贡生赖成筹殷实可靠，生理正旺，实堪接保。爰敢沥情粘连德记号保结状禀乞府宪大人恩准立案，实为公便沾感，切叩。

　　计粘结状壹纸。

　　具保结状人艋舺街户德记号即例贡生赖成筹，今当府宪大人台前，保得董事金兴文即陈献琛、张凤仪、陈儒林办理兴直摆接八里坌等处院租事务，历年将所收租项拨缴淡水学海书院、新庄山脚旧明志书院并新竹明志书院各款经费，该董事须当照章年款年清，不敢少欠丝毫；如有少欠，惟德是问。合具保结状是实。

　　光绪二十一年正月十一日，具保结状人艋舺街郊户德记即例贡生赖成筹。

　　台北府正堂管批：据禀，原保金兴文之振昌号张春涛已故，另举德记号赖成筹接充保家，应照准立案，候行淡水新竹两县知照可也。至八里坌新庄山脚义塾系新竹明志书院之移废旧址，此后应称新庄山脚义塾，不得再称旧书院，以杜影射，并即知照。结状附。

　　光绪二十一年正月十一日具禀举人潘成清。

　　札淡水县立案（札新竹县同）

　　补授台北府正堂管为行知事：本年正月十一日，据举人潘成清禀称：缘光绪十八年，有董事金兴文即陈献琛、张凤仪、陈儒林办理兴直摆接八里坌等处院租事务，历年所收租项拨缴淡水学海书院、新庄山脚旧明志书院并新竹明志书院各款经费，当时系清保充，经选张振昌号即张春涛保家具结在案。兹张春涛既已身故，振昌生理甚不如初，现今董事各款虽无欠缴，又不可不计于后。请将原保张振昌号之保家注销，一面选择妥保承接，以重公款。兹查得艋舺街郊户德记号即例贡生赖成筹殷实可靠，生理正旺，实堪接保。爰敢沥情，粘连德记号保结状，禀乞恩准立案等情。计粘保结状。据此，除批据禀原保金兴文之振昌号张春涛已故，另举德记号赖成筹接充保家，应照准立案，俟行淡水、新竹两县知照可也。至八里坌新庄山脚义塾系新竹明志书院之移废旧址，以后应称新庄山脚义塾，不得再称旧书院，以杜影射，并即知照，结状附等由挂发，并分行外，合就行知。为此札仰县即便知照。此札。

　　光绪二十一年正月日札。   
