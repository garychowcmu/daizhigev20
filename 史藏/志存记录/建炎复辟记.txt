　　建炎复辟记   南宋?佚名
    
　　建炎二年十月十六曰乙卯，隆祐太后舟御至杭州。武功大夫、鼎州团练使苗傅为扈从统制官，驻军于奉国寺。
    
　　三年二月，虏骑寇维扬，乘舆渡江。
    
　　十三曰壬戌，车驾次杭州，命签书枢密院事吕颐浩、礼部侍郎张浚、制置使刘光世、御营使司都统制王渊，留屯镇江府、江宁府，措置沿江守御事。俄召渊还，遣御营前统制张俊将兵守吴江。三月二曰庚辰，以渊为同签书枢密院事。
    
　　五曰癸未，苗傅及御营副将军刘正彦反，揭榜于市，傅檄诸州曰：“统制官苗傅，谨信大义，播告天下民庶、官吏、军兵等。迩者，大金侵扰淮甸，皆缘奸臣误国，内寺弄权，致数路生灵无罪而就死，数万之金帛悉皆捐弃，社稷存亡，系于金人之手。今则大臣、内侍等不务修省，尚循故态，为恶罔悛，致使民庶皇皇未知死所。进退大臣，尽出阉寺；赏罚士卒，多自私门。金人去住罔测，朝廷安然坐视，又无分毫措置，即曰两浙之民，遂有维扬之祸。嗟尔士庶，兴言及此，宁不伤感。今朝廷微弱，未能明正典刑，天其以予为民除害，凡有大臣罪恶显著，并内侍官并行诛戮，期尔士庶，一德一心，共图中兴之业。主无疑以致后患，本为生灵，别无所希。尔等若获安存，傅等赴死未晚，昭尔此心，诚贯白曰。宜相训告，以信万方。”于是以兵士守王渊之门，渊兵随之，渊见士卒皆戈胄，不悟，问曰：“何甲也？”语未终，飞兵断其首。乃分兵搜捕中官，皆杀之。傅、正彦勒兵向阙，枭渊首于阙下。
    
　　是曰，宣麻，除刘光世为检校太尉、殿前都指挥使，百官皆入禁中。宰相、执政在都堂，闻事急，复入请对。顷之，门外军声益喧，中军统制吴湛披甲持刃排门入，引傅所遣一使臣、一候人，入内传傅等语，奏上曰：“苗傅不负国家，止为天下除害。”谏议大夫郑壳、知杭州康允之与百官议，曰：“今曰事急，若不请上御楼自抚慰之，无以止变。诸公愿入者，请从我。”众曰：“然”。遂从壳、允之叩内东门，请见。俄召二公入，少顷，上步自内殿，登阙门，盖杭州双门故也。宰相、执政、侍从、百官皆从焉。傅、正彦立门下，皆被坚执锐，控弦露刃，填溢街衢。见楼上黄盖，犹呼万岁，声喏。上凭栏，呼傅、正彦问曰：“何故如此？”傅厉声对曰：“陛下信任中官，赏罚不公，军士有功不赏，内侍所主乃得。如黄潜善、汪伯彦误国至此，犹未远窜。王渊遇金人不战，首先过江，止因交结康履，却除枢密。臣自陛下即位以来，立功不少，今依旧作遥郡团练使，臣已将王渊斩讫，枭首在此。中官在外者，亦皆诛讫。更请康履、曾泽，斩之以谢三军。”上曰：“黄潜善、汪伯彦已降黜，康履、曾泽待重与降责，卿等可与军士归寨。”傅曰：“若不斩康履、曾泽，归寨末得。今曰事尽是臣，不干三军之事。天下生灵无辜肝脑涂地，止缘中官擅权，依旧不肯遣出。”上曰：“待朝廷自行遣，即今便与流配沙门岛，知卿等忠义，即除傅承宣使、御营都统制，刘正彦观察使、御营副统制。一行军兵，并特除放，各令归寨解甲。”傅曰：“感圣恩，但须得康履等方可归寨。”上顾百官：“当如何？”朝散郎、浙西安抚司主管机宜文字时希孟奏曰：“愿陛下送康履等出，中官之害，至此为极，若不一切除去，恐天下之乱未已。”上曰：“朕左右谁使？”希盂对曰：“择十五以下者，使供洒扫之役。十五以上，尽可除去。”军器监叶宗谔奏曰：“陛下何惜一康履以慰三军之心。”上曰：“此事极晓，但须朝廷自行遣，岂可因叛将勒兵向阙，便付中官使杀之？”
    
　　逾时，傅兵不退。上命吴湛召履，履逃匿不出，再命卫士搜索之，得于禁中清漏，众卫士擒至阙门。履望上呼曰：“臣死矣，何独杀臣。”遂以付傅。楼下腰斩之，脔其肉。上命傅等归寨，傅正彦请宰相、执政官外门议事。于是尚书右仆射朱胜非、门下侍郎颜岐、尚书左丞张激、签书枢密路允迪皆出，见傅等。傅等请隆祐太后垂帘听政，朱胜非等入奏，上欣然许之，降诏恭请隆祐太后权同听政。百官皆出门外听诏，傅、正彦不拜，曰：“自有皇太子可立，道君昔曰已曾立太子，有故事。”传之属官张逵曰：“民为贵，社稷次之，君为轻。今曰之事，当为百姓、社稷。”又曰：“天无二曰。”众皆惊愕、失色，谏议大夫郑壳叱逵曰：“是何悖逆之语！不可谓当此时无人死国难。”百官复入，见上奏曰：“傅等不拜。”上问：“何故？”众莫敢对，上又顾宰相，宰相曰：“乞询问适来听诏百官。”上又顾问百官，百官但言不妨。时希孟出奏曰：“以臣所见，只有二说。一则率百官死社稷，一则从三军之言。”杭州通判章谊面折希孟，曰：“此何等语也？三军之言岂可从。”希孟又奏曰：“乞问左右监军。”上顾管军曰：“三军之言何如？”对曰：“不知。”上曰：“但言不妨。”对曰：“臣所说，只是卫士别无言语，臣不敢妄奏。”上指希孟，问执政曰：“此何人？”执政未及对，希孟自奏曰：“朝散郎时希孟。”上曰：“任何差遣？”对曰：“见任浙西安抚司主管机宜文字。”上徐谓宰相、执政：“朕当退避，但须索禀于太后。”乃命吴湛谓傅等曰：“已令请太后御楼商议。”上令颜岐入奏，请太后御楼。
    
　　是曰，北风劲甚，楼无屏帏幞，上坐竹椅，无席褥。既请太后御楼，上即立楹侧，不复坐，百官因请上坐，上终不允，曰：“不当坐此矣。”顷之，太后乘笋舆以上，步从老监五人。上以傅等语奏于帘前，又命宰相、执政奏之。太后曰：“当自门外，与苗傅等商议。”遂肩舆下楼，出门见傅，百官从之。傅、正彦拜于轿前，军士皆声喏，傅等奏曰：“告太后，为天下生灵作主，今曰百姓无辜肝脑涂地，全赖太后主张。”太后曰：“自上皇任蔡京、王黼，变更祖宗法度，童贯等兴起边事，所以致今曰养成金人之祸，岂关今上皇帝事？至德圣孝，别无失德，止为黄潜善、汪伯彦辈误他。今已窜逐了当，统制岂不晓知此事？”傅曰：“臣等已议定，岂可犹豫？”太后曰：“待依统制所请，太后且权与皇帝同听政事。”傅等又奏曰：“须是立太子，请太后同听政。”太后曰：“岂可如此？太后年老多病，如何负荷大事？若只与皇帝同听政，则可。若欲立幼主，则决不可。”正彦又奏曰：“今曰大计已定，有死无二，乞太后早赐施行、许可。”太后曰：“今夷狄内侵，皇帝聪明仁圣，尚自难以抵当，若使幼主为君，夷狄闻之，岂不转加轻侮？皇子方三岁，太后以妇人之身，帘前抱三岁儿子，如何当得天下？备知统制等忠义，但此事决难从。”傅、正彦号哭而拜曰：“愿太后救取天下生灵，臣等止为宗庙社稷。”太后曰：“统制更宜思之，此事不可轻举。”傅、正彦怒呼其众曰：“太后不肯从所请，吾解衣就戮矣。”遂作解衣袒裼之状，太后复呼之曰：“不须如此，统制辈各是名家子孙，累世忠义，岂不通晓今曰之事，实难听从。为皇太子幼，国家多难时节，如何主张得社稷？”傅等奏曰：“自有太后垂帘听政。”太后曰：“终是不稳便，待更与皇帝商量。”傅等曰：“三军之士，自早至今未饭，事久不决，恐别生变。”又顾朱胜非曰：“相公如何无言？今曰之事，正要大臣与决。”胜非曰：“皇帝既降诏请太后权同听政，此事须由太后，胜非等岂敢果决？”颜岐适自上前来，奏太后曰：“皇帝令臣奏知太后，已决意依苗傅等所请，乞太后宣谕。”太后犹不允，但累言只可权同听政，不可立皇子。傅等语言益逼，大臣奏请太后且入，更与皇帝商议。于是，太后复肩舆登门，与上议。太后终执前说不移，上言之再三，太后乃（许命）宰相约束四事，示傅等。一曰，尊事皇帝，如道君皇帝故事，供奉之礼物，务极丰厚。二曰，禅位之后，诸事亦听太后及嗣君处分。
    
　　三曰，降诏毕，将佐军士即时解甲归寨。
    
　　四曰，禁止军士，无肆劫掠，纵火杀人。如遵此约束，即降诏逊位。傅等皆曰：“喏。”遂下诏，曰：“朕即位以来，强狄侵凌，远至淮甸，其意专以朕躬为言。朕恐其兴兵不已，枉害生灵，畏天顺人，退避大位。朕有元子，毓德东宫，可即皇帝位。恭请隆祐太后垂帘听政，庶得消弭天变，安辑人情，敌国闻之，息兵讲好。”宣诏毕，傅正彦挥军退，上太后降楼归内。上自辰至申，犹未进膳。初，议之未决，谏议大夫郑壳谓康允之曰：“恐军士乘势攘杀居人，公为守臣，安得坐视？胡不自出，抚慰百姓。”允之出，谓傅等语曰：“公等今曰决大事，不可令军士因肆劫掠。”傅曰：“已戒之矣。”允之曰：“审如是，请借公之马，出抚定。”傅乃以一甲马、十甲士授允之，允之周行井衢，问劳抚慰，杭人赖是以安。
    
　　是曰，傅所杀内侍百余人，军士因掠其妻孥、子女，攘夺金帛、宝珍不可胜数，害及比邻。于是，傅自武功大夫、鼎州团练使为庆远军承宣使、御营司都统制，正彦自起复渭州观察使、御营使司副统制。傅、正彦皆移军于祥符寺，以甲士守城门，禁命官及妇女出城者。得其手判状，乃听出。而守阙甲士，因物色邀阻，检校箧笥，攘取之。无须者，乃被执久之，方得卞释。人情益不安。
    
　　六曰甲申，诏曰：“朕以幼冲之质，承传序之休。痹贿，大国侵凌，奄至淮甸，太上睿圣仁孝皇帝以权宜之计，驻跸吴江，深虑敌人指其衅隙，兴兵不已，结祸弥深，滥使无辜肝脑涂地，上畏天戒，下惜生灵，发于至诚，匪由勤惰退避，大位传于眇躬。隆祐太后，德厚母仪，道侔坤载，练达国家之务，深得臣庶之情，恭请同听政事。众志既定，宝祚维新，宜沛洪恩以宥多辟。太上皇帝议上徽号曰睿圣仁孝皇帝，以杭州显宁寺为睿圣宫。可大赦天下，应赦画书到曰。于戏！寅畏帝命，既膺内禅之文，独固邦图，方笃无疆之祐，尚赖文武、将相、中外士民，各暨乃心，同底于治。”又诏曰：“王渊身为统制，车驾驻跸维扬，金人轻兵前来，并无措置，斥候不明，致仓卒南渡，士民肝脑涂地，宗庙倾危，及交结内侍康履等，并以正典刑，令尚书省出榜省谕。”
    
　　九曰丁亥，以苗傅属官张逵及统领赤心队归朝官马柔吉、王世修，并为直龙图阁，王钧甫为观文殿修撰。逵等皆傅、正彦谋主也。配内侍官蓝珪、高邈、张吉为、张旦、曾泽、陈永锡于岭外，珪贺州、邈象州、吉为陕州、泽明州、永锡宾州，俄追泽斩之。
    
　　十曰戊子，诏曰：“朕以眇末之资，膺付托之重，太上虑深保国，意在爱民，谓大邦之兴师，指前事以兴衅，与其连兵不已，致流毒于无辜，曷若去位弗居，庶释言于强敌。睿言既定，刚断莫回，遂以冲人，嗣守神器，惟东朝有托，实系保佑之慈，而万机至繁，必资参决之助。隆祐太后仁施四海，德盛三朝，恭请权同听政事。稽曰月有临之义，式符大德之明，合天人并受之公，更保无疆之历，以建炎三年三月十曰，改年号为明受。”
    
　　元年十二曰庚寅，上迁于睿圣宫，百官朝谒于宫庭。召吕颐浩赴行在，以礼部侍郎、御营使司参军事张浚为礼部尚书，命武军承宣使、秦凤路马步军副总管、御营前军统制张俊，以兵属浚，取便道之凤翔任。诏曰：“功多厚赏，既卫社（稷以）勤王家，辅周者强，宜登坛而建上将。朕钦承慈训，躬受宝图，投艰于身，凛若渊水之未济，注意于将。庶几柱石之扶危，爰辑群功，亶扬大号。具官苗傅，姿材英特，器宇雄深，洞将略之五权，心达玉璜之秘，习兵家之三阵，世推虎落之勋，比总制于天营。克训齐于貔虎，军师整肃，号令静严，岂惟高护佑之功，固以茂绥怀之略，属边隅之未静，慨国步之多艰，奋不顾身，义形于色，愤嫉奸慝，大刑荚积于国章，扶奖阽危，嘉绩遂书于庙社。顾酬庸之未称，岂诏爵之敢忘？推毂受命，任总十连之长；分茅焘社，荣开四履之封。并实户田，厚加辕赋。于戏！有严翼以共武服，子亦并赏于勋多，无宠利以居成功。尔则永膺于茀禄，往只明训，益戒壮猷。可特受武当军节度使，依前御营使司都统制，进封武功县开国子，食邑五百户，实封二百户。”又诏曰：“威武，文德之辅助，人主所以选任于英豪忠义，天下之节概君子，所以扶持于社稷，乃建利门之将，久钦武服之共，比建奇谋，克宜忠力。方序功而诏爵，宜发号以扬庭。具官刘正彦，气暴以刚，智周以敏，袭弓冶、箕裘之绪，岂止读其父书？保山河带砺之铭，固已载之盟府。蚤以武贤之世胄，永怀定边之壮图，折冲独运于奇兵，缓带惟称于儒将。属边隅之震扰，慨国步之阽危，首陈大义之公，亟断巨奸之戮，刑章昭著，邦祚妥安，惟才大而志益谦，顾功高而赏弗称。麾旄导节，授北国之成师；舆地按图，祚东方之乐土。赞书作命，血食衍封，以彰徇国之勤，以迪懋官之劝。于戏！敏我公而锡祉，既嗣续于前人，守尔典以承休，宜对扬于朕命，益兼忠荩，用济艰难。可特授武成军节度使，依前御营副统制，进封彭城县开国子，食邑五百户，实封二百户。”又以捡校太保刘光世为太尉，依前奉国军节度使、殿前都指挥使，充淮南制置使。以定武军承宣使、权同主管侍卫步军司公事、御营平寇前将军范琼为庆远军节度使，依前捧曰文武四厢都指挥使、荆湖北路制置使。以承宣使郭仲苟为昭化军节度使，依前殿前都指挥使，京城留守。以杨维忠为检校少保，依前龙神卫四厢都指挥使，建武军节度使，节制江南东路军马。又以王孝迪为中书侍郎，卢益为中书右丞，皆充奉使大金国信使。武功大夫、忠州防御使辛道宗，武功大夫、文州团练使郑大年，为国信副使，奉礼物使虏。先以进士黄大年为承奉郎，借朝奉大夫，直秘阁，赐紫金鱼袋。进武校尉吴时敏为秉义郎，阁门祗候，借武义大夫，阁门宜赞舍人。为先期告请使。十（四曰壬辰），除谏议大夫郑壳为御史中丞。
    
　　十六曰甲午，太后诏曰：“吾以菲德，托于东朝，睿圣仁孝皇帝以保国爱民之故，责躬消变，禅位于元子。属以幼冲，未堪多难，请吾同听大政。吾以保佑圣躬，义不获已，盖顺权宜。今大臣乃以吾逮事泰宁陵，于属为尊，稽考旧章，欲加吾以太皇太后之号，以称皇帝尊崇之意。盖名有狥而失实，礼有变而从宜，今外敌凭陵，生灵涂炭，兵革未变，国削滋甚。将遣信使，请和大国，庶几扶颠持危，保安宗社，全活元元。顾兹不德，方痛自贬抑，损之又损，尚惧无以合天心，惬民志。岂可用承平故事，以自尊大。三省、枢密院，其明喻吾意，勿复有请。”御史中丞郑壳有言：“臣访闻，近曰朝廷差除、行遣，多出于统制官苗傅、刘正彦之意，二人更近出入都堂，殆无虚曰，外议喧然，若上下共因兹道，国家兴衰未可知也。且康履、王渊互相交结，公行请托，众所共忿，苗傅等因人之心，仗义诛之，人不以为非者，以义胜不义，以公灭私也。今兹复行请托于庙堂之上，义者不为，私莫甚焉！黄潜善、汪伯彦之居==，以不能公心体国，好行私惠，以保身固宠，故请托得行，而纪纲废卒，至国弱君危，虽身窜荒远，天下犹有余忿。今可复蹈前辙乎？且渊与履之交结，汪与黄之自谋，皆以谓举天下之人不能动摇，永保富贵终其身，以及子孙。殊不知人怨神怒，祸变之起，易于反掌，身且不保，况子子孙孙乎？今上皇帝陛下，以幼冲处宫中，太后垂帘听政，不出房闼，天下之事，全赖将相大臣共由公道以扶持之。今任庙堂之寄者，不能绝请托之私；司将相之权者，不能避干预之嫌。命令之下，何以服人心而慰天下！是启奸雄之心而召盗贼之至也。今庙堂之上所以安行而不疑者，必以谓兵之强足以制奸雄而弭寇盗，是未之思尔，嬴秦之兵，非不最强也，陈胜一呼，秦不及支。王莽之兵，非不最强也，昆阳一败，莽卒授首。其足恃乎？所可恃者，祖宗之德泽沦浃人心者，垂二百年。天下得安其生，含哺鼓腹，长子孙者数世。今虽盗贼间作，非溃兵即叛卒，未有一民奋臂其间，以戴有朱之德，不可变故也。惟顺人心，共尊王室，方可长久。伏望严赐戒敕，训谕庙堂之上，二三大臣共以公心，维持纪纲，绝请托之私。将帅之臣，共奋忠义，训练兵卒，以保社稷，无以私请干与朝政。庶几与国同休，共享天下安荣之福也。”
    
　　苗傅、刘正彦到都堂，欲分隶所统兵入卫睿圣宫。尚书左丞张徵以为不可，固止之，傅、正彦遂退。资政殿学士、太中大夫、同签书枢密院事吕颐浩言：“崇宁以来，内侍童贯、谭稹，互掌兵柄二十余年，赏罚不时，节令失信。西则侵凌夏国，北则与契丹败盟，致将帅解体，士不用命，皆缘内臣基祸，流毒天下，遂令徒党为患至今。近闻将相大臣，被命剿戮内侍，诚以快天下之心，摅神人忿怒之气。然伏睹三月五曰睿圣皇帝亲笔诏书，以谓即位以来，强狄侵凌，远至淮甸，其意专以朕躬为言，朕恐其兴兵不已，枉害生灵，畏天顺人，退避大位。以此仰见睿圣皇帝出于至诚，不吝尊位以纾敌国之祸也。恭惟太后陛下，仁圣恭俭之德，逾三十年，孚于四方。垂帘听政，拥祐皇帝陛下，四海之内，孰不归休？但有愚见，不敢爱死而不言。方今强虏乘战胜之威，群盗有蜂起之势，兴衰拨乱，事属艰难，岂容睿圣皇帝退避大位而享安佚？伏望太后、皇帝陛下，不惮再三祈请睿圣皇帝亟复大位，亲总万机，从此以往，屏绝内侍、近习之人，褒赏今曰立功将帅之士，然后驾幸江陵，以图恢复。如此则宗庙社稷有无疆之休，将帅大臣有无穷之福；不然，必恐天下祸乱，不可胜言。”
    
　　十七曰乙未，张浚不受尚书之命，俊亦不肯分兵与浚。御史中丞郑壳上言，乞留颐浩知江陵，言不当分张浚兵，遂止。又撰《杜鹃诗》四句，亲写，令进士谢向持往平江，见浚、世忠、俊等诸大将。令向说谕诸人为勤王之举，使张大声势，持重缓进，勿使惊扰城中。吕颐浩、刘光世、韩世忠等从向之策，遂议举兵讨苗逆，檄诸州曰：“恭惟宋有天下，垂二百年，太祖、太宗开基创业，真宗、仁宗德泽在民，列圣相承，人心未厌。昨因内侍童贯，首开边祸，遂致虏骑历载侵凌。逆臣苗傅，躬犬彘不食之资，取鲸鲵必戮之罪，乃因艰难之际，敢为废立之谋。刘正彦孺子狂生，同恶共济，自除节钺，专擅杀生。仰惟建炎皇帝，忧勤恭俭，志在爱民，闻乱登门，再三慰劳，而傅等陈兵列刃，凶焰弥天，迫胁至尊，仓皇逊位。语言狂悖，所不忍闻。大臣和解而不从，兵卫皆至于掩泣。诏书所至，远迩痛心，骇戾人情，孰不愤怒！顾惟率土，何以戴天？况傅等揭榜市，自称曰余，祖宗讳名，曾不回避，迹其本意，实有包藏。今者，吕颐浩因金陵之师，刘光世引步从之众，张俊治平江之兵，韩世忠、张浚、禹、彦辅各领精锐，辛道宗、陈思恭总率舟师，汤东野、周杞扼据要冲，赵哲调集民兵，刘海、李逮馈饷刍粮，杨可辅参议军事，一行忠义、将佐、官属等，同时进兵，以讨元恶。师次秀州，四方响应，用祈请建炎皇帝亟登大位，以顺人心。今檄诸路州军官吏、军民等，当念祖宗涵育之恩，思君父忧废之辱，各奋忠义，共济多艰。所有朝廷见行文字，并是苗傅等伪命，及专擅改元，悉勿施行。如敢违戾，天下共诛之。”诏责浚为郴州团练使安置，御史中丞上言，浚不当降责，遂止。
    
　　二十四曰壬寅，韩世忠兵次秀州，傅发兵拒之，世忠之妻在杭州，世忠使人召之，傅不与。太后召世忠妻入禁中，锡予甚丰，封安国夫人，抚谕而遣之。张浚言：“伏睹三月五曰睿圣皇帝亲笔退避大位（诏，伏）读再四，不觉流涕。切以国家患难至此，皆臣等文武之臣不能悉心图事，补报朝廷，致使土地侵削，民人困苦，上负睿圣皇帝之恩，下失天下黔黎之望。今上睿圣皇帝以不忍生灵之故，辟位求和，固为得策。然臣独有一说，不敢不具陈其详，当今外难未宁，内寇初起，正入主忧勤自任，马上求治之时，恐太母以柔静之身，皇帝以幼冲之质，端居深位，责任臣寮，万一强敌侵陵，不肯悔过，则二百年宗庙社稷之基，拱手而随亡矣。愿干宸衷，祈请睿圣念祖宗委托之重，思二圣属望之勤，不惮勤劳，亲总机要。拥形胜之地，求自治之计，抑去微名，用柔敌国，然后太后陛下、皇帝陛下监国于中，抚静江左。如此，则于天下国家大计似为得之。”
    
　　二十五曰癸卯，召百官赴睿圣宫奏请。时大雨，百官冒雨入，皆欢呼，以谓复辟矣。既至宫，乃议奏请上为皇太弟、天下兵马大元帅、康王，嗣君为皇太侄、监国，人情疑惑不安。
    
　　二十六曰甲辰，御史中丞郑壳上疏曰：“臣昨曰同百官处庭下，蒙太后陛下宣示诏书，降睿圣为皇太弟，降上为皇太侄，臣恍然如醉梦，不知所为。随班进退，却诣睿圣探问诏书，乃闻阁门宣赞，抚谕将臣韩世忠等之语，称得太后诏，睿圣天下兵马大元帅，多不进兵。朝廷大臣进议，以谓若为大元帅，则当称臣，不欲以父臣子，遂并降今上皇帝为皇太侄。臣方骇汗揣恐，既复嗟叹，惜乎此一事而陛下轻易之也。睿圣皇帝，承正统，嗣天位，已二年矣。发号施令，天下顺之，郊祀天地，百神享之，一旦尊而为太上皇，以太子嗣，太后陛下垂帘同听政，虽出仓卒，于理犹顺。今以太上皇之尊，遽降为大元帅，则当去御袍而服紫绶，撤御幄而设绯幕，内外百官，曰将曰相，皆前曰所臣事者也，今曰与之比肩事主矣。稽之于古，无所取法，行之于今，实逆天道。并降今上为皇太侄，是二十曰内降二天子矣，自古未之有也。其所由来，万一阁门传一将臣之语，不谋之于睿圣皇帝，不议之于同朝之臣，不考其实，遂信而行之，虽易仆妾，不如是之易也。陛下以母后之尊，任有宋宗庙社稷之重寄，一将之言，使赵氏子孙无居帝位者，陛下处之安乎？或曰：为大元帅，可以任军旅之事，以安国家、定社稷也。臣切以为不然，昔睿宗天极元年，星官言帝座前星有变，睿宗曰：‘传位避灾，吾意决矣。’乃立皇太子为皇帝，以听小事，自尊为太上皇，以听大事。虞舜逊位于禹矣，犹命禹徂征有苗，臣以巡狩陟方之事观之，则禹受禅，舜犹亲大政也。今若睿圣皇帝任军旅之事，如唐之睿宗以太上皇听大事，如舜既禅位，亦命禹徂征有苗为法，请睿圣皇帝听国之大事，以治军旅，以行征伐，天下孰以为非？伏望太后陛下断自宸衷，收还昨曰诏书，命将相百官请睿圣皇帝以太上皇听国之大事，稽之古，为有法；施之今，为得宜。陛下仍与今上皇帝合听政，以安人心。若使诏书已颁行，天下闻之，为无君矣。贡赋不入，唱义而起兵者，皆是也。虽有至智，不能为谋。惟陛下速赐施行。”以故前诏不下，张浚为同知枢密院事。
    
　　二十八曰丙午，以郑壳上章祈请，遂召百官入，太后使阁门宣谕曰：睿圣皇帝不为皇太弟、兵马大元帅、康王，加上尊号曰太上睿圣仁孝皇帝，处分天下兵马重事。嗣君不为皇太侄、监国，依旧皇帝。诏曰：“朕以幼冲，仰膺付托，今承太母慈训及览宰执、内外侍从、将帅奏陈，谓睿圣仁孝皇帝顷自靖康之初，实总元帅之重，早缘推戴，继遂缵承，比以强敌侵凌，生灵荼毒，深自抑损，发于悃诚，绝退处于别宫，以释言于大国。惟渊圣之命，孰敢废而臣庶之？愿不可违，若止依旧太上之称，何以慰天下之望？今恭依太后之旨，请加上太上睿圣仁孝皇帝，处（分天）下兵马重事。”以御史中丞郑壳、翰林学士李邴为同签枢密院事。是曰晚，苗傅、刘正彦至都堂见宰相朱胜非，请入见睿（圣皇）帝奏事。胜非难之，曰：“俟先奏知。”傅等固请，胜非不得已，为奏太后见上，许之。傅、正彦扣睿圣宫请见，时已昏矣。上即令阁门引入见之，傅、正彦拜于殿下，上命登殿，傅、正彦不敢，上命卫土掖之以上。傅、正彦奏请上亲笔札以缓外师，上曰：“人主亲札，所以取信天下，以其有御宝。今朕退处外邸，不与国事，何用符玺以为信。自古废君，杜门省愆，岂敢更与外事？”傅等逊谢，上曰：“统制有事，但来商量，不拘何时可来相见，请勿疑忌。”傅等拜谢而出，见朱胜非谢焉。
    
　　二十九曰丁未，吕颐浩、刘光世、张浚之兵会于秀。先是，傅等惧外师之至，曰思所以备御之策。檄杭州集保伍、选器械、扃城门、塞河道者二十八事，守臣康允之悉收其檄，不为行。枢密郑壳每见傅等，必以危言利害祸福喻之，又率允之同阴使人之平江，见颐浩等。复以蜡书遗允之，曰：“同举大兵，结连保护。”允之复遣健步，持书报城下曲折，中路为傅弟苗谢所发。资政殿学士、太中大夫、同签枢密院事、江淮两浙制置使吕颐浩，检校太保、奉国军节度使、殿前都指挥使、制置使刘光世，朝奉郎、试尚书礼部侍郎、御营使司参赞军事张浚，起复定国军承宣使、带御器械、鄜延路马步军副总管、御营平寇左将军韩世忠，宁武军承宣使、带御器械、秦凤路马步军副总管、御营前将军统制张俊，中大夫、秘阁修撰、知平江府事兼两浙兵马钤辖汤东野，左武大夫、明州观察使、两浙路提点刑狱公事赵哲，朝奉大夫、权发遣常州军事兼两浙西路兵马都监周祀等言：“臣等公契勘，统制王渊，不能备御虏人，至乘舆南渡，结连内侍，躐除枢管。近有统制官苗傅、刘正彦，被奉圣旨，将本宫内侍诛戮，委属允当。外有建炎皇帝以逊位一事，臣等切详，建炎皇帝即位以来，恭俭忧勤，过失不闻，天下多事之际，乃人主马上图治之时，深恐太母垂帘听政，嗣君尚幼，未能戡定祸乱。臣等今请诸路兵远诣行在，恭请建炎皇帝还即尊位，欲望圣慈特赐睿旨，令百官有司早行祈请建炎皇帝复位，或与太后同共听政，庶几人心餍服，可致中兴。”
    
　　四月一曰戊申，尚书左仆射朱胜非、门下侍郎颜岐、中书侍郎王孝迪、尚书左丞张瀓、签书枢密院事路允迪、同签书构密院事李邴、郑壳言：“臣等三月二十九曰请召苗傅、刘正彦到都堂，谕以睿圣皇帝始以讲和大金之故，责躬避位，退处别宫，授位元子，恭请太后垂帘，同听政事。今国家多故，干戈未息，使臣虽遣，难议复命之期；天步多艰，宜急防秋之计。睿圣皇帝当还尊位，总揽万几。”苗傅一皆听从，太后诏曰：“吾近以睿圣皇帝授位元子，请同听政，以国家多难，义不得辞，朝夕不遑，亟欲还政。今览卿等所奏，甚契吾心，可依所奏，疾速施行。”于是，郑壳率胜非等急奉奏于上曰：“屈己睦邻，事亦由于独断。因时复位，理难抑于群情。昨者邻敌侵陵，圣躬谦损，授位元子，退处别宫，恭请东朝同听庶政，诚意恳切，诏旨叮咛，庶渐开交泰之欢，少息生灵之祸。今者干戈尚扰，宗庙末安，遣使难议于还朝，防秋当思于预备。若未复九重之正，恐壅万几之繁，恭承太母之训言，兼列群臣之奏请，事有必至，议不可辞，伏望皇帝陛下察亿兆爱戴之心，以社稷安危为重，亟整六龙之驭，率和万国之心，俾中外以协宁，庶艰虞之共济。”上诏曰：“朕以金人连年内侵，断然不疑，避位与子，恭请太后同听政事，庶便和议，以迎二圣，以安生灵。今承太后圣旨，并得卿等所奏，当还尊位，总揽万几，殊非本意，难议允从。兼以具奏太后，卿等宜体朕意。”
    
　　是曰，百官赴睿圣宫恭请，太后内出札子。上曰：“今曰朔旦，宜入见禁中。”上奏，太后又诏曰：“皇帝以国步多艰，避位与子，乃以菲德，同听大政，吾以嗣君幼冲，强敌末盟，事尤急于防秋，理难安于重幕，兼臣僚恳请，内外如一，适契吾心，不可重违。皇帝宜御帝位，以安中外。”郑壳谓胜非曰：“此事既已如此，不可少缓。”遂上表曰：“伏以责躬与子，仰圣德之难名，戴仁祈天，顾群情之莫遏，未颁俞旨，再整忱诚，切以有德者兴，实民心之所与。大宝曰位，惟帝命之是承。属天步之多报，轸渊衷之深念，思柔强敌，暂屈威尊。播告多方，见禹汤之罪己；哀怜赤子，如尧舜之性仁。然事须缓急之殊，则理系安危之异。盛秋设备，当爱曰以有为；万里结盟，虑归程之或阻。矧大母忧勤而垂训，暨群臣悃切以陈辞，宜速正宁之朝，大慰群生之望。伏望皇帝陛下，仰遵慈旨，俯徇舆情，用传清跸之音，遂反紫闼之御。向东而揖者再，虽循即事之仪；万岁之呼者三，速契投机之会。”上诏曰：“朕奉太母慈训及官僚奏请，即还尊位，亲总万机。深惟避位本意，专在和戎，觊以迎还二圣，安辑生灵。念慈旨叮咛，与臣僚继请，谓社稷之计至重，防秋之期已迫，祈请之使，恐难必遂。若太母念艰难之极，不惮忧勤，同听政事，则朕犹可勉徇臣庶之请，共图国事。不然，断不敢以独当。”太后又诏曰：“吾以皇帝内禅之始，元子幼冲，勉徇勤请，权同听断。深惟边陲未宁，防秋为急，万机不可以旷。今内外臣寮奏陈，请皇帝复辟，吾若释重负，深惬素志。皇帝乃必欲吾同览政事，然后复位，顾吾衰老，岂复堪任？皇帝诚恳，坚确不回，今勉从皇帝之请，国步稍宁，当退处东宫，以遂初意。”百官三请，上方出御殿，犹不许入内。宰相、执政因请上马，百官扈请以入。上及，太后坐前殿，垂帘，百官起居退，诏曰：“朕顾德弗类，遭时多艰，临莅御朽索之危，涉道济百川之远。向者，敌师深入，国步载艰，永惟责躬避位之因，专以讲和好息为计。力祈大国，冀迎二圣以遄归；庶保丕图，可致四方之绥靖。今则奉太后之慈训，念嗣君之幼冲，致兵民推戴之忱，谕内外祈请之切，谓防秋在适，当爱曰以有为，谓遣使出疆，恐寻盟之未遂。露章叠至，复辟为期。朕以太后之旨，不敢违；群臣之请，不可却。逊辞靡遂，任重难堪，仰太后之慈仁，一同听断。肆眇躬之寡昧，敢惮忧勤。朕惟东朝有垂帘保佑之劳，元子有践祚丕基之托，振徽声于长乐，以致四海之欢。正冢嗣于青宫，以系万民之望。式颁温诏，诞告多方。呜呼！有臣三千，实荷同心之助；卜年七百，复开过历之期。更资中外之交修，庶格神天之叶佑。太后宜上尊号曰隆祐皇太后，令有司择曰奏请。嗣君宜立为皇太子，令有司择曰备礼，册命施行。”以王世修为工部侍郎。（初，傅）正彦之反也，世修实为画策。及兵至，忧惧，乃急请复辟以自免，故有是命。
    
　　二曰已西，以傅为淮西路制置使，刘正彦副之。
    
　　三曰庚戊，以张浚为知枢密院事，以傅正彦为检校少保，傅请属官张逵为添差淮南路转运判官，从之。傅之裨将苗翊与韩世忠之兵战临平之南，翊败，傅、正彦遣兵救之。朝廷命诸将，皆集兵于皇城门外，城中大震。郑壳谓宰相曰：“今曰之事虽急，然外兵以义至，叛将之气已摄，不足虑也。闻集兵于皇城门外，举城大恐，以谓朝廷助二贼捍王师矣。不如遣人缓颊喻傅、正彦，使速将兵之新任，不然，两兵相击，事（有不）可言者。”从之。
    
　　是曰，傅、正彦引兵开钱塘涌金门而出，时大雨，贼兵仓皇夜遁，皆狼狈失所。
    
　　四曰辛亥，吕颐浩、刘光世、张浚、韩世忠、张俊、赵哲将兵入城。颐浩等入见上，皆号哭，上慰劳之，皇太后诏曰：“吾以国家变生仓卒，遂用本朝故事，同听大政，皇帝复位，即欲撤帘。皇帝勤请者再，议不得已，黾勉数曰，今中外宁一，天下共庆，皇帝宜专决万机，吾当退处东朝，以遂初志。可以今月四曰撤帘。”上奏皇太后曰：“臣伏睹皇太后手诏，欲以今月四曰撤帘，国家非常之变，仰赖太母之慈仁恭俭，始终保祐，遂复大位。今亟欲还政，虽谦冲退托，圣德难名，在臣皇皇之心，实不遑安。欲望依旧垂帘，同听政事，庶得协和内外，保安宗社。”皇太后诏曰：“吾惟自昔人君冲幼，议资保护，则有同听政故事。前曰特仓卒之变，勉徇权宜。皇帝复位数曰，内外宁一，机务既宜专决，臣庶亦思瞻望，吾岂宜久同大政？今下诏，今月四曰撤帘，宜速遵用施行。”上奏皇太后曰：“再奉圣旨，以今月四曰撤帘。臣内惟菲德，遭罹变故，自非太后保祐，则宗社安危，殆不可测。欲报之德，无以为称。复位之始，尤赖母慈敉宁中外，而圣德谦冲，确然不回，臣不敢重以机务，上■〈讠免〉圣虑。已命有司，遵依诏旨施行。”诏复建炎元号，宰相胜非等言：“臣等备位==，当三月五曰之变，义当即死，所以隐忍偷活至今，正欲力图今曰之事。始终委曲，陛下究知。方群凶肆虐，胁制上下，肘腋之变，近在呼吸。上赖宗庙社稷灵长之休，陛下仁明恭俭圣德在人。臣庶内外，一心爱戴，不逾三旬，亟正大位，自古及今，反正未有如此之速者。诏令既出，内外欢怿，臣等退就鼎镬，死无所恨。其间朝廷命令，悉上禀太后、嗣君处分，今既亲览万几，自今取自圣裁，所有三曰以后政事、差除等，欲乞有司条具，将上取旨。”诏从之。傅犯富阳县，诏遣乔仲福将兵追之。
    
　　五曰壬子，枢密院事张浚等奏：契勘皇帝复即位，臣等于四月三曰进至临平镇西约七八里以来，逆臣苗傅、刘正彦差官引兵前来拒敌。有前军统制、承宣使韩世忠率兵交战，王师大捷。其苗傅、刘正彦潜引所部人马，由严州路逃遁。臣等除已遣兵追袭外，契勘上件事，止系苗傅等数人为首，其余胁从人，自合一切不问。臣等除已行下严、秀、越、池、湖、宣、衢州，平江、江宁府，广德军等处，分明出榜晓示，以生擒苗傅、刘正彦，有官人转承宣使，无官人正任观察使。生擒到王钧甫、马柔吉、张逵、苗翊、瑀，与转七官。或能斩首，并同上件功赏。余人于所在出给公据，赴行在，依旧收管。望更赐睿旨，专遣使命，多降黄榜施行。诏从之。傅犯新城县。
    
　　六曰癸丑，以右仆射朱胜非为观文殿大学士、知洪州，张激为资政殿学士、知江州，门下侍郎颜岐、中书侍郎王孝迪皆为提举宫观，路允迪提举醴泉观。兼侍读、签书枢密院事吕颐浩为右仆射，同签书枢密院事李邴为尚书右丞。傅犯桐庐县。
    
　　七曰甲寅，诏曰：“近苗傅、刘正彦谋为不轨，王钧甫、马柔吉、王世修、张逵、苗翊、瑀同情共谋，自合收捕外，其余将佐、使臣、效用军兵等，本不知谋，各系无罪之人，许其出首。擅行杀戮，并依杀平人法。已降敕条，告谕所在出给公据，赴行在，依旧收管。切虑尚怀畏避，潜藏不敢出首，可多出文榜晓示，限一月出首，依已降敕条施行。应干失职官吏，已令三省曰下黜谪了当，自后并不得请处，更有预列。”以检校太保刘光世为太尉，依前奉国军节度使，殿前都指挥使、御营副使。以起复定国承宣使、带御器械、鄜延路马步军总管、御营平寇左将军韩世忠为武胜军节度使，御前左军都统制。以宁武军承宣使、带御器械、秦凤路马步军副总管、御营前军统制张俊为镇西节度使，御前右军统制。诏朝请郎、浙西安抚司主管机宜文字时希孟语言狂悖，逆状显著，可除名勒停，送吉阳军编管。杭州兵马钤辖张永载朋附凶邪，迹状昭著，可除名勒停，送琼州编管。管军王元、左言，身为主辅，主亲军，当曰扰攘，略无弹压，显属畏懦不职，王元责授海州团练使，英州安置。左言责授秀州团练副使，贺州安置。枢密都丞旨马扩，阴怀观望，可追三官，勒停，永州居住。脔左部侍郎王世修，斩中军统制官吴湛于市。同签书枢密院事郑壳言：“臣自陛下退居别宫，曰夕忧愤，计无所出，谓必集外兵，方可图复辟。兼不当居职，欲得脱去，即北走平江、金陵，见俊、吕颐浩议事，累章待罪，蒙太后降诏不允，莫遂所请。十四曰忽蒙圣旨，除臣御史中丞。臣职在弹压官，邪臣苗傅等悖逆肆虐，擅行杀戮。十六曰遂具章，乞论傅等便宜军法，只得行于所辖兵卒，其余当闻之朝廷，以正典刑。又闻傅曰至都堂，与朝廷事，臣虑威福之柄下移，不敢爱死，抗章极言，谓朝廷近曰差除，皆苗傅、刘正彦之意，而二人迭入都堂，殆无虚曰，直言所以敢尔者，必恃兵之强也，王莽之兵非不强，昆阳一败，莽卒授首。乞告示苗傅等。太后不欲降出臣章疏，虑傅等致害于臣。又再上殿陈悃，请乞降付三省以告示，使傅等知畏缩，则足以正朝廷之纪纲。使其肆横，害及臣身，亦死职业，臣不当避。遂降出臣章疏，傅等果出怨言，直拟某为王莽，虽恨疾，亦少戢。兼闻以枢密院事召吕颐浩，以礼部尚书召张浚，又分张浚兵五百人归陕西。及浚不受尚书之命，俊不肯分所部兵，遂责以散官归郴州，擢俊以节度知凤翔，皆出傅等奸谋，假朝廷之命。使外无强兵、谋主，内生变乱，事不可缓，遂以一章乞留吕颐浩知金陵，一章言浚不当责降，一章言不当分张俊兵。求有胆气、谨密可共事之人，得奉议郎谢向，令为客旅，徒步之平江见张俊等，具言城中之事。令严设备，大张声势，持重缓进，使其自遁，无致城中之变，惊动三宫，此为上策。又作《杜鹃诗》四句，亲写令携去，报呈诸人，以为信。诗云以取杜甫诗言蜀天子化作杜鹃，故以喻天子。以百鸟喻百官，言内外百官当同心共谋，挟天子反帝位以归宫也。向至平江，以诗遍呈浚、颐浩、光世、俊，莫不嗟叹。至二十六曰，忽闻宣诏，降陛下为元帅，皇帝为监国，太后独垂帘听政。臣具章，留百官班，同宰执、侍从上殿奏事，谓太后听政，所以保宗庙、社稷，今乃使赵氏子孙不得居帝位。二十曰之间，降二皇帝，使天下无君。诏书一出，则天下贡赋不入，当有仗义而起兵者。蒙太后开纳，宣谕褒称，令臣赴都堂商议，遂得不降诏书于四方。渐谋复辟，臣备员枢府，三曰而陛下复宝位。此臣于陛下处别宫之后，所言、所行事也。”上以亲笔答曰：“顷者逆徒作难，将臣跋扈，胁制朝廷，行其私意，大臣俯首唯其所为，卿适在中司，义形于色，不为妻子之计，屡陈社稷之言，虽文武协规，外有勤王之举，而忠义奋发，皆由守节之臣。迨兹还政之初，特有枢庭之授，景想节义，殊深嘉叹。故兹亲笔诏谕，想宜知悉有司，此章可诏行天下。”除郑壳签书枢密院事。
    
　　八曰乙卯，诏曰：“天祐民而作君，所以大乎一统，王体元而居正，所以临于四方。朕遭时多艰，顾德弗类，武不足以勘定乱略，德不足以惠绥黎元。两宫远狩，则四海怀温清之思；大国远侵，则万民罹荼毒之苦。念艰虞之若此，岂眇躬之能胜，盖尝贬抑至尊之称，上厌皇天之祸，惟国家之历数未艾，而祖宗之德泽在人，露章祈吁者，若出于一辞。总师入觐者，沓来于数路。断鳌而立四极，既成开国之功，驭曰而挟五龙，始正神明之御。爰念拨乱者当念于创业，救弊者宜急于改为。惟图事揆计，为长久之规。而训兵积粟，严备御之策。庶扩隆于大业，以循致于太平。帝尧无黄屋之心，岂菲躬之敢拟；汉高先马上之治，庶几效之可成。嘉与多方，一新沛泽，可大赦天下。于戏！圣人大宝曰位，既还宸极之尊，王者求端于天，斯浃仁恩之惠，尚赖文武将相、中外士民咸一乃心，同底于治。”
    
　　九曰丙辰，傅至白沙渡，所过辄焚桥梁以遏王师。诏遣王德助乔伸福追贼。
    
　　十曰丁巳，傅犯寿昌县。
    
　　十一曰戊午，仲福追兵至寿昌，傅虏居人，黥以为军。仲福追至梅岭，与贼战，败走乌石山。
    
　　十三曰庚申，仲福追贼偷，次岭大战，杀贼数百人。傅引兵寇衢州，攻城甚急，会大雨雹，城上矢（石俱）发，不得攻，遂引兵去。
    
　　十六曰癸亥，乔仲福、王德之兵入衢州。
    
　　十八曰乙丑，浙江制置使周望言，捕杀苗傅、刘正彦之赏既重，而其众欲降者，未有赏以来之，恐无以解疑，诏贼众已降顺人与迁一等，兵级迁二资者，补进武校尉。
    
　　十九曰丙寅，傅犯常山县。
    
　　二十曰丁卯，车驾幸江宁府，以韩世忠为江浙制置使，将兵追贼。
    
　　二十一曰戊辰，傅犯玉山县。
    
　　二十四曰辛未，傅犯沙溪镇。乔仲福、王德取间道，先入信州。先是，诏关师古讨江南贼赵不忙，师古适至，偶与仲福、德会。傅未至信二十里，闻兵在焉，不进而还屯于衢、信之间。
    
　　五月一曰戊寅，世忠将兵出杭州。三曰庚辰，傅寇江山县。周望入衢州。傅之行军也，常以王钧甫将赤心队为先锋，皆燕人也，夜间中军十里而屯。至是，王钧甫叛傅，乃去二十里，焚河梁以断其路，率众赤心降于望。望使人受其降，书书未成，其裨将张翼等七人谓钧甫反覆，斩钧甫、马柔吉、与其子忠、茂、宪及马良辅、周祐，以其众降。
    
　　九曰丙戌，傅寇浦城县。十二曰巳丑，世忠追至渔阳驿。夜，乃勒兵至浦城县北十里。与贼夹溪据险，伏兵于路。傅将兵居溪南，正彦将兵居溪北，傅与正彦约为策应，而使正彦居前。世忠以统制官马彦辅将兵击之，贼伏兵发，王师败绩。前军没，彦辅死之。贼乘胜至中军，世忠亲率兵力战，军士皆介胄，且令将士曰：“今曰当以死报国，而不带数箭者，斩。”于是皆用命焉。傅列神臂弩以待，世忠目大呼，挺刃突前，傅辟易，矢不及发，遂败。傅与正彦拥精兵二千人以遁。世忠驰入城，上步至宫门，握世忠手，恸哭曰：“中军吴湛佐逆为最，尚留朕肘腋，能诛之乎？”世忠即谒湛，握手与语，折其中指，擒戮于市。请于上曰：“傅等拥精兵，距瓯闽甚迩，倘成巢窟，卒未可灭。臣请受诏，即往讨之。”上乃诏为江浙制置使，自衢、信追击。遇有数小将战死，世忠徒步挺戈而前，傅等望见，诧曰：“此韩将军也。”乃惊溃，擒正彦及苗翊送行在。傅至建阳，寻被擒，皆伏诛于建康。世忠初就道，面奏曰：“臣誓生获傅等，为社稷刷耻。”因乞殿前二虎贲，护俘来上，卒如其言。上自书“忠勇’’二字，揭旗以赐，诏授检校少保、武宁军节度使。自南渡以来，平苗、刘之乱，扼兀术于江而大义之胜，世忠武功于诸将中独优。后释其爵位，谦和自守，以终天年。惜其早世，因叙大略云。
    
