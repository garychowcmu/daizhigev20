 会稽记　　晋 孔晔

　　 

　　●轶云蔽曰 

　　四明山，高峰轶云，连岫蔽曰。 

　　●秦望 

　　会稽秦望山，为众峰之杰，陟境便见。史记云：秦始皇登之，以望南海。自平地以取山顶七里，县嶝孤危，峭路险绝。记云：扳萝扪葛，然后能升山。上无高木，当由地迥多风所致。山南有礁岘，岘里有大城，越王无馀之旧都也。 

　　●映发 

　　会稽境特多名山水，峰崿隆峻，吐纳云雾，松栝枫柏，摧幹竦条。澄壑镜彻，清流写注。 

　　●白楼 

　　江夏太守宋辅，於重山南白楼亭立学教授。沛国桓俨避地至会稽，闻陈业贤而往候之。不见，临去入交州，留书系白楼亭柱而别。 

　　孙兴公许玄度共在白楼亭。共商略先往，名达林公，既非所关，听讫，云二贤故自有才情。亭在山阴，临流映壑也。 

 
