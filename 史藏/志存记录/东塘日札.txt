东塘日札 嘉定朱子素（九初）述

　　明怀宗殉国之次年（乙酉）五月初九日，南都破，宏光出走，礼部尚书钱谦益率群臣降。有周筌者，吴郡人，谦益客也；密受谦益旨，谒大清统军大帅豫王，具言吴下民风柔软，飞檄可定，无烦用兵。王大悦，即日拜官；使王家鼒等佐之，安抚吴中。甫出都门，郡邑长吏望风解印绶去；所过辄降。至吴郡，家鼒据察院，傲岸自若；筌独微服出没市廛，郡人多为耳目。未几，明监军杨文骢率兵突入，捽家鼒等数人戮于市；发取府库，莫知所之。筌间行归豫王，王怒，发兵入吴。吴中祸本，实基于此云。

　　嘉定五月十三日始闻维扬陷，留都不守。十五日，邑诸生群集县治，索廪粮并乡试条编银，乘势劫夺，城中鼎沸。邑令钱默尽发公帑置堂，诸生始散；遂密疏诸生数十姓名，重贿吴淞总镇吴志葵，求悉抵于法。是月三十日，钱乘间出亡。

　　六月初一日，志葵遣兵执诸生十一人去；褫衣就缚，徒跣行烈日中，窘辱备至，乃释之。

　　初四日，大清刑部侍郎李延龄、总兵官署督抚事土国宝等率兵入郡。

　　十四日，安抚筌单骑至邑，搢绅皆出避；百姓结彩于路，出城迎之。旋缄邑篆并县志上于郡。

　　二十四日，大清新授嘉定县令吴郡张维熙至。是日亭午，志葵以百人用白布裹头，伏时光禄墓道旁；晡时，乱入民家索酒食，声言欲取张令。人定后，各刈蒲苇一束，燃其端，持之以行，其光烛天。城中大震，乃厚集民夫鸣锣发炮，东向大噪；志葵兵亦群噪应之。维熙恐，仓卒夜遁，士民狼狈出奔。

　　二十七日，志葵发兵来，城内外百姓疑为恢复之师，悬彩执香，较迎周筌时十倍。志葵用明应天府逃将薄若来为前导＿＿若来即嘉定人，市井无赖，以膂力遭逢权贵，官至后军都督；闻维扬陷，弃职而逃。至是，从志葵入城，遽趋库，仅存铜钱数十千，舁之行。过徐家行，大掠，寸缕无遗，贫民哭声震天；志葵、若来因重加载海。是时，明淮抚田仰、监军荆本澈与奄人李国辅等合兵共立义阳王，以舟师驻崇明沙；志葵率妻子从之，旋舍去。

　　维熙至吴郡请兵，于闰六月初六日复入县。

　　初八日，侍郎李延龄遣裨将李成栋以百余艘载步骑二千镇守吴淞，恣百姓聚观。曰：今与汝为一家人，勿畏我也。观者见成栋缺一齿，貌复不扬，甚易之，哄笑而散；成栋愕然。黎明，从陆路赴吴淞，至新泾镇暂驻，恣其淫掠，妇女毙者七人。时大旱水涸，兵船悉泊东关外，部将梁得胜以三百人守之。城外居民与贸易如平时，改称都督、亦称相公，嬉嬉然相与嘲笑如旧识。维熙议使人戽水运东关船，得胜大喜，行有日矣。

　　十四日，志葵忽遣骑卒俞飞熊赍牌至，云：初十日郡中民变，杀北兵过半；余俱避入府庠，已列栅围之。本镇即统大军入县，仰附近百姓于今晚用白布裹头，杂插竹枝、柏叶、鹅毛、红箸为号，出剿东关兵；事成重赏。各路乡民久为邑诸生支益、国子生须明征等讹言煽动；一闻有牌，持兵猬集，谬传志葵自浏河来、过外冈矣。俄顷又云：抵青冈墩矣。未及一瞬，又云暂憩察院矣。即在城居民，亦谓志葵已入城。城门遂彻夜不闭，乡兵集者渐众；王家兵最称完整，其首许美战颇力。时漏下数刻，诸乡兵谓志葵已至，胆气益壮，竞举火掷得胜船。得胜据高冈射乡兵，皆应弦而倒，许美亦中流矢死，乡兵大溃；始知志葵固未尝至也。天明，数得胜兵首级，共八十四颗。得胜余众东奔，狼狈得达。

　　初，成栋至吴淞，策马周视四境；骇曰：此绝地也，张令误我矣！及得胜败，大惊；选兵四十骑，募吴淞居民朱宏宇、朱香为乡导，往娄东求救。十六日，至罗店被围，奋死突出，驰而西；过三官堂，杀一僧。有四骑失队，乡兵从背后掣其佩刀；一骑刀落，即取刀连斫之，人马俱毙。二骑为乡兵追及，攒槊刺之。惟一骑苦战，得脱。前队至时家坟，遇乡兵，复驰而东；乡兵追之。近罗店，乡兵复出，两路夹攻。香等导成栋兵自间道过蔡家镇，绕出镇后。过月浦，复为乡兵截杀，零落而走；望见吴淞城，犹大呼救我！救我！人马气急仅属。然嘉定城中传闻不一，忧怖弥甚，望志葵眼穿。方悟见欺，号哭弃家而走，竞呼皇天，吴镇杀我！是夕月蚀，倏忽食既；时天无纤云，色暗如漆。占曰：食尽无光，主奸人误国、百姓死、城邑空；其兆成矣。

　　十七日，明都察院观政进士黄淳耀及弟邑诸生渊耀入城，与通政使左通政侯峒曾二子邑诸生元演、元洁倡为城守计。初，淳耀在石岗，丹阳孝廉葛麟挟二力士叩淳耀门。父家柱出迎，见麟貌甚雄武，殊不类文人；且大声问曰：年翁安在？答以在乡。攒眉良久曰：我忧之甚！年翁纯儒，未识世故，恐不免；思一相见，故纡道来，今不及矣！家柱固止之，为停留饮食。遂与淳耀兄弟访志葵于云间，共论当世事。出，谓淳耀曰：志葵，庸奴耳。其言夸诞不实，欲诱他人干事，彼徼幸坐享成功；必误国事。年翁何故信之？天下事，尚可为。然君，儒也，非其伦；幸勿卤莽！遂掉臂去，莫知所之。

　　十八日，成栋悉锐攻罗店。屯兵马桥，与兵隔水而阵；佯言奉檄：吴淞与罗店无仇，今假道归，并无侵扰。乡兵骂曰：汝曹槛羊牢豕，勿作痴想！成栋率兵混战，阴遣将统卒东渡练祁塘、西渡荻泾，绕出阵后。乡兵大溃，退屯来龙桥；接战良久，大败。时日未出，居人方为市，闻变，亟升屋；成栋步兵亦升，东西驰逐。骑兵乘势杀人，大呼唐秀才何在？缚出者赏。唐秀才名景耀，字韬生，初与吴淞居民朱宏宇为邻，甚相昵；及宏宇降成栋，景耀面数其罪，且曰：归告李成栋，速弃吴淞去，可免大戮！复大书一白牌，立马桥南，谕成栋降；语甚峻。至是被缚，磔于市。诸生唐培率乡兵巷战被获，奋跃大骂，被劫未绝，尚呼岂有此理！镇已破，诸生朱霞尚张小盖，登屋鸣金，冀集众复战。顷之，身被数大创，堕河；呼号竟日，乃死。成栋廉知镇民朱鲸（？）为乡兵首，支家桥一带房屋焚毁略尽，男妇被杀者一千六百四人。是日，城中百姓杀须明征，毁其室＿＿明征，国子生，故尚窦少卿须之彦从子也。南都破，忽冠带乘轩谒成栋，称署嘉定营事守备；仍通志葵，复称监纪推官。势劫维熙，取官银数千两；招家丁六十名，悉衣锦绮、悬佩刀，招摇街市。每扬言往各镇请乡兵，分守要害。时守颇严，有夜半叩关者称明征请大兵入；特启关纳之。问兵安在？漫应曰：城主悭不肯发粮，散去矣。众共诘问，语极支离；大疑之。十八日，竞傅明征家私造都督府牌印并冠带、盔甲数十副，谋尽杀满城士民，迎成栋。有顷，西关外擒获奸细，供为须党；一时大哗，真伪莫辨。明征仓卒出亡，追至南关受缚，大呼称冤；众益哗，驱明征至察院街，斩首刳肠，断四肢分置各门。捕家丁，悉诛之；家室俱糜碎。

　　十九日，淳耀等相与谋曰：今势成骑虎，无主又乱。令元演作书趣其父峒曾入城。既至，集众公议，画地而守：东门，峒曾为主，邑诸生龚孙玹佐之；西门，淳耀主之；南门，孝廉张锡眉为主，前秀水县儒学教谕龚用圆佐之；北门，国子上舍朱长祚为主，前云南按察使佥事唐咨禹佐之；元演、元洁、渊耀为总巡。处分已定，各率众上城巡逻，嘉人士争缚裤执刀以从。东、北二门，俱用大石断街路；惟西门、南门按时启闭，仍用屋木、乱石横塞道涂，以遏兵锋。

　　二十二日，立挨门出丁法，分上中下三等：上户出丁若干，又出银若干备各兵粮饷并守城灯烛之费；中户出丁若干，下户各出一丁，分堞而守。城上分四隅，自某地起某地止，分属各图，每图择一人为长。日入后，当事者亲自巡历，以稽勤惰；大事，专属峒曾、淳耀处分。是日，二都乡兵缚奸细至；鞫之，实志葵送书人，有「吴门之敌斩馘殆尽，杭州之敌贝勒云亡」之语。因深信之，而不虞其相诳也。

　　二十四日，志葵牌至，许遣游击蔡乔督兵协剿。当事者议：新令张维熙为大兵所署，难与共守。驱之出城，推原任儒学训导万逵摄县事、巡司俞尚德充捕官。是日，复有健儿四人赍志葵牌至，与原牌互异；严刑鞫之，供为娄东浦桥伪造，冀弛城守、袭取嘉定。得实，文枭四人于市。时声势岌岌，人莫不恃侯、黄诸缙绅协力固守；士民携老而归，不绝于路。城上揭白旗，大书「嘉定县恢剿义师」。奈兵饷两绌，所仗惟城外乡民；乃设计四布流言：大兵驱百姓薙发讫，即将以白刃逼令自杀其妻孥，籍为兵。乡民大怖，弱者终日键户，与妻子对泣，强者斩木揭竿，击金鼓集众，谋御大兵。百姓骚然，不遑安处矣。于是，念烧船一事虽志葵首祸，非支益等煽动其间，不致败决如此。且益新在阁部史标下，领衣袄银五千两；南都破，悉饱私橐，盍取为义兵饷！因争往攻之，益父子、祖孙共五人悉断头，与明征头并悬城上。顷之，南翔镇获明征妻子，杀之。南翔有着姓李氏，自世庙已来，蝉联不绝。贡土李陟，年少有隽才，知名当世；南都破，就嘉定劝农公署起鹄社，号匡定军。议于南翔诸富贾均派出饷；众皆衔之。诛明征之夕，陟方会饮南城；闻变，遽掷杯出走。里儿怪之，言李氏潜通成栋。有洪滨者，暴起诸生间，为所恶指为奸党，将缚之。滨恐，逃匿李氏宅；众遂破李氏门，赤其族。各路闻风，竞相盘诘；路人单行，稍涉疑似，即缚去乱鎗戮死，弃尸河中。穷乡僻壤，自相仇杀。是时，桥道扼要处皆设厂，晨夜共守；虽五家之聚，亦揭旗聚众。乡兵益多，然无饷；一再至城下，绝迹不来。当事者惧，张榜四门：乡兵赴义者，集护国、留光、皇庆、集庆四寺中；为首一人，入城领饷。来者渐众。

　　二十三日，成栋遣弟统精骑数十夺路往娄东求救。涕泣，与弟诀曰：我军成败，在此一举。不胜，勿复见我矣。诸骑一路冲杀，至嘉定北门，入仓桥街，乡兵两头夹攻，将举火焚之；冒死突出。乡兵合围，杀获五骑。余骑将上仓桥，诸生朱元亮急出薪炭数十篓，炽火桥上，用酒醋泼之，桥石毁；城上发大炮杀三人一马，连桥击断。一人红伞、佩宝刀，被创死道旁；即成栋弟也。从骑即下马割取首级，挂鞍后驰而东；哭曰：我等高镇随兵，降后所过风靡。嘉定何物蛮子，杀我副将六员！几日无援，生路绝矣；成栋计穷，与诸将对泣。然乡兵本村农乌合，乘兴一战，即鸟兽散，郊外无一人往来；孤城荡荡，仅存白旗迎风招飐而已。成栋选谨者二人，去其办，作僧人服，潜至城下。得实归报，成栋举手加额曰：天也！始谋身自率众合娄东兵共破嘉定云。城中连请志葵星驰赴援——时志葵已贰义阳王，以购脱其妻子，遁归云间，敛诸乡暨富贾金建牙泖湖矣，许遣蔡乔率兵来；当事大喜，用白牌大署「游击将军蔡督领精兵十万、乡兵二十万刻日会剿」云云，冀耸动吴淞老营，使为内应，募捷足赍至境上。成栋谍者早伏郊外，纤悉毕知矣。

　　二十五日，遣人以书币迎乔。既至，其兵不满三百，皆癃弱不振；惟乔颇健勇，使铁简重二十五斤。所携火约、粮储在舟中，求姑置城内，身自率兵营于城外。议者皆曰：宜许之。彼战而胜，军资在城，其心益固；不胜，留以为质，势不敢弃我去。当事者疑乔素微贱，其心未可知；乃遣人馈问，令泊南关外。

　　二十六日五更，乔遣人市羊豕以备祭旗；传令于东关安营，引舟前。成栋遣诸将衔枚疾驰，严陈以待。蔡兵不知所措，争赴水奔逃；追驰以鎗尖贯其胸，若刺鱼鳌。时乔尚卧舟中，惊起，扪得一短襦服之，持铁简跃登岸，步行冲阵，夺一马乘之，孤身独战；大兵围之数匝。市人徐福奋身往救，与俱死。其兵初无纪律，一时溃散。峒曾、淳耀等攀堞而望，惟呼高皇帝、烈皇帝在天之灵，恸哭相向而已。成栋遣十余骑薄城，城上连发大炮伤一人，引去；过新泾镇，纵火焚屋，鸡犬悉尽。往吴淞，分遣步兵于月浦、杨家行捉人剃头；且云：助我破城，财物恣汝取之。

　　时吴淞老营业已降大清，招强壮益之，兵势复振。二十九日，悉众过东门，迤逦以北。当事者悬十金募渡濠，焚仓桥一带民房。成栋至娄塘，扎营砖桥南。乡兵于镇之东南偏架木为高台，用作侦探；出弓箭二十余人立宣家坟——皆崇祯时骑射武生也，乡兵环聚左右。成栋出骑兵分左右翼，自将中军冲杀而前。乡兵力战，步骑不敌，死伤略尽。日暮，成栋吹螺收兵，入村落，淫杀无度；取其鸡豚，纵酒不辍。而村镇犹传成栋自吴淞来，为乡兵截杀，所存不过数十骑；今力竭势穷，愿献金百镒买路归娄东矣。未几，又传二十三都乡兵夜负豆叶一大捆，伺大兵睡熟，入其营，诱致群马，驱之南；骑兵恐获罪，逃逸者过半矣。诸乡兵未谙兵势，争裹干粮、砺兵刃而来；峒曾、淳耀等亲自临城，勉以忠义，言与泪俱，人皆感奋。因下令诸乡勇能鼓众赴敌者，每人先给白布二疋，每日颁饷银二钱；有能得大兵首级者，每颗给银十两。

　　七月初一日，乡兵会砖桥东，不下十余万人。成栋每战必分左右翼，乡兵不识阵势，呼为蟹螯阵；惟望前奔，初不分兵救应。是日，成栋重铠押阵，挑战不过十余骑，散散落落，不集一处；诸乡兵遥见兵出，拥挤益甚，手臂相摩戛作声。淳耀闻事急，呼其僚婿徐文蔚随西门镇乡兵疾驰赴援，拜而送之。杭家村，安定镇一小聚落也，亦集众赴战，独揭一红旗在前；诸乡因言红旗者，宜作先锋。执旗者，杭文若也，曾习举子业；少年负气。率尔独出，同毛玉佩挥刃下马，直前乱斫，杀骑兵二人。战良久，复杀一人；将夺其马，大兵攒槊刺之，玉佩、文若并死于阵。有冯满者，奋死血战，大呼并力；卒无应，乃曳兵反走，文蔚被杀。大兵乘胜直前，乡兵前阻大河，欲退无路，竞投戈赴水。时溽暑暴雨，河水骤涨，尸骸乱下。成栋麾兵入镇，肆行屠戮，共杀一千一百七十三人；选美妇、处女数十人，置宣氏宅。分部括取金、帛，满载往娄东。城中讹传大捷，户派煮酒饭以犒胜兵。顷之闻败，惶怖色动。渊耀顾元洁大声曰：平日以徐文蔚为何许人？今竟先我死义，我辈愧死矣！乃悉括城中老少，驱使上城，连日夜莫敢交睫。西南东北，荒落处设层台一座，集众守之；因所获奸细藏诗谜于衣领间，有「女墙无树不栖鸾」之语，疑于此处有内应者。是日，东关外传入成栋榜文，有「开门降，誓不杀人」之语。或言大势已去，宜为十万户生灵计。淳耀艴然推案恸哭，峒曾、锡眉等亦悲不自胜，取榜共裂之。遣人焚沿城一带民居，烟焰涨天；督促民夫运砖石堆城上。每近黄昏，鬼声啾啾；百姓掩泣相视，咸知必死无噍类矣。

　　成栋至娄东，解甲韬戈，寂然不动。初三日，会同娄东兵尽锐攻城，炮声轰轰不绝。守城百姓股栗色变，当事者慰勉之曰：我与尔曹室家妇子尽在是，少有蹉跎，万家同命矣。百姓哭应曰：诺。复悬重赏募人渡濠，焚西关外河南北一带民房；莫肯应。先是，钱令去时，开库尽给群胥，军器火药惟人所取；四门城楼局鐍甚坚，尚有存者，乡兵悉取之。至是，徒手应敌而已。嘉定本土城，自邑令杨旦改筑，最称完固。大兵发大炮冲之，颓落不过数■〈丬反〉；乃多舁板扉置东北，使人伏其下穿大穴，腰间各系长绳，有死者即牵去，用壮丁补之。穴垂透，诸生冯元调、侯元演、元洁等督民夫用金汁灰瓶尽力防御，陷处用巨木塞之。成栋佯攻东关，潜兵至北门，欲从水窦入城中；连下大石，不能克。是日，赤气起北方，俄变成黑，其长亘天。守埤者喧传有神人披发仗剑，立马云雾中；皆望空罗拜日：神助我！我属无患矣。然下瞰城下兵益众，攻益力，炮益繁；终夜震撼，地裂天崩，炮硝铅硝落屋上簌簌如雨。

　　初四日五更，大雨；守城百姓露立三昼夜，举体沾湿衣，食饮俱尽，渐有去者。当事者与诸孝廉、青矜悉仗剑立雨中，大惊；方驰劝勉，然不能禁矣。成栋见城守渐弛，并力急攻。一裨将以大桌覆其首，蹑软梯而上，势如飞鸟。城上砖石乱投，多中桌上；一跃而登，斧劈东关，纵兵大入。峒曾犹坐城楼，指麾自若；二子侍，遽呼曰：事急矣！何以为计？答曰：有死而已，复何言！所恨者，枉送一城百姓耳。语未绝，其仆陈哲号泣而来，大呼城破。峒曾急麾二子去，不从；复大声诃之，走数步复还。峒曾怒，叱曰：我死国事，分也；祖母在堂，若辈当谋为自脱，代我终养，恋我何为！二子恸哭而去。至孩儿桥，皆被杀。峒曾下城溺叶家池，不死；立水中，叹曰：人死大不易！顾见一伍伯，为兵宪时隶也；使抑其首，冀得速死。隶泣不从。固命之；乃用两手顿其项入水，啾啾有声。清兵至，引出并隶杀之。竞夺其首，献成栋；悬西门一日，复悬峒曾之门左旗竿上，大署「逆宦侯峒曾首级示众」。初六日，大兵弃城去；悬绝堕地，眼鼻已溃，须发犹赫然可辨。国子生朱之熙识之，亟捧归，箧送厂头里，觅身尸不得。或言侯宦殉难时，下体穿黄纱裤，绿丝带结袜；有童子知之，指其处验之，良是：人以为忠孝所感云。方城破时，西门尚未有兵，城中男妇悉西走号哭，求启西门。淳耀坚握钥，不听。其同榜进士王泰际适至，为百姓请命；淳耀大怒曰：若欲献城，君请自为之；我顷刻死，不顾年谊矣。泰际泣，急走南门缒城遁。及成栋兵到，方听启闭。城门为巨石堵塞，然鼠窜而出者尚数千百人。大兵后屋上奔驰，通行无碍；难民在下者反为屋木乱石所塞，不得路，悉投河而死，水为之不流。淳耀、渊耀望见成栋旗帜，方下城，遇其仆，问我父母安在？谬应曰：死乱兵矣！淳耀仆地不能起，渊耀自控一马至，■〈走外耴内〉淳耀急乘骑；亲为执控，冲泥疾行。中途力竭，有王姓者翼之行，得抵南庵。主僧无等尚在，献茶。茶毕，谓无等曰：大师急避，某兄弟从此辞！因起揵户，取笔大书云：遗臣黄淳耀于宏光元年七月初四日自裁于西塘僧舍。呜呼！进不能宣力皇朝，退不能洁身自隐。读书寡益，学道无成；耿耿不没，此心而已。异日干戈复靖，中华士庶再见天日；论其世者，尚知予心！书罢，顾视渊耀，赫然梁间矣。淳耀仰屋而叹，遂缢其侧。初，淳耀精理学，于书无不读，著述甚富。既联掇巍科，严敕家人勿与外事。居常郁郁，恨所志不遂。一日，渊耀自外入，见幼弟戏于庭；抚其首泣曰：六郎，汝孺子何无知！国事至此，汝大兄必死于节；兄死，我不忍独生。汝将来不知流落何所，尚尔嬉笑耶！时大清兵未至，家人皆诧为不祥。至是，果验云。张孝廉锡眉守南城，度必破，于六月二十四日先作绝命词，大书衣上云：托生不辰，侨居兹里；路远宗亲，邈隔同气。与城俱亡，死亦为义；举家殉之，惜非其地！后之君子，不我遐弃！及闻城破，先驱其妾入水，方自死。龚教谕用圆，抱其兄邑诸生用广大恸；相谓曰：我祖父清节自矢，历数世；今苟且图存，何以见父祖于地下！遂共溺；两尸浮水面，犹握手不解。其弟邑诸生用厚，携妻子出避；寻自溺：盖兄弟同殉云。城之初破，在东关北偏第一铺，时成栋尚在城外小武当庙中。辰刻，始关门入，下令屠城；约闻一炮，即封刀。尔时日晷正长，黄昏必发一炮，兵丁得肆其杀掠。家至户到，小街巷无不穷搜；乱苇丛棘，必用鎗乱搅，知无然后已。每逢一人，辄呼蛮子献宝！满意，方释去。遇他兵，胁取如前。所献不多，辄砍三刀。所杀伤，僵尸满路，皆伤痕遍体；此屡砍使然，非一人所致也。余数人匿丛筱中得免，亲见杀人情状。初砍一刀，大呼都督饶命。第二刀，其声渐微。已后虽砍，寂然不动，刀声刮刮，然乞命之声嘈杂如市。其悬梁赴井者、断肢者、血面者、斫死手足犹动者，骨肉狼藉，弥望皆是。投河死者，不下万人。自西关至葛隆镇，浮胔满河，舟行无下篙处。嘉定风俗，雅重妇节；惨死无数，姓氏不传矣。

　　初六日，成栋拘集民船，载金帛、子女、马、牛、羊、豕等物三百余艘，往娄东；器物木棉，悉弃不取。

　　初十日后，士民幸脱者络绎入城；见室家零落、井里箫条，放声大哭。

　　十四日，喧传明大将左良玉已复南京、成栋等遁归扬州。或云成栋悉辇金玉置高邮州，俟秋高复谋大举。今昆山虽被屠，大兵业已解散。人心摇摇，听不根之语，莫敢安居。

　　二十三日，江东朱瑛自称游击将军，率其党五十余人入县，行牌督百姓守城，莫肯应。民间盛传明兵即日至；瑛出西门，就护国寺出榜谕百姓：不薙发者，人给免死牌。争取之。于是，葛隆镇、外冈、马陆、杨家行等镇乡兵复聚，遇薙发者辄杀，沿途烧劫，烟焰四起；远近护发益坚。吴淞徐元吉，诸生徐鸣六之子；向为本镇中军官，成栋使署坐营把总事。嘉定破，每兵勒令纳衣袖五领、铜锡器五件，积资巨万；以剃头为名，日出行劫。鸣六素长厚，闻元吉杀人，仰天大哭曰：孽畜世为嘉定人，安忍杀其土著！元吉不悛：与朱香、曹寿、赵五、哈伯章等分部杀掠，数十里内草木朱殷。时嘉定城中无主，积尸成坵；惟三、四僧人于被焚处撤取焦木，聚尸焚之。忽娄东浦乔拥众至——郭元者，街市小民也，不胜愤；登城，责数之曰：浦六！汝本世家儿；我嘉定与汝太仓一水之隔，被屠未十日，汝乃公然作贼，剥取煨烬，狗豕不食汝余！汝不去，誓必磔汝市。乔大惭归，愬成栋曰：嘉民恃其骁顽，将复叛。成栋怒，即日遣太仓卫降将范国昌等众至葛隆镇，屯织女庙；前本镇乡兵刘咬、主宪等集众千余人，椎牛共盟会，同外冈镇乡兵扎营薛市门桥，吹角鸣锣，连发大炮，挺刃奋呼，乘胜疾战。国昌兵少却，乡兵奋死急追，且战且行。国昌裨将某甲，北人也，长八尺余，面色如铁；偶失队，乡兵朱六适于道旁登溷，甲单骑过其前，六突出抱之，同坠河中。甲仓卒拔刀，未及出鞘；六用两手紧束之，疾呼求救！乡兵正乘胜追杀，闻呼声甚追，返视见六正与甲相搏，溅水如潮；争下擒之。立刻枭斩，首级奇大，几如五斗盌.复鼓众急追，及于南马头，国昌败走；乡兵欢声动地，咸以为无后患矣。

　　二十六日五更，成栋兵大至；乡兵尚未集，惟孙小溪父子四人守南桥，被杀。因长驱入葛隆镇，肆行屠戮，血流没踝；遂乘胜屠外冈镇。

　　二十七日，浦乔、浦嶂等知二镇残破，道路无梗，因力劝成栋再屠嘉定；从之。即用浦嶂为嘉定令，率兵来肆杀掠，鸡犬不留。嶂既就职，自念与嘉定人士素通声气，非刑戮无以震威。于是，邑诸生宣衷恂，以留发故，枭首东门。娄复闻，嶂友也；于南门外受缚，尚呼嶂字曰：浦君见，我好友；释我！语未绝，并其妻子及姊与外甥悉斩首，弃尸于石冈义冢旁；娄氏遂绝。遗民重足而立，嶂任意肆志，发兵大搜村落，村中男妇悉用乱草蒙头，伏水中以避其害；数十里内，无安居者。嶂昼夜与兵丁共分财宝，并括木棉、器物，满载归娄东；邑中贫富俱尽。未踰年，大清部院廉知嶂在县贪虐之罪，下郡狱，笞掠无完肤。旋伏诛，妻子及女相继死。人心称快，天道固不爽也。

　　初，成栋至淞，百户哈伯章献军器火药，三科武举冯嘉猷献吴淞地图并攻围守御策。成栋大喜，以嘉猷署总镇事，自率兵攻敢松江府。嘉猷于地方多所全宥，百姓赖之。惟元吉，毒虐弥甚。前营把总吴之藩，其父于崇祯时讨流贼死事，之藩自谓忠义之门。闻千百户悉降，怒曰：奴辈皆世爵，降何容易？明兵得汝，定当抉汝眼、剖汝腹、醢汝肉，汝今日且莫喜也。八月十六日，于江东起兵，至吴项桥登岸。嘉猷集老营兵，泣谓曰：汝曾闻之藩前日语邪？猝有不虞，我与汝碎其首矣！皆踊跃用命。先遣人焚之藩舟；火起，其兵溃散。之藩连斩数人，不能定；呼天泣曰：我父子并死王事，分也。所恨心力殚尽，得起义兵；未战而溃，我目弗瞑矣！独挺鎗欲赴战死。居民汪三素与相识而执之，各兵呼之藩名大骂，以所得首级悬其项，困辱万端。嘉猷大陈鼓吹，取羊酒、花红犒得胜军；即于其地缚之藩，推入陷车。元吉等竞指骂曰：吴之藩本吴淞牧儿，以父得一官，何足指数！敢作如此事，岂非没福。之藩大笑，骂曰：奴辈自为获福，我惧汝灭门不久矣！我明朝世臣，父子忠节死，与日月争光。汝曹逆贼，背主偷生，狗彘所弗食；何敢以面目向人哉！解部院，杀之。远近始薙发，称大清顺治云。

　　是役也，城内外死者二万余人，缙绅则侯峒曾、黄淳耀、孝廉张锡眉、龚用圆、青矜黄渊耀、侯元演、侯元洁等七十八人。其时，孝子慈孙、贞夫烈妇、才子佳人横罹锋镝者，不计其数；谓非设县以来，绝无仅有之异变也哉？余目击其事，不忍无纪。非灼见亲知，不敢增饰一语；间涉风闻，亦必博访耆旧，众口相符，然后笔之于简。后有吊古之士，哭忠魂于凄风惨日之下者，庶几得考信也夫。
