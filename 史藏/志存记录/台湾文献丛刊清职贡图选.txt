清职贡图选


谕旨
原跋
卷一
卷二
 
谕旨

　　乾隆十六年（一七五一）六月初一日，大学士忠勇公臣傅恒奉上谕：『我朝统一区宇，内外苗夷输诚向化。其衣冠、状貌，各有不同。着沿边各督、抚于所属苗猺黎獞以及外夷番众，仿其服饰绘图，送军机处汇齐呈览，以昭王会之盛。各该督、抚于接壤处，俟公务往来乘便图写，不必特派专员。可于奏事之便，传谕知之。钦此』。  
原跋

　　皇清膺大宝命，拓迹垂统；四裔逖听，冠带偕来。皇上缵武，策勋西陲，大功载蒇。垓埏所极，莫不尊亲；用弼亿万祀丕，丕基讫乎无外。三古之隆，方斯蔑矣。

　　先是，乾隆岁戊辰（一七四八），王师平定金川；皇上念列朝服属外臣式增式扩，爰敕所司绘「职贡图」，以诏方来而资治镜。不数年间,举蒙瀛二万余里，悉就戎索；鸿贶响臻，有若为兹图集大成者。臣等伏思自有志乘以来，爻闾所处、王会所登，铺陈景铄，率体专乎史。厥后，以图着。例如梁萧纬所绘三十余图，既地限偏隅，无可称引；惟唐阎立本应诏作图，其事为后贤津逮。顾尚论者犹以一代时势转移，于突厥、回鹘不免委蛇求济，或结为兄弟、或重以和亲，且不足以语羁縻；又何怀德畏威之有若我国家久道化成，中外禔福，皇上以怙冒法天而天庥滋至、以觐扬法祖而祖烈益光！披兹图也，大之可以征分野、规方之略，精之可以体服食、好尚之情。然非我监臣所手量、我将帅所目击、我驿使所口陈者，不以登椠；削焉。统计以部曲区名者，凡三百数；以男女别幅者，凡六百数：猗欤韪哉！盖册府传信之巨观，于是乎在；而皇上睿题往复，惟保泰拊循为兢兢，则信乎运世有本！臣等雒诵之下，尤愿拜手稽首而申重之，且自庆其遭逢之盛也。

　　大学士公臣傅恒、大学士臣来保、臣刘统勋、协办大学士尚书公臣兆惠、尚书公臣阿里衮、尚书侯臣富德、尚书臣刘纶、都统侍郎臣纳延泰、侍郎臣于敏中恭跋。  
卷一

　　荷兰国夷人及夷妇

　　大西洋国黑鬼奴及奴妇

　　荷兰国夷人及夷妇

　　

　　荷兰又名红毛番，地近佛郎机。明万历（一五七三～一六二○）间，常驾大舰泊香山澳求贡市；不果。已而入闽，据彭湖，侵台湾地。国朝顺治十年（一六五三），始由粤通贡。康熙（一六六一～一七二二）初，助大兵征台有功。嗣后贡市不绝；其贡道，改由福建。夷人黑毡为帽；遇人，则免冠挟之以为礼。着锦绣绒衣，握鞭、佩剑。夷妇青帕蒙头，领围珠石、肩披巾缦，敞衣露胸；系长裙，以朱革为履。其地有咖喇吧，为南洋之会。又析其名曰、曰英吉利。

　　大西洋国黑鬼奴及奴妇

　　

　　夷人所役黑鬼奴，即唐时（六一八～九○七）所谓昆仑奴。「明史」亦载：荷兰所役名「乌鬼」，生海外诸岛。初至，与之火食，累日洞泄，谓之「换肠」；或病死。若不死，即可久畜。通体黝黑如漆，惟唇红、齿白。戴红绒帽，衣杂色粗绒短衫；常握木棒。妇项系彩色布，袒胸露背，短裙无裤；手足带钏。男女俱结黑革条为履，以便奔走。夷人杂坐，以黑奴进食。食余，倾之一器，如马槽；黑奴男女以手抟食。夷屋多层楼，处黑奴于下。若主人恶之，锢其终身，不使匹配；示不蕃其类也。  

卷二

　　台湾县大杰岭等社熟番及番妇

　　凤山县放■〈纟索〉等社熟番及番妇

　　诸罗县诸罗等社熟番及番妇

　　诸罗县箫垄等社熟番及番妇

　　彰化县大肚等社熟番及番妇

　　彰化县西螺等社熟番及番妇

　　淡水厅德化等社熟番及番妇

　　淡水厅竹堑等社熟番及番妇

　　凤山县山猪毛等社归化生番及番妇

　　诸罗县内山阿里等社归化生番及番妇

　　彰化县水沙连等社归化生番及番妇

　　彰化县内山生番及番妇

　　淡水右武乃等社生番及番妇

　　台湾县大杰岭等社熟番及番妇

　　

　　台湾自古不通中国，本朝始入版图。番民有生、熟二种，聚居各社如内地之村落。不设土司，众推一人约束。其大杰岭等社熟番，编竹木为墙，屋盖以茅茨；土基甚高，入室必以梯。男剪发，束以红帛。衣用布二幅联如半臂，垂尺许于肩肘；腰围花布。寒衣曰「缦披」，其长覆足。妇衣亦然。俱以铜铁环束两腕，或迭至数十。各县社番多有之。嚼米为酒，恒携黄梨以佐食。男女相悦，即野合。「府志」称：各社终身依妇以处，赘婿即为子孙。岁输丁赋七十余两。其新港、卓猴二社旧属诸罗，今改隶台湾县治。

　　凤山县放■〈纟索〉等社熟番及番妇

　　

　　放■〈纟索〉等社熟番，相传为红毛种类；康熙三十五年（一六九六）归化。其人善耕种，地产香米。男以鹿皮蔽体，或披毡敞衣；女着衣裙。喜悬螺贝于项间，腕束铜环而跣足。捕鹿，必听鸟音以占得失。婚娶，名曰「牵手」。女及笄，构屋独居；番童以口琴挑之，喜则相就。遇吉庆，辄艳服，簪野花；连臂踏歌，名曰「番戏」。疾病不事医药，用冷水浴之。茄藤、力力等社皆然。岁输丁赋三百四十九两零。

　　诸罗县诸罗等社熟番及番妇

　　

　　诸罗山社，相传亦红毛种类。风俗、物产，与凤山放■〈纟索〉等社相似。男番首插雉尾，以树皮绩为长衫；夏常裸体。女盘发，缀小珠，覆以布帕；项围白螺、珊瑚为饰。又男番喜穿耳，纳竹圈于中，渐易大者；久之，将垂及肩，乃实以圆木或嵌螺钱。各县社番多有之。诸罗社在县西，其打猫社、他里雾社、柴里社俱在县北。

　　诸罗县箫垄等社熟番及番妇

　　

　　诸罗县南，曰箫垄社、曰加溜湾社、曰麻豆社、曰哆咯嘓社。服饰大略与诸罗等社同。男以竹片束腰，曰「篐肚」，欲其渐细。能截竹为箫，长二、三尺；以鼻吹之。岁时，妇女多以糍饵相馈饷。又按「府志」：哆啰嘓社男女成婚后，俱折去上齿各二，彼此谨藏；盖亦终身不改之意云。凡诸罗县各社，岁输丁赋一百八十余两。

　　彰化县大肚等社熟番及番妇

　　

　　彰化县属土番，滨海倚山，种类蕃杂，共五十社。其大肚等社番，皆以渔猎为业。善镖箭，竹弓、竹矢傅以铁镞。亦勤耕作，番妇则携饮食饷之。暇日，或至县贸易。

　　彰化县西螺等社熟番及番妇

　　

　　西螺等社熟番，居处、服饰与大肚等社相似。其人趫捷，束腹奔走；接递文移，官给以饩。番妇常挈子女赴县，用谷、帛相贸易。凡彰化县各社，岁计输丁赋四百六十三两零。

　　淡水厅德化等社熟番及番妇

　　

　　淡水厅，以台防同知驻扎，故名。德化、蓬山、吞霄、中港四社在同知所驻竹堑城之北，其地滨洋下湿。结茅成屋，或以板为之。饭以黍米，卤浸鱼虾供馔。男妇皆短衣，腰围幅布；并力耕作，亦事渔猎。暇则吹竹笛、弹竹琴以为乐。

　　淡水厅竹堑等社熟番及番妇

　　

　　竹堑城，为台防同知驻扎之地。竹堑社，在城北五里；其南坎社、淡水内外社，俱在城南，甚远。风俗，与德化等社相似。男剪发齐额，或戴竹节帽。素衣绣缘如半臂，下体围花布。妇盘髻，约以朱绳；衣亦如男。常携葫芦，伋水蒸黍。凡淡水各社熟番，俱与通事贸易。岁输丁赋二百六十余两、皮税一两余。

　　凤山县山猪毛等社归化生番及番妇

　　

　　生番在山谷中，深林密箐，不知种类；凤山等县皆有之。山猪毛等社，于康熙五十五年（一七一六）、雍正二年（一七二西）先后归化；共七十四社，自立土目约束。其居，择险隘处迭石片为屋，无异穴处。男女披发裸身，或以鹿皮蔽体；富者偶用番锦、哔吱之属。能绩树为布，亦知耕种黍稷。喜啖薯蓣。见亲朋，以鼻相就为敬。婚姻，则歌唱相合而成。时挟弓矢、镖枪捕獐鹿，以其肉向民人易盐、布、釜甑。岁输皮税二十余两。

　　诸罗县内山阿里等社归化生番及番妇

　　

　　内山阿里等社，自康熙二十二年（一六八三）归化；择其语音颇正者为通事。番人皆依山穴土以居；饮食、衣服与山猪毛等社相似。不谙耕作，惟植薯蓣于石罅。挟弓矢，猎獐鹿以佐食。足趾若鸡爪，履险如平地。岁输丁赋三十余两。

　　彰化县水沙连等社归化生番及番妇

　　

　　水沙连及巴老远、沙里兴等三十六社，俱于康熙、雍正（一六六二～一七三五）年间先后归化。其地有大湖，湖中一山耸峙；番人居其上，石屋相连。能勤稼穑；多麦、豆，盖藏饶裕。身披鹿皮，绩树皮横联之；间有着布衫者。番妇挂圆石珠于项，自织布为衣。善织罽，染五色狗毛杂树皮，陆离如锦。婚娶，以刀斧、釜铛之属为聘。虽通舟楫，不至城市；或赴竹脚寮社贸易。岁输谷十五石三斗、皮税四两三钱。

　　彰化县内山生番及番妇

　　

　　内山生番居深山穷谷，人迹罕到。巢居穴处，茹毛饮血，裸体；不知寒暑。登峰越箐，捷若猿猱；善镖箭，发无不中。秋深水涸之候，常至近界镖射鹿獐；遇内地人，辄加戕害。番妇针刺两颐，如网巾纹。亦能绩树皮为罽。

　　淡水右武乃等社生番及番妇

　　

　　淡水同知属内山右武乃等社生番，倚山而居。男女俱裸，或联鹿皮、缉木叶为衣；食生物。性刚狠，以杀为事。隆冬草枯水涸，追射獐鹿；攀援树木，趫捷如飞。其竹堑东南内山生番，俗亦相等。  
　  
