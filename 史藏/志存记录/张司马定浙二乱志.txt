　张司马定浙二乱志　　（明）王世贞 撰 

　　王世贞 
　　万历十年之四月兵部右侍郎铜梁张公肖甫兼右佥都御史来视浙师浙故有幕府亲兵四千五百人其人多括苍诸郡民家子颇选而故胡少保倚之起战功饷赉至糜县官廪不訾故赵尚书来代稍稍为裁缩然犹月一金而其兵分营九岁率以七营防海汛汛毕乃归是时承平久当国者有所向以桑孔为急而士大夫争言汰冗费因稍及兵饷于是给事中疏请减营兵廪三之一无巳而复请以新钱半之当幕府议钱法壅不行无所得食则相率号于两台使者居间幕府幕府吴中丞善言尝守吾郡用循吏治效骤迁不习兵弗听令予钱自如乃汹汹为恶语冀以恫喝止吴公吴公益持之坚顾仅两台使言之诸司道傍睨亡助者于是兵有二黠魁曰马文英杨廷用媾其党噪于治饷佥事王许之门许之跳遂阑入幕府吴公匿它室迹得之遂拥而至营所以窘辱之者万伏两台使来为请命稍稍觧然犹责吴公自书朘削状以库金二千为酒食资乃纵之归其明日二黠魁与他黠者自相团结更约束曰毋杀人毋掠财出入必娖队甲而中达乃阳自缚以诣吴公及两台使者吾二人寔为之请受法它母与也然兵皆匣刃待矣诸公诇知其状姑好语慰籍之莫敢谁何而具其事闻上庙议以轻用兵则五千组练乘愤用壮势何所不至轻用帅帅或贱且选愞则兵益骄而它镇皆脉决掔振而起顾独张公贵臣自令至填抚江南上谷皆以谈咲埽内乱是可樽俎治也 
　　于是公出而得便宜行事之命吴公勒还里候勘公既拜命即促装朝辞而吴公候代于苕霅间无何而市民变复作杭十万室丘民蚁袭几与冯翊扶风埒迩来文罔渐密日相厉以湿朿弗堪而城中诸栅各设役夫司干掫诸土著户捐钱粟募游手充之前二岁始更其法必以身受役诸受役者既惰不任又相率倚豪有力以免而游手骤失募亦怨上虞人丁仕卿侨处素舞文与市大猾相结假利便言之监司守令俱不听意忿忿曰谓我曹无爪距营兵之不若耶既而谋诸市大猾曰官易与耳兵一振即茅靡旦今跨祢裆子扬扬九衢徒手饫酒肉官杜门不敢加咈息而独奈我何诸大猾稍稍动而会仕卿坐它法台使者杖而囊之三木诸大猾遂嗾众夺之亡赖子冀得为所欲为者立响应至千人谓一二荐绅是能免应役者相率焚毁其第刼财帛以逞于是遂破台使者门监司而下走匿佛庐仅免而张公方与吴公代抵嘉禾而警至公问候人曰兵哨海者发耶曰发矣留者一营无故耶曰犹未动也公曰速驱之尚可离而二也 
　　于是从者皆惴恐无人色公谈咲自如以五月朔抵台治事而诸亡赖啸聚益众尽毁诸栅及它丽栅樵揭长竿裂所掠衵衣帜之裒白刃而向台者可二千余且欲拔储胥以入公乃从数卒乘肩舆出迎谓之曰女曹母反反则天子移六师至族女矣且女必有所苦与甚不平众乃以司夜役告曰吾所苦若而豪有力者独不受役欣监司郡邑若无耳者是以不平公曰易也奈何以女一愤易女族即下令除之众始散去众虽巳阳散而气益张其饥欲益炽乘夜复大掠诸巨室且徧火光烛天其嚣与巷哭声达旦公秉烛坐堂皇草檄谕以祸福质明而布之通衢众取裂之剽益甚公怒曰余奉命戢悍兵此乱民之不讨兵胡受戢已而计曰过可使也乌合可刈也命游击徐景星俾以二营兵入召伍长而抚之曰前幕府诚悞夫驱女死而不使汝一饱女宁无怏怏也今者使女饱又使女以功饱可乎众唯唯则又曰市亡赖子乱成矣且无它劳不可以女曹例为我尽力讨捕之毋多杀多杀不女功众踊跃听命则又进马文英杨廷用密谓曰自缚而请者女耶二黠魁谢死罪公咲曰壮士故不畏死虽然死法矣毋与而名者女为我倡众捕乱功成讵论赎有赏也即不幸死死义终有名今柰何不令天下称义士而叛卒乎二黠魁亦踊跃听命公乃召徐景星出所从骁勇为中军俾营兵次之郡邑土团又次之严部伍明束约遂前薄乱民败之于菜市桥火场又败之禇家堂又败之官港口又败之章家桥皆即行剽所就俘累累反缚而诣台者百五十余人而仕卿在焉公前巳要台使者至讯讯得其倡谋挟刃而腰金帛者凡五十余人皆斩枭之辕门余悉放归舍于是诸亡赖子鸟兽散不敢复吐气而郊遂之猾谋为应者甫及门而遁惟恐迹之矣 
　　公上疏具其事大约谓有司奉行太过裁朘太甚苟欲以自成其名而不顾国体不察物情酝酿酖毒积久必溃夫兵变民变此特二端耳天下隐忧尚有深于此者庙议为之动稍稍厌悔操切言于上下公所言诸郡国有所宽减而赐公飞鱼衣及白金文绮以示褒异公念此悍卒犹未丽法急之则或生变假它事以罪之或密掩而毙之则法不振且人人自疑因阳谓二黠魁曰功差足赎矣予之冠带榜于营曰还而饷饷如赵尚书时不以钱累若也咸帖然服独二黠魁者始贾众怒辱吴中丞而当其自缚时又要众以一死蔽若曹诛姑予我棺殓给妻子费众敛赠嬴金数百既免而不复反橐始大恨曰成我曹叛名者二竖也而又卖我公既豁达大度治军虽不废法而不为烦苛众亦沾沾喜以张公幸赦我且厚我然其气不无寝溢往往遨游廛市间儿子视其人而加武断焉人亦惴恐相奉承莫敢谁何公既巳廉得各营倡乱者名属春汛复当发七营哨公乃命治兵监司徐君顾君辈建牙誓师甫严而游击徐景星以名捕营各一人若陈德胜若方子龙若李文高若张贤若陈文满若吴章成若卢州诣台诘之曰女乱先也吾故欲贷女天子三尺不贷女遂斩之巳复捕马文英杨廷用至曰女故自祈死今得死晚矣且女美衣偷食而骄于众乂胁其资既免而不反橐夫复何言又斩之凡九首陈辕门外而使使驰赦七营卒曰天子不欲尽僇女女自揣当死不今而后当尽力为国御圉众人人股栗巳伏地 
　　泣曰赐我生者公也所不以死报公者有如日公又召其与讨乱民者二营谕曰吾得女主名而故隐之念向者尺寸劳耳且不欲食吾言二营卒伏而泣曰赐我生者公也即公不遗我尺寸所不以死报公者有如日城中外吏民耄倪讙且呼曰我曹今者有生趣矣所不以死报公者有如日全浙之士民俄闻之俱加额曰浙自是无警矣弇山人方卧病绪闻之客起而叹曰夫岂唯全浙吾吴自是无警矣夫岂惟吾吴环浙而省者皆无警矣吾不能它及当浙兵之初变而它幕府迫则为檄广额外优以媚兵兵醉饱倨谓市人若曹不父事我即一旦悔何及盖至宿昔犹惴惴焉今而后知有天子三尺者谁力耶当公之疏再上上大悦进公右都御史兼左侍郎趣还都其顾君两徐君而下迁赉有差而追褫故中丞监司秩人以为当云 
　　弇山人曰吾少长于张公一岁郎署时从六七君子慷慨谈说千古俯一世皆有余锐焉公独沈深雅靓藏用不露乃今信之矣夫市民之鼓乱也狂刃若猬公单车直入恬然而无挠色要之集义所生者非直胆勇巳也诛乱民利用速诛乱卒利用缓不佞窃或知之速而能审缓而能密则非不佞所与知也公之赴浙不佞尝为诗以周条侯郭汾阳期公直能不负不佞哉诗云君子如怒乱遮遄沮君子如祉乱庶遄巳斯公谓矣 

