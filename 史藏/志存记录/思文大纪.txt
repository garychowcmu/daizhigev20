思文大纪

卷一
卷二
卷三
卷四
卷五
卷六
卷七
卷八 

卷一

　　弘光元年六月，靖〔虏〕伯郑鸿逵、礼部尚书黄道周等，拟奉唐藩监国于闽省。十七日至衢州，六师聚会，王乃秉钺徇师而誓曰：『嗟尔有众，咸听予言：昔有胡元，腥秽宇宙，汨尔黎民，以为被发左衽；黎民哀痛，无有甘食。天乃命我太祖高皇帝驱而出之，还于朔漠；天下欣戴，如出昏窖而睹日月。于今二百七十八年，帝十七叶，未有失德。而寇贼乘衅，覆我二京；将复汨我黎民，以为被发左衽。幽明人鬼，咸用痛心。予自早岁惩毖是患，不惮危苦，以撄兹咎；而天未厌乱，不达鄙怀。今两京递覆，蠢尔又至；临安监国不竞，士民瞻乌。予念崇祯在御十有七年，励精图治，惟是举错拂于民心，赏不当功、罚不当罪，惩劝无章，以至今日。今诸夫子、君子闵念黎元，欲为立主，不以予不肖，俾统六师，监此函夏。亦惟是赏罚劝惩，实用有章，功不可以幸取、罪不可以幸卸；衮钺之用，兆始于今。尔夫子、君子各率多士，广乃德心，其尚桓桓，如熊如罴，恭行天讨，以光复帝室，驱逐清兵，以缵我太祖之业。其有摧坚陷阵，拘执丑众，献力自著者，皆不惜茅土，弈世带砺，盟之河山。其有私作寇攘，逾垣墙，诱臣妾，逸马牛风，俱有常刑。其夫子、君子或不念上帝及我太祖，虞贰尔心，私即惂淫，自营威福，暗干名器者，天地鬼神亦共殛之。自今以始，同力一心，以匡帝室。勖哉多士，咸听予言』！

　　又百官恭请监国，谕曰：「孤闻汉家再坠，大统犹系人心；唐室三丧，长安不改旧物。岂独其风俗醇固，不忘累世之泽哉？亦其忠义感愤，豪杰相激劝，使之然也。孤少遭多难，勉事诗书；长痛妖氛，遂亲戎旅。亦以我太祖驱除胡元，功在百世，方十七叶而虏姫骜然，睥睨神器；为子孙者诚不忍守文自命，坐视其陵迟。二十年以来，贼寇洊惊，孤未尝兼味而食、重席而处。比方二载，两京继陷，天下藩服委身奔窜。孤中夜卧起，涕泗纵横。诚得少康一旅之师、周平晋郑之助，躬率天下，以受彤弓，岂忧板荡哉？今幸南安、靖〔虏〕两大将军志切匡复，共赋舞衣，一二文臣，以舂陵、琅琊之义，过相推戴，登坛读誓，感动路人。呜呼！昔光武、玄德皆起于布衣，所遭绝续，与大敌为仇，而能正名举义，躬承大统。况今神器乍倾，天命未改，孤以藩服感愤间关，逢诸豪杰，应即投袂，知明明赫赫之际，神人叶谟，上天所眷顾，我太祖佑其子孙，犹未有艾也。书曰：「与治同道者罔不兴」。传曰：「得道者多助」。自今孤总六师，一切民间利病，许贤达条陈；孤将悉与维新，总其道揆，副海内喁喁之意焉』。

　　二十日，唐藩过仙霞岭，祭告渔粱镇神。其文曰：『维我太祖高皇帝实起南服，廓清宇内。尔山川灵爽，亦率厥职，无有沴厉，以迄于今。迩以贼寇陆梁，覆我二京，中原腥秽，未能自沷。太祖震怒在天，将率海道百神，以开云雷之屯，实诱予心，逾兹岭峤。嗟乎！以尔神灵雄伟聪睿甲于天下，生为俊杰，子雨友风、伯虎仲熊，以驱逐胡马，靖彼犬羊，犹掇之也。予昭大义，监国于斯；将藉神灵，以匡天下。敢用玄牡，昭告所在山川，亦念曾孙间关号召，不遑启处。惟上帝眷顾及我皇祖，是庇是辅，是报是享。勿以一隅自狃，而贰尔心。有道曾孙某某谨告』。

　　二十三日，唐藩至浦城县。祖制：亲藩不得擅自起兵。唐藩以父为叔鸩，袭封后，即举兵报仇勤王；启行，以寇梗还国。崇祯九年，奉迁降之命，以越关擅毙送高墙。甲申三月十九日，北京闯贼之变，烈庙身殉。五月十五日，福藩即位金陵，诏改来年为弘光元年；随允广昌伯刘良佐奏，赦原爵唐王奉降庶人（御讳聿键）于凤阳高墙。十二月，赐复亲王冠带，送东粤闲住。贫无路费，自凤阳至南都，迁延时日，又回镇江，由丹阳至苏州。风闻清兵陷南京，天子蒙尘，乃避难至湖州，又至嘉兴。大总兵陈洪范、陈梧、汪硕德、吏部尚书徐石麒、淮抚钱继登、太监高起潜等面请唐藩监国，坚辞谦让。乃睿撰揭帖，倡奉潞藩。又得慈禧太后之命，潞藩随于六月初八日监国于杭州。初十日，唐藩至杭请朝，具本劝进，面陈方略，不允。靖〔虏〕伯郑鸿逵面请回闽取兵，亦不允。是晚，清牌至杭州，潞王从阉弁之议，甘心降清。唐藩闻而愤泣不胜。适遇靖〔虏〕伯会同礼部尚书黄道周等奏启恳请监国。十五日，清骑至杭，浙东人心震动，唐藩不得已，始勉从之。六月二十三日进关，抵浦城县。

　　按黄道周第一疏有云：『天造不宁，道先立主；昌期协应，臣亦择君。两载而陷二京，河山雪涕；敷天而污左衽，人鬼恫心。非有不世出之英，莫胜大有为之任。恭遇唐王殿下，伟略着于维城，玄风闻于主鬯。太祖廓清六合，有天下者还属太祖之孙；汉家再造神州，起南阳者即复汉家之业。昔当寇迫都城，殿下已请师投袂；况今祸连江左，苍生又仰屋瞻乌？荏苒则人化沙虫，栖迟则家成荆棘。琅琊先讨石勒，后渡五马之江；宛叶初会平林，遂发昆阳之绩。以今揆古，易世同符。语德则德于琅琊，语亲则亲于宛叶。所谓合晋元、光武以成殿下之身，藉猛士、谋臣以缵高皇之绪者也。矧殿下社稷为心，祖宗是念。高皇之子二十人，惟王逾于重耳；唐室之君十七叶，立国何必沙陀？伏乞俯循众望，监统六师；使黎庶有归，皇图克巩」云云。六月十一日疏上，答云：「览启悲恸，义不忍闻。孤藩开自高庙，十代世笃忠贞；孤罹家庭偶异，曾叨先帝殊恩。因奋血性，期图报不负君亲；敦请勤王，讨父仇为法受过。上年弘光皇上悯鉴，复赐王冠。孤受二帝深恩，誓竭迎銮雪耻；但愧微渺，徒耿赤诚。春秋之义意：天子蒙尘，诸侯释位；孤惟遵此成规，贤序实无一称。监国之请，面谕周详，感诸先生忠爱孤身，断不敢当。共体守节真怀，不必再有陈请』。

　　第二疏云：『日月重光，四海切黄衣之望；乾坤再辟，万方仰白水之祥。五百年必有王兴，适逢今日；十八传宜归哲后，当属仁贤。宗社凭依，臣民引领。恭维殿下钦明天纵，玄德日升。险阻备尝，晋公子之播迁，良有以也；闾阎亲历，史皇孙之艰难，岂徒然哉？兹者金瓯震缺，翠辇蒙尘；南辕之返无期，左衽之氛正炽。国不可一日无主，主不可一日非人。惟德惟贤，乃肩乃荷。克承臣仕，亲在君王。拒群工之敦请，令谕虽极冲虚；救万姓之倒悬，监国终难他奉。伏乞仰思祖宗垂创之统、下念苍黔推戴之诚，早膺负扆之朝，以肃王纲之度；使吏士有所维属，人心不至涣离。张我六师，扫清彝寇；躬行九伐，克复神京。天下幸甚！臣民幸甚』！六月十二日疏上，答云：『皇上多日出狩，臣庶迫切无君，封疆日促、狂彝日逼，监国摄政，固不可迟。但孤静淡自天，口虚非当；前谕甚明，岂饰观听？昨感所启，业已具揭，但奉潞藩监国矣。彼则以贤以序，真其人也。孤愿与诸先生共行推戴，以折彝谋，他启断不敢再闻』。

　　第三疏云：『国步多艰，王室已深于板荡；天心厌乱，人情咸属于仁贤。兵燹之毒方殷，共球之思愈迫。恭维唐王殿下，聪明亶作，慈孝夙成。枕戈以请勤王，久树桓文之业；沥血而谢君父，独通姚妫之权。恭俭温文，廓尔宽仁之度；圣神文武，翕然海宇之归。近闻清逼武林，人无固志；贼臣有屈膝之议，举国同蒙面之羞。思高皇创业之艰，退一尺则失一尺；为中兴恢复之计，早一时即易一时。幸切宗社之图，勿固士大夫之节。神器不可以久旷，令旨不可以时稽。亟总瑶枢，以临魁柄。将义师有主，昆阳成长者之功；丑虏望风，灵武睹圣人之烈』云云。六月十五日疏上，时潞藩已具降书矣。令旨答云：『览启，诸先生懃懃恳恳，谓皇銮既时不易返、潞藩复惧清改图，以孤勤皇雪父，大义久昭；况分国本于高皇，视孝陵情尤关切。监国必难他诿，三请辞意益殷；令孤进退均难，孤将何以处此？且今人心口彝，内外沸鼎，交请敢再坚违？孤罪滋重，万不得已，将所上监国之宝，权置行舟，即谕地方官速遣专官谨守。然于出令用人，在途犹难草草；俟至闽省，面与藩镇文武诸贤共行遵守』云云。

　　二十四日，令旨：『谕浦城县：将孤发下旌直银五两，赐钦命禁旅勇卫水师总兵陈有功』。复谕之曰：『孤览尔启，为之慨愤。自允监国之后，若一日孝陵未见，一日西北赤子未援，一统旧疆未复，即是孤负祖负民，如剑在心、如汤沃背，断不与寇盗并立于天壤。该将启内劝孤节俭爱民，足征忠谠。孤鉴千古：凡真忠臣，必明指君之过举，改正君身，天下自定。凡不言孤过者，即伪忠也。孤纔至闽，见此启本，即是中兴名疏。着发此启于靖〔虏〕伯大张榜示，见孤汲汲求贤、愿拜昌言至意』。

　　浦城县知县郑为虹进大明会典一部、县志一部；典史陈国元进方孝孺文集一部。

　　二十五日，令浦城县命工刻石置公署门外，上书『敬奉监国令谕：本县印佐迎送上司，止于郭外。敢有再行违谕迎送者，察出一体从重治罪；法在必行，决不轻贷』！盖从典史陈国元之请也。从谏如流之意，于此可见矣。

　　书坊送纲鉴一部、续稗海一部、浙江通志一部，给价银四两三钱还之。

　　二十六日，朝见人民于建安，监国令谕曰：『昔我太祖高皇帝扫荡胡氛，统一区宇；成祖文皇帝燕都定鼎，威震华彝。仁涵义育，累洽重熙。何期数当阳九，天降鞠凶！昔年蓟北，独深蒙难之悲；此日金陵，复有北辕之恨。孤惭凉德，雪耻未遑、念切同仇，请缨有志。今尔臣民连笺劝进，至再至三，谓「清迫杭城，人无固志；贼臣有屈膝之议，举国同蒙面之羞」。孤览斯言，抚膺陨涕；痛统绪之几坠，怅天下之无君。不获已俯顺舆情，允从监国。谨于弘光元年六月二十八日朝见臣民于建安，收拾余烬，恢复南都；张皇六师，迎还玉辂：萃皇灵于涣散之后，出百姓于汤火之余』云云。

　　令谕靖〔虏〕伯郑鸿逵出榜安民于八郡一州，曰：『寡人布素一年，毫无烦扰；除下程小饭该县官备办外，一切支应并一切毡彩无益等事，俱各免行。当百姓剥骨见骸之时，寡人誓约己以安天下；违旨者，治以不忠扰□之罪。随侍官校不过十人，务要公买、公卖，敢擅取民间根薪、粒米，实时察启请究，定然捆打八十，割耳游示，决不轻饶。寡人上下费用，件件自备。生平直性实心，字字真诚。尔官一体遵依，毋负寡人拳拳至意』！

　　太子太保礼部尚书翰林院学士黄道周进誓师文、监国谕、祭告文、登极诏共四通，并缴赐劳银三两。手诏答云：『所进撰文，俱能写孤意中事，且典核有体，孤心嘉悦，留至日备用。孤今昼夜焦劳，新创诸事，万盼先生速至，便议戡定战守并监国礼仪，不可刻缓。至在途之费，上下所共需也；同艰分济，人主之本心，典非溢格，不准再辞。着即祗受，称孤恤轸至意』。

　　令谕靖〔虏〕伯郑鸿逵给守关兵饷二月。谕文曰：『昨据先生启请关防与中标黄将官领兵二千名，令把守仙霞岭等关；业即俞允，兼令发犒矣。孤发旨后，思念兵将跋涉之苦，孤因亲睹；今使兵将把关，必要先足其月饷，然后可责其成功。兹谕先生：各兵将一概应支粮饷，除前欠粮未支并先生赔捐己资代给者，并通算为欠数。俟孤到省，陆续照补外，今将现今把关将兵二千名，即将浦城县现存正项银两，每先给与现今六月一月，并再预支闰六月一月，示孤轸念兵将真诚至意。其额兵二千，传谕该将一不许兵冒领、二不许纵兵淫酗赌博等弊，抖擞精神、一意防守外，仰先生即将标下大小将领年貌、籍贯、履历，速造简明文册一本，并历来各将照级支饷数目、各兵行坐每名支饷数目，并今自某月欠起，自今弘光元年正月起至六月止各饷支过几月？通共领银数若干？现欠几月？每月欠银若干？通共支饷若干？先生赔给若干？曾那应补公家别项若干？某饷断宜急补、某宜稍缓补给，俱一一速造简明文册一本，共册二本，一、二日内即造进来。其发过犒银并支过该县两月饷银，散完之后，再行造册。一面具启、一面移部，以凭开销。孤以困顿之余，宫生内长，从不谙习军旅并军国大事，惟先生极力辅孤不逮，以全奉孤南来忠精大节之意』云。

　　福宁州小民罢市激变。时闻闽广军门刘若金欲驻札福宁以抽洋税，通州士民铺户粘贴不容进城，恐生骚扰。

　　二十九日，钦命镇守福建总兵官南安伯郑芝龙进冰纱十疋、漳纱五疋、葛布五疋、永春布五疋、软纱五疋；启曰：『芝龙盥手跪诵唐王殿下赐谕，如丝如纶，感高厚之恩。惟是天步艰难，并望荡平之日，幸殿下神圣，尤为中兴之主。芝龙前得胞弟鸿逵手信，慎重之过，恐武备未周，致有窥伺，故意从迂远之行。兹奉令旨谕示，芝龙即会抚按司道及缙绅孝廉贡监生员，无不欢欣鼓舞，共庆升平。人心如此，天意可知。祸乱之作，皇天之所以开圣人也，其在斯乎！然众议亦云，只先监国而后登极，此与芝龙之愚见暗合矣。又据差官邹泰传谕，欲居贡院。察贡院系山腋，稍雨即有水，当以布政司为行殿。若布政司一时未便搬移，芝龙总兵衙门亦可驻跸；即与抚按各官议妥，不敢有烦睿虑。其谕旨赐芝龙胞弟芝豹者，因芝龙在省督船、彼在安平练兵，相去六日路程，方差人赍去，未及取启回报，统惟慈宥。芝龙一味拙直，心口如一；苟有率误，更望天涵到底，方信芝龙之无他肠也』云云。手诏答云：『自古英雄相遇，凡功业之巨细，正在相信之浅深。启内一切慎举动，择行在，识虑周详，任事坚决，孤更感激。另启所进衣着二十疋，孤即受用，以昭与卿一体之忠爱云尔』。

　　南安伯郑芝龙上笺劝驾监国，恢复中兴。上答云：『汉唐中兴，各有成资。今仅一隅，势非昔比。况孤庸质，恐羞祖烈。惟是先生兄敬弟忠，勋猷咸着。前靖〔虏〕伯奉孤南来，实惟先生是□是倚。自孤勉允监国之后，专望先生兄弟尽忠，在朝则孤之心腹也、在边则孤之左右臂膊也。前托总督守巡之任，孤倡血诚扫彝，再复两京，孤占先生等才，不愧太祖臣子。至于诸将，则均有安危之寄。一统告庙，功成封侯；孤必不负』。

　　又谕南安伯郑芝龙云：『把守关隘一切急务，先生业预料理有绪，孤不胜喜慰。措饷之难，其来已久。孤今惟实至俭至劳，布素外朝，以先天下。余俟监国之后，与先生等面议而行。至委先生兄弟守巡总督重任，出孤独断倚任之专，先生不可辞此官，即孤不可辞监国，万勿再辞。今孤傍徨无倚，切嘱至谕，曲体孤心。孤业于闽省监国，闰六月初一日已过建宁。一切监国事宜，俱要备于择吉之前。实期明祀再续，臣民复睹汉官。一统所基，关系甚重。勉之！慎之』！

　　闰六月初二日，福建布、按、都三司、左布政司周汝玑、参议傅云龙、张文辉、副使佥事柴世珽、陆怀玉、李长倩、罗万爵、张夬、刘柱国、张晋征、王芋、都司陈绩、郭轲、杨升诚具笺迎贺，有云：『分珪锡宠，宗支首重于维城；嘉纽储祥，嗣服莫先于监国。殷忧启圣，式聆基命之歌；多难兴邦，载辑景山之颂。谊既班于臣子，念敢厚于君亲。凡底云天，共增庆慰。恭维殿下忠怀帝室，孝笃天经。国号从唐，治化顺尧天之则；藩封移秀，派演流滑水之芳。锡玉辂以□荣，执桐圭而作宝；岂谓遭家不造，俾国多艰！念主上之播迁，敷天疾首；痛臣民之流散，率土寒心。苟非白马之盟，孰系紫宸之重？爰揆神异，允叶祯符。是用师锡佥同，天人交与。金枝千叶，独惟一本之向阳；玉水万流，共仰朝宗之入海。闽封虽褊，负水凭山；闽众虽孱，本忠依孝。一成一旅，少康王自有仍；三让三推，孝文来于代邸。情克励于胆尝薪卧，势务充于泉达火然。保四海而非难，王天下其再见。汝玑等涕泪余生，遭逢盛举；悲已深于集蓼，喜忽动于开熙。朝上国之麟图，翳仅有光赤社；歌高皇之龙种，行将继美朱陵。伏愿持危以虑，雪耻无忘；世德作求，永怀安辑。一新君臣上下之往辙，尝思光武中兴；亟向东西南北之人心，必奏昆阳大捷。想片时胡运，不过腐鼠孤雏；计一统皇舆，伫庆游麟巢凤』云云。答云：『孤允藩院公启，定于本月初七日驾临布政司监国矣。切望文武协恭，各捐□□，共图恢复，仰慰高庙。彝典酬功，孤必不靳』。

　　初三日，御舟次水口驿。驿乃古田县地，为入省之咽喉。先是，驿递具有坐驾大船，祗候延建水次。上却不用，惟乘民间所用之船仅载数人者，宫眷咸随在焉；不张彩幔，不设鼓吹。岸旁观者，皆举手加额，以为圣德之俭素如此，则一意休养，吾民其有瘳乎！

　　太子太师南安伯郑芝龙迎上于舟次，赐接见。传谕各官，俱候登驿朝参。

　　上登驿，召见在任、在籍臣二十人，赐坐、赐茶。时驾临该驿，各官恭迎道左。至驿阶下，行四拜礼。唐藩谦抑，赐答两拜。传谕各官暂退，仍御标二十员名进。在东者：南安伯臣郑芝龙、靖〔虏〕伯臣郑鸿逵、巡抚都察院佥都御史臣张肯堂、闽广督抚臣刘若金、巡按监察御史臣吴春枝、屯盐道臣罗万爵、福兵备道臣张夬、分巡道臣王芋、都司佥书臣陈缵、臣王承恩；在西者：户部侍郎臣何楷、大理寺卿臣郑瑄、通政司左通政臣马思理、光禄寺少卿臣林铭鼎、尚宝司少卿臣郑昆贞、四川按察司按察使臣曹学佺、科臣陈燕翼、臣张利民、道臣郭贞一、黄锡衮。时郑瑄、马思理、曹学佺俱在籍，穿吉服；何楷等俱自南京来，穿素服待罪。皇上宽仁，怜其不得已之故，有旨勿问，且欲亟用之云。

　　面谕：『省城行在，闻择在布政司；但一时官吏搬移并修理未能猝办，暂于总兵府驻跸。各宜仍旧，勿得营造，致滋劳费』。随谕跟役捧出御用剩银一百五十两（系淮扬巡抚呈送），除在途犒赏买办外，即充修葺丹垩之施，勿取诸民间可也。

　　时有议派修理王宫大县银四百两、小县银三百两者。曹学佺对南安伯郑芝龙言：「仁声仁闻，王政之先；岂有睿驾未临，而先派多金修理？是播侈风于下里也。不肖有司，藉此而括库藏、科百姓，增美之谓何？而彰其过乎」？芝龙以为然，给示禁止之。

　　首以何楷为户部尚书。同日奉令谕：『守关进取，决不可无兵；有兵，决不可无饷。饷出之民，有民而后有饷；安民以裕饷，必须户部尚书得人。兹众卿在廷，即佥择其可者』。于是咸举臣楷。楷力辞曰：『臣尚负罪，俟明法诛戮，奚敢肩此重任』？叩头恳避贤者』。皇上以举出诸公，俯答其拜，而坚欲用之。又曰：『吏部、都察院堂上官、吏科都给事中、河南道等官俱属要紧，可即推之』。上谕吏部曰：『天步方艰，饷为兵命。户部重任，得人甚难。兹特面允在籍文武，公举户部左侍郎楷，廉而能计，巨以识微。孤于崇祯乙亥亲阅邸报，亦服其侃侃掖垣。危难仗义之人，必于直言敢谏中求之，古人成说，孤奉为范。摄署既不可责成，今又时刻难待，不可拘定。俟于监国之后，何楷升户部尚书，即日到任理事，不可刻缓。慎勿再辞，致耽急务。该部即会同何尚书确议择推，先设福建清史司郎中一员，以便呈堂行事；余俟再议。并该部即推摄文选司郎中一员。此吏、户两司印，速铸。户部堂上官印，尤为紧要』。

　　命巡抚都御史张肯堂速铸大小衙门印文，俱以「行在」二字置上。

　　以浦城训导王兆熊为翰林院待诏，专理睿览书籍事务。兆熊字念葛，福宁州人，岁贡，任浦城训导。圣驾入关，即为扈从，后出使温、台。上称其『真忠如金石，真清如冰玉』云。

　　是晚，上命于水口驿下关泰山庙议推各要紧衙门职员，亦有未及闻而不与者。次早，至芋原驿始定，具疏以闻。

　　初四日午时，御舟次洪塘，登岸，择吉入城。监国乃暂憩民家，庭无铺设，市不易肆，人皆以为天子来、更静于县官云。

　　戌时，奉令旨云：『孤今监国闽省，遵照祖制，举用阁部等官，虚心听纳，惟慎惟公。除不忠先帝皇上、负国害民者概不敢用外，藩院诸衙门既会议确当，即允所启，分别摄事还职。何楷先资升授，另有旨了。计开：内阁（旧）何吾驺、蒋德璟、黄景昉；（新）黄道周、朱继祚、丁魁楚。户部尚书何楷，掌礼部右侍郎刘若金，兵部右侍郎张肯堂、李永茂，协理戎政右侍郎陈洪谧、卢若腾，刑部左侍郎郑瑄、曾樱，工部右侍郎周汝玑，都察院左副都御史掌院事张肯堂、徐世荫，太常寺少卿掌河南道御史吴春枝，浙江道御史黄锡衮，云南道御史郭贞一，通政司通政使马思理、陆怀玉，吏科都给事中陈燕翼，兵科右给事中张利民，太常寺少卿曹学佺，光禄寺卿林铭鼎，钦天监博士谢坚、黄汉白、吴太音，鸿胪寺序班杨廷瑞』。

　　初五日，敕司礼监传谕：天气炎暑，公件紧极，各启朝者不忍违其葵诚，但必概从简便，大小乡绅并在任文武俱作一起，先见；举贡生员百姓作一起，后见。俱止行一拜三叩头礼，续到者免朝。

　　福州府知府熊经奉启，恭请冕旒衮龙各式。谕司礼监察发龙袍衮服尺寸，速造；冕冠着照依「会典」。

　　令谕司礼监：『帝王御用，袍膳为先，内监乏员，辅官必备。随驾承奉官邓全着升尚衣监右少监，管理冠袍带履等事；奉御罗奇着升尚膳监右少监，管理上用生熟膳羞等事务，兼理行宫杂事，并承旨传外衙门知道』。

　　令谕司礼监：『今定行宫门外承旨传事官四员：张凤鸣、张玄度，该监再将随行忠实可用之官再定二员。并接本官四员，尽与闲散官衔。吏部议启，即日受事，勿误』。

　　太常寺少卿臣曹学佺朝见，进启一通。上目之曰：『此海内宿儒也！孤在唐国，闻名久矣。兹幸在此得见，以慰数十年景慕之意』。因赐坐、赐茶。

　　按学佺启内三款：一为福建解京钱粮，俱宜属兵饷项下，祈勿他用，恐防不继；一为礼成之后，即宜遣靖〔虏〕伯郑鸿逵抵关，相度防守进取事宜以闻；一禁戢逃兵沿途抢掠害民，似宜急谕逃将，令其识认部下之兵，收拾入伍，示以赦辜复用之意，暂纾民患。三者皆实着可行，故特隆眷顾云。

　　上传礼部：初七日入城，监国。先祭告天地、太庙、唐国宗庙，俱用太牢，陈设簠簋笾豆如礼。仍拟恭代祭文三篇，摄礼部臣刘若金照会太常寺少卿署寺事臣曹学佺撰述。陈设俱遵旨行。

　　初六日，令谕布政司速造诸神牌位，设立太庙。令谕曰：『自古忠臣孝子未备居室，宗庙为先。今孤仰瞻孝陵，不胜愤痛。既议监国于兹，必先祭祖，方敢摄政。速于该省择一公所，扁曰「行在太庙」，以备届时行礼』。

　　谨按周易云：『享于帝立庙，萃涣之义也』。此举关系不小。

　　初七日，驾入城，暂以南安伯府（即旧督府）为行宫，百官庆贺如礼。百姓焚香恭迎，欢声载道。

　　特授贡生薛瑞泰司经局正字职衔。瑞泰字幼安，侯官人，熟于掌故，大中丞鸣宇公仲子也。知上稽古右文，以家藏御览、玉海、太平广记、资治通鉴各书（计五百本有奇）疏献之，敕授此官。旋以年老不愿仕进辞，温旨答之云：『瑞泰以乔木世臣之家，敦礼义廉耻之节，在闽巍然如鲁殿灵光。所进书籍，雅体孤心。如此京职，原敦□劝，不准辞。仍候登极后，即行召对，全孤爱重老成之意』。后特简颁诏书。于福宁州回，值兵饷不足，又捐助五百金，复进翰林院五经博士，亦异数也。

　　睿制缙绅、戎攻、儒林三便览序。戎政文曰：『孤惟人君能以至公待天下，方可责人臣以无私；苞苴不入司马门，天子始得真将之用。真将得，六军之命安矣。盖文武，一刚柔也；刚柔，一动静也。譬之身，文筋而武骨也、文背而武胸也。分则体用，合则一身。文蔑武、武蔑文，亦必不能独立矣。孤故曰：文蔑武，为自蔑。盖国家之治，必文武和于上，始民兵和于下。不然，立败之道也。文之蔑武，而弊曰贿、曰凌。贿曰贤才也、凌曰节制也，皆大误也，皆太祖所必诛也。抑文之节武，宜也，非过也。然必节以廉、制以礼。廉服其猛心，礼驭其悍气也，自寻常之将言耳。若夫唐之郭、李，宋之岳、韩，我明之徐、常，今奉孤之两郑，皆大将也。将大不待节制，相大不妨专擅。不妨不待，皆能自师其心，此天地间之闲气，必有为而生也。余则必待节制而为用，令其心服，节制斯在；不然，激而决裂之，祖宗宗社危矣。目今札弁满天下，上失主权、下戕民生，奸臣之肉，其足食乎！孤真伪严而真是求；真大将，孤不难亲拜而授钺者。立见孝陵，复东南泽国，为半功；再复西北一统，报我烈庙深塡，为全功。半则以徐魏国报之，全则以郭汾阳酬之。王公豫待立功之全半，诏列甚明；惟我天下英雄，速图自奋。戎政刻布，文武吉甫，即副孤之切望，成孤中兴之烈也』。缙绅文曰：『孤惟帝王之御世也，必本祖法而出治。治不独出于帝王，必与文武之贤者共之。始于得贤将相，终于得贤百职。四海兆民，方有攸赖。民安，则华强彝服矣。然历稽世道之污隆，机握于帝王之宇量。宇量必包乎天下，始可以总统乎千官。千官当而民治，民大治而帝王安矣。帝王量狭，一统必割据；帝王量大，割据必一统。孤故曰：量，神物也，狭大之间，安危决矣，可不慎哉？量既容，始能用。彼声色货利，固帝王奔走天下之大用，而不可自溺所谓容也、量也。汉不能容，王终于霸；宋不能容，强终于弱。然必识在容中，如日月之行乎天上。不容则无天，日月何出乎？孤故曰：帝王量大，则识必高；识高，必用舍公明。又何有乎东林门户、魏党马党之纷纷哉？呜呼！三党成，遍安矣；四党成，一隅矣！自今孝陵夷践，孤心泪血千石。监国闽省，创设百司，约率众而本已，官不备以惟人。焦劳昕夜，惟贤是求。卧薪而望孝陵，尝胆以图一统。真量真识，四方共鉴。盖洪武廿四年分封唐国，祖训命名，诗曰：「嘉历协铭图」，往时未详，于今有悟。我天我祖，既预兆之，敢不孜孜敬天法祖，与我文武誓复旧疆，仰答我上帝之庥命乎？缙绅刻布，一哉王心；万国臣民，愿来协助。彝典酬功，信如皎日。语意神涵，天下亮之』。

　　命参将金锜赍捧监国赦款诏书，宣谕金、衢。

　　敕谕吏、兵二部，起大学士蒋德璟于泉州。敕曰：『今中兴伊始，朕志切亲征，密勿必得匡赞之臣，始可或从行、或分任居守燮理之重务。原任辅臣蒋德璟，简重于先帝，久饫其经纶，况学博古今，度具忠亮，着以原官起用佐理。着新授行人张廷榜星速敦聘，即来行在，与朕分劳』云。德璟以足疾辞，复答云：『卿宏才伟度，海内具瞻。朕昔奉藩，闻之国仪方广德尤悉。先帝简任既至，朕实眷倚旧臣。南京之召未起，是卿进退节全。朕虽莫当明主，坚志自信，清我庙陵；焦劳彷徨，盼卿如渴。昨虚传卿奉诏至，朕喜而不寐。随谕侍臣，不必拘套，即着速至便殿召对。既而寂杳，朕心惘然！朕望卿之切如此，乃复往还，动淹旬月。辞奏一到，大恐朕心。足恙未痊，自有体裁之法。经济名臣，坚不朕顾，朕诚薄德；还念高皇，定不准辞。十日之内，断望卿到，慰朕至怀』！  
　 
卷二

　　中外文武臣僚，恭劝登极，乃于闰六月二十七日即皇帝位于南郊。诏曰：『朕以天步多艰，皇家末造，忧劳监国，又阅月于兹矣。天下勤王之师，既以渐集；向义之心，亦以渐起；匡复之谋，亦渐有次第。朕方亲从行间，鼓舞率励，以观厥成。而文武臣僚，咸称萃涣之义，贵于立君；宠绥之方，本于天作。时哉弗可失，天定靡不胜。朕自顾缺然，未有丕绩，以仰对上帝、克慰祖宗。而临安委辔，尊攘无期，大小泛泛如河中之水，朕敢不黾勉以副众志而慰群望！朕稽载籍，汉光武闻子婴之信，以六月即位鄗南，即以是年为建元元年，诞膺天命；昭烈闻山阳之信，以四月即位汉中，即以是年为章武元年，立宗庙社稷。艰危之中，岂利大宝？亦维是兴义执言，系我臣庶之故也。以今揆古，即以是年为元年。其承天翊运定难功臣，悉以次第进爵行赏；分茅胙土，稍俟恢复，以勒勋庸。其翊运宣猷守正文臣，亦以次进级。别需表章孝秀耆宿军民人等，俱依前谕优给。行在所有山川鬼神，除淫祠外，皆遣正官精禋祭告，以示朕缵绪为天下请命之意焉』。

　　以是年为隆武元年，颁诏于八府、一州，有一十八款。时于行在午门外，宣读诏书，臣民跪听者数千人。先是五鼓，圣驾自督府移入布政司，灯烛辉煌，军容壮丽。各官咸以次入，观者如堵。平彝郑芝龙戎装骑马行于驾前，定清郑鸿逵率禁军殿其后。至司，即入行宫，百官鹄立，如闻环佩之声。寅时，上用衮冕玄服，升殿受朝贺。初行五拜二叩头礼，继又行二十四拜焉；亦海滨一旷观也。

　　改布政司为行殿，匾鼓楼门为「行在大明门」。

　　谥唐国高、曾、祖、考四代，亲上洪号。

　　以按察司为平彝侯府，都司为锦衣卫，盐运司为通政司，巡抚衙门为吏部，海道衙门为户部，提学道衙门为都察院，税课司为南察院；余各官皆租民房受事。一时创制，耳目更新。

　　改福州府为天兴府，以少卿衔摄知府事。盖以龙飞首郡比顺天、应天、承天之例，故改为天兴，从吏部主事余扬之请也。

　　七月初六日，诛清使马得厂。

　　改天兴府学为国子监。先是，辛巳飓风坏学宫，郡人马思理与诸生郑泽等谋重修；兹始落成，似有待圣天子崇祀先师，为中兴国学。郑泽等准贡入监，马思理加升一级有差。

　　设五城东、西、南、北、中巡视御史，兵马司如之。

　　旌表钱塘县知县顾咸建死节。

　　谕司经局正字薛瑞泰：搜访遗书，不论新旧批点蓝朱；至十六朝实录，尤为要典。

　　敕谕文武臣民曰：『朕今痛念祖陵，痛惜百姓。狂彝污我宗庙，害我子民，淫掠剃头，如在水火。朕今诛清使、旌忠臣外，誓择于八月十八日午时，朕亲统御营中军平彝侯郑芝龙、御营左先锋定清侯郑鸿逵，统率六师，御驾亲征。尚赖文武臣民勇效智力、谋富才能，同报祖宗，以救百姓。有功者，朕必重报，再无食言。特谕』。

　　同日发出安民告示一通，司礼监太监庞天寿传谕：『行在各用物件，惟以俭朴为本。有司官不得违旨阿奉，以害民生』！

　　敕谕：『行宫中不许备办金、银、玉各器皿，止用磁、瓦、铜、锡等件；并不许用锦绣洒线绒花帐幔、被褥，止用寻常布帛。件件俱从减省，成孤恬澹爱民至意。违者即以不忠、不敬治罪』。

　　上长斋布素，日与大臣讲求政治于便殿。复性喜书籍，搜阅不□，丙夜不休。

　　御书自叙云：『朕始祖唐定王，高皇帝二十二子，母李贤妃出。洪武三十四年受封，永乐六年之国。传子靖王，早逝，无嗣，弟继为宪王。王长子悼简世子早薨，次夭，第三子舞阳王习封为庄王。王子成王以颖昌王进封，世子袭王，无子，二弟浙阳王亦绝，三弟文城恭靖王长子入继为敬王，追封恭靖为唐恭王。王继统三十余年，寿七十一岁，蒙世庙存问。子顺王。顺王子端王。端王子追封裕王。裕王，万历二十二年封世子有云神拥送之兆，后有遍身麟锦之祥。祖不悦，而生祖之母为曾祖母魏，悦之。八岁延师，仅辨句读。十二岁，曾祖母薨，祖即将朕与父入禁，篝佛灯，日夜苦读。禁十六年，朕二十八岁，尚未报生焉。崇祯二年二月，父为叔鸩，朕誓报仇。赖有司之持公，天启心于祖考，请于烈庙，奉敕准封。本年十二月十二日，祖考亦薨，朕乃奉藩。五年六月初二日，受封。九年六月初一日，请觐。七月初一日，报仇。二十日，请勤王。八月初一日，起行。十一日，见部咨，寇梗回国。十一月二十一日，奉降迁之命，责朕以越关擅毙。十年三月二十二日，到凤阳高墙。五月，大病，中宫割股。十二年，朱大典请宥。十四年，韩赞周请宥。十六年，路振飞请宥更切。十七年二月十三日，奉旨该部即与议覆，而有三月十九日之事，不及全受先帝之恩矣。痛哉！今朕四十四岁，共分四节：一节二十八岁，为家难；二节自二十八岁十二月至三十五岁，为治国；九年十一月奉谴，三十六岁至四十三岁八月，皆高墙囚禁八年事，为三节；四节则上年至今年事也』。

　　礼部尚书翰林院学士黄道周至自衢州，上欢然。即日召对便殿，谈恢复事宜称旨，誉之曰：『真朕中兴名相也』！随即拜大学士，入阁赞助机务。

　　永定土寇王叔光、王中庆、王凤来窃发。时因南京国变，劣生叔光等遂集亡命数千，往攻大浦等县，回屯锦风窖地方，去城三十里而阵。又闻武平失守，势益鸱张。知县徐可久练乡勇，严保甲，用间设奇，直捣其巢，擒斩二百。余党解散，叔光仅以身免。

　　汀州大旱，斗米三钱。

　　敕下阁部大臣及府州县各官属：凡有「清」字，俱去其点，概用「青」字。以清国号大清，上不特恶其人，亦且不欲见其字；雪耻复仇之意，于兹可见。

　　广东大浦县流贼万人围攻永定县七日，以知县徐可久有备，乃引去。

　　敕禁各关兵将，毋得放逆辅马士英入关。士英在金陵，卖官纳贿，颠倒贤奸，三尺童子咸唾骂。清至金陵，奉圣安驾同行。势逼不能顾，弃之。又奉慈禧太后之杭。杭人不相容，势逼又弃去。独拥辎重，与部下将士数千奔逃各处，方国安、朱大典咸数其误国之罪而驱逐之。闻今上即位闽海，又谋入关。平彝侯郑芝龙素与士英善，以其不即降清而亟亟求太祖子孙而立之，一念可嘉。上下其议于庙堂，议云：『士英蠹国偾师，祸延宗社；擅权纳贿，怨结生灵。眷私兵以致寇，为凶暴于国门；拥天子以出居，遂卖君于中道。繇昔言之：误我圣安皇帝、误我慈禧太后，蒙尘播迁，罪在天下，当为天下之所共诛；繇今言之：不奉隆武之朔、不请藁街之辜，矫虔狠戾，罪在兴朝，当为兴朝之所共讨。今江右有马兵、象兵，皆云滇南遗孽；湖东有惠登相、金声桓，亦旧与奸辅关通。士英若能图功自赎，以黔人收滇兵，为功甚易；以马兵收众贼，奏效非难。倘有桑榆之勋，略宽衔橛之路，亦诸臣所以曲体天心、弘开法网者也』。上以为然，故行文于各关，凛奉确遵。

　　以李世奇为左春坊左庶子、赖垓为右春坊右庶子，俱兼翰林院侍讲。

　　十二日，召对永胜伯郑彩于便殿。

　　以唐王某为监国、邓王某为协守。改都察院为唐王府、察院为邓王府。

　　命工部造御前令箭三十枝，备亲征用。

　　亲征驾出芋江，以父老遮道恳留，不得已复返乘舆。议者咸谓国家之失，在此一着。盖江、浙二省仰望王师，急如拯溺救焚。迟出关一日，则人心〔早〕一日瓦解。惜哉！

　　特设储贤馆，以苏观生为翰林院学士，专理其事。皇上求贤若渴之念，始见于此。虽馆中考课无虚日，而碔砆似玉、鱼目混珠，所收者多羊质虎皮。可慨也！

　　杀贪酷浦城知县施■〈火豦〉（中有罗织之故，兼以问官挟隙，遂至极刑，或有冤之者）。

　　以副总兵施福守崇安关。

　　十九日，广寇攻破武平。时城南西街犹在演戏，有奸细打口号三声，贼遂攻入。百姓自相践踏而死者，不计其数。

　　江西广信府永丰县原任大理寺左少卿詹兆恒、上饶县原任广西南宁府知府杨闻中上贺表推戴，温旨答之。

　　二十二日，以大学士黄道周联络江西，救徽援衢。

　　按辅臣海内人望，众所皈依；清节忠猷，天下无两。当其抗疏责杨嗣昌时，已挟两间正气，惜朝廷未大用之。兹虽有推戴之功，宵小用权，议论多舛，未能一日身安庙堂之上。适江西义旅向应，故有是命。虽所以重之，实思所以去之也。辅臣慨然自任，曰：『立君以救民，吾之素志如是。今皇上亲征在即，分道而进，灭奴复仇，机会难失。我为大臣，宁惜以身先之！庶人心有知，不至泄泄也』。当时兵饷缺乏，仅办一月之粮而往；欲藉辅臣重望，鼓舞天下有心豪杰。识者早知时势之难，一出必不复返矣。

　　加鸿胪寺序班赵士超兵部职方司主事，赴黄辅臣军前监纪。士超字玄卿，闽县人。祖荣，正统初荐授中书。英宗北狩，两使沙漠，历任工部尚书；复以讨曹贼功，荫一子世袭，实世怀忠义之心者。士超虽为诸生，夙有才干；辅臣一见，深相器重，故特疏荐之。士超见兵饷寡少，遂倾余橐得千金，募壮士百余人偕行。其父璧，官防海参戎，极力赞成，不违其志，亦足嘉也。

　　八月初一日，命工部所颁元殿乐器，如式造用，限十五日完奏。工部尚书郑瑄上言：『乐器繁多，钱粮缺乏，闽南匠拙，难以猝办；乞照册立亲征仪仗三分之内，酌用其一，以仰体皇上撙节德意』。敕从之。

　　初二日，天坛斋宫享殿，择吉上梁。

　　初四日，颁新刻皇明祖训及御制登极、亲征、监国三诏于各郡王镇国将军以上，赐白金千两。

　　初五日，令天兴府铸户部十三司印信。重铸福建等处承宣布政使司之印；原重七十七两，该司职专钱粮，印务繁多，篆文用久，朦糊失真，故命礼部重铸，多一两四钱五分。

　　初六日，命中书颁敕书一道、旗牌八面于前军都督府左都督郑芝豹。

　　命礼部颁祖训五十七本于内阁六部科道诸臣工，务令熟记遵行，俾圣谟远播遐迩，再新一统河山，始不负朕恭刻祖训之至意。

　　按大学士林欲楫等谢表有云：『圣祖开天，方策轶鼎彝之重；神孙继统，羹墙凭琰琬之垂。用孝作忠，昭哉嗣服；以守作创，允矣中兴。恭惟皇帝陛下，天符握赤，圣略凝玄。炼五色石而补鳌巅，白水启宛城之驾；起半壁天以息龙火，黄衣耀闽海之祥。世统上缵高皇，并道统亦同一揆；治法远绍开代，即心法可以万年。刻成祖训一书，遍赐臣工百职，或治内、或制外，篇篇蕊笈琅函；若纬武、若经文，字字禹图轩鼎。宣威布德，自宫禁以逮彝蛮；杜渐防微，由藩封而及政府。煌煌大册，晔晔宏谟。九重方且率祖以攸行，多士亦用秉文而觌德。此真凝兴朝之永命，而肇一统之洪庥者也。臣等念切宪章，身惭文献。图呈金镜，欲勒贞观政要之编；名企玉书，窃陋汾水大风之制。伏愿圣不自圣，新又日新。因时制宜，声为律而身为度；德意忘象，口成文而笔成书。则训行且遍臣民，而显承益光谟烈矣』云云。

　　敕锦衣卫堂上官：『国家新创，禁门启闭，一以更定漏尽为期。朝日，大臣许带三人、小臣许带一人，其直科抄疏诸臣许各带十人。钟鸣之时，俱于午门外伺候。如有青衣小帽杂于班联之后，或借用僭戴冠帽者，即行拏究。各官护短争执者并究。各官应带牙牌，工部察究』。

　　敕工部修理殿后垣墙低缺处，以肃清禁地。

　　赐靖〔虏〕伯黄蜚银印。时浙江塘报：蜚在湖州，屡破逆寇，故以五军府印未合式，即改造赐之，文曰：「靖〔虏〕伯印」。

　　发恤民库银三百两。再铸随征六部都察院印七颗，着中书分颁，换回旧印。

　　初八日，丁祭。先期命太常寺卿曹学佺诣文庙供办陈设各项事宜，恭进祝版，侯填御名。至期，遣大学士行礼。

　　通政司左通政周汝玑恭进二祖圣容暨勋臣文人真像。温旨答之。

　　初九日，礼部请例应致祭于大社大稷，异坛同墠。大社以后土句龙氏配，大稷以后稷氏配。太常寺恭进祝版，亲填御名。祝文曰：『嗣天子某敢昭告于大社之神、大稷之神：惟神赞辅皇祗，发生嘉榖，粒我蒸民，万世永赖。时当仲秋，礼严报谢。谨以玉帛牲牷粢盛庶品，备兹瘗祭，以后土句龙氏、后稷配，神其尚飨』！一乐章：迎神广和之曲：『予维土榖兮造化功，为民主命兮当报崇。民歌且舞兮朝雍雍，备筵率职兮候迓迎。想神之来兮祥风生，钦当稽首兮拜年丰』。初献寿和之曲：『氤氲气和兮物远蒙，民之立命兮荷荫功。予将玉帛兮献微衷，初辞醴荐兮民福洪』。亚献豫和之曲：『予今乐舞兮再捧觞，愿神昭格兮军民康。思必穆穆兮灵洋洋，感恩厚兮拜祥光』。终献熙和之曲：『粗陈微礼兮神喜将，琅然丝竹兮乐舞禓。愿祥普降兮遐迩方，臣民率土兮尽安康』。送神安和之曲：『氤氲氤氲兮祥光张，龙车凤辇兮驾飞扬。遥瞻稽首兮去何方，民福留兮时雨旸』。望瘗时和之曲：『捧肴羞兮诣瘗方，鸣銮率舞兮声铿锵。思神纳兮民福昂，予今稽首兮谢恩光』。时以大雨故，只具翼善冠服，宫中遥拜。命定清侯郑鸿逵恭行摄代于外。

　　太常寺奉圣谕于宫门设鼓，一如遇祭期，鸣鼓三通，以示诸臣齐集排班。

　　钦天监恭择十八日丁酉，与圣诞「壬寅、乙巳、丙申、丙申」丁与巳合，乙、丙、丁相会为日、月、星三奇照耀大明之象，允宜圣驾亲征，大张九伐。

　　着礼科给事中陈履贞去郊外，亲迎平彝侯郑芝龙，问其途中劳苦；准休沐一日，即来勤政殿召对。

　　命礼部造「承旨发行科部」条记一颗，与锦衣卫正千户世加一级承旨房办事张鸣凤。盖以发本承旨，慎密所宜，木记原不足用也。

　　以兵部右侍郎唐显悦协理戎政，给以敕谕关防。

　　钦天监奏进隆武新历，敕下礼部速刻颁行。旧例以二月进历，十月颁朔。

　　惠州流贼袁王总残破武平、上杭二邑，檄平彝侯标下将官黄延等领官兵二千八百名前往协剿，仍敕抚臣刘柱国相机调度，毋致蔓延；事平之日，破格酬功。

　　十一日，原太子少保礼部尚书翁正春孙男进伊祖所藏国朝实录一部，自高皇帝起至穆宗庄皇帝止，计一十二朝。

　　上御门亲饯太子太师肃虏伯黄斌卿，授以印剑、旗牌、敕书，复赐以银币。一时文武罗列郊外饯送，军容整肃，观者夹道。复御制诗送之，曰：『朕今伸大义，卿任董恢征。寸心达圣祖，一德壮神京。将廉天地佑，恩遍事功成。终始封劳报，君臣共治平』。如此隆眷，一时罕比。信矣！君能将将，不知将何如将兵也。

　　按敕书有云：『一统不全，即朕不孝；三吴未复，即卿不忠。盼望我孝陵，羹墙如见；可怜我百姓，汤火曷归』！其所以期望于斌卿者至矣。又按斌卿候饯午门时，定清侯郑鸿逵解所束玉带赠之。不负君父、不负朋友者，其在斯乎！

　　差官赍钦褒银牌敕书：一赏泉州府推官张若羲、一赏福宁州知州徐丙晋。

　　发手敕与吴松江县生员孙久中，往访旧漕抚督路振飞。

　　按诏内第十二款有『守困恩官路振飞，访察莫遇，日夜思念，非仅一时豆粥麦饭之感』！故久中以昔曾闻其寓于洞庭，踪迹可据，愿往访之。

　　汀州府瘟疫盛行，又值兵荒，诏道臣、府臣抚恤之。

　　十二日，上命锦衣卫堂上佥书陈绩选大汉将军二十人以备郊天大礼用，月给米三石。红盔、红甲、快靴、服色、铜金瓜锤仪仗，俱着工部制造。

　　十三日，册立皇后曾氏。诏曰：『朕惟乾坤合德，风化之方圆攸在；日月丽体，生物之健顺斯彰。自古君必立后，所以承祖庙、裕后昆，建极于万方者也。朕赖文武臣民，不忘我高皇圣泽，劝进绍统中兴，于前闰六月二十七日卯时即皇帝位于天兴府南郊，恭即祭告祖宗，谥唐国高、曾、祖、考四代，亲上洪号后，即于是日谨遵祖制，钦命朕元妃曾氏为皇后于宫中。顾念时事倥偬，册宝冠服未备，同朕登极之日，仅加中宫之称。然立后大典，朕亦何敢草率而行？于是申令礼部爰稽旧章，择吉日于今日辰时，朕亲御冕衮，祭告天地祖宗，御殿遣差勋辅大臣平彝侯郑芝龙持节，定清侯郑鸿逵、内阁辅臣苏观生、朱继祚各捧册宝冠服，立元妃曾氏为皇后。即于是日，追封后父江西南昌府府学廪膳生员曾文彦为吉水伯、后母何氏为吉水伯夫人。皇后自十九龄作配朕躬，荷蒙毅宗皇帝于崇祯五年六月初三日遣官阳武侯薛濂、兵科左给事中许世荩持节捧册宝封朕为唐王、封皇后为王妃，同日拜命。十余年，皇后忠谨贞淑，与朕同善修行。朕性时有过刚，皇后婉赞，补益弘多。至同困苦八年，割股再延朕命。皇后之贤，远不愧高曹向孟，近无忝于孝慈皇后。朕今恭承天序，明运中兴，朕为天下报祖之君父，皇后为天下忠君之母仪。朕托内助于法宫，并示懿范于亿兆。传不云乎：「阴阳和而雨泽降，夫妇和而家道成」；大臣其明敷五教、播训三从，四海同臻王化，万国共仰王风。华彝随唱，称朕意焉！布告天下，咸使闻知』。

　　十四日，百官进贺中宫表。百官命妇进贺中宫，司礼监着内臣礼官引进在行宫外，候皇上到凤辉堂升座，请旨乃允进宫。于内勤政殿依序行一拜三叩头礼，名曰拜殿，才到内太和殿朝见中宫。一品、二品赐宴，三品赐茶，四品以下免侍。

　　命拟赍捧远差恩命官衔十四员，吏、兵二部照衔速当题授。

　　赐平彝侯郑芝龙长子成功姓朱氏，以驸马体统行事。

　　下邵武府知府吴文炜、推官朱健于狱。初，上未至闽，建昌警报危疑，朱、吴移家眷出署后；彼此不和，互相揭出。上以其为守土之官，不能安辑讹言，反至倡乱，罪不可原，吴杀而朱绞。

　　广信府知府解立敬碎牌拒敌、铅山县典史周寅生死守孤城，咸有劳绩，加级衔以宠异之。

　　谥榆林佥事郭应响为忠烈，再赠太常卿，附祠西郊二周忠烈祠。

　　敕礼部造靖彝伯印一颗赐方国安。

　　追谥学士陶安为文端、少卿李习为忠恪。从内阁中书舍人陶光翔之请也。

　　午时，勤政殿召对澹溪王并诸子及奉新王四侄。

　　议行保甲法。闽县一百零八铺、侯官一百三十二铺，令各家自备利器，以戒不虞；并互察奸宄，逐铺换补栅隘，十家设一储水具以防火患。张肯堂为巡抚时，尝行是法，兹再重申之也。

　　给监军兵科给事中陈履贞旗牌敕书。

　　工部营缮司造宝纛一座，中绣文曰「天子之命」。

　　敕上游抚臣吴春枝速移驻邵武，以确探虔中消息。时传虔抚李永茂先具一舟，搬移家眷，暂住粤东境内。且与军民不能相安，讹横日闻；宣言贼至之日，返戈相向。阁臣林欲楫、朱继祚、苏观生密以为言，令吏、户、兵、工四部会议虔事。吏部尚书张肯堂上疏救之，寻得温旨。

　　着文昌王府教授叶人龙赍榜文往浙直等处便道晓谕，仍锡以钦差职衔。

　　令兵部马上差官星夜催永胜伯郑彩来，作速督兵赴虔，万不可刻缓（时议由漳州上汀州出南赣，以抵江右）。钦□部札，准如数给与永胜伯郑彩部下将官大小共计九十员名。

　　台州府鲁藩不受诏，相见陈兵。

　　敕谕锦衣卫：『卫有军有尉。军则其中先选旗尉二千五百名，为擎捧卤簿，所谓王之爪牙，务要人人精壮。其衣帽俱察照两京制度，并分中、前、后、左、右五所，每所五百名。每所设正、副千户二员，每百名设管事百户一员、候差百户三员。其南、北镇将抚官等，定清侯察照两京全设定制条奏。郑芝豹挑选四千名督练成一劲旅，名曰「锦衣卫禁军」。凡朕亲祭坛庙一切出郊达远近，分守宫城等处，督捕。更分作五营，每营八百，设正、亚营将指挥二员。设千户四员，每员管军二百；百户八员，每员管军一百。再另定名目曰大管旗，每旗管五十名；又曰小管旗，每旗管二十五名。五名中立一伍长，以次统率，总于郑芝豹，郑广英督陈佐练之官。该卫捕官及十堂专管，止任旗尉之事。其禁军四千，止令于各堂官行属礼。惟有锦衣卫印官，则兼管锦衣军尉。其佐练之官，则又管军不管尉也。其五营，名曰「禁衣卫天武中、前、后、左、右营」，每营正将给与关防、正千户给与条记，其文曰「锦衣天武中等营关防」，曰「锦衣天武中等营一威二威以至八威等条记」。一百户之军名之曰一威。旗尉千户，亦并给与关防。其礼部造关防，自隆武元年八月初三日起，亦定天、地、人三字号。天字号关防：文武一品、二品用之，宽一寸五分、长四寸六分、厚一寸；文用凤头直柱纽、武用狮头直柱纽，纽长四寸。地字号关防：纽长三寸五分，文武三品、四品用之，宽二寸、长四寸、厚八分；文用如意头直柱纽、武用剑头直柱纽。人字号关防：文武五品、六品用之，文用圆头直纽、武用方头直纽；宽一寸六分、长三寸五分、厚六分，纽长三寸。自七品以下，则俱止许给条记。条记之式，亦分天、地、人三等。每等纽子及长、阔、厚，俱比关防递减二分。此后礼部铸造，永为定规，着为令。大小文武内外衙门，切切钦遵。有踰尺寸分者，定以违制论罪』。

　　派卫军守禁城七门。西、南二门紧要处，各派七十五名；东、北二门，各派六十二名；井楼、汤水部三门，各派六十名。每门各设一百户督之，而以中、左、右三卫指挥，轮季统辖，务令昼夜严防。至不时察核巡视，委之巡城御史，如国初差御史给事中往来巡视例。

　　徽州绅衿起义师御清。都司林栋请督自练乡兵五百名往援其弟同知林贞；奉旨：『提兵援徽，亦见急难。近闻徽郡有金声等军声已振，林栋所募乡勇果否精壮？着兵部察实，议给粮饷衣仗』。

　　敕谕肃虏伯黄斌卿：『君臣孚信若真，则在近有如父子天伦之喜、在远更有举目身遐之感。卿今远出，朕亦必取卿之亲人，近朕左右。功成，带砺茅土之是酬，乃先朝应与之恩荫，而不与卿乎？卿两弟，准即借袭金吾。卿子二人，朕为改与钦名：长曰「世爵」、次曰「世勋」，以兆卿家世世昌盛，为我中兴世臣之意』。

　　按斌卿莆人，先以倭功叨世荫，旋以水师战功又叨世荫。兹赐上方剑，令统水师。八月初二从福宁出宁、绍、金、衢等处，合兵进剿，恢复南都。因其恳请移荫，故有此谕。

　　敕汀州副总兵陈秀援南赣建昌，加兵二千五百名，以汀库现在银一万两，准给陈秀召募。务令兵精饷节，以益金汤。

　　檄参将周之藩领一千五百名即日到汀受事，进剿武平。

　　加陈秀总兵官，督镇江西，仍从定清侯。差官催郭朶速到，准以原衔加一级，与陈秀协剿。

　　给敕书一道、旗牌八面与挂□海将军印左都督陈豹。豹时镇漳、泉、兴、汀、惠、潮六府，戮力行间，非此无以重事权而联臂指。盖定清侯郑鸿逵为之□□也。

　　以兵科给事中张家玉监永胜伯郑彩军，复命兵部多发札付，以为家玉鼓舞人才之用。『不宜吝，亦不宜滥。滥则人视之太轻，弊且有甚于吝』。真煌煌天语也。

　　二十八日，先发御营右先锋永胜伯郑彩统领大兵，繇杉关接应虔抚，收拾抚、建等处，为恢复要着，以彰天讨。时益藩溃围而出，因象兵之□，恬不知怪，建昌遂为贼有。南丰、广昌亦献策投降。抚臣具疏认罪，且言：『楚督何腾蛟集兵三十万，拓地数千里，已至荆、岳，怜臣夙昔之交、联络之义，以见地见兵待陛下之用。然陛下之所以用腾蛟者，必由建、赣始达星沙。若不急出劲兵，救还建、赣为通达湘楚之路，使贼得袭二郡而据之，则腾蛟隔在异域，即有强兵壮马、广地丰粮，声教不及，何由为陛下用乎？一丝千钧，所关极重。惟勿以臣言之渎，遂弃天下之重也』。故决意师出杉关。

　　派定执驾官员三十名，仍令工部多添石青翠色于天层上，始称翠华之名。

　　（疑缺）

　　原任巡抚镇常苏松沿海地方、督理粮饷、赞理靖虏军务、都察院右佥都御史臣杨文骢庆贺表有云：「一人有庆，新开一统之祥；八郡无疆，大普八纮之瑞。正直隆华之伊始，宁云劫运之方终？庆洽华彝，欢腾朝野。盖自统肇神尧，必以陶唐为祖；功开神禹，还从明德兴基。淮水戈横，宝剑直开新日月；滁阳鞭指，铁衣重换旧江山。扫电轰雷，当年奏捷；栉风沐雨，屡世辛勤。三百年德泽在人心，比于商周，咸谓过矣；十三宗太阿繇己手，贤于尧舜，不亦远乎！兵农礼乐，本朝之轨则实详；内外华彝，大明之疆界自整。时当末季，边防撤而胡马渡彼阴山；祸至近郊，朝政浊而蛇虺噬乎上国。抱有君无臣之痛，三策何人！深出主入奴之悲，两京胥贼。王纲扫地，帝统在天。兹盖伏遇皇帝陛下乘干御宇，拨乱救民。万载瞻依，兆协白水真人之地；六龙骖服，祥起赤符帝子之灵。日生沧海浴玻璃，九万里而神龙出；云幙武夷开锦绣，五百年而王者兴。地裂天崩翻圣水，几至于六宇无民；云兴霞蔚过钱塘，因之而八方得主。克勤克俭，大禹之无间然；至孝至仁，周文之有敬止。似三犁倏清彝穴，向北挥鞭；如百川争赴谷王，在东立极。黄龙痛饮，腥膻扫净，比周武王之甲子，更自昭明；白凤鸣岐，肃穆重临，想汉光武之乙酉，于今为烈。臣质本驽骀之贱，谬司虎豹之关。然志本报韩，子房之椎未坠；奈天不祚汉，曹沬之耻空存。念此膝一屈不复伸，敢斩贼头南走越；虽寸心既枯犹不死，愿随马足北吞胡。况春从天上，衮衣曾锡翠云裘；香自日边，琼食共分青玉案？当兹弥天负罪，赖龙文待以不死之科；若使随地自全，俾羊裘得遂再生之日。感极而十行俱下，喜深而五体齐捐。伏愿乾坤再造，水犀百万下蛟门；南北并收，罴虎一声还凤阙。采薇作诵，庆中国之有圣人；天保兴歌，即外彝知戴天子。卜年卜世，从兹为有道之长；永福永康，自此贺无穷之历矣』云云。  
卷三

　　〔十一月〕十五日，上于午门外，以亲征事祭告天地。驾回升殿，行常朝礼。

　　十六日，祭告太庙。

　　十七日，禡祭。

　　命工部造大银钺斧四把，柄上龙头、柄末龙尾，钺上龙吞口；朱柄，画金龙缠柄，长五尺。

　　十八日，驾出洪山桥，饯正先锋郑鸿逵、副先锋郑彩。登坛，授钺。工部先期于洪山桥之阳搭一木台，高一丈、方一丈、四围木栏，上设上帝牌一位、太祖牌一位。上先御翼善冠，至台所。百官吉服，行一拜三叩头礼，左右侍班，武臣各戎装侍卫。先锋吉服入，就位，行四拜礼；毕，趋出，易戎衣。上服武弁服，升台，先于神牌前行五拜礼；毕，上立于神牌位之西稍前，南面。鸿胪官赞『授钺』，御先锋北西跪，兵部官取钺跪。上命授钺，兵部官承旨，立于御先锋之东，以钺授御先锋。先锋以钺授执事者，退立于西。鸿胪官赞『叩头，兴』。上东向揖御先锋，赐饯。光禄官及内员传赐饯酒，御先锋跪受饯。候上诫劳军毕，赞：『叩头谢恩，兴』；趋立台下之左以俟。上亲御甲冑，于台上号令出征将士。御先锋率诸将士跪听号令；叩头毕，遂按部伍，建旌旗，鸣金鼓，扬兵就道。执钺官奉钺在御先锋前行。上解甲冑，仍御翼善冠袍回銮。

　　按是日风雨晦冥，几不成礼。太祖神牌吹倒，御先锋又有坠马之患。识者知为不祥之兆云。

　　敕谕行在勋部等衙门：『同出征兵部侍郎吴震交、户部侍郎王观光既各有选用府州县官催粮之责，各准以原官同带吏、礼之衔，兵更兼户、户亦兼兵，俱各遵敕行事。吴震交以出征兵部侍郎带管出征吏、户、礼三侍郎事，王观光以出征户部侍郎带管吏、兵、礼三侍郎事，张家玉以出征兵给事带管出征吏、户、礼三科事，陈履贞亦改出征兵给事带管出征吏、户、礼三科事。盖军中事必便宜，难以千里请旨；出征吏部科衔者，取其便于府县官无官补官，有贪必惩，有廉必举也；出征户部科衔者，取其便为两勋到处催饷，令兵不饥寒也；出征兵部科衔者，取其军中令知国法，不许一切害民冒功等事也；出征礼部科衔者，取其若有叛逃误国之人，真愿悔过立功赎死，即许以实杀真寇、实取陷城，即准便宜赦罪录功，并直省忠臣、孝子、义夫、节妇俱得先行旌表，复奏恤恩，并遵「有发为顺民、无发为难民」之敕命也。内阁即以此意各给敕书四道与之』。

　　中宫懿旨：命司礼监觅女厨十名，务要选备精洁妇女，用价平买，不许勒骗。上竟却之，曰：『不可轻选，失朕大信；朕宁自苦，以慰民心』。

　　十九日，遣平彝侯郑芝龙恭诣太庙宗庙行礼。

　　按会典：皇后将谒宗庙，致斋三日；斋满，皇帝先遣官用牲牢行事，告以皇后将祗见之意。

　　兹立后已五日矣。

　　二十日，皇后庙见，内外执事，俱着太常寺备行。以内官人数不多，且皆不谙大礼也。

　　二十七日丙午，大祀天于南郊。先是，太常寺奏致斋，进铜人；上具皮弁服出，升座传制：『以□日大祀天地于南郊，尔文武百官咸致斋三日』。太常寺、光禄寺官奏省牲祭分为一十四坛：内丹墀四坛，日一坛（居东向西），月一坛（居东向西），星一坛（居东向西），辰一坛（居西向东），东五坛，五岳一坛，五镇一坛，风云雷雨一坛，太岁一坛，陵寝诸山一坛，天下神祗一坛；仍定分献官一十四员。

　　严禁水口驿立膳夫名目令居民津贴。

　　命阁部朱继祚、苏观生监试考选推官臣赵最、周之夔等五员；内臣鲁奇、王进朝专供笔砚，上亲临轩策之。策题曰：『朕逖稽皇上之道，深慨后世之君臣，一自悍秦尽扫古制，世道人心为之递降。历代之受患，莫过于群臣朋党之最大。于今两京之覆、二帝之伤，皆此故也。前汉之党，肇于弘、石，驯成于谷、杜，以文饰欺；及四十八万之颂，致开新莽之奸，党害亦已甚烈矣。后汉之党，起于细微，清浊分鏕，遂有桓、灵之祸。然俊、厨、顾、及之标，是非损益，可得而论欤？西汉之党，同欤？否欤？唐党始于宪宗，究竟牛、李何别欤？岂河北贼更易于党贼欤？唐文宗之言，是欤？非欤？末流至南牙、北牙，各结强镇以亡唐；其可为龟鉴者，可得其慨欤？宋之分党，本于熙宁，成于元佑，极于哲、徽之季；然仁宗年亦有戒朋党、论朋党之纷纭，何以其时称治欤？大明开天党，肇于神庙之季，东林魏党、门户马党，交激递变，而有如此之痛效矣。朕今志在荡平，尽去诸党之名，惟在廷严说谎之条、在外正贪婪之罚。盖人主之心隐，即人臣之党符也。迩日在廷，似犹有不醒之迷，欲启水火之战，朕甚惧焉。何道可底太平大公，令文武真和衷而共济乎？且魏□之狠贪横恶，是其本罪，名之以逆，甚不称情。乃其党亦快指东林而泄愤，始于忿友，终于怨君。一隅若复中兴，必此肺肠尽去；去之之道何繇？标本以何为治？朕今亦曰：「去寇易，去党难」。然党不去，寇不驱也，审矣。尔等胸中，成说久着，此其倾忠之日也。其慷慨直陈，以观猷荩。寸晷之际，上帝临汝矣。肫肫待尔，其恭承朕命焉』！又赋诗一首云：『西风间天地，山巅眺素云。物外何所有？顺此希夷心。出处一故我，四海彻冲襟。啸歌亦帝籁，溪面吹沄沄。空洞千万古，总如寸一真。善听呦呦鹿，远调在疏林。我思将可见，画易有同心』。秋日山居信笔。

　　谕储贤馆：『钦选贤才之号，惟召对过，然后该提督官具本请明某人准用此号，入馆不得滥用』。

　　下天兴府通判周缵祖于狱。

　　准内阁撰敕书各一道、礼部铸关防各一颗与抚臣杨文骢父子。杨文骢文曰「恢复南京联络浙直部院关防」、杨鼎卿文曰「协复南京整理浙兵督镇关防」，杨文骢给与钦令官衔曰「钦命恢京剿清联合直浙提督军务兼理粮饷协同御营左右先锋招讨勋镇合济中兴兵部右侍郎都察院右佥都御史」、杨鼎卿衔曰「钦差恢复南京协理直浙军饷太子太传左军都督府左都督」。时肃虏伯黄斌卿途遇文骢庆贺登极章疏，并缴镇东伯方国安、总督朱大典、东阳县生员赵忠祯各礼与文骢者，斌卿为上之，故有是命。敕谕文骢曰：『尔夙负英才，博综多艺，朕在京口，屡相接对，深所面识。数月以来，顿成奇变。朕在嘉兴，闻尔在苏杀寇于群心溃散之时，朕曾叹赏，不负识监。靖〔虏〕奉朕间关至闽，监国登极，力肩危统，誓惟勤民雪祖，焦劳昼夜不遑。钱塘遇鼎卿，朕以故人之子待之。元勋鸿逵前后奏朕，浙东莱尔先弭未萌之隐害，复振久泛之人心，朕大悦慰。业即钦授尔以兵部侍郎，职理浙东；鼎卿亦进官衔。今览奏贺，并详叙吴越情形，则尔父子即朕之大耿、小耿矣。云龙风虎，各有其时。丈夫相厚，岂有已乎？其益懋厥绩，协同勋辅，先清东浙之尘，继扫临安之寇。朕若早见孝陵，定许破格酬报』云。

　　特恩迎驾劝进各学生员，廪准贡，增准廪，附准增。时劝进有数十笺，亦有混奏冒名者。左都署礼部事何楷奏请大内当日所收表笺，以凭验对廪、增、附来历，庶酬忠抑竞，于大典为有光矣。后又有以童生而入泮者。

　　副总兵杨武烈、守备元体中等恢复新城，获从逆新卢两伪令；奉旨各加职衔一级，以见将士用命之效。

　　命礼部察议旌表闽县、永安里民女林楚玉，以未嫁室女殉夫，足励薄俗；南北进贤冠之叩献彝寇者，闻之当汗颜。

　　准辽藩长阳王移入福宁州公馆，暂安宫眷。其一切廪给，着道臣王芋、州臣徐丙晋酌议具奏；国储匮乏，虽不能厚，亦不可缺。黄斌卿至福宁上疏，道王穷困之状、贤能之声，故准移入。

　　（原缺）

　　户部侍郎李长倩参其委署侯邑封印不开，竟往水口掣盐，以致百姓输纳粮饷无柜可投。后又申救，不允，竟坐赃银二百两。

　　命浙江道试监察御史林之蕃联络嘉兴，并赍敕谕二旧辅臣钱士升、冢臣徐石骐（后亦不果行）。

　　监察御史吴春枝纠劾不职邵武通判陈主谟、古田知县吴士耀、汀州知府王国冕。奉旨：『各官赃私可恨，皆纱帽下虎狼也！若不严惩，民生何赖？都革了职，该抚速解来京究问，追赃充饷』。

　　令兵部主事徐州彦颁诏于四川。州彦，重庆人，初为光泽令，以墨声下狱；登极宥罪，授以驾前职衔，捧诏于役。

　　赠四川抚臣陈士奇兵部左侍郎，荫一子入监读书。士奇，漳浦人，字兮甫，号平人。富于文艺，言论侃侃，天启乙丑成进士。当成都破时，士奇已交代出居，犹骂贼不屈，身被百创，磔死阶前，与蜀王同日被难，足见其平日之所学云。或有尤其雅好讲道，疏于军旅者。

　　建宁府浦城县四区三十二里百姓保留本县知县郑为虹加监察御史衔，久任以造福浦民，有「十不可去浦」之疏。上命吏部察议，后以御史巡仙霞关。

　　诏授晋江县学生员苏峡为翰林院待诏，恳辞不受。

　　敕行在吏部：『方今中兴事重，政务繁多。惟旧辅臣黄景昉受简先帝，敏慎弘亮，才堪救时；旧辅臣高弘图直道壮节，望重具赡。即着吏部补本起用。仍着中书舍人陈翔遵旨前去晋江，敦聘二辅臣来』。

　　命太仆寺少卿监察御史林兰友巡按江西，兼赍敕谕往江西联络倡义之师；并〔□〕詹事刘同升兵部右侍郎敕书关防。复谕之曰：『尔此行着显破情面，明竖担当，大展忠猷，令人指日。如此行事，方是中兴之骢马；如此激扬，方是天子之法臣。尔是朕亲简之人，尔之不善，即朕不明；尔之有为，亦朕善用。江民憔悴于贪政久矣，切切以朕「先教后刑、先请后发」八字行之。又八字曰「小贪必杖、大贪必杀」。真能代朕行此十六字，始不负人君耳目之寄。根心而行，休说谎话。至谕切谕，想着记着』！

　　敕谕内阁：『陈燕翼既改翰苑，朕自登极监国两月，政令全无记载，后世何征？即着燕翼专理中兴史职，准同协理史事刘以修轮值和衷堂，与闻机务，以便编摩。即日传行入直』。又赋诗一绝云：『上帝文章在日新，玉堂秋粉启词臣。直流千载乾坤纵，方见儒天自有真』。其笃好斯文，出于天性如此。

　　吏部左侍郎王志道进本朝实录。

　　发银牌一面，令吏科都给事中陈燕翼颁与本科添设给事中掌印朱作楫，旌其直言。

　　以何九云为翰林院编修。九云字□悌，晋江人，癸未进士、庶吉士；大司空乔远子，文行俱优。王兆熊劾其从逆，冢臣曾樱疏荐之。有旨云：『九云名家子弟，有品有学；两京日期甚明，何得一概牵诋？即着湔洗冤情，速令前来供职，纂修威庙实录；不得再有托陈，不许人言再为诬蔑』。

　　上定马士英为罪辅、为逆辅。时士英欲入关，有为左袒赞成者，廷议依违。礼部尚书黄锦以为言，故定其罪为逆。

　　按太常寺卿曹学佺着有罪辅不可入关公揭，曲尽其议；故尔中止，只许其图功自赎。

　　上游巡抚吴闻礼缉获奸细一名周元章解京正法，敕守关将士毋得盘诘失时，致生奸宄。

　　给各守关兵十一月饷。

　　敕上、下游巡抚选练精兵四千以备亲征用。视兵精脆，为该抚功过。钱粮即于所属调用，不得套视。

　　召对闽县八十五岁老人周良屏于便殿，访地方利病，称旨。

　　以考选推官周之夔为翰林院编修。御批对策云：『之夔此作，毕竟是老作家，学识两到，允堪词令之选』。

　　以太常寺卿曹学佺为礼部右侍郎署翰林院事，特敕纂修威庙实录；国史总裁，专设兰台馆以处之。

　　吏部主事王兆熊亟举十义士林化熙、张纶、黄弘光、姚毓灵、梁春晖、张伯彦、姚毓震、薛滨、郑邦良、陈鸿谟等往富室大家，倡义劝输。上以国用不足，从之；并谕十人：『当体王兆熊为国真诚，超卓清品，矢慎矢公，不得一毫错负。功成日，从优议叙』。

　　赠原四川巡抚都御史邵捷春兵部左侍郎，予祭二坛，减半造葬。公字肇复，号剑津，侯官人，万历乙未进士。官吏部员外郎，清通简要。有嫉之者，出参四川行省，有功于蜀，再起四川副使。时草寇张献忠作乱，省城谋内应，公缉获奸细宗人某某，保全阖省；蜀王疏荐之，遂超转巡抚，真有镇锁北门非准不可者。适与同年督臣杨嗣昌议论不合，需索兵饷，不遗余力。公答曰：『吾兵吾饷，仅足办蜀，不堪逢迎』！遂失嗣昌意。值二邑失事，嗣昌特疏纠之。缇骑入蜀，蜀民泣拥，不与开读者一月余。复率百余人伏阙，蜀王公疏继之。公日谕百姓：『岂有王命而可以私意请者？尔辈为此，吾罪愈大矣』！乃与缇骑谋约私遁。至半路，始得开读就逮，缇骑亦怜其冤。抵京下狱，遂饮药卒。长子鸣俊上疏鸣情，遂有是命。鸣俊因而助饷银三千两。上赐以金扁曰「义冠闽臣」，复官武选郎云。谕吏部曰：『公道天地之元气，无时不流注于两间。惟在朝廷则治，在草野则乱。好恶合则安，是非分则危。朕览邵捷春抚蜀、群情号呼事节，为之怆然。虽近来饰说纷纭，究竟真假难昧。朕今兴启中兴，惟在大明公道。奏内捐助三千，并求雪父冤；虽孝子之用心，岂古今之通义？邵捷春若情真罪当，则虽百万赤金，岂可翻易一事？若实蒙冤，则朕为天地神人之主，前后百世之公道，亦朕分所当明，况近事乎？况明臣乎』云云。

　　加升吏科都给事中陈燕翼一级，以为直言者劝。时燕翼因赐旌直银牌于朱作楫，遂陈十事。上答之云：『所奏十事，国是人心，无不洞悉，真中兴第一名疏也。朕录一通，置之座右，朝夕省览。关朕躬的，朕自省察；关于文武各衙门的，着实举行。陈燕翼昌言不讳，着加升一级以劝直言者』！

　　疏曰：『臣以崇祯甲戌进士，筮仕广东程乡县。六年行取，苦乏资斧，不得抵京。不得已乃乞丐于一、二同事故人，逡巡后至，遂稽初次考期。壬午十一月，□□都门，始获先帝烈皇帝召对于德政殿。寒月霜夜，灯烛荧煌，遭遇先帝耸身案外，视臣者再、问臣者二，果脯茗酪，捧出内家；至今念言，五情空热！然犹为权力所阨，仅循次补臣工垣。时周延儒柄政，爵列恩幸，咸出其门。臣嫉其所为，自春徂冬，不肯投刺一谒其面。入垣，即极言其卖官鬻爵，并羁縻蓟督，阴脱门生范志完纵彝入口之罪，同列咋舌。闻诸阁臣：先帝日置臣疏于袖中，经不发票；其念臣至此。其得不与熊开元杖者，开元言显而臣言隐耳。然终以建言决汴不应叙功，大驳台臣黄澍之疏，票拟处分。计臣尔时在垣，不满五月。然臣虽谪，而先帝犹手臣疏，目视延儒。尔时阁臣吴牲等、冢臣郑三俊、宪臣刘宗周等咸是臣议，或有谓其慷慨陈言，亟摅忠愤者；或有谓其真孤凤之鸣，胜读出师表者。臣奉使抵家，塞胸直气，道路荣之。无何，里中缙绅之祸起，通国缩朒。臣以谏垣余气，折衷直言，几遭捃摭。今顾瞻里中，尚不免谈虎色变。是臣之直言所不敢行于臣里者，一也。

　　臣以癸未仲冬抵里。甲申之役，天地反复，岂意自全？无何，南中台省祁彪佳、李沾等交章荐臣，荷圣安皇帝起臣原官。赐臣环于七月，入朝于十一月，先后局面，判若隔世。遥想当年论澍，偶出一时意气，岂复意澍后来有借题翻身、回心皈正、抗阻王命一事？前后公案，各分两重。闻今岁举兵东下，过师池阳，搜索旧铨郑三俊不遗余力；盖三俊亦尝劾澍者。观其搜索三俊，计必不肯忘臣。言官论人，自其职掌。当年殿上之争，遂贻后来舟中之敌。亲识家族，相持为戒。是臣之直言所不敢行于朝廷者，二也。

　　陛下龙飞海甸，每事留意臣科，凡奉「该科记着并会核议」之旨者屡矣。臣虽顽钝，人非木石，宁不感奋？然其所建者，率强半臣里中人，官情如火，燥进如饴；片言弹驳，即恨深寇雠者也。犹忆赍捧之后，陛下欲核用一人，臣饷凭部议，半字未加。迩来蒙恩，得意之后，遽修前郄。扯臣殿廷，裂带批颊。臣于此举，未着片字，犹横遭侮辱若此！若真言之，祸起旋踵。是臣之直气所不敢行于朝廷者，三也。

　　然虽如是，臣窃观陛下两月来用人行政，臣未尝顷刻不忧心及之。出王游衍，未尝一刻不在陛下左右，而冀劾忠于万一也。臣犹忆宋臣苏轼之告其君曰：「陛下求治太急，听言太广，用人太骤」。臣少学于苏氏，师其忠鲠；窃不揣，亦以此言进。陛下精神意量可以囊括海内，学问文章可以灌注百王，机权驱驾可以罗络高光；所愿少进者，「重」之一字耳。中庸曰：「王天下有三重焉，其寡过矣乎」？论语曰：「君子不重则不威，学则不固」。老氏亦言：「重为轻根，静为躁君。君子终日行不离辎重，虽有荣观，燕处超然」。周易曰：「君不密则失臣，臣不密则失身，机事不密则害成。君子知微知新、知柔知刚，万夫之望」。凡若是者，言皆不贵示人以太尽，而使邪佞辈为可测也。

　　陛下抚有六合，权借闽中为汉中耳。普天推戴，悉主悉臣，何分厚薄？何论远近先后？凡为人臣斤斤道此者，为梯荣计耳；君子薄之。巨窃意此后凡拥戴与同盟等字面，虽陛下厚恩，不忘故人私语；然规格已狭，且近文士习气，不宜数出帝王口中。是臣之直言所欲效忠者，一也。

　　定清勋侯一见决策，奉驾来闽，使明朝再造、海国奠安，不受兵革，功在社稷，伊谁之力？

　　然尚余后来一步，为恢疆复仇之举，始觉竿头更进，圆满无憾。今日报功，自当稍留余地，微寓持盈保泰之意，使延世勋臣有百年亿世之量，而后气局悠长，可与带砺同久。是臣之直言所欲效忠者，二也。

　　祖宗用人，从来铨部反觉无权。一人之身，倏用倏舍、倏重倏轻，莫可凭信。夫人之材质，生下已定，非有里背旁侧，可任人那移涂改之理。今一官安顿，或至数易。果其为人择官，抑真如不得已。使营进者咸怀燥心，而抡材者转无持操。遐迩观听，仰窥圣意，直欲三、五盛王数百年中所不及措手大业，而数月了之。其搏捖规局，真可谓目空古今。然时会机缘，缓急先后，讵能一一应手？如一事未当，多益为累。是臣之直言所欲效忠者，四（四字疑误）也。

　　在昔光武起事南阳，肃宗即位灵武，虑皆于草莽中立国。惟是君臣上下，搏心戢志，专意治兵，度于他务，亦皆不暇旁及。今漫漶数时，若似皆以升官杂务，耗其专营，而于用兵吃紧时日，反坐无事。表里匪颁，物力亦为裁汰。是臣之直言所欲效忠者，五也。

　　先帝励精十七年，值彝寇交讧、中外多故，属望廷臣，鲜有当意者，于是不得已而旁求之。保举换授特用副榜等科，明经选举，几半天下。钦授破格，差拟国初。而究竟边腹行间，赐剑秉钺、俄顷骤贵之徒，迄未有半人只士，出手奇杰，如古班超、陈汤等辈，翻空绝域、塞应明诏者，而反以苦心轻信之过，为人所用。方面大耳、美髯丰下者，即为将材；舌滑唇油、走空如骛者，即为边材。金缯显列，糜费无算，言之痛心！陛下试观从古皇皇汲汲乞官营进之中，岂有真品？南阳高卧，惟恐人知；东山捉鼻，相戒不免。尚能勉强一出，差有所立。今流品混淆，搅同油面；辨析穷研，如镂空影。无已，亦惟择精良无伪、踏实硬做者，假以岁月、宽以文网，庶几积久自见成功。其纸上铺张、口中夸大者，悉不可听。是臣之直言所欲效忠者，六也。

　　吏道以贪廉为归，臣节以顺逆为案。计典间杂私怨是矣，而祖宗深意，岂因以一、二概许全翻？北案或有传闻疑似，而先帝精爽，决不忍以贼孽重污圣化。近日南都马士英、阮大铖、陈鉴、张振、刘应宾辈，借四镇以挟制朝廷，翻尽计典，用尽从逆者，而国随之。当时臣具有「中兴政自可为、人心不容坏尽」一疏，丑诋已甚；而若辈掩耳盗铃，不恤也。已事无及，可为哽噎！若是者，非欲陛下诛既往，但欲慎将来耳。不然，是乾坤之两番改易倒置，而祗为群诸不逞者燃灰起用之地也。无怪乎有识者痛恨，谓南北两陷，皆诸奸党怨望失职，利其深入，以为自己出头伸眉之日；非过论也。是臣之直言所欲效忠者，七也。

　　自五月逆寇渡江以来，虽所在蹂躏，而直浙、江右等处士绅百姓，亦皆各有义声愤发，破产募兵举动，差足振醒群情，倡激忠义。而闽之乘舆所在，自二勋、二伯、阁部先声之外，别无一旅足以佐发；中军一锱一颗，动皆仰给朝廷。简发而栉、数米而炊，几成市道。夫江右之与两越，譬之人身，则亦行在京师之两臂也。一臂痿痹，则置之而若罔闻；一臂灵活，则用之而惟恐不敌。万一右臂不仁，左臂岂能起乎？且安知无天功可贪，而徘徊观望于一试者？臣窃以为今日团练乡兵一着，在在郡县，所宜专责一人，着实举行。而上游与近京城乡，尤宜全力饬治，以〔□〕官兵不及。凡所在街巷村落，责令公举一头目人，自连结布置，如捍怨敌，庶几先声可夺奸魄。不然，徒贪目前官爵近便之可乐、乡居家室三窟之可恋，而先后糜烂，究竟同观，淫掠焚屠，遐迩不免。此在眉睫，顾诸臣不察耳。先臣董应举有云：「杀运将至，人心先愚，惟大圣人起而救之」！是臣之直言所欲效忠者，八也。

　　桐江一丝，系汉九鼎。计其初时，高风未播，亦不过富春一钓徒耳。试之以事，安知不与樊英、殷浩同讥？惟尔时汉帝容之，列诸外臣，使之高睨千仞，以隐助王化。夫以帝王之势，屈官一故□人，何啻□□□，而孰知东汉之所得者为已多乎？方今废籍白丁，所在城市；乞墦登垄，投拜门墙。苟负人形，粗识句读，或能雇倩代笔上疏者，咸思撺掇做官。一隅几何，堪此横溢？即如中书舍人，唐制以为宰相宣麻先兆，何等贵重？而今若贩夫佣竖，皆得随意滥叨。诸如此类，不可枚举。尔来南京，有「都督量成斗，职方地下走」之谣，可为痛戒！夫栅埘之内，岂有鸾凤？□□之旁，安□日月？士人惟负此一具气骨，顶立天地。若其平居，不能自胜于利禄富贵，又何怪其一遇贼寇，靡然屈膝？目今开国之初，承两朝末流廉耻颓丧之后，但宜首以濯磨士大夫气骨为复仇先务。不然，未有不能有耻而能不辱者。是臣之直言所欲效忠者，九也。

　　我朝立法，所繇远过汉唐、度越前世者，其最大莫如尊礼孔孟一事。使人缘帖括之陋以亲见圣贤，阶制科之荣以荷担学脉，所以列圣真儒辈出，如河东、崇仁、余干、新会、姚江、泰州、盱江、吉水诸贤，间出于时，鼓吹休明，扬扢圣化。故其一时门墙派衍，泉流末□，人皆晓然知心性之所自来、名教之必可乐。其服官居乡，一切不苟，而超然能自胜于尘垢之外，出处穷达，各成本领。神祖中叶以后，学脉寖微，然犹若晓焰晨星，耿然未散。自魏忠贤焚弃书院之后，贤士大夫相戒不谈，而断然不濡首利欲，为安心立命之奥。其高者，乃以气魄闻见空慧杂毒当之。然施之经济、世道人心，远不相中。臣窃观陛下洞达昭融，毫无粉饰，澹泊确苦，安若穷士，宜有得于光明缉熙之学识，诚千古道学宗主，□因此时会所急，急出一剂疗之。以臣久阅人间机械，沉溺蔽涸已深，一旦骤□之证颜、思之传，格格难入。第一于孟子浩然、曾子反身处指其入路，而揭之以一诚，庶有救正。昔刘安世学于司马、张九成致于孝宗，惟此一字。朱熹亦云：「吾平生所学，惟正心诚意四字，岂隐默不以告君」？后世迂之。然当时张德远辈，实用四字不着。嗟乎！今日君臣上下皆能克去己私，实实体此四字，而有不能灭贼破逆者，臣不信也。是臣之直言所欲效忠者，十也。

　　凡此十事，皆臣怀之。两月来积诚欲献，徒以日不暇给，愤郁至今。兹因陛下旌直之举，内媿不安，集而上之。然视臣同官朱作楫三年鲠切，臣又觉泛而无当矣。臣之直，媿不如作楫直。当赏以臣官，而臣当拜疏让贤之余，又复蒙恩改臣翰讲，臣复何官可让？则亦惟有内愧而已！伏惟陛下赦而原之，并赦臣字数踰格冗长之罪』云云

　　十二月初六日，御驾亲征。上自戎服登舟，百官鳞集，号令严明，泊芋江对面沙洲者五晨夕，宫眷咸在。复命行在工部造御营大明门一座、午门一座、奉天门一座，两边通着，黄绳为约栏。奉天门外细乐一起，午门外单大乐一起，大明门外双大乐一起。早晨大锣一下，御营管事牌子跪请御令箭一枝，先开奉天门，用大锣一声，奏细乐一次。又锣一下，听大锣二下，御前管事又跪请令箭一枝，开午朝门（锣鼓吹与前同）；听大锣二下，御前管事跪请令箭，开大明门。大炮三声，前后用锣，双鼓乐吹打。内官高传门外锦衣卫官校齐喊，门始开焉。

　　以平彝侯郑芝龙掌宗人府印务。

　　南平县小民张安礼、林中桂、张孝直，数百里恭进米豆酒浆，远迎王师；上嘉纳之。命御营兵部将前后米酒分散诸将，且给予序班冠带，仍赐号为忠良处士，各赏银牌一面，以旌义举。时古田县一都水□小民，亦有输助，赏以银牌。

　　帝手敕凤阳知府张以谦：『朕今正位福京，志雪祖救民。八月十八日，兵发五路。十二月初六日，朕驾亲征。赵贵（乃河南兵备副使邵起差官入贺者）至京，知尔在凤。咸念畴昔赐尔手谕，以迹毁形，尔当速联英杰，助朕中兴。监国、登极、亲征三诏，尔其善为宣布，不负朝廷。朕亲谒皇陵，是尔见朕不忘之日也！特谕』。

　　以河南分巡汝南兵备副使邵起为总理豫楚直陕晋齐六省提督军务兼理粮饷，讨逆安顺，便宜行事；赐尚方剑，兼巡抚河南兵部右侍郎都察院右佥都御史。时邵起遣官入贺推戴，故有此命。凡有恢复府县地方，即准邵起择才授任，务安百姓云。

　　十五日，敕恤民库及御营礼部：『凡遇亲王迎驾者，发银六十两，伸朕慰安亲亲之意。着为例』。时东会王肃昶迎驾，着受慰安银二十两；以亲征冗，免朝。

　　命周■〈火鼎〉新赍亲征驾行诏四道，往温、台、宁、赣四处开读。并顺赍手敕一道，与辅臣黄鸣俊。敕曰：『皇帝手敕辅臣黄鸣俊：自卿辞朝，朕躬切盼出关之信；乃闻今日尚滞福宁，殊可异也！况卿不由衢而从温，廷议不然。倚卿甚重，何逗遛如此！朕今亲征行矣。朕若至建宁，卿必至衢州；朕若出关，卿必至江上。不然，公议无私，甚可畏也。亲征驾行诏并谕鲁王书，并示于卿，其善宣朕意焉。余与周■〈火鼎〉新议之。特谕』。

　　立春日，敕文武官员吉服，照会典内出使礼行。以时值行间，不必贺也。

　　遣侍讲吴戴鳌、鸿胪寺卿扬廷瑞致祭于天兴府古田县水□地方并延、建二府山川之神。

　　敕御营兵部：『速与平彝侯议造盔甲一万副运至御营，以为破虏用。刻不可缓』！

　　二十四日，辅臣黄道周兵至婺源，为清所陷，并门徒主事赵士超、中书毛玄水、蔡时培、赖叔儒四人缚送南京。时辅臣未领朝廷帑金，苦心联络，激劝忠勇，纠合义旅九千余人，从广信而出金、衢，安插遗黎，孤城捍卫，前后擒斩伪官，动以百计。且救徽、援衢，厥有成功。适衢抚某与辅臣议论不投，忌其师屯境上，遂密疏其短于朝廷，辅臣初不觉也。继而请兵不至，始知其繇。乃与士超议曰：『朝廷置郑兵各路七月于兹矣，未见与敌一矢相加遗。敌势愈猖，不几笑朝廷无人耶？我辈为天下倚重，必先声一举，为诸路倡』！遂决意长驱，深入婺源谷中，遇清骑数千。辅臣亲冒矢石，誓不与清俱生。清不为少却，然彼众我寡，后军观望不进，兵尽矢穷，辅臣陷围中。士超知势不利，率玄水等突围而入。其部卒劝其勿往，俱死无益。士超答曰：『我受国家厚恩，岂有背吾师不救而并误国耶』？并陷围中。士超等知势不得生，乃骂不绝口，后曰：『我奉命擒汝，不料为汝所擒，快杀我，得报朝廷于地下，足矣』。清见辅臣忠烈，不忍加害，曰：『当生致于南京洪内院，得一忠义人，胜于得土地数十州郡也』。时辅臣欲尽节，士超从旁从臾曰：『此去南京不远，倘得面数洪承畴老贼误国之罪，魂魄得傍孝陵，死亦未晚』！辅臣深以为然。遂屈节而行，作诗四首云：『陋巷惭颜、闵，行筹负管、萧。风云生造次，毛羽定飘摇。厝火难栖燕，横江舍渡桥。可怜委佩者，晏晏坐花朝』（其一）。『火树难开眼，冰城倦着身。支天千古事，失路一时人。碧血题香草，白头退隐纶。更无遗憾处，燥发为君亲』（其二）。『搏虎仍之野，投豺又出关。席心如可卷，鹤发久当删。怨子不知怨，闲人得安闲？乾坤又半壁，未忍蹈支山』（其三）。『诸子收吾骨，青天知我心。为谁分板荡，不忍共浮沈。鹤怨空山浅，鸡鸣终夜阴。南阳江路远，怅作卧龙吟』（其四）。其忠爱之意，情见乎词。  
　 
卷四

　　隆武二年正月朔旦，唐、邓二王监国于福京，率居守百官行拜贺礼。上不受贺，具祭太祖自罚。群臣俱令带罪图功，仍降自责敕谕于群臣云。

　　初二日，官兵、义兵争粮，县官掣肘，永胜伯郑彩疏陈之。上命会同该督抚计兵派饷，毋致行间之扰；其捐助事宜，地方官照例劝谕，不得强民。

　　又命陆清源赍犒赏银往江上，酌量颁发现在战守兵丁，刻期迎驾。温、处等饷，确遵派定前议。

　　敕谕御营内阁传行：『朕见徽州已复之奏，稍为可慰。又建昌警信之奏，应援宜速。国姓成功速发锐兵二千，同辅臣光春，文武齐心先发，暂往铅山。一为郑彩声援，一俟王师并至，合力建功。朕心切拜孝陵，更念威宗未葬、江北祖陵未靖、南阳王陵犹隔，朕之根本未全，何颜君临天下？昨据楚督何腾蛟有荆州恢复之报，则河南声气可通、燕豫诸陵可达，非遣重臣，朕怀莫慰。况抚安新降兵将，更与督抚相成。辅臣观生拥戴甚早，忠猷可嘉，即着出南赣，比方邓禹之行，特赐定衔曰「钦命瞻奉南北帝王山陵、安定燕豫兵民文武、赐上方剑、便宜行事、调度直闽川广、恢复江浙南京、行在文渊阁大学士兼吏兵二部尚书」。御营礼部速铸银印一颗，文曰「瞻奉南北山陵、安定兵民文武、便宜行事、恢复南京阁部之印」；再赐旗牌十六面，即各撰给敕书。初十日行，朕系御门亲饯，御营该部遵行。特谕』。

　　概免勘合夫马，以苏驿困。

　　敕上游巡抚吴春枝选募健丁，精勤训练；曰：『上游关系，不减关中、河南。朕方倚卿以萧何、寇恂之任，幸自勉旃，以膺重赏。新募兵粮，准照各营例给』。

　　平彝侯郑芝龙僭用「监国留后」四字，诏改正之；曰：『福京任二王为居守，卿以勋辅为留后，原无「监国」字面。卿还将题奏文移，照敕填注，不可错误』！

　　随征各官有当减者、当增者，命吏部尚书曾樱会同御营诸臣按册确拟奏夺。

　　命两广抚臣丁魁楚随瞻奉山陵辅臣苏观生往楚豫图功，另推其继者。

　　上谕：『抚臣职不可一柄两操，然时值多故，惟有专辖、旁辖，如郧阳抚臣及南赣抚臣原有旧例。下游抚臣，兴、泉、汀、漳是专属，惠、潮是旁属；潮州抚臣，惠、潮是专属，漳南是旁属。亦古义所谓犬牙相制之道也』。

　　罚旧粮道夏尚絅万金以助兵饷，复命都御史陆清源核其素行，不得一毫含隐，以广惩贪劝廉之风。尚絅有死灰复燃之意，故乐助云。

　　赐松滋、东会、泸溪、延津四王春宴银十两。

　　左都督杨鼎卿细陈起义情繇，诏答之曰：『人君大柄，止在知人善任；人臣大义，惟是无欺至公。朕久历艰难，稍识情伪。朝廷怀于朋党，祖庙由此两危。北京之失，东林之罪何辞？南都之陷，魏党之咎莫谢。其余门户声气，朕自万古鉴衡，以御天下。杨鼎卿父子戴朕甚早，阁部臣马士英，朕必不负其捧主之心，在辅臣以当痛悔其误陷圣安之戾。诸臣万疏千章，岂夺朕心公论？靖彝侯方国安力扼江干，大功实在宗社。朕今亲征在迩，指日即与辅臣、旧臣相见，未尽之情，还俟面奏。杨鼎卿父子还始终调联，以待王师之至』云。

　　敕谕御营吏部：『朕念远臣间关可悯，杨文□素负清名，可擢为兵科给事中；顾之俊謇谔自任，可擢为浙江道监察御史；刘鸣凤该部速速擢用；丁时魁、傅作霖，听辅臣观生题衔任用。辅臣拥戴忠猷，倚任甚重，再与定衔云云。其随行并地方文武，四品以上题授，五品以下径授后奏；四品以上功罪奏行；五品以下先行后奏。文武自知府以下、武官自副总以下，不用命者皆以赐剑从事。速速给与敕谕，必收一统全功。特谕』。

　　枭奸细陈四宝、程升，发伪示伪票于御营，并议叙副总林明龙胜功。

　　敕靖彝侯方国安一意恢杭、阁部朱大典协大复徽，功成膺懋赏。时国安、大典微有不和，浙直左都督吴凯力为调停，以古廉、蔺为劝，共图恢复。至是上疏陈其始末，故有是敕。

　　兵部侍郎唐显悦奉命抵越擒寇，沿途抚散盗贼，地方安静，优旨答之。复命道臣汤来贺催解粤西饷银十万两以备军储。

　　命宪臣陆清源充为正使，致书鲁王，听其自择一人为副。时清源有广播王言之请，因发御制文及前勉答鲁王书稿三百册、亲征后诏御营敕谕三十册，昭示臣民，以见朕无一日忘天下、无一念不笃亲亲之意。

　　敕镇臣崔芝以藏贮火药火器，接应左都督杨鼎卿捍寇用，毋得目击坐视，以误军机。时鼎卿疏请药器，上以闽中所有俱载在御营，入浙不远，难以分发；故敕崔芝就近应之。

　　衢广都督同知蒋若来遣官迎驾，上悦之。给以敕书关防，所领兵马，候朕出关调用。

　　上驻跸延津时，有议迟出关者。吏部主事曹元芳一疏，「举兵须图万全」，意欲上之速行也。答之曰：『朕既统师启行，岂有仅止建宁之理？现今催趣将士，到日即自先驱。驻跸金衢，还相机行』！

　　监军兵科给事中张家玉安插杂民，行各府州县村落深为得法，上嘉悦之。着工部依家玉所进告示册式刻板，刷印万张，吏兵二部选差能干承差才官数十人，赍送遭寇残害处所，地方官遍行粘布；其腰牌内用正官印信，以防诈伪。

　　守关大将施福解获清兵伪官朱盛德一名，上着法司速行审明正法。

　　趣泉州布衣蔡鼎，到日召对御营。鼎有推算望气之学，曾遍历边塞，言论洒洒不穷，府县起文荐之；兹又以病辞，故有是诏。

　　平彝侯太夫人黄氏进五方旗帜，金鼓铳全；上受之，不报。

　　上喜左都督杨鼎卿固却鲁藩令印，曰：『若鼎卿者，可谓忠荩能明大义矣！朕与鲁王原无嫌疑，前付柯、鲁二使臣启答王书，或未之见乎』！

　　建、瓯两县交过银一万两，定饷两月，每月二千三百四十两；正、二两月，共该四千六百八十两外，余银皆作安家衣甲之需；着抚臣吴春枝给发回奏。

　　敕谕郭朶、陈秀：『若正月十八日不亲到建宁，违了期限，定正军法不饶』！

　　按陈、郭二将与郑平彝同起丰沛，郑既贵显，微与不睦，二将亦远遁海外，兹平彝欲藉以守关，故屡言于上，上特旨趣之。

　　给湖广总督何腾蛟敕印诰荫。时诰命奉明旨：自隆武元年十二月二十日后，请乞不给。兹为破格，故特书之。亦见上之隆笃大臣也。

　　谕左都御史熊开元曰：『宣德达情，全藉巡方御史。近来情弊因仍，贪者工攫取、傲者喜逢迎，以致民穷无告，盗贼繁兴，殊可痛恨！卿还严访详谕，务令激扬得法，吏畏民怀。有不称职的，即参来重处』！

　　起揭重熙原官，着其联络建昌；俟事稍平，即来陛见，以应大用。

　　吏部尚书曾樱首荐凌超，以其才能可当一面，上命其速来迎驾。云超虽素有谋略，但其原官赞画应否即以监军道起用，须面征其底蕴，方可破格擢用也。

　　下游巡抚御史高允兹疏陈闽南抽税之害，上以：『杂税尽行停免，久有明旨。下游官裔乃敢私抽扰民，法纪何存！着允兹严拿正法，以安穷民。仍大张榜示，晓谕毋忽』！

　　设立建言簿以收实益，以壮敢言者之气。从大学士熊开元之请，以言官纠弹，不避权贵，事关补衮，亦须指陈；故云。

　　谕科道官纠仪导驾，照两京旧例行。

　　上以孝陵未见，疆土未复，不受庆贺。时京、省俱有表笺，大学士朱继祚封进；上曰：『览诸表笺，亦见归诚之笃』云。

　　御营吏部尚书路振飞进奋练义勇说，上曰：『此真安攘大略！书册留览，暇当为卿序之』。

　　诏授陈学孝监纪通判职衔，照旧在本乡团练乡兵。

　　敕谕御营礼部：『速择驾行日期，不许违误』！

　　谕辅臣朱继祚曰：『君臣一体，虽小臣亦必加恩；法自贵近，即大臣亦从画一。朕天性忠厚，爱诸臣以大体、以廉耻。登极七月，优礼备至，乃始以坚卧之套，必待朝廷几次温旨，如请伊、葛之才。至到日又一筹不展，推诿因循，毫无爱君之真情，心存假恭之旧例。呜呼！高拱不作、张居正已往，朕今身任中兴，举目不知所倚，深可痛伤！看今日之情态，则知世庙之于夏言、神庙之于张位、烈庙之于刘鸿训等，皆圣心之不得已也。此次暂且从宽，再若因循推卸，或以紧要军事推委之于中书，或将紧要敕书不自作自写，故意延迟，要坏国事，或当会票之本不肯确议，或当担当决断之事，上则推候圣裁，下则推下部议。凡有此等，则三尺具在，祖宗大法，朕必不敢私徇，断断必行！尔等详之慎之！呼吸死生，大迷不醒，不得不如此行也。又令内阁出入之门，着将外门速速严锁，要从川堂之门走动，张鸣凤速速遵行。机务正繁，辅臣德璟还，即日入直，不许延挨。各该部科道官一体遵行，毋忽』！

　　按此谕备写辅臣养望推委情态，可谓要言不繁矣。

　　禁立生祠。时天兴府贡生郑献可献谀，以上实心爱民，请立生祠，以祝万寿。诏责之曰：『朕绍大统七月，祖陵不见、疆土不复，臣子因循不能变，百姓汤火不能援。擢朕之发，不足数朕之罪！惟此一念身殉太祖，天地临之。自登极入闽，上无血性担当之倚、下无爱民如子之臣。出饷之征，累我百姓，朕实痛心。有何功德，而作此无妄建祠之事？且即中兴一统，亦断不学丧心文武，剥了民财，还受献谀生祠之事。郑献可速速停止，无重累吾民，增朕之罪过！御营该部速行文与该抚按传旨』！

　　国姓成功领兵出大定关，兵科给事中陈履贞监定清侯郑鸿逵军抵衢州界上，各有温旨答之。

　　命户部主事李日炜催延、建二府借助银两，张调鼎催汀、邵二府借助银两，如不破情面，失误军机，各有显罚。

　　江西巡抚都御史徐世荫上疏迎驾，并请面奏。上许之，复答云：『逆寇犹狂，广信地重，着且料理堵剿。朕今暂住建宁，不时即要出关，即于建牙处召对』。

　　掌河南道御史谢绍芳奉命安抚浦城，极言营头邮传之苦。上云：『此事深可痛恨！一处如此，他处可知。以后勘合马牌，断宜少发。如有给札参、游、守、把及假扮官兵扰害人民者，许地方拿解该抚按正法。榜示通衢，以共遵守』。

　　谕巡关御史郑为虹：『不得因人言推诿关务，即着前往仙霞巡防。王兆熊参列事情，该抚一并虚公奏夺，毋得偏循』。

　　催陈天榜、张晋征各领本标兵丁飞守信地。

　　命百官具吉服赴松溪王府捧迎太祖圣容，步行至朝门外，俟朕迎入行在。

　　封广东总督丁魁楚平粤伯，准与世袭，颁给铁券。时靖江王僭妄自立，不奉正朔，复任用幸臣顾奕、吴之琮、杨国威、张龙翼等羽翼肆行。魁楚用计擒获，并顾奕等送至行在；又复照护宗室，赈贫雪冤。诏褒异之曰：『卿调度兵将，悉合机宜，成功甚速，朕心喜悦，立颁殊赏。靖庶悖逆，自有祖宗法在，非朕得私。亨甄册命冕服赍送维难，已命制铸，遣广西试臣陈天定、林明兴带差行礼颁行了。土司赦罪加恩，胁从文武，一概宽宥，及雪济残虐宗民，俱照前旨行。其从逆顾奕等，俟解到正法。惠、潮寇警，已着唐显悦同地方官收剿，与卿共夹攻之，以收底定之功』。

　　赐闯贼党郝摇旗名曰「永忠」。时闯贼李自成为清所迫，走居鄂地；风霾警之，又遁入九宫山。余党十万悉为伏兵所诛，自成自刎。湖广总督何腾蛟疏闻，以摇旗有指视之功，故特以「永忠」之名赐之，俾知犯上者必正天诛云。

　　擒伪官假兵李养心等一十八名审明正法。

　　诏宽魏〔党〕一案，复媚□宋祯汉原官。诏曰：『媚□一案，止因议论偏苛，遂致人心不服，酿成党局。一年两陷京都，莫不祸根于此。朕今继统中兴，一洗从前陋习。东林陷误北京，魏党陷误南京，厥罪惟均（疑有阙文）。乃官赐祭一坛。此后真正魏党，亦与一概涤宽；但责后效，不计已往。盖中兴之时事，臣民悔过，且与维新；况轻于此者乎？廷臣各宜以朕之心为心，勿再酿激黄澍等鼓煽左变之大害。朕度如天，诸臣钦信』云云。

　　诏加福建乡试举人十名，以为中兴新恩；流寓亦准酌量增加。时上锐意文事，欲是年首开乡试。平彝侯郑芝龙以兵兴过费，宾兴之典宜少暂停，语甚剀切。上不从。以『乡试不宜改期失信，且文事、武备原是一体』云云。

　　翰林院编修周之夔乞监军讨贼，报国自效。上初不允，以儒臣自有专职，诏诰方资撰述，岂得复事戎行？然亦足见其忠壮，后乃加兵科职衔。

　　允雷廉参将郑芝虎开采杨苗地方沙金，不得生事骚扰，反滋民害。

　　催陈秀兵一千名督发前来，不可在汀就近调发；并漳州召募一千名员，着平彝侯郑芝龙催齐速至。朕专待二处兵到，便可出关云云。

　　召平彝侯郑芝龙至行在面议军务，曰：『朕亲征剿清，实欲恢疆觐祖，义不容缓。至于固守关隘，动出完全，乃宗社大计。已有旨召卿，亟望即到，以慰悬伫』。

　　谕定清侯郑鸿逵：『卿所统兵出关已久，何云「赴关防剿」？以后塘报，还开明于某地方接到，庶朝廷便于策应。若清之声东击西，狡情已自可见，卿宜着意料理』。

　　敕永胜伯郑彩策励将士，以收榆效。时彩已失律败师，又思以乡勇借题，上疏言发银二千六百两，分给联络义师，以俾守御。上以此固是应急一着，但乡勇只可借声援，其冲锋对敌还须官兵云云。复敕彩『开造现在兵数册，并分首从冲锋四等，以便给饷。还着策励图功，固守关隘。果建恢疆之绩，自还世袭之封。赏罚人主之大权；朕方痛自刻责，至公无私，并罚内外诸臣，岂为卿一人而行其法耶』？时彩已奉削去世袭之旨，故云。

　　差兵部试主事汪沐日到衢州，联络官绅士民，堵御清□，以待王师；曰：『朕跸临建水，指日出关，以恢复杭、徽为急着。汪沐日文而能武，为辅臣德璟所保荐，自有良筹。到（下疑有缺）』。

　　敕两浙抚按：『朕用兵方亟，辽饷自难遽蠲，着照旧征收；但不得别立加派名色，致累穷民』。

　　敕江西抚臣刘广胤、兵科都给事中曾应遴招抚闯寇。时闯寇四散，待抚日久，朝廷议论不一，应遴以为言，故敕广胤同应遴公细商酌，加意料理，以资剿堵。『务要操纵得宜，俾一意投诚，实为我用。若克复南昌之功，业有世封之命。朕信如日，必不食言』。

　　敕益阳王速还严州。时因彝警，益阳王仓卒至衢，并未奏启；故敕其速还，以明恭顺。

　　擢原兵部主事李蘧为金衢巡抚，墨衰从戎。时李蘧疏陈衢地显患，并恳辞就职。上以为：『巡抚之擢，出朕钦定，不许再辞；着即墨衰供职，以消除虏氛』。又谕之曰：『三衢为入闽咽喉要地，岂堪显患隐忧，丛集于内？且时遇至艰，更得好官为急，安得县职妄用吏员？总之，今时之官，必仁以恤民、智以养兵、勇以御敌、刚以不挠，始为合格。李蘧素饶干济，方今倚任甚隆；衢为要地，抚为重臣，还着加意担当，安民治兵，以俟六飞□至，面谕方略』。

　　复旧辅臣张居正原荫锦衣卫指挥世袭。

　　太常寺少卿杨鼎和改署铨司，陈六议：一曰端本源、二曰慎名器、三曰重守令、四曰行久任、五曰专咨访、六曰严部覆。上嘉纳之。

　　谕定清侯郑鸿逵曰：『逆兵狡诈多端，恨我战守无当。始则境内坐縻，今复信讹撤转。不但天下何观，抑且万世遗耻。自古唇齿之喻，未有不能守于关外而能守于关内者。还着用将选兵，出守江山，并令郭朶速到。领兵将官林壮猷速同陈鼎于关上会同辅臣振飞等确议遣发，严保江山，联援金、衢。然后督守关隘，又不可阻急报而隔远臣』。

　　降郑鸿逵一级，改太师为少师。时因黄克辉败绩，故有是命。

　　辅臣路振飞荫一子锦衣卫五千户世袭。振飞抚淮时，逆寇交讧，振飞有保淮之功，万民交颂之。上过淮，得于目见，且有旧德，故特隆宠命以示非私也。

　　犒镇臣刘承胤所领兵将，并表里白金赐之。手敕云：『屡得卿奏，深嘉忠功。朕今亲征，暂跸建水。特着奉陵辅臣颁银一百两、表里四疋，并交虔州桥税一千两，犒卿兵将。道远赍之不易，至可领也。朕答鲁王书并元旦敕谕，善为宣示；及云贵恩诏，委卿代颁。一面迎驾、一面力复江京，彝典具于明诏，朕不食言。特谕』。

　　锦衣卫承旨张鸣凤疏荐禁旅都司佥事加三级胡上琛「文武兼优，江右之役，请与偕行」；上允之。

　　手谕楚督定兴伯何腾蛟，赐赍甚厚。敕曰：『国运中微，朕勉继统；云龙风虎，舍卿其谁？今朕亲征，暂驻建水。先遣辅臣苏观生瞻奉山陵、宣安兵将，与乡同心，先复江省、继靖南京，并抚镇刘承胤等，复江省者世封伯、复南京者世封公、复北京者封真王，具如明诏，卿其勉之。先遣精甲一万，迎朕湖东，恤民库发朕膳银二百两、表里八疋，辅臣顺赍，至可领也。发银二千两犒师，标兵各将，路遥莫致，姑准于虔州桥税速速发行。盼卿功成，与卿今年金陵握手，勖之亮之！特谕』。又谕云：『楚粤云贵近有异闻，卿可以援天无二日之义，以全朕骨肉之情，尤所殷望』 

　　新擢科臣吴闻礼为上游巡抚都御史，准于衔上加「便宜行事」四字，以重事权。

　　提学御史毛协恭缴进同乡各臣书疏，上读毕感痛，云：『江南士绅，无人不洒涕思明，枕戈待举。朕必亲提黄钺，张皇六师，以慰臣民之望。大小文武，当时时刻励尔志，毋狃偏安』！

　　建宁知府周维新疏言：『王师至止，建民输将甚苦，不堪复应他求』！上许之。

　　降巡视中城御史沈佺期一级，以戒凌躁。时闽、侯二县知县刘霖懋、朱铳■〈金筒〉调繁未久，佺期疏荐之，上以：『赏罚本于人主至公，抑竞奖恬，御世大道。霖懋、铳■〈金筒〉虽有薄劳，岂可以县署为传舍？为二臣陈请者，皆是情面贿赂之饰习，亦是以竞引竞之恶趋。薄以降级示惩；如再有欺饰，定行重处』云。

　　召刑部侍郎刘若金至御营，专领刑部事兼管左副都御史，即来赐对供职。

　　刑部总务司员外郑逢芳报解施■〈火豦〉之赃银一千零三十余两，着恤民库察收。

　　按施■〈火豦〉之狱以逢芳成，而施■〈火豦〉之赃亦责逢芳完，七千而始解一千。后来之追比，当必有波及无辜者矣。

　　命辅臣撰御榜，沿途张挂，禁官兵扰害民生。时刑科给事中胡显极言：宁绍官兵沿途骚扰，民不聊生，急宜禁止。上以：『朕决计亲征，先救现在之民，欲杀害民之寇，岂有擅兵无纪，成此惨伤？兵额不由于天子、兵数不报于本部、兵饷不由于司农，人善自纵而惮拘简，致民尽自毙，祸及国家。江北各镇，近鉴甚明，知不可改。今亲戎在途，第一痛心此事。除前不究外，今先着御营兵部行文该抚按严行榜示，有犯必惩，继以御榜张挂，以救民生。江上将士还勉效忠义，迅图灭彝，副朕除暴救民至意』。

　　敕下游巡按御史高允兹：『于汀州府属练土著兵三千，以补客兵原数，务期有勇知方，会同该抚募练有绪，即行回奏』云云。

　　免汀州府属借助有差。时汀州伤残已甚，寇盗日滋，连年用兵，瘠薄可念；又欲行借助之法。下游按臣高允兹以为言，故武平准全免，长汀、青流、归化准免其半，上杭、永定、宁化、连城准宽至三月，以示优恤。

　　敕加永定知县徐可久户部主事衔，遇要紧道缺推用；以其新任地方，即能奋勇定变，足见伟略也。永定在万山中，原割自上杭一隅之地，兵饷两乏。可久自荡平虔寇后，多方抚绥，革去从前陋习，开布血诚。以五里弹丸之地，劝谕输助银五千二百两有奇，又为地方除切要六款，故屡邀温旨云云。

　　封琳渼为陈世子。琳渼，今上胞侄，追封邓王聿■〈金〈艹丙〉〉长子，生于崇祯四年。六岁时，即遇今上蒙难，相别已久；其父王已殉节于南阳，谥曰愍，即曰陈愍王。令御营具册宝冠服，临期传制，以展亲亲之义；随令随征，尽侍膳问安之礼。且令中书官与世子作讲读，导以礼仪。

　　谕督剿蜀寇兵部尚书王应熊：『辅臣密勿重任，出总军旅，原非常之艰难，托非常之亲信。当使万里之外，宛如咫尺纶扉。朕以臣民拥戴，继统危微，倚卿元老，如身有臂。祖宗疆宇，凡有未复，即朕躬之有罪，亦耆辅之深羞。朕或用人行政之不善，卿当有闻即告。况四川为卿之桑梓、朕之版图，大小文武举用，自然一以委卿；一切军民机务，即假卿便宜』。

　　四川督师王应熊疏陈西南形势，上手敕答云：『览卿奏，详陈兴复次第、天下形势，朕意豁然，深嘉卿硕画。朕自惭虚薄，何能负荷多难？但稍秉仁孝之性，切励除雪之诚；一誓清孝陵，二誓葬烈庙，三誓迎圣安。半载恨无寸功，亲征暂跸建水。天以元老留辅朕躬，将以中兴全功托卿，岂但西南倚赖？饷济维艰，朕必从长力行接措；朝廷时切兵行粮从之筹，卿亦预申老师匮财之戒。上下交警，不日成功矣。切望切望』！

　　改堵胤锡为副都御史，巡抚湖广；赐以膳银百两、表里四端。手敕褒誉，并谕以陈可立、缪举速为匡正之，以明天无二日之义。

　　敕江西辅臣杨廷麟、督臣万元吉、□臣曾应遴、陈泰来，速备兵迎驾；曰：『朕亲征暂驻建水，御营兵力未充，必俟卿等迎驾陈荩，兵宜速至湖东。朕惟待卿等兵至，方可出关，盼望甚切。卿等速与辅臣观生议行，或楚粤兵将来迎亦可，先还具奏，以慰朕心。答鲁王书、元旦敕谕，可善宣布』。

　　手敕辅臣苏观生曰：『朕以卿与楚督定兴伯何腾蛟为左右两臂，卿两人必无一毫矛盾，百事一德一心，以释朕虑，以佐中兴。两美必合，须防宵小交构，戒之记之！逆贼李自成之死，督臣确报可凭。人传李贼在于北杀鲁，虽不足信，尚待卿同督臣再有奏到，纔好告庙宣捷。定兴伯印，先发一颗与督臣，差官顺赍，恐有不到，故今另铸，托卿再赍钦承。仍有七省左右将军印信二颗，顺赍与郝永忠、张先璧恭授。再给楚督臣、抚臣、镇臣敕各一道，委其与卿并力复南昌、复南京，速遣劲兵一万来湖东迎驾。云南、贵州诏尚未颁到，卿可领去，再为顺颁。恤民库赐路费三百两、行饷三千两，卿其钦承。一切便宜，不可一毫推托；一力担当，功成重报』。

　　敕蜀督抚阁部臣王应熊善视摇黄诸寇。时应熊上疏言恢复蜀中各郡县，上答云：『卿力恢残败封疆，屡胜猖狂逆寇，用饷仅十五万，不取空城伪印为功。从前覆京弊端，赖我元臣一洗。朕志削平天下，闻此大慰于心。至献贼之残忍，手砍数十万生灵，朕实不胜痛愤。若不速救斯民，何颜对我太祖？望卿力任平贼，朕必有请立应。至于摇黄诸寇，罪原轻于献贼，卿还善用戎索，俾为我用。若能以摇平献，释过赏功，必不失信。卿以不杀止杀，图机出之仁恻，尤足嘉悦』！

　　两广总督丁魁楚辞封伯爵，上不允；曰：『朕当艰危继统，全赖闽粤合济中兴。卿有闻檄拥戴之大忠，又有迅平逆寇之巨绩。王守仁当全盛之时，无推举之事；以卿比之，功实为过。世伯之颁，卿当领受。乃奏引四咎，愈见奇勋。若不拜表擒逆，高庙神灵何倚？况朕继统半载，寸功未立；倚卿在粤，如臂护身。还宜勉奉恩纶，仍旧督理。俟朕得拜孝陵，另敕召卿入觐，誓与中兴君臣始终。言出真切，不可再辞，负朕激望至意』。

　　禁云山禅寺僧宗德聚众建醮诵诸天菩萨宝号。

　　按今上实心爱民，不欲徼福，此举视隋之舍身、唐之迎佛骨远矣。

　　诏改福京都察院署为唐王府。王初居北门，以病改今所。

　　大理寺少卿熊化疏请恢复之策，必先首定江西，且列陈关外急着。上曰：『恢复始江西，自是正着，但随机应变，亦难执定一局。其锡玺书与永宁授阎罗宋等以官职，俱已行了。至批答咨度二事，关切朕躬，深为嘉纳。条陈泛滥，希冀得官，实效罔闻，徒开幸窦，俱近日弊习，允当裁汰融化。老成沈静，无党无偏，朕所孚鉴』。

　　川陕总督樊一蘅遣官入贺，上答之云：『太祖栉沐之天下，两都督武林三误而有今日。朕勉答群请，继统危难，全赖内外臣工，洗心实做。痛祖宗多年功德在人，幸彝寇规模全是草窃。但我君臣当尽改覆辙，打起精神，实实爱民、实实治兵，人心天意，兴复可必。樊一蘅才名久着，万里投诚，亟当勉佐中兴，与云台之例云尔』。

　　广西梧州府兵火初宁，诏补所缺正印官以抚循之。

　　诏天兴府添设管铸通判一员。

　　上阅瓯宁县知县赵庾所陈政事疏，曰：『赵庾此疏言兵、言将、言饷、言战守，包括已尽，即可为今日闽疆御备之要着。下部看议着实举行，毋忽』！

　　加林宰兵部尚书衔，致仕（吏部尚书曾樱荐其年德俱懋）。

　　以□□张夫为户部侍郎，专管钱法。

　　手敕广督平粤伯丁魁楚、按臣王化澄、镇臣周仕凤：『朕因兵力未厚，致稽出关；卿等仍照前旨，募兵五千，不可为浮议疑阻，再召狼兵七千。七千之兵，俱准支销正项粮饷。三月之内，朕要见卿之兵到。仍命大将周仕凤督至御营，随驾征剿。朕亲至虔入楚，以收天下全局。卿其力赞成功焉』。

　　按今上与各督抚手敕，俱惓惓出关；其倚赖之意，蔼然言表，惜无有应之者。遂令偏安之业亦不可成，真臣负君矣。惜哉！

　　钦命新例兵将文册付平粤伯丁魁楚（一籍贯、二年貌、三武艺、四队伍保结。一移兵部，一进御览）。

　　敕两广事例银五万两付定兴伯何腾蛟，为收拾降兵取江、克京之用。

　　联络恢剿兵部尚书杨廷麟疏留粤饷，以备大兵。上以『粤饷为御急需，万不可留。但今卿剿事方殷，量留五万，凑前五万，以成剿局。速立复江省，以迓乘舆。余俟地方恢复，动支正项，并行劝输酌用』。

　　二月，户部左侍郎李长倩上言：亲征饷需，宜开加纳事例。上从允（廪生加贡，纳银一百五十两；增广加贡，纳银二百两；附学加贡，纳银三百两；青衣加贡，纳银三百五十两；社生加贡，纳银四百两）。

　　赐大学士蒋德璟乘马一疋。以其老成旧臣，纶扉倚望，两辞不允，其亦晋康侯锡马蕃庶尽曰三接之风乎！

　　镇海、平和二县乱民借题报复，聚众杀人，下游巡抚刘柱国解散之。上以：『小民果有冤情，何不申理该管衙门？乃敢横行无忌，殊干法纪！着下游巡抚臣同潮抚严行禁戢，以安地方』。

　　初九日夜，雨雹，大如拳，敲击窗门有声；闽地数十年一见。

　　益阳王私授县官，诏禁之曰：『国家敦厚懿亲，自有典制。朕复天性笃爱宗枝，王借受慈禧之命，又借勋镇方国安之推，奉迎日表奏虽来，公然用监国之宝。不知此宝授自何人？辅勋士英、国安疏王本末甚明，朕正不必显示。乃到处骚扰，妄行升授，亦为有过。复闻播害龙游，民苦不堪；又图遂昌，尤碍法纪。着地方抚按官速速止王回严，以明大义』！

　　敕平彝侯郑芝龙云：『永安关隘甚多，何可无兵扼守？所需兵册，何将为近？何将为远？还着察明，以便立限。水师船仅百只，未足捣巢，亟须即行修造。毋忽』！

　　敕行在兵部速发兵三千，应援衢州。时严州告急，三衢震动，邻督辅黄鸣俊入告，故有是举。

　　都督同知郭熺疏请粮饷器械，着行在户、工二部给发。

　　敕处州道臣董振秀将十县粮饷分给军前。以丽水、青田、缙云、平阳、景宁五县饷银，给勋臣刘孔昭养兵将；以龙泉、遂昌、松阳、□□、□□五县饷银，给督臣杨文骢养兵将。时二臣互有争执，复手敕与之曰：『师饱在饷，师克在和。与其同饷而涉于争，不如分饷而归于和。今后两臣同心协复，再勿争竞。其兵马五款三等册籍，限四十日内造进；过期不至，造报不实者，停粮记过。近闻年荒饷急，民困难支；仍将民粮分限催征，以息民力。两俱不许差人至县，辱官虐民。违者亦不许支粮，仍着该管官具疏参奏』云云。

　　按此敕洞悉官箴民隐，其策励二臣之意，蔼然可见。  
　 

卷五

　　敕都督同知施福提兵出关，以壮声势。时金衢道臣疏陈：『衢郡士民惊窜，库藏空虚。藩宗乌合之兵，盘踞于内；淳、遂鸱张之寇，蹂躏于外。如此艰危，速宜救援』云。

　　归化县复征崇祯十七年银粮，以备王师。时已行蠲免，诏禁止之。

　　青流县因主佃混争，聚众激变；县官谕散，为定租斗。诏褒之。

　　辅臣苏观生兵过将乐，居民无扰；复陈内地堤防宜密。上称善。

　　敕辅臣陈洪谧：『盘湖、董家店、百丈岭皆系要害地方，何以不全设备』？

　　衢、严报警，敕尚宝司司丞陈鼎速催兵将出关，敕印不许缴。

　　谕兵部尚书郭必昌曰：『朕自登极以来，诸臣未有催发事件者；今始于卿见之，具见慎重关切，朕心嘉悦！每日文书甚多，批览俱经朕之手眼方行。此后卿部凡有要紧本章，即于封上搭一红签，上书六字曰「要本乞速批行」，应即先批发；以后卿即记着』。

　　江楚都督汪硕画上言：『逃兵肆掠，无官安缉，深为可忧。致与地方奸棍勾奴通路，贻害尤非小可』。上深然之，敕该部速行文严饬。

　　兵部尚书朱大典辞阁衔，不许。大典拥重兵于金华，与国安势不相下。上敕其协心和气，共济时艰。兹赍和本至，乃加阁衔，大典疏辞。上谕之曰：『卿忠诚干济，劳苦功高；在辅臣振飞固有同心，而朕心实切眷倚。宜祗承明命，以慰朕远怀』。

　　兵部尚书朱大典疏荐使臣兵科给事中刘中藻『思苦虑深，学纯力定』。上召对，称旨。

　　敕谕枢臣郭维经，速催蔡鼎、凌超即来候对。

　　松江捷书至，赐督臣荆本彻、镇臣黄斌卿、张名振各银二十四两、表里四端，以示劝激；余将帅各升级有差。

　　十四夜，福州开元寺失火，延烧灵源阁居民百余家。

　　议以荒芜田地听民间开垦，三年后始升科充饷。上以为然，令抚按行各属通知。命户科给事中李日炜督催汀、邵、惠、潮四府粮饷；其借助过者，准作三年预征。

　　三月，施福、林顺兵到建阳。

　　命平彝侯郑芝龙专理水师，户、工二部事务有相关者听其兼理。

　　革郑彩职，令平彝侯追缴永胜伯印、征□大将军印、黄钺剑并各敕书。

　　许小民被清强迫者竖义民旗，自为别白。一时网中难觅，以蓝、白布裹头，兵将不得擅杀。有能杀寇归降者，一如诏格。

　　敕肃虏伯黄斌卿：『卿孤兵久处舟山，援饷不继，朕每以为念。今得张名振资助万金，克复苏松，可望其大焉。鸟铳、火药、硝磺、鎗刀、铅弹等项，一并给发』。

　　平彝侯郑芝龙进浙直水陆地图，上曰：『观图备悉奇正之着，五路并出，与合太湖义兵为策应，使西兴将士为我出力，俱是全着急务。卿其速规进取，毋但仅托条陈』！

　　禁将官胡来贡官兵打粮焚劫。

　　敕惠潮巡抚刘柱国：『加意绸缪二府，以为中兴根本；惠州更宜消弭于蚤』。

　　揭重熙兵扼龙斗铺，□□□□□出关，上嘉纳之。

　　汀州多寇虏，李言愿捐家起义，扈驾西征。上谕其招募，先靖本里为要。

　　敕国姓成功：『招致郑彩逃兵，毋得令其惊扰地方百姓』。

　　沙县山寇李昌元等拥众千人，兼以不轨之众，声势浩大；上令兵部立行调兵扑灭之，后旋就抚。

　　永安寇警频闻，定清侯郑鸿逵刀疾剿援，上嘉纳之。又敕：『仙霞一带为卿汛守要地，尤须严行毖饬，毋徒委曾德扼防』。

　　掣回汛守分水关副将林顺兵赴邵武，协同郭熺、陈秀驱贼图功：令择能者交代，不可疏虞失守。

　　下游巡抚吴之屏疏陈时事孔亟，内防宜周。上曰：『泉州新旧兵一千一百余名，岁需饷银七千余两，除绅衿每田一顷助银一钱及典铺、车铺、澳船、海船资助外，可足岁支之额。尔用心料理，务使兵民相安为要』。

　　谕唐王聿■〈金粤〉、邓王器■〈土鼎〉曰：『京中民情安堵，市肆不迁，朕心慰悦。亲征原以安民，闽都根本重地，王等还多方晓谕，禁戢逃兵。朕若早觐孝陵，自有蠲免恩诏』。

　　命督师傅冠提标旅兵出湖东，所载火药器械，敕沿途州县拨兵护送。

　　平彝侯郑芝龙清察出晋江、南安、惠安、永春四县无碍榖价银六千四百余两。上喜，复命黄日焕去同安、安溪、德化三县并七府一州四十余县再出清察，各要无扰官民、有裨国计。

　　发三、四月份饷银二万五千五百八十两七钱与十营官兵，计九千二百三十二名。敕：『广西起存银两，每年总额细额及内库金花银两，至今未经造册开报。其户口、田赋、兵马、文武在籍、在任并举监生员及赋役全书，通着行在户部行文付桂府差官，责成该抚按详察开明，付试官陈天定、林明兴赍到，违者定究。特谕』。

　　翰林院检讨黄庆华先后奏明捐助已解、未解之数约二十六万余两，复奏彝寇急宜剿灭，免至糜饷，及「和断速密」四字。上嘉纳之。

　　敕广东督抚按：『禁豪右擅立铜锡丝漆私税名目，以蠹国害民。府州县严示晓谕，犯者杀无赦』。

　　罗浮山寇听抚，监司王应华主其成，上悦之。谓：『应华忠信服人，良可嘉尚。其解散之法，亦须酌处妥当，永杜后虞』。

　　上将取道于汀，汀人徯后。饷部侍郎李长倩以汀属空虚，请留饷三万，以训练土著而备缓急。上可其议。

　　楚兵复需粤饷，以前十万两不足用，饷部侍郎李长倩以为言。上云：『留饷已有前旨。该镇共事一方，着以通融接济。俟朕至军前，再行酌处，无得纷争』。

　　裁去捧卫官跟役月粮，以省虚糜。

　　督师阁部黄鸣俊疏陈战士脱巾告急，上准于就近学院吴国述同少卿利瓦伊樾事例各项内动支，报部销算。

　　谕大学士熊开元：『卿以聪明执持，受知简用。朕昔不以人言而用，今岂以人言而舍？着调理安痊日，即来行在办事。马借人乘，尚为厚道；岂君臣之际，任重纶扉，何必缴进？着留为病好进朝之用』。

　　着中书李开英敦趣辅臣路振飞前来，以副倚重。

　　晋礼部尚书黄锦太子少傅，以示优重老成之意。

　　敕浙东巡抚御史郭贞一赈恤驿递。敕曰：『祖制：地方设立驿递，原为上下通达道路，流贯血脉，事关非细。近日文武诸臣忠上之心既微、恤民之心更短；累我百姓，苦窜驿官。先帝屡下明禁，诸臣欺蔽相仍。今日残疆驿骚尤甚，朕所痛恨！温、处、衢之免应副，已奉明旨；其金、严、绍、宁、台五府所当一体恩恤。非是紧急军机，一切不许应副。如有抗旨害民，三尺具在；该抚恪体，以苏我民』。

　　靖江庶人亨嘉械至延中。上命锦衣卫王之臣『用心防护，无得疏虞。仍敕刑部侍郎马思理安置靖庶，还要酌议妥当。所刻靖案，作速颁行在闽亲郡各王，并令具议来奏，以服天下万世之心。不可草率，亦不许迟误』。

　　命县官包象干、刘以修、熊兴麟往汀州募兵。

　　命陆清源解犒赏银一万两赴靖彝侯方国安军前。

　　三月初一日，〔虏〕械辅臣黄道周、监纪主事赵士超、中书毛玄水、蔡时培、赖叔儒五人至南京，不屈死。时洪承畴总督江南，知道周赋性鲠直，一见必为所诟，乃托故不与通；命伪操江陈姓者来见，说之曰：『老先生海内名公，清兵且敬之若神。天命有归，何自苦若是？且洪总督与老先生同乡，一见必可富贵，共成鼎革勋猷。况大衍易数，先生所素明，岂不知今日事耶』？道周闭目掩鼻不言。陈因问之曰：『老先生何不出一言转祸为福』？道周乃曰：『尔何人』？答曰：『陈某』。曰：『尔亦大明臣子，吾有目不忍视尔、有耳不忍闻尔，复忍与尔言耶』？陈复问曰：『先生掩鼻何为』？道周曰：『腥气难当』！陈乃大惭而去。清知其无降志，曰：『不如成尔名』。乃同士超等五人斩于市，尸犹僵立不仆。京师为痛哭者五日，清仍厚葬之。先是，士超临刑时，数承畴之罪而骂之曰：『误国老贼，夷我宗社、害我赤子，吾恨不生啖其肉！倘使我见奸臣之面，死亦无憾』。复嘱道周曰：『吾师神魂勿乱，同去孝陵见太祖，当为厉鬼阴歼之可也』！

　　吏部尚书郑赓唐以上有出关之念，有阻之者，上「圣驾虽不临浙」一疏。上答之云：『朕用浙人不少，尤痛念浙民，何忍置之？督抚鸣俊驻衢，亦以固闽门户，相机进取。朝廷原无中制，枢辅大典、勋臣孔昭既任复徽，固朕深愿。督抚即不必合力，亦何尝不与同心』云云。

　　肃虏伯黄斌卿救宪臣张肯堂家属冢孙入闽，上嘉纳之。时清已破松江，不屈而死者则有夏彝仲允彝、章次弓简。夏曾为长乐令，章曾为罗源令。

　　以锺炌为行在都察院左都御史。

　　敕谕行在吏部：陈子龙擢为御营太仆寺卿、杨廷枢擢为兵部主事，以酬其太湖起义之忠。

　　瓯宁县耆民徐元秋疏陈募练义兵，以备战守。上谕之曰：『朕刻期出关，则天兴、建宁即朕之关中、河内。尔所奏大有条理，即着新抚臣吴闻礼照奏内储榖、练兵二事，实心举行。效刘晏之转输，助中兴之大举』云云。

　　催国姓成功、辅臣傅冠速出分水关，以复江省。时兵部侍郎郭必昌疏陈湖西官兵将抵南昌，故有是趣。

　　钦赐李锦御营前部左军挂龙虎将军印，御改名曰「赤心」；并封其母高氏为「贞义一品夫人」。按诰敕谕文：『朕念赤心以真正英贤，昔日托身非所，乃今翻然悔悟，竭奉中兴。虽名臣必待真主，亦赖其有贤母而端慈训也。近据地主督抚连章报其至诚归戴，业已挂印封侯。俟朕驻跸武昌，然后面锡铁券。再允督抚之奏，钦旌母德之贞。尔以善教为慈，赤心以遵母为孝；慈孝既萃于尔门，忠义必恒于功业。特赐尔封为贞义一品夫人，给与恩诏；仍着有司监坊，敕文用淑赞中兴。朝廷风标万方，尔门芳留百世。皇后闻之，再三嘉叹，面请加恩；赐尔珠冠一顶、表里四疋，令闻远被，以显纶恩。尔高氏当时以大义训赤心，俾其一德明良于终始，全恢江省、立复金陵。一统功成，尔子拜爵于奉天殿，尔身受恩于坤宁宫，史册昭然，岂不伟欤？尔母子其钦承朕命』！

　　四月初一日，时关警频传，人心感乱。敕唐、邓二王力行保甲之法，以保固根本地方。

　　金华府以行宫造成，迎驾，上嘉其忠诚。

　　都察院左都御史田辟疏请急撤联络宣谕招募之使；以其久使在外，迄无成功，徒糜廪给而已。上惕然云：『自今当酌量慎行也』。

　　寇毁永定关门，诏敕兵部马上檄陈秀、郭熺星速驰出关，以剿外捍内。

　　太仆寺少卿凌超疏陈急做实做，不出「君谋臣断」四字。上称其「留心世务，要言不烦」。下部议之。

　　上临赣之议尚尔犹豫，以南昌未复、湖西未平，赣即寇冲也。礼部主事刘□议用黔楚江右等兵于临峡诸路，设营制阃，以资策应；且各阃营百万泛驾之马，不可以近乘舆。上深然之。

　　移清湖深坑提塘于衢州江山，以便侦报。

　　上览兵部主事张俨「定庙算而后动」疏，叹曰：『此疏洞晰军国机，朕三复之，不忍释手。行在该部，其力行之』！

　　上谓德兴王由枵曰：『江民苦兵，甘为彝用，情罪可原。赦过之条，已括于「有发为义民、无发为难民」十字。若朕之罪，已悉于元旦诏谕中』！

　　敕抚臣刘广胤收拾宁都石城一路，辅臣傅冠、知县臣浦益先收拾建宁一路。该部马上飞檄去。

　　谥原工部侍郎董应举为「忠介」、工部侍郎林如楚为「恭简」，咸与应得祭葬焉。

　　禁官兵不得擅用封拏船只。以民间食米全资运载流通，凡往来船只，一概不许封拿，以绝小民生路；地方官不得私徇轻纵。

　　上谓近臣曰：『靖彝侯方国安，江上战功独多，归向又敦切；勋臣刘孔昭，世臣中深明大义者，辞公爵而来投诚，朕所嘉尚；科臣刘中藻，奉使开诏，骨力坚挺；台臣郑遵谦，起义独先，归戴最早；勋臣黄斌卿，虽未有恢剿显功，而舟山扼守，待时而动：在朕均依为腹心手足，有何疑贰？即诸臣识见稍或不同，亦何尝有意攻击？内外文武臣工，各宜仰体朕心，共襄大计，毋开嫌阻可也』。

　　部院吴春枝疏陈：『三关分守需兵一万三千，需饷二十万两，取给京边借助及额饷洋税等租诸项，原自有余。随征兵将定额一万，须先措办半年之粮，先资挞伐。后驻跸西江，收拾人心，则粮饷自有所出』。上称其确论，实实可行云。

　　云南巡抚吴兆元疏辞敕书印剑，上谕其加意料理，曰：『卿久抚戡滇疆，弘宣猷绩；正资善后，毋贻朕南顾忧。扫除沐天波，业有成命，不准辞！务令南人不反，以成一统丰功。朕复另有酬叙』。

　　敕王兆熊修补永安关，动支附近州邑正项钱粮。

　　敕谕阁部诸臣：『国家虽当抢攘，乃文事武备两难偏废。近据两广云贵俱已开科，岂福京八府劝进全节守关措饷之人，不在大比之例？江浙绅衿向风，尤不可不俯答其望。宜定五月内阁中乡试，浙东附试，另卷以便各省同来会试。行在礼部礼科确议奏行。特谕』。

　　加贵州巡抚都御史范矿为右都。先是靖庶伪诏颁行，矿固却之；且励兵固圉，至是以拱戴疏至。上欣然加衔，以答忠义云。

　　陕西道御史钱邦■〈艹已〉请往金、衢、严、湖监军；上喜甚，仍益以杭、嘉、苏、松等处，发恤民库银五百两与之，并给以敕印。

　　云南土司木增助饷三千五百两，赐以卿衔，给以应得诰命。疏中无隆武年号者，以其发之在先也。

　　命大学士何吾驺诣平彝侯郑芝龙朝房会议兵饷云：『此番议定，再不纷更。卿须竭诚意以感动之』！

　　革镇臣黄斌卿伯爵。以其久扼舟山，未有寸功，虚糜廪饷也。

　　囚鲁藩使臣左军都督裘兆锦、行人林必达。鲁藩以公爵封芝龙兄弟，兆锦、必达奉藩命而来。上以其招摇煽惑，欺侮肆行。兼以芝龙兄弟愧愤不出，故令囚之，以候常朝日面质。后兆锦以金赎刑，必达准复原官。

　　上谕辅臣黄景昉曰：『福京讹传惊避，溃兵窜逸；山寇乘机抄掠，兵单饷绌。根本之地，摇动如此，深为可忧。所议归并事权，以军臣兼制二抚及兵道移驻福清等事，卿其确议力行之』。

　　楚通城王与吴易起义东湖。

　　上谕吏部主事郑赓唐曰：『朕独居不御酒肉，力行已久，岂为难事？若王言屡易，时势使然，朕岂得已哉！至求治过速，止为心切觐陵。尔言言药石，远识深心，朕心嘉悦』！

　　督师黄鸣俊解伪官锺淑哲一名，上命刑部审明正法。

　　赐户部侍郎汤来贺新衔关防敕书。来贺疏陈文武率恣空谈，寡做空事，慷慨请缨；上采纳之，予以新衔曰「钦命总督江浙徽宁等处专理湖东恢剿便宜行事行在兵部兼户部左侍郎右佥都御史」。『所允兵饷即准取用，并粤中隐满未尽钱粮可充兵饷者，都着一力担察。似尔忠正，岂可多得？成功之日，朕不负报』。关防、敕书三日内奏颁，并令其料理水师四百只。

　　以郭熺为御营振武营，陈秀为威武营，黄克辉、洪旭为勇武营。

　　江西东乡县生员监纪魏人龙进救时箴，上称其雅俗共赏。

　　谕唐王聿■〈金粤〉云：『六师久出，岂得回銮？暂驻延津，正规进止。以战守总无成算，文武仍不同心；饷绌兵单，内忧外惧。朕不得不回环却顾，计万全之着。兼以农事方殷，驿路艰苦，朕爱民切切于念，岂忍重困？王必能知朕意，毋惑谣言』！

　　召守建阳兵将林顺至分水关与陈天榜同心协力，互相策应。

　　大学士苏观生疏陈迎驾兵一万，上敕其『责某兵至顺昌，某兵至归化、青流、汀州，务要十分安静，毫不扰民，始慰朕心』。

　　敕汀州知府汪指南修葺行宫，供亿诸务概从俭约，不许多费劳民。

　　进朱大典太子太师文渊阁大学士，仍镇守金华。

　　敕督臣万元吉从西路进兵、抚臣周定礽等从东路进兵，以一枝屯建抚，以偏师出瑞洪。更檄楚督臣何腾蛟等出九江，合兵采石，立限歼奴，毋使日久糜饷。枢臣吴春枝、部臣汤来贺，速从长计议。

　　上谓左右侍臣曰：『近日两京覆后，武臣冒滥骄贪已极，怯御夷而勇杀民、巧凌躐而无法纪，何能破其积习』！

　　四月初五日上诞辰，诸臣先一日请贺。上不受；曰：『朕奉大统已近十月，孝陵不见，百姓不安。文因循于内、武扰害于外，中兴事业茫无端绪。蔬菜自勉，岂可晏然自居，以听群工庆祝耶？惟行在公所，总用太牢一分，遥祭二祖列宗；唐国祖宗，另设于旁』！

　　按上一免元旦之贺、再免寿旦之庆，是真切于复仇雪耻者欤！

　　敕谕行在吏部、都察院等衙门：『考察国家大典，所以别贤否而明吏治。今朕中兴，适逢大计。忆昔神庙末年，南北两京掌计部院各分党类，遂成水火朋党之始。今部院科道切要唤醒积习，去朋党之私，以至公黜陟服天下。即逆寇闻之，亦必敬重朝廷有人。如或仍蹈前弊，责有所归』。

　　召刘柱国入行在，为添注右侍郎；以道臣程珣代抚惠、潮等处。

　　清迫崇安，上敕施福速速领兵出关驱剿，着辅臣德璟同去。施顾虑迁延，德璟复疏趣之。上曰：『如此情景，与郑彩进关、张家玉守新城何异乎』！

　　赐丰城侯李承祚杖，出入朝班。

　　谥陈用宾为「襄毅」。

　　敕平彝侯郑芝龙巡行各关，缴还犒赏剩银三千两。上嘉其恪慎。

　　敕谕关务殷繁，辅臣振飞奉调日久，着内阁中书官敦趣入直佐理。

　　特简科臣袁彭年为首垣，佐行察典。

　　升科臣刘中藻为太仆寺卿，奉敕联络勋辅督镇，赞议金、处兵务。

　　敕谕军师蔡鼎曰：『朕原速期幸虔，以迎兵未至，故调国姓成功、辅臣冠护驾前行。今于华玉兵已至，又虔中迎疏迭来，则国姓、辅臣正可用力湖东，不必调到湖西。东西并举，朕亲节制于虔，江省之复可必。着国姓、辅臣速约各镇鼓锐前进。铅山告警，必行兼顾，以巩崇关』。

　　居守福京吏部尚书曾樱擅离福京入觐，请对；上切让之。

　　敕谕行在鸿胪寺：『朕奉大统十一月，不见孝陵，情势离阻，愧恨甚深！方图竭勉，寿日断不受贺，文武亦免遥祝；但愿与朕同心觐祖救民，不在区区跪拜也。再行申谕，着即恪遵』。

　　颁给广饶巡抚周扩关防。

　　上游巡抚吴闻礼自请防御分水关，上嘉其忠奋。

　　泉州山寇啸聚，翰林院兼御史黄庆华率同乡倡义保障，地方藉以安宁。上加级以宠之，余各纪录钦奖有差。

　　陈子龙以前佥都御史加太仆寺卿，杨廷枢以前职方司主事兼山东道御史。

　　命辅臣德璟察核建宁屯田数目；其屯兵选调，着抚臣吴闻礼相机行。

　　工部尚书郑瑄为国姓成功请发鸟铳。上曰：『国姓图功虽是急务，御营兵器关朕命身，鸟铳岂可全发？如此等事，该部以司空大臣，全无执裁，惟请朕躬为推卸之地，郑瑄何无骨力至此！姑且不究』云。

　　按瑄以庸才而尸大位，保身家妻子之念重；故自皇上登极以来，无所建白。所荐二、三人，皆闽地之钱神有灵者。上目之「无骨力」，知人哉！

　　平彝侯郑芝龙疏陈闽省守关兵饷器械衣甲，共享银一百五十六万。上谕之曰：『卿兄弟纯忠大节，拥戴朕躬，中兴大事，非卿谁托？据奏，即竭三省之物力，亦不能不穷于接济。地方钱粮只有此数，若不内外兼顾、剿守并行，大害大祸必然颷至。中兴事业，必不忍言！从未有藩篱不固，止靠家门堵贼。此理至明，不待再计也。前卿两次议奏用兵四万，朕犹恐用饷难继。今必先成守，后议兵。以三万守关口，一万守腹里。此数之外，再不可增。若持议不决，旷延时日，即朕自误高皇也。卿当遵依，以全守关之事。若复再有争执、再有推卸，是彼苍不欲中兴，朕亦只有避贤路而已！其四万之议若定，即着辅臣吾驺、樱令户、工二部与卿确议。每兵一万约饷银每月一万八千两，四万每年共约银八十六万二千两有奇。先将闽粮正项、杂项和盘打算明白，一面具疏、一面公请赐对，限本日内回奏』。

　　流贼入永定，城空民窜，积尸成山。巡关御史郑为虹以为言，上伤心久之。

　　命建祠祀江西忠烈死难曾应亨、黄端伯、萧汉、李大觉，名曰四忠；以曾筠、徐蜚英配享。时有王锡者，亦同死难，敕礼部都与他谥，以表臣节。

　　行在钦天监进隆武三年历样，着礼部颁发该督早行刻布，以符典制。

　　敕谕邵武正在用兵，知府慈■〈火俞〉仍着留任。

　　敕谕行在户部：『湖西新兵安危甚重，允发粤饷三万，刻不可缓。速着恤民库发五千、该部发二万五千与汤来贺，速速飞解』。

　　处州府贡生李瑞唐疏陈恢剿三策、治安五要。上览其疏曰：『以捣淮，为恢金陵、复江浙之神着；以出兵九江，为破南昌、固岭南之急着；以奇兵袭江口、以偏师复徽州，为上下应援之紧着：三策俱说得是。治安五要于养民、任贤、生财、节用、奖廉惩贪诸务，深明洞晓，应是学古通才』。

　　上敕谕杨文骢曰：『大明宝祚，启自太祖。两京覆陷，凡为太祖亲孙有能攘臂先立，则太祖神灵有依，大明国祚斯立。朕与鲁王大义正在于先后，名分尤不在于叔侄。鲁王先立，朕虽叔辈，断当北面鲁王，以存太祖；若复后立，是名为争。总一立也，先立以存太祖为孝，后立以坏祖宗为不孝。今朕先监国登极四十日，在万古自有至公，岂今日一、二佞舌可以颠倒？杨文骢受知最早，杀苏寇以明大义、劝鲁藩而笃尊亲，本末甚明。人言虽如其面，朕心自有鉴裁。所进陈函辉启稿，不堪一笑。鬼蜮满纸，宜靖彝侯参奏以「食肉寝皮」之可恨也！朕爱侄王万不得已，业允勋镇所请，以明太祖大法。该督尚慎终如始，善保地方，善行宣抚。得觐孝陵，朕必不负元功』。

　　赠夏允彝右春坊右中允，给与祭葬，谥曰「文忠」。

　　水口地方寇盗杀官劫饷。上曰：『此军目中全无国法，长此安穷！着上游巡按御史勒限缉拿。违限，地方官一并治罪』。

　　上曰：『黄土隘之失，元体中不受纪律，轻战殒身。虽云寡谋，殊可怜悯！着与死事李茂德八贤俱加恩恤，以愧怯懦不前者。军师蔡鼎调度未宜，殊难辞责；还同郭、陈二将协力御剿，以冀榆收』。

　　上览户科给事中黄周星疏曰：『奏内三寒心处，真可寒心！盗贼公行、民生凋敝、兵将退缩、左藏罄悬、皋訾蜩沸、角户分门，全不以国恤为念者，大小文武诸臣之罪也。政教不行、威令不信、举措刑赏失中、廷议纷纭狡窃者，是则朕躬之过也。从今君务改弦，臣亦须猛省』！

　　命天兴府照旧织造岁缎。

　　福京解到火药器械四十五船，上着行在工部工科验收，并敕延平府县正官择地安顿，以佐挞伐之用，毋致疏虑。

　　敕大学士傅冠曰：『朕委卿恢剿湖东，调遣峒兵诸务，责任甚重。继用汤来贺为地方事体烦剧，郡邑焚燹，分路缓急应之。但来贺尚旅南安，待粤兵粤饷。即从永安出关，即可料理军务，联络义旅，剿彝复疆。朕所眷注，岂有阴镞巧中，得行挑构者乎？揭重熙、雷起鳌、刘名奇等原出卿所荐，前旨甚明，俱听卿同心调度；还与切为申饬，毋负朕倚畀之诚』。

　　新到官军四月欠饷一万二千四百五十两，准以粤西银给之。

　　以总兵官包象干镇守汀州。

　　以大常少卿方士亮、翰林院编修何九云辅导唐王。

　　敕谕御营内阁，传示臣民。示云：『臣民拥立朕躬，志誓救民雪耻。逆寇虽狂，尚可暂守而养战锐。诸臣议论纷纭，殊为道旁筑舍。今征士蔡鼎回报关上情形甚确。国姓成功巡关回来，迎驾暂至邵武，相机出关，二十八日之行且止。总之，自古创业中兴，谁不危而后济？朕惟以「宁进死、不退生」六字自誓，并以此六字祭验臣工。此后除战守驻跸一听条陈外，若有敢请驾回天兴，并请退避广东者，诸臣必从重议罪，余必立斩以徇。朕心通于上帝，臣民仰体钦承』云云。

　　副都御史荆本彻疏请小船可资战胜御敌。以闽中方用水师。览此奏，诚为要着，下部议之。

　　闽县、侯官县耆老诣延津，请驾回福京。上为之感叹云：『即位十一个月，无时不思靖虏救民。飞跸既久，岂得回銮？固知入虔□险艰辛之状。但恨在闽不能安闽，闽民不负朕，朕负闽民实多矣』！

　　上谕都督俞懋功曰：『武臣不许荐文臣，恐开觊觎弊窦，前已有旨；尔其克遵之』！

　　建临诸生请圣驾再临建水，上曰：『进取之念甚坚甚切，万无转跸之理。但谓农家力作，征役宜宽，朕亦耿耿于衷』！

　　敕于华玉迎驾兵须严加约束，曰：『朕之焦劳日夜，思救汤火之民。于华玉豪爽忠敏，才敌万夫，受朕深知重倚；必要严约兵将，令民间草木不惊，方为扈驾时雨之师』云云。

　　严禁永定、光泽二县米榖私贩接济。

　　石、宁、建、瑞四邑乱民结聚，借口投兵，大费料理。上令籍其能勇者为兵、汰其老弱者归农，该县官自为收拾。

　　福京解加贡银五千二百七十两，令安民库察收；免沙县借助及旧欠银两。山寇窃发，灾及万家；上闻而恻然，故邀是免。  
　 
卷六

　　温州饥，小民白日抢夺米榖。上曰：『此岂渐可长乎！着该抚速营销弭，毋使滋蔓难图』。

　　发恤民库银三千两与汤来贺，顺赍往犒滇兵。以前赍未到，兹补赏之也。

　　着御马监官察收安抚云贵御史陈赓所进马匹，俟御览了，付该监善养备用。

　　礼部主事吴锺峦请首克南昌，选锋锐进，最为上策。倘舍此他图，关门一有骚动，全闽震惊矣。往虔非时，且人力舟车俱有未便。上以为然。

　　上以天兴根本重地，城守不可缺。前标兵八百名，已经平彝分派各门，务当严饬教练，以重防守，再益以三卫屯丁足矣。

　　都督贺君尧疏陈因兵获船裕饷，且清奸宄而杜接济等事。上曰：『此策最良，惟在行之得法，毋滋骚扰可也』。

　　上敕督师兵部尚书朱大典曰：『民不得已从清，情实可矜；而拓复疆土，全藉武臣力。卿与诸督镇当相机剿堵，期于兵能易暴以仁、民能去逆效顺，便足称王师矣』。

　　侍郎汤来贺差官解助粤东硝磺四千斤，上令转发福京工部制合，立刻驰解军前。

　　江西巡抚都御史刘广胤疏请驾临，以行宫刻期告竣，兹不劳民伤财。上答之云：『朕驻跸虔南，收复江右，即移师入北，庙谟久定矣。祗以闽省三关严商守御，乃尔耽延时日。太庙、奉先肃修备举，诸臣分任功次，俟到日议酬』。

　　天兴府福清、永福、古田、罗源四县山寇涂绍、王可等恃险连结，恣行抄掠。上令知府事熊华国躬亲督剿，至是功成，乃敕其善后毋狃。

　　礼部右侍郎曹学佺疏陈圣驾驻延津，所有关切四事：一浚延河堤防、一汰随征冗役、一通福京米船、一事例银两许以生铁准价。上嘉纳之。

　　敕福京所存行在之印，俱缴御营用。福京部院堂司，暂用铜铸，冠以「福京」二字。

　　萧家渡、玉狮岭一带，绿林盘踞山腰津口，白昼劫掠，失去解助银二百两。上闻而骇曰：『近畿安容有此！着知府熊华国练集乡勇力任之』。

　　上谕户部侍郎梁应奇曰：『览尔所陈：祛衙蠹、清隐匿、革火耗、禁牌票、去飞诡、除陪税六事，皆去其害足以裕国者。着逐款力行，遍为严饬。有踵前弊者，监司守令府佐立行纠参，以副委任至意』。

　　提问不法内臣戴照。上游巡抚吴闻礼纠照贪婪蔑法，上命辅臣鸣俊先行提问后奏。

　　令兵部多给奖功释罪榜文，星驰军前宣布。

　　上谕：『朕闻浙东兵将更端吞噬，劫掠士民，贫富俱无安枕，如朕身亲罹水火。浙中士绅在朝者，速议拯救善策』。

　　敕顺德知县蔡柟曰：『顺德系东粤巨邑，地方多故，亟当轸恤民隐，加意抚绥。况履残酷之后，倍宜施恩者乎！惠良兴治，以俟报绩』。

　　沙县草寇既抚复叛，百姓惨受荼毒。

　　礼科给事中龚善选疏言：「大势攸归」云：『楚留辰州，蜀留遵义，江留赣州、南安，浙留金华、温州，殆天意之有归、人心之有待者乎』？上然之。

　　浙江御史汤棻请发海师，直捣吴浙。

　　上令凌超进阁，佐阁臣看奏章；言官合词纠之，即止。曰：『朕爱其才可用，故俾进阁；在朕左右，非作票拟也』。

　　令兵部主事李言前往宁化、清流，解散乱民。时二县百姓乌合纠众，号为长关；又托名曰「田兵」，以较斗为由。恐抢掠成变，故着李言察所害何在，即与销除。

　　上敕督辅黄鸣俊曰：『徐世荫身任节钺，不能驱寇安民，乃先移镇逃走，情迹难掩，成法自在。卿不必代其邀请，以开侥幸之风』！

　　清屡窥伺赣州，督师兵、户二部侍郎汤来贺请先安此而后他图。上壮之，曰：『南赣是数省咽喉，狂寇狡窥百倍，已钦命冢臣郭维经率兵驰援外，据奏该督愤切请行，不拘文法，所见甚是，准如请行。仍将见闻情形，不时飞奏』。

　　敕平彝侯郑芝龙拨兵遣将，扼守江山，壮衢声势；未可尽卸远调之担，自撤藩篱。

　　上谕兵部郭必昌曰：『田辟情罪甚重，朕因卿请，待以不死，已为过矣。今乃无端呼吁，皆由田辟巧谋；国姓既不用此兵，卿还善为处置。俾此兵立功，田辟方可开罪。不然，则中其小计狡谋矣』。

　　以佥事傅振铎分巡建、邵、汀三郡，兼辖两省光泽、新城十县。着令悉心制御，巩固岩疆。

　　嘉兴起义旧冢臣徐石麟殉难死，上闻伤悼之。其子尔榖疏称先臣起义独先，殉难独苦；仍官尔榖为中书，敕再从厚加恤，与同难侯峒曾一体行。

　　上谕吏部尚书郭维经曰：『此番考选，朕亲简定，或偶闻于心之言、或见其有一二勤劳可取；皆由朕心过急，痛念民生。倘有未当，卿宜执奏，以收成命。事协至公，断不可忤』云。

　　新抚永安、沙县山寇头目一万一十三名隶陈国祚标下，听国姓成功节制。

　　着晋江县学生员苏峡领手敕，同内臣周文灿往寻定清侯郑鸿逵，以慰朕心。峡疏陈与鸿逵有道义之交也。

　　册封赵王，命抚臣卢若腾、学臣吴国杰就近行礼。时以清迫衢州，人心摇动，正遣师救援，无暇遣官具符节也。

　　工科给事中黄大鹏因地震建言，上曰：『此疏诠释□□，言之皆关系朕躬者，固当书于座右，以便朝夕观览；即大小文武臣工，尤宜勒于寸心，各自省躬，共弭灾变』。

　　谕平彝侯芝龙曰：『卿痛弟伤心，复力疾料理兵将；君臣兄弟，伦谊两全，朕所嘉尚』。

　　以施福、黄兴守崇安，林顺、曾法守仙霞，岁满准与更番。

　　上谓辅臣曰：『陈经邦先朝名硕，讲读着劳；准荫一子入监读书，以彰朕崇儒术之意』。

　　敕谕阁部院寺科道各衙门：『朕以太祖亲孙继统，无一时不以太祖圣心为心。批答文书之后，偶取辅臣德璟所进新纂玉牒观之，朕心有大不安者两事：一为建文君（今追尊惠宗让皇帝）之亲弟吴王允熥、衡王允爁、徐王允■〈火熙〉，乃懿文太子（今追尊复称孝康皇帝）之嫡子。燕兵进京后，皆为成祖降废。此万世纲常必不可颠倒者，断宜追复，仍加谥号。若成祖所给之降号曰「广泽」、曰「怀恩」、曰「敷惠」、曰「瓯宁」，俱不当用，以仰慰太祖之灵也。至于惠宗，君临四载，恭俭仁孝，实是继体贤君。嫡子文奎，已立为皇太子，宜加谥号，以明典礼。至于惠宗少子某，出凤阳者五十余年；若遵祖制，应有亲王之封。今乃生遭齿辱，以至殒身，至今仍称建庶，断当速速改正，追加封谥，以存千古至公，非挽回天意人心之一端乎？一为太祖皇子诸王，分封二十四国，内有齐王榑、谷王穗，俱在永乐年间各以罪废，降为庶人，除国削爵，身不善终。虽二王有以自取，然其情各有不同。谷王穗始奉惠宗委托守城，乃激烈一时，开门迎敌，后复谋为非分。是穗之罪不在蜀王讦其不轨，实在献金川门户之一事，致惠宗之出奔，陷成祖于不义；仰体太祖情法之平，仍与降废，称曰庶人，诚不为过。惟朕追念太祖创业艰难，谷庶人穗当从靖江□□为法，替其身而为戒、继其祀以存亲。齐王榑虽云不法，激言致祸，时势实然。先废后杀，罪不至此，何其惨也！宜复齐王之封，仍加「恭」字为谥，祀之宜继，断断必然。允熥追复吴王、允熞追复鲁王、允熞追复徐王、建庶人文□追封润王，四王概加追谥曰「哀」、曰「悼」、曰「愍」、曰「怀」，并惠宗皇太子追谥为「和简」，都着行在一面榜示行朝，令天下晓然遵守。朕俟十五日拜告于我太祖圣位前，庶全三百年未明之大义，垂千万世伦理之芳模。仍宣付史馆，改正实录。特谕』。

　　赐都察院左都御史张肯堂敕书一道、旗牌十面、凤纽银方印一颗（文曰「总制浙直中兴恢剿部院之印」）、尚方剑、坐蟒，便宜行事，专理兵马钱粮，节制抚镇。

　　上谕饷部侍郎李长倩曰：『户部掌邦赋，责任甚重。大师飞挽方空，中兴事业尤仗转输。该部一力担承，以副倚畀至意』。

　　总督万元吉、御史黄广疏请再召滇黔兵马，以图恢剿。上曰：『东南只此幅员，民生止此膏血，不难于调兵、难于措饷。虽土司官兵忠义勇敢，必先议饷银出于何处，然后召兵不难也』。

　　左都御史张肯堂请饷三万两。上议以二万五千两。责成福京户部侍郎徐应秋于近处州县催用，更五千两责成黄日昌于安民库备用。

　　国姓成功请给新到官兵月饷，上令于邵武近处另给，该部即行文去。

　　敕盐官清理鹾政，严禁私贩透越。时获私盐十万斤，变价四百余两，发恤民库察收。西路盐商合词奏达，故有是禁。

　　赠翰林院编修林必达左春坊右庶子，予祭一坛，减半造葬。念其经筵纂修，着有令问；分考京闱，得贤□治也。

　　谕户部侍郎梁应奇曰：『饷部责任甚专，倚畀甚切。两粤元年金花正饷久征在库，应奇速往，勿避风雨。到日即遵照敕书内事理，合同道臣顾元镜、关守箴分委省府官，立刻飞解报完，然后再起二年之额。其劝农、察苦、谕安、惩贪、练勇、鼓义六款，俱着严饬举行。务须民生乐利，地方安堵。有司不得加取民间，豪棍不得乘机肆扰，庶二、三年间征输廉肃，大资中原挞伐之用，朝廷自有厚酬也』。

　　工部左侍郎葛寅亮疏言务去饰治繁文，必收近取实局。上目为「老成格言，朕当书铭左右」。

　　强寇万余人攻围程乡，敕兵部飞檄该抚速当守御歼除。

　　归化县青衿子民闭城二日，不令于华玉兵进城。

　　安置靖庶人于连江，敕奉新王严加钤束，不许令见一人、透出一字。若有毫厘疏虞，地方官从重加法，王责亦无所辞。

　　敕监军兵部侍郎于华玉原带亲兵五百八十四名并标官三十四员与罗登辅所领兵一千二百二十八名，准暂住顺昌。张思选所领兵一千零八名，暂住归化，俟驾行扈卫。

　　上敕督辅苏观生曰：『有卿行役，朕拟即幸虔，以慰徯待。奈闽士浙民恋恋难释，不得不少为迟留，安此赤子。迎驾各兵，卿暂令其并力齐心，克复湖东。清道之功，与扈跸等。至措饷艰难，卿所久知，切戒以兵无扰民，勇必堪战，勿致虚耗粮糗。湖西正在战守，着于梁应奇饷内发三万两接济』。

　　工部尚书郑瑄等议：以元、二两年司料额银内，将天兴、兴化、漳、泉、汀、邵六府、福宁一州每年共银一万九千六百九十二两六钱零悉解居守，专供造器买硝等项存留起运之用；以延、建二府四千八百二十一两五钱解赴行在，以备不时答应之需。上允行。

　　平彝侯于泉州建寺曰「报恩」，上赐为「敕建报恩禅寺」。僧官赡田，俱如议遴选置买，以永梵修。

　　江南布衣翟翚疏进直言，上曰：『此疏于古今得失之局，亦有所窥；至切朕躬处，言言药石，诚可嘉尚，随便准候对』。

　　谕兵部侍郎于华玉曰：『朕痛两京继覆，全非彝寇之能；止因兵民扛恨，致危宗社。今日仅有弹丸，资此民生，以期恢复一统。若复伤民，即促国脉。卿直仰体朕意，实令民安。新兵哗噪扰民，乃未经节制者，卿当亟振刷陋规，毋徒忧畏谗谤』。

　　准太常寺少卿杨锡璜以礼致仕，给与路费二十两。锡璜曾为唐府长史，上潜邸时，相得甚欢。及即位，超拜是职。时年已八旬，故以礼遣之；仍敕该府县月给米四石、夫四名，以称始终优礼旧臣至意。

　　泸溪知县李翔抗节死难，追赠为兵科给事中；特谥「忠烈」，给祭一坛，荫一子入监读书。

　　令吏部议一要地要官以任雷赴骜，另给敕印，尽其展布。

　　广西逆酋农国琦聚众陷城，逐令建府，反叛昭然。巡抚晏日曙率官兵破之，生擒国琦等。令审明正法，传示各酋不必献俘；胁从解散，以示宽仁。有功文武各官升赏有差。

　　兵部主事孙□疏陈「释夫归农、放船运米」二事，上谓：『此疏殊合朕爱民至意，该部速速举行』。时上不果行，役夫船只羁候日久。

　　宁德县哨船防海，时有议移他用者；上以额偏不多，仍照旧设防为是。

　　上谕户部曰：『纳贡事例，原非得已。大县量四名、中县三名、小县二名，不得滥收，事平即止』。

　　上敕揭重熙与辅臣冠同事、何三省与督臣汤来贺同事；诚恐权任大分，翻多掣胕，号令重出，莫知适从也。时湖东寇合，乱民逼逃，有致恨于苟简自便、政令不一者，故云。

　　准礼部尚书黄锦给假三月往潮州，与新抚臣商度机宜，然后乘胜出虔。以谢良有所募三千之众，听其调用。犒赏银两，即在本地措处三千两。

　　四川成都府推官刘□疏陈「合滇黔以联辅车，一事机以省牵制，开屯田以安兵农，练乡勇以资战守』。上嘉纳之。令部臣虚心访明，毋以故套了事。

　　敕行在兵部：『衢广警报狎至，堵御宜速。吴浙人望方殷，虔跸未便即行。该部速会同新抚李蘧密察赣州迎驾各兵。来的将领，宜善安插加恩，以为新抚标下练用；未来者，速行文立止。至湖南饷银三万两，速差官解去，勿得稍缓须臾。辅臣观生还着住虔调度，以安危疆。特谕』。

　　给已故吏部右侍郎蒋孟育新衔诰命，荫一子入监读书。又谓其「悫善好学，终始如一」，谥为「文介」。孟育，龙溪人，万历己丑进士，久历翰苑，所著有恬庵集三卷。

　　敕李明忠调用狼兵。时有议狼兵可用者三、不可用者二，故又中止。

　　敕新授广信抚臣周损预先料理整办船只各项，以便不时进发。

　　御史郑耀星疏陈「诸臣虚声多，实际少」。上深以为然，曰：『尔既知之，自当力挽之，毋仅托空谈可也』！

　　给发守关都督陈秀藤牌五十面，鸟铳发价与之自铸；以原铸者不堪，仍敕缴回改造。

　　催福京工部速解班鸠铳来军前应用；其战被亦酌议制造，以防急需。

　　阁臣黄鸣俊疏荐义师曹明远、汪忠稷等七人，上令部臣从优叙擢。

　　道臣倪祚善治处州，劳绩素着，兵民相安。上令其加衔久任，以惠一方。

　　上谕兵部尚书吕大器曰：『卿所言「用人太滥，所用之人又转相援引，虐民丛盗，望治何由」？所见甚是！朕自今当急省改』。

　　准兵部主事邵明俊回天兴，制造战器。时明俊自陈，有精微要法火攻奇异器件，且又愿捐资措办，故允其请。

　　敕谕江西巡抚李蘧：『自任报称甚重，其所属地方准照赣抚事例，兼辖汀郡、郴、桂、惠、潮等处，仍准领用刘广胤尚方剑，另写敕来行。此谕』。

　　以太常寺卿王忠孝带管通政司事。

　　上谕嵩滋王曰：『览王奏练乡勇、广积贮，皆绸缪急着，其本在精择守令而久任之。有治人方有治法，收豪侠、慎迁转、悯劳吏，俱属嘉谟。守内关宜用土著，于时务更切。申饬力行，不可徒付之空言』。

　　上谕辅臣曰：『朕为天下生民之主，未能拯救苍生，心实歉然。况可令官兵肆虐，小民受害乎？闻沿途阎兵抢掠，终日所议招抚，是为何用？还着该督抚各官申严约束，毋得任其骄纵害民』。

　　宁化县长关地方，竞立社党，横行不法，目无有司。上闻而恶之，着地方官严行晓谕禁止，以消隐祸。

　　上敕副总兵傅复曰：『览尔奏：湖东居民无山可入，始以畏死之故，不得已而顺贼；既以顺贼之故，不得已而拒兵。展转伤民，朕心悯恻！又云：不忍以召募数人坐困孤城，销磨义士之气，愿与陈丹一心办贼。俱见忠忱奋勇。今湖东之事，一委辅臣廷麟、督臣来贺，还着实力共事，用心图功，速复抚、建，自有重赏。关防既铸，着即颁发，以便行事』。

　　谕戎政尚书吴春枝曰：『还禁旅以壮根本、核虚冒以清军费，正卿部之事；卿宜力行之』！

　　御史朱盛浓疏请实行训练兵卒。上曰：『兵宜练，必练心、练胆、练力、练气、练忠义，方成劲旅。不可徒放炮吶喊，如儿戏故态。着申饬行』。

　　上谕太仆寺少卿凌超曰：『览尔奏，甚有源委，所称「急举、实做、密察」三言及「谨慎」二字，与「以浙人办浙事，用奇用正，时至机动」等语，俱有成算于胸中。吾久不见凌生矣！着即随便召对』。

　　敕总兵曹志建回镇防守，免来迎驾；副总兵张安不必入闽，即往办寇：后俱为督抚观生留守赣州。时以赣南重地，寇警频闻，志建参张安兵无纪律，以争渡小故擅杀贫民；故上两止之。

　　敕令黑夷十名隶戎臣吴春枝管下训练，照例开粮。至乡兵精练奋勇者，通准作御前亲兵。

　　火药、火器二都司关系攸重，以李芝蕃协佐锺澄川、陈宗器协佐王开勋，以原衔都司温弘润、韩应琦总理教练事务；皆从戎臣吴春枝之请也。

　　谕国姓成功曰：『兵、饷、器三事，今日已有手敕，确托卿父子。兹览卿奏，言言硕画，朕读之感动。其总理中兴恢御兵饷器中，统惟卿父子是赖。银关防准造，即以此为文。造完颁赐，以便行事』云。

　　兵部主事兼御史陈所闻疏陈「清势逼迫」。上曰：『吉安失事，清以退为进，奸细必布满万、泰、章、贡上下。着督臣万元吉、抚臣刘广胤作速严饬各地方官分头堵御；辅臣观生严守赣州，即檄粤镇周仕凤挑兵三千，速下万安堵剿；道臣李含朴留兵一半，紧守梅关各隘；镇臣刘承胤既至茶陵，即宜整搠速同万元吉剿捣，更见劳绩；督辅臣廷麟还速督所部兵出泰和、万安，一鼓擒奴，毋疏防御；陈所闻着速赴赣州，与督抚协理守御，事定后即行复命。行在兵部马上分路飞敕遵行』。

　　手敕督辅观生：『目前收拾吉安、绸缪赣州，中列五要计，皆恢剿切着，宜遵行毋忽』。

　　督辅观生疏陈阎兵始末。上曰：『阎兵自当招抚，但初抚未易受我操纵，卿谓我无重兵，则威不立；无粮与饷，难禁不掠，事势诚有必然。卿促张安去虔，地方获宁，通商抚民，令各安业，朕心悦慰。各兵群处宁都，自应量与措饷。前有赣库备用银三万两并汤来贺追解湖西饷银三万两，可就此中分给。卿还与督抚诸臣详议行。卿在虔中调度，朕心可免忧劳』。

　　敕唐、邓二王毋得私受启本：『凡官民奏章，必由通政司封进，方不失藩体。违者，辅导官方士亮、何九云重治。至于词讼，应归有司，通政司不许封进，以扰士民。违者，通政司治罪』。

　　土贼攻陷诏安，知县田榼死之。

　　海寇突入内地，焚烧课船。上敕平彝速行剿灭，以靖边海地方。

　　镇海、平和二县山寇窃发，上敕下游抚臣程峋作速受事办理，务以一贼不遗为功。

　　敕上游巡抚吴闻礼：『守关官兵敢有扰害居民，不拘何营，即同施福立行正法』。

　　定彝都督郭熺疏陈病故兵丁三百八十一名另募补额，上嘉其实心精核；曰：『病故兵丁殊可怜悯，其月粮准给为棺敛盘费。至每名日给食费三分，登程日倍之。俱依议行』。

　　山西道御史林兰友疏陈「小城酿乱激变，贼党聚众焚劫」。上曰：『仙邑壬午之寇，由邑令残酷，署官贪污；岂惟仙邑，古今天下之变，何一非守令不肖所致？据奏李芳馨之竖旗，群盗之响应，祸始于无良胥役，县官岂能无罪？除县官有无赃迹实察别议外，今当先拿猾胥，以服潢池之心；次部署官兵，以充戡剿之用。守道柴世埏速会同乡绅督率郡邑，扑于始然，勿使滋蔓』！

　　上谓御史王国翰曰：『览尔箴规朕躬，语多切挚；朕自嘉与采纳，应改图的改过不吝。其澄叙大小文武臣工，俱得其梗概』。

　　着太仆寺少卿利瓦伊樾督率忠勇营副将李芳迎驾之兵先到衢州，与督辅鸣俊协力守剿，以待跸临。其海上额设之兵自应量补抽调之数，该抚卢若腾从长议行。

　　木增准晋衔太仆寺少卿、木懿准加衔四川右布政，以为边远土司倡义急公者劝。

　　定乡试于六月。上谓首辅吾驺曰：『文章之气可销甲兵，多士奋庸，务收俊又。朕念福京士子，亟宜宾兴。兹定期六月开科，锁闱三试，彻棘发榜，不许游移一日。监临照两京旧制，定用御史两员同去。提调则布政司，监试则按察司。一应科场事宜，即于五月杪报竣，不许苟简滋玩。分考官务用甲科知推，不足则就甲科中行官礼聘。其江西、浙江、湖广及各省来试者，跋涉可念，着地方官给与文书路引，以御盘诘。见在流寓的，就赴福京督学考选。一应赴京恩、岁贡生，照例着礼部考选』。

　　吏部尚书郭维经疏筹浙直第二机宜。上曰：『兵贵神速，先复杭、徽，岂非至愿？衢、严择重臣，孰有踰于督辅鸣俊、大典及靖彝侯国安、诚意伯孔昭其人者？若居中调度，则全在中枢。所请克郡以郡封、克邑以邑封，前已有旨。由海出兵，又须陆路接应，说得是。朕原悯念东南，忠略谁可委任者？卿即举其人以应，朕自有鉴裁』

　　衢州清迫，贵州道御史叶向□以为言。上曰：『三衢告急，须以督抚之报为凭。临事未可仓皇，用心乃能共济。勋臣刘孔昭久已敕其援衢，曾报四月朔日出师会剿；包凤起已抵遂昌道中；杨文骢近奉开谕之命，然可遣将赴援；郭贞一四员，止合随地监军；王浓、朱名世、朱名卿自应各率乡勇，共护衢疆。此外如方国安，亦应分兵协剿，共固闽京门户，断无束手坐视之理』。

　　檄镇臣周仕凤提兵救援湖西；盖因就地调遣也。

　　兵部司务徐心箴疏陈「三可惜、四可忧」。上目其「切中时弊」。

　　监军御史陈荩疏报「西彝纳款」。上曰：『安承宗既悔祸投诚，面订输赋青田、通道走驿，又勤献方物，准赐与府名曰□□，并颁给印信以宠之』。

　　封广西镇臣陈邦传为富川伯，以其有擒靖江庶人之功也。

　　敕行在兵部：『国姓速令郭熺守住永定。调陈秀、周麟、洪正、黄山速速往救赣州，有功重叙、有失重罚。淮州草寇，着郑泰、蔡升用心扼剿，无致蔓延』。

　　敕按巨朱盛浓：『屡请陛见，今抚臣周损之任，盛浓标下兵将着尽付周损代管调度。盛浓准随三、五人进关，来行在赐对，面陈方略』。

　　命中书官催辅臣光春增志入直办事，不得逊陈。

　　大学士曾樱荐同乡刘逵堪为御史。上曰：『御史为朝廷法官，若不清勤激切，何以明目达聪？从来巡方积弊积玩，朕所亲见。这所举用刘逵堪巡粤佐，即着允行，仍与加太仆寺少卿职衔』。

　　上曰：『关外百姓渴望王师，李蘧、周损着即星速前去，以慰徯思』。

　　五月，清围广信，警报频闻。上以兹地关闽门户，自当急用援救，移敕与督辅廷麟、元吉等商酌行。

　　上谓：『蔡鼎募兵有名无实，大负朕躬委任至意，饷银断不容轻发』！

　　敕光禄寺免行端午节事。

　　上命锦衣卫官招募极有勇力者十名，作御营标下用。

　　上谓金衢巡抚刘中藻曰：『选练精兵，可取于苎藔、菁藔、畬藔三项，此议诚是。取用之后，即当给示，免其差徭；仍勉令与百姓相安。兵数准一千名，衣甲银两准于该州动支二千两正项，务期兵精而饷不糜』。

　　上谓辅臣曰：『延世之赏，非恢疆拓地、大有军功者未可轻议。朕悬此以待诸臣久矣』！

　　吏部员外兼兵科给事揭重熙疏陈江右义师响应，数踰六千。上曰：『是举实尔忠诚所感』。

　　上谓召募滇兵监军御史陈赓曰：『吉安失事，起于乡勇引寇，他兵坐视不救，深可痛恨！然滇兵战而不胜，犹愈于一战而逃者。尔还策励自效，收拾余兵，共固虔地，不得以困挫自馁』。

　　敕崔芝船到舟山，尽以运回之物，照数给还黄斌卿。时芝自杭潜回，多携铳器船只，故云。

　　上语文选司主事徐芳曰：『朕实心救民杀□，至从前偾误，皆出任使非人。尔职典铨曹，为国择一贤能，奚啻胜兵数万』？

　　清临广信。

　　兵部侍郎于华玉疏陈「汀、赣唇齿，须全力注意，以巩岩疆」。上览其疏曰：『具见谋略。前因虔中告急，特遣冢臣郭维经以总制行，计程已抵汀境，于华玉正当每事相商。所称上策，待制臣疏到即用。朕志切救民靖□，不回福京，亲发大誓。现在剑城委首辅及枢臣练十标营，以壮禁旅』。

　　撤回罗登辅、谢祥昌各镇兵，以固长汀。

　　擒斩仙游县山寇林熙寰等百余人。上曰：『贼首累累，谁非赤子？乃至犯不赦之条，朕实切悯念』！

　　兵部主事徐州彦疏陈「间关入蜀宣布皇恩目击情形」等事，胪列督辅抚按在事诸臣王应熊、樊一蘅、李干德、马象干、米寿图、刘麟长、王芝瑞、万年策、郑逢元、刘泌、范文光、牟道行、田华国、曾英、曾勋、莫宗文、杨展、贾登联、谭诣等戮力残疆，奉扬威名。上曰：『川蜀频年苦寇，民不聊生。闻诸臣提挈赞襄，朕心甚喜。州彦克尽使职，着即前来复命』。

　　上谕靖彝侯方国安曰：『卿威望绩劳，为江上诸师之冠；至矢心奉戴，忠诚无二，朕犹鉴孚。卿无可间之嫌，朕岂听谗之主？中外大小诸臣须同德一心，乃能办敌。切勿妄分彼此，使丑彝闻之得计。卿其晓示将士善体朕意，不必为浮言所摇。且闻卿遵谕，同旧辅马士英节制张鹏翼、阮大铖等江海诸师，具见和衷敌忾，朕所深嘉』云。

　　富、德、源三县大捷，斩寇获船，全恃镇臣方元科竭力支撑，傅明德、田胜、涂有声协助。靖彝侯奏至，上悦。

　　给太医院徐淑卿银三十两，令在延平府开设药铺，以济贫民。时冠裳辐辏，暑气熏蒸，人多患痢疫诸症。

　　大田县贡生乐英进册府元龟一部。

　　敕部院张肯堂差官发银，往浦城平价籴米以济军民，关市牙埠不许生端阻挠。

　　琉球世子差官航海入贺，并贡方物。上谓其忠顺可嘉，船准入港，余各照例奏夺。并敕地方官照管安泊，以示柔远之意。

　　镇臣黄蜚一家殉难，准予祭六坛，再加二坛，并行原籍建坊旌表，以示劝焉。

　　敕兵部侍郎刘士桢曰：『卿父子破家起义，为国肇□，奋不顾身。失足捐躯，尤可悯念。准即优恤，以慰忠魂。卿当同督辅诸臣戮力保虔恢吉，朕暂驻师延津，稍定即移跸章贡，君臣相见有期矣』。

　　上谕平彝芝龙、辅吾驺、吏兵户三部臣曰：『官兵虐民，急而从清，不独淳、遂、开、□为然，此为目前第一失政。则御将安民，为目前第一急务。今当商定民如何安？应用何人？将如何御？应换何人？近民既定，远民自安；民心既固，寇瞻自寒。中兴恢复，此外无道。卿等共谋所以成之。吴闻诗着授兵部员外，前去徽、宁，有功再擢』。

　　颁忠勇将军银方印一颗与施福用。

　　初九日，廷试贡生，敕礼部各察正身、年貌，严核混冒、怀挟等弊，以作人文，上隆治典。

　　广林桂林等府、全州等州进贡监国登极表笺四十六通，上虽嫌其迟，然亦念路远阻滞也。

　　肃虏将军黄斌卿疏陈「古今多一精忠，中兴少一名相」。上览奏曰：『辅臣道周精忠大节，就义从容，真足感动天人、争光日月。朕方恢中兴大业，而一代纯臣先殉国难；抚念今昔，倍为怆怀！翁龙楠现在何处？着该部再行访察，务得实信回奏，以凭从优恤录。其毛玄水四员，并与察恤』。

　　福京米价腾涌，试御史刘霖懋以为言。上令阁臣唤霖懋究其何故，并议一长法奏来，以苏民困。

　　山寇围永安，知县徐启霖获奸细翁春、罗容手办之，不能仓卒定乱，致阖城如沸，殃及流寓，一概溷杀。诏切责之。

　　上敕靖彝侯曰：『清寇常山，我兵抵常救援，复被马步冲杀，下河淹毙，损伤多人。衢郡一任长驱，官兵缩朒如此，何以支敌？卿其飞催督辅大典标兵驰援，复召顾应勋马步兵从金、衢应缓，毋致疏虞』！

　　以南平县库银二万两，着户部着的当官解到赣督军前用。

　　南平知县刘宏祚疏陈『南平未设驿递，凡有夫役二十八坊婉为号召，殊非体制』。上曰：『地方困苦驿递艰难，朕行且发银雇夫，何况其它？自后遇有地方难行事，一面具本从文书房奏递，务期民安』。

　　禁地方官官买。上曰：『上帝命君，惟为养民；君之设官，惟在安民。贪风流行，民始不安。府州县之行户，实地方害民之恶政。官之稍有良心者，尚以官价买之，比市价十去五六；全无良心者，直标票取寄。吏书缘之，奸孔百出。朕昔潜邸，久知此弊。宜行永革，急救民生。在外则都察院榜示所属恪遵，副朕仁恤；违者，必置重典』！

　　敕下游巡抚吴之屏：『尔留心地方，廑切固圉，以泉、兴二府每石米派银一钱，务足千兵之数，亦属可行。须着实训练，以裨益地方，毋但有名无实』。更谕各县里排：『朝廷正供，自有定数。不许加增，亦无容损减。速先额饷，以充关守之用』。  
卷七

　　钦定廷试贡士十二名为萃士。敕于发榜之后，首辅会同礼部礼科公选年青质美者一十二名，令将祖训及大明会典分类分部，定日熟习。着翰林院编简一员，提调教习。三年后，仍将所习者分条钦考，以熟记有识者，立赐同进士出身，破格授以翰林、礼部等官。其首名赐为中兴廷试贡元，准与即授京官。其直、浙、江、楚、云、贵、两广，或疆残家破、或路远流离，俱于发榜后三日，吏部会同首辅该科仍引各生于朝门外公同注定地方学职，次及福建诸生，此天理至公。且于选中酌其道路远近，勿致难行，以示朕笃念斯文、嘉惠天下至意。

　　颁赐平粤伯铁券于丁魁楚。

　　宁德、福安、寿宁等县土寇横行。上敕抚按道府刻期剿定，擒渠散胁，以靖地方。

　　敕崔芝亲缴鲁藩旨印，纯忠可嘉。今海师倚任方隆，即与挂平海将军印。

　　上谓群臣曰：『辅臣道周委身殉难，其子子中备述之，镇臣黄斌卿亦有此奏。读绝命诗有「支天千古事，失路一朝人」之句，朕亦不觉泣数行下！首为推戴大臣，恤典着于五月内察例具奏。其子子中年俱幼稚，更可怜悯！前赐银图既缴，准给银二十两，以助书资』。

　　赏吏部给事中朱作楫旌廉天字银牌二两曰：『作楫以羁旅之臣，直言受知，身处垣掖，能却暮金，真浊世之鲁灵光也』！

　　上曰：『天气炎蒸，轻犯岂宜淹禁？即敕刑部遵热审事例通行直省，除人命、强盗、官粮、军机外，其余军徒以下俱准保释，以迓天和』。

　　以手敕一道、关防一颗赐行人唐倜，条记一颗赐兵部司务王甡，使速去图功，勿误军机。

　　敕司礼监速行文知会平彝侯：福京空虚，大比当严；一面用以防备，一面留总宪臣张肯堂弹压。

　　福建监临御史王孙蕃、韩元勋疏陈：『减篇恤士，推一时之恩。惟是二书三经，不若三书二经为合式；其题目仍照七篇俱出，二场亦然。庶镌之试录，传之天下后世，皆信为不刊之章程，兴朝之盛美也』。上准如议行。

　　十六日午时，上大召对行在辅臣大小九卿科道并翰林记注官，后殿候对；鸿胪寺即与传行。

　　以工科给事中黄大鹏协守仙霞关。大鹏，建阳人，崇祯庚辰进士，以乡绅同地方官料理，诚重之也；亦以其能觉察地方隐情，而桑梓念切耳。

　　和顺王慈欻疏陈：『建县百姓因大兵久镇，溪不敢渔、山不敢樵』。上曰：『如此情景，何以聊生？今后各官经过，不许入城，城外亦不许延驻。犯者即行奏闻。还与榜示通知。该县官一面训练乡勇，以巩岩邑』。

　　张安复姓名为陈丹，远来迎驾。上谓其忠勇可嘉，着加衔为御营副总兵，仍管游击事。后敕其往虔中，随督辅观生恢剿。

　　永福县雁湖山贼作乱，知县田折计平之，渠魁审明正法。

　　令恤民库发银二百两，为楚王华壁五、六两月袍膳之需。

　　上谕户部曰：『钱粮收放，原以准准为出，多添则病。在解官仍作欠数，因而布政司增添法马，又苦在百姓。只以旧时法马为准，将该部与布政司较定，制造通行。但无失出。何须增入』？

　　广东解大造赋役黄册一千七百一十九本、总贯册一百本，着户部察收。

　　上以光泽荒残，民穷可念，本年正供钱粮准与减免六分，以恤灾黎；他邑不得援例。

　　兵部右侍郎喻思恂率文武二十二人，共奏弘光皇帝在平溪卫薙发为僧。上令内臣屈尚忠、通政使周昌晋往平溪识认，仍敕黔抚、□抚用心护驾前来。若有未真，即以方外礼延来相见，朕自有鉴裁。后知为逆贼张献忠假冒，遂辍前旨。

　　敕内臣李国臣：『看首辅吾驺足疾如何？顺颁蜜食二罐、药资三十两，着善调摄，以副眷倚』。

　　监军兵部主事黄师正进督师史可法遗表。上曰：『可法名重山河，光争日月！至今儿童走卒，咸知其名。方当击楫渡江，速图恢复；乃为强镇力阻、奸党横行，竟赍志以殁也。惜哉！读遗表，令人愤恨。应得赠恤、祭葬、易名未尽事宜，行在该部即行详议具奏。闻其母妻犹陷寇穴、一子未知存亡，作何获寻？黄师正多方图之』！

　　上谕首辅吾驺曰：『田辟之兵敢行溃叛，大安关外复有失挫。朕心焦劳，卿其强出而分忧焉』。

　　督辅傅冠免。其领过饷器火药，着行在兵部照数察收，以为谢恩、揭重熙恢剿用。时泸溪危急，重熙参其身任督师，日午方起，未尝至关上一步，人言啧啧。上怒其有负委托之故，准以原衔归里焉。

　　上谕首辅吾驺曰：『卿足患，朕亲见蹒跚之状，准再调三、四日。朕决意跸汀，卿可同枢臣早为料理』。

　　上谓诸辅臣曰：『临民之官，岂可以银而得？朕于闽浙近地，凡有捐饷至二、三千两而求为知县者，朕断不允。盖为民生计，不可不周；况抚戢凋残，有所未便耶』？时凤卫伯、牟文绶为捐饷急公而有求署□山县事者，故上峻却之。

　　复谕吾驺曰：『朕在延多日，漫云兼顾江、浙，终于江、浙何补？不如实实出关，拿定一件做去，尚为得法。且今地方止有闽、广、江、楚四省，咽喉全在一处，清所必争、我所必守。今不自出，负祖负民，朕之存亡，犹其小者。今还要催林□兵并陈天榜兵到，决意初一日必行』。

　　敕恤民库发粤饷二万两，差官周瑚等解到督辅廷麟军前用。

　　永定县溪□雷湖地方，白昼行劫，夺去诰敕二十轴及粮银一千五百余两。上闻而骇异之，严行道府缉获，以济军需。

　　平彝侯郑芝龙疏请疏通福京河道以消杀气，以奠民生。上允行。

　　赠诸生翟翚为翰林院待诏。翟翚，江南人，雅以复仇雪耻自负。闻皇上登极，匍匐入闽，建言谏诤，不遗余力。上官之，不受。兹以病故，陕西道御史钱邦■〈艹已〉为陈其本末。上怜其才，赠以是官；并赐银二十两为葬资，邦■〈艹已〉为之缴还。上曰：『朕视忠臣过于骨肉，一臣云亡，朝廷即少一助。翟翚赐金，着与制一碑碣，不必缴进。仍赐四语，俾勒于石，曰：「生既尽君臣之义，死亦凛华彝之防；名称大明正士，实关天地纲常」。钱邦■〈艹已〉等奉行』。

　　礼部缴进贵州试录二十册。

　　授生员韩雄都为兵部职方司试主事。雄都，曲周县人，忠愤气谊甲于同等。始与上遇于淮阳，颇有献纳；继乃抵畿南，侦探敌情；比与辅臣路振飞起义大湖，同副总兵王羽、参将王奋武、中书路泽溥、泽淳、举人杨廷枢等同仇敌忾，大挫敌锋，后乃入闽。上称为佳士，起拜是职。

　　兵部尚书吴春枝疏称杭州已复，上曰：『杭复，则嘉、湖自是易事。陆兵着靖彝侯专任之，水兵着杨耿、李一根、周鹤芝等任之。徽宁一路，制臣李蘧、抚臣□□、包凤起、辅臣朱大典、勋臣刘孔昭、台臣尹民兴、汪观等分任之。务以夏杪为期，慰朕靖彝安民至意』。

　　锦衣卫王承恩疏请三眼铳百门、弓百张、皮套百个、弩百把、腰刀百把、藤牌百面、鋛百枝、火药千斤，俱照数发与之。

　　官给大学士路振飞药资银二百两曰：『卿为患难旧德，朕心眷注弥殷。时当极难正宜同心力挽，上报高皇，中全始终。若以病陈请，岂朕所望？着即日入直，切谕切谕』！

　　赣州危迫，人心惊疑。督臣万元吉取家入城，与民兵誓死相守，乃保无虞。上闻而壮之，加以枢衔；余协力共守者，升赏有差。抚臣刘广胤退避雩都，是何节钺？着革职听勘！

　　敕福京户部发银，依前式制造尚方剑十五柄。

　　给李蘧差官领饷七百五十两、冯京第差官领饷一千五百两。广东解饷银十万五千五百两有奇、盐课银二万一千三百两有奇，着恤民库察收。布政使吴时亮躬亲督解，程乡遇警，保扶无虞，随升为少司马并加服俸，以劝有功。

　　敕发戡合一道与周文灿，去贵州调兵。

　　沙县山寇窃发，焚掠原野一空。上念孑遗可悯，敕有司官轸恤之。

　　上谕督辅观生曰：『览卿奏，援虔将悍兵骄，一闻急警，辄就思归。如此无纪之兵，安能济事？雩都、会昌诸邑既可直达汀州，则防汀更急于防虔，何四都无一人议及？甚为可忧！败残兵将，罪之不能、呼之不应；督辅诸臣，孰为美策？退守庾关，岂朕所望？更当奋图鼓励，坚定脚跟。驻跸延平，以观时变，卿言良是。还不时揆度情形，飞章来奏』。

　　敕恤民库发银二千两，与抚臣刘中藻，带往温州赈济。时温州民苦荒，种不入土也。再发五百两，为其募兵用。

　　上谓近臣曰：『信抚五易而后得周损，今又说损不足用。才能试而后见，俟到任不效，另议未晚。信乎用人之难也』！

　　都御史杨文骢疏陈「吴易斩伪将二十三员，歼敌三千余级，获船五百余只，衣甲器械无算」。上知大悦，曰：『吴易于二月内已钦加职衔，来疏尚未全填，岂邸报犹有阻隔？今兹大捷，准加升行在兵部尚书兼右副都御史，余衔如故；陈子龙准加升行在兵部添注右侍郎兼侍读学士』。

　　礼部拟会试定用十月，移催各省各府，不敢迟误，遵上旨也。

　　敕选正官收粤西盐利，以资国计；不宜留饱奸豪，徒付镇臣经理。

　　敕国姓成功兼顾大安关，仍益兵防扼，恐有清骑突入；铳器火药，即令二部给发。

　　上谕大学士吴景伯曰：『赣州告警，朕已三次发去饷银八万两，未见成功。徒糜粮饷，深为可惜』！

　　上谕吏部验封司员外曹元芳曰：『东南为朕一人故，三遭寇虐，览奏如痌瘝在躬。义师在在云集，乘其怨而激励之、因其势而利导之，真恢剿一大机。元芳为国仇家难惊心，慷慨请缨，具见忠孝。但往难，而有济更难也』。

　　上敕总督川湖侍郎杨鹗曰：『清众驰骤，方在楚豫，必先堵剿，方为长策。以湖南兵马钱粮，付抚臣堵胤锡专办荆襄承德；卿自认训练催趱，佐两路腾饱，功罪自无蒙混，极说得是。自今选将宁严毋徇，练兵宁不足毋有余，通与传知。卿还切念兴复中原，非一手一足，务矢同心同力。恢复勋成，一体酬叙』。

　　复黄斌卿伯爵，改「肃」为「威」；以「肃」字字义有尽也。

　　赠辅臣黄道周为文明伯，谥曰「忠烈」。平彝侯郑芝龙疏陈孤臣矢心尽忠，上曰：『辅臣道周身陷腥膻，节光日月。甘久饿以明志，骂贼官而求死。虽罹国运中微，不愧大明宰相！朕读其遗诗，刺心流涕。朕负道周，未能救于事前。道周不负朕，真诚拥戴于先；力恢危疆，垂毙不辱于后。此后必要奋志杀敌，雪我忠良。今日恤典，尤当破格。祭葬既照伯爵例行，妻封一品夫人；闻其四子：长为锦衣卫世袭指挥、次为锦衣卫世袭正千户、三子着做行在尚宝司丞、四子着做中书科中书舍人。仍敕有司：一立庙于本乡、一立庙于福京，春秋致祭；并予立坊于家，文曰「中兴荩辅」。其遗诗即立碑于庙门。家祠曰「报忠」、京祠曰「悯忠」。俟朕稍暇，当亲草诏，颁示朕过于天下。行在该部速奉行』。

　　议加福建乡解额三十名，以示龙兴首善、广开薪槱至意。

　　令吏科都给事中袁彭年申饬科规，加卿衔以宠异之。时中兴草创，凡事俱循陋规，上知其弊；特拔彭年以为六垣之长。彭年陈列五款。上曰：『即此便见丰裁。至中旨当慎封驳，最所乐闻。随事抄忝职掌，亟宜修举；以题覆还部院，极为得体。然必每科一员，专管注销，月终提比摘参，方无稽误。诸不要紧疏，听该科季终汇请注销。召对频行，备官恐废办事；今后侍班科道锦衣卫，各轮一员供直。其日召对某人，鸿胪寺开一小单送阁，俾辅臣亦得与闻。记注官另候传宣，事公则公言之，不得概注独对。谏诤需人，资俸宜循，英才亦不可抑。庶常部曹中行推知，皆可为言官；若荐举得当，又难尽依常格。至内外兼转，自关旧制；二人两季京堂监司之例，断当举行。朕特召彭年，正为是故。还须逐款遵依，不得仅以建白了事。彭年资俸已深，准加行在太常寺少卿，仍管吏科印务』。

　　大学士督师杨廷麟疏陈：「虔事危在旦夕，援兵半已溃亡」。上曰：『吉州失守，督臣万元吉诸兵皆付一掷。抚臣刘广胤先出雩都，副总陈舟、张琮、李源■〈氵符〉五月初一日失机，成何法纪！此番功罪宜明，卿即详悉入奏；惟虚惟公，勿僭勿骫。见在收拾败残，亦即中兴根本。粤兵狼兵三万余人，准卿召募；但作何招集、作何约束，必先议定。近日地方苦兵，尤甚于贼。经过不慎，号令不严，驱虎进狼，绿林四起，岂必寇作戎首哉？包象干兵、张佳玉兵，卿还严谕，不得收聚凶徒，终成溃散。朕十日内外，一定亲跸汀州，面议方略。誓在必行，决不失信』云。

　　以修关余银令锦衣卫分赏乡勇，人各一金，为首者倍之；使有功者皆沾实惠云。

　　上谕吏部尚书郭维经曰：『官员贤否，关民生之荣悴、切宗社之安危。若吏部有满堂清官，天下必少呻吟百姓。朕于此选，至虚至公，力拔其尤而后已焉』。

　　戎政尚书吴春枝巡行汀郡，确汇永宁、清流、归化三县平定功次，升赏有差。

　　上谓兵部试司务蒋平阶曰：『览尔奏，多发人所未发，如一官五月而更数人、一人数月而更三命、百里而督抚并设、巡方与中使并差，皆害政之大者。至谓「疑人复留用，募兵不同饷；有听言之名，而未收其用；去铺张而存实意，□失机而务持重」。

　　皆切要语，朕所嘉尚焉』！

　　安插迎驾副总兵杨元斌兵于将乐。

　　温州府进贡新茶。

　　敕锦衣卫都督杨耿发兵捕剿沿海寇盗。时周骏、崔芝、林云龙等或募贼入港行劫、或倚贼垂涎绅民；上以不可为训，故发兵剿之。并知沿海兵饷单虚，着福京户部与布政司会议具奏。

　　江西光黄各砦义师云起，上敕其联合义旅，杀伪复疆；仍列登极诏书「复一县即授知县」等款于敕中，付行人唐倜等赍去。

　　吏部尚书郭维经疏列三吴起义死难士绅，各赠官有差：葛麟赠兵部郎中，钱振光赠参政，顾棻赠兵部主事，王日如赠兵部员外，冯翥赠副使，钱圭赠参政，王有容赠佥事，麻三衡赠国子监学正，凌宏焕、张明光、谢球俱赠训导。

　　上敕光泽各县仓榖发充兵饷，可以济饥纾急，亦便于出陈纳新。发米一百三十石赏给军士，欢呼饱腾。

　　上命礼部右侍郎曹学佺清察军粮，兼济民食，仍书四字于职衔。学佺至是辞以威宗实录撰诸家集，精力维艰，难兼他务。上许其荐一人自代。

　　学佺饶有干济，捐资买米，天兴赖以不饥。然其门下士，略有藉此而觅厚息于他州县者，人言啧啧。故特疏辞之。

　　给督师杨廷麟弓弦各一千数、箭三千枝。不足者，着原解户凑补。

　　惠潮巡抚刘柱国擒获潮阳贼首庄三权，实时正法，疏闻行在。上令其察叙有功员役。

　　上谕锦衣卫王承恩曰：『关外驻札重兵，以便相机驱剿；关内联络乡勇，以资守望应援，自是守关胜着。择用本地乡绅同地方官料理关内事务，使兵不得扰民，尤为紧要。尔此奏具见方略』。

　　以乡绅张调鼎同道臣赵秉枢扼守永定关、谢绍芳同府臣周维新扼守大安关、黄大鹏同台臣郑为虹扼守仙霞关；务要调和兵民，侦御奸寇，与守关兵将有功同赏、有罪同罚，违者三尺不宥。

　　温州饥，再发银一千两，令何兆龙赍往赈之。上复叹曰：『奇荒至此，一千之数，安能遍活数十万生灵乎？疏通救急，作何设法？抚臣卢若腾、镇臣贺君尧速为设防，毋使瓯民重困』。

　　上览台州府通判万年英疏曰：『这所陈三事，侃侃直敷，乃至四千三百余言，读之殊深痛感！陈函辉各文武张国俊、朱常浙等不知名义，无足深论；江上诸臣，武如方国安、郑遵谦等，文如方逢年、张国维等，朕亦自有鉴裁』。

　　诏安县为山寇所陷，杀官劫库。旋复之。

　　礼部尚书曹学佺助海师饷银一万两。时海师议久不成，朝廷兵饷尚缺。学佺请恢复之策，舟师直捣金陵，或可冀其万一，故罄竭家资及盐木诸项，勉成一万以济之。

　　释裴村愚民周□为人妄捏奸细者。时辅臣蒋德璟过裴村，男妇百余人控诉周某实非奸细，又有里排生员人等保认。疏闻，诏释放之；曰：『此后巡缉固应毖严，亦不可妄拿良民，致无辜遭陷。守关将士各与申饬，二词并发存案』。

　　差工部司官黄昌祺回粤东买硝，动支该省布政司银六千，以省携带之虞。

　　上谕都督汪硕德曰：『览尔疏，兵以无粮迫民、民以求生投寇，深可痛恨！彝锋既逼铅、永，药尽矢穷，何以御敌？尔还鼓励前行，奋图扑灭，毋得逗留，自干公议。并察明硕画，作何下落具奏』。

　　行在御营设立十标，计兵数一万。其器械衣甲，准各府汰去逃亡各额内搜出备用。时林□福宁募兵未至，敕催速赴戎政官通领，以隶十标。

　　左都御史张肯堂疏荐崔芝善于用海，有船五十余号、有兵二千余名，乞释罪图功置臣标下。上从之；曰：『前杨耿纠其募贼入港，因发兵捕剿。卿既信其无他，即准随卿前进，定限夏至前到，以便卿乘风急行。崔芝俟再立功，即与挂印』。

　　夏至祭典，敕福京太常寺举行。

　　会官处决朱家栋，以谢徽州百姓。

　　翰林院检讨何九云进家藏书四百八十四种、计三千五本，令第九禄赍投。上曰：『朕性喜阅书，所进者缣缃殊富，顿快素愿；着即收进。内有重的，仍发与九禄领回。九禄着做国子监学正，以示酬劳』。

　　钦天监奏星异。上曰：『人事修省，可回天灾。各官着极力消弭，毋事虚文』。

　　福京署国子监祭酒朱天麟疏言新旧贡生在监者已有千人，成均伊始，当广作人。上许其于皿字、贝字号量中二十名，以示京、省并设之意。

　　敕福京户部侍郎徐应秋贮备积榖，每年务满二万□千七百五十三石之数。着于收成后，凡有罪犯取赎者，咸令其纳榖。务令陈陈相因，始克有济。

　　以福京户部侍郎黄日昌协理安民库。

　　上谓司礼监曰：『内官品级奉御为正六品。今内官多到，宜广从六品以下之衔，庶不僭乱。钦行酌定：中宫皇后位下差使，定衔曰「椒宫承使」，为正七品；皇贵妃位下差使，定衔曰「椒阁应使」，为正八品；九嫔位下差使，曰「椒室领使」，为正九品。此下内使都为不入流，永为定例。着纂入实录，以示将来』。

　　广西布政使起解粮饷三万二千两、□资银四千八百六十八两。

　　四川参政今升大仆寺少卿刘麟长疏陈恢复重夔二府、三州、二十三县，以川饷胆川兵，不得虚糜破冒。上嘉其不避艰危，尽抒方略，忠劳懋着，俾其前来陛见供职焉。

　　平□将军陈秀请募兵二千，以足守关五千之数。上曰：『增兵必先议饷与衣甲器械等项，着户、工、兵三部议奏』。

　　时有讹言驾回天兴者。上闻之怒，曰：『朕以进战自誓，岂有复回之理？谁为此言，以惑乱耳目？即应立刻察明斩首，以警其余』！

　　上游巡抚吴闻礼疏陈『镇兵分防：岑阳拨戴忠兵扼守，桐木拨陈梧兵扼守，谷□拨施朗兵扼守，焦岭拨方机兵扼守，观音隘拨黄廷兵扼守』。上曰：『此皆辅臣德璟与该抚激发忠诚所致，况兼施福慷慨鼓行，黄兴勇而能下者乎？朕心甚悦』！

　　行人瞿昶疏陈楚蜀滇黔事情：『楚，在一事权，专任使。预敕重臣，以待南昌荆襄之复，即遣大将以镇之。蜀，在结将士，收民心，用蜀人办事。摇黄则剿抚并用，献贼则歼厥渠魁。滇、黔，则在外援邻邦，内顾门户。但近日勋臣土司议论未定，其地近蜀之遵、永，与楚之接界平溪、铜仁，俱宜防援，种种皆扼要实着』。上嘉纳之。

　　都督李士琏抗节拒寇，上与挂讨奴将军印，作御营从征前锋左军都督同知，进太子太傅。

　　首辅何吾驺、兵部尚书吴春枝简练十标，议定兵饷才将四款。以郭奇管作第二标，陈天榜第三标，熊和、王秀奇、陈文燫、方登天作四、五、六、七标，林垐所募者俱着巢拱极管领，作八、九、十标。标兵毋得过额；凡有余兵，即隶戎政标下，以备御标缺补。上从之。先发银一千两，为犒练之用；饷有定支，才可节制，庶实得兵用焉。

　　上顾左右曰：『延平地窄米贵，朕原不欲久住，俟虔南收拾安妥，六飞即当迅发也。兵部主事方文耀劝朕裁减员役，此说诚是。但各处啸警，地方官宜及早消弭，毋贻朕行后之忧』。

　　漳南道臣傅云龙才足办贼，着留久任，以安地方；广东布政使缺另补。

　　擢瞿昶为云南道御史，衔命往调刘承胤兵。

　　谕国姓成功曰：『福疆战守，必取闽饷；浙直江楚战守，乃取粤饷：不得一毫僭差。李长倩专司粤饷、行在吏部立推右侍郎一员专司闽饷，务令井然，以有成绪。粤东抚按挑选旧兵一万、粤西抚按挑选狼兵滇兵一万，以资收复中原』。

　　山寇万人攻围龙岩县。

　　恩贡生陈元纶赴廷试，进所著「豳风保治全书」、「五经涉录」各一部；上敕留览，以启所学。

　　特授廷试贡生第一名李萼辉为礼科给事中。敕其侃侃直言，毋负新恩特简。  
　 

卷八

　　六月，以杨鹗总督偏沅，何腾蛟遂有「敕印一齐交付」之疏。上谕之曰：『卿宣劳江汉，功在社稷；复楚恢豫，长驱燕代，业以全担付卿。杨鹗之推升，因彼时未审舆图，偶为错举，岂有一柄两操之理？今中枢需人，业召鹗入佐矣。朕与卿分则君臣、谊同父子，何不因疑奏明，遂为是举？且「将在外，君命有所不受」；尚惟始终一心，力任危地，以必见孝陵、必葬威宗为任，朕与卿当共勉之』！后有「两奉君命出江，百念回思顾楚」之疏，中有『愿为愚，不愿为智；不敢弃、不忍弃，不能以两年死挣之地，弃之他人之手』。上始欣然曰：『阃外之事，悉以烦卿，惟有早开云台以待』！

　　上因粮饷不足，每叹曰：『朕布衣蔬食，经时忧费；所余重饷，皆以养士给兵。乃内帑无多，应用每窘，为之奈何』！

　　上命翰林院新选萃士万荆等十二名随庶吉士后，入阁拜先师；复敕翰林院官时其教习，毋得作辍。其服色比庶常，而冠袍角带焉。后兵部主事万曰吉劾其非制，且有「赝鼎见售」之说。上曰：『拔士于贡中，作养人材，事属特典。名为萃士，原不同于庶吉士。毋得愤激不平，暗行诋诽』！

　　赠侯峒曾行在礼部尚书，谥曰「□□」。

　　赠高飞声江西按察司佥事。飞声，长乐县人；癸酉乡荐，以同知署抚州府事。敌至，倡义不屈，仍敕其家人护印以达行在；故有是赠。

　　兴化佃户围郡城。按莆田租额，每石榖计一百二十斤；后乡绅或有议加者，众不服，遂率众而成揭竿之事。上闻之骇然，曰：『此诚地方异变，着守道柴世埏将租事作速议妥，务期主佃相安。宦干非理虐佃与刁民假佃倡乱者，俱当重惩示警』！

　　番禺县廪生刘国彰捐资制造九龙大箭五百筒，听供援虔复楚之用。上喜，给钦札都司示酬。

　　编修刘以修进文昌化书。上曰：『化书劝人忠孝，朕甚嘉之。以修生长其乡，即与门人校定，更当广布成书，懋厥休嘉，以襄上治。敕文俟旨行』。

　　按以修字懋卿，号九一，阆中人，庚辰进士。初令福清，调繁闽邑。下车即以化书示予，意欲谋所以梓之。予借故家善本，为之校订讹谬；并捐微资，合各家助刻者，始克充梨枣之费。若刘公则一意爱民，案牍无事而已。校订初只立予名，继则补刻闱中所取士子亦居一焉。其详载予跋语中。

　　上谕广西巡抚晏日曙曰：『用狼兵必选狼将，否则扰民。今因恢扼调行，闻狼有生熟马步之不同，依请即用成大用为统领、夏日敷为监军。行粮安家，取给平、梧、浔、南四郡，务速如限到虔。于起行之日，该抚飞奏，仰慰朕怀』。

　　擢吴时亮为行在兵部右侍郎、瞿式耜为添注左侍郎、宋贤为添注右侍郎。

　　以傅上瑞巡抚偏沅地方。

　　敕行在礼部：『天道亢阳，榖腾民疫，皆朕不德所至。除自初五日朕在宫中行礼虔祷雨泽，尔部即察洁净处所设立坛位，六卿以序，轮日瞻拜，以祈甘霖，济我百姓』。

　　广西乡试，取中六十六名；加以宗主二名、流寓二名。

　　发银四十两，着太医院徐淑卿、胡兆龙、朱士选、王大华各任东、西、南、北四门城内外施药。

　　敕台臣艾南英将其生平著作刊刻成帙者进览。

　　敕内臣邓全到天兴，催抚臣刘中藻速往温州到任，并为金华声援。时闻温州警报，并婺警猝至，皆有自相戕害之状。

　　命国姓成功亲到漳、泉精募兵将，立助恢复。期限二十日，即来复命。诸将仍用心守关，务令一骑不入，毡裘寒胆，不负朕股肱待诸将至意。

　　封建宗藩各官准穿锦绣三日，遵常例也。

　　以都督杨耿总督水师，调守仙霞关曾德还京补之。上游巡按御史尹民兴劾德淫纵多端，上谓德「有则速改，无宜加勉可也』。

　　敕勋臣刘孔昭严禁所部毋犯瓯土，以着臣节。仍敕福宁道臣王芋发陆兵一千，出温州应援。

　　封方元科为定胡伯。时钱塘沿江战功，惟元科为能用命；并发手敕，以示优异。

　　水师议成，以吏部朱永佑、赵玉成兼户、兵二科给事中，在周鹤芝、李一根、林习山军中联络措饷；改推官徐孚远为兵科给事中、编修周之夔兼兵科给事中，监督联络渔船，共襄恢剿。

　　福清知县赵士元剿御土寇有功，上命吏部优叙之。

　　贼杀马江渡船三十余人并犯弁李镇邦等，上敕府县官严行缉获。

　　兵部侍郎郭必昌疏陈「福京宫工告成」。上曰：『宫工告成虽非朕意，朕今驱驰戎伍，何暇安居？惟平彝侯劳自当旌。每岁再增禄米五百石，仍荫一子锦衣卫千户世袭；杨耿准特进勋阶』。

　　上曰：『天下之坏，不坏于敌而坏于兵，不坏于兵而坏于官，殊可痛！浙中无所事事之官，逍遥于家，驿骚于途，畏缩不进。渔猎佃民的，通着抚按详行清察，即日撤回，务期（下缺）』。

　　总制郭维经疏陈「搜括以济急需」，中云『宁化官地二处，可易一千五百金』。上曰：『此亦权宜之术』。从之。

　　上谕兵部主事毛元策曰：『顾锡畴、荆本彻二臣俱戕于非命，诸臣当以为鉴。目下水师迅发，正欲急复江南，元策可益自励』。

　　敕抚臣吴闻礼严防松溪一带地方。

　　赣州捷至，云清兵焚毁南北二门，架云梯数十、竹圈数百；我兵矢石迸发，清遂闻风惊遁，巩固虔疆。上命察叙有功官兵，以鼓行间锐气。

　　升湖广监军道臣章旷为都察院右佥都御史，提督军务，恢抚湖北地方。时清兵以数万众眈视楚疆，李赤心等尚怯不前，旷独能领督辅兵，血战于新墙鼓家岭等处，先后斩敌六百八十级，杀伤溺水者无算，所获马炮器械更多。督辅何腾蛟疏闻，故有是命。

　　准发各处提塘条记，一切奉旨，全抄行。

　　着吏部郎中兼御史王兆熊至浦城，通判李如梅至松溪、政和，夏南熏至建阳，奉旨招商疏通米船，严禁埠头歇家把持船只及官兵擅拏米船等弊。

　　升严起恒户部添注侍郎，总理湖广钱法；改刘明遇为工部主事，管湖广钱法道事务，同督辅虚心商酌。铜粹工坚，可藉长久，有益于国，无害于民。

　　上御西便殿，沐浴斋戒，祈祷雨泽，每日三次。敕文武官各积诚虔礼，不得视为虚文。府城内外，暂禁屠沽。

　　廷试续到贡生一百零五名，拟进呈二卷，敕授兵部试主事。

　　延平府旱疫，大学士何吾驺、路振飞等各陈不职，上温旨答之。

　　以郭维经总理南直、江、浙、闽、楚、两粤恢剿事务，改铸敕印，同兵部侍郎刘士桢督兵入虔。

　　以少詹朱天麟教习萃士。

　　平彝侯郑芝龙议借倭兵以图恢复，上许之。以黄征明为正使，给一品服色，升枢□职衔，荣其行也。

　　督辅苏观生兵至南安，师徒溃散，援兵不至。疏入，上敕总制臣郭维经趋虔救之，并云：『督臣万元吉固守赣城，自可无虞』。

　　议以副总兵江振曦兄弟防守白杨、黄竹二隘，上从之。每年费饷五千四百两，半取给于瑞粮正额、半取给于瑞富户家。

　　给左右中前后冲锋营总兵官旗牌。

　　敕兵部主事常人龙往制臣李蘧处监纪军务，务令速到衢州，不至虚糜岁月。

　　敕吏部：『学官教导，关系匪轻。凡入资叙劳，有授国子监学正、博士等官，各于本衔添一试字，不许任学博之事。至门斗之役，必用良民预充。士子之犯，不用率行拘辱，通行申饬』。

　　命铨宪臣张肯堂回福京弹压，恐场事人众嚣杂，有生异变；撤棘后即赴行在任用。

　　起用大学士黄士俊、陈子壮于田间。

　　先臣康太和准谥「文介」。

　　敕上湖巡抚吴闻礼，将恤民通驿事议妥具奏。时崇安、建阳、松溪、政和、浦城五城，皆为孔道；且浦城素无驿站，近日往来之繁，尤倍于崇安。有议复驿路工食，故有是敕。

　　广东巡按御史王化澄疏陈「募兵一万四千八百零七名」。上谕之曰：『凡遇加派钱粮，朕如芒刺在背。所赖督按臣以朕之心为心，以民之命为命。有如增兵一万四千八百零七名，除盐饷赋役外，尚用饷银十五万二千三百零，皆概举成数而言，未尝就中撙节爱惜。即如东粤守兵，各路合算，将及十万，皆食存留之饷，与岁解额饷无干。各府各卫兵数无多，还当各路严察，以缺兵之饷供新兵之用，得一分纾民一分。有如盐税一项，廷臣请另通行，岁可添饷一、二十万。朝廷恐与旧商有碍，未遂举行。督按臣当与饷部臣梁应奇互相商榷，务俾新商、旧商两便，资所增益以养新兵。又加杂税一项，另与奏明征收，绝不许豪猾渔猎肆焰。两粤各府关税加饷五万两，盐税暂议加饷五万两。俟四方平定，自有蠲减，以酬父老子弟』。

　　巡关御史郑为虹叱责平彝标下将官陈俊、邹太争夺船只，芝龙密诉于上。上曰：『干戈宁谧，全藉文武和衷。为虹叱责，亦是代卿约束，卿幸勿芥蒂。应以王臣王事视为一体，等于同舟，尤所殷望』！

　　平彝侯郑芝龙特疏荐异人薛通载，赐名为「广济禅师」，令其征兵海外。

　　敕吏部尚书曾樱：『速催傅振铎到任受事。宁化现有寇警，迎驾师先令驻扎该地方，不必拘定夏秋冬春，以人就地，还当以地择人』。

　　升陈履贞为吏科右给事中。

　　首辅何吾驺疏荐曹勋、祁熊佳、严似祖有纂修之才。时起勋为行在吏部右侍郎兼翰林院侍读学士，协理詹事府事，熊佳、似祖为右春坊左中允兼翰林侍读。

　　衢州知府伍经正不奉鲁藩，上以其义凛一尊、秉节不贰，再与实加一级示劝。

　　敕通政司文武各官：『一本只许说一事，毋得支蔓牵扯，不便批行，以后申饬』。

　　加赠张继荣为右都督，谥曰「武襄」，以旌真忠。

　　敕定南巡守二道臣：『准各募兵丁二百名，以资防御』。

　　改兵部主事李鲁为兵部职方司，给与敕书、关防，令其屯练乡勇。盖以汀人虑汀事，自无不周也。并敕于华玉：『留汀之兵，分守诸关隘。汀之四隅，守兵乡兵互为主辅。有则申饬，无则增添。其乡勇粢粮，官助二、三，民凑七、八，务与华玉同心固圉，以安地方』。

　　南安王企钰进颂德诗四章，上谓其『敲金戛玉，大雅之音。朕几务忧勤，愧未遑及』云。

　　宁洋县寇警。

　　谕内阁速撰敕书一道申饬卢若腾、贺君尧同心坚守温州，以保行在福建门户。前日却兵有功，并能保济饥民，卢若腾加行在兵部右侍郎、贺君尧进太子少傅。

　　大学士林增志因亢旱陈「省躬」一疏。上谓：『疏中以两事规朕，曰「改过引愆」，足征交儆之诚』。午间，便殿赐对。

　　敕福京监临御史韩元勋：『监场事完，即刻巡历下游地方。务正己率属，奖廉惩贪，力挽浇风，以振文治。汀、漳盗贼奸宄四出，须分别剿抚；使闻风解散，便属真御史。至两粤、云、贵计典已行，上下游独缓；着元勋作速察核，会同巡抚奏报。严在贪酷、不得遗漏吞舟』。

　　上因天旱，思清理滞狱；曰：『狱有冤民，则天屯膏泽；敕四狱衙门熟审事例，速为清理。福京刑部先为举行，以合朝廷钦恤之念』！

　　以督辅傅冠贮库银一万四百余两给国姓成功五月兵粮。

　　上游巡抚御史吴闻礼合院司议：以各府属额饷坐派抚镇标营水陆寨游各兵，免转输之烦，消庚癸之患。上从之。

　　发恤民库银一万两，差兵部司官一员解到刘名奇军前给散。

　　援剿七省都督张先璧、郝永忠合词迎驾。上曰：『览奏具见前驱义奋！江氛未靖，着即协心进剿，以迓王师』。

　　福京太仆寺卿甘惟乞上疏乞休。上谓之曰：『同一去国：太平无事，人竞进而己独退，则为恬；国运板荡，人致身而己思去，则为避。此义诸臣所素知者。惟爃仍降一级，以警偷惰』。

　　敕内外诸臣：『毋得滥给札付，以重名器。如督抚遇军功，方准以关防先给，然后请给御札。地近以一月、地远以两月，再远以一季，务填报功次坐名请旨，毋得滥求滥给。该部堂司官各宜恪遵勿怠』。此敕从兵部尚书吴春枝之请也。

　　将官费兴、陈学鹏、郑真等出关与清大战，生擒二十余人。建宁道周维新报捷疏至，上曰：『此皆辅臣德璟与维新发纵指示之力』。

　　上曰：『滇黔远在天末万里，干戈未靖，各卫弁承袭者，往来艰难，朕甚念之。暂破赴京承袭之例，许其在本省部司起文，赴镇抚比试，再送按臣察对。贴黄号纸，差官赍文汇报兵部察对题选，填给勘札。即以所省之盘费，解京充饷：指挥定银四十两、千户二十五两、正百户一十五两，布政司汇收搭解』。

　　上闻威虏伯黄斌卿杀□□荆本彻，曰：『本彻虽非贼寇，乃尔骚扰地方，民恨实甚，杀了便罢。所招降将士，善为约束，勿令流毒，致重民怨』。

　　宣谕广西太平府土司守备吴廷秀，取有印信归顺表文十六道；上谓其「不负远使」，嘉纳之。

　　催镇守广西大都督成大用督调狼兵足额一万，不可少一名。需用钱粮四万，即就陈邦溥进解数内，立刻支销。

　　敕黄兴殚力扼关、吴闻礼严巡毖饬、周损速料理早复广信，俱刻不容缓。时兵部尚书吴春枝有「国务只争呼吸，急先持危」之疏，故上急急于此，正虑时事又有不同也。

　　加万元吉行在兵部尚书，以其固守虔城，屡挫敌锋也。余赏有差。

　　十三日，免常朝。以天道亢阳，雨未沾足，上日事祈祷也。

　　平彝侯郑芝龙制油扇五千五百握有奇，分给闱中应试生儒，以为却暑；上破例允行。

　　准安仁王长子慈□移居宁德县公署。

　　上谓枢民吴春枝曰：『守汀先援赣，赣固则汀安，此不易之论。着抚臣廷麟、制臣维经、部镇臣于华玉力任之。施福、黄兴与广抚周损、上游抚臣吴闻礼互相接应，恢复□山、永丰诸邑，不可专委周损，坐失事机』。

　　改十五日乡试首场：四书三篇、经二篇。十七日二场：策三道、判二条。从减篇节省之旨也。

　　翰林院编修陈世杰因虔危未解、粤策难缓，疏陈「便宜行事四字事权大重，行间直作话柄，真有大不便、大不宜者」！上嘉纳之。

　　上谕太仆卿兼御史郭正中曰：「浙东流言四起，总为监国设谋。朕无利天下之心，天命若真，人谋无用。陆清源被辱事情甚是可骇，都着靖□侯察报』。

　　敕吏部兼兵科守制揭重熙曰：『江西素称道义之乡，兵与饷皆出于义，诚为胜着。除先拨饷银五千两外，今再发一万两。揭重熙当加意鼓功，使义兵裹粮敌忾，仗桑梓以匡王国，乃为奇绩』。

　　差官解饷银五千两，赴督师黄鸣俊军前。〔下缺〕时闻敌渡江，萧山、诸暨一带俱危，各辅臣以为言，故有是命。

　　升吏科给事中陈轼为广东右参政兼佥事提督学政、刑部主事萧申升广东兵巡道参议兼佥事。

　　改国博张一钰为翰林院庶吉士。

　　十六日。□百余人抵上杭，官民皆遁，□遂设立伪官而去。

　　平彝侯郑芝龙调曾德回守仙霞关，上从之。

　　龙岩县平，渠林海符枭示正法，余党奔避。上敕该抚镇速出示，令其解散归农。

　　福京吏部司务王士和疏陈六事：文职旷而脱卸者多，武弁盛而立功者少，升迁骤而责任益轻，议论烦而实用益寡，听纳博而精神愈棼，移跸频而民生日苦。上读之，曰：『此诚苦口良药，切中时弊，朝廷时为省览。王士和此疏，速刊刻成书，分送文武诸臣，务使痛改前非，实图恢复。士和准赴行在赐对』。随以士和守延平。

　　上曰：『李大载同黄箕奉命宣诏、瞻奉祖陵，为奸臣所卖，被收监禁。大载书其衣曰：「浩气充天地，丹心照古今」。又曰：「气节不回奇男子，忠胆无惭大丈夫」。抗节寇庭，至死不屈，真丈夫也！张宗、陈良亦相继拷死，朕心恻然！当速加优恤，以慰忠魂。黄箕涉历艰辛，守节复命，并与优擢』。

　　上曰：『获城陷阵，绩与忠并茂者，汪应相、宋大彪、季存仁三人俱准赠指挥，王体和赠百户，以为效忠者劝。推官邵之荣着行在吏部叙恤』。

　　清□萧山，扎营诸暨，围困绍兴七条沙茶园。严州各路官兵，恐不能支。上敕兵部速发兵救援，以重闽浙相依门户之意。

　　建南道副使赵秉枢奏：麻沙白骆界地方民性骁悍，习制行盔行甲，可以御敌。上敕其同张调鼎多方招募，同心守关。

　　二十七日，发榜，取中一百七十五名，副榜六十五名。有旨令南城御史方元会覆试，黜落四名；仍发续榜，俱准为举人。此亦特恩破例也。

　　按是科弊□甚多。内有李枚文理不通，翰林院编修兼兵科给事中周之夔向布政司取原卷不通处，疏纠之。上即命黜革，逮房师推官王三俊下狱，追赃一万两，以助平寇出师兵饷。赃完而清兵至，幸免株连；否则，吾乡故家子弟十去八、九，以当日买中者不上千金，人故易为耳。

　　上因首辅何吾驺决意幸汀入虔，与平彝侯郑芝龙论议不合。且清骑辐辏关外，芝龙遂撤兵回福京，清遂长驱矣。惜哉！先是上以福建全省付芝龙，使其志不退转，力任封疆，则忠懿王之勋业可成，不尤可惜！〔此节疑有讹脱〕

　　八月二十二日，清骑入仙霞关。上在延津，知事势已去，遂由汀郡出关。清遣轻骑追之，不及而返。

　　上游巡抚吴闻礼遁入山寺，不肯剃发，人有劝之者；曰：『岂有堂堂抚臣而怕死耶』！后率乡勇赴敌，为乱兵所杀。

　　清兵入建宁。

　　辅臣路振飞追驾不及，自缢于邵武山寺。

　　礼部侍郎马思理、工部尚书郑瑄俱扈驾，中路逃回。马则诈死遁海上，拥戴鲁藩；郑则屈首贝勒先于众人，人以此定优劣云。

　　平彝侯郑芝龙兵船尽泊南台者旬日，搬运城中旧日北库所蓄火药兵器，复焚北库。巨炮震发，势如山崩。

　　延平太守王士和死节。士和字万育，金溪人；富于经术，言论侃侃。崇祯间乡举，初为吏部试司务，上疏条陈，上嘉纳之，转职方员外郎。未一月，升延平知府。清正不阿，人咸德之。与人交，无异言。清兵至，乘舆远出，一时从龙守土者咸遁去。士和矢志不移，曰：『吾受国家厚恩，以守此土，不能持寸铁与斗，死有余愧，可与寇俱生哉』！乃先一日分理家事，正衣冠，经于堂上。百姓往哭，如丧所亲，鸠金殓之。清兵至，亦俱叹息而去。

　　上游巡按兼守关御史郑为虹死节。为虹字天玉，扬州人，癸未进士。年少，美丰姿。初为浦城令，洁己爱民，性极恺悌。上初入关时，知其为廉吏也，欲拔置左右；浦民留之，有十不可去浦之疏，遂罢。其任为巡关御史，亦将以恤浦民也。适关将夺商人米，为虹绳之以法。有曲护关将者，反露章弹为虹市恩邀誉。上知其忠，置不问。复命巡按上游，以重其任。风力震于远迩，关将恃恩者，亦颇为敛手。清兵入关，为虹叹曰：『文武不睦，势不可为也』！竟不屈死。

　　永福降□，乡绅黄文焕男覩驱逐县官，起兵接□。伐山开道，亲至延平，朝贝勒。闽人以此为罪魁云。

　　闽省闻清兵将至，城中巨室搬移一空。即棺柩，俱抬出郊外，遍野累累。时相传有「留发不留人，留棺不留屋」之语，故仓卒咸尽。

　　贡生齐巽、中书张份、医僧不空等鸠众起义，以陈子含宅为帅府，杀清人来挂安民告示者，人心不无震动。时苦无饷，乃率众往涌尔寺，恳曹能始先生助以千金，始克招募。黄覩密报，促贝勒王下福州，遂各逃散。

　　九月十九日，清兵至福州，从北门而入。城中百姓十留一、二，父老仍鸠各铺羊酒郊迎。

　　兵士屯扎洪塘沙洲，不许入城扰民；升官分职，一照明朝旧例。

　　贝勒王处沙洲，出榜安民，谕远近官吏投诚。时福州缙绅俱遁处山谷，首至者则□部尚书一人而已。时松溪教谕亦在列中。见□，跪泥沙中永日，贝勒不为礼；徐乃令之去，曰：『尔官在明朝若是大乎？兹不便用也！速去』！

　　不剃头男子赵卯死节。时剃头令下，闾左无一免者。金钱鼠尾，几成遍地腥膻。卯见而抚掌大笑。或曰：『子能逆令耶？迟则此颈且不能保，岂吝一发』！父母戚属咸责之。卯曰：『吾岂能不剃？自有妙于剃者』！乃多市鱼肉，与父母畅饮。时卯已丧妻，有子三人，罗列侍侧。酒醒，叹曰：『发肤受之父母，古人不敢毁伤。今将剃去，其可忘养育恩耶』？请父母拜之。又谓其子曰：『尔生之自吾，其可不拜而剃』？拜毕，日入崦嵫。卯曰：『明日剃之，未晚也』。俟父母安寝，卯独徘徊中庭，慨叹数回，唤其子曰：『尔读书笔砚可简出，吾有所用』。随令三子先寝，乃濡浓墨大书于壁曰：『男子赵卯不肯剃头死』！掷笔，缢于中堂。家人知而解之，不及矣。卯，闽县人，粗知章句，以粜米为生。生平性直自豪，不屑屑于刀锥之利。今之剃头者，愧赵卯多矣！使天下皆赵卯，清骑清服，将安用之？卯忘其名氏，然卯正不必以名氏题也。死时年纔三十有六，予谓视曹、胡二公，其死尤烈。

　　太子太保礼部尚书曹学佺殉难死之。公字能始，号雁泽；十八举于乡，二十一成进士。官辙所至，兴利除害，民称便之。古文词赋无所不精，著述汗牛充栋；又善临池，入晋魏之室。故海内无不知曹先生者。熹宗朝，以序何总制士晋著书谈及阉官三案，削职追夺，几蹈不测。归乃闭户著书，成天下名胜志，选古今十二代诗；复殚力五经，撰着成一家言。后乃旁通于天文、禅说、字说、语录、二十一史诸学，皆有所纂辑，诚一代之巨儒也。威宗朝，屡诏起不就。既得予告谕旨，益安心著述。今上夙知先生名，初即位，起为太常寺，以草创典礼非公莫谙者；寻进秩少宗伯，特设馆名「兰台」，令纂修威宗实录。眷顾弥笃，有「卿巍然鲁殿灵光，文学尔雅，是天留佐朕者」之谕。先生亦幡然自命，朝夕载笔焉。时关外警报日至，朝廷所用不得其人，丧师辱国；不得已御驾亲征，兵少粮乏，未能离闽疆寸步。且朝中文武大僚不和，先生预知时势不可为。尝语人曰：『战守非吾事，皇天倘欲祚闽，则实录可就，恢复可成。倘不祚明，老臣岂事他姓？惟有死而已』！时议先由海道捣金陵，兵饷无措，先生竭蹶白金万两以济之。无故三关兵撤，猛骑长驱，探报者犹讹为方兵。噫！时事可知矣！先是，先生闻乘舆离延津，即削发入山寺为僧。有不知时势男子四人，思为恢复计，咸曰：『城中富家贵室皆已远窜，惟有曹先生在涌尔寺，犹可以义动者，曷往恳之』！遂率井里无赖子三十人直抵寺中而强其下山，言论举止，忠义凛然。先生曰：『千金予不惮倾囊以应，奈时势已至此何』！四人巧言如簧。先生悯其志，恻然曰：『与其存为儿孙用，不如先为国家用。成败利钝，非予所知，诸君勉之』！翌日下山，予之如其数。四人者，延先生至帅府，时丙戌九月十六日也。距贝勒兵入城纔隔三朝。噫！先生岂闇于计事者哉！忠义重而财物轻，故不惜耳。至十九日辰时，呼家人告曰：『吾志久定，今日正吾尽节之日也』！遂沐浴正冠，缢于中堂。时年七十有三，语不及后事。将盖棺夕，贝勒抚军飞檄至，籍没田产房屋、株连儿女，犴狴累累。五晨夕始得入棺，尸虫满户。噫！天之报施忠节如此哉！天地昏黑，华变为彝。次年二月十九日，始得移榇出西□郊二忠祠，设奠成礼。知与不知，皆走拜祠下云。

　　贝勒□沙洲上考举贡生员往广东授官，一时热肠功名者咸逐队就试。贫者有名不能去，富者得意扬镳，或被劫于半路、或死亡于寇盗，或失陷城池，身首异处。此数十人者，皆世受国恩，议者以为天理昭彰之报。

　　右卫指挥使胡上琛死之。上琛字逢圣，号席公，直隶山后人。祖失木里，永乐间以功授燕山卫，后升福州右卫，遂占籍福州云。琛幼孤，依母家田氏读书。孱弱不胜衣，田氏常虑其夭。少长，好礼义文词，授业于先叔祖。年十八赴京，袭祖职；归则裒然一丈夫矣。修饬武备外，折节读书，毫不作辕门习气。且耽于赋咏，时有曹景宗竞病之句，人不知也。性喜蓄书画，有当意者，辄典衣购之。思宗殉难时，悲愤不胜，见罗江社刻有哀吟，辄援笔属和，绰有思致。今上即位闽中，加升锦衣卫，随驾延、汀。及事势去，圣驾蒙尘，琛徒步走归。归则闭户不出，若有所待。戚属劝之他徙者，惟唯唯谢之。贝勒兵将入城，琛闻之曰：『吾世受国恩，岂有北面清兵之理！纵赧颜偷生，他日何面目见祖先于地下乎』！密令人入山觅毒草，其爱妾刘蕙闻而笑曰：『君岂以我妇人不知节义事而不与闻耶？吾有志久矣，特未敢言耳。然尚虑君志未决也』。琛闻，喜动颜色曰：『不意尔之能同我志，今可无憾矣』！遂服冠裳，与妾拜天地祖宗，阖户愤泣；并坐于中堂，饮药酒而卒。时琛年三十有八，妾蕙年二十有一。子四人，先时嘱母氏抚养。母亦贤母，不夺其志，亦大可嘉也。  
　
