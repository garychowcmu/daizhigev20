《鉴诫录》 后蜀 何光远


卷一
　
　　○瑞应谶 
　　孟蜀高祖顷者未临西川，守北京。蜀人竞以击拂之间，妙绝者戏呼头入为孟入。或云此球子从太原将来。又有工人孟德预起宫闱，上凌霄汉，虽般输之妙无以加焉。虽“德”与“得”之字体不同，音亦为祥矣。又王蜀后主元舅徐太师延琼于锦水应圣桥西创置大第，状若宫室，横亘数坊。是时内外皇亲宣下悉令暖宅。后主亦亲幸，宴乐移时，忽于徐公堂中命笔，大书“孟”字。徐虽不测其义，寻以御札谢恩。至咸康，后主降唐，孟祖自北京除蜀，庄宗忧大军之后制御事多，立宣铸印离京，奔骑赴镇。既而旌幢届蜀，以统军圣兴太子未归，旋令将校改换宫闱。孟祖乃权于徐公之第安下。睹红绡所笼姓字，怪问前蜀臣寮，对曰：“此王后主御札。”高祖叹曰：“疏狂天子亦预知与吾交代乎！是知必有先应者也。” 

　　○诛利口 
　　同光初，庄宗灭梁，将行大礼。蜀遣翰林学士欧阳彬待礼入洛，顾太尉远为之副焉。庄宗复遣李客省严衔厥命以通好。严本辨士也，既而届蜀，亦称臣焉。然于朝对之间，举措轻易。及置一笏记，广叙兴亡，词旨铿锵，惊骇闻听，蜀之文武卿咸伏其雄。洎归中朝，上策取蜀。及平蜀之后，庄宗命孟祖制临，严又于明宗天成得位之初复来临。孟祖加之礼，分赐从容，乃言曰：“吾闻利口之覆邦家，辨言之乱刑政。故少正卯言伪而辨，孔子诛之。子今巧言如簧，弗矜细行，有大罪者五，自知之乎只知子知初与王朝折箭为誓，及其降也，复又诛之，遂使天道恶盈，二国俱灭，其罪一也。其次，平蜀之际，先入禁闱，取内藏之珠金，选宫庭之嫔■〈虫采〉，其罪二也。顷者，诈谕三川，灭释两税，及其得地，倍更加征，其罪三也。而又诳惑朝廷，妄陈利害，说三川之形势，创二镇之节旄，控扼我咽喉，觊觎我土宇，其罪四也。今又来为监护，坐握兵权，蹴我藩维，承吾爵位，人神岂恕，天意争容，尔之再来，机亦谬矣，其罪五也。”言讫，遂令武士把下阶檐。严亦苍黄失其节操，乃叩头曰：“严之五罪，一死宜然。愿乞残骸为洛中之鬼。”高祖不听，命剑斩之。是时天下咸闻，皆称妙算。其李严于王蜀所置笏记曰：“臣严等言。伏自朱温肆逆，运属昭宗。三年痛别于西秦，一旦迫迁于东洛。诛残南北，焚爇宫闱。虽列藩悉是其唐臣，无一处不从其伪命。由是大唐中兴皇帝念高祖太宗之业倏尔隳张，愤朱温、崔胤之徒同谋篡弑。遂乃神机迥发，心鼎独然。竭沧溟而誓戮鲸鲵，芟林莽而决除虎兕。十年对垒，万阵交锋。虑久困于生灵，乃选挑其死士。才过汶水，缚王彦章于马前；旋及夷门，斩朱友贞于楼上。剑霜未匣，枪雪犹挥。段凝领八万雄师倒戈伏死，赵喦知一人应运引颈待诛。遂使贼将寒心，谋夫拱手。取乾坤只劳于八日，救涂炭遂定于四维。备振皇威，咸遵帝力。今则秦庭贡表，两浙称臣。淮南陈附拜之仪，回纥备朝天之礼。才安宇宙，便息干戈。未顺枭凶，方议除翦。岂谓蜀国皇帝柔远怀迩，居安虑危。喜帝祚于中兴，群妖悉灭。特遣苏张之士，将追唐蜀之欢。吾皇迥感于蜀皇，国礼远酬于厚礼。臣等叨承元造，获奉皇华。载驰得面于彤庭，战汗实深于跼地。臣等无任感恩荷圣，踊跃屏营之至！” 

　　○知机对 
　　长兴初，孟蜀高祖与东川董太尉初为睦邻之知，后结姻亲之国。兵车不闲，玉帛交驰。纵有是非，未至深信，因请节度副使赵仆射持礼至彼，探其机宜。董与赵有寄托之知，怀魏都之旧。及节副诈陈衷素，董公尽罄血诚。既而西归，备得其事。高祖问曰：“公度董公作略毕竟如何？”节副对曰：“董公为人，豺狼之声，狗鼠之行，卒征暴敛，好杀恶生。其志刚强，不量人事。用兵好胜，不达天时。予闻豺狼常有野心，狗鼠亦无定度。卒征暴敛，事急则逃；好杀恶生，物极则返。故曰‘强良者不得其死，好胜者必遇其敌’，此之是也。而且朝令夕改，坐喜立嗔。兵有斗心，将无战意。方今以小谋大，弊民惠奸。有窥四海之心，终作两川之患。而又言中取事，语下失机。料其训练兵师，完葺城垒，招我将健，挫我使臣，必行雷电之机，不顾山河之誓。”高祖闻所敷陈，深纳其言。至长兴三年四月二十八日，果兴狂孽，直犯汉川。是时，高祖亲统全师，合战于踪桥之野。董璋大败。我将军赵廷隐擒其将元璝、董光滇等八十余员，夺甲马五百余匹，斩首一万，获其九城。梓帅与其子光嗣拊膺而哭，欲坚故垒。贼将王晖献其首级，遂定方隅。明宗遣供奉官李仆射驰骑入川，赐高祖诏曰：“朕知卿近与逆贼董璋小简交兵，已敕军前，俾其掎角。”高祖复请记室李吴修其章奏，备陈本末。事闻上听，宣示百僚。中外咸知，莫不惊骇。其奏状曰：“伏以故东川节度使董璋与臣为邻，从初不睦，常厚诬于表疏，每深间于朝廷。欲窃兵权，来并土宇。及审圣听不惑，物论难从。臣合此时奋激骁雄，驱除奸宄。寻属陛下翠华外驻，黄屋未安，舍亦何伤，克之不武。于是盖劳宵旰，因议寝停。虽隐忍以累年，且参商而终日。其后毫不自诲，恃承君宠，恣弄国权。窥剑外之有萌，示寰中之无畏。因而窃料圣君之意，必摧亡以固存；其如倖臣之言，恐怒甲而迁乙。是与董璋爱以暂合，和而不同。虽玉帛交驰，岂心貌之相类。诚知蕴蓄，且务包容。偿敢飞飏，必当扫殄。其董璋至今年四月二十八日，暴兴兵甲。五月一日，骤入汉州。臣其日先差昭武军节度兵马留后兼左厢步军都指挥使赵廷隐总领三万人骑，发次新都。臣自统领衙内亲军二万人骑继之，俱列营于弥牟镇北。至三日诘旦，结其大阵，俟剿元凶。其董璋至午时敢领袄徒来当锋锐。臣则亲驱戈甲，赵廷隐手奋鼓旗，一击而鱼溃鸟离，四合而豕分蛇断，斩首一万余级，执俘八千余人，生擒贼中都指挥使元璝、衙内副都指挥使董光演及已下指挥使都头八十余员，夺下甲马五百余匹，收获衣甲器械十万余事。其余逆漏之徒，寻令搜捉并尽。其董璋只与亲男衙内都指挥使董光嗣并从骑二人，罄马而奔，弃甲而遁。抚只轮而掩泣，视乱辙以咸哀。乌江之死所不遥，赤壁之惭颜更厚。臣幸以疾雷之势，破其急电之机。臣便统领大军压背追袭。其董璋至四日巳时走入东川，至午时，有前陵州刺史王晖知窠巢之已倾，验城池之不守，枭斩董璋父子首级，相次迎献军门。径进师徒，收下城垒。平定一方之众，止于四日之间。莫不遐仗皇威，戡除邻患。臣方以自违君命，未达臣诚。捷音虽审其风驰，奏疏未遑其羽插。岂谓皇帝陛下才聆动静，遽轸忧劳。遄降使臣，特颁明诏。谕董璋之奸罪，勉微臣以削平。仍敕军前，俾施犄角。并得暗合睿略，显应神机。更无唇齿之虞，永荷股肱之寄。”所以举子勾龙逢献贺捷诗曰：“唇齿论交岁月长，岂期率意忽颠狂。元戎统领三军战，巨孽奔冲一阵亡。莫讶潼江刚入寇，都缘锦浦合兴王。武功盖世光前后，堪向青编万古扬。” 

　　○九转脸 
　　会昌末，武宗皇帝酷求长生之道，访九转之丹。茅山道士杜元阳制药既成，白日轻举。弟子马全真得残药，诣京表进。上因饵之，遍体生疮，髭发俱脱，十日而崩。此《唐实录》隐而不书。又梁朝方山道人，自号庞九经，身长七尺，不知年几百岁。每于石室修气，经年绝食。太祖往往遣使赐乳头香及茶药而已。忽一日诏入内殿，求延生之术。庞奏曰：“夫神仙之法，亦因积学而成。先须息万虑于人间，栖一身于岩穴，与天地合德，与鸟兽同群，断其喜怒悲哀，去其滋味淫欲，然后存神养气，辟谷休粮。欲究还丹，审穷爻象。故曰内真外应，其丹自来。而又功满三千，方得羽化。今陛下身居九有，心役万机，孽毒三军，诛残百姓，怨满天下，恩唯一家，岂同轩后清静自化，鼎湖上升者哉！”太祖怒曰：“知卿是庞勋本身，朕欲问卿行止，何得妄指难易，非斥朕乎？”庞度太祖言，深虑遭其诛责，复奏曰：“臣有灵丹，可延九五之数。傥放臣栖隐，即敢进之。”上复笑曰：“朕不希白日上升，只希更得三五十年在位，是朕愿也。”庞乃于肘后解一青瓢子，取金丹二粒，进曰：“望陛下清素守真百日，方可饵之。不然者，反恶耳。”上既深信，庞得归山。后帝久患石淋，忽宣至药服食，眉发立堕，头背生痈。及至弥留，为颖王所弑。乃知九转非误一君，其次诸侯遇之死者无数。非丹有损，而人不真。或曰武宗因折寺患癞而崩，实为庸说也。 

　　○金统事 
　　僖宗乾符中，靖陵雨血三日，丹凤楼前赤蚁黄蚁聚斗七日，扫尽复生。己亥岁，天泻血流，大地俱赤。是夜长虹贯斗，星奔西南。明年，黄寇犯阙，翠华奔幸之兆也。辛丑年，黄巢在京，尚让为相，改乾符之号为金统元年。见在百司，并令仍旧。忽一日，有人潜书七言四韵帖在都堂南门，讥讽颇深。伪相大怒，应堂门子及省院官并令剜眼倒悬，以令三省。又奏请宣下诸军火队内收得文官会吟诗者，宜令就营屏除。如只是识字者，宜令将内役使。是时京城内外杀戮三千余人，百司惊惶，皆悉逃窜。其七言四韵诗曰：“自从大驾去奔西，贵落深坑贱出泥。邑号尽封元谅母，郡君变作士和妻。扶梨黑手翻持笏，食肉朱唇却吃齑。唯有一般平不得，南山依旧与天齐。” 

　　○走车驾 
　　昭宗之代，岐王茂贞、华州韩建、邠州王行瑜等始为乱阶，荧爇宫阅，动摇四海，斩刈百官。是时驾幸三峰，抛离九庙。诸侯悉罢职贡，各养强兵。天复初，车驾走幸石门，绝粮数日。左街沙门怀宝进荞麦烧饼，奉宣赐紫宫人。杨舞头进泪手帕子，奉宣加楚国夫人。二年，岐州天雨荞麦。人收食之，悉遭疫疠。是岁雷劈牛马，频扰宫城，拔出街西古槐，扬下殿东鸱吻。故昭宗御制诗曰：“只解劈牛兼劈树，不能诛恶复诛凶。”三年，梁太祖将迎大驾之前，岐山二菩萨身中自然有箭，老聃庙土人移步，神马夜嘶，后昭宗有困守岐阳、迫迁东洛之兆也。初拾遣张道古贡《五危二乱表》，黜居于蜀。后闻驾走西岐，又迁东洛，皆契五危之事，悉归二乱之源，因吟一章上蜀王八丈，诗曰：“封章才达冕旒前，黜诏俄离玉座端。二乱岂由明主用，五危终被佞臣弹。西巡凤府非为固，东播銮舆卒未安。谏疏至今如可在，谁能更与读书看。” 
　　
卷二
　
　　○御赐名 
　　朱太祖统四镇呼中令曰名温，与崔相国连构大事。崔每奏太祖忠赤，委之关东国无患矣。昭宗遽敕太祖改名全忠。议者曰：“全字，人王也，又在中心，其不可也。”近臣亦奏，上方悔焉。敕命既行，追之弗及。后果有大梁皇帝之号。是时四分天下，其在中心。乃赐名之应也。 

　　○逸士谏 
　　天复中，昭宗播岐时，梁太祖与秦王羽檄交驰，欲迎车驾。何皇后恃其深宠，不顾阽危，酷好畋游，放弄于两舍之外，践踏苗稼。百里飞埃。有成州同谷山逸人，戴一巨笠，跨一青牛，琴袋酒壶俱在牛上，因称同谷子，不显姓名。直诣行朝，上书两卷，论十代兴亡之事，叙四方理乱之源。帝览其书，数日减膳。宣王骠骑数赐之酒食，审彼贤愚。同谷子唯吟太康失政之诗，又说褒姒惑君之事。何皇后虑失恩旨，潜令秦王诛之。其事未行，预已奔去。后梁太祖举四镇之众迫胁岐城，大驾无依，遂迁东洛。议者以君王失政，妃后禽荒，逸士上书，采而不用，时将尽矣，天使其然。同谷子咏《五子之歌》诗曰：“邦惟固本自安宁，临下常须驭朽惊。何事十旬游不返，祸胎从此构殷兵。”又曰：“酒色声禽号四荒，那堪峻宇又雕墙。静思今古为君者，未或因兹不灭亡。”又曰：“唯彼陶唐有冀方，少年都不解思量。如今算得当时事，首为盘游乱纪纲。”又曰：“明明我祖万邦君，典则贻将示子孙。惆怅太虚荒坠后，覆宗绝祀灭其门。”又曰：“仇雠万姓遂无依，颜厚何曾解忸怩。五子既歌邦已失，一场前事悔难追。” 

　　○判木夹 
　　西山八国，夐古已来为中国西南之患也，自蜀武侯擒纵之后方通诚款。唐鲜于仲通将领博海等军六万众殁于鬼主之谋，遂至姚蜑生心，数侵黎隽，量由非才也。近又李福尚书镇西川、牛丛为贰车日，南蛮直犯梓潼，役陶匠二十万烧砖，欲塞剑门。蜀有五丈天王者，宝历中所置也。是时见大僧形于锦成之隅，蛮人百万之众悉皆奔窜。后高相公统临益部，兼号征南，蛮陬闻名，预自屏迹矣。然时飞一木夹，其中惟夸兵革犀象，欲借绵锦之江饮马濯足而已。高相公于是经营版筑，置防城勇士八千，命胡记室以檄破之，仍判回木夹。故胡曾破之数联，天下称为奇绝。其辞云：“欲慕平交，妄希抗礼。何异持衡称地，举尺量天。”又答云：“越嶲新州，牂牁故地。不在周封之内，非居禹迹之中。曩日边将邀勋，妄图吞并。得之如手加骈拇，失之若领去赘瘤。九牛之落一毛，六马之亡半毳。何足喻哉！”是以南蛮议曰：“成都近有良将，未可图焉。”于是烽燧无虞，诚款继至。高公稍恃功业，以致骄矜。凡创规模，有刘焉、李特之志。朝廷议奏，遂除江陵，复自江陵迁于淮海，首冠诸侯。有唐已来，可谓英雄者矣。判木夹云：“辞天出塞阵云空，雾卷霞开万里通。亲受虎符安宇宙，誓将龙剑定英雄。残霜敢冒高悬日，秋叶争禁大段风。为报南蛮须屏迹，不同蜀将武侯公。”破木夹云：“牒，前件木夹，万里离南，一朝至北。开缄捧读，辞藻焕然。奖饰过多，欣慰何极。实以乍回边镇，才到藩篱。且按此朝之旧仪，未委彼国之新制。不知鹤拓，唯忍苴咩。尚呼南诏之佳名，岂见大朝之美号。要从微耗，且是所宜。伏承骠信王化风化，君德云被。彫题屈膝，鴂舌折腰。卉服来庭，毳裘入贡，盖以深明豹略，精究龙韬，波伏西天，草偃南土者。然侵轶我华夏，无乃不可乎将为我皇帝有所负于彼邦，边臣有所负于彼国。虑彼直我曲，获罪于天。是陈木夹申怀，用■〈宁〉荣报。及披回示，已见事根。止于囚系使人，放归彼国。始乎小怨，终此深仇。吞噬我朗宁，虔刘我交趾。取我越嶲，犯我益州。若报东门，何乃再四。夫物居中者尊也，处外者卑也。是以众星拱之北辰，百谷趋之东海。天地尚不能违，而况于人乎。我国家居天之心，宅地之腹。四方八表，莫不辐凑。亦犹北辰之与东海也。诚知土地山河，归于有德。虽云有德，亦须相时。苟无其时，安可妄动。明公博识多闻，岂不见仲尼乎。仲尼之圣逾尧舜，颜子之贤过蛇龙。六合茫茫无立锥之地者，盖无其时也。适使仲尼生于秦末，乘胡亥之乱，用颜回、闵损为宰相，子路、冉有领将军，子贡、宰我充行人，子夏、言偃典书檄，虽六合鼎沸，可期月而定也。当此之时，刘、项只可都头，韩、彭不过十将耳。圣人虽有帝天下之德，而无帝天下之时，终不妄动。及子路欲使门人为臣，以为欺天乎，及自叹曰：‘凤鸟不至，河不出图，吾已矣。’夫止于负手曳杖，逍遥倚门，告终而已。王莽不识天时，苻坚不知历数。妄恃强富，争帝乾坤。莽以百万锐师来袭后汉，光武以五千之众破于昆阳。苻以六十万精兵扣于东晋，谢玄以八千之卒败于寿春。岂不为欺天罔地所致者也国富兵强，何足恃也！周主杖箠于岐山，汉祖脱褐于泗水，我高祖起自陇州。盖明公只知其一未知其二，见其形未知其兆也。今与明公陈之，望审参焉。昔周王承公刘之德，遇殷纣之暴。刳剔孕妇，涂炭生灵。剖贤人之心，斮朝涉之胫。三分天下而二归周，文王率诸侯而朝之。至于武王，观兵孟津。八百诸侯，不期而曾。尚曰：‘彼有人焉，未可图也。’退归修德，观乎圣人去就。岂容易者哉！及微子去，比干剖，箕子奴，民不聊生，皇天厌之，国人弃之。武王方援旗誓众，一举而灭纣者。盖天夺殷而与周也。我皇方宵衣旰食，肩尧踵舜。父事三老，兄友百僚。推赤心于比干腹中，悬白日于微子头上。诸侯合德，百姓欢心。唯天下有人，圣如周王，家有姬旦，户生吕望者乎汉祖承帝尧之德，遇秦王无道，并吞六国，恃宇宙一家，焚烧诗书，坑灭贤哲，筑长城于紫塞，造阿房于皇州。鬼母哭蛇，人臣指鹿。民不聊生。皇天厌之，国人弃之。是以陈胜一呼，天下响应，汉祖西入，五星都聚者，盖天夺秦而与汉也。我皇帝方崇诗书，任贤哲，卑宫室，恤黔黎。野无歌凤之人，朝有问牛之杰。非天下有人，英如汉祖，家有韩信，户生张良者乎我高祖承玄元之德，遇隋炀荒淫。徭役不常，征敛无度。竭生民之财产，为巡幸之资粮。虎噬群贤，猱蒸庶母。浮沉辽海，疏凿汴河。今年东征，明年西伐。民不聊生。皇天厌之，国人弃之。是以我高祖应天顺地，奄有四海者，盖天夺隋而与唐也。我皇帝方淡薄声色，杜绝巡游。梦卜宰辅，倚注藩屏。思成垂拱，恶习干戈。皇天方赞，国人方欢。非天下有人，雄如唐祖，家有敬德，户生元龄者乎而况越嶲、新州，牂牁故地。不在周封之内，非居禹迹之中，曩日边将邀勋，妄图吞并。得之如手加骈拇，失之若颔去赘瘤。九年之落一毛，六马之亡半毳。何足喻哉！仆虽自绛纱，素耽黄石。既探师律，固识兵机。奉诏填压三巴，抚安百姓。思敦礼乐，耻用干戈。每伤虞芮之争田，永念姬周之让路。即不获已，即须训戎。且蜀地阔数千里，郡列五十城。户口至多，士卒之众。可以挥汗成雨，吐气成云。盖缘从前元戎皆是儒者，有昧见几而作，但守升平之元规。虽分帝忧，不教民战。是以彼国得以深入，无备故也。仆示之以三令，教之以八阵。鼓声而进，钲动而退。甘与之共，苦与之均。义等埙篪，情犹瓜葛。阅礼乐而敦诗书，务耕桑而聚谷帛。使家藏甲胄，户贮干戈。赏罚并行，公私共贯。既识三略，便可七擒。不唯喝倒不周，亦可劈开太华。况彼国自长庆以来，搔扰益部。杀人之父，孤人之母，掠人之妻，鳏人之婿。焚人之庐舍，使人暴怒，剪人之桑麻，使人寒冻。蜀人怨恨，痛入骨髓。仆乘其众怒之势，示其报怨之门。况抱鸡搏狸，不由人教；乳犬敌虎，自是物情。既仗宗庙之威灵，兼统华夏之精锐。若乘流纵棹，下坂推车，岂劳力哉仆官是宰衡，位当侯伯。被坚执锐，虽则未曾，齐河焚舟，平生所贮。彼国将帅之强弱，邦国之盈虚，坐可酌量，何烦询诱。且六合之外，舟车不及，圣人不言。彼国在圣人不言之乡。舟车不及之地，纵主上英哲，人臣俊乂，亦犹烛龙衔耀，只可照于一方，春雷振声，不能过于百里。天与不取，谈何容易！夫天有五贼，见之者昌。彼国纵晓六韬，未闲五贼。而欲泥封函谷，水灌晋阳，何其谬哉！五贼者，夏桀张罗，殷汤祝网，是以仁而贼不仁也；殷纣剖生人，周文葬枯骨，是以德而贼不德也；齐国厚贷薄贷，鲁国厚贷薄征，是以恩而贼不恩也；项羽杀义帝，汉高祖举哀，是以义而贼不义也；陈后主骄奢，随文帝恭俭，是以道而贼不道也。能行五贼，兼晓六韬，方可夺人山河，倾入社稷。我朝未有五失，而彼国徒自陆梁。以此推之，兴亡可鉴。何劳远离庭户始识安危，久习韬钤方明胜负而妄要姑息，不务通和。回示荒唐，一何乘戾！罔念孔、颜之知命，翻效莽、坚之覆车。交趾丧亡，可知人事；新都失律，足见天时。若望降尊，便希抗礼。但百谷不趋东海，众星不拱北辰，则不可议也。苟未如是，则不可改图。昔管仲入周，不受上卿之礼；苏武在虏，无亏中国之仪。事有前规，固难更易。况小不事大，《春秋》所诛。若彼直我曲，恐招天殃；既彼傲我谦，何患神怒见已训齐士卒，调集糗粮。或玉露垂槐，金风动柳。建鼓数里，命车指南。涉嶲吊民，渡泸会猎。继齐鲁之夹谷，绍秦赵之渑池。便是行人，岂遗佳策。皇帝圣旨以具前缄奏闻，不复多谈。恐乖忠告，谨牒。” 

　　○鬼传书 
　　西川高相公版筑罗城，日遣诸指挥分擘地界，开掘古冢，取砖甃城，独沧州守御指挥使姜知古卓旗占得西南肖波块。其块即赵畚相公坟也，年代深远，碑文磨灭，走脚损缺，肖字存焉。姜君号令将健俟晓开之。是夜二更以来，忽闻墓上清啸数声，良久，有人云：“冥司赵相公遣使送书。”姜君惊曰：“既是圣者送书，容某穿靴祇候。”鬼使曰：“冥司小鬼，何敢当之。”姜君呼其仆使铺排净席，焚香于庭，匍匐拜迎，虔心祝曰：“某负何罪，圣者降临”鬼使出曰：“虽显晦有殊，奉命差遣，欲陈之恳，愿面咨祈。”乃持出一缄，展开数幅，并无文字。鬼使曰：“但挑灯半灭，灯影看之，即可见也。”既而细视之，果见文翰流美，征古述今，词旨感伤。书尽复有一篇，比讽凄恻。因召鬼使就席，谈吐分明。自云姓何，名灭没，黄衣束带，骨瘦喙长。与姜君对饮数巡，对食数味。乃赠钱十千，退让再三，曰：“人间重钱，阴府何用。希皂钱一帖，即敢捧当。”姜君遣仆立买皂钱，仍修回状。鬼使倏然不见，酒食并已存焉。姜君至晓，持神鬼使所送到书并诗面闻元戎。遽绝诸军开斫古冢，仍差大将往彼祭焉。其诗与慕容垂所吟事皆相似。王蜀韦文靖庄尝与著作房鹗悲叹此诗历观史书未之闻也。其书曰：“冥司赵畚谨以幽昧致书于守御指挥靖公閤下。窃以赵氏之冤，搏膺入梦，良夫之枉，披发叫天。是以有怨必仇，无道则见。此则流于往史，载自前文。如畚者，一介游魂，九泉罔象。德不胜亭，祷不胜人。无庙貌于世间，遂堙沉于泉壤。自蒙天谴，使掌冥司。虽叨正直之官，未达聪明之理。未尝以威伏众，唯知以礼依人。顷在本朝，叨为上相。不无滥德，敢有害盈。今者伏审渤海高公令君毁畚坟阙。况畚谪居幽府，天赐佳城。平生无战伐之仇，邂逅起诛夷之衅。得不抚铭旌而愤志，托觚染以申怀。伏希端公俯念无依，回垂有鉴，特于万雉，免此一坏。傥全马鬣之封，敢忘龙头之庇。谨吟绝句后幅上闻，不胜望德之至。谨白。”其诗曰：“我昔胜君昔，君今胜我今。人生一世事，何用苦相侵。” 

　　○耽释道 
　　裴休相公性慕禅林，往往挂衲。所生儿女，多名师女僧儿。潜令嬖妾承事禅师，留其圣种。当时士族无不恶之。李德裕相公性好玄门，往往冠褐，修彭祖房中之术，求茅君点化之功，沙汰缁徒，超升术士，但无所就，身死朱崖。议者以裴、李二公累代台铉，不守诸儒之行，各迷二教之宗，翻成点污空门，妖淫玄教。自庄、老之后，彭、黄已来，未有因少女以长生，皆向阴丹而损寿矣。盖心之难制，气亦难防者也。至若心中造业，身外求真。梁武帝为寺家奴，岂禳囚死；长孙后号观音婢，难忏产亡。所谓善不可不修，则不可不舍，惑之与党者非也。近以二公之行，识者笑焉。所以时人讥晋公曰：“赵氏女皆尼氏女，师翁见即晋公儿。却教术士难推算，胎月分张与阿谁。” 

　　○灌铁汁 
　　唐末徐州廉使时太师忽于公暇设寝，梦到太山府君殿前，见领出一人，云是许州押衙秦宗权。府君曰：“君为国贼否？”宗权对曰：“职小力微，虑违天道。”府君怒曰：“运数使尔，夫何违耶？”遂令壮士拉之。宗权亦云：“不得。”遂呼一鬼将，曰：“取铁汁来。”俄顷之间，铁汁即至。有鬼数辈，顿宗权坐，分其发，以铁汁自顶门灌，其声爆烈，烟焰勃令时公相见，府君谓溥曰：“异日宗权作乱，卿可助之。”时与秦一齐拜谢之，飒然寤焉。溥于是以其梦有异，书于密室楹上。后数年，许州差秦宗权持礼而至。溥因睹所申入境状中姓名，与往年梦中冥契。因厚迎待之，从容之间屏去左右，问之，各符所梦。遂引宗权密室，楹上观所记之事，因歃血为盟。后值上蔡为叛。许帅委都押衙刘火头差大将一人，往彼安慰。火头遂差宗权充使，元戎以为不可，火头坚有保持。宗权既蒙差行，喜遂其志，矫其军制，遂灭蔡人，却起狂谋，自据城垒。时太师发兵三万，径入蔡州，兼助粮储，以副其梦。旌旗一举，克复许田。其后宗权兵势转强，与梁太祖日有相持，数年之间方遂擒得。太祖遣通引官寇彦卿谕之，宗权对曰：“英雄不两立，彼胜则我败。故君子祸至不惧，福至不喜，公何喜耶？”太祖甚嘉其言，因槛送上都，津致颇厚。时太师既而失利，却归徐州，然当有好道之心，接士略无厌倦。忽一日，有一道士姓郭名端，直诣公衙，云自玄州而至。溥延迎数日，问有何求。端曰：“知君道情，故来相谒。”溥曰：“本非好道，别有愚诚。盖绿所据藩方，封圻不远，养兵数万，阙少赡军。欲求利术一门，以裨帑藏。”端曰：“道在其中矣。”遂索一铁杵。杵至，可重三十余斤。端于衣带间取药一栗许，碾碎以酒调之，涂于两头，以大火百斤已来锻之，自午至甲。水沃，取出其杵一头则赤色，然丽水一头则如雪色，中心五寸以来宛然是铁。溥甚忻讶，敬为上仙。端遂请朱砂一斤，泥炉于大厅养药，令太师自看火候，约一月而成。端则请命一宾相伴，出市饮酒。溥乃差药院官元邵南赍其酒价，朝夕随之。端饮百杯，邵南只饮十盏。至夜酩酊，所在宿焉。端谓邵南曰：“吾与尔开其酒户，匪唯饮酒，兼益寿龄。”邵南因饵其丹，逐日陪奉，饮至五十余盏所患疝气亦痊。端至一月归衙，开炉取药，结成一块，香气馥人，透掌光明，如红玉之状。谓溥曰：“此药所须在意，号曰太乙丹砂。知太师不住人间，遂来救护。”溥但悲感而已，却未知救护因由。忽见一猧儿，遂敲药少许，轥饼与食。其犬须臾之间化为烈焰一团，腾空而去。是岁梁太祖举四镇之众，攻伐其城，坚守数旬，阙乏粮料，端与时公一宅骨肉二百余口俱上燕子楼。元邵南亦欲随之，端不令上楼，谓邵南曰：“子未合登此。”须臾楼中发火，红焱亘天，色若虹霓，段段飞去。及至火歇，灰烬亦无。军民异之，谓之火解也。燕子楼至今存焉。元邵南虽不得上楼，颜色转少，行如驰马，终日醺酣，至梁末帝之时犹在翰林院祗应，其时年九十。后亦不知存亡。感德之祚祚，长官备知其事。 

　　○前定录 
　　梁太祖篡位之初，宰臣薛贻矩自御史大夫百日拜相，性怀忠正，临莅端明，公事之间，每加宽悯。太祖忽因入閤，怪之曰：“卿为天子郎官，何得不亲政事？”薛奏曰：“臣少年之时曾任封丘主簿，在官之日，尝与僧悟因相知。每日公暇之时，便到其院。此僧预知臣至，先在院门等臣，以是殷勤，直至三年考满，替人将至。或一旦，其僧不出院内，臣怒僧世情，以言责问。僧云：‘今日实不知簿公访及，有阙迎门。’臣因问每日又何知之，僧曰：‘每日微僧斋后略睡，便有神人报云薛相公来，微僧仓忙惊起，披挂出院迎待，果是簿公临门。今日神人不来相报，有误迎接，非是世情。臣遂请僧结坛持念，乞其警戒。其僧果见神人相报云：‘薛主簿为曲断公事一件，取钱五缗，却不得宰相也。若正其公事，却还其钱，即可牵复。不然者，无计矣。’僧因报臣警戒，遂省其非。寻便还钱，改正公事，其神人果又报僧曰：‘薛公名字在宰相夹中。’臣自后不敢欺公，每事审细，大凡公事，岂宜造次而行。”太祖睿知通明，悦其所奏，赐金百两，寻加吏部尚书。后扈从太祖銮舆自洛还汴，荧惑三犯上相，得疾而薨。是知悟因名亦前定矣。 
　　

卷三
　
　　○语忌诫 
　　刘仁遇尝与梁太祖叶戏，一日或遇顽盆，仁遇行伍出身，语多方拙，谓太祖曰：“得则洪沟。”太祖应之曰：“纵得未可。”时太祖方据四镇，仁遇复在偏裨，虽是亲家，太祖竟为记忌。后太祖一居南面，仁遇久在西班，累乞一藩，终不俞允。既而年迈，寝疾在床，新妇屡有奏闻，太祖犹徵语忌。至于悲泣哀告，方除兖州。未及赴官，疾亟而卒。是知凡事为诫，宁不书绅而记之乎。 

　　○饵长虹 
　　孟蜀侯侍中，本浦坂人也，幼而家贫，长为军外子弟。年方十三岁，因寐于屋檐下。是月炎蒸，天将大雨，有长虹自河饮水，俄贯于童儿之口。惟其母见，不敢惊之，欲窥其变异，侯母可谓贤也。良久，虹自天没于童儿之口，不复出矣。母俟其睡觉，问其子曰：“梦中有所睹否？”对曰：“适梦入河饮水，饱足而归。”母闻其言，知子必贵。后数月，有一行脚蜀僧诣门求斋，侯母竭力供养。僧临去，谓侯母曰：“女弟子当九九后福，合得儿子气力。”侯母呼其子出，请僧相之。僧视之曰：“此儿龙也，即非真龙，乃蛟螭之辈也。但离乡别井，直近江海，客官方有显荣。”又曰：“此子孽毒，当食血肉，为生灵之患。倘敬信三宝，即得令终。”言讫而去。侯后果自行伍出身，至于将领。同光三年，从兴圣太子魏王收蜀。及平蜀之后，不随太子而还。无何，与陕府节度使康延孝率河中、同、华等军为叛，坚守广汉城，是时孟高祖悉发守御指挥使韩德遇、本州都指挥使李仁罕等破之，活擒康延孝，表送驾前。侯亦面缚麾下，高祖赦罪，令主领亲军。军令威严，颇有声誉。及高祖南面，自眉州刺史节制夔州，复自宁江迁于黔府。一州二镇皆近大江，果至崇官，酷信三宝，遍于禅院开转藏经。然于理务之闲，孽毒之甚，广兴第宅，竟获善终。是知蜀僧所言其不谬矣。 

　　○落韵贬 
　　户部李侍郎者，本梁朝清直之士也。均王在东宫时，李以笔砚佐之。及均王即位，不得居密司焉，李常深恨之。及见帝黜剥贤良，见用奸诈，每俟间方欲折槛谏之。或一日，李在帝际。帝问李曰：“卿知天子见谁补服。”李奏曰：“人臣所补。”帝曰：“朕地据三川，位尊力有。若非天意所补，人臣又何补焉。”李曰：“太祖出身行伍，历职卑微，万战千征，九生十死，方得节居四镇，位处一人。陛下生在深宫，长居富贵，披承余荫，嗣守万方，岂知王业艰难，人臣共致。固须理不忘乱，居安思危，临泉履冰，责躬省过。况吴门强盛，蜀国繁华，太原有杀兄之仇。秦庭怀负国之怨。得失顷刻，岂是天补者哉若是天补为君，只合自天降下，吃天人之食，受天人之衣。方今血使三军，脓食万姓，自喜天补，岂不非耶陛下如此发言，为覆餗之祸耳。”上曰：“憨老汉不足与语耳。”李即日有郑州之拜，再宿，贬汝州副使。至汝州，置一卧车子，常于车子中安酒一瓢，琴一张，书数策，遣小僮十余辈载而入谒，长街朗咏。观者笑焉。李恨朝廷久无牵复之命，裁落韵诗以讥之。后入蜀，遇孟高祖之知，及开霸初，拜户部侍郎而卒。落韵诗曰：“路傍伤羸牛，羸牛身已老。两眼不能开，四蹄行欲倒。牛曾少壮时，岁岁耕田早。耕却春秋田，驾车长安道。今日领头穿，无人饲水草。喘也不能喘，问也没人问。”又曰：“炎蒸不可度，执尔生凉风。在物诚非器，于人还有功。殷勤九夏内，寂寞三秋中，想君应有语，弃我如秋扇。” 

　　○蜀上医 
　　昔秦医在晋，知膏肓之病难医；楚疗于申，辨血气之容是诈。其次刘根召鬼，不为无神，文挚封人，显彰有术。虞少卿洮，蜀之上医也。长兴初，佐蜀董太尉久患渴疾，遣押衙李彦求医。孟蜀祖遣虞卿而往。虞卿既至，董公曰：“璋之所患，经百名医而无征，差者何也？”虞卿对曰：“君之疾非唯渴浆，而似渴士。得其多士，不劳药石而自愈矣。”董公大悦。时董公有面南之志，虞卿故以此言讥之。又曰：“洮闻天有六气，降为六淫。淫生六疾，害于六腑。六气者，阴阳风雨晦明也。是以六淫随焉，六疾者，寒热末腹惑心也，是以六腑随焉。故心为离宫，肾为水脏，晦明劳役，百疾生焉。大凡视听至烦，皆有所损。心烦则乱，事烦则变，机烦则失，兵烦则反。五音烦而损耳，五色烦而损目，滋味烦而生疾，五音烦而损耳，五色烦而损目，滋味烦而生疾，男女烦而减寿。古者君子，莫不诫之。君今日有万思，时有万机，乐淫于外，女淫于内。渴之难疗，其由此乎。”虞卿之在东蜀也，如处贼围，节食假寐，董公疾既平复，于是厚礼归之。乃知蜀之上医，有知稽古者也。 

　　○妖惑众 
　　明宗朝有术士杨迁郎者，善使鬼神，触物变化，是时见者称为奇人。及就诛夷，一无灵异。王蜀有杨迁郎叔杨勋者，自号仆射，能于空中请自然还丹，其丹立降。又能召九天玄女、后土夫人悉入帘帷，经宿而去。及折其一足，西市斩之，药亦无征，术亦无验，尸骸臭秽，观者笑焉。彭州僧号曰醋头，长髭垂发，以功德灯像纳为三衣，状若佯狂，妖言惑众。蜀之聋俗，莫不皈依。明德中，故田特进典九陇日，辟贾侍御倅职彭门，乃权郡事。贾本青社人也，为理公清，僻憎佞媚。郡县僚属视若冰霜。是时醋头不敢入境。后郡人思其瞻礼，诣贾判状请归。贾亦多才，判其状曰：“出家长头，未除烦恼，为衣挂像，岂敬慈尊。向禅室以邪淫，发妖言而惑众。妄裁历数，上侮朝廷，谩述灭殃，下迷聋俗。况今有漏，未证无生。将修功德以为名，积聚私财而作贾，但以正人惜事，君子含宏，未议翦除，致兹猖炽。所嗟鄙俚，竟信妖称，列状诣衙，欲希迎请。须行严令，以绝风情。付司散帖所由，如入界，把捉申送。候到，决眷奏闻。”醋头知之，便越邻境而去矣。 
　　

卷四
　
　　○蜀门讽 
　　蒋贻恭，本江淮人，无媚世之谄，有咏人之才，全蜀士流莫不畏惮。初见则言词清楚，不称是非，后来则唇吻张皇，便分丑美。干忤时相，数遭流遣，亦一慷慨之士也。自孟祖霸蜀，搜访遗材，蒋亦遇时，数蒙见用。故言者无罪，闻者自防。录之数篇，用知鼎味。《咏蚕诗》曰：“辛勤得茧不盈筐，灯下缲丝怨恨长。著处不知来处苦，但贪衣上绣鸳鸯。”又《咏金刚》：“扬眉斗目恶精神，捏合将来恰似真。刚被时流借权势，不知身自是泥人。”《咏伛背子》曰：“出得门来背柱天，同行难可与差肩。若教倚向闲窗下，恰似箜篌不著弦。”又《咏安仁宰捣蒜》：“安仁县令好诛求，百姓脂膏满面流。半破磁缸成醋酒，死牛肠肚作馒头。长生岁取餐三顿，乡老盘庚犯五瓯。半醉半醒齐出县，其伤涂炭不胜愁。”又《五门街望有题》曰：“我皇开国十余年，一辈超升灸手欢。闲向五门楼下望，衙官骑马使衙官。”又《谢郎中惠茶》曰：“三斤绿茗赐贻恭，一种颁沾事不同。想料肺怀无答处，披毛戴角谢郎中。”《咏暇暮》曰：“坐卧兼行总一般，向人努眼太无端。欲知自己形骸小，试就涔蹄照影看。”又《贻恭住名山日陈情上府王高太保》诗曰：“名山主簿实堪愁，难咬他家大骨头。米纳功南钱纳府，只看江面水东流。”又蜀有郑秀才《咏人祀圣君》诗曰：“祸福从来岂自主，俗情淫祀也堪愁。拜时何用频偷眼，未必泥人解点头。”又行军司马向仆射《咏乘烟观蒋炼师。蒋甚伟，作妇人之状》：“怪得蹒跚不上升，白云蹋绽紫云崩。龙腰凤背犹嫌软，须问麻姑借大鹏。”又令狐秘书匪唯善札，兼有辩才，小小篇章，亦多讥调。因明庆节散后，《赠左右两街命服僧玄》诗曰：“却羡僧门与道门，元年今日紫衣新。可怜州县祁评事，尽向荷衣老却身。”又《咏有年官健》曰：“六十休论少壮时，尉迟功业拟奚为。高声念佛寻街者，尽是拗停老健儿。” 

　　○斥乱常 
　　宾贡李珣字德润，本蜀中土生波斯也。少小苦心，屡称宾贡，所吟诗句，往往动人。尹校书者，锦城烟月之士，与李生常为善友。遽因戏遇嘲之，李生文章扫地而尽。诗曰：“异域从来不乱常，李波斯强学文章。假饶折得东堂桂，胡臭熏来也不香。” 

　　○许墓灵 
　　《左传》：“神降于莘，惠王问诸内史曰：‘是何故也’对曰：“‘国之将兴，神明降之，监其德也。国之将亡，神又降之，观其恶也。故得神以兴，亦又以亡。’”王蜀太祖与晋太师共为恶友，悉生许下，长而贫乏，姓名无闻。潜攻许昌县民冢，事发，太祖与晋俱递武阳古墓中。是时，颍川设无遮斋会，至夜，有数人呼墓曰：“颍川大会，得无同行？”俄闻墓中应之曰：“蜀王在此，不得相随。”太祖与晋只闻其声，不见有人，则莫知蜀王谁是。”晋谓太祖曰：“八哥识远谋大，小子所不能及。”太祖忻然称让，但怀内喜。良久，看会鬼迥，谓墓鬼曰：“知此有客，今将饭三分来，内二分献王，一分献公。”墓中窸窣，似有人承接饭二分各在太祖及晋前，虽馨香不殊，而太祖前品味颇异。谓太祖曰：“只此是御饭矣。”二人潜笑。既脱斯难，因随黄巢，各为将领而已矣。太祖自利阆举兵收蜀，勋业既大，遂封蜀王。晋亦终于太师。是知武阳墓鬼通灵，先知公王者也。 

　　○轻薄鉴 
　　前蜀冯大夫恃其学富，所为轻薄，然于清苦直谏，比讽箴规，章奏悉合教化。所著文章，迥超群品，诸儒称之为大手笔矣。王太祖问：“击抡之戏创自谁人？”大夫对曰：“丘入所置。”上为大笑。又与相座王司空等小酌，巡故字令，锴举一字三呼，两物相似。锴令曰：“乐乐乐，冷淘似馎饦。”涓曰：“己已巳，驴粪似马屎。”合座大咍。涓独不笑，但仰视长啸而已。凡所举措讥诮多如此焉。太祖为蜀王时，方构大业，莫不赋舆增益，转运烦苛。百姓困穷，无敢言者。因太祖生辰，大夫独献一歌，先纪王功，后陈生聚。太祖曰：“如卿忠谠，寡人王业何忧？”遂赐黄金十斤。以旌讽谏，于是徭役稍灭矣。议者以君臣道合，黎庶泰来，苟非明王，何以采纳。《生日歌》略云：“百姓富，军食足。百姓足，军民欢。争那生灵饥且寒，吾王有术应不难。但令一斗征一斗，自然百姓富于官。”大夫又著《檄龙文》、《大虫榜》、《嶮竿歌》，无非比讽，为世所称。文字繁云，不复尽录。《嶮竿歌》云：“山险惊摧车，水嶮怕覆舟。奈何平地不肯立，沿上百尺高竿头我不知尔是人耶猿耶复猱耶，教我见尔为尔长叹嗟。我闻孝子不许国，我闻忠臣不忧家。尔即轻命重黄金，忠孝全亏徒尔夸。常将嶮艺悦君目，终日贪心媚君禄。百尺高竿百度沿，一足参差一家哭。嶮竿儿，听我语，更有嶮竿嶮于汝。解从上处失君恩，落向天涯海边去。嶮竿儿，尔须知，嶮处欲往宜尔思。上得欲下下不得，我谓此辈嶮于嶮竿儿。” 

　　○危乱黜 
　　昭宗之代，张拾遗因贡《五危二乱表》叙兴废之事，遂黜于蜀。时王太祖辟为安抚判官，张所为古僻，不徇时情，遂在导江卖卜遣日。及太祖登极，每思其贤，遣使诏之，屡征不起。复上章疏，词旨是非，帝遂诛之，瘗于五墓之地。郑云叟在华山闻之，吟诗哭曰：“曾陈章疏忤昭皇，扑落西南事可伤。岂使谏臣终屈辱，直疑天道恶忠良。生前卖卜居三蜀，死后驰名遍大唐。谁是乱来修史者，说君须到笔头忙。”又西岳僧贯休哭之曰：“清河逝水太匆匆，东观无人失至公。天上君恩三载隔，镜中鸾影一时空。尘生苦务苍茫外，门掩诸孤寂寞中。惆怅斯人又如此，一声羌笛满江风。” 

　　○得夫地 
　　王蜀普慈公主出降秦州节度使李令中，即秦王之犹子也。初王太祖欲兴师取天水，而计未成，因问大夫冯涓。涓对曰：“臣闻兴师者，残兵力，虚府库，弊群畜，损弓甲，攘桑农，动德义，兴诈伪，故损国害人，莫先于用兵也。方今梁王朱全忠霸盛，强据两京，料其先取河东。河东，梁之敌国也。势不两立。傥一处为雄，率天下之众一举西来，纵葛亮重生，五丁复出，无以泥封大散，石锁剑门。今秦庭实蜀之巨屏也，去其屏，窥见庭馆焉，莫若与秦王和亲，稍稍以麻布茗草给之，不伤于大义，济之以小利。蜀但训兵秣马，固敌料强，足可以保天禄于三川，固子孙于万叶。潜令公主探其机密，窥彼室家，俟便攻之，一举而获可也。”帝曰：“甚善。”是时，秦王遣使求亲，遂以普慈公主而许之，于是成其姻好。公主出降也，内宫一帑之资以为妆奁服玩之饰，而导从华丽，已逾千里。秦王以陇右之地贫薄不产丝麻，请西向称臣，希六万众春冬之赐。太祖又用冯涓之计，许之茶布，请自备人力而迎。秦王大喜，率强丁及驴马悉遣入蜀搬取。其来也，载青盐紫草，蜀得其厚利焉。其去也，载白布黄茶，秦得粗货矣。每来驻泊，周岁而还。阁道崎岖，江溪壅滞，人畜疲乏，跻卧道涂。是时，秦卒太半不还，遂止西来之役。李驸马久镇天水，与季父秦王常持两端。普兹公主密使阉人宋内侍绢书封事而达太子，备述驸马常骄矜，每多沉湎，或淫诛嬖妾，或醉害贤良，兵力方微，民心思乱，愿归侍省，免死危邦。事达宸聪，六宫恸哭。大祖遂诈以后薨遣使暂迎公主。公主既至，不复归秦。蜀遣大将军许太师将兵五万，与秦人战于金沙，秦人大败。于是获其城邑，遂迎驸马及降无敌王刘知俊，并战将郭守迁、郭守存、李彦德、聂璝、孙礼、陈彦词、毛昌业、邵云等五十余员，大踏马三千余匹，后士九千，户六万，悉归于蜀。至同光三年，秦宾后唐，蜀遂亡国，是无巨屏矣。乃知冯君之口信不虚开矣。 
　　

卷五
　
　　○徐后事 
　　《左传?昭公二十八年》：“叔向之母曰：‘子灵之妻杀三夫、一君一子，而亡一国两卿矣，可无惩乎吾闻之，甚美必有甚恶。”此《春秋》为深诫矣。前蜀徐公二女美而奇艳。初，太祖搜求国色，亦不知徐公有女焉。徐写其女真以惑太祖，太祖遂纳之，各有子焉。长曰翊圣太妃，生彭王；次曰顺圣太后，生后主。后主性多狂率，不守宗祧，频岁省方，政归国母，多行教令，淫戮重臣。顷者，姊妹以巡游圣境为名，恣风月烟花之性。驾辎輧于绿野，拥金翠于青山。倍役生灵，颇销经费。凡经过之所，宴寝之宫，悉有篇章刊于玉石。自秦汉以来，妃后省巡未有富贵如兹之盛者也。顺圣皇太后题《青城丈人观》云：“早与元妃慕至玄，同跻灵岳访真仙。当时信有壶中境，此日亲来洞里天。仪仗影交寥廓外，金丝声揭翠微巅。唯惭未致华胥理，徒祝升平卜万年。”翊圣皇太妃继曰：“获陪翠辇喜殊常，同陟仙程岂厌长。不羡乘鸾入烟雾，此中便是五云乡。”顺圣又题《谒丈人观先帝圣容》云：“舜帝归梧野，躬来谒圣颜。旋登三境路，似陟九疑山。日照堆岚迥，云横积翠闲。期修封禅礼，方俟再跻攀。”翊圣继曰：“共谒御容仪，还同在禁闱。笙篁喧宝殿，彩仗耀金徽。清泪沾罗袂，红霞拂绣衣。九疑山水远，无路继湘妃。”顺圣又题《玄都观》云：“千寻绿嶂夹流溪，登眺因知众岳低。瀑布迸春青石碎，轮茵横翦翠峰齐。步黏苔藓龙桥滑，目闪烟岚鸟径迷。莫道穹天无路到，此山便是碧云梯。”翊圣和：“登寻舟壑到玄都，接日红霞照座隅。即向周回岩上看，似开曾进画图无。”顺圣又题《金华宫》云：“再到金华顶，玄都、访道回。云披分景象，黛敛显楼台。雨涤前山净，风吹去路开。翠屏夹流水，何必羡蓬莱。”翊圣继曰：“苍烟红务扑人衣，宿露沾苔石径危。风巧解吹松上蝶，体娇频采脸边脂。同寻僻境思携手，暗指遥山学画眉。好把身心清净处，角冠霞帔事希夷。”顺圣又题《丹景山至德寺》云：“周回云水游丹景，因与真妃眺上方。晴日晓升金照耀，寒泉夜落玉丁当。松梢月转禽栖影，柏径风牵麝食香。虔揲六铢冥祷祝，唯期祚历保遐昌。”翊圣继曰：“丹景山头宿梵宫，玉轩金辂驻遥空。军持无水注寒碧，兰若有花开晚红。武士尽排青嶂下，内人皆在讲筵中。我家帝子专王业，积善终期四海同。”顺圣又题《彭州阳平化》云：“寻真游胜境，巡礼到阳平。水远波澜碧，山高气象清。殿严孙氏号，碑暗视师名。夜醮古坛月，松风森磬声。”翊圣继曰：“云浮翠辇届阳平，直似骖鸾至上清。风起半崖闻虎啸，雨来当面见龙行。晚寻水涧听松韵，夜上星坛看月明。长恐前身居此境，玉皇教向锦城生。”顺圣又题《汉州三学山夜看圣灯》云：“虔祷游灵境，元妃夙志同。玉香焚静夜，银烛炫辽空。泉漱云根月，钟敲桧杪风。印金标圣迹，飞石显神功。满望天涯极，平临日脚穷。猿来斋室上，僧集讲筵中。顿觉超三界，浑疑证六通。愿成修偃化，社稷保延洪。”翊圣继曰：“圣灯千万炬，旋向碧空生。细雨湿不暗，好风吹更明。磬敲金地响，僧唱梵天声。若说无心法，此光如有情。”顺圣又题《天回驿》云：“周游灵境散幽情，千里江山暂得行。所恨烟光看未足，却驱金翠入龟城。”翊圣继曰：“翠驿红亭近玉京，梦魂犹自在青城。比来出看江山境，尽被江山看出行。”议者以翰墨文章之能，非妇人女子之事。所以谢女无长城之志，空振才名；班姬有团扇之词，亦彰淫思。今徐氏逞乎妖志，饰自幸臣，假以风骚，庇其游佚。取女史一时之美，为游人旷代之嗤。及唐朝兴吊伐之师，遇蜀国有荒淫之主，三军不战，束手而而降，良由子母盘游、君臣凌替之所致也。于是亡一君，破一国，杀九子，诛十臣，殄灭万家，流移百辟。其次六宫嫔御，挫红绿于征途；十宅公王，碎金珠于逆旅。子灵之室，何以比方！故兴圣太子随军王承旨有《咏后主出降》诗曰：“蜀朝昏主出降时，衔璧牵羊倒系旗。二十万军齐拱手，更无一个是男儿。”又蜀僧远公有《伤废国》诗曰：“乐极悲来数有涯，歌声才歇便兴嗟。牵羊废主寻倾国，指鹿奸臣尽丧家。丹禁夜凉空锁月，后庭春老谩开花。两朝帝业都成梦，陵树苍苍噪暮鸦。” 

　　○帝赠别 
　　王太祖自利、阆起兵，以至益州为帝。唐太师，阆苑人也，美眉目，足机智，自童年亲事太祖。及太祖得蜀，遂主枢衡。勋业既高，恩宠弥厚。是时，太祖与秦庭李大王方结姻好，遽因小间交兵，遂选腹心以安梁汉，唐公于是出镇焉。帝御大安楼亲送，及见唐公将别，帝颇动容，侍从宫娥无不弹泪。太祖御制赠别以赐唐公，议者以鱼水之欢无出于此。诗曰：“卯岁便将为肘腋，二纪何曾离一日。更深犹尚立案前，敷奏柔和不伤物。今朝荣贵慰我心，双旌引向重城出，褒斜旧地委勋贤，从此生灵永泰息。” 

　　○容易格 
　　王蜀卢侍郎吟诗多著寻常容易言语，时辈称之为高格。至如《送周太保赴浙西》云：“臂鹰健卒悬毡帽，骑马佳人著画衫。”又《寄友人》云：“每过私第邀看鹤，长著公裳送上驴。”此容易之甚矣。然于数篇见境尤妙，有《松门寺》云：“山寺取凉当夏夜，共僧蹲坐石阶前。两三条电欲为雨，七八个星犹在天。衣汗稍停床上扇，茶香时泼涧中泉。通宵听论莲华义，不藉松窗半觉眠。”又《苦吟》云：“莫话诗中事，诗中难更无。吟安一个字，捻断数茎须。险觅天应闷，狂搜海亦枯。不同文赋易，为著者之乎。”又《赠僧》云：“浮世浮华一段空，偶抛烦恼到莲宫。高僧解语牙无水，老鹤能飞骨有风。野色吟余生竹外，山阴坐久入池中。禅师莫问求名苦，滋味过于食蓼虫。”卢曾献太祖，卷中有“栗爆烧毡破，猫跳触鼎翻。”后太祖冬夜与潘枢密在内殿平章边事，旋令宫人于火炉中煨栗子，俄有数栗爆出，烧损绣褥子。时太祖多疑，常于炉中烧金鼎子，命徐妃二姊妹亲侍茶汤而已。是夜，宫猫相戏，误触鼎翻。太祖良久曰：“‘栗爆烧毡破，猫跳触鼎翻。’忆得卢延让卷有此一联。”乃知先辈裁诗信无虚境，来日遂有六行之拜。议者以傅说栖岩，自应武丁之梦；太公钓渭，俄遇周文之知。君子穷通实由命分。如卢所吟容易之句，发境于一人之前，可谓道合矣。 

　　○高尚士 
　　王蜀广德杜先生学海千浔，词林万叶，凡所著述，与乐天齐肩。僖宗朝，与华山郑徵君同应百篇，两战不胜，遂各挂羽服。郑则后唐三诏不起，杜则王蜀九命不从，可谓高尚隐逸之士也。郑徵君为诗皆祛淫靡，迥绝嚣尘。如《富贵曲》云：“美人梳洗时，满头间珠翠。岂知两片云，戴却两乡税。”又《咏西施》云：“素面已云妖，更著花钿饰。脸横一寸波，浸破吴王国。”又七言《伤时》：“帆力劈开沧海浪，马蹄踏破乱山青。浮名浮利过于酒，醉得人心死不醒。”又《题霍山秦尊师》：“老鹤玄猿伴采芝，有时长叹独移时。翠娥红粉婵娟剑，杀尽世人人不知。”又《偶题》：“似鹤如云一个身，不忧家国不忧贫。拟将枕上日高睡，卖与世间荣贵人。”又《思山咏》：“因卖丹砂下白云，鹿裘惟惹九衢尘。不如将耳入山去，万是千非愁杀人。”又《景福中作》：“闷见戈匝四溟，恨无奇策救生灵。如何饮酒得长醉，直到太平时节醒。”又《招友人游春》：“难把长绳系日乌，芳时偷取醉功夫。任堆金璧摩星斗，买得花枝不老无。”又《山居》云：“闷见有人寻，移庵更入深。落花流涧水，明月照松林。醉劝头陀酒，闲教孺子吟。身同云外鹤，断得世尘侵。”又诗：“冥心栖太室，散发浸流泉。采柏时逢麝，看云忽见仙。夏狂冲雨戏，春醉戴花眠。绝顶登云望，东都一点烟。”又诗：“不求朝野知，卧看岁华移。采药归侵夜，听松饭过时。荷竿寻水钓，背局上岩棋，祭庙人来说，中原正乱离。”杜先生为诗悉去浮游，迥为标准，区分理本，实契真筌。如《山居百韵》云：“丹灶河车体矻矻，蚌胎龟息且绵绵。驭景必能趋日域，骑箕终拟蹑星躔。”又：“返朴还淳皆至理，遗形忘性尽真诠。”玄妙之言，实为奇句。又吟一言至十五言《纪道德》、《怀古今》两篇，不唯体依风雅，抑且言征典谟，名公之中，可谓大制者也。《纪道德》云：“道，德。清虚，玄默。生帝先，为圣则。听之不闻，搏之不得。至德本无为人中多自惑。在洗心而息虑，亦知白而守黑。百姓日用而不知，上士勤行而必克。既鼓铸于乾坤品物，信充仞乎东西南北。三星高拱兮任以自然，五帝垂衣兮修之不忒。以心体之者为四海之主，以身率之者为万夫之特。有皓齿青娥者为伐命之斧，蕴奇谋广智者为盗国之贼。曾未若轩后顺风兮清静自化，会未若皋陶迈种兮温恭允塞。故可以越圆清方浊兮不始不终，何止乎居九流五常兮理家理国。岂不闻乎天地于道德也无以清宁，岂不闻乎道德于天地也有逾绳墨。语不云乎仲尼有言。朝闻道夕死可矣，所以垂万古历百王不敢离之于顷刻。”《怀古今》云：“古，今。感事，伤心。惊得丧，叹浮沉。风驱寒署，川注光阴。始炫朱颜丽，俄悲白发侵。嗟四豪之不返，痛七贵以难寻。夸父兴怀于落照，由文起怨于鸣琴。雁足妻凉兮传恨绪，凤台寂寞兮有遗音。朔漠幽囚兮天长地久，潇湘隔别兮水阔烟深。谁能绝胜韬贤餐芝饵术，谁能含光遁世炼石烧金。君不见屈大夫纫兰而发谏，君不见贾太傅忌鵩而愁吟。君不见四皓避秦峨峨恋商岭，君不见二疏辞汉飘飘归故林。胡为乎冒进贪名践危途与倾辙，胡为乎护权恃宠顾华饰与雕簪。吾所以思抗迹忘机用虚无为师范，吾所以思去奢灭欲保道德为规箴。不能劳神效苏子张生兮干时而纵辩，不能劳神效杨朱墨翟兮挥涕以沾襟。” 

　　○禅月吟 
　　唐有《十僧诗选》，在诸集中唯禅月大师所吟千首，吴融侍郎序之，号曰《西岳集》，多为古体，穷尽物情。议者称白乐天为大教化主，禅月次焉。上人天复中自楚游蜀，有《上王蜀太祖陈情》诗云：“一瓶一钵垂垂老，万水千山得得来。”太祖曰：“寡人高筑金台以师名士，广修宝刹用接高僧，千山万水之言何以当此。”于是恩锡甚厚。上人遂居蜀焉。如《公子行》云：“锦衣鲜华手擎鹘，闲行气貌多轻忽。稼穑艰难总不知，五帝三皇是何物。”又曰：“自拳五色球，迸入他人宅。却捉苍头奴，玉鞭打一百。”又曰：“面白如削玉，猖狂曲江曲。马上黄金鞍，适来新贴得。”又《咏古剑盆池》：“秋水莲花三四枝，我来慷慨步迟迟。不抉浮云斩邪佞，直成龙去拟奚为。”又《赠别》：“离别如旨酒，古今饮皆醉。我恐长江水，尽是女儿泪。伊余非此辈，送人空把臂。他日再相逢，清风动天地。”又《富贵曲》：“有金章族。骄奢相绩续琼厨玉堂，雕墙绣毂。美人如白牡丹花，半日只舞得一曲。乐不乐足不足。争教他爱山青水绿。”又曰：“绣林锦野，春态相压。谁家少年，马蹄蹋蹋。斗鸡走狗夜不归，一掷赌却如花妾。”唯云不颠不狂，其名不彰，悲夫！初，上人诗名未振时，南楚才人竞以诗送轩辕先生归罗浮山，计百余首矣。后上人因吟一章，群公于是息笔：“玉房花洞接三清，谩指罗浮是去程。龙马便拢筇竹杖，山童常使茯苓精。曾教庄子抛卑吏，却唤轩皇作老兄。再见先生又何日，只应频梦紫金城。” 

　　○因诗辱 
　　前蜀许太尉镇宁江日，刘员外为节度掌书记。许公发迹军戎，所为诸务不思为理，但务诛求。刘数谏，许不存宾客之礼，对将吏咄责之。刘求退职，许又不从。刘遂咏白盐山、滟滪堆刺之，许闻而愤怒。忽一日于江干饮酣，仰视白盐，斜睨滟滪，曰：“刚有破措大欲于此死。”遂令壮士拽刘离席，囚缚于砂石上，烈日晒之。护军宾幕将校恳救，悉遭凌骂。顾谓左右曰：“候吾饮散，投入水中。”刘厉声曰：“昔鹦鹉洲致溺祢处士，今滟滪堆欲害刘隐辞。某虽不及祢衡，足下争同黄祖岂有不存夫子，涂炭贤良但得留名，死亦宜矣。”元戎闻之，怒意渐解。及同幕再谏，良久舍之。来日军府弥缝，请许召刘惭谢。刘虑遭毒手，托疾而归。议者以刘不择主而事，因多言而失，强捋虎须，几不脱虎口耳。《咏白盐山》诗曰：“占断瞿唐一峡烟，危峰迥出众峰前。都缘顽硬揎浮世，著莫峥嵘倚半天。有树只知栖鸟雀，无云不易驻神仙。假饶突兀高千丈，争及平平数亩田。”《咏滟滪堆》云：“滟滪崔嵬百万秋，年年出没几时休。未容寸土生纤草，能向当江覆巨舟。无事便腾千尺浪，与入长作一堆愁。都缘不似溪石，难使渔翁下钓钩。” 

　　○武金山 
　　王蜀飞棹张侍中，其先讳雍，本合州武金坝渡子，武即雍之第三子也。身长七尺，颜状紫黑，往来豪侠无不畏之。忽一日，有一楚僧溯流游蜀，至渡头，出舟四顾，谓同舟秀才曰：“此商姓山宅之地，产东南贵人之所。”武方弱冠，触事通明，聆其所云，诈睡而听其言。秀才曰：“穴在南山之腹。”僧曰：“若点此穴，子孙当为富民，何以缘只属商家金柜之上。其穴在北山怀抱之内，此则真出贵子。权兵逾万，受禄八旬。奈何东有汪池，生女则当为倡□。西山低绝，生男则一世便贫。”秀才曰：“如此则未为隹耳。”言讫，乘舟而去。武素本家贫，父亡，尚在浅土，欲将父骨迁葬是山。其□乃武金坝富长之地，既无山价，遂与兄弟偷葬于北山之中。是夜阴晦，所如咫尺不辨。灵枢至所葬之地，自然数丈光明。□□似有百千神兵同其安厝。及其事毕，寂尔空山。武但深瘗，□不敢置其坟冢。本无标记，人莫能知。武以智略超人，乡里□□因荆渚效职，却归渝南，值王太祖收蜀之初，武以□□乡人应接。及太祖得蜀，累迁渝牧及节制夔州，三峡之中，显赫威名。武每因统帅下峡，经过故林，未尝不屏去旌旗，独至葬所祭奠。武后寿逾八十，位极三公而卒。其男则果渐贫乏，有数女皆倡淫。至今渝合之间传为异事。 
　　

卷六
　
　　○戏判作 
　　王蜀宋开府侥忝枢衡，紊乱时政，所为妖媚，下笔纵横。凡断国章，多为戏判，用三军为儿戏，将万机为诡随。取笑四方，结怨上下，以至一身受戳，后主遭诛，良由君子退身，阉人执政者也。《判行营将士申请裹粮》云：“才请冬赐。又给行装。汉州咫尺，要甚裹粮。绵州物贱，直到益昌。”又《判内庭求事人》云：“觅事撮巅坳，勾当须教了。傥若有阙遗。禁君直到老。”又《判导江县申状封皮上著状上门府衙》：“敕加开府，不是门府。典押双眇，令佐单瞽。量事书罚，胜打十五。令佐盘庚，典押岁取。事了速归，用修廨宇。”又《判小朝官郭延钧进识字女子》云：“进来便是宫人，状内犹言女子。应见容止可观，遂令始制文字。更遣阿母教招，恨不太真相似。且图亲近官家，直向内廷求事。”又《判神奇军背军官健李绍妻阿邓乞判改嫁》：“淡红衫子赤辉辉，不抹燕脂不画眉。夫婿背军缘甚事，女人别嫁欲何为。孤儿携去君争忍，抵子归来我不知。若有支持且须守，口中争著两张匙。”又《判简州刺史安太尉申院状希酒场》云：“系州收榷，安胡安胡，空有髭须。所见不远，智解全愚。酒场是太后教令，问你还有耳孔也无。”又《判内门捉得御厨杂使衙官偷肉》云：“斤斤肉是官家物，饱祭喉咙更将出。不能为食斩君头，领送右巡枷见骨。” 

　　○产麒麟 
　　王蜀田尚父第三子太尉生自雅安，小字獦獠儿。其母崔氏初梦一人，峨冠褒袖，自称周公山神，牵一五色兽逼其裙，既惊且寤，因而有孕焉。后有加持崔和尚者忽自雅安来于成都打病，瘟疫者寻差，挛躄者立行，指人乱言，往往有据。田是时童騃，宦者抱著于窗前。和尚看之，欣然抚其背曰：“怪来近日贫道所居之山气色稍微，其山之神孕灵于此。此子麒麟之精也，必为王者之瑞焉。”宦者以告，其母曰：“往年梦中之兽，今获解之。”遂施和尚珠金，以酬异说。田后累迁郡守，节制洋州，蜀将之中颇闻兵法。乃知异梦信而有祥者焉。 

　　○鬼坐衙 
　　前蜀军使文大剑下峡行回至泸州，经方山庙，以兵士平善还棹，夜宿兹庙，了其心愿焉。事馔者检视不谨，未经献熟，有庙家狗潜于砧上盗物食焉。文方暂偃息于廊庑间，候其事辨。俄闻庙堂内雷震一声，又有电数条缭绕庙中，似寻怪物。文与三十余人潜匿无地，忽见一人戴白冠，衣白裳，升堂而坐。獠鬼有趋走阶下者，后有排立者，莫知其数。顷刻，有鬼十数等，皆披虎皮，执一著赤黄衫人至中庭。鬼主责之曰：“岂有人间设食，吾未受飨而窃之乎？”遂令杖之十五，曳出庙门。良久，鬼物声影俱沉，寂然如故。文遂令点检祭馔，果少猪肠。来早于庙篱外见一赤黄狗卧在草内，舐其臂疮。自后祭人转加严敬。又崔谏议銮顷在泸州，祷无不应。今于锦城之北奏置行庙，时人号曰“崔氏家神”。灵验颇多，不复尽录。 

　　○怪鸟应 
　　王蜀光天元年，太祖寝疾经旬，文州进白鹰，茂州贡白兔。群臣议曰：“圣上本命是兔，鹰兔至甚相刑，贡二禽非以为瑞。退鹰留兔，帝疾必痊。”敕命不从，是岁晏驾。又通正年有大秃鹙鸟飏于摩诃池上，顾太尉时为小臣直于内庭，遂潜吟二十八字咏之。近臣与顾有隙者上闻，诏顾责之，将行黜辱。顾亦善对，上遂舍之。至光天元年帝崩，乃秃鹙之征也。诗曰：“昔日曾看瑞应图，万般祥异不如无。摩诃池上分明见，子细看来是那胡。”又有杨秘书者，执性强良，所为狂简，亦西南少俊之士也，曾以笔砚见用于宋枢密。因题《九头鸟》，宋疑杨见咏，遂奏谴沈黎。至咸康元年，后主失位，宋亦遭诛，乃九头鸟之应也。诗曰：“三百禽中尔最灵，就中恶尔九头名。数年云外藏凶影，此夜天边发差声。好惜羽毛还鬼窟，莫留灾害与苍生。况当社稷延洪日，不合鸣时莫乱鸣。” 

　　○旌论衡 
　　释道二门，各宗教本，虽分内外，意晓筌蹄。前蜀佑圣国师有过人之辩，为僧门一瑞也。威仪杨德辉有出人之才，为道门之一俊也。至于问答论难，无不双美。武成中，东川昌明县玄士李怀杲聚盗构逆，寻亦受诛。普通山青州长老录二尼道姑、道媪亲事巾瓶，时左街使集王奏闻收勘，决递遐方。僧道俱有乖张，嘲论各兴讥谤，非猥取笑，理在其中。光业《征李怀杲嘲道门》云：“云锁涪江水似天，又闻怀杲已升仙。强思齐见应摧胆，张茂卿闻必耸肩。三尺霜刀充绛节，两条朱棒替香烟。报伊广德先生道，社稷威灵不偶然。”“出上擒来镇里收，天然模样已成囚。妄占气色为征兆，更引文章说御楼。长榜数张悬市内，短刀一队送江头。旋驱旋斩教随水，只此名为正道流。”杨德辉《征青州长老嘲僧门》曰：“堪笑青州学坐禅，不供父母不耕田。口中虽道无诸相，心里元来有外缘。行者趁教门里卧，尼师留在脚头眠。高标不使观音救，徒说三千与大千。出家比要离生缘，争是争名更在先。说法谩称师子吼，魅人多使野狐涎。行婆饷送新童子，居士抄条施利钱。蚕食万民何所用，转教海内有荒田。”又太祖降诞日，僧门祝辟支佛牙，道门进武成混元图。光业诏图以嘲之，德辉诏佛牙以答之，议者以光业先兴北廓之师，德辉报尽东门之役。光业《嘲进图》云：“夜深灯火满坛铺，拔剑挥空乱叫呼。黑撒半筐兵甲豆，朱书一道厌人符。重臣喂饲刚教活，圣主慈悲未忍诛。佛说毗卢三界了，如何更有混元图。”德辉《嘲佛牙》云：“比来降诞为官家，堪笑群胡赞佛牙。手软阿师持磬钹，面甜童子执幡花。纵饶黎庶无知识，不可公王尽信邪。捧拥一函枯骨立，如何延得寿无涯。”后举子刘隐辞咏之曰：“为僧为道两悠悠，若个能分圣主忧。各斗轮蹄朝紫殿，竞称卿监满皇州。相嘲相咏何时了，争利争名早晚休。闲想边庭荷戈将，功成犹自不封侯。”所以牛秘监评之，诗曰：“玄门清净等空门，虔奉天尊与世尊。金口说经十二部，玉皇留教五千言。鳌头宫殿波涛阔，鹫岭香花梦想存。莫向人间争胜负，须知三教本同源。” 

　　○神口骏 
　　韦相公出镇西川，陈太师与监护田军容坚守城垣，不伏除替。韦于城南荷圣寺置行府，制守三年而归。时王太祖建为行军司马，忽梦一青衣神人大张其口。及问小将山章，章对曰：“青衣乃蜀之地名也，亦有青衣之神，其祠在平垒内。今城中百姓则易子而食，三军则守陴而哭，可谓究危之甚，祠庙固乏蒸尝。今青衣之神口开，是土地于公求飨，亦是启其唇齿，露彼腹心之兆也。”其城梦后十日而降，果如所说。又雅州有周公山，城之隅有周公庙，庙有土偶康押衙，即神之领袖也。郡人祈祷，无不遂心。唐大中初，有任士元与宇文错争田，俱无公执，虽经检勘，难定是非。士元无计端明，不甘理屈，遂诣灵庙，舁请康押衙亲至田所，祝曰：“若是宇文错之地，请神点头。如是士元之地，请神开口。”冥心启祝，神口遂开。宇文错知非，遂还其地。士元因请鼓乐迎归旧祠。至今郡人无不敬事，傥有祭奠，似带酒容。乃知神明正直，依人而行者也。 

　　○布燮朝 
　　南蛮所都之地号曰长和国，呼宰相为布燮。王蜀后主乾德中，南蛮选布燮段义宗，判官赞卫、姚岑等为使入蜀。义宗不欲朝拜，遂秃削为僧，号曰大长和国左街崇圣寺，赐紫沙门银钵。既而届蜀，群臣议奏：“僧有胡法，宜令礼拜。”义宗于是失节焉。至于谈论，敷奏道理，一歌一咏，捷应如流。有《题大慈寺芍药》云：“浮花不与众花同，为感高僧护法功。繁影夜铺方丈月，异香朝散讲筵风。寻真自得心源静，观色非贪眼界空。好是芳馨堪供养，天教生在释门中。”又《题三学院经楼》云：“鹫岭鸡园不可俦，叨倍龙象喜登游。玉排复道珊瑚殿，金错危栏翡翠楼。尚欲归心求四谛，敢辞旋绕满三周。羲和鞭挞金乌疾，俗网无由肯驻留。”又题曰：“当今积善竞修崇，七宝庄严作梵宫。佛日明时齐舜日，皇风清处接慈风。一乘妙理应难测，万劫良缘岂易穷。其恨尘劳非法侣，掉鞭归去夕阳中。”又《题判官赞卫有听歌妓洞云歌》略云：“嵇叔夜，嵇叔夜。鼓琴饮酒无闲暇。若使当时闻此歌，抛掷广陵浑不藉。刘伯伦，刘伯伦，虚生浪死过青春。一饮一硕独自醉，无人为尔下梁尘。”又《思乡》云：“虏北行人绝，云南信未还。庭前花不扫，门外柳谁攀。坐久消银烛，愁多减玉颜。悬心秋夜月，万里照关山。”似此制作，实为高手。义宗生居蛮貊，蔑有汉朝章表。□□颇生轻易，国师常莹、辩广、光业等酬酢偈句，皆失机宜。□□□还遇鸩而卒。议者以南康王韦皋于沈黎大兴黉序，□□□□遂至夷乱华风，文流异域。自有唐蛮子朝觐罕有□□□□□俗之间无不缮写《洞云歌》行者也。 
　　

卷七
　
　　○仿十在 
　　有唐《十在》著自简编，为古今之美谈，显君臣之强盛。林员外亦著《前蜀十在》，行自闾阎，明其祸乱之胎，示以君臣之丑。虽为谤仙，深鉴是非。虑坠斯文，辄编于此。其文曰：“咸康元年，蜀主临轩，龙颜不悦，群臣失色，罔知所安。时有特进检校太傅顾在珣越班奏曰：‘臣闻主忧臣辱，主辱臣死。今圣虑怀忧，臣等请罪。’帝曰：‘北有后唐霸盛，南有蛮蜑强良，朕虽旰食宵衣，纳隍轸虑，此不能兴师吊伐，彼不能臣子来王，恐社稷不安，为子孙之患，是以忧尔。’在珣奏曰：‘只如兴土木于禁中，选骁雄于手下，迥持斧钺出镇藩篱。饰宫殿于遐方，命銮兴而远幸。为衅之兆，为祸之元，有王承休在。摧挫英雄，吹扬佞娓，全无斟酌，谬处腹心，断性命于戏玩之间，戮仇雠于枢机之下。有功劳而皆弃，非贿赂而不行，有宋光嗣在。受先皇之付嘱，为太国之栋梁。既不输忠，又不能退。恣一门之奢侈，任数子之骄矜。徒为饕餮之人，实非社稷之器，有王宗弼在。迥彻烟霄，殊非謇谔。兴乱本逞章呈之妙，说奸谋事颊舌之能。立致倾亡，尚居左右，有韩昭在。常加惨毒，每恣贪残。焚爇军营，要宽私第。不道喧腾于众口，非违信任于愚怀，有欧阳晃在。酷毒害民，加刑聚货。叨为郡守，实负天恩。疮痍已遍于阳安，蒙蔽由凭于内密，有田鲁俦在。为君王之元舅，受保傅之尊官。但务奢华，不思辅弼。第宅迥同于上苑，珠珍未满于贪心，有徐延琼在。出为留守，入掌枢机。无谔谔以佐君，但唯唯而徇旨，有景润澄在。搜求女色，悦畅宸襟。常叨不次之恩，每冒无厌之宠。敷对唯夸于辩博，佐时不詧于经论。素非忠贤，实为忝窃，有严凝月在。唱亡国之音，炫趋时之伎。每为巫觋，以玩圣明。致君为桀纣之年，昧主之唐虞之化，有臣在。陛下任臣如此，何忧社稷不安。’帝闻所奏，大悦龙颜。于是赐顾在珣绢五百匹，进加右金吾卫将军、开府仪同三司、检校太尉，仍令所司编入史记。” 

　　○亡国音 
　　王后主咸康年，昼作鬼神，夜为狼虎，潜入诸宫内，惊动嫔妃。老小奔走，往往致卒。或狂游玉垒，书王一于倡楼；或醉幸青城，溺内家于灌口。数涂脂粉，频作戎装。又内臣严凝月等竞唱《后庭花》、《思越人》及搜求名公艳丽绝句隐为《柳枝词》。君臣同座，悉去朝衣，以昼连宵，弦管喉舌相应，酒酣则嫔御执卮，后妃填辞，合手相招，醉眼相盼，以至履舄交错，狼籍杯盘。是时淫风大行，遂亡其国。《后庭花》者，亡陈之曲，故杜牧舍人宿秦淮有诗曰：“烟笼寒水月笼沙，夜泊秦淮傍酒家。商女不知亡国恨，隔江犹唱《后庭花》。”又胡曾《咏史》诗曰：“邻国机权未可涯，如何后主恣骄奢。不知即入宫前井，犹自听歌《玉树花》。”《思越人》者，亡吴之曲，故胡曾《咏史》诗曰：“吴王恃霸弃雄才，贪向姑苏醉渌醅。不觉钱塘江上月，一宵西送越兵来。”《柳枝》者，亡隋之曲。炀帝将幸江都，开汴河种柳，至今号曰隋堤，有是曲也。胡曾《咏史》诗曰：“万里长江一旦开，岸边杨柳几千栽。锦帆未落干戈起，惆怅龙舟更不回。”又韩舍人《咏柳》诗曰：“梁苑隋堤事已空，万条犹舞旧春风。那堪更想千年后，谁见杨花入汉宫。”又贺秘监、罗给事咏柳，轻巧风艳，无以加焉，贺君诗曰：“碧玉妆成一树高，万条垂下绿丝绦。不知细叶谁裁出，二月春风似剪刀。”又诗曰：“袅袅和烟映玉楼，半垂桥上半垂流。今年渐见枝条密，恼乱春风卒未休。”又李博士有《题锦浦垂柳》曰：“锦池江口柳垂桥，风引蝉声送寂寥。不必如丝千万树，只禁离恨两三条。” 

　　○雪废主 
　　天成初，明宗临朝，宣亡蜀旧宰臣王锴张格、庾传素、许寂、御史中丞牛希济等，各赐一韵，试《蜀主降臣唐》诗，限五十六字成。王锴等皆讽蜀主僭号，荒淫失国，独牛希济得川字，所赋诗意但述数尽，不谤君亲。明宗览诗曰：“如牛希济才思敏捷，不伤两国，迥存忠孝者，罕矣！”当日有雍州亚事之拜，至今京洛无不称之。诗曰：“满城文物欲朝天，不觉邻师犯塞烟。唐王再悬新日月，蜀王还却旧山川。非干将相扶持拙，自是吾君数尽年。古往今来亦如此，几曾欢笑几潸然。” 

　　○陪臣谏（诸侯之臣曰陪臣） 
　　王蜀咸康年，后主将幸天水，群臣列疏恳谏，上意不从。前秦州节度掌书记蒲禹卿独上一表云：“秦皇之銮驾不回，炀帝之龙舟不返。”至今传为忠臣。及后主降唐，至雍州受死。蒲君随例赴洛，亦在长安，痛后主遭诛，朝廷失信，于驿门大恸，仍书五十六字而归。雍守捕之。蒲已还蜀矣。诗曰：“我王衔璧远称臣，何事全家并杀身。汉舍子婴名尚在，魏封刘禅事犹新。非干大国浑无识，都是中原未有人。独向长安尽惆怅，力微何路报君亲。”《直谏后主幸秦州表》云：“臣某言：顿首死罪。臣闻尧有敢谏之鼓，舜有诽谤之木，汤有司过之士，周有戒慎之鞀。盖古者明君克全帝道，欲知己罪，要纳谠言。将引咎而责躬，庶理人而修德。陛下自承祧秉箓，正位当天。爱闻悦耳之忠言，每许犯颜而直谏。且先皇帝许昌振迹，阆苑兴师。历艰辛于草昧之时，受危险于虎争之际。胼胝戈甲，寝寐风霜。申武力而助中原，立战功而平多垒。亡躯致命，事主勤王。方得成家，至于开国。今日鸿基霸盛，大业推崇。地及雍岐，界连荆楚。信通吴越，威定蛮陬。郡府颇多，关河甚广。人物秀丽，土产繁华。当四海辐凑之秋，成万代龙兴之业。陛下生当富贵，坐得乾坤。但好欢娱，不思机变。臣欲望陛下以名教而自节，以礼乐而自防。修道德之规，受师傅之训。知社稷之不易，想稼穑之最难。惜高祖之基模，似太宗之临御。贤贤易色，孜孜为心。无稽之言勿听，弗询之谋勿用。听五音而受谏，以三镜而照怀。少止宿于诸处林亭，多历览于前王书史。别修上德，用卜远图。莫遣色荒，无令酒惑。常亲政事，勿恣闲游。臣窃闻陛下欲出都城，看于边垒。且天雄地远，路恶难行。险栈欹云，危峰插汉。稍雨则吹摧阁道，微泥则阻滑山程。岂可鸣銮，唯堪叱驭。又复秦州敌境咫尺，塞色荒凉。人杂番戎，地多疫瘴。别无风华异境，不可选胜寻幽，陇水声清，胡笳韵咽。营中只带甲之士，城上宿枕戈之人。看烽火于孤峰，朝朝疑虑；睹旗旗于绝岭，日日堤防。是多山足云之乡，即易动难安之境。麦积崖无可瞻恋，米谷峡何足闻知。纵过嗟山，须通怨水。秦穆圉马之地，隗嚣僭位之邦。其次一人出行，百司参从。千群雾拥，万众星驰。当路州县凋残，所在馆驿隘小。止宿尚犹不易，供须固是极难。纵若宫中指挥，自破属省钱物。未免因依扰践，触处凌持。以此细论，不合轻动。其类苍龙出海，云行雨施。岂合浪静风恬，必见伤苗损物。所以銮舆须止，天步难移。况顷年大驾只到山南，犹不下关，进发兵士。此时直至天水，未审制置如何。当初打破梁原城池，虏掠义宁户口。截腕者非一，斩首者倍多。匪唯生彼人心，而亦损兹圣德。今去洛京不远，复闻大驾重来。彼则预有计谋，此则便须征讨。况凤州久为仇敌，必贮奸谋。切虑妄措妖词，致生衅隙。又陛下与唐国方申欢好，信币交驰。但虑闻道圣驾亲行，别怀疑忌，其或专差使命请陛下境上会盟，未审圣躬去与不去若去，则须似秦赵争强，彼此难屈；若不去，则便同鲁卫不睦，战伐兹兴。酌彼未萌，料其先见。愿陛下思忖。臣伏闻自古帝王省方巡狩，吊民伐罪，展义观风。然后便归九重，别安万姓。陛下累曾游历，未闻一件教条，止于践涉山川，驱驰人马。阆苑则舟船几溺，青城则嫔婇将沉。自取惊忧，为何切事。及还京辇，并不说于军民，迫郁众情，莫彰帝德。忆昔先皇帝在日，未省无故巡游。陛下纂承已来，乐意频离宫阙。此时依前整跸，又拟远别宸居。昔秦王之銮驾不回，炀帝之龙舟不返。陛下圣逾秦帝，明胜隋皇。且无北筑之虞，焉有东游之弊。陛下宽仁大度，广孝深慈。知稼穑之艰难，识古今之成败。自防得失，不纵襟怀。岂忍致却宗祧，恶言道术。使蒸民以何托，令慈母以何辜若不虑于危亡，实恐乖于仁孝。况玉京金阙，宝殿珠楼。内苑上林，瑶池琼圃。香风满槛，瑞露盈盘。钧天之乐奏《九韶》回雪之舞呈八佾。簇伸仙于紫禁，耀珠翠于皇宫。如论万乘之居，便是三清之境。人间胜致，天下所无。时或追游，足观奇趣。何必倾于远塞，看彼荒山。不惜圣躬，有何裨益。方今中原有人，大事未了。但当国生灵受弊，盗贼横行。纵边庭无烽火之虞，而内地有腹心之患。陛下千年膺运，一国称尊。文德武功，经天纬地。孝逾于舜，仁甚于汤。百行皆全，万机不挠。聪明博达，识度变通。深负规模，独怀殷鉴。方居大宝，正是少年。既承社稷之基，复抱山河之险。何不远听迩察，居安虑危。辟四门以求贤，总万机而行事。咸修一德，端坐九重，使恩威并行，赏罚必当。平分雨露，遍疗疮痍。庶表里宽奢，保子孙昌盛。布临人之惠化，盖救物之玄功。选拣雄师，思量大计。振彼鸱张之势，壮兹虎视之威。秣马训兵，丰粮利器。彼若稍有微衅，此则直下平吞。正取时机，大行王道。自然百灵垂祐，四海归仁。众志成城，天下治理。今则蜀都强盛，诸国不如，贤士满朝，圣人当极。臣愿百姓乐于正观，万乘明于太宗。采药石之言，听刍荛之说。爱惜社稷，医疗军民。同武王谔谔而昌，鄙主纣唯唯而灭。无饰非拒谏之事，有面折庭诤之人。固我春朝，保我皇化。陛下莫见居人稠叠，谓言京辇繁华。盖是外郡凌残，住止不得。所以竞来臻凑，贵且偷安。今诸州虐理既多，百姓失业欲尽。荒田不少，盗贼成群。伏乞陛下稍布腹心，即当闻见。蜀国从来创业，多乏永谋。或德不及于两朝，或祚不延于七代。刘禅俄降于邓艾，李势遽归于桓温。皆谓不取直言，不恤政事，不行王道，不念生民。以至国亡，人心何系山河之隘，不足可凭。陛下至圣至明，如尧似舜，岂后主而相匹岂子仁而比伦有宽慈至孝之名，有远见长谋之策。不信谄媚，不耽荒淫。出入而所在防微，动静而无非经久。必致万年之业，终为四海之君。愿陛下且驻銮舆，莫离京国。候中原无事，八表来王。天下人心，咸归我主。若群流赴海，众蚁慕膻。有道自彰，无思不服。非唯要看天水，直可便坐长安。是微臣之至恳，举国之深愿也。臣闻昔者天子有争臣七人，虽无道不失其天下。是以辄倾丹恳，仰谏圣明。不籍官荣，不谋名誉。情非讪上，理切爱君。虽无折槛之能，但有触鳞之罪。不避诛殛，辄扣天庭。臣死如万类之中去一蝼蚁。陛下或全无忖度，须向边陲，遗圣母以忧心，令庶寮以怀虑。全迷得失，自取疲劳。倘有不虞悔将何益！臣愿陛下稍开谏路，微纳臣言。勿违圣后之情，且允国人之望。俯存大计，莫去边陲。干犯冕旒，无任忧惕。冒死待罪，激切屏营之至。谨奉表直谏以闻。臣某诚惶诚恐，顿首顿首，死罪死罪，谨言。” 

　　○四公会 
　　长庆中，元微之、刘梦得、韦楚客同会白乐天之居，论南朝兴废之事。乐天曰：“古者言之不足，故嗟叹之，嗟叹之不足，故咏歌之。今群公毕集，不可徒然，请各赋《金陵怀古》一篇，韵则任意择用。”时梦得方在郎署，元公已在翰林。刘骋其俊才，略无逊让，满斟一巨杯，请为首唱。饮讫不劳思忖，一笔而成。白公览诗曰：“四人探骊，吾子先获其珠，所余鳞甲何用。”三公于是罢唱，但取刘诗吟味竟日，沉醉而散。刘诗曰：“王浚楼船下益州，金陵王气黯然收。千寻铁锁沉江底，一片降幡帆出石头。荒苑至今生茂草，古城依旧枕寒流。而今四海归皇化，两岸萧萧芦荻秋。”长安慈恩寺浮图起开元，至大和之岁，举子前名登游题纪者众矣。文宗朝，元稹、白居易、刘禹锡唱和千百首，传于京师，诵者称美。凡所至寺观台阁林亭或歌或咏之处，向来名公诗板潜自撤之，盖有愧于数公之咏也。会元白因传香于慈恩寺塔下，忽睹章先辈所留之句，命僧拂去埃尘。二公移时吟味，尽日不厌，悉令除去诸家之诗，唯留章公一首而已。乐天曰：“不谓严维出此弟子。”由是二公竟不为之。诗流自此慈恩息笔矣。章公诗曰：“十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨濛濛。” 

　　○贽旧诗（此事一节，非李吉甫先德之意，何光远遂录之） 
　　李相公其先初修进之日，献卷于维扬护军宋甄大夫。甄寡于博识，不哀王孙。连上数启，都不动念。李于馆舍栖旅之甚，去住无依，遂吟一绝句贽之，宋以微范礼遗而已。李后上第，生吉甫。吉甫继历台省，自信州刺史节判青州，待士稍薄。举子吴武陵诣府投掷，相国似无见重之意。吴不存忌讳，遂书相国先君旧谒宋大夫陈情一章，密献相国。相国大惭追悔，俟暝召吴，执手惆怅，厚赂于吴，请为寝默。诗曰：“十处投人九处违，家乡万里又空归。严霜昨夜侵人骨，谁念尊堂未授衣。” 

　　○钓巨鳌 
　　会昌四年，李相公节镇淮南日，所为尊贵，薄于布衣，若非皇族卿相嘱致，无有面者。张祜与崔涯同寄府下，前后廉问向祜诗名，悉蒙礼重，独李到镇不得见焉。祜遂修刺谒之，诗题《御钓鳌客》，将俟便呈之。相国遂令延入，怒其狂诞，欲于言下挫之。及见祜，不候从容及问曰：“秀才既解钓鳌，以何物为竿？”祜对曰：“用长虹为竿。”又问曰：“以何物为钩？”曰：“以初月为钩。”又问曰：“以何物为饵？”曰：“用唐朝李相公为饵。”相公良久思之，曰：“用子为饵，钓亦不难致。”遂命酒对斟，言笑竟日。怜祜触物善对，遂为诗酒之知。议者以祜矫谕异端，相国悦其取媚，故史不称之，恶其伪也。 
　　

卷八
　
　　○衣锦归 
　　段相国，本广都县人。父以油柞为业。生而有智，长亦多才。物业荡空，文章迥振。洎跨卫行卷，乡里笑之。历三十年间，衣锦还蜀。蜀人有诗赠曰：“昔日骑驴学忍饥，今朝忽著锦衣归。等闲画虎驱红旆，可畏登龙入紫微。富贵不由簪组解，文章生得羽毛飞。广都再去应惆怅，犹有江边旧钓矶。”又罗使君，本庐州人，不事巨产而慕大名，以至困穷，竟无退倦。常投福泉寺僧房寄足，每旦随僧一食，学业而已。历二十年间，持节归郡，洎入境，专游福泉寺，驻旌戟信宿，书其壁曰：“二十年前此布衣，鹿鸣西上虎符归。行时宾从过前事，到处杉松长旧围。野老共遮官路拜，沙鸥遥避隼飞。春风一宿琉璃殿，唯有泉声惬素机。” 

　　○非告勒 
　　陈太师任西川日，有爱姬徐氏甚有美色，即徐令长女也。其父自郫城宰欲求彭牧，以红绡数寸书二十八字，遣其妻私示其女。议者以徐习进而乖父子之道。其诗曰：“深宫富贵事风流，莫忘生身老骨头。因其太师欢笑处，为吾方便觅彭州。”又合州石镜宰马彦珪者，本遂州长江县富庶之子也。晚亲文笔，未识风骚，谬学滑稽，语多讥诮。因聘女，自为内相，醉酬新郎催妆之诗。诗意风艳之甚，亲族闻者莫不笑之。其诗曰：“莫飞篇翰苦相煎，款款容人帖翠钿。不是到来梳洗晚，却忧玉体未禁怜。”唐末卢拾遗与郑中舍作赘，三年不归陕下。其兄以诗让之。诗意甚乖昆仲之礼，卢议呈其太山，中舍并女遣之。诰《寄弟诗》曰：“三年作赘在京城，著个绯衫倚势行。夜夜贪怜红粉女，朝朝浑忘白头兄。亲情别后饥寒死，仆使归来气宇生。世上可能容此事，算来天道不分明。” 

　　○改桥名 
　　雍使君典阳安日，送客至桥，离情未已，揖让既久，欲更前车。客将曰：“此处呼为情尽桥，向来送迎至此。礼毕。”陶下马命笔，题其桥楹，改为折柳，自兹送别，咸吟是诗。简郡风情，不革义路矣。诗曰：“从来只有情难尽，何事名为情尽桥。自此改名为折柳，从他离恨一条条。” 

　　○作者同 
　　刘尚书有《望洞庭》之句，雍使君有《咏君山》之诗，其如作者之才往往暗合。刘《望洞庭》诗曰：“湖光秋月两相和，潭面无风镜未磨。遥望洞庭山翠水，白银盘里一青螺。”雍《咏君山》诗曰：“烟波不动影沉沉，碧色全无翠色深。疑是水仙梳洗处，一螺青黛镜中心。”李山甫有《咏贫女》，天下称奇。秦侍郎继之，意转殊绝。李君诗曰：“平生不识绣衣裳，闲把荆簪益自伤。镜里只应谙素貌，人间多是信红妆。当年未嫁还忧老，终日求媒即道狂。两意定知无说处，暗垂珠泪滴蚕筐。”秦侍郎继曰：“蓬门未识绮罗香，拟托良媒益自伤。谁爱风流高格调，共怜时世俭梳妆。敢将十指夸纤巧，不把双眉斗画长。最恨年年压针线，为他人作嫁衣裳。”李君又有《石头故事》，韦庄有《咏南国英雄》，较量其才，意同语别。李君诗曰：“南朝天子爱风流，尽守江山不到头。总是战争收拾得，却因歌舞破除休。尧将道德终无敌，秦把金汤可自由。试问繁华何处有，雨苔烟草石城秋。”韦庄诗曰：“南朝三十六英雄，角逐兴亡尽此中。有国有家皆是梦，为龙为虎亦成空。残花旧宅悲江令，落日青山吊谢公。止竟霸图何物在，石鳞埋没卧秋风。”王右丞有《题云母障子》，胡令能有《题绣障子》，虽异代殊名，而才调相继。右丞诗曰：“君家云母障，持向野庭开。自有山泉入，非关彩画来。”胡生诗曰：“日暮堂前花蕊娇，争拈小笔上床锚。绣成按向春园里，引得黄莺下柳条。”又许浑有《过台州李郎中旧居》，卢延让有《哭李郢端公终越州从事》，至今吟者，无不怆然。许君诗曰：“政成身没其兴哀，乡路兵戈旅榇回。城上暮云凝鼓角，海边春草闭池台。经年未葬佳人散，昨日因斋故吏来。南北相逢皆掩泣，白蘋洲暖一花开。”卢公诗曰：“军门半掩槐花宅，每过犹闻哭临声。北固暴亡兼在路，东京权葬未归茔。渐穷老仆慵看马，著惨佳人暗理笙。诗侣酒徒销散尽，一场春梦越州城。”又李相公有《伤农》之什，郑征君继之，名公不敢优劣。李公诗曰：“锄禾日当午，汗滴禾下土。岂知盘中餐，粒粒皆辛苦。”郑君诗曰：“一粒红稻饭，几滴牛领血。珊瑚树下人，衔杯吐不歇。” 

　　○贾忤旨 
　　汉贾谊昔在长沙为《鵩鸟赋》，史书称之为屈矣。贾岛忤旨，授长江主簿。卑则至卑，名流海内矣。岛初赴名场日，常轻于先辈，以八百举子所业悉不如己。自是往往独语，傍若无人，或闹市高吟，或长衢啸傲。忽一日于驴上吟得“鸟宿池中树，僧敲月下门”，初欲著“推”字，或欲著“敲”字。炼之未定，遂于驴上作推字手势，又作敲字手势，不觉行半坊，观者讶之，岛似不见。时韩吏部权京尹，意气清严，威振紫陌，经第三对呵唱，岛但手势未已，俄为宦者推下驴，拥至尹前，岛方觉悟。顾问欲责之，岛具对：“偶得一联，吟安一字未定，神游诗府，致冲大官。非敢取尤，希垂至鉴。”韩立马良久思之，谓岛曰：“作敲字佳矣。”遂与岛并辔语笑，同入府署。共论诗道，数日不厌，因与岛为布衣之交。故愈有赠二十八字，岛因此名出寰海。诗曰：“孟郊死葬北邙山，日月风云顿觉闲。天恐文章声断绝，再生贾岛向人间。”贾又吟《病蝉》之句以刺公卿，公卿恶之，与礼闱议之，奏岛与平曾等风狂，挠扰贡院。是时逐出关外，号为十恶。议者以浪仙自认病蝉，是无抟风之分。诗曰：“病蝉飞不得，向我掌中行。折翼犹能薄，酸吟尚极清。露华疑在腹，尘点误侵晴。黄雀并乌鸟，俱怀害尔情。”岛后为僧，改名无本，入京投蜀僧悟达国师院中。或去法乾寺返初了，潜于钟楼安下，日与师觉辉、无可上人、姚殿中衷私唱和，虑卿相所闻，专俟宣宗微行，欲见帝，希特恩，非时及第。及宣宗微行。值玄不在，上聆钟楼上有秀才吟咏之声，遂登楼，于岛案上取吟次诗欲看。岛不识帝，攘臂睨帝，遽于帝手夺之，曰：“郎君何会耶？”帝惭赧下楼。玄公寻亦归院，岛抚膺追悔，欲投钟楼。帝惜其才，急诏释罪，谓岛曰：“方知卿薄命矣。”遂御札墨制，除岛为遂州长江主簿。帝意令岛继长沙故事。敕曰：“比者礼部奏卿风狂，遂且令关外将息。今既却携卷轴，潜至京城。遇朕微行，闻卿高咏。睹其至业，可谓屈人。是用显我特恩，赐尔墨制，宜从短簿，别俟殊科。可守剑南道遂州长江县主簿，仍便赍敕乘驿赴官。所管藩侯，放上闻奏。”大中八年九月七日制下，岛因授此官，永离贡籍。初之任，届东川，府主冯八座三十里出仪仗以迎之。既至馆舍，见待甚厚，大具肴馔宴设。故岛献感恩诗曰：“匏革奏终非独乐，军城未晓启重门。何时却入三台贵，此日空知八座尊。罗绮舞间收雨点，貔貅斗外卷云根。逐迁属吏随宾列。拨掉扁舟不忘恩。”后有一少年除长江簿，犹豫不赴，张蠙先辈为诗刺之曰：“少年为理但公清，鸿渐行中是去程。莫恨长江为短簿，可能胜得贾先生。”岛自长江迁普州司仓，方干自镜湖寄诗曰：“乱山重复叠，何路访先生，岂料多才者，空垂不第名。闲曹犹得醉，薄俸亦胜耕。莫问吟诗苦，年年芳草平。”岛至老无子，因啖牛肉得疾，终于传署。后崔评事倅岳阳日，为诗悼之。岳阳，普州地名。今因创墓在岳阳山上，山下有岳阳池。诗曰：“倚恃才难继，昂藏貌不恭。骑驴冲大尹，夺卷忤宣宗。驰誉超先辈，居官下我侬。司仓旧曹署，一见一心■〈忄冬〉。”又举子李允恭有诗曰：“一一玄微缥缈成，尽吟方便爽神清。宣宗谪去为闲事，韩愈知来已振名。海底也应搜得静，月轮常被玩教倾。如何未隔四十载，不遇论量向此生。” 

　　○屈名儒 
　　唐末宰臣张文蔚、中书舍人封舜卿等奏：“前有名儒屈者十有五人，请赐孤魂及第。”方干秀才是其数矣。每见人设三拜而已，谓礼数有三，识者呼为“方三拜”亦曰方十四郎。干为人唇缺，连应十余举，有司议干才则才矣，不可与缺唇人科名，四夷所闻，为中原鲜士矣。干潜知所论，遂归镜湖。后十数年，遇医补得，年已老矣，遂举足不出镜湖，时人号曰补唇先生。弟子李频等皆中殊科。干可谓屈人矣。故有《镜湖西岛闲居》诗曰：“寒山压镜心，此处是家林。梁燕欺春醉，岩猿学夜吟。云连平地起，月向白波沉。犹自闻钟角，栖身可在深。”又诗：“世人如不容，吾自纵天慵。落叶凭风扫，秋粳任水舂。花朝连郭雾，雪夜隔湖钟。身在能无事。头宜白此峰。”又《感怀》云：“至业不得力，至今犹苦吟。吟成五字句，使破一生心。世路屈声满，云溪冤气深。前贤多晚达，莫怕鬓霜侵。”李频上第后，干寄诗曰：“弟子已攀桂，先生犹卧云。”此恨之深矣。干为诗炼句，字字无失。如《寄友人》云：“鹤盘远势投孤屿，蝉曳残声过别枝。”齐梁已来未有此句。《咏击瓯》则体绝物理，诗人罢唱。诗曰；“白器敲来曲调成，腕头匀细自轻清。随风摇曳有余韵，侧水浅深多泛声。春漏丁当相次发，寒蝉计会一时鸣。从今已得佳声出，众乐无由更得名。”干与杭州于郎中为砚席之知，因求举粮远游郡所。杭牧疑干为诗无卒才，因夜宴与“飞”字韵，请赋一章。干半酣，书成，合筵惊骇，于赠二百千充润五十六字。于可谓奖士矣。诗曰：“闲世星郎夜宴时，丁丁寒漏滴声微。琵琶弦促千般调，鹦鹉杯深四散飞。遍请玉容歌白雪，高烧红蜡照朱衣。人间有此荣华事，争遣渔翁恋钓矶。”又李先辈《于澧阳陪杜悰司空宅宴席上赋得“桃”字》诗曰：“红灯初上月轮高，照见堂前万朵桃。觱篥调清银字管，琵琶声亮紫檀槽。能歌姹女颜如玉，解饮萧郎眼似刀。争禁夜深抛耍令，舞来挼去使人劳。”又杜公镇荆渚日，夜宴出歌姬送酒，李群玉校书于烛下飞笔献杜诗曰：“裙拖六幅潇湘水，鬓耸巫山一段云。态貌只应天上有，歌声岂合世间闻。胸前瑞雪灯斜照，眼底桃花酒半醺。不是相如怜赋客，肯教容易见文君。”又卢延让《冬夜宴柳驸马宅得“更”字》诗曰：“兰堂夜宴在秦城，座上荷衣倍觉荣。金鼎烹炮过百味，铜壶刻漏转三更。红妆伎出催添烛，白雪歌迟待暖笙。犹自何郎欢不足，桂华未谢玉蜂倾。”昔章先辈《于李使君筵赠歌人刘小小得“娘”字》，当时名公无不赏俊。诗曰：“诸侯帐下惯新妆，皆怯刘家薄媚娘。宝髻巧梳金翡翠，罗裙宜著绣鸳鸯。轻轻舞汗初沾袖，细细歌声欲绕梁。何事不归巫峡去，故来人世断人肠。”已上五公之诗虽绮靡香艳，而含蓄情思皆不及施肩吾《夜宴曲》云：“兰釭如昼买不眠，玉炉夜起沉香烟。青娥一行十二仙，欲笑不笑桃花然。碧窗弄娇梳洗懒，户外不知银汉转。被郎嗔罚屠苏盏，酒入四肢红玉软。” 

　　○钱塘秀 
　　罗秀才隐傲睨于人，体物讽刺。初赴举之日，于钟陵筵上与娼妓云英同席。一纪后下第，又经钟陵，复与云英相见。云英抚掌曰：“罗秀才犹未脱白矣。”隐虽内耻，寻亦嘲之：“钟陵醉别十余春，重见云英掌上身。我未成名君未嫁，可能俱是不如人。”隐常献卷于郑相公，郑女妙于篇什，每读隐诗至“张华谩出如丹语，不及刘侯一纸书”，未尝不于父前三复，似慕其才。相国或一日因隐到宅遂留，从容命女下帘窥之。女见隐为人丑陋，永不复吟隐诗矣。隐又与顾云先辈谒淮南高相公。顾为人风雅，时渤海公辟留，隐遂辞归钱塘，高与宾幕小酌，赆隐于海风亭。是时盛暑，有青蝇入座，渤海公命扇驱之。顾谑隐曰：“青蝇被扇扇离座。”隐立酬之曰：“白泽遭钉钉在门。”议者以才调相讥，两俱全美。隐度高公欲继淮王求仙，所为妖乱，潜题后土庙刺之，连夕挂帆而迈。巫者告公，公既悔且怒，急棹追之，已出境矣。诗曰：“四海干戈尚未宁，又于汾水建仪形。九天玄女犹无圣，后土夫人岂有灵。一带野云侵鬓绿，两条宫柳入眉青。韦郎年少如何事，端坐唯看《太白经》。”高后失政，因吕用之等幻惑，为毕师铎所害。隐自钱塘著《妖乱志》以非之，故有《题延和阁》云：“延和高阁势凌云，轻语犹疑太一闻。烧尽降香无一事，开门迎得毕将军。”昔僖宗在蜀日，隐吟诗数首以刺诸侯。及銮辂还京，为朝贵所嫉，竟不成名。后钱尚父为诗酒之侣，继遇中原丧乱，无复所闻。《驾在蜀》诗曰：“白丁攘臂犯长安，翠辇苍惶路屈盘。丹凤有情云外远，玉龙无迹渡头寒。静思贵族谋身易，危惜文皇创业难。不将不侯何计是，钓鱼船上泪阑干。”又《寄咏漫天岭》云：“南去休夸蜀道难，此中危峻已多端。到头不会苍苍意，争得禁佗两度漫。”《驾还京》诗曰：“马嵬杨柳尚依依，又见銮舆幸蜀归。泉下阿蛮应有语，这回休更说杨妃。”隐以讽刺颇深，连年不第，举子刘赞赠之诗曰：“人皆言子屈，我独谓君非。明主既难谒，青山何不归。年虚侵雪鬓，尘枉污麻衣。自古逃名者，至今名岂微。”隐睹之，因起式微之思，遂有《归五湖》诗曰：“江东日暖花又开，江东行客思悠哉。高阳酒徒半凋落，终南山色空崔嵬。圣代也知无弃物，侯门未必用非才。一船明月一竿竹，家住五湖归去来。” 

　　○走山魈 
　　施肩吾先辈为诗奇丽，冠于当时。著《百韵山居》，才情富赡，如“荷翻紫盖摇波面，蒲莹青刀插水湄”，又“烟黏薛荔龙须软，雨压芭蕉凤翅垂”。又《赠边将》诗曰：“轻生奉国不为难，战苦身多奋箭瘢。玉匣锁龙鳞甲冷，金铃衬鹘羽毛寒。皂貂拥出花当背，白马骑来月在鞍。犹恐犬戎临虏塞，柳营时把阵图看。”又《上礼部侍郎陈情》云：“九重城里无亲识，八百人中独姓施。弱羽飞时攒箭险，蹇驴行处薄冰危。晴天欲照盆难反，贫女如花镜不知。却向从来受恩地，再求青律变寒枝。”又《赠友人下第闲居》云：“花眼绽红斟酒看，药心抽绿带烟锄。”如是之类，皆轻巧之极。及第后游南楚，楚多山魈为患，俗号圣者。是时亦来馆谷搅扰施君，施君当风一咏，于是屏迹。诗曰：“山魈本是伍家奴，何事今为圣者呼。小鬼不须乖去就，国家才子号肩吾。” 
　　

卷九
　
　　○梦太白 
　　懿宗之代有处士张孜，本京兆人，耽酒如狂，好诗成癖。然于吟讽终昧风骚，尔来二十余年，不成卷轴。孜与李山甫友善，常为山甫鄙之。张乃图写李白真仪，日夕虔祷。忽梦一人自天降下，飒曳长裾。是夕星月晃然，当庭而坐，与孜对酌，论及歌诗。孜问姓名，自云李白。孜因备得其要，白亦超然上升。孜后所吐篇章悉干教化，当时诗者稍稍善之。有《遇雪》云：“长安大雪天，鸟雀难相觅。其中豪贵家，捣椒泥四壁。到处生红炉，周回下罗幕。暖手调金丝，蘸甲斟琼液。醉唱玉尘飞，因融香汗滴。岂知饥寒人，脚手生皴劈。”又《庚子年遇赦》云：“时清无大赦，何以安天下。直到赤眉来，始寻黄纸写。草草蠲赋役，忙忙点兵马。天子自蒙尘，何曾济孤寡。”又驾在蜀日，孜著杂言数篇，伤时颇切。其一首两联云：“只爱轻与肥，不忧贫与贱。著牙卖朱紫，断钱赊举选。”及驾还京之后，相府遣人捕之，孜乃易姓越淮而去。故李山甫昔代孜歌，歌其幻梦曰：“天使翰林生我前，相去殁来二百年。英神杰气归玄天，日月星辰空慽然。我识翰林文，不识翰林面。上天知我忆其人，使向人间梦中见。瑞光闪烁天关开，五云著地长裾来。华山秀作英雄骨，黄河泻作纵横才。巍峨宛似神仙客，一段风雷扶气魄。低头语了却抬头，指点胸前称李白。梦中一面何殷勤，高吟大语喧青云。白言天府偶闲暇，与我握手论高文。一论耳目清，再论心骨惊。豁如混沌初凿破，天地海岳何分明。利若剑戟坚，健如虬龙争。神机圣法说略尽，造化与我新精灵。不问尘埃人，不语尘埃事。樽前酒半空，归云扫筵起。自言天上作先生，许向人间为弟子。梦破青霄春，烟霞无去尘。若夸郭璞五色笔，江淹却是寻常人。” 

　　○削古风 
　　梁朝杜舍人为诗愁苦，悉干教化，每于吟讽得其至理。如《赠僧》云：“安禅不必须山水，灭得心头火自凉。”又“利门名路两何凭，百岁风前短焰灯。只恐为僧心不了，为僧心了总输僧。”南宗睹之，传为心印。杜在梁朝，献朱太祖《时世行》十首，欲令太祖省徭役，薄赋敛。是时方当征伐，不洽上意，遂不见遇，旅寄寺中。敬相公谓杜曰：“希先辈稍削古风即可进身。不然者，虚老矣。”杜遂课《颂德诗》三十章以悦太祖。议者以杜虽有玉堂之拜，顿移教化之词。壮志清名，中道而废。《时世行》聊纪两首，《颂德诗》不复录之。“夫因兵死守蓬茅，麻纻裙衫鬓发焦。桑柘废来犹纳税，田园荒尽尚征苗。时挑野菜和根煮，旋斫生柴带叶烧。任是深山更深处，也应无计避征徭。”“八十老翁住破村，村中牢落不堪论。因供寨木无桑柘，为点乡兵绝子孙。还似平宁征赋税，未曾州县略安存。至今鸡犬皆星散，日落西山哭倚门。” 

　　○分命录 
　　咸通中，王建侍御吟诗寒碎，竟不显荣。乾符末，李洞秀才出意穷愁，不登名第。是知诗者陶人情性，定乎穷通。故韦庄补阙有《长安感怀》云：“大道不将炉冶去，有心重筑太平基。”此则苞括生成，果为台辅。长兴末，何仆射瓒有《蜀城书事》云：“到头须卜林泉隐，自愧无能继卧龙。”诗后十旬得疾而卒。今录四公全什，用明将来。王建侍郎《寄贾岛》诗曰：“尽日吟诗坐忍饥，万人中觅似君稀。僮眠冷榻朝犹卧，驴放秋田夜不归。傍暖旋收红落叶，觉寒重著旧生衣。曲江池畔时时到，为爱鸬鹚雨里飞。”李洞秀才《上崇贤曹郎中》云：“闲坊宅杭穿宫水，听水分衾盖蜀僧。药杵声中捣残梦，茶铛影里煮孤灯。刑曹树荫千年井，华岳楼开万仞冰。诗句变风宫渐紧，夜涛春尽海边藤。”韦补阙《感怀》曰：“长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大道不将炉冶去，有心重筑太平基。”何仆射《书事》云：“果决生涯向洛中，西投知己误恩容。云遮剑阁三千里，水隔瞿塘十二峰。闷步文翁坊里月，闲寻杜甫宅前松。到头须卜林泉隐，自愧无能继卧龙。” 

　　○卓绝匹 
　　陈羽秀才题破吴王夫差庙，汪遵先辈咏绝万里长城。程贺员外因《咏君山》得名，时人呼为程君山，刘象郎中因《咏仙掌》得名，时人呼为刘仙掌。已上名公称为卓绝。千百集中无以加此。陈秀才《题夫差庙》云：“姑苏台上千年木，刻作夫差庙里神。幢盖寂寥尘土满，不知箫鼓乐何人。”汪先辈《咏史诗》曰：“秦筑长城比铁牢，蕃戎不敢过临洮。虽然万里连云际，不及尧阶三尺高。”程员外《咏君山》曰：“曾游方外见麻姑，说到君山此本无。云是昆仑山顶石，海风飘落洞庭湖。”刘郎中《咏仙掌》曰：“万古亭亭倚碧霄，不成奇克不成招。何如掬取莲池水，洒向人间救旱苗。 

　　○改名达 
　　梁震先辈，蜀川人也，初名霭。僖宗在蜀日，方修举业。时刘象先辈随驾在蜀，震以所业贽于刘。刘略吟味震诗曰：“据郎君少年，才思清秀。傥随乡赋，成器非遥。若不改名，无因显达。何以缘霭字雨下从谒，雨下谒人，因甚得见此后请改为震。震字，雨下从辰。辰者，龙也。龙遇水雨变化。烧尾之事，不亦宜乎。”震后果得上第，名闻诸侯。高令公季昌召赴荆南，以笔砚筹画见托，终身不就宾席，虑因玷污前名，至今南楚之间独步而已。 

　　○鉴冤辱 
　　梁朝彭城王刘中令制置同州日，因筑营墙掘得一物，重八十余斤，状若油囊。召宾幕诸将问之，或曰地囊，或曰飞廉，或曰金神七杀，独刘参谋曰：“此冤辱也。古老囹圄之地即有此焉。昔王充据守洛阳，修河南府狱，亦获此物，而某远祖记之，乃是冤枉囚人死魄入地，聚为此物，凝结不消。纵鼓铸不然，浸沃不湿。刃之不入，击之转坚，经千百年间而不腐烂。但于清夜致之酒食，许以申冤，当有黑气冲天，不异丰城之剑气也。此非吉瑞之兆，实为窜逐之征。”公一一试之，皆如其说。遂复深瘗，寻易营基。后有拔城背主奔秦之兆，亦由见怪之验也。 
　　

卷十
　
　　○归生刺 
　　归处讷者，归侍郎之曾孙也。多游秦陇，言足是非，在事者无不以金帛酒食弥缝之，畏其咏也。或见人衣鲜华，即念诗曰：“昂藏骑马出朱门，服色鲜华不可论。尽是杀人方始得，一丝丝上有冤魂。”黄巢犯京后，守亮、守信等悉为杨军容义儿，势夺诸侯，亦一时之威也。归有不平之色，咏《虺汉》以刺之曰：“草头灰面恶形仪，尽是军容表里儿。昔日水牛攀角上，而今细马劈腰骑。钱多内藏犹嫌少，位等三公尚厌卑。更有一般堪笑处，镀金牙齿咬银匙。”又《咏奸汉》云：“轻唇利舌傍侯门，送谄承颜日日新。爱与大官添弟子，能将小药献夫人。秤头不放分毫过，对面常如割骨贫。更有一般奸太■〈日煞〉，聚钱唯趁贾金银。”又《代村妇咏边将》曰：“紫袍金带不须夸，动便经年镇海涯。争似我家田舍婿，朝驱牛去暮还家。”又有石校书，本东川人，文章四六与王超齐名。天复初应举，值大驾东迁，蜀路不通，干戈继起，遂客寄天水，荏苒一纪有余。后知父亡，方乃举恸，广于寺院追荐忏罪而已。归与石遽因小隙，荼毒咏之，石氏声名因兹减价。诗曰：“十二年来匿父丧，三年之罪遣谁当。如今追荐应无益。已被牛头煮几场。” 

　　○高僧谕 
　　伏牛上人、一钵和尚，皆悟达之士也。一居岩岫，永离嚣尘。著述《三伤》，指谕《一钵》。广开法席，大扇迷徒。聋瞽闻之，往往解悟。王蜀乾德初，有小军使陈妻高氏，即高骈相公诸院之孙。先于法门寺受持不杀戒二十余年，后届蜀，因与男娶妇。亲族劝令屠宰，高亦从之，旬日之中得疾，颇异，不录人事，口但荒言。既而三宿还魂，备述幽适之事。初遇黑衣使者追入岐府，城隍庙神峨冠大袖，与一金甲武士对坐。使者领高见神。武士言语纷纭，诉高破戒，仍扼腕骂高曰：“吾护戒鬼将也，为汝二十余年食不受美，寝不遑安，岂期一起杀心，顿隳戒行。命虽未尽，罪亦颇深。须送冥司，惩其僭犯。”城隍神回问高曰：“汝更修何善赎此过尤？”高平生常念《上生经》，至此蔑然遗忘，只记得《三伤颂》、《一钵歌》，合掌向神厉声而念。神与武士耸尔立听，颜色渐怡。诵至了终，悉皆涕泪，谓高曰：“且归人世，宜复善心。”高氏拜辞未终，飒然起坐。乃知大善知识，所著句义与佛齐功。今并录其全篇，仍亦书其灵验，采之真识，非取伽谈。伏牛上人《三伤颂》其一曰：“伤嗟垒巢燕，虽巧无深见。修营一个窠，往复几千转。双飞碧水头，对语虹梁畔。身缘觅食疲，口为衔泥烂。驱驰九夏初，方产巢中卵。停腾怕饥渴，抚养知寒暖。怜惜过于人，衔虫委皆遍。父为理毛衣，母来将食饘。一旦翅翼成，分飞不相管。世有少智人，恳力忧家眷。男女未成长，颜色已衰变。燕子燕子听吾语，随时且过休辛苦。纵使窠中千个儿，秋风才动终须去。世人世人不要贪，此言是药恶量取。饶你平生男女多，谁能伴尔归泉路。”其二曰：“伤嗟鵽刀鸟，夜夜啼天晓。坠翼柳攀枝，垂头血沾草。身随露叶低，影逐风枝袅。一种情相生，尔独何枯槁。驱驱饮啄稀，杀役飞腾少。不是官所差，都缘业所造。亦似世间人，贪生不觉老。吃著能几多，强自萦烦恼。咄哉无眼人，织络何时了。只为一六迷，遂成十二到。鵽刀鵽刀林里叫，山僧山僧床上笑。有人会意解推寻，不假三只便成道。”其三曰：“伤嗟造蜜蜂，忙忙采花蕊。接翼入芳丛。分头傍烟水。抱蕊唼香滋，寻花恋春饵。驱驰如有荣，盘旋若遭魅。蹭蹬遇丝罗，飘零喂蝼蚁。才能翅翼成，方始窠巢备。恶人把火烧，哀鸣树中死。蜜是他人将，美是他人美。虚忙百草头，于身有何利。世有少智人，与此恰相似。只缘贪爱牵，几度虚沉坠。百岁处浮生，十年作童稚。一半悲与愁，一半病与悴。除折算将来，能得几多子。更将有漏身，自翳无生理。永不见如来，都缘开眼睡。蜜蜂蜜蜂休役役，空哉终是他人吃。世人世人不要贪，留富他人有何益。”《一钵和尚》歌曰：“阿剌剌，闹聒聒，总是悠悠造末挞。如饥吃监加得渴，枉却一生头戛戛。究竟不能知本末，抛却死尸何处脱。闲事到头须结撮，火落身上当头拨。莫待临时叫菩萨，大丈夫儿须豁豁，莫学痴人受摩捋。也系裹，也摆拨。也学柔和也粗粝，亦解剃头亦披褐，也学凡夫作生活。直言向君君未达，更作长歌歌一钵。多中少，少中多，莫笑野人一钵歌，缘持此钵度婆裟。青天寥寥月初上，此时境空含万象。几处浮生自是非，一源清净无来往。莫谩将心学水泡，百毛流火无事交。不如静坐真如地，头上从他鹊作巢。万代金轮圣王子，只这真如灵觉是。菩提树下度众生，度尽众生不生死。真丈夫，无形无相大毗卢。尘劳灭尽真如在，一颗圆明无价珠。眼不见，耳不闻，无见无闻无不闻。从来一钵无言说，今日千言强为分。强为分，须谛听，人人总有真如性。恰似黄金在矿中，炼去金砂金体净。真是妄，妄是真，为求真妄更无人。将心不用生烦恼，衣食随时养色身。好也著，恶也著。一切不贪无染著。亦无恶，亦无好，一际坦然平等道。粗亦餐，细亦餐，莫学凡夫相上看。亦无粗，亦无细，上方香积无根蒂。坐亦行，行亦坐。生死树是菩提果。亦无生，亦无死，三世如来总如此。离即著，著即离，实相门中无实义。不可离，不可著，何处更求治病药。语时默，默时语，语默寻踪无定所。亦无语，亦无默，莫唤东西作南北。嗔时喜，喜时嗔，我自降魔转法轮。亦无嗔，亦无喜。水不离波波是水。悭时舍，舍时悭，不离内外与中间。亦无悭，亦无舍，寂寂寥寥无可把。苦时乐，乐时苦，只个修行断门户。亦无骂，亦无乐，本来自性无缠缚。垢即净，净即垢，两边恶境无前后。亦无垢，亦无净，大千同一真如性。药是病，病是药，到头两事浑捻却。亦无药，亦无病，正是真如灵觉性。魔是佛，佛是魔，如影随形水上波。亦无魔，亦无佛，三界比来无一物。凡即圣，圣即凡，色里胶清水里咸。亦无凡，亦无圣，万行扫除无一行。真中假，假中真，自是凡夫起恶尘。亦无真，亦无假，若不呼时谁应者。本无姓，本无名，只么腾腾信脚行。有时市井看屠肆，一叶莲花火上生。也曾策杖游京洛，身似浮云无住著。究竟从来是寄居，他方处处无缠缚。若觅戒，三毒药病可时瘥。若觅禅，我自纵横大可怜。不是狂，不是颠，在世间中出世间。时人不会此中意，打著南边与北边。若觅法，鸡足山头问迦叶。见说传衣在彼中，无心不用求某甲。若觅修，八万浮图何处求。只知黄叶上啼哭，不觉黑云遮日头。莫怪狂言无次第，筛罗渐入粗中细。只这粗中细也无，即是圆明真实谛。亦无真，但有名闻即是尘。若向尘中解真实，便是当来出世人。无造作，独行独坐空索索。无涅槃，本来生死不相干。真须省，莫谩将身入空井。无去来也无，明镜挂高台。侬家见解只如此，不用将心算劫灰。” 

　　○鱼还肉 
　　天复初，任可芝任戎州刺史日，有鱼人赵阿奴善钓大鱼，常于马湖江垂巨索大钓，号曰掣拔，中钓者皆百斤不啻。尝谓人曰：“愿钓千斤之鱼，豁男子平生之志，即改业矣。”人或语曰：“此非江左，焉有此鱼。”对曰：“非吾所欲，负命者上钓。”其年秋，忽获一鮥子鱼，果重千斤，背上自然有字，其文金色，观者感伤。赵阿奴因此从军，遂改钓业。其大鱼背上字云：“三曾到杨府，五转归马湖。身上千斤肉。今还赵阿奴。” 

　　○求冥婚 
　　传言鬼神所凭，有时而信。故黄熊入梦，不为无神。豕人立啼，显彰有鬼。蜀有曹孝廉第十九名晦，因游彭州道江县灌口，谒李冰相公庙，睹土塑三女俨然而艳，遂指第三者祝曰：“愿与小娘子为冥婚，某终身不媾凡庶矣。”遂呵卦子掷之，相交而立。良久，巫者度语曰：“相公请曹郎留著体衣一事以为言定。”曹遂解汗衫留于女座。巫者复取女红披衫与之，曰：“望曹郎保惜此衣，后二纪当就姻好。”曹亦深信，竟不婚姻，纵遇国色，视之如粪土也。果自天祐甲子终于癸未二十年，曹稍觉气微，又疑与神盟约数，乃自沐浴，俨然衣冠，俟神之迎也。是日至暝，车马甚盛，骈塞曹门，同街居人竟来观瞩。至二更，邻人见曹升车而去，莫知其由。及晓视之，曹已奄然矣。议者以华岳灵姻咸疑谬说，苎萝所遇亦恐妖称，今曹公冥婚，目验其异，于戏，自投鬼趣，不亦卑乎！ 

　　○见世报 
　　天祐中，秦州刘自然主押义军案，因连帅李中令点乡丁而西捍蜀师，有成纪县百姓黄知感诣刘求免，自然许之。自然之妻谓其夫曰：“黄知感之妻美发，傥得为妾之{髟也}，即与免之。”知感得刘指，归与妻平议。黄妻可谓贤也，语其夫曰：“妾今幸以弱质得附于君，发有再生，人死永矣。君若南征不返，妾有美发何为。”言讫，揽发翦之。知感亦怀痛切。既迫于差点，遂献于刘。刘亦贪残，犹为不足。春获其免，秋复差行军，须急难莫敢申雪，于是没于金沙之阵，刘亦是岁云亡。黄妻日于灵祠陈状咒诅。后黄家牝卫忽生一驹，及堪乘骑，方觉左胁下有刘自然之字，多般辩验，字益分明。邑人传之，遂达廉问。元戎乃召其妻子识认，刘之长子曰：“某父平生唯好酒肉。但能饮酒食肉，是某父也。”驴遂饮酒数升，啖肉数脔，仍以头指讠尼其子，泪下如绳。刘子请备百千赎之。黄妻竟为不可，出入鞭打，以报夫仇。刘子耻于姻亲，郁咽而卒。后累经丧乱，无复闻焉。故王梵志诗曰：“欺诳得钱君莫羡，究竟还是输他便。不信但看槽上驴，只是改头不识面。”又宝鸡县市令樊旭初吃犬肉，临老尾生，每因校料之时取笑县曹人吏。其妻偶因夫醉，以刀断之，忽作狗号数声，奄然而卒。又金州义军将全景晖能禁毒虺，兼好食之。其妻忽产大蛇，九头一尾。又有室女忽生一子，身有蛇鳞。因此乡亲悉舍禁忌。 

　　○攻杂咏 
　　陈裕秀才下第游蜀，誓弃举业，唯事唇喙。睹物便嘲，其中数篇亦堪采择，虽无教化于当代，诚可取笑于一时。《咏浑家乐》云：“晨起梳头午不休，一窠精魅闹啾啾。阿家解舞清平乐，新妇能抛白木球。著绿桃牌吹觱篥，赐绯盟器和梁州。天晴任你浑家乐，雨下还须满舍愁。”又：“北郡南州处处过，平生家计一驴驮。囊中钱物衣装少，袋里燕脂胡粉多。满子面甜糖脆饼，萧娘身瘦鬼常娥。怪来唤作浑家乐，骨子猫儿尽唱歌。”《过旧居》云：“昔日颜回宅，今为裹饭家。不闻吟秀句，只见餔油麻。豉汁锅中沸，粕糕案上葩。朝朝唯早起，檐从自排衙。”有一秀才忽赎酒家青衣为妇，裕嘲之曰：“秀才何事太匆匆，琴瑟无媒便自通。新妇旋裙才离体，外姑托布尚当胸。菜团个个皆钳项，粳米头头尽翦鬃。一自土和逃走后，至今失却亲家翁。”又《咏大慈寺斋头鲜于阇梨》云：“酒肉终朝没阙时，高堂大舍养肥尸。行婆满院多为妇，童子成行半是儿。面折掇斋穷措大，笑迎搽粉阿尼师。一朝若也无常至，剑树刀山不放伊。”又大慈寺东北有池，号曰放生池，蜀人竟以三元日多将鹅鸭放在池中。裕因谒主池僧不遇，当门书一绝句，自此放生稍息矣：“鹅鸭同群世所知，蜀人竟送放生池。比来养狗囤鸡在，不那阇梨是野貍。”裕后咏深沙一绝，因暴疾而终，亦由神折天年，抑又神其灵也。诗曰：“瞋眉努目强乾嗔，便作阎浮有力神。祸福岂由泥担汉，烧香供养弄蛇人。” 

　　○蜀才妇 
　　吴越饶营妓，燕赵多美姝，宋产歌姬，蜀出才妇。薛涛者，容姿既丽，才调尤佳，言谑之间立有酬对。大凡营妓比无校书之称。韦公南康镇成都日，欲奏之而罢，至今呼之。故进士胡曾有赠涛诗云：“万里桥边女校书，枇杷花下闭门居。扫眉才子知多少，管领春风总不如。”涛每承连帅宠念，或相唱和，出入车舆，诗达四方。□□□□应衔命使车，每届蜀求见涛者甚众。而涛性亦狂逸不□，所有见遗金帛往往上纳。韦公既知且怒，于是不许从官。涛乃呈《十离诗》情意感人，遂复宠召，当时见重如此。《犬离主》：“出入朱门四五年，熟知人性足人怜。近缘咬著亲情客，不得红丝毯上眠。”《鱼离池》：“戏跃池中四五秋，常摇朱尾玩银钩。近缘戏触红莲折，不得随波自在游。”《鹦鹉离笼》曰：“惯向侯门养此身，飞来飞去羽毛新。近缘出语无方便，不得笼中再唤人。”又《竹离丛》曰：“蓊郁栽成四五行，常持坚节覆秋霜。近缘春笋钻阶破，不得垂枝对画堂。”又《珠离掌》曰：“一颗明珠内外通，分明皎洁水精宫。近缘一点瑕相累，不得终朝在掌中。”又女郎张窈窕，少年居蜀，下笔成章，当时诗人雅相推重。有《上成都从事》诗曰：“昨日卖衣裳，今朝卖衣裳。衣裳浑卖尽，羞见嫁时箱。有卖愁仍缓，无时心转伤。故园胡虏隔，何处事蚕桑。”又悲光寺近有尼海印，才思清峻，不让名流。有《舟夜》一章颇佳，诗曰：“水色运天色，风声益浪声。旅人归思苦，鱼叟梦魂惊。举棹云先到，移舟月逐行。旋吟诗句罢，犹见远山横。” 
