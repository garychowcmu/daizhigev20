王文正公笔录 宋 王曾

    范鲁公质早辅周室，及太祖受禅，不改其任。两朝翊戴，嘉谋伟量，时称明相。自云：“执政之地，生杀舒惨所系，苟不早夜兢畏，悉心精虑，败事覆饣束，忧患毕至。道有枉直，时有夷险，居其位者，今古为难。”尝谓同列曰：“人能鼻吸三斗醇醋，即可为宰相矣。”
    宣徽使旧亚枢使，位在枢密副使同知枢密院事之上。咸平中，周莹拜宣徽使，有所畏避，因自陈愿居其下，先帝从之，遂为常制，自莹始也。
    真宗皇帝天资仁孝，性尤谦慎。淳化中，册为皇太子，圣朝亲王班在宰相之下，至是升储帝，亦固让，遂仍旧贯。凡东宫故事，多所损益，至于官僚称殿下、立妃，皆乞寝罢，太宗并嘉纳之。故庄穆皇后讫太宗世，止为皇太子夫人，其兢业逊避如此。
    王继忠性谨饬，纯固有守，事真宗储邸历年最久，群萃中为之冠首。众皆惮其严整，宫中事有所未便，常尽规谏，上每为之敛容听纳，特加礼遇。及上嗣位，咸平中边鄙尚耸，与今侍中张耆同典禁兵，戍守镇定。会戎马大至，晨薄我军，亟命出兵，为左右翼以御之。阵之西偏最为兵冲，继忠固请代耆西往。及我师败绩，继忠遂为契丹所获，因授以官爵，为其昏娶，大加委用。继忠亦悉心勤职，由是渐被亲任。乃从容进说曰：“窃观契丹与南朝为仇敌，每岁赋车籍马，国内骚然，未见其利，孰若驰一介寻旧盟，结好息民，休兵解甲，为彼此之计，无出此者。”国母春秋已高，国主承袭已岁久，共忻纳之。咸平六年夏四月，普方守莫州，素与继忠同在东宫，乃命致书于普，请遣使至北境，时议和好。普具奏其事，朝廷弗之信，止令普答其书而已。是秋，继忠书复至，意甚切，令普答书，且曰：“俟彼先遣使至，即议修好。”冬，契丹举兵深入贝、魏，边烽警急，上在澶渊，乃遣曹利用驰往，许以通聘。利用至魏，参知政事王公（钦若）镇天雄，留而不遣。及通德、清远两军被围愈急，上令参政王公（旦）作手书以谕（钦若），始听其北去。契丹国母见利用，大喜曰：“何来之晚耶？”即日议定其事，遣使丁振偕来朝廷。又命李继昌报聘，于是兵罢。改元景德，车驾还京。是举也，虽宸谋善断，亦继忠能揣敌情而启导之。自是生辰正旦信使往还，皆赐继忠手诏，器玩服带甚厚，仍通其家信，岁以为常，至其身没乃止。继忠为人有诚信，北竟甚重之，后封河间王。彼土人士或称之曰：“古人尽忠，止能忠于一主，今河间王南北欢好，若此可谓尽忠于两主。”然则继忠身陷异国，不能即死，与夫无益而苟活者异矣。
    旧制，文武群臣由一命而上，自外至京，必先诣正衙见讫，乃得入见，辞谢亦如之。太祖皇帝御极之初，亲总庶务，常驿召一边臣入对，将授以方略。讶其到阙已数日而未见，左右或奏以未过正衙。太祖意不平之，乃令：“自今皆先入见，辞谢毕，方得诣正衙。”遂为定制。
    王剑儿名彦，以善击剑得事太祖潜跃中，隶于帐下。显德末，帝为六军推戴，还憩府第，召宰相至，谕以拥逼之状。范质等未及对，彦升率尔于后按剑叱之，质等惶惧降阶，定君臣之礼。帝以彦升粗犷仓卒，终抑而弗用。后稍迁，使领为京城北偏巡检，因夜抵旧相王溥私第，莫之测。及延见，置酒与语，殆至酣酗，意若恐迫，乃遗以白金千两而去。帝浸知其事，遂黜罢之。
    景德中，初契丹通好，首命故给事中孙公（仅）奉使而往。洎至彼国，属修聘之始，迎劳饔饩颁给之礼，殊未详备，北人馆待优异，务在丰腆，无所然，事或过差，（仅）必抑而罢之，自余皆为随事损益，俾丰腆中度而后已。迄今信使往复，不改其制，故奉使邻境，由（仅）为始时得礼制。
    内侍都知阎承翰质直强干，景德初，契丹方睦于我，聘使往来凡百，供馈赐与程式未定，俾承翰专掌其事。执政间有欲以汉衣冠赐彼来使者，承翰以为不可，曰：“南北异宜，请各从其土俗而已。”上以承翰所议为定。
    太尉王公（旦）祥符中在中书，圣眷特厚。尝因便坐奏事，上语及一省郎姓名，旦曰：“斯人行履才干俱有可采，今方典郡，宜与甄擢。”公及同列亦皆素知其为人，因共称荐之。自是屡加叹赏，即令记录，俾俟归朝日，亟命转运使徐更别议升陟。既而代还，至阙上，复先省记之，会外计阙官，即与同列拟定名氏，约以次日奏补。及晚归私第，斯人投刺来谒，公方议委使，辞而不见。诘朝入对，具道本末，请授以转漕之任，上默然不许。公退而叹骇惕息累日，乃知昨暮造请，虽不之见，已密为伺察者所纠，而此人讫真宗世不能用。公不欲指其名，而每戒同列以私谒之嫌，当须谨避，庶几免于悔吝。
    国初方隅未一，京师储廪仰给，唯京西京东数路而已。河渠转漕最为急务，京东自潍密以西州郡，租赋悉输沿河诸仓，以备上供。清河起青淄，合东阿，历齐郓，涉梁山，泺济州，入五丈河，达汴都。岁漕百余万石。所谓清河即济水也。而五丈河常苦于浅，每春初农隙，调发众夫，大兴力役，以是开浚，始得舟楫通利，无所壅遏。太祖皇帝素知其事，尤所属意，至岁中兴役之际，必御驾亲临督课，率以为常。先是，春夫不给口食，古之制也。上恻其劳苦，特令一夫日给米二升，天下诸处役夫亦如之。迄今遂为永式。
    弥德超起自冗列，为诸司使。雍熙中，因奏事称旨，骤加委遇。时侍中曹公（彬）勋望特隆，德超阴以计中伤，诬其不轨，太宗疑之，拜德超枢密副使。不数月，属赵公（普）再秉钧轴，因为辩雪保证，事状明白，上乃大悟，即时窜逐德超，而待彬如初。自是数日，上颇不怿，从容为普等曰：“朕以听断不明，几误大事，夙夜循省，内愧于心。”普对曰：“陛下知德超才干而任用之，察曹彬无罪而昭雪之，有劳者进，有罪者诛，物无遁情，事至立断，此所以彰陛下之圣明也，虽尧舜何以过是哉！”上于是释然，曰：“善。”
    太平兴国中，朝士祖吉历典方郡，奸赃事觉下狱，案劾款占未见。时郊祀将近，太宗怒其贪墨，遣中使谕旨于执政曰：“祖吉特俾郊赦不宥。”明日，宰相赵普奏曰：“败官抵罪，合正刑辟。然而国家卜郊肆类，所以对越天地，告于神明，而吉本何人？亦安足以隳陛下赦令哉？”上善其对而止。
    太祖皇帝削平僭伪诸国，收其帑藏金帛之积，归于京师，贮之别库，号曰封椿库。凡岁终国用羡嬴之数皆入焉。尝密谕近臣曰：“石晋苟利于己，割幽燕郡县以赂契丹，使一方之民独限外境，朕甚悯之，欲俟斯库所蓄满三五百万，当议遣使谋于彼国，土地民庶倘肯归之于我，则此之金帛悉令赍往，以为赎直。如曰不然，朕特散滞财，募勇士，俾图攻取，以决胜负耳。”会太祖上仙，其事亦寝。太宗改为右藏库，今为内藏库。
    周朝驸马都尉张永德轻财好施，喜延接方士。尝遇一异人，言及时事，且曰：“天下将太平，真主已出。”永德曰：“其谁乎？”答曰：“天意所造，安能识诸？然而有一事庶几可验，公或睹紫黑色属猪人善战果于杀伐者，善待之。”永德尝阴自求访，及太祖皇帝勋位渐隆，永德因潜识帝之英表，问其岁，在亥，永德叹骇其事，倾身亲附，相得甚欢。凡己之所玩好资用，子女、玉帛，必先恣帝择取，有余乃以自奉。至国初，以旧恩，体貌富贵与佐命勋戚同等，终太祖世，莫能替焉。
    太祖皇帝与永德洎当时宿将数人，同从周世宗征淮南，战于寿春，获一军校，欲全活之，而被疮已重，且自言素有瘫风病，请就戮。及斩之，因令部曲视其疾患之状，既而睹其脏腑及肉色，自上至下，左则皆青，右则无他异，中心如线直分之，不杂发毫焉。
    旧制，宰相早朝上殿，命坐，有军国大事则议之，常从容赐茶而退。自余号令，除拜、刑赏、废置，事无巨细，并熟状拟定进入，上于禁中亲览批，纸尾用御宝可其奏，谓之印画，降出奉行而已。由唐室历五代，不改其制。抑古所谓坐而论道者欤？国初，范鲁公质、王宫师溥、魏相仁溥在相位，上虽倾心眷倚，而质等自以前朝相，且惮太祖英睿，具子面取进止，朝退各疏其事，所得圣旨，臣等同署字以志之。如此则尽禀承之，方免口误之失，帝从之。自是奏御浸多，或至旰昃，啜茶之礼寻废，固弗暇于坐论矣。于今遂为定式，自鲁公始也。
    文武升朝，官遇郊庙展礼诸大朝会并朝服，常朝起居并公服，今百执事由常趋而止，每岁诞节端午初冬各赐时服有差。内公服旧制，虽冬赐亦止单制，至太祖皇帝在位，讶其方冬而赐单衣，诘诸有司，对以遵用已久，盖前之阙典。上于是特命改制，今公卿大夫之有夹公服，自此始也。
    旧制，国忌，迭命宰相参知政事一员，率文武常参官赴佛寺行香，内职不预焉。景德中，同枢密院事王公（钦若）、陈公（尧叟），率内职同赴，乃听。自今大忌，枢密使、内职学士、内诸司使、军职下洎列校同为一班，先诣西上阁门，进名奉慰，宰相、参知政事、文武百官为一班，次诣阁门进名奉慰讫，退，齐赴佛寺行香，小忌则否。
    大中祥符九年，秋稼将登，郡县颇云蝗虫为灾。一日，真宗皇帝坐便殿阁中御晚膳，左右声言飞蝗且至，上起临轩仰视，则连云翳日，莫见其际。帝默然坐，意甚不怿，命彻匕筋，自是遂不豫。
    太祖皇帝以神武定天下，儒学之士初未甚进用，及卜郊肆类，备法驾，乘大辂，翰林学士卢多逊摄太仆卿，升辂执绥，且备顾问，上因叹仪物之盛。询政理之要，多逊占对详敏，动皆称旨。他日，上谓左右曰：“作宰相须用儒者。”卢后果大用。盖兆于此。
    乾兴初，先帝遗制，皇太后权处军国重事，其听断仪式久而未定，宰相丁公谓欲每议大政，则皇太后坐后殿朝执政，朔望则皇帝坐前殿朝群臣，其余庶务，独令入内押班雷允恭禁中附奏，传命于中书机密院平决之，众皆以为不可。时上下隔绝，中外惴恐，俄而擅移山陵皇堂事觉，丁遂罢去，始采用东汉故事。上在左，母后在右（出蔡邕《独断》），同殿垂帘坐，中书密院而下以次奏事如仪。自是群情乃安。迄明道末不改其制。
    太祖创业，在位历年，石守信、王审琦等犹分典禁兵如故。相国赵（普）屡以为言，上力保庇之。普又密启请授以他任，于是不得已，召守信等曲宴道旧相乐，因谕之曰：“朕与公等昔常比肩，义同骨肉，岂有他哉？而言事者进说不已，今莫若自择善地，各守外藩，勿议除替，赋租之入，足以自奉，优游卒岁，不亦乐乎？朕后宫中有诸女，当约婚以示无间，庶几异日无累公等。”守信等咸顿首称谢。由是高石王魏之族俱蒙选尚，寻各归镇，几二十年，贵盛赫奕，始终如一。前称光武能保全功臣，不是过也。
    咸平景德中，文靖李公（沆）在相位，王公（旦）任参知政事。时西北二方犹梗，羽书边奏盖无虚日，每延英画诰，王命急宣，或至旰昃，弗遑暇食。王公叹曰：“安得企见太平，吾辈优游暇食矣。”李答曰：“国家强敌外患，适足为警惧，异日天下宁晏，人臣率职，亦未必高拱无事，君奚念哉？”及北鄙和好，西邻款附，于是朝陵展礼登封行庆，浸寻钜典，无所不讲，属公既衰且病，疲于赞导，始服李之深识。
    文靖李公（沆）布衣时，先正端焕知舒州，属因事涉江，公实侍行，俄而风涛暴作，几覆没。有大校王姓善鉴人伦，遽白曰：“此有真相，孰敢为害？何惧之有？”是日，果利涉无虞，众皆神其事。及公之贵，王校尚存焉。
    建隆中，兴师伐蜀，王全斌、曹彬等为帅，沈伦总随军转漕安抚，实同谋议。将行，上密戒谕曰：“平蜀之日，府库聚积，管钥自主之，赏军用度外，诸将求取，皆勿与。”及王师克捷，全斌辈皆以赏薄为名，诣伦致请，伦尽以管钥与之。及还，或告全斌而下，率多隐匿宝货金帛，各行降黜，独伦及彬无所染。上深嘉叹，因责伦不遵前戒，纵成其过。伦对曰：“全蜀已平，金帛固无足惜，且勿与则志不满，情不安，或至生患，是以与之。”
    侍中曹公（彬）为枢密使，向公（敏中）为副使。当是时，契丹犯塞，继迁叛命，每军书至，上必亟召枢臣计议。彬则曰：“狂寇当速发兵诛讨，斩决而已，止用强弩若干，步骑若干足矣。”敏中徐曰：“某所储廪未备，或途迂远，或出兵非其时，当施方略制之。”纤悉措置，多从敏中所议。上或谓将帅难其人，彬必恳激而言：“臣请自效。”更无他说，敏中常私怪之。及彬之子玮，亦有将材，累历边任，威名甚著，晚自枢贰出殿西鄙，临事整众，酷类其先君，复果于战斗，而未尝以安民柔远为意。岂将帅之体固当若是耶？
    左右史所以记言动也，然而王者之密画切问，弼臣之佥谐献纳，外廷分职，莫克与闻。则中书有时政记，得以详述焉。近制，参知政事二员共掌其任，复有群司上殿奏事，或亲奉德音，或特出宸断，可以训俗示后者，终录送中书，亦同编纂写讫，奏御宣付史馆。景德祥符中，知枢密院事王公（钦若）、陈公（尧叟）请自今枢密院所睹嘉言美德，更不录送中书，愿别为时政记，从之。
    驸马都尉高怀以节制领睢阳岁久，性颇奢靡，而洞晓音律，故声伎之妙冠于当时，法部中精绝者殆不过之。宋城南抵汴渠五里，有东西二桥，舟车交会，民居繁伙，倡优杂户厥类亦众，然率多鄙俚，为高之伶人所轻诮，每宴饮乐作，必效其朴野之态，以为戏玩，谓之河市乐。迄今俳优常有此戏。
    宰相丁公（谓）在中书，暇日，语同僚曰：“西汉高祖何如主？”或曰：“奋布衣取天下，观其创业垂统，规模宏远，实英雄主也。”丁曰：“何英雄之有？张良导之左则左，陈平劝之右则右，及项羽既死，海内无主，天下自归之，盖随流委顺，与物无竞，一田舍翁耳。”又尝言：“古今所谓忠臣孝子皆不足信，乃史笔缘饰，欲为后代美谈者也。”此虽仅乎戏，抑斯言之玷。
    尚书左丞陈公恕峭直自公，性靡阿顺，总领计司，多历年所。每便坐奏事，太宗皇帝或未深察，必形诮让，公敛裾，退至殿壁，负墙而立，若无所容，俟上意稍解，复进，悫执前奏，终不改易，或至三四。上察其忠亮，多从其议，当时言称者，公为之首。
    汴渠派分洪河，自唐迄今，皆以为莫大之利，然迹其事实，抑有深害，何哉？凡梁宋之地，畎浍之利，凑流此渠，以成其大。至隋炀将幸江都，遂析黄河之流，筑左右堤三百余里，旧所凑水，悉为横绝，散漫无所。故宋亳之地遂成沮洳卑湿。且昔之安流，今乃湍悍，覆舟之患，十有二三。昔之漕运，冬夏无限，今则春开秋闭，岁中漕运止得半载。昔之溯沿，两无艰阻，今则逆流而上，乃重载而行，其为难也甚矣。沿流而下，即虚舟而往，其为利也背矣。矧自天子建都，而汴水贯都东下，每岁霖澍决溢为虑，由斯观之，其利安在？然历世浸远，讵可卒图，异日明哲之士，开悟积惑，言复曩迹，始兹言之不谬。
    沈伦以明经事太祖潜跃中，伐蜀凯旋，奏事称旨，遂有意于大用。其后命伦为相，赵普执奏以为不可。上曰：“如伦者，忠孝谨饬，虽守散钱亦可。”普无以对，翌日制下。
    太常博士李戡素有文称，祥符末，守寿春驿，奏时务，深称上旨，宣谕执政曰：“若斯人尚未进用，不为不遗贤也。”驿召归阙。比至，上屡叹以为见晚，执政将以言动之职，俾近清光。及引对之际，上虚怀前席，以俟其启沃。而戡语不及他，首以牙排为觊，先帝默然。翌日，谕之执政曰：“以斯材而赋斯识，知人固未易也。”
    太祖尝遣曹彬下江南，许以平定之日授之相印。洎凯旋之日，恩礼愈厚，绝无前命。彬等曲宴，从容陈叙及之，上曰：“非忘之也，顾河东未下耳！卿等官位甚重，岂可更亲此事耶？”比彬等宴退，其家各赐金十万贯，其重爵劝功如此。
    太宗尝晚坐崇政殿，召学士窦俨对。上时燕服，俨至屏间见之，不进。中使促，不应。上讶其久不出，笑曰：“竖儒以我燕服尔。”遽命袍带，俨遂趋出。祥符中，予初为学士。一日，真宗承明再坐召对（承明直崇政之南，每崇政殿听朝罢，至此谓之倒坐，御膳毕，复坐，谓之再坐），亦方燕服，对回至院，忽中使传宣抚谕曰：“适忘袍带，卿无怪否？”予惶恐降阶将谢，中使复称有旨，曰：“上以是为愧，勿俾称谢及具奏来，他日亦不可面叙。”二圣优礼近侍，不亦至乎？（故事，对舍人以下即燕服，学士以下必袍带而后见。）
