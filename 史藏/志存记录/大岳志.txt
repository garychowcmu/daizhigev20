大岳志 （明）方升 撰


 　　（四库全书 子部 杂家类 杂纂之属 说郛卷六十四下）

 　　刻志畧之阅四月将讫事升述所以作之意授之工曰升少时则闻武当竒胜甲天下裹粮走观之亡一乗之便卒莫能徃嘉靖癸巳督屯唐邓间庶几望见诸道子之宫而又不敢越他境以劝邑人乃止甲午提调命下升奉以趋曰（缺）命也（缺）得以指挥其宫事行有辞矣明年三月既至（缺）亭乐曰美哉岩岩乎上逼太紫而下压城闉也（缺）大者三十六焉今见其一未覩其余也（缺）有大焉其又（缺）之余烈乎吾闻之（缺）美哉神仙窟宅也其东则（缺）之所无也其南则桃源希夷之所（缺）曰美哉天作之者欤地生之者欤人及之者欤观于紫霄曰美哉传有之天下七十二福地此其一也观于太和曰美哉亭亭乎吾莫知其几千万里矣其去地益逺而去天益迩也乎日月出没（缺）不足言矣既归（缺）志（缺）读卒篇曰夸（缺）十之五（缺）十之三为之（缺）四十六处杜述者十有九首类为五卷既脱藳惟灾木是惧质之少监（缺）公曰虽然不可无刻也遂刻之嘉靖丙申长至日
 　　太和宫四图述
 　　宫在天柱峯之上旧有小铜殿一永乐十四年始彻小殿改治大殿涂以黄金制极工致其梁（缺）浑成若不假绳削者殿之外为台台外为（缺）城台下置石梯悬崖间高出木末飞鸟皆俯其下人行其上若乗空按掌局趾目不敢旁游举武则股（缺）搏乃护以石槛聨以铁锁使可慿可引尽数十（缺）横折其磴使稍就平可坐城辟四天门以象天阙俨然上界五城十二楼也殿上观日之出如火之发于足观灏气之徃来太虚如呼吸之气之出于口殿旁诸峯不可尽名其对峙而起逼几案者呼蜡烛峰其下跪者揖者拜且舞者罗而立者执戟而卫者（缺）而侍者冉冉而下如羣仙之拥綘节者源源而来如（缺）之（缺）玉帛者（缺）朝谒状盖天造地设以（缺）文皇神道设教之盛心耳宫之制随地之力不能相属其大顶为殿顶南北缩五之四东西揆者复十之一益以飞栈为更衣二小室地既穷右折而下于颏规山之曲为圣朝殿为元君殿为圣父母殿为讲经台为真官堂为龙池龙庙为钟鼓之楼厨库之室地又穷又左折而踰小崦出右胁之下或山曲四倍之复规为方丈为廊庑为寮室地又穷陟自故道石折而度朝圣门绕出天柱峯后下三天门门下昔传有尹喜岩絶壁不可従三门皆连磴千尺従高山直落或侧道钩出于石芒间下临不测之壑阶累数十百级强直如弦投以小石子従栏间一跃便翛然下不及趾不止行者攀危栏縁长絙仰胁息者数四然后得望一二其旁负土而争出者为巘累石而欲坠者为崖山曲无复可窥者地又益穷遂刓磛碞夷龂腭以益之为道房为斋堂为灵官祠为祖师殿为会星楹大小五百二十
 　　南岩宫七图述
 　　宫即天一真庆故址自大顶东走二十里有丘焉可屋有泉焉可瀹莫如南岩其旁多重崦曲阜呀咽之壑嵌空之洞访洙入时坐榔梅祠望北壁下悬崖置屋如栈道劔阁殊竒絶可爱由祠右行南崖百余步度北崖崖深峭不可测中通一道如横堵行者侧足而上既度升自南天门循山左支行数十步折行右支百步复折而左入小天门并崖陡折而行过大岩下山将穷而崖见擘崖之半为大殿毕诸楹山复起突为小阜复即其上为圎光殿殿下则黑虎岩也岩大如侧钟口处仅可状従大殿后左折而东皆循崖縁石栏屈曲而行俯视栏外数千尺目穷处正黑不得底投之以石无敲落声阴风生于谷中若生骑数百弛枚而驰迅突不可当寒蝉暝禽鸣声悲切令人毛髪洒淅战掉不能休既东二十步折而陟崖上方转西行过元君殿入南熏亭亭穷崖杪为之大可罗胡床七八其上松风响细而长异他处有禽自呼我师常栖止崖上亭外有石枰従衡十八道类今俗所弹者相传为洞宾故物复従元君殿折而下自是直东过砖室一石室一砖室曰独阳岩石室曰紫霄岩对榔梅祠前所望北壁下者也岩前刻龙头横出栏外四五尺其奉神谨者则縁龙头置一瓣于其上以为敬旁礼斗台崛起灌莽中莫知所従登崖上片石刻灵官像高五六尺乱置小窍中其数不能遍阅曰五百云又东过风月双清亭值岩穷处二面皆倚石壁壁下坐可各数人可卧可眺可以觞咏然乱吹不时发亦不能乆留也亭外石枰一如南熏所见者复従故道抵大殿后西望舍身崖空悬若垂天之翼状甚可怖其上为飞升台玄帝改服于此台下为试心石又下为谢天地岩殿并山为楮室一为神厨一为碑亭二泉二曰甘泉曰甘露泉言形露言色池二曰太一曰天一太一水生气天一水生数也殿之前偏右为方丈其堂曰蓬莱之署従方丈左折行堂后其上分为二道左出双杉下为五师殿右乱穿道院中为圜室为浴堂为沧水库池池上有小间道従之可通钵堂由钵堂陟翠微折行山之后则寻邓真君所谓歘火岩者又转而前平行山上北折而观于崇福岩西下而复于南天门南岩之游于是乎始穷矣
 　　紫霄宫五图述
 　　宫在展旗峯下故宫之侧故宫今名香火殿负东小阜始使者入山将新是图则观其貌于堂树于台者赫如蔚如也于是乃议不毁别治于西大麓殿楹三故宫石属十之其它建置百之日池一宫前左月池一宫后左七星池一宫前右真一泉宫后右上善泉一东方丈堂北大如盆中石钩塞者半水従旁窍出日可数千斗宫中皆属厌焉旧为池名弗称今更曰泉従殿后又转陟山之椒根石壁为龛者太子岩也岩前横书太子岩三字其左曰蓬莱第一峯亦横书岩下小圜亭松风四入如敌百道岩上余沥飘牕前其散如沫下而出道院左复北上者炼丹岩也下而出道院右复西上者七星岩也又上为三清岩石顶不可到其下为榔梅园正徳年间令守臣岁取榔梅以贡太监吕宪乃移植数本于园自榔梅园东下又转而南上为福地殿殿两阶下丹井二北为万松亭东为赐劔台相距不数武左右山断而复圆起如小儿擎拳状者大小寳珠峯也诸岩之水合而东流于石胁者金水渠也渠广八九尺北折过宫前抵小寳珠不得出凿其项以行为后渠既出复东趋大寳珠溢于其趾为禹迹池池大仅一亩湛湛阶戸间尤为高山胜槩旧传禹导山至此因名桥一亭一并縁池设池上仰见三公五老灶门福地诸峯矗矗霄汉之表或竖如笏或倚如劔或列如墙或错如碁锐者毫攒斜者圭葵止者鹄跱奋者鹘突千态万状左右盻而目不敢暇焉自始释乎地下上五六十里至是凡得三大观栖危巅慿大虚如承露仙掌擎出数十百丈日月出没皆在其下不如太和立神以扶栋宇凿翠以开户牖逞伎巧于悬崖乱石间因险为竒随在成趣不如南岩右虎左龙前雀后武虽当亷贞贪狼二宿之下而环抱天成楹石所栖各有次第则非太和南岩之所得而有也故论太和之胜者于其高不于其大论南岩之胜者于其怪不于其丽论紫霄之胜者于其整不于其竒太和在上南岩紫霄并列于下足成三台矣
 　　五龙宫八图述
 　　宫在灵应峯山曲南岩之游既穷従其中以望五龙诸殿宇在扉屦之下去岩而北过滴水岩仙侣岩下青羊涧二十六七里山行多虎逆旅无三户行者始持兵涧陷大麓下如行檐底已而南岩五龙皆失所在踰涧而西复寻山行阴磴苔甚滑﨑岖二三里山忽平树忽壮景物忽佳于是南岩所望青羊所失者始欣然获一投足焉顾瞻南岩又复如在目睫之上矣宫东向逆折其门北向就涧道也宫门内为道九曲十八折蔽以崇垣行者前后不相见玄帝启圣二殿阶合九重前五重为级八十一后四重为级七十二望之如在天上真所谓上帝居也殿前天地池二陷石龙上中而垂其首于池水従龙口出注焉龙井五左三井右二井井痕不及栏者纔二尺寒冽可食碑亭三台二丈有竒亭倍台之半右廊之阴日月池碧色微緑月池深缁色字金鱼各可数十头殿之左为玉像殿紫玉像一披髪跣盘右膝而坐沉香像一披髪跣端坐旧白玉像入供于内今像则当时所易者也苍玉像一冕而垂绅云履菜玉像一首饰不可辨额微起至后如抹帕氅袍圎履碧玉像一顶左右结双鬟素袍锐履诸像皆貌玄帝而大小各不同似非一时所为者其余従神二龟蛇二香炉连葢一皆菜玉制龟蛇大者如蟹小者仅如钱香炉葢刻狮子为双纫系小球隆起旁窄不掩炉瘗殿前丹墀内掘得之无欵识不知为何时物也殿之右出山坎大林下六石碑在焉皆元物也一为崇封真武诰碑一为揭徯斯所撰宫碑一为揭徯斯所撰瑞应碑二为戒臣下碑碑尾书至元三年其下又系以龙儿年牛儿月盖当时制如此一仆于地苔藓所蚀漫灭不可读宫门左従曲道北折陟左山为榔梅台台上榔梅一株方盛发台后有小石碑载赏李素希衣物勑二道其阴则尚书胡濙述上前面领论素希语也下而折左出大门外尽门下皆为真官堂为云堂自云堂并山西行下小谷涧水出焉所谓磨针涧也涧上有老姥祠涧出为蒿口东流入于缁水宫门右従碑亭下南折陟右山为启圣台折而南下行土途数百步侧出一小山平耸如台陈希夷诵经处也直下为凌虚岩复従故道折而西上规山微曲处为自然庵庵前石作小池而桥其上金鱼十数头闻人咳唾従桥下羣起嗾之庵藏李素希故物数事青袍一斜领博袖制不甚古衲袭里各一皆用五彩布裁为方寸间缀以成袭衣领直下不交襟不裳袖径三尺二寸边皆縁里衣促制小袖襟左右交腰以下迭褶而舒其末不縁吕公绦一五色丝揽结而三令焉绥长寸半皆文皇时所赐也其顶为灵应岩其外又有长生岩近岩数丈皆絶壁百仭下临大壑横一木于树上以通徃来岁乆木腐不可度
 　　玉虚宫六图述
 　　宫在展旗峯北遇真故址为真仙张三丰之庵真仙尝语人曰此地他日必大兴既而去之四方声迹寂然文皇遍访物色不可得遂大其宫以为祝厘之所殿之属三曰大殿玄帝所栖也大殿之阴曰启圣殿尊其所自出也左曰元君殿明授受也又左曰小观殿初出之制未大也三殿合诸楹得大殿者半之元君小观则入隘坞中夷山址以奠石焉亭之属三西坞西山下曰仙衣亭真仙昔尝授衣者也亭后砖室一曰张仙洞神所游也室外铜碑一阉之遗也左圣水池池上室大如斗仅可置几案沭都尉读书处也宫之前曰左右碑亭厨之后曰神泉井亭楼之属一西坞北山下曰望仙葢真杖履所及招之以其故也楼外雪洞一有两台洞光台容相辉映虽亭午如出月状堂之属五石渠北曰斋堂石涧西曰浴堂宫门左曰钵堂宫门右曰云堂西坞北曰圜堂故西坞则呼小圜以别之斋堂前老桂三其最大者以指絜之得二十二围虽柯干方盛然叶迟如子母钱花枝间时时缀数点不能多独异香不减他植一本十围空中立枯犹屈强如平昔一本十三围偃蹇墙下若付是非欣戚于人者葢皆百余年物也院之属二涧之东曰东道院智者居之山之西曰西道院仁者居之桥之属六曰遇真曰仙源曰游仙曰东莱曰仙都曰登仙而石渠之所建不与焉门之属三曰东天曰西天曰北天而殿中之所辟不与焉石渠一宫门之内广八尺深四尺夹以石栏而桥焉中为中桥左为西桥右为东桥渠首起西山之麓水泉不甚大仰盈于骤溜淫潦以成其停蓄之势延袤数十百武斗折蛇行入于东涧石涧一宫之东九度之所经也自高山倾泻而下澎湃数十里出右胁之间与石渠合西北为梅东会于淄东北入于汉石鼓四南山之阳鼓大径二尺二寸高杀其一以象四时或曰取其镇也真灵祠二祀于门下媚灶之义也天地坛一前左南向礼以义起者也太山庙一前右北向时所奔走者也八仙台一仙桃观一华阳亭一莲花池一宫外可游眺者也曰方丈曰寮室曰书房曰宾所曰仓曰厨曰库宫室之事不一皆非茍完者也
 　　遇真宫三图述
 　　宫在仙闗外始入山自草店行二三十里忽两山扼于涧口口不复可辨循山趾下穷之始得其坎然状従其上却望若逆流于山因忆桃源小口意其中必有佳境者前数武开朗夷旷可耕之地数百堘皆官壤也故遂为诸道子所业阡陌相通殆不异桃源今代既非秦诸道子类非避世者冠盖相属于道无复昔日渔人之迷矣按宫先曰会仙馆真仙张三丰所筑也真仙去今百四十年追寻遗迹于山水间无复存者行束廊下得观所谓铜像西向坐戴笠内加小冠左右侍僮二杖一扇一笠径一尺八寸中外旋揽如椒眼状寸约二眼平布其里襄汉间呼为斗蓬杖刻龙头左侍者执焉扇镂蕉叶右侍者执焉皆糜铜以成形而袭之以金葢三物真仙平时所御者也宫中道士云故物藏之内府入东方丈得观所谓遗像身长五六尺面方紫平頬丰頥项腴如瓠自须以上隠隠中起眉目修而锐其末微钩而下垂髪纔二寸半纳于冠半披两耳后髪黑而疏在颔下者握之不盈把在口上者横出磔如戟紫木冠蓝袍袍制甚促直领窄袖不縁独裠飘飘然有乗风上征之意系吕公绦芒履见踵縳两袴胫尽露于外右足侧半武睨之若短荷笠曵杖行于松下考之图志真仙居庵时常独栖大树下猛兽不近鸷鸟不攫想象其人当如野鹤冥鸿臞然物表今观其状貎殊不类岂所谓仙者固亦土木其形骸耶
 　　迎恩宫一图述
 　　宫在石板滩旧有闗王庙盖郧襄官道也滩合山前诸小涧之水骤为一川雨甚则溃潦四出行者半陟而水大至则漂溺随之有司以涨落不常舟楫不时具于是初作石桥成化二年州大水桥囓且絶者百数而兹桥独完或者谓玄武实相之乃治宫于桥南崖以报神功以祈神庥宫成而诸美毕集焉清泠者日与耳遇飞泳者日与目遇天风弗作烟霾消歇则天柱紫霄诸峯划见面目遂为胜地始来游者惟亟亟山行也过者仅立宫门外伸首一望竟去用是弗大显宫落成于成化十七年中为殿十六楹以祀玄帝殿之左为堂十二楹六以祀启圣六以祀真官殿之右为庙十楹以祀闗羽外又为方丈为书房为寮室为仓库之舍为庖湢之所百五十楹以居道众太监韦贵疏其事以额请于朝赐曰迎恩观
 　　浄乐宫二图述
 　　宫在均州城北诸宫高或于山于岩下或于谷独浄乐于市葢即其所封治宫焉考之图经均古麇地也传称玄帝降生于浄乐之国浄乐治麇按春秋文十一年楚子伐麇注水国近楚左氏败麇师于防复伐麇至于锡穴应劭曰锡穴今均州郧县则入春秋麇固在也与传所载不合今不可考矣麇君音旧志作縻縻音糜糜字相近传冩之误也宫半于城中居民弘敞不及玉虚而壮丽过之崇其堂峩其陛豁其绮疏文其璇题阶墀门庑皆石平布旛幄之末缀玉以垂宫右为玄帝启圣殿者也宫左紫云亭亭之制八棱其上去梁桶重檐迭拱而璇结于顶如揽囊口圎起城中状类垂葢江行者皆见之亭下石阶石栏二级可以环而走修竹长松遍植栏外类村坞亭外舍居者为道人李大瓢不知何许人年八十余人问其姓字不答与之钱不受饮之酒醉则起去亦不告也杖上悬方寸木书不语二字可否诸事任首长以瓢自随因号大瓢宫右香钱库凡镪楮输于山者悉辇以入累朝所赐诸器物金钟玉磬之属皆藏焉又折而右为三方丈为斋堂为浴堂为宾客之所为道子之室为案牍之房为蔬药之圃宫前亭二以庋御碑祠一以祀真官进贡厂一岁时上物以贡则董其役于此内臣主之宫外左为提督之署前左为提调之署前右为五龙行宫出大东门望江东岸为巨石立于山麓昂耸如马首平如几高数十尺其上有亭曰沧浪之亭其状酷似严濑钓台然钓台逺于濑非百丈不可及又不如此之可以垂纶于亭也下而左行江岸百余武复上观音阁阁后有小石洞广步有半入坐虽盛夏无暑气与人语不甚了了相与奕其中敲子声隠壁案间乆不得出下阁复拿舟顺流行六七里抵龙山山横絶水口屹然有一夫当闗之势地理家所谓华表捍门者也山上禹王庙一玉皇阁一卧云亭一山下三义庙一皆附于宫可游者也
