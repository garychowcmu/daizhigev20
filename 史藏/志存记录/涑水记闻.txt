涑水记闻 宋 司马光
    ●卷一
    建隆元年正月辛丑朔，镇、定奏契丹与北汉合势入寇，太祖时为归德军节度使、殿前都点检，受周恭帝诏，将宿卫诸军御之。癸卯，发师，宿陈桥，将士阴相与谋曰：“主上幼弱，未能亲政。今我辈出死力为国家破贼，谁则知之？不若先立点检为天子，然后北征，未晚也。”甲辰将旦，将士皆擐甲执兵仗，集于驿门，欢噪突入驿中。太祖尚未起，太宗时为内殿祗候供奉官都知，入白太祖，太祖惊起，出视之。诸将露刃罗立于庭，曰：“诸军无主，愿奉太尉为天子。”太祖未及答，或以黄袍加太祖之身，众皆拜于庭下，大呼称万岁，声闻数里。太祖固拒之，众不听，扶太祖上马，拥逼南行。太祖度不能免，乃揽辔驻马谓将士曰：“汝辈自贪富贵，强立我为天子，能从我命则可，不然，我不能为若主也。”众皆下马听命，太祖曰：“主上及太后，我平日北面事之，公卿大臣，皆我比肩之人也，汝曹今毋得辄加不逞。近世帝王初举兵入京城，皆纵兵大掠，谓之‘夯市’。汝曹今毋得夯市及犯府库，事定之日当厚赉汝；不然，当诛汝。如此可乎？”众皆曰：“诺。”乃整饬队伍而行，入自仁和门，市里皆安堵，无所惊扰，不终日而帝业成焉。
    明道二年，先公为利州路转运使，光侍食于蜀道驿中。先公为光言太祖不夯市事，且曰：“国家所以能混一海内，福祚延长，内外无患，由太祖以仁义得之故也。”
    天平军节度使、同平章事、侍卫马步军副都指挥使韩通为京城巡检，刚愎无谋，时人谓之韩瞠眼。其子少病伛，号韩橐驼，颇有智略，以太祖得人望，尝劝通为不利，通不以为意。及太祖勒兵入城，通方在内阁，闻变，遑遽奔归。军士王彦升遇之于路，跃马逐之，及于其第，第门不及掩，遂杀之，并其妻子。太祖以彦升专杀，甚怒，欲斩之，以受命之初，故不忍，然终身废之不用。太祖即位，赠通中书令，以礼葬之。自韩氏之外，不戮一人而得天下。
    周恭帝之世，有右拾遣、直史馆郑起上宰相范质书，言太祖得众心，不宜使典禁兵，质不听。及太祖入城，诸将奉登明德门，太祖命将士皆释甲还营，太祖亦归公署，释黄袍。俄而，将士拥质及宰相王溥、魏仁浦等皆至，太祖呜咽流涕曰：“吾受世宗厚恩，今为六军所逼，一旦至此，惭负天地，将若之何？”质等未及对，军校罗彦瑰按剑厉声曰：“我辈无主，今日必得天子！”太祖叱之，不退。质颇诮让太祖，且不肯拜，王溥先拜，质不能已，从之，且称万岁，请诣崇元殿，召百官就列。周帝内出制书，禅位，太祖就龙墀北面再拜命。宰相扶太祖登殿，易服于东序，还即位，群臣朝贺。及太宗即位，先命溥致仕，盖薄其为人也。又尝称质之贤，曰：“惜也，但欠世宗一死耳。”
    太祖将受禅，未有禅文，翰林学士承旨陶在旁，出诸怀中而进之，曰：“已成矣。”太祖由是薄其为人。
    周恭帝幼冲，军政多决于韩通，通愚愎，太祖英武有度量，多智略，屡立战功，由是将士皆爱服归心焉。及将北征，京师间喧言：“出军之日，当立点检为天子。”富室或挈家逃匿于外州，独宫中不之知。太祖闻之惧，密以告家人曰：“外间宫如此，将若之何？”太祖姊或云即魏国长公主，面如铁色，方在厨，引面杖逐太祖击之，曰：“大丈夫临大事，可否当自决胸怀，乃来家间恐怖妇女何为邪！”太祖默然而出。
    太祖之自陈桥还也，太夫人杜氏、夫人王氏方设斋于定力院。闻变，王夫人惧，杜太夫人曰：“吾儿平生奇异，人皆言当极贵，何忧也。”言笑自若。太祖即位，是月，契丹、北汉兵皆自退。
    太祖初即位，亟出微行，或谏曰：“陛下新得天下，人心未安，今数轻出，万一有不虞之变，其可悔乎！”上笑曰：“帝王之兴，自有天命，求之亦不能得，拒之亦不能止。万一有不虞之变，其可免乎！周世宗见诸将方面大耳者皆杀之，然我终日侍侧，不能害我。若应为天下主，谁能图之？不应为天下主，虽闭门深居，何益也？”由是微行愈数，曰：“有天命，者，任自为之，我不汝禁也。”于是众心惧服，中外大安。《诗》称武王之德，曰：“上帝临汝，无贰尔心。”又曰：“无贰无虞，上帝临汝。”汉高祖骂医曰：“命乃在天，虽扁鹊何益？”乃知聪明之主，生知之性如合符矣。
    太祖尝见小黄门损画殿壁者，怒之，曰：“竖子可斩也。此乃天子廨舍耳，汝岂得败之邪！”
    太祖将亲征，军校有献手过者，上问曰：“此何以异于常过而献之？”军校密言曰：“陛下试引过首视之。过首，即剑柄也。有刃韬于中，平居可以为杖，缓急以备不虞。”上笑，投之于地，曰：“使我亲用此物，事将何如？且当是时，此物固足恃乎？”
    太祖尝罢朝，坐便殿，不乐者久之。内侍行首王继恩请其故，上曰：“尔谓天子为容易邪？早来吾乘快指挥一事而误，故不乐耳。”孔子称“如知为君之难也，不几乎一言而兴邦乎”，太祖有焉。
    太祖平蜀，孟昶宫中物有宝装溺器，遽命碎之，曰：“自奉如此，欲求无亡得乎？”见诸侯大臣侈靡之物，皆遣焚之。
    太祖初即位，颇好畋猎，尝因猎坠马，怒，自拔佩刀刺马杀之。既而叹曰：“我耽于逸乐，乘危走险，自取颠越，马何罪焉？”自是遂不复猎。
    开宝九年，群臣请上太祖尊号曰应天广运一统太平圣文神武明道至德仁孝皇帝，上曰：“幽燕未定，何谓一统？”遂却其奏。
    太祖尝谓左右曰：“朕每因宴会，乘欢至醉，经宿，未尝不自悔也。”
    太祖亲征泽、潞，中书舍人赵逢惮涉山险，称坠马伤足，止于怀州。及师还，当草制，复称疾，上怒，谓宰相曰：“逢人臣，乃敢如此！”遂贬房州司户。
    太祖遣曹彬伐江南，临行谓之曰：“克之还，必以使相为赏。”彬平江南而还，上曰：“今方隅未平者尚多，汝为使相，品位极矣，岂肯复力战邪！且徐之，更为我取太原。”因密赐钱五十万。彬怏怏而退，至家，见布钱满室，乃叹曰：“好官亦不过多得钱耳，何必使相也。”太祖重惜爵位，不肯妄与人如此。孔子称：“惟器与名，不可以假人，君之所司也。”
    太祖尝弹雀于后园，有群臣称有急事请见，太祖亟见之，其所奏乃常事耳。上怒，诘其故，对曰：“臣以为尚急于弹雀。”上愈怒，举柱斧柄撞其口，堕两齿，其人徐俯拾齿置怀中。上骂曰：“汝怀齿欲讼我邪？”对曰：“臣不能讼陛下，自当有史官书之。”上悦，赐金帛慰劳之。
    太祖幸西京，将徙都，群臣不欲留。时节度使李怀忠乘间谏曰：“东京有汴渠之漕，坐致江淮之粟四五千万，以赡百万之军，陛下居此，将安取之？且府库、重兵皆在东京，陛下谁与此处乎？”上乃还。
    潞州节度使李筠谋反，其长子涕泣切谏，不听，使其长子入朝，且讠朝廷动静。太祖迎谓曰：“太子，汝何故来？”其子以头击地，曰：“此何言，必有谗人构臣父耳！”上曰：“吾亦闻汝数谏争，老贼不汝听耳。汝父使汝来者，不复顾惜，使吾杀之耳。吾今杀汝何为？汝归语汝父：我未为天子时，任自为之；我既为天子，汝独不能少让之邪？”其子归，具以白筠。
    筠谋反。有僧素为人所信向，筠乃召见，密谓之曰：“吾军府用不足，欲借师之名以足之。吾为师作维那，教化钱粮各三十万，且寄我仓库，事毕之日中分之。”僧许诺。乃令僧积薪，坐其上，克日自焚。筠为穿地道于其下，令通府中，曰：“至日走归府中耳。”筠乃与夫人先往，倾家财尽施之。于是，远近争以钱粮馈之，四方辐辏，仓库不能容。旬日六十万俱足。筠乃塞地道，焚僧杀之，尽取其钱粮，遂反。引军出泽州。
    车驾自往征之，山路险狭多石，不可行。上自于马上抱数石，群臣、六军皆负石，即日开成大道。筠战败于境上，走入泽州。围而克之，斩筠，遂屠泽州。进至潞州。其子开城降，赦之。
    太祖初登极时，杜太后尚康宁，常与上议军国事，犹呼赵普为书记，尝抚劳之曰：“赵书记且为尽心，吾儿未更事也。”太祖宠待赵韩王如左右手。御史中丞雷德骧劾奏赵普强市人第宅，聚敛财贿，上怒，叱之曰：“鼎铛尚有耳，汝不闻赵普吾之社稷臣乎？”命左右曳于庭数匝，徐使复冠，召升殿，曰：“今后不宜尔，且赦汝，勿令外人知也。”
    昭宪太后聪明有智度，尝与太祖参决大政，及疾笃，太祖侍药饵，不离左右。太后曰：“汝自知所以得天下乎？”太祖曰：“此皆祖考与太后之余庆也。”太后笑曰：“不然，正由柴氏使幼儿主天下耳。”因敕戒太祖曰：“汝万岁后，当以次传之二弟，则并汝之子亦获安耳。”太祖顿首泣曰：“敢不如母教！”太后因召赵普于榻前，为约誓书，普于纸尾自署名云：“臣普书。”藏之金匮，命谨密宫人掌之。
    及太宗即位，赵普为卢多逊所谮，出守河阳，日夕忧不测。上一旦发金匮，得书，大寤，遂遣使急召之，普惶恐，为遣书与家人别而后行。既至，复为相。
    赵普尝欲除某人为某官，不合太祖意，不用；明日，普复奏之，又不用；明日，又奏之，太祖怒，取其奏坏裂投地，普颜色自若，徐拾奏归，补缀；明日，复进之，上乃寤，用之。其后果称职，得其力。
    太祖时，尝有群臣立功，当迁官。上素嫌其人，不与，赵普坚以为请。上怒曰：“朕固不为迁官，将若何？”普曰：“刑以惩恶，赏以酬功，古今之通道也。且刑赏者，天下之刑赏，非陛下之刑赏也，岂得以喜怒专之？”上怒甚，起，普亦随之；上入宫，普立于宫门，久之不去。上寤，乃可其奏。
    太祖既得天下，诛李筠、李重进，召赵普问曰：“天下自唐季以来，数十年间，帝王凡易十姓，兵革不息，苍生涂地，其故何也？吾欲息天下之兵，为国家建长久之计，其道何如？”普曰：“陛下之言及此，天地人神之福也。唐季以来，战斗不息，国家不安者，其故非他，节镇太重，君弱臣强而已矣。今所以治之，无他奇巧也，惟稍夺其权，制其钱谷，收其精兵，则天下自安矣。”语未毕，上曰：“卿勿复言，吾已喻矣。”
    顷之，上因晚朝，与敌人石守信、王审琦等饮酒，酒酣，上屏左右谓曰：“我非尔曹之力不得至此，念尔之德无有穷已。然为天子亦大艰难，殊不若为节度使之乐，吾今终夕未尝敢安枕而卧也。”守信等皆曰：“何故？”上曰：“是不难知之，居此位者，谁不欲为之？”守信等皆惶恐起，顿首曰：“陛下何为出此言？今天命已定，谁敢复有异心？”上曰：“不然。汝曹虽无心，其如汝麾下之人欲富贵者何！一旦以黄袍加汝之身，汝虽欲不为，不可得也。”皆顿首涕泣曰：“臣等愚不及此，唯陛下哀怜，指示以可生之涂。”上曰：“人生如白驹之过隙，所谓好富贵者，不过欲多积金银，厚自娱乐，使子孙无贫乏耳。汝曹何不释去兵权，择便好田宅市之，为子孙立永久之业；多置歌儿舞女，日饮酒相欢，以终其天年。君臣之间，两无猜嫌，上下相安，不亦善乎！”皆再拜谢曰：“陛下念臣及此，所谓生死而肉骨也。”明日，皆称疾，请解军权。上许之，皆以散官就第，所以慰抚赐赉之甚厚，与结婚姻，更置易制者，使主亲军。
    其后，又置转运使、通判，使主诸道钱谷，收选天下精兵以备宿卫，而诸功臣亦以善终，子孙富贵，迄今不绝。向非赵韩王谋虑深长，太祖聪明果断，天下何以治平？至今班白之老不睹干戈，圣贤之见何其远哉！普为人阴刻，当其用事时，以睚眦中伤人甚多，然其子孙至今享福禄，国初大臣鲜能及者，得非安天下之谋，其功大乎！
    太祖既纳韩王之谋，数遣使者分诣诸道，选择精兵。凡其才力伎艺有过人者，皆收补禁军，聚之京师，以备宿卫。厚其粮赐，居常躬自按阅训练，皆一以当百。诸镇皆自知兵力精锐非京师之敌，莫敢有异心者，由我太祖能强干弱支，致治于未乱故也。
    太祖征河东，围太原，久之不拔，宿卫之士皆自奋告曰：“蕞尔小城而久不拔者，士不致力故也。臣等请自往力攻，必取之。”上止之曰：“吾简训练汝曹，比至于成，心尽力竭矣。汝曹天下精兵之髓，而吾之股肱牙爪也，吾宁不得太原，岂可糜灭汝曹于此城之下哉！”遂引兵而还。军士闻之，无不感激，往往有出涕者。
    初，梁太祖因宣武府署修之为建昌宫，晋改命曰大宁宫，周世宗复加营缮，犹未尽如王者之制。太祖始命改营之，一如洛阳宫之制。既成，太祖坐正殿，令洞开诸门直望之，谓左右曰：“此如我心，小有邪曲，人皆见之。”
    太祖征李筠，河东遣其宰相卫融将兵助筠，融兵败，生获之。上面责其助乱，因谓曰：“朕今赦汝，汝能为我用乎？”对曰：“臣家四十口，皆受刘氏温衣饱食，何忍负之！陛下虽不杀臣，臣终不为陛下用，得间则走河东耳。”上怒，命以铁过々其首，曳出。融曰：“人谁不死？得死君事，臣之福也。”上曰：“忠臣也！”召之于御座前，傅以良药，赐袭衣、金带及鞍勒，拜太府卿。
    王师平江南，徐铉从李煜入朝，太祖让之，以其不早劝李煜降也。铉曰：“臣在江南，备位大臣，国亡不能止，罪当死，尚何所言！”上悦，抚之曰：“卿诚忠臣，事我当如事李氏也。”
    太祖闻国子监集诸生讲书，喜，遣使赐之酒果，曰：“今之武臣，亦当使其读经书，欲其知为治之道也。”
    太祖聪明豁达，知人善任使，擢用英俊，不问资级。察内外官有一材一行可取者，密为籍记之。每一官缺，则披籍选用焉。是以下无遗材，人思自效。
    太祖微时与董遵诲有隙，及即位，召而用之，使守通远军。通远军者，今环州是也。其母因乱没胡中，上因契丹厚以金帛赎而与之，遵诲涕泣，恨无死所。党项羌掠回鹘贡物，遵诲寄声诮让之，羌惧，即遣使谢，归其所掠。
    太祖使郭进守西土，每遣戍卒，上辄戒曰：“有罪，我尚能赦汝，郭进杀汝矣，不可犯也。”有部下军校告其谋反者，上诘问其故，军校辞穷，服曰：“进御下严，臣不胜忿怨，故诬之耳。”上命执以与进，令自诛之，进释不问，使御河东寇，曰：“汝有功则我奏迁汝官，败则降河东，勿复来也。”军校往死战，果立功而还。
    张永德，周祖之婿也。为邓州节度使，有军士告其谋反，太祖械送之，永德笞之十下而已。
    张美为沧州节度使，民有上书告美强取其女为妾，及受取民财四千缗。太祖召上书者谕之曰：“汝沧州，昔张美未来时，民间安否？”对曰：“不安。”曰：“既来则何如？”对曰：“既来，则无复兵寇。”帝曰：“然则张美全汝沧州百姓之命，其赐大矣，虽取汝女，汝安得怨？今汝欲贬此人，杀此人，吾何爱焉，但爱汝沧州之人耳。吾今戒敕美，美宜不复敢。汝女直钱几何？”对曰：“直钱伍百缗。”帝即命官给美所取民钱，并其女直，而遣之。乃召美母，告以美所为，母叩头谢罪，曰：“妾在阙下，不知也。”乃赐其母钱万缗，令遗美，使还所略民家，谓之曰：“语汝儿，乏钱欲钱，当从我求，无为取于民也；善遇民女，岁时赠遗其家，数慰抚之。”美惶恐，折节为廉谨。顷之，以政绩闻。美在沧州十年，故世谓之沧州张氏。
    周渭，连州人。湖南与广南战，渭为广南所虏，其妻莫氏并二子留在家。渭仕广南有官禄矣。太祖平广南，得渭，喜，以为平广南得一人耳。后以为侍御史、广南转运使。渭久已改娶，使人访其故妻，先与之别二十七年矣。妻固不嫁，育二子皆长。渭欲复迎之，妻曰：“君既有室，我不可复往。且吾有妇孙，居此久，不可去。”渭为具奏，诏特爵为县君；并其二子，渭皆为奏官。
    周渭为白马县主簿，大吏有罪，渭辄斩之，太祖奇其材，擢为赞善大夫。后通判兴州事，有外寨军校纵其士卒暴犯居民，渭往责而斩之，众莫敢动。上闻益壮之，诏褒称焉。
    王明为鄢陵县令，公廉爱民。是时天下新定，法禁尚宽，吏多受民赂遗，岁时皆有常数，民亦习之，不知其非。明为鄢陵令，民以故事有所献馈，明曰：“令不用钱，可人致数束薪刍水际，令欲得之。”民不谕其意。数日，积薪刍至数十万，明取以筑堤道，民无水患。太祖闻之，即擢明知广州。
    君倚曰：太祖初晏驾，时已四鼓，孝章宋后使内侍都知王继隆召秦王德芳，继隆以太祖传位晋王之志素定，乃不诣德芳，而以亲事一人径趋开封府召晋王。见医官贾德玄先坐于府门，问其故，德玄曰：“去夜二鼓，有呼我门者，曰‘晋王召’，出视则无人，如是者三。吾恐晋王有疾，故来。”继隆异之，乃告以故，叩门，与之俱入见王，且召之。王大惊，犹豫不敢行，曰：“吾当与家人议之。”入久不出，继隆趣之，曰：“事久将为他人有矣。”遂与王雪中步行至宫门，呼而入。继隆使王且止其直庐，曰：“王且待于此，继隆当先入言之。”德玄曰：“便应直前，何待之有？”遂与俱进。至寝殿，宋后闻继隆至，问曰：“德芳来邪？”继隆曰：“晋王至矣。”后见王，愕然，遽呼“官家”，曰：“吾母子之命，皆托官家。”王泣曰：“共保富贵，无忧也。”德玄后为班行，性贪，故官不甚达，然太宗亦优容之。
    太祖时，宫人不满三百人，犹以为多，因久雨不止，故又出其数十人。
    太祖尝曰：“贵家子弟，唯知饮酒弹琵琶耳，安知民间疾苦！”由是诏：“凡以资荫出身者，皆先使之监当场务，未得亲民。”
    太祖尝谓秦王侍讲曰：“帝王之子，当务读经书，知治乱之大体，不必学作文章，无所用？。”
    太祖性节俭，寝殿设布缘苇帘，尝出麻屦布衫以示左右，曰：“此吾故时所服也。”
    太祖欲使符彦卿典兵，赵韩王屡谏，以谓彦卿名位已盛，不可复委以兵柄，上不听。《宣》已出，韩王复怀之请见，上迎谓之曰：“岂非以符彦卿事邪？”对曰：“非也。”因别以事奏，既罢，乃出彦卿《宣》进之。上曰：“果然。《宣》何以复在卿所？”韩王曰：“臣托以处分之语有未备者，复留之，惟陛下深思利害，勿为后悔。”上曰：“卿苦疑彦卿，何也？朕待彦卿至厚，彦卿能负朕邪？”韩王曰：“陛下何以能负周世宗？”上默然，遂中止。
    太祖事世宗于澶州，曹彬为世宗亲吏，掌茶酒，太祖尝从之求酒，彬曰：“此官酒，不敢相与。”自沽酒以饮太祖。及即位，常语及世宗旧吏，曰：“不欺其主者，独曹彬耳。”由是委以腹心，使监征蜀之军。
    太祖时，宋白知举，多受金银，取舍不公，恐榜出群议沸腾，乃先具姓名以白上，欲托上指以自重。上怒曰：“吾委汝知举，取舍汝当自决，何为白我？我安能知其可否？若榜出别致人言，当斫汝头以谢众。”白大惧而悉改其榜，使协公议而出之。
    ●卷二
    吕蒙正相公不喜记人过。初参知政事，入朝堂，有朝士于帘内指之曰：“是小子亦参政邪？”蒙正佯为不闻而过之。其同列怒之，令诘其官位姓名，蒙正遽止之。罢朝，同列犹不能平，悔不穷问，蒙正曰：“若一知其姓名，则终身不能复忘，固不如毋知也。且不问之，何损？”时皆服其量。
    太宗末，关中群盗有马四十匹，常有怨于富平人，志必屠之，驱略农人，使荷畚锸随之，曰：“吾克富平，必夷其城郭。”富平人恐，群诣荆姚见同州巡检侯舍人告急。舍人素有威名，率众伏于邑北，群盗闻之，舍富平不攻而去。舍人引兵于邑西邀之，令士皆傅弩，戒勿妄发，曰：“贼皆有甲，不可射；射其马，马无具装，又劫掠所得，非素习战也，射之必将惊溃。”既而，合战，众弩俱发，贼马果惊跃散走，纵兵击之，俘斩略尽。余党散入他州，巡检获之，自以为功，送诣州邑。盗固称：“我非此巡检所获，乃侯舍人所获也。”巡检怒，自诣狱责之，曰：“尔非我所获而何？”盗曰：“我昔与君遇于某地，君是时何不擒我邪？我又与君遇于某地，君是时弃兵而走，何不擒我邪？我为侯舍人所破，狠狈失据，为君所得，此所谓败军之卒，举帚可扑，岂君智力所能独办邪？”巡检惭而退。
    至道中，国家征夏虏，调发陕西刍粟随军至灵武，陕西骚动，民皆逃匿，赋役不肯供给。有诏：“督运者皆得便宜从事，不牵常法。”史治率皆峻急，而京兆府通判水部员外郎杨谭、大理寺丞林特尤甚。长安人歌之曰：“杨谭见手先教锁，林特逢头便索枷。”长安多大豪及有荫户，尤不可号令。有见任知某州妻清河县君者，不肯运粮，谭录而杖之，于是民莫敢不趋令。谭、特令民每驴负若干，每人担若干，仍赍粮若干，官为封之，须出塞乃听食，怨嗟之声满道。既而京兆最为先办，民无逃弃者；诸州皆稽留不能办，此事毕，人畜死者什八九。由是人始复称之。二人以是得显官：谭终谏议大夫，特至尚书、三司使。
    李顺作乱于蜀，诏以参知政事赵昌言监护诸将讨之。至凤州，是时寇准知州事，密上言：“赵昌言素有重名，又无子息，不可征蜀，授以利柄。”太宗得疏大惊，曰：“朝廷皆无忠臣，言莫及此。赖有寇准忧国家耳。”乃诏昌言行所至即止，专以军事付王昭宣，罢知政事，以工部侍郎知凤翔府，召寇准参知政事。昌言自凤翔历秦、陕、永兴三州，入为御史中丞。
    真宗即位，咸平五年，翰林学士王钦若、直馆洪湛知贡举。京师豪族有奏名至及第者，既而其家分居争财，出其钱簿，有若干贯遗知举洪学士。上怒，下御史台穷治，连及王钦若，亦有所受。是时钦若被眷遇，上大怒，以为昌言操意险，诬陷大臣，昌言自户部尚书兼御史中丞贬安州司马。自是不获省录十余年，更屡赦，量移放还。至祥符中，乃复叙为户部侍郎。西祀恩，迁吏部侍郎卒。
    李顺反，太宗命参知政事赵昌言为元帅。昌言为人辩智，于上前指画破贼之策，上悦之，恩遇甚厚。既行，时有峨眉山僧茂贞以术得幸，谓上曰：“昌言折，貌有反相，不宜委以蜀事。”上悔之，遽遣使者追止其行，以兵付诸将，留少兵，令昌言驻凤州为后援。事平，罢参知政事，知凤翔府。
    钱若水为同州推官，知州性褊急，数以胸臆决事，不当。若水固争不能得，辄曰：“当奉陪赎铜耳。”已而，果为朝廷及上司所驳，州官皆以赎论。知州愧谢，已而复然。前后如此数矣。
    有富民家小女奴逃亡，不知所之，奴父母讼于州，命录事参军鞫之。录事尝贷钱于富民，不获，乃劾富民父子数人共杀女奴，弃尸水中，遂失其尸。或为元谋，或从而加功，罪皆应死。富民不胜榜楚，自诬服。具上，州官审覆，无反异，皆以为得实。若水独疑之，留其狱，数日不决。录事诣若水厅事，诟之曰：“若受富民钱，欲出其死罪邪？”若水笑谢曰：“今数人当死，岂可不少留熟观其狱词邪？”留之且旬日，知州屡趣之，不得，上下皆怪之。若水一旦诣州，屏人言曰：“若水所以留其狱者，密使人访求女奴，今得之矣。”知州惊曰：“安在？”若水因密使人送女奴于知州所。知州乃垂帘引女奴父母问曰：“汝今见汝女，识之乎？”对曰：“安有不识也？”因从帘中推出示之，父母泣曰：“是也。”乃引富民父子，悉破械纵之。其人号泣不肯去，曰：“微使君之赐，则某灭族矣！”知州曰：“推官之赐也，非我也。”其人趣诣若水厅事，若水闭门拒之，曰：“知州自求得之，我何与焉？”其人不得入，绕垣而哭，倾家赀以饭僧，为若水祈福。
    知州以若水雪冤死者数人，欲为之奏论其功，若水固辞，曰：“若水但求狱事正，人不冤死耳，论功非其本心也。且朝廷若以此为若水功，当置录事于何地邪？”知州叹服曰：“如此尤不可及矣。”录事诣若水叩头愧谢，若水曰：“狱情难知，偶有过误，何谢也？”于是远近翕然称之。未几，太宗闻之，骤加进擢，自幕职半岁中为知制诰，二年中为枢密副使。
    李继隆与转运使卢之翰有隙，欲陷之罪，乃檄转运司，期八月出塞，令办刍粟。转运司调发方集，继隆复为檄言：“据阴阳人状，国家八月不利出师，当更取十月。”转运司遂散刍粟。既而复为檄云：“得保塞胡侦候状，言贼且入塞，当以时进军，刍粟即日取办。”是时，民输挽者适散，仓卒不可复集，继隆遂奏转运司乏军兴。太宗大怒，立召中使一人，付三函，令乘驿骑取转运使卢之翰、窦比及某人首。丞相吕端、枢密使柴禹锡皆不敢言，惟枢密副使钱若水争之，请先推验，有状然后行法。上大怒，拂衣起入禁中。二府皆罢，若水独留廷中不去。上既食，久之，使人侦视廷中有何人，报云：“有细瘦而长者，尚立焉。”上出诘之，曰：“尔以同州推官再期为枢密副使，朕所以擢任尔者，以尔为贤，尔乃不才如是邪？尚留此安俟？”对曰：“陛下不知臣无状，使得待罪二府，臣当竭其愚虑，不避死亡，补益陛下，以报厚恩。李继隆外戚，贵重莫比，今陛下据其一幅奏书，诛三转运使，虽有罪，天下何由知之？鞫验事状明白，乃加诛，亦何晚焉？献可替否，死以守之，臣之常分。臣未获死，固不敢退。”上意解，乃召吕端等，奏请如若水议，先令责状，许之，三人皆黜为行军副使。既而虏欲入塞事皆虚诞，继隆坐罢招讨，知秦州。
    曹侍中将薨，真宗亲临视之，问以后事，对曰：“臣无事可言。”固问之，对曰：“臣二子璨与玮，材器有取，臣若内举，皆堪为将。”上问其优劣，对曰：“璨不如玮。币讯？。
    玮知秦州，尝出巡城，以城上遮箭板太高，召主者令下之。主者对曰：“旧如此久矣。”玮怒曰：“旧固不可改邪？”命牵出斩之。僚佐以主者老将，谙兵事，罪小，宜可赦，皆谏玮，玮不听，卒诛之。军中慑伏。
    西蕃犯塞，候骑报虏将至，玮方饮啖自若。顷之，报虏去城数里，乃起贯戴，以帛缠身，令数人引之，身停不动。上马出城，望见虏阵有僧奔马往来于阵前检校，玮问左右曰：“彼布阵乃用僧邪？”对曰：“不然。此虏之贵人也。”玮问军中谁善射者，众言李超，玮即呼超指示之，曰：“汝能取彼否？”对曰：“凭太保威灵，愿得十五骑裹送至虏阵前，可以取之。”玮以百骑与之，敕曰：“不获而返，当死。”遂进至虏阵前，骑左右开，超射之，一发而毙。于是，虏鸣笳，啸而遁。玮以大军乘之，虏众大败，出塞穷追，俘斩万计，改边凿濠。西蕃由是慑服，至今不敢犯塞，每言及玮，则加手于额，呼之为父云。
    玮在秦州，有士卒十余人，叛赴虏中。军吏来告，玮方与客弈棋，不应；军吏亟言之，玮怒，叱之曰：“吾固遣之去，汝再三显言邪！”虏闻之，亟归告其将，尽杀之。
    曹侍中彬为人仁爱多恕，平数国，未尝妄斩人。尝知除州，有吏犯罪，既立案，逾年然后杖之，人皆不晓其旨，彬曰：“吾闻此人新娶妇，若杖之，彼其舅姑必以妇为不利而恶之，朝夕笞骂，使不能自存。吾故缓其事，而法亦不赦也。”其用志如此。
    杨徽之，建州浦城人。少好学，善属文，有志节。是时福建属江南，江南亦置进士科以延士大夫，徽之耻之，乃间道诣中朝应举，夜浮江津。周世宗时及第，为拾遗。是时，太祖已为时望所归，徽之上书言之。及太祖即位，将杀徽之，太宗时为晋王，力救之，曰：“此周室忠臣也，不可杀。”其后左迁为峨眉令，十余年不得调。太宗即位，始召之，用为太子谕德、侍讲，官至兵部侍郎，卒，赠仆射。徽之性介特，人罕能入其意者，虽亲子弟，不肖不为奏任为官，平生独奏外孙宋绶、族人自诚及某三人而已。绶后历清显，至参知政事。自诚，徽之疏族也，徙居建昌。自诚子伟，仕至翰林学士；从父弟仪，今为秘阁校理。
    光禄卿王济，刑部详覆官，屡上封事。是时，诸道置提举茶盐酒税一官，朝廷因令访察民间事、吏之能否，甚重其远。会京西道阙官，太宗问左右：“刑部有好言者，为谁？”左右以济对，上即以授之。
    魏廷式为益州路转运使，入奏事，太宗令以事先诣中书，廷式曰：“臣乘传来三千七百里之外，所奏事固望陛下宸断决之，非为宰相来也，奈何诣中书？”上悦，即非时出见之，赐钱五十万，遣还官。
    兖王宫翊善姚坦好直谏。王尝作假山，所费甚广，既成，召宫属置酒共观之，众皆褒叹其美，坦独俯首不视。王强使视之，坦曰：“但见血山耳，安得假山？”王惊问其故，坦曰：“坦在田舍时，见州县督税，上下相驱峻急，里胥临门，捕人父子兄弟，送县鞭笞，血流满身，愁苦不聊生。此假山皆民租赋所为，非血山而何？”是时太宗亦为假山，亟命毁之。
    王每有过失，坦未尝不尽言规正。宫中自王以下皆不喜，左右乃教王诈称疾不朝。太宗日使医视之，逾月不瘳，上甚忧之，召王乳母入宫，问王疾增损状，乳母曰：“王本无疾，徒以翊善姚坦检束，王起居曾不得自便，王不乐，故成疾耳。”上怒曰：“吾选端士为王僚属者，固为辅佐王为善耳。今王不能用规谏，而又诈疾，欲使朕逐去正人以自便，何可得也。且王年少，未知出此，必尔辈为之谋耳。”因命ㄏ至后园，杖之数十。召坦慰谕之曰：“卿居王宫，为群小所嫉，大为不易。卿但能如此，毋患谗言，朕必不听。”
    田锡好直谏，太宗或时不能堪，锡从容奏曰：“陛下日往月来，养成圣性。”上悦，益重之。
    王禹字元之，济州人，少善属文，举进士及第，为大理评事、知长洲县。太宗闻其名，召为右正言、直史馆，才周岁，遂知制诰。禹性刚狷，数忤权贵，宦官尤恶之。上累命执政召至中书戒谕之，禹终不能改。禹为翰林学士，上优待之，同列莫与比。上尝曰：“当今文章，惟王禹独步耳。”
    王元之之子嘉为馆职，平时若愚呆，独寇莱公知之，喜与之语。莱公知开封府，一旦问嘉曰：“外人谓劣丈云何？”嘉曰：“外人皆云丈人旦夕入相。”莱公曰：“于吾子意何如？”嘉曰：“以愚观之，丈人不若未为相为善，相则誉望损矣。”莱公曰：“何故？”嘉曰：“自古贤相，所以能建功业、泽生民者，其君臣相得，皆如鱼之有水，故言听计从，而功名俱美；今丈人负天下重望，相则中外有太平之责焉，丈人之于明主，能若鱼之有水乎？此嘉所以恐誉望之损也。”莱公喜，起执其手曰：“元之虽文章冠天下，至于深识远虑，殆不能胜吾子也。”
    保安军奏获李继迁母，太宗甚喜。是时寇准为枢密副使，吕端为宰相，上独召准与之谋。准退，自宰相幕次前过不入，端使人邀入幕中，曰：“向者主上召君何为”？准曰：“议边事耳。”端曰：“陛下戒君勿分言于端乎？”准曰：“不然。”端曰：“若边鄙常事，枢密院之职，端不敢与知；若军国大计，端备位宰相，不可以莫之知也。”准以获继迁母告，端曰：“君何以处之？”准曰：“准欲斩于保安军北门之外，以戒凶逆。”端曰：“陛下以为何如？”准曰：“陛下以为然，令准之密院行文书耳。”端曰：“必若此，非计之得者也。愿君少缓其事，文书勿亟下，端将覆奏之。”即召阁门吏，使奏“宰臣吕端请对”。上召入之，端见，具道准言，且曰：“昔项羽得太公，欲烹之，汉高祖曰：‘愿遗我一杯羹。’夫举大事者，固不顾其亲，况继迁胡夷悖逆之人哉！且陛下今日杀继迁之母，继迁可擒乎？若不然，徒树怨仇而益坚其叛心耳。”上曰：“然则奈何？”端曰：“以臣之愚，谓宜置于延州，使善养视之，以招徕继迁，虽不能即降，终可以系其心，而母死生之命在我矣。”上抚髀称善，曰：“微卿，几误我事。”即用端策。其母后疾死于延州，继迁寻亦死，其子竟纳款请命。
    魏王德昭，太祖之长子，从太宗征幽州，军中夜惊，不知上所在，众议有谋立王者，会知上处乃止。上微闻，衔之，不言。时上以北征不利，久不行河东之赏，议者皆以为不可，王乘间入言之，上大怒，曰：“待汝自为之，未晚也！”王皇恐还宫，谓左右曰：“带刀乎？”左右辞以禁中不敢带。王因入茶果阁门，拒之，取割果刀自刭。上闻之，惊悔，往抱其尸，大哭曰：“痴儿，何至此邪！”
    苏王元，太祖遗腹子，太宗子养之。
    太宗时，寇准为员外郎，奏事忤上旨，上拂衣起，欲入禁中，准手引上衣，令上复坐，决其事然后退。上由是嘉之。
    太宗器重准，尝曰：“朕得寇准，犹唐文皇之得魏郑公也。”准为虞部员外郎，言事，召对称旨。太宗谓宰相曰：“朕欲擢用寇准，当授以何官？”宰相请用为开封府推官，上怒曰：“此官岂可以待准者邪？”宰相请用为枢密直学士，上沉思良久，曰：“且使为此官可也！”
    李穆字孟雍，阳武人。幼沉谨，温厚好学，闻酸枣王昭素先生善《易》，往师之。昭素喜其开敏，谓人曰：“观李生材能器度，他日必为卿相。”昭素先时著《易论》三十三篇，秘不传人，至是尽以授穆，穆由是知名。举进士，翰林学士徐台符知贡举，擢之上第，除郢州军事判官，迁汝州防御判官。周世宗即位，求文学之士，或荐穆，擢拜右拾遗。
    太祖登极，迁殿中侍御史，屡奉使伪国。平蜀之初，通判洋州，又通判陕州，坐有罪，复免一官。久之，召为中允，寻以左拾遗知制诰。
    太宗即位，累迁至中书舍人。宰相卢多逊得罪，穆坐与之同年登进士第，降授司封员外郎。上惜其材，寻命之考校贡院。及御试进士，上见其颜色憔悴，怜之，复以为中书舍人，职任皆如故。寻命知开封府事，有能名，遂擢参知政事。穆性至孝，母病累年，恶暑而畏风，穆身自扶持起居，能适其志，或通夕不寐，未尝有倦惰之色。母卒，哀毁过人。朝命起复，固辞，不得已，视事，然终不饮酒食肉，未终丧而卒，年五十七。上甚惜之，谓宰相曰：“李穆，国之良臣，奄尔沦没，非穆之不幸，乃国之不幸也。”赠工部尚书。
    钱氏在两浙，置知机务如知枢密院，通儒院学士如翰林学士。
    崔仁冀事钱ㄈ，首建归朝之策。吴越丞相沈虎子者，钱氏骨鲠臣也。ㄈ为朝廷攻拔常州，虎子谏曰：“江南，国之藩蔽。今大王自撤其藩蔽，将何以卫社稷乎？”ㄈ出虎子为刺史，以仁冀代为丞相。仁冀说ㄈ曰：“主上英武，所向无敌，今天下事势已可知。保族全民，策之上者也。”ㄈ深然之。太祖时，自明州泛海入朝，太祖礼而遣之。太平兴国三年，仁冀复从ㄈ入朝，卢多逊说上留之勿遣。ㄈ朝礼毕，数日，欲去，不获命，又不敢辞，君臣恐惧，莫知所为。仁冀曰：“今朝廷意可知，大王不速纳土，祸将至矣。”ㄈ左右固争，以为不可，仁冀厉声曰：“今已在人掌握中，去国千里，唯有羽翼乃能飞去耳。”遂定策纳两浙地图，请效土为内臣。上一再辞让，遂受之。改封ㄈ淮海国王，ㄈ子惟浚淮南道节度使兼侍中，以仁冀为副。ㄈ辞，不行，更除邓州。以仁冀为鸿胪卿，久之卒不迁官，盖太宗心亦薄之也。
    孙何、丁谓举进士第，未有名，翰林学士王禹见其文，大赏之，赠诗云：“三百年来文不振，直从韩、柳到孙、丁。如今便好令修史，二子文章似六经。”二人由是名大振。
    卢多逊父有高识，深恶多逊所为，闻其与赵中令为仇，曰：“彼元勋也，而小子毁之，祸必及我。得早死，不及见其败，幸也。”竟以忧卒，未几，多逊败。
    韩王将营西宅，遣人于秦、陇市良材以万数，卢多逊阴以白上，曰：“普身为元宰，乃与商贾竞利。”及宅成，韩王时为西京留守，已病矣。诏诣阙，将行，乘小车一游第中，遂如京师，至于捐馆，不复再来矣。
    张藏英，燕人，父为人所杀，藏英尚幼，稍长，擒仇人，生脔割以祭其父，然后食其心肝。乡人谓之“报仇张孝子”。契丹用为芦台军使。逃归中国，从世宗征契丹。藏英请不用兵，先往说下瓦桥关。乃单骑往城下，呼曰：“汝识我乎？我张芦台也。”因陈世宗威德，曰：“非汝敌也。不下，且见屠。”藏英素为燕人所信重，契丹遂自北门遁去，城人开门请降。
    ●卷三
    太祖时，赵韩王普为相，车驾因出，急幸其第。时两浙钱ㄈ，方遣使致书及海物十瓶于韩王，置在左庑下。会车驾至，仓卒出迎，不及屏也。上顾见，问何物，韩王以实对。上曰：“此海物必佳。”即命启之，皆满贮瓜子金也。韩王皇恐，顿首谢曰：“臣未发书，实不知；若知之，当奏闻而却之。”上笑曰：“但取之，无虑。彼谓国家事皆由汝书生耳。”因命韩王谢而受之。韩王东京宅，皆用此金所修也。
    曹彬攻金陵，垂克，忽称疾不视事。诸将皆来问疾，彬曰：“余之病非药石所能愈，惟须诸公共发诚心，自誓以克城之日不妄杀一人，则自愈矣。”诸将许诺，共焚香为誓。明日，称愈。及克金陵，城中皆安堵如故。曹翰克江州，忿其久不下，屠戮无遗。彬之子孙贵盛，至今不绝；翰卒未三十年，子孙有乞丐于海上者矣。
    彬入金陵，李煜来见，彬给五百人，使为之运宫中珍宝金帛，唯意所取，曰：“明日皆籍为官物，不可复得矣。”时煜方以亡国忧愤，无意于蓄财，所取不多，故比诸降王独贫。
    彬克江南，入见，诣阁门进榜子云：“奉敕差往江南勾当公事回。”时人美其不伐。
    王禹，济州人，生十余岁，能属文。太平兴国八年，进士及第，补成武主簿，改大理评事、知长洲县。太宗方奖拔文士，闻其名，召拜右拾遗、直史馆，赐绯。故事，赐绯者给银带，上特命以文犀带赐之。禹献《端拱箴》以为诫。寻以左司谏知制诰。上尝称之曰：“王禹文章，当今天下独步。”
    判大理寺，散骑常侍徐铉为妖巫道安所诬，谪官，禹上疏讼之，请反坐尼罪，由是贬商州团练副使，无禄，种蔬自给。徙解州团练副使。上思其才，复召为左正言，仍命宰相以“刚直不容物”戒之。加直昭文馆，以父老，求外补，出知单州，遭父丧，起复。至道初，召为翰林学士，知通进司，多所封驳。孝章皇后崩，丧礼颇不备，禹上书论之，坐出知滁州，徙知扬州。
    王禹为谏官，上《御戎十策》，大旨以谓：外任人，内修德，则可以弭之。外则合兵势以重将权，罢小臣讠逻边事，行间谍以离其心，遣保忠、御卿率所部以张犄角，下诏感励边人，取燕、蓟旧疆，盖吊晋遗民，非贪其土地。内则省官以宽经费，抑文士以激武夫，信用大臣以资其谋，不贵虚名以戒无益，禁游惰以厚民力。端拱冬旱，禹上疏请节用、省役、薄赋、缓刑。
    真宗初即位，召王禹于扬州，复知制诰，修《太宗实录》。执政疑禹轻重其间，落职出知黄州。州境有二虎斗，食其一，冬雷，群鸡夜鸣。禹上疏引《洪范传》陈戒，且自劾。上以问司天官，对以守臣任其咎，上乃命移知蕲州。寻召还朝，禹已卒。
    太宗末，王禹上言，请明数继迁罪状，募诸胡杀之。真宗即位，诏群臣论事，禹上疏陈五事。一曰：谨边防，通盟好。因嗣统之庆，赦继迁罪，复与夏台，彼必感恩内附，且使天下知屈己而为人也。二曰：减冗兵，并冗吏，使山泽之饶稍流于下。开宝前，诸国未平，而财赋足，兵威强，由所畜之兵锐而不众，所用之将专而不疑，设官至简而事皆举。兴国后，增员太冗，宜皆经制之。三曰：难选举，使入官不滥。先朝登第仅万人，宜纠以旧制，还举场于有司。吏部铨择官，亦非帝王躬亲之事，宜依格敕注拟。四曰：澄汰僧尼，使疲民无耗。恐其惊骇，且罢度人、修寺一二十载，容自销铄，亦救弊之一端。五曰：亲大臣，远小人，使忠良謇谔之士，知进而不疑；奸忄佥倾巧之徒，知退而有惧。其后，潘罗支射死继迁，平夏款附，卒如禹亻策；而岁限度僧尼之数，及病囚轻系，得养治于家，至今行之。
    太宗时，禹为翰林学士，尝草继迁制，送马五十匹以备濡润，禹以《状》不如式，却之。及出守滁州，闽人郑褒徒步来谒，禹爱其儒雅，及别，为买一马。或言买马亏价者，太宗曰：“彼能却继迁五十马，顾肯此亏价哉！”禹之卒，谏议大夫戚纶诔曰：“事上不回邪，居下不谄佞；见善若已有，疾恶过仇雠。”世以为知言。祥符中，真宗观书龙图阁，得禹章奏，叹美切直，因访其后，宰相称其子嘉言以进士第为江都尉，即召对，擢大理评事。皇中，其曾孙汾第进士甲科，以免解例当降，仁宗阅其世次，曰：“此王禹孙也。”令无降等。面问其子孙仕者几人，汾具以对。及汾改京官，又命优进其秩。
    张洎为举人时，张亻必在江南已通贵，洎每奉谒求见，称从表侄孙；既及第，称侄；稍贵，称弟；及秉政，不复论中表，以庶僚遇之。亻必怨洎入骨髓。国亡，俱仕中国。洎作《钱ㄈ谥议》云：“亢而无悔。”亻必奏驳之，洎广引经传自辨，乃得解。
    张洎与陈乔皆为江南相，金陵破，二人约效死于李煜之前。乔既死，洎白煜曰：“若俱死，中朝责陛下久不归命之罪，谁与陛下辨之！臣请从陛下入朝。”遂不死。
    太宗时，洎为员外郎判考功，寇莱公判流内铨，年少倨贵，每入省，洎常立于省门，磬折候之。莱公悦，引与语，爱其辨博，遂荐于太宗。太宗欲用之，而闻潘佑因洎而死，薄其为人。太宗好琴棋，琴棋待诏多江南人，洎皆厚抚之。太宗尝从容问佑之死于待诏，曰：“人言皆张洎谮之，何如？”待诏对曰：“李煜自忿佑言切直而杀之，非执政之罪也。”莱公又数为上言洎学术该富，知识宏敏，上亦自爱其才，久之，遂与莱公皆参知政事。洎女嫁杨文公，骄倨不事姑，或效其姑语以为笑，后终出之。由是两家不相能，故文公修《国史》，为《洎传》，极言其短。
    王嗣宗，汾州人，太祖时举进士，与赵昌言争状元于殿前，太祖乃命二人手搏，约胜者与之。昌言发秃，嗣宗殴其幞头坠地，趋前谢曰：“臣胜之！”上大笑，即以嗣宗为状元，昌言次之。
    初为秦州司理参军，路冲知州事，常以公事忤冲意，怒，械系之。会有献新果一合者，冲召嗣宗谓曰：“汝为我对一句诗，当脱汝械。”嗣宗请诗，冲曰：“嘉果更将新合合。”嗣宗应声曰：“恶人须用大枷枷。”冲悦，即舍之。
    太宗时，嗣宗以秘书丞知横州，上遗武德卒之岭南，讠察民间事。嗣宗执而杖之，械送阙下，因奏曰：“陛下不委任天下贤俊，而猥信此辈，以为耳目，窃为陛下不取。”上大怒，命械送嗣宗诣京师。既至，上怒解，嘉嗣宗直节，迁太常博士，通判澶州。
    后知州事，州有狐王庙，巫祝假之以惑百姓，历年甚久，举州信重。前后长吏皆先谒奠，乃敢视事。嗣宗毁其庙，熏其穴，得狐数十头，尽杀之。
    张开封云：梅侍读询，晚年尤躁于禄位。尝朝退，过阁门，见箱中有锦轴云：“胡则侍郎致仕告身。”同列取视之，询远避之而过，曰：“币重而言甘，诱我也，何以视为？”时人多笑之。
    孙器之云：询年七十余，又病足，常抚其足而詈之，曰：“是中有鬼，令我不至两府者，汝也！”有所爱马，每夜令五人相代牵马将之，不系于柱，恐其萦绊伤之故也；又夜中数自出视之。尝牵马将乘，抚其鞍曰：“贱畜，我已薄命矣，汝岂无分被绣鞯邪？”
    龚伯建云：询与孙何、盛度、丁谓，真宗时俱在清贵。询好洁衣服，裒以龙麝，其香数步袭人；何性落拓，衣服垢汗；度体充壮，居马上，前如仰，后如俯；谓，吴人，面如刻削。时人为之语曰：“梅香，孙臭，盛肥，丁瘦。”
    渝州曰：何性落拓而酷好古文。为转运使，颇尚苛峻，州县吏患之，乃求古碑字磨灭者纸本数厅，钉于馆中。何至则读其碑，辨识文字，以爪搔发垢而嗅之，遂往往至暮，不复省录文案云。
    器之曰：何为转运使，令人负礓砾自随，所至散之地，吏应对小失误，则于地倒曳之。故从者凭依其威，妄为寒暑，所至搔扰，人不称贤。度虽肥，拜起轻健。为翰林学士时，尝自前殿将赴后殿，宰相在其后，度初不知，忽见，趋而避之，行百余步，乃得直舍，隐于其中。翰林学士石中立见其喘甚，问之，度告其故，中立曰：“相公不问否？”度曰：“不问。”别去十余步乃悟，骂曰：“奴乃以我为牛也！”谓貌睢盱，若常寒饿者，而贵震天下，相者以为真猴形云。
    中立性滑稽，尝与同列观南御园所畜狮子，主者云：“县官日破肉五斤以饲之。”同列戏曰：“吾侪反不及此狮子邪？”中立曰：“然。吾辈官皆员外郎，敢望园中狮子乎？”众大笑。朝士上官辟尝谏之，曰：“公名位非轻，奈何谈笑如此？”中立曰：“君自为上官辟，何能知下官口？”
    及为参知政事，或谓曰：“公为两府，谈谐度可止矣。”中立取除书示之曰：“《敕》命我‘可本官参知政事，余如故’，奈何止也？”尝坠马，左右惊扶之，中立起曰：“赖尔‘石’参政也，向若‘瓦’参政，齑粉久矣！”中立为参知政事，无他才能，时人或以郑綮方之，未几，罢为资政殿学士，不复用，老于家。
    先朝时，锁厅举进士者，时有一人，以为奇异。试不中者，皆有责罚，为私罪。其后，诏文官听应两举，武官一举，不中者不复责罚。景四年，锁厅人最盛，开封府投牒者至数百人，国子监及诸州者不在在焉。是时，陈尧佐为宰相，韩亿为枢密副使，既而解榜出，尧佐子博古为解元，亿子孙四人皆无落者。众议喧然，作《河满子》以嘲之，流闻达于禁中。殿中侍御史萧定基时掌誊录，因奏事，上问《河满子》之词，定基因诵之。
    先是，天章阁待制范仲淹坐言事，左迁饶州；王宫待制王宗道因奏事，自陈为王府官二十年不迁，诏改除龙图阁学士。权三司使王博文言於上曰：“臣老且死，不复得望两府之门。”因涕下。上怜之，数日遂为枢密副使。当时轻薄者取张祜诗，益其文以嘲之曰：“天章故国三千里，学士深宫二十年。殿院一声《河满子》，龙图双泪落君前。”于是，诏令后锁厅应举人与白衣别试，各十人中解三人，在外者众试于转运司，恐其妨白衣解额故也。
    庆历中，又诏文武锁厅试者不复限以举数。故事，锁厅及第注官者皆升一甲，今不复升之。
    家静曰：“景五年御试进士，上以时议之故，密诏陈博古、韩氏四子及两家门下士范镇、家静试卷皆不考。考官奏：“镇、静实有文，久在场屋有名声，非附两家之势得之。”乃听考而降其等级。故事，省元及第未有在第二甲者，虽近下犹升之，省元及第二甲自镇始。镇字景仁，成都人，与兄皆以辞赋著名。自吴育、欧阳修为省元，殿前唱第过三人，则疾声自言。镇独默然，时人以是贤之。
    庐州曾绍齐言，其乡里数十年之间，吏治简易，民俗富乐。有女不肯以嫁官人，云恐其往他州县，难相见也。嫁娶者，宗族竞为饮宴以相贺，四十日而止，伤今不然。
    庆历五年正月一日，见任两制以上官：同中书门下平章事。枢密使、同中书门下平章事。参知政事。枢密副使。节度使、中书门下平章事。尚书。节度使。资政殿大学士。端明殿学士。翰林学士。资政殿学士。翰林侍读学士。龙图阁学士。枢密直学士。龙图阁直学士。御史中丞。尚书左丞。给事中。谏议大夫。知制诰。天章阁待制。前两府致仕。前两制致仕。
    张安寿曰：“吕申公夷简平生朝会出入进止皆有常处，不差尺寸。庆历中为上相，首冠百僚起居，误忘一拜而起，外间叹言吕相失仪。余时举制科在京师，闻之，曰：“吕公为相久，非不详审者，今大朝会而失仪，是天夺之魄，殆将亡矣。”后十四日，忽感风疾，遂致仕，以至不起。
    又曰：彭内翰乘往在三馆，时尝与钓鱼宴。故事，天子未得鱼，侍臣虽先得鱼，不敢举竿。是时上已得鱼，左右以红丝网承之，侍坐者毕贺。已而，乘同列有得鱼者，欲举之，左右止之，曰：“侍中未得鱼，学士未可举也。”侍中者，曹郓公利用也。乘固已怪之。顷之，宰辅有得鱼者，左右以白网承之；及利用得鱼，复用红网，利用亦不止之。乘出，谓人曰：“曹公权位如此，不以逼近自嫌，而安于僭礼，难以久矣。”无几而败。
    景休曰：夏竦字子乔，父故钱氏臣，归朝为侍禁。竦幼学于姚铉，使为《水赋》，限以万字，竦作三千字以示铉，铉怒不视，曰：“汝何不于水之前后左右广言之，则多矣。”竦又益之，凡得六千字，以示铉，铉喜曰：“可教矣。”年十七，善属文，为时人所称。举进士，开封府解者以百数，竦为第六，贡院奏名第四。会其父死于边，竦以死事者子补奉职。贡院奏：“竦所试诗赋优于省元陈尧佐，以其幼，故抑之。来举请免省试。”诏许之。竦以奉职行父丧，服终，换丹阳主簿，举贤良方正及第，拜大理评事、通判台州，秩满，迁光禄寺丞、直史馆。顷之，奉诏修史，俄知制诰，时年二十七。
    又曰：宋兴以来，御试制科人无登第三等者，唯吴育第三等下，自余皆四等上，并为及第，降此则落之。
    鲁平曰：宋初以来，至真宗方设制科，陈越、王曙为之首。其后夏竦等数人皆以制科登第，既而中废。今上即位，天圣六年始复置。其后，每开科场则置之，有官者举贤良方正，无官者举茂材异等，余四科多不应。皆自投牒，献所著文论，差官考校。中者召诣阁下，试论六首；又中选，则于殿廷试策一道，五千字以上。其中选者不过一二人，然数年之后即为美官。庆历六年，贾昌朝为政，议欲废之，吴育参知政事，与昌朝争论于上前，由是贾、吴有隙。乃诏自今后举制科者，不听自投牒，皆两制举乃得考校。
    原叔曰：赵与欧阳修同在史馆，及同修起居注，性重厚寡言，修意轻之。及修除知制诰，是时韩、范在中书，以为不文，乃除天章阁待制，澹然不以屑意。及韩、范出，乃复除知制诰。会修甥嫁为修从子晟妻，与人淫乱，事觉，语连及修，修时为龙图阁直学士、河北都转运使，疾韩、范者皆欲文致修罪，云与甥乱。上怒，狱急，群臣无敢言者，乃上书言：“修以文学为近臣，不可以闺房暧昧之事轻加污蔑。臣与修踪迹素疏，修之待臣亦薄，所惜者朝廷大体耳。”书奏，上不悦，人皆为之惧，亦澹然如平日。久之，修终坐降为和制诰、知滁州，执政私晓譬令求出，乃出知苏州。遭丧去官，服阕，除翰林学士，复表让，以欧阳修先进，不可超越为学士。奏虽不报，时论美之。
    庞公曰：先帝时，龙图阁待制皆更直秘阁下，夜召入禁中，访以外事。近岁直者，唯申牒托疾而已。
    李受曰：淳化中，赵韩王出镇，太宗患中书权太重，且事众，宰相不能悉领理，向敏中时为谏官，上言请分中书吏房置审官院，刑房置审刑院。初皆以两制重臣领之，其审刑详议官皆自台谏馆阁为之。近岁用人颇轻，清流皆耻为之。凡天下狱事有涉命官者，皆以具狱上请，先下审刑院，令详议官投钧分之，略观大情，即日下大理寺；详断官复投钧分之，抄其节目，以法处之，皆手自书概定；复上审刑院，详议官再观之，重抄节目贴黄，六人通观署定乃奏。其有不当，则驳下更正之。故大理寺常畏事审刑院如小属吏。凡有事，审刑院用头子下大理寺，大理寺用申状。
    原叔、不疑曰：陆参少好学，淳谨，独与母居。邻家失火，母急呼，参不应，蹴之堕床下。良久，束带，执烛而至，曰：“大人向者呼参，未束带，故不敢应。”
    及长，举进士及第。尝为县令，有劫盗系其急，参愍之，呼谓曰：“汝迫于饥寒为是耳，非性不善也。”命缓其缚。一夕，逸之，吏急以白参，参命捕之，叹曰：“我以仁恻缓汝，汝乃忍负参如此，脱复捕得，胡颜见参？”又有讼田者，判其状尾而授之，曰：“汝不见虞、芮之事乎？”讼者赍以示所司，皆不能解，复以见参，参又判其后曰：“嗟乎，一县之人，曾无深于《诗》者！”人皆传以为笑。蔡文忠公以为有淳古之风，荐之朝廷，官员外郎，迁史馆检讨，著《蒙书》十卷。
    师道曰：张自知杂左迁知润州，司谏陈旭数言其梗直，宜在朝廷，上曰：“吾非不知贤，然言词不择轻重。”旭请其事，上曰：“顷论张尧佐事云：‘陛下勤身克己，欲致太平，奈何以一妇人坏之乎！’”旭曰：“此乃忠直之言，人臣所难也。”上曰：“又论杨怀敏云：‘怀敏苟得志，所为不减刘季述。’何至于此？”旭曰：“志在去恶，言之不激，则圣意不回，亦不可深罪也。”皇二年，以天章阁待制代杜杞知庆州。
    又曰：杜杞字伟长，为湖南转运副使。五溪蛮反，杞以金帛官爵诱出之，因为设燕，饮以漫陀罗酒，昏醉，尽杀之，凡数十人。因立《太宋平蛮碑》，自拟马伏波，上疏论功。朝廷劾其弃信专杀之状，既而舍之。官至天章阁待制。
    使宋安道，故名国昌，始以医进，景初，累迁尚药奉御，职上药。是时，尚、杨二美人方有宠，每夕并侍上寝，上体为之弊，或累日不进食。中外忧惧，皆归罪二美人。保庆杨太后亟以为言，上未能去。入内内寺省都知阎文应日夕侍上，言之不已，上不胜烦，乃许。文应即召毡车载之出，二美人涕泣，辞说云云，不肯行，文应搏其颊，骂曰：“宫婢尚复何云！”即载送别宫。明日，下诏以尚氏为女冠，杨氏为尼，立曹后。
    道粹曰：景初，内宠颇盛，上体多疾。司谏滕宗谅上疏曰：“陛下日居深宫，留连荒宴，临朝则多羸形倦色，决事如不挂圣怀。”坐是出知信州。
    又曰：吕申公当国，见上体不安，故擢允让管勾宗正司，宗室听换西班官，皆申公之策也。故时，自借职十迁至诸司副使，及换西班官，自率府副率四迁即为遥郡刺史，俸禄十倍于旧，国用益广，至今为患。
    又曰：范讽性倜傥，好直节，不拘细行。自在场屋，与鞠咏、滕宗谅游，已有轩轾之名；及为中丞，力挤张士逊，援吕夷简，意夷简引己至二府。夷简忌其刚伉，久之不敢荐引，讽愤激求出。知兖州，将行，谓上曰：“陛下朝无忠臣，一旦纪纲大坏，然始召臣，将无益矣！”夷简愈恶之，故寻被谴谪。
    吕相在中书，奏令参知政事宋绶编次《中书总例》，谓人曰：“自吾有此《例》，使一庸夫执之，皆可以为相矣。”
    ●卷四
    叔礼为余言：昔通判定州，佐王德用。是时契丹主在燕京，朝廷发兵屯定州者几六万人，皆寓居逆旅及民家，阗塞城市，未尝有一人敢喧哗暴横者。将校相戒曰：“吾辈各当务敛士卒，勿令扰我菩萨。”一旦，仓中给军粮，军士以所给米黑，喧哗纷扰，监官惧，逃匿。有四卒以黑米见德用，德用曰：“汝从我，当自入仓视之。”乃往召专副问曰：“昨日我不令汝给二分黑米、八分白米乎？”曰：“然。”“然则汝何不先给白米后给黑米？此辈见所得米腐黑，以为所给尽如是，故喧哗耳。”专副对曰：“然。某之罪也。”德用叱从者杖专副，人二十。又呼四卒谓曰：“黑米亦公家物，不给与汝曹，当弃之乎？汝何敢乃尔喧哗！”四卒相顾曰：“向者不知有八分白米故耳。某等死罪。”德用又叱从者，亦之二十。召挥使骂曰：“衙官，汝何敢如此，欲求决配乎？”指挥使百拜流汗，乃舍之。仓中肃然，僚佐皆服其能处事。
    翰林学士曾公曰：景末，河东地震，京师正月雷。上忧灾异，深自贬损。秘书丞、国子监直讲林上言：“灾异有常数，不足忧。”又依附《周易》，推衍五行阴阳之变，为书上之。上素好术数，观书异之，欲为迁官，参知政事程琳以为不可，乃赐绯章服。时兼诸王宫教授，琳因言：“所挟多图纬之言，不宜与宗室游。”乃罢官职。上每读书，有不解者，辄令御药院批问，因是得由御药院关说于上，大抵皆谄谀之辞，缘饰以阴阳。上大好之。会天章阁侍讲阙，讲官李淑等荐史馆检讨王洙，事在中书，未行。一旦，内以充侍讲。是时，吕夷简虽恶，欲探观上意用坚否，乃曰：“，上所用；洙，臣下所荐耳。不若并进二名，更请上择之。”众以为然。明日，以洙、名进，上曰：“王洙何如？”夷简对曰：“博学，明于经术。”上曰：“吾以命林矣，若何？”夷简因请并用二人，乃俱拜天章阁侍讲。
    侍上数年，专以术数悦上意。又言布衣徐复善《易》，召至阙下，拜官不受。与撰《周易?天文会元图》上之，言自古圣帝即位，皆乾卦御年，若汉高祖、太祖皇帝亦然。上以其言问御史中丞贾昌朝，对曰：“臣所不习。”与昌朝辨于上前，由是与昌朝不协。上问：“太宗即位之年直何卦？”对非乾卦。又问真宗，亦然。上由是不乐，益厌之迂诞。昌朝因劾奏：“为儒士，不师圣人之言，专挟邪说，罔惑上听，不可在近侍。”有诏落侍讲、通判歙州。后知成州，坐事失官，遂废于世。
    傅求曰：皇二年，诏陕西拣阅诸军及新保捷，年五十以上，若短小不及格四指者，皆免为民。议者纷然，以为边事未可知，不宜减兵。又云，停卒一旦失衣粮，归乡闾间，必相聚为资贼。缘边诸将急之尤甚。是时文公执政，庞公为枢密使，固执行之不疑。是岁陕西所免新保捷凡三万五千余人，皆欢呼返其遥黄湮疵庹呱形逋蛴嗳耍员？，恨己不得去。求曰：陕西缘边计一岁费七十贯钱养一保捷，是岁边费凡减二百四十五万贯，陕西之民由是稍苏。
    之美曰：庆历初，永叔、安道、王素俱除谏官，君谟以诗贺曰：“御笔新除三谏官，喧然朝野竞相欢。当年流落丹心在，自古忠良得路难。必有谟猷裨帝右，直须风采动朝端。世间万事俱尘土，留取功名久远看。”三人以其诗荐于上，寻亦除谏官。
    张侍郎曰：陈执中以前两府知青州，兼青、齐一路安抚使。转运使沈邈、陈述古之徒轻之，数以事侵执中，言率民钱数万贯修青州城，民间苦之。集贤校理李昭遘上言执中之短，诏以昭遘疏示之，执中惭恚，上疏求江淮小郡，诏不许。
    会贼王伦起沂州，入青州境，执中谓青、齐捉贼傅永吉曰：“沂州君所部也，今贼发部中，又不能获，君罪大矣。”永吉惧，请以所部兵追之，自诡必得。贼自青、徐历楚、泗、真、扬，入蕲、黄，永吉自后缓兵驱之。贼闻后有兵，不敢顿舍，比至蕲、黄，疲弊不能进，党与稍散，永吉掩击尽获之。上闻之，嘉永吉以为能，超迁阁门通事舍人，又迁阁门使。入见，许升殿，上称美永吉获伦之功，永吉对曰：“臣非能有所成也，皆陈执中授臣节度，臣奉行之，幸有成耳。”因极言陈执中之美。上益多永吉之让，而贤执中。因问永吉曰：“执中在青州凡几时？”对曰：“数岁矣。”未几，上谓宰相曰：“陈执中在青州久，可召之。”遂诏以执中为参知政事。于是谏官蔡襄、孙甫等争上言：“执中刚愎不才，若任以政，天下不幸。”上不听。谏官争不止，上乃命中使赍敕告即青州授之，且谕意曰：“朕欲用卿，举朝皆以为不可，朕不惑人言，力用卿耳。”明日，谏官复上殿，上作色逆谓之曰：“岂非论陈执中邪？朕已召久矣。”谏官乃不敢复言。中使至青州，谕上旨，执中涕泣谢恩。
    既至中书，是时杜衍、章得象为相，贾昌朝与执中参知政事，凡议论，执中多与之立异。蔡襄、孙甫所言既不用，因求出。事下中书，甫本衍所举用，于是中书共为奏云：“今谏院阙人，乞且留二人供职。”既奏，上颔之。退归，即召吏出札子，令襄、甫且如旧供职。衍及得象既署，吏执札子诣执中，执中不肯署，曰：“向者上无明旨，当复奏，何得遽令如此？”吏还白衍，衍取札子坏焚之，执中遂上奏云：“衍党顾二人，苟欲令其在谏署，欺罔擅权。及臣觉其情，遂取札子焚之以灭迹，怀奸不忠。”明日，衍左迁尚书左丞，出知兖州，仍即日发遣，贾昌朝为相，蔡襄知福州，孙甫知邓州。顷之，得象亦出知陈州，执中遂为相。
    又曰：“执中之为相也，叶清臣为翰林学士，草其制词，少所褒美。庆历六年夏，清臣以翰林侍读学士自扬州移知州，过京师，袖麻词草于上前自陈，曰：“臣代王言，不敢虚美，当执中为相，才德实无可言，执中以是怨臣，故盛夏自扬州移臣州，水陆数千里。臣诚无罪，唯陛下哀之。”因改知澶州。至官未逾月，改知青州。明年夏，资政殿学士程琳自知永兴军府移青州，执中复奏移清臣，自青州移永兴军。清臣官时为户部郎中，上命迁谏议大夫，执中曰：“故事，两制自中行郎中迁左右司郎中。今迁谏议大夫太优，乞且令兼龙图阁学士。”上许之。故事，新除知永兴军府者，当有锡赉，执中复曰：“清臣近已得赐。”遂不与。清臣愈恨，过京师，复于上前力言执中之短，上疏及口陈者不可胜数，辞龙图阁学士不授。上命与之锡赉，亦不授。既而，终赴长安，上遇执中亦如故。或曰：“往者执中自谏官左迁，乘舟东下，清臣自两浙罢官归，道中相遇，争泊舟之地，遂相忿詈，坐是有隙，所由来久矣。”
    又曰：天章阁待制张р之为河北都转运使，保州界河巡检兵士常以中贵人领之，与州抗衡，多龃龉不相平，州常下之。其士卒骄悍，粮赐优厚，虽不出巡徼，常廪口食。通判石待举以为虚费，申转运使罢之，士卒怨怒，遂作乱，杀知州、通判等，枭待举首于木上，每旦射之，箭不能容，则拔去更射。推都监为主，不从，即以枪刺之，洞心，刃出于背。又胁监押韦贵，贵曰：“必若此，能用吾言乃可。”众许之，遂立贵为主。贵以言谕之，令勿动仓库及妄杀人，且说之以归顺朝廷，众颇听之。
    会朝廷遣知制诰田况赍诏谕之，况遣人于城下遥与贼语，出诏示之，贼终狐疑不听，稍近城则射之，不能得其要领。有殿直郭逵者，径逾壕诣城下，谓贼曰：“我班行也，汝下索，我欲登城就汝语。”贼乃下索，即授之登城，谓贼曰：“我班行也，岂不自爱，苟非诚信，肯至此乎？朝廷知汝非乐为乱，由官吏遇汝不以理，使汝至此。今赦汝罪，又以禄秩赏汝，使两制大臣奉诏书来谕汝，汝尚疑之，岂有诏书而不信邪？两制大臣而为妄诞邪？”辞气雄辩，贼皆相顾动色，曰：“果如此，更使一二人登城。”即复下索，召其所知数人登城，贼于是信之，争投兵下城降，即日开门。大军入，收后服者一指挥而坑之，余皆勿问。殿直加阁门祗候。
    保州城未下之时，有中贵人杨怀敏与张р之不协，在军中密奏疲骸霸粲诔巧虾粼？：‘得张р之首，我当降。’愿赐р之首以示贼，宜可降。”上从之，遣中使奉剑往，即军中斩р之首以示贼。是时参知政事富弼宣抚河北，遇之，亟遣中使复还，且奏曰：“贼初无此言，是必怨仇者为之；藉令有之，若以叛卒之故断都转运使头，此后政令何由得行？”上乃解。р之落职知虢州。
    王逵者，屯田郎中李昙仆夫也。事昙久，亲信之。既而去昙应募兵，以选入捧日军，凡十余年。会昙以子学妖术妄言事，父子械系御史台狱。上怒甚，治狱方急，昙平生亲友无一人敢饷问之者，逵旦夕守台门不离，给饮食、候信问者四十余日。昙坐贬南恩州别驾，仍即时监防出城，诸子皆流岭外。逵追哭送之，防者遏之，逵曰：“我主人也，岂得不送之乎？”昙河朔人，不习岭南水土，其从者皆辞去，曰：“某不能从君之死乡也。”数日，昙感恚自死，旁无家人，逵使母守其尸，出为之治丧事，朝夕哭如亲父子，见者皆为流涕。殡昙于城南佛舍然后去。
    呜呼！逵贱隶也，非知有古忠臣烈士之行，又非矫迹求令名以取禄仕也，独能发于天性至诚，不顾罪戾，以救其故主之急，于终始无倦如此，岂不贤哉！嗟乎，彼所得于昙不过一饭一衣而已；今世之士大夫，因人之力，或致位公卿，已而故人临不测之患，屏手侧足，戾目窥之，犹惧其祸之延及己也，若畏猛火，远避去之，或从而挤之以自脱，敢望其优恤振救邪！彼虽巍然衣冠类君子哉，稽其行事，则此仆夫必羞之。
    王景曰：晋盐之利，唐氏以来可以半天下之赋。神功以此法令严峻，民不敢私煮炼，官盐大售。真庙以降，益缓刑罚，宽聚敛，私盐多，官利日耗。章献时，景为选人，始建通商之策，大臣陈尧咨等多谓不便。章献力欲行之，延谓大臣曰：“闻外间多苦恶盐，信否？”对曰：“唯御膳及宫中盐善耳，外间皆是土盐。”章献曰：“不然。御膳亦多土盐，不可食。欲为通商，则何如？”大臣皆以为：“必如是，县官所耗，失利甚多。”章献曰：“虽弃数千万亦可，耗之何害？”大臣乃不敢复言。于是命盛度与三司详定，卒行其法。诏下，蒲、解之民皆作感圣恩斋。庆历初，范杰复建议：“官自运盐，于诸州卖之。”八年，范祥又请：“令民入钱于边，给钞请盐。”朝廷从之，擢祥为陕西提刑。
    又曰：太宗初筑塘泊，非以限幽蓟之民，盖欲断虏入寇之路，使出一涂，见易制耳。及杨怀敏为水则，乃言可以限绝北胡，堤塞其北而稍注水益之，漫衍而南，侵溺民田，无有限极。其间不合处又三四十里，而图画密相。比以朝廷有澶渊之役，胡自梁门、遂城之间，积薪土为甬道而来，曾不留行。又况冰冻，及自西山或不合处过，足以明其无益矣。去岁河决商胡，河朔水灾所以甚于往前者，以河流入塘泊，堰有缺处，怀敏补之，水不能北流则愈南浸也。
    梁曰：杜杞在广南，诱宜州蛮数十人，饮以漫陀罗酒，醉而杀之，以书诧于父，自比马援，曰：“此不足以为吾功，力能办西北，顾未得施耳。”是时，言事者争言杞为国家行不信于蛮夷，获小亡大，朝廷诘杞上所杀蛮数，为即其洞中诛之邪？以金帛召致邪？杞不能对。亦有阴为之助者，故得不坐。然杞自虞部员外郎数年位至两制。
    孙字宗古，博平人。幼好学，博通书传，善讲说。太宗端拱中九经及第，再调大理评事，充国子监直讲。太宗幸国子监，诏说《尚书?说命》三篇。年少位下，然音读详润，帝称善，因叹曰：“天以良弼赉商，朕独不得邪？”因以切励辅臣，赐绯章服。累迁都官员外郎，侍诸王讲，赐紫章服。
    真宗即位，令中书门下谕欲任以他官，对不敢辞，乃罢诸王侍讲。顷之，自职方员外郎除工部郎中，充龙图阁待制。会真宗幸亳州，谒太清宫，上言切谏，真宗不纳，遂为《解疑论》以示群臣。俄知密州，转左谏议大夫、知河阳，还为给事中。以父年九十，乞解官侍养，诏知兖州。
    上即位，召还，以工部侍郎为翰林侍读学士，预修先朝实录。丁父忧，起复旧官，久之，改兵部侍郎兼龙图阁学士。每上前说经，及乱君亡国之事，反复申绎，未尝避讳，因以规讽。又掇五经切治道者，为五十篇，号《经典徽言》，上之。画《无逸》为图，乞施便坐，为观鉴之助。时庄献明肃皇太后每五日一御殿，与上同听政，因言：“古帝王朝朝暮夕，未有旷日不朝；陛下宜每日御殿，以览万机。”奏留中不报。然上与太后雅爱重之，每进见，常加礼。
    久之，上表致仕，上与太后御承明殿委曲敦谕，不听所请。因诏与龙图阁学士冯元讲《老子》三章，礼部尚书晏殊进读《唐史》，各赐帛二百匹。改工部尚书、知兖州，特宴太清楼，近臣皆预。俄出御飞白书赐群臣，中书门下、枢密院大字一轴，诸学士以下小字各二轴，惟与太子少傅致仕晁迥大小兼赐焉；并诏群臣赋诗。翌日，入谢承明殿，上令讲《老子》三章，赐袭衣、金带、银鞍勒马。及行，赐宴于瑞圣园，上赋诗饯行，并诏近臣赋诗，士大夫以为荣。耕籍恩，改礼部尚书。是岁，累表听致仕。病甚，戒其子不纳婢妾，曰：“无令我死妇人之手。”年七十有四，谥曰宣。
    举动方重，议论有根柢，不肯诡随雷同。真宗已封禅，符瑞屡降，群臣皆歌诵盛德，独正言谏争，毅然有古人风采。精力于学，同定《论语》、《尔雅》、《孝经》正义，请以孟轲书镂板，复郑氏所注《月令》。初，五日郊，从祀神不设席，尊不施幂；七祠时享，献神斋福，止用一尊，不设三登，登歌不《雍》彻；冬至摄祀昊天上帝，外级止七十位；享先农，在祈谷之前；上丁释奠无三献；宗庙不备二舞。皆言其谬阙，并从增改云。又建言：礼家六天帝，止是天之六名，实则一帝；今位号重复，不合典礼。冬至宜罢五帝，雩祀设五帝，不设昊天帝位。乞与群臣议定。时习礼者少，又惮改作，其议不行。撰《崇祀录》、《乐记图》、《五经节解》、《五服年月》，传于时。三子：瑶，虞部员外郎；琪，卫尉寺丞，早卒；瑜，殿中丞。
    伯京曰：冯元、孙俱以儒素称。冯进士，诸科及第。数上疏直谏。真宗末，侍东宫。天圣初，皆为侍读学士。十年，固请老，诏不许，请不已，乃迁礼部尚书、知兖州。上宴太清楼下以饯之。又诏两制、三馆饯于秘阁。已辞，亟行，诏追饯席于瑞圣园。先是，宴两制者，中丞不预；王随时为中丞，耻之，曰：“朝廷盛事也，吾不可以不预。”上疏请行，诏许之。上又赐御诗、御书以宠之。卒于兖州。
    元性微吝，判国子监，公宴，自以其家所赐酒充事，而取其直以归，人以此少之。无子，死之日，家赀钜万。
    子高曰：故事，直学士以上皆服金带。孙羸老，不胜其重，诏特听服犀带而赐以金带。
    张景晦之曰：十一月，夏虏寇承平砦，都辖许怀德却之，寇曰：“来月见延州城下。”范雍汹惧，请济师。俾侠士三百，平以环庆署兼麈延，雍领之。
    十二月，以甲万五千来，留半月所，寇无闻。
    正月初，还屯华池，寇又声言由保安来。雍俾怀德壁承平，部署元孙、钤辖德和屯保安以御之。李奠骄贪，士愤之。十七日，寇声言取金明砦，奠介以俟，逮亥不至，释而寝。十八日四鼓，寇奄至，士叛，俘奠，奠孥骋入延，延兵合三千，雍戒，失据。表交臣名乎苦，遂堙，介妇执陴。十九日，寇及城下。前是，雍闻寇且至，亟呼平，平至自华池赴难。会大雪，平兼行过保安，元孙、德和以其甲巡，是夕宿白巾，未知寇及郭。二十日五鼓，平合吏议进师，裨将郭遵曰：“吾未识寇深浅而瞽进，必败；请先止此，侦而进。”平叱曰：“吾谓竖子骁决，乃尔怯沮吾军！”遂呼马乘去。士未遍食，践雪行数十里。寇伪为雍使，督平进，且曰：“寇已至，道隘，宜单骑引众。”平信之。寇稍翦取，亡数指挥，乃寤。遂屯五龙川，据高自守。二十一日，寇以羸兵先犯之，遵陷阵搏战，俘馘而返。已而再至，平军少利。比晚复至，为两翼以扌之。德和乃以数千人南遁，平军遂败，寇围而之，遵等死。二十二日旦，平、元孙以残甲数千自固，寇以渠令召之，皆乘马而往。虏骑及榆林，民逃者过河中。二十三日，寇撤城下兵去。德和至州，奏“平率众降贼，已完数千兵仅免。”雍以实状闻，乃斫德和腰，赏平、元孙家。
    初，雍辟计用章自副，李康伯监安抚兵，钤辖守勤疾之。城之围也，用章欲弃延保，康伯垂涕，守勤皆叱之。围解，守勤欲白二人，雍使先之，遂奉诏用章杖流，康伯窜，雍以太常卿守安州。
    又曰：九月，寇屯□寺，声言入寇。十月一日，沿使部署葛怀敏、钤辖李知和以甲七万出屯瓦亭，裨将刘贺以胡三万从行。留且半月，寇攻平定，平定守郭固、镇戎守曹英，皆来请援。十三日，进屯镇戎，知和善郭固，请救之，怀敏未应。知和请暨英先进，曰：“君禄盈车，今能偷安，我不能也。”十五日，遂以甲进。寇以羸饵之，知和告胜相继，军中心跃。十七日，知和过平定十里，为寇所窘，来告，怀敏遂以大军赴之。适至平定，知和已败还。军中扰寇继至，赵以数千骑旁出，欲邀之，寇乃退。自是，寇每夕出军后呼噪，军中闭声灭火，旦辄敛去。粮道绝，军馁十日。怀敏诸将皆欲还走，曰：“来涂寇必有伏，若自笼竿往，彼无险，且非所意。”自昏议至四鼓，不决，愤，欲斫指，众解之，因罢。比明，中军已行，众从之。寇蹑其后，为方阵而行。及上，寇分为二道，自两旁截之，军绝为三。中军歼，前军脱者十二三，后军自笼竿，尽免。怀敏、知和殪，虏。沿闭城自固。游骑及潘原，大掠而去。沿左迁待制、知虢州。
    西鄙用兵，许公当国，增兵四十万。及文公为相，庞公为枢密使，减陕西保捷八万。侬智高破岭南十四州，狄青平之。
    文公罢三蕃接伴，不使侵扰河北，虏使大悦。
    赵上言，陈相不学亡术，措置颠倒，引用邪佞，招延卜祝，私仇嫌隙，排斥良善，很愎任情，家声狼籍等八事。
    ●卷五
    明道二年四月己未，吕夷简罢为武胜军节度使、同平章事、判陈州。或曰：庄献初崩，上与吕夷简谋，以夏竦等皆庄献太后之党，悉罢之。退告郭后，郭后曰：“夷简独不附太后邪？但多机巧、善应变耳。”由是并夷简罢之。是日，夷简押班，闻唱其名，大骇，不知其故。夷简素与内侍副都知阎文应等相结，使为中讠，久之，乃知事由郭后。夷简由是恶郭后。
    十月戊午，张士逊罢，吕夷简复入相。上以张士逊等在相位多不称职，复思吕夷简。会士逊上庄献太后谥，还，过枢密使杨崇勋饮酒，致班慰失时。十月戊午，罢士逊为左仆射，崇勋为河阳节度使、同平章事，复以夷简为门下侍郎兼吏部尚书、平章事。
    初，庄献太后称制，郭后恃太后势，颇骄横，后宫多为太后所禁遏，不得进。太后崩，上始得自纵。适美人尚氏、杨氏尤得幸。尚氏父自所由除殿直，赏赐无算，恩宠倾京师。郭后妒，屡与之忿争。尚氏尝于上前有侵后不逊语，后不胜忿，起批其颊，上自起救之，后误查上颈，上大怒。阎文应劝上以爪痕示执政大臣而谋之。上以示吕夷简，且告之故，夷简因密劝上废后。上疑之，夷简曰：“光武，汉之明主也，郭后止以怨怼坐废，况伤乘舆乎？废之未损圣德。”上未许，外人籍籍，颇有闻之者。左司谏、秘阁校理范仲淹因登对极陈其不可，且曰：“宜早息此议，不可使有闻于外也。”夷简将废后，奏请敕有司无得受台谏章奏。
    十二月乙卯，称皇后请入道，赐号“净妃”，居别宫。右谏议大夫、权御史中丞孔道辅怪阁门不授章奏，遣吏讠之，始知其事奏请未降诏书。丙辰，与范仲淹帅诸台谏诣阁门请对，阁门不为奏。道辅等欲自宣门入趣内东门，宣监官宦者阖扉拒之。道辅拊门铜大呼曰：“皇后被废，奈何不听我曹入谏？”宦者奏之，须臾，有旨：“今台谏欲有所言，宜诣中书附奏。”道辅等悉诣中书，论辩喧哗。夷简曰：“废后自有典故。”仲淹曰：“相公不过引汉光武劝上耳。此汉光武失德，又何足法邪？自余废后，皆昏君所为。主上躬尧、舜之资，而相公更劝之效昏君所为乎？”夷简拱立，曰：“兹事明日诸君更自登对力陈之。”道辅等退，夷简即为熟状，贬黜道辅等。故事，中丞罢，须有告词。至是，直以敕除之。道辅等始还家，敕寻至，遣人押出城，仍下诏云云。
    十一月戊子，故后郭氏薨。后之获罪也，上直以一时之忿，且为吕夷简、阎文应所谮，故废之。既而悔之。后出居瑶华宫，章惠太后亦逐杨、尚二美人，而立曹后。久之，上游后园，见郭后故肩舆，凄然伤之，作《庆金枝》词，遣小黄门赐之，且曰：“当复召汝。”夷简、文应闻之，大惧。会后有小疾，文应使医官故以药发其疾。疾甚，未绝，文应以不救闻，遽以棺敛之。王伯庸时为谏官，上言：“郭后未卒，数日先具棺器，请推按其起居状。”上不从，但以后礼葬于佛舍而已。
    始平公自郓徙并，过京师，谒上。是时，上新用文、富为相，自以为得人，谓公曰：“朕新用二相，如何？”公曰：“二臣皆朝廷高选，陛下拔而用之，甚副天下之望。”上曰：“诚如卿言。文彦博犹多私，至于富弼，万口同词，皆云贤相也。”始平公曰：“文彦博，臣顷与之同在中书，详知其所为，实无所私，但恶之者毁之耳。况前者被谤而出，今当愈畏惧矣。富弼顷为枢密副使，未执大政，朝士大夫未有与之为怨者，故交口誉之，冀其进用，而己有所利焉。若富弼以陛下之爵禄树私恩，则非忠臣，何足贤也；若一以公议概之，则向之誉者将转而为谤矣。此陛下所宜深察也。且陛下既知二臣之贤而用之，则当信之坚，任之久，然后可以责成功；若以一人之言进之，未几又以一人之言疑之，臣恐太平之功未易可致也。”上曰：“卿言是也。”
    狄青平邕州还除州。
    拽利王旺荣、天都王刚浪者，皆元昊妻之昆弟也，与元昊族人嵬名山等四人为谟宁令，共掌军国之政，而刚浪勇健有智谋，尤用事。种世衡知青涧城，白始平公，遣土僧王嵩遗刚浪书及银龟，曰：“向者得书，知有善意，欲背僭伪，归款朝廷，甚善。事宜早发，狐疑变生。”欲以间之。于是元昊囚嵩而使刚浪麾下教练使李文贵诣世衡所，阳为不喻，曰：“前者使人以书来，何意也？岂欲和亲邪？”公以其言妄，止文贵于青涧城。
    后数月，元昊寇泾原，葛怀敏战没。会梁适使契丹，契丹主谓适曰：“元昊欲归款南朝而未敢，若南朝以优礼怀来之，彼必洗心自新矣。”于是密诏公招怀元昊：元昊苟肯称臣，虽仍其僭称亦不害；若改称单于可汗，则固大善。公以为若此间使人往说之，则元昊益骄，不可与言，乃自青涧城召李文贵，谓之曰：“汝之先王及今王之初，奉事朝廷，皆不失臣节；汝曹忽无故妄加之名，使汝王不得为朝廷臣，纷纷至今，使彼此之民肝脑涂地，皆汝群下之过也。汝犯边之初，以国家久承平，民不习战，故屡以汝胜；今边民亦习战，汝之屡胜岂可常邪？我国家富有天下，虽偏师小衄，未至大损；汝兵一败，社稷可忧矣。天之立天子者，将使溥爱四海之民而安定之，非欲残彼而取快也。汝归语汝主：若诚能悔过从善，降号称臣，归款朝廷，以息彼此之民，朝廷所以待汝者，礼数赏赐必优于前矣。”文贵顿首曰：“此固西人日夜之愿也。龙图能为言之朝廷，使彼此息兵，其谁不受赐！”公乃厚待而遣之。
    顷之，文贵复以刚浪等遗公书来言和亲之意，用邻国抗敌之礼，公上之。朝廷为还书草，称刚浪等为太尉，使公报之。公曰：“方今抑其僭名，而称其臣已为三公，则元昊岂肯降屈邪？不若称其胡中官谟宁令，非中国之所谕，无伤也。”朝廷善而从之。刚浪又以书来，欲仍其僭称，而称臣款。公不复奏，即日答之，曰：“此非边臣之所敢知也。若名号稍正，则议易合耳。”于是元昊使伊州刺史驾从勖上书，称“男邦泥定国兀卒曩霄上书父大宋皇帝。”从勖至京师，朝廷复遣邵良佐、张子等往复议定名号，及每岁所赐之物，及他盟约，使称臣作誓表上之，朝廷册命为夏国主。
    先是，元昊嬖尼生子，甚爱之。刚浪恐其废立。会元昊妻拽利氏子宁令娶刚浪女为妻，刚浪谋于成婚之夕邀元昊至其帐，伏兵杀之。未发，其党有告之者，元昊围拽利氏，尽灭族。
    李戎讼世衡擅用官物，奏劾。公正其官，奏世衡披荆棘，谨守法度吏耳。移环州，泣别。子古上彦远书，除天兴尉。
    文公为相，庞公为枢密使，以国用不足，同议省兵。于是拣放为民者六万余人，减其衣粮之半者二万余人。众议纷然，以为不可，施昌言、李昭亮尤甚，皆言：“衣食于官久，不愿为农，又皆习弓刀，一旦散之闾阎，必皆为盗贼。”上亦疑之，以问二公，二公曰：“今公私困竭，上下遑遑，其故非他，正由畜养冗兵太多故也。今不省去，无由苏息。万一果有聚为盗贼者，二臣请以死当之。”既而，昭亮又奏：“兵人拣放所以如是多者，大抵皆缩颈曲，诈为短小，以欺官司耳。”公乃言：“兵人苟不乐归农，何为诈欺如此？”上意乃决，边储由是稍苏。后数年，王德用为枢密使，许怀德为殿前都指挥使，复奏选厢军以补禁军，增数万人。
    狄青既破侬智高，平邕州，上甚喜，欲以为枢密使、同平章事。宰相庞籍曰：“昔太祖时，慕容延钊将兵，一举得荆南、湖南之地，方数千里，兵不血刃，不过迁官、加爵邑、赐金帛，不用为枢密使也。曹彬平江南，禽李煜，欲求使相，太祖不与，曰：‘今西有河东，北有幽州，汝为使相，那肯复为朕死战邪！’赐钱二十万贯而已。祖宗重名器如山岳，轻金帛如粪壤，此陛下所当法也。今青奉陛下威灵，殄戮凶丑，克称圣心，诚可褒赏，然方于延钊与彬之功，则不逮远矣。若遂用为枢密使、同平章事，则青名位极矣，寇盗之警不可前知，万一他日青更立大功，欲以何官赏之哉？且枢密使高若讷无过，若之何罢之？不若且为之移镇，加检校官，赐之金帛，亦足以酬青之功矣。”上曰：“向者谏官御史言：若讷举胡恢书石经，恢狂险无行；又若讷前导者欧人致死，可谓无过乎？”庞公曰：“今之庶僚举选人充京官，未迁官者犹不坐，况若讷大臣，举恢以本官书石经，未尝有所迁也，奈何以此解其枢务哉？若讷居马上，前导去之里余，不幸殴人致死，若讷寻执之以付开封府正其法，若讷何罪哉？且谏官御史上言之时，陛下既以赦若讷不问矣，今乃追举以为罪，无乃不可乎？”参知政事梁适曰：“王则止据贝州一城，文彦博攻而拔之，还为宰相；侬智高扰乱广南两路，青讨平之，为枢密使何足为过哉？”籍曰：“贝州之赏，当时论者已嫌其太重。然彦博为参知政事，若宰相有缺，次补亦当为之，况有功乎？又国朝文臣为宰相，出入无常；武臣为枢密使，非有大罪不可罢也。且臣不欲使青为枢密使者，非徒为国家惜名器，亦欲保全青之功名耳。青起于行伍，骤擢为枢密副使，中外汹汹，以为朝廷未有此比。今青立大功，言者方息，若又赏之太过，是复召众言也。”争之累日，上乃从之，曰：“然则更与其诸子官，何如？”籍曰：“昔卫青有功，四子皆封侯，此固有前世之比，无伤也。”于是以青为护国军节度使、河中尹，加检校太傅，诸子皆超迁数官，赏赐金帛甚厚。后数日，两府奏事，上顾籍笑曰：“卿前日商量除狄青官，深合事宜，可谓深远之虑矣。”
    是时，适意以若讷为枢密使，位在己上，宰相有缺，若讷当次补；青武臣，虽为枢密使，不妨己涂辙，故于上前争之。既不能得，退甚不怿，乃密为奏，言狄青功大，赏之太薄，无以劝后；又密令人以上前之语告青；又使人语内侍省押班石全斌，使于禁中自讼其功，及言青与孙沔褒赏太薄，适许为外助。上既日日闻之，不能无信。顷之，两府进对，上忽谓籍曰：“平南之功，前者赏之太薄，今以狄青为枢密使，孙沔为枢密副使，石全斌先给观察使俸，更俟一年，除观察使，高若讷优迁一官，加近上学士，置之经筵。”又言张尧佐亦除宣徽使，声色俱厉。籍错愕，对曰：“容臣等退至中书商议，明日再奏。”上曰：“勿往中书，只于殿门阁内议之，朕坐于此以俟之也。”若讷时为户部侍郎，籍乃与同列议于阁内，以若讷为尚书左丞，加观文殿学士兼侍读，其余皆如圣旨。入奏之，上容色乃和，遂下诏行之。
    始平公自定州归朝，既入见，退诣中书，白执政以求致仕。执政曰：“康宁如是，又主上意方厚，而求去如此之坚，何也？”始平公曰：“若待筋力不支、人主厌弃，然后去，乃不得已也，岂得为止足哉？”因退归私第，坚卧不起。自青州至是，三年凡七上表，其札子不可胜数，朝廷乃许之，以太保致仕。是时论者皆谓公精力充壮，必未肯决去，至是乃服。
    嘉违豫。嘉元年正月甲寅朔，上御大庆殿，立仗朝会。前夕，大雪，至压宫架折。上在禁庭，跣祷于天。及旦而霁，百官就列。既卷帘，上暴感风眩，冠冕欹侧，左右复下帘。或以指抉上口出涎，乃小愈；复卷帘，趣行礼而罢。
    戊午，宴契丹使者于紫宸殿，平章事文彦博奉觞诣御榻上寿，上顾曰：“不乐邪？”彦博知上有疾，猝愕无以对。然尚能终宴。己未，契丹使者入辞，置酒紫宸殿，使者入至庭中，上疾呼曰：“趣召使者升殿，朕几不相见！”语言无次。左右知上疾作，遽扶入禁中。文彦博遣人以上旨谕契丹使者，云昨夕宫中饮酒过多，今日不能亲临宴，遣大臣就驿赐宴，仍授国书。
    彦博与两府俟于殿阁，久之，召内侍都知史志聪、邓保吉等，问上至禁中起居状，志聪等对以禁中事严密，不敢泄。彦博怒，叱之曰：“主上暴得疾，系社稷之安危，惟君辈得出入禁闼，岂可不令宰相知天子起居，欲何为邪？自今疾势稍有增损，必一一见白。”仍命直省官引至中书，取军令状。志聪等素谨愿，及夕，诸宫门白下锁，志聪曰：“汝曹自白宰相，我不任受其军令。”
    庚申，两府诣内东门小殿门起居。上自禁中大呼而出曰：“皇后与张茂则谋大逆！”语极纷错。宫人扶侍者皆随上而出，谓宰相曰：“相公且为天子肆赦消灾。”两府退，始议下赦。茂则，内侍也，上素不之喜，闻上语即自缢，左右救解，得不死。文彦博召茂则责之曰：“天子有疾，谵言耳，汝何遽如是？汝若死，使中宫何所自容邪？”戒令常侍上左右，毋得辄离。曹后以是亦不敢辄近上左右。诸女皆幼，福康公主最长，时已病心，初不知上之有疾，更无至亲在上侧者，惟十阁宫人侍奉而已。上既不能省事，两府但相与议定，称诏行之。两府谋以上躬不宁，欲留宿宫中而无名。辛酉，文彦博建议设醮祈福于大庆殿，两府昼夜焚香，设幄宿于殿之西庑。史志聪等曰：“故事，两府无留宿殿中者。”彦博曰：“今何论故事也？”
    壬戌，上疾小间，暂出御崇政殿以安众心。癸亥，赐在京诸军特支钱。两府求诣寝殿见上，史志聪等难之，平章事富弼责之，志聪等不敢违。是日，两府始入福宁殿卧内奏事，两制近臣日诣内东门问起居，百官五日一入。
    甲子，赦天下。知开封府王素夜叩宫门，求见执政白事。文彦博曰：“此际宫门何可夜开？”诘旦，素入白有禁卒告都虞候欲为变者，执政欲收捕按治，彦博曰：“如此，则张皇惊众。”乃召殿前都指挥使许怀德问曰：“都虞候某甲者，何如人？”怀德曰：“在军职中最为谨良。”彦博曰：“可保乎？”曰：“可保。”彦博曰：“然则此卒有怨于彼，诬之耳。当亟诛之以靖众。”众以为然。彦博乃请平章事刘沆判状尾，斩于军门。及上疾愈，沆谮彦博于上曰：“陛下违豫时，彦博擅斩告反者。”彦博以沆判呈上，上意乃解。
    先是，富弼用朝士李仲昌策，自澶州商胡河穿六漯渠，入横陇故道。北京留守贾昌朝素恶弼，阴结内侍右班副都知武继隆，令司天官二人候两府聚处，于大庆殿庭执状抗言：“国家不当穿河于北方，致上体不安。”文彦博知其意有所在，顾未有以制也。后数日，二人又上言请皇后同听政，亦继隆所教也。史志聪等以其状白执政，彦博视而怀之，不以示同列，有喜色。同列问，不以告。既而，召二人诘之曰：“汝今日有所言乎？”对曰：“然。”彦博曰：“天文变异，汝职所当言也，何得辄预国家大事？汝罪当族！”二人惧，色变。彦博曰：“观汝直狂愚耳，未欲治汝罪，自今无得复尔。”二人退，彦博乃以状示同列，同列皆愤怒曰：“奴敢尔妄言，何不斩之？。彦博曰：“斩之则事彰灼，中宫不安。”众皆曰：“善。”既而议遣司天官定六漯于京师方位，彦博复遣二人往。武继隆白请留之，彦博曰：“彼不敢辄妄言，有人教之耳。”继隆默不敢对。二人至六漯，恐治前罪，乃更言六漯在东北，非正北，无害也。
    戊辰以后，上神思浸清宁，然终不语，群臣奏事，大抵首肯而已。壬申，罢醮，两府始分番归第，不归者各宿于其府。
    二月癸未朔，甲申，诏惟两府近臣日候问于内东门，余悉罢之。甲辰，上始御延和殿，自省府官以上及宗室皆入参。丙午，百官奏贺康复。
    贡父曰：章献刘后本蜀人，善播鼗。蜀人宫美携之入京。美以锻银为业，时真宗为皇太子，尹开封，美因锻得见，太子语之曰：“蜀妇人多材慧，汝为我求一蜀姬。”美因纳后于太子，见之，大悦，宠幸专房。太子乳母恶之。太宗尝问乳母：“太子近日容貌癯瘠，左右有何人？”乳母以后对，上命去之。太子不得已，置于殿侍张耆之家。耆避嫌，为之不敢下直。未几，太宗宴驾，太子即帝位，复召入宫。
    刘贡父曰：“真宗将立刘后，参知政事赵安仁以为刘后寒微，不可以母天下，不如沈德妃出于相门。上虽不乐，而以其守正，无以罪也。他日，上从容与王冀公讼方今大臣谁最为长者，冀公欲挤安仁，乃誉之曰：“无若赵安仁。”上曰：“何以言之？”冀公曰：“安仁昔为故相沈义伦所知，至今不忘旧德，常欲报之。”上默然。明日，安仁遂罢政事。
    王旦太尉荐寇莱公为相。莱公数短太尉于上前，而太尉专称其长。上一日谓太尉曰：“卿虽称其美，彼专谈卿恶。”太尉曰：“理固当然。臣在相位久，政事阙失必多。准对陛下无所隐，益见其忠直，此臣所以重准也。”上由是益贤太尉。初，莱公在藩镇，尝因生日构山棚大宴，又服用僭侈，为人所奏。上怒甚，谓太尉曰：“寇准每事欲效朕，可乎？”太尉徐对曰：“准诚贤能，无如呆何！”上意遽解，曰：“然。此止是呆耳。”遂不问。及太尉疾亟，上问以后事，唯对以宜早召寇准为相云。
    钱资元曰：真宗末，王冀公每奏事，或怀数奏，出其一二，其余皆匿之，既退，以己意称圣旨行之。尝与马知节俱奏事上前，冀公将退，知节目之曰：“怀中奏何不尽出之？”
    张乖崖常称：“使寇公治蜀，未必如咏；至于澶渊一掷，咏亦不敢为也。”深叹服之。
    邢，雍丘人，以学术称于乡曲，家居不仕。真宗末，以布衣召对，问以治道，不对。上问其故，曰：“陛下东封西祀，皆已毕矣，臣复何言？”上悦，除试四门助教，遣归。衣服居处，一如平日，乡人不觉其有官也。既卒，人乃见其《敕》与废纸同束置屋梁间。
    ●卷六
    冯拯，河南人，其父为赵韩王守第舍。拯年少时，韩王见之，问此为谁，其父对曰：“某男也。”韩王奇其状貌，曰：“此子何不使之读书？”其父遂使之就学。数年，举进士，韩王为之延誉，遂及第。太宗时，拯上言请立太子，太宗怒，谪之岭南。久之，以右正言通判广州事。其同官为太常博士，署位常在拯下。寇莱公素恶拯，会覃恩，拯迁虞部员外郎，其同官迁屯田员外郎。其同官以拯素刚，让居其下，莱公见奏状，怒，下书诘之，曰：“虞部署位乃在屯田之上，于法何据？趣以状对。”于是，拯密奏言：“寇准以私憾专抑挫臣。吕端畏怯，不敢与争；张洎又准所引用，朝廷之事一决于准。威福自任，纵恣不公，皆如此。”比上省章奏，大怒，莱公由是出知褒州。上又责让吕端、张洎，二人皆顿首曰：“准在中书，臣等备员而已。”真宗即位，拯遂被用至宰相。今上即位，发丁朱崖罪，窜之南荒，拯之力也。拯无文学，而性伉直，自奉养奢靡，官至侍中。
    种放以处士召见，拜谏官，真宗待以殊礼，名动海内。后谒归终南山，恃恩骄倨甚。王嗣宗时知长安，放至，通判以下群拜谒，放小俯垂手接之而已，嗣宗内不平。放召其诸侄出拜嗣宗，嗣宗坐受之。放怒，嗣宗曰：“向者通判以下拜君，君扶之而已；此白丁耳，嗣宗状元及第，名位不轻，胡为不得坐受其拜？”放曰：“君以手搏得状元耳，何足道也！”嗣宗怒，遂上疏言：“放实空疏，才识无以逾人，专饰诈巧，盗虚名。陛下尊礼放，擢为显官，臣恐天下窃笑，益长浇伪之风。且陛下召魏野，野闭门避匿，而放阴结权贵以自荐达。”因抉レ言放阴事数条。上虽两不之问，而待放之意浸衰。齐州进士李冠尝献嗣宗诗曰：“终南处士声名灭，土妖狐窟穴空。”
    王嗣宗不信鬼神，疾病，家人为之焚纸钱祈祷，嗣宗闻之，笑曰：“何等鬼神，敢问王嗣宗取枉法赃邪？”
    嗣宗性忌刻，多与人相忤。世传嗣宗家有恩仇簿，已报者则勾之。晚年交游，皆入仇簿。
    林特本广南摄官，以勤为吏职，又善以辞色承上接下，官至尚书三司使、修昭应宫副使。是时，丁朱崖为修宫使，特一日三见，亦三拜之。与吏卒语，皆煦煦抚慰之，由是人皆乐为尽力，事无不齐集。精力过人，常通夕坐而假寝，未尝解衣就枕。
    周王，母章穆皇后也，真宗在藩邸时生。景德中，从幸永安，还，得疾，薨，时年十岁许。章穆悲感成疾，明年亦崩。
    李允则知雄州十八年。初，朝廷与契丹和亲，约不修河北城隍，允则欲殿雄州城，乃置银器五百两于城北神祠中。或曰：“城北孤迥，请多以人守之。”允则不许。数日，契丹数十骑盗取之，允则大怒，移牒涿州捕贼，因且急筑其城。契丹内惭，不敢止也。允则为长吏，于市中下马往富民家，军营与妇女笑语无所间，然富民犯罪未尝少宽假。契丹中机密事，动息皆知之，当时边臣无有及者。
    真宗不豫，寇莱公与内侍省都知周怀政密言于上，请传位皇太子，上自称太上皇，上许之，自皇后以下皆不与知。既而月余无所闻。二月二日，上幸后苑，命后宫挑生菜，左右皆散去。怀政伺上独处，密怀小刀至上所，涕泣言曰：“臣前言社稷大计，陛下已许臣等，而月余不决，何也？臣请剖心以明忠款。”因以刀划其胸，僵仆于地，流血淋漓。上大惊，因是疾复作，左右扶舆入禁中。皇后命收怀政下狱，按问其状。又于宫中索得莱公奏言传位事，乃命亲军校杨崇勋密告云：“寇准、周怀政等谋废上、立太子。”遂诛怀政而贬莱公。
    寇莱公之贬雷州也，丁晋公遣中使赍敕往授之，以锦囊贮剑，揭于马前。既至，莱公方与郡官宴饮，驿吏言状，莱公遣郡官出逆之。中使避不见，入传舍中，久之不出。问其所以来之故，不答。上下皆皇恐，不知所为。莱公神色自若，使人谓之曰：“朝廷若赐准死，愿见敕书。”中使不得已，乃以敕授之。莱公乃从录事参军借绿衫着之，短才至膝，拜受敕于庭，升阶复宴饮，至暮而罢。
    真宗晚年不豫，尝对宰相盛怒曰：“昨夜皇后以下皆云，刘氏独置朕于宫中。”众知上毛乱误言，皆不应。李迪曰：“果如是，何不以法治之？”良久，上寤，曰：“无是事也。”章献在帷下闻之，由是恶迪。初，自给事中、参知政事除工部尚书、平章事，既而贬官，十余年，历诸侍郎，景初，复以工部尚书入相。
    宫美以锻银为业，纳邻倡妇刘氏为妻，善播鼗。既而家贫，复售之。张耆时为襄王宫指使，言于王，得召入宫，大有宠。王乳母秦国夫人性严整，恶之，固令王斥去。王不得已，置于张耆家，以银五挺与之，使筑馆居于外。徐使人请于秦国夫人，乃许复召入宫。美由是得为开封府通引官，给事王宫。及王即帝位，刘氏为美人，以其无宗族，更以美为第，改姓刘云。乐道父与张耆俱为襄王宫指使，故得详耳。
    胡顺之为浮梁县令，民臧有金者，素豪横，不肯出租，畜犬数十头，里正近其门辄噬之。绕垣密植橘柚，人不可入。每岁里正常代之输租，前县令不肯禁。顺之至官，里正白其事，顺之怒曰：“汝辈嫉其富，欲使顺之与为仇耳。安有王民不肯输租者邪？第往督之。”及期，里正白不能督；顺之使手力继之，又白不能；又使押司录事继之，又白不能。顺之怅然曰：“然则此租必使令自督邪？”乃命里正聚藁，自抵其居，以藁塞门而焚之。臧氏人皆逃逸，顺之悉令掩捕，驱至县，其家男子年十六以上尽痛杖之。乃召谓曰：“胡顺之无道，既焚尔宅，又杖尔父子兄弟，尔可速诣府自讼矣。”臧氏皆慑服，无敢诣府者。自是臧氏租常为一县先。
    府尝遣教练使诣县，顺之闻之，曰：“是固欲来烦扰我也。”乃微使人随之，阴记其入驿舍及受驿吏供给之物。既至，入谒，色甚倨，顺之延与坐，徐谓曰：“教练何官邪？”曰：“本州职员耳。”曰：“应入驿乎？”教练使曰：“道中无邸店，暂止驿中耳。”又曰：“应受驿吏供给乎？”曰：“道中无刍粮，故受之。”又曰：“应与命官坐乎？”教练使趣下谢罪。顺之乃收械系狱，置暗室中，以粪十瓮环其侧。教练使不胜其苦，因顺之过狱，呼曰：“令何不问我罪？”顺之笑谢曰：“教练幸勿讶也，今方多事，未暇问也。”系十日，然后杖之二十，教练使不服，曰：“我职员也，有罪当受杖于州。”顺之笑曰：“教练久为职员，殊不知法，杖罪不送州邪？”卒杖之。自是府吏无敢扰县者。州虽恶之，然亦不能罪也。后为青州幕僚，发麻氏罪，破其家，皆顺之之力。真宗闻其名，召至京师，除著作佐郎、洪州佥判。
    顺之为人深刻无恩，至洪州，未几，病目，恶明，常以物帛包封乃能出，若日光所烁，则惨痛彻骨。由是去官，家于洪州，专以无赖把持长短，凭陵细民，殖产至富。后以覃恩迁秘书丞，又上言得失。章献太后临朝，特迁太常博士；又以覃恩迁屯田员外，卒于洪州。顺之进士及第，颇善属文。
    青州临淄麻氏，其先五代末尝为本州录事参军。节度使广纳货赂，皆令麻氏主之，积至巨万。既而，节度使被召赴阙，不及取而卒，麻氏尽有其财，由是富冠四方。真宗景德初，契丹寇澶渊，其游兵至临淄，麻氏率庄夫千余人据堡自守，乡里赖之全济者甚众。至今基址尚存，谓之麻氏寨。虏退，麻氏敛器械尽输官，留十二三以卫其家。麻温舒兄弟皆举进士，馆阁美官。家既富饶，宗族横于齐。有孤侄懦弱，麻氏家长恐分其财，幽饿杀之。事觉，姜遵为转运使，欲树名声，因索其家，获兵器及玉图书小印，因奏麻氏大富，纵横临淄，齐人慑服，私畜兵，刻玉宝，将图不轨。于是麻氏或死或流，子孙有官者皆贬夺，籍没家财不可胜纪。麻氏由是遂衰。
    真宗时，京师民家子有与人斗者，其母追而呼之，不从，母颠踬而死。会疏决，法官处其罪当笞。上曰：“母言不从，违犯教令，当徒二年，何谓笞也？”群臣无不惊服。
    永兴军上言朱能得天书，真宗自拜迎入宫。孙知河阳，上疏切谏，以为天且无言，安得有书？天下皆知朱能所为，惟上一人不知耳，乞斩朱能以谢天下。其辞有云：“得来唯自于朱能，崇信只闻于陛下。”其质直如此，上亦不之责。顷之，朱能果败。
    真宗将西祀，龙图阁待制孙上疏切谏，以为西祀有十不可，陛下不过欲效秦皇、汉武刻石颂德、夸耀后世耳。其辞有云：“昔秦多徭役，而刘、项起于徒中；唐不恤民，而黄巢因于饥岁。今陛下好行幸，数赋敛，安知天下无刘、项、黄巢乎？”上乃自制《辨疑论》以解之，仍遣中使慰谕焉。
    景德初，契丹入寇。是时，寇准、毕士安为相，士安以疾留京师，准从车驾幸澶渊。王钦若阴言于上，请幸金陵，以避其锐；陈尧叟请幸蜀。上以问准，时钦若、尧叟在旁，准心知二人所为，阳为不知曰：“谁为陛下画此策者？罪可斩也。今虏势凭陵，陛下当率励众心，进前御敌，以卫社稷，奈何欲委弃宗庙、远之楚、蜀邪？且以今日之势，銮舆回轸一步，则四方瓦解，万众云散，虏乘其势，楚、蜀可得至邪？”上寤，乃止。二人由是怨准。
    上在澶渊南城，殿前都指挥使高琼固请幸河北，曰：“陛下不幸北城，北城百姓如丧考妣。”冯拯在旁呵之曰：“高琼何得无礼！”琼怒曰：“君以文章为二府大臣，今虏骑充斥如此，犹责琼无礼，君何不赋一诗咏退虏骑邪？”上乃幸北城，至浮桥，犹驻辇未进，琼以所执过筑辇夫背，曰：“何不亟行！今已至此，尚何疑焉？”上乃命进辇。既至，登北城门楼，张黄龙旗，城下将士皆呼万岁，气势百倍。会虏大将挞览中弩死，虏众遂退。他日，上命寇准召琼诣中书，戒之曰：“卿本武臣，勿强学儒士作经书语也。”
    寇准从车驾在澶渊，每夕与杨亿饮博讴歌，谐谑喧呼，常达曰；或就寝，则鼾息如雷。上使人觇知之，喜曰：“得渠如此，吾复何忧！”
    虏兵既退，来求和亲，诏刘仁范往议之，仁范以疾辞，乃命曹利用代之。利用与之约，岁给金缯二十万，虏嫌其少。利用复还奏之，上曰：“百万以下，皆可许也。”利用辞去，准召利用至幄次，语之曰：“虽有敕旨，汝往，所许毋得过三十万，过三十万勿来见准，将将斩汝。”利用股栗。再至虏帐，果以三十万成约而还。
    车驾还自澶渊，毕士安迎于半道，既入京师，士安罢相，寇准代为首相。
    上以澶渊之功，待准至厚，群臣无以为比，数称其功，王钦若疾之。久之，数承间言于上曰：“澶渊之役，准以陛下为孤注，与虏博耳。苟非胜虏，则为虏所胜，非为陛下画万全计也。且城下之盟，古人耻之；今虏众悖逆，侵逼畿甸，准为宰相，不能殄灭凶丑，卒为城下之盟以免，以足称乎？”上由是浸疏之。顷之，准罢而天书事起。
    王旦久疾不愈，上命肩舆入禁中，使其子雍与直省吏扶之，见于廷和殿。劳勉数四，因命曰：“卿今疾亟，万一有不讳，使朕以天下事付之谁乎？”旦谢曰：“知臣莫若君，惟明主择之。”再三问，不对。是时张咏、马亮皆为尚书。上曰：“张咏如何？”不对。又曰：“马亮如何？”不对。上曰：“试以卿意言之。”旦强起举笏曰：“以臣之愚，莫若寇准。”上怃然，有间，曰：“准性刚褊，卿更思其次。”旦曰：“他人，臣所不知也。臣病困，不任久侍。”遂辞退。旦薨岁余，上卒用准为相。直省吏今尚存，亲为元震言之。前数事皆元震闻其先人所言也。元震先人为内侍省都知。
    真宗晚年不豫，寇准得罪，丁谓、李迪同为相，以其事进呈，上命降准小处知州。谓退，署其纸尾曰：“奉圣旨：除远小处知州。”迪曰：“向者圣旨无‘远’字。”谓曰：“与君面奉德音，君欲擅改圣旨以庇准邪？”由是二人斗阋，更相论奏。上命翰林学士钱惟演草制，罢谓政事，惟演遂出迪而留谓。外人先闻其事，制出，无不愕然，上亦不复省也。
    真宗时，王文正旦为相，宾客虽满座，无敢以私干之者。既退，旦察其可与言者及素知名者，使吏问其居处。数月之后，召与语，从容久之，询访四方利病，或使疏其所言而献之，观其才之所长，密籍记其名。他日，其人复来，则谢绝不复见也。每有差除，旦先密疏三四人姓名请于上，上所用者，辄以笔点其首，同列皆莫之知。明日，于堂中议其事，同列争欲有所引用，旦曰：“当用某人。”同列争之莫能得。及奏入，未尝不获可。同列虽疾之，莫能间也。丁谓数毁旦于上，上益亲厚之。
    曹玮久在秦州，累章求代。上问旦谁可代玮者，旦荐枢密直学士李及，上即以及知秦州。众议皆谓及虽谨厚有行检，非守边之才，不足以继玮。杨亿以众言告旦，旦不答。及至秦州，将吏心亦轻之。会有屯驻禁军，白昼掣妇人银钗于市中，吏执以闻。及方坐观书，召之使前，略加诘问，其人服罪，及不复下吏，亟命斩之，复观书如故。将吏皆惊服。不日，声誉达于京师。亿闻之，复见旦，具道其事，谓旦曰：“向者相公初用及，外廷之议皆恐及不胜其任；今及材器乃如此，信乎相公知人之明也。”旦笑曰：“外延之议，何其易得也。夫以禁军戍边，白昼为盗于市，主将斩之，事之常也，乌足以为异政乎？旦之用及者，其意非为此也。夫以曹玮知秦州七年，羌人服，边境之事，玮处之已尽其宜矣。使他人往，必矜其聪明，多所变置，败坏玮之成绩。旦所以用及者，但以及重厚，必能谨守玮之规摹而已矣。”亿由是益服旦之识度。
    真宗既与契丹和亲，王文正旦问于李文靖沆曰：“和亲何如？”文靖曰：“善则善矣，然边患既息，恐人主渐生侈心耳。”文正亦未以为然。及真宗晚年，多事巡游，大修宫观，文正乃潜叹曰：“李公可谓有先知之明矣。”
    苏子容曰：王冀公既以城下之盟短寇莱公于真宗，真宗曰：“然则如何可以洗此耻？”冀公曰：“今国家欲以力服契丹，所未能也。戎狄之性，畏天而信鬼神，今不若盛为符瑞，引天命以自重，戎狄闻之，庶几不敢轻中国。”上疑未决，因幸秘阁，见杜镐，问之曰：“卿博通《坟》、《典》，所谓《河图》、《洛书》者，果有之乎？”镐曰：“此盖圣人神道设教耳。”上遂决冀公之策，作天书等事。故世言符瑞之事始于冀公成于杜镐云。晚年，王烧金以幻术宠贵，京师妖妄繁炽，遂有席帽精事，闾里惊扰，严刑禁之乃止。
    陈恕为三司使，真宗命具中外钱谷大数以闻，恕诺而不进。久之，上屡趣之，恕终不进。上命执政诘之，恕曰：“天子富于春秋，若知府库之充羡，恐生侈心，是以不敢进。”上闻而善之。
    太宗疾大渐，李太后与宣政使王继恩忌太子英明，阴与参知政事李昌龄、殿前都指挥使李继勋、知制诰胡旦谋立潞王元佐。太宗崩，太后使继恩召宰相吕端，端知有变，锁继恩于阁内，使人守之而入。太后谓曰：“宫车已宴驾，立嗣以长，顺也，今将何如？”端曰：“先帝立太子，正为今日。今始弃天下，岂可遽违先帝之命，更有异议？”乃迎太子立之。寻以继勋为使相、赴陈州本镇，昌龄为忠武行军司马，继恩为右监门卫将军、均州安置，胡旦除名、流浔州。
    真宗既于大行柩前即位，垂帘引见群臣，宰相吕端于殿下平立不拜，请卷帘，升殿审视，然后降价，率群臣拜呼万岁。
    真宗尝谓李宗谔曰：“闻卿能敦睦宗族，不陨家声，朕今保守祖宗基业，亦犹卿之治家也。”
    真宗初即位，以工部侍郎郭贽知天雄军，郭贽辞诉不肯赴职，上不许。贽退，上以问宰相，对曰：“近例亦有已拜而复留不行者。”上曰：“朕初嗣位，命贽为大藩而不行，后何以使群臣？”卒遣之。
    石熙政知宁州，上言：“昨清远军失守，盖朝廷素不留意。”因请兵三五万。真宗曰：“西边事，吾未尝敢忘之，盖熙政远不知耳。”周莹等曰：“清远失守，将帅不才也，而熙政敢如此不逊，必罪之。”上曰：“群臣敢言者亦甚难得，苟其言可用，用之；不可用，置之。若必加罪，后复谁有敢言者？”因赐诏书褒嘉焉。
    真宗东封还，群臣献歌颂称赞功德者相继，惟进士孙籍献书言：“封禅帝王之盛事，然愿陛下慎于盈成，不可遂自满假。”上善其言，即召试中书，赐同进士出身。
    秦国长公主尝为子六宅使世隆求正刺史，真宗曰：“正刺史系朝廷公议，不可。”
    鲁国长公主为翰林医官使赵自化求尚食使兼医官院事，上谓王继英曰：“雍王元份亦尝为自化求遥郡，朕以遥郡非医官所领，此固不可也。”
    驸马都尉石保吉自求见上，言：“仆夫盗财，乞特加重罪。”上曰：“有司自有常法，岂肯以卿故乱天下法也。”又请于私第决罚，亦不许。
    真宗即位，每旦，御前殿，中书、枢密院、三司、开封府、审刑院及请对官以次奏事，辰后入宫上食。少时，出坐后殿，阅武事，至日中罢。夜则召侍读、侍讲学士，询问政事，或至夜分还宫。其后率以为常。
    真宗尝读《易》，召大理评事冯元讲《泰卦》。元曰：“泰者，天气下降，地气上腾，然后天地交泰。亦犹君意接于下，下情达于上，无有壅蔽，则君臣道通。向若天地不交，则万物失宜；上下不通，则国家不治矣。”上大悦，赐元绯衣。
    真宗重礼杜镐。镐直龙图阁，上尝因沐浴罢，饮上尊酒，封其余，遣使赐镐于阁下。镐素不饮，得赐，喜，饮之至尽，因动旧疾，忽僵不知人。上闻之，惊，步行出至阁下，自调药饮之。仍诏其子津入侍疾。少顷，镐稍苏，见至尊在，欲起，上抚令卧。镐疾平，然后入宫。方镐疾亟时，上深自咎责，以为由己赐酒致镐疾也。
    种放隐于终南山豹林谷，讲诵经籍，门人甚众。太宗闻其名，召之，放辞以母老不至，诏每节给钱物供养其母。咸平元年，母卒，真宗赐钱二十万、帛三十匹、米三十斛以葬。明年，复赐钱五万，诏本府礼遣，亦辞疾不至。五年，又遣供奉官周圭，赍诏至山召之，仍赐钱十万、绢百匹，放应命至阙。上甚喜，见于便殿，赐坐与语，即拜左司谏、直昭文馆，赐居第、什器，御厨给膳。明年，放上表请归山，上令暂归，三两月复来赴阙。因拜起居舍人，宴饯于龙图阁，上赋诗送之，命群臣皆赋。景德三年，迁右谏议大夫。祥符元年，迁给事中。从祀汾阴，拜工部侍郎。
    真宗祀汾阴，召河中府处士李渎、刘巽。巽拜大理评事，致仕，乃赐绯；渎以疾辞。又召华山郑隐、敷水李宁，对于行宫，隐赐号正晦先生。又召陕州魏野，亦辞疾，不应命。
    先朝命郭后观奉宸库，后辞曰：“奉宸国之宝库，非妇人所当入。陛下欲惠赐六宫，愿量颁之，妾不敢奉诏。”上为之止。
    ●卷七
    枢密直学士张咏知益州，有巡检所领龙猛军人溃为群盗。“龙猛军”者，本皆募群盗不可制者充之，剽悍善斗，连入数州，俘掠而去。蜀人大恐。咏一日召钤辖以州牌印付之，钤辖愕然，请其故，咏曰：“今盗势如此，而钤辖晏然安坐，无讨贼心，是必欲令咏自行也。钤辖宜摄州事，咏将出讨之。”钤辖惊曰：“某今行矣。”咏曰：“何时？”曰：“即今。”咏顾左右张酒具于城西门之上，曰：“钤辖将出，吾今饯之。”钤辖不得已，勒兵出城，与饮于楼上。酒数行，钤辖曰：“某愿有谒于公。”咏云：“何也？”曰：“某所求兵粮，愿皆应副之。”咏曰：“诺。老夫亦有谒于钤辖。”曰：“何也？咏曰：“钤辖今往，必灭贼；若无功而返，必断头于此楼之下矣。”钤辖震栗而去。既而与贼遇，果败，士众皆还走几十里。钤辖召其将校告之曰：“观此翁所为，真斩我，不为异也。”遂复进，力战，大破之，贼遂平。
    张咏时，有僧行止不明，有司执之以白咏，咏熟视，判其牒曰：“勘杀人贼。”既而案问，果一民也，与僧同行于道中，杀僧，取其祠部戒牒三衣，因自披剃为僧。僚属问咏：“何以知之？”咏曰：“吾见其额上犹有系巾痕也。”
    真宗造玉清昭应宫，张咏上言：“不审造宫观，竭天下之财，伤生民之命。此皆贼臣丁谓诳惑陛下，乞斩丁谓头置于国门，以谢天下；然后斩咏头置于丁氏之门，以谢丁谓。”上亦不罪焉。
    真宗判开封府，杨砺为府僚；及登储贰，因为东宫官；即位，为枢密副使。病甚，真宗幸其第问疾，所居在隘巷中，辇不能进。左右请还，上不许，因降辇，步至其第，存劳甚至。
    杨砺，太祖建隆初状元及第。在开封府，真宗问砺何年及第，砺唯唯不对。真宗退问左右，然后知之，自悔失问，谓砺不以科名自伐，由是重之。
    真宗知开封府，李应机知咸平县。府遣散从以帖下县，有所追捕，散从恃王势，欢呼于县廷。应机怒曰：“汝所事者王也，我所事者王之父也，父之人可以怠子之人，汝乃敢如此！”杖之二十。散从走归，具道其语，泣诉于王，王不答，而默记其名，嘉其谅直。及即帝位，擢应机通判益州事，召之登殿，谓之曰：“朕方以西蜀为忧，故除卿此官，委以蜀事。此未足为大任，卿第行，勉之，有便宜事，密疏以闻。”应机至州，未几，有走马入奏事。前一日，知州置酒饯之，应机故称疾不会，走马心已不平。及暮，应机又使人谓走马曰：“应机有密疏，欲附走马入奏，明日未可行也。”走马不知其受上旨，愈怒，强应之曰：“诺。”明日，走马使人诣应机曰：“某治装已具，且行矣，愿得所赍之疏。”应机曰：“某之疏不可使人传也，当自来受之。”走马虽怒甚，意欲积其骄横之状，具奏于上，乃诣应机廨舍，受其疏以行。既至，升殿，上迎问曰：“李应机无恙乎？有疏来否？”走马愕然失据，即对曰：“有。”因探其怀出之。上周览，称善数四，因问应机在蜀治行何如，走马，转辞更称誉之。上曰：“汝还语应机，凡所言事皆善，已施行矣。更有意见，尽当以闻。蜀中无事，行召卿矣。”顷之，召入，迁擢，数岁中至显官。应机为吏强敏，而贪财多权诈，其后上亦察其为人，浸疏之。
    景德初，契丹寇澶州，枢密使陈尧叟奏请沿河皆撤去浮桥，舟船皆收泊南岸。敕下河阳、河中、陕府如其奏，百姓大惊扰。监察御史王济知河中府，独不肯撤，封还敕书，且奏以为不可。陕州通判张稷时以公事在外，州中已撤浮桥，稷还，闻河中府不撤，乃复修之。寇相时在中书，由是知此二人。明年，召济为员外郎兼侍御史知杂事，方且进用。济性鲠直，众多嫌之，及寇相出，济遂以郎中知杭州，徙知洪州而卒。稷亦以此为三司判官、转运使。
    景德初，契丹犯河北，王钦若镇魏府，有兵十余万。契丹将至，阖城惶遽。钦若与诸将议探符分守诸门，阁门使孙全照曰：“全照将家子，请不探符。诸将自择便利处所，不肯当者，某请当之。”既而莫肯守北门者，乃以全照付之。钦若亦自分守南门，全照曰：“不可。参政主帅，号令所出，谋画所决，北门至南门二十里，请覆待报，必失机会，不如居中央府署，保固腹心，处分四面，则大善。”钦若从之，全照素教蓄无地分弩手，皆执朱漆弩，射人马洞彻重甲，随所指麾，应用无常。于是大开北门，下钓桥以待之。契丹素畏其名，莫敢近北门者，乃环过攻东门。良久，舍去，东趣故城。是夜月黑，契丹自故城潜师复过魏府，伏兵于城南狄相庙中，遂南攻德清军。饮若闻之，遣将率精兵追之，契丹伏兵断其后，魏兵不能进退。全照请于钦若曰：“若亡此兵，是无魏也。北门不足守，全照请救之。”钦若许之。全照率麾下出南门力战，杀伤契丹伏兵略尽，魏兵复得还，存者什三四。德清遂陷。
    寇莱公少时不修小节，颇爱飞鹰走狗。太夫人性严，尝不胜怒，举秤锤投之，中足流血，由是折节从学。及贵，母已亡，每扪其痕，辄哭。
    景德中，虏犯澶渊，天子亲征，枢密使陈尧叟、王钦若密奏宜幸金陵，以避其锋。是时乘舆在河上行宫，召寇准入谋其事。准将入，闻内中人谓上曰：“群臣欲将官家何之邪？何不速还京师？”准入见，上以金陵谋问之，准曰：“群臣怯懦无知，不异于向者妇人之言。今胡虏迫近，四方危心，陛下唯可进尺，不可退寸。河北将士旦夕望陛下至，气势百倍。今若陛下回辇数步，则四方瓦解，虏乘其势，金陵可得至邪？”上善其计，乃北渡河。
    丁、寇异趣，不协久矣。寇为枢密使，曹利用为副使，寇以其武人，轻之。议事有不合者，莱公辄曰：“君一武夫耳，岂解此国家大体！”郓公由是衔之。真宗将立刘后，莱公及王旦、向敏中皆谏，以为出于侧微，不可。刘氏宗人横于蜀中，夺民盐井，上以后故，欲舍其罪，莱公固请行法。是时上已不豫，不能记览，政事多宫中所决。丁相知曹、寇不平，遂与郓公合谋，请罢莱公政事，除太子少傅。上初不知，岁余，忽问左右曰：“吾目中久不见寇准，何也？”左右亦莫敢言。上崩，太后称制，莱公再贬雷州。是岁，丁相亦获罪。
    张齐贤为布衣时，倜傥有大度，孤贫落魄，常舍道上逆旅。有群盗十余人，饮食于逆旅之间，居人皆惶恐窜匿；齐贤径前揖之，曰：“贱子贫困，欲就诸大夫求一醉饱，可乎？”盗喜曰：“秀才乃肯自屈，何不可者？顾吾辈粗疏，恐为秀才笑耳。”即延之坐。齐贤曰：“盗者，非龌龊儿所能为也，皆世之英雄耳。仆亦慷慨士，诸君又何间焉？”乃取大碗，满酌饮之，一举而尽，如是者三。又取豚肩，以指分为数段而啖之，势若狼虎。群盗视之愕眙，皆咨嗟曰：“真宰相器也。不然，何能不拘小节如此也！他日宰制天下，当念吾曹皆不得已而为盗耳，愿早自结纳。”竟以金帛遗之。刘贤皆受不让，重负而返。
    张齐贤真宗时为相，戚里有争分财不均者，更相诉讼。又因入宫，自理于锨埃喽希？不能服。齐贤曰：“是非台府所能决也，臣请自治之。”上许之。齐贤坐相府，召讼者曰：“汝非以彼所分财多，汝所分财少乎？”皆曰：“然。”即命各供状结实，乃召两吏趣徙其家，令甲家入乙舍，乙家入甲舍，货财皆按堵如故，分书则交易之，讼者乃止。明日奏状，上大悦，曰：“朕固知非君莫能定者。”
    长安多仕族子弟，恃荫纵横，二千石鲜能治之者。陈尧咨知府，有李大监者，尧咨旧交，其子尤为强暴。一旦，以事自致公府，尧咨问其父兄宦游何方，得安信否，语言勤至。既而让曰：“汝不肖，亡赖如是，汝家不能与汝言，官法又不能及，汝恃赎刑，无复耻耳！我与尔父兄善，义犹骨肉，当代汝父兄训之。”乃引于便坐，手自杖之数十下。由是子弟亡赖者皆惕息。然其用刑过酷。有博戏者，杖讫，桎梏列于市，置死马其傍，腐臭气中疮皆死，后来者系于先死者之足。其残忍如此。
    真宗时，王钦若善承人主意，上望见辄悦之。每拜一官，中谢日，辄问曰：“除此官且可意否？”其宠遇如此。
    钦若为人阴险多诈，善以巧谲中人，人莫之寤。与王旦同为相，翰林学士李宗谔有时名，旦善视之。旦欲引宗谔参知政事，以告钦若，钦若曰：“善。”旦曰：“当以白上。”宗谔家素贫，禄廪不足以给婚嫁，旦前后资借之，凡千余缗，钦若知之。故事，参知政事中谢日，所赐物近三千缗。钦若因密奏：“宗谔负王旦私钱，不能偿。旦欲引宗谔参知政事，得赐物以偿己债，非为国择贤也。”明日，旦果以宗谔名荐于上，上作色不许。其权谲皆此类。
    后罢相，为资政殿学士。故事，杂学士并在翰林学士下。及饮若入朝，上见其位在李宗谔下，怪之，以问左右，左右以故事对。上即日除钦若资政殿大学士，位在翰林学士上。资政殿大学士自此始。
    初，钦若与丁谓善，援引至两府。及谓得志，稍叛钦若，钦若恨之。及立皇太子，以当时两府领少师、少傅、少保，召钦若于外，为太子太保。钦若既谒上，明日入资善堂见太子，位在三少之上。是时上已不豫，事多遗忘。丁谓方用事，寻有诏，钦若以太子太保归班。钦若袖诏书白上：“臣已归班，不识诏旨所谓。”上留其诏，改除司空、资政殿大学士。顷之，钦若宴见，上问：“卿何故不之中书？”对曰：“臣不为宰相，安敢之中书？”上顾都知，送钦若诣中书视事。钦若既出，使都知入奏：“以无白麻，不敢奉诏。”因归私第。上命中书降麻。丁谓因除钦若节度使、同平章事、西京留守。上但闻降麻，亦不之寤也。
    久之，丁谓密使人谓钦若曰：“上数语及君，思见之，君第上表径来，上必不讶也。”钦若信之，即上表请觐，未报，亟留府事委僚属而入朝。谓因责以擅委符印诣阙，无人臣礼，下诏贬司农卿、南京分司。
    会今上即位，丁谓败，章献太后以钦若先朝宠臣，复起知州。自州召还，比至京，大臣始知之。既至，复为相。然钦若不复大用事如真宗时矣。未几，有朝士自外方以寄遗钦若，为人所知，钦若因自发其事，太后由是解体。顷之，薨于位，谥曰文穆。无子，养族人为后。钦若方用事时，四方馈遗，不可胜纪。其家金帛、图书、奇玩，富于丁谓，为天火所焚，一朝殆尽。
    王文穆为人虽深刻，然其人智略士也。澶渊之役，文穆镇天雄。契丹既退，王亲军率大兵向魏府，魏府钤辖惧，欲闭城拒之，文穆曰：“不可。”若果如此，则猜嫌遂形，是成其叛心也。”乃命于城外十里结彩棚以待之。至则迎劳，欢宴饮酒连日。既罢，其所统军皆已分散诸道矣，亲军皆不知焉。康定初，河亭上遇一朝士服者言之。
    王钦若为翰林学士，与比部员外郎、直集贤院、修起居注洪湛同知贡举，湛后差入贡院，时诸科已试第六场。是时，法禁尚疏，钦若奴祁睿得出入贡院。钦若妻受一举人赂，书睿掌以姓名语钦若，皆奏名。有济源经科，因一僧许赂钦若银十挺，既入六挺，余负而不归，僧往索之，因喧斗。事发，下御史台鞫案。事方纷纭，真宗擢钦若参知政事。中丞赵昌言以狱辞闻，收钦若下台对辨，上虽知其情，终不许，曰：“朕待钦若至厚，钦若欲银，当就朕求之，何苦受举人赂邪？且钦若才登两府，岂可遽令下吏乎？”昌言争不能得。湛乃独承其罪，诏免死罪，杖背、免刺面、配岭南牢城。湛家贫，每会客从同馆梁颢借银器，是时适在其家，因没以为赃。钦若内亦自愧，其后擢湛子鼎为官以报之。真宗晚年，钦若恩遇浸衰，人有言其受金者，钦若于上前白辨，乞下御史台核实。上不悦，曰：“国家置御史台，固欲为人辨虚实耳！”钦若皇恐，因求出藩，乃命知杭州。
    王钦若为亳州判官，监会亭仓。天久雨，仓司以谷湿不为受纳，民自远方来输租者，食谷且尽，不能得输。钦若悉命输之仓，奏请不拘年次，先支湿谷，不至朽败。奏至，太宗大喜，手诏答许之，因识其名。秩满入见，擢为朝官。
    真宗即位，钦若首乞免放欠负，由是大被知遇，以至作相。
    天圣初，契丹遣使请借塞内地牧马，朝廷疑惑，不知所答。钦若方病在家，章献太后命肩舆入殿中问之，钦若曰：“不与则示怯，不如与之。”太后曰：“夷狄豺狼，奈何廷之塞内？”钦若曰：“虏以虚言相恐忄曷耳，未必敢来。宜密诏曹玮，使奏乞整顿士马以备非常。”太后从之，契丹果不入塞。玮时知定州。
    太宗时，大臣得罪者，贬谪无所假贷，制辞极言诋之。未几，思其才，辄复进用。真宗重于进退大臣，制辞亦加审慎。向敏中为相，典故薛居正宅，居正子妇柴氏上书，讼敏中典宅亏价，且言敏中欲娶己，己不许。上面问敏中，对曰：“臣自丧妻以来，未尝谋及再娶。”既而，上闻其欲娶王承衍女弟，责其不实，罢相归班。其麻辞曰：“翼赞之功未著，廉洁之操蔑闻。喻利居多，败名无耻。始营故相之第，终兴嫠妇之辞。对朕食言，为臣自昧。”又曰：“朕选用不明，缙绅兴诮。”议者皆以敏中为终身摈弃不复用矣。
    是时，旧相出镇者，多不以吏事为意。寇莱公虽有重名，所至之处，终日游宴，所爱伶人，或付与富室，辄厚有所得，然人皆乐之，不以为非也。张齐贤傥荡任情，获劫盗或时纵遣之，所至尤不治。上闻之，皆不以为善。唯敏中勤于政事，所至著称。上曰：“大臣出临方面，唯向敏中尽心于民事耳。”于是有复用之意。
    会夏州李继迁末年，兵败被伤，自度孤危且死，属其子德明必归朝廷，曰：“一表不听，则再请；虽累百表，不得请，勿止也。”继迁卒，德明纳款。上亦欲息兵，乃自永兴徙敏中知延州，受其降。事毕，徒知河南府。东封、西祀，皆以敏中为东京留守。西祀还，遂复为相，薨于相位。
    向相在西京，有僧暮过村民家求寄止，主人不许，僧求寝于门外车箱中，许之。夜中有盗入其家，自墙上扶一妇人并囊衣而出。僧适不寐，见之。自念不为主人所纳而强求宿，而主人亡其妇及财，明日必执我诣县矣，因夜亡去。不敢循故道，走荒草中，忽堕眢井，则妇人已为人所杀，先在其中矣。明日，主人搜访亡僧并子妇尸，得之井中，执以诣县，掠治，僧自诬云：“与子妇奸，诱与俱亡，恐为人所得，因杀之投井中，暮夜不觉失足，亦坠其中。赃在井傍亡失，不知何人所取。”
    狱成，诣府，府皆不以为疑，独敏中以赃不获疑之。引僧诘问数四，僧服罪，但言：“某前生当负此人死，无可言者。”敏中固问之，僧乃以实对。敏中因密使吏访其贼。吏食于村店，店妪闻其自府中来，不知其吏也，问之曰：“僧某者，其狱如何？”吏绐之曰：“昨日已笞死于市矣。”妪叹息曰：“今若获贼，则何如？”吏曰：“府已误决此狱矣，虽获贼，亦不敢问也。”妪曰：“然则言之无伤矣。妇人者，乃此村少年某甲所杀也。”吏曰：“其人安在？”妪指示其舍，吏就舍中掩捕，获之。案问具服，并得其赃。一府咸以为神。
    王旦字子明，大名人。祖彻，进士及第，官至左拾遗。父祜，以文学介直知名，知制诰二十余年，官至兵部侍郎，风鉴精审。旦少时，祜常明以语人，谓旦必至公辅，手植三槐于庭以识之。
    旦幼聪悟，宽裕清粹。太平兴国中，一举登进士第，除大理评事、知岳州平江县事，徒监潭州酒税。知州事何承矩荐其才行，太宗召除著作佐郎。是时方兴文学，修三馆，建秘阁，购文籍，旦以选与校正。遭父丧，追出供职。端拱中，通判郑州事，月余，徙濠州。遭母丧去，诏复故任。淳化初，以殿中丞直史馆。明年，除左正言、知制诰。四年，同判吏部流内铨、知考课院。会妻父赵昌言参知政事，旦上奏，以知制诰中书属官，引唐独孤郁避权德舆故事，固求解职，上嘉而许之，以礼部郎中充集贤院修撰，掌铨课如故。逾年，昌言罢政事，旦即日复知制诰，依前修撰，仍赐金紫。
    逮真宗即位，除中书舍人。数月，召入翰林为学士，寻知审官院，兼通进银台司。咸平三年，权知贡举。锁宿旬日，就拜给事中、同知枢密院事。明年，迁工部侍郎、参知政事。
    景德初，契丹入寇，从车驾幸澶渊。时郓王留守京师，暴得心疾，诏旦权东京留守司事，乘传而归，听以便宜从事。三年，以工部尚书同中书门下平章事、集贤殿大学士。明年，车驾幸永安，以旦为朝拜诸陵大礼使。及还，监修《国史》。
    大中祥符元年，天书降，以旦为封禅大礼使，又入为天书仪卫使；从登封泰山，迁中书侍郎兼刑部尚书、同平章事；受诏作《封祀坛颂》，迁兵部尚书、同平章事。及祀汾阴，以旦为汾阴大礼使，还，迁右仆射、同平章事；受诏作《汾阴祠坛颂》，上更欲迁旦官，旦沥恳固辞，乃止加昭文馆大学士及增功臣而已。及圣祖降，又加门下侍郎；玉清昭应宫成，以旦为玉清昭应宫使；铸天尊铜像成，以旦为迎奉圣像大礼使；宝符阁成，又为天书刻玉使；车驾幸亳，以旦为奉祀大礼使。上以兖州寿丘为圣祖降生之地，于是处建景灵宫，以旦为朝修使；宫成，拜司空。《国史》成，进拜司徒。天禧元年，进拜太保，并同平章事。圣祖上尊号，以旦为太极观奉上宝册使。
    旦在政府十有八年，以疾辞，累章不许。及自兖州还，恳请备至，乃诏册拜太尉兼侍中，五日一起居，因入中书；遇军国有重事，不以时日，并入参决。旦闻之惶恐，拜章乞寝恩数，至阖门俟命，乃止增封邑，而优假之数率如前诏。既而疾甚，求对便座，扶以升殿，上见其癯瘠，恻然许之。旦退，复上奏。明日，册拜太尉，依前玉清昭应宫使，罢知政事，特给宰臣月俸之半，仍令礼官草具尚书省都堂署事之仪。未及行，其年九月己酉薨，册赠太师、尚书令，谥文正。上出次发哀，群臣奉慰。擢其弟度支员外郎旭为司封员外郎，兄子大理评事睦为大理寺丞，弟子卫尉寺丞质为大理寺丞；外孙韩纲、苏舜元、范禧并同学究出身；子素、弟子徽俱未官，素补太常寺太祝，徽秘书省校书郎。
    初，旦与钱若水同直史馆、知制诰，有僧善相，谓若水曰：“王舍人他日位极人臣，富贵无与为比。”若水曰：“王舍人面偏而喉骨高，如何其贵也？”僧曰：“作相之后，面当自正。喉骨高者，主自奉养薄耳。”后果如其言。
    旦以宽厚清约为相几二十年，遭时承平，人主宠遇至厚，公廉自守，中外至今称之。事寡嫂谨，抚弟妹有恩，禄赐所得，与宗族共之。家事悉委弟旭，一无所问。遇恩，荫补遍于群从，身殁之日，诸子犹有褐衣者。性好释氏，临终遗命剃发着僧衣。棺中勿藏金玉，用荼毗火葬法，作卵塔而不为坟。其子弟不忍，但置僧衣于棺中，不藏金玉而已。
    真宗时，马知节、韩崇训皆以检校官签署枢密院事。知节为人质直。真宗东封泰山，车驾发京师，上及从官皆蔬食。封禅礼毕，上劳宰臣王旦等曰：“卿等久食蔬，不易。”旦等皆再拜。知节独进言：“蔬食者唯陛下一人而已。王旦等在道中与臣同次舍，无不私食肉者。”又顾旦等曰：“知节言是否？”旦再拜曰：“诚如知节之言。”
    ●卷八
    王化基为人宽厚，尝知某州，与僚佐同坐，有卒过庭下，为化基{如言}，而不及幕职，幕职怒，退召其卒笞之。化基闻之，笑曰：“我不知欲得一{如言}如此之重也。向或知之，化基无用此{如言}，当以与之。”人皆服其雅量。官至参知政事、礼部尚书，谥曰惠献。子举正，有父风，官亦至参知政事、礼部尚书，谥曰安简。
    李文定公迪罢陕西都转运使，还朝。是时真宗方议东封西祀，修太平事业。知秦州曹玮奏：“羌人潜谋入寇，请大益兵为备。”上大怒，以谓玮虚张虏势，恐忄曷朝廷，以求益兵。以迪新自陕西还，召见，示以玮奏，问其虚实，欲斩玮以戒妄言者。文定从容奏曰：“玮武人，远在边鄙，不知朝廷事体，辄有奏陈，不足深罪。臣前任陕西，观边将才略，无能出玮之右者，他日必能为国家建功立事。若以此加罪，臣为陛下惜之。”上意稍解。迪因奏曰：“玮良将，必不妄言。所请之兵，亦不可不少副其请。臣观陛下意，但不欲从郑门出兵耳。秦之旁郡兵甚多，可发以戍秦。臣在陕西，籍诸州兵数为小册，常置ひ囊中以自随，今未敢以进。”上曰：“趣取之。”迪取于ひ囊以进，上指曰：“以某州某州兵若干戍秦州，卿即传诏于枢密院发之。”既而，虏果大入寇，玮迎击，大破之，遂开山外之地。奏到，上喜，谓迪曰：“山外之捷，卿之功也。”
    及上将立章献后，迪为翰林学士，屡上疏谏，以章献起于寒微，不可母天下，由是章献深衔之。周怀政之诛，上怒甚，欲责及太子，群臣莫敢言，迪为参知政事，俟上怒稍息，从容奏曰：“陛下有几子，乃欲为此计？”上大寤，由是独诛怀政等，而东宫不动摇，迪之力也。
    及为相，时真宗已不豫，丁谓与迪同奏事退，既下殿，谓矫书圣语，欲为林特迁官，迪不胜忿，与谓争辨，引手板欲击谓，谓走，获免，因更相论奏。诏二人俱罢相，迪知郓州。明日，谓复留为相。
    迪至郓且半岁，真宗晏驾，迪贬衡州团练副使。谓使侍禁王仲宣押迪如衡州，仲宣始至郓州，见通判已下而不见迪，迪皇恐，以刃自刎，人救得免。仲宣凌侮迫胁，无所不至：人往见迪者，辄籍其名；或馈之食，留至臭腐，弃捐不与。迪客邓余怒曰：“竖子！欲杀我公以媚丁谓邪？邓余不畏死，汝杀我公，我必杀汝！”从迪至衡州，不离左右。仲宣颇惮之，迪由是得全。至衡州岁余，除秘书监、知舒州。
    章献太后上仙，迪时以尚书左丞知河阳，今上即位，召诣京师，加资政殿大学士，数日复为相。迪自以受不世之遇，尽心辅佐，知无不为。吕夷简忌之，潜短之于上，岁余罢相，出知某州。迪谓人曰：“迪不自量，恃圣主之知，自以为宋，而以吕为姚崇，而不知其待我乃如是也。”
    真宗乳母刘氏号秦国延寿保圣夫人言，仁宗圣性宽仁，宗戚近幸有求内批者，上咸不违。康定元年十月戊子，谓宰相曰：“自今内批与官及差遣者，并具旧条，覆奏取旨。”
    庆历三年五月旱，丁亥夜雨。戊子，宰相章得象等入贺，上曰：“昨夜朕忽闻微雷，因起，露立于庭，仰天百拜以祷。须臾雨至，朕及嫔御衣皆沾湿，不敢避去，移刻雨霁，再拜而谢，方敢升阶。”得象对曰：“非陛下至诚，何以感动天地！”上曰：“比欲下诏罪己，避寝撤膳，又恐近于崇饰虚名，不若夙夜精心密祷为佳耳。”庆历三年九月，知谏院王素、余靖、欧阳修、蔡襄以言事不避，并改章服。十月，王素除淮南转运使，将之官，入辞，上谓曰：“卿今便去，谏院事有未言者，可尽言之。”右正言余靖奉使契丹，入辞，书所奏事于笏，各用一字为目。上顾见之，问其所书者何，靖以实对。上指其字一一问之，尽而后已。上之听纳不倦如此。
    温成皇后张氏，其先吴人，从钱氏归国，为供奉官。祖颖进士及第，终于县令；子尧封尚幼，二女入宫事真宗，名位甚微。尧封亦进士及第，早终，妻惟有一女，即后也。庶子化基幼。尧封从父弟尧佐亦进士及第，时已为员外郎，不收恤诸孤。后母卖后于齐国大长公主家为歌舞者，而适蹇氏，生男守和。大长公主纳后于禁中仙韶部，宫人贾氏母养之。上尝宫中宴饮，后为俳优，上见而悦，遂有宠。后巧慧，善迎人主意。初为修媛，后册为贵妃，饮膳供给皆逾于曹后，几夺其位数矣，以曹后素谨，上亦重其事，故不果。上以其所出微，欲使之依士族以自重，乃稍进用尧佐，数年间为三司副使、天章阁待制、三司使、淮海军节度使、宣徽使，追封尧封为清河郡王，后母为齐国夫人，后兄化基子守诚、蹇守和皆拜官，宗族赫然俱贵。至和元年正月暴疾薨，上哀悼之甚，追册为温成皇后，礼数资送甚极丰厚。
    后方宠幸，贾氏尤用事，谓之贾夫人，受纳货贿，为人属请，无不行者。贾安公以姑礼事之，遂被大用，然亦以此获讥于世。齐国夫人柔弱，故官爵赏赐多入尧佐，而化基等皆不及焉。化基终于阁门祗候。后薨，齐国夫人相继物故。后数年，尧佐亦卒，张氏遂衰。
    子渊曰：温成立忌，礼官列言其不可，执政患之。有礼官谓执政曰：“礼官张刍独主此议，他人皆不得已从之耳。”前岁刍父牧当任蜀官，刍上章乞代父入蜀知广安军，执政谓之曰：“故事，史馆检讨不为外官，足下能舍去帖职则可往矣。”刍始谓出外当改校理，及闻执政言，出于意外，愕然，则不愿外补也。执政皆笑。至是，执政追レ前事罪之曰：“代父入蜀，不当择职田善处求广安军，又闻不得帖职而复止，进退失据。”奏落刍职监潭州酒。礼官议者亦稍稍而息。
    庆历元年十二月，才人张氏进封修媛。庆历四年三月，以修媛张氏世父职方员外郎尧佐提点开封府县镇公事。右正言余靖上言：“尧佐不当得此差遣。一尧佐不足为轻重，但鉴郭后之祸兴于杨、尚。”上曰：“朕不以女谒用人，自有臣僚奏举。若物议不允，当与一郡。”
    至和元年，张元妃薨，初谥广明皇后，又谥元明，又谥温成，京师禁乐一月。正月二十日，自皇仪殿殡于奉先寺，仪卫甚盛。又诏与孝惠、淑德、章怀、章惠俱立忌。正月二十日殡成，上前五日不视朝，两府不入。前一日之夕，上宿于皇仪殿，设警场于右掖门之外。是日旦发引，陈卤簿、鼓吹、太常乐、僧道，威仪甚盛。皇亲、两府、诸司缘道设祭，自右掖门至奉先院，络绎不绝。百官班辞于御史台前，陈祭之后，又赴奉先院。已殡，百官复诣西上阁门奉慰。
    宝元二年十一月丁酉，旬休，上御延和殿决御史台所奏冯士元狱，谓宰相曰：“此狱事连大臣，近者台司进奏禁止郑戬、庞籍起居，自余盛度、程琳殊无论奏。度、琳乃儒臣耳，脱有权势更重者，当如之何？”于是开封府判官李宗简特追一官、勒停，天章阁待制庞籍赎铜四斤、知汝州，自余与士元交关者，皆以罪轻重责降有差。其知开封府郑戬等按鞫士元不当罪，特放；知枢密院事盛度除尚书右丞、知扬州，参知政事程琳降授光禄卿、知颍州，皆以交关士元使干治私务故也；御史中丞孔道辅降授给事中、知郓州，以不按劾二人之罪故也。
    十二月庚申，赐京西、延马递及急脚铺卒特支钱。诏审刑院、刑部、大理寺不得通宾客，有受情曲法者，开相告之科。延路奏：“边事警急，差强壮丁防守诸寨，换禁兵斗敌。”从之。辛酉，赐延特支钱。
    上问宰相唐世入阁之仪，参知政事宋庠退而讲求以进，曰：“唐有大内，有大明宫。大内谓之西内，大明宫谓之东内。高宗以后，多居东内。其正南门曰丹凤，丹凤之内曰含元殿，正至大朝会则御之。次曰宣政殿，谓之正衙，朔望大册拜则御之。次北紫宸殿，谓之上阁，亦曰内衙，奇日视朝则御之。唐制，天子日视朝，则必立仗于正衙，或乘舆止于紫宸，则呼仗自东西阁门入，故唐世谓奇日视朝为入阁。”
    李端愿曰：章献之志非也，暴得疾耳。凿垣而出，瘗于洪福寺，此章献之过也。
    又曰：上幼冲即位，章献性严，动以礼法禁约之，未尝假以颜色，章惠以恩抚之。上多苦风痰，章献禁虾蟹海物不得进御，章惠常藏┑以食之，曰：“太后何苦虐吾儿如此。”上由是怨章献而亲章惠，谓章献为大娘，章惠为小娘。及章献崩，尊章惠为太后，所以奉事曲尽恩意。景中，薨，神主于奉慈庙。弟景宗，少为役兵，以章惠故得官，性凶悍，使酒，好以滑槌殴人，世谓之杨滑槌。数犯法，上以章惠故，优容之，官至观察使。初，丁谓治第于城南，景宗为兵，负土焉；及谓败，第没官，上以赐景宗居之。
    十一日，赐两府、两制宴于中书，喜雪也。
    十九日，赐两府、两制宴于都亭驿，曾相主之，冬至故也。果有八列，近百种，凡酒一献，从以四ゾ，堂厨也，曾氏也，使者也，太官也。
    至和元年春，张贵妃薨，上哀悼之甚，欲极礼数以宠秩之，乃追谥温成皇后，殡于皇仪殿，命参知政事刘沆监护丧事。是时陈执中、梁适为宰相，王拱辰、王洙判太常寺兼礼仪事，皆皇恐，不爱名器，以承顺上意。
    又诏为温成皇后立忌日。同知礼院冯浩、张刍、吴充、鞠真卿皆争之，执政患之。因刍向时奏以父牧当任蜀官，自乞代父入蜀；既而又奏得父书，自愿入蜀，更不代行；无何，牧至京师，复上奏乞免蜀官。于是执政以刍奏事前后异同，落史馆检讨，监潭州酒，欲以警策其余。
    礼院故事，常豫为印状，列署众衔，或非时中旨有所访问，不暇遍白礼官，则白判寺一人，书填印状，通进施行。是时，温成丧事，日有中旨访问礼典，判寺王洙兼判少府监，廨舍最近，故吏多以事白洙，洙常希望上旨，以意裁定，填印状进内。事既施行，而论者皆责礼官。礼官无以自明，乃召礼直官戒曰：“自今凡朝廷访问礼典稍重应商议者，皆须遍白众官，议定奏闻。自非常行熟事，不得辄以印状申发，仍责取知委。”后数日，有诏问“温成皇后庙应如他庙用乐舞否？”礼直官李以事白洙，洙即填印状奏云：“当用乐舞。”事下礼院，充，真卿怒，即牒送礼直官李于开封府，使案其罪。是时蔡襄权知开封府，洙抱案卷以示襄曰：“印状行之久矣，礼直官何罪？”襄患之，乃复牒送于礼院，云：“请任自施行。”充、真卿复牒送府，如是再三。
    先是，真卿好游台谏之门，会温成后神主新庙，皆以两制摄献官，端明殿学士杨察摄太尉，殿中侍御史赵监祭，吴充监礼。上又遣内臣临视。察临事，内出圭瓒以盥鬯。充言于察曰：“礼，上亲享太庙则用圭瓒，若有司摄事则用璋瓒。今使有司祭温成庙而用圭瓒，是薄于太庙而厚于姬妾也。其于圣德，亏损不细，请奏易之。”察有难色，曰：“日已暮矣，明日行事，言之何及？”而内臣视祭者已闻之，密以上闻，诏即改用璋瓒祭之。明日赵上言，劾蔡襄知开封府不案治礼直官罪，畏懦观望。于是执政以为充因祠祭教上言。又礼直官日在温成坟所，诉于内臣云：“欲送礼直官于开封府者，充与真卿二人而已。”由是怒充与真卿。
    明日，诏礼直官及系检礼生各赎铜八斤，充及真卿皆补外官：充知高邮军，真卿知淮阳军。于是台谏争言充等不当补外，最后，右正言、修起居注冯京言最切直，以为“今百职隳废，独充等能举其职，而陛下责胥吏太轻，责充等太重，将何以振饬纪纲？”于是朝廷落京修注，即日趣充等行。开封府推官、集贤校理刁约掌修坟顿递，亦尝对中贵人言温成礼数太重，诏以约为京西路提点刑狱，亦即日行。元规受诏读册，辞曰：“故事，正后翰林学士读册。今召臣承之，臣实耻之。”奏报闻。至日，集贤官僚谓之曰：“公今日何为复来？”元规曰：“共传误本耳。”又谏追册曰：“皆由佞臣赞成兹事。”二相甚衔之。将行追册，言官力谏，上意稍寝。明日，以问执政，执政顺成之。梦得及母、俞希孟皆求外补，郭申锡请长告，皆以言不用故也。
    王乐道曰：尚美人、杨美人争宠，郭后查伤今上颈，召都知而付之。初，章献为上娶郭后，后恃章献骄妒，后宫莫得进，上患之，不敢诘。章献崩，杨、尚并进，后有怨言。都知阎文应恶之，因与上谋废后。上问吕许公，亦曰：“古亦有之。”遂降敕废为金庭教主，后不知之。文应怀敕并道衣以授之，后恚，有悖语，文应即驱出，以车送瑶华宫。既而，上悔之，作《庆金枝曲》，遣使赐后，后和而献之。又使诏入宫，文应惧，以疾闻。上命赐之酒及药，文应遂之。
    丁正臣曰：范讽问上伤，上以后语之。及疾，文应使医置毒，上不知。
    庆历三年九月丁丑，知谏院蔡襄上言：“自今中书、密院执政官，非休假日，私第不得见客。欲询访外事者，听呼召。”从之。
    嘉四年五月，上手诏赐两府曰：“朕观在昔君臣，惟同心同德，故成天下之务，享无疆之休。倘设猜防之端，是乖信任之道。近因纳言屡述御臣之规，颇立科条，用制邪慝。方今图任贤哲，倚为股肱，论道是咨，推诚无间，而有禁未解，斯岂称朕意邪？先有两制臣僚不许至执政私第，两府大臣奏荐人不得充台谏官条约，其悉除之。庶使君臣之际，了无疑间之迹。卿等谋谟举措，义宜何如。”
    嘉七年二月癸卯，以驸马都尉李玮知卫州事，兖国公主入居禁中，玮所生母杨氏归玮之兄璋宅，公主乳母韩氏出居于外，公主宅勾当内臣梁怀吉勒归前省，公主宅诸色祗应人皆散遣之。玮貌陋性朴，上以章懿太后故，命之尚公主。自始出降，常以庸视之。乳母韩氏复相离间。梁怀吉等给事公主阁内，公主爱之。公主尝与怀吉等闲饮，杨氏窥之，公主怒，殴伤杨氏。由是外人喧哗，咸有异议。朝廷贬逐怀吉等于外州，公主恚怼，或欲自缢，或欲赴井，或纵火欲焚第舍，以邀上意，必令召怀吉等还。上不得已，亦为召之，然公主意终恶玮。至是不肯复入中阁，居于厅事，昼夜不眠，或欲自尽，或欲突走出外，状若狂易。左右以闻，故有是命。
    三月戊申朔，壬子，制曰：“陈车服之等，所以见王姬之尊；启脂泽之封，所以昭帝女之宠。兹虽亲爱之攸属，时乃风化之所关。苟不能安谐于厥家，则何以观示于流俗。兖国公主生而甚慧，朕所钟怜，故于外家之近亲，以求副车之善配。而保傅无状，闺门失欢，历年于兹，生事弗顺，达于听闻，深所骇惊。虽然恩义之常，人所难断；至于赏罚之际，朕安敢私？宜告大庭，降徙下国。于戏！惟肃雍以成美德，惟柔顺以辑令名，乃其恪恭，庶几永福。可降封沂国公主。安州观察使、驸马都尉李玮改建州观察使，依旧知卫州。”公主既还禁中，上数使人慰劳李氏，赐玮金二百两，且谓曰：“凡人富贵，亦不必为主婿也。”于是玮兄璋上言：“家门祚薄，弟玮愚呆，不足以承天姻，乞赐指挥。”上许之离绝。又以不睦之咎皆由公主，故不加责降焉。
    嘉元年夏，诏自今举选人充京官者，已举不得复首，及被举者亦不得纳举主人。
    诏文武官、宗室、嫔御、内官应奏荐亲戚补官，旧制遇乾元节奏一人者，今遇三年亲郊乃得之；旧遇亲郊奏一人者，今再遇亲郊乃得之；其余减损各有差。
    京师雨两月余不止，水坏城西南隅，漂没军营民居甚众。宰相以下亲护役救水，河北、京东西、江、淮、夔、陕皆大水。
    九月辛卯，上以疾瘳，恭谢天地于大庆殿。礼毕，御宣德门，大赦，改元，恩赐皆如南郊。
    二年夏五月庚辰，管勾麟府路军马事郭恩遇夏虏于屈野河西，与战，败绩，恩及走马承受公事黄道元皆为虏所擒。秋，虏复遣道元归。
    诏文武官应磨勘转官者，皆令审官院以时举行，毋得自投牒。
    又诏自今间岁一设科场，复置明经科。
    三年五月甲申，榜朝堂：“敕：盐铁副使郭申锡属与李参讼失实，黜知濠州。”
    范文正公于景三年言吕相之短，坐落职、知饶州，徙越州。康定元年，复天章阁待制、知永兴军，寻改陕西都转运使。会许公自大名复入相，言于仁宗曰：“范仲淹贤者，朝廷将用之，岂可但除旧职邪？”即除龙图阁直学士、陕西经略安抚副使。上以许公为长者，天下皆以许公为不念旧恶。文正面谢曰：“向以公事忤犯相公，不意相公乃尔奖拔。”许公曰：“夷简岂敢复以旧事为念邪？”
    及文正知延州，移书谕赵元昊以利害，元昊复书，语极悖慢，文正具奏其状，焚其书不以闻。时宋相庠为参知政事。先是，许公执政，诸公唯诺书纸尾而已，不敢有所预；宋公多与之论辩，许公不悦。一日，二人独在中书，许公从容言曰：“人臣无外交，希文乃擅与元昊书，得其书又焚去不奏，他人敢尔邪？”宋公以为许公诚深罪范也。时朝廷命文正分析，文正奏：“臣始闻虏有悔过之意，故以书诱谕之。会任福败，虏势益振，故复书悖慢。臣以为使朝廷见之而不能讨，则辱在朝廷，乃对官属焚之，使若朝廷初不知者，则辱专在臣矣。故不敢以闻也。”奏上，两府共进呈，宋公遽曰：“范仲淹可斩！”杜祁公时为枢密副使，曰：“仲淹之志出于忠果，欲为朝廷招叛虏耳，何可深罪？”争之甚切。宋公谓许公必有言助己，而许公默然，终无一语。上顾问许公：“如何？”许公曰：“杜衍之言是也，止可薄责而已。”乃降一官、知耀州。于是，论者喧然，而宋公不知为许公所卖也。宋公亦寻出知扬州。
    正臣云：宗实既坚辞宗正之命，诸中贵人乃荐燕王元俨之子允初。上召入宫，命坐，赐茶。允初顾左右曰：“不用茶，得熟水可也。”左右皆笑。既罢，上曰：“允初痴呆，岂足任大事乎？”
    李参，郓州人，为定州通判。夏守恩为真定路都部署，贪滥不法，转运使杨偕、张存欲发其事，使参按之，得其敛戍军家口钱十万为之遣代者；权知定州，取富民金钗四十二枚，为之移卒于外县。守恩坐除名、连州编管，弟殿前都指挥使守ど亦解兵权。参由是知名。
    ●卷九
    拓跋谅祚嘉七年，谅祚始请称汉官，以伶人薛老峰为副使，称左司郎中兼侍御史知杂事；又请尚主，及乞国子监所印诸书、释氏经一藏并译经僧及幞头、工人、伶官等。诏给国子监书及释氏经并幞头；尚主，辞以昔尝赐姓；其余皆托辞以拒之。
    夏，当遣使者赐谅祚生辰礼物。初命内殿承制余允，台官上言：“允本庖人，更乞择使者。”乃命供备库副使张宗道。初入境，虏馆宗道于西室，逆者至，欲先宗道行马，及就坐，又欲居东，宗道固争之。逆者曰：“主人居左，礼之常也。天使何疑焉？”宗道曰：“仆与夏主比肩以事天子，若夏主自来，当相为宾主。尔陪臣也，安得为主人？当循故事，仆居上？。”争久不决，虏曰：“君有几首，乃敢如是？”宗道大笑曰：“有一首耳。来日已别家人而来，今日欲取宗道首则取之。宗道之死，得其所矣。但恐夏国必不敢耳。”逆者曰：“译者失辞，某自谓有两首耳。”宗道曰：“译者失辞，何不斩译者，乃先宗道？”逆者云：“两国之欢如鱼水。”宗道曰：“然则天朝水也，水可无鱼，鱼不可无水。”
    于内帑借钱一百二十万，绸绢七十万，银四十万，锦绮二十万，助十分之七。
    汴张巩建议大兴狭河之役，使河面俱阔百五十尺，所修自东京抵南京，南京已下，更不修也。今岁所修止于开封县境。
    濮王薨，任守忠、王世宁护葬事，凌蔑诸子，所馈遗近万缗，而心犹未厌。故奏宗懿不孝，坐夺俸、黜官。
    癸未，皇子犹坚卧不肯入肩舆，宗谔责之曰：“汝为人臣子，岂得坚拒君父之命而终不受邪？我非不能与众执汝强置于肩舆，恐使汝遂失臣子之义，陷于恶名耳。”皇子乃就濮王影堂恸哭而就肩舆。
    又云：令教授周孟阳作《让知宗正表》，每一表饷之金十两。孟阳辞，皇子曰：“此不足为谢，俟得请，方当厚酬耳。”凡十八表，孟阳获千余缗。
    丁正臣曰：皇子坚辞新命，孟阳使人谓之曰：“君已有此迹，若使中人别有所奏，君独能无患乎？”
    契丹乘西鄙用兵，中国疲弊，阴谋入寇。朝廷闻之，十月始修河北诸州城，又籍民为强壮以备之，又籍陕西、河东民为乡弓手。时天下久承平，忽闻点兵，民情惊扰。敕谕以“今籍民兵，止令守卫。虑有不逞之徒，妄相惊煽，云‘官欲文面为兵，发之戍边。’有为此言者，听人告捕，当以其家财充赏。”
    二年正月，契丹大发兵屯幽蓟间，先遣其宣徽南院使萧英、翰林学士刘六符奉书入见。己巳，边吏以闻，朝廷为之旰食。壬申，以右正言、知制诰富弼假中书舍人充接伴。
    枢密直学士明镐讨贝州，久未下，上深以为忧，问于两府，参知政事文彦博请自往督战。八年正月丁丑，以彦博为河北宣抚使，监诸将讨贝州。时枢密使夏竦恶镐，凡镐所奏请，多从中沮，唯恐其成功。彦博奏：“今在军中，请得便宜从事，不中覆。”上许之。
    闰月庚子朔，克贝州，擒王则。初，彦博至贝州，与明镐督诸将筑距以攻城，旬余不下，有牢城卒董秀、刘炳请穴地以攻城，彦博许之。贝州城南临御河，秀等夜于岸下潜穿穴，弃土于水，昼匿穴中，城上不之见也。久之，穴成，自教场中出。秀等以褐袍塞之，走白彦博，选敢死士二百，命指使将之，衔枚自穴入。有帐前虞候杨遂请行，许之。遂白“军恐杏？病亥者数人，此不可去，请易之”，从之。既出穴，登城杀守者，垂ㄌ以引城下之人，城中惊扰。贼以火牛突登城者，登城者不能拒，颇引却。杨遂力虎，身被十余创，援枪刺牛，牛却走践贼，贼遂溃。王则、张峦、卜吉与其党突围走，至村舍，官军追围之。则犹着花幞头，军士争趣之，部署王信恐则死无以辨，以身覆其上，遂生擒之。峦、吉死于乱兵，不知所在。彦博请斩则于北京，夏竦奏言所获贼魁恐非真，遂槛车送京师，剐于马市。董秀、刘炳并除内殿崇班。
    初，赵元昊既陷安远、塞门寨，朝廷以延州堡寨多，徒分兵力，其远不足守者悉弃之，而虏益内侵为边患。大理寺丞、签署保大军节度判官事种世衡建言：“州东北二百里有故宽州城，修之，东可通河东运路，北可扼虏要冲。”诏从之，命世衡帅兵董其役，且城之。城中无井，凿地百五十尺始遇石，而不及泉，工人告不可凿，众以为城无井则不可守，世衡曰：“安有地中无水者邪？”即命工凿石而出之，得石屑一器酬百钱，凡过石数重，水乃大发，既清且甘，城中牛马皆足。自是边城之无井者效之，皆得水。诏名其城曰青涧，以世衡为内殿承制、知城事。
    世衡字仲平，放之兄子。世衡少尚气节，以荫补将作监主簿，累迁太子中舍。尝知武功县，用刑严峻，杖人不使执拘之，使自凭栏立砖上受杖，杖垂毕，足或落砖，则更从一数之。人亦服其威信，或有追呼，不使人执贴下乡村，但以片纸榜县门，云：“追某人，期某日诣县庭。”其亲识见之，惊惧走告之，皆如期而至。
    后通判凤州，知州王蒙正，章献太后姻家也，尝以私干世衡，不从，乃诱王知谦使诣阙讼冤，而阴为之内助，世衡坐流窦州。章献崩，龙图阁直学士李奏雪其罪，复卫尉寺丞。
    后知渑池县，葺馆舍，设什器，乃至砧臼匕箸，无不毕备，客至如归，由是声誉大振。县旁山上有庙，世衡葺之，其梁重大，众不能举。世衡乃令县干剪发如手搏者，驱数对于马前，云“欲诣庙中教手搏”，倾城人随往观之。既至，而不教，谓观者曰：“汝曹先为我致庙梁，然后观手搏。”众欣然，趣下山共举之，须臾而上。其权数皆此类。
    初至青涧城，逼近虏境，守备单弱，刍粮俱乏。世衡以官钱贷商旅使致之，不问所出入，未几，仓廪皆实。又教吏民习射，虽僧道妇人亦习之。以银为射的，中者辄与之。既而中者益多，其银重轻如故，而的渐厚且小矣。或争徭役优重，亦使之射，射中者得优处；蛴泄？，亦使之射，射中则释之。由是人人皆能射。士卒有病者，常使一子视之，戒以不愈以笞之。抚养羌属，亲入其帐，得其欢心，争为之用。寇至，屡破之。部落待遇如家人。有功者或解所服金带，或撤席上银器遗之。比数年，青涧城遂成富强，于延州诸寨中，独不求益兵、运刍粮。
    洛苑副使、知青涧城种世衡，为属吏所讼以不法事，按验皆有状。延路经略使庞公奏：“世衡披荆棘，立青涧城，若一一拘以文法，则边将无所措手足。”诏勿问。顷之，世衡徙知环州，将行，别庞公，拜且泣曰：“世衡心肠铁石也，今日为公下泪矣。”
    庆历二年春，范文正公巡边，至为环庆经略使，环州属羌多怀贰心，密与元昊通，以种世衡素得属羌心，而青涧城己完固，乃奏徙世衡知环州以镇抚之。有牛奴讹，素屈强，未尝出见州官，闻世衡至，乃来郊迎。世衡与约，明日当至其帐，慰劳部落。是夕，雪深三尺，左右曰：“奴讹凶诈难信，且道险，不可行。”世衡曰：“吾方以信结诸胡，可失期邪？”遂冒雪而往。既至，奴讹尚寝，世衡蹴起之，奴讹大惊，曰：“吾世居此山，汉官无敢至者，公了不疑我邪？”帅部落罗拜，皆感激心服。
    胡酋苏慕恩部落最强，世衡皆抚而用之。尝夜与慕恩饮，出侍姬以佐酒。既而世衡起入内，潜于壁隙窥之。慕恩窃与侍姬戏，世衡遽出掩之。慕恩惭惧请罪，世衡笑曰：“君欲之邪？”即以遗之。由是得其死力，诸部有贰者，使慕恩讨之，无不克。
    生羌归附者百余帐，纳所得元昊文券、袍带，无复贰心。世衡令诸族各置烽火，元昊掠之，更相救，常败去，遂不敢犯。
    世衡尝以罪怒一番落将，杖其背，僚属为之请，莫能得。其人被杖已，奔赵元昊，甚亲信之，得出入枢密院。岁余，尽■得其机事以归，众乃知世衡用以为间也。
    环、原之间，属羌有明珠、灭臧、康奴三种最大，素号横猾，抚之则骄不可制，攻之则险不可入，常为原州患。其北有二川，通于夏虏。二川之间，有古细腰城。庆历四年，参知政事范文正公宣抚陕西，命世衡与知原州蒋偕共城之。世衡先遣人说诱夏虏，以故未及出兵争之。世衡以钱募战士，昼夜板筑，旬月而成。乃召三种酋长，谕以官筑此城，为汝御寇。三种既出其不意，又援路已绝，因而服从。世衡在役所得疾，明年正月甲子卒，属羌朝夕聚哭其枢者数日。青涧、环州吏民及属羌皆画像事之。八子；古、诊、咏、谘、谔、？记、谊。
    初，洛苑副使种世衡在青涧城，欲遣僧王嵩入赵元昊境为间，召与之饮，谓曰：“虏若得汝，考掠求实，汝不胜痛，当以实告邪？”嵩曰：“誓死不言。”世衡曰：“先试之。”乃缚嵩于庭，而掠之数百，嵩不屈，世衡曰：“汝真可也！”时元昊使其妻之兄弟、宁令之舅野利旺荣及刚浪，分将左右厢兵，最用事。世衡使嵩为民服，赍书诣旺荣，且遗之枣及画龟。旺荣锁蒿囚地牢中，且半岁所。会元昊欲复归中国，而耻自言，乃释嵩囚，使旺荣遗边将书，遣教练使李文贵逆嵩还，曰：“向者种洛苑书意，欲更求通和邪？”边将送文贵及嵩诣延州，时庞公为经略使，已奉朝旨招纳元昊，始遣文贵往来议其事，奏嵩除三班借职。
    东染院使种世衡长子古，初抗志不仕，慕叔祖放之为人，既而人莫之省。皇中，诣阙自言：“父世衡遣王嵩入夏虏，离间其用事臣，野利旺荣兄弟皆被诛，元昊由是势衰，称臣请服。经略使庞籍掩臣父之功，自取两府。”庞公时为枢密使，奏称：“嵩入虏境即被囚，元昊委任旺荣如故。及元昊请服之时，先令旺荣为书遗边将。元昊妻即旺荣妹，元昊黜其妻，旺荣兄弟怨望。元昊既称臣，后二年，旺荣谋因宁令娶妇之夕作乱杀元昊，事觉，族诛，非因嵩离间而死。臣与范仲淹、韩琦皆豫受中书札子：‘候西事平，除两府。’既而，仲淹、琦先除，臣次之，非臣专以招怀之功得两府。文书俱在，皆可考验。”朝廷知古妄言，犹以父功，特除古天兴主簿，令御史台押出城，趣使之官。其后朝廷籍其父名，擢古、诊、谔皆为将帅，官至诸司使。
    夏英公为南京留守，杖人好潜如其数。提点刑狱马洵美，武人也，劾奏之曰：“夏竦大臣，朝廷寄任非轻，罪有难恕者，明施重刑可也，何必欺罔小人、潜加杖数乎？”诏取戒励。当时文臣皆为英公耻之。
    章郇公得象之高祖，建州人，仕王氏为刺史，号章太傅。其夫人练氏知识过人。太傅尝出兵，有二将后期，欲斩之，夫人置酒，饰美姬进之，太傅欢甚，迨夜饮醉，夫人密摘二将使去。二将奔南唐，将兵攻建州，破之。时太傅已卒，夫人居建州，二将遣使厚以金帛遗夫人，且以一白旗授之，曰：“吾将屠此城，夫人植旗于门，吾以戒士卒勿犯也。”夫人返其金帛，并旗弗受，曰：“君幸思旧德，愿全此城之人；必欲屠之，吾家与众俱死耳，不愿独生。”二将感其言，遂止不屠。太傅十三子，其八子夫人所生也，及宋兴，子孙及第至达官者甚众；余五房子孙无及第者，惟章衡状元及第，其父亦八房子孙继五房耳。
    黄庠，洪州人，文学精赡，取国子监进士解、贡院奏名皆第一，声誉赫然，天下之士皆服为之下。及就殿试，病不能执笔，有诏后举就殿试，未及期而卒。
    杨字审贤，两为国子解元，贡院奏名、殿庭唱第皆第一，未除官而卒。
    冯京字当世，鄂州人，府解、贡院、殿庭皆第一。
    康定初，夏虏寇延州，永平寨主、监押欲引兵匿深山，俟虏去复归。指挥使史吉帅所部数百人遮城门，立于马前，曰：“寨主、监押欲何之？”二人以其谋告，吉曰：“如此，兵则完矣，如城中百姓、刍粮何？此往还之迹何可掩？异日为有司所劾，吉为指挥使，不免于斩头，愿先斩吉于马前；不然，不敢以此兵从行也。”寨主、监押惭惧，引辔而返。虏至，围城，吉帅众拒守，数日而虏去。朝廷以寨主、监押完城功，各迁一官，吉曰：“幸不丧城寨，吾岂论功乎？”后官至团练使。女为郭逵夫人，亦有明识。逵善治生，家甚富，夫人常规之曰：“我与公俱老，所衣食能几何？子孙皆有官，公位望不轻，胡为多藏以败名也？”
    ●卷十
    文潞公知益州，喜游宴。尝宴钤辖廨舍，夜久不罢，从卒辄拆马<广牙>为薪，不可禁遏。军校白之，座客股栗，公曰：“天实寒，可拆与之。”神色自若，宴饮如故，卒气沮，无以为变。
    故相刘沆薨，赠侍中，知制诰张瑰草告词，颇薄其为人。其子瑾诣阙，累章讼冤，称瑰挟私怨，至诋瑰云：“祖奸、父赃、母秽、妻滥。”瑰，洎之孙，父方回，尝以赃抵罪，母、妻之谤，出于钱晦所讼“一门萃众丑，一身备百恶”。又帅兄弟妇女，衰诣待漏院哭诉。执政亦以褒赠乃朝廷恩典，瑰不当加贬黜之词。五月戊子，瑰左迁知黄州，然瑾竟亦不敢请谥。
    张密学奎、张客省亢母宋氏，白之族也。其夫好黄白术，宋氏伺其夫出，取其书并烧炼之具悉焚之。夫归，怒之，宋氏曰：“君有二子，不使就学，日见君烧炼而效之，他日何以兴君之门？”夫感其言而止。宋氏不爱金帛，市书至数千卷，亲教督二子使读书。客至，辄于窗间听之。客与其子论文学、政事，则为之设酒ゾ；或闲话、谐谑，则不设也。侨居常州，胡枢密宿为举人，有文行，宋氏以为必贵。亢少斥弛，宋氏常藏其衣冠，不听出，唯胡秀才召，乃给衣冠使诣之。既而二子皆登进士第，仕至显官。
    张密学奎少嗜酒，尝有酒失，母怒，欲笞之，遂不复饮，至终身。
    至和三年春，仁宗寝疾，不能言，两府以设道场为名，皆宿禁中，专决庶政。有禁卒诣开封府告大校谋为变者，府中夜封上之。时富公以疾谒告，惟潞公、刘相、王伯庸居中。旦日，潞公召三帅问大校平日所为如何，三帅言其谨愿。潞公秉笔欲判其状，斩告变者，伯庸捏其膝，乃请刘相判之。
    仁宗寝疾，两府虽宿禁中，数日不知上起居。潞公召内侍都知等诘之曰：“主上疾有增损，皆不令两府知，何也？”对曰：“禁中事不敢漏泄。”潞公怒曰：“天子违豫，海内寒心。彦博等备位两府，与国同安危，岂得不预知也！何谓漏泄？”顾直省官曰：“引都知等至中书，令供状：今后禁中事如不令两府知，甘伏军令。”诸内侍大惧。日暮，皇城诸门白下锁，都知曰：“汝自白两府，我当他剑不得。”由是禁中事两府无不知者。枢密使王德用开便门入中书，潞公执守门亲事官送开封府挞之。明日，谓同列曰：“昨日悔不斩守门者。天子违豫，禁中门户岂得妄开邪？”
    崔公孺，谏议大夫立之子，韩魏公夫人之弟也。性亮直，喜面折人。魏公执政，用监司有非其人者。公孺曰：“公居陶之地，宜法造化为心。造化以蛇虎者害人之物，故置蛇于薮泽，置虎于山林。公今乃置之通衢，使为民害，可乎？”魏公甚严惮之。
    范仲淹字希文，早孤，从其母适朱氏，因冒其姓，与朱氏兄弟俱举学究。少瘠，尝与众客同见谏议大夫姜遵，遵素以刚严著名，与人不款曲，众客退，独留仲淹，引入中堂，谓其夫人曰：“朱学究年虽少，奇士也。他日不唯为显官，当立盛名于世。”遂参坐置酒，待之如骨肉，人莫测其何以知之也。年二十余，始改科举进士。
    晏丞相殊留守南京，仲淹遭母忧，寓居城下。晏公请掌府学，仲淹常宿学中，训督学者，皆有法度，勤劳恭谨，以身先之。夜课诸生读书，寝食皆立时刻，往往潜至斋舍讠之。见有先寝者，诘之，其人绐云：“适疲倦，暂就枕耳。”仲淹问：“未寝之时，观何书？”其人亦妄对。仲淹即取书问之，其人不能对，乃罚之。出题使诸生作赋，必先自为之，欲知其难易，及所当用意，亦使学者准以为法。由是四方从学者辐凑。其后宋人以文学有声名于场屋朝廷者，多其所教也。
    服除，至京师，上宰相书，言朝政得失及民间利病，凡万余言，王曾见而伟之。时晏殊亦在京师，荐一人为馆职，曾谓殊曰：“公知范仲淹，舍不荐，而荐斯人乎？已为公置不行，宜更荐仲淹也。”殊从之，遂除馆职。顷之，冬至立仗，礼官定议欲媚章献太后，请天子帅百官献寿于庭，仲淹奏以为不可。晏殊大惧，召仲淹，怒责之，以为狂。仲淹正色抗言曰：“仲淹受明公误知，常惧不称，不知己羞，不意今日更以正论得罪于门下也。”殊惭无以应。
    黄，闽人，好读书，客游京师，数十年不归。家贫，谒索以为生，衣不蔽体，得钱辄买书，所费殆数百缗，自号聱隅子。石守道为直讲，闻其名，使诸生如古礼，执羔雁束帛，就里中聘之，以补学职，固辞不就。故欧阳永叔《哭徂徕先生》诗云“羔雁聘黄，惊走邻家”是也。著书甚多。至和中，或荐于朝，除试太学助教，月余，未及具绿袍，遇疾，暴卒。有子，甚愚鲁，所聚及自著书，皆散失无存者。
    郭后既废，京师富民号陈子城者，因保庆杨太后纳女入宫，太后许以为后也。已至掖庭，将进御，勾当御药院阎士良闻之，遽见上。上方披《百叶图》择日，士良曰：“陛下读此何为？”上曰：“汝何问焉？”士良曰：“臣闻陛下欲纳陈氏女为后，信否？”上曰：“然。”士良曰：“陛下知子城使何官？”上曰：“不知也。”士良曰：“子城使，大臣家奴仆之官也。陛下若纳奴仆之女为后，岂不愧见公卿大夫邪？”上遽命出之。
    杜祁公衍，越州人，父早卒，遗腹生公，其祖爱之。幼时，祖父脱帽，使公执之，会山水暴至，家人散走，其姑投一竿与之，使挟以自泛。公一手挟竿，一手执帽，漂流久之，救得免，而帽竟不濡。
    前母有二子，不孝悌，其母改适河阳钱氏。祖父卒，公年十五六，其二兄以为母匿私财以适人，就公索之，不得，引剑斫之，伤脑。走投其姑，姑匿之重上，出血数升，仅而得免。乃诣河阳，归其母。继父不之容，往来孟、洛间，贫甚，佣书以自资。尝至济源，富民相里氏奇之，妻以女，由是资用稍给。举进士，殿试第四。及贵，其长兄犹存，待遇甚有恩礼。二兄及钱氏、姑氏子孙，受公荫补官者数人，仍皆为之婚嫁。
    庆历四年四月戊戌，上与执政论及朋党事，参知政事范仲淹对曰：“方以类聚，物以群分。自古以来，邪正在朝，未尝不各为一党，不可禁也，在圣鉴辨之耳。诚使君子相朋为善，其于国家何害？”
    庆历四年六月，范希文宣抚陕西、河东，自知权要恶之者多，上益厌之，乃上章乞罢政事、除一郡。上欲听其请，章郇公言于上曰：“仲淹素有虚名，今一请而罢之，恐天下皆谓陛下轻黜贤臣，不若且赐诏不允。若仲淹即有表谢，则是挟诈要君，乃可罢。”上从之。希文果奉表谢，上曰：“果如章得象言。”遂罢知州。既而杜丞相、富彦国、韩稚圭、欧阳永叔、俞希道稍稍皆以事得罪矣。
    通、泰、海州皆滨海，旧日潮水皆至城下，土田斥卤，不可稼穑。范文正公监西溪仓，建白于朝，请筑捍海堤于三州之境，长数百里，以卫民田，朝廷从之。以文正为兴化令，专掌役事；又以发运使张纶兼知泰州，发通、泰、楚、海四州民夫治之。既成，民至于今享其利。兴化之民往往以范为姓。
    庆历三年九月丁卯，上幸天章阁，召中书、枢密院官朝拜太祖、太宗御容，观内库瑞物，因问安边大略，移刻而罢。
    庆历六年八月甲戌，以谏议大夫、参知政事吴育为枢密副使，丁度为参知政事。是时宰相贾昌朝、陈执中议罢制科，育以为不可，争论于上前，退而上章求解政务，故有是命。庞籍为枢密副使在度前，籍女嫁参知政事宋庠之子，庠因言于上，以亲戚共事为嫌，故度得先之。
    余靖本名希古，韶州人。举进士，未预解荐，曲江主簿王仝善遇之，为干知韶州者举制科。知州怒，以为玩己，捃其罪，无所得，唯得仝与希古接坐，仝坐违敕停任，希古杖臀二十。仝遂闲居虔州，不复仕进。希古更名靖，字安道，取他州解及第。景中，为馆职，为范文正讼冤获罪，由是知名。范公入参大政，引为谏官。秘书丞茹孝标丧服未除，入京师私营身计，靖上言：“孝标冒哀求仕，不孝。”孝标由是获罪，深恨靖。靖迁龙图阁直学士，王仝数以书干靖求货，靖不能应其求。孝标闻靖尝犯刑，诈匿应举，乃自诣韶州购求其案，得之。时钱子飞为谏官，方攻范党，孝标以其事语之，子飞即以闻。诏下虔州问王仝。靖阴使人讽仝令避去，仝辞以贫不能出，靖置银百两于茶篚中，托人饷之。所托者怪其重，开视，窃银而致茶于仝，仝大怒。及诏至，州官劝仝对“当日接坐者余希古，今不知所在”，仝不从，对称“希古即靖是也”。靖竟坐以左屯卫将军分司。
    余靖初及第，归韶州，州束尝鞫其狱者往见之，靖不为礼，吏恨之，乃取靖案，裹以缇油，置于梁上。吏病且危，嘱其子曰：“此方今达官之案，他日朝廷必来求之。汝谨掌视，慎勿失去。”及茹孝标求其案，人以为事在十年前，必不存，孝标访于吏子，竟得之。
    庆历四年五月己巳，诏特徙右司谏、直集贤院、知渭州兼泾原路部署尹洙知庆州。先是，资政殿学士郑戬兼陕西四路招讨经略都部署，内殿崇班、渭州西路巡检刘沪建策，以为秦、渭两路有急，发兵相援，路出陇坻之内，回远，恐不及事，请募熟户，于山外筑水洛、结公二城，以兵戍之，缓急以通援兵之路。戬以状闻，命沪及著作佐郎董士廉董其役。会枢密副使韩琦宣抚陕西还，奏罢四路招讨，以戬知永兴军。又言：“两城之旁多生户，今夺其地，恐城未毕而寇至，请罢之。”戬因极言筑二城之利，不可辄罢。诏三司副使鱼周询往视其利害。未至，尹洙召沪、士廉令还，沪、士廉以熟户既集，官物无所付，请遂城之。洙怒，以沪、士廉违部署司节制，命泾原路部署狄青往斩之，青械系沪、士廉于德顺军。及周询还，言二城利害与戬议同，乃徙洙于庆州，沪降一官，士廉徙他路，官特支修城禁军、弓箭手等钱有差。
    尹师鲁谪官监均州酒，时范希文知邓州，师鲁得疾，即擅去官，诣邓州，以后事属希文。希文日往视其疾，师鲁曰：“今日疾势复增几分，可更得几日。”一旦，遣人招希文甚遽，既至，师鲁曰：“洙今日必死矣。人言将死者必见鬼神，此不可信，洙并无所见，但觉气息奄奄就尽耳。”隐几坐，与希文语久之，谓希文曰：“公可出，洙将逝矣。”希文出至厅事，已闻其家号哭。希文竭力送其丧及妻孥归洛阳。
    王禹玉曰：包希仁知庐州，庐州即乡里也，亲旧多乘势扰官府。有从舅犯法，希仁挞之，自是亲旧皆屏息。
    李公明曰：孔中丞道辅知仙源县，诸孔犯法，无所容贷。
    嘉七年五月辛未，枢密副使包拯薨，车驾临幸其第。拯字希仁，庐州人，进士及第，以亲老侍养，不仕宦且十年，人称其孝。后历监察御史，为天章阁待制、知谏院，迁龙图阁直学士、知瀛州，又迁枢密直学士、知开封府。为人刚严，不可干以私，京师为之语曰：“关节不到，有阎罗包老。”吏民畏服，远近称之。历御史中丞、三司使、枢密副使，薨。拯为长吏，僚佐有所关白，喜面折辱人，然其所言若中于理，亦幡然从之。刚而不愎，此人所难也。
    先是，诏周后柴氏，每遇亲郊，听奏补一人充班行。至是，或上言：“皇嗣未生，盖以国家未如古礼封二王后。”嘉四年四月癸酉，诏：“择柴氏族人最长一人除京官，已在班行则换文资，仍封崇义公，于河南府、郑州境内与应入差遣，更给公田十顷。其周室陵庙，委之管勾，岁时祭享。如至知州资序，即与他处差遣，更取以次近亲袭爵受官承替。”
    丁度字公雅，开封祥符人。祖ダ，尽其家资聚书至八千卷，为大室以贮之，曰：“吾聚书多，虽不能读，必有好学者为吾子孙矣。”父逢吉，以医事真宗于藩邸，官至将作监丞致仕。度以祀汾阴岁举服勤词学第二人登科，解褐大理评事、通判通州事，迁太子中允、直集贤院。今上即位，度上书请博延儒臣、劝讲道谊，增置谏官、切靡刂治体，恳辟荒莱、安集流庸，以为州县殿最。章献皇后善之，迁太常博士，赐绯。俄出知湖州事，徙京西转运使，以祠部员外郎知制诰，迁翰林学士。久之，兼侍读学士，又加承旨，又兼端明殿学士。国朝故事：中书制民政，枢密专兵谋。又赵元昊逆命，朝廷事多，度建言：“古之号令皆出于一，今二府分兵民之政，若措置异同，则下无适从，非为国体。”于是始诏军旅重务，二府通议。
    度在两禁十五年，性宽厚，傥宕不修威仪，流辈多易之。上尝从容问度：“用人资序与才器孰先？”度对曰：“天下无事则循守资序，有事则简拔才器。”上甚善之。会谏官有言度承间求进者，上以度言谕执政，且曰：“度侍从十五年，而应对如是，不自为地，真淳厚长者也。”寻以度为工部侍郎、枢密副使。逾年，参知政事。
    顷之，卫士为变，事连宦官杨怀敏，枢密使夏竦言于上：“请使御史与宦官同于禁中鞫其狱，不可滋蔓，使反侧者不自安。”度曰：“宿卫有变，事关社稷，此可忍，孰不可忍？”固请付外台穷治党与。自旦争至食时，上卒从竦议。未几，度求解政事。时初置紫宸殿学士，以度为之，兼侍读学士，寻以“紫宸”称呼非宜，改为观文殿学士。后数年薨，赠吏部尚书，谥文简。度早丧妻，晚年学修养之术，常独居静室，左右给使唯老卒一二人而已。
    庆历四年三月癸亥朔，丁卯，上曰：“杨安国、赵师民皆醇儒，乃昔时崔遵度之比，久侍经筵，各宜进职。”于是安国加直龙图阁，仍赐紫，又以安国新除母服，家贫，赐金百两；师民充天章阁侍讲，仍赐绯。
    庆历三年九月，谏官蔡襄上言：“两府私第毋得见宾客，若欲询访天下之事，采拔奇异之材，许临时延召。”诏旬休许见宾客。
    至和二年七月，翰林学士欧阳修又上言：“两制以上毋得诣两府之第。”诏从之。
    欧阳修字永叔，吉州人。举进士，国子补监生、发解、礼部奏名皆第一人。天圣八年及第。
    嘉七年三月乙卯，以参知政事孙为观文殿学士、同群牧制置使，枢密副使赵为参知政事，翰林学士、左司郎中、权知开封府吴奎为枢密副使。以进士高第，累官至两制，性淳厚，无他材。上以久任翰林，擢为枢密副使，多病，志昏，医官自陈劳绩求迁，吏以文书白，见吏衣紫，误以为医官，因引手案上，谓曰：“数日来体中不佳，君试为诊之。”闻者传以为笑。及在政府，百司白事，但对之拱默，未尝开一言。是时，枢密使张屡以老乞致仕，朝论以次补应为枢密使，恐必不胜任。殿中侍御史韩缜因进见，极言其不才，当置之散地，初不知。后数日，中书奏事退，宰相韩琦、曾公亮独留身在后，下殿，谓参知政事欧阳修曰：“丞相留身何也？”修曰：“岂非奏君事也？”曰：“何事？”修曰：“韩御史言君，君不知邪？”乃顿首摘耳曰：“不知也。”因移疾请退，朝廷许之。
    初，周王将生，诏选孕妇朱氏以备乳母。已而生男，真宗取视之，曰：“此儿丰盈，亦有福相，留宫中娱皇子。”皇子七岁薨，真宗以其儿赐内侍省都知张景宗为养子，名曰茂实。及长，累历军职，至马军副都指挥使。有军人繁用，其父尝为张氏仆。用幼闻父言：茂实生于宫中，或言先帝之子，于上属为兄。用冀幸恩赏，即为表具言其事，于中衢邀茂实，以表呈之。茂实惧，以用属开封府。府以用妄言，杖之，配外州下军。然事遂流布，众庶欢然。于是言事者请召用还考实，诏以嘉庆院为制狱案之。案者言：“用素病心，一时妄言，茂实不上闻，擅流配之，请案其罪。”诏繁用配广南牢城，辞所连及者皆释之。
    至和元年八月，嘉庆院制狱奏：军人繁用素病心，妄对张茂实陈牒，称茂实为皇帝。案署茂实得状当奏，擅送本衙取勘。狱成，知谏院张择行录问，驳用非心病，诏更验定。台谏官劾茂实当上言而不以闻，擅流配卒夫，不宜典兵马。马军副都指挥使张茂实，其父先朝大阉也。世传先朝尝以宫人赐之，生茂实。至是，有卒夫对茂实言其事，茂实杖而流之，事遂流闻。茂实内不自安，求出，除宁远军节度使、知潞州。
    章献太后临期，内侍省都知江德元权倾天下，其弟德明奉使过杭州，时李及知杭州，待之一如常时中人奉使者，无所加益。僚佐皆曰：“江使者之兄居中用事，当今无比，荣枯大臣如反掌耳，而使者精锐，复不在人下，明公待之，礼无加者。意者，明公虽不求福，独不畏其为祸乎？”及曰：“及待江使者不敢慢，亦不敢过，如是足矣，又何加焉？”既而德明谓及僚佐曰：“李公高年，何不求一小郡以自处，而久居余杭繁剧之地，岂能办邪？”僚佐走告及曰；“果然，江使者之言甚可惧也。”及笑曰：“及老矣，诚得小郡以自逸，庸何伤？”待之如前，一无所加，既而德明亦不能伤也。时人服其操守。
    滕宗谅知岳州，修岳阳楼，不用省库钱，不敛于民，但榜民间有宿债不肯偿者，献以助官，官为督之。民负债者争献之，所得近万缗，置库于厅侧，自掌之，不设主典案籍。楼成，极雄丽，所费甚广，自入者亦不鲜焉。州人不以为非，皆称其能。
    滕宗谅知泾州，用公使钱无度，为台谏所言，朝廷遣使者鞫之。宗谅闻之，悉焚公使历。使者至，不能案，朝廷落职徙知岳州。
    吕许公疾病，仁宗剪髭为药以赐之，又手诏以问群臣可任两府者。其亲遇如此。
    谏议大夫李宗咏，晋侍中崧之孙也，父粲，崧之庶子。崧之遇祸，粲犹在襁褓，其母投之墙外，身随以出，由是独免。崧于胡相方为叔，世居深州饶阳，坟墓夹道，崧在道东，谓之“东李”，在道西，谓之“西李”，故宗咏犹与宗谔联名。
    宝元二年五月壬子，以定国军节度使、知枢密院事王德用充武宁军节度使，发赴徐州本任。癸丑，德用献所居第，以益芳林园，诏给其直。八月庚申朔，庚午，武宁节度使王德用自陈：所置马得于马商陈贵，契约具在，非折继宣所卖。诏德用除右千牛卫上将军，徙知随州，仍增置随州通判一员。九月丁未，折继宣责授诸卫将军，徙知内地，以其弟代之。
    宝元二年十二月乙丑，延环庆路都部署司奏：夏虏寇掠保安军及延州，驻泊钤辖、六宅使卢守勤等将兵击却之，各以功大小受赏有差。散直狄青功最多，超四资，除殿直。
    癸酉，雨木冰。己卯，昭远受诏宰猗氏。孔道辅卒于澶州。
    文彦博知永兴军。起居舍人母，人也。至和中，上言：“陕西铁钱不便于民，乞一切废之。”朝廷虽不从，其乡人多知之，争以铁钱买物，卖者不肯受，长安为之乱，民多闭肆。僚属请禁之，彦博曰：“如此是愈使惑扰也。”乃召丝绢行人，出其家缣帛数百匹，使卖之，曰：“纳其直尽以铁钱，勿以铜钱也。”于是众晓然知铁钱不废，市肆复安。
    景三年正月，诏御史中丞杜衍沙汰三司吏，吏疑衍建言。己亥，三司吏五百余人诣宰相第喧哗，又诣衍第诟詈，乱投瓦砾。诏捕后行二人，杖脊配沙门岛，因罢沙汰。
    壬申，以翰林学士、户部郎中吴奎为左司郎中、权知开封府，翰林侍读学士、权知开封府王素充群牧使。初，素与欧阳修数称誉富弼于上前，弼入相，素颇有力焉。弼既在相位，素知开封府，冀弼引己以登两府。既不如志，用诋毁弼，又求外官，遂出知定州，徙知益州，复还知开封府，愈郁郁不得志，厌倦烦剧，府事多卤莽不治，数出游宴。素性骄侈，在定州、益州，皆以贿闻。为人无志操，士大夫多鄙之。开封府先有散从官马千、马清，善督察盗贼，累功至班行，府中赖之。或谓素：“二马在外，威福自恣，大为奸利。”素奏，悉逐之远方。于是京师盗贼累发，求捕不获。台官言素不才，亦自乞外补，朝廷因而罢之。
    大理寺丞杨忱监蕲州酒税，仍令御史台即日押出城。忱，故翰林侍读学士偕之子，少与弟忄造俱有俊声。忱治《春秋》，忄造治《易》，弃先儒旧说，务为高奇，以欺骇流俗。其父甚奇之，与人书曰：“天使忱、忄造，力扶周、孔。”忱为文尤怪僻，人少有能读其句者。忱常言《春秋》无褒贬。与人谈，流荡无涯岸，要取不可胜而已。性轻易，喜傲忽人，好色嗜利，不修操检，商贩江、淮间，以口舌动摇监司及州县，得其权力，以侵刻细民，江、淮间甚苦之。至是，除通判河南府事，待阙京师。弟忄造掌永兴安抚司机宜，卒于长安，忱不往视，日游处于倡家。会有告其贩纱漏税者，忱自言与权三司使蔡襄有宿隙，乞下御史台推鞫，朝廷许之。狱成，以赎论，仍冲替。忱尚留京师，御史中丞王畴劾奏忱曰：“忱口谈道义，而身为沽贩；气凌公卿，而利交市井；畜养污贱，而弃远妻孥。”故有是命。
    ●卷十一
    王罕侬智高犯广州，罕为转运使，出巡至梅州，闻之而还。仲简使人间道以蜡丸告急，且召罕，罕从者才数十人，问曰：“围城何由得入？”曰：“城东有贼所不到处，可以夜缒而入。”罕曰：“不可。”进至惠州，广民拥马求救，曰：“贼围城，十县民皆反，相杀掠，死伤蔽野。”罕曰：“吾闻之先父曰：‘凡有大事，必先询识者，而后行之；无人，则询老者也。’”乃召耆老问之，对曰：“某家客户十余人，今皆亡为贼矣。请各集以卫其家。”罕曰：“贼者多于庄客，何以御之？”乃召每村三大户，与之帖，使人募壮丁二百；又帖每县尉募弓手二千人以自卫。捕得暴掠者十余人，皆腰斩之。又牒知州、知县、县令皆得擅斩人。一夕，乡村肃然。
    罕为募民骁勇者以自随，得二千人，船百余艘，制旌旗钲鼓，长驱而下，趣广州。蛮兵数千人来逆战，击却之。蛮皆敛兵聚于城西，乃开南门，作乐而入。罕不视家，登城，子死于贼人之手而不哭。树鹿角于南门之西以拒蛮，自是南门不复闭矣，凡粮用皆自南门而入。东莞主簿黄固取抛村，知新州侍其渊在广州，罕以其忠勇与之共守。蛮众数万，皆所掠二广之民也，使之昼夜攻城，为火车，顺风以焚西门。时六月，城上人不能立；军校请罕下城少休，罕欲从之，渊奋剑责军校曰：“汝曹竭力拒敌，则犹可以生；若欲溃去，纵不为贼所杀，朝廷亦当族汝。全部亦欲何之？”罕乃止，士气亦自倍，蛮军不能克而退。提刑鲍轲率其孥欲过岭北，至雄州，萧勃留之，乃日递一奏。又召罕至雄州计事，罕不来，又奏之。谏官李兑奏罕只在广州端坐，及奏罕退走。围解，罕降一官，信州监税，轲受赏，罕不自言。黄固当围城时最输力，已而磨勘若有不足者，亦得罪，渊功亦不录。
    光化军宣毅邵兴逃叛庆历四年二月庚子，供奉陈曙等迁官，赏讨光化贼之功也。先是，知光化军、水部员外郎韩纲性苛急，失士众心。去年九月中，群盗张海等入光化军境，剽劫闾里，纲部分宣毅军士三百余人，被甲乘城，凡十余日。城中民高赀者献蒸胡酒肉以犒甲士，纲以饼肉之半犒士，及赐酒人一卮，而斥卖其余，欲以其钱市兵器为守御备。军士营远者或不时得饮食，而纲所给饼常至日旰，燥硬不可食。时有监押使臣在军中，所部军士不以请给历自随，民又请献钱以资监押军士。纲曰：“本军之士尚无钱给之，何有于监押？”悉辞不受。军士遂讹传民献以资乘城之士，而知军却之，益加怨愤。纲又使员僚王德作城内布兵图，久之不成，纲怒，骂曰：“我不敢斩汝耶？”因召刽子，令每日执剑待命于庭下，众益骇。
    十月三日，民有入粟得官者骆子中通刺谒纲，纲迎语子中不用拜。军士误听，以为子中献钱而纲辞不取。时方给饼肉，员僚邵兴叱军士起，曰：“汝辈勿食此！”因出屋外，投蒸饼入纲庭中。纲怒，命执投饼者，得数人，械系于狱。
    明日，狱司以节状追捕其党，邵兴惧，因纠率其众，盗取库中兵器作乱，欲杀纲，纲自宅后逾城逃出，得小舟乘，沿汉下数里，再宿而后返，与官吏皆逃。兴等遂焚掠居民，劫其指挥使李美及军士三百余人，行趣蜀道。李美老不能行，于道自经死。兴独率其众与商州巡检战，杀之。员僚赵千及军士百余人，自贼所走还光化军。兴所过劫掠民居行旅，及败兴元府兵于饶风岭，杀其将领者，兴元府员僚赵明以众降兴。兴闻洋州有虎翼兵，畏之，乃自州北循山而西。州遣捉贼使臣李方将虎翼兵追之。
    二十九日，击破兴等于婿水、斩兴及其党五十余人，生擒赵明，余党皆溃，州县逐捕，尽诛之。陈曙等皆以功迁；纲坐弃城除名，英州编管；监押许士从追三官，舒州编管。
    嘉七年正月辛未，学士院奏：定到郊祀天地，宜止以一帝配侑。温成皇后庙请去扁榜，自今不复命两制祠，止令本庙使臣行礼。
    庆历四年八月乙卯，上曰：“近观诸路提转所按举官吏，务为苛刻，不存远大，可降诏约束。”
    保州云翼兵士旧有特支口食，通判石待举以为安坐冗食，白转运司减之。军士怨怒，作乱，杀知州、通判、都监，以监押韦贵为主，闭城拒命。诏真定府副都部署李昭亮、沿边都巡检入内押班杨怀敏、知定州皇城使贺州刺史王果等讨之。丙辰，枢密院奏，保州城下诸将未有统一，诏富弼乘驿诣城下，授之节制，听以便宜从事。九月，李昭亮、杨怀敏命侍禁郭逵以诏书入城招谕乱兵，乱兵开城出降，有数百后出，悉诛。庚申，河北都转运使按察使、工部郎中、天章阁待制张р之落职知虢州，副使、刑部郎中、直史馆张沔降充工部郎中、知汝州，皆坐减云翼食及不觉察乱兵也。郭逵加阁门祗候。逵兄遵以勇力闻，从刘平与夏虏战死五龙水。
    契丹。周革曰：景德中，中国自为誓书以授虏，虏继之以四言曰：“孤虽不才，敢遵誓约，有渝此盟，神明殛之。”庆历中，增岁给二十万，更作誓书亦如之。嘉初，枢密院求誓书不获，又求宁化军疆境文字，亦不获。于是韩稚圭曰：“枢密院国家戎事之要，今文书散落如此，不可。”乃命大理寺丞周革编辑之，数年而毕，成千余卷。得杜衍祁公手录誓书一本于废书，其正本不复见。
    庆历中，契丹以兵压境，欲复周世宗所取关南之地，腾书中国，其言周世宗曰：“人神共怒，社稷不延。”其言太宗曰：“恃有征之志，已定并、汾；兴无名之师，直抵幽、蓟。”富公之使北也，朝廷以三书与之：其一增物二十万，其一增十万，其一以公主妻梁王。使与虏约曰：“能为我令元昊称臣纳款，我岁增二十万物；不能者，岁增十万物。”虏曰：“元昊称臣纳款，我颐指之劳耳。汝当以二十万与我，然须是谓之‘献’，或谓之‘纳’，然后可。至于公主，则不必尔也。”富公固争献纳之名，归白。
    赵元昊娶于野利氏，立以为后，生子宁令，当为嗣。以野利氏兄弟旺荣为谟宁令，号拽利王，刚浪为宁令，号天都王，分典左右厢兵马，贵宠用事。青涧城使种世衡欲离间其君臣，遣僧王嵩赍龟及书遗之，曰：“汝向欲归附，何不速决？”旺荣见之，笑曰：“种使年亦长矣，乃为此儿戏乎？”囚嵩于窖中，凡岁余。元昊虽屡入寇，常以胜归，然人畜死伤亦众，部落甚苦之。又岁失赐遗及缘边交市，颇贫乏，思归朝廷，而耻先发。庆历二年，使旺荣出嵩而问之，曰：“我不晓种使之意，欲复与我通和邪？”即赠之衣服，遣教练使李文贵与之偕诣世衡。
    时龙图阁直学士庞籍为延经略招讨使，以元昊新寇泾原，止之于边，不使前。朝廷亦厌兵，欲赦元昊之罪，密诏籍怀之。籍上言：“虏骤胜方骄，若中国自遣人说之，彼益偃蹇，不可与言。”乃召文贵诣延州问状，文贵言求请和，籍谓之曰：“汝先王及今王向事朝廷甚谨，由汝辈群下妄加之名号，遂使得罪于朝廷，致彼此之民血涂原野。汝民习于战斗，吾民习于太平，故王师数不利，然汝能保其常胜邪？吾败不害，汝败社稷可忧。今若能悔过从善，出于款诚，名体俱正，当相为奏之，庶几朝廷或开允耳。”因赠遗遣归。文贵寻以旺荣、曹偶四人书来，用敌国修好之礼。籍以其不逊，未敢复书，请于朝廷。朝廷急于息民，命籍复书，纳而勿拒，称旺荣等为太尉，且曰：“元昊果肯称臣，虽仍其僭名可也。”籍上言：“僭名理不可容，臣不敢奉诏。太尉天子上公，非陪臣所得称。今方抑止其僭，而称其臣为上公，恐虏滋骄，不可得臣。旺荣等书自称宁令、谟宁令，此虏中之官，中国不能知其义，可以无嫌，臣辄从而称之。”旺荣等又请欲用小国事大之礼，籍曰：“此非边帅所敢知也，汝主若遣使者奉表以来，当为导致于朝廷耳。”
    三年正月，元昊遣其伊州刺史贺从勖上书，称男邦面令国兀卒曩霄上书父大宋皇帝。籍使谓之曰：“天子至尊，荆王叔父也，犹奉表称臣，今名体未正，不敢以闻。”从勖曰：“子事父，犹臣事君也。使得至京师，而天子不许，请更归议之。”籍上言：“请听从勖诣阙，更选使者往至其国，以诏旨抑之，彼必称臣。凡名称、礼数及求丐之物，当力加裁损，必不得已，乃少许之。若所求不违，恐豺狼之心，未易盈厌也。”朝廷乃遣著作佐郎邵良佐与从勖俱至其国更议之。
    四年五月，元昊自号夏国主，始遣使称臣。八月，朝廷听元昊称夏国主，岁赐绢茶银采合二十五万五千，元昊乃献誓表。十月，赐诏答之。十二月，册命元昊为夏国主，更名曩霄。
    赵元昊晚年嬖一尼，拽利失宠浸衰，刚浪、嵬名山皆怨之，宁令纳刚浪女为妇，刚浪兄弟谋因成婚，邀元昊宴于帐中，伏兵弑之。事泄，刚浪兄弟毕族诛，宁令惧不自安。庆历八年正月辛未，宁令弑元昊，国人讨诛之，立其少子谅祚。
    邢佐臣云：拔跋谅祚之母本拽利之妻，曩霄通焉，有娠矣。拽利谋杀曩霄不克，曩霄杀之，灭其族，妻削发为尼而生谅祚。及宁令弑曩霄，国人诛宁令而立谅祚，始数岁，其母专制国事，兄子没藏︵ζ为相。母私幸胡人部纳皆移，恣横，大臣屡请诛之，母不听。嘉元年九月，部纳皆移作乱，杀国母，没藏︵ζ引兵入宫诛之。其父与左厢军马副使，遣使就杀之。
    种世衡卒，庞籍为枢密副使，世衡子古上谏官钱彦远书称：“吾父离间刚浪，使元昊诛之。由是元昊失其羽翼，称臣请服。今庞以吾父功为两府，而吾父无所褒赏。”彦远为上言之。籍取前后边奏辨于上前，曰：“元昊称臣请服之时，刚浪等方用事，文书皆其兄弟所行。称臣后数年，自以作乱被诛，非因世衡之离间也。臣向与韩琦、范仲淹俱得旨：‘候西事平，除两府。’琦、仲淹先为之，既罢后，臣为之，非攘世衡之功而得之也。”朝廷犹以世衡有功之故，除古天兴尉，即日勒之官。
    夏国酋长嵬名山部落在故绥州，有众万余人，其弟夷山先降，为熟户。青涧城使种谔使人因夷山以诱名山，赂以金盂，名山小吏李文喜爱其赂，许以来降，名山不知也。既而，谔大发兵奄至，围其帐，名山惊，援枪欲斗，夷山呼之曰：“兄已约降，何为如是？”其姊识其声，曰：“汝为谁？”曰：“夷山也。”姊曰：“何以为验？”夷山示之手，无一指，姊曰：“是也。”名山曰：“我何尝约降？”夷山曰：“兄已受种使金盂。”名山曰：“金盂何在？”文喜方出以示之。名山投枪而哭，谔遂以兵驱其部落牛羊南还。众多遁亡，比至入塞，才四千余人。朝廷即除名山诸司使。
    种谔之谋取绥州，两府皆不知之。及奏得绥州，文潞公为枢密使，以为赵谅祚称臣奉贡，今忽袭取其地，无名，请归之。时韩魏公为首相，方求出，上乃以韩公判永兴军兼陕西四路经略使，度其可受可却以闻。韩公至陕西，言可受，文公以朝旨诘之曰：“若受之则当馈之以粮，戍之以兵，有急当救之，此三者皆有备乎？”韩公对：“不必馈、戍及救，彼自幸缘？谅祚。”因移书延，令勿给粮，追还戍兵，若谅祚攻嵬名山，勿救也。时宣徽使郭逵为延经略使，以为不可。韩公使司封郎中刘航往督责之，逵固执不从，曰：“如此，则降户无以自存，皆溃去矣。”乃奏请筑绥州城，置兵戍之，命之曰绥德城，择降人壮健，刺手给粮，以为战兵，得二千余人。
    文公以取绥州为无名，请以易安远、塞门于夏国，遣祠部郎中韩缜与夏国之臣薛老峰议于境。老峰曰：“苟得绥州，请献安远、塞门寨基。”缜曰：“其土田如何？”老峰曰：“安有遗人衣而留领袖者乎？”缜信之，入奏。密院札子下延，令追绥德戍人，迁其刍粮，不尽者焚之。经略使郭逵以为夏虏心欺绐，俟得安远、塞门，然后弃绥德未晚，匿其札不行。既而，遣使交地，虏曰：“所献者寨基，其四旁土田皆不可得。”使者以闻，上怒甚，以让文公，文公亟札延：前札更不施行。时赵Ι掌机宜于经略司，求前札不获，甚忧恐。逵乃出示之，Ι惊曰：“此他人所不敢为也。”
    先是，赵元昊每遣使奉表入贡，不过称教练使，衣服礼容皆如牙吏。宝元元年十二月丙寅，延路奏：元昊遣使戴金冠，衣绯，佩蹀躞，奉表纳旌节告敕，其表略曰：“臣本自祖宗出于帝胄，当东晋之末运，创后魏之初基。曩者，臣祖继迁，心知兵要，手握乾符，大举义旗，悉降诸部。临河五郡，不旋踵而归；沿境七州，并差肩而克。”又曰：“臣父德明，幸嗣先扃，勉从朝命。真王之号，夙感于颁宣；尺土之封，显蒙于剖裂。”又曰：“称王则不喜，朝帝乃是从。辐辏屡期，山呼齐举。伏愿以一垓之土地，建为万乘之邦家。于时再让靡遑，群情又迫，事不得已，顺而行之。遂于十月十一日郊坛，备礼为祖世始文本武兴法建礼仁孝皇帝，国称大夏，年号天授礼法延祚。伏望皇帝陛下，睿哲成人，宽慈及物，许以西郊之地，册为南面之君。敢竭愚庸，常敦欢好。鱼来雁往，任传邻国之音；地久天长，永镇西边之患。至诚沥恳，仰俟帝俞。”
    静江军留后刘平为延、宁、环庆路副都部署，屯庆州。康定元年正月，延路都部署范雍闻夏虏将自保安定土门路入寇，移牒使平将兵趣土门救应。十五日，平将所部三千人发庆州。十八日，至保安军，遇延路副都部署石元孙。十九日，与元孙合军趣土门。有蕃官言：“贼兵数万已入塞，直指金明。”会得范雍牒，令平、元孙还军救延州，平、元孙引兵还。明日，复至保安军，因昼夜兼行。二十二日，至万安镇。平、元孙将骑兵先发，令步兵饭讫继进。夜至三川口西十里所，止营，令骑兵先趣延州夺门。是时，东染院副使、延路驻泊都监黄德和将兵二千余人屯保安军北碎金谷，巡检万俟政、郭遵各将所部分屯他所，范雍皆以牒召之，使救延州，平又使人趣之。
    明日平旦，平所部步兵尚未至，平与元孙还逆之，至二十里马铺乃遇步兵。及德和、政、遵各所部兵皆会，凡五将，合步骑近万人。乃引兵东行，且五里，平下令诸军唱杀齐进；又行五里，至三川口，遇贼。是时平地有雪五寸许，贼于水东为偃月阵，官军亦于水西作偃月阵相向。贼稍遣兵涉水为横阵，郭遵及忠佐王信先往薄之，不能入；既而官军并进，击却之；贼复蔽盾为阵，官军亦击却之，夺其榜牌，杀获及溺水者八九百人。平左耳后及右胫皆中箭。会日暮，军士争挈人头及所获马，诣平论功，平曰：“战方急，且自记之，悉当赏汝也。”语未竟，贼引生兵大至，直前荡官军，官军却二三十步。
    是时黄德和在阵后，先率麾下二三百人走上西南山，众军顾之皆溃。平子侍禁宜孙追及德和，执其马，拜之数十，曰：“太保且当勒兵还，与大人并力却贼，今先去，欲何之？”德和不从。宜孙又请遣兵一二人还访其父，德和不与，宜孙遂与德和俱走。
    平使军校以剑遮截士卒近在左右者，得千余人，力战拒贼，贼退水东。平率余众保西南山下，立寨自固，距贼一里所。贼夜使人至寨旁问曰：“寨内有主将否？”平戒军士勿应。贼又使人诈为汉卒，传言送文牒，军士知其诈，斫杀之。至四更，贼使人绕寨诟曰：“几许残卒，不降何待？”平使指挥使李康应之曰：“狗贼，汝不降，我何降也？”且曰：“救兵大至，汝狗贼庸足破乎？”
    及明，平命军士整促甲马，再与贼战。贼又使骑临阵呼曰：“汝肯降乎？我当舍尔。不则尽杀之。”平又使李康应曰：“我来巡边，何者为降？汝欲和者，当为汝奏朝廷耳。”贼乃举鞭麾骑自四山下，不可胜计，合击官军，死者甚众。至巳时，平与元孙巡阵东偏，贼骑直前冲阵中央，阵分为二，平与元孙皆为贼所虏。平仆夫王信以颉敦负留后印及宣敕从平在阵，与平相失，贼尽夺其衣服并颉敦等，信逃窜得免。
    是时，黄德和自山中南走，出甘泉县北，稍稍收散卒，得五六百人，缘道纵兵士剽窃民家避寇者货财，及饮酒，杀其牛畜食之。二十五日，至州。二十六日，虞候张政自战所脱归，德和问曰：“汝见刘太尉、石太尉乎？后来如何？”政当时实与刘、石相失，不能知其处，道中闻散卒言“刘太尉以亡失多，不敢归，已降贼矣”，因言于德和曰：“刘太尉二十四日再与贼战，士卒死伤且尽，太尉令军士曰：‘汝曹勿复发箭，今日败矣，吾不能庇汝曹，当解甲降之耳。’贼遂执其马而去。”德和曰：“果然，吾与汝曹当诡言二十四日不肯降贼，力战得出，作奏上之，不惟解罪，亦可收功，汝曹皆有赏矣。”政出，因播其言于市里，云平降贼。散卒继至者，皆言平降贼，以顺德和意。有蕃落将吕密，实见平与元孙为贼所虏，并所得官军旗帜，收卷以去，德和问之，亦顺指意，言：“平与元孙降贼，贼以红旗前导而去。”德和喜，命所亲吏戚睿作吕密等状，仍增损其语，使与己意相傅会。睿意谓状中有名者皆应得赏，乃更私益兵士曲荣等数人名于其中。德和即以密等状为奏云：“二十三日，贼生兵冲破大阵，臣与刘平等阻西山为寨。二十四日，再与贼战，平以其卒降贼，臣等义不受屈，与数百人力战得出。”
    会平仆夫王信自延州来，德和与知州张馆使杂问之，信私念其主为大将，而为贼所擒，可丑，因绐言：“贼使李金明来约和亲，平令李康往答之。既而康还，言元昊欲与太尉面相约结，平既乘马入贼军中，从者不得入，皆见剽剥，信独脱归。”德和起诣东厢，召信诘曰：“军士来者皆言平降，而汝独言平往约和，何也？”信曰：“此非信之所知也。”数日，德和召信诣其馆，谓曰：“汝太尉降贼，人人皆知之，我已取军士等状奏之矣。汝今言乃异同，朝廷将有制狱，汝何能受其榜楚乎？我丐汝银钗一枚，汝鬻之，速去，勿留矣。”信拜受之。是时州使人监守信，信欲亡不得，身无衣，寒甚，乃为书遗平子曰：“信从太尉与贼战不利，太尉入贼中约和亲。今人乃言太尉叛降贼，朝廷将有制狱，信当以死明太尉忠赤，保太尉一家。今信衣装为贼所掠，饥寒不可忍，愿具衣及钱粮，速寄以来。”有庖人将如庆州，信与书寄之。延走马承受薛文仲遇之，得其书，以闻。
    二月一日，德和将其众归延州，及州城南，范雍使人代领其众，遣德和归州听朝旨，寻又徒之同州。德和始惧，奏言：“臣尽忠于国，范雍诬言臣弃军走。”又以书抵钤辖卢守勤及薛文仲求救，云：“有中贵人至者，当为力营护之，死生不敢忘。”守勤等悉上其书。十一日，朝廷遣殿中侍御史文彦博、入内供奉官梁知诚即河中府置狱按之。先是，有诏：“平仆人王信乘传诣阙。”既而，复械送河中府彦博按治。德和及信等不能隐，皆服其实。时河东都转运使王沿又奏言：“访知延州有金明败卒二人自虏中逃还，云刘平、石元孙、李士彬皆为贼系缚而去，平在道不食，数骂贼云：‘狗贼，我颈长三尺余，何不速斩我，缚我去何也？’”彦博牒延州求二卒，皆不知处。四月十五日，具狱以闻。中书、枢密院共召大理寺约法，准律：主将以下先退者斩之。又，部曲告主者绞。二十二日，两府进呈，奉圣旨：黄德和于河中府腰斩，枭其首于延州城下；王信杖杀。
    ●卷十二
    范帅雍在延，命李金明士彬分兵守三十六寨，勿令虏得入寨。其子谏曰：“虏大举，将入寇，宜聚兵以待之，兵分则势弱，不能拒也。”士彬不从。康定元年，虏兵大至，士彬所部皆降，其子力战而死，士彬遂为所擒。
    金明既陷，安远、塞门二寨在金明之北，知延州赵振不能救，遂弃安远，拔城中兵民以归。又移书塞门寨主高延德曰：“可守则守，不可守亦拔兵民以归。”延德守半岁，救兵不至，遂帅众弃城归，虏据险邀之，举众皆没。及元昊请降，遂割其地以赐之。
    宝元元年九月十六日，延路都钤辖司奏：今月五日，六宅副使、金明县都监、新寨解家河芦关路巡检李士彬申：四日戌时，男殿直怀宝及七罗寨指挥使妹，引到宥州末藏屈己团练侍者末藏福罗，以赵元昊所给宥州山遇令公及侄屈讹相公、从弟吃也相公告身三通来云：山遇先在元昊处为枢密，兄弟室家皆居细项，与屈己为婚姻，屈己居宥州南没姑川，元昊数诛诸部大人且尽，又欲诛山遇。八月二十五日，山遇妹夫易里遇乞令公以告山遇，山遇自河外与侍者二人逃归，既济河，集缘河兵断河津三处。二十八日，山遇还至细项，使其弟三太尉者将宥州兵监河津诸屯。二十九日，山遇使侍者乞召屈己至细项。九月一日，山遇与屈己坐帐中，召福罗告以事状，山遇哭且言曰：“去年大王弟侍中谋反，欲杀大王，赖我闻之，以告大王。大王存至今日，我之力也，今乃欲杀我！汝为我赍此告身三通，赴金明导引告延州大人，我当悉以黄河以南户口归命朝廷。今已发兵在细项，朝廷欲得质者，以我子若我弟皆可也。大王来追，我自以所部兵拒之。汝至南，得何语，当亟来，我别以马七八百匹献朝廷，更令使者自保安军驿路告延州。我此月三日集宥州，监州兵之河上，悉发户口归朝廷也。”福罗既得告身，屈己送至长城岭南而还。福罗至金明，以状言。
    本司契勘，前此元昊所部有叛者，为元昊所诛，已具闻奏。今山遇云欲归明，本司商量，已录白下告身，令士彬复以告身付福罗，自从其所告谕福罗，以元昊职贡无亏，难议受其降款，已遣还。臣等仍恐虏为奸诈，已戒缘边刺候严备去讫。
    又奏：六日，保安军北蕃军巡检、殿直刘怀中状申：“知山遇相公、屈己相公、二太尉、三太尉、吃也相公等于二日起兵，有余二千余人，劫掠村社族帐，只在宥州境内。”寻得保安军状云：“五日寅时，山遇及弟二防御、三防御、侄屈讹相公、从父弟吃也相公，将麾下一十五骑，皆披甲执兵，抵归娘族指挥使罗家，云欲归命朝廷。”臣等已令保安军诘问山遇等所以来事故，勒令北归。仍令缘边部族首领严兵巡逻，或更有北来户口，皆约遣令还，毋得承受，别致引惹者。
    诏延路都钤辖司，严敕缘边诸寨及蕃官等，晨夜设备，遣人讠候，如虏人自在其境互相攻战，即于界首密行托备，毋得张皇；或更有山遇所部来投告者，令李士彬等只为彼意婉顺约回，务令安静。所讠知事宜，节次驿置以闻。仍下环庆泾原路部署司、麟府路军马司准此。是时知延州、管勾延路军马公事、刑部郎中、天章阁待制郭劝，都钤辖、四方馆使、惠州刺史李渭，知保安军、供备库副使朱吉。
    高继隆等破后桥寨康定元年正月十八日，延环庆路经略使范雍奏：“体量到洛苑使、环庆路钤辖高继隆，礼宾使、环庆路驻泊钤辖、知庆州张崇俊部领兵马，入西贼界，打破贼后桥寨。先令蕃官奉职、巡检李明领蕃部围寨，继隆、崇俊领大军继进，与贼斗敌相杀；又分擘兵甲，令柔远寨主、左侍禁、阁门祗候武英，监押、左侍禁王庆，东谷寨监押、奉职张立，左侍禁、阁门祗候、北路都巡检郝仁禹攻打寨城，其武英先打破寨北门，入城；又令淮安镇都监、西头供奉官、阁门祗候刘政，东谷寨主、左侍禁贾庆，各部领兵马入贼界驻泊，牵拽策应，破荡却吴家、外藏、土金、舍利、遇家等族帐；又令入内西头供奉官、走马承受公事石全正把截十二盘路口。其殿侍、军员、兵士及蕃官使唤得力，或斫到人头，或伤中重身，系第一等功劳者，凡一百一十五人。伏乞体念今来此贼不住来沿边作过，正当用人之际，特与各转补名目，所贵激赏边臣及军士各更效命。”奉圣旨：高继隆、张崇俊于见今使额上各转七资，刘政、郝仁禹以下各转官有差。
    康定元年秋，夏虏寇保安军、镇戎军。九月二十日，环庆路部署、知庆州任福谋袭夏虏白豹城及骨咩等族，以牵制虏势，使东路都巡检任政、华池寨主胡永锡击骨咩族，使凤川寨监押、殿直刘世卿将广勇、神虎二指挥会华池，又使淮安镇都监刘政、监押张立将兵趣西谷寨，与寨主等共击近塞诸族，期以二十日丑时俱发。
    福以十六日夜闭门后，授诸军甲。十七日未明，出兵，令城门非从行兵无得辄出一人，声言巡边。是夜，宿业乐镇。十八日晚，入柔远寨。十九日，犒设柔远诸蕃部，禁止毋得出城。密部分诸将，使驻泊都监王怀正攻白豹城西，断神树<者多>来路；北都巡检范全攻其东，断金汤之路；柔远寨主谭嘉震攻其北，断叶市之路；供奉官王庆、走马承受石全正攻其南，击赏渥等族；驻泊都监武英主入城门斗敌，福以大军驻于城南，照管策应。是日，引兵柔远寨，置蕃官等于福马前而行，凡七十里。
    二十日丑时，至白豹城，各分部分，即时攻城。卯时克之，悉焚其伪署李太尉衙署、酒税务、粮仓、草场及民居室、四十里内禾稼积聚。诸将分破族帐四十一，擒伪署张团练，杀首领七人，斩获二百五十余级，虏牛、马、羊、橐驼七千余头，器械三百余事，印记六面，伪宣敕告身及蕃书五十通。军士死者一百六十四人。以范全及蕃官巡检赵明为殿而还。
    庆历元年二月十二日，赵元昊寇渭州，先遣游兵数千骑入塞，侵掠怀远寨、静边寨、笼竿城。西路都同巡检常鼎、刘肃及诸寨与战，斩获颇众。于是环庆路部署任福及钤辖朱观，泾原路都监王、桑怿，渭州都监赵律，镇戎军都监李简、监押李禹亨等合兵三万余人追击之。将作监丞耿傅掌督刍粮，亦在军中。贼阴引兵数万自武延川入据姚家、温家、好水三川口。诸将及士卒贪虏获，分道争进。十四日晨，至三川口。是时官军追贼已三日，士卒饥疲，猝与贼遇，怿力战先死，福等兵大败，福、英、、律、简、禹、亨、肃、傅皆死于贼。指挥使、忠佐死者十五人，军员二百七十一人，士卒六千七百余人，亡马一千三百匹。杀虏民五千九百余口，熟户一千四百余口，焚二千二百六帐。斩贼首五百一十级，获马一百五十四匹。
    康定初，夏虏入寇，参知政事宋庠荐供奉官、阁门祗候桑怿有勇略，今在岭南，请召于西边任使。诏迁内殿崇班，充延路驻泊都监。顷之，徙泾原路驻泊都监，屯镇戎军。至是战死。
    任福字之，开封人，少时颇涉书史。咸平中，应募补殿前诸班，以材力选为列校，凡六迁，至遥领刺史。宝元初，夏州赵元昊始绝朝贡，朝廷选班直诸校有勇干者除前班官，任以边事，除福莫州刺史，充岚石隰州都巡检使，寻改凤翔秦凤阶成等路驻泊马步军副都部署兼知陇州。
    康定元年，迁忻州团练使，充延路驻泊兵马部署，寻徙知庆州兼宁环庆路兵马部署、安抚使。是岁九月，福与诸将攻元昊白豹城，拔之，破其四十余帐，获伪防御、团练使等七人，朝廷赏其功，迁贺州防御使兼神龙卫四厢都指挥使。月余，又迁侍卫亲军都虞侯。
    明年春，受诏乘传至泾原，与陕西都部署经制边事。二月，元昊寇渭州，福与诸将出兵合数万人御之。先战小利，乘胜直进，至三川口，忽遇虏兵且二十万，官军大败。矢中福子怀亮之嗌，怀亮坠马，援福马鞅告之，福犹趣以疾战，虏击怀亮坠崖死。福策马运四刃铁简与虏斗，身被十矢，颊中二刃，乃为虏所杀，年六十一。上闻而惜之，赠武胜军节度使、检校太尉兼侍中，进封其母董氏为陇西郡太夫人，妻王氏封琅琊郡夫人，子怀德除供备库副使，怀亮赠率府副率，怀誉除供奉官，怀谨侍禁，孙惟恭、惟让皆除殿直，侄怀玉除借职，赐田宅、赙赠甚多。
    王立字成之，潍州北海人。咸平三年，进士及第，补宁化军判官。天圣四年，为夔州路转运使。施州徼外蛮夷，利得赐物，每岁求入贡者甚众，所过烦扰，为公私患。立奏令以贡物输施州，遣怀溪洞；又城施州，通云安军道以运盐，朝廷嘉之。历江南东、陕西、河北、河东路转运使。并州有群盗，攻劫行旅，州县不能制。立行部至并州，选巡检军士十五人自随，阳云以护行装，微讠知盗处，掩捕尽获之，五日中获十八人，盗贼遂息。自河东徙知扬州。明道二年，以太常少卿为户部副使，寻以足疾出知庐州。迁右谏议大夫，徙知密州，秩满，归卒。
    知延州范雍奏：“前月赵元昊悉众入寇，陷金明寨，执都监李士彬父子，遂攻安远、塞门、永平寨。安远最居极边，贼斫坏两重门，攻第三重门，监押、侍禁邵元吉缒下军士，斫退贼兵，复夺得城门。拒守数日，贼乃去。贼遂合众屯于州城之北三川口，列十余寨。二十三日，贼分兵出东西城之后，及两城之间，呼噪，射城上人。城上诸军发矢石击贼，死者颇众，遂不敢攻。明日，贼引兵退。其守城将佐钤辖卢守勤等，谨条次其功状，乞超资酬赏，以励后来。”
    又奏：“栲栳寨主殿直高益、监押殿直韩遂，安远寨主供奉官蔡咏、奉职曹度、借职王懿，皆死于贼。邵元吉及塞门寨主供奉官高延德、权监押右侍禁王继元，永平寨主左侍禁郭延珍、权监押左侍禁王懿，皆有拒守之功。”
    诏死事者优与赠官，仍赙钱绢，录其子孙。元吉迁西头供奉官、阁门祗候，充安远寨主。
    庆历三年十二月八日，韩琦奏：“窃以元昊叛逆，朝廷未能诛讨，欲为守御之计，则莫若修完城寨，贼来则坚壁清野以待之，使其不战而困，此经久之策也。臣前至泾原，见缘边堡寨隳损，应增置者甚众，合计度修筑。其山外弓箭手等，今年已来，役作甚苦。又闻来春欲令兴修水洛、结公二城，以通秦州、泾原救应之路。其间自泾原章川堡至秦州┒穰寨一百三十里，并是生户所居，只于其中通达一径，须作二大寨、十余小堡乃可通。计其土工，何啻百万；更须采伐林木，作楼橹营廨；又须分正兵三四千人屯守，积蓄刍粮。所费如此，只求一日通进援兵。又救应山外，比积石、仪州、黄石河路只省得两程，况刘沪昨已降水洛城一带生户，李中和降陇城川一带蕃部，各补署职名充熟户，将来若进援兵，动不下五六千人，小小蕃族，安敢为梗？则知不须城寨已可往来。今近里要害城堡尚多阙漏，岂暇于孤远无益之处枉劳军民？事之缓急，当有先后。伏乞只作朝廷指挥。下陕西缘边四路部署司、泾原经略司，将泾原路弓箭手等，来春且令修筑逐地未了堡寨，其水洛、结公二城权住修筑，候向去城寨修完了毕，别奏取旨。如朝廷未以为然，乞选差亲信中使，至泾原秦凤路询问文彦博、狄青、尹洙，即知修水洛城于今便与未便。”诏如琦议罢修。
    先是，内殿崇班、渭州西路巡检刘沪建策修二城，陕西四路招讨部署郑戬主其事，知秦州文彦博、知渭州尹洙等皆不欲修。会琦自陕西宣抚还，奏请罢之。又罢四路招讨，以戬知永兴军。戬因极言筑二城之利，不可辄罢，遣沪与著作佐郎董士廉依前策修之。议者纷纭不决。诏三司副使鱼周询往视其利害。未至，诛召沪、士廉令罢役，蕃部皆遮止沪等，请自备财力，卒修二城，沪、士廉亦以熟户既集，官物无所付，又恐违蕃部之意，别致生变，遂城之？洙以沪、士廉违节度，命狄青往斩之，青囚之以闻。于是城中蕃汉之民皆逃溃，生户及亡命等争据其地。
    韩琦又言：“郑戬奏乞令臣不预商量。臣常患臣僚临事多避形逃迹，致赏罚间或有差误。因退思之，臣在西边及再任宣抚，首尾五年，只在泾原、秦凤两路，于水洛城事，比之他人知之甚详。今若隐而不言，复事形迹，则是臣偷安不忠，有误陛下委任之意。臣是以不避诛责，辄陈所见利害，凡十三条。”诏札与周询等及陕西都转运使程戬等，而周询及戡已先具奏：“二城修之，于边计甚便，况水洛城今已修毕，惟女墙少许未完，弃之可惜，诚宜遂令讫役。”五月十六日，诏戡等卒城之。
    琦所论十三条，大略言：水洛左右皆小小种落，不属大朝，今夺取其地，于彼置城，于元昊未有所损，于边亦无益，一也。
    缘边禁军、弓箭手连年借债修葺城寨，尚未完备，今又修此城堡，大小六七，计须二年方可得成，物力转见劳弊，二也。
    将来修成上件城堡，计须分屯正军不下五千人，所要粮草并须入中和籴，所费不小，三也。
    自来泾原、秦凤两路通进援兵，只为未知得仪州、黄石河路，所以议者多欲修水洛一带城寨。自近岁修成黄石河路，秦凤兵往泾原并从腹内经过，逐程有驿舍粮草。若救静边寨，比水洛只远一程；若救镇戎、德顺军，比水洛却近一程。今来水洛劳费如此，又多疏虞，比于黄石河腹内之路，远近所较不多，四也。
    陕西四路自来只为城寨太多，分却兵势，每路正兵不下七八万人，及守城寨之外，不过二万人。今泾原、秦凤两路若更分兵守水洛一带城寨，则兵势转弱；兼元昊每来入寇，不下十余万人，若分三四千人于山外静边、章川堡以来出没，则两路援兵自然阻绝，其城寨内兵力单弱，必不敢出城，不过自守而已。如此，是枉费功力，临事一无所济。况自来诸路援兵，极多不过五六千人至一万人，作节次前来，只是张得虚声，若先为贼马厄其来路，必应援不及；若自黄石河路，则贼隔陇山，不能钞截，五也。
    自陇州入秦州，由故关路，山坂险隘，行两日方至清水县，清水北十里则为┒穰寨；自清水又行山路，两日方至秦州。由是观之，秦州远在陇关之外，最为孤绝。其东路隔限水洛城一带生户，道路不通，秦州恃之以为篱障，只备西路三都口一带贼马来路。今若开水洛城一带道路，其城寨之外必渐有人烟耕种，蕃部等更不敢当道住坐，奸细之人易来窥觇。贼若探知此路平快，将来入寇，分一道兵自┒穰寨扼断故关及水洛，则援兵断绝，秦州必危。所以秦州人闻官中开道，皆有忧虑之言，不可不知，六也。泾原路缘边地土最为膏腴，自来常有弓箭手家人及内地浮浪之人，诣城寨官员，求先刺手背，候有空闲地土В占，谓之“强人”。此辈只要官中添置城寨，夺得蕃部土地耕种，又无分毫租税。缓急西贼入寇，则和家逃入内地；事过之后，却来首身。所以人数虽多，希得其力。又商贾之徒，各务求嘱于新城内射地土居住，取便与蕃部交易。昨来刘沪下唱和修城之人，尽是此辈，于官中未见有益，七也。
    泾原一路，重兵皆在渭州，自渭州至水洛城，凡六程。若将来西贼以兵围胁水洛城，日夕告急，部署司不可不救，少发兵则不能前进，多发兵则与前来葛怀敏救定川寨覆没大军事体一般。所以泾原路患见添置城寨者，一恐分却兵马，二恐救应转难，八也。
    议者言修水洛城不唯通两路援兵，亦要弹压彼处一带蕃部。缘泾原、秦凤两路，除熟户外，其生户有蹉鹘谷、者达谷、必利城、葛家城、鸱枭城、古渭州、龛谷、洮河、兰州、叠、宕州，连宗哥、青唐城一带，种类莫知其数，然族帐分散，不相君长，故不能为中国之患，又谓元昊为草贼，素相仇雠，不肯服从，今水洛城乃其一也。朝廷若欲开拓边境，须待西北无事、财力强盛之时，当今取之实为无用，九也。
    今修水洛城本要通两路之兵，其陇城川等大寨，须藉秦凤差人修置，今秦州文彦博累有论奏，称其不便，显是妨碍，不合动移，十也。
    凡边上臣僚图实效者，特在于选举将校、训练兵马、修完城寨、安集蕃汉，以备寇之至而已；贪功之人则不然，唯务兴事求赏，不思国计。故昨来郑戬差许迁等部领兵马修城，又差走马承受麦知微作都大照管名目，若修城功毕，则皆是转官酬奖之人，不期与尹洙、狄青所见不同，遂致中辍，希望转官，皆不如意。今若水洛城复修，则陇城川等又须相继兴筑，其逐处所差官员将校，人人只望事了转官，岂肯更虑国家向去兵马粮草之费？十一也。
    昨者泾原路抽回许迁等兵马之时，只筑得数百步，例各二尺以来。其刘沪凭恃郑戬，轻视本路主帅，一向兴工不止，及至差官交割，又不听从，此狄青等所以收捉送禁、奏告朝廷。今来若以刘沪全无过犯，只是狄青、尹洙可罪，乃是全不计修水洛城经久利害，只听郑戬等争气加诬，则边上帅臣自此节制不行，大害军事，十二也。
    陕西四路，唯泾原一路所寄尤重，盖川原平阔，贼路最多，故朝廷委尹洙、狄青以经略之任。近西界虽遣人议和，自杨守素回后，又经余月，寂无消耗，环庆等路不住有贼马入界侵掠。。今已五月，去防秋不远，西贼奸计大未可量，朝廷当奖励逐路帅臣，豫作支梧。今乃欲以偏裨不受节制为无过，而却加罪主帅，实见事体未顺，十三也。
    更乞朝廷察臣不避形迹，论列边事，特与究其利害，略去嫌疑，所贵处置不差，事存经久。
    康定二年，府州奏：“七月二十三日，西贼不知万数，围逼州城，攻击四日夜乃退。寻令乡兵赵素等探候，西贼尚在后河川、赤土岭、毛家坞一带下寨未起，去州三十二里。州司窃虑西贼虚作退势，诱引大兵追逐，别设伏兵，奔冲州城，见不辍令人探候，及申并、代部署司乞救应次。”
    麟府路走马承受公事樊玉奏：“窃见本路军马司准麟州公文，自七月二十一日被西贼攻围西城一十八日，至八月九日午时，其贼拔寨过屈野河西山上白草平一带下寨，去州约十五里。其夜，当州令通引官魏智及百姓廉千、白政等偷路往州东探候，建宁寨已为西贼所破，贼于周回下七寨，杀虏寨主、监押及寨内军民，焚荡仓场、库务、军营、民居、敌楼、战棚皆尽。其贼亦不辍下屈野河来奔冲州城。当州日夜拒守，军民危困。今遣百姓李旬、飞骑长行王晏偷路告急，乞军马司星夜进程，发兵救应。”
    河东路转运使文彦博奏：“昨西贼围丰州及宁远寨，其并、代州副部署、通州团练使王元、麟府州钤辖、东染院使、昭州刺史康德舆，只在府州闭垒自守，并无出兵救援之意，以至八月七日宁远寨破，十九日丰州破。二十一日，西贼引退已远，麟州路通。二十三日，元等乃牒府州索随军十日粮草，计人粮马料九千石、草五万六千束，以二十六日出军。臣寻急令保德、火山、岢岚军人户各备脚乘，于府州请搬上件随军。其王元、康德舆只于府州城外五七里下寨，坐食所搬粮草，经三日，复将所部兵马入城，亦不先告人户令知，其人户等见军马入城，谓是西贼将至，皆仓皇奔窜入城，弃所搬粮草脚乘并在野寨。明日，方令人户搬所余粮草于仓场回纳。窃缘人户请搬粮草、雇赁脚乘，所费至重，臣取得人户雇脚契帖，每搬随军草一束、粮一斗，不以远近日数，计钱一贯文省。如此费耗，若一两次，何以任持？若或出军击贼，远救城寨，须要粮草随行，虽有重费，不可辞劳。其如贼退已远，麟州道路已通，方领军马出城，又不敢前去追袭，却只去府州城外五七里札寨，令人户运粮，元辈何以自安？方今西事未平，捍边全藉良将，若王元、康德舆驽下之材，如此举动，必致败事。伏乞朝廷明行重典，以戒懦夫；别择武臣，付以边事。”诏：“昨以西贼围闭麟府州，专差王元及并代州钤辖、供备库使杨怀志往彼策应，自部领军马到府州，并不出兵广作声援救应，致陷没丰州及宁远寨；其康德舆系专管勾麟府路军马公事，亦只在府州端坐，不出救应。已降敕命，王元降右卫将军、陵州团练史，杨怀志降供备库副使，康德舆落遥郡军，令逐路都部署司遍行戒励。仍令王元、康德舆分析上件因依闻奏。”
    宝元二年六月壬午，诏元昊在身官爵并宜削夺，仍除属籍。华戎之人，有能捕斩元昊者，即除静难军节度使，仍赐钱谷银绢。元昊所部之人能归顺者，并等第推赏。丙戌，诏河东安抚司牒北朝安抚司，以赵元昊背叛，河东缘边点集兵马，虑北朝惊疑。
    宝元二年九月，金明都监李士彬捕得元昊伪署环州刺史刘乞<者多>，送京师，斩于都市。以元昊令乞<者多>入延州界诱保塞蕃官故也。
    康定元年三月癸酉，韩琦奏：“昨者夏虏寇延州，有西路都巡检使、侍禁、阁门祗候郭遵从刘平与贼战。有跨马舞二剑以出，大呼云欲斗将者，平问诸将，无敢敌者，遵独请行，因上马舞二铁简与贼格斗，贼应手脑碎，余众遂却。顷之，遵又横大钅屈刀，率百余人，进陷虏阵，至其帐前而还。凡三出三入，所杀者几百人。遵马倒，为贼所害，闻贼中皆叹服其勇也。乞优赐褒赠及录其子孙。”诏赠遵果州团练使，母、妻皆封郡君，诸子悉除供奉官、侍禁、殿直，兄弟亦以差拜官。丙子，黑风自西北起，京师昼晦如墨，移刻而止。丁丑，始遣中使存问刘平、石元孙家属，加赐赠。
    四月戊子，陕西都转运司奏：“请令淮南、江、浙州军造纸甲三二万副，给本路防城弓手。”诏委逐路州军以远年帐籍制造。
    康定元年六月，言事者以朝廷发兵戍守西边，恐诸处无备，乞于京东西州军增置弓手。辛丑，诏天章阁待制高若讷为京西体量安抚使，侍御史知杂事张奎为京东体量安抚使，就委点集。甲辰，中书门下奏：“诸路并宜增置弓手，以备盗贼。”诏除陕西、河北、河东、京东西已从点差，及川、陕、广南、福建更不点外，其余部分，量户口多少增置。
    戊申，三司奏：“乞下开封府并河北买驴三千头，载军器输陕西。”诏减一千头，仍增京东西两路。
    康定元年九月丙寅，诏河北、河东强壮，陕西、京东、京西新添弓手，皆以二十五人为团，团置押官一员；四团为都，置正副都头一人；五都为一指挥，置指挥使一人教习。
    庆历三年正月，广南东路转运司秦：“前此温台州巡检军士鄂邻杀巡检使，寇掠数十州境，亡入占城。泉州商人邵保以私财募人之占城，取邻等七人而归，枭首广州市。乞旌赏。”诏补殿侍，监南剑州酒税。初，内臣温台巡检张怀信性苛虐，另张列挈。康定元年，邻等不胜怨忿，杀之。至是始获焉。
    李士彬世为属国胡酋，领金明都巡检使，所部十有八寨，胡兵近十万人，延州人谓之铁壁相公，夏虏素畏之。元昊叛，遣使诱士彬、士彬杀之。元昊乃使其民诈降士彬，士彬白知延州范雍，请徙置南方，雍曰：“讨而擒之，孰若招而致之？”乃赏以金帛，使隶于士彬。于是降者日至，分隶十八寨，甚众。元昊使其诸将每与士彬遇，辄不战而走，曰：“吾士卒闻铁壁相公名，莫不胆坠于地，狼狈奔走，不可禁止也。”士彬由是益骄，又以严酷御下，多有所侵暴，故其下多有怨愤者。元昊乃阴以金爵诱其所部，往往受之，而士彬不知。
    是岁，元昊遣衙校贺真来见范雍，自言欲改过自新，归命朝廷。雍喜，厚礼而遣之，凡先所获俘枭首于市者，皆敛而葬之，官为致祭。真既出境，虏骑大入，诸降虏皆为内应。士彬时在黄惟寨，闻虏至，索马，左右以弱马进，遂以诣元昊，与其子怀宝俱陷没。士彬先使其腹心赤豆军主以珠带示母、妻使逃，母、妻策马奔延州，范雍犹疑之，使人讠虏，皆为所擒。明日，骑至城下。元昊割士彬耳而不杀，后十余年，卒于虏中。
    庆历初，赵元昊围麟州二十七日。城中无井，掘地以贮雨水。至是水竭，知州苗继宣拍泥以涂藁积，备火箭射。贼有谍者潜入城中，出告元昊：“城中水已竭，不过二日，当破。”元昊望见涂积，曰：“城中无水，何暇涂积？”斩谍者，解围去。
    麟州之围，苗继宣募吏民有能通信求援于外者，通引官王吉应募，继宣问：“须几人从行？”吉曰：“今虏骑百重，无所用众。”请髡发，衣胡服，挟弓矢，赍糗粮，诈为胡人。夜缒而出，遇虏问，则为胡语答之。两昼夜，然后出虏寨之外，走旨府州告急。府州遣将兵救之，吉复间道入城，城中皆呼万岁。及围解，诏除吉奉职、本州指使。
    吉尝从都监王凯及中贵人将兵数千人，猝遇虏数万骑。中贵人惶恐，以手帛自经，吉曰：“官何患不得死？何不且令王吉与虏战？若吉不胜，死未晚也。”因使其左右数人守中贵人，曰：“贵人有不虞，当尽斩若属。”因将所部先登，射杀虏大将，虏众大奔，众军乘之，虏坠崖死者万余人。奏上，凯自侍禁除礼宾使、本路钤辖，吉自奉职除礼宾副使。
    吉尝与夏虏战，其子文宣年十八，从行。战罢，不见文宣，其麾下请入虏中求之，吉止之曰：“此儿为王吉之子，而为虏所获，尚何以求为？”顷之，文宣挈二首以至，吉乃喜曰：“如此，真我子也！”吉每与虏战，所发不过一矢，即舍弓肉袒而入，手杀数人，然后返，曰：“及其张弓挟矢之时，直往抱之，使彼仓卒无以拒我，而成擒矣。吾前后数十战，未尝发两矢也。”时又有张节，与吉齐名，皆不至显官而卒。
    邈川首领角厮罗有三子，曰磨毡角、瞎毡、董毡。董毡尤桀黠，杀二兄而并其众。角厮罗老，国事皆委之董毡。秦凤经略使张方平使人诱董毡入贡，许奏为防御使，董毡寻遣使入贡。会知杂御史吴中复劾奏方平擅以官爵许戎狄，启其贪心，方平议遂不行。先是，契丹以女妻董毡，与之共图夏国，夏主谅祚与之战，屡为所败。嘉六年秋，谅祚遣使请尚公主，延经略司奏之，朝廷令延不纳其使。会谅祚举兵击董毡，屯于古渭州之侧，古渭州熟户诸酋长皆惧，以为谅祚且来并吞诸族，皆诣方平诉求救，方平惧，饰楼橹，为守城之备，尽籍诸县马，悉发下番兵以自救。
    皇末，古渭州熟户反，增秦州戍兵甚多。事平，文公悉分屯于永兴、泾原、环庆三路，期以有警急则召之，以省刍粮，谓之“下番兵”。方平既发下番兵，关西震耸。方平仍驿书言状，乞发京畿禁军十指挥赴本路。枢密使张言于上曰：“臣昔在秦凤，边人言虏欲入寇者前后甚众，皆无事实。今事未可知，而发京畿兵以赴之，惊动远近，非计也，请少须之。”上从之。数日，方平复奏，谅祚已引兵西去击董毡矣。谅祚寻复为董毡所败，筑堡于古渭州之侧而还。
    宝元二年三月甲寅，保顺军节度使邈川大首领角厮罗遣使李波末里瓦等入贡方物。四月辛酉朔，癸亥，枢密院奏：“角厮罗前妻今为尼，已有二子，曰瞎毡、磨毡角。角厮罗再娶乔氏女，今为妻。”诏角厮罗前妻赐紫衣、师号及法名，今妻赐邑号，瞎毡、磨毡角并除团练使。
    康定元年四月癸巳，奏凤路部署司奏：磨毡角自请奋击夏虏，乞朝廷遣使监护。乃降诏命从之。八月辛丑，诏屯田员外郎刘涣往秦州至邈川以来勾当公事。涣知晋州，自言请使外国故也。
    ●卷十三
    熙宁中，朝廷遣沈起、刘彝相继知桂州，以图交趾。起、彝作战船，团结峒丁以为保甲，给阵图，使依此教战，诸峒骚然。士人执《交趾图》言攻取之策者，不可胜数。岭南进士徐百祥屡举不中第，阴遗交趾书曰：“大王先世本闽人，闻今交趾公卿贵人多闽人也。百祥才略不在人后，而不用于中国，愿得佐大王下风。今中国欲大举以灭交趾，兵法：‘先人有夺人之心’，不若先举兵入寇，百祥请为内应。”于是交趾大发兵入寇，陷钦、廉、邕三州，百祥未得间往归之。会石鉴与百祥有亲，奏称百祥有战功，除侍禁，充钦廉白州巡检。朝廷命宣徽使郭逵讨交趾，交趾请降，曰：“我本不入寇，中国人呼我耳。”因以百祥书与逵，逵檄广西转运司按鞫，百祥逃去，自经死。
    交趾贼熙宁八年十一月二十一日、二十五日连破钦、廉二州，又破邕州管下太平、永平二寨。二十七日，围邕州。知州、皇城使苏缄昼夜筑城力战，所杀伤蛮人甚多，城因以固。
    九年正月四日，广西钤辖张守节等过昆仑关赴援，兵少轻进，三千余人悉为蛮众所掩，杀伤殆尽。刘执中与广西提刑遁回，后更无援兵。王师自京师数千里赴援，孤城抗贼，昼夜不得休息。正月二十一日，矢石且尽，城遂溃破，苏缄犹誓士卒殊死战，兵民死者十万余口，掳妇女小弱者七八万口。二十二日，贼焚邕州城。二十三日，遂回本洞。
    今王师前军三将已达桂林，一将暂戍长沙；中军旦夕过府，亦长沙置局；后军三将分屯荆、鼎、澧三郡，一将襄州。
    湖北饥，米斗计百五十钞，馁死者无数。
    敕榜下交趾管内州峒官吏军民等云：“已差吏部员外郎、天章阁待制赵Ι充安南道行营马步军都总管、经略招讨使兼广南西路安抚使，昭宣使、嘉州防御史、内侍押班李宪充副使，龙神卫四厢都指挥使、忠州刺史燕达充马步军副都总管。顺时兴师，水陆兼进。天示助顺，已兆布新之祥；人知侮亡，咸怀敌忾之气。然王师所至，弗迓克奔。咨尔士庶，久沦涂炭，如能谕王内附，率众自归，执虏献功，拔身助顺，爵赏赐予，当倍常科；旧恶宿负，唤栽？。乾德幼稚，政非己出，造庭之日，待遇如初。朕言不渝，众听毋惑。比闻编户，极困诛求，已戒使人，具宣恩旨：暴征横赋，到即蠲除，冀我一方，永为乐土。”时交趾所破城邑，即为露布，榜之衢路，言：“所部之民叛如中国者，官吏容受庇匿。我遣使诉于桂管，不报；又遣使泛海诉于广州，亦不报。故我帅兵追捕亡叛者。而钤辖张守节等辄相邀遮，士众奋击，应时授首。”又言：“桂管点阅峒兵，明言又见讨伐。”又言：“中国作青苗、助役之法，穷困生民，我今出师，欲相拯济。”故介甫自作此榜以报覆之。
    提点刑狱杨畋自将击破叛蛮。癸酉，诏特支荆湖击蛮诸军钱有差，仍命中使赍诏察视，具功状以闻。
    庆历四年夏四月壬辰朔，丁酉，潭州奏：“山蛮邓和尚等寇掠衡、道、永、郴州、桂阳监。”先是，宜州奏：“本管环州蛮贼欧希范僭称桂王，欧正辞僭称桂州牧，攻环州，杀官吏。”诏以虞部员外郎杜杞，为刑部员外郎、直集贤院，充广南西路转运按察使兼本路安抚使，委以便宜经略。
    茂州旧领羁縻九州，皆蛮族也。蛮自推一人为州将，治其众。州将常在茂州受处分。茂州居群蛮之中，地不过数十里，旧无城，惟植鹿角。蛮人屡以昏夜入茂州，剽掠民家六畜及人，茂州辄取货于民家，遣州将往赎之，与之讲和而誓，习以为常。茂州民甚苦之。
    熙宁八年，屯田员外郎李琪知茂州，民投牒请筑城，琪为奏之，乞如民所请，筑城绕民居，凡八百余步。朝廷下成都路钤辖司，度其利害。时龙图阁直学士蔡延庆领都钤辖，李琪已罢去，大理寺丞范百常知茂州。延庆下百常检度，百常言其利，朝廷遂令筑之。既而，蛮酋群诉于百常，称城基侵我地，乞罢筑，百常不许，诉者不已，百常以梃驱出。
    九年三月二十四日，始兴筑，城才丈余，静州等群蛮数百奄至其处。茂州兵才二百人，百常帅之拒击，杀数人，蛮乃退，百常帅迁民入牙城。明日，蛮数千人，四面大至，悉焚鹿角及民庐舍，引梯冲攻牙城，矢石雨下，百常率众乘城拒守。至二十九日，其酋长二人为木所杀，蛮兵乃退。既而四月初，屡来攻城，皆不克而退。然游骑犹绕四山，城中人不敢出。
    茂州南有箕宗关路通永康军，北有陇东路通绵州，皆为蛮所据。百常募人间道诣成都，及书木牌数百投江中，告急求援。于是蜀州驻泊都监孙青，将数千人自箕宗关入，蛮伏兵击之，青死而士卒死伤不多。又有王供备等将数千人自陇东道入，时州蛮请降，从者杀其二子，蛮怒，密告静州等蛮，使遮其前，而自后驱之，壅溪上流，官军既涉而决之，杀溺殆尽。既而钤辖司命百常与之和誓，蛮人稍定。
    蔡延庆奏乞朝廷遣近上内臣共经制蛮事，朝廷命押班王中正专制蛮事。中书、密院札子皆云“奉圣旨：讲和”，而中正自云“受御前札子，掩袭叛蛮”。其年五月，中正将兵数千自箕宗关入，经恭州、荡州境，乘其无备掩击之，斩首数百级，掳掠畜产，焚其庐舍皆尽。既而复与之和誓。至七月，又袭击之，又随而与之和誓，乃还，奏云事毕。始，蔡帅恐监司不肯应给军须，故奏乞近上内臣共事。中正受宣命，凡军事皆与都钤辖司商议，中正将行，奏云：“茂州去成都府远，若事大小一一与钤辖司商议，恐失事机，乞委臣专决，关钤辖司知。”有旨依奏。中正既至，军事进止，皆由己出，蔡不复得预闻，事既施行，但关知而已，监司皆附之。遂奏：“蔡延庆区处失宜，致生边患。又延庆既与之和誓，而臣引兵入箕宗关，蛮渝约出兵拒战。”蔡由是徙知渭州，以资政殿学士冯京代之。又奏：“范百常筑城侵蛮地，生边患。”坐夺一官、勒停。陇西土田肥美，静、时等六州引生羌据其地，中正不能讨，北路遂绝。
    故事，与蛮为和誓者，蛮先输货，谓之“抵兵”，又输求和物，官司乃籍所掠人畜财物使归之，不在者增其价。然后输誓牛羊豕棘耒耜各一，乃缚剑门于誓场，酋豪皆集，人人引于剑门下过，刺牛羊豕血歃之；掘地为坎，反缚羌婢坎中，加耒耜及棘于上，人投一石击婢，以土埋之，巫师诅云：“有违誓者，当如此婢。”及中正和誓，初不令输“抵兵”、求和等物，亦不索其所掠；自备誓具，买羌婢，以毡蒙之，经宿而失；中正先自剑门过，蛮皆怨而轻之。自是剽掠不绝。
    庆历四年四月丁巳，梓夔路钤辖司奏：“沪州氵育井监蛮攻三江寨。”诏秦凤路发兵千人击之。
    庆历四年七月，梓州路转运司奏：“知沪州、左侍禁、阁门祗候李康伯，令教练使史爱招谕氵育井叛蛮，酋长斗敖等出降。乞旌赏及补爱殿侍，充氵育井监一路巡检，李康伯与提点刑狱。”
    皇四年，侬智高世为广源州酋长，役属交趾，称广源州节度使。有金坑，交趾赋敛无厌，州人苦之。智高桀黠难制，交趾恶之，以兵掩获其父，留交趾以为质，智高不得已，岁输金货甚多。久之，父死，智高怨交趾，且恐终为所灭，乃叛交趾，过江，徙居安德州，遣使诣邕州求朝命补为刺史。朝廷以智高叛交趾而来，恐疆场生事，却而不受。智高由是怨，数入为盗。
    先是，礼宾使丌ど坐事出为洪州都指挥使，会赦，有荐其材勇，前所坐薄，可收使，诏除御前忠佐，将兵戍邕州。ど欲邀奇功，深入其境，兵败，为智高所擒，恐智高杀之，乃绐言：“我来非战也，朝廷遣我招安汝耳。不幸部下人不相知，误相与斗，遂至于此。”因谕以祸福。智高喜，以为然，遣其党数十人随ど至邕州，不敢复求刺史，但乞通贡朝廷。邕州言状，朝廷以ど妄入其境，取败，为贼所擒，又欲脱死，妄许其朝贡，为国生事，罪之，黜为全州都指挥使，智高之人皆却还。智高大恨，且以朝廷及交趾皆不纳，穷无所归，遂谋作乱。有黄师宓者，广州人，以贩金常往来智高所，因为之画取广州之计，智高悦之，以为谋主。是时，武臣陈珙知邕州，智高阴结珙左右，珙不之知。
    皇四年四月，智高悉发所部之人及老弱尽空，沿江而下，凡战兵七千余人。五月乙巳朔，奄至邕，珙闭城拒之，城中之人为内应，贼遂陷邕州，执珙等官吏，皆杀之。司户参军孔宗旦骂贼而死。智高自称仁惠皇帝，改元启历，沿江东下。横、贵、浔、龚、藤、梧、康、封、端诸州无城栅，皆望风奔溃，不二旬，至广州。
    知广州仲简性愚且狠，贼未至间，僚佐请为之备，皆不听。至遣兵出战，贼使勇士数十人，以青黛涂面，跳跃上岸，广州兵皆奔溃。先是，广州地皆蚬壳，不可筑城，前知州魏以甓为之，其中甚隘小，仅可容府署、仓库而已。百姓惊走，辇金宝入城，简闭门拒之，曰：“我城中无物，犹恐贼来，况聚金宝于中邪？”城外人皆号哭，金宝悉为贼所掠，简遂闭门拒守。
    转运使王罕时巡按至梅州，闻之，亟还番禺。乡村亡赖少年，乘贼势互相剽掠，州县不能制，民遮马自诉者甚众。罕乃下马，召诸老人坐而问之，曰：“汝曹尝经此变乎？”对曰：“昔陈进之乱，民间亦如是。时有县令，籍民间强壮者，悉令自卫乡里，无得他适。于是乡村下不能侵暴，亦不能侵暴邻村，一境独安。”罕即遍移牒州县，用其策，且斩为暴者数人，民间始安。罕既入城，钤辖侍其渊等共修守备。贼掠得海船昆仑奴，使登楼车以瞰城中，又琢石令圆以为炮，每发辄杀数人，昼夜攻城，五十余日，不克而去。
    时提点刑狱鲍轲欲迁其家置岭北，至南雄州，知州责而留之。轲乃讠广声闻，日有所奏；罕在围城中，无奏章。贼退，朝廷赏轲而责罕，罕坐左迁。
    五月乙巳朔，丙寅，侬智高攻广州。壬申，诏知桂州陈曙将兵救之。初，直史馆杨畋，继业之族人也，尝为湖南提点刑狱，讨叛蛮，与士卒同甘苦，士卒爱之，时居父丧。六月乙亥，诏起畋为广南西路体量安抚使。畋儒者，迂阔无威，诸将不服，寻罢之。
    七月丙午，以余靖经制广南东西路贼盗。壬戌，智高解广州围，西还攻贺州，不克。广南东路钤辖张忠初到官，所将皆乌合之兵，智高遇战于白田，忠败死。西路钤辖蒋偕性轻率，举措如狂人，军于太平场，初不设备。九月戊申，智高袭击杀人。丙寅，又败官军于龙岫洞。丁巳，以余靖提举广南东西路兵甲，寻为经略使，又命枢密直学士孙沔、入内押班石全彬与靖同讨智高。西路钤辖王正伦败于馆门驿，遂陷昭州。
    枢密副使狄青请自出战击贼，庚午，以青为宣徽使、荆湖南北路宣抚使、都大提举经制广南东西路盗贼事。谏官韩绛上言，狄青武人，不足专任，固请以侍从文臣为之副。上以访执政，时庞籍独为相，对云：“属者王师所以屡败，皆由大将权轻，偏裨人人自用，遇贼或进或退，力不能制故也；今青起于行伍，若以侍从之臣副之，彼视青如无，青之号令复不得行，是循覆车之轨也。青素名善战，今以二府将大兵讨贼，若又不胜，不惟岭南非陛下之有，荆湖、江南皆可忧矣。祸难之兴，未见其涯，不可不慎。青昔在延，居臣麾下，沉勇有智略，若专以智高事委之，使青先以威齐众，然后用之，必能办贼，幸陛下勿以为忧也。”上曰：“善。”于是诏岭南用兵皆受青节度，处置民事，则与孙沔等议之。时余靖军于宾州，闻智高将至，弃其城及刍粮，走保邕。丁丑，智高陷宾州，靖引兵出，扬言邀贼，留监押守邕州，监押亦走。甲申，智高复入邕州。
    十一月，狄青至湖南，诸道兵皆会，诸将闻宣抚使将至，争先立功。余靖遣广南西路钤辖陈曙将万人击智高，为七寨，逗遛不进。
    十二月壬申朔，智高与曙战于金城驿。曙败，遁归，死者二千余人，弃捐器械辎重甚众。交趾王德政请出兵二万助收智高，狄青奏：“官军自足办贼，无用交趾兵。”丁未，诏交趾毋出兵。青又请西边蕃落广锐近二千骑与俱。
    五年正月，青至宾州，余靖、陈曙皆来迎竭。时馈运未至，青初令备五日粮，既又备十日粮。智高闻之，由是懈惰不为备，上元张灯高会。先是，诸将视其帅如寮き，无所严惮，每议事，各执已见，喧争不用其命。已酉，狄青悉集将佐于幕府，立陈曙于庭下，数其败军之罪，并军校数十人皆斩之。诸将股栗，莫敢仰视。余靖起拜曰：“曙之失律，亦靖节制之罪。”青曰：“舍人文臣，军旅之责，非所任也。”于是勒兵而进，步骑二万人。
    或说侬智高曰：“骑兵利平地，宜遣兵守昆仑关，勿使度险，俟其兵疲食尽，击之无不胜者。”智高骤胜，轻官军，不用其言。青倍道兼行，出昆仑关，直趋其城。智高闻之，狼狈发兵出战。戊午，相遇于归仁铺，青使步卒居前，匿骑兵于后。蛮使骁勇者执长枪居前，羸弱悉在其后。其前锋孙节战不利而死，将卒畏青令严，力战莫敢退者。青登高丘，执五色旗，麾骑兵为左右翼，出长枪之后，断蛮军为三，旋而击之，枪立如束，蛮军大败，杀获三千余人，获其侍郎黄师宓等。智高走还城，官军追之，营其城下。夜，营中惊呼，蛮闻之，以为官军且进攻，弃城走。明日，青入城，遣裨将于振追之，过田州不及而还，智高奔大理。捷书至，上喜，谓庞籍曰：“岭南非卿执议之坚，不能平，今日皆卿功也。”
    狄青还，上欲以为枢密使、同平章事，籍曰：“昔曹彬平江南，太祖谓之曰：‘朕欲以卿为使相，然今外敌尚多，卿为使相，安肯复为朕尽死力邪？’赐钱二十万缗而已。今青虽有功，未若彬之大，若赏以此官，则富贵极矣，异日复有寇盗，青更立功，将以何官赏之？且青起军中，致位二府，众论纷然，谓国朝未有此比；今幸而立功，论者方息，若又赏之太过，是复使青得罪于众人也。臣所言非徒便于国体，亦为青谋也，昔卫青已为大将军，封侯立功，汉武帝更封其子为侯；陛下若谓赏功未尽，宜更官其诸子。”争之累日，上乃许之。二月癸未，加青护国军节度使，枢密副使如故，仍迁诸子官。既而议者多谓青赏薄，石全彬复为青讼功于中书。五月乙巳，竟以青为枢密使。
    先朝时，所司奏：余安道募人能获智高者，有孔目官杨元卿、进士石镇等十人皆献策请行，安道一一问之，以元卿策为善。元卿曰：“西山诸蛮，凡六十族，皆附智高，其中元卿知其一族，请往以逆顺谕之，一族顺从，使之转谕他族，无不听矣。若皆听命，则智高将谁与处此？必成擒矣。”安道说，使赍黄牛、盐等往说之。二族随元卿出见安道，安道皆补教练使，装饰补牒如告身状，慰劳燕犒，厚赐遣之。于是转相说谕，稍稍请降。
    先是，智高筑宫于特磨寨，及败，携其母、弟、妻、子往居之，闻诸族俱叛，惶惧，留其母及弟智光、子继封于特磨寨，使押衙一人将兵卫之，智高自将兵五百及其妻、六子奔大理国，欲借兵以攻诸族。诸族走告石镇兄鉴，安道使元卿等十人，发诸族拣完等六州兵袭特磨寨，杀押衙，获其母、弟、子以归。安道欲烹之，广南西路转运司奏：“所获非智高母、子，蛮人妄执之以干赏耳。”于是安道奏送京师，请囚之，以俟得智高辨其虚实。诏许之。缘道皆不縻絷，供侍甚严。至京师，馆于故府司，朝夕给饮膳，惟所欲，如奉骄子，月费钱三百余贯，病则国医临视。后数月，智光狂发，殴防卫者，欲突走。伯庸上言：“智高母数病，不幸死，无以惩蛮夷；又徒费国财，养之无用，请戮之。”上怒曰：“余靖欲存此以招智高，而卿等专欲杀人邪？”自是群臣不敢言。智高母年六十余，隆准方口。智光年二十八，神识不慧，智高使知所部州，不能治，黜之；其妻美色，智高夺之。继封年十四，智高长子，智高之僭，立为太子。继明八岁。
    安道以获智高母，召其所亲黄汾于韶州，使部送至京师。汾自幕职迁大理寺丞，元卿除三班奉职，镇除斋郎，其余皆除斋郎、殿侍。以元卿、镇晓蛮语，使留侍侬母。元卿等皆愤叹曰：“昔我初获智高母，余侍郎谓我等勿入京师，留此待官赏耳。我等皆曰：‘智高杀我等亲戚近数十口，我愿至京师，分此妪一脔食之。’岂知今日朝夕事之，若孝子之养母。执政者仍戒我云：‘汝勿得以私愤逼杀此妪。’设有不幸，我等当偿其死邪？”数见执政，涕泣求归，不许。
    皇中，侬智高自邕州乘流东下，时承平岁久，缘江诸州城栅隳弊，又无兵甲，长吏以下皆望风逃溃。赞善大夫、知康州赵师道谓僚属曰：“贼锋甚盛，吾州众寡不敌，必不能拒贼。然吾与兵马监押为国家守城，贼至死之，职也。诸君先贼未至，宜与家属避之山中。”师道亦置其家属山中，师道妻方产，弃子于草间而去。师道在城上，妻遣奴与师道相闻，师道怒曰：“吾已与汝为死诀，尚寄声何为！”引弓射奴，杀之。时贼已在近，师道与监押闭门守城，贼攻陷之，师道坐正厅事，射杀贼数人，然后死。贼以城人拒己，悉焚其官府民舍，残灭之。进至于封州，太子中舍、知封州曹觐微服怀州印匿于民间，贼搜得之，延坐与食，谓曰：“尔能事我，我以尔为龙图阁学士。”觐骂曰：“死蛮！汝安知龙图阁学士为何物，乃欲氵于我？”贼怒，斩之。及事平，朝廷赠觐谏议大夫，师道太常少卿，妻子皆受官邑，赐赍甚厚。弃城者皆除名编管。
    侬智高将至广州，天章阁待制、知广州仲简尚未之信，殊不设备，榜于衢路，令民敢有相扇动欲逃窜者斩。及贼至，简闭子城拒守。郊野之民欲入城者，闭门不纳，悉为贼所杀掠。简阴具舟，欲与家属逃去，僚属以为不可。会转运使王罕巡行他州，闻贼至，亟还入广州城，悉力拒守，几陷者数四，仅而得完。提点刑狱鲍轲止于南雄州，讠贼动静，相继以闻。及贼退，朝廷责罕奏章稀少，黜监信州税，仲简落职知筠州，以鲍轲为勤职，欲以为本路转运使，台谏有言而止。
    蒋偕将千余人，昼夜兼行，追侬智高至黄富场。蛮人讠同知官军饥疲，夜以酒设寨饮之，即帐中斩偕首，因纵击其众，大破之，枭偕及偏裨首于战处而去。
    侬智高围广州既久，城中窘急，而贼亦疲乏，又不习水战，常惧海贼来抄其宝货。东莞县主簿兼令黄固素为吏民所爱信，侦知贼情，乃募海上无赖少年，得数千人，船百余艘，溯流而下，夜趋广州城，鼓噪而进，贼大惊，即时遁去。广州命固率所募之众溯流追之，而贼弃船自他路去，追之不及。会通判孟造素不悦固，乃按固所率舟中之民私载盐鲞于上流贩卖，及县中官钱有出入不明者，摄固下狱治之，诬以赃罪，固竟坐停任。既而上官数为辨雪，治平中乃得广州幕职。
    石鉴，邕州人，尝举进士，不中第。侬智高陷邕州，鉴亲属多为贼所杀，鉴逃奔桂州。智高攻广州不下，还据邕州。秘书监余靖受朝命讨贼，鉴以书干靖，言：“邕州三十六洞蛮，素受朝廷官爵恩泽，必不附智高。向者从智高东下，皆广源州蛮及中国亡命者，不过数千人，其余皆驱掠二广之民也。今智高据邕州，财力富强，必诱胁诸蛮，再图进取，若使智高尽得三十六洞之兵，其为中国患未可量也。鉴素知诸洞山川人情，请以朝廷威德说谕诸蛮酋长，使之不附智高，智高孤立，不足破矣。”靖乃假鉴昭州军事推官，间道说诸洞酋长，皆听命。
    惟结洞酋长黄守陵最强，智高深与相结。洞中有良田甚广，饶粳糯及鱼，四面阻绝，惟一道可入。智高遗守陵书曰：“吾向者长驱至广州，所向皆捷，所以复还邕州者，欲抚存汝诸洞耳。中国名将如张忠、蒋偕辈，皆望风授首，步兵易与，不足忧，所未知者骑兵耳。今闻狄青以骑兵来，吾当试与之战，若其克捷，吾当长驱以取荆湖、江南，以邕州授汝；不捷，则吾寓汝洞中，休息士卒，从特磨洞借马，教习骑战，俟其可用，更图后举，必无敌矣。”并厚以金珠遗守陵。守陵喜，运糯米以饷智高。鉴使人说守陵曰：“智高乘州县无备，横行岭南，今力尽势穷，复还邕州，朝廷兴大兵以讨之，败在朝夕。汝世受国恩，何为无事随之以取族灭？且智高父存勖，本居广源州，弟存禄为武勤州刺史，存勖袭杀存禄而夺其地；又以女嫁广源州刺史，因省其女，遂引兵袭杀刺史及其婿而夺其地，此皆汝耳目亲见也。智高父子贪诈无恩，譬如虎狼，不可亲也。今汝乃欲延之洞中，吾见汝且为虏矣，不可不为之备。”守陵由是狐疑，稍疏智高。智高怒，遣兵袭之，守陵先为之备，逆战，大破之。会智高亦为狄青所败，遂不敢入结洞而逃奔特磨。
    特磨西接大理，地多善马，智高悉以所得二广金帛子女遗特磨布燮侬夏诚，又以其母妻夏诚弟夏卿相结纳，夏诚许以兵马借之。智高留其母及一弟一子并其将于夏诚所居之东十五里丝苇寨，而身诣大理，欲借兵共寇西川，使其母以特磨之兵自邕州寇广南。鉴请诣特磨寨说夏诚，使图智高。智高以兵守三弦水，鉴几为所获，不得进而还。鉴言于靖曰：“特磨距邕州四十日程，智高恃其险远，必不设备。鉴请不用中国尺兵斗粮，募诸洞丁壮往袭之，仍以重赂说特磨，使为内应，取之必矣。”靖许之，仍许萧继将大兵为鉴后，继常与鉴相距十程。鉴募洞丁，得五六千人，率之以进。
    前知邕州萧注曰：广源州本属田州，侬智高父本山獠，袭杀广源州酋豪而据之。田州酋长请往击之，知邕州者恐其生事，禁不许。广源州地产金，一两直一缣，智高父由是富强，招诱中国及诸洞民，其徒甚盛。交趾恶之，遣兵袭虏之。智高时年十四，与其母逃窜得免，收其余众，臣事交趾。既长，因朝于交趾，阴结李德政左右，欲夺其国，事觉，逃归，因求内附。朝廷恐失交趾之心，不纳。智高谓其徒曰：“今吾既得罪于交趾，中国又不我纳，无所自容，止有反耳。”乃自左江转掠诸洞，徙居右江文村，阴察官军形势，与邕州奸人相结，使为内应。在文村五年，遂袭邕州，陷之。
    侬智高围广州，转运使王罕婴城拒守，都监侍其渊昼夜未尝眠。久之，将士疲极。有裨将诱士卒下城，欲与之开门降贼，渊适遇之，谕士卒曰：“汝曹降贼，必驱汝为奴仆，负担归其巢穴，朝廷又诛汝曹父母妻子；不若并力完城，岂唯保汝家，亦将有功受赏矣。”士卒乃复还，登城。罕夜寝于城上，渊忽来，徐撼而觉之，曰：“公勿惊，公随身有弓弩手否？”罕曰：“有。”乃与罕帅弩手二十余人，衔枚至一处，俯见贼已逾壕，蚁附登城，将及堞矣。城上人皆不觉，渊指示弩手使射之，贼乃走出壕外。及贼退，渊终不言裨将谋叛之事。熙宁中致仕，介甫知其为人，特除一子官，给全俸。渊年八十余，气志安壮。范尧夫以为阴德之报云。
    元丰五年，韩持国知颍昌府，官满，有旨许令再任，中书舍人曾巩草告词，称其“纯明直亮”。既进呈，上批其后曰：“按维天资忿戾，素无事国之意。朋俗罔上，老不革心。朕以东宫之旧，姑委便郡，非所望于承流宣化者也。而曾巩草词乖僻，可赎铜十斤，别草词以进。”
    元丰三年，泸州蛮乞第犯边，诏四方馆使韩存宝将兵讨之。乞第所居曰归来州，距泸州东南七百里。十月，存宝出兵，值久雨，十余日，出寨才六十余里，留屯不进，遣人招谕。乞第有文书服罪请降，军中食尽，存宝引还。自发泸州至还，凡六十余日。朝廷责其不待诏擅引兵还，命知杂御史何正臣就按斩之。更命林广将存宝部兵及环庆兵、黔南兵合四万人，以四年十二月再出击之。离泸州四百余里即是深，皆高阪险绝，竹木茂密，华人不能入，蛮所恃以自存者也。蛮逆战于外，广击败之，蛮走，广伐木开道，引兵踵之。又二百余里，至归来州，乞第逆战，又败，乃帅其众窜匿。
    五年正月己丑，广入归来州，唯茅屋数十间，分兵搜捕山，皆无所获。所赍食尽，得蛮所储粟千余斛，数日亦尽，馈运不继。先是，有实封诏书在走马承受所，题云：“至归来州乃开。”至是，开之，诏云：“若至归来，讨捕乞第，必不可获，听引兵还。”是役也，颇得黔南兵，皆土丁，遇出征，日给米二升，余无廪给。诸州民夫负粮者，既输粮，官不复给食，以是多馁死不还，有名籍可知者四万人，其家人辅行及送资装者不预焉。军士屯泸州岁余，罹瘴疫物故者六七千人，所费约缗钱百余万。
    元丰中，文潞公自北都召对，上问以至和继嗣事，潞公对曰：“臣等备位两府，当此之际，议继嗣乃职分耳。然亦幸值时无李辅国、王守澄之徒用事于中，故臣等得效其忠恳耳。”上怃然有间而善之。仁宗宦官虽有蒙宠信甚者，台谏言其罪，辄斥之，不庇也。由是不能弄权。
    ●卷十四
    熙宁中，王韶开熙河，诸将皆以功迁官，皇城使、知原州桑独辞不受，曰：“羌虏畏国威灵，不战而降，臣何功而迁官？”执政曰：“众人皆受，独君不受，何也？”对曰：“众人皆受，必有功也；自知无功，故不受。”竟辞之。时人重其知耻。
    孔为，鲁山处士文之弟也。为顺阳令，有虎来至城南，为率吏卒往逐之，为最居其前。虎据山大吼，吏卒皆失弓枪偃仆，虎来搏为，有小吏执砚，趋当其前，虎衔以去。为取猎户毒矢，挺身逐之，左右谏不可，为曰：“彼代我死，我何忍不救之？”逐虎入山十余里，竟射中虎，夺小吏而还，小吏亦不死。
    汪辅之为河北监司，坐轻躁得罪，勒令分司，久之，除知虔州。到官日，上表云：“清时有味，白首无成。”又云：“插笔有风，空囹无日。”或解之曰：“杜牧诗云：‘清时有味是无能，闲爱孤云静爱僧。欲把一麾江海去，乐游原上望昭陵。’属意怨望。”有旨，复令分司。
    永乐既失守，夏国以书系矢，射于环庆境上，经略使卢秉弃之。虏乃更遣所得俘囚，赍书移牒以遗秉，秉不敢不以闻。其词曰：
    十一月八日，夏国南都统星昴嵬名济乃谨裁书致于安抚经略麾下：
    伏审统戎方面，久向英风，应慎抚绥，以副倾注。昨于兵役之际，提戈相轧，今以书问贽信，非变化曲折之不同，盖各忠于所事，不得不如此耳。
    夫中国者，礼义之所从出，必动止猷为，不失其正。苟听诬受间，肆诈穷兵，侵人之土疆，残人之黎庶，是乖中国之体，岂不为夷狄之羞哉！
    昨朝廷暴驱甲兵，大行侵讨，盖天子与边臣之议，谓夏国方守先誓，宜出不虞，五路进兵，一举可定，遂有去年灵州之役、今秋永乐之战。较其胜负，与夫前日之议为何如哉？且中国祖宗之世，于夏国非不经营之。五路穷讨之策既尝施之矣，诸边肆挠之谋亦尝用之矣，知侥幸之无成，故终归乐天事小之道。兼夏国提封一万里，带甲数十万，西连于阗，作我欢邻，北有大燕，为我强援。今与中国乘隙伺便，角力竞斗，虽十年岂得休息哉？即念天民无辜，被兹涂炭之苦，孟子所谓未有好杀能得志于天下也。况夏国主上自朝廷见伐之后，夙宵兴念，谓自祖先之世，于今八十余年，臣事中朝，恩礼无所亏，贡聘无所怠，何期天子一朝见怒，举兵来伐？令膏血生民，剿戮师旅，伤和气，致凶年，覆亡之由，发不旋踵，朝廷岂不恤哉？盖边臣幸功，上听致惑，使祖宗之盟既沮，君臣之分不交。载省厥由，怅然何已。济乃遂探主意，得移音翰。
    伏惟经略以长才结上知，以沉谋干西事，故生民之利病，宗社之安危，皆得别白而言之。至于鲁国之忧不在颛臾，而隋室之变生于玄感，此皆明智已得于胸中，不待言而后谕也。方今解天下之倒悬，必假英才钜德，经略何不进谠言、排邪议，使朝廷与夏国欢和如初，生民重睹太平，宁有意也？倘如此，则非唯敝国蒙幸，实天下之大惠也。意鲠词直，尘渎安抚经略麾下。
    元丰四年秋，朝廷大举讨夏国，命内臣李宪措置秦凤熙河，节制环庆泾原，照应河东延路军马，昭宣使、眉州防御使王中正措置河东路，节制延，照应环庆等路军马。九月丙午，中正将河东兵六万、民夫荷粮者亦六万余人发麟州，才数里，至白草平，即奏已入虏境。留屯九日不进，遣士卒往来就刍粮于麟州。十月乙卯，始自白草平引兵西行三十里，至鹅枝谷止。丙辰，至四皓峰。丁巳，以阴雾复留一日，是日行不过四十余里。丙寅，渡无定河，循水而行，地多湿沙，人畜往往陷不得出。晚至横山下神堆驿，遇延副使、都总管种谔，两营相距数里。
    先是，谔上言，乞不受王中正节制，会谔有破米脂城功，天子许之。明日诏书至，谔不复见中正，引兵先趣夏州。时河东夫闻延夫言，此去绥德城甚近，两日中亡归者二千余人，河东转运判官庄公岳等斩之不能禁。
    初，王中正在河东，奴视转运使，又奏提举常平仓赵成管勾随军钱粮草。凡有所需索，不行文书，但遣人口传指挥，转运使惕息不敢违。公岳等以口语无所凭，从容白中正云：“太尉所指挥事多，恐将命者有所忘误，乞记之于纸笔。”自后，始以片纸书之。公岳等白中正军出境应备几日粮，中正以为延受我节制，前与延军遇，彼粮皆我有也，乃书片纸云：“止可备半月粮。”公岳等恐中道乏绝，阴更备八日糗备。及种谔既得诏不受中正节制，委中正去，延粮不可复得，人马渐乏食，乃遣官属引民夫千余人索胡人所窖谷糜，发之，得千余石。
    庚午，至夏州，时夏州已降种谔。中正军于城东，城中居民数十家。时朝旨禁入贼境抄掠，贼亦弃城邑皆走河北，士卒无所得，皆愤悒思战。诸将皆言于中正曰：“延军先行，所获功甚多；我军出境近二旬，所获才三十余级，何以复命于天子？且食尽矣，请袭取宥州，聊可藉口。”中正从之。癸酉，至宥州，城中有民五百余家，遂屠之，斩首百余级，降者十余人，获牛马百六十，羊千九百，军于城东二日，杀所得马牛羊以充食。甲戌，畿内将官张真、知府州折克行引兵二千余人发糜窖，遇虏千余人，与战，败之，斩首九百余级。丙子，至牛心亭，食尽。丁丑，至柰王井，遇延掌机宜景思谊，得其粮，遂引兵趣保安军顺宁寨。己卯，王中正军于归娘岭下，不敢入寨，遣官属请粮于顺宁，兵夫冻馁，僵仆于道，未死，众已剐其肉食之。
    十一月丙戌，得朝旨班师，乃归延州。计士卒死亡者近二万人；民夫逃归者大半，死者近三千人，随军入寨者万一千余人；马二千余匹，死者几半；驴三千余头，无还者。
    初，上令王中正、种谔皆趋灵州、兴州。中正不习军事，自入虏境，望空而行，无乡导斥候。性畏怯，所至逗留；恐虏知其营栅之处，每夜二更辄令军士灭私火，后军饭尚未熟，士卒食之多病；又禁军中驴鸣。及食尽，士卒愤怨，流言当先杀王昭宣及庄、赵二漕乃溃归。中正颇闻之，乃于众中扬言：“必竭力前进，死而后已。”阴令走马承受金安石奏：“转运司粮运不继，故不能进军。今且于顺宁寨境上就食。”庄公岳亦奏：“本期得延粮，因朝廷罢中正节制，故粮乏。”上怒，命械系公岳等于隰州狱，治其罪。公岳等急，乃奏：“臣等在麟府，本具四十日粮，王中正令臣等止备半月粮，片纸为验。臣等又阴备八日糗备。今出塞二十余日始至宥州，粮不得不乏。”上乃脱械出外答款。中正恐公岳复有所言，甚惧。及还朝，过隰州，谓公岳等曰：“二君勿忧，保无它。”既而公岳等各降一官，职事皆如故。
    初，河东发民夫十一万，中正减粮数，止用六万余人，余皆令待命于保德军。既而朝旨令余夫运粮自麟州出，踵中正军后，凡四万余人，遣晋州将官訾虎将兵八千护送之。虎等奏：“兵少夫多，不足护送，乞益兵出塞。及不知道所从出，又不知中正何所之。”有诏召夫还，更令自隰州趣延州饷中正军。会天章阁待制赵■G8领河东转运使，奏：“冬气已深，水冻草枯，馈运难通。”乃罢之。
    王中正既还延州，分所部兵屯河东诸州。山东兵往往百十为群，擅自溃归，朝廷命所在招抚，给券遣归本营；士兵亦有擅去者。会高遵裕灵州失利，诏中正自延州引所部兵救之，中正移书召河东分屯兵。知石州赵宗本将州兵屯隰州，士卒不肯行，集庭下喧哗呼万岁，宗本父子闭门相保。又有山东将官王众丕部兵不肯发，从丕晓谕数日乃行。会遵裕已至庆州，诏中正引还，宗本、丛丕各降二官，士卒不问。
    王中正在河东，令转运司勾押吏与陈安石同坐计度军粮，吏曰：“都运在此，不敢坐。”中正叱曰：“此中何论都运？若事办，奏汝班行；不办，有剑耳。”
    高遵裕既败归，元丰五年，李宪请发兵自泾原筑寨稍前，直抵灵州攻之，可以必取。诏从之，先是，朝廷知陕西困于夫役，下诏谕民，更不调夫。至是，李宪牒都转运司，复调夫馈粮，以和雇为名，官日给钱二百，仍使人逼之，云“受密诏：若乏军兴，斩都运使以下。”民间骚然，出钱百缗不能雇一夫，相聚立栅于山泽，不受调，吏往辄殴之。解州枷知县以督之，不能集；知州、通判自诣县督之，亦不能集；命巡检、县尉逼之，则执梃欲斗，州县无如之何。士卒前出塞，冻馁死者什五六，存者皆惮行，无斗志。仓库蓄积皆竭。群臣莫敢言，独西京留守文潞公上言：“师不可再举。”天子逊辞谢之。枢密副使吕晦叔亦言其不可，上不怿，晦叔因请解机务，即除知定州。会内侍押班李舜举自泾原来，为上泣言：“必若出师，关中必乱。”上始信之，召晦叔慰劳之。舜举退，诣执政王禹玉，禹玉迎见，以好言悦之，曰：“朝廷以边事属押班及李留后，无西顾之忧矣。”舜举曰：“四郊多垒，此卿大夫之辱也。相公当国，而以边事属二内臣可乎？内臣正宜供禁庭洒扫之职耳，岂可当将帅之任邪？”闻者代禹玉发惭。
    六月，诏罢泾原之役，更命延修六寨以包横山之地，遣舜举与承议郎、直龙图阁徐禧往视之，乃命禧节制军事。
    八月，禧、舜举与延经略使沈括、转运使李稷将步骑四万及诸路役兵，始修永乐，与米脂、绥德皆在无定川中。永乐北倚山，南临无定河，三面皆绝崖，地诚险要，虏骑数来争之，皆败去。先是，夏虏发国人，十丁取九以为兵，近二十万人，赍百日粮屯于泾原之北，俟官军出塞而击之。既闻城永乐，即引兵趣延。边人来告者前后十数，禧等皆不之信，且曰：“虏若大来，是吾立功迁官之秋也。”上赐禧等黄旗，曰：“将士立功，受赏当倍于米脂。”禧等恐沈括分其功，乃曰：“城略已就矣，当与存中归延安。”
    九月乙酉，留李稷及步兵三万余人于永乐，括、禧、舜举以八千人还米脂。是日，永乐遣人走告虏骑且至。丙戌，括留屯米脂，禧、舜举复如永乐。丁亥，虏骑至城下，禧命延总管曲珍领城中兵阵于崖下水际，禧、舜举、稷植黄旗坐于城上临视之。虏自未明引骑过阵前，至食时未绝。裨将高永能曰：“吾众寡不敌，宜及其未成阵冲击之，庶几可破。”不从。虏与官军夹水而阵，前后无际，将士皆有惧色。曲珍白禧：“今众心已摇，不可复战，战必败，请收兵入城。”禧曰：“君为大将，奈何遇敌不战，先自退邪？”俄而，虏鸣笳于阵，虏骑争渡水犯官军。先是，选军中勇士良马，谓之“选锋”，使居阵前。战未几，选锋先败，退走，蹂践后阵。虏骑乘之，官军大溃，偏裨死者数人，士卒死及弃甲南走者几半，曲珍与残兵万余人入城，崖峻迳狭，骑兵弃马缘崖而上，丧马八千余匹，虏遂围之。时楼堞皆未备，水寨为虏所据，城中乏水，至绞马粪、食死人脑。被围累日，曲珍度城必不能守，白禧：“请帅众突围南走，犹愈于坐而待死。”禧怒曰：“君已败军，又欲弃城邪？”戊戌，夜大雨，城遂陷，珍帅众数百人逾城走免，禧、舜举、稷皆没，命官死者三百余人，士卒得免者十无一二。沈括闻曲珍败，永乐被围，退保绥德，前归延州。时有诏令李宪将环庆兵数万救永乐，比至延州，永乐已陷矣。
    徐禧在延，乘势使气，常言：“用此精兵，破彼羸虏，左萦右拂，直前刺之，一步可取三级。”诸将有献策者，禧辄大笑曰：“妄语可斩。”虏阵未成，高永能请击之，禧曰：“王者之师，岂可以狙诈取胜邪？”由是遂败。
    赵阅道熙宁中以资政殿大学士知越州，两浙旱蝗，米价踊贵，饿死者十五六。诸州皆榜衢路，立赏禁人增米价，阅道独榜衢路，令有米者任增价籴之。于是，诸州米商辐凑诣越，米价更贱，民无饿死者。阅道治民，所至有声，在成都、杭、越尤著。
    赵阅道为人清素，好养生，知成都，独与一道人及大龟偕行。后知成都，并二侍者无矣。
    至和中，范景仁为谏官，赵阅道为御史，以论陈恭公事有隙。熙宁中，介甫执政，恨景仁，数讦之于上，且曰：“陛下问赵，即知其为人。”他日，上以问阅道，对曰：“忠臣。”上曰：“卿何以知其忠？”对曰：“嘉初，仁宗违豫，镇首请立皇嗣以安社稷，岂非忠乎？”既退，介甫谓阅道曰：“公不与景仁有隙乎？”阅道曰：“不敢以私害公？”
    曾布为三司使，与吕嘉问争市易事，介甫主嘉问，布坐左迁。诏命始出，朝士多未知之。布字子宣，嘉问字望之。或问刘贡父，曰：“曾子避席。”又问：“望之何如？”曰：“望之俨然。”介甫闻之，不喜，由是出贡父知曹州。冯当世、孙和甫、吕晦叔、薛师正同在枢府，三人屡于上前争论，晦叔独默不言。既而上顾问之，晦叔方为之开析可否，语简而当，上常纳之，三人亦不能违也。出则未尝语人。外皆讥晦叔循默，不副众望，晦叔亦不辨也，而同僚或为辨之。
    上好与两府议论天下事，尝谓晦叔曰：“民间不知有役矣。”对曰：“然。上户昔以役多破家，今则饱食安居，诚幸矣；下户昔无役，今率钱，则苦矣。”上曰：“然则法亦当更矣。”
    晦叔与师正并命入枢府，师正事晦叔甚恭，久之，晦叔亦稍亲之，议事颇相佐佑。阁门副使韩存宝将陕西兵讨戎泸蛮，拔数栅，斩首数百级。上欲优进官秩，以劝立功者，师正曰：“戎泸本无事，今优赏存宝，后有立功大于此者，何以加之？”晦叔曰：“薛向言是也。”乃除四方馆使。
    市易司法，听人赊贷县官货财，以田宅或金帛为抵当，无抵当者，三人相保则给之，皆出息十分之二，过期不输，息外每月更加罚钱百分之二。贪人及无赖子弟，多取官贷，不能偿，积息、罚愈滋，囚系督责，徒存虚数，实不可得。刑部郎中王居卿初提举市易司，奏以田宅金帛抵当者，减其息；无抵当徒相保者，不复给。自元丰二年正月七日以前，本息之外，所负罚钱悉蠲之，凡数十万缗；负本息者，延期半年。众议颇以为惬。
    李南公知长沙县，有斗者，甲强乙弱，各有青赤，南公召使前，自以指捏之，曰：“乙真甲伪也。”诘之，果服。盖南方有榉柳，以叶涂肤，则青赤如殴伤者；剥其皮，横置肤上，以火熨之，则如掊伤者，水洗不落。南公曰：“殴伤者血聚而内硬，伪者不然，故知之。”
    有一村多豪户，税不可督，所差户长辄逃去。南公曰：“然则此村无用户长，知县自督之。”书其村名，帖之于柱。豪右皆惧，是岁初限未满，此村税最先集。
    又诸村多诡名，税存户亡，每岁户长代纳，亦不可差。南公悉召其村豪右，谓之曰：“此田不过汝曹所典买耳，与汝期一月，为我推究，不则汝曹均分输之。”及期，尽得冒佃之人，使各承其税。
    河北提点刑狱有班行犯罪，下狱按之，不服，闭口不食百余日，狱吏不敢考讯，甚患之。南公曰：“吾立能使之食。”引出，问曰：“吾欲以一物塞君鼻，君能终不食乎？”其人惧，即食，且服罪。人问其故，南公曰：“彼必善服气者，以物塞鼻则气结，故惧。”
    王罕知潭州，州素号多事，知州多以威严取办，罕独以仁恕为之，州事亦治。有老妪病狂，数邀知州诉事，言无伦理，知州却之则悖詈。先后知州以其狂，但命徼者屏逐之。罕至，妪复出，左右欲逐之，罕命引妇厅事，召使前，徐问。妪虽言杂乱无次，亦有可晓者：乃本为人嫡妻，无子，其妾有子，夫死为妾所逐，家赀为妾尽据之。妪屡诉于官，不得直，因愤恚发狂。罕为直其事，尽以家赀还之，吏民服其能察冤。
    旧制，试院门禁严密，家人日遣报平安，传数人口，讹谬皆不可晓，常苦之。皇中，王罕为监门，始置平安历，使吏隔门问来者，详录其语于历；传入院中，试官复批所欲告家人之语及所取之物于历；罕遣吏隔门呼其人读示之，往来无一差失。自知举至封弥、誊录、巡铺共一历，人皆见之，不容有私，人甚便之。是后遵以为法。
    元丰元年正月十五日夜，张灯，太皇太后以齿疾不能食，不出观。故上于闰月十五日夜于禁中张灯，露台妓乐俱入，太皇太后疾尚未平，酒数行而起。
    其年冬，太皇太后得水疾，御医不能愈。会新知州薛昌期久病水疾，得老兵王麻胡疗之，数日而愈。上闻之，遣中使召麻胡入禁中疗太皇太后疾，亦愈。上喜，即除麻胡翰林医官，赐金紫，仍赐金帛，直数千缗。
    岐王夫人，冯侍中拯之曾孙也，失爱于王，屏居后阁者数年。元丰二年春，岐王宫遗火，寻扑灭。夫人闻有火，遣二婢往视之。王见之，诘其所以来，二婢曰：“夫人令视大王耳。”王乳母素憎夫人，与王二嬖人共谮之，曰：“火殆夫人所为也。”王怒，命内知客鞫其事，二婢不胜拷掠，自诬云：“夫人使之纵火。”王杖二婢，且泣诉于太后曰：“新妇所为如是，臣不可与同处。”太后怒，谓上：“必斩之！”上素知其不睦，必为左右所陷，徐对曰：“彼公卿家子，岂可遽尔？俟按验得实，然后议之。”乃召二婢使宫官郑穆同鞫于皇城司。数日，狱具，无实，又命宫官冯诰录问。上乃以具狱白太后，因召夫人入禁中，夫人大惧，欲自杀，上遣中使慰谕曰：“汝无罪，勿恐。”且命径诣太皇太后宫，太皇太后亦慰存之。太后与上继至，诘以火事，夫人泣拜谢罪，乃曰：“纵火则无之；然妾小家女，福薄，诚不足以当岐王伉俪，幸赦其死，乞削发出外为尼。”太后曰：“闻汝诅詈岐王，有诸？”对曰：“妾乘忿，或有之。”上乃罪乳母及二嬖人，命中使送夫人于瑶华宫，不披戴，旧俸月钱五十缗，更增倍之，厚加资给，曰：“俟王意解，当复迎之。”
    元丰四年冬，朝廷大举讨夏国。十一月，环庆都总管高遵裕出旱海，皇城使、泾原副都总管刘昌祚出胡卢河，共趣灵州，诏昌祚受遵裕节制。昌祚上言军事不称旨，上赐遵裕书云：“昌祚所言迂阔，必若不任事者，宜择人代之。”遵裕由是轻昌祚。既而昌祚先至灵武城下，或传昌祚已克灵武城，遵裕在道中闻之，即上表贺曰：“臣遣昌祚进攻，已克其城。”既而所传皆虚。遵裕至灵武城，以为城朝夕可下，徙昌祚军于闲地，自以环庆兵攻之。时军中皆无攻具，亦无知其法者，遵裕旋令采木造之，皆细小朴拙不可用。又造土囊，欲以填堑。又欲以军法斩昌祚，从共救解之。昌祚忧恚成疾，泾原军士皆愤怒。转运判官范纯粹谓遵裕曰：“两军不叶，恐生他变。”力劝遵裕诣昌祚营问疾，以和解之。遵裕又使呼城上人曰：“何不亟降？”其人曰：“我未尝战，何谓降也？”
    ●卷十五
    元丰三年，开封府界提点陈向建议，令民赀及三千缗者养战马一匹，民甚苦之。薛师正时为枢密副使，初无异议，及事已施行，向诣枢密院白事，师正欲压众议，折难甚苦。向怒，以告谏官舒，劾奏师正为大臣，事有不可，不面陈而背诽以盗名。由是罢为正议大夫、知颍州。谏官又言其罢黜之后，不杜门省愆念咎，而宾客集其门日以百数，对客有怨愤语，改知随州。翰林学士、御史中丞李定坐不纠弹，落职知河阳。
    富公为人温良宽厚，泛与人语，若无所异同者；及其临大节，正色慷慨，莫之能屈。智识深远，过人远甚，而事无巨细，皆反复熟虑，必万全无失然后行之。
    宰相，自唐以来谓之礼绝百僚，见者无长幼皆拜，宰相平立，少垂手扶之；送客，未尝下阶；客坐稍久，则吏从傍唱“相公尊重”，客起退。及公为相，虽微官及布衣谒见，皆与之抗礼，引坐，语从容，送之及门，视其上马，乃还。自是群公稍稍效之，自公始也。
    自致仕归西都，十余年，常深居不出。晚年，宾客请见者亦多谢以疾。所亲问其故，公曰：“凡待人，无贵贱贤愚，礼貌当如一。吾累世居洛，亲旧盖以千百数，若有见有不见，是非均一之道；若人人见之，吾衰疾，不能堪也。”士大夫亦知其心，无怨也。尝欲之老子祠，乘小轿过天津桥，会府中徙市于桥侧，市人喜公之出，随而观之，至于安门，市为之空，其得民心也如此。及违世，士大夫无远近、识与不识，相见则以言，不相见则以书，更相吊唁，往往垂泣，其得士大夫心也又如此。呜呼！苟非事君尽忠，爱民尽仁，推恻怛至诚之心，充于内而见于外，能如是乎？
    初，选人李公义建言，请为铁龙爪以浚河。其法用铁数斤为爪形，沉之水底，系ㄌ，以船曳之而行。宦官黄怀信以为铁爪太轻，不能沉，更请造浚川杷。其法以巨木长八尺，齿长二尺列于木下，如杷状，以石压之，两旁系大ㄌ，两端丁大船，相距八十步，各用革车绞之，去来挠荡泥沙，已，又移船而浚之。事下大名安抚司，安抚司命金堤司管勾官范子渊与通判、知县共试验之，皆言不可用。会子渊官满入京师，王介甫问子渊：“浚川铁杷、龙爪法甚善，何故不可用？”子渊因变言：“此诚善法，但当时同官议不合耳。”介甫大喜，即除子渊都水外监丞，置浚川司，使行其法，听辟指使二十人，给公使库钱。子渊乃于河上令指使分督役卒，用二物疏浚，各置历，书其课曰：“某日于某埽浚若干步，深若干尺。”其实水深则杷不能及底，虚曳去来；水浅则齿碍泥沙，曳之不动，卒乃反齿向上而曳之。所书之课，皆妄撰，不可考验也。会都水监丞程建议于大名河曲开直河，既成，子渊属称直河浅，牒浚川司使用杷浚之，庶几附以为功，从之。既而奉上状，、子渊及督役指使各迁一官。
    先是，大名府河每岁夏水涨，则自许家港溢出，及秋水落，还复故道，皆在大堤之内。熙宁八年，子渊复欲求功，乃令指使讽诸埽申大名府云：“今岁河七分入许家港，三分行故道，恐河势遂移，乞牒浚川司用杷疏浚故道。”府司从之。是岁旱，港水所浸田不过万顷，子渊用杷不及一月而罢。九年，子渊上言：“去岁大河几移，赖浚川杷得复故道，出民田数万顷。其督役官吏，更乞酬奖。”事下都水监，监司保奏，称子渊等有奇功，乞加优奖。是时，天下皆言浚川铁杷、龙爪如儿戏，适足以资谈笑，王介甫亦颇闻之，故不信都水监之言，更下河北转运、安抚司，令保奏。会介甫罢相，文潞公上言：“河水浩大，非杷可浚，秋涸固其常理，虽河滨甚愚之人，皆知浚川杷无益于事。臣不敢雷同保明，共为欺罔。”奏上，上不悦，命知制诰熊本与都水、转运司共按视浚川利害。
    本乃与都水监主簿陈甫、河北转运使陈知俭共按问，诸埽言：“八年，故河道水减三尺，杷未至间已增二尺，杷至又增一尺，又从此以前十年，水皆夏溢秋复，不惟此一年。”乃奏：“水落实非杷所致。”子渊在京师，先闻之，遽上殿言：“熊本、陈知俭、陈甫意谓王安石出，文彦博必将入相，附会其意，以浚川杷为不便。臣闻本奉使按事，乃诣彦博纳拜，从彦博饮食，甫、知俭皆预焉，及屏人私语，今所奏必不公。且观彦博之意，非止言浚川杷而已。陛下一听其言，天下言新法不便者必蜂起，陛下所立之法大坏矣。”上以为然。于是知杂御史蔡确上言：“熊本奉使不谨，议论不公，乞更委官详定浚川是非。”
    十年，诏命确与知检院黄履详定，有是非者取勘闻奏。确于是置狱，逮系证佐二百余人，狱逾半年不决。上又命入内供奉官冯宗道试浚川杷于汴水，宗道辞以疾；上令俟宗道疾愈必往试之，宗道乃请与子渊偕往。每料测量，有深于旧者，有为泥沙所淤更浅于旧者，有不增不减者，大率三分各居其一。宗道每日具实奏闻，上意稍寤，治狱微缓。会荥泽河堤将溃，诏判都水监俞充往治之，充奏河危将决，赖用浚川杷疏导得免，具图以闻。上嘉之，于是治狱益急。时郊赦将近，诏浚川事不以赦原。狱具，子渊坐上言诈不实，熊本、陈甫坐赴食违制，陈知俭坐报制院不实。元丰元年正月辛未，敕：熊本落知制诰，夺一官，以屯田员外郎分司，范子渊、陈甫夺一官，职任如故；陈知俭夺一官，充替。
    前判都水监李立之云：介甫前作相，尝召立之问曰：“有建议欲决白马河堤以淤东方之田者，何如？”立之不敢直言其不可，对曰：“此策虽善，但恐河决，所伤至多。昔天圣初，河决白马东南，泛滥十余州，与淮水相通，徐州城上垂手可掬水，且横贯韦城，断北使往还之路，无乃不可。”介甫沉吟良久，曰：“听使一淤亦何伤，但恐妨北使路耳。”乃止。
    集贤校理刘贡父好滑稽，尝造介甫，值一客在坐，献策曰：“梁山泊决而涸之，可得良田万余顷，但未择得便利之地贮其水耳。”介甫倾首沉思，曰：“然。安得处所贮许多水乎？”贡父抗声曰：“此甚不难。”介甫欣然，以谓有策，遽问之，贡父曰：“别穿一梁山泊，则足以贮此水矣。”介甫大笑，遂止。
    介甫秉政，凤翔民献策云：“陕州南有涧水，西流入河，若疏导使深，又凿硖石山使通谷水，因导大河东流入谷水，自谷入洛，至巩复会于河，以通漕运，可以免砥柱之险。”介甫以为然，敕下京西、陕西转运司差官相度。京西差河南府户曹王泰。王泰欲言不便，则恐忤朝廷获罪；欲言便，又恐为人笑，乃申牒言：“今至谷水上流相度，若疏引大河水，得至渑池县境，导之入谷水，委实利便可行。”盖出渑池县境则硖石大山，属陕西路故也。陕西言不可行，乃止。
    祖宗以来，汴口每岁随河势向背改易，不常其处，于春首发数州夫治之。应舜臣上言：“汴口得便利处，可岁岁常用，何必屡易，公私劳费？盖汴口官吏欲岁兴夫役以为己利耳。今訾家口在孤百岭下，最当河流之冲，水必不至乏绝，自今请常用之，勿复更易。或水小，则为辅渠于下流以益之；大则开诸斗门以泄之。”介甫善其议而从之，擢舜臣权三司判官。
    后数岁，介甫出知江宁，会汴水大涨，京师忧惧，朝廷命判都水监少卿宋昌言往视之。昌言白政府，请塞訾家口，独留辅渠。韩子华、吕吉甫皆许之。时监丞侯叔献适在外，不预议。昌言至汴口，牒问提举汴口官王充等二口水势，充等报言：“訾家口水三分，辅渠水七分。”昌言遂奏塞訾家口，朝廷从之。叔献素与昌言不协，及介甫再入相，叔献谮昌言附会韩、吕，塞訾家口，故变易相公在政府所行事。介甫怒，昌言惧，求出，得知陕州。会熙宁八年夏，河背新口，汴水绝，叔献屡上言由昌言塞訾家口所致，朝廷命叔献开之。水既通流，于是昌言及王充各降一官，昌言仍徙知丹州，都水监众官各以赎论。叔献以功迁员外郎，判监李立之仍出知陕州，以叔献代之。立之未离京师，河背訾家口，汴水复绝，一如前日。朝廷更命叔献开之，亦不罪叔献也。
    元丰元年春，塞曹村决河，诏发民夫五十万，役兵二十万，云“欲凿故道以导之，不行则决河北岸王莽河口，任其所之。”恐其浸淫南及京城故也。天章阁待制韩缜、都水监丞刘会、河北运判汪辅之掌之。
    旧制，河南、河北，曹、濮以西，秦、凤以东，皆食解盐；益、梓、利、夔四路皆食井盐；河东食土盐；自余皆食海盐。自仁宗时，解盐通商，官不复榷。熙宁中，市易司始鹤开封、曹、濮等州及利、益二路，官自运解盐卖之，其益、利井盐俟官无解盐即听自卖。九年，有殿中丞张景温建议，请榷河中、陕、解、同、华五州，官自卖盐，增重其价；民不肯买，乃课民日买官盐，随其贫富、作业为多少之差；有买卖私盐，听人告讦，重给赏钱，以犯人家财充；买官盐食之不尽，留经宿者同私盐法。于是民间骚怨。盐折钞，旧法每席六缗，至是才直二缗有余，商不入粟，边储失备。朝廷疑之，乃召陕西东路转运使皮公弼入议其事，公弼极陈其不便。有旨令与三司议之，三司使沈括以向附介甫意，言景温法可行，今不可改，不敢尽言其非。虽不能夺公弼，而更为别札称，据景温申，官卖盐岁获利二十余万缗，今通商则失此利。再取旨，上复令与公弼议之。公弼条陈实无此利。于是罢开封、河中等州，益、利等路卖盐，独曹、濮等数州行景温之法。
    吴冲卿、蔡子正等为枢密副使，上言请废河南北监牧司，文潞公为枢密使，以为不可。元厚之为翰林学士，与曾孝宽受诏详定。厚之计其吏兵之禄，及牧田可耕种，所以奏称：“两监岁费五十六万缗，所息之马用三万缗可买。”诏尽废天下马监，止留沙苑一监，选其马可充军马用者，悉送沙苑监；其次给传置；其次斥卖之。牧田听民租佃。仍令转运司输每岁所省五十三万缗于市易务。马既给诸军，则当给刍粟及亻兼衣粮，所费甚广。诸监马送沙苑者止四千余匹，在道羸瘠死者殆半。国马尽于此矣。时熙宁八年冬也。
    熙宁初，余罢中丞，复归翰林，有成都进士李戒投书见访，云：“戒少学圣人之道，自谓不在颜回、孟轲之后。”其词孟浪，高自称誉，大率如此。又献《役法大要》，以谓：“民苦重役，不苦重税。但闻有因役破产者，不闻因税破产也。请增天下田税钱谷各十分之一，募人充役。仍命役重轻为三等，上等月给钱千五百、谷二斛，中下等以是为差。计雇役犹有羡余，可助经费。明公傥为言之于朝，幸而施行，公私不日皆富实矣。”余试举一事难之曰：“衙前为何等？”戒曰：“上等。”余曰：“今夫衙前掌官物，败失者或破万金之产，彼肯顾千五百钱、两斛之谷，来应募邪？”戒不能对。余因谢遣之，曰：“仆已去言职，君宜诣当官者献之。”
    居无何，复来投书，曰：“三皇不圣，五帝不圣，自生民以来，唯孔子为圣人耳。孔子没，孟轲以降盖不足言，今日复有明公，可继孔子者也。”余骇惧，遽还其书，曰：“足下何得为此语？”固请留书，余曰：“若留君书，是当而有之也，死必不敢。”又欲授余左右，余叱左右使勿接，乃退。余以其狂妄，常语于同列，以资戏笑。
    时韩子华知成都，戒亦尝以此策献之，子华大以为然。及入为三司使，欲奏行之，余与同列共笑且难之，子华意沮，乃止。及介甫为相，同制置三司条例司，为介甫言之，介甫亦以为善，雇役之议自此起。时李戒已得心疾，罢举归成都矣。
    介甫之再入相也，张愕建言：“往者衙前经历重难，皆得场务酬奖，享利过厚。其人见存者，请依新法据分数应给缗钱数外，余利追理入官，谓之‘打抹’。专委诸州长吏检括，如有不尽，以违制罪之，不以赦降、去官原免。”于是诸州竞为刻剥，或数十年前尝经酬奖，今已解役，家赀贫破，所应输钱有及二三千缗者，往往不能偿而自杀。
    介甫申明按问欲法之法，曰：“虽经拷掠，终是本人自道，皆应减二等。”由是劫贼盗无死者。
    先朝以来，夔州路减省赋，上供无额，官不榷酒，不禁茶盐，务以安远人为意。
    熙宁八年五月，内批：“张方平枢密使。”介甫即欲行文书，吉甫留之，曰：“当俟晚集更议之。”因私于介甫曰：“安道入，必为吾属不利。”明日再进呈，遂格不行。
    三司使章尝登对，上誉张安道之美，问识否，退，以告吉甫。明旦，吉甫与安道同行入朝，因告以上语，且曰：“行当大用矣。”安道缩鼻而已。其暮，安道方与客坐，呵引及门入谒，安道使谢曰：“素不相识，不敢相见。”惭怍而退。故蔡承禧弹云：“朝登陛下之门，暮入惠卿之室。”为此也。由是上恶，介甫恶安道，未几皆出。
    介甫初参大政，章辟光上言：“岐王、嘉王不宜居禁中，请使出居于外。”太后怒，与上言：“辟光离间兄弟，宜加诛窜。”辟光扬言：“王参政、吕惠卿来教我上此书，今朝廷若深罪我，我终不置此二人者。”惠卿惧，以告介甫。上欲窜辟光于岭南，介甫力营救，止降监当而已。吕献可攻介甫，引辟光之言以闻于上，献可坐罢中丞、知邓州。苏子容当制，曾鲁公召谕之曰：“辟光治平四年上书，当是时介甫犹在金陵，惠卿监杭州酒，安得而教之？”故其制词云：“党小人交构之言，肆罔上无根之语。”制出，士大夫颇以子容制词为非，子容以鲁公之言告，乃知治平四年辟光所上言他事，非言岐、嘉者也。子容深悔之，尝谓人曰：“介甫虽黜逐我，我怨之不若曾公之深也。”
    ●卷十六
    向来执政弄权者，虽潜因喜怒作威福，犹不敢乱资序、废赦令。王介甫引用新进资浅者，多借以官，苟为己尽力，则因而进擢；或小有忤意，则夺借官而斥之；或无功，或无过，则暗计资考及常格，然后迁官。如吕吉甫弟升卿新及第，为真定府观察推官，初无资考，使之察访京东，还，除淮南转运判官。转运判官皆须升朝官为之，又借以太子中允，寻召为崇政殿说书。及介甫与吉甫有隙，升卿复于上前诋讦介甫之短，由此被斥，然尚以宣力久，特迁太祝，监无为军税。练亨甫以泗州军事推官为崇文院校书兼检正官，及坐邓绾事，亦以宣力久，循一资，为漳州军事判官。
    介甫用事，坐违忤斥逐者，虽累经赦令，不复旧职。如知制诰李大临、苏颂封还李定词头，夺职外补，几十年，经三赦，大临才得待制，颂才得秘书监。及熙宁十年圜丘赦，颂除谏议大夫。
    熙宁七年圜丘赦，中书奏谪官应复者四十余人，中旨悉复旧原。吕吉甫参知政事，意所恶者皆废格不行。如胡宗愈、刘挚皆坐为台谏官言事落职外补，至是惟挚复馆职，宗愈为苏州通判，一不沾恩。挚尝言曾布，布为吉甫所恶故也。十年圜丘赦，宗愈始复馆职。
    介甫用新进为提转，其资在通判以下则称“权发遣”，知州称“权”，又迁则落“权”字。
    何浃以录事参军提举梓州路常平仓等，所至暴横，捶挞吏民以立威，皆窜匿无地。气陵提转，直出其上，公牒州县云：“未得当司指挥，其提转牒皆不得施行。”转运使李竦、判官陈充与之议事，不合，辄叱骂之。知州诣之白事，下马于门外，循廊而进，至其坐榻之侧，亦不为起。浃欲废广安军，众议以为旁去他州远，不可废。有章辟方得其父集贤校理何涉所撰《鼓角楼记》以呈之，曰：“先君子亦具言置军要害之意。”浃曰：“凡事当从公论，此妄语，何足凭也？”李竦等具奏其状，诏罢归。浃沿道上奏，讼竦等，无所不道。至京师，下开封府鞫问，浃索纸万幅以答款，府司以数百幅给之，乃一纸书一宗。坐上书诈不实，凡一百四十事，由是停官。时所遣提举官，大抵狂妄作威，而浃最为甚。
    初，韩魏公知扬州，介甫以新进士签书判官事，韩公虽重其文学，而不以吏事许之。介甫数引古义争公事，其言迂阔，韩公多不从。介甫秩满去。会有上韩公书者，多用古字，韩公笑而谓僚属曰：“惜乎王廷评不在此，其人颇识难字。”介甫闻之，以韩公为轻己，由是怨之。及介甫知制诰，言事复多为韩公所沮。会遭母丧，服除，时韩公犹当国，介甫遂留金陵，不朝参。曾鲁公知介甫怨忌韩公，乃力荐介甫于上，强起之，其意欲以排韩公耳。
    上将召用介甫，访于大臣，争称誉之。张安道时为承旨，独言：“安石言伪而辨，行伪而坚，用之必乱天下。”由是介甫深怨之。
    曾布改助役为免役，吕惠卿大恨之。
    介甫使徐禧、王古按秀狱，求惠卿罪不得；又使蹇周辅按之，亦无状迹。王危之，以让练亨甫、吕嘉问，亨甫等请以邓绾所言惠卿事杂他书下秀狱，不令丞相知也。惠卿素加恩结堂吏，吏遽报惠卿于陈州。惠卿列言其状，上以示介甫，介甫对“无之”，归以问，乃知其状。介甫以咎，时已寝疾，愤怒，遂绝。介甫以遣延谏希旒崆笸恕１１１１繊介甫请并京师行陕西所铸折二钱，既而宗室及诸军不乐，有怨言，上闻甫，欲罢之。介甫怒曰：“朝廷每举一事，定为浮言所移，如此何事可为？”退，遂移疾，卧不出。上使人谕之，曰：“朕无间于卿，天日可鉴，何遽如此？”乃起。1111111
    谏议大夫程师孟尝请于介甫曰：“公文章命世，师孟多幸，生与公同时，愿得公为《墓志》，庶传不朽，惟公矜许。”介甫问：“先正何官？”师孟曰：“非也，师孟恐不得常侍左右，自欲豫求《墓志》，俟死而刻之耳。”介甫虽笑不许，而心怜之。及王死，有习学检正张安国者，被发藉草，哭于柩前，曰：“公不幸，未有子，今郡君妊娠，安国愿死，托生为公嗣。”京师为之语曰：“程师孟生求速死，张安国死愿托生。”
    上以外事问介甫，介甫曰：“陛下从谁得之？”上曰：“卿何必问所从来？”介甫曰：“陛下与他人为密，而独隐于臣，岂君臣推心之道乎？”上曰：“得之李评。”介甫由是恶评，竟挤而逐之。他日，介甫复以密事质于上，上问于谁得之，介甫不肯对，上曰：“朕无隐于卿，卿独有隐于朕乎？”介甫不得已，曰：“朱明之为臣言之。”上由是恶明之。明之，介甫妹夫也。及介甫出镇金陵，吉甫欲引介甫亲昵置之左右，荐明之为侍讲，上不许，曰：“安石更有妹夫为谁？”吉甫以直讲沈季长对，上即召季长为侍讲。吉甫又引弟升卿为侍讲。升卿素无学术，每进讲，多舍经而谈财谷利害、营缮等事。上时问以经义，升卿不能对，辄目季长从旁代对。上问难甚苦，季长辞屡屈，上问从谁受此义，对曰：“受之王安石。”上笑曰：“然则且尔。”季长虽党附介甫，而常非王、王安礼及吉甫所为，以谓必累介甫。等深恶之，故亦不甚得进用也。
    熙宁六年十一月，吏有不附新法者，介甫欲深罪之，上不可。介甫固争之，曰：“不然，法不行。”上曰：“闻民间亦颇苦新法。”介甫曰“祁寒暑雨，民犹有怨咨者，岂足顾也！”上曰：“岂若并祁寒暑雨之怨亦无邪？”介甫不悦，退而属疾家居。数日，上遣使慰劳之，乃出。其党为之谋曰：“今不取门下士上所素不喜者暴进用之，则权轻，将有窥人间隙者矣。”介甫从之。既出，即奏擢章、赵子几等，上喜其出，勉强从之，由是权益重。
    熙宁八年十一月，介甫以疾居家。上遣中使问疾，自朝至暮十七返，医官脉状皆使行亲事赍奏。既愈，复给假十日将治，又给三日，又命两府就第议事。
    兴化县尉胡滋，其妻宗室女也，自言梦人衣金紫，自称王待制来为夫人儿，妻寻产子。介甫闻之，自京师至金陵，与夫人常坐于船门帘下，见船过辄问：“得非胡尉船乎？”既而得之，举家悲喜，亟往抚视，涕泣，遗之金帛不可胜数，邀与俱还金陵。滋言有捕盗功，应诣铨求赏，介甫使人为营致，除京官，留金陵且半年，欲丐其儿，其母不可，乃遣之。
    内侍李宪既怨介甫罢其南征，乃言青苗钱为民害，上以内批罢之，介甫固执不可而止。先是，州县所敛青苗钱，使者督之，须散尽乃已，官无余蓄。至是，敕留五分，皆宪发之也。
    介甫既罢相，冲卿代之，于新法颇更张，禹玉始无异同。御史鼓汝砺劾奏禹玉云：“向者王安石行新法，王从而和之；今吴充变行新法，王亦从而和之。若昨是则今非，今是则昨非矣。乞令分析。”禹玉由是力主新法不肯变。汝砺又言：“俞充为成都转运使，与宦官王中正共讨茂州蛮，媚事中正，故得都检正。”又言：“李宪拥兵骄恣。”由是不得居台中，加馆职充江南东路提刑。汝砺固辞馆职。
    吕升卿于上前言练亨甫以秽德为王所昵，且曰：“陛下不信臣言，臣有老母，敢以为誓。”于是台谏言：“王安国非议其兄，吕惠卿谓之不悌，放归田里；今升卿对陛下亲诅其母，比安国罪不尤重乎？”有旨：升卿罢江西转运副使，削中允，落直集贤院，以太祝监无为军酒税。时熙宁八年十二月也。
    吉甫言王安礼任馆职，狎游无度，安礼由是乞出，一章即许之，除知润州。介甫犹以吉甫先居忧在润州，欲使安礼采其过失故也。
    王安国字平甫，介甫之弟也，常非其兄所为。为西京国子监教授，溺于声色。介甫在相位，以书戒之曰：“宜放郑声。”安国复书曰：“安国亦愿兄远佞人也。”官满，至京师，上以介甫故，召上殿，时人以为必除侍讲。上问以其兄秉政物论如何，对曰：“但恨聚敛太急、知人不明耳。”上默然不悦，由是别无恩命。久之，乃得馆职。安国尝力谏其兄，以天下忄匈忄匈，不乐新法，皆归咎于公，恐为家祸。介甫不听，安国哭于影堂，曰：“吾家灭门矣！”又尝责曾布以误惑丞相，更变法令，布曰：“足下，人之子弟，朝廷变法，何预足下事？”安国勃然怒曰：“丞相，吾兄也；丞相之父，即吾父也；丞相由汝之故，杀身破家，亻及先人，发掘丘垄，岂得不预我事邪？”
    士大夫以濮议不正，咸疾欧阳修，有谤其私于子妇者。御史中丞彭思永、殿中侍御史蒋之奇承流言劾奏之，之奇仍伏于上前，不肯起。诏二人具析语所从来，皆无以对。治平四年三月五日，俱坐谪官。仍敕榜朝堂，略曰：“偶因燕申之言，遂腾空造之语，丑诋近列，中外骇然。以其乞正典刑，故须阅实其事，有一于此，朕亦不敢以法私人。及辨章之屡闻，皆懑谰而无考，反云其事暗昧，不切审实。”又曰：“苟无根之毁是听，则谩欺之路大开。上自迩僚，下逮庶尹，闺门之内，咸不自安。”先是，之奇盛称濮议之是以媚修，由是荐为御史，既而反攻修。修寻亦外迁，其谢上表曰：“未乾荐祢之墨，已关射羿之弓。”
    熙宁十年七月，王韶献所著，名曰“发明自身之学”，皆荒浪狂谲之语。其一篇曰《法身三门》，其略曰：“敷阳子既罢枢密副使、知洪州，于庐山之北建法堂，中建法身像，号曰太虚无极真人，遂立三门，一曰鸿枢独化之门，二曰万灵朝真之门，三曰金刚巨力之门，太虚无极真人独化行于天下，而天下方赖幽明显晦，有识无识皆会而朝之。太虚无极真人出独化之门，建大法旗，击大法鼓，手提玉印，临大庭而躬接之。”其书凡十万余言，皆仿此。既而进御，又摹印以遗朝中诸公及天下藩镇学校，其妖妄无所忌惮如此。王公仪得其书以示余。
    观文殿学士、知洪州王韶谢上表曰：“为贫而仕，富贵非学者之本心；与时偕行，功业盖丈夫之余事。”又曰：“自信甚明，独立不惧。面折廷争，则或贻同列之忿；指レ时病，则或异大臣之为。以至圣论虽时有小差，然臣言亦未尝曲徇。”又曰：“晓然知死生之不迷，灼然见古今之不异。通理尽性，虽未能达至道之渊微；立言著书，亦足以赞一朝之盛美。”知杂御史蔡确上言：“韶不才忝冒，自请便亲，敢因谢表，辞旨怨愤，指斥圣躬，公为罔慢。”于是落韶观文殿学士，降知鄂州。
    交趾之围邕州也，介甫言于上曰：“邕州城坚，必不可破。”上以为然。既而城陷，上欲召两府会议于天章阁，介甫曰：“如此则闻愈彰，不若只就东府。”上从之。介甫忧沮，形于言色，王韶曰：“公居此尚尔，况居边徼者乎？愿少安重，以镇物情。”介甫曰：“使公往，能办之乎？”韶曰：“若朝廷应副，何为不能办？”介甫由是始与韶有隙。
    李士宁者，蓬州人，自言学道，多诡数，善为巧发奇中。目不识书，而能口占作诗，颇有才思，而词理迂诞，有类谶语，专以妖妄惑人。周游四方及京师，公卿贵人多重之。人未尝见其经营及有囊橐，而赀用常饶，猝有宾客十数，珍馔立具，皆以为有归钱术。王介甫尤信重之，熙宁中，介甫为相，馆士宁于东府且半岁，日与其子弟游；及介甫将出金陵，乃归蓬州。宗室世居者，太祖之孙，颇好文学，结交士大夫，有名称，士宁先亦私入睦亲宅，与之游。士宁以为太祖肇造，宗室子孙当享其祚，会仁宗有赐英宗母仙游县君《挽歌》，微有传后之意，士宁窃其中间四句，易其首尾四句，密言世居当受天命以赠之。世居喜，赂遗甚厚。
    进士叶适试补监生第一，介甫爱其所对策；布衣徐禧得洪州进士黄雍所著书，窃其语，上书褒美新法，介甫亦赏其言；皆奏除官，令于中书习学检正。及介甫出知金陵，吉甫荐二人皆安石素所器重，上召见，适奏对不称旨，上以介甫故，除光禄寺丞、馆阁校勘检正官，月余而卒；禧称旨。禧无学术，而辨口，扬眉奋髯，足以移人意。上或问以故事，禧对此非臣所学云云，其说皆雍语也。而蔡承禧收得雍草封上之。承禧又言：“禧母及妻，皆非良家，禧与其妻先奸后婚，妻恃此淫佚自恣，禧不敢禁。”又言：“禧前居父丧而博，为吏所捕，因亡命诣阙上书。”
    郑侠，闽人，进士及第。熙宁七年春，上以旱灾，下诏听吏民直言得失，侠以选人监安上门，上言：“新制，使选人监京城门，民所赍物，无细大皆征之，使贫民愁怨。人主居深宫，或不知之，乃画图并进之。”朝廷以为狂，笑而不问。会王介甫请罢相，上未之许，侠上言：“天旱由安石所致。若罢安石，天必雨。”既而介甫出知江宁府，是日雨，侠自以为所言中，于是屡上疏论事，皆不省。是岁冬，侠上疏几五千言，极陈时政得失、民间疾苦，且言：“王安石作新法，为民害；吕惠卿朋党奸邪，壅蔽聪明；独冯京时立异与之校计。请黜惠卿，进用冯京。”吕吉甫大怒，白上夺侠官，汀州编管。
    侠贫甚，士大夫及吏民多怜之，或遗之钱米。顷之，上问冯当世：“卿识郑侠乎？”对曰：“臣素不之识。”御史知杂张琥闻之，阴访求当世与侠交通状。或语以当世尝从侠借书画，遗之钱米，琥即劾奏：“京大臣，与侠交通有迹，而敢面谩，云不识。又侠所言朝廷机密事，侠选人，何从知之？必京教告，使之上言。”上以章示当世，对：“实不识，乞下所司辨正。”
    惠卿乃使其党和制诰邓润甫与御史台同按问，遣选人舒乘驿追侠诣台，索其箧笥中文书，悉封上之。还，特除京官以赏之。台中掠治侠，其疏所与交通者，皆逮系之。僧晓容善相，多出入当世家，亦收系考验。取当世门历，阅视宾客无侠名。
    侠素师事王，而议论常与异，与王安国同非新法，安国亲厚之。侠既上疏，安国索其草视之，侠不与，安国曰：“家兄为政，必使天下共怨怒，然后行之。子今言之甚善，然能言之者子也，能揄扬流布于人者我也，子必以其草示我。”侠曰：“已焚之矣。”侠诣登闻检院上疏，集贤校理丁讽判检院，延坐与啜茶，询其所言，称奖之。讽又尝见当世，语及侠，当世称：“侠疏文辞甚佳，小臣不易敢尔。”侠既窜逐，前三司副使王克臣与之旧，命其子驸马都尉师约资送之，师约曰：“师约通姻帝室，不敢与外人交，请具银百两，大人自遗之。”克臣从之。于是台司收安国、讽等鞫之。安国自陈无此语，台司引侠使证之，侠见安国，笑曰：“平甫居常自负刚直，议论何所不道，今乃更效小人，欲为诋谰邪？”安国惭惧，即服罪。润甫等亦深探侠狱，多所连引，久系不决。上以其枝蔓，令岁前必令狱具，台官皆不得归家。
    狱成，惠卿奏侠谤国，欲致之大辟，上曰：“侠所言，非为身也，忠诚亦可念，岂宜深罪之。”但移英州编管而已。当世罢政事，以谏议大夫知亳州，王克臣夺一官，丁讽落职、监无为军酒税，王安国追出身以来敕告，放归田里，晓容勒归本贯，其余吏民有与侠交游及馈送者，皆杖臀二十，远州编管。仍赐诏介甫慰谕，又以安礼权都检正，以慰其心。
    三班使臣王永年者，宗室之婿，自南方罢官，押钱纲数千缗诣京师，私用千余缗，冀妻家偿之，其妻父叔皮不为偿。三司督之急。永年知叔皮尝于上元夜微步游闾里，乃夜叩东府门告变：“叔皮及弟叔敖私诣卜者，云已有天命，谋作乱，密造乘舆服御物已具。”敕开封府判官吴几复按验，皆无状，永年引虚，病死狱中，方免叔皮。
    王永年，宗室叔皮之婿也，监金耀门文书库。翰林学士杨绘、待制窦卞皆尝举之。永年盗卖官文书，得钱，费于娼家，畏其妻知之，伪立簿云：“买金银若干遗杨内翰，若干遗窦待制。”亦尝买缯帛及酒遗绘、卞及提举京百司、集贤修撰张刍；绘受之，卞止受其酒，刍俱不受。又尝召绘、卞饮于其家，令县主手掬酒以饮卞、绘。县主以永年盗官文书事白父叔皮，叔皮白宗正司，牒按其事，永年夜叩八位门告变，诏吴几复按之。永年告变事今已明白，其盗官文书等事请付三司结绝。既而三司使沈括奏：“事涉两制，请付御史台穷治。”苑钪？依。知杂御史蔡确奏：“几复不发摘卞、绘等赃氵于，避事惜情。”熙宁十年五月，绘责授荆南节度副使、卞落职管勾灵仙观，吴几复知唐州。上以刍独不受其馈遗，未几，迁谏议大夫、知邓州。
    知制诰邓润甫上言：“近日群臣专尚告讦，此非国家之美，宜用敦厚之人以变风俗。”上嘉纳之。寻有中旨，以陈述古为枢密直学士，宋次道为龙图阁直学士。时熙宁八年十二月也。
    韩魏公判相州，有三人为劫，为邻里所逐而散。既而为魁者谓其徒曰：“自今劫人，有救者先杀之。”众诺。他日，又劫一家，执其老妪，扌旁捶求货，邻人不忍其号呼，来语贼曰：“此姥更无他货，可惜扌旁死。”其徒即刺杀之。州司皆处三人死。
    刑房堂后官周清，本江宁法司，后为三司大将，王介甫引置中书，且立法云：“若刑房能驳审刑、大理寺、刑部断狱违法得当者，一事迁一官。”故刑房吏日取旧案，吹毛以求其失。清以此自大将四年迁至供备库使、行堂后官事。相州狱已决数年，清驳之曰：“新法：凡杀人，虽已死，其为从者被执，虽经拷掠，苟能先引服，皆从按问欲举律减四等。今盗魁既令其徒云，有救者先杀之，则魁当为首，其徒用魁言杀救者则为从。又至狱先引服，当减等。而相州杀之，刑部不驳，皆为失入死罪。”
    事下大理，大理以为：“魁言有救者先杀之，谓执兵仗来斗者也；今邻人以好言劝之，非救也。其徒自出己意，手杀人，不可为从。相州断是。”详断官窦平、周孝恭以此白检正刘奉世，奉世曰：“君为法官，自图之，何必相示？”二人曰：“然则不可为失入。”奉世曰：“君自当依法，此岂必欲君为失入邪？”于是大理奏：“相州断是。”清执前议，再驳，复下刑部新官定。刑部以清驳为是，大理不服。
    方争论未决，会皇城司奏相州法司潘开赍货诣大理行财枉法。初，殿中丞陈安民签书相州判官日断此狱，闻周清驳之，惧得罪，诣京师，历抵亲识求救。文潞公之子大理评事文及甫，陈安民之姊子、吴冲卿之婿也。冲卿时为首相，安民以书召开云：“尔宜自来照管。”法司竭其家赀入京师，欲货大理胥吏问息耗。相州人高在等在京师为司农吏，利其货，与中书吏数人，共耗用其物，实未尝见大理吏也。为皇城司所奏，言赍三千余缗行求大理。事下开封府，按鞫无行赂状，惟得安民与开书。谏官蔡确知安民与冲卿有亲，乃密言：“事连大臣，非开封可了。”乃移其狱下御史台司，旬有数日，所按与开封无异。会冲卿在告，王奏令确共按之，辟寺丞刘仲弓推鞫，收大理寺详断官窦平、周孝恭等，枷缚暴于日中，凡五十七日，求其受贿事，皆无状。
    中丞邓润甫夜闻掠囚声，以为平、孝恭等，其实他囚也。润甫心非确所为惨刻，而力不能制。确引陈安民，置枷于前而问之，安民惧，具道尝请求文及甫，及甫云已白丞相，丞相甚垂意。确得其辞，甚喜，遽欲与润甫登对奏之，言丞相受请枉法，润甫止之。明日，润甫在经筵，独奏：“相州狱事甚微，大理实无受贿事，而蔡确深探其狱，滋蔓不已，窦平等皆朝士，扌旁掠身无完肤，皆衔冤自诬。乞早结正。”上甚骇异。明日，确欲登对，上使人止之，不得前。命谏官黄履、监察御史黄廉、御药李舜举同诣台按验。三人与润甫、确坐帘下，约都不得语，引囚于前，读示以所承之辞，令实则书实，虚则自陈冤。囚畏狱吏之酷，皆书款引实，验拷掠之痕则无之，履等还奏。确又上言：“陈安民请求文及甫，事连宰相，邓润甫党附执政，不欲推究，故早求结正。”上遂大怒，以润甫为面谩，确为忠直。
    元丰元年四月丙辰，润甫落翰林学士、中丞，以右谏议大夫知抚州，告词曰：“奏事不实，奉宪失中。言涉诋欺，内怀顾避。”中允、监察里行上官均亦尝上言确按狱深刻，降授光禄寺丞、知邵武军光泽县，告词曰：“不务审克，苟为朋附，俾加阅实，不如所言。”确自右正言除右谏议、权中丞。确遂收文及甫系狱。及甫惧，亦云尝白丞相，言固是。又云尝属冲卿子群牧判官、太常博士安持。确又收刑房检正刘奉世。奉世先为枢府检详，冲卿自枢府入相，奏为检正，雅信重之。确令大理称受奉世风旨出相州狱，奉世惧，亦云于起居日尝受安持属请。确又欲收安持，上不许，令即讯，安持恐被收，亦言尝以属奉世。时三司使李承之、副使韩忠彦皆上所厚，承之尝为都检正，忠彦，魏公之子也，确皆令囚引之。承之知之，数为上言确险讠皮之情，上意亦解，趣使结正。
    六月乙丑，刘奉世落直史馆，监当；吴安持夺一官，降监当；窦平追一官，勒停；周孝恭、文及甫冲替；陈安民追一官，勒停；韩忠彦赎铜十斤；自余连坐者十余人。周清迁一官。冲卿上表请退，及阖门待罪者三四，上辄遣中使召出令视事。确屡帅台谏官登对，言罪吴安持太轻，上曰：“子弟为亲戚所属请，不得已而应之，此亦常事，何足深罪？卿辈但欲共攻吴充出之，此何意邪？”以确所弹奏札还之，言者乃止。
    ●辑佚
    太祖采听明远，每遇边阃之事，纤悉必知。有间者自蜀还，上问曰：“剑外有何事？”间者曰：“但闻成都满城诵朱山长《苦热》诗曰：‘烦暑郁蒸何处避，凉风清汽几时来？’”上曰：“此蜀民思吾之来伐也。”时虽已下荆楚，孟昶有唇亡齿寒之惧，而西讨无名。昶欲朝贡，王昭远固止之。乾德三年，昶遣谍者孙遇赍蜡丸帛书，间道往太原，结刘钧为援，为朝廷所获。太祖喜曰：“兴师有名矣。”执间者，命王全斌率禁旅三万，分路讨之。俾孙遇指画山川曲折、阁道远近，令工图之，面授神算，令王全斌往焉，曰：“所克城寨，止籍器甲刍斛尔，若财帛，尽分给战士。”王师至蜀，昶遣王昭远帅师来拒，未几，相继就擒，昶始降，执昶赴阙。
    大将王仁赡自剑南独先归阙，乞见，恐己恶露，历数全斌等数将贪黩货财，弛纵兵律。惧为所诉，反欲自蔽。太祖笑谓仁赡曰：“纳李廷妓，擅开丰德库取金宝，此又谁邪？”仁赡惶怖，叩伏待罪。上又曰：“此行清介畏慎，但止有曹彬一人尔。”台臣请深治征蜀诸将横越之恶，太祖尽释之。
    景德中，朝廷始与北虏通好，诏遣使，将以“北朝”呼之。王沂公以为太重，请止称契丹本号可也。真宗激赏再三，朝论韪之。
    祥符中，王沂公奉使契丹，馆伴邢祥颇肆谈辩，深自炫鬻，且矜新赐铁券。公曰：“铁券盖勋臣有功高不赏之惧，赐之以安反侧耳。何为辄及亲贤？”祥大沮失。
    范鲁公质早辅周室，及太祖受禅，不改其任。两朝翊戴，嘉谋伟量，时称名相。然自以为执政之地，生杀舒惨所系，苟不能蚤夜兢畏，悉心精虑，败事履饣束，忧患毕至。加之道有枉直，时有夷险，居其位者，今古为难。尝谓同列曰：“人能鼻吸三斗醇醋，即可为宰相矣。”
    景中，范文正公知开封府，忠亮谠直，言无回避，左右不便。因言公离间大臣，自结朋党，乃落天章阁待制，出知饶州。余靖安道上疏论救，以朋党坐贬。尹洙师鲁上言“靖与仲淹交浅，臣于仲淹义兼师友，当从坐”，贬监郢州税。欧阳修永叔贻书责司谏高若讷不能辨其非辜，若讷大怒，缴奏其书，降授夷陵县令。永叔复与师鲁书云：“五六十年来，此辈沉默畏慎，布在世间，忽见吾辈作此事，下至灶间老婢，亦相警怪。”时蔡襄君谟为《四贤一不肖》诗，播于都下，人争传写，鬻书者市之，颇获厚利。虏使至，密市以还。张中庸奉使过幽州，馆中有书永叔诗在壁者。四贤，希文、安道、师鲁、永叔也；一不肖，若讷也。初，范文正公贬饶州，朝廷方治朋党，士大夫无敢往别。王待制质独扶病饯于国门，大臣责之曰：“君长者，何自陷朋党？”王曰：“范公天下贤者，顾质何敢望之！若得为某党人，公之赐质厚矣。”闻者为之缩颈。
    范文正公守州，暇日帅僚属登楼置酒，未举觞，见衰数人营理丧具者。公亟令询之，乃寄居士人卒于，将出殡近郊，敛棺椁皆所未具。公怃然，即彻宴席，厚周给之，使毕其事，坐客感叹有泣下者。
    景末，西鄙用兵，大将刘平死之。议者以朝廷委宦者监军，主帅节制有不得专者，故平失利，诏诛监军黄德和。或请罢诸帅监军，仁宗以问宰臣吕文靖公，公曰：“不必罢，但择谨厚者为之。”仁宗委公择之，对曰：“臣待罪宰相，不当与中贵私交，何由知其贤否？愿诏都知、押班保举，有不称职者，与同罪。”仁宗从之。翌日，都知叩头乞罢诸监军宦官，士大夫嘉公之有谋。
    庆历初，仁宗服药，久不视朝。一日，圣体康复，思见执政，坐便殿，促召二府。宰相吕许公闻命，移刻方赴召；比至，中使数辈促公，同列亦赞公速行，公愈缓步。既见，上曰：“久疾方平，喜与卿等相见，而迟迟之来，何也？”公曰：“陛下不豫，中外颇忧，一旦闻急召近臣，臣等若奔驰以进，虑人心惊动耳。”上以为深得辅臣之体。
    李常公择，少读书于庐山五老峰白石庵之僧舍，书几万卷。公择既贵，思以遗后之学者，不欲独有其书，乃藏于僧舍。其后，山中之人思之，目其居曰“李氏藏书山房”，而苏子瞻为之记。
    欧阳文忠公使辽，其主每择贵臣有学者押宴，非常例也。且曰以公名重今代故耳。其为外夷敬伏如此也。
    王魏公与杨文公大年友善，疾笃，延大年于卧内，托草遗奏，言忝为宰相，不可以将尽之言为宗亲求官，止叙平生遭遇之意。表上，真宗叹惜之，遽遣就第，取子弟名数录进。
    吕文仲，歙人，为中丞，有阴德。咸平中，鞫曹南滑民赵谏狱，谏豪于财，结士大夫，根蒂特固。忽御宝封轩裳姓名七十余辈，自中降出，皆昔委谏营产买妾者，悉令穷治。文仲从容奏曰：“更请察其为人，密籍姓名，候举选对扬之日，斥之未晚。”真宗从之。
    王文正太尉，局量宽厚，未尝见其怒。饮食有不精洁者，但不食而已。家人欲试其量，以少埃墨投羹中，公唯啖饭而已。家人问其何以不食羹？曰：“我偶不喜肉。”一日，又墨其饭，公视之，曰：“吾今日不喜饭，可具粥。”
    其子弟诉于公曰：“庖肉为饔人所私，食肉不饱，乞治之。”公曰：“一斤，今但得半斤食，其半为饔人所。”公曰：“尽一斤，可得饱乎？”曰：“尽一斤，固当饱。”曰：“此后人料一斤半，可也。”其不发人过，皆类此。
    尝宅门坏，主者彻屋新之，暂于廊庑下启一门以出入。公至侧门，低据鞍，俯伏而过，都不问。门毕，复行正门，亦不问。
    有控马卒，岁满辞公，公问：“汝控马几时？”曰：“五年矣。”公曰：“吾不省有汝。”既去，复呼回曰：“汝乃某人乎？”于是厚赠之。乃是逐日控马，但见背，未尝视其面。因去，见其背，方省。
    熙宁二年十一月庚辰，司马光读《资治通鉴?汉纪》，至曹参代萧何为相国，一遵何故规，因言：“参以无事，镇抚海内，得守成之道，故孝惠、高后时，天下晏然，衣食滋殖。”上曰：“使汉常守萧何之法，久而不变，可乎？”光曰：“何独汉也！夫道者，万世无弊，夏、商、周之子孙，苟能常守禹、汤、文、武之法，虽至今存可也。武王克商曰：‘乃反商政，政由旧。’虽周，亦用商政也。《书》曰：‘毋作聪明，乱旧章。’然则祖宗旧法，何可变也？汉武帝用张汤之言，取高帝法纷更之，盗贼半天下；宣帝用高帝旧法，但择良二千石使治民，而天下大治；元帝初立，颇改宣帝之政，丞相衡上疏言：‘臣窃恨国家释乐成之业，虚为此纷纷也。’陛下视宣帝、元帝之为政，谁则为优？荀卿曰：‘有治人，无治法。’故为治在得人，不在变法也。”上曰：“人与法，亦相表里耳。”光曰：“苟得其人，则无患法之不善；不得其人，虽有善法，失先后之施矣。故当急于求人，而缓于立法也。”
    壬午，吕惠卿讲咸有一德，因言：“法不可不变，先王之法，有一岁一变者，‘正月始和，置于象魏’是也；有五岁一变者，‘五载一巡守’，‘考制度于诸侯’是也；有一世一变者，‘刑罚世轻世重’是也；有百世不变者，‘父慈、子孝、兄友、弟恭’是也。前日，司马光言汉守萧何之法则治，变之则乱，臣窃以为不然。惠帝除三族罪、妖言令、挟书律，文帝除收孥令，安得谓之不变哉？武帝以穷兵黩武，奢淫厚敛，而盗贼起；宣帝以总核名实，而天下治；元帝以任用恭、显，杀萧望之，而汉道衰，皆非由变法与不变法也。夫以弊则必变，安得坐视其弊而不变邪？《书》所谓‘无作聪明，乱旧章’者，谓实非聪明而强作之，非谓旧章不可变也。光之措意，盖不徒然，必以国家近日多更张旧政，因此规讽。又以臣制置三司条例，及看详中书条例，故发此论也。臣顾陛下深察光言，苟光言为是，则当从之；若光言为非，陛下亦当播告之，修不匿厥旨，召光诘问，使议论归一。”
    上召光前，谓曰：“卿闻吕惠卿之言乎？惠卿之言如何？”光对曰：“惠卿之言，有是有非。惠卿言汉惠、文、武、宣、元治乱之体，是也。其言先王之法，有一岁一变，五岁一变，一世一变，则非也。‘正月始和，置于象魏’者，乃旧章也，非一岁一变也。亦犹州长、党正、族师于四孟月朔属民而读邦法也，岂得为时变邪？天子恐诸侯变礼易乐，故五载一巡守，有变乱旧章者，则削黜之，非五岁一变法也。刑罚世轻世重者，盖新国、乱国、平国，随时而用，非一世一变也。且治天下，譬如居室，弊则修之，非大坏，不更造也。大坏而更造，必得良匠，又得美材，今二者皆无有，臣恐风雨之不庇也。讲筵之官，皆在此，乞陛下问之。三司使掌天下财，不才而黜可也，不可使两府侵其事，今为制置三司条例司，何也？宰相以道佐人主，安用例？苟用例而已，则胥史足矣。今为看详中书条例司，何也？”惠卿曰：“司马光备位侍从，见朝廷事有未便，即当论列。有官守者，不得其守则去；有言责者，不得其言则去，岂可但已？”光曰：“前者，诏书责侍从之臣言事，臣尝上疏，指陈得失，如制置条例司之类，尽在其中，未审得进达圣听否？”上曰：“见之。”光曰：“然则臣不为不言也。至于言不用而不去，此则臣之罪也。惠卿责臣，实当其罪，臣不敢逃。”上曰：“相与共讲是非耳，何至乃尔。”王进曰：“司马光所言，盖以朝廷所更之事，或为利甚少、为害甚多者，亦不必更耳。”因目光令退。
    王进读《史记》，光进读《资治通鉴》毕，降阶，将退，上命迁坐敦于门内御榻之前，皆命就坐。王礼辞，不许，乃皆再拜而坐。左右皆避去，上曰：“朝廷每更一事，举朝士大夫讠凶々皆以为不可，又不能指名其不便者，果何事也？”对曰：“臣疏贱，在阙门之外，朝廷之事不能尽知，借使闻之道路，又不能知其虚实也。”上曰：“据所闻言之。”光曰：“朝廷散青苗钱，兹事非便。今闾里富民乘贫者乏无之际，出息钱以贷之，俟其收获，责以谷麦。贫者寒耕熟耘，仅得斗斛之收，未离场圃，已尽为富室夺去。彼皆编户齐民，非有上下之势、刑罚之威，徒以富有之故，尚能蚕食细民，使之困瘁，况县官督责之严乎？臣恐细民将不聊生矣。”吕惠卿曰：“司马光不知，此事彼富室为之，则害民；今县官为之，乃所以利民也。昨者，青苗钱令民愿取者则与之，不愿者不强也。”光曰：“愚民知取债之利，不知还债之害，非独县官不强，富民亦不强也。臣闻作法以贪，弊将若何？昔太宗平河东，立和籴法，时米斗十余，草束八钱，民乐与官为市。其后物贵，而和籴不解，遂为河东世世患。臣恐异日之青苗，亦如河东之和籴也。”上曰：“陕西行之久矣，民不以为病也。”光曰：“臣陕西人也，见其病，不见其利。朝廷初不许也，而有司尚能以病民，况今立法许之乎？”上曰：“坐仓籴米，何如？”王等皆起对曰：“坐仓甚不便，朝廷近罢之，甚善。”上曰：“未尝罢也。”光曰：“今京师有七年之储，而钱常乏。若坐仓，钱益乏，米益陈，奈何？”惠卿曰：“坐仓得米百万石，则岁减东南百万之漕，以其钱供京师，何患无钱？”光曰：“东南钱荒而米狼戾，今不籴米而漕钱，弃其有余，取其所无，农末皆病矣。”侍讲吴申起曰：“光言至论也。”光曰：“此皆细事，不足烦圣虑，陛下但当择人而任之，有功则赏，有罪则罚，此则陛下职也。”上曰：“然。‘文王罔攸，兼于庶言，庶狱庶慎，惟有司之牧夫’，正谓此也。”
    上复与众人讲论治道，至晡后，王等请起，上命赐汤，复谓光曰：“卿勿以向者吕惠卿之言，遂不慰意。”光对曰：“不敢。”遂退。
    七年十二月戊辰，端明殿学士司马光上《资治通鉴?五代纪》三十卷。《资治通鉴》自治平三年置局，每修一代史毕，上之。至是书成，总二百九十四卷，《目录》、《考异》各三十卷。上谕辅臣曰：“前代未尝有此书，过荀悦《汉纪》远矣。”辅臣请观之，遂命付三省，仍令速进入。以光为资政殿学士，降诏奖谕。
    旧制，文武群臣由一命而上，自外至京，必先诣正衙，见讫，乃得入见。辞谢，亦如之。太祖皇帝御极之初，亲总庶务，尝驿召一边臣入对，将授以方略，讶其到阙已数日而未见。左右或奏以未过正衙，太祖意不平之，乃令自今皆入见谢毕，乃得诣正衙，遂为定制。
    崔翰，京兆人，以镇安军节度使充高阳关都部署。召还，以疾留京师。疾间，请见上曰：“臣以身许国，不愿死于家。”太宗壮之，复令之任。翰骁勇，有方略，所至立功。
    赵延进屯定州，契丹入寇，与崔翰、李继隆将兵八万，太宗赐八阵图，使按图从事。归次蒲城，虏大至，翰等按图布阵，相去各百步，众惧，无斗志。延进曰：“不如合而击之，违令而获利，不犹愈于辱国乎？”遂改为二阵，三战，大破之，获人马、牛羊、铠甲数十万，迁右监门卫将军。
    王章惠公随知扬州，许元以举子上谒，自陈世家，乃唐许远之后。章惠率同僚上表，荐其忠烈之家，乞朝廷推恩，而通判已下，皆不从。章惠遂独状荐之，朝廷以为郊社斋郎。元有材谋，晓钱谷，为江淮制置发运判官，以至为使，凡十余年，号为能臣，终天章阁待制。
    富公知青州，州岁穰，而河朔大饥，饥民东流。公以为从来拯饥，多聚之州县，人既猥多，仓廪不能供，散以粥饭，欺弊百端。由此人多饿死，死者气熏，疾役随起，居人亦致病毙。是时方春，野有春菜，公出榜要路，令饥民散入村落，使富民不得固陂泽之利，而等级出米以待之。民重公令，米谷大积，分遣寄居闲官往主其事，间有健吏，募流民中有曾为吏胥走隶者，皆倍给其食，令供簿书、给纳、守御之役，借民仓以贮，择地为场，堀沟为限，与流民约，三日一支，出纳之详，一如官府。公推其法于境内，吏之所在，手书酒炙之馈日至，人人忻戴，为之尽力。比麦熟，人给路粮遣归。饿死者无几，作丛冢葬之。其间强壮堪为禁卒者，募得数千人，面刺“指挥”二字，奏乞拨充诸军。时朝中有与公不相能者，持之不报，人为公忧之。公连上章恳请且待罪，乃得报。自是天下流民处，多以青州为法。
    二月戊辰朔，诏天下贡举人自今止令逐州解头入见。时举人群见，进止多不如义，而民有缑化隆、高惟志者，又辄阑入殿廷献封事也。
    梁适与任中师有姻，知其赂吕夷简事，明往视之，曰：“宜绳子舍。”未几，修注。
    初，州肥乡县田赋不平，久莫能治，转运使杨偕患之。大理寺丞郭谘曰：“是无难者，得一往，可立决也。”偕即以谘摄令，并遣秘书丞孙琳与共事。谘等用千步方田法四出量括，得其数，除无地之租者四百家，正无租之地者百家，收逋赋八十万，流民乃复。及王素为谏官，建议均天下田赋，欧阳修即言谘与琳方田法简而易行，愿召二人者。三司亦以为然，且请于亳、寿、汝、蔡四州择尤不均者均之。于是遣谘与琳先往蔡州，首括上蔡一县，得田二万六千九百三十余顷，均其赋于民。既而谘言州县多逃田，未可尽括，朝廷亦重劳人，遂罢。琳，共城人也。
    己丑，诏古渭寨修城卒权给保捷请受，仍以蕃官左班殿直讷支蔺毡为本地分巡检，月俸钱五千，候一年能弹压蕃部，即与除顺州刺史。蔺毡世居古渭州，密迩夏境，夏人牧牛羊于境上，蔺毡掠取之。夏人怒，欲攻之。蔺毡惧力不敌，因献其地，冀得戍兵以敌夏人。范祥欲立奇功，亟往城之。蔺毡先世跨有九谷，后浸衰，仅保三谷，余悉为他族所据。青唐族最强，据其盐井，日获利可市马八匹。蔺毡白祥，此本我地，亦乞汉家取之。祥又多夺诸族地，以招弓箭手，故青唐及诸族皆怒，举兵叛。祥既坐责绌，张请弃古渭勿城。夏人复来言：“古渭州本我地，今朝廷罪州于彼，违誓诏。”遣傅求制置粮草，专度其利害。求言：“今弃弗城，夏人必据其地，更为秦州患，且已得而弃之，非所以强国威。按蔺毡父祖皆受汉官，其地非夏人所有明甚，但当更名古渭寨，不为州，以应誓诏尔。”即召青唐等族酋，谕以“朝廷今筑城，实为汝诸族守卫，而汝叛何也？”皆言：“官夺我盐井及地，我无以为生。”求曰：“今不取汝盐井及地，则如何？”众皆喜，听命，遂罢兵。求乃割其地四分之三以畀青唐等族，卒城古渭，始加蔺毡以爵秩。
    嘉四年秋七月丙申，太子中允王陶为监察御史里行。初，诏中丞韩绛举御史，而限以资任，屡举不应格。于是绛请举里行，以陶为之，诏可。陶辞不受，诏强之，乃就职。……
    己酉，诏殿前马步军司皆置检法官一人。先是，有禁卒妻、男皆为人所杀，殿前副都指挥使许怀德以其夫为不能防闲，谪配下军。侍御史知杂事吴中复言：“三衙用刑多不中理，请置检法官。”既从之，寻有言其非便者，复罢之。
    自郭谘均税之法罢，论者谓朝廷徒血阝一时之劳，而失经远之虑。至皇中，天下恳田视景德增四十一万七千余顷，而岁入九谷乃减七十一万八千余石，盖赋不均，故其弊如此。其后田京知沧州，均无棣田，蔡挺知博州，均聊城、高唐田，岁增赋谷帛之类，无棣总千一百五十二，聊城、高唐总万四千八百四十七。既而或言沧州民不以为便，诏输如旧。是日，复遣职方员外郎孙琳、都官员外郎林之纯、屯田员外郎席汝言、虞部员外郎李凤、秘书丞高本分往诸路均田，从中书门下奏请也。本独以为田税之制，其废已久，不可复均。朝廷亦不遽止，后虽均数郡田，其于天下不能尽行……
    乙酉，罢诸路同提点刑狱使臣，置江南东西、荆湖南北、广南东西、福建、成都、梓、利、夔路转运判官。先是，同提点刑狱使臣或有窃公用银器及乐倡首饰者，议者因言使臣多不习法令、民事，不可为监司，故罢之。十一路旧止一转运使，至是各增置判官，以三年为一任。第二任知州人为判官，满一任与提点刑狱；初任知州若第二任通判为判官，满两任亦如之……
    甲戌，富弼起复礼部尚书、平章事、昭文馆大学士、监修国史，弼辞不拜。故事，执政遇丧皆起复。弼谓金革变礼，不可用于平世。上五遣使起之，卒不从命。或言弼初与韩琦同在二府，左提右挈，图致太平，天下谓之“韩、富”。既又同为宰相，琦性果断，弼性审谨。琦质直，语或涉俗。俗谓语多者为“絮”。尝议政事，弼疑难者数四，琦意不快，曰：“又絮邪！”弼变色曰：“絮是何言与！”又尝言及宰相起复故事，琦曰：“此非朝廷盛典也。”于是弼力辞起复，且言：“臣在中书，盖尝与韩琦论此，今琦处嫌疑之地，必不肯为臣尽诚敷奏，愿陛下勿复询问，断自宸虑，许臣终丧。”琦见之不乐，自是二人稍有间云。
    庚子，工部尚书、平章事、集贤殿大学士韩琦加昭文馆大学士、监修国史，枢密使、礼部侍郎曾公亮为吏部侍郎、平章事、集贤殿大学士，右谏议大夫、参知政事张为工部侍郎，加检校太傅，充枢密使。上既许富弼终丧，乃迁琦首相。或谓琦曰：“富公服除，当还旧物。公独不可辞昭文以待富公邪？”琦曰：“此位安可长保。比富公服除，琦在何所矣。若辞昭文以待富公，是琦欲长保此位也，使琦何辞以白上？”闻者亦是琦言。
    嘉初，琦与富弼同相，或中书有疑事，往往私与枢密院谋之。自弼使枢密，非得旨令两府合议者，琦未尝询于弼也，弼颇不怿。及太后还政，遽撤东殿帘帷，弼大惊，谓人曰：“弼备位辅佐，他事固不敢预闻，此事韩公独不能与弼共之邪？”或以咎琦，琦曰：“此事当时出太后意，安可显言于众？”弼自是怨琦益深。
    韩维说慈寿将归政，颍王谓维及孙思恭曰：“慈寿欲为曹佾求使相。”二人不应。王竟使王陶达意于政府，果得之。他日，二人独见，维以是戒王曰：“今陛下已亲政，内外上下事体已正，当专心孝道，均养三宫而已，他事勿预也。”
    工部郎中、秘阁校理、同修起居注、直舍人院钱藻罢直舍人院。御史中丞邓绾言：“冯京为性庸很，朋邪徇俗，疾害圣政。陛下宽仁不诛，守藩未几，复移边帅。而藻代陛下作训诰，乃称京‘执正不回，一节不挠”，又云‘大臣进退，系时安危’。京在政府，曾无补益，惟退有后言，何谓一节？且京罢政逾岁，岂尝有危？藻专事谄谀，乞加黜责。”上从之。绾知王安石恶京，又恐京复用，故为此以附岚彩病？
    凡朝士系狱者，蔡确令狱卒与之同室而处，同席而寝，饮食旋溷，共在一室。置大盆于前，凡馈食者，羹饭饼饵，悉投其中，以杓匀搅分饲之，如犬豕。置不问。故系者幸得其问，无罪不承。
    韩魏公帅定武时，夜作书，令一侍兵执烛于旁。侍兵他顾，烛然公须，遽以袖麾之，而作书如故。少顷，回视，已易其人。公恐主吏鞭之，亟呼曰：“勿易之，渠方解持烛矣。”军中感服。
    太祖皇帝潜龙时，虽屡以善兵著奇功，而天性不好杀，故受命之后，其取江南也，戒曹秦王、潘郑王曰：“江南本无罪，但以朕欲大一统，容他不得，卿等至彼，慎勿杀人。”曹潘兵临城，久之不下，乃草奏曰：“兵久无功，不杀无以立威。”太祖览之，赫然批还其奏曰：“朕宁不得江南，不可辄杀人也。”逮批诏到，而城已破。契勘城破，乃批奏状之日也。
    太祖皇帝即位后，车驾初出，过大溪桥，飞矢中黄纟散，禁卫惊骇，帝披其胸，笑曰：“教射！教射！”既还内，左右启捕贼，帝不听，久之亦无事。
    建隆间，竹木务监官患所积财植长短不齐，乞剪截俾齐整。太祖批其状曰：“汝手足指宁无长短乎？胡不截之使齐？长者任其自长，短者任其自短。”《御批》宣和中予亲戚犹有见者。
    国初宰执大臣，有前朝与太祖俱北面事周，仍多在己上，一日即位，无所易置，左右驱使，皆萎靡听顺，无一人敢偃蹇者。始听政，有司承旧例，设宰相以下坐次，即叱去之。
