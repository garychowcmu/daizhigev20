 

　　淞故述　　（明）杨枢 撰

　　●淞故述

　　雲间九峰，陆宝为二峰。其土宜树，人争取之，夷为平陆矣。定庵曹公时中，拟以竿山补之，有《九峰补亡诗》。“山头日月长吞吐，山下乱石难名数。小者卧伏如群羊，大者蹲踞如虓虎。生材中矢因得名。十笏天留给孤土。兹山合补九峰亡，后世视今应作古”。又以盘陀石、雨花洞、玉窦泉、箭竿竹为四咏，各有诗。先是鹤滩钱公福，尝作檄小山补之，然小山盖横云之余壤也，故又名小横山，势不可二。竿在诸山之北，与凤凰对峙，进竿次之，于义亦协。

　　湖泖之水，皆发源苏之太湖，故每风自西北来，则水患暴溢。治水者，惟浚吴淞江入海，浚白茆以入大江。太湖之势分，则松无水患，夏忠靖公尝试之矣。正德辛巳冬，季司空充嗣，复浚二水，动三郡之众，费巨万，当时颇有诮者。今十余年，虽雨浃旬，而无大患，皆其力也。司空，四川内江人。

　　“山东未息马，山西尚挥戈。急起州县兵，北开白茆河。海风裂面天雨雪，山高水深不见月。万人凿土如凿山，河边死者谁收骨？白茆河成如白虹，百里直与昆城通。将军不待驱鬼工，平地遂作鱼龙宫。问谁爱民如爱子？华亭盛侯古莫比。昔去今远悲复喜，非汝身为白茆鬼。盛之德，河之水，千古万古流无已。”此清江贝公琼赠盛彦忠《白茆歌》也。彦忠，广陵人，元末年为华亭丞。

　　“通海易，塞海难。请君反复思两端，雨旸愆期致涝干。此与时政还相干，人力回天亦良艰。惟是筑堤护圩田，此荣若举人心安。单舸寡从相周旋，东西遍阅陌与阡。佚道便民省笞鞭，低者增筑令高坚。破者补缀令完全，可以蓄泄防未然。道元水经有本源，守敬议论非腐酸。前元特设水监官，仁发姓任号月山。此老水利亦精专，令君奇胸万卷蟠。取用不竭如渊泉，纵横曲直珠走盘。但厚民力毋伤残，眼前活法人所便。古人陈迹亦蹄筌，吾君吾相圣且贤。将举废坠起陂偏，和气充塞位两间。尧水汤旱非所患，侧闻西潭过高轩。移时不出吏侯门，方且索我诗稿看。感君西台旧岁寒，不惜千里披心肝。”此西潭陈公章寄祝水部诗也。弘治甲寅，工部徐侍郎贯治水江南，议开白茆港，泄水于海。时西潭贰瑞州，闻而寄之，录备一说。

　　西潭公以刑部郎中调佐瑞州，时太守尚缙适满任，库有余银，积至万两，将自入。公至守，知不可隐，乃欲以其半污公，公不可，即请于上官，而附诸籍。门人钱福志其墓不及此，用表出之。

　　佥宪许公璘，致仕日，里人有被诬者，以五十金托蒙古赛氏子，丐公白之。公知其诬，直于官，得释。而赛竟匿其金，不以酬，后里人以赛面质于公，公谢有之。前辈厚德如此。

　　宋太史潜溪先生，尝作《松隐庵记》，有云：“今之细民，竭三时之力，欲其室庐之完，饘粥之充，而不可得。释氏之徒，皆坐而享之。苟不力求其道，无忝于大雄氏之教，则因果之皎然者，甚可惧也。其论甚正，而足以寒缁流之心，今志不载此碑，当命其徒刻而传之，亦不为无助。”

　　王少参圭，以戎籍入金山学，与罗义为友，并有时名。景泰庚午，罗魁南畿，有司表其闾，圭誓不第不过其门。癸酉，圭举于乡，甲戌，第进士，人称其有志，性刚介。成化中，郡守有恣科罚者，圭佯立券贷之，守惭而止。有县令酷暴者，圭使人持其杖归，暴亦少减。前辈刚直之风，今亡矣夫！

　　《府志》称布名吉贝。按《南史外夷》传：林邑国吉贝树，其华成时，如鹅毛。抽其绪，纺之以作布，与苎布不殊，则知所云乃北方之词，而松人遂以为布之名，误矣。

　　《西郊笑端集》序有曰：“皇明初，松江之善诗者，御史袁景文为最，判官陈文东、乡贡进士陆宅之、江西佥事董良史、处士吴子愚辈，亦相颉颃。会稽杨廉夫，避地而居松，其才赡气雄，震耀当世，则一时才士皆宗之，往往高古不逮，诡怪层出，又景文辈所不屑也。自后渐入纤巧，初学惑之，识者惟宗景文焉。”《雪航稿》序有曰：“顾谨中有《四坏奇简知高皇》，而有《经进录》行世。袁景文《在野集》之浑厚含蓄，识者谓远逼盛唐。管时敏《蚓窍集》之清丽优柔，谓可与袁方驾。他若张枢、张璧、吴子愚辈，亦各成家，有足传者。”按二序，东海张公笔也，虽为良史公至言，而国初淞江诗人之评，则尽在是矣。

　　铁崖先生，字廉夫，则维桢字当从木，而往往见其真迹有作祯字，尝以为疑。近偶以其所识岁月求之，始得其意。盖国初诸王有讳桢者，先生之从示，皆入国朝书也。推此，亦可以验其书之真伪。

　　《漳州府志》有王源者，字启泽，龙岩人，同知松江府事奏罢重额粮三十四万余石，逋负粮三十九万余石。豪民宋保等，号五虎，馋害乡里，源以法绳之。五虎害息，刁民褚路等，诬奏二百余家，谓以左道惑民，逮系甚众，悉平反之。以母老，乞终养，民遮留不可得，留其靴以去。今按《一统志》：源以甲申庶吉士，历职方郎，知潮州府，而不及同知。前后松志，止载源姓名，而不著治绩，此独见于漳志，颇以为疑。然松志，宣德五年二月二十一日，敕减本府税粮，共计三十万二千八百八十五石，兹固朝廷之德意，盖亦必有先者。且知府赵公豫，是年始任，则此为源所奏减无疑。及读杜宗桓所上周文襄公书，谓两奉诏书敕谕，自宣德七年以前，拖欠粮草，悉皆停征，则源所奏罢逋负之粮也。夫源功在松甚大，而今无有能道之者矣。呜呼！世固有为而弗传，独源也哉！

　　浦江郑珠，字彦平，元至正中，任松江等处稻田提领所大使。嘉定、华亭、上海之交，有田二十顷余，既隶所中，而都水使者，及江淮财赋府，复重赋之，民日困甚。珠为闻于朝，免之。先是，征民无艺，岁有羡粮万余斛，上下共利之，习以为常。珠至，即命急还于民，吏争以无主名为解，弗听。乃计家口数分之，望门而拜者以千数，稻田所素号米谷之府，而为之使者又总揽其纲，他人靡不思遂其欲，而珠日籴于市，处之犹贫人。宋潜溪先生铭其墓，载其事甚悉。按元季籍没米国珍、管明之田，以与丞相脱脱，故立稻田提领所掌之，而江淮财赋府，则领故宋后妃之田，以供太后者也。噫！处权门角立之下，而能免复赋之田，当货利羡余之会，而能守不贪之宝，古之所谓能吏、廉吏，盖兼之矣。可无闻也乎？

　　朱显忠，如皋人。元季，尝为张士诚守松江，丙午冬，俞通海兵临太仓，昆山、嘉定等处皆附。显忠知天命有在，以城降。后守文州死节，赠镇国将军，见《功臣录》，而《一统志》则系于扬州。按《府志》：丙午年，王立中为守，则所谓守松江者，盖阃帅之寄也。

　　元末，松江屡罹兵火，经史子集无遗，而教事几废矣。甲辰，王公立中来知府，首务兴学，延五经师，训迪子弟员，购求《十三经注疏》等书，藏于学，士习一新，自是科目人才甲江南。立中三子琏，吏部主事；汝玉，春坊赞善；汝嘉，翰林侍讲。君子以为善政之报。

　　景泰中饥，郡守赈济，多申而少给，识者谓此人必无后，已而果然。孰谓天之视听远哉？因并表之，以为长民者劝。

　　唐陆宣公贽，松故无专祀。正德庚辰，推官周公佐，始毁灵顺宫为之祠，请祀于朝。其略曰：“臣正祀典，国之大事。古先哲王，生于其乡，没则庙食于其土。所以崇德报功，风励天下。唐中书侍郎平章事陆宣公贽，世传嘉兴人，稽之载籍，钱起送贽弟擢第还乡诗，有曰：‘乡路归何早？云间独擅名。华亭养仙鹤，指日再飞鸣。’则贽之生于华亭无疑。时县方为镇，隶于秀州，故贽为嘉兴人，而庙在焉。元至元中，县始别升为府，且易今名。而贽之祠在故郡者，因弗徙。由唐以来，殆且千载，桑梓故墟，独未有为之祠者。稽之郡典，陆逊父子，华产也，翊戴孙吴，而三贤有祠，春秋致祭。贽之在唐，学究天人，志存经世，偶遭遇德宗，属时多艰，谋谟帷幄，剪除群凶，功在社稷。文章节气，师表百世。先正谓其功业赫然，心行不戾于圣贤之道，其视陆逊父子，以智谋翊戴偏方，不啻碔砆之与美玉，一祀一否，舆情未惬，非所以示褒崇之道，昭劝戒之方。府治西南，有曰：‘灵顺行宫’，乃郡人以奉五显灵官者。臣尝因其为厉，毁其像设，而庙固存，遂上白巡抚，改立贽祠，肖像其中。第祀典未昭，有司无所承命，以供祀事。乞赐详定牺牲笾豆祝帛品数致祭，永为遵守。”疏奏，下礼部，部乃令翰林撰文，官府于春秋次丁致祭。按松、嘉二郡之士，各以为宣公生于其乡，而不能决。周公此疏，诚断案矣。

　　乐宗茂，浙仁和人，以进士同知府事。弘治戊申，署上海事，食河豚而美。既彻，问有余，则侍卒既食之矣。更烹以进，仓猝不熟，下咽而死。卒惧，徙其尸缢厕中以自免。宗茂政事有可观者，时以其自经也。概以贪人惧败者之常目之，亦冤矣。

　　河豚之美恶，前辈论之详矣。予邻有周姓者，与九人共食而死，其八人竟无恙。夫松人每以遇毒归罪于修治之不佳，而不知人有虚实厚薄之不同，故有死有不死。且人参，药之美者也，而人亦有不能胜者，况毒人之物哉！养大君子，不食可也。

　　定庵先生，为云南佥事时，分巡所过，必有题咏书壁间。比反，则属和殆尽，词翰皆可观。先生问之，始知为从行指挥某也。后某以罪误当落职，先生特释之。及以忧归，某持三百金为报，先生却之，复益五百。先生厉色曰：“吾惜汝才耳，岂有私耶？”竟不受。

　　景泰中，有以进士第二人入翰林者，颇自矜炫。后因归省，东海先生作文赠之。其略曰：“昔司马相如拜中郎将归蜀，太守郊迎，县令负弩矢先驱，鄙人荣之。沂公王曾及第归青州，郡守军帅率老具乐郊迎，公乃从间道入谒，不敢当礼。论士者不必究其始终，于一端窥之，亦可知其成就矣。近时以侥幸一得，往往效相如所为，以夸市灶婢，吾尝窃为世俗叹。今君赐告归省，吾云间之仕于朝者，道衣锦之荣备矣。予妄以沂公之事望之，亦挽流俗之一机也。”观此，前辈直谅之风，犹可想见。

　　默易台，凤山朱应祥读《易》之所也。应祥性迂狂，尝谓钱文通公曰：“予在默易台，读公诗之不善处，恨不得长竿一击公头也。”应祥于文通公为后辈，而其放言如此。

　　梦庵陆润玉之女，名娟，自少颖异，授以书史，辄忆不忘，长亦通敏，不妄言动。有索其父送行诗者，父不在，为代作云：“津亭杨柳碧毵毵，人面东风酒半酣，万点落花舟一叶，载将春色过江南。”父归责之，自是吟咏绝不及门外事。及归马龙，姑亡，事舅至孝。舅没，托以二女，乃置净室，与之同寝处者十年。既嫁，始复夫室，无出，为夫买妾而生一子。将卒，以所作稿悉焚之。曰：“非妇人事也。”夫妇人事笔砚者，恒有于天下，而有难能之事如陆者，岂能得哉！梦庵之孙稔厚交于予，故闻之详。

　　定庵先生，西涯文正公门人也。八月十五，为先生初度日，壬申岁，先生寿八十一，西涯寄诗寿之，有曰：“八十一回秋月圆”，自是每岁必寄有“八十几回秋月圆”之句，且谓当另起例。西涯既殁，松之士大夫犹循其例不废。辛巳，先生寿九十，而以初度前五日卒，谓非谶欤？

　　府学乡贡题名石，同知王源撰文，知府徐季书篆。按前后郡志，皆逸徐姓名，然与王同官，则其宦次当在赵公之前。

　　华亭丞俞仲瓛，志逸其名，独见于《清江集》之霜林说。且曰：“仲瓛早岁读书，绩文有声吴越间。其去而家于九峰也，人且以其抑郁无聊，不能终日，乃以霜林为况，则知动心忍性，惩其所已悔，而益所不能矣。”仲瓛，会稽人，盖亦因宦而居于松。

　　乡贡进土许琼，府志止载姓名，而他无所纪。惟东海有《送计廷玉复任序》。按廷玉宰封邱县，藩臬皆考其廉爱，以不能事权势，乞归。当道不许，故复任，则其人亦有可述者。

　　成化末，有显宦满载归者，一老人踵门拜不已，宦骇问故。对曰：“松民之财，多被官府搬去。今赖君返之，敢不称谢？”宦愧不能答。

　　李宗伯至刚之子源，举进士。其孙桓，方髫龀，出见。客曰：“令尊新进士。”桓应声曰：“家祖旧尚书。”客有戏之曰：“两猴解木于山中，小猢狲也会对锯。”桓应曰：“一马陷足于沙内，老畜生安敢出蹄？”时人称为“李做对”，后领乡荐，仕终知府。

　　近见唐饬轩所藏《黄汝申宪长手评宋仲昙》，陈东文书二条，各与二笔法酷类，盖学昌黎樊宗师墓志云。

　　钱文通公尝为其先人筑坟北山，官没民助之，有舁土失期者，公怒诘之。对曰：“方在黄廉使坟上取土来，故迟耳。”公默然。吁！公之宰木，今亦几尽矣。

　　松江学无专志，而其因革附见于府志，枢尝欲辑记所闻，未果也。然庙学科目书器之类，具有可稽，而学之官迁代无恒，不可无述，谩具如左。

　　○学官表

　　松之守令，咸有题名，而学官独缺焉。岂不以其职之卑略之耶？然刑范之地，其重于守令埒，可无监观哉！
　　作学表、官表。

　　教授

　　元  张梦应，二十二年在任。
　　至元
　　元贞  马允中，二年在任。
　　刘蒙。
　　延祐  沈德华，元年任。
　　薛铁，七年在任。
　　重纪  林圣子。
　　至元
　　至正  倪骏，九年任。
　　施璛，宣州人。
　　陈仲微。高志道，通州人，二十一年任。
　　冯恕，字仁伯，会稽人，二十三年在任。
　　陶植，钱塘人，二十五年在任。
　　国朝
　　洪武
　　宣德  郑兴宗，元年在任。
　　孙鼎，字宜铉，江西庐陵人，举人。九年，以浦江教谕升任，满九载，荐为监察御史，总南畿学政。
　　正统  王礼，江西人，九年在任。
　　成化  叶粲，江西进贤人，九年在任。
　　因礼（因当作周）。
　　鲁璵，山阴人。
　　弘治  朱，仁和人，五年任。
　　陈惟卒，慈溪人，十年任。汪集，余姚人，举人，十五年任。
　　正德  宋隆，赵州人，己未进士。五年，以同知降任。
　　彭炼，江西举人。六年，以学正升任。九年，忧去。
　　谭璋，广西桂林人，举人。十一年，以教谕升，罢归。
　　王度，临海人，癸未进士，二年，升南京工部屯田司主事。
　　程节，江西南城人，举人。七年任，十年升盐城知县。

　　分教

　　元贞  周囦，二年在任学正。
　　唐纯，二年在任学录。
　　至正  孙成，直学。
　　胡存道，十六年任训导，会稽人。
　　钱璧，字伯全，华亭人，十七年在任训导。
　　张谊，海昌人，十九年在任学正。
　　张庸，松陵人，十九年在任学录。
　　张节，华亭人，十九年在任直学。
　　王文泽，字伯雨，华亭人，训导。
　　邵亨贞，字复孺，淳安人，占籍华亭，以下训导。
　　国朝  林洵，字季文，浙江台州人，占籍华亭。
　　洪武  贝琼，字仲琚，嘉兴人，至正二十四年任，升国子监助教。
　　杨基，字孟威，苏州人，历升山西按察使。
　　全思诚，字希贤，上海人，召为文华大学士，兼左中允。
　　邱民，字克庄，历升礼部侍郎。
　　王嘏，字伯纯，维扬人，十一年在任。
　　张枢，字梦辰，上海人，明经。
　　曹睿，字新民，永嘉人，占籍松江。
　　王彦文，华亭人，升嘉兴教谕。
　　叶原白，钱塘人，占籍华亭。
　　马兼善，会稽人，占籍华亭。
　　杨斌，华亭人，官至清纪郎。
　　魏骥，字仲房，萧山举人，在任十二年，
　　历升南京吏部尚书。
　　韩阳，字伯阳，山阴人，历升布政。
　　吴让，华亭人，举人。
　　宣德  瞿远，元年任。
　　王溥，元年任。
　　正统  刘瓛。
　　陈仲仁。
　　徐昶。
　　江汉，字朝宗，建阳人。
　　成化  胡昇，福建闽县人。
　　周复、江西吉水人。
　　弘治  萧雅。
　　邓敏。
　　黄琮。
　　王文华。
　　唐圭。
　　朱鏶。
　　陈新。
　　正德  闻与。
　　杨霁。
　　周瑄，鄞县人。
　　赵儒。
　　林汴，莆田人。
　　孙济。
　　胡相，浙江永康人。
　　高朋，湖广巴陵人。
　　胡庆，山阴人。
　　魏宝，广西桂林人。
　　詹泽，铅山人。
　　王鲁，莆田人。
　　王儒，福建龙溪县人。
　　刘祖震，湖广华容人。
　　罗昕，吉水人，六年任。
　　李文，广西马平人，举人，八年任。

　　华亭学聚奎亭，弘治辛亥，县令汪公宣所建也。明年，东江顾先生清魁南畿，龙山张先生弘至第五人，嘉靖壬午，聂公豹葺而新之。东江先生有诗云：“三十年前庆落成，白头重见此峥嵘。江山不息英灵气，星汉遥增日月明。谩学鲁人歌在泮，敢先周彦试吹笙。天机未欲分明语，梦里泥金有姓名。”先生尝有异梦，故及之。明年，徐内翰阶赐及第。

　　府学天藻亭，己丑，郡守长沙熊公宇建，以藏敬一箴，教授程公■〈火節〉书匾。

　　读书堆，旧有大树，成化初犹存。九峰曹先生泰有诗：“山中古木长松树，剥落龙鳞大十围。涉历冰霜心独苦，战争风雨势将飞。白云留影落僧榻，金粉团香点客衣。四十年前曾见说，于今饱看坐忘归。”

　　九峰过黄浦诗：“月照黄龙浦水黄，南飞乌鹊夜茫茫。晚潮天接海门近，秋草城埋沪渎荒。道上人家金井塌，县中官酒玉缸香。秋来直欲通宵饮，消得先生醉几场。”中二联逼盛唐矣。

　　顾利宾过松江诗：“吴淞三万六千顷，震泽与之俱渺茫。鸿雁一声天接水，兼葭八月露为霜。秋风漫引渔人笛，落日偏惊贾客航。三十年前此来往，尘缨犹未濯沧浪。”利宾，镇江人，洪武中仕于朝。

　　成化中，有杨推官者，素疾一吏，常欲置之法。弘治庚戌，知府鄢陵刘公入觐，而吏适役于吏部，绐刘曰：“铨曹有言有司之不职者，必曰松江推官，入对宜慎。”及审官至杨名，而刘不能对，遂至落职。吏不暇较，而责备之论，亦有归矣。

　　正德壬申，流贼寇山东诸郡，江南震恐。松城四周，故有市廛，有司悉命撤之，复欲绝四濠之梁，民甚不便。龙囦戚韶有诗曰：“人情汹汹语浮嚣，腹里千愁未易销。战舰未收河朔贼，居民虚断灞西桥。天须向曙星初灭，树必经秋叶始飘。不似十年前意况，青楼明月唤吹箫。”此诗纪一时之事，而其命意亦不浅。

　　卫文节公，专祀于昆山，其祠堂记云：“墓在湖州，今玉屏山之麓，相传有卫状元之墓，盖后人附会云。”

　　《击壤歌》，民乐有贤令也。“姑缉麻，妇纺花，丁男在田女在家。吏卒不下乡，官无横科差。老翁弄儿孙，逐影向壁孥。东邻酒，西邻茶，从朝至暮笑呀呀。布谷昨夜鸣，村村补桑麻。不违农作时，今年落秧早。爱民如子县令心，无事扰民如此好。夫撒秧，妻采桑，农事已兴蚕事忙。大麦■〈艹尊〉■〈艹尊〉秀，小麦■〈艹奉〉■〈艹奉〉长。菜花半稀青间黄。今年县官好，民害不下乡。田家得安业，出入无惊惶。日力岂敢嬉？夜共灯烛光。催了机上布，便是囊中粮。饥寒庶可免，逋负亦可偿。不患心头损新肉，只要眼前医旧疮。”此歌，董良史所作，不知贤令为谁。然国初，松之吏称民安可想？

　　约庵陈公潮，以乙榜受学职，后升知州致仕。张都宪璿，其门人也。正德乙亥，御史来视学时，松人欲入学者，争干于公，千金可坐致也。张就访于家，见垣壁不治，意甚怜之。公曰：“视做秀才时，则已过矣。”张徐曰：“入学案犹未出，盖若导之言也。”公曰：“予所不敢预者有三：坏名节，一也；骄惰人之子弟，二也；起奔竞之风，三也。”张起拜曰：“受教矣。”公之介类如此，而且始终不渝，有足重云。

　　一川张君其性，东海之孙也。厥考后乐公，副宪广西，驻兵平乐而歾。有通判某籍帐下，得余金四百两，劝性取之。性曰：“父死而因以为利，可谓人乎？”豪厘无所取。后从甘泉游，明理学，为盛德君子，兹其一节云。

　　顾曦，字东曙，松之老儒也。博学能诗，其吊朱端常墓曰：“玄堂千载寄崇阿，石马无声墓草多。故里尚传前代事，浮萍应落逝川波。野人夜黑偷金碗，山鬼天寒泣翠萝。莫问人间兴与废，夕阳回首自兴歌。”东江先生以呈西涯公，公曰：“不意山林乃有此作。”

　　顾东曙能通数学，尝考晷度之数，纂辑成编。每未颁历，可预知来岁节候宜忌之详。一日，出示客，客曰：“此私历也，得无犯禁乎？”始惧而焚之。老儒博学，而不知世务如此。

　　元伯颜盛曰：“上海有俞俊者，赋《清平乐》云：‘君恩如草，秋至还枯槁。落日残星犹弄晓，豪杰消磨尽了。放开河海襟怀，休教白鹭猜。我是江南倦客，等闲容易安排。’后仇家以其稿诉于官，厚贻获免，而因以丧家。然则君子岂可易其言哉！”详具《辍耕录》。

　　青龙、大盈之间多荒田，弥望皆芦苇之场，甚至数十里绝烟火，虽有召募之令，无有应者。正德中，内江喻公来知府事，锐意讲求，乃议分设赈治，使民聚货。货通，则田易垦治，田垦治，则可以省阖郡包赔之苦，甚良策也。规画已定，而天下不憗遗，今未有续而终之者。

　　尚书伍公文定，嘉靖甲申，以操江莅松。有“昔推常郡此盘粮，粟米陈陈盈十万”之句。东江先生曰：“诗虽不工，而当时储蓄之富可征也。”按伍公推郡时，当是弘治末年也，而犹有十万之积，况周文襄时耶？今之所以无者，其弊有二：逋负也，侵欺也。逋负固奸顽之常态，而亦有出于不得已者，犹可言也。若侵欺，则极为可恶，何也？起运之外，存留以备赈济，文襄之良法也。自易银之法行，而济农之仓虚设矣。积年之书手，惯役之粮长，每于领米易银之际，则虚开姓名报官，名为关米大户，而实自入以肥家，至有一人而侵欺至万石者。积弊相仍，莫甚于此。概郡计之，其丽不亿，此与文襄之意相戾甚矣。牧民君子，苟清此弊，自足济农，何必为劝借之令以速怨哉！庚寅，郡守长沙熊公宇，颇究兹弊，痛惩其尤者三数人，时论快之，然竟亦未尽革也。

　　宋潜溪先生，尝为上海夏宗显作圹记。夏，盖洪武中粮长也。记称其畏谨好礼，田赋皆先时而集，不烦征索，爱惜细民，铢两无所取，以长厚称。夫先生之文，实录也，敢述之以告乡人长赋者。

　　○艺文籍

　　自言游得圣人之一体，而吴是以有文学。浙，吴之一隅也，汉晋以降，亦艺焉耳矣。然兴元一诏，下悍卒之泪，开禧一疏，寒奸臣之心，谓皆虚乎？进于兹道不远已，作《艺文》籍。

　　《浑天图》，汉郁林太守陆绩著。

　　《二陆文集》，晋平原内史陆机、清河内史陆云著。按志，机著文章三百余篇，云著文章三百四十九篇，新书十篇，兹集所载无几矣。昆山片玉，皆奇宝也，惜乎！

　　《四川清论》，散骑常侍陆喜著，借诸葛孔明以行。

　　《玉篇》、《舆地志》、《符瑞图》、《分野枢要》、《续洞冥记》、《玄家表外集》，梁黄门侍郎顾野王著。

　　《宣公奏议》，唐中书侍郎同中书门下平章事陆贽著。

　　《谷阳文集》，宋进士朱之纯著。

　　《柳文音义》，进士潘纬著。

　　《洪范九图九说》，进士陈伯达著。

　　《华亭百咏》，许尚著。

　　《静庵集》，进士胡琚著。

　　《云间志》，迪功郎林明卿、直秘书省林至、尚书朱端常、同华亭令杨潜著。

　　《释骚》，林至著。

　　《小丑集》，淮东提举任荩言著。

　　《后乐集》，资政殿学士金紫光录大夫卫泾著。

　　《礼记集说》，直宝谟阁卫湜著。

　　《学易蹊径》、《四书说约》，田畴著。

　　《庄子注》，高子凤著。

　　《樗斋诗集》，朱允恭著。

　　《秋声集》，常州守卫宗武著。

　　《祛疑说》，储泳著。

　　《通鉴笔义》，进士叶汝舟著。

　　《湖山汗漫集》，赵孟頫著。

　　《读易管见》，进士卫谦著。

　　《古木风瓢集》，元凌嵓著。

　　《王泰来集》、《中庸管见聚疑》、《原孟》，夏侯尚玄著。

　　《九峰清气集》，陆朋著。

　　《百善》、《百忍》二图，邵天骥著。

　　《易象发挥》、《易孟通言》、《童子问知》，吴江州陈宏著。

　　《原俗篇》，知新喻州罗璧著。

　　《水利》，宣慰副使任仁发著。

　　《艺经画断余谱》，庄肃著。

　　《水利论说》、《副墨集》、《东山高蹈集》、《瀼东稿》，教谕曹梦孙著。

　　《乾坤阖辟、天地生成、阴阳变化、山川流峙四图赞》，周之翰著。

　　《尚书制度图纂》、《自立斋诗文稿》，训导王文泽著。

　　《松卿集》，安定书院山长任士林著。

　　《东白集》，任暄著。

　　《古渔唱》，陆厚著。

　　《史补断》、《丹崖夜啸》、《金声录》、《玉露吟》，笴隐生著。

　　《田家五行》，陆泳著。

　　《醉渔集》、《草堂集》，马麟著。

　　《续松江府志》、《韵府》、《群玉掇遗》，国朝钱全衮著。

　　《春秋叙事》，教谕曹宗儒著。

　　《五服集解》，卢子聪著。

　　《西郊笑端集》，按察佥事董良史著。

　　《蛾术稿》，训导邵亨贞著。

　　《四书一贯录》、《五经钤键》、《春秋透天关》、《礼经约》、《君子议》、《历代史钺补正》、《三史纲目》、《富春人物志》、《丽则遗音乐府》、《上皇帝书》、《劝忠辞》、《平鸣琼台洞庭云间祁上五集》、《东维子文集》，前儒学提举杨维桢著。

　　《四书备遗》、《书史会要》、《图绘宝鉴》、《说郛》、《辍耕录》，陶宗仪著。

　　《在野集》，御史袁凯著。

　　《上海志》，训导顾彧著。

　　《雪斋明鉴录》，潞州判官王默著。

　　《沧螺集》，国子司业孙作著。

　　《双清集》、《纪行诗》，给事中杜隰著。

　　《八音图》、《彭溪稿》，王震著。

　　《独叟稿》，训导曹睿著。

　　《九峰一叟稿》，杜桓著。

　　《砥斋集》，纪善钱骥著。

　　《诗传旁通》，教谕王彦文著。

　　《蚓窍集》，长史管讷著。

　　《灌畦稿》，周彦才著。

　　《经进集》，太常典簿顾禄著。

　　《薇庵集》，参政任勉之著。

　　《五伦诗》、《孝经旁训》，沈易著。

　　《滇南稿》、《随笔稿》、《西清余暇自乐稿》，翰林学士沈度著。

　　《律解辨疑》，副使何广著。

　　《樗庵集》，太常卿夏衡著。

　　《慎斋集》，焦伯诚著。

　　《杏园稿》，张年著。

　　《凤城稿》、《尚素斋集》，封中书舍人金铉著。

　　《瀼东集》，教谕黄黼著。

　　《壮游集》，按察使黄翰著。

　　《讲余集》，教谕钱复亨著。

　　《桂楼集》，范鼎著。

　　《梦庵集》，陆润玉著。

　　《约庵集》，封监察御史张逊著。

　　《雪航集》，王桓著。

　　《大学说》，太学生张正宗著。

　　《瀛州稿》、《使交录》、《归荣集》，南京吏部尚书钱溥著。

　　《云间通志》，承事郎钱冈著。

　　《文翰类选》，长史李伯璵著。

　　《政监纪行集》、《备遗录》、《交游录》、《史咏》，布政使夏寅著。

　　《定庵集》，南京兵部尚书张悦著。

　　《易髓》，学正张璞著。

　　《凤山稿》，进士朱应祥著。

　　《九三子集》，进士曹泰著。

　　《谰言长语》，教谕曹安著。

　　《雪■〈月忿〉诗稿》，上洋吴爰著。

　　《鹤城稿》、《天趣稿》、《面墙稿》、《清和稿》、《庆云稿》、《东海手稿》、《东海文集》，知府张弼著。

　　《宜晚稿》、《续稿》、《宜晚文集》，按察司副使曹时中著。

　　《西潭诗集》，知府陈章著。

　　《学吟稿》、《拙庵稿》、《楚游录》、《滇南杂稿》，副都御史唐瑜著。

　　《雪岑藁》，知府孙远著。

　　《续通鉴纲目广义》，训导张时泰著。

　　《三江水学》，金■〈艹滲〉著。

　　《鹤滩稿》，翰林修撰钱福著。

　　《东江文集》、《松江府志》，南京礼部尚书顾清著。

　　玉屏山顾廷仪先生家，弘治中生瑞竹，定庵有诗：“地钟灵秀几经年，造化从来本自然。出土一根元莹玉，凌风双竿欲参天。未论板荡成臣节，绝似夷齐让国贤。春雨满林还有作，儿孙头角看骈骈。”

　　袁方伯，幼依外家，受其恩，外家故军籍也。及举进士，不忍贰之，登科谩从其籍，后竟以此隶籍戎伍，不可解。

　　黄宪长幼时尝以事干于郡守，不听，拂衣出曰：“水上打一棒耳。”守怒，令作水上一棒诗。徐吟曰：“谁把长竿杖碧流，一声惊破海门秋。千层玉线开还合，万颗明珠散复收。鸥鹭惊飞红蓼岸，鸳鸯催起白苹洲。料应此处难垂钓，急急收纟俞别下钩。”守改容礼之。

　　正统中，松有兄弟进士显仕著，素不相能。兄尝题竹云：“种竹不须多，多则令人俗。萧萧三两竿，清风自然足。”其弟知之曰：“谁云种竹两三竿，冷落萧疏不耐看。直须种竹三万顷，摇动一天星斗寒。”其相激如此。

　　松人烟火之技，载在《通志》，东江有诗：“万变神奇火一丝，偃师当日未曾知。宝王流落浮空下，香女轻娟隔雾披。明月上时雷炮发，暗尘惊处火轮驰。词臣正忆鼇山胜，为报嘉宾缓缓归。”此诗殆尽其变矣！

　　研江金廷桂，嘉靖丙戌岁贡，廷试第一，冢宰廖公纪以其乡无贤范，授东光训导。丁亥，疏请学官由贡者，乞仿会试例，从所在乡试，许之，遂著为令。有御史至学，问其名，令无跪。对曰：“愿天下之为学官者皆无跪。”时论伟之。

　　张鸣鸾，字世和。正德初，会试寓京，时张文冕方党逆瑾，官锦衣，气焰赫然。燕乡之与试者，穷极奢侈，以示得志，鸾独不赴。识者尚之，任止金华推官。

　　张文冕得志时，有司立坊曰“文武联芳”，以其父衍尝第进士。既败，乃徙坊于府学文庙之南，曰“大成宫”。嘉靖甲申，枢与长谷徐君献忠、午江钱君思周倡议，谓以叛臣之故物，而列于圣人之门，非以妥神灵，示瞻仰也。请于巡抚东湖吴公廷举，亟命撤之。

　　丙戌岁，长谷徐献忠宅上，生瑞芝九茎，郡守慎德何公鼇，匾其堂曰“开光”。

　　庐墓割股，古人谓非中道，谅其志，亦不失为孝子，但不可为训耳。定庵先生尝庐墓，感白鸠之异，西涯李文正公有赠言，“桧清陈泰。”尝刲股肉愈母之疾，钱文通公为志其墓，皆松之独行也，可泯泯乎？

　　松人屋后多植护居竹，经几年而茂密如箦，可蔽风雨，故名。志称哺鸡竹，误矣。

　　佘山有黄巢洞，凡十八所，今多崩坏。间存瓦砖，相传为黄巢之乱避兵者。

　　费荣敏公墓，在凤山之阳，东海翁墓与之邻，今张氏子孙以配享后土，盖义起云。

　　《云间通志》载《木棉花诗》，为熊涧谷作，《松江府志》因之。然此诗乃见于方正学《逊志集》中。按《通志》为正统间钱岗所修，时正学文字尚有禁，而集未行于世，岗或讳之，而托之熊欤？必有能辨之者。

　　《一统志》曰：“李象贤，台州人，徙籍华亭，明春秋，赡文词，洪武举任本府训导。子至刚，博学能文，亦举明经，累官礼部尚书，兼左春坊大学士，预修《永乐大典》，出知兴化府，卒于官。”又曰：“李至刚，永乐未知兴化，德量宽宏，吏民化服，在任若无所为，而一郡之人翕然大治。”夫《一统志》本诸国史，宜无不公，而前后松志，于至刚之事皆略之，岂解缙之评先入之欤？然缙所评十人，刘携其最下者，而携竟死节交，得赠谥。则缙亦不长于料人乎？

　　孙华孙，永嘉人。元时，以医名于松，盖亦托而逃焉者。程雪楼时奉命采访江南，华孙辞以诗，有曰：“率土岂无臣？”语工而意亦深婉。

　　《麓堂诗话》云：“张东海自谓文胜诗，涛胜草书，英雄欺人耳。”盖不以其言为然。《水东日记》云：“前辈谓游艺当先有迹者学，文胜诗，诗胜书，书胜图画，则知此盖古语。而东海尝称以教人，人遂以为东海自评也。不然，则东海尝有吾死草书增价之语，而不及诗文，曷又自相戾也？”

　　神山，旧名仲鼍，伏首引尾，形肖鼍，故名。相传是山岁出圆石一，为鼍卵，后人凿石其首，遂不复出。今其麓累累多巨石云。山之阳，有崇真院，院有神鼍仙馆，其扁相传为吕洞宾书，篆宗垂露，笔法古雅，而中款回岩书，亦流逸可爱。神仙，君子所不道，校其艺，固神品也。真迹为太守吴黄洲持去，今榜尽临本云。

　　●跋

　　《淞故述》者，余祖母舅细林杨先生所撰也。先生讳枢，字运之，细林其别号云。学窥二西，文擅两都，亲教其子中丞朋石，及余父学宪公，俱成巨儒，博学雄文显天下。嘉靖戊子，举于乡，仕临江郡丞，卒于官。后以子贵，赠都察院右佥都御史。先生遗集颇多，是述其一脔也。述之详，具先生自叙中，余王大父一山公与先生密戚，并家九山间。嘉靖庚寅五月，手录而辑订之，存诸笥中，为家藏书。公字维敬，官兴国县尉，致仕家居，杜门著述，以博雅好古闻于诗。有《樵唱集》，他纂书不下数十种，是录亦其一也。周杨家多故中落，向未付梓，迩来吾乡乐义之士，不啻古人，傥肯捐赀锓传，以补松志所不逮，其有功于前修后进，良不浅矣。敬陈巅末，敢告长者。

　　万历乙未八月，周绍节识。

  ●《修志备览》附录

　　○艺文

　　《一山樵唱》，江西兴国县主簿周禋著，宪副定庵曹公为序。《言史慎余》、《淞故述》、《火余杂著》、《雅歌谱》、《传心数学》、《蒙养正讹》，俱江西临江府同知杨枢著。《学道纪言》、《叔夜先生集》，俱广西提学副使周思兼著。《西堂日记》、《杨朋石遗稿》，俱巡抚都御史杨豫孙著。

　　○墓

　　赠中宪大夫江西按察副使杨溥墓，在蔡成泾之原，子赠福建延平府推官钦祔。

　　汝南世德墓，在蔡成泾，葬处士周榆，子江西兴国县主簿禋，孙诰封工部都水司郎中云鹄祔。太仆卿凤峰沈公、尚书孙文简公志铭。

　　赠中宪大夫、都察院右佥都御史、前临江府同知杨枢墓，在蔡成泾之任淇浜，子大理寺卿豫孙祔，少师徐文贞公志墓。万历辛巳三月，提学御史蘄水李公时成、给银壹佰两修墓，委松江府推官范公守己、府学训导陈嘉学董其役。

　　广西参政杨铨墓，在广富林八曲里，宗伯陆公志墓。

　　提学副使贞靖周先生墓，在蔡成泾，太仆卿凤峰沈公恺、前刑部郎中袁公福征志铭。嘉靖丙寅正月，巡按直隶御史昌邑孙公梦豸表之，题其墓曰永丰。

　　阳鸟泽庙，在蔡成泾，庙宇甚隘，中奉大士像，灵异。乡人每于岁首一日，竭诚斋祷拈阄，以卜岁之丰歉，无不显应。

　　周杨读书处，在杨店莱峰，与朋石兄弟竞爽，葩藻流闻，声震一时。

　　一山书屋，公讳禋，字维敬，号一山，博雅好古，以诗文自娱。僻意山水之胜，筑室于周家草，与同郡顾少宰东江、曹宪副定庵、孙山人东岑，结社觞咏其间。

　　无瑕和尚弹琴处，在佘山禅堂，周学宪莱峰听琴诗云：“山寺人迹绝，四花春正妍。独行入深山，所求贵真诠。忽闻弦上声，使我心悠然。此声不在指，彼声不在弦。声声讵无因，不在弦指间。思之若有悟，惟与静者传。”

　　○朱道人

　　不知其名，唐行人，初不识字。嘉靖四十一年四月，自言忽于纺纱时，性真发见，到九月，有童子报以示寂之期，在来年七月。四十二年正月，至余山禅堂，谢去尘缘。四月间，始露消息于人，传言渐广。七月五日，周莱峰、夏阳衢往见之，问以轮回之事，道人云：“劫外修行，方免得不轮回。一性昏迷万事差，宁可有足无眼，不可有眼无足。这个血心，切不可靠他，此是凡心。若是性真，广大无边际，这是正路。我从前苦拜师，俱不是。自去年忽然见性之后，方才晓得。”阳衢问圆满未曾，曰：“圆满了。”问曾打破虚空否？曰：“打破了。”问消息的当否？曰：“的当，明日恐不能去。”曰：“决要去，莱峰问定心之法。”道人指其心曰：“这个怎教他不思想？在这里做工夫，怎免得轮回？”因指其上曰：“在这里做。”莱峰问如何做得？曰：“这个那里照不到，正是广大无边。”问何不在家脱化，却到此？曰：“有人言十方所在，万人相送。连日扰攘太甚，定不得心。”问去后认得今日眼前人否？曰：“怎么认不得。”问火起是痛否？曰：“就如烧这木头。”七月六日辰时，沐浴毕，登山拜谢天地，放火自焚，安然而化。时大众万人，皆相顾惊异，合掌礼拜而散。

　　○王孝子节

　　居任淇浜，业农，嘉靖辛酉年，父疾危甚，节不告于家人，以刀割其左股，作羹进之，父疾旋愈。杨公豫孙表其庐曰“白华遗响”。

　　○灾异

　　正德己巳庚午岁，北乡大水，湮没田禾。周一山作悯农诗：“太息吴民当此劫，迭罹凶岁肝肠裂。去年七月禾将成，大雨翻盆尽倾没。水深半壁屋已摧，男妇赤脚行于泥。一冬柴米真珠玉，留田售屋来充饥。今春鬻女翻锄遍，又卖儿来莳秧半。谁知五月苦淋淫，洗汤膏腴无一片。九山乘云欲化龙，树林积雨昏濛濛。新涨滔滔渺无际，周遭稼穑沉无踪。东家嗷嗷西家泣，何求花线供耕织。寂莫蓬门尽日扃，冷灶无烟米无粒。纷纷饿莩填沟河，万姓活少亡犹多。总然勉强几家在，屋漏那有茆来铺。鹤发臞翁筋力竭，皤颜老妪泪垂血。今秋满拟庆丰登，却变郊原河泖阔。老稚车戽欲救苗，馈饷不足形容憔。桔槔声断斜阳里，水冲坍岸徒为劳。荒村渐觉人烟少，落日空闻蛙鼓闹。风生畎亩浪声喧，鬼磷荧荧相照耀。嗟彼苍生图苟延，天意如此何由全？寄声忧国忧民相，亟为疲癃解倒悬。”

　　○隆庆三年，佥事郑公元韶，奉敕丈田均粮，天游居士朱大章作《均粮篇》，悉中时弊，附录。

　　均粮便，愿均粮，当涂体国细平章。皇初奴属崇畿辅，区画宏规奠此邦，夏公称土定科税，开公筹算协高皇。按籍鱼鳞供指掌，飞科升斗戌边疆。民讼存粮近纠舛，无粮皇土落何方？法久弊滋思变法，失调琴瑟待更张。均粮他郡未均松，引领颙颙望相公。相公归来遮道诉，乞赞监司奏九重。九重轸念特监兹，奏书论荐郑当时。豸袍分节督粮事，超拜纶音降玉墀。均粮得请慰苍生，久旱甘霖荷圣明。从此儿童皆了了，扫除隐射税粮轻，去年禾黍半登入，督责丈量星火急。限步亩均二百念，尺寸成规那不得，弓样新颁索价高，号纸虚名供是实。都人供役到村中，争办酒肴远迎接。机织抛空明复来，夫妇相看有忧色。奋髯鼓掌意扬扬，小民束手如绵羊。民间一草禁勿犯，粮籍诛求竟不妨。犬牙偃月在相抱，町畦横纵难较量。椎朴农家那习算，耳听算子总茫茫。执我孔方移旷狭，由他毛颖变沧桑。久佃官田重纳价，放舟河面亦收粮。幕棨飞筹聊覆较，吏曹假手肯参商。报称公正皆持正，检阅良民果善良。春来犁犊出东郊，尽驱此辈入西廒。廒中书算聚蚁垤，官府文移森猬毛。食指万余縻廪粟，提编三载审丁徭。徭银敛尽册未造，朝更夕改转分挠。败笔成邱空纸铺，公私困弊日嗷嗷。城西鱼肉趁好卖，可怜鱼肉是民膏。辛勤造册值炎天，怪骂乡民少送钱。乡里乘风那敢后，摩肩挥汗道途边。走向廒门怕呵禁，隔溪月落犹迁延。襦袴典倾称月息，桔槔频歇损苗田。照前田额科增重，愁叹归来夜不眠。溉水荷锄晨起早，又闻下令点排年。排年贫，要更新。公家最息贫充役，差点偏教富作贫，臧获千头田万顷，一丁不役非王人。坐图数亩户瓜分，傍午追呼动比邻。贴地霜飞余劲草，浅池水涸断纤鳞。海叟检田应下泪，石壕吏怒不堪闻。禹图贡赋松最饶，舳舻横江充转漕。惠养元元宣德意，岂知鸿雁告劬劳。呻吟病口愿扶床，脉病研精始配方。果树岁深虫蠹■〈嫠，牙代未〉，郭驼嫠蠹树无伤。君不见，青莲法界迷洞房，细柳军营亘画堂。列肆星罗休税课，借栖蜗角应坊厢。庭除不治尤芜秽，溪壑焉能剔垢藏？君不见，上中下等界三乡，一乡肥瘠又三乡。卑伉两乡偏涝旱，中乡平衍稍相当。请向愿均庭上坐，更陈损益与低昂。君不见，扬灰砂碛荻芦黄，跋扈沉波菱藕香。土著有人专此地，素封千户若为强。君不见，田联海若皆抛荡，圩垦阳侯混积荒。平土植锥皆纳税，夜舟迁壑岂寻常？君不见，团灶丁男不记场，屯田卒伍半逃亡。公产役来空旧籍，岁输耗减苦追偿。君不见，吴淞吞泄贯三江，变作陂田半插秧。青龙雄镇通海舳，河流湮塞罢耕桑。肯为吴农理凋敝，早疏禹绩报君王。福星一路照江南，问询父母每停骖。兴除利病公私便，简策昭然共可探。明明天子大夫贤，致效刍荛奏短篇。看取田畴歌子产，枉耽经术笑临川。时隆庆己巳季夏望日，怀古■〈田民〉甿书于抱膝庐中。

　　天游居士朱大章，字南孺，少司成文石弟也。少为博士弟子，博学，能文章，试辄高等。及壮，以盲目废举子业，读书每倩人诵之，即强记，至老不忘。所撰诗文杂著，不下千余篇，惜以无子，俱湮没无传。是篇洞悉利弊，亦其一脔也。

　　淞故述



 
