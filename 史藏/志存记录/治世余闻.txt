　治世余闻　　明 陈洪谟 

　　●上篇卷一 

　　丁未岁，凤阳、亳州并淮安等处，皆报黄河清一月。及秋，今上即位。先是，庚寅春甘露降于郊坛松，时宪庙亲郊，御斋宫，取以赐百官。翰林院进《甘露颂》，然是瑞实兆今上之在娠。至秋孟朏，乃诞。自古圣帝明王之降生不偶，盖必有祯祥兆于先，而非人所预知也。況今上实太平天子，天意固有在矣。 

　　内监虫蚁房，蓄养四方所贡各色鸟兽甚多。弘治改元，首议放省，以减浪费。所司白虎豹之属，放即害物，欲杀恐非谅暗新政。左右以为疑，上曰：“但绝其食，令自毙可也。” 

　　戊申岁，县丞徐顼上疏，请理皇妣薨逝之由，以复不共戴天之仇。疏下内阁拟旨，大学士万安、刘吉、尹直俱在，万、刘皆不欲行，只言请上自处。内臣将本去，尹复谓曰：“非不准行，只请上示宽严轻重之意，庶好拟旨批示。”逾三日，询知本在御前。尹语万、刘曰：“此本不出，徐必再言，或有他人言，必来问所以不行，将何以对？今须请出拟行。”于是内臣将本来拟，尹拟“法司看了来说。”刘曰：“法司便要拿人，且着礼部。”尹曰：“礼部吉凶礼文烦扰不暇。”万即依刘拟。礼部覆本，请拘万家亲戚内眷曾经出入宫闱者究问。万家实与吉通好，惧甚，私谓尹曰：“我与万家多不往来。”尹慰之曰：“此事只宜宽处，若兴大狱，株莲蔓引，岂先帝之意哉！”刘喜曰：“盛德之言也。”少顷，太监覃安等将礼部覆本来议拟旨。万曰：“何如？”刘曰“先帝存日”云云。覃摇首不然，久之，目尹曰：“先生如何说？”尹徐应之云“宫闱往事，朕承皇太后洎母后宣尉明白，恁说的都是外面浮议，难凭访究，姑从轻处”云云。覃曰：“好！好！”初，成化中皇妣纪氏得幸，有娠。万贵妃既觉，恚而苦楚之。宪庙乃密令托病，出之安乐堂，以痞报，而属门官照管。既诞，密令内侍近臣，谨护视之。及悼恭薨后，内庭渐传西宫有一皇子，一二近臣，尝请赐名付玉牒，或访其外家，略加表异，使外庭晓然知之，不然，他日何以信服于天下？而大学士彭时又尝托太监黄赐达云：“汉高外妇之子，且明取入宫，今实金枝玉叶，何嫌而讳？”又有太监张敏，固厚结贵妃主宫太监段英，乘间说之。贵妃惊云：“何独不令我知！”遂具服进贺，厚赐纪氏母子，择吉日请入宫。时乙未年五月也。即于十九日下敕定名，徒纪氏处西内永寿宫，礼数视贵妃。中外臣僚，喜惧交并。后纪妃有病，黄赐、张敏将院使方宝、治中吴衡往治。万妃请以黄袍赐之，俾得生见。次日病少间，自是不复令诊视。至六月二十八日卒，是日天色皆赤。以时享致斋，七月朔始发丧，追封淑妃。 

　　是岁，追尊皇妣纪为孝穆皇太后。哀册有云：“睹汉家尧母之门，增宋室真皇之恸。”上常谓其语语左右。曰：“此尹直所撰。”上曰：“朕固知之矣。” 

　　致仕南京兵部尚书王恕，陕西三原人。上在东宫时，已闻其名。至是，首降敕召之，改吏部，加太子太保。未几，言官劾各处巡抚及藩臬官，内批黜革。恕以为不得其职，力求去，不许。既而南台荐入内阁，上曰：“朕用蹇义、王直故事，委恕吏部，若有谋议，亦无不听。”三原为吏书，署于门曰：“宋人有言：受任于朝者以馈及门为耻，受任于外者以苞苴人都为羞。今动曰贽仪，而不羞于入，我宁不自耻哉！”一时帖然，无异议者。使非真诚积久而孚，亦自不敢书，书之适足以憎多口矣。 

　　戊申，陕西守臣奏天门开，人马百万自下。而浙江处州府亦报景宁县北屏风山有白马成群，首尾相衔，从牛首山迤逦腾空而去。 

　　都御史马文升奏令南京科道点闸大小教场操军。御史张昺、给事中周纮往点，亡伍者十之三。主帅成国公朱仪及太监陈祖生、蒋琮恐甚，因摭拾掩饰。朝廷命二人回话，乃直述所以，其事之丑益暴白矣。事下兵部，覆奏解之。有命补外，王太宰恕上章救之，不允。科道复力诤之，乃得调京首领。 

　　己酉，西番贡狮子。其性劲险，一番人长与之相守，不暂离，夜则同宿于木笼中，欲其驯率故也。少相离则兽眼异变，始作威矣。一人因近视之，其舌略黏，则面皮已去其半。又畜二小兽，名曰吼，形类兔，两耳尖，长仅尺余。狮作威时，即牵吼视之，狮畏伏不敢动。盖吼作溺著其体，肉即腐烂。吼猖獗，又畏雄鸿。鸿引吭高鸣，吼亦畏伏。物类相制有如此。 

　　西域土鲁番阿黑麻是年诱杀哈密国王罕慎，并虏王母，夺去金印，因求封，主哈密。事下兵部，议称初太宗朝以西域番夷入贡者多，乃即哈密地封元遗孽脱脱为忠顺王，赐金印，凡诸夷入贡，悉令译文以闻。脱脱故，其子孛罗帖木儿袭封，故，无嗣，王母主国事。被吐鲁番锁檀阿力王虏王母金印以去，甘州守臣奏报。朝廷差官抚处，适锁檀阿力王故，其子阿黑麻主事。守臣乘间奏以王母外甥畏兀儿种类都督罕慎袭封为王，后阿黑麻复以罕慎非贵族，假以诸亲杀之，遣使入贡求封，且乞大通使往和番。尚书马公文升谓：“今迤北大虏，亦不遣使通好。阿黑麻自有分地，亦难封彼为王，彼若入贡，亦所不拒。”请降敕责谕之。后因王母故，本酋乃以金印、城池来归。马公奏请访求贵族元遗孽安定王族侄陕巴袭封忠顺王，主哈密。未几，诸番夷以陕巴无所犒赐，阿黑麻复怒大头目都督阿木郎尝克其赏赐，又尝虏其部落头畜，遂杀阿木郎，复虏陕巴、金印以去。报至，适阿黑麻先所遣大头目写亦满速儿等四十余人入贡，在京师。大学士丘公濬谓马公曰：“哈密事重，烦公一行。”马曰：“边方有事，臣子岂可辞劳。但西域贾胡惟图窥利，不善射骑，自古岂有西域为中国大患者？徐当静之。”丘曰：“有谶言不可不虑。”因集议，请自往。众曰：“哈密一方事耳，今虏在边，四方多故。公往甘、凉，四方边事付之何人？”乃议以兵部右侍郎张公海、都督佥事侯谦率写亦满速儿等往经略之。既抵甘州，议令写亦满速儿等数人，并遣在边通事，先以敕谕阿黑麻顺天道，归陕巴、金印。久未回报，阿黑麻愈肆骄横，诈称领夷兵一万，用云梯攻肃州城，并蹂甘州。报至，朝野颇惊。马公以为彼张虚声以挟我耳。且土鲁番至哈密十数程，中经黑风川，俱无水草，哈密至峪谷又数程，亦无水草。入贡者往返，皆驮水而行。使我整兵以俟，谨烽火，明斥堠，使疋马不返。夷使入贡至京者，亦以此意晓之，伐彼邪谋。自此阿黑麻不敢复言攻肃州矣。无何，阿黑麻复令头目牙兰率番兵二百余，据哈密。马公请用汉兵三千为后援，别选罕东番兵为前锋，各持数日熟食，兼程袭之。乃令分守肃州副总兵彭清统领，由南山取捷径驰至罕东，急调番兵齐足，乘夜兼道袭斩牙兰。而守臣贪功，乃亲率汉兵至肃州，又久驻嘉峪关外，候罕东兵不至。牙兰预知之，皆遁去。洎兵至哈密，获城，追剿之，仅斩首六百余。然自是威震西域，阿黑麻以是悔过，遂遣使入贡，并以陕巴、金印来归。且求写亦满速儿等，乃降。敕赐陕巴蟒衣、彩段、冠服，护入哈密。其三种大头目都督写赤薄仙系回回，奄克孛罗系畏兀儿，并迭力迷失系哈剌灰种类，皆翼佐陕巴者。马公又虑哈剌灰以猎生为生，各番颇惧，多不乐居哈密城，请量留其家室之半居肃州，许其往来，以系其心。离散夷人大小共二千余名口，咸给牛具种子、衣粮布疋，遣抚夷千户数人，护入哈密。自是阿黑麻甚感朝廷恩威，并黑楼国等处，咸遣使入贡。边方底宁，九重无西顾之忧矣。 

　　庚戌三月，陕西庆阳府雨石无数，大者如鹅鸭卵，小者如鸡头实，皆作人言，说长道短。奏词云云。 

　　初，北虏进贡，三年一次。至庚戌，又欲一年两次入贡，心虽贪利，奸或难测。番文自称大元可汗，及称“去年差了三千余人进贡，止准一半，阻回一半，都生歹心，有小王子死生定了。今再差四千人进贡，若都准了便罢，若只准一二千呵，也不进贡，都生起歹心了。王子那时也主张不得，你也难怪我们”等语。事下兵部，时马尚书文升查议，宜以容彼进贡为权，以饰我战守为正。且近年例，止许一千五百人进贡，虽成化年间，亦不过一千七百人。于是止许照成化年间例，仍行大同镇巡官，差人伴送一千五百名进京。其余存留大同，听候给赏。其谋稍沮。 

　　庚戌岁，南昌府城隍庙殿下庭中生一石，初出地四五寸，越日已长尺余，以后日日渐长，既数日，已三四尺。其初生时，无人觉之是石，偶一人见曰：“此处想生出山矣。”因此语遂不复长，其生者至今存焉。 

　　华亭钱福性敏甚，为文不属草，是春举会试第一。廷试第三千余言，词理精确，若宿构者。弥封官以无稿难之，众谓科场必欲具稿者，防代作之弊，今殿陛间众目所瞩，何嫌之避？时刘阁老得其策，啧啧不容口，乃请于上，赐第一。福幼时遘疾奇甚，殆。其父梦一人语曰：“乃子吴宽也。”时吴尚未第，后连第，举省元、殿元。福亦果然。但为人落魄，不自珍重，卒以行检不立，考察作有疾黜退。世多惜之。 

　　癸丑五月，京师大风，东厂地忽陷深三二丈，广亦如之。明时坊白昼间，二人入巡警铺，久不出。管铺者疑之，推户视，但见衣二领委壁下，衣傍各有积血而已，二人皆不知何在。 

　　是年，蓟州守臣奏：“闰五月既望，辰巳之际，本州忽然昼晦，大雷迅烈，室庐撼动，风势狂猛，瓦石皆飞，电光交掣，红紫夺目。见空中雷神无数，形状不一，颜色难辨，皆披甲胄，各执后械，或剑斧鎚凿，或枪刀旗戟，或缧绁枷锁。摄人起空中，称时复掷下。其震死者，身手足分裂异处，凡九人。又震牛十九头，亦皆身足分裂，复拔去舌。又在地震死者，人牛复有十数；摄上而复掷下者八九十人，皆无恙。皇天震怒，诛谴惨烈。州人战栗骇陨，不知何以获罪于天也。 

　　甲寅，苏州府治西南太湖之滨，有山自移徒，初犹缓缓移动，渐次甚息，望太湖而趋。偶一村民过之，大惊疾呼曰：“此山要走下湖也！”闻者皆愕然而呼。山随呼即止，已离旧址数亩余矣。 

　　是年，朝鲜之海南夷有输米其国而覆舟于海者。夷赖浮板得半不死，随漂至岛屿。值巡海官军舟至，载入浙境。事闻，朝廷令给衣粮，馆伴辽东，示以归路。夷自陈本国米尽失，归不能自明，罪必死。乃差通事二人送之，仍敕其国王悯其情，毋事苛责。此真柔远之道也。 

　　岐府等王出阁，例该除辅导官。耿太宰裕一日除庚戌进士六人为检讨，俟出府，授长史。众人不乐此选，共约诣部堂，哗然辨论，不肯就职，极言偏私选推不当。耿安慰之，众愈侵侮。耿复正色叱之，众亦诋氏。时吴少宰宽乃言曰：“汝诸子务进取，常拟董生、贾傅，向二人亦曾为王傅，然后名高百世。而诸子纵傲，辄毁主司，厌弃斯职。使选举从人自择，可乎？不思汝辈皆某所取士也，所学何事？”众方退。耿同吴遂奏诸人恣肆，甚伤治体，请以法处之。明日疏入，奉旨以为首者从军，余皆从吏，纪纲乃振。 

　　中官张后欲制珠袍，乘间语上曰：“须差管宝藏库太监王礼广东珠池采取，则整齐可观。”上不听，乃宣礼及萧敬同检内帑所藏。萧以太祖所蓄不敢动，太宗而下储物悉取来观，因择其光泽明莹者若干颗，制为袍，余复发回原藏贮之。他日，顾礼责之曰：“内帑尽有好珠，汝却藉此欲往广东，生事坏法，扰害百姓，彼何以堪！这遭且将就罢，今后再敢来说，必剥皮示众！”先是礼进银数千两，浼金夫人启此衅端。礼闻上言，心甚惊怖，更不敢有失。 

　　上好写沈字，盖沈学士名度字民则，松江人，以善书名于先朝。某筮仕时，自左顾门接出题本，窃观朱批清逸丰润，询之先达，云：“此御笔也。”实类沈体。又闻尝命礼部征其子姓，得度四世孙世隆，特授中书舍人。且宣索其家，得其遗像卷，因抚而叹曰：“沈先生出矣。”卷有杨文定溥所著传，文贞士奇、文敏荣、金文肃幼孜、胡祭酒俨、曾学士棨诸赞。并留内府，不复降出。 

　　上尝遣中官至内阁，问龙生九子名目，皆莫能对。惟李阁老东阳记其略，仓卒不敢对，复出询诸罗编修玘、刘稽勋绩，乃备得其详，因据以闻：九子者，一曰囚牛，龙种，性好音乐，今胡琴额上刻兽，是其遗像。一曰睚眦，好杀，今刀柄上龙吞口是。一曰嘲风，好险，今殿阁上走兽是。一曰满牢，好鸣，今钟上纽是。一曰狻猊，好坐，今佛座狮子是。一曰狴犴，好讼，今狱门上狮子是。一曰负赑，好文，今石碑两旁龙是。一曰蚩吻，好吞，今殿脊兽头是。 

　　上体稍不佳，即诵诗云：“自身有病自心知，身病还将心自医。心若病时身亦病，心生元是病生时。”其善于颐养如此。尝因重阳出一对曰：“今朝重九，九重又过一重阳。”命太监萧敬等对之，皆不能应。至今亦未闻有能对者。 

　　●上篇卷二 

　　丁巳三月，宣内阁臣徐溥、刘健、李东阳、谢迁至文华殿。上曰：“近前。”于是直叩御榻，司礼监诸太监环跪于案侧。上曰：“看文书。”诸太监取本付溥等，又分置朱砚笔，授片纸数幅。上曰：“与先生辈计较。”薄等看毕，相与议定批辞，以次陈奏，得允，乃录于纸上以进。上览毕，亲批本，而或更三二字，或删去二三句，皆应手疾书，宸翰清逸，略无疑滞。有山西巡抚官本，上顾曰：“欲提问一副总兵，该提否？”溥等对曰：“此事轻，副总兵恐不必提，止提都指挥以下三人可也。”上曰：“然。边情事重，小官亦不可提耳。”又礼部本拟一“是”字，上曰：“天下事亦大，还看本内事情，若止批一‘是’字，恐有遗失。”因取本阅之，则曰：“是只须一字足矣。”又一本，健奏曰：“此本事多，臣等将下，细看拟奏。”上曰：“文书尚多，都要一看，下去也是闲，就此商量，岂不好？”皆应曰：“诺。”上指余本，谓左右曰：“此皆常行事，不过‘该衙门知道’耳。”乃皆叩头退。上复顾左右曰：“吃茶。”出文华门，尚膳官监捧茶以俟。韦太监喜曰：“茶已具矣。”盖时出忽召，未有宿办也。东阳《燕对录》曰：“自天顺至今四十年，先帝及今上之初，间尝召内阁，不过一二语。是日经筵罢，有此召，因得以窥天质之明睿，庙算之周详，圣心之仁厚，有不可测量者如此。” 

　　戊午六月，南京并苏、松、常、镇、嘉、湖、杭州、徽州诸处河港潭池井沼，水急泛溢二三尺许。似潮非潮，天亦无雨。沿海去处，约有四尺，千里相应。岂蛟龙妖异所致，抑水为阴物，过多失常为灾也？ 

　　庚申六月，陕西西安府县道安里军士毛志学于本里赵纶村泥水河边澡浴，得古玉。其色纯白无瑕，光彩异常，厚一寸，背有螭纽，纽高二寸，方圆一尺四寸，棱角完好，无损缺，其文曰：“受命于天，既寿永昌。”巡抚都御史熊翀等以献于朝，议欲称贺。郎中陈仁等建言此不足信，况亡秦之物不足为重。遂已之。 

　　庚申六月，召内阁诸臣至平台，上出诸营提督官辞任本，各议去留。大学士刘健请上裁决，上取英国公张懋本，令拟旨留之。及保国公朱晖、惠安伯张伟，皆然。至成山伯王镛、宁晋伯刘福，皆准辞退。问曰：“何如？”刘健等皆应曰：“圣览极当。”皆拟旨讫。又问：“新宁伯谭祐，较之刘福如何？”盖祐时亦有言其短长者。李东阳对曰：“谭祐在营管事，似胜刘福。”上意亦以为然，但止可令管神机营，提督团营须另选，可令镇远侯顾溥代之，因问溥如何。刘健等皆应曰：“溥在湖广甚好。”李东阳曰：“况新有贵州功。”上曰：“然则令管神机营。”李东阳曰：“谭祐掌神机营久，但系伯爵，若与薄同营，即当为副。溥虽侯爵，但新自外入。若令管五军营，名在张懋次，而令张伟，似于事体稍便。”上从之，即令撰手敕稿。是日司礼惟二太监在侍，余无一人在左右者。于是扶安、李璋举小红卓，具朱笔砚，李东阳录稿以进。上亲书手敕成，付司礼监官。李东阳复奏曰：“今边方多事，皇上留意武臣，亲赐黜陟，臣等不胜瞻仰。”皆叩头出。时已召兵部尚书马文升等候于左顺门，候敕出行之。 

　　旧例通政司奏事，各衙门承旨，惟刑部、都察院同为一法司，并立听候。如旨云“法司知道”，两衙门俱跪而应。若止云“刑部知道”，惟刑部堂上官承旨。云“都察院知道”，惟都察院官承旨。玉音微低，不免混听，则具本认罪。时白司寇昂每次不差，闵都御史珪屡差，俱蒙温旨不究。李阁老东阳与闵俱甲申进士，因会同年席上谓闵曰：“今早年兄何以又差？”闵答曰：“某一时听不真。”李曰；“白公只有一耳，何以听真？年兄有两耳，何听不真？”众皆愕然。李徐笑曰：“刑部字止一耳，都察院非两耳而何？”一座辗然称善。 

　　上厌阉竖专擅，将责任大臣。乃御文华殿，召吏部尚书屠滽，谓曰：“治国以御边为急，御边以粮饷为要。今各边总督粮草官，若侍郎、参政、都指挥各一员，都是混管，不分勤惰，以致功罪赏罚，往往失当。老尚书与朕分派地方，使各有所总，而勤惰功罪，因有可考，赏罚亦可施行。”即授简与滽，滽惭赧，久不能对，阉竖皆掩口窃笑。上复谓滽曰：“汝畏人怨耶？朕将自定之。”即将户部侍郎使统千里，参政、都指挥各统数百里。命自大同、宣府抵宁夏，溪山险阻，某处则搭木乘渡，某处则作梯飞挽，庶士卒不疲，而粮饷易集。睿算井井，若目中事。而侍郎等皆悦服，领敕而去。滽亦赐茶，命还部。上既入内，以滽不副旨，怏怏终夕。至是召见大臣鲜矣。凡遇大事，上径自裁之。 

　　辛酉冬，马司马文升转太宰。御史张津、文森、曾大有论马宜在兵部，且熟知边事，吏部宜慎择正人居之。奏上，奏旨：“进退大臣，朝廷自有公道。这御史每如何辄擅铨衡？皆下狱送法司拟罪。”佥谓辄擅铨衡，准律文其罪不小，皆为危之。后得旨如拟，运炭还职。方知上意初未尝怒言者，恐论列者众，故先批如此。圣人之度，何尝有所适莫哉！方太宰缺时，马与刑部闵珪皆以资望相应，北人主于马，南人主闵。推者以马为首，遂相嫌。马在部，移怒于属司，一年之间，刑部十三司无一转官者，可谓隘矣。弘治末，为何御史天衢所劾，遂罢去。 

　　京师好事者扶鸾，有降笔诗：“江山何日许重来？白骨青林事可哀。吾党莫言清梦返，海东东更有蓬莱。”又云：“斯文古今一堪哀，道学真传已作灰。鸿雁未高罗网合，麒麟偶见信时猜。迅雷不启金縢惑，紫电谁怜武库才？于此可知同气数，浑沦来往共盈亏。”莫知为何人作。扣之，复书曰：“予篁墩学士也。”是时程已没久，其诗类其早年所为，盖其拂郁不平之气，犹有未散焉者。先是，己未春，程敏政与李西涯同主考礼闱，其第三问策题程所出，以四子造诣为问。许鲁斋一段出刘静修《退斋记》，士子多不通晓。程得一卷，甚异之，将以为魁。而京城内外盛传其人先得题意，乃程有所私，为华给事中昶等所劾，谓私徐经、唐寅等。上命李公覆阅，迟三日始揭晓。言路复论列，欲穷治之。上怒，下都给事中林延玉等于狱，落言官数人职。而程亦致仕以去，亦一时文运之玷云。 

　　太监李广以左道见宠任，权倾中外，大臣多贿求之。戊午岁，建毓秀亭于万岁山上，既成后，适一小公主患痘疮，众医莫效。广饮以符水，遂殇。宫中方归咎于广。未几，清宁宫灾，有谓亭之建，年月不利，犯坐杀向太岁，故有此灾。皇太后怒云：“今日李广，明日李广，兴工动土，致此灾祸。累朝所积，一旦灰烬！”广惧，饮鸠死。上意其藏必有奇方秘书，即令内侍搜索。奉命者遂封其外宅，搜得一帙纳贿簿，首进之。簿中所载某送黄米几百石，某送白米几千石，通计数百万石。黄米即金，白米即银。上因悟广赃滥如此，遂籍没之。科道请出簿究问，凡与名者，惶惧危甚，各自星夜赴戚畹求救，不期而会者凡十三人。月下见轿影重重，而一人独乘女轿。事虽得寝不究，而纳贿之名，一一盛传于朝野。腆颜虽甚，久而亦安然无复羞愧矣。时若屠太宰滽、徐宗伯琼、白司寇昂、沈通政禄、陈瑶诸人，为尤著。上英明，终渐去之。 

　　北虏火筛寇边，势甚猖獗。马钧阳文升以少傅兼太子太傅为兵书，朝廷特所倚重，命阅兵于教场，又命司礼监太监李荣同阅。马欲与李并坐，往返言再三，荣竟不允。遂各居一幕，而递阅之。夫以保傅之官，掌本兵之柄，又值弘治之世，而宦官乃若此，其可骇也矣。 

　　太皇太后一日谕上，欲召崇王入朝。上意以太后注念，将从之。复以事体重大，乃令礼部会九卿科道等官集议。时议者不一，展转久之。给事中屈伸援引故事，谓不宜擅离封守，遂已之。 

　　上勤政，每日清晨视朝，遇雨则免。仍令有事衙门堂上官，由廊庑升奉天门奏事。或因走急滑跌，上多不问。尝以通政司、鸿胪寺官奉事繁难，若差错一二字者，有旨不必纠奏。经筵诸讲官失仪，尤加宽慰。闸朝有不到者，多从宽宥，不得已罚俸一月。其体念臣下之仁至矣。 

　　辛酉秋，华容刘大夏自两广召至京，升兵部尚书。既受职，一日上召至幄中，问曰：“朕累召用尔，尔因何累以疾辞？”大夏对曰：“臣待罪两广，委的年老多病。况见近年四方人穷财尽，易于生变，兵部掌朝廷机务，万一变生，臣才不足以了此事，忧惧不敢来。”上默然久之，曰：“尔乃尽心办事。”大夏叩头退。越数日，又召问曰：“尔言天下民穷财尽，自祖宗以来，征科赋敛，俱有常制，何以近年民穷财尽？”大厦对曰：“近年征敛，恐不止于常制。姑以臣巡抚地方言之，如广西取铎木，广东取香料，费用钱粮，动以万计。”上曰：“铎木是军中要用的急务，不得已取之。尔尝奏来，已令停止了。今后但有分外的征敛，便令该衙门来说，再斟酌定夺。” 

　　北虏骄横，各边俱有警报。时上以兵事属意于太监苗逵，与逵谋欲举兵出塞，劫虏营。谋已决，而英国公张懋、兵部尚书刘大夏俱不知。苗逵先与刘大夏在教场论兵事不合，心知二人不欲此举，密告于上。乃召大夏论曰：“尔在两广，来时苗逵等于延绥河套阴劫虏营，由是虏不敢犯边。尔知之否？”不夏对云：“尝闻从征将士言劫虏营时事，当时全仗朝廷威德，幸而逃脱，不然全军覆没于境外，未可以为善。”上曰：“永乐中频年出塞破虏，今何不可？”大夏对曰：“皇上神武，固同于太宗皇帝，奈今之将领、兵力，远有所不逮。且在当时，如国公丘福，稍违节制，遂令数万兵俱陷虏地，况今之将又在丘福之下。不若令各边将料敌战守，犹似得策。”时左都御史戴珊在侧，极赞大夏言为是。上遽曰：“微尔二人之言，朕几为人所误！”遂寝其谋。大夏等叹曰：“上之听言从善，如转环若。是前代英君谊主所不能及也。” 

　　上无日不视朝。或三五日朝罢鞭响，上起立宝座上，高声：“兵部来！”于是尚书刘大夏跪承旨，由西陛以进。上退立宝座后，大夏迳造上前，语移时。群臣侍班观望，人人欣戴。间或宣都察院，于是左都御史戴珊亦承旨由西陛而登，上立宝座后，或坐辇中，与二臣相与商榷大事，多或移一二时方退。间亦召吏书马文升与语，然比二公稍疏。其与刘公语，尝令左右却立，有欲尽削内官权柄。当时灭九门监门官，及禁革过取商税，皆本于此。其朝臣无大小，皆乐趋朝，以仰承德意。间有语及早朝事，不能答者，就知其懒于朝矣。人自愧悔，盖有不令而自不能安寝者也。 

　　刑部尚书闵珪谳狱不称旨，上怒甚。一日与尚书刘大夏论及之。刘与闵同年交厚，且知其为人，欲解救之，而未敢言。俟上谕毕，对曰：“法司执法，恩归朝廷，似未可深怪。”上曰：“尔第云古昔何人如此执法？”大夏见圣怒，莫知所对。上诘之，对曰：“尝闻孟子云：舜为天子，皋陶为士，执之而已。”上默然久之，怒意未解。大夏窃意所对欠避讳，心悔其失。上徐曰：“朕亦知闵珪是老成人物，欲求一人以易之，不可得。但此事执之太过耳。”明日奏下，允刑部之议。吁！上之明烛人心，而强于从善如此。 

　　上尝召问天下卫所军士何如，大夏对曰：“与民一般穷，安得养其锐气！”上曰：“在卫俱有月粮，征戍又有行粮，何以也穷？”大夏对曰：“自江南卫所困于运粮，江北卫所困于京操。运粮有脚价、还债之费，京操有做工、部料之费。此外浪费，犹有臣等不可知者，所以俱穷。”上曰：“朕在位许多年，不知天下军民都这等穷。”叹息久之。越数日，诏令各衙门凡损于军民弊政，俱备查奏。 

　　●上篇卷三 

　　上召左都御史戴珊与刘大夏至榻前论：“尔等各衙门，凡事都奏行巡按御史勘报，岂以此官公道可托耶？”珊顾大夏未敢对，大夏进曰：“无他，以巡按御史一年一换，无久交，不制肘，故事多责成之。”上曰：“责之固是，但权之所在，惟有识量者能不移其心。不然则恃权，好承奉，任喜怒，将或以是为非，以贤为不肖，使民不被其泽。尔珊今后遇差巡按御史，务拣老成有识量者，毋用轻躁新进之人。仍以此意，行与各巡按御史知道。”珊承命叩头谢罪，退与刘公俱叹曰：“圣论谆谆，俱切中时病，明见万里之外，惜我辈犹不能悉记其详耳。”戴即通行以警各处巡按云云，钦遵。呜呼！圣言及此，其精练政体，岂寻常所能到哉！ 

　　江西宁府乞换殿宇琉璃瓦，奏准于引钱内支银二万两。时林见素俊以都御史巡视其地，具疏言该府初无琉璃之制，请止之。且云：“毋涉吴王几杖之赐，毋成叔段京鄙之求。”宁深衔之，乃以林出巡外郡为迂避圣节，不于省城庆贺，朦胧奏令回话，赖上洞知不究。彼宁又向勘事邵郎中贲言说：“林都堂指我是叔段，则以庄公待朝廷矣。”其黠如此。后果为反逆，林其有先机之见哉！ 

　　上一日召刘大夏、戴珊，谕曰：“闻今军民都不得所，安得天下太平如古昔帝王之时？”大夏对曰：“求治亦难太急，但每事都如近日与内阁近臣讲议，必求其当，施行日久，天下自然太平。”上曰：“内阁近臣如大学士刘健，亦尽可与计事，但他门下人太杂，他曾独荐一人，甚不合朕意。”上不言其所荐之人姓名，大夏等亦不知。既而向刘公等言曰：“刘先生曾说见任副都御史刘宇才可大用，上不答。先生疑上听之未真，重举其人言之，上竟未之答。或者是此人未可知。”噫！宇之奸恶，圣明已知之。正德初年，宇果大坏朝政。天下益信尧舜之资，迥出寻常物表也。彼荐之者，宁不愧死耶？ 

　　贵州普安土官隆畅妾米鲁、米朵等，因其夫故，乃与奸人福佑等乘衅谋袭官职，因而纠集贼众，攻劫城堡，拒敌官军，将管粮右布政闾钲及云南进表布政梁方围困安南城内不放。镇守太监杨友虑陷城池，乃与按察使刘福、都指挥李雄等领兵前去盘江地名宝钿铺屯札。及取梁方、闾钲到营，梁方次日即行。众议以宝钿地方不可久住，请过盘江东岸下营，杨友等不从，又张宴设戏为乐。米鲁夤夜添合蛮贼阿方车等强兵万余劫营，当杀死闾钲、刘福等并都指挥以下千百余人，又将杨友虏去，送寨拘住。时辛酉年四月也。守臣以闻，兵部请命南京户部尚书公安王轼提督军务，合云南、川、广之兵夹攻。至壬戌春，以捷闻。地方虽获平定，而官军损伤者亦多矣。况当时启衅，不过一二夷妇耳。守土者诚能先事预防，随机应变，决不致狂獗如是。却乃贪功好胜，不恤人言，以致滋蔓，重贻地方之患，谁之罪耶？ 

　　上召刘尚书大夏与戴都御史珊议论人物。大夏言及某一时人物。上曰：“内阁学士刘健屡举此人，朕已熟察之矣。其人好作威福，好虚名，无诚心为国家。在陕西巡抚时，与镇守内臣同游秦王内苑，厮打坠水，遗国人之笑。及任户部侍郎，令他参赞北征官军，惟以参奏总兵总官为事，不能画一策以裨军旅。因其误事，所以退他。这等何以称为人物？”大夏等叩头，不复敢言。司礼监太监陈宽等奉命拣选坐营近侍内官，上命刘尚书大夏往预其事。大夏对曰：“国朝故典，外官不得干预此事。”候久不退。上笑曰：“岂忧此曹他日害卿耶？有朕在上，何忧之有？”竟令英国公张懋与大夏同往。内有太监岑璋者，久恃宠眷，私乞不欲预选。上已许之，既而谕大夏曰：“若岑璋临期不至，当据法处置。”大夏等对曰：“既已有旨见容，难再别议。”上曰：“朕虽一时情不能已许伊，在未尝传出令尔曹补本，何谓有旨？”及期，璋果不至，遂与陈宽等参伊方命。顷刻即批出云：“本当拿问，且饶这遭。”璋闻之恐惧。众近侍皆自此检束不敢肆。 

　　都御史戴珊累以疾辞，不允。上一日召刘大夏并戴同入，行间戴恳刘曰：“少顷进见，当舍己为我言之。”及见，议论公事毕，上论曰：“尔珊昨日何以又陈老疾求去？”珊顾刘未敢对，遂进曰：“都御史与各道系互相纠劾衙门，若堂上官以病不出，恐为御史所劾，不得不奏。珊实有病，不敢假。”上曰：“宾客在人家告归，主人恳留之，亦置家事而止。尔何忍咈朕意如是耶？”珊感而流涕，上亦为之感动，上下相对，不能言者久之。上曰：“尔等姑退。”珊退谓刘曰：“自此以后，虽死不敢言去矣。” 

　　甲子闰四月，上命大学士李东阳往阙里祭告，其敕谕云：“近因阙里毁于回禄，爰命有司重建，厥功既成，兹遣卿往彼祭告。夫先师道德，万世之所宗；鼎新庙庭，一代之盛典。以故禋告之礼，特委辅弼之臣。卿其精白一心，寅恭将事，务期圣灵昭假，以副朕隆师重道之怀。事毕，星驰回京。钦哉！故敕。”其祭文云：“皇帝遣太子太保、户部尚书、兼谨身殿大学士李东阳致祭于先师大成至圣文宣王曰：惟我先师，代天立教。礼严报祀，四海攸同。岳降在兹，庙貌自古。顷罹灾变，实警予衷。爰敕有司，命工重建。越既五载，厥功告陈。宇栋鼎新，器物咸备。光昭儒道，用妥圣灵。特遣辅臣，远将祭告。尚期歆格，来享明禋。谨告。” 

　　先是兖州知府龚弘一夕梦谒孔庙，宣圣对之泣下。既寤，不知何祥。次日适当谒庙，礼毕，弘升殿，命诸生揭幔瞻视，正见塑像龛倾损裂，殿瓦穿漏当其上，有水迹下被像面，帷幔亦且弊腐。弘惕然，亟为整饬完好。未几庙灾，时庚申七月八日也。初，其日未申间，庙庭烟气郁勃，既而火起树杪，延及廊庑室宇，焚荡树木甚多。前代碑刻，咸在煨烬。是年建宁书坊及广信张天师家一时俱罹郁攸之厄，亦可怪也。 

　　上一日退朝，宣刘尚书大夏，议论国事久之，言及左右，大夏未及对。上曰：“尔趑趄不言者，岂尚疑我是听左右人言语之皇帝耶？”大夏叩头谢。 

　　癸亥正月郊，上以微恙不果行，有旨俟平复亲举，至二月中旬，始克行。盖上谓天子祭天地，不可假诸臣下，必俟疾愈方举，此见义精也。故銮舆出郊，远近快睹，皆呼万岁。李阁老东阳有诗云：“圣躬已豫思蠲洁，愿达平安上紫宸。”纪其实也。 

　　淮、扬大饥，巡抚等官累上疏告急。上召刘大夏谕曰：“淮、扬饥荒，十分狼狈。虽尝令有司赈济抚按，不知近来何如，尔曾用心此事否？”大夏对曰：“臣待罪兵部，才短忧乱，实尝用心深访，此时可无忧矣。”上曰：“何以无忧？”对曰：“臣闻淮民穷极思变间，偶遇圣旨文书行到，遂寝其谋。”上曰：“是何文书？”对曰：“即近日准各衙门所陈弊政行去的勘合。”上曰：“朝廷政事得失，若非各有陈奏，朕何以知之？今后尔等有所奏言，皆不可避讳。” 

　　张学士元祯，南昌人，为日讲官。上命设低几，就而听之。盖张短小不及四尺，且貌寝，然声音朗彻，闻者竦然，上亦起敬，故设此几以便之。张自七岁能属文，称为奇童。尝请上读《太极圆》、《西铭》诸书。上亟索之，内阁以圆本进。上览而叹之曰：“天生斯人以开朕也。”可谓不偶矣。 

　　甘肃副总兵鲁麟自先世归附，居庄浪之西大同，部落甚众。至麟，有才智而性颇骄傲，结纳嬖近，求为甘肃挂印总兵官不得，遂弃官西回大同，假托以子幼，奏愿归抚其部落，渐有不臣之风闻于京。奏至，公卿私议，有欲俯令其挂印消其异心者，有欲召至京师处以散地者。上召刘尚书大夏谕曰：“若就令鲁麟挂印，是遂彼要君之心，不可。召之何如？”大夏对曰：“无遂彼要君之心，诚如圣谕。但使其不得遂愿，即弃任走归，则恐召之不至，难于处置。莫若从彼抚部落之奏，不逆其心，而阴夺其副将兵权。”上曰：“朕意欲如此，惟恐彼恃其部落胡为。”大夏对曰：“闻此人贪酷，失部落之心，若失失权，安能独为？”明日覆奏，遂降敕奖伊上世忠顺，而从其请。麟竟怏怏成病，不逾年而死。 

　　公卿中有一人善能结纳嬖近，每于上前誉其才能。一日，上谕刘大夏曰：“闻某极有才调。”大夏未敢对。上疑大夏听之未真，复大声曰：“工部尚书李某，尔知之否？”大夏仍未敢对。上谕其意，遽笑曰：“朕惟闻其人能干办耳，未暇知其为人也。”大夏叩头曰：“诚如圣谕。” 

　　一日早朝，通政司奏事无兵部事，刘尚书大夏止在大班中，未出班听候。上未及见，候朝退，召刘尚书谕曰：“今早意欲召尔，因不见而罢，恐为侍班御史劾尔故也。且尔同类中，亦有不乐尔者，自今宜慎之。”大夏叩头谢罪而退。盖时大臣不平刘独蒙眷顾。有“偏听生奸，独任成乱”之语，因左右闻于上，故有此谕。 

　　刘大夏承上眷顾，思欲荐才报国。予同年王纶，陕西人，因王亲除松江推官。为人谲诈务名，自负兵历医卜诸事，无不精晓，欲求为京官。乃托人延誉于朝，时考满来京，刘真以纶为知兵，遂破例荐为职方主事。命下吏部，马钧阳以为王亲不得任京职，此祖宗旧例，似难辄改。上意向刘，又批云：“你每还会兵部议了来说。”马恐刘在上前有别词，乃曲从其请。纶得职方主事，其志洋洋矣。刘常对人言：“我非欲破例，但部中多事，得一知兵者在司属，可以备缓急之用。”然纶实非知兵，徒能言耳。杨都御史一清以其门人故，力荐之于刘，刘亦不察。观其后从宸濠反逆，为其行军，一败涂地，可见矣。人之难知有如此。 

　　各边有警，守臣求增兵饷，户部奏称钱粮不给。上召刘尚书大夏谕曰：“永乐间频年举兵北征，况大兴营造，费用无赀，当时未闻告乏。今百凡俱从减省，何以反不足用？昔人云天下之财，不在官则在民，今安在哉？”大夏对曰：“祖宗时民出一文，公家得一文之用。今取诸民者数倍，而实入官者或仅二三。”上曰：“归之何处？”大夏乞退奏。上曰：“正欲与尔面论此事。”诘之至再。仓卒不能对，乃举所知一事对曰：“臣往年在两广时，曾通以省城中文武官俸给，与某官一二人岁用，计之犹不相当。此亦以侵民财之一端也。”盖指镇守内官。上曰：“曾有人说今天下应该裁革此官，熟思之，自祖宗来，设置已久，势难遽革。况中间如某某，亦尽有益于地方。莫若今后有缺，必求如某者用，不得其人则姑停止之。” 

　　上优礼大臣，无大故未尝斥辱。如尚书刘大夏、都御史戴珊辈，往往召至幄中，从容讲论，天颜和悦，真如家人父子。内阁诸臣，皆称为先生。李西涯有诗云：“近臣尝造膝，阁老不呼名。”盖实录也。 

　　●上篇卷四 

　　上一日召刘尚书大夏，谕曰：“朕尝欲于附近东西地方，各操人马一枝，以为京师左右掖，何如？”大夏对曰：“保定止是一府地方，独设一都司，统五卫在彼。仰思祖宗之心，恐亦是此意。”未几，一御史陈言，议欲发回各处轮班京操官军，因拟将保定两班一万人回卫团操。奏入，上可之，遂敕令京营都指挥戴仪往任其事。人不知此出自上意，遂有造飞语者，揭帖子于宫门相诬。上取帖子付太监苗逵，令出以示大夏。明日上复召，面谕之曰：“宫门前岂外人可到？必是忿不得私役此军者所为。”大夏叩头谢。时京东军亦于密云、蓟州责成巡抚官，城堡已备，因兵力未集，其事竟废。 

　　《问刑条例》成于弘治庚申，先是有诏，谓：“近例太多，人难遵守，三法司查议停当刊布。”于是尚书白昂，侍郎屠勋、何鉴，都御史闵珪、侣钟，大理卿王轼等，会委御史王鼎、王恩，郎中杨茂仁等，查出会议，开例以上。再命会同吏部等衙门覆议。皆已停当，白刑书又题请刊行，永为遵守。未几，白去位，闵代之。议者纷纷，给事中孙祯、葛嵩、徐昂等则谓“私役军伴”、“立嗣择立贤能及所亲爱”、“典当田地已勾本利交还原主”等项是起争端，而王府又奏郡王、将军妾媵定数及冒支官粮之类，皆非所以待宗室，将示与庶民无异，要行革去。奏下，多以为宜改。而致仕阁老尹直复贻书当道，以为前日诸臣刑名欠精，率多窒碍，徒为诲淫长奸之地。时诸司议亦不同。予同年沈员外文华时管章奏，为闵所重。予谓沈曰：“今若改一条，其余皆不可存矣。岂永为遵守之意哉？”众以为然。乃质诸闵公，遂覆奏云：“前例数条，委皆停当，但近年奉法者率多拘泥牵合，以致有言。”乃申明数语，稍加增润上清，遂得俞允。其覆“宗支繁衍，与国初不同。与其犯之而后治以法，非惟无益于事，而伤恩亦多矣；固欲先事豫防，其保全敦睦，皆深意所存，是古先宫中府中一体之义”，尤为亲切。群议乃寝。 

　　上一日宣内阁臣，谕曰：“辽东张天祥事，东厂缉事揭帖云：“当时御史王献臣止凭一指挥告诱杀情词，吴一贯等亦不曾亲到彼处，止凭参政甯举等勘报，事多不实。”今欲一干人犯提解来京，令锦衣卫于午门前会问，方见端的。”大学士刘健等皆对曰：“如此固好。”上以揭帖付健曰：“先生辈将去整理。”健等退，具揭帖云：“都察院本既已批出，东厂揭帖又不可批行，须待会勘，至日再议。”次日，上又召内阁、兵部来至门上。兵部选镇抚司理刑官毕健等人，至暖阁。上盛气曰：“张天祥事秘密未行，先生辈昨所进揭帖，祗合亲书密进，如何令书办官代写？”健等皆叩头曰：“东厂揭帖已封定，不曾令书办官见之。”上曰：“阁下揭帖内乃有‘提解来京’等语，此事尚未行，且欲解京者，正欲明白其事，先生辈固以为不可行，何也？”健等对曰：“臣等非敢阴解京，但无故传旨，事体未便，故欲少待会勘耳。”上曰：“此事已两番三次，何为非阻？”皆对曰：“此事已经法司勘问，皆公卿士大夫，言足取信。”上曰：“先生辈且未可如此说，法司官若不停当，其身家尚未可保，又可信乎？”大学士李东阳对曰：“士大夫未必可尽信，但可信者多，其负朝廷者不过十中一二耳。”大学士谢迁对曰：“事须从众论，一二人之言恐未可深信。”上曰：“先生辈此言皆说不得，此事密切，令人到彼处体访得来，谁敢欺也？”皆对曰：“此事干证皆在彼处，恐劳人动众耳。”上曰：“此乃大狱，虽千人亦须来，若事不明白，边将谁肯效死？”健等皆对曰：“赏罚朝廷大典，臣等愚见，正欲皇上明赏耳。”上曰：赏罚事重，朕不敢私，但欲得其实情。若果系扑杀，贪功启衅，岂可从之？若果有功被诬，须为伸雪。”语久，龙颜少霁，曰：“须传旨行之。”皆应而出。后又复召，上从容问曰：“昨因张天祥事，先生辈言文职官不负朝廷，亦不应如此说，文官虽是读书明理，亦尽有不守法度者。”健等皆对曰：“臣等一时愚昧，干冒天威。”东阳曰：“臣等非敢谓其皆不负国，但负国者亦少。”迁曰：“文官负国者，臣等亦不敢庇护，必欲从公处置。”上笑曰：“亦非谓庇护，但言其皆能守法，则不可耳。”因谓：“此事当如何发？初欲传旨，先生辈谓别无事由，猝然改命。猝者，暴疾之意，此亦未为猝也。”如是者再。皆应声曰：“臣等见都察院本已批出无行，只欲事安稳耳。”上曰：“缉访之事，祖宗以来，亦有旧规。今令东厂具所缉事，题本批行。”皆对曰：“不如传旨。”上乃命拟旨，提解至京。上新御午门城上，锦衣卫引囚至，上令三法司都御史戴珊等鞠问回奏。大概谓前事乃以匿名文书而行。上遽曰：“匿名文书，见者即当烧毁，此系律文。如何辄以施行？”群臣皆慑伏，莫敢仰对。遂决其狱，重轻有差，吴一贯等皆落职。 

　　上锐意兴革，一日召刘尚书大夏至幄中，谕曰：“各衙门应诏查出弊政，虽具准行，然未有及内府事者。朕闻在内弊政莫甚于御马监、光禄寺，且言官亦尝论及，朕将亲理焉。”大夏对曰：“此皆干系内府，必须皇上见定而自主之。”异日遣科道官同兵部侍郎各一员，奉敕往清其事。既而二处减去浪费，每月以白金计之，各不下十余万两。 

　　上复虑天下有司多不得人，乃召戴都御史珊及刘尚书大夏同至幄中，谕曰：“尔等与各科道官观朕图治的说话，虽都准行去了，然使天下府州县亲民官非人，未必不为文具，百姓安得被其恩泽？欲令吏部择其贤否黜陟，然天下官多，难得停留。细思之，莫若自今与尔等访察各处巡按二司官，先当以此辈黜陟停留。尔珊更慎择各处巡按御史，然后责他们去拣择府州县卫所。官得其人，人受其福。庶几行去的说话，不为文具也。”二人叩头退，因与同列共叹曰：“尧舜知人安民之德，不过如此。” 

　　户部主事李梦阳言事，语侵宫禁左右太迫，下锦衣狱。越数日，上召刘尚书大夏议边事，言毕，谕曰：“李梦阳后生无涵养，进言大戆，因令下狱。有告朕避罪谏官之名，免付法司议拟，止欲杖而放之。尔以为何如？”刘仓卒未及对，上遽曰：“此言岂真爱朝廷之好心，不过致彼于死以快私忿耳！”大夏叩头谢曰：“圣明洞见人心如此，岂徒言事之臣之幸！”既而即有旨释放复职。此乾坤包含之仁，今古鲜俪也。梦阳初为户曹，怏怏不乐。考满日，尚书侣公钟署其考曰：“一官不满其心，三差不终其事。”人以为然。梦阳之疏，盖有所激之耳。然其负才使气，习与性成。后迁提学副使，乃挟制抚按，凌轧僚友，又与逆藩交通，猬兴大狱。勘官参其士行有亏，亦不诬也。 

　　乙丑五月，上不豫。初六日早，司礼监太监戴义宣内阁臣直至御榻。上著黄袍，便服坐榻中，南面。大学士刘健等叩头，上令近前者再。既近榻，又曰：“上来。”于是直叩榻下。上曰：“朕承祖宗大统，在位十八年，今年三十六岁，乃得此疾，殆不能兴，故与先生每相见。”时上玉色发赤，火声盛气。健等皆对曰：“陛下万寿无疆，偶尔违和，暂须调摄，安得遽为此言？”上曰：“朕自知之。亦有天命，不可强也。”因呼水嗽口，掌御药事太监张愉取金盂盛水，以青布拭舌，劝上进药，不答。愉曰：“再进此一服，即无事矣。”上曰：“朕为祖宗守法度，不敢怠玩。凡天下事，先生每多费心，我知道。”因执健手，若将永诀者。上又曰：“朕蒙皇考厚恩，选张氏为皇后，成化二十三年□月□日成婚。至弘治四年九月二十四日生东宫，今十五岁矣，尚未选婚。社稷事重，可亟令礼部举行。”皆应曰：“诺。”时司礼监太监陈宽、李荣、萧敬等以次毕至，皆罗跪榻外。上曰：“授遗旨。”扶安、李璋捧笔砚，戴义就榻前书之。上又曰：“东宫聪明，但年幼好逸乐，先生每请他出来读些书，辅导他做个好人。”健等皆叩头仰奏曰：“臣等敢不尽力。”上复加慰谕而退。 

　　乙丑冬，初建泰陵，时都下盛传其地有水，吏部杨主事子器直言其事。时督工太监李兴素有殊宠，势焰薰灼，遂下杨锦衣狱，莫敢救。适有起复知县丘泰，莆田人，到京上疏言：“杨某此奏甚有益。盖泰陵有水，通京师皆云。使此时畏而不言，万一梓宫葬后有言者，欲开则泄灵气，不开则抱终天。今开看无水，此疑遂释。故云有益。”灵遣司礼监押杨往，众谓杨必遭兴毒手。及至，兴率奴客骂詈，欲捶杨。司礼监太监萧敬则曰：“水之有无，视之即见，李哥何必粗躁！”取茶出曰：“杨先生来换茶。”又顾李曰：“他士大夫，可杀不可辱。”遂得免。回奏实无水。杨榜甚重，众又谓杨必至降谪，刑部拟奏。太皇太后闻之，曰：“他秀才官，说有水也是他的意，如今没水便罢，如何只要摆布他？”遂得免罪。可谓不偶然矣。杨，慈谿人，好古而有文学，尝三作县，俱有異政，但性稍偏，虽数言事，鲜知大体，惟此奏为人所难也。 

　　时拟上尊谥庙号，礼官集议，以上仁圣，近代罕比，难于模写。欲拟谥上“敬”字、庙上“孝”字，或以为未足。内阁有云：“孝为百行之首，敬为万善之源，实不可易也。”议遂定。亦实录云。 

　　●下篇卷一 

　　建昌何公乔新，素有重名。成化末蜀人杜铭欲求为刑书，万阁老预荐何为南京刑书，恐妨铭耳。及太监怀恩起自谪所，一日诣内阁言：“新君即位，如何以何乔新升去南京？”时尹阁老徐对云：“初以其年深，暂且升去。今有此阙，又何难取？”刘阁老遽曰：“才到南部，如何可取？”尹曰：“取屠滽亦可。”刘曰：“在广东未归”。尹曰：“昨具题本，已复南台矣。”刘曰：“年亦浅。”盖刘欲进一私人而不果。遂空其位，乃荐彭韶为右侍郎。戊申春，冢宰王公首举何为司寇，士夫翕然称快。 

　　河南耿公裕为礼部尚书时，常曰：“吾暮自部归，必经过三原之门，见其老苍头每持秤平油。吾自入仕，未尝买油，故每过，辄面城而行。”盖愧之也。后耿公代王公为吏书，常以此语人，其心服如此，可谓贤已。又朝士尝言公之子自三原来京省公，只如贫士，止骑一骡而已。有司驿递，何从奉承之？又公女适宋监生者，只乘市井所顾两人小轿。尝以银二两托云南张凤仪知印买宝石，叮咛切勿使公知之。其刑于之化，非一日矣。 

　　弘治改元，今上即位，例该颁诏外国。江西刘景元戬以侍讲使交南。时交人吞占城、侵缅甸，颇难其行。刘毅然上道，携二仆由南宁直抵其境。交人惊曰：“昔之人皆航海来，飏樯蔽洋，留重易奇。今公岂天人耶？何其简速也！”奉迎馆候，视昔倍恭。陪臣拜跪，刘据《大明集礼》之文受之，不与交一语。至之曰颁诏，明日宴毕即行。王大惊曰：“一国生灵，命缘天使！”致馈遗丰腆倍昔，金珠犀象，珍玩甚多。刘一不顾即行，复遣陪臣要于路，期必致之。刘复书示以初入关诗曰：“咫尺天威誓肃将，寸心端不愧苍苍。归装若有关南物，一任关神降百殃。”交人益敬悚，遣陪臣入谢，表有“廷臣清白”之语云。 

　　邹智，蜀人，甫冠，中甲科，改庶吉士，即言事直斥内外执政，人多忌之。己酉春，知州刘概、御史汤鼐妄言朝政，忌者遂指为妖言，并捕邹下狱，若楚不可言。邹无所曲挠，供词略云：“智与今汤鼐等来往相会，或论经筵不宜以大寒大暑辍讲，或论午朝不宜以一事两事塞责；或论纪纲废驰，或论风俗浮薄，或论生灵憔悴，无赈济之策，或论边境虚空，无储蓄之具。”议者欲处以死，彭侍郎韶辞疾不为判案。乃得末减，左迁石城吏目。 

　　邹智尝因三原公征起至京师，往见之曰：“三代而下，人臣不获见君，所以事事苟且。先生勿受官职，先请见君。凡时政之不善者，历陈于上，庶其有济。一受官职，再无可见时矣。”公虽善其言，而莫能从。 

　　山东秦公纮以都御史总督漕运，以巡按御史事关巡抚者，多会案不肯径呈，因会议言其非制。王三原公深然之，议称巡按、巡抚事有相关者，悉照行移体式而行。已著为令，然遵行者亦鲜。初巡抚官以六部卿佐奉敕以往，按察司以非统摄，文移偃蹇，不受约。河南耿公九畴以侍郎镇关中，特奏下之，至今遵行，以后巡抚官俱改都御史，正缘是耳。然与御史自有堂属体，何又偃蹇如是哉？ 

　　江西萧子鹏伪道学，藩臬以其虚名，时往候之。弘治初，应“怀材抱德”之诏，起赴京师。冢宰三原公亦公礼遇之。后循例拨工部办事，上厅事直印。堂官还第，子鹏则负印前驰。京师人戏之曰：“萧先生于材未有所试，其抱负则有之矣。”闻者为之绝倒。 

　　琼台丘公濬学博貌古，然心术不可知。人谓阴主御医刘文泰讦奏三原公令人作传事，可见其概矣。尝与同寅刘阁老吉不协，刘作一对书之门曰：“貌如卢杞心尤险，学比荆公性更偏。”时论颇以为然。 

　　丘琼台尝以糯米淘净，拌水粉之沥乾，计粉二分，白面一分，搜和团为饼，其中馅随用，熯熟为供，软腻甚适口。以此饼托中官进上，上食之嘉，命尚膳监效为之。进食，不中式，司膳者俱被责，盖不知兵之法制耳。因请之，丘不告以故。中官叹曰：“以饮食服饰车马器用进上取宠，此吾内臣供奉之职，非宰相事也。”识者贵其言而鄙丘，由是京师传为“阁老饼。”又所进《衍义补》，中间并无斥及内臣一言。说者谓其书必欲进，进必揣近侍喜斯刻之。此其心术之微也。 

　　刘阁老吉，博野人。屡干清议，言官论之，辄得温旨。人谓之刘绵花，以愈弹愈好也。 

　　莆田彭公韶为吏部侍郎时，人不见其笑容，殆可比宋包拯。及迁刑书，尤能执法。尝奏减百官柴薪皂隶之半，朝士为之一喧，以为今俸不实支，较前代已薄，所仰给者在此，而欲递减，其何以养廉？事下，兵部尚书马公奏不可减，遂如旧。说者谓彭公老于治《书》，岂不识“既富方谷”之义？询其由，盖欲论内臣一二事，故先言此以示无偏也。然大臣行其所无事，似不当容心如此。 

　　天台夏鍭进士，放回违限，例当送刑部问罪。鍭以为母不服，且以诗风贡郎中钦。钦不怿，据法白于三原王公，欲送问。鍭急，因言曰：“必欲问，有死而已。”鍭尝以所作文献三原公，公因停其事，命其属官劝鍭。曰：“果不可免，则以进士还官，长归养母而已。”张主事志淳因解之曰：“子节诚高矣，然以中进士，则不比隐者可行其志。今公惜才好文乃如是，故遣某相告，果不服而长归，任子归矣。则据法行浙江巡按御史，下县提子，顾不惊令堂乎？”夏遂语塞。还以白公，公喜见颜色。遣一办事官，持手本引鍭送刑部，又叮咛所遣官善慰谕之。及官回，又召张引官而问曰：“鍭去云何？”曰：“送至刑部门外，鍭发叹而易衣以进。”公微笑曰：“汝在道，还使之衣冠乘马否？”官曰：“然。”又微笑谓张曰：“此少年有文而不知法，故委曲成之。”张公尝与予言三原公于一进士犹爱惜保护之如此，而法则不少屈，可谓难矣。 

　　何司寇乔新精于吏事，文学尤长，属官凛凛奉法。先是，大理寺丞缺，率以刑科及御史为之。适南京缺丞，何力荐其属魏郎中绅补焉。御史邹鲁在道年深，欲得此缺，心甚衔之。会何外氏来京，主其家，与乡人讦奏。鲁遂诬劾何受贿主使，何不辩乞归，然实不与知也。何在部声望与彭凤仪韶相埒，皆学有经纬。彭先卒，谥惠安，士论不满。林见素俊巡抚江西，并论其事，何因得谥文肃。亦奇遇也。 

　　巡按御史与三司官相遇，宪纲所载明甚。但近来御史张势太过，诸司亦曲意奉承，心以为常。李兴者，河南人，性尤躁暴。巡按陕西，凡三司官进见，令听事吏在于大门高声叫：“三司官作揖！”门子传说：“进来！”皂隶齐声喝说：“进来！”又打死平人数多，又与巡抚都御史新城韩文相忤。文劾奏，差官勘实，寘于大辟。三原王公恕疏解之，得免死。自是三司官无报门之例，然威福尚犹然也。尝闻先年一老监生任左都掌院，群属忽之，乃与二三新差巡按者相约入辞，且请教。掌院者厉声云：“出去不可使人怕，回来不可使人笑。”群属凛然。固名言也。 

　　李兴在陕，曾辩一狱，人亦称之。有杨二官人者，系大辟，久不决引，称系冤不已。查得本犯先年方十余岁，与一女子通奸，因杀死巡检夫妇。连其父及其嫂录之，嫂诉：“舅姑及夫俱亡，止遗妾与夫妹同居。夫妹年方一十六岁，一日与妾闲步后园，忽见墙外一少年骑马过，此人貌美，妾不合称之曰：‘姑若得此为配，一生足矣。”夫妹与妾曰：‘斯何人也？’妾曰：‘此即东门杨二官人。’既还室，越月余，有故翁旧识一巡检任满携妻孥回，遇日暮来投宿。妾以翁故留之，以夫妹并宿妾室，却以姑室居巡检，而以其子居于外。不意是夕为人杀死巡检夫妇。今蒙审，敢吐实以告。”李审女，其语亦如嫂言。李又审杨二官人：“汝何彼时已伏，今又称冤？”杨二官人诉曰：“某一时年幼，素亦未尝桎梏，又不胜棰楚，含冤承认，实不知情。”复问女曰：“汝与彼相处月余，何无暗识？”女曰：“貌固不能识，但曾扪其左膊上一肉瘤。”李乃验杨无有，叱众且退。乃嘱有司集女家左右前后四邻四十户共取结状，供杨有无通奸杀人情词，连人解院。有司即集众邻取供呈解，李览俱证杨二因奸杀死人命。李怒众曰：“汝等扶同，不询源委。彼既行奸黑夜，岂由告报诸邻？汝等何据而知？”既叱左右去众之衣，面缚，令鞭其背。密视之，见一屠者左膊有块。李遽呼之前曰：“汝知死乎？杀人者汝也！”屠知情真事实，泣曰：“已知。”李曰：“汝何杀死巡检？又何得而奸其女？”屠曰：“是日其姑嫂在园相戏时，我因盗彼园中笋，耳闻其声，即潜伏于草莽中。俟其既回，至夕，因假杨二官之名入以求奸，相处月余。一夕复至其处，见二人同宿于床，某不胜忿怒，谓其又私他人，归取屠刀杀之。初不知其为巡检夫妇也。”李曰：“何不当时自首？”屠曰：“固畏缩苟延耳。”乃坐法，而出杨二。此亦折狱龟鉴，故记其略，不以人废之也。 

　　●下篇卷二 

　　世家多蓄異姓为继子，卒之视如土芥者多。三原王公少育一子，命名承祚，后生五子，命名字中亦同。幼子承裕公第进士，其《登科录》书兄弟行，承祚居长，下注释“义官。”忠厚之风，于今仅见。 

　　南京守备太监钱能与太监王赐皆好古物，收蓄甚多，且奇。五日，令守事者舁书画二柜，至公堂展玩，毕，复循环而来。中有王右军亲笔字，王维雪景，韩滉题扇，惠崇斗牛，韩幹马，黄筌醉锦卷，皆极天下之物。又有小李、大李金碧卷，董、范、臣然等卷，不以为異。苏汉臣、周昉对镜仕女，韩滉《班姬题扇》，李景《高宗瑞应图》，壶道文会，黄筌聚禽卷，阎立本锁谏卷，如牛腰书。如顾宠谏松卷、偃松轴，苏、黄、米、蔡各为卷者，不可胜计。挂轴若山水名翰，俱多晋、唐、宋物，元氏不暇论矣。皆神品之物，前后题识钤记具多。钱并收云南沐都阃家物，次第得之，价迨七千余两，计所直四万余两。王家多内帑物，时南都缙绅多得观之，以为极盛。然皆尤物，不宜专于一处也。 

　　甲寅，张秋堤决。上命中官李荣、平江伯陈锐提督工役，祀神焚帛。忽见火俄变人形，眼耳鼻口皆备。后寿宁戚畹，生事害人，杨宪副茂元建言之，乃以此为阴盛所致。 

　　乙卯，谢木斋迁以詹事入阁。我朝状元入阁者，自洪武开科，至今三十八科，惟六人。若胡文穆广、曹文忠鼐、陈芳洲循、商文毅、彭文宪与木斋而已。时人有诗云：“皇朝三十八龙首，身到黄扉已六人。”后又增费文宪、顾未斋二人。 

　　三原王公以太子太保、吏部尚书考满，援例请授柱国阶勋，时安陆孙公交时为属司，受知王公最深，对人云：“文官柱国以上，不许请授，制载诸司职掌甚明。成化末，万阁老安一品考满，始封吏部靖给。尹公以太子太傅为吏书。将满，遂创为万请而循之。今王公正人，必矫前弊。”将伺间言之，见公已刻有柱国图书，乃止。后屠公滽以太子太傅为吏书，亦自请给。时马公文升以少傅兼太子太傅为兵书，考满当给。二公不协，因固执惟内阁与吏书有请给之例，兵部不当请，尤为无谓。马乃言之于内，给之。张公志淳时为吏部郎中，尝叹曰：“此无法守矣。” 

　　雍王之国，舟经岳阳。土人传阳楼自纯阳降灵之后，往往多仙逸迹。往年有仕者大作道曲，事毕彻筵场。翌日，命从人再登楼洒扫。忽见案上有大字两行曰：“岸嘴长，状元出。城巢鹳，藩王过。”字势飞逸，不类人手，真神仙书也。亟下报，郡邑咸往观之，已不见矣。因记其语，邦人盛传之。嘴在洞庭湖滨，久没于洪波，至天顺丙子，忽沙泥顿涨，岸嘴遂出湖中。明年丁丑，华容黎尚书淳果魅天下。又数年，忽有群寉作露巢于城颠，众皆異之。已而有王府建国于衡，道出城下焉。至是始信吕翁降笔也。 

　　马公文升为兵书时，建言北岳当祀于山西浑源州之恒山，今南祭于曲阳县者，盖始于李唐飞石之祠，而宋地不及北岳所在，故《志》有恒山飞来之说。今京师在北，恒山在境内，而顾南行以祀北岳，非礼也，请改祀于恒山为允。事下礼部，时倪公岳为礼书，因执旧《志》，言不可，事遂寝。马公尝语人：“倪非以《志》必可信也。其父谦尚书公，初无子，因尝遣祀曲阳之北岳，私祷于神求子。夜梦岳神指旁侍一人与之，遂生倪公，因名曰岳，以是渠固执不改祀。然舜巡狩所祀北岳，见在浑源州南二十里，彼人犹知奉祀，而顾可往曲阳县西一百四十里祭乎？殊非礼矣。” 

　　丙辰春，予会试至京师，闻喧传今年状元仍在苏州。盖先是有一举子梦苏州城大街盛张鼓乐，两人夹持二旗，上大书“状元”二字，二人持竿，遍身流血。先是癸丑，太仓毛公澄为状元，亦梦苏城迎状元，今必验矣。后果昆山朱公希周为状元。方悟二人被血通红，乃朱也。朱初中会试，有人送《宋鉴》，云：“司马公五规不可不看。”朱遂熟读全文，后制策果有此段。朱遂备书之，阁老徐、刘二公得其卷，称为博学，荐为第一。 

　　陆御史完丙辰巡按汴梁，一日行汤阴，偶见道傍间有石刻，书“尽忠报国”四大字。陆意谓岳武穆所书，盖汤阴武穆故乡也。是日驻节行台，夜寝，梦入岳祠瞻拜，王起延陆坐，语之曰：“我解兵事时，在杭之西湖甚得山水之乐，今栖于此，祠宇倾圮，甚不安之，愿君为我料理。”陆答曰：“恐某力不能终工也。”王曰：“君毋固辞。”陆复问曰：“素闻王为秦桧所害，有诸？”王曰：“间有是言，然终害者张希岳也。陆又曰：“今有子孙存者否？”王曰：“惟雷儿有一子，其后竟绝矣，言之令人可悲。”陆熟视王貌，兰室间有四痣。既觉，明日即谒王祠，瞻拜毕，见王貌与梦中不爽。祠宇卑隘倾颓，王貌果为风雨所侵，鼻间剥落四处。陆異之，即以本县羡余银百两命新之。不半载，庙貌殿宇，焕然一新。此亦陆公与王感遇之深。陆后亦官太宰，乃为王琼所害。 

　　丙辰春，吏部缺尚书。众推兵部尚书马公文升、左都御史屠公滽及一二侍郎堪补。马自以部次年劳当得之，不意竟归于屠。马意不平，赋一近体云：“朝罢凭阑一黯然，独将心事诉苍天。清朝有意推公道，白发无心着锦鞭。天下浮云偏晻霭，地中阴气已凝坚”云云。屠既得吏部，当班于马之上，固辞居下。是虽谦让，然亦其中有未安也。 

　　丙辰进士未闻选时，忽传要选十一人，同旧进士一人，分拨五府、锦衣卫修书，人皆不测其由。复访知乃一上科进士，以养病应外选，欲求内补，百谋未遂。闻徐首相溥好古货，可通。其人素雄于赀，乃购古琴古画并珍品投之。首相遂许，乃与太宰屠公谋，令各衙门纂修会典。缘府、卫皆武职，恐采辑不备，不若于在部听选进士内择其有文学者，分拨前项衙门，俟成书皆准授京职。屠以为然。初，进士登科，不乐外选，多干公差或养病回，因以为后图。至庚戌以后，执政建议，除丁忧外，凡养病公差回，或内外选，以下手一人为主。其人下手，实外选者。设谋如此，可谓巧宦者矣。后得授礼部主事，累经弹劾，固不足深论。但宰臣如此，可谓亦将焉用彼相者也。 

　　予同年一人，南京人，精于文义。中弘治壬子《书》魁，乙卯代贵官子入试浙场，贵官子高第，又与其人同中甲科。时人有诗云：“有钱买得鬼推磨，无力却教人顶缸。某也位高身子厚，某也衣短手儿长。”其诗盛传于时。后二人皆不容于清议，一止浙佥，一止太仆丞。今科场要令，批首立贡院门内，辨阅同试者面貌方入，盖由此始。闻其人入试日，亦甚秘密，惟有一人见其须不类，心颇疑之，始传其事云。 

　　予同年吴江字从岷，为刑部主事，差还复命。鸿胪寺官语之曰：“声音要洪大，正选通政时也。起身不要背上。”至日早，吴果努力高声，亦无音节，又横走下御街西。上为之解颜。时同僚杨郎中茂仁作一对句云：“高叫数声，惊动两班文武；横行几步，笑回万乘君王。”一时盛传资谑云。 

　　戊午夏，京师西直门熊入城，守卫者不知，间有被伤者。大司马钧阳公谓野兽入城非宜，既参问守卫者，因乞严武事以备盗贼。时郴阳何主事孟春在职方，谓同列曰：“熊之为兆，既当备盗，亦须慎火。”同列莫晓。未几，城内在处有火灾，礼部毁焉。或谓何：“此于占出何书？”何曰：“余不晓占书，曾记宋人纪绍兴己酉永嘉灾前数日，有熊自楠溪渡至城下。高世则谓其倅赵允蹈曰：‘熊于字能火，郡中宜慎火烛。’果延烧官民舍十七八。予忆此事而云，然不意其亦验也。” 

　　弘治中有回回入贡，道山西某地，经行山下，见居民男女，竞汲山下一池。回回往行，谓伴者：“吾欲买此泉，可往与居人商评。”伴者漫往语，民言：“焉有此！买水何用？且何以携去？”回回言：“汝毋计我事，第请言价。”民笑，漫言须千金。回回曰：“诺。”即与之。民曰：“戏耳，焉有卖理？”回回怒，将相击。民惧，乃闻于县。县令亦绐之曰：“是须三千金。”回回曰：“诺。”即益之。令又反复言之，以至五千。回回亦益之。令亦惧，以白于府守。守、令语之曰：“此直戏耳！”回回大怒，言：“此岂戏事！汝官府皆许我，我以此逗留数日。今悉以贡物充价，汝尚拒我。我当与决战。”即挺兵相向，守不得已许之。回回即取斧凿，循泉破山入深冗，得泉源，乃天生一石，池水从中出。即舁出将去，守、令问：“事既成，无番变。试问此何物耶？”回回言：“若等知天下宝有几？”众曰：“不知。”回回曰：“今具珠玉万宝皆虚，天下惟二宝耳，水火是也。假令无二宝，人能活耶？二宝自有之，火宝犹易，惟水宝不可得，此是也。凡用汲者，竭而复盈，虽三军万众、城邑国都，只用以给，终无竭时。”语毕，欣持以往。 

　　己未朝觐考察毕，科道建言：“天下方面、知府等官，有治行表卓者，宜加褒异，如古车服以庸之义。”于是吏部访举数人宜奖。疏上中止。壬戌春，言者又举故事，吏部亦访举六人，而布政周孟中、朱钦皆在优列，亦不果行。意者或以所举者未尽当而止，然此实风厉臣工之大要。前代赐金，果皆尽其人乎？亦举一劝百之典耳。 

　　王古直，黄岩人，有奇气，并不为人屈。尝与黄侍郎孔昭、谢侍郎铎友善。一日游京师，乡人有坐事者，古直候诸官，官并捕入刑部狱。独暴立烈日，不与众囚伍。李主事廷美异之，检衣帽间，得柯学士诸诗。问之曰：“尔能诗耶？”使赋日影。诗成，纵之归。长揖而出，狱吏皆大笑。自是得名。旅食三十年，无僮仆，不置釜甑，有大笼五六，惟诗画数百幅，中贮酒壶，辰出饮一两勺已，复鐍之以去。上元节京师烧糯汁为瓶以贮水蓄鱼，旁映屏烛，通明可爱，俗呼“炮灯。”古直买置于馆，日玩弄为儿戏。一日误触碎，意怫然不乐，曰：“吾平生家计在此，今荡尽矣。”方作草书，值掾吏至，曰：“遽败吾兴！”掾欲殴之。或俾自为计，古直曰：“我固可殴，殴则吾名益彰。”一日遇诸涂，竟被殴。独袖手承之以归，亦不以屑意也。或劝使仕，大言曰：“我来为爵禄图耶？”“盍科举乎？”则叹曰：“安得以少年处我！”尝在酒所叹曰：“此亦功名事业也。”盖亦一世奇士云。 

　　●下篇卷三 

　　钱塘倪公岳庚申夏以南京兵部尚书改吏部尚书，一时极有风裁，人畏奉之恐后，惟为都御史张公敷华一沮。盖公从南来，假锦衣官之宅以居，后欲偿以值，坚不受，云：“有盐在淮，乞一书与张，获支则已矣。”公从之，张得书，云：“我知倪冢宰风裁，且吏部外官所当奉承，第其老矣，行且谋归，不能屈法以奉人也。”大悔沮。 

　　庚申夏，彗星出，虏犯大同，柝长城入关。兵出，屡不利。京师童谣云：“天上有扫星，地下有达兵，若走须杀马文升。”盖马久居兵部，局干不远，惟恃险刻为事。朝廷有时赏赉各边，多奏裁之，京军布粮亦从减削，辽东朵颜三卫，朝廷恃为藩屏，设都督一员、指挥四员统之。近年某都督死，某子来袭，旧例惟命有文凭，验过则与之袭。马欺为远人，收其诸凭，延捱岁月，不与奏请。其子发忿以归，示统部落以其无职署，皆不可顺使。马又奏沙汰天下武职，其连岁赏赉鲜薄，上下易心，遂致大众寇边，而为之聚怨，中外骚然。由是因冢宰阙位，荣迁以避祸。言官吴人杜启弹其临难避祸，不学无术，众是其言。古语云：“军不赏，士不往；军无财，士不来。”马盖不闻此耳。 

　　御史车梁，石州人，好饮而性暗。尝奉文点闸郊祀斋宿衙门，导至工部，梁由中道入，司务在二门候，亦不顾，至后堂见尚书曾公鉴，始知其为部也。犹带醉再三央说：“御史只说此是鸿胪寺。”人皆嗤之。以年资升参议，明年朝勤黜退。予尝记陈翰林音初以编修考满到于户部，二司务讶其来，扣之，始知其误认为吏部也。此二事相类，然人于陈公多恕之，以其文学之士，且近于朴实故耳。若夫御史之官，岂应如是耶？ 

　　通政司奏事春秋凡七起，盛寒暑则省其二。自今上即位，无日不视朝，供职颇难。时元公宇直为通政使，王公敞为左通政，姜公清、李公浩新选为参议，声音俱不甚称。时有谣云：“元哭王唱，姜辣李苦。”盖元重浊，王尖丽，姜则急燥，李则气短。亦切中去。 

　　时朝政宽大，廷臣多事游宴。亦师富家揽头诸色之人，亦伺节令习仪于朝天宫、隆福寺诸处，辄设盛馔，托一二知己转邀，席间出教坊子弟歌唱。内不检者，私以比顽童为乐，富豪因以内交。予官刑曹，与同年陈文鸣凤梧辄不欲往，诸同寅皆笑为迂，亦不相约。既而果有郎中黄暐等事发。盖黄与同寅顾谧等俱在西角头张通家饮酒，与顽童相狎，被缉事衙门访出拿问，而西曹为之一玷。然若此类幸而不发者亦多矣。 

　　御史张智，涞水人，称货于盐商某颇多，因同道御史陕人刘峣往淮、扬，嘱其支盐。刘未允，智乃与盐商谋，置酒于城外郑家花园，请峣饯别。且宿戒伺酒酣出妓，令二三光棍作缉事校尉缉出，挟其必从。后如某谋，逼勒要银千两，方免闻官。峣无计，智佯曰：“我与某处商人相厚，令其出银，淮、扬准其支盐就了。”峣以为然，遂出银千两得释。智分其半，商人至淮倍获，且出入无忌。峣虑有碍前程，遂引刀自刎而死。科道交章劾其故，乃寘智等于法。 

　　壬戌廷试，策问任辅相以修庶政之意。时洛阳刘公健为首相，主通书“心纯”二字。武功康状元海起句云：“天下有不易之事，人君有不可易之心。”遂擢第一。尝闻宋淳熙间试士，孝宗受之光尧，主“坚忍”二字，对答者得上。第一人起句云：“天下未尝有难成之事，人君不可无坚忍之心。”遂荐第一。 

　　壬戌春闱，有一士未试前颇有议其事关节者，哗然以为第观揭榜，若诚登第，则将有击之者。已而其人不终场而罢。后有知者问之，乃曰：其日方作文，忽见其号舍前陡黑不见天日，视之乃一人，形色衣服正纯黑色，躯颀且硕，当舍背立，迳遮其光。士亦悟安得此等人，托以如厕，强出舍。出则天日皎然，回顾黑人无有。少选复入，甫坐定，又遮之矣。出入数四皆然。虽强握管，不能作一字。其士因思此必冤缠作梗，竟舍而出。比出，目观爽然，卒无他故。 

　　翰林院学士惟一人，多或三五人。壬戌秋，阁老洛阳刘公健因修《会典》成，欲德翰林，一时升学士者十人。时礼部尚书已有六人，谢公迁以在内阁，张公昇为礼书掌部事，元公守直以礼书掌通政事，贾公斌以礼书掌鸿胪事，崔志端以礼书掌太常事，并南京为六人。崔由神乐观道士，京师为之语曰：“礼部六尚书，一员黄老；翰林十学士，五个白丁。”一时盛传，以为的对，且有讥警。盖此五人谓山西张□、陕西杨□、大兴刘□、并某、某，皆成化戊戌阁老万公安以私意选为庶吉士者。在翰林未尝读书，其诗文一出，人皆嗤之。可见公论终不掩矣。 

　　翰林院素称清贵，无簿书之扰。旧有语曰：“一生事业惟公会，半世功名在早朝。”所谓清者如此。李西涯时为学士，因众失朝，罚运灰炭。续两句云：“更有运灰并运炭，翰林身上不曾饶。”一时哄然。又闻有一检讨，讨里河之夫，又驿丞不接，甚不平。或谓之曰：“人多不知检讨何官，可只呼学士就好。”次日果称学士，仍前不出。乃赋诗云：“翰林检讨被人轻，却冒瀛洲学士名。依旧所司全不理，由来知要不知清。” 

　　癸亥春，例该考察京官。给事中王盖宁国人，吴舜浙江人，俱为乡人讦奏不法事情，自虑公道难废，乃先摭拾劾马冢宰文升。又刑部主事张斅亦为帷薄事见在都察院问理，乃以女谒通戴都宪之内。戴公不知，竟寘斅于法，斅亦诬奏他事。俱为言官论列。二公正部院当事，因回避，只延至秋，方行考察。王盖、吴舜皆坐不谨，亦从末减云。 

　　内臣何文鼎言语切直，内有干宫闱戚畹者。上怒，挞之死。御史黄山等上疏讼其冤，虽不之省，而亦不之罪也。 

　　近时宦官如萧敬之文雅，陈宽之谨厚，何文鼎之忠谠，皆不可少。前此若金安之廉，兴安之介，金英之知人，怀恩之持正，张永之刚勇，王高之雅饰，后乎此若芮景贤之安静，皆有取焉。至如马骐之激变交南，吉祥之怨望启叛，蒋冕之谗乱宫闱，李广之纳赂干政，又其辈中之罪人也。至于王振之专恣，陷驾北狩，汪直之骄横，西厂害人，后乎此若刘瑾之乱政谋叛，则又甚矣。 

　　给事中张维新，己未进士，京师人。考满受封，以其父未仕，请具冠服，同入朝谢恩。预约亲友，候朝毕由东长安门鼓乐迎至家。其父夜不睡，在廊下假寐，偶闻钟响，促入班，叩头毕，慌忙走过御街西，因忆前事，复横过东。为序班所执面纠，奉旨：“拿！”就于丹陛下揪絷，出午门外跪候，冠服皆褫于地。朝退迎送，本所以荣亲，而瞬息至此，事变真不可料，皆为之嗟悼。予因忆昔年吴康斋与弼徵聘至京，有旨次日早文华殿引见。康斋预拟数事将口陈，夜宿于朝房，挂其巾于壁。熟寐，因起迟，仓皇戴其巾以入。及见，上询问再三，与弼俯首不能对，叩头而已。令左右送出左顺门。朝士谓曰：“此正敷陈时也，何以不言？”与弼皱眉，乃去巾观之，有二三大蝎子啮其顶，肿痛不可忍。又彭阁老时以状元及第，次日该上表谢恩，演习已熟。因先夜劳倦，次早在直房睡熟，忽闻钟响，趋走不及。鸿胪寺纠奏状元谢恩不到，奉旨追究，几危。赖李阁老诸公救之，乃免。此二事与张颇相类。噫！征君之奏对，状元之面恩，皆寻常事也，乃至于此。古谓天威不违咫尺，信矣。 

　　近一给事中建言处置军国事一款：京城士人多好着五尾衬裙，营操官马因此被人偷拔騣尾，落膘，不无有误军国大计，乞要禁革。又一给事中上疏为急救社稷事，曰：“见今北虏款塞，社稷危甚，急如人纳粟，以救社稷。”如此二疏，可谓之通达治体者乎？一时腾笑于人多矣。尝闻识者谓考选科道，须要察其文行，不可只拘人物。京师谣云：“选科全不在文章，但要须胡与胖长。更有一般堪笑处，衣裳浆得硬帮帮。”盖所由来渐矣。 

　　甲子科因言官建议，欲令京官出主考各省乡试。惟浙江聘杨月湖廉，山东聘王阳明守仁。时杨为南光禄以终养，王为主事以养病，俱在告。闻聘，皆欣然往。两省亦颇称得人，然亦不免南台论劾。予尝谓校文得士，自古为难。唐惟称陆敬舆得韩子，宋惟称欧阳公得二苏。此外若吕东莱之知陆子静、王应麟之知文山，亦绝无而仅有者。我朝如胡颐庵之知南阳，姚文敏之知一峰，亦为罕见。又闻周宗伯洪谟初中解元，以减场，时考官彭弼江西人，批云：“七篇之多，不如五篇之纯。”周果知名于时。又忆宋末太常萧达主考，尝于落卷中拔真西山。不知二公亦有是否乎？ 

　　●下篇卷四 

　　本朝状元惟钱与谦无足取，延世如罗一峰，尚矣。前此若商文毅辂、彭文宪时亦有可观。若曾公棨、曹公鼐之才，刘公俨、任公亨泰之介，张公显宗，许公观之节，皆无忝大科。其他则碌碌无述焉。若彭公教则夺于寿，曾公彦则限于年矣。 

　　南京守备太监刘琅自陕西、河南镇守至金陵，贪婪益甚，资积既厚，于私第建玉皇阁，延方外以讲炉火。有术士知其信神异也，每事称帝命以动之，饕其财无算。琅有玉绦环，值价百镒，术士绐令献于玉皇，因遂窃之而出。或为诗笑曰：“堆金积玉已如山，又向仙门学炼丹。空里得来空里去，玉皇元不系绦环。” 

　　李阁老西涯子兆先，幼颖敏绝人，为文下笔立就。每科场入试辄病，久不中。至是卒，年未三十。西涯公哭之恸，自为墓志，人甚哀之。士夫传云：昔公之父名淳，金吾卫军余。微时为渡子日，尝见一妇人早渡午归，迨晚复渡，如此者几月。李一日诘其故，妇曰：“有夫系狱，日往给其饮食，又复归膳翁姑耳。所以不惮劳苦。”李闻其言，甚悯之，遂却其直，早晚任其渡。他日一叟见李告曰：“闻汝素有善念，凡获善报。汝有亲骨未埋，吾当为择吉地瘗之，后当有发。”因与择一山，指曰：“有白狐卧处，即佳壤也。汝可潜舁亲骨埋其中。”李一夕往彼，果见白狐稔眠不起。李恐天明人知，因折树枝有声，狐惊耸身，三立而去。遂即其穴理之。明日叟来，询葬事，李告以故。叟曰：“俟狐自起乃为妙尔，今惊去，当中衰。汝子当不失为三公。”今其言果验，公竟至无嗣。 

　　兆先文名甚高，然游侠无度，以是致病。公一日过其书馆中，书其几云：“今日柳陌，明日花街。焚膏继晷，秀才秀才！”兆先归见之，亦过公斋，书案云：“今日黄风，明日黑风。燮理阴阳，相公相公！”传之以为笑谈。然予闻之，成化中眉州万阁老亦题其子翼书馆，翼亦答之同前。岂兆先有所闻，或亦偶然同之乎？ 

　　左都御史戴公珊当考察，时吏部只欲凭巡按御史考语黜退，公不从。吏部曰：“如是我不担怨。”公不然，私谓张考功志淳曰：“果欲如此，吾与子先将御史考核，从其贤者斯可。不可如贵堂上，一概从之。”由是果有所得。公可谓至公无私者矣。予闻之张南园云。 

　　崇仁洪钟生四岁，隋父朝京以训导考满之京。舟中朝京与客奕，钟在旁谛观久之，悟其行势，为父行变，累胜客局。比至临清，见牌坊大字题额，则为父索笔书之，遂得字体。至京师，即设肆鬻字。京师异为神童。宪宗闻之，召见命书。即地连画数十字，又命书“圣寿无疆，”钟握笔久之，不动。上曰：“汝容有不识者乎？”钟叩头曰：“臣非不识字，第为此字不敢于地上书耳。”上嘉其言，即命内侍舁几，复以蹋镫立其上书之。钟一挥而就。上喜，命翰林给廪读书，其父升国子助教，以便其子。弘治庚戌，年十八，登进士第，授中书。至是不幸婴疾，未三十而卒。 

　　萧山何孝子竞，其父舜宾原任南道御史，以事谪戍广西，后遇宥回籍，颇事武断。当涂邹鲁以御史谪官县丞，升任知萧山，恃势妄为，自号萧然逐客，又改牧爱堂为寄豸堂，时常仍服豸绣。舜宾讥之，成仇。鲁欲戕害，乃与二三吏卒谋作广西移文勾取。遂差强徒十数人押舜宾起解，仍搜捕其子姓，寘之狱。及押舜宾行至江西，其吏卒受鲁密嘱，百般苦楚之。至夜，候舜宾睡熟，乃用沙袋掩口身死。其人还报鲁，受赏。竞逃匿，日夜思报父冤。一日闻鲁已升山西佥事，伺其日出接凭，暗结亲邻，伏于道左，将鲁拖扯下轿，用石灰擦瞎双眼，用船装至浙江。臬司当将竞监候，上其事。法司题奉钦依，差给事中李举、刑部郎中李时往勘其事，拟鲁屏去人服食因而致死为首，绞罪；系笃疾，奏请。何竞殴本管五品以上官，照例发口外为民。士论不平，竞复具奏。再差大理寺正曹廉勘问，乃拟鲁谋杀人造意，斩罪。余俱为从者，绞。何竞为亲报仇，情有可矜。奉闻，可之。舆论称快，遂称竞为孝子云。 

　　近来士夫多信地理，程篁墩学士代谢于朝注《雪心赋》，林见素都宪偕谢评事廷柱遍游闽中。则自朱晦庵已深信之，盖其天分之高，又与胡五峰、蔡西山、陈北溪诸贤相与，讲明益精，其说事多奇中。相传其墓下有谶书曰：“某桥水漂，子孙入朝。”景泰癸酉岁，上问：“朱子有功圣门，子孙世禄否？”礼部奏云：“未蒙恩典。”诏录其嫡长子孙一人，世袭翰林院五经博士，永奉祀事。其裔孙某入朝之日，墓前水发，桥为之倾。 

　　工部吴主事某，湖州人，家素饶，号吕山吴家。初中进士，欲寿其父，缄币求于西涯公。时公为学士，鄙其为人，不许。吴问其友人曰：“今朝中爵位极大者为谁？”友人云：“英国公太师左柱国也。”吴乃以币求英公，英不知来意，遂受其币，令门馆作诗与之。吴得诗，夸耀于人云：“说甚麽李学士，英国当朝第一人，乃为我做诗！”人皆掩口而笑。后因考察调外，将归，乃以其父好骑驴，且年老，为构寿材一副，买驴一头。到家之日，适其父初度，开宴集宾朋为乐，闻其子至，甚喜。客曰：“公子远来，必有奇物为寿。”询其子，乃曰：“寿器一副，驴一头。”众皆失色，其父亦愠懊数日。某呆如此。 

　　王编修瓒，一日自司礼监教书出，谓一二同年曰：“今早在左顺门，见红毡衫裹一妇人，不见其面，只见二小足。有人随去，见二内使押送赴浣衣局。守者俱起立迎入，待之异常，不知其由。”后数日，乃闻参送数人至西曹问罪。内郑旺招系坝上人，有女名某，先年选入掖庭。近闻生有皇子，见在太后宫内依住。旺每岁来西华门内臣刘林探问，但有新时面麦瓜果，即托林送入，与本宫使女黄女儿说知递进，悉回有衣服针线等物。旺回家夸耀，乡人称为郑皇亲，京城内外，人争趋赴，已二三年矣。近被缉事衙门以妖言访获，说者以为有所受也。后内批：“刘林使依律决了，黄女儿送浣衣局，郑某已发落了，郑旺且监着。”时论以为旨意发落，意自可见。若果妖言，旺乃罪魁，不即加刑，又郑氏止云“已发落了”，尤为可疑。其卷案在刑部福建司，人多录出，以为或有所待。后乙丑五月大赦，闵司冠即将旺放出，该司执言事大须请，闵以为诏书不载者，即宜释放。盖亦意有在云。 

　　湖州人以养蚕为生，然蚕神甚异。弘治中太仓孙廷慎行贩安吉，往来皂林。见巡司获盗三人，其人是彼处大族伍氏家丁也。盖其家每岁畜蚕，因蚕多桑薄，饲之不继，乃弃蚕十余筐，瘗之土窖中。三人仍驾船往市桑叶，不得。舟还途次，忽一大鲤跃入舟中，约重数斤。三人喜其罕得，载归馈主。舟经皂林，巡司异其小船而用两橹急驾，疑之，遂追捕至。检其外，见头仓有人腿一。三人自相惊骇，巡司即缚解浙江按察司，拷掠甚至，诘其身尸所在。三人不胜锻炼，诉辨得鱼之故，变易之端。主司不言，三人者不得已而认之云：“杀人，身尸见埋在家隙地内。”主司即命吏卒人等押至其家，妄指一地，发之，正是瘗蚕之处，蚕皆不见，惟见一死尸，身躯完全，乃少一腿。事之符合，并家主俱抵罪。此事江南人盛传其事到京。岂其家害蚕命数多，有些冤报？然司刑者不可不审也。 

　　乙丑松江刘知府琬上疏旌表一节妇，乃华亭张尚书蓥少子未婚之妇也。少子某，事游荡，与娼狎，被惊得心疾，遂不起。某原聘京卫赵指挥某女，没时张为御史，居忧于家，即具书慰报于赵，令其别议。赵得讣，报其女。女曰：“千里之音，真伪未可知。纵有凶说，而此身已生死系于张氏矣。”赵夫妇素知其女至信，虽有媒妁来议，然不敢许。逾年，公服阕之京。赵往探之，且告以女之言。公恐负其女，备仪令夫人往慰之，女但唯唯。越数日，女告其母曰：“彼既来慰我，则尽礼。母亲可率儿往展谢之，虽未及睹夫仪容，得拜翁姑，亦名分中事。”父母是其言，即具礼母子偕往。女留张舍，卒不肯归，曰：“既已身许张氏，夫死命也，决无他议。留此以事舅姑，尽妇之道。”谓母但归，母不咈其言，如其志。女时年十八，张与夫人别设一室，令夫人与俱。既而足不外履，慈惠婉顺。张夫人亦尝论其可嫁之意，女曰：“有死而已。”是夕自缢，几绝，赖救免。自是绝不敢道。四方士夫多为文以纪之。近时戏文盛传商三元辂事，颇类此。然彼是虚诬，而此则实事也。因记于此以风世。 

　　西曹有一对云：“一双状元子，两个探花爷。”是虽资谑，然亦奇事。盖主事有张恩、王守仁，其父尚书昇、学士华，皆状元也。又有刘凤仪、李瓒，其子内翰廷相、内翰龙，皆探花也。又一对：“鲁铎分南北，朱衮别妍媸。”盖壬戌进士有两鲁铎、二朱衮，一湖广人，一永平人，一貌美，一不扬，故云。又丙辰进士有孟春、季春、夏鼎、周鼎，西涯阁老尝即席命对：“孟仲季春惟少仲。”已而即应声云：“夏商周鼎独无商”皆无然奇句也。 

　　乙丑赐昆山顾鼎臣为状元。尹阁老直家居，谓人曰：“此名未善，盖臣字与成字同音，鼎成龙驾，名犯嫌讳。”至五月，果然。人谓尹之言亦有自也。盖景泰辛未状元乃柯潜，时人云柯与哥同字，未几英庙还自北，退居南宫，固“哥潜”之谶。又天顺癸未春御史焦显监试，有火灾。时人语曰：“御史原姓焦，科场被火烧。”盖宋末亦有“不因南省火，安得状元焦”之语。当时或未之避，然亦偶凑合耳。初，顾之父恂得一梦，云“鼎臣为状元”，初欲以此名其孙潜，未果，乃命其少子，即鼎臣也。果然。 

　　是录分上下篇，昉自弘治改元，至乙丑冬而止。上篇事关庙朝，下篇则臣下事也。皆即一时所闻，或因一言一行之微，漫书之，初非有所择也。若夫圣政之宏纲大纪，及诸臣言行之详，自有国史与诸家文集在焉，兹固其余焉耳。呜呼！惟我敬皇在御十有八载，明作之功，惇大之化，比隆三代。而又克勤于政，无日不视朝，虽值雨雪传免，而銮舆犹御正衙，呼二三大臣参决政务。故当时在朝诸缙绅，下迨虮虱之微，无一人不欲趋朝以仰承休德，而闻夫所未闻也。愚臣自叨第后，获缀班行之末，无一日不睹圣颜、聆天语，有所闻见，即铭诸心臆，退从诸乡先生游，复悉其颠末，益闻其所未闻，即以片纸敬书，投之缃笥。鼎湖龙远，攀髯靡及。乃取而谛观之，未尝不泫然流涕，怅然增感也。遂缮写成帙，釐为四卷，以备遗志，亦将自附于裨官氏之末云耳。 

　　重光大荒落之岁陬月既望，谨识。 
