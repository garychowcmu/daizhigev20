凤凰台记事

（明）马生龙 撰 

　　六朝旧城，近覆舟山，去秦淮五里。至杨吴时改筑，跨秦淮南北，周回二十五里。本朝益拓而东尽钟山之麓，周回九十六里，立门十三：南曰正阳，南之西曰通济，又西曰聚宝，西南曰三山，曰石城，北曰太平，北之西曰神策，曰金川，曰钟阜，东曰朝阳，西曰清凉，西之北曰定淮，曰仪凤，后塞钟阜、仪凤二门。其外城则因山控江，周回一百八十里，别为十六门，曰麒麟、仙鹤、姚坊、高桥、沧波、双桥、夹冈、上方、凤台、大驯象、大安德、小安德、江东、佛宁、上元、观音。 

　　皇城在京城内之东，当钟山之阳，以乘王气。又旧内城在京城中，元为南台地。本朝既取建康，首宫于此。 

　　筑京城用石灰秫粥锢其外，上时出阅视，监掌者以丈尺分治。上任意指一处击视皆纯白色，或稍杂泥壤即筑，筑者于垣中斯金汤之固也。又于城外起土城，以为不测屯守之计，宫中阴沟直通土城之外，高丈二，阔八尺，足行一人一马，以备临祸潜出，可谓深思远虑矣。 

　　洪武初以造海运及防倭战船，所用油漆棕缆悉出于民，为费甚重，乃营三园于钟山之阳，植棕漆桐树各千万株以备用，而省民供焉。 

　　高皇尝御笔题于钟山玉柱，而以金龙护之。傍有天藻亭，士夫游观，先于亭下稽首。杨维祯诗云：钟山突兀楚天西，玉柱曾经御笔题。云拥金陵龙虎壮，月明珠树凤凰栖。气吞江海三山小，势压乾坤五岳低。华祝声中人仰止，万年帝业与天齐。 

　　洪武初，于江东门外稍南五里开河通大江，江中舟船尽泊此以避风雨，名上新河。又开下新河，官司马快船所泊处。 

　　高皇微行大中桥傍，闻一人言繁刑者语近不逊。上怒，遂幸徐武宁第，武宁已出，夫人出迎，上问王安在？夫人对以何事？在何所？夫人欲命召，止之乃曰：嫂知吾怒乎？夫人谢不知，因大惧，恐为王也，扣首请其故。上曰：吾为人欺侮。又请之，上怒甚，不言，久之命左右往召某兵官帅兵三干持兵来，上默坐以待之。夫人益惧，以为决屠其家也，又不敢呼王。少顷兵至，上令二兵官守大中、淮清二桥，使兵自东而西诛之。当时顿灭数千家，上坐以伺，返命乃兴。 

　　洪武中，造徐中山坊表初成，江阴侯吴良兄弟薄暮过之，问左右曰：何以称大功坊？对曰：此魏国公第也。良乘醉击坏之，有司以闻。明日二吴入朝，上怒问何以坏吾坊？良对曰：臣等与徐达同功，今独达赐第表里，且称大功，陛下安乎？上啸曰：毋急性。未几令有司即所封地建宅二区赐之，今在江阴。良居前，称前府，贞居后，称后府，甚弘丽也。 

　　高皇微行至三山街一媪门，有一木榻，假坐移时，问媪何许人？对曰苏人。又问张士诚在苏州何如？媪曰：方大明皇帝起手时，张王自知非真命天子，全城归附，苏人不受兵戈之苦，至今感德。又问其姓而去。翌日语朝臣曰：张士诚于苏人初无深仁厚德，昨见一老妇深感其恩，盖苏民忠厚，恐京师百姓千万无此一妇也。迨洪武二十四年，取富户实京师，多用苏人，盖亦始此。 

　　玄武湖屡溢，筑堤以防之，名太平堤，在太平门外。又佛宁门外开稳船湖，以通江水，为泊舟避风之所。 

　　建来宾、重译二楼于聚宝门外，待四夷朝贡者。旧有鱼脊弓、缉鳞盘皆中土所少者，本浡泥国王物。王永乐中来朝，卒于京师，因遗二物于馆，后迁都取去，王墓在石子冈。 

　　太祖初渡江，御舟频危，得一樯以免。令树此樯于一舟而祭之，遂为常制。今在京城清凉门外，已逾百四十年矣。有司岁修祀给，一兵世守之，居舟傍，免其余役，或云即当时操舟兵之后也。 

　　今南京兵部门无署榜，太祖一夕追人，侦诸司皆有卫宿者，独兵部无之，乃取其榜去。俄有一吏来追夺，不能得侦者。上召部官问谁当直？对职方某官某吏卒。又问夺榜吏为谁？乃职方吏某也。遂诛官与卒，即以此吏补其官，不复补榜以迄于今。其后太宗迁都，命诸司各以官一员扈从，兵曹素耻此吏并列，因遣行后部，亦恒虚此席。 

　　太祖驾幸钟山仙洞，詹同文应制诗云：大驾春晴临宝地，钟山老翠拥金仙。瑶花如雨三千界，紫气成龙五百年。风送香烟浮衮服，池涵树影拂青天。词臣侍从何多幸？安得诗才似涌泉。 

　　石城关边有清江楼、石城楼，三山门外有集贤楼，皆洪武间建，以聚四方宾客。 

　　阅江楼在狮子山上，本朝宋濂奉敕撰记，有云：金陵为帝王之州，自六朝迄于南唐，类皆偏据一方，无以应山川之王气。逮我朝定鼎于兹，始足以当之。京城之西北有狮子山，自卢龙蜿蜒而来，长江如虹，实蟠绕其下因地雄胜，诏建楼于巅，与民同游观之乐，遂名为阅江。一览之楼，万象森列，岂非天下之伟观？与登斯楼而阅斯江者，当思圣德如天荡，荡难名与神禹疏凿之功同，一罔极忠君报上之心，其不油然而兴耶？ 

　　初监生历事，诸司皆旦往夜归，号舍往返十余里。太祖一日命察诸司官吏等，独户部历事监生不至，逮问对曰：苦道达行不前尔。上始知之，因给历事监生驴钱，令赁驴而行。 

　　高皇后足最大，上尝戏之曰：焉有妇人足大如此，而贵为皇后乎？后答曰：若无此足，安能镇定得天下？ 

　　元宵都城张灯，太祖微行至聚宝门外，见民间张一灯，上绘一大足妇人，怀一西瓜而坐，上意其有淮西妇人大足之讪，乃剿除一家九族三百余口，邻里俱发充军。 

　　宝志葬处在钟山独龙之阜，太祖建大内宫殿于钟山，将迁之，卜之不报。乃曰：假地之半迁瘗微偏，当一日享尔一供。乃得卜，发其冢，金棺银椁，因函其骨移瘗建灵谷寺卫之，立浮屠于函上，覆以无梁砖殿，所费巨万，仍赐庄田三百六十所，日食其一以为永业。《御制文树碑记》：绩霹雳震，其碑再树再击。上曰：志不欲为吾绩耳。乃寝不树。志本释氏，齐武帝迎入华林园，屡有灵显，宋元加号道林真觉晋济禅师。 

　　太祖时，整容匠杜某专事，上梳栉修甲。一日上见其以手足甲用好纸里而怀之，上问将何处去？杜对圣体之遗，岂敢狼籍？将归谨藏之。上曰：汝何诈耶？前后吾指甲安在？杜对见藏奉于家。上留杜，命人往取甲。其家人从佛阁上取之，以朱匣盛，顿香烛供其前。比奏，上大喜，谓其诚谨知礼，即命为太常卿。后卒葬于宋西宁晟茔侧，至今犹有表题曰：太常卿杜公之墓。 

　　太祖进膳有发，召问光禄官，对曰：非发也，龙须耳。因即埒须得一二茎遂叱去不复问。 

　　洪武中，京师有校尉与邻妇通。一晨校瞰夫出，即入门登床，夫复归，校伏床下，妇问夫曰：何故复回？夫曰：见天寒，思尔冷来添被耳。乃加覆而去。校忽念彼爱妻至此，乃忍负之，即取佩刀杀妇而去。有卖菜翁常供蔬妇家，至是入门，见无人即出，邻人执以闻官，翁不能明，诬伏。狱成，将弃市，校出呼曰：某人妻是我杀之，奈何要他人偿命乎？遂白监决者，欲面奏，监者引见。校奏曰：此妇实与臣通，其日臣闻其夫语云云，因念此妇忍负其夫，臣在床下一时义气发作就杀之，臣不敢欺，愿赐臣死。上叹曰：杀一不义，生一无辜可嘉也。即释之。 

　　洪武中，欧阳都尉挟四妓饮，事觉，逮妓急，妓分必死，大毁其貌以往。一老胥谓曰：予我千金能免尔死。妓与之半，胥曰：上位神圣，宁不知若曹之侈肆？慎不可欺，当如常貌，更加饰耳。妓曰：何如？曰：须沐浴靓洁，以脂粉香泽面与身，令香透彻而肌理极其妍艳，首饰衣装悉以金宝锦绣，虽里衣亵裙不可以寸素间之，务穷尽妖丽，能夺目荡心则可。问其词，一味哀呼而已。妓从之。比见上，上令自陈，妓无一言，上顾左右曰：绑起杀了。妓解衣就缚，自外及内备极华烂，绘彩珍具堆积满地，照耀左右，至裸体肤肉如玉香闻远近。上曰：个小妮子使我见也当惑了，那厮可知俚？即叱放之。 

　　天禧寺浮图灾（即古长千寺），有司奏入，上命兵马督人遥卫于外，令勿救火。寺既烬，命尽取其灰投于江，即其基建大刹，立塔十三重，赐名大报恩寺，雄丽甲海内焉（或曰永乐中事）。 

