开禧德安守城录 宋 王致远

●序 

　　开禧兵衅既启，虏悉力闯诸郡。时主诺多以戎帅，不然亦勇将，兵屯至小处，犹不下数千，独安陆以内地故，经理所不到，乃受敌最惨。守虽将家子，懦不解事，幸而得存，则余同年兄王元父之力也。当丁卯之春，虏恋恋无去志，得缒者来言，城中疫疠大作，老且病者醢猫以侑食。余闻之泣曰：“人之爱猫，近于爱子，杀猫而甘其味，去相食无几矣。”既而白之宣府，又书其事以告于朝，曰：“路无安陆，是无鄂渚，自江以南将何所恃？”责同时在位者不恤元父尽力之意。朝廷虽知元父忠，顾事又不暇恤也。时列郡无重兵，身不当其任，受围者百有八日，遮蔽天堑，困强虏以俟水潦，迄全其城，其用力良苦哉！围解二十年，元父亦修文地下矣。昔既不自状其劳，则后于今日者盖不足以考其概矣，每切忧之。今监仓君示《守城录》一编，纤悉具备，列御寇之法，固足以示训。若元父之所以用心，与其所以和众，上以安其亲，下以刑其妻子，讲学之明而用志之坚，有非文字之所尽者，更在于《守城录》之外也。尝论开禧用兵之时，主事者窃取诸老先生复仇大义，谓箪食迎师者可以立致，谓六月北伐者可以图全，然体统不明，规模不定，吴曦、赵淳、皇甫斌之徒已受密议，重兵压敌境，然后迫诸贤以称王人，势不可辞，亦不可止。及乎虏大举，三边数千里皆已受敌，宣司拥虚名于内，无一兵可以增益。至董世雄辈以朝命来援，亦傲睨不恤国事，本末倒置之弊一至于此，全安陆而不败，必有人如元父而后可也。监仓君善继其志，语述其事，有《守城录》如此，可谓元父贤子矣。余素善元父，不但慈恩之契，及守汉阳，倚安陆以为固，识其受敌之事，如录不谬，忠肝义胆，固已隐然于录矣。以死自许，卒不得死，不幸而死，元父不愧也。颜平原、张睢阳以守城著名，一生一死，至今道守城事者指二公为称，首无所轻重，以其事在守城，虽生死犹末也。儒者以忠信为甲胄，礼义为干橹，置死生于度外，然后可以行志，此又录外之意，不可不考。元父名允初，永嘉人，同年小录中字茂远，监仓君名致远。 

　　嘉定甲申孟夏既望，东汇泽曹彦约序 

　　开禧元年，岁在乙丑，冬十有二月，先公运使蒙恩丞郡德安。明年，尚书薛公叔似宣谕京湖，待制陈公谦总军饷，侍郎吴公猎帅江陵，寻改宣谕为宣抚。冬，就以陈公副之。夏六月，招抚副使皇甫斌丧师于唐邓，更以荆鄂都统赵淳临边。金虏甚傲，无道边堠，始驿，骚安陆，今号次边，北距信阳二百里，西北距随百三十，公度随、信阳无城池，且不素修守备，力必不支。虏无信、随之限，则必中于安矣。况辛巳和议再定，释兵符五十年，郡无戍卒，厢禁军之，籍仅四百，不娴兵事，凛凛然日谋备守之策，且恐贻亲忧。太夫人闻之曰：“汝当努力国事，置吾度外。”公虽拳拳不忘，然亦遂得一意修守备。是时，帅府委公治民兵，公核五县，得四千余人番，上诣府，亲莅教习。总所（待制也）委公籴三万石以给边饷，公稍登其直，以徕商贩。越月告办，遂集僚属语之曰：“兵食，守御之本，今则义勇粗胜，兵饷尚乏，籴请留之益郡，计岁籴储积之粟，则寇至可与民共守，以无乏食。”遂力请于总所。 

　　冬十月，谍报虏宿重兵百余万于南京，将以十一月徙屯方城，克日渡淮，势甚鸱张。是月五日壬午，趋枣阳，宿将马拱、张虎、韩源以将士三千人当之，歼焉。先是，宣威令应山县戍军雍政、马谨四千人增戍枣阳，至则遇敌，拱等方以死战，政谨麾前队赤身驰之，与拱等皆毙。政溃围，仅得稍辑后军，还奔应山。 

　　七日甲申，虏犯神马坡，事益迫，求救宣司，不报。时枣阳溃卒无所底止，公议招之，以助守。太守李公师尹持之曰：“彼溃军也，不可以语勇。”公曰：“国家养兵有年，前日力不敌，故溃。今安陆有城无兵，驱市人以守且不足，得素所教习之人而用之，不犹贤乎？”乃便宜发经总制钱，遣使谕之，得二千一百一十人，皆踊跃愿从。又厚犒茶商饶彧等，令募其徒及土豪市兵凡二千人。又益以安陆、云梦、孝感、应城四邑民兵，得二千二百，唯应山义勇留以备信阳之境。未几，谍者赵逸刺虏欲先攻随，得随则以其兵犯襄、安。公与守言：“安陆旧以守得全，然所当不过盗贼，今大敌不日至矣，其锋不可当，城为保民为之也，相与下令，令民人入城，彻屋伐木以充爨，舆粟辇帛以储备，决渠塘以益壕浸，发防城库以列之城上。”乃分隅庀职，给役授材，立旗职，严号令，部伍整齐。民或以草为屋庐者，令彻之，以防焚爇。郡旧有干城之器，巨细毕具，承平既久，吏士皆后出，谩知所措，惟枣阳溃军一见皆能办，布置施用，人与器习，一郡皆服公之先见。有献诚于公曰：“太夫人年逾八十，不可以闻戎，盍舆至旁郡？”公谢之日：“事亲徇国之心均耳，今大敌在境，众方摇摇，若母先往，则众必乱。众乱，则尺寸不可前，况他境乎？效死弗去，守贰之分也。况坚守未必死，去未必全，吾生死誓与此城俱矣。”言者愧而退。 

　　十二日己丑，虏师至随。是日，随守雷世忠单骑过城下，公叱之曰：逃城贼，射之。疾驰以免。时宣司遣左军正军牛成以五百人至。又明日辛卯，右军准备将任廷佐所部亦五百人。十六日癸巳，宣司统辖李谊将宣效（军号）兵二百五十有五皆即登城，分地御守。 

　　十七日甲午，虏侯骑百余至城下，视地为营。公亟集郡僚至天庆观，恭迎圣祖御容入城，以分宗子伯韺扈侍。金人百余骑追袭，任廷佐射殒一夫，乃退。或谓太守密选义勇骏马数十匹，屏藏之，谋与其侄谊以家遁。公诵言诋之，阴为羁縻，使不得去。弓会士人萧其姓者疏守卖降状，请杀之，公曰：“守怯懦不任事，背叛则决无之。今虏势方张，当一乃心，以攘大难，奸人离间，何所不有？”遂焚其书，以安上下之心。 

　　十八日乙未，虏众十余万自枣阳长驱而至，分布城之东西南三面高冈之上，旌旗蔽空，骑卒遍野，见者皆失魂魄。次于城北教场立中军将帐，植五色旗，夜中明炬烛天，万桴击鼓，以素帕抹额，面城而号，河水腾沸，屋瓦震动，立者负户。公徐谓众曰：“此兵家胁城法也，当以静待之。”命偃旗仆鼓，寂若无人。乃与太守及僚属议曰：“虏势未易当，其情叵测，今鸠合虽众，非有养用训练之素，孰恃以为固守？况朝廷宣司未必察也，告急孰可行乎？”教授陈之经、监税蒋梓应命，遂选将吏鹿升等一十三人与俱。 

　　十九日丙申，溃围驰出齐安门，虏至云梦县仵落市，陈、蒋、鹿升仅以五辈免。由是往来冲要，虏咸置邮以警，内外隔绝，赤白囊不通，公卒以厚赏募壮士乘间夜出。 

　　二十日丁酉，虏拥众数十急攻景陵梦泽门，重列傅城，骑垂铁围牌，率撤民户门扇自卫，发矢如雨，公与僚属亲督军士制炮扬石，弓弩俱发，令之曰：“今日正汝辈报国之秋，挫虏锐气在此一举，有功者皆受上赏。”众闻，愿以死拒。选宣效王越、王显等下城，得首级二，杨安等下景陵门迎敌，颇有斩获，迫而堕陨河者无数。是日，自朝对御，至申时乃退，诺将兵以官资者三。 

　　二十一日戊戌，虏军大队向东南，分营梢飞矢入城，城守之兵未尝解甲。时太守择劲悍刀斧手五百人自卫，即所招枣阳之溃卒也。将佐有请于公曰：“兵力寡弱，安得壮士居闲地，愿夺之以益城陴。”公曰：“方此扰攘，将仪卫以应尔，兵以气为主，吾作之使勇，一可当百，何以此五百为？若辈苟有志事功，争先趋赴；或偷懒无庸，纵驱之，未见有益也。不若捐之以安其志，无使忤拂。” 

　　二十二日己亥，虏闭不出。 

　　二十三日庚子，齐安门有射入飞书者，视之，乃言：“尔城中遣二使持书往宣司乞援，至应城为我所获，今醢之矣。”众皆惧，公曰：“是必得其从行者，诘而知之，如果得教授、监税，何不以书来示？乃以空言惑众邪！” 

　　二十四日辛丑，虏军不动。公与太守及僚属议曰：“虏以重兵压孤城，人心惧惶，当奋我而慑彼。今乘其方至，营垒甫定，地势未习，吾使人间道出奇以攻之，得小捷，亦足以安人心也。”于是命张全等选勇敢数十人，许授以官。酉时，又使徐希稷、监税李景翔、任廷佐资遣之焚斫贼寨。时景陵门外居民楼宇毁拆不尽者，为贼所据，张全等径入之，夺其弓弩器甲，李俊得级，胄有白虎将军之识，于是揭以巡城，士气颇振。 

　　二十五日壬寅，黎明，虏军运竹绲草木，四下填壕，分布行列，周遍州城，劲弓强弩，矢发如注，军民中伤稍多，死者十余，城壁上箭如猬毛。公私屋庐得数千枝，城上要辖十有三处，虏驱精兵数万，舁洞子云梯，极力尽隳夺之技，又焚大安门及慕连、极目二亭。公巡行城上，训厉诸隅将佐军兵悉力拒敌。至火所，亲提壶以先，厚许赏犒，命任廷佐等救扑，以土窒大安门，四隅皆发弓弩木石，巨械手抛砖砾助之，虏军死者甚众。又募茶商市兵二百八十有五人，下城杀完颜千户十余级，迫而陨河益众，迨晡乃退，捍御者许奏以□官资，下城者又益以二，犒赏有差。 

　　二十六日癸卯，祭北斗于清风楼，用方士法，斩狗以罍贮血，引炮飞狗首罍血于虏寨以厌之。夜半，择勇锐七十有八人下城，防守八门，以备虏火。四鼓，先所遣宣司乞师之卒持教授前二日书间入，具言宣司无同仇之赋，遂诣江陵帅司，檄信阳三关统制王綦、孙铎来援，已持牒如三关矣，城中寻遣介速之。 

　　二十七日甲辰至二十八日乙巳，虏军闭营。 

　　二十九日丙午，遣宣效勇锐并茶商土豪等二百余人斫营，焚其攻具及府北双桥所积填壕竹屑数千束，夜分乃归。先所遣焚达石屯田庄谷之土军及信阳趣王孙赴援之卒皆返，知二统制偕行，而孙以二千五百人由孝感过汉阳，观望于阳台，王以七百人倍道疾驰而来，未至府十八里，遇虏三千骑，死战不利，王逃，并军士数人仅免，余皆没。 

　　十二月二日戊申，再分遣人于枢密院宣抚司乞师。先尝差指挥使何广防筑栗林分界，为虏所得，中夜，遣何广叩寿山门，诡言郑统制救兵在寿山门外，欲以误入，公命麾之去。 

　　三日己酉，遣中军张亨、李成赍蜡书告病于宣抚司，夜发勇锐兵下城，夺虏划车弩床一。 

　　四日庚戌，虏酋领众千余相城。 

　　五日辛亥，丙夜发勇锐王赟等十人，赍药毒陈婆港、西水步、东水步双桥步及寿山门外水，以绝马饮。 

　　六日壬子，差胡胜等十人毒张婆前港。 

　　七日癸丑，虏步骑数千人于梦泽、景陵、寿山、大安四门植土如堵，公巡城戒饬将士，严兵以备，旋引去。 

　　八日甲寅，虏军数百人，夜盗决景陵门东梦泽门西壕水，城上射之，乃退。 

　　九日乙卯，公令任廷佐、赵伯韺等守御将官等即城上，分选精锐二百余人，由涢津大安门下，焚并河虏人居室，杀伤淹没甚众，生擒番首汪卒律没多及杀千户，苏用祥、任廷佐以下各许官资有差，虏军自此不敢过河以西。 

　　十日丙辰，深夜，虏军千余人运竹木、鹅车、洞子、对楼稍向梦泽门。先所遣卒李杞是夜自鄂州回，言孙统制将二千五百人逗留阳台，陈教授以王统制独战败，复如江陵，及再遣人速孙铎，绐称宣司令就阳台防江保鄂州。 

　　十三日己未，迟明，虏军大噪，飞矢入城，以二对楼近景陵梦泽门，塞门外壕堑，城上亦以强弩对。夜纵火烧寿山门外林木。 

　　十四日庚申，公与太守及僚属议曰：“孙铎既拥兵不进，宣司无急病攘夷之心，若徯外援，适懈众志，惟自为固守策，况虏既久次，攻具日益，如皮洞之类一望数百，夹道如屏，以覆役者，矢石不能害。若塞凹成隧，飞楼云梯一或并城，其事危矣，非数遣人要遮捕斩，徒以力抗，恐未易当。”众咸谓然。既又巡城，明谕将士曰：“本府数于宣司求援，竟未有发到人马，往往防御处多分遣不及，尔辈当尽心戮力，自致功名。况祖宗德泽在人，如此，天地神明亦当效顺，前日朝廷出师恢复，义所当举，但主帅不得其人，故有今日。今虏拥众数万，围我七里之城，以强弱论之，虽若可畏，以顺逆观之，则决可保。纵有援兵至，适分汝辈之功耳。但誓死报答国家，坚守此冬，及春气暖，虏自不能驻矣。”又曰以前代忠烈之事，合城将士莫不感动奋发，私相语曰：“府判节制忠义如此，我辈如何不向前用命？他日朝廷决不负我也。”公闻之，喜曰：“孰谓人心不可以感动邪？”于是选勇锐蔡佐等百余人斫营，公面命之曰：“有能生擒虏军，当与重赏。或得首领人，赏又数倍。”盖欲知其动息。是夜，于景陵门外烧洞子五十余，及填壕竹木，斫毙数十人，生得一小校张勃撒。公与太守亲诘之，言自襄阳回，先往信阳。信阳降，留百余人守之，以二百人屯枣阳，一万户屯随州。今城下有十五万户，每万户部十辈千户，千户领七八辈谋克，一谋克管百人，或七八十人。合而言之，万户司七八千人，号称万人。童元帅及都统共主之。约十六日后，连日攻南门，益立七梢九梢炮有百，击景陵门战橹。”公因好问之曰：“何以御炮？”勃撒口：“对以索网，则不及屋矣。”先是，防城库麻□甚多，众莫识其用，至是始知当为网索。公乃命义勇及官兵挂成网，及以囊贮糠土以备，而厚赏蔡佐等。 

　　十五日辛酉，虏军率其徒一二列旗帜，张紫盖，将骑千余，距城一里所，自南周遭相视。至景陵门，视天桥对楼，趣移洞子，稍近城，以竹枝杂土填壕，公令军士以火箭爇竹，发施风炮击杀数人。中夜，公与太守诣真圣堂祈祷，以血祭城隍及关王庙，有安陵乡民间道赴城云：“过虏东寨，闻有言曰：‘今日相师相城，谓城色青黄，气春则城坚，涉夏则旺，恐不及攻。’”守陴闻之，气增百倍。 

　　十六日壬戌，虏移中军帐于梦泽门南，鸣鼓大噪，自兴同寺后出皮洞，至梦泽景陵门运竹梢杂木。城中矢石俱发，击死数人，役遂稍缓。旋于景陵门外立七稍九稍大炮凡五，杂击楼橹，城上以索网土囊等护之。虏视之，骂曰：“南家子，何以知出此？”公令支使将都壕寨张斌于南门城下立七稍炮一，旋风虎樽小炮十数，令进士马必胜、叶正夫、马炜领市兵挽拽对之，大者隳其攻具，小者□其役夫，自此交击，凡十有五昼夜，楼堞震动，势岌岌，然藉护城之具不圯。 

　　十七日癸亥，虏以鹅车洞子二三百，错比贯续，至景陵门吊桥，役夫奔走于下者率系腰，众知为虏驱吾民，不忍射，第以火箭焚其竹木，虏人救扑不灭，烟迫洞口，始渐退。又击柝挽对楼以前，城上以矢石当之，杀伤过当。日昃，公命劳守御者。 

　　十八日甲子，虏军以洞子集吊桥陡（陡吊桥处陡门），炮击吕字楼，且射火箭，随扑灭之，亦以楼下立七稍炮以对，令官兵王召等数十人强弩齐发，贼始退。乃备具葺坏亭。牛，东南隅卓望报：虏骑千余由千金路向西北举燧，疑是分兵回襄阳。 

　　十九日乙丑，城外引大炮击景陵门及楼橹，公令守望者鸣鼓虚喝，以觇其去留。贼不知其所以，遂自荻港引泄（大炮名）至梦泽门冈上陈列。其夜，公与太守僚属于防城库议出城奋击，而士不素练，乃画虎于布，揭于叉戟之上，置铃于下，名曰布牌。褶为三五弥缝之，陈为前队以拒马，强弩居后，遇敌则俱发，日肄习之。 

　　二十日丙寅，虏攻具益备，悉力填壕，昼夜击石，将大合兵攻城，壕渐为平地，距城甚迩，害气滋炽。公召张斌及诸军首领，谕之曰：“尔辈素习军事，彼若悉攻具临城，何以御之？”众讙曰：“以死捍而已。”独斌以为当焚其楼，公曰：“然。”乃敛民家芦箔竹器及茗荈之包，实以枯草，杂以火药。备毕，又策天桥必钩城则可度，遂创木格，博下而锐上，俟天桥对楼临城，则以木格格于女墙头脾篱排木之上，使陧杌不可登，又虑万一度桥乘城，则人将惊溃，令于填壕所向城面，以木纵横如棋局，下缀以足，高尺有五寸，号曰地网，以铁蒺藜连参其上，使不可下。二十一日丁卯，公谓太守及僚属曰：“是远为之备，若用至此，亦敝矣。必先坏其攻具乃可。然虏以弥月之久楼橹方备，势必力争，宜析其力，以遏横溃。”于是公与太守支使监税，即郡厅选勇锐，得一千二百四十人，开涢津门，斫东南寨，焚毁洞子炮坐对楼天桥，令叉戟手持布牌强弩在后。事皆素习，虏骑来争，弩手乘之，人马披靡，毙者甚众。进焚洞子百余，虏兵亟拽天桥对楼退，以避火。诸寨兵皆出，城中望众寡不敌，亟鸣钲止之，全军而归。劳将士以下有差。 

　　二十二日戊辰，虏人攻击愈急，城中益炮于景陵门应之，杀贼三十余，碎洞子十余，遂稍退。夜中，遣土军龙旗王文往宣司枢密院重告急。夜半，虏分兵由黄连坡、三水渡、太山庙下大噪，白兆山西北一路皆举燧，质明，景陵门壕上虏忽斩一人，群舞而去，或谓厌魅，或谓有兵自北来去。 

　　二十三日己巳，吕字楼炮手陈云言：“虏大炮五，唯此楼相对，其九稍之匠手最高，石无虚发，城中之炮与彼隔城，乃能视不以目，而度以意，尚犹命中，若更小进，云辈毙矣，当先击之，则它炮自当夺气。”公奇之，诺以重赏，云引炮一发，虏亦对击，如是数四，果碎其匠之最者，虏之炮卒皆呼号而走，以是发炮一昼夜。 

　　二十四日庚午，虏大炮并发，拥皮洞斫景陵门月墙，城中以炮碎之。俄顷，南门五里外有攻具耸如浮屠，马数十挽于前，卒数百拥于后，或进或退，众莫能辨，公熟视之曰：“草塔也。其状高而锐，人不可登，束萏茭为烽，是将附城以焚吾楼橹。命治火箭，令善射者数十人俟之。且传令守陴之士，闻金则鸣鼓啸呼。已而草塔颇近，火箭尽发，击鼓鸣梆，众指啸呼，云合风起，一爇而尽。虏失笑而返，军民大悦。 

　　二十五日辛未，虏众凿冗吕字楼下羊马墙，墙坏压而死者数人，城上弓弩炮石竟发，又杀伤数十人。夜阑，虏军大呼，发火焚景陵门，守御者极力救扑而止。 

　　二十六日壬申，公夜遣勇锐军兵五十余，缘布下城，掀其皮洞入壕，觇其有备，急返。 

　　二十七日癸酉，向晓，虏以步骑入景陵门，布陈周密，有对楼天桥高与城齐，桥上以木为过道，约广一丈，其长倍之。鹅车洞子三百余，皆博一丈，高八尺，攻景陵门并阳字吕字楼。又以云梯三十余，分攻西北隅月字楼。其众可三万，更进迭上，矢石交集，贼势炽甚。公与僚属亲督守御，将兵死拒，以火矢焚其楼，且以所备火牛、芦箔、竹器，燃火掷其楼桥，矢石佐之。楼上决所柜水以灌火，急退百步于南冈之侧。其攻城者失势，亦辟易奔避，遂以弩炮拥入，涢河死者甚众。其南寨又以步骑过西北隅，攻极目亭、清晖亭、虎头崖、月字楼，徙云梯数十，蚁附登城。梯首有机，去来便利，公以所攻地城最庳，又复自南而北亲督军兵，尽力捍御，虏益引精锐之卒更番而进，骑军亦奔忙逼城，官兵尽登敌楼及极目亭屋表，以强弩、礌石、檑木等临之，始略退。其中军帐下麾旗大呼，转攻齐安门及月字楼，命守御策应兵并力距之。自听至昃，合城不炊，唯汲水巡行，以饮渴者。虏军被伤及淹入涢河者千数，然而城中亦甚疲矣。南门自阳字楼至月字楼应敌将士，各许奏三官，西隅清晖亭至北隅虎头崖亦均诺以官二。公传令：“守陴之士，今日劳勚，不可不掫夜，恐虏乘吾疲而以兵袭我。”公通宵不寐，巡行数过。公之自南城往极目亭督兵捍御也，太守私语人曰：“亭直倅治政为一老幼地耳。”守盖设游辞以自文，识者鄙之。公闻之，略不介意。 

　　二十八日甲戌，虏增高对楼丈余，别置一寨于桐柏庙，复急攻景陵门。 

　　二十九日乙亥，虏军连缀天桥、对楼，欲专攻城南，扬炮飞矢不止。公谓太守及僚属曰：“虏前日攻城失势，今并力来攻一面，前日对楼已附城，吾方纵火，遂为其贮水所救。此攻城巨器非一日所能成，今当必焚之，毋使遗虿。”众愿效谋，未得其说，公乃命支使监税任廷佐、孟棨、张斌等选死士数百人，专俟对楼天桥至，分二百人以巨缆飞钩挽住，缒以大石，使不可退，然后纵火。众皆曰：“善。”又言：“贼计，每于楼下贮水灭火，当以火牛先之，使彼泄水，水必不多，继以茶苞烈火，益以芦箔竹器，则火势必炽，不惟楼不复返，登楼之人皆煨烬矣。”又曰：“不备不虞，不可以师。今防城之具虽已略备，然此贼耐战，非吾所敌。万一乘城，计将安出？”张斌曰：“当为巷战之备。”公曰：“若至此，则事去矣。”然亦姑用其说，令城内傍城濬壕，深阔以丈，筑女墙于壕上，高八尺，巷道各立地分，使持戟之士分为部伍，无或逾越。仍令诸隅储水防火。过夜半，虏军推对楼天桥至景陵门，城中出叉戟手拒之。 

　　三十日丙子，黎明，虏拥兵至南门，先以弓弩大炮继发不绝，又以火箭焚敌楼，司水士人张炎等集民夫运水救扑，久之方息。晡时，公与太守统辖及官属皆在黑楼，太守统辖曰：“贼兵已退，除夜，吾侪略归如何？”公曰：“今何有除夜？”言未既，闻城外有击小钲者，视之，则虏兵已聚对楼天桥之前后，顷刻逼城下，城上之兵，有擐甲不及者。盖虏欲出吾不意，不知公备之久矣。乃命急施大小炮，落其水濡布箔及护楼皮具，穿其楼盖，击死三十余人。以所具木格等施女墙头城面，虏楼并城，天桥虽下，已为木格所阁，高峻绝险，然其桥有温道，犹可登陟，虏偏裨提大刀，追逐士卒千余附城，皆登桥，女真精锐联续附趋者又万余，城外呼曰：“今日正军打城，必欲城破。”以其登桥者重铠铜面，以红抹额，群凶婪婪，见如鬼神，持双刀长枪弓矢，相去无二丈，地面皆设蒺藜地网，城中已备巷战，其前一夫呼曰：“今日不济矣。”然内外交击，鼓鼙相撼，声震天地。公与支使监税亲率守御将佐士卒以死御之，令勇敢董仙、徐忠飞铁狸虎爪，钩挽天桥，缒以大石，系其桥傍麻繂于狗脚木，掷火牛撑之。火势方起，虏果决水以救，继起茶苞竹器，民争负门牖几案以助火，火炎掀天，虏不能退，徐忠等以枪叉矛戟冲桥上，人皆坠入，矢石俱发，火益炽，其色如茜，死者不知其数。延及其旁，盖虏用一切之令，士卒死而不敢去，贼氛大沮。然吾势甚危，公之不从众而归，如有相之者。明日，遣人收其遗烬，车心铁径三尺，轮逾丈，凡得二十余，铁叶百余，又得水濡布帘皮具一十八疋，遂犒正南吕字楼至云字楼受敌官军、义勇、茶商、市兵，许奏三官，东西北三隅均诺一官。是日之西，有两日相击，移时，东南日上，西北日殁，人知其为休徵也。 

　　三年正月丁丑朔，虏军复挽烬余鹅车洞子至兴国寺整治，且重修对楼。 

　　二日戊寅，向晚，虏军拽队望西北行，又移中军帐寨于金泉寺。城之东南西立七寨，公令张斌修城上女墙头，委支使造麻翎弩箭二万。 

　　三日己卯，虏军于景陵门岗上筑墙掘壕屯驻，号硬寨，以示久围意。又有自云梦路整队持白旗回金泉寺者，公与太守及僚属议曰：“虏计浸穷，必持久以困我，汉援已绝，城中单弱，使果出此，将如虏何？盍再祈哀于宣司以求援？”是夜，令秦福等赍蜡往，又遣勇锐士卒下城，焚虏填壕竹木。四日庚辰，虏兵不出。 

　　五日辛巳，遣军士更焚之，牛成部下卒周达，免胄袒裼，持戟逞虏，潜入南寨，夺其魁牌以还，升其官职而任之。 

　　六日壬午，旦，虏东南寨发严，至晚亦如之，而不阵。公曰：“是内虚，且虞我师掩袭，佯示整以疑我耳。”公寻遣勇锐郑胜察知其宿马之地，夜欲屠之，支使及弓会蔡执礼、王师奭、严端等力赞其策，统辖李谊以郑胜为妄，持之不行。公力辨之，李奋臂大声，叱咤暴戾，众不能堪，公曰：“大事不容徇私，其争何害？若合事宜，便当从之。”众以李党比相凌，公曰：“廉蔺以国事为重，此当若无所闻，但今日斫营，应必往矣。”夜半，遣叉戟强弩手二百直逼南寨，遂绝寨，历南山之阴，劲弩俱发，群马嘶鸣，且闻虏叫号之声。会西北寨来救，故官兵亟回。是夜，四方山义勇商祈及其徒偕宣司所遣宋兴等持蜡弹至，言已檄都统董世雄以一万人来解围。十二月三十日到黄坡县，次第前进，邦人大悦。 

　　七日癸未，虏军隔壕呼曰：“南家子太毒害，夜杀我马七百余匹。”自是徙马于山坡。酉时，虏骑千余自北道来入金泉寺，公夜遣将官傅熙将兵下城，投狼毒、硫黄于河潭，以毒虏马，又遣土军李元、赵旺速迎董世雄。 

　　八日甲申，虏军不动。 

　　九日乙酉，再遣土军黄德、朱选往速董军。 

　　十日丙戌至。 

　　十二日戊子，虏军尝自西北驰负竹梢木材积于金泉寺，莫测其用，公遣田荣领石匠由车盖亭凿城下岩石，令峻不可登。 

　　十三日己丑，将暮，虏遣人来请打话，城中差提辖仇某对之。虏使云：“两国已遣使讲和，南朝欲多偿岁币，只文字即去。”公恐守者闻此必怠，遂谕将佐曰：“决无此理，是必其出野掳掠，诸寨空虚，姑为甘言款我耳，当严守备，徐议奋击。”夜，又遣土军速董军。 

　　十四日庚寅，虏人再请打话，公叱之，乃退。是晚，虏军自北岭步骑入西寨。 

　　十五日辛卯，夜分，传兵王青至自行在所，李青自宣司持蜡弹报，教授以十二日往告急庙堂。 

　　十六日壬辰至十八日甲午，虏不动。 

　　十九日乙未，虏军移洞子对楼至梦泽门山冈，别以四五百骑向西北行，景陵门有射入文字，视之，乃虏间谍，云：“城中知府与官吏欲拜降，只缘通判王某执迷不肯，有误一城生灵，枉遭屠戮。今告尔官员士民军兵，有能擒缚王某赴军前请降，即当奏最上赏格，世袭千户，官广威，正六品职事；同力人世袭谋克，官武节，正七品职事，有官资人先以其原官对换，外于已对换上升擢，仍各赉有差。或乞就知本府者，听。”公笑曰：“虏直儿戏耳。”遂毁之。同日，云梦士人池逸至城下，呼王四排军出议事，公日：“此逆贼也。”命射之，虏挟而走。 

　　二十日丙申，虏军移洞子往梦泽门填壕筑路，且攒战入城。公遣准备将赵晟领兵下城潜伏攻劫，夺其普光寺所积薪木。是夜，朱选回自董师所，云：“太尉张某击黄陂狱，言不来解围，某言德安受围日久，宣抚请太尉救援，城中官民如望赦。太尉怒某言，欲斩，今早得释归。”公加赏慰之。 

　　二十一日丁酉，遣人下梦泽门斩凿暗壕，及遣训练官赵章领兵匠断虏往来双桥，虏骑二百余来救，为我军射退。夜遣韩立往宣司趣董世雄，熊立回自临安，得教授书曰：“之经十二月二十二日发江陵，二十九日至行在，累告庙堂，得旨差池州统制孟思齐疾速解围。” 

　　二十二日戊戌，虏用皮洞五六十，筑净明院东石觜，公命移大小炮连发，破其皮洞，击死数人，役少息。夜再遣张全等诣枢密院及催董军。 

　　二十三日己亥，虏军移皮洞百余于净明院东，再筑石觜，公令任廷佐率兵，于梦泽门以弓弩大炮并发，虏死者又数人，坏其洞子十余，火箭焚其填筑竹木，会风起火炽，工役悉罢，移却半里。是日，有自齐安门射书一纸，公取视之，乃应城县举子傅应麟同池逸说降，且言应麟已降，就知本县，池逸亦为尉矣。公命守者亟发强弩射之，乃去。 

　　二十四日庚子，昧旦，遣军士百余下城斫东门寨，杀其首领以下数人，夺胄九，马辔一，膊甲一，策四束，虏军遂移寨太山庙下，陈列如千石港。虏又射入大书招降伪榜，公藏之。是夜，再遣土军陈旺往宣司及檄速董军。 

　　二十五日辛丑，虏于景陵门山麓立炮，城上以弓弩射退，即遍往乡井掳掠。 

　　二十六日壬寅，虏军闭营。 

　　二十七日癸卯，有一人至城下呼曰：“杨万户传语，欲请知府通判打话。”众议以任廷佐对之，公代其辞。俄而万户出，从者五十余骑，不执弓矢，万户以手招城上，传语：“知府通判守城不易。”公答云：“万户远来不易。”万户云：“讲和休。”公曰：“何是讲和？”万户云：“都是一家人，何得如此？”公复之曰：“南北本是一家，只缘北方不察边人之苦，遽起边衅，害我生灵，残我州郡。今顿兵坚城之下，老师费财，动辄丧败，攻城为兵家下策，我以逸待劳，援兵在境。汝深入重地，疲马破车，南方疾疫将兴，水潦将降，朝廷又遣大军数万且来，汝所知也。我乘汝之疲而夹攻之，将只轮不返矣。万户晓畅军事者，幸明告管军，早自为计。”万户言：“汉上军州，已一半拜降，西川五十余州，亦归吾朝，德安更围几时，人疲粮尽，当如之何？”公曰：“边上诸郡，各奋忠力，剑阁栈道，岂易窥窃？纵一城一邑力不自支，旋当收复，又岂汝军得之而能守邪？”万户语塞，复举手云：“知府通判保重。”遂驰而回。后一骑顾任云：“如以万金遗我，即当回军。”公令任答云：“汝为人臣，不能忠于君事，乃求赂邪？”引弓射之，万户擒之而去。公谓太守僚属曰：“此绐我者也，然虏计穷矣，吾当严守备，更徙炮于梦泽门，以防东道。” 

　　二十八日甲辰，夜令任廷佐发兵百余，往月字楼下城斫东寨，与虏军对射，死其马八十余匹，斩首三十级。其众惊溃，多入南寨。将晓，遣士军龚冕等往枢密院宣司促援。 

　　二十九日乙巳，点兵下城，补景陵门外羊马墙，及毁虏军所填路。是日，虏军掘景陵门、梦泽门外丛垛，以其板覆对楼皮洞。公呼张斌问曰：“虏今复以对楼来，舍前日之策，它何以御之？”张斌曰：“当作天碨以待之。”公曰：“何谓天碨？”斌曰：“此兵法所有，如碨而大耳。置诸城上，其势使高于楼，一发则楼必碎。”公亟命作之，城中百姓见虏发冢，莫不欷歔涕泣。公曰：“是愈固吾民之志也。” 

　　三十日丙午，城外射入柳束民书一纸，盖江陵举子柳■〈马龙〉也。公旧识之，更名束民，预乡荐，尝从师问父死不为衰及丧师乃心丧三年，人知其不有君父。说降之词异于他谍，能计城中兵食之数，荆襄要害之处，谓“上流可据以扼荆蜀之吭，齐安可践以捣武昌之虚，淮之东西既以不守，蜀之州郡又已割据，蕞尔德安，不知诸公持此将安归？”公识柳■〈马龙〉，手诱令至城下，虏疑之，不遣，欲以金万户来，公命严叉戟强弩，下城以待之，不至。土军李兴自黄陂还，言董世雄徙屯紫潭，去黄陂又远一舍。公怒曰：“世雄决无来志，食君厚禄，国家有难，环视不赴，何等人也？宣司不亟诛之，何以使人？”即以白之。 

　　二月丁未朔，虏军于景陵门外山坡再立二大炮击城，公夜发项兴等往行在及宣司乞援，具言董师逗留。五更土军李珪以宣司札归。 

　　二日戊申，公以援兵不至，遣亲效义勇茶商市兵等三百人下城，分路攻南寨，及河西守把之军，烧其寨屋，杀死二百余人，夺其旗枪衣甲、弓弩、箭凿以归。熊立自紫潭回，言董无复来意。 

　　三日己酉，二鼓，遣勇锐兵二百余，于景陵门外攻南寨，杀死数人，得刘千户并首领级二，马一及毡甲、旗枪、弓弩，又取大炮数百。又遣总首江海等攻杀其沿河守把军数人，马四匹，夺其弓弩、兜鍪、箭牌、披毡各一，夜半回城。韩立等自宣司归。 

　　四日庚戌，以夜所得首级标城上。公往梦泽门西敌楼，命张斌增筑城身及施立撞竿。虏军移二炮于南门碧玉峰山上飞击。日中，北隅守御吏李时报：“虏用炮伤一人入水门下。”即遣人收瘗之。未时，虏军数队屯梦泽门南冈上，分遣数百人，自景陵门南河挈炮石洞子于山。申时，教场内井水西寺前守炮军整阵行，应城路城上点兵三百余人。二更下城，杀虏数人，马数匹，得旗二、枪六、牌二十有八、毡四、鞍一、山狗皮十。夜半，再差土军王定等持蜡弹往宣司等处。 

　　五日辛亥，公在梦泽门弹压，守陴军与虏对射，发炮对击，贼乃引步骑由南冈趱移洞子至炮前，分兵筑路，夜焚净明寺及远采林木，乘火以造攻具。四更，差往行在及董军投书人訾有回报，池州诸处援兵，次第入境。 

　　六日壬子，虏军于梦泽门搬列洞子大炮，飞击不已。城上亦以弓弩、大炮对之。虏骑五百余自孝昌门外相视城壕，公遣任廷佐发强弩数十射之，再差龚立趣董师。午夜，西隅都巡李某报：“四方山总首商祈遣教头宋某下解围状。” 

　　七日癸丑，公同太守于安远堂请祷，又往梦泽门选军二百下景陵门。虏军见之，亟遣一队前进，以弓攒射，下城弩手对之，虏中死五人，马一，余悉引去。梦泽门纵击大炮，益运土石填寨经路，终夜击柝。夜遣鲁达再往宣司趣援。 

　　八日甲寅，填路浸逼城，公曰：“此不可使成。”遂与众议，差茶商等军数百自景陵、梦泽、孝昌门外两路出，与虏死战，杀死虏军三百余，马数十，至未时乃退，中亦多伤中者，夜再遣訾有、黄威往宣司催援，且体访援军来期。 

　　九日乙卯，四方山总首商祈遣孝元等五人，同土军赵庆以认旗一来报：“危惊之军已到。”寻差将官高悦提兵六百余，自云梦仵落沿路与虏战斗，抵孝昌门，城中开门纳之，馆于防城库及西口，大犒之。午时，虏斩不降者三十余级，以炮飞入城，旋收瘗之，委支使监税部兵守孝昌门，防虏军寨路。 

　　十日丙辰，虏又于景陵门杀不降者数十人，标尸胁众，以步骑数队东行，且于净明院东山觜联洞填筑。城中又刷军百余下城相拒。夜，遣赵庆同商祈所遣至四方山，促危觜集兵匠于防城库，造兽面木牌，为出城战备。 

　　十一日丁巳，虏军拥众填壕，益挥炮以击城。夜，遣亲效郑胜入虏寨，视其动息及壕堑。 

　　十二日戊午，虏人知公坐卧黑楼，别置大炮专意攻楼，楼势将压，亟令补治，强弩数十并射，稍却。 

　　十三日己未，危倞遣马俊偕赵庆来，宣司遣都统监常师善亦领兵五十有二至城下，言所部五百余，与虏转战所损，仅得其余。开孝昌门入之。闻虏于太山庙穴地道，高广丈有半，将由景福寺出，公集僚属议，张斌曰：“兵法，当设瓮听，以无目人司之，知其远近。公即括城中无目人黄七等七人，藏巨瓮于城下，令日夜坐瓮以听，虏南寨又斩数十人，以炮飞其首入城。 

　　十四日庚申，愈击炮不辍，且治对楼。申时，虏纵所获常师善残兵一及弓手黄威回，公问其故，威出左手示公曰：“指已断其四，盖以计给虏，乞为内应，因断指以示信。虏令于黑楼举火，即以北寨火应，连夕如之，则以东南寨火应。又次夜，则诸寨悉应如是者三，遂引兵于寿山门，以候内应。”公令是夜黑楼举火，北寨果应。常师善溃卒彭德回。 

　　十五日辛酉，虏叱立皮洞，填塞坡头分岐入城，拥众运土，不顾矢石。又以对楼及望楼四，将取道冲城上，城上以火矢焚所积竹木，烟焰稍炽，其众小却。城中以景福寺屯兵及委僧徒伺察地道，公飞书明谕：“已知所穴地道远近，现以兵相待。”虏得书，乃已。及围解，城外穴土如龟灼，皆遇石而止，唯景福寺一道可穴。公以黄威谋，黑楼则举火，虏东南寨复应。 

　　十六日壬戌，虏引兵聚东南隅，极力于梦泽门填筑山麓，大呼曰：“我用河南卷埽军筑土山，必与城齐。”众忧之，公令张斌亟培对山城面，增高二丈，厚加城之半，外立木，以防新筑，使山猝未能齐。每夜发勇锐士出城挠之，其筑叠有法，颇难隳坏，惟以药烧其十之二三。是夜，黑楼又举火，虏之诸寨应者百余，公曰：“黄威之言信矣，当亟为备。” 

　　十七日癸亥，梦泽门以炮击死填土山者十余人，以常师善、董世雄所部人益景福寺屯，移施风小炮于寿山门。迨夜，公同任廷佐支使监税等将弓弩叉手五百，往寿山门调察虏军，果有二百余骑屯门外，别队隐隐数千人，在太山庙继之。公令黄威密举号，虏军果衔枚以进，城上弓弩炮石俱发，虏军奔溃，死者甚众，余皆遁。重赏黄威而奏之。昧爽，南门外虏军惊乱，自毁皮洞，刀戈互击，至晚始定。 

　　十八日甲子，商祈遣义勇蔡仲报：“池州孟将军兵已至四方山，欲会危惊、商祈、董世雄合兵解围。”又报：“荆南吴宣抚别项人马亦将到。”是日，虏徙屯东寨，昼夜筑山叠径。 

　　十九日乙丑，熊立、孟将军价至，口董世雄逗留状。夜，虏东北西三十余里纵火，公巡行城上，戒饬诸隅守御，遣龙听等报孟将军，令商祈为诸军向导。 

　　二十日丙寅，公命支使监税劝谕上户输钱犒军。城外又以炮飞数十首，且大呼曰：“此不降者。”城上引弓射之。 

　　二十一日丁卯，虏令数百人叠山益高，且飞书来言：“军前遣到万户打话。”公亟坐视之，令城上传言：“如果万户，便请前。”虏逡巡不进，公叱射之。未时，虏数百人亟入南寨，将二千余兵东行甚速，城中意其枝梧援兵，遂点兵擐甲，下孝昌门伺之。移时，虏军回。至夜，土军曾达归自宣司，过四方山，见危将军与虏在槐里战，未决胜负，始知其东出盖往援也。 

　　二十二日戊辰，虏军千余人自东北来千金坊太山庙，分两队，每队五百余人，亦尾东师，至红袄甲裙，执宣司旗帜，自称援兵，虏军亦稍与战，城上欣快，以为危倞兵至，太守命巡检孟某开孝昌门纳之，公曰：“是未可知也，若果援兵，虏则尽力攻拒，特摧枯拉朽耳，安得挥戈扬盾，左旋右抽而已？且西北诸屯又不动，一旅孤军，能白昼冲突强弩，以抵城下，万万无是理。是必昨日危倞战败，虏剥其衣甲，假其旗帜，将以误入吾军。”遂取危、孟认旗麾之，敌不知应。公曰：“是果伪也。”叱强弩疾射之，虏急走，死伤百余人，城中皆以公为神。中夜，得商祈报，危与虏战，折五百人，孟将军救之，得免。统辖李谊每齮齕公，至是亦服公之善料也。 

　　二十三日己巳，虏以十八队过东南寨，填山飞炮不止。夜选二百人下城攻东南寨，焚其皮洞数十，杀贼亦数十，至五更还。 

　　二十四日庚午，公命支使监税燃网灯于景福寺，防虏穴地。又令支使造洞子二十余，置羊马墙，内藏守御兵，以拒虏之填壕堑者。城中无皮，唯以厚板覆其盖，炮不能害。 

　　二十五日辛未，四更，虏拥二百余人斫梦泽门墙一丈余，防守格杀数人，斩首二百，余众悉奔溃。 

　　二十六日壬申，公令高悦、常师善出城巡视羊马墙，虏骑逼之，公发高悦等兵及茶商市兵千余附城与战，弓弩短兵递进，以铁狸掀其洞子百余，其西北诸寨悉出，公恐众寡不敌，亟鸣金止之。 

　　二十七日癸酉，以语任廷佐等曰：“虏军等筑山将成，对楼天桥雄壮过于前日，知吾援兵至，必尽力急攻，援不可恃。况道梗未能进，惟直乘罅攻之，苟攻具既坏，安得挟弓矢以下我城也？可更于诸隅阅兵，计其可用者若干人，自此遇夜遣发斫营。”多皆踊跃请行，至暮，选兵约三千余，即遣五百人分五队攻诸寨，挠其前后，出其左右，虏惊惧莫支，杀伤数百，夺其衣甲枪旗无算，士气大振。 

　　二十八日甲戌，公令城上立铁钩秤竽，以权低昂，将抉其皮洞，难以上城。虏是日休息，公语任廷佐等曰：“夜来诸寨受攻，今必皆自为备。兵家谓无所不备，则无所不寡，以其势分则力分也。夜当以五百人专攻南寨，出其不意，亟焚对楼天桥炮坐。”且戒以毋轻敌。是夜，斫南寨，烧皮洞二百余，屠马数十，斩首百余级，夺其衣甲、旗枪、弓弩、刀剑等以还。唯护炮人众不与战，天桥对楼亦远不能及。虏他寨各自为守，不复应援。连日下城者皆重犒之。 

　　二十九日乙亥，复整兵以备出城，统辖李谊力争，以为不可，恐虏有备，公曰：“亦出其所不意，彼决不谓我连夜出兵也。”二鼓，遣兵数百挠东北两寨，唯刀戟手深入，虏众惊溃，斩首二百余级，伤众无数，皮洞尽废，虏不敢拒。五鼓，南寨忽惊噪、奔逸，公闻之，谓太守曰：“彼有虞心，师必不久。” 

　　三月丙子朔，虏于梦泽门布运土木填径，叠土山甚亟，城中以弩炮挠之，皆不顾。午时，训练官许旺自请鼓勇士出：“我攻杀填壕之人。”公从之，遂自极目亭下，沿羊马墙至梦泽门，顾叉戟手奋击而前，虏军惊走，下壕者不得登岸，斫数十人，掀其洞子三百余，亟回。许旺命升准备将，余赏有差。西隅守御兵亦下城，夺牛八，逐之渡河。二更，发勇锐五百，劫西南诸寨，因风纵火，焚土山洞子，杀死虏军甚众，夺弓十、箭束二十、皮洞二十四，更虏东南西三寨，嚣以刃伤残，五更方止。 

　　二日丁丑，太守及公于安远堂祷桧。巳时，发高悦等三十人下城，撮梦泽门洞子，杀死数人，淹入城壕者二十余。城外发炮不止，城中亦对击，屡中其填壕之人。夜半，发勇锐数百分攻四寨，虏惊窜，无敢敌，诸寨但扬声虚喝而已。公先约所遣兵，闻金声则合攻南寨。虏以为收兵，不虞未几南寨被攻，奔溃四出，虽疾呼求援，他寨以为惊乱，皆不出。遂大丧人马，焚其天桥对楼二，大炮二，夺衣甲、旗枪、弓弩、刀剑，四鼓回城，士气百倍。 

　　三日戊寅，公与僚属议曰：“虏虽强盛，比夜攻挠，大觉失势，天桥对楼，又皆煨烬，虽为可喜，唯虑其衷忿，侥幸一逞。况土山已过石壕，距城不远，万一辍东南之攻，冒死求决于西，旦暮山成，势恐难御，必绝此而后可。”于是集任廷佐、高悦等，选大军五百，高悦所将四百，茶商市兵一百，分将之。三更，命支使监税巡检开孝昌门出，支使等又别领人马守城门。所遣诸军分为十队，密约以号，直捣贼垒，纵火焚毁南门洞子数百，又焚炮二，木屋二，凡对楼、脚坐、拒马、遮箭、隔火牛、柴束等焚毁殆尽。又别遣张斌部百余人，持锹镬隳其土山，虏军奔北不支，城东皮洞亦皆狼藉。官军交错，傍午，如入无人之境，殆若神助，运还，略无伤失，诸军各许奏三官，犒数千缗。 

　　四日己卯，虏以连日丧败，城益坚，虽筑山填壕，终难近城。两月所造攻具，悉遭焚毁，不复振。急徙烬余洞子、天桥、对楼、木屋并寨栅纵火，光焰烛天，成列过河西遁。公命开孝昌门、齐安门遣兵出城，入其营搜索藏匿，乘势逐之。虏惧追蹑，皆离阿望山向北大奔，公遣任廷佐、董世雄、常师善、夏胜提兵凡三千余人追之，且戒以兵家不遏归师，不追穷寇，诸将逐至一舍而返。虏军未离郡境，乡寨民兵邀而杀之，凡三千人。其乘马披甲以北者多掠驴马生口，总首孙全夺百余人，骆驼一，生擒虏校刘七和尚。明日，尚有数队约千余，自应城、云梦由城北急遁，公亦遣人追之，令赵定、夏胜等出略，诇伺虏自枣阳、清水、步神马坡以去，即具捷以闻。公同支使将佐出城视虏寨，其附城为营凡七，各以壕堑鹿角自固。又为重壕复壁，七寨连绵，亘二十里，自北枣阳南至应城路，又贯珠立为寨，凡有二十四。其后应城被虏士民来者，颇能言其详，谓得其说于吴千户，德安有万户十三，统二十四寨，附城为七星，北路为八卦，南路为九曜，皆据山冈，及平园相去一里。所以舍他郡急攻德安者，以郡东邻齐安，东北为浮光、信阳，北距随、枣，西北为襄、郢，南至沔、鄂，西南为荆复江陵，乃荆湖腹心之地，得之以为根株，则襄鄂无相倚之势，粮道可断，应援不通，襄州可坐而毙。由是扼荆蜀之吭，据上流之重，则他郡皆可围也。虏用志迂远，故算事精密。 

　　自十一月十七日围合，三月四日退师，凡百有八日。其始至，悉师附城者三，直谓下城如探囊。既而知备御整暇，守城有人，时出奇以应敌，于是始退而为鹅车、洞子、天桥、对楼、草塔、土山，穴地填壕，百计具备。又专以大炮飞击，凡十有五昼夜，必志城破。公以儒者，奋然以身任之，算无遗策，动无过举，当时僚属如支使、监税，将官如任廷佐、傅熙等效谋宣力，为都壕寨；张斌老于军事，计度工役，缮造器具，极其精致，公尤所任。太守李公遇事仓猝，震慑已甚，故凡军政，一委之于公。公亦藉此得以尽其心力，至于匿矢书，析横议，致曲调护，公自行其议，未尝以语人。李亦深以此德公也。向使矜己自持，则自分畛域，何以为守备？故详载料敌应变之略，非曰掠美，盖幸公得专其事也。独守之侄李谊刚愎狠戾，每事凌驾阻挠，公唯以无竞待之。故谊亦不能逞也。公待僚属、将佐推此腹心，遇事辄询于众，择其善者从之，未尝恃一己之见，其驭军临民一以恩意，围中未尝用一重典，人自以不犯，指公为父母，故出令举事，人皆效死，所向有济。民间乏食，公出粟以赈之。又开谕劝分，故受围日久，百姓虽至撤屋而爨，掘草而食，忍死共守，无庚癸之呼。及围解，家绘公像而祠之，曰：“微王公，吾其鱼肉于异类矣。”方虏之始至也，公连夕不寐，深忧熟虑三日，而须发尽白。常处城南黑楼，昼则裹甲以行，夜则组练假寐，数日一归问安，将士吏民见公劳苦癯瘁，莫不感激奋发，以从司马，遂能藉社稷之灵，以单弱之卒，抗麇至之虏。 

　　自虏犯枣阳，及围闭，其申请于朝廷，哀求于宣司，不知其几，唯宣抚薛公遣牛成、任廷佐、李谊将士兵一千二百十人于未受围之前。其后受围三月，摄宣抚事项公安世始遣高悦、常师善分将新募兵凡六百五十人至。如董世雄提兵万余，竟怯懦不进。孟思齐、危倞之口，欲进不能。终赖其用者，所招枣阳溃卒二千一百人也。虏退三日，孟思齐与宣司所差将官周胜、张浩、马雄，统领危倞、王胜、统制马政皆相继而至，同日董世雄遣侯骑至。又三日，始提兵来。十日，而宣司良家子正将彭国权亦引兵至，诸援兵如危倞、孟思齐、周胜、张浩、马雄、王胜、皆尝在府东数十里四方山等处与贼接战，董世雄则拥重兵观成败于二百里外，后乃以数千缗欲求保明，觊解围之赏，公曰：“使吾得制其命，必赠以一剑，尚敢为此欺君之事乎？”是时，淮西之历阳、淮东之山阳同受围，皆大军素所屯驻，德安则无之。历阳之围越月而解，淮阴、襄阳亦不及三月，而德安则过之。其难其易，不较而知。论德安之守，士民之力居多，而行赏则守贰独厚，军将次，于三郡士民不预。未几，公领郡事，屡以士民劳绩复于上，时议以战多为将士力，而重于颂列之外，恩诰下，公逊避不敢当，辞不获命而拜。圣训有曰：“王允初俊杰而识时务，儒生而知戎情，古尝闻之，今颇得此。尔学为有用，才无弗宜，躬率貔貅，克审万全之计；气吞犬豕，坐收三捷之功。”又曰：“安陆有信随之为蔽，不虞虏之涉吾地，事出一旦，尔能抚乌合之众，为枭锐之师，运奇而无穷，持久而不懈，哲夫成城，讵不信邪？”又曰：“尔为通守，慷慨倡义，第功来上，实居其最。”又曰：“安陆之围解，既旌尔之劳，铜虎分符，就以畀之，有三利焉：夷虏慑尔威名，一也；方略既效，人乐为用，二也；虚实强弱之数，身亲历之，缮修缉理，不讲而知，三也。在昔中兴之初，陈规以守此城著名，而尔今将继之，人以命词为实录。”故旧有赞公纪录当时事者，公曰：“人臣死难，乃命之常，况得不死？何录之有？”今公倾逝已十年，不肖孤惧其日月寝远，虽事在太史，而传闻不著，因摭公手泽自记及侍旁所亲睹，编次而藏于家，非敢夸炫以爽先志，姑以为后子孙教忠典则云。 

　　●附录 

　　○读守城录感作 

　　（宣城梅敬实） 
　　一读守城录，永怀忠敏公。丹心悬皎日，青史见流风。展此万全策，伟哉三捷功。英雄嗟已矣，遗恨百年中。 

　　○挽忠敏王公忠孝歌 

　　（明郡守汤逊） 
　　黄须奚儿欲吞蜀，德安恃险为城郭。千峰一夕照远天，群黎已分杌上肉。府中太守山西种，神手龙韬心震悚。砥柱赖有一监州，怒发冲冠奋仁勇。穷垒受围百八日，天桥鹅车计争出。斩将搴旗严守备，顾彼劲敌如虮虱。援兵远遁若不闻，身临矢石为解纷。坐灭毡裘十数万，义气直可干青云。倚门望切无他语，勉以王事当致死。令名千古光陈规，得为忠臣为孝子。捷书飞报九重惊，从来未识颜真卿。拊髀兴思下褒玺，三边恃以为长城。此公一去宁复得，世事泄泄无纪极。俯仰古今空白伤，卖主偷生盖千百。 

　　○王运使挽词（《水心文集》七。以下逊学斋补录） 

　　（叶适） 
　　种虏昔逾塞，三边各受师。共传君善守，能护国西陲。卿秩恩虽早，郎班诏已迟。须将未尽赏，酬折在丰碑。 

　　○上本州请谥书（周天锡慎江文徵四个） 

　　（王致远） 
　　窃闻建德立功，所以昭臣职也；崇德报功，所以著君恩也。圣德以孝治天下，凡臣子为祖父有所陈请，莫不纡轸而曲从，生则有爵秩之荣，死则有易名之典，泽莫厚焉，劝莫大焉。不肖某先君通判允初，当开禧丙寅丁卯间为德安监郡。金人倾国入寇，皇甫斌丧师唐邓，虏气益骄，沿边诸郡望风奔溃。德安故以内地，素缺经理，军籍单虚，先君募兵聚粮，先事预备。虏骑径自随、枣长驱压境，闭围数重。奏报中朝，道梗不通，乞师宣阃，逗延不进。时祖母年近九十，誓与俱死。先君谓人子移孝，正此其时，奋不顾身，以七里之孤城，当十万之犬豕，内外相持，百有八日。虏为鹅车洞子，则火以爇之；虏为对楼、流马，则炮以碎之；设地网以焚跨城之桥；树栅木以捍距堙之卒；结索网以蔽炮击；伺听瓮以防隧道；虑无遗筹，举难屈指。至于虏重赂购求，则鼓勇益力；虏临城说降，则声色愈厉。忠义之气，凛若神明矣。仰赖宗社弘庥，夷情沮丧，乘夜奔遁，孤城获全。时有以张睢阳方先君者，议者谓睢阳死事，先君成事，有独难者。且许远位本张上，自谁口及下之？今郡守虽名听命，然选骑思逃，每事沮抑，羁縻调护，尤难之难。盖先君自兹心力俱顿，须发尽白，热血既倾，衔恤以没矣。鞠躬奋发，图报君父，天不假年，甚可痛也。不肖猥以庸劣，司臬湖阴，当今日之要冲，实先君之旧履，驰驱往迹，心惨鼻酸。昔甄济不污于禄山，其子逢能因方州大臣，彻之天子，追爵其父。某为部刺史，俾先事湮没，有腼面颜。伏睹国家自嘉定更化以来，淮蜀之间，凡保疆守圉之人，一节可称，咸叨褒恤，有如蕲春、滁阳者，城隳民掳，犹沐旷恩。德安遏狡虏冲突之锋，全生灵垂尽之命，乃独未获易名，章前风后，圣明之朝有此缺典，某私心感怆，尝敬录赏功训词及守城始末，乞典定谥。已准朝请，批送礼部，缘某屏迹田庐，无从控诉，阅时既久，寝格未伸，窃惟近时褒谥，必并录其子孙朝家，思杜幸门，是以并稽前请。某幼读父书，素知义命，凭藉先泽，官至员郎，尝玷使华，已逾素分，止有一子，亦尘仕籍，区区所恳，只欲发陈潜德，何敢他觊？高高在上，实鉴此心。仰惟今日两揆并建，万化聿新，推诚布公，夺邪崇正，前此郁抑，有待而伸。伏冀台慈检点故牍，更赐保明公言于朝，准与定谥，宁独一字褒荣，累世刻骨。抑昭宣忠□劝厉顽懦，亦治朝之先务也。 

　　●后序 

　　自魏崔浩，已有南人善守城之说，然以余观之，亦唯其入耳。佛狸饮江，诸郡尽下；世宗南伐，镇戍迎降。其能力捍坚拒，久而始陷者，特一二城耳。谓南人善守城之说，殆不能例言。故余谓兵无强弱，唯所以用；城无坚脆，唯所以守。安陆自建炎、绍兴以来，值国家阳九之厄，连遭巨寇，如王在、党忠、杨进、孔彦舟、董平、赵寿、曹成、李横等相继攻扰，近者三四日，久至二十日，唯横六十五日乃解。然是时海内云扰，民人流离，此等迫于饥困，乘口啸呼，转徙求食，以延一旦之命耳，非有专城掠地之志也。密学陈公守此，以策勋名，顾非浅智谫材者所可企望。余读《开禧守城录》一编，然后知运判王君元父之功，亦不在陈下。况陈公之所捍者，一时掘起之剽贼，而君之所捍者，方张之勍虏也。贼之兵少，虏之兵多，陈公受围，其最久者六十有五日；君受围乃百有八日。由此观之，则君视陈公所成就为尤难。方城中危急之时，君始为贰，观其守御之方，怀抚之略，皆出君绸释规制，而为守者殆拱手而蒙成耳。一时对敌，随机应变，莫不皆有法。而于中最善者，是复收枣阳溃败之兵，与生得虏将不杀，而用其计以成功，尤深得古名将之遗意。崔浩之言，至是果信而有征与？抑亦解难排纷有因乎？其人不可常遇与？方寇至之日，君太夫人实在焉。此人情之至难，而君志在徇国，母子相守，宁共仗义俱死，不肯弃义苟生。呜呼！壮矣哉！近世之论者，往往日：“守节致命，士固当尔。然捍城阽危，曷若听民出避，而吾独与将士，俱守弗去可也。”殊不知守城一遭闭围，当上下一心，大小齐力，右右奔救，厉志坚守，庶能死中得生。苟一听民出，不唯留者寡助，不能独存，而人心一摇，沦胥以败，不可复去，则留者固不可免，而去者亦未必全，彼此均一死耳。而一去一留，孰得孰失，智者于此亦当知所择矣。孟子曰：凿斯池也，筑斯城也，与民守之，效死而民弗去。圣贤立言垂教之意，岂不甚明？君之成功，得非由其母子之间，知义所在，相誓死守弗去，故能以固一城之人，而却暴至之虏势欤？岁在丁卯，余将漕夔门，以蜀乱出请兵于荆湖宣阃。甫至江陵，被旨赴行在，过鄂渚，友人项平甫邀余饮酒，得安陆捷书于坐间。是时已知捐躯捍患，忠力不匮为可敬。寻典武陵，继改■帅阃。是时，君方拔擢为守，盖朝廷始知君之行能绝人，天下亦必知君可倚任于缓急者也。暨余归蜀，官簿推移，复自东蜀详刑将输湖右，又与君为代，虽未得一接君之色辞，然寻常书疏往来，情分相与，固已不浅矣。后十有三年，制置上游，而君之子致远出示此编，余读之，叹曰：昔赵充国征西羌，既还，谓其所善浩星赐曰：“兵事，当为后法。吾老矣，岂嫌伐一时事，不为陛下明言利害？卒死，谁当复言之者。”盖古之贤将拳拳忧国之心，虑后之远如此。今致远之为此录也，岂独以尽论撰显扬之义？且将留传于世，俾后之守边者，视以为式。其于国家，岂曰小补？然则致远可谓知忠孝之方矣。余故喜为之书。嘉定甲申冬至，眉山李埴序。 

　　●跋 

　　公生于绍兴甲戌十二月一日，年二十二游太学，越三年中□宫选，登进士第，淳熙辛丑黄由榜也。与水云陈公同年。淇老自总角时，受先君遗训，云公幼读书，朝请公每夜燂汤于炉，黎明，公靧面盥手而习诵，勤书如此，宜乎成名。筮仕，时为南康军司户参军，趋事谢丞相深甫，理宗皇后祖也。是时谢公为江东仓行部，即令摄都昌邑事，百姓借留，谢公荐于朝，再调荆湖北路，抚干剡上，改秩授平江府吴江县宰。丁朝请公艰，改授临安府余杭县。任满，调德安郡丞，适当敌难。是时母子相依，受围势笃，高祖参军公之墓在西山甸子垟圹内，土涌坟上，砖裂，其纹如龟，其兆未卜。及闻捷报，始知患难之来，乃功名之会，祖宗之于子孙阴佑而默相者，固先著于不言之表矣。公斯时也，想必曰：报国报亲，尽忠尽孝，与其弃城而逃，孰若坚城而守？与其辇母而归，孰若奉母以待，设有不幸，为子死孝，为臣死忠，分内事也。公儒生也，而晓戎机，文人也，而明武备。幼学壮行，正于斯时见之，夫岂干禄者哉？继焉将漕鄂渚，不幸太夫人即世，扶柩归家，沿途祖奠者八十余。迨抚祥琴，公亦薨逝，乃嘉定甲戌五月一日也。吁！惜哉！使公小留于世，吾知朝家柄用矣。淇老曾大父秘校于父为季父，尝实此录，为家传。丙子，北兵入境，实录犹在。戊寅，因芙蓉岩陈国史拒元兵，数为骑卒囊括无遗，皆水浸泥封，供炮石，具文字，化为尘土，奈之何哉？丁酉，侍公之嫡孙汉老得梓本于家藏，见而笔之，殊慰目。自开禧乙丑至于今，有九十三载，屈指三世矣。吁呼！士非不如公之明经也，而不能全其忠孝者何哉？官非不如公之守城也，而不能全其封疆者又何哉？明经而全忠孝者固有其人矣，守城而全封疆者则有数人焉。使天命未改，国脉、尚延，岂无如公之成功者？故公之身受国恩，固忠孝之验，亦宗社之灵也。世代屡更，文献寝远，惧湮没无传，遂书此以示子孙，使知公读书为起家，本不敢以示人，知我者谓家毡旧物也，不知我者则曰庭花遗曲矣。大德元年丁酉六月朔，从孙会稽县教谕淇老谨志。 

　　郡丞从兄谓淇老曰：“太夫人孙氏生于乐成白塔，女兄弟三人。一日，相士目之曰：‘幼女有贵相，异日必为夫人’。后长归□山林公，次归蒲岐陈公，夫人归朝请公，是为忠敏公母。德安受围日，夫人梦一妇人如大士貌，授以念珠一副，时以为好佛之报。及围解，一百有八日，乃符念珠之数，由是屡受封赠，爵至夫人，相士之言，大士之梦，两不诬矣。”因笔记之。 

　　右王忠敏公守城录一卷，储藏家俱不著录，吾乡郡县志尚载其目，今从余中表王仲兰孝廉所藏钞本传录。余考《宋史?宁宗纪》，开禧二年十二月戊申，金人围德安，守将李师尹拒之。今观此录，则虏候骑至城下，实在十一月甲午，次日乙未遂大至合围，其告急乞师于枢密院，则以十二月戊申。而郡状之上，必先守将名，故国史因而书之，而不知其守御之计实皆出于丞也。是役也，以区区孤城惫卒，居荆湖腹心必争之地，当数十万凶狡方张之寇，郡将既懦不解事，外援又观望不前，相持一百八日而不能下，功亦伟矣。乃史传不详，其事独赖此编之存。其备御之法，固足以示后，而其忠义不折之气，尤足以感发人心，岂惟王氏子孙所当宝哉？夫开禧用兵，南北生灵之祸烈矣，此老成远识所深痛者也。然使尽得忠诚能任事如公者布列边郡，亦安见夷虏之能逞其志，而恢复大计必不可行于积弱之朝哉？余读是编，而尤为之废书三叹也。同治戊辰二月七日，止庵退叟孙锵鸣识。 

　　宋南渡后，扼江淮以为国，荆鄂据上游形胜，实为重镇。边衅一启，则被兵最先。其时疆吏以守御著绩者，幕僚子弟往往纪录其事，辑为专书。今所存者，若汤璹《建炎德安守御录》，则记陈规守德安事；赵万年《开禧襄阳守城录》，则记赵淳守襄阳事是也。与赵同时，有永嘉王忠敏公允初者，通判德安，实继陈规之后，以守城著名。陈氏之守德安，被围最久者六十五日；赵氏守襄阳，被围亦止九十日；至忠敏守德安，则被围至百有八日，且其时郡守李师尹懦不解事，宣抚使所遣援兵率观望不前。百计支拒，卒完其城，功视陈赵尤伟。其子提刑致远亦有《守城录》之作，顾世罕传帙，故《宋史》遂不为忠敏立传，又并守城事属之李师尹，则元时修史诸臣之疏也。汤录自明以来屡经传刻，乾降间进储四库，仰邀高宗御题，宸翰炳然，昭垂册府。赵录虽不显，近时亦有梓本。独王书久无著录，编素黤黯，几于伦失。同治丁卯冬，家大人始从忠敏裔孙仲兰孝廉许得此录写本，乃其族纂修谱谍时迻誊福帙，犹宋本之旧，乃与中父各钞一册弃之。复因原钞缮录未精，文褫句揃，不可卒读，乃命诒让悉心雠正，订其踳误，疑不能明者则阙之，至书中所纪事实，虽斠之史文不无岐溢，然旁稽群籍，则左譣憭如。如录载开禧二年十一月五日壬午，金人至枣阳。十二日己丑，破随州。十七日甲午，至德安。与《宋史》所载十一月辛巳破枣阳，壬午破随州，十二月戊申围德安，日名虽异，而赵录亦载十一月五日金人犯枣阳，正与此合，足徵其为实录。它如载金人至枣阳，宿将马拱（赵录作珙）张虎、韩源死之，应山戍军雍政、马谨以救拱等败死，惟政溃围仅免，其事史所不载，而赵录亦详纪之。又载教授陈之经与监税蒋梓告急行在，叶忠定《水心集?陈朝请谦墓志》亦有德安教授陈之经见韩侂胄恸哭，陈州无援兵事，彼此钩覈，可以互证。然则此书所纪，虽一人一时之事，而为读《宋史》者拾遗补阙，其足与汤赵二录并传，固无疑也。壬申十月，家大人以此书开雕于金陵，杀青既竟，乃命诒让附识其源流，并著其足与它书相参证者缀诸简末，世有综缉录略如晁昭德、陈直斋其人者，庶毋以晚出之书疑其诬伪尔。瑞安孙诒让。 
