酌中志（明）刘若愚


　　自序
　　卷一忧危竑义前纪第一
　　卷二忧危竑议后纪第二
　　卷三恭纪先帝诞生第三
　　卷四恭纪今上瑞征第四
　　卷五三朝典礼之臣纪略
　　卷六大审平反纪略
　　卷七先监遗事纪略
　　卷八两朝椒难纪略
　　卷九正监蒙难纪略
　　卷十逆贤乱政纪略
　　卷十一外廷线索纪略
　　卷十二各家经管纪略
　　卷十三本章经手次第
　　卷十四客魏始末纪略
　　卷十五逆贤羽翼纪略
　　卷十六内府衙门识掌
　　卷十七大内规制纪略
　　卷十八内板经书纪略
　　卷十九内臣佩服纪略
　　卷二十饮食好尚纪略
　　卷二十一辽左弃地
　　卷二十二见闻琐事杂记
　　卷二十三累臣自叙略节
　　卷二十四黑头爰立纪略附


　　自序

　　累臣若愚，死罪死罪，叩首叩首。洪惟我太祖老爷，奋兴淮甸，混一华夏，圣德神功，超轶万古，创交结近侍官员之律禁，扶同奏启之条。立法垂统，亦严且密矣。迨宣庙老爷建内书堂，则内官不许识字之禁不得不开。然而累臣今日敢曰立言也乎？顾名节所关，又宁容以无言也？谨以见闻最真，庶可传信，匡郭已粗备，愈于求诸野如阻孙宗伯爰立者，的是东光护法，恐宗伯来，重宣君父大义，波及灵露饮耳。许大题目其谁知之？先帝在天，能无恫乎？言之可为痛哭，知之安忍不言？愧黔技止此，未敢侈为完书，而知我罪我，后世自有公论。总之，臣子大义在，若愚不忍终默者也。按皇城中旧制，凡内臣奏事，称呼列圣则"某年号老爷"，今上则"万岁爷"。若愚既已失身中涓，焉敢没其口吻？文章家必笑其俚，在史家自存其质也。假我数年，当有可观。兹略具二十三篇，以备遗忘。其累臣本末详自叙篇中。伏惟神庙老爷，慎重册立东宫之典，加以静摄多年，地天不交，上下睽隔，门名滋尧母之疑，臣下择菀枯之集。幸祖宗培养者厚，国有人焉，清议愈重。或寄之讲学，或托之纂言，无非以杞人之忧，明纲常之义，阐心性，淑世道，盖总从国本民生起见，非有所希觊后福念也。乃倾危者藉此以害正人，幸主谳者担当而弭大患。不意葛藤之萌，已先滋蔓，遂令元黄之战于庙堂者，剥斫元气，忧未艾焉。谨序《忧危竑议前纪》第一，《后纪》第二。淑媛之选，广嗣允也，诞而始封，部议未妥，神庙御简而后定，此益见神庙事事之必法祖。熹庙临御七载，今上入绍丕基，大圣人世不间出，真非偶然。有君无臣之叹，中外如一口焉。恭纪熹庙诞生第三，今上瑞徵第四。累臣若愚，内小臣耳。外之辅弼承凝，既不敢知内之印厂，徽猷芳躅具在。登记垂范，岂异人任？谨序三朝典礼之臣第五。上帝好生，圣人恶杀。刑狱之设，实惩一以警百，创艾以求生。求之不得，斯死者与生者两无憾也。非一触法网，便终可尽杀者焉。叙大审平反第六。先臣陈太监矩，勋业著于朝端，口碑遍于区宇。若愚不才，实侍左右。所生之忝，万死犹惭。忆其懿微嘉猷，安忍湮没而不彰也？谨纪先监遗事第七。洪水之患，怀山襄陵；猛火之威，燎原焦野。逆贤、客氏，毒机久于酝酿，首祸中于椒闱，又何有于宦寺，又何有于士绅哉！抚卷伤心，挥毫泣下，谨纪两朝椒难第八。镜明必为丑妇所羞，绳直必来曲木之忌。唐五王之祸，今乃见于貂珰，谨叙正监蒙难第九。五侯之祸，张禹佞也；梁冀之横，胡广媚也。鄙夫哉，王体乾！谁握印权而养乱庇奸？既胁肩谄笑，固位八年，又黄白买命，苟存牖下。追想甲乙丙丁缙绅之祸，谁助之耶？纵至老死，不知有何颜面对，越先帝之灵于在天？叙逆贤擅政第十。非表里何以具衣？非埙篪何以成乐？向无沈■〈氵隺〉、魏广微种毒于前？崔呈秀等肆虐于后，逆贤蚩蚩，总掌东厂，而外廷曲折亦不能尽知，即不过欲报己一二私仇。然实自三案之先发，有人以教猱假手者也。序外来线索第十一。衙门虽有内外之殊，官吏各具尊卑之体，彼时宫壶之中，不止一家贵显，而一家之中，又不止一耳一目。今外则网漏吞舟，内则桃僵李代，且殷良弼、丁绍吕侍高公矣，苗全侍宋公矣、张国宁侍金公，陈应祥、吴有兆、贾如皋侍王公矣。活口公论，可尽掩耶？叙各家经管第十二。文书房犹外之通政司也，又如六科也。掌印、秉笔、各家经手内官，即内阁六卿之亲近掾吏而已。外来密帖，下人焉能尽知？主人推敲，在旁谁敢轻重？身不敢出宫门，何由而知外事？且耳目多弊不能独作也。活口在，敢甘心面质也？序本章经手次第十三。祯祥之发，必有先之；妖孽之来，必有基之。江京王圣，非偶然也。序客魏始末第十四。钩党之祸，十常侍也；刘瑾八党，六贼附焉。吁嗟乎张永！吁嗟乎萧敬！亦曾不幸堕落其间。今在逆贤，羽翼尤繁。文则永贞、元雅、文辅，鼎峙枢权；武则应坤、九思、良辅，分镇南北；亲近则良臣、明佐、永明、秉恭等日侍御前，《内臣便览》刊列昭然，荫升弟侄，部案存焉。序逆贤羽翼第十五。不尽职曰旷官也，出芦位曰侵官也，觚哉之叹颇多，存羊之心堪涕。序内臣职掌第十六。千门万户，汉唐丽也；茅茨土阶，唐虞质也。若夫不侈不陋，允协厥中，惟我祖宗制度光明。序大内规制第十七。重农功者修耒耜，操炉鞴者惜钳锤，小技犹然，况在圣学，不有所式，后何赖耶？序内府板经书第十八。左氏讥子藏之冠，汉人珍仲尼之履。衣佩之间，吉凶攸兆；盛德之容，非无涉也。序内臣佩服第十九。乡党著饮食之详，左传垂泛祭之诮，饥渴之于人，亦大矣。然在内臣，习染素异。序饮食好尚第二十。河套失而全陕之形胜毕虚，辽阳弃而东西之声援顿隔，恢复之举，端在后人。惜哉曾公铣！惩羹吹齑，世俗恒情，驯至于今，更堪扼腕。序辽左弃地第二十一。一言之善，子张书绅；一事之长，古人不泯。序见闻琐事第二十二。逆案所载之外臣无论已，自逆贤以下共三十有六人。贵贱贫富，各有公评；远近亲疏，耳目难掩。在体乾欲泯其附党之迹，而杨维垣、霍维华脱卸之疏入矣。高印公利令智昏，听谗蔑理，而茕茕若愚，拔之前列矣。上下其手，成心故入。在累臣一介性命，岂足干天地之和？当圣明解网泣罪之朝，岂宜有飞霜致旱之枉？百世而下，宁不令吊古者笑秉钧司礼之非其人哉！"有兔爰爰，雉罹于罗"，若愚之谓也。附累臣自序第二十三。累臣刘若愚私识

 

　　卷一忧危竑义前纪第一

　　神庙天性至孝，上事圣母，励精勤政。万几之暇，博览载籍。每谕司礼监臣及乾清宫管事牌子，各于坊间寻买新书进览。凡竺典丹经、医卜小说，画像曲本，靡不购及。先臣陈太监矩，凡所进之书，必册册过眼。如《人镜阳秋》、《闺范图说》、《仙佛奇踪》等类，每岁之中何止进数次，所进何止数十部哉？因先年神庙曾将《闺范图说》一部，赐郑贵妃于万历乙未秋，贵妃捐赀重刊。盖此书乃吕少司寇坤编纂。吕中州人，与归德沈相公鲤有师生之雅，最契厚者。至戊戌秋，科臣戴士衡撰《闺鉴图说》跋一篇，标日"忧危竑议"，以吕曾具忧危之疏，故拈为发端，乃于参吕疏内，明称吕某假托此书以包藏祸心云云。幸荷神庙圣度如天，将士衡薄惩结局。至癸卯冬，复有妖书《国本攸关》，标名曰《续忧危竑议》，暗行传布，激动圣怒，朝野震惊。夫此续竑议也，或史馆亦不曾具有全文，士绅仅传其名，实不能睹原书为何等语也。前竑议也，曾经戚臣郑承恩刊布，颇有见者。然后人只知续议为臣下分水火之端，竟不晓戊戌年问已公然显露矣。至今读之者，无不魂惊发竖。愈见神庙圣度，真如海岳之藏垢纳污，靡不包容者也。惟《闺范图说》，实系先臣矩自坊间购进，与吕无与。累臣侍先臣之侧，每见追论此事，即愀然叹曰：外廷疑揣者，多大家说梦，志在求胜朋挤异己。虽诬及宫闱，所不惜也云云。则是将一清平世界，化为戈矛角斗之场。谁作厉阶，至今为梗？怀远识达国体者，心窃忧之，非一日也。夫宗社大计莫重于册立东宫，史乘所需惟贵于明白确实。累臣世受国恩，留心采听，密为纂辑，不觉盈帙。谨将郑戚畹之《辨冤续言》，并皦生光之《续忧危竑议》，冠之篇首，以备主持国是留心史乘者采焉。
　　郑戚畹《辨冤续言》序略：圣主建极明伦，敦仁洽爱？日召皇长子、皇三子、皇五子，朝夕膝下课业程学，耳提面命。父子熙熙，兄弟怡怡，天伦至爱超越千古。握管诸臣方且赞扬之不暇矣，胡樊、戴二公乃敢构此离间之谋，造刻飞书，谋危社稷，暗投中外？二公岂病狂丧心者耶？夫利令智昏，理为势夺，既有所受必有所恃，以故公议不恤，法典可藐。翌日奇勋，谁复出其右？此所以甘心隐忍，而乐为之党也。皇长子天性仁孝，昔因阁部大臣之请，圣主乃出御札云：安有父子无亲之理，又安有越序乱分之理大哉？皇言斯札一出，群疑遂解，名分已定。今跋中乃敢云：易储谋逆，其蔑视明旨，媒孽宫闱，抑何惨哉？佛肸何君，南子何行，即中主里妇，尚且羞称。今跋中词意所指，直比皇上贵妃，是敢于无君，何一至此哉？贵妃重刻闺范，实由皇上所赐，承流宣化靡敢僭越？今跋中乃云：置太后中宫于何地？此其意不离间三宫，构成奇祸不止也。吕坤刻《闺范》在于万历十八年十月戊子日，贵妃重刻在于二十三年七月十五日，大内之灾在于二十四年三月初九日，先后不同，岁月亦异。今跋中乃云：事机值会中宫减膳。即此一事，则明出诬罔可知矣。且尔汝之称，朋友弗屑。今乃云册立之请，一日归此，一日归彼。彼此之言，子不知所指为谁？弁髦其王，扇摇国是，莫此为大。若夫金龙命书，尤为不道之甚。吕虽至愚昧，谅不敢轻为品题。今跋中乃直云吕坤所进，又曰内廷咸睹，见者缩舌。由此言之，则必曾经御览。明传中外者，则坤之罪固不容诛。不然则其书必出士衡之手，阳为陷坤，阴害贵妃。君父之前，敢为说谎，何倾险之若是也？子纠、建成当争国之时，管仲、魏徵有事仇之耻，皆值不幸之甚，遭人伦之变者也。今上有圣慈之父，下有仁孝之子，长幼分明，兄弟无故，此何等时也？今跋中妄自引喻，出此悖逆不祥之语，以悚动人心，眩感主听，是诚何心哉？且主上乾纲独断，鼎命时隆，为人臣子者祝颂宜何如？今跋中乃敢云唐阉执命，宋奸弄权，以促国短祚之事直说君父，是不知视皇上为何如主？期皇上以何等寿也？毁谤诅咒，幸祸乐灾，天理人伦刬灭尽矣。国家何负于士衡，乃忍至于是耶？予意以见疏不见跋，则冤不能白，谨将原序、原跋、原疏类为一册，名曰：《辨冤续言》。高明君子一加参阅，则是非不辨自洞然矣。万历戊戌年仲夏吉日，顺天府大兴县民郑承恩谨序。

　　大明皇贵妃郑重刊《闺范》序：尝闻闺门者万化之原，自古圣帝明王咸慎重之。子赋性不敏，幼承母师之训，时诵诗书之言。及其十有五年，躬逢圣母广嗣之恩，遂备九嫔之选，恪执巾栉，荷蒙帝眷，诞育三王暨诸公主，渐叨皇号，愧无图报微功。前因储位久悬，脱簪待罪，幸赖乾纲独断，出阁讲学，天人共悦，疑议尽解。益自勤励侍御，少暇则敬捧我慈圣皇太后《女鉴》庄诵效法，夙夜兢兢，且时聆我皇上谆谆诲以《帝鉴图说》与凡劝戒诸书，庶几勉修厥德，以肃宫闱。尤思正已宜正人，治家宜治国，欲推广是心，公诸天下，求其明白简易足为民法者。近得吕氏坤《闺范》一书，是书也前列《四书五经》，旁及诸子百家，上溯唐虞三代，下迄汉宋我朝，贤后哲妃贞妇烈女，不一而足。嘉言善行，照耀简编，清风高节，争光日月。真所谓扶持纲常，砥砺名节，羽翼王化者是也。然且一人绘一图，一图序一事，一事附一赞，事核言直，理明辞约，真闺壶之箴鉴也。然虽不敢上拟仁孝之女诫，章圣之女训，藉令继是编而并传，亦庶乎继述之一事也。独惜传播未广，激劝有遗，愿出宫资命官，重梓颁布，中外永作法程。嗟嗟！予昔观《河南饥民图》则捐金赈济，今观《闺范图》则用广教言，无非欲民不失其教与养耳！斯世斯民有能观感兴起，毅然以往哲自励，则是图之刻不为徒矣。因叙厥指以冠篇端。《闺鉴图说＆＃8226；跋》（标名《忧危竑议》）。东吉得《闺鉴图说》，读之叹曰：吕先生为此书也，虽无易储之谋，不幸有其迹矣。一念之差，情固可原。或曰：吕素讲正学称曲谨，胡忍辄与逆谋？曰：君知其一，未知其二。昔吕欲得铨部以行道，诚恐绣水捷足，势迫无奈，遂诺鲰生之计，邀内禁之援，出门有功，诗书发冢，未尝不出于正也。或曰：吕意广风化，胡不将此书明进朝廷，颁行内外，乃奴颜戚畹岂不失体？曰：孔子圣人也。佛肸应召，南子请见，志在行道，岂得为屈？或曰：吕序中直拟继述先朝母后，置太后中宫何地？且称脱簪劝讲，毋乃巧为媚乎？曰：公言误矣。曾见从古以来，有宫闱与见任大臣刻书者乎？破格之恩良厚矣。恩厚则报，斯隆身为大臣，胡忍自处以薄？或曰：序中又引先朝《女诫》、《女训》，彼乃母后临子，儒臣纂编，兹相比拟得毋不伦？曰：尊称不极恐取信不笃，但求内教宏宣，又何计较及此？或曰：古今贤贵妃多矣，胡图说独取汉明德一后？明德贤行多矣，胡图说首载由贵人进位中宫？曰：吕先生自辨精矣，明德无子，故以取之？若进中宫，偶然相类，彼诚何心哉？且彼时大内被灾，中宫减膳，以妃进后，事机将成，吕乘此时进亦值其会耳！或曰：五十宝镪、四匹彩币，十目所视，胡为而来？曰：此贤妃敬贤之礼，却之不恭，是当谅其心矣。或曰：人谓吕因败露难容，乃上忧危一疏，号泣朝门，无乃欲盖弥彰。曰：忧危一疏，人称忠肝义胆，况此一副急泪，何可遽得？安得而少？诸或曰：国本安危，宁谕太子。窃见忧危疏中，列天下事备矣，胡独缺此？曰：公何见之晚耶？夫人意有所专，则语有所忌。倘明奏册立，将属之谁？若归此则前功尽弃，归彼则后患自招，何若不言之愈也？或曰：固矣。闻吕所进金龙命书，称在长之命不过清淡藩王，称在三之命异日太平天子。今内廷咸睹缩舌，是亦不可以已乎？曰：管仲、魏徵天下才也，子纠、建成均号国裔，人各有见，子何责备太苛？或曰：吕之为此，本谋铨部行道，今铨部不可得，司寇不能安，不终付浩叹乎？曰：有是哉，子之迂也！夫有非常之人，斯有非常之事。古今成则王，败则盗者何限？岂宜以成败论英雄哉！流芳遗臭，非凡庸卑鄙者能为？况事尚未定，策国元勋终有召起之日矣。或曰：吕之为此，人皆薄之，子独与之何也？曰：子真井蛙见矣。当世名人若张公养蒙，刘公道亨，魏公允贞、郑公承恩，邓公光祚、洪公其道、程公绍、白公所知、薛公亨，皆称吕所见极高，所举极当，咸举《春秋大义》"子以母贵"之说，共建社稷奇勋。夫唐阉执命天子门生，宋奸弄权神器宵易，今盟约既定，羽翼已成，子韦布之士，岂知国家大计宜从此三缄，无自取祸可也？余故曰：吕先生为此书，特其一念之差，情固可原也。或人不能难，唯唯而退，因援笔记之。燕山朱东吉顿首跋。
　　锦衣卫带俸都指挥使郑国泰亲伯臣郑承恩，系顺天府大兴县民，谨奏：为恳乞圣慈亟举东宫冠婚大典，以消群疑，以隆万世治安事。臣本一介草茅，仰蒙圣恩，忝居戚末。曩因储位久悬，遂不自揣，乃敢冒死渎奏？荷蒙皇上天恩，不即加臣诛戮，姑夺衣巾为民。臣自今以往之年，皆皇土再造之恩。臣之一念愚忠，虽剖心碎首，惟愿我皇上亟行令典，上慰祖宗在天之灵，下遂四海臣民之望。天下万世孰不仰颂我皇上为人伦之至哉！臣今戴罪六年，于兹日夜望此举久矣。今皇长子年已十有七龄，睿智天成，仁孝恭敬，以其时者之则，青宫宜毓，冠婚宜举，即此亟行，尚以为晚矣。臣近闻阁部六臣暨九卿科道合疏上请，犹未蒙皇上俞允，以故人心疑惑，外论沸腾。如科臣戴士衡参论吕坤本内则曰：假托《闺范图说》，包藏祸心。臣一见斯言，几致惊死。夫《闺范图说》乃皇贵妃颁自内府，仰承圣母徽音之懿，上体皇上刑于之化，重加再序，以彰风教。其年月日时自不相同，士衡岂目不知书，安得直指为吕坤者哉？第机虽微露，语尚含糊，无已则士衡知奸谋未遂，乃结交权奸，又造刻《忧危竑议》一书。内云：《闺范图说＆＃8226；跋》暗投士大夫，传播中外，言虽讥坤，语实非圣。其词深，其言激，无非欲离间我皇上父子、夫妇兄弟之天伦，煽惑人心，谋危社稷，种成后日之隐祸，以收一己之奇功耳！其奸谋诡计，臣不能尽阐，姑诣其现在可证一二事言之。今圣主当阳，宫禁严肃，谁敢私交耶？士衡跋中乃云：五十宝镪、四匹彩币，此贤妃敬贤之礼。且曰：十目所视。夫十目则非一人所视，必有真见。士衡既云如此，皇上试一诘之馈者为谁？受者为谁？果有其人，则士衡之言为是，不然则是宫禁可诬，是而可忍孰不可忍。士衡跋中又说臣与张养蒙、刘道亨、魏允贞、邓光祚、洪其道、程绍、白所知、薛亨、吕坤、承恩共十人，咸举《春秋大义》"子以母贵"之说，共建社稷奇勋，盟约既定，羽翼已成。臣请详言之。夫此十人乡贯不同，科第不一，官守不齐，臣又一人未曾识面，胡能歃盟定约，相聚一时，期会一处，以掩人之耳目哉！今九人现在皇上可召问之，则其事之有无，自难掩饰。此不过其大略耳！其间秽语詈词不一而足，至于金龙命书，非特臣子之所不敢言，抑亦臣子之所不忍言者，仰乞圣鉴电察，则士衡之罪自有不容于死者矣。今其书幸存，谨随本附进御览。又如全椒知县樊玉衡疏内，直指皇上为不慈，皇长子为不孝，皇贵妃为不智。嗟嗟！是何漫无忌惮，辄敢出此诽谤之言，一至于是？夫玉衡特远臣耳！胡为构此大逆之言？意必为士衡之党，□大奸大权，以指使于其间者。此事满朝尽知，但畏投鼠忌器之嫌，不敢为皇上言之耳！然事关宗社，祸及臣家，安得不披沥血诚以哀鸣于君父之前哉？及此不举，臣恐震位久悬，桃夭失候，诚为圣朝阙典，甚非四海臣民仰望之心。臣又恐奸谋乘衅，讹言益兴，肆谋贻祸，莫知所终。虽臣家草命，灭族可甘，如宗庙社稷何？伏乞皇上大奋乾断，俯从群谏，早建皇长子，东宫速举冠昏之典。仍望皇上追问戴士衡、樊玉衡造书主意，与主使党恶之人，其处分一惟圣裁，则宗社衍无疆之庆，子孙隆万亿之休，谗言可息，祸萌可杜，国朝幸甚，臣家幸甚。万不得已方敢冒死上干天听，臣不胜战栗悚惧，待罪之至。万历二十六年五月十五日具奏。奉圣旨：《闺范图说》是朕付与皇贵妃所看，朕因见其书中大略与《女鉴》一书词旨仿佛，以备朝夕览阅，戴士衡等这厮，每，以私恨之仇结党造书，妄指宫禁，于挠大典，惑世诬人，好生可恶。此事朕已洞知，不必深辨。钦此。

　　累臣若愚曰：万历辛丑秋，累臣初入皇城，在先臣陈太监矩直房供笔砚之役，见室中封一箱甚密。其后因御前查收甚事，启箱视之，则收此《辨冤续言》一册，并姚思仁所进《开采图说》，雒于仁《酒色财气四箴》抄疏，贵州开矿抽税内臣张庆敕书一道，太仓考功臣《封爵考》等书，及诡名刑部观政进士胡道行建言抄疏，以至先监秉笔掌东厂未行事件，及后掌司礼监印累年陆续谏止未行密稿等件，俱于丁未年十二月内先监卒时，经管官马鉴、师明、苗全及累臣若愚，眼同简点，俱缴进神庙御前。此《续言》既刊布京中，多有见者。谨照原刊抬头弁之编首，按《忧危竑议》，偶将《范》字刊作《鉴》字，今仍其旧，以识真耳！惜吕公坤为中州大儒，具经世实用之学，未竟厥施，岂天靳正人之设施哉！何两衡訾议至此也？万历二十九年已后，凡钦降官员揭帖，两衡姓名实在前列。至熹庙天启元年闰二月，赠坤刑部尚书，荫一子入监读书。

 

　　卷二忧危竑议后纪第二

　　万历三十一年十一月十二日，提督东厂太监臣陈矩奏称：办事蒋臣等访得《国本攸关》刊书一本封进御览，《国本攸关续忧危竑议》。或有问于郑福成曰：今天下太平，国本已固，无复可忧，无复可虑矣。而先生常不豫何也？郑福成曰：是何言哉？今之事势，正贾生所谓厝火积薪之时也。或曰：亦太甚矣，先生之言也！得无谓储宫有未安乎？曰：然。夫东宫有东宫之官，一官不备何以称乎？皇上迫于沈相公之请，不得已立之，而从官不备，正所以寓他日改易之意也。曰：改立谁其当之？曰：福王矣。大率母爱者子贵。郑贵妃之专擅，回天转日何难哉？曰：何以知之？曰：以用朱相公知之。夫在朝在野固不乏人，而必相朱者。盖朱名赓，赓者更也，所以寓他日更易之意也。曰：是固然已，朱公一人安能尽得众心，而必无变乱乎？曰：陋哉？子之言矣！夫蚁集膻蝇逐臭，今之仕宦者皆是，岂有相公倡之，而众不附者乎？且均是子也。长可立，而次未必不可立也。侯之门，仁义存，谁肯舍富贵而趋死亡乎？或曰：众附姓名可得数否？曰：余数之熟矣。文则有王公世扬、孙公玮、李公汶、张公养志，武则有王公之桢、陈公汝忠、王公名世、王公承恩、郑公国贤，而又有郑贵妃主之于内，此之谓十乱，鲁论所谓有妇人焉，九人而已。正合文王舍伯邑考，而立武王之意也。月：然则何以知此数人之所为乎？曰：数公皆人杰，无不望分茅胙土。如姚广孝，岂止富贵终其身而已乎？故有王世扬、陈汝忠，则靖难之兵取诸京营而自足矣；有李汶则三边险要有人控之矣；有孙玮于保定则扼天下之咽喉，四方勤王之兵无由至矣；有王之桢则宿卫禁城，有谁人能斩关而入乎？曰：是固然矣。若张养志、王承恩、王名世者何饮？曰：养志朱公私人也，而二王者则朱公之乡人也，无不愿借相公之余光者，况有以招徕之乎？曰：然则事可济乎？曰：必济庸人倡义人尚景从，而此数公皆人杰也。且复有郑妃与陈矩朝夕比周于帝前，以为之主，共举大事何谓无成？或曰：蛟门公独无言乎？曰：蛟门为人险贼，常用人而不用于人，故有福己自承之祸，则规避而不染，何以见其然也？夫锦衣卫西司房类奏，有名祖宗来，未有不升者。而皇亲王道化本内有名竟不升，岂其才力出诸菜佣下哉！盖沈相公欲右郑而左王，故核实之时令，亲家史起钦抑其功而不录，亦王之桢有以默授之也。曰：然则子何以处此？曰：天之所兴，不可废也；天之所废，不可兴也。余止听天耳！安能反天乎？或人唯唯而退。万历三十一年，吏科都给事中项应祥撰，四川道御史乔应甲书。御札奏帖后本内有名，王公名世、王公承恩，不知何人？今现做何官？可开奏来。钦此。一件。办事蒋臣等密访得王公名世系锦衣卫正千户，现任銮驾库掌库；王公承恩系锦衣卫副千户，现任本卫街道房掌房。御批：我想《忧危竑议》后有名无名，张位怎么打发了？作速查写来看。钦此。矩回奏云：谨遵圣旨，恍惚记得《忧危竑议》后有朱东吉一个名字，彼时也曾密访，系是诡名张位，为东事打发去，未知是否？待查明具奏。至十一月十五日，钦差提督东厂官较办事司礼监太监臣陈矩谨题：为奸人妄捏印书，摇动国本等事。内称：本月十二日，掳办事蒋臣等访得，《国本攸关》书一本内，"续忧危竑议"立意叵测，不惟陷害忠良，抑且诬累君德。其捏陷内外臣工，圣明白有洞烛，臣不敢烦聒渎扰。除本厂分布旗校，在于京城内外访拿去后，仍乞敕下在京巡缉，在外抚按等官，密切访拿。等因奉圣旨：这奸徒捏造妖书，离间朕宫闱，天性以至朝廷内外臣僚，悉被倾陷，蓄意大逆深可痛恨。尔宜各布旗校，用心密切访拿。还著在京各该缉事衙门，又在外各直省抚按，通行严捕，务在必获，以慰朕心，不许怠缓，纵息法司，即便立赏格与他。钦此。本日。

　　司礼监太监臣陈矩复具疏告辞，奉圣旨：奸书恣为诽谤，离间朕宫闱骨肉之情，大逆不道。朕尚被其诬枉，何祝于尔？尔掌管厂事，正宜竭忠秉诚，奋力殚计，必得真正罪人为主雪冤，方是报国大义，岂可硜执小节，先求休致，反使奸计得肆，成何政体？宜即照旧安心办事，不准辞，有能告捕真正奸逆之人，破格叙赏，尔可鼓舞众心，必获无懈。该衙门知道，钦此。斯时也，神庙震怒愤懑。四明沈相公一贯、山阴朱相公赓，咸为书上有名，各注籍具疏，只有归德沈相公鲤入阁。拟此二旨者，归德沈相公笔也。
　　至十六日又奉御批圣旨：我观尔奏，已知道了。但恐此事本犯难访缉拿，尔还严责官校差役用心密切访拿，务得真正逆犯，方绝祸源，以雪我屈，恨才得消，尔宜知悉。又赏格，我问的是今日著法司立的赏格。又二辅鲤见此本怎么说？尔可访来。外边府部院各有何事情？又今日著回话的二官无听见说甚么。钦此。当用黄套装盛。先监矩面奏进缴讫。本犯周嘉庆也。二官者，东厂贴理刑闵万民、万代增也。又御批圣旨：尔可看此二本。二贴是某做的，可见其心，本是先一次贴。是后一次贴，尔看了还著红本夹进来，不必使封套。自家拿来勿托官儿们。钦此。亦用黄套装盛。先监矩面奏进缴讫，同上一宗俱语秘不得闻。遂不晓是何人之本？帖上何等语也？
　　是时讹言沸兴街坊酒肆，无敢偶尔夜会者。惟妖书内有名之人，各思报复，猜忖此书必是素有嫌怨者所作。自归德沈相公以下，凡在朝望重，妖书无名之人，即有人耳而目之。归德沈相公，又曾于内阁供设天启圣聪牌位，入则礼之，今妖书又独无姓名，是以神庙圣意亦颇为蜚语惑。幸先监矩中立主持，苦心调剂，不数日而锦衣卫百户崔德缉得皦生光矣。又一日而东厂办事王一鹏缉得皦生采矣。按皦生光原顺天府学生员也，先年曾诈包继志以害郑皇亲，其捏名印造妖书诗云：五色龙文照碧天，谶书特地涌祥烟。定知郑主乘黄屋，原献金钱寿御前。其下曰：松风狂客题。又跋云：偶从郊外贵家庄舍得前诗，读毕忽痛哭失声，左右惊觉夺去，臣归叹曰：渠家阴谋羽翼成矣。独访所谓"松风狂客"者为谁？则豪商包继志也。包氏握镪资金宝明以金钱行间，语曰：巨防容蚁而漂邑杀人，突泄一烟而焚庐烧积，则皇长子危乎哉！凡我臣子谁不疾首，故直书之。或散其党，云右俱生光。自撰自跋如此，刊板印贴郑皇亲门下及各巷口以恣诈害。时当光庙尚未膺册立，所以称皇长子也。事发革衣巾，拟戍大同。崔德又于生光室内搜得罗文笺，内十大说，其词曰：皦扬尔忘之耶？尔有大志不获，而乃规规于小愿乎？尔有大名见污，而乃规规于小闻乎？尔有大冤不白，而乃规规于小侮乎？尔有大仇不报，而乃规规于小忿乎？尔有大恩未偿，而乃规规于小惠乎？尔有大宝受诳，而乃规规于小失乎？尔有大游不畅，而乃规规于小方乎？尔有大忠可伤，而乃规规于小谨乎？尔有大贫能甘，而乃规规于小乏乎？尔有大才不鬻，而乃规规于小遇乎？此十大者信大，而小者信小矣。皦扬尔忘之耶？癸卯八月二十六日有感，援笔漫书。凂蒋《无功录》一通，张之轩侧，早暮卧起视之，后用图书钤识。是时生光已从戍所赦回，改名皦扬，字冤之。又刻有《怪石轩集》、《岸游稿》，此皆皦犯踪迹可据者也。又此时锦衣卫直房忽贴匿名帖云：妖书有了人协理掾张魁受银三两，求他主的。又告人郑福成。先监据事件奏曰：按祖宗律文，凡匿名文书见即烧毁。今念事关大狱，不敢隐匿云云。神庙可其奏，特置不问。时王公世扬正任协理，遂只据东厂移文，于私寓设香案行礼，具本谢恩，极其感服皇上至圣至明至宽至仁。云：大金吾王之桢与北镇抚司掌刑周嘉庆有隙，欲乘机害之，遂擒嘉庆家人袁鲲单词锻炼，满堂人皆可信为实也。先监矩奉旨到厂一讯，必不肯诡随结局。之桢疏奏，要著到厂听记。先监曰：本监例有听记，密以上奏。今卫里欲增添听记，将奏谁耶？奏旨：不允。之桢又密恳四明沈相公，差家人李管家密见先监，说某是正犯，其仆可证。又欲波及归德、江夏诸君。先监曰：多拜上，尔老爷我内相是一辈的人，独不记荷花儿之狱，倘久后另有正犯，恐大家子孙种祸不浅。尔老爷如要坚执如此结局，可具揭奏知万岁爷，我好遵旨行事，本厂才不落不是，一切关系劳尔老爷担担罢。李语乃塞，之桢心方已。盖之桢欲借皦生光，牵扯多人主使，为一网打尽之计也。又御史康丕扬，时有外转消息，有与丕扬相厚。近侍贾忠贞时在文书房捧砚，该班遂密透信于康，著速寻件耸动圣心的事入，告庶几可免。康计无所出，遂藉妖书参僧人达观，将观书札中拈有可罪句字，捏砌入告，疑妖书出其手也。然观实不知，逮锦衣卫频遭笞拷，于十二月初五日参送刑部狱，作《闻柝偈》书狱壁云：匿王问法忽齐年，自谓观河见不迁。我有眼根听夜柝，却沉丰蔀更泠然，又云：柝声未断铃声续，谁是声兮谁是闻？却忆法堂钟鼓候，古来魂梦更纷纭。至十七日索姜汤漱口，端坐而逝。时曹侍御学程久先系狱，为经理其身后事，详载《紫柏语录》序，实无辜瘐死，人至今悲之。又礼部李公廷机，断生光十二款曰：一造意报仇。妖书意思与妖诗《岸游稿》意思相同，其笔力相类。一、先年妖书内有"侯之门仁义存"句，今妖书内亦有此句。去冬会审令本犯念妖书一二句，本犯便念此句。一、刻字匠徐承惠供，本犯与刻字工银每字一百，时价四分，因本犯要承惠僻静处刻，勿令人见，每百字加银五厘，约工银三钱四分，今算妖书八百余字，与工银数相同。一、徐承惠供称，书板无边，栏后有年月，妖书果无边栏有年月。一、皦其篇供称，布散妖书，见面上票签有"国本攸关"四字，误认"攸"为"收"。又徐承惠供称，书面票签有"关"字，问是何"关"字？云：关老爷"关"字。一、妖书内有"文王舍伯邑考而立武王"一句，此一句出《礼记＆＃8226；檀弓》，本犯做生员时习《礼记》。又本犯诗集有《读檀弓有感》诗题。一、本犯妾供本犯托病不出卧房若干日，又后一日向妾取刀劈本烧炕，及妾入房，满房烟火。一、刻字匠工银不过三钱四分，本犯与过徐承惠钱一百三十文，作两次与之，竟欠承惠银一钱四分，显窃穷贼所为。一、本犯妻妾子女无不招承，及会问次日，将圣旨宣读与本犯并家属听，著谕旨：以招出同谋，饶了家属，若仍不招，家属一个也不饶。本犯妻妾子女环跪而泣，求他招出，本犯竟无所招。一、会审次日，本犯招云：情真罪当万死无辞。又次日本犯招出自作之孽，本无同谋，亲笔在卷。一、会问日东厂问本犯云：尔为何写我名？答云：老爷是厂里。又问别官，答云：是要紧衙门。又问余各官，答云：小的只将缙绅一览随意写上。先监矩亦将此封奏焉。盖皦犯之恶，惟天可除，是以文字之间不觉暗合如出一手，鬼神弄人真妙极矣。
　　当时累臣若愚，昼夜侍先监左右，职抄誊，随马鉴、师明等经理一应章奏，眼见妖书果无边栏，但后有年无月日，而郑福成、项应祥、乔应甲皆诡名也，刻字人徐承惠又不识字之拙工也。《怪石轩集》曾系承惠所刻，生光妻赵氏、妾刘氏、子皦其篇与弟皦生采已瘐死东厂狱中。按九，我先生所断十二款既凿凿可据，虽经奏过神庙，先监因本犯到底不曾念出妖书别句，又因亲笔所供前罪，万死无辞，后罪实为至冤。先监是以终怀一线之疑，如再迟缓不结，又恐蔓延中外缙绅不便，人心何时定乎？冤僧达观已瘐死矣。琴士钟澄、医人沈令誉、百户刘柏等皆诖误系狱。而武弁杨于世者，因持冢宰李戴书及付往辽东去，亦被税监高淮自山海关拿奏，几累及其兄勋爵杨于楷也。
　　此时仇隙互讦，疑鬼盈车，上下惊猜，甚非政体。先监不得已，遂于三十二年四月内□奏曰：微臣陈矩遵奉特旨，会问妖书逆情，曾记得三法司九卿官会说逆犯皦生光前诗，供认情真罪该万死，后书未写未念，似有一线之，疑他妻妾子女并刻字匠对证，又已情真，就该正法。臣每参详，还当奏请皇上拟定罪名，昭示朝廷大法，以安天下臣民之心。其皦生光暂且监候待后没，有发觉真正同谋之人，方可秋后应时处决，使天下万世传颂皇上至公至明，又免先年荷花儿屈死，法司得罪事例，据此谨先据实密奏。
　　又数日刑部等衙门少保兼太子太保尚书具官萧大享等谨题：为钦奉圣旨事云云。臣等会看得，皦生光巧图诈险之私，敢为诬讪之语，罔上惑众，逆理悖常，因而震激宸衷，溷淆国是。此神人之所共愤，法纪之所不容者。臣等切齿此囚，恨不穷治，以谢天下。忍言轻纵，但本犯之狱止据妖书，而妖书之律止应论斩，今奉明旨：从重另拟。臣等窃议，斩与律合，原非轻典。此外求加等，查律条惟有谋叛一款较重，参酌本犯情罪，似不相当。臣等为皇上守成宪，欲求于法外，议轻既所不敢，而为皇上伸天讨不能，于法中加重，尤所不安。总之，本犯险恶，原出律文之外，臣愚昧拘于三尺，反覆思维，参详数四，未敢擅拟。等因。万历三十二年四月十八日具题。二十日夜奉圣旨：这逆险恶异，常原出律文之外，以谋危社稷例处，他卿等便奏来。钦此。本月二十一日具官萧大亨等谨题：为奉旨覆奏事云云。臣等看得，皦生光妖书之逆情甚确，即重拟原不为过，但律文止于论斩，臣等未敢别拟。今奉明旨：处以谋危社稷之律。查得谋危社稷系谋反律内原注，若依此律合凌迟处死。参详所犯，情似有间，盖臣等所据者法也，皇上所诛者心也。明允执于法官，国有成宪，未敢擅为轻重，而威灵出于主上，君有严命，难复容其拟议。等因。二十七日奉圣旨：皦生光捏造妖书，离间天性，谋危社稷，无上无君，反形显然。妖书律未尽其辜，著加等凌迟处死，便会官处决，仍枭示于人烟凑处，所有奏援的即作主使论，其缉捕有功人役著该卫即查写来，该衙门知道。钦此。
　　累臣若愚曰：《续忧危竑议》起于癸卯之十一月十二日，以至次年春夏，中府会审者数次。而京畿道一次者，沈令誉、俞孺等也。外东厂二次者，周嘉庆也。丙东厂二次者，皦生光之妻弟内官赵昇也。昇谪南，久潜逃，来京绝不与姊夫往来。生光诈包继志时，曾供有内官手持黄纸封条，因疑是升，然实无干涉。刑夹昇踝甫用力，而夹棍折如斧断，先监察其辞色，亦怜其冤而释之。当此之时，神庙何等震怒？四明相公、蒲州金吾何等气焰？中外臣民何等惊慌？先监受知圣主，一拳拿定，矢以公正明允为心，仍将《大学衍义》补之，《慎刑宪》数卷不时进览。而皦犯前罪，况复凿凿可据，其妖诗笔迹，刻字匠及本犯之妻妾子女众证，各已明确。然先监矩尚兢兢引荷花儿事为殷鉴，至再至三不得已。始于甲辰之四月二十七日，将生光正法结局，妻子戍边，升崔德为指挥，王一鹏、蒋臣等为百户有差。先是法司所拟赏格五千两，神庙如数颁予。东厂、锦衣卫、五城、巡捕四处共一千二百二十五两，按劳之轻重赏散各有差，先监等亦各予荫叙。东厂底簿并朝报可考，当时神庙面召，光庙慰安天语或实录等书，自有纪载。惟《国本攸关》全书全语，世不多见，累臣目击最真。窃念《忧危竑议》固郑戚畹既已刊行散布，则此《续忧危竑议》亦宜存此一段实迹，俾天下后世晓然，上可彰神庙之乾断圣明，下可著先监之持平镇定，庶外廷之未尽晓者，心自释然，讹传可息，于是抄记成册。万历年间全未敢令人见，且又遭墩锁十载，命若悬丝，而暗藏枕中者将二十年，心良苦已，更有别闻亦间附于后，俾持论者有所考焉。四明沈相公与归德相公及江夏郭太史正域素有隙，长安道路之口，或云：四明藉此挑激圣怒，瓜连蔓引，是以摈李太宰逮周嘉庆者，实所以开罗织之端。江夏之隙，实是议谥及楚邸假王之事基之，华亭唐文恪公、文献公极力于四明处为江夏解冤，又赖先监力主持之，不然郭君殆矣。其荷花儿！事都人多有知者，先监矩面奏神庙时，即于书坊中购得《耳谈》书一部进览，遂定妖书之狱，不复苛求主使之人，恐日久祸及无辜也。闻神庙实录亦载之。刑部翁某等降处有差，荷花儿之冤死朱脑瓜之直承皆不泯也。按《耳谈》云：周皇亲有丧，盗乘穴入，杀皇亲取财去。其夜逻卒入，独见婢荷花儿伏泣，据状以闻于法司。荷花儿不胜虐刑诬服，与某某通奸，杀主取财，捕某某不得，竟坐法凌迟。时大司寇翁公自南都迁至，时南都已盛传其事，无不切齿荷花儿者，故翁益不疑。临刑时，观者云集。忽一人独呼曰：冤哉，荷花儿！杀人者我也。兵卒逮至法场，轮服无异醉。时荷花儿已刑毕，故翁与曹郎徐贸源而下皆坐误罢归。如刑时，荷花儿语刽子手曰：儿是冤死，幸相念先死，我而后脔割可也。不然，我必为厉鬼杀尔。不听，竟脔割尽。始死之越三日，是人坐顺成门外面铺，忽大呼云：荷花儿杀我。七孔流血死。独呼者，市中卖瓜子炒豆细民朱脑瓜也。《耳谈》所载冤狱如此，吁，可惧哉！又会审妖书之时，有沈御史裕者在坐，皦犯既频经夹拶，不能动。抬至裕公案前，裕厉声曰：妖书是你作，如何不招？皦犯举首乞怜曰：实不是小的作。沈声色愈厉，皦犯怒目切齿，恨而过之。又有余御史懋衡者，事佛素谨，于中府会审，向众官云：昨得一梦，见观世音菩萨说妖书是皦生光作的。先监等唯唯窃哂，后神庙闻之亦大笑焉。皦犯正法后，沈御史出差行至半途，得病沉重，向仆从曰：我生平作事自揣无愧，唯审妖书时略涉孟浪，原不该硬坐定皦生光，今昏惑中每见生光向我索命，吾病其不起矣。已而果卒。又数年经都中，皆曰：妖书非皦生光作也，是东嘉赵士桢所作也。士桢倜傥有大志，历任文华殿中书舍人，每留心边务，交游颇广。妖书狱兴，即托病不出，及皦犯正法之后，始敢出门。然忽忽倦怠，兴味阑珊，绝无平昔造鸟铳，议车阵、议屯田一往豪气。及得病频死，亦屡见生光现形索命，卒至不起。可见鬼神报应，真有不爽者。夫荷花儿之狱，尚柔肌脆肤，不耐酷刑，不得已而屈打成招者耳！累臣之冤，倍甚于此。悲哉！古有诉之上帝者，亦有得请于帝者，魏其、灌夫之于武安，不尤彰明较著者哉！此心此理古今同符。总之，累臣幻视躯壳，平视冤亲，了无些应验。是在知道者，或不屑与狡邪一样，心肠不事报复，固应如此。彼执谳司生死者，岂可量定必无鬼神报应也耶？

 

　　卷三恭纪先帝诞生第三

　　神庙万历二十九年春，始移皇长子于迎禧宫。九月十八日二更，传谕内阁：皇长子及诸皇子册立冠婚，敬奉圣母命蒙嘉许，卿等传礼部择日具仪行礼。至十月十五日册立光庙为东宫，封皇三子为福王，皇五子为瑞王，皇六子为惠王，皇七子为桂王，实允首辅沈相公一贯之揭请，始施行也。光庙大婚礼成之后，自孝元郭皇后外，未有举生者。至三十一年十一月，偶有"国本攸关"之事，神庙震怒，亲降特谕，以释中外之疑。继将皦生光正法，以杜谗惑之口，仍特命光庙多选淑媛以侍左右，实从先监陈矩之密请也。三十三年十一月十四日人定后，先帝诞生，是时宫门扃矣。光庙差年老宫人柴德女赴仁德门外报喜，光庙于星月之下独步殿陛，徬徨不安。先监矩立奏神庙，即转奏慈圣皇太后，阖宫欢忭，柴德女还报，光庙乃喜。此时，先帝生母孝和皇后未有名封，该正者问曰：发外旨意作何称谓？先监曰：前曾有旨，多选淑媛，不好称别样名色。今可称曰钦命选侍某氏出不亦宜乎？故曰钦命选侍王氏出者，即孝和皇后也。礼部先拟封夫人，神庙不允。特稽考《皇明典礼》，更之曰：才人，实神庙之圣学博洽也。明年春，加上慈圣、宣文、明肃、贞寿、端献。皇太后曰：慈圣、宣文、明肃、贞寿、端献、恭熹皇太后，光庙生母，恭妃王娘娘进封为皇贵妃，即孝靖皇后也。光庙诞先帝至今上共五位，公主八位，今存三位。懿妃传娘娘生皇五妹，封宁德公主，驸马刘有福所尚者也；皇六妹封遂平公主，驸马齐赞元所尚者也；康妃李娘娘生皇八妹，封乐安公主，驸马巩永固所尚者也。

　　先帝生性虽不好静坐读书，然能留心大体，每一言一字迥出臣子意表。天启六年正月□□初，犯宁远，即日夜焦思，未遑自安。见枢臣王永光题疏，要将宁远城中红夷大炮撤归山海守关，先帝曰：此炮如撤，人心必摇。及七年五月内，再犯锦州、宁远，值圣体违和，更愤激深虑。凡客氏、逆贤数年以来，或间有违忤，即怒骂咒恨，形于颜色。来宗道在礼部时，谀崔呈秀封父疏有"在天之灵"四字，奏文书时读至此，先帝艴然作色，亲用朱笔圈此四字，即逆贤亦不能为之地也。先是礼臣林尧俞题覆，皇妹选婚，要将光庙选侍傅氏先拟封，其选侍李氏候皇八妹年长选婚时再封。先帝曰：一时封罢了，何故另作一起？此三疏俱存可证也。如此之类，不能遍举，其寻常宸翰详谨，然不好草书，或未暇学也。
　　天启二年十月某日，有龙见于北花房临河，即宋太监晋办膳处，长可数寸，鳞爪毕具，碧光耀日。时晋总理加绵絮装入盒中奏知，先帝送付黑龙潭。讫至天启六年五月初六辰时，王恭厂之变，皇极殿最高危之处一木先陨，乾清宫大殿皇驾所居之东暖阁，将窗格扇震落二处，打伤内官二人，皇贵妃任娘娘所居之室器物陨落，任娘娘于天启五年十月初一日所生皇第三子，于是日受惊后遂薨逝。逆贤直房及王体乾、李永贞等直房，各有伤损。六月初五之夜三更，又地震，几如四年二月时，而云中之灵邱县震更甚，地裂涌出水甚多，其色黑。先帝左颧生白毛，有一年少暖殿孟兆祥者误拔去，先帝甚恚，欲重责处，赖逆贤竭力救解始免。先帝自七年五月初六日以后，圣体便觉不豫，至六、七八月之间，总未离御榻。逆贤将库中所贮金寿字、大红纱，搜括出许多，自王体乾等至暖殿请小轿御茶房、御药房近侍，每给四匹或二匹做贴里，御前穿以禳祝之。又移住懋勤殿旬日，而不时喧传云：圣驾万安矣。枢臣霍维华闻之，遂赞逆贤画固位攘功之策，进献仙方灵露饮并蒸法器具。逆贤遂著管家王朝用照维华原样，用金造锅甑，付御药房提督王守安等，照方蒸进。是时，太医院使吴翼儒等唯唯听从，莫敢拦阻。先帝初进服数日，亦觉甘美，凡有剩者即颁赐王体乾等分饮之。虽累臣之贱，亦得于永贞直房屡沾余沥，几半月焉。按维华原献蒸法，大略用银锅一口，口径尺，内安木甑如桶，高尺余，圆径称之，甑底安篦，篦中央安长颈大口空银瓶一个，周围用淘净粇米或糯米、老米、小米旋添入甑，候热气透一层，再添一层，约离瓶口七分，不可十分满，恐米涨入瓶不便，上盖一尖底银锅，底尖下垂正对银瓶之口，离二三分许，外上添冷水，周围封固完密，下用桑柴或好炭火蒸之，候上内水热，即换冷水，不数换而瓶中之露可满，取出温服，乃米谷之精华也。如不信，可将热饭与尝一些，滋味俱无。其器忌铜铁锡，其火忌煤。先帝因进服日久，嫌水汪汪的，遂传御药房不必蒸进。自此之后，圣恙日增无减，日渐浮肿，诸药进益失效。逆贤遂恚维华，维华心不自安，即于乾清宫门问安之际，舒徐容与故与逆贤相左而力让宁锦之荫与袁崇焕，随转身求去，另盘算一条卷土重来报复之计。凡从来阻害正监中旨起官，速化宫保，倡修三案，自认为有胆有识，不知瞒得谁过，作何遮掩也？先是，皇极等殿工完，夜中间有一鸟大如鹅鹳，其声如枭，频来殿上鸣呼，形不甚具，声咯咯，然亦不甚远，闻之者为之魂飞毛竖，栗栗惧焉。盖先帝上宾，而逆贤伏法之沉濅祥也。

 


　　卷四恭纪今上瑞征第四

　　今上万岁爷诞生后，婴年失恃，奉神庙圣旨，托付西李老娘娘，即光庙弥留之际传封皇贵妃未行，后封康妃者看视。至泰昌元年九月内移宫之后，奉先帝圣旨，改托光庙选侍东李老娘娘即曾封庄妃者看视，同居于慈庆宫，后之勖勤宫。今上每日晨兴拜天后，即行朝母妃定省礼，进退周旋，寒暑罔间。天启二年九月内册封信王，进封圣母刘老娘娘为光庙贤妃，时皇八妹位下有一近侍，当西李老娘娘看视先帝、今上时，曾并得侍奉。天启中年，今上偶问曰：西山有位申懿王坟乎？跪启曰：有生母刘老娘娘葬此坟附近之处，尔晓得否？跪启曰：知之。今上遂密付银若干两，命此近侍置办香烛祭品，潜往祭奠，仍谆谕再四曰：尔可祝告明白，著就如我亲去恭祭一般。及祭回覆命时，睿颜戚戚，孺慕肫笃，泪痕盈圣目也。是时朱邸不乏，位下诸臣乃不肯显，然差往而暗托此近侍者，虑左右侍从半是逆贤之党，倘被逆贤所知，或致猜防忌，畏殊未便耳！当庄妃老娘娘薨逝，今上哀痛如礼，未忍视慈母异生母也。圣孝之根，于天性者如此。及天启七年八月内入继大统，即首传圣母刘老娘娘徽号迁祔之谕，改葬于光庙庆陵。先是天启七年修建元宫时，计妥安梓宫宝座，合容安光庙老爷、孝元郭老娘娘、孝和王老娘娘三位梓宫也。彼时内宫监管理王敬、翟应奎创议，于合造尺寸之外，仍暗将宝座增阔若干尺。至七年十二月内，圣母孝纯刘老娘娘迁入，共妥安梓宫四位，尺寸恰好。时护送圣灵内外诸臣，刘镇、郭志义、李志锜等亲人恭阅，无不赞叹。不然，时日所限，天寒晷短，既不敢停候增修，又不敢崇卑殊厝，将奈之何？夫此岂人力也哉！

　　我圣主圣孝格天，故莫之为而为，能预相默感有如此也。圣心乐读书，十余龄即好静坐，颐养玉体。一夕梦鸟龙蟠殿柱，曾向庄妃李老娘娘言，甚殊异焉。一日偶游于本宫花园，园有两井，相离颇远，今上亲用汲器，偶于初井得金鱼一尾，颇悦，即诣次井亦汲之，曰：看这里如何？器甫下即引出，亦得金鱼一尾，活泼光耀，左右皆惊，秘不敢言，命将鱼俱放西苑河内。及移居外府第，大婚礼成之后，有献生鲤二大尾，暂畜缸中，一尾跃出跌伤，一尾两目皆动，如求生状，左右皆惊，异以为鱼眨目亦罕事也。今上竟不忍烹而放焉。登极数日后，王体乾，逆贤等侍侧，问及立枷之事，体乾奏曰：大奸大恶，法所不能，治者方用之。圣颜蹙然不悦曰：虽如此说，其实也太惨了。逆贤默然，众叩头呼万岁以退。圣心仁慈，根于天性者如此。先是课内小臣读书有惭者，今上厉声呵责曰：读书是好事，倒害羞，若唱曲儿，倒不害羞耶？今上写仿进字时，凡纸有余，而影本或小者，必挪移而填满之，不忍将空纸裁去。览汉末书史，见十常侍、董卓、曹操等擅权，未尝不抚卷切齿。凡经书有疑难字义典故，即《洪武正韵》、《海篇直音》及《韵小补》等书，自搜查之。圣性天纵，英断节省，发于自然者如此。承奉徐应元每倚逆焰屡恣肆不谨，今上久优容之，或改颜假借之，纤毫圭角不露也圣度之用晦委蛇如此。天启七年八月二十四日登极，自文华殿移居乾清官，将暖阁内旧设玩好器具尽行屏撤，中外臣庶无不仰颂尧舜，咸试目以观太平也。十月二十六日退逆贤，十二月初二日发应元湖广显陵安置。崇祯元年二月降应元净军调发凤阳，应元实逆贤所靠为亲信，接手后劲人也，近闻殂于凤阳，人咸快之。逆贤笃好花木，夏则茉莉、栀子花簪戴满头，冬春则牡丹等花罗列满堂。今上在藩邸，逆贤每以非时花木果蓏之类为献，其所差官人皆逆贤心腹名下，或见任先帝御前贵近者也。虽以厚赏酬其来，然圣心俭素不尚此，勉以霁色俯纳耳！凡贤下用事不用事之姓名面孔，总难逃洞鉴也。

 

　　卷五三朝典礼之臣纪略

　　神庙登极十龄矣。时冯太监保掌司礼监印兼掌东厂，其仆徐爵号"小野"，颇通文理，达事情。冯与江陵张相公居正，内外同心，翌戴冲圣，自新郑高相公拱退后，凡江陵在外之相业，圣母圣庙之眷注，皆冯纳约自牖之验也。神庙左右内臣如孙海、客用之流，日以狗马拳棍导神庙以武，冯则凡事导引以文，蒙养之绩，在冯为多。司礼监所刻《启蒙集》、《四书书经》、《通鉴直解》、《帝鉴图说》等书，至今见之者，每为咨嗟叹息焉。冯号双林，笃好琴书，雅歌投壶，有儒者风，神庙曾赐牙章，曰光明正大；曰尔惟监梅，汝作舟楫；曰鱼水相逢日，风云际会时。凡冯写大字扁联之类，即以前章，或双林，及景仰前哲诸图书印识之；所造琴颇多，世人咸宝爱之。万历四年五月内，敕同法司大热审平反甚多。一日，神庙偶醉，佩剑夜游，将一内官头发斫下，又杖二内官几毙。慈圣老娘娘知之，翌晨易青布袍屏簪珥，声言欲特召阁部大臣谒告太庙，将废神庙，立潞王，且先令喧传于宫中，神庙恐惧滋甚，跪泣久之始解。遂将客用、孙海斥逐，孙得秀、温祥、周海皆私家闲住。此万历八年十一月事也。自江陵不奔父丧之后，中外多忌冯者，秉笔张鲸系张宏名下，又侍神庙于潜邸久，遂乘便密为神庙画计害冯。宏于鲸为本官侦知之，密解劝曰：司礼冯公前辈有骨力人，留著他好多哩。鲸拒不听，遂乘间从臾。神庙传旨：著冯保私宅间住云云。神庙犹豫尚不忍，曰：若大伴上殿来，我不管。鲸曰：既有旨，冯某必不敢违。遂先给以闲住，已而谪南京孝陵，复以言官江东之等疏遂藉没冯保、张大受、杨舟、徐爵等产。是时，先监矩已任司礼监典簿，经理其事，复逮保弟冯佑、侄冯邦宁等于狱，此万历十一年正月事也。后佑与邦宁皆瘐死，徐爵拟戍，冯竟谪死于江南，葬于留都皇厂，林木森郁，巍峨隹城，实天所以报忠臣也。先帝即位之初，秉笔王太监安，冯名下也，拟奏请恤典，改迁未果，而遇害焉。张太监宏，号容斋，广东人，所南张公者是也，遂继冯掌印。而张鲸掌东厂，宏蒙神庙优礼，虽亚于冯，然推心则过之。十二年三月钦遣阅视京营，不二三年因神庙日益英圣，而左右间有以货蛊圣心者，遂绝食数日而卒，神庙颇悼惜之。宏墓在阜城门外迎祥寺侧。眷注之隆，居官之美，具在墓碑。宏恒曰：我形虽废，自有不废者存。是以翛然长逝，盖于学问有所得云。张鲸，北直新城县人，嘉靖二十六年选入，为宏名下，刚介寡学，驰心声势，神庙倚毗之后，掌东厂兼内府供用库印，颇为时相所惮。其用事之司房邢尚智招权纳贿，耽于声色，致言官李沂等交章劾鲸。万历庚寅元旦，召辅臣申相国时行等入毓德宫，神庙出大理寺评雒于仁《酒色财气四箴疏》示之，赖辅臣救，于仁得削籍。仍出李沂疏谕鲸跪听，辅臣戒谕之。是日也，辅臣已出复召入。时皇长子九龄矣，皇三子五龄矣，咸宣来令辅臣拜见之。自此鲸宠眷渐衰，后退废林下，尚智拟戍，鲸与先监矩极契厚，而调不同，丁未冬先监坐化，鲸闻之痛而无泪，至戊申五月病卒，葬于香山永安寺侧。鲸弟书绅荫金吾，至都督同知。其掌家刘钰性俭素，务稼穑；掌班郑守成通文理，多蓄古书。先监之掌家常云者，鲸名下也。宏卒而掌司礼监印者，张诚也。张鲸既退，诚遂兼掌东厂及内官监印，为人鲠直不阿，好看书，每据古事规谏，或暗地讥骂，无所忌，神庙颇惮之。十五年三月钦遣阅视京营，其后营中夫人郝金凤女之死，诚曾与谋，自此内执事多有谮诚者，诚率意不防。又其弟张五老名勋者，私与戚臣武清侯李家结姻，又名下萧玉、王忠颇恃宠恣肆不谨。二十四年正月神庙震怒，立斥退诚，著田义掌司礼监印，孙暹总督东厂。该孙暹等题为钦奉圣旨事奏。圣旨：是逆犯张诚、张桢及各弟侄张勋等、张绍宁等、霍文炳等及弟侄霍文灿等各犯，并王玉、钱恩、李承德、李辅、耿进、马义、王用、马彰、萧玉、王忠、段秉忠、张懋忠、霍朝、王诏、乔进、马钦、金忠本犯，原有庄房田地，俱著该抚按官即便查明，都籍没入官，不许隐漏。还立限与他都察院知道。钦此。于是将诚降发南海子净军，看守墙铺，逮家人张勋、霍文炳等，内官张桢、钱恩等十余人，皆下法司狱论死，其原籍田产各籍没入官。后复戮张勋、萧玉、王忠于市，而乔进等至泰昌元年秋始释，惟张桢于三十四年先监矩奉敕大审，同曹御史学程奏请未允。三十五年夏，大雨，狱墙坏，桢等数人咸瘐死。先帝东宫纪事高公时明、伴读沈公荫，皆诚名下。及二人以从龙劳升秉笔，具疏奏复诚原官，讨谕祭为身后荣焉。没诚产时，先监矩已秉笔矣。
　　继诚掌印者，田太监义，掌东厂者孙暹也。义陕西西安府人，嘉靖二十一年选入，由文书房升南京守备，神庙久知其贞介忠诚，有大臣度，特召秉笔，其楷书端严有如其品。及继诚后，凡典礼政务，与先监矩开诚协济，裁酌施行。田性俭朴寡言，休休有量，人不敢于以私。二十四年三月两宫灾，其夏偶与先监深夜坐语，仰天太息，先监会其意，诘朝乃携两奏稿往见。田看毕称好，即署名同密谏神庙。其一疏略曰：臣义等窃见近日以来，外廷章疏留中不报者，多以致部院屡行催发，间有疑惑议论，左右朦胧隐蔽，不行进奏。伏乞万岁爷简览批云云。其二疏略云：臣义等窃见御前执事宫人、内官，或干圣怒责处发遣，络绎不绝，每致重伤兼患时疾而死亡者。殆无虚日。盖以圣旨钦传，即以本日动刑，而用刑者，因惧罪及于己，辄加数多酷责。而押解者复惧连累，日夜严加墩锁，致使受刑犯人得生者十无一二。如此致伤天和，岂圣世所宜有哉！且如近日因争访杨山女一事，但两官回禄咸称不知，炽火煅炼或成灰烬，未审的确罪，及守门又毙几命矣。凡宫人病死者，即连累内官，或打一百二十、一百五十，性命难存。一人病死者，尚然可悯，况又波及无辜生命乎？令耳闻目见，哭声载道，怨气冲天景象如此。若不披沥上奏，则是臣等贪禄恋位，畏死偷生，直犬马之不如也。伏望圣断将臣等分别罢斥云云。神庙嘉纳之。田下用事掌班赵刚、杨致中，各具能干，广交缙绅，凡田所进纳御前钱粮，皆两人设处置办，田亦推赤不疑。掌家王钦，具员而已。戊戌春，孙暹卒，葬西山碧云寺。暹北直涿州人，魏忠贤之本官也。先监矩继暹掌东厂矣。田至乙已八月卒，葬磨石口。
　　继田掌印者，亦先监矩也，遂兼掌东厂。见《先监遗事》语中，丁未冬先监坐化。而继掌司礼监印者，成敬也。掌东厂者，魏伸也。成于嘉靖三十二年选入，由秉笔掌印，性豪侠，乐施与，喜狗马讴歌，好花木鲜服饰，善饮啖，不甚好读书，然好武勇骑射。戊申三月，钦遣阅视京营而识见深沉，料事多中。己酉之正月壬辰，讹言□从黄花镇犯京师，男女避难者践踏塞路，城门为之昼闭。神庙亟召问策，成徐对曰：无事，万岁爷宽怀。如真有□警，兵部岂无塘报？此必讹传。其后始知果蓟帅王国栋。夷兵夜过昌平，擅拆民篱落，燃火御寒，而火光烛天。遥见夷妆，遂惊为□至也。其掌班侯清，笃信仁善人也。成家政颇严急，赖清救解为多。成卒于庚戌秋，葬于迎祥寺后。而掌东厂之魏伸，继之秉笔李浚掌东厂矣。伸碌碌苛谨，厂体从此渐隳。伸卒年余，神庙慎印缺，难其人久不补，而后以督厂代摄印务，终浚之身未掌印也。辛亥冬，浚卒，特命乾清宫管事常云独力办膳，神庙升正阳门提督李恩、文书房卢受为秉笔。次年春，以恩掌司礼监印，以受掌东厂，至癸丑秋受接常云，亦独力办膳，终事神庙也。万历乙卯闰八月，神庙重庆万寿圣节，时西山杨家顶观音庵僧处牡丹忽开一朵，管花内官知之，受费六十余两为寺中功德，将所开牡丹移进御前，神庙甚嘉悦为瑞焉。受、魏伸皆嘉靖四十一年选入，李浚与恩皆嘉靖二十六年选入，于先监为同年。恩能书，为人坦率，令之秉笔，曾复起掌印宋太监晋其名下也，秉笔李太监凤翔、南京守备李太监秀华，又皆宋名下也。不数年恩卒，卢受自此以掌东厂兼司礼监印，即率意妄奏，若籍王体乾产可百余万，足备京城河上河工之用。后不能实其言，遂借影匿为题，逮体乾名下李晋、田玉、刘文忠、赵本政等于东厂，并没晋等产，凡亲属牵连者可数百家，都中为之不宁。承芳既不称任，于九月十五日亦褫逮刑部狱，晋等寻自东厂送刑部狱。承芳凡两次督厂，所参送内犯董贵、常国安、徐进喜等，外犯高腾震、高瞻昆、崔茂槐、路文显等计二十余起，恐暗中肆毒报复，乃买许多厚木板，将所住房上下四旁遍壁厢之，房门院门皆换以坚厚者，怖怯不宁，人多笑焉。后部覆拟绞，遂吃素叩佛，书写佛经，复□事吕纯阳仙师，每夜礼拜北斗。至辛巳春遇赦，蒙内阁范相公，复粹释承芳罪，御笔特改承芳外卫军，晋笔□充外卫军。初万历庚申秋，神庙宾天，光庙念典玺局郎邹义潜邸劳久，升秉笔掌东厂兼尚膳监印，其年冬，义辞任闲住。先帝以沈荫掌东厂，今曾秉笔张邦诏郝隐儒乾清宫管事，刘时登皆义名下也。天启二年夏，荫为逆贤退斥闲住，宋晋掌东厂。三年冬，宋私宅闲住，逆贤掌东厂。卢受以天启元年五月辞官，逆贤矫先帝旨发凤阳，惟王太监安辞印不掌，而王体乾自元年五月至崇祯元年四月掌司礼监印兼掌御用监印、尚膳监印。逆贤退后，所遗东厂亦体乾掌也。自此之外，如神庙时秉笔邢锐、宋坤、许成及随堂李寿、冉登等若干人；光庙时秉笔魏学颜、田诏、崔文昇、等若干人；先帝时秉笔杜茂、刘用、刘克敬、裴昇、史宾、张文元、诸栋、李晋、吴进忠、阴相、王敏政、郝隐儒、王朝辅、赵秉彝等若干人，亦皆典礼大内臣，顾不能遍载也。

 

　　卷六大审平反纪略

　　刑狱者重事也，我国家每年热审之外，凡遇丙辛之年，即特敕司礼监掌印太监一员，前往三法司录囚，名曰：大审。夫必于丙辛者，丙协于明，辛者新也，欲在上者必明照覆盆，在下者既经此一番锻炼，期于悔罪自新，斯不负祖宗以来钦恤之至意也。

　　宪庙时，司礼监掌印黄太监赐五年大番，值大司寇陆公瑜、大廷评王公概，时重犯中有兄与人斗殴，其弟帮因而致死，坐弟抵偿，黄太监欲从未减，二公持不可。黄大言曰：同室之人斗者，尚披发缨冠而往救之，况其兄乎？正该在矜疑之列，二公无以应，卒饶死改戍，事载《沐化类编》。夫此犹细犯耳！

　　至神庙时，御史曹君学程以建言久系，中外怜之。万历三十四年，先臣陈太监矩掌司礼监印，少司寇沈公应文署刑部事，于是先会同总宪大理卿共具公书，与先监曰：兹者伏遇圣明，举五年钦恤之典，而台下奉命出谳，虽系先朝令甲，实千载一时。盖朝廷将以诏赦之，未释者而并苏于热审之时，幸台下又以慈悲之，度世者而得行乎？全活之惠将丹书同注，生之箓囹圄有"福堂之谣"，岂独诸囚吁天颂圣，哀鸣望援？而生等叨列法司，职在昭雪于台下，实有非常之希冀矣。昨承开列，可原重犯六十二起，泽及枯骨，明烛覆盆，甚感！甚感！夫入井赤子恻隐之所必先，纳沟匹夫圣神之所甚悯，故知台下仰体皇仁，广行善事，更有匪夷所思者，盖古人有宥一人而千万人感泣，生等敢为台下诵言之。曹御史狂戆批鳞，不识忌讳，囚系十载，来日无多，圣慈如天，待以不死。彼日夕焚香顶戴，衔恩无极。第其有近百瞽母倚闾堪怜，母既强视息以愿见子之还，子亦忍须臾以思与母诀，鼪鼯为伍，桎梏为亲，已微喘之奄奄，迫夜台之寂寂，长安卤发之伦，俱恻生等狐兔之悲，可知台下地切紫宸，春先幽谷，岂靳夕奏解此南冠？况朝鲜之役释放逮系，在诏旨灿如日星，而钦恤之典遍及累囚，于言官岂靳雨露乎？生等特借重台下会疏叩阍，万代瞻仰，在此一举。至于遵肆赦而请释者，既未奉有明纶，则从热审而并上者，自应不拘往例。不然，朝廷诏令为虚文，而法司壅阏负重谴矣。故于台下拟释之外，辄有奏记，皆灼见其有可生之路，而不欲使有向隅之夫。若以一二情罪已确，应与众共弃者，俱据实奏闻，以祈酌议，无非共襄公平之典，而逆知台下之虚怀涵纳者也。仰希鉴照不胜延伫（云云）。至七月初九日，先监领敕审录，至初十日方审至曹御史，徐会同三法司具疏外，先监曾有奏帖，内称：臣矩本月初十日卯时前到大理寺，会同三法司侍郎等官沈应文等，照例升堂入座会审，至广东司有斩犯罪人一名曹学程，哭告犯人原系御史，为东事妄言得罪，监候十年，悔过不及，岂敢惜死？惟是原藉广西家有老母九十余岁，经年盼望生还一面，犯人在监以至昼夜忧思，患疾沉重。若母忧死，犯人不得一见，忠孝两失，虽死于九泉，不成人类。望乞钦命列位转奏圣明赦宥得生，实全母子二命，世世子孙感戴天恩。臣向本犯说，你虽系言官，因言得罪，激聒圣上，况是钦定人犯，屡有严旨，谁敢轻议？臣又向各官说，先生每怎么说？有三法司沈应文等说，曹学程愚戆言官，不识忌讳，罪实自取，虽系钦犯，不敢轻为拟议。但东事仰仗天威，久已平定，本犯监候十年，惩创已深，又有九十余岁垂死老母，今遇钦恤大恩，我每职掌所关，正当仰体圣仁大德好生，况睹本犯皮肉销铄，气息奄奄，万一忧死囹圄，望恩无日，若不具疏，后来难免溺职之罪，理当奏请定夺，烦钦使大人转达天听。有科臣梁有年等说曹学程自知罪戾，缘系钦犯，不敢轻议。圣度如天，定无留滞，况今宫围叠庆，千载奇逢，赦过宥罪，无处不及。今审称伊母年九十，朝不保夕，本犯亦奄奄待毙，众所共见。幸遇钦恤之时，正当仰体圣明，好生德意，合词上请定夺，庶免不言之罪。拟此臣又向各官说这事情重大，如何批语？会议批"奏请"二字。臣谨奏：知是时神庙在宥有年，侍圣母慈圣老娘娘於慈宁宫，圣母已闻曹御史家有盲母九十余岁，亦恻然怜之。是岁八月十七日，神庙万寿圣节躬诣圣母朝谒，言及祈天永命之事，渐及刑狱诖误之臣。神庙圣性至孝，即跪承恩旨。至十月内，始将曹御史释放，内犯张桢则未允也。又光庙于三十三年十一月十四日诞生熹庙，正值慈圣老娘娘寿龄六袤，喜育元孙。三十四年春，神庙加上圣母徽号"恭熹"二字，诏赦天下，光庙生母恭妃王老娘娘进封皇贵妃，是以曰宫闱叠庆也。先监于曹御史一案，在神庙御前造膝口奏，语多秘不得闻，实暗有赞解力也。再味三法司，公书温厚祥婉，不以未同为嫌。先监奏记亦委曲明剀，慈祥蔼恻真可感动天心，义服中外，于以见当时纳约自牖之义焉，宫府同中之雅焉。至今读之者宛在心目。诗曰：彼美人兮！西方之人兮！王制曰刑者也，刑者成也，一成而不可变，故君子尽心焉。盖神庙自万历甲辰年之后，停刑之旨无岁不下，真亦有所感而云然耶，抑遵圣母慈训之一证也？猗欤盛哉！先监侍神庙左右，此平反一事并妖书一狱，总非他人所能望其后尘者。累臣敬叙梗概，以恭识仰止之思于万一云。

 

　　卷七先监遗事纪略

　　先监陈公讳矩，字万化，号麟冈，北直安肃县人。生于嘉靖己亥六月二十九日，至丁未冬选入，派秉笔高太监忠名下任司礼监，万历十一年籍没冯太监保时已任典簿，后升监官，至十九年春代藩奉国将军延堂有罪革爵禁锢凤阳高墙。先监奉敕押发，既竣事，道经安肃，过家上冢，有《皇华纪实》诗一卷，沿途廉静宽恬，驿递感悦，皆以佛称之。词臣中讲官惟与郭明龙正域、李九我廷机先生善，然一揖之外亦绝不通往来。后于市书中得《黄离草》，每披读玩赏曰：真宰相才也。先监学术醇正，每向人曰：我只守八个字，曰：祖宗法度，圣贤道理。其存心兢慎如此。一日姜士昌有疏，偶动神庙怒，要行杖处，先监忧恤之甚形于颜色。盖自杖王德完时，即曾与田太监义力谏未允，今岂可当我掌印而又行此事乎？正趺坐深念，忽被召至暖阁，语颇久秘，不得闻及。出喜动眉宇，左手持姜疏，右手招官人，索黄纸套盛疏发下其旨，则神庙御笔所书行草。按旧制，凡有御札即片纸只字必用黄纸齐口，半套装盛，识尊敬也，其仰全君德如此。云南民变，戕杀内官杨荣，神庙震怒，欲详核激变状，逮处地方官。是时四明沈相公偶注籍，惟归德沈相公入阁，即具柬达先监，先监即本其意密奏曰：奉使内臣固仰遵万岁爷法度，不敢妄肆，或跟随下人有不晓事而玩法者。若但归罪有司，缇骑逮问，诚恐往返路远，耳目惊慌，传闻不便，宜从宽行勘，结局遐荒，幸甚神庙嘉纳焉。福建内官高き，进到所获吕宋器械、方物。传先监拟票，署内库查收。先监奏曰：此岛夷小丑、区区微物著内库收，恐看得圣朝希罕异物也。今此旨宜曰：著赃罚库查收。其慎重国体天言如此。镇抚司刑部所监诖误诸臣，内外重犯，先监每以上帝好生无知入井为念，多方曲存培养圣德，遇事即谏草多不存。是以潜移默化，外廷不尽知也。荣昌公主者，神庙之嫡长女，光庙之姊也。曾与驸马杨春元反目，春元拂衣归里。神庙怒甚，特召先监至御前欲重处内官、外官，先监奏曰：此闺壶小事不宜上动圣心，传闻不便，遂拟谕阁臣以为览。东厂事件，某不知缘故，出某门往固安县去讫，遂俯允施行。及召春元回，罚于国子监演礼以惩之，此先监调剂之力，又不止调护士大夫已也。万历中年，凡正月灯市节，司礼监掌印等各购摆设器物、书画、手卷、册页之类进御前。一日先监偶购宋人所画《鬼子母揭钵图》手卷，内有楷书金字《宝积经》鬼子母失子缘由，一百六名人题路甚多。元赵孟頫跋云：佛以自然胜而用智力者，以勉强求西方竺圣设此，见静圣作为自然胜，勉强以之觉世，抑以见佛道之深，不独有功於名教也，而后世人心好善皆赖之云云。其画也，黯淡朽素之中，神彩焕发，世尊之慈容可掬。鬼子母之悲烦可悯，钵内之儿以手据地，两目外注，欲出不得，出之光景宛然群魔，怪之凶狠狞恶，眉目如生，重重伎俩繁而不紊，必非宋以后人所能赝为者。先监曰：此卷甚好，然且未可进，恐万岁爷疑我谏阻打宫人也。遂将《大学衍义补》一部同此手卷著人托王伴读安转送东宫，说陈矩顶上千岁爷乞睿览此书，暇时并览此卷，盖於进奉之中，已密寓献替之意云。先监极爱左国史汉字学诸书，周程张朱诸集，菲衣食，淡滋味，貌虽不甚魁梧，音虽哑而不扬，然白耳黑齿双眸如电。昔童时至京，大金吾陆炳一见，咤异曰：此子功名异日不在我下，而令名过之。万历二十六年以秉笔掌东厂。三十三年以掌东厂兼司礼监印，预卜葬地于香山慈感庵侧，建一石塔于冢上曰"太极镇山塔"，竖一石坊于墓道前日"敕葬中使神道"六字，有石门，颜其上曰"远一仙洞"。至三十五年十二月十三日辰时，在内直房端坐以逝。神庙极为悼惜，准从仁德门、宝宁门，由廊下家出元武门，至东河边，将暮仍从北上东门、西门、乾明门、西安门出，至簿子胡同宅，特传造立棺如僧家葬法，以无湮中正乐善令终之。美云：赐谕祭九坛祠，额曰"清忠"，更给护敕，备载房地数目，皆殊典也。文武临吊送葬者，素白塞路，壅不能行。山阴朱相公赓、晋江李相公廷机、福清叶相公向高，亲诣立棺前祭奠。其文有云：三辰无光，长夜不旦。其敬慕推崇如此。神庙推恩，特将掌家常云升乾清宫管事，后掌针工局印，管文书官马鉴、师明、苗全，俱升暖殿近侍。光庙登极，复升常云随堂。予告先帝升鉴乾清宫管事。先监自秉笔，外廷皆不识为何如人？至癸卯冬妖书一狱，保全善类，诚足回天，仁能覆物，知不知皆感服也。语具《忧危竑议后纪》中。
　　及丙午秋七月大审，至曹学程一案，先监多方婉救，极力平反。神庙圣孝，览而哀之，特俞允焉。具《大审平反》语中。自此士绅益敬爱之。先监每暇，即玩味《大学衍义补》，或令左右诵听。乙巳之冬，奏进二部，请发司礼监重刊。先监卒后数年始完，惜督刻抄写者寡昧无识，其中颇多舛错，至今沿习未正，良可痛也。先监最爱《周礼》，恒向左右曰：文中子有言，如有用我者，执此以往。又曰：我曾见一书内载宋章圣讲《周礼》，至"典瑞有舍玉"，问云何义？讲官对曰：人臣卒给含玉，欲令骨不朽耳！章圣曰：人臣俱要名不朽，何用骨为？先监每欲将陈凤梧所刻《周礼》合集说考注训，隽照向句解次序勒成一书，亦欲奏请重刻，而志竟未遂也。先监又笃好《易》，万历年间偶见坊间售有《义经十冀》，乃慈溪傅文兆所著，曰《太初易》、《古周易》、《玩辞篇》、《观变篇》、《观象篇》、《玩占篇》，大与举业不同，而推明古《易》次序上下二篇、十翼十篇，将三圣易学阐明，可爱汉儒费直乱易，剖辨无余蕴，且主文王作《爻辞》之说，与周公无涉。先监尝曰：扬雄《解难》、魏伯阳《参同契》，刘勰《文心雕龙》俱直云伏羲、文王，曷尝有一字及周公哉？两汉及梁去古未远，尔辈识之。及先监卒，后累臣被常太监云诖误墩锁。又先年曾闻开雍顾老师说，国子监新刻经史不可不买一部。累臣既抱罪无所事，遂购得十三经、二十一史，日披玩之，则周公系《爻辞》之说，诚始于唐之孔颖达无疑矣。《史记注》则十翼井然，《前汉志》则三古三圣人。又《三国志》高贵乡公视太学及别史列传，自唐以前都无周公作《爻辞》之说，其孔颖达杜撰，费直乱叙，不辨已明。宋程子以今《易》作传，朱子以《易》作本义，奈今绳于举业，拘于大全，谁敢如傅文兆起而议之者耶？《易》也，《十翼》也，《周礼》也。天如假先监数年，则表章次第奏刊，岂止一《大学衍义补》而已哉？今上圣主右文极矣！惜臣下落落无先监之俦也。惜哉！先监遗像在德胜门里钦赐会馆祠内，至今见者多泪落，其德望孚人未艾可知。先监九岁选入，万历丁未年卒，享寿六十有九。其同母弟万策中壬辰科进士，受先监之训为多，荫大金吾。陈居恭傅万策第四子也，诰赠是以及先监之二亲焉。
　　累臣若愚曰：先监虽内臣乎，然其才识品望今古希有。自万历辛丑累臣选入，得侍左右，未尝见疾言遽色。体虽清癯，若不胜衣，其处大事决大疑，羽翼忠良，仰全君德，即贲育之勇，雷霆之威不少易者。性不好饮酒，凡饮稍暇，即鼓琴歌诗，或跏趺静坐。自《皇华纪实》之外，有《香山记游》、《闽中纪述》，惜未刻也。至于声名货利，了无所好，聚蓄书画玩好之类。嘉靖庚戌之变，□薄都城，高太监忠披坚执锐，扞御著劳。先监是时二十岁矣。目击心慕，是以有志经济。每留心于国家岁计出入，应改折者，应蠲赈者，时密奏节缩以苏民困。更留心于边塞冲险，士马登耗。会审妖书曾与大司寇萧公大亨相谈，萧久历塞上，极为敬服。万历乙巳冬，辽东抚镇议招徕流民为功，遂将鸭绿江以西，宽奠以东，张其哈喇佃子地方数百里弃之於□□，先监闻之心颇不平，惟仰屋窃叹已耳！见《辽左弃地》语中。至卢大司礼受掌印时，其掌家王朝弼即今之王朝应者，潜差张书绅等往抚顺做买卖七宗，恼恨之书，人言啧啧。章满公车盖原委根因，卢原不知由应朝私遣也。天下事尚可言哉！累臣曾见嘉靖年间词臣袭君，用卿所著书曰：《云冈选稿》，内载奉使朝鲜回条奏边事明悉，议开海运复旧辽阳，则粮可直达开原城西老未湾，开原与广宁相近，声息可通，守边最易。累臣十余岁便随先将军宦辽阳，寓三年，其地理边务民情风俗至今尚存胸臆间。思其土地濒海，难脩边墙，则侦哨独不可加意乎？萑苇蔓衍，而屯田、车阵、强弩、骑射、火器，独不能以正兵为奇兵而守御乎？五年灭□，虽袁督师一言自误，然而无米之炊，恐又烦局中者费筹策也。全辽已矣，痛尚未复，又何有乎弃地？何有乎旧辽阳哉？西而蓟门，戚帅继光之余制尽弛，春秋雨班修筑，恐不无卤莽塞责也。再西而宣而云而陕，以类推之，恐山西更甚。总之，呰窳罢匮，处处待哺，或不甚悬绝也。回想我太祖开国时，有河套，有东胜，有开平，有大宁，有旧辽阳，是何等幅员？何等强盛？唐李翱有言，神尧以一旅取天下。今不能以天下取河北岂不痛哉？累臣幽系圜扉，席藁待毙，回想先监，触目伤心，祗空抱杞人之忧，向谁洒英雄之泪？如九庙之灵怜鉴若愚血诚，愿于伏法之后，游魂为变，誓作厉鬼，俾敌之。金鼓无声而我之敌忾增壮，斯生虽无益于时，而志或可酬于冥路，即所以上报国恩，下雪父耻也。累臣非敢于谈兵喜事之人，又非敢轻泄省中之语，惟念以羊易牛，非胡龁何以彰主心之仁？而楚王太子之贤，须钟仪始达于晋，是以胪列于首，不惮亹亹。

 

　　卷八两朝椒难纪略

　　光庙自元配孝元贞皇后郭老娘娘曾诞公主未育外，有孝和皇后王老娘娘诞先帝，即封才人者也。又今上本生圣母贤妃刘老娘娘，即孝纯皇后也。又传老娘娘节懿妃诞六公主、七公主。又西李老娘娘即诞生八公主。后因公主选婚时，始封康妃者也。东李老娘娘即庄妃，贤而无出。又有赵选侍未得封号，极与逆贤、客氏不合，先帝即位之后，矫旨逼缢杀之。当临命之际，将光庙赐过首饰金珠之类，列于案棹之上，沐浴礼佛，西向遥拜，痛哭良久，从容投缳，至今尚以宫人殡，无人肯为申雪。客魏仍矫旨将名下答应、近侍王亮等数人，各加酷责，降发南京，今见存可问也。光庙庄妃东李老娘娘性仁慈宽俭，简重寡言，俨若五六十岁，宫中多感颂之名位，素在西李老娘娘前。及奉先帝圣旨抚视今上，凡起居食息，责内外执事爱护关切，胜于亲生者也。凡颐养圣躬，勤于学问，虽皆由天纵，然诱掖奖劝，盖庄妃老娘娘亦间有力焉。承奉徐应元者，逆贤之同官，涂文辅之老叔。先为承奉副，后将承奉正张忠退斥，而应元为承奉正，王文政为承奉副。应元既倚逆贤，借势骄蹇，每叩见时，或扬扬自得，或笞詈左右，无所忌。庄妃老娘娘为人谨重寡言，负气愤郁，遂致病薨。彼时逆贤法正严急，宫中间有知是应兀气薨，不敢泄，是以应元在凤阳病死，人多快之。光庙临御未久，三宫未备，痛哉！先帝后中官张老娘娘，即懿安皇后也，河南生员张国纪之女。天启元年夏，大婚礼成之后，客氏惮后贤明，遂于宫中捏言，后非国纪之女，云是重犯孙二之女也。其年秋，台臣游士任以募兵之差，已陛辞濒行，特上疏力劾客氏，盖首犯凶锋之第一人。故乙丑缇骑之逮，亦首及士任也。客氏甚恨之。天启三年，张娘娘觉孕，客氏、逆贤乃逐去宫人之异己者，故托不更事之宫人、答应，一日张娘娘偶腰痛，受捶过度，竟损元子睿胎。东宫王娘娘，京师人；西宫段娘娘，南直人，俱无出。裕妃张娘娘者，已有身铺，宫膺册妃礼毕，逾期久不乳，且有违言。客氏、逆贤恚其异己，于先帝前力赞之，仍矫旨将宫人、内宫俱逐于外，绝其水火，独将妃封闭宫墙之内，无所饮食，经数日。后天雨，尚力疾匍匐于产溜之次，伏啖雨水数口气绝。宫门外看守宫人回话，奏知先帝，将妃革封号，如宫人例焚化于净乐堂，至今上登极始复封改葬如礼云。成妃李娘娘者，天启四年二月三十日诞生二公主，是日地大震，其后公主薨。值中宫张娘娘偶病，范娘娘即慧妃封皇贵妃者，复失宠；任娘娘即容妃，封皇贵妃，尚未诞生皇第三子时，李娘娘间侍先帝寝，偶暗为范娘娘乞怜，客、魏侦知之，遂矫旨革封绝食饮，欲如处裕妃故事。仍将内府供用库管理内官李谦，以为成妃用事人也，即降发南海子，寻矫旨杀之。先时成妃见裕妃生生饿死，遂平居时，凡櫩瓦砖缝之中，多暗蓄食物，至此暗得窃食数日。幸客氏、逆贤怒少解，始退斥为宫人，迁于乾西某所居住，仅仅得幸存。至今上登极，特复其封号养膳，居于慈庆宫之某宫。此外冯贵人等，或绝食勒死，或乘其微疾而暗害之。总因偶有违言，误触客、魏所忌，而置之死也。在先帝亦未如之，何也已矣？谁秉内政而忍令至此极也？呜呼！

 

　　卷九正监蒙难纪略

　　故司礼监掌印太监王公讳安，字允逸，号宁宇，直隶保定府雄县人。万历六年选入皇城内书堂读书，拨司礼监为掌印冯太监保名下，已故秉笔曾任承天监守备太监杜茂照管。杜陕西人，耿介好学。监少之时，读书习，多玩嬉，不勤苦，杜将监坐于凳上，用绳缚监股仿桌之两脚，或书仿不中程，即以夏楚从事，其严督如此。及冯籍没后，监以年幼未经退下，盖张宏辈卵翼庇护之也。神庙二十年后，廉知监学问优博，性孤介，又有先监矩密荐，遂于光庙未膺册立之前，御点为皇长子伴读。光庙之乳媪姓曾，直隶人也。光庙升遐发引后，神主虞祭回，进德胜门，曾氏长跪路傍，伏尘号痛，时礼臣周道登等，大金吾骆思恭等感叹之。见吏科侯震旸疏，光庙生母恭妃王老娘娘居景阳宫，是以母子同住，曾氏毫无怠肆。光庙髫龀，曾氏即出宫不入矣。万历二十九年春，光庙移居慈庆宫，从此母子暌隔不相见，惟监拥护保卫之功为多。
　　及是年十月十五日，光庙膺册立后，神庙点徐文兆为典玺局郎，韩本用为纪事，吴进忠为典玺局写字，邹义、王安、李实等伴读，卢进为典膳，张忠、刘忠、刘朝等各为典兵等局官。陈应科、王辅等为近侍。及光庙大婚礼后，讲读渐稀，佞臣王辅、刘朝等日以鼓乐、毯马、弓矢导引献谀，甚而私向外廷指称令旨，以嘱托事情。初徐文兆与典兵张忠相争，光庙奏闻，神庙震怒，俱降做净军墩锁，皇贵妃郑娘娘再三恳赦。后知其曲在张不在徐，遂复原职，而张忠遇赦不赦，至四十八年七月始释，竟以病废。此张忠非承奉张忠也，而徐文兆、卢进皆年老病卒。先是万历四十几年，王辅有罪，被东厂卢太监受奏，神庙下辅法司狱，辅在狱中益狂肆不悛，复将所使小厮打死，夜沉于井，事发问绞。至天启六年，王体乾奉旨，五年大审，逆贤力救出之，后升天寿山定陵签书，改姓马，盖辅亦监之仇也。所以逆贤臭味同焉。初光庙在青宫时，偶宫人王秋荣缢死，监执欲实奏神庙，而邹义等恐滋事端，遂以病故奏闻。于是光庙每惮监严直，优礼虽加，而心疏畏之。乙卯五月挺击时，光庙令旨称本官云云。监视草也。神庙赐光庙银数千两以慰之，始升监玉带。监是时已久谢病家居，几年节冬至千秋等节，或入宫叩见，一日半日而已。近侍魏朝、施大用等皆监名下也。朝后改名王国，升管事，掌兵仗局印，天启元年为逆贤所害。施大用素占风望气，善躲闪得苟存。监既万历年间频杜门养疴，时沉酣典籍，无书不窥，每写扇送相知士大夫，而门多正人，凡事多效法先监之所为。先监形不魁梧，而耳白过面，两目如曙星，阔口黑齿，然声甚哑，十步之外人不能闻。监颇效其哑，盖拘于惜气养生之术，又以为先监之贤在皋陶之喑也，人多以此少之。
　　光庙登极，监匡辅秉政，凡潜邸著劳者各营求美印，监惟掌巾帽局一印，而纳约自牖，知无不言。八月初六日，周朝瑞疏言"慎初三要"，光庙震怒，欲因金花银两杖朝瑞，赖监力救得降调。光庙孝养神庙皇贵妃郑老娘娘于慈庆宫，及保全久事神庙管事牌子魏学颜、胡进、常云等各升秩子告，及发内帑助边，起邹元标、王德元等议兴大工。一月之间，善政种种，皆监独力赞导之也。
　　监为人清癯多病，后服人参始渐腴，然不甚强壮，凡随侍先帝朝讲，皆赖人扶掖始行。初移宫时，亦曾听魏朝之言，曲救逆贤之命，见《客魏始末》语中。监白皙，两目炯炯，素与文书房金太监忠契厚，金所刊《御世仁风》列监名焉。逆贤擅政之日，此书人皆不敢蓄。后金亦蒙今上眷注，升秉笔御用监印。金性宽缓，而监性卞急，然同年契爱，无逾两人者。先帝登极月余，客氏宠伊始，曾钦赐客氏人参一袋，约重二三十斤，逆贤即攘夺抱赴监直房曰：天赐富贵，叩献作汤用。其趋附谄谀如此。监自秦昌元年八月，至天启元年五月，其直房先在乾清门裹之西南廊，后迁住于隆道阁西小房。每称病静坐，曾蒙先帝御书"辅朕为仁明之主"七字于扇以赐之。不常在御前，或有事，但挽拽一至而已。凡有文书，皆赵恩、张永龄等呈禀，监不开口明说，止于膝上或案上用右手食指作画字写字形，或眼语颐指，非久侍者不能通其意，间不能会意而致怒遭责者比比也。初监作伴读时，杜任承天守备，叔侄曾失和，先监每调剂之。及监侍先帝奏荐杜某旧人多学，升秉笔未久任，以老病卒。又谋欲于留都，改葬冯太监骸骨未果而罹祸焉。监性虽峭直严急，然颇乐道人善，凡有寸长者，皆不忍泯。天启元年三月，初兴光庙陵工大工，秉笔高公讳时明者掌内官监印，恐不胜任而辞印之第三疏有曰：微臣局量已盈，敞车难以任重云云。监击节赏之曰：破车硬著好，路儿化得妙。此谁笔也？高公曰：本监写字刘时泰也。累臣原名时泰，避光庙年号改此。监曰：名下果无虚士，老公宜厚遇之。高公至直房随唤累臣慰勉，以银两钱币旌之，且顾左右曰：怎得满皇城官人，多好学读书，如刘长官，我方喜也。又先监矩于万历乙巳冬，奏请神庙重刊《大学衍义补》，至卒后十余年始刊完。累臣曾具草募化同会之人，捐资印造，焚化一部，以慰泉下。供安一部，以示永久。其单前弁言乃己未年罪中语。监后见而爱之，遂留置之案侧，凡夙望多学，如边静宁、赵思诸人，间指示之曰：此我华中有志怀本人也。其奖诱后人如此。
　　监於天启元年五月得告，随奉旨著掌司礼监印，乃眺游西山，辞不即赴。其疏有云：臣愿领罪不领官等语。盖一腔忠愤气稍不平，致小人乘隙，攘其印而阻于内，又有邪人建议于外而阻其出，仍复构谋陷害以毕其命。方逆贤欲下手杀监，尚怀前救命恩，犹预未忍时，王体乾急欲掌印，遂以危言动客氏，客氏密向逆贤曰：外边或有人救他，圣心若一回，你我比西李何如？终吃他亏。贤意始决。遂降监南海子净军，即升刘朝南海子总提督，令代宋太监晋，以宋长者不忍杀监，而朝敢任之，亦以朝平素与监不合也。朝到任之后，遂禁其家人，绝其饮食，今日改调某园，明日改调某铺，渐渐危迫。一二村民不忍监馁，或暗饷一糕一饼者，即痛远斥之。监饥甚，自于篱落间［A12D］刨萝卜，袖藏于夜半窃食之，又数日不死。朝欲徼客、魏之喜，遂密授意于下手者扑而缢杀之，备见崇祯元年十二月内曹太监化淳等参丁绍等疏中。
　　初监奉有掌司礼监印之旨也，原拟疏辞，再奉温旨即出，不意科臣霍维华有疏规刺，监以抄揭差名下曹公见高公。是时，高公已居林下，颇为咨嗟，然已无可奈何。又经略熊廷弼再起赴辽，雅敬重监，及都宪邹元标等后闻监亡，咸为之流涕悼惜也。监受窘未卒之先，秋雨霖霪，霏微惨黯，天日无光，怒风悲号，高公徐步檐前，仰天叹息曰：王老爷难矣。又数日复密向累臣曰：我梦王老爷青衣小帽来见，默而不言，其必西归乎？主仆私语，泪不觉盈盈下，恐人见随拭之。累臣得《旧唐书＆＃8226；列传》读之，有张柬之等五人不得令终状诵与高听，又至别赞有曰：天地为笼，去将安所？更心如刺，促收之不忍听焉。至翌日，闻监果死矣。时辛酉九月二十四日也。其名下惠公进皋、曹公化淳、王公裕民、杨公春、张公若愚等，皆重责，酷刑备至。凡发南京者，昼则墩锁，夜则打更。曹公等数人先在北京更鼓房打更，不数月亦发南京。又文书房赵恩数人、张永龄、写字史辅民皆监之经理本章者，及监掌家张和等俱被逆贤害死。

　　呜呼！惜哉，监之为人也！器宇严毅，鹤立昂霄，始惑魏朝之言力救逆贤之命，而认贼为子，误中妖媪之谄，遂为所图。视王体乾为道义友，卒攘其位而毙其命，世事纠纷轇轕，诚有出於意料外，真不可以成败论英雄也。当辛酉五月初，高公最先告病候旨，诣河边直房，监尚在官，曾具密奏荐留高公，内引云"未有仁而遗其亲，未有义而后其君"之句，高公力止之。若此奏曾上则高公必继监受害，岂能至今日哉！自光庙宠眷西李老娘娘，远在东李、傅两位老娘娘之上，监恒不怿，见西李老娘娘未尝叩也。西李老娘娘下用事之李进忠、姚进忠、刘逊、刘尚礼、姜昇等诸人，招权纳贿，无所不至。既移宫之后，便该以正义尊崇。神庙昭妃刘老娘娘，俾先帝朔望朝谒，尽承重之礼。凡有应议之事，间有奏请，一一施行之，亟屏退客氏于外，而制驭逆贤，优以金帛，隆其虚衔可也。乃西李既退，而客氏炎炎，体乾缩朒，而逆贤日盛，谁作厉阶毒痛中外哉？于此见监读书极博，吕极高，守极介，性极骨鲠，有大臣风。其实于经国之体，图事之机，曾不无疏漏，盖有未能尽善者焉。悲夫，痛哉！当今之世能再得怜才勉学之人如监者，谁耶？人之云亡，邦国殄瘁，岂非天哉？今上登极后即沾恩恤，崇祯二年夏，曹太监化淳等复具疏，催部覆改祠额名"复蒙圣恩"，赐祠额曰：昭忠。为后世荣也。监广交游，善贸易，灵济宫西有布铺一处，岁出息若干，各处房租又若干，是以虽处青宫冷局二十余年，而财用充裕，未尝乏也。监又善书好奕，奕或输则必诡著以求胜方已，又矜满孤立，卞急驭下，颇为知道脱俗者惜之。是以知其涵养，尚未纯粹如先监矩也，或亦各成其是而已矣。

 

　　卷十逆贤乱政纪略

　　王体乾既掌司礼监印，逆贤既窃柄，遂升梁栋、诸栋、史宾、裴昇、张文元为秉笔，而杀王太监安，复驱逐原选熹庙张后之刘克敬于凤阳而亦矫旨杀之，摈斥掌东厂之沈荫而畀宋晋，驱逐大臣王纪。满朝荐钟羽亚等词臣，又震孟等建言，刘宗周、王心一等托心腹掌班刘荣结交阁臣沈■〈氵隺〉，导□□武，暗通线索，设立内操，差刘朝、胡良辅、纪用等往山海关送器械，实所以开内镇守之基也。巧留客氏于内，箝制宫壶，先杀光庙之赵选侍，后杀熹庙之裕妃贵人等，如刈草菅，又革成妃李娘娘之封，绝食几死。夫以刑余贱品，而专擅无忌，悖逆凶残，如此名之曰："逆"，不亦宜乎？又导引先帝在宫中习放鸟铳。天启元年失记月日，有御前暖阁王进，在先帝前放铳，铳炸，将进左手打得无踪，几危圣驾，改升王进天师庵草场贴场。四年六月十五日午时，南方有五色云起，一段鲜明，良久渐散，灵台占曰：是为景云？此喜色也。又曰：文士入用。七月，六科廊灾。五年二月内，视太学，逆贤、王体乾擅改仪注，凡赐坐大臣不得赐茶，逼先帝速还宫。至五月十八日祭方泽坛回，即幸西苑，本日申时后中宫张娘娘已回宫，客氏同逆贤共在桥北浅水处大舟上饮酒乐甚。先帝与体乾名下高永寿、逆贤名下刘思源，皆十七、八岁小珰，在桥北水最深处泛小舟荡漾，上身自刺船，二珰佐之，相顾欢笑，若登仙然。忽风起舟覆，二珰与上俱堕水，船上金大壶酒具尽没。当时两岸惊哗，皆无人色。逆贤、客氏手足无措，逆贤亦自投水，然远不济事。最先奔趋入水救先帝圣驾者，管事谈敬等也。高、刘二竖子皆淹死，后赠升乾清宫管事。本年七月十五日，逆贤亲赴大高元殿作法会，瞻礼放河灯追荐之。盖擅权淫纵者逆贤，而秉笔掌印者体乾也。九月，先帝赐忠贤、客氏各金印一颗，方二寸余，四爪，龙钮，玉箸箓文印九字三行，曰钦赐顾命元臣忠贤印，日钦赐奉圣夫人客氏印。每颗金重凡二百两，铸刻者御用监也，篆字者中书也，戗金龙印盒则内官监也。先是万历年间乾清宫、坤宁宫灾，皇后之宝被焚。及四十二年，福藩之国，中宫例有与王妃戒谕一道，须用宝钤识，垂之久远。神庙轸念匮乏，命御用监以梨木雕刻代用之，模篆者中书谢稷也。终孝端显皇后世，中宫宝竟未补。是时体乾顿忘之耶？今谀逆贤、乳媪而屑越浪赏，殊可惜焉！又天启六年夏，体乾等奉敕到司大热审，忍悖祖宗钦恤之意，重笞戚臣李承恩五十，以博逆贤一笑，其开廷杖之端。令重打万工部燝、吴御史裕中，毙于杖下皆众耳！众目所共晓者。至于逆贤下之掌家王朝用，系体乾结义契厚同年兄弟，所以逆贤擅政而体乾安，二十四款等疏上而逆贤安。及逆贤事败籍没，其无辜株陷者比比，而朝用复安，无非彼此庇护网漏吞舟，是之谓已。

　　按南乐相公之通内也，实自天启四年十月初一日享太庙迟误，被台省参劾，遂生生逼上阳关路，始与逆贤通焉。凡有书札，皆用阁揭摺子，亲笔行书，外贴南红纸签，题曰：内阁家报，钉封钤曰：魏广微印。送至惜薪司掌家王朝用，朝用仍外加封识画花押，差心复官人赍送逆贤直房，系李朝钦收掌，而李永贞、石元雅、涂文辅念与逆贤听，各命家下官人照将姓名抄小楷折子藏于袖中。崔呈秀之通内也，始自呈秀之旧居停许秉彝导引，凡有字帖及《点将录》《同志录》《天鉴录》，俱将原本付朝钦收掌，而永贞、元雅、文辅，亦各命照抄小楷折子藏于袖中，每日早齐付逆贤直房，按名回话，今日升官本内有无折子姓名，参官本内有无札子姓名，面同简举，罔敢异同。'其永贞之札，则累臣所代抄誊者也。是以目击最真，盖传递线索捷如桴鼓。秉彝系元雅掌家内官监管理大工，催攒各省大木者也。朝用以逆贤掌家带御乾清宫管事，凡永贞、元雅、文辅及刘应坤、王朝辅、孙进等，每日见朝即叩头称"老叔其侄"，王永禄亦骤荫至都督同知，则势焰可知也。

　　逆贤奢侈性成，服色僭制，出外戴束发冠，端阳悬珍珠牌穗。而内织染局之掌印齐良臣，及南京内守备杨国瑞等、刘文耀、胡良辅、胡滨等，各代为绣造，或亵衣袄裤而金线蟒龙，或方补戎衣而苍龙头角，较藩王止欠一爪，比御服仅让柘黄。至于按节令应景制造，更从古以来所未有者。而晏然服饰，恬不为异，且性贪饕善饮啖，尤好啖犬肉。秉笔涂文辅、管事刘忠，每自乡间烹来，于乾清宫大殿内以享逆贤，既饱饫，令其众名下手夺口啖，须臾立尽，以为笑乐。说者曰殿内有神明，逆贤了不畏惧，其恣肆傲诞如此。目中知有朝廷乎？逆贤罪罄竹难书，兹聊记其乱政之略若此耳！

 

　　卷十一外廷线索纪略

　　天启四年三月十九日，科臣传魁参汪文言，既逮诏狱，罪不可测，计无所出。至五月二十九日，宪臣杨涟参逆贤二十四罪之疏上矣。奉圣夫人客氏者，先帝之乳媪也，久与逆贤私。司礼监掌印王体乾柔佞贪狠，实党附逆贤之元凶戎首，贼害椒绅之主盟国老也，与客氏日在御前赞逆贤，巧法庇护，软语乞怜，而秉笔李永贞等复帮助之。凡文武大小七十余疏，概置不听。贤既得瓦全，便从此改心，放手为恶，无所忌惮，实杨公此疏激成之也。其后将体乾名下李晋升秉笔，田玉升正阳等门提督，李永贞掌巾帽局印，石元雅掌针工局印，涂文辅掌御马监印，而文书房之王敏政、李守质、杨国瑞等各赏有差，皆酬保安之劳。贤之赏掌班纪用及刘应坤复差往辽东，亦所以酬之也。昆山顾相公等因杨公疏有"门生阁老"字样，嗔之；南乐魏相公于是年孟冬之朔，又失误享庙大典，遂与外廷大相水火。乃以己意用墨笔间点《缙绅便览》一册，极重者三点，次者二点，又次者一点，阁部词林叶向高、韩爌等、何如宠，钱谦益、成基命、谬昌期，姚希孟、陈子壮、侯恪、赵南星、高攀龙、杨涟、左光斗、魏大中、黄尊素、周宗建、李应昇等约六、七十员，密付逆贤，皆目为邪党，托逆贤于御前借事摈斥，而昆山居然首揆矣。体乾倡言开廷杖时，原欲杖林御史汝翥，以危福清林逃未获，偶值皇第三子薨逝之变，工部郎万燝适遭其毒。批此本者，李永贞从臾御笔；改此票者，体乾阿逆贤也。天启五年十二月，又杖毙吴御史裕中。凡在午门前喝令重打，屡换人尚嫌轻者，体乾辈也。初，赞崔呈秀传递线索者，许秉彝也。其年十二月，复逮汪文言。至五年春与大工后，逆贤指称看工催工名色，无日不与呈秀面会，即屏人密语，移时方散。或授受害人姓名，如天鉴等录之类，逆贤奉为圣书，心甚悦之，以为崔家疼我赞我，设法报仇出气也。一时捏词献谀入告者梁梦环、李鲁生、曹钦程等也。五日一比，追赃之严旨，四六骈俪之温旨，皆昆山等所票拟也。阁中俱有底簿可考，中书官可证也。凡逆子良卿之奖敕、诰券文，皆内阁词臣撰拟，用红掩面揭奏，亦阁中有底簿可考也。凡内府衙门及阁揭拟票，一应中旨创草者，王体乾、李永贞、涂文辅也。甲子之冬，南乐魏相公既手点《缙绅便览》一本，又手写所欲起用之人，黄克缵、王绍徽、王永光、徐大化、霍维华、阮大铖等五、六十员，各加三圈、二圈不等，密付逆贤，自为正人，陆续点用。至乙丑之后，崔呈秀密付逆贤之《天鉴录》者，首列东林渠魁叶向高、韩爌、孙承宗、刘一燝、赵南星、杨涟、惠世扬、高攀龙、左光斗、孙居相、李邦华、乔允升、王洽、曹于汴、李腾芳、钱谦益、姚希孟等，次列东林胁从孙鼎相、徐良彦、熊明遇、沈维炳、熊奋渭、侯恪等。其后又列真心为国，不附东林，顾秉谦、魏广微、王绍徽、冯铨、王永光、霍维华、徐大化、周应秋、薛贞、崔呈秀、阎鸣泰、王在晋、杨维垣、卓迈、倪文焕、李鲁生、吴淳夫、孙国桢、刘廷元、亓诗教等若干人。《同志录》者，首列辅臣，词林部院诸臣卿寺则陈宗器、韩继思、易应昌、张泼等，台省则黄尊素、李应昇、刘芳、张慎言、惠世扬、房可壮、章允儒、刘宏化、蒋允仪、游士任、侯恂等，部郎常博则贺烺今改名世寿，张光前、孙必显、汪始亨等，藩臬俱失记，任子赀郎武升则赵隆美、许念敬、张念堂即张懋忠等若干人。最狠最重者三圈，次者二圈，轻一圈也。《点将录》者，首曰：天罡星托塔天王李三才、及时雨叶向高、浪子钱谦益、圣手书生文震孟、白面郎君郑鄤、霹雳火惠世扬、鼓上皂汪文言、大刀杨涟、智多星缪昌期等共三十六人，地煞星神机军师顾大章、旱地忽律游士任等共七十二人，原不曾详开姓名，计魏广微点的便览，该处的并亲笔所写该用的黄克缵等六、七十人，即付永贞、元雅、文辅抄小楷折子。又崔呈秀递入《点将录》、《天鉴录》、《同志录》并《东林姓名》共四个折子，只永贞、元雅、文辅三人各袖藏一分，御前传出削处某人，人多惊讶，以为圣上怎就知道某系邪党，某系门户，某系熊廷弼姻家，某系刘铎宗族，某系程注之子，以为是东厂密奏事。其后年月渐久，逆贤、李朝钦及李石涂亦不甚避人，凡行一事即公然曰：某系某录某折有名。各家官人始知所由来。体乾、永贞等身在事中，累臣亦目击耳闻最悉，恨彼时不曾设法暗抄下全名为今日印证耳！自逆贤擅政，从来先帝中旨非由一路而至，如斗靡见长，如宝玺呈祥，如元凶已放，如辽东复内臣镇守，如处各省考官之类，则昆山、南乐稿也，如朕方云云，而曰云云以挤去。南乐如纂修三案引祖宗设立红牌一节，皆崔呈秀等稿也。如先日拿汪文言及挤蒲州之去，拒高阳之朝，皆昆山谋首辅之线索，南乐摈高阳之狠著也。譬之锁未至而钥已密入，捷如袍鼓，外廷何由而知耶？
　　天启六年春谏止内官镇守者，贵池丁相公有单疏力言，不可以为分将吏之精神。害一、掣战守之肘；害二、文武相害，阴嗾鼓噪；害三、维清兵清饷一利，查功查罪一利，然关门之计，不过一言申严军法而已。我太祖禁内臣不得典兵，世祖罢除镇守等语，而体乾逆贤憎之，遂奏请先帝留中不报，凡留中之本，各有白套装盛，写职名详注年月于外，收于御前大坚柜内。天启七年八月二十二日，先帝宾天，二十三日闻御前烧毁字纸甚多，想同时一概焚之矣，各人或有疏草也。涿州冯相公票拟，枢臣王承光覆差内臣镇守疏时亦曾具揭力谏，然非特疏如贵池所奏也。凡彼时阁中送票者，文书房李守质、杨国瑞、王敏政、翟国桢等，捧匣者侯保山、马昇、张宗赤等也，每至阁中有话硬传，全无敬礼辅臣之体。
　　初南乐欲专政，遂于告病之际，求逆贤密奏，先帝特谕，分票商量，又引世庙时"必不敢如此"等语，又托逆贤请先帝照神庙时故事，用一笔勾法，将门户之人按所点便览勾去，此事皆李鲁生造谋也。至于吕维祺、张宗衡皆不与，南乐同心也。又史部文选司谢升起用到京，见光景不好，遂勉完一选，洁身勇退，且以书劝南乐停止中旨，大拂南乐、逆贤之意，李鲁生是以有旨不从中出，而何出哉之疏也？又史记事、黄汝良亦各有书，以大义责南乐，咸拒而不纳也。此三事永贞于逆贤处见过原书，爱其辞气，袖到直房，曾著累臣抄誊，皆实事也。乙丑春闱，昆山南乐入场主试，于二月十五日前后，南部台臣杨栋朝有本纠参王之臣。先是南乐所写，欲起用五、六十人之内，惟之臣姓名有四圈，余者一、二、三圈而已，逆贤力奏先帝，遂口传特留此，实从来异政缘之臣边才不易得也。又万历丙辰进士刘铎，江右名士，博学善书，廷试日偶钦酒过当，将试卷多写逾格，排列不下，读卷诸臣街名，遂失鼎甲，人多惜之。历任刑部郎中，天启乙丑秋陛扬州知府。其在京时，曾与梅檀寺矮僧本福往来。僧求铎写扇数把，适未印图书，后差家人持图书到本福处，于扇上补用。而广东欧阳晖者，亦久与本福来往，偶到寺用拜帖纸写诗三首，内多怨望失平语，铎仆不解字容，本福将铎图书钤晖诗纸尾，粘之屋壁，被锦衣卫人侦知，揭诗参铎，会倪御史文焕等惮铎在扬严明，遂托崔呈秀嗾逆贤矫旨逮铎到狱。后详诗句内有"弹射逐臣"等字样，铎系迁升官，大大类，始知图书虽铎姓名，而诗则欧阳晖作也。遂复逮晖面质，与铎无干，得复任。初铎系狱时。见戚臣李承恩拟辟，丙寅热审，又被王体乾狠打五十，心窃怜之，密与方御史震孺极力营救，益触逆贤之怒。时巡捕营把谷应选者，王体乾之侄婿也，与提督张体乾复巧砌罗织成狱，刑部尚书薛贞将铎责二十五板，援诅咒祖父母律立决于市。今上崇祯元年夏，张体乾，谷应选俱正法，二年秋后倪文焕决于西市，四年九月薛贞瘐亡于狱，中外始快其报云。

 

　　卷十二各家经管纪略

　　王体乾名下管文书官人薛光祚，天寿山某陵掌印，今闲住；田玉曾任文书房，闲住，逆贤感之，起升为正阳门提督，天启七年十一月升秉笔，今闲住；赵本政曾任乾清宫管事，掌尚衣监印，日在御前，后为李永贞所忌，差往高桥督修关帝庙工程，今上登极复管事，闲住；刘文忠曾任文书房，闲住，又任大同监视，谪南京后为民。已上三人，俱文书房掌文书写字出身。李晋正阳门提督，天启四年夏，逆贤升晋秉笔，闲住，并田玉等三人，俱于崇祯十二年籍没体乾时，株连下刑部狱坐斩，十三年冬体乾瘐死，十四年夏晋等四人遇赦，俱改充军。本政已断荤酒，皈依释氏，居然一头陀也。何失其名？陈失其，名马，号文轩，失其名。鲍永吉，曾任暖殿，退出。因籍没体乾时，马、鲍二人逮东厂，俱督厂李太监承芳刑毙于狱，其司礼监名下则田维章曾任典簿，护送桂藩之国，今闲住樊秉忠、张忠素若干人也。凡有在先帝御前牌子如高永寿、任昇等，不备载也。
　　逆贤下管文书房念本章，念东厂事件，写各边谕帖等项。官人刘荣，曾任兵仗局管理，在局居住，今故。苗全曾任李太监浚及先监矩，后任懋勤殿、暖殿宫内教书，又侍宋太监晋、刘文正，今故。纪用曾任辽东，镇守锦州。苏雄原系文书房掌文书出身，今故。陈福寿原系文书房出身，掌文书，在铁狮子胡同住。夏鉴曾任宫内教书，入门日浅，远不及苏陈二人也。李朝钦，今故。裴有声降发南京，今为民。李失其名，别号秀才。马升原是文书房捧匣出身，别号马长子，曾任惜薪司总理，今发南京改为民。诸蛮子江西人，失其名。其司礼监名下则赵秉彝、金良辅、孟忠、刘应坤、石元雅、涂文辅、孙暹、王朝辅、杨国瑞、苏应宣、邱洪绪、李守贞、李应诏、刘兴等若干人，其在先帝御前做官，掌各衙门印，及外方镇守者俱略，载在逆贤羽翼款中。梁栋下管文书官人赵奉、冯失其名，司礼监名下翟国桢等若干人也。
　　李永贞下管文书官人孙光祚，原文书房写手出身，今侍王公文政、吴有兆，曾任乾清宫牌子，今故。刘若愚今系狱拟斩，后蒙改绞，今在狱。丁绍吕内官监管理大工，领敕有名，今侍司礼监掌印。高公时明、贾如皋等，俱曾与若愚打发永贞，批文书或效轮流抄誊之役者也。其掌家则王成德，崇祯元年六月追赃毕，降更鼓房净军，今故。
　　石元雅下掌家许秉彝，曾任内官监管理，天启七年冬降净军发凤阳。陈应祥号云麓，今见侍东厂王公允祚，今升乾清宫管事。黄国祥曾任文书房，闲住，故余不知姓名。

　　涂文辅下管文书官人刘秉德，曾任暖殿，今退出。张国宁曾任管柜子近侍，今侍金公忠。殷良弼曾任宫内教书，今侍掌印高公时明，故余尚二三人，不记姓名也。凡点将等三录有名，或密帖有名之人，遇升官或参官木内有名者，则自乾清宫大殿内发下片纸，各直房官人即于进士履历及缙绅便览查写，是谁门生，父是谁，那里人，那科出自，抄帖回报，以听施行。一日欲处钱受益以为钱谦益之昆仲也，又一日欲处黄愿素以为黄尊素之昆仲也，各直房执事之人细查籍贯、父母姓名，逆贤始知其不相干方已。凡每日票本奏下，各秉笔分到直房，即管文书者打发本管公，公一本一本照阁中原票用朱笔誊批，事毕奏过，才打发。此系皇祖以来累朝旧制，非止今日一家一人如此也。自李朝钦、裴有声、涂文辅、马升、丁绍吕、贾如皋、许秉彝、陈应祥、殷良弼诸人俱于各直房曾见过，甲子冬魏广微黑笔所点《缙绅便览》，及亲笔所写应起用黄克缵等六、七十姓名，并乙丑之后崔呈秀所逮《东林姓名》、《天鉴录》、《点将录》、《同志录》各折子姓名者也，其折五、六种，俱永贞卧房内收，非若愚等掌管也。如诸折子姓名，并墨笔所点《缙绅便览》果出自永贞，若愚捏造便骈首所甘，但实自外廷递入，若愚以猜防疏斥之人效轮流抄誊，贱役始则悬坐曰：主使。后复悬坐曰：加功。至崇祯十四年春，遇皇恩大赦，于大理寺会审明明白白，蒙内阁范注，若愚有词，复遗落姓名不覆，反将撒泼狠骂之石腾为首，打滚放刀，恣肆混闹之申得忠增入。此二人者似皆不曾注有词者也，乃俱狡泼得生，可谓有天日王法也耶！

 

　　卷十三本章经手次第

　　凡每日通政司使封本到文书房，回知该正公，公即付掌文书周近侍进朝等拆开口占注，语略节，旁有写手一人，执笔草稿文书单毕，连本付捧匣者，如侯保山、李黑子、张大汉等，失其名，请本至乾清宫大殿内，付王体乾、梁栋、李永贞、石元雅、涂文辅分投互看。凡有要紧处，即钤阔一寸许白纸条复于本上下，空纸处用指甲捏一痕，有应关白逆贤者，永贞三人争先朗诵，体乾助为讲解。逆贤听毕，公同商量区处，南乐相公及崔呈秀等密递姓名，著数行事，每日阁中封来票本，亦文书房拆开。呈体乾等分投互看，如不合逆贤意，应改者及内有错字或称颂逆贤该出温旨者，亦各钤纸条捏痕为记，每日申后曾极门接实封文书，文书房转呈体乾等，亦先于大殿拆开，如有前项密递线索姓名，亦钤纸条捏痕为记，以便次早奏请施行。除体乾等五人，绝无敢擅捏痕钤纸条者。其纸条于传票、改票时除去，而指痕之本今尚存各科也。已上通本票本昼间事，惟曾极门封本虽众官大殿内看过，尚恐未遍未详。捧匣者又自日暮为始，先到日精门体乾直房，次到西南撺角逆贤直房，次过月华门到梁栋直房，到石元雅直房，到涂文辅直房，次再过仁荡门到李永贞直房，各家都有经管文书、识字官人，如若愚之类者，立于案傍一本一本打发各家，本管公公细查看，或延至二更三更始完，惟在文书多寡何如？捧匣者宫中亦有直房一间，每日晚间膳房例给酒食，供给每夜文书，看完方由仁德门缝叫应门外官人，将门缝拭净，里外各执灯笼查数递出，呈文书房，该班众公公看过，仍交与掌文书周近侍等并写手官人，从新灯下开写停当，于五更攒点。头次宫开后，都将是日早事应奏文书，捧至日精门体乾直房复加查看，通本若干，批红该发若干。比至天将明，仍复全到。是日该正秉笔直房，亦查看一周，每晨奏先帝览文书。时逆贤、永贞、元雅、文辅，先将应处应点姓名及应改票帖俱托体乾口奏，曰：万岁爷某系门户，该处某票某字当改，或从臾。先帝御笔亲改，惟梁栋不经管魏广微、崔呈秀等事。而逆贤不识字，从来不批文书，不轮流该正，然颇有记性，只在御前赞扬附和，植党徇私，或危言冷语挑激圣怒。凡奏文书之时，管事牌子皆屏息远侍，不敢近前。至于一本一本口奏姓名、党逆朋比者，王体乾也；帮助逆贤查姓名，李永贞、石元雅、涂文辅三人也；其秉笔梁栋、孙进、郝隐儒俱不能干预一字也；其赞逆贤执掌收藏姓名原本，及外来杂帖者李朝钦，而造谋杀命密递线索害人者魏广微、崔呈秀也；一切削夺勒限追赃诸严旨，皆内阁顾秉谦等票拟，非中旨见，有阁中底簿中书官可证也。挤蒲州、乌程、聊城者，南乐也；挤南乐者，崔呈秀也。诏狱锻炼承指下手者，许显纯也；谋兴大狱，私图报复者，崔呈秀、徐大化、霍维华等也；杀义仆韩三欲构成贿案，牵连蒲州者，杨维垣等也，维垣虽以中旨起官而未甚大者，因为赞座师徐绍吉攘户部左侍郎缺，为南乐衔之，而曾向逆贤谮之也。危哉！狠哉！至今言之，犹令人色变心颤。按南乐既罢相临行时，亦具厚礼于逆贤、体乾等，其扇上亲写诗曰："秋雨沉沉夜未央，蓟门有客欲还乡。关心社庙愁先结，洒泪君臣念不忘。苍狗白云仍变幻，倾葵捧日但悲伤。故人回首双龙远，离思还从潞水长。"及抵里仍各以厚馈弥缝之，恐呈秀等下石也。

 

　　卷十四客魏始末纪略

　　魏忠贤原名李进忠，直棣宁肃县亡赖子也。父魏志敏，母刘氏，妻冯氏，生女魏氏嫁杨六奇者是也。贤无子，家贫自宫，妻改适他方，人不存。万历十七年选入，隶司礼监秉笔掌东厂太监孙暹名下，派与御马监刘吉祥照管，刘之墓今在碧云寺下北山坡者是也。后复本姓曰魏进忠。中官规矩，本管者视甲科之大主考照管，老叔者视房考，同官者视同门本管之于名下，照管之于侄子，犹座师之视门生，亦若父子焉。忠贤少孤贫好色，赌博能饮，啖嬉笑喜，鲜衣驰马，右手执弓，左手彀弦，射多奇中，不识文字，人多以傻子称之。亦担当能断，顾猜狠自用，喜事尚谀，是其短也。素好僧敬佛，宣武门外柳巷文殊庵之僧秋月，及高桥之僧愈光法名大谦者，乃贤所礼之名衲也。如碧云寺僧，则酒肉势利不足齿矣。徐应元亦孙暹名下也，于贤同年。神庙时，四川税监邱乘云系暹掌家，又徐贵者，亦进名下，于贤为前辈，而为乘云在京掌家。逆贤日与应元、赵进教为嫖友，呼卢饮博罔论昼夜，逆贤因囊橐乏，遂远赴四川见乘云为抽丰计，徐贵备将贤亡赖状已申报房中先布之，贤不知也。及到，邱大怒诃骂，倒锁贤空房中，绝饮食欲毙之。时僧秋月游蜀，偶见邱，是时贤不食已三日。僧力为劝解，邱勉从之，仅给路费银十两遣回。僧怜贤，仍为致书马谦嘱令厚遇之。谦于嘉靖四十一年选入，历升内宫监总理，又皇贵妃郑娘娘下宫人林廷宫女，谦所侍也，最有时道，凡逆困乏，谦每资助之。徐贵又在京具揭先监处，以魏某私往四川云云，乞行重法，亦赖谦救止之。贤自此在甲字库渐裕，掌库李宗政，贤之前辈也。光庙在青宫淡薄，先帝既诞之后，生母才人王老娘娘无人办膳，贤遂夤缘入宫，办才人及先帝之膳，其介绍引进者近侍魏朝。朝乃王太监安名下，光庙久宠信之。安素刚正，主持一宫事，魏朝朝夕誉贤，安为朝所惑，颇信之。朝初与先帝之乳媪客氏暗相厚，以侍安及答应先帝多不暇，而贤遂乘间亦暗与客氏相厚，分朝爱焉。贤性狡猾，指称办膳为名，于十库诸内臣如药张等，皆骗其食料，醯酱或财物、玩好，以至非时果品、花卉之类，必巧营取之，而转献先帝以固宠也。及才人娘娘崩，东李老娘娘位列在前，时西李老娘娘擅专宫之宠，固要光庙奏请神庙，又密恳皇贵妃郑老娘娘奏请神庙，将先帝托西李老娘娘看管，又今上亦属看管，并西李老娘娘所生，皇八妹者，共乳媪三人在宫。客氏原先与朝厚，既暗与逆贤又厚，一穴两蛟，争竞必至败。而朝之为人也，佻而疏；贤之为人也，憨而壮。泰昌元年八月初一日，光庙登极，拟册立先帝为东宫。是时逆贤尚列库衔，暗与客氏深谋，遂相与刻意拥戴王太监安，而客氏又巧逢迎之，无不可者，遂充东宫典膳局官，此缺客氏力也。九月初一日，光庙升遐，先帝暂居慈庆宫，科臣杨涟时为给谏，疏参逆贤，贤无措，泣恳魏朝，朝在王太监前力营救之，遂得旨著司礼监，查明具奏。
　　贤先年原名李进忠，遂将西李娘娘下用事之李进忠算作一人，以欺外廷，其实皆朝力也。朝与贤既客氏私人，曾结盟为兄弟，贤居长而朝顾次之，称曰：大魏，二魏。及先帝即位数月，二人因宠渐相冒嫉，于乾清宫暖阁内醉骂相嚷。时漏将丙夜，先帝已安寝，而突自御前哄起，司礼监掌印卢受、东厂邹义、秉笔王安、李实、王体乾、高时明、沈荫、宋晋等皆惊起。是时逆贤已升秉笔掌惜薪司印，魏朝已改名王国臣升乾清宫管事掌兵仗局，并跪御前听处分。卢受、邹义等侍侧众咸知：愤争由客氏起也。先帝玉旨问客氏曰：客你尔只说，尔处心要著谁替尔管事，我替尔断。客氏久厌国臣狷薄，而乐逆贤憨猛好武，不识字之人朴实易制，遂心向逆贤，而王太监安久中客氏逆贤谀媚，且心恶名下之人作此丑态，遂打国臣一掌，勒令告病往兵仗局调理，离御前矣。此时逆贤尚名魏进忠，始得专管客氏事，从此无避忌矣。先帝端拱于上，惟客、魏之言是听，而尾大不掉之患成焉。后国臣被斥，逆贤娇旨发凤阳，在逃复于蓟北山寺中搜获，使人于中途邀截至献县缢杀之。

　　按国臣保卫先帝圣躬最先，曾共卧起，颇著勋劳。及登极，晋秩贵近、御笔改复姓赐名，特掌美印，受宠眷不在贤下。嗟哉！王太监安何不留国臣以制逆贤？或不然就将贤与国臣坐以惊御之罪，而一并先黜？候大婚礼成，优客氏以金帛，而亦黜之外监，何明于防西李老娘娘之垂帘，而昧于防客氏之淫横也？呜呼！知经而未知权耶？抑拘理而寡于术耶？奈何自翦爪牙，束身入井，殃遗身后，祸及椒绅？若王夷甫诸人真不能辞其责矣！千古之下有馀痛也。初天启元年，四川税盐邱乘云撤回京，贤差外司房李茂春号完素者，远迎至畿南，邱赏银三十两，李先入隆宗门外直房回话，贤为之泪落曰：我先年被徐贵谮害，止给我十两路费，今赏尔如此，便三倍我了。叹息者久之。其后徐贵竟为贤所害，而邱之令终复赖贤，丧葬如礼，中外荣之。初祖宗旧制，于乾清宫东设房五所，西设房五所，俱有名封大宫婢所住，所以正名分，严等威也。泰昌元年冬，客氏迁乾西二所，先帝亲临为之移居，升座饮宴，钟鼓司官邱印等扮戏承应，司礼监卢受、邹义守居，而王安、王体乾、高时明、沈荫、宋晋随侍，另设吃膳处于所内侧室，犹孔圣之有四配焉。客氏自此在宫中乘小轿，拨内官近侍抬走，俨如先帝嫔妃之礼，缺一青纱伞盖，而茵褥之精美为尤胜也。天启元年后，改住咸安宫，各衙门答应钱粮比御前更吃紧，夏则大凉棚贮水无算也，冬则大地炕贮炭无量也，其骄奢僭越真日异而月不同。凡客氏生日，先帝亦必临幸，陛座欢宴，赏赐无限。每日先帝所进之膳，皆客氏下内官造办，名曰：老太家膳，圣意颇甘之焉。旧制司礼监掌印，掌东厂秉笔，大膳房遵照祖制，所造办之膳酒，乃只为具文备赏用而已，希进御也。初王体乾、宋晋、魏进忠三家，每月挨办膳。天启二年，进忠改名忠贤。四年以后便是王体乾、魏忠贤、李永贞三家轮流办之，遇闰月则各四十日算之，惟客氏常川供办，共四家矣。每家经管造办膳羞掌家等官数十员，造酒醋酱等项并荤素各局外厨役将数百人，此紫禁城之外者。至於乾清宫以内，则每家各有领膳，暖殿四员管果酒，暖殿二员请膳，近侍四、五十员已上，皆穿红者也。又司房管库房、汤局、荤局、素局、点心局、干碟局、手盒局、凉汤局、水膳局、馈膳局，管柴炭及抬膳，又各内官百余。若愚系承贞项下管文书兼管膳掌班，钦赏花名可证也。此皆系外衙门穿青者也。按先帝所进之酒，曰秋露白，曰荷花蕊，曰佛手汤，曰桂花酝，曰菊花浆，曰芙蓉液，曰君子汤，曰兰花饮，曰金盘露，名色可六、七十种，皆先朝旧戚臣魏士望、傅方佐、逆贤外宅造辨，而转于御茶房进之。大工告成，升士望玉带，实酬其酝酿力也。按御茶房职司上用茶酒，闲杂人无敢轻入者。逆贤擅政，自王体乾起至暖殿近侍，止俱得私向茶房索酒吃，而答应客氏逆贤体乾等，器具匙筋如私人焉。又弓箭房者，秩次之，亦皆客魏私人所据，司御前弓矢，以奋非常。逆贤喜射，好蹴鞠跑马。先帝好驰马，好看武戏，又极好作水戏，用大木桶、大铜缸之类，凿孔削机启闭灌输，或涌泻如喷珠，或澌流如瀑布，或使伏机于下，借水力冲拥圆木球，如核桃大者，于水涌之大小般旋宛转，随高随下，久而不坠，视为戏笑，皆出人意表。逆贤客氏喝采赞美之，天纵聪明非人力也。圣性又好盖房，凡自操斧锯凿削，即巧工不能及也。又好油漆匠，凡手使器具皆御用监、内官监办用，先帝与亲昵近臣如涂文辅、葛九思、杜永明、王秉恭、胡明佐、齐良臣、李本忠、张应诏、高永寿等，朝夕营造，成而喜，喜不久而弃，弃而又成，不厌倦也。且不爱成器，不惜天物，任暴殄改毁，惟快圣意片时之适。当其斤斫刀削，解服磐礴，非素昵近者不得窥视，或有紧切本章，体乾等奏文书，一边经管鄙事，一边倾耳注听。奏请毕，玉音即曰：尔们用心行去，我知道了。所以太阿之柄下移南乐、蓟州东光辈，及在京之徐大化等一派，线索如枸鼓之捷应也。先帝每营造得意，即膳饮可忘，寒暑罔觉，可惜玉体之心思精力，尽费于此。然皇极等三殿落成于天启之年，肯堂肯构，先帝之好土木，岂亦天启其眹兆耶？抑逆贤之干济才智，刻意督催之迹，或藉此以难泯耶？按万历中年，乾清、坤宁两宫告成，神庙令正一真人张国祥，率道侣数十人于宫中启建黄箓大醮，圣德格天，曾感群鹤飞鸣，旋绕之瑞，至皇极等等三殿告成，逆贤等只图荫赍为己荣耳！
　　又祖宗旧制，凡万岁圣节、中宫千秋、皇贵妃千秋，则凡内执事、宫人并王体乾等，及山陵等处内官，各有赏例，每银一两以上。六年十月初六日，中宫张娘娘千秋，适先帝欲幸内教场围猎，圣性最好手刺獐狼、狐兔以为乐，是日张娘娘不肯出廷，至辰时以后方始同出，止略散银枝个，竟累年未批赏，非旧典也。逆贤生于戊辰年正月晦日，自元宵节后送寿礼者，做法事祝延签字者，每早乾清宫两丹墀几满，将至正日绶带挤击挨摩之声铿然，闻有挤伤衣带腿足者，千岁千千岁之声殷訇若雷，而从来盈满骄横光景未之有也。逆贤早起漱口，自击银漱盂之声，尽力大响，即宸居咫尺了不畏也。绯袍玉带充满道路，高明之家鬼瞰其室，盛衰平陂理何逃焉？逆贤自泰昌元年冬升秉笔，凡不识字而躐跻秉笔者，穆庙时孟冲、神庙张明、先帝时魏忠贤、孙暹、王朝辅五人而已。天启初年逆贤即掌惜薪司、内府供用库、尚膳监印，督宝和等店，天启三年十二月掌东厂印，前后奖敕数十道，温旨无算。七年十一月廿六日，淮告病，十二月初二日降净军发凤阳，初六日行至阜城县南关，夜半与心腹名下李朝钦同缢死于旅店。崇祯元年二月十一日，该御史卓迈等遵奉明旨，将逆贤原尸磔之，枭首於河间西门之外，天下快之，犹恨其不生正典刑也。

　　凡司礼监掌印秉笔，非奉公事不敢出，王体乾提督礼仪房。四仲之月得奉差选，妳口寅出申回，不至过宿，只曾住京北沙河故里祭扫，始过一宿。天启元年十二月，逆贤虽出外尚未敢数，尚未敢远，至四年以后外廷暗助，羽翼既成，仗客氏、王体乾、李永贞、石元雅、涂文辅在内，遂远至涿州等处。天寿山春秋二次祭孝和王老娘娘毕，即诣西山碧云寺祭本管孙暹，即及照管老叔刘吉祥墓，或远至琉璃河看工祭水，或至大坝马房相度修城，无非巧立名色，招摇畿辅，以恣驰骋。鸣得意耳！凡出外之日，先期十数日庀治储偫于停骖之所，赍发赏赐银钱络绎不绝，小民户设香案，插杨柳枝花朵，焚香跪接，冠盖车马缤纷奔赴，若电若雷，尘埃障天而声闻于野，有狂奔死者，有挤跻死者，燕京若干大都人马，雇赁殆尽。凡达官戏子，蹴鞠厨役、打茶牢役、赶马抬杠之人，其数不止数万，每遇逆贤远出，则京中街市寂然空虚，顿异寻常者将数日焉。大约外廷之欲亲炙逆贤，内廷之献谀乞怜者，凡四人之轿将数百乘矣，怒马鲜衣束玉而为之前后追趋，左右拥获者，又百千余矣；跑马射响箭鸣镝之声不绝于耳，鼓乐笙管数十余簇，且行且奏。夏则大车载冰，冬则炭火如山，古今所罕见也。逆贤坐八人大轿，前用骡二头，或四头拉拽之，疾如飞焉。逆贤饱则正坐，倦则卧，醉则凭拭，两眼迷离，不知行至何处也。畿南一带，素苦泥潦难行，贤为之捐资修筑，广建桥梁，堤若长虹，至今便之。凡御前有本，有紧要之事，先时专托刘荣、纪用等，后则托之李永贞、石元雅、涂文辅等，各派能干之人站马疾驰，即百里之远，一日可再往也。都城东有故监刘永成之墓，宁晋伯祖也。逆贤曾便道一展拜而奏请新之，此时魏良卿尚未封伯，盖私欲援例为良卿封伯计耳！逆贤有名马千余，骡数百，皆边弁梁柱朝、杨国栋、马世龙、满桂、侯世禄、尤世威及督臣王象乾、闾鸣泰、刘诏等送之。杨国栋者，逆贤名下牌子，曹承恩之姊夫也。梁柱国者，逆贤名下暖殿胡国用之侄婿也。凡所送之马鞍辔精美，每具何止百余金？不过剥军饷，占军匠，以办之为一己功名也。可叹！可恨！其后李永贞出外，往西山、北山、通湾亦如逆贤之疾行奢侈，而马亦多跑死。雨泥暴殄，不惜民情，更甚于逆贤，皆绍吕等从臾也。而凡体乾、永贞、元雅出外，则林下大老公如高、如沈、如宋，各有重犒之礼以奉之，概不收也。崔呈秀与许秉彝契厚如同胞，始得与逆贤交结，秉彝之力也。又李鲁生、李藩先归南乐之门，后入涿州之幕，见涿州不能久任，则又与崔呈秀比焉。首行赞美，重修肃宁城垣者，呈秀也。夸诩大坝城垣者，巡青之李鲁生也。因媚贤而又媚永贞者，通州造匾送至永贞，富河庄老人等未敢悬挂，永贞拒而不纳，人皆笑而鄙之者，李蕃也。李永贞之侄，李旺得考入通州学，入丁卯北闱应试者，藩力居多。与逆贤合宅看风水，推星命，规造坟地、府第，妄言祸福无所不至者，方宏荫也。书写围屏、扇画者，袁志学、许周宾、杨善等也。书写皇极等殿、文昭等阁牌额者，顾承忠、顾名远也。凡逆贤一应辞恩荫等项奏本，皆心腹外书房李茂春，或东厂外写字掌班耿良臣、孔应鳌创稿，李朝钦念与逆贤听，有不合意处，贤授意朝钦改正，写真则东厂闵司房也。逆媪客氏者，定兴县民侯二之妻，生一于，曰国兴，嫠不多年。泰昌元年冬封奉圣夫人，先住乾清二所，后住咸安宫，每日天将明即至殿内，候先帝圣驾醒，始至御前，甲夜后回咸安宫，其彩凤门亦有直房。凡逆贤往宫相见时，必将宫人、官人屏开，语秘不得闻。其上危中宫皇后及裕妃张娘娘等独用，王体乾杀王太监安、王国臣等，皆客氏造谋也。其母老矣，彼时尚在，每以惜福持满戒劝，客氏不听。凡客氏于天启元、二年，每月间中旨慰留者，皆体乾力也。七年九月初三日，奏恳今上准归私第，其夜五更开宫门之后，客氏衰服赴仁智殿先帝梓宫前，出一小函，用黄色龙袱包裹，云是先帝胎发、疮痂，及累年剃发落齿，及剪下指甲，痛哭焚化而去。至奉旨籍没，步赴浣衣局，于十一月内钦差乾清宫管事赵本政临局笞死，发净乐堂焚尸扬灰，其子侯国兴伏诛，其弟客光先止拟遣戍，客氏掌班内官张贵、刘失其名名下崔禄、许国宁等，各行贿得免。客氏贵显时，惟王体乾耆旧，魏忠贤表里梁栋旧人，凡送礼时，栋仅下小的帖，然都不叩头，自孙暹、王朝辅、刘应坤、李永贞、石元雅、涂文辅，及掌事牌子刘忠、王应科、胡明佐等，每日见必叩首如子侄焉。夫以乳媪，俨然住宫，自视为圣上八母之一，亦僭妄殊宠极矣。且倏出倏入，人多讶之，道路流传讹言不一，尚有非臣子之所忍言者，皆不足信也。按自天启元年起，至七年止，凡客氏出宫暂归私第，必先期奏知，先帝传一特旨，某月某日奉圣夫人往私第云云。至日五更，钦差乾清宫管事牌子王朝宗或涂文辅等数员，及暖殿数十员，穿红圆领玉带，在客氏前摆队步行，客氏自咸安宫盛服靓妆，乘小轿由嘉德、咸和、顺德右门，经月华门至乾清宫门西一室，亦不下轿，而竟坐至西下马门。凡弓箭房带简管柜子，御司房、御茶房请小轿管库、近侍、把牌子、硬弓人等，各穿红蟒衣窄袖，在轿前后摆道围随者数百人，司礼监该班监官、典簿、掌司人数等，文书房官咸在宝宁门内跪叩道旁迎送。凡得客氏目视，或颌之，则荣甚矣。内府供用库大白蜡灯、黄蜡炬、燃亮子不下二三千根，轿前提炉数对，燃沉香如雾。客氏出自西下马门，换八人大围轿，方是外役抬走，呼殿之声远在圣驾游幸之上，灯火簇烈照如白昼，衣服鲜美俨若神仙，人如流水，马若游龙。天耶！帝耶！都人士从来不见此也。每年不论冬夏，或出三四次不止，客氏到宅升厅坐，自管事起至近侍，止挨次叩头，"老祖太千千岁"殷然震天，各有回答银帛以犒之。凡钦赐金银钱帛不可胜计，每日三时辍御膳以赐之，络绎旁午，或在外住十余日不等，而逆贤催入焉。出入皆于五更，其迎接围护如一。客氏私宅在正义街西迤西席市街北，而逆贤亦有一第便在街南，斜对门不远。贤与客氏满望后来得请林下受享富贵，齐眉到老。不料俱不得死，而逆侄良卿、客氏男国兴乃骈首戮于市。盖裕妃、张娘娘、王太监安、杨左等惨死冤魂，必不肯默默于泉下也。古今报应，谁肯饶过谁哉？
　　初逆在西库与孝和老娘娘办膳时，便渐充裕，而良卿执掌上房、库房、锁钥，凡酒浆食物出纳勤助，闻良卿谁不会读书，而仪表堂堂，亦善说话。侯国兴少受业于涂文辅，肥蠢异常，口甚小而神不足，坐则盹睡，气息齁齁，或与人共坐，未及欠伸而已入梦乡矣。此三人形状，累臣一面未识，一字未通。至于崔呈秀，更不曾识面交通也。夫如是而悬坐曰：同谋非忌者下石而何耶？冤哉！事久论定自有公评，必难哄天下后世也。客氏住咸安宫时，先帝赐名下官人如崔禄、许国宁外，尚数十人，以至各衙门投托私人将数百焉。又赐近身答应、官人十余口。及今上准归私第之初，而徐应元尚踵故套，每日辍御膳赐之钱帛银两，已不能如先帝在日，其随往私第尚有赐过宫女四名，后不知归于何处？客氏坟地在京西之田村，今已拆毁。逆贤坟地在碧云寺，所费甚钜，及各处生祠逆像，并废毁无遗。良卿、国兴等诰券尽行追夺。逆贤妻冯氏止生一女，嫁杨六奇。而冯继先者，其妻族也。逆侄良材曾荫都督，先逆贤死，良材非魏家子，乃南方买来小厮，为逆贤所爱，冒魏姓而膺荫也。傅应星者，逆贤亲姊，魏氏之子也，天启七年五月病死。又惜薪司内官刘失其名者，逆贤生母之族弟也，因殴伤僧命，法司追理，遂奏知先帝拿付更鼓房，勒令自尽。魏良卿的系逆贤之侄，非子也。由光禄寺署丞改荫金吾，历晋伯侯公爵，代先帝郊天圜丘，七年孟秋代享太庙，代填祝版，荣宠极矣。先是阁中曾拟奖敕，体裁胪列，与曹操之九锡文相近，见者无不瞪目咋舌，无惑乎？人疑其朵颐大物，然逆贤实无是心，实非其人也。但彼不学无术，甚于霍光，客氏狠毒，浮於妻显，害裕妃等惨于许后，良卿等骄奢擅宠，远过山云。本靠徐应元为接手后劲，而应元已另具别肠矣。托李永贞、石元雅、涂文辅为眼目，而永贞、文辅但知拥戴，应元甘悖逆贤如遗迹矣。视外廷崔、徐、杨、霍诸人，欲同华子鱼、刘韵辈，而妒宠互争，一败涂地，不可收拾矣。世有生来好杀人，好杀贵人，又偏听缙绅以害缙绅正人，而欲得令终于牖下，岂理也哉！从来叛逆者，首恶真犯正法，凡幼小无知者另咸议处。天启年间，为逆妖等犯，有怀抱婴孺赴市曹骈斩，尚盹睡怀抱中未醒者，市人嗟叹，孺子何辜？逆贤、客氏既以惨杀佐先帝，惟痛在宥七年之久。中宫张娘娘等，凡诞皇子三位，皇女二位，皆保卫不得法，以致婴年薨夭，良可悲痛。逆贤之死而剉骨，客氏之死而扬灰，岂不有天道哉！累臣于天启丁卯冬谪南之际，见沿途田里间孩儿多憨憨壮壮，易得存养，遂修纂《保卫浅言》一册，计十款，于崇祯戊辰仲春梓行。南北无非为圣子神孙详计久远，即士庶人家亦用得著者也。

 

　　卷十五逆贤羽翼纪略

　　李永贞者，通州富河庄民李经之子也。经原宝坻县人，侨寓于此，先娶高氏，生长男失其名，流落不知何往？次男李奉，三男李成，又生一女嫁虔村李家，今嫠矣。高氏故，继室者申氏也，生第四子失其名，少与永贞阋墙，遂轻生自缢于房后枣树上。永贞第五子也，自五岁时阉为宦，十五岁进京侍孝瑞显皇后之母夫人赵氏者，于永年伯王栋宅中。十九岁选入皇城，时万岁辛丑六月也。九月内，即升坤宁宫近侍。又一年经故。永贞名李进忠，于万岁三十一年即奉旨墩锁，频遭谴责，几赐死者数矣。先监曾力救之，后始奉有遇赦不赦之旨，至庚申七月二十一日奉神庙违旨释放，复原职近侍，于坤宁宫孝瑞显皇后宫几筵前供职，始与逆贤识面。泰昌元年九月初一日，邹义尚膳监掌印到任，寻升永贞司礼监，其墩锁十八年也。始读《四书》、《诗经》，后读《易经》、《书经》、《左传》、《史》、《汉》等古书，习写赵吴兴字体，善弈棋，能作诗作古文，亦能选看时文。其兄奉生子之旺成生子芮俱庠生，其余李之荣、李之藻等数人，皆荫锦衣卫，永贞同母妹一人嫁王道宁为妻，道宁亦荫锦衣卫，生甥慕尧慕、慕舜皆升序班，仆李培亦升光禄寺署丞。初天启元年五月，高太监时明、王太监安、卢太监受，俱同时相继告病求退，为自全计。其年秋。逆贤与王体乾串同一路，特升史宾、诸栋、梁栋、张文元、裴昇秉笔，永贞遂入诸栋之幕，而栋掌兵仗局印，时在局居住。管理刘荣者，号野亭，自玉熙宫近侍出身，健讼通文理，逆贤之心腹掌班也，为栋属僚，遂与永贞相结，互相推奖，恨相识之晚。栋于天启二年夏，因请帑不遂，与逆贤左，愤郁成病卒。永贞缘荣力荐，入贤幕，升文书房，至三年十一月先帝亲诣圜丘郊祀回，升永贞玉带随堂秉笔，赐坐蟒橙杌，匝月五迁，总荣荐拔。荣后因与宫人乱，逆贤逐之，而李朝钦始不离左右矣。荣虽被逐，在兵仗局住，耳目甚广，凡有所闻，即密疏于帖缄封之，差名下官人马献祥入宫，频见永贞。屏人密看毕，即焚弃之，在献祥亦不知何等语也？后荣因又暗谋逆贤事露，贤恨之，嗾兵仗局掌印王应科参荣处死。六年四月廿九日，永贞随朝，跌伤左股，告病在梨园直房调治。至五月初六日，因王恭厂之变，惧而求退，体乾固不肯放，嗾逆贤借先帝天语催永贞少愈即出。永贞为人有口，矜肆骄谲，极好面折人，不肯为之下。七年正月初旬，司空薛凤翔有疏，为今上婚礼在迩，其移居府第合用钱粮，厂臣体乾时匮乏，极力节省，所有内官监合办者，量于该监搜括奏处。永贞嗔其不全应付，而推诿一半于内官监也。遂同体乾向逆贤曰：外官一边诌哄老爷，一边参小的衙门。贤默然。次早，贤乃称疾不起，亦不赴御前，但垂首冷笑，长吁短叹，切齿曰：原来天下人都是诌哄虚誉我。体乾代永贞危之。永贞慌惧极不安，泣恳贤，掌家王朝用力为救解，贤怒稍释。又次日，贤始力疾到先帝御前，虽值元宵，然不乐者数日。逆贤好名，中谀恼人，直言大率如此。惜永贞非勇退之人，实贪大工之乾没，告成之恩荫驯至成，祸非一朝一夕也。其戕害杨左诸人，造谋布阱，实由外廷，线索历历有据。永贞即非杀人之人，然而在御前及逆贤面前，顾不知果何光景？又不知刘荣密帖是何字句？凡面到直房，偶因甚事，亦会向累臣等或痛哭怨叹。以今思之，想必因心口不一，换语装点，以诈忠阴赋哄众人乎？不然何其视若愚如仇，而猜防间谍，无所不至何耶？想一则恐若愚眼前苦口劝谏，二则恐若愚日后复侍高公于己不便，所以抑阻之，禁锢之，严防左右。凡事不可泄漏与若愚知之，其度量心地可概见也。七年八月二十四日，今上登位，永贞于二十七日告病未允。九月初二日差往天寿山，看择先帝寿宫，初四日回朝，见蒙钦赏赤金二十两，永贞洒泪固辞，圣颜颇不悦，勉慰领受。九月初七日准辞，十月初二日即自砌于外宅小院之内，昼夜读书，穴墙以通饮食，二十六日闻逆贤允辞，始拆墙见人。抚今思昔，盖永贞之固求退也？非真心求退也。原欲与徐应元合为一局摈退，逆贤借应元之力，待永贞从新另做世界，此机巧人多不能知之。至十一月初二日，天不从人，徐应元、王国泰退矣，永贞始手忙脚乱，密差周承恩等馈王太监体乾、王太监永祚、王太监文政各银五万两，皆侵落大工原物也。旬日后，三家畏圣上英明，且知永贞素性反覆，遂都不敢收，各进献御前，著丙承运库收。是日晚，永贞知之，不自安，密庀鞍马率其甥婿孙良济易服逃走。二十六日奉旨：降永贞净军，发湖广承天府显陵安置。举家惊慌，无处寻觅，不数日其兄李成自缢死矣。至十二月初九日，永贞外宅得一报信男子，持永贞亲笔帖差回取盘费衣服，宅中居住掌家王诚德等拿获羁住，将来帖赍入宫中禀见体乾等，奉圣旨：著承天守备魏相下官人，径同永贞家人等，即往黄河岸上，将永贞押赴显陵。崇祯元年春，永贞兄李奉亦惊忧死矣。二月，又将永贞同徐应元，自承天府调发凤阳。三月内，山西道御史刘重庆疏参，将永贞提解赴北途中，服砒霜不死，绝食旬日，不能死。四月十三日入刑部狱，六月二十日中府会审拟斩，罪决不待时。二十七日召对，玉音云：李实空印本，李永贞填写，验是墨压朱。七月初十日，前后候旨乘连夜阴雨，永贞自缢，雨次皆绳断，跌晕，颈皮勒损，又不得死。至十六日未时，缚赴正义街，临刑之际，尚跪向监斩官诉冤，人多笑其不中用也，生年四十有六。掌家王成德，自六月内于司礼监追赃，被刑比后，降更鼓房净军，六月初旬已先病故。而管家娄允德、掌班丁绍吕、暖殿周承恩、姜永宪，管上房曹文玉、蔡化龄、王应时等料理后事，其妹夫王道宁、侄李芮等，及心腹家人李培等，皆挟厚赀四散逃躲，或报应商役，或避人拿讹，或改面事人。凡逾二年而永贞尚身首异处，无一肯为殡埋者。后王道宁偶因他事干连下狱，累臣以骨肉大义劝勉，及道宁出狱，始自大兴县购其首，漏泽园启其躯，于阜成门外嘉祥观后买地瘗之。癸酉春，累臣蒙恩改拟候覆问，其冬道宁暴亡，恐久湮无处可问，遂重赏经手工人等根寻得葬处，备牲醴冥资，遣仆代奠。其祭文曰：呜呼！痛哉！戊辰孟秋，既望之夕，候旨徬徨，中心如刺。诘朝相辞，畏威■〈尞虎〉■〈尞虎〉，讵意我公竟罹大厄，衔抱冤诬？丹化为碧，骨肉逃匿，产业荡然，吞献繇人，岂特简编？小人改面，君子情迁。后事之托，负信堪怜。荒垌权厝，土燥多年。瞻彼他坟，春秋祭酹。嗟唯我公荒为最。泉下交游，佳客蔼蔼，夜台观书，青磷是赖，悲缠肝肠。呜呼，痛哉！未死若愚，朝审赴市，数载奔趋，路人叹息，叫天何辜？屡蒙存活，血泪为枯，黾勉作善，幻视微躯。六、七年来，敢忘厚德，皈依释门，布衣蔬食。近荷平反，更生在即。曾梦见公，如侍公侧，遣仆叩奠，冤填胸臆。圣明在上，终照覆盆。果得脱难，当约同门，择吉卜穴，改葬高原。勒铭垂后，冀慰尊魂，灵其格止，哽咽何言？呜呼，痛哉！尚飨永贞，白皙长须，性狡慧，通文能书，喜读韩非短长语，极好谈天文。好说梦，频以身质，言语赌重，誓语最叵信。贪愎猜险，更善负心，而性骄好胜，自王体乾等，无一人不与之恚怒争竞者，即逆贤亦屡次委曲包容之，遂自酿杀身之祸，了无解救。六年夏于富河大筑房舍，置园圃，始将其四兄所缢之枣树伐去，于兴隆寺延僧众建华严道场百日，以忏解超度之。七年冬，永贞逃后，丁绍吕、王诚德等打点家产，进过银八万两。崇祯元年夏，又追银六万两。运前次三家未收者，通共银二十九万两，其南北往返各项花费，屋下隐埋，并名下逃奴吞拐，及入狱被骗者不与焉。为永贞河边管家司锁钥者，即巾帽局管理娄允德也。

　　丁绍吕者，昌平州人也，亦辛丑年选入，自盔甲厂签书升内官监管理。逆贤嘱永贞延请做掌班，及永贞掌内官监印，一应事务资绍吕为多。然永贞猜愎自用，亦多有不尽听者，惟故乡修筑并通州城内置产，城外修桥，及每年巾帽局鉴散靴料银两，皆赖绍吕区画。崇祯六年，为庆陵宝顶大雨冲损，将绍吕拿赴司礼监，代永贞交赃三千五百两，寻复职，后以内官监管理复经管庆陵工程。至十年秋八月二十六日，圣驾亲临都城，遍视雉堞楼橹，奉旨：著绍吕以总理，同总理马光忻分左右帮，筑外罹城。绍吕早夜拮据，年虽老而督催有法，劳可念焉，十一年九月间，工尚未完，猝值寇由蓟镇墙子路入犯，蹂躏北直，远至山东，未敢近都城也。绍吕为人善应对，有识见，娴兵略，好田猎，颇通堪舆家言；多智术，有心计，能尺牍文移，练达事体，揣事多奇中。与秉笔田玉契厚，于体乾为同年，后投掌印高太监时明。高自己选择坟地，于白家潭往西南地方大觉寺山场，其名曰"九龙山点穴"，托绍吕同王国辅修造。累臣曾闻盔甲厂王承恩、安民厂李艾咸云，曾各制大铁钩，生铁银锭，用小车运至。坟所以锢之，盖但欲奉承当道石椁之坚，其自己职掌戎器之窳则不计也。夫臣子何处不可埋身？而不必九龙之名，为坟亦不过鉴伤祖陵之龙脉，与高何所益耶？且先帝时，当永贞烜赫之日，富河之风水吉壤，门户方向，亦曾极力托人选择，而今安在哉？总之，□□未灭，何以家为？永贞辈自见，不及此也。永贞同列秉笔，惟石元雅，涂文辅，皆贤心腹名下也。具见本章《经手次第》中，其籍贯履历亦略序于后，王体乾、梁栋等亦漫及之。

　　石元雅，北直雄县人。万历辛丑选入兵仗局写字。善射好田猎，不甚读书，与纪用契厚。泰昌元年十一月，逆贤奏升司礼监，历任文书房，升秉笔掌针工局印，南海子提督，延请许秉彝为掌家，首引崔魏之交者许也。每见逆贤，即屏人语，移时方出。及大工兴后，每事面相授受，而许亦衰老不甚靠焉。至七年夏，寇犯宁锦保全后，呈秀曾有一帖，复请许达，有"请加九锡"字样。王朝用、李永贞等，曾亲眼见之，哂其谀佞，然逆贤默默已耳！元雅亦于天启七年九月内告辞，十月内逃走，客死于外。
　　许秉彝，大兴县人。万历六年选入皇城，曾侍卢太监受，历升内官监总理工程，提督皇城木厂，总理各省大木。七年季冬，被霍维华参，奉旨：著司礼监拿问。该监官郑之惠等问明具奏。又奉旨有"搬递线索"等语，姑夹拶打，降净军，发凤阳，崇祯元年夏，又被科臣祝世美参，奉旨提解，六月入刑部狱，后于都城隍庙少司寇丁启睿等受其重贿，以为审无证据，仍发凤阳。
　　涂文辅，北直安肃县人。客氏在光庙青宫时，其子侯国兴尚幼，遂延文辅在外教训。天启元年，文辅冒姓姜选入皇城，升管库近侍。三年，历升乾清宫管事。四年，复本姓随堂，又升秉笔掌御马监印，总提督四卫营，又提督太仓银库、节慎库。文辅姿容修雅，有心计，善书算，通文理，能辨论，好琴善射。甫四载，而晋秩秉笔，赐坐蟒凳杌。先帝升遐，逆贤因文辅为徐应元照管之侄，目客氏之私人也，差文辅同心腹名下王朝辅迎请今上。圣驾践祚，不想朝辅选退，而文辅又叛客魏与李永贞共拥戴应元，幸上察其奸斥之，先发凤阳。崇祯元年三月，调发南京，新房闲住。按太仓银库，户部事也；节慎库，工部事也，文辅并总督之。藉先帝宠灵，客魏逆焰，诣两部到任，勒司官行属礼，坐八人明轿，使甘蔗大棍，舒徐容与扬扬长安道上"其呼殿之声，比阁臣道子还雅，其音细而长，仿佛圣驾清御警跸之声，内官外官无不下马回避者。又强买戚臣李承恩宅，大创廨宇，其署额曰："户工总部"者，乃主事王姓者所献谀也。复将先朝公主家庙神主逼迁别处，跃冶不祥，内臣中第一人焉。凡魏、崔等递入姓名，惟文辅颇能记忆。一日吏部推湖广司官汪始享、李师沆，而师沆文辅之父母官也，遂亟查始亨姓名，与逆贤云《同志录》有名，攘夺如拾芥焉。初，逆贤既矫旨杀刘克敬于凤阳矣。马谦者，克敬之照管老叔，曾任乾清宫管事，御马监督告病，闲住已久，逆贤嗾文辅疏参谦任监督时，所造火车铳炮不如法，亦矫旨捏赃，降发凤阳复杀之，此天启六年夏事。逆贤心腹马升现在可鞫也。网漏吞舟，惟贿之力。今不过逆孽军犯，近复蒙恩改为民，骨肉完聚也。
　　王体乾者昌，平州人。万历六年选入皇城，为苏杭织造孙太监隆名下，读书正途。万历二十八年，历升文书房。泰昌元年八月，密以重贿求西李娘娘下李进忠，得充先帝典玺局印，九月初七日秉笔掌御马监印办膳，后嗾贤杀李进忠以灭活口。天启元年夏，掌尚膳监印，及卢受发凤阳，奉先帝圣旨，著王安掌司礼监印矣。而霍维华者，直隶东光人，时任给事中，其妻弟陆尽臣天启元年选入之内官也，为高太监时明名下。凡宫中动静，霍最先知，遂具疏劾安，安再上辞疏候缴。温旨创出，而客氏惮安刚直，喜体乾软媚，遂矫旨淮安辞免，将司礼监印付体乾掌之，复升诸栋等为帮手，屡有中旨。巧留客氏与逆贤比昵为奸，又外结沈氵崔为谋，主逐大臣王纪、满朝荐、刘一燝等，杀内臣王安、王国臣等，心粗肝大，渐及妃嫔，皆体乾依阿逆贤也。天启四年二月三十日辰时，成妃李娘娘诞生皇第二女。是时也，地大震，宫中殿宇摇撼有声，铜缸木桶之水涌波震荡，坐立者皆骨软如醉，乾清宫大殿藻井内，所悬圆镜东西南北震动不定，如铎舌焉。至五月初十日，太祖忌辰也。体乾等不穿青素，而穿青绿锦绣，其日未时，乾清宫东丹墀旋风骤作，将内官监之大铁片如屋顶方阔者，盘旋如纸，隔丹升石阑干之上，抛掷於西丹墀，铿訇若雷，其月晦，即有杨涟二十四款之疏。是时汪文言尚系诏狱，为体乾者若肯从国家起见，据外廷谠论，屏退凶逆，有何难者？乃轻徇掌家王朝用之密恳，且心感客氏培植掌印，遂将如许参本不肯字字全念，而多方曲庇之。忍先帝孤立，忠言见忌，士大夫之祸从此不可收拾。况又开廷杖之端，导称颂之路，令无骨力无远识患得患失之阁臣，出四六俚语之旨，凡口奏文书之际，体乾必历指姓名，几误因钱谦益、黄尊素而波及无辜，良可叹息。体乾为人柔貌深情，其贪无比，即自己名下如田玉等，而亦巧借题目频刻削也。凡司礼监题本年月之下，上层居中排，臣王体乾、臣魏忠贤，下层往后排，臣梁栋、李永贞、石元雅、涂文辅诸人，盖其媕婀心肠只知献谀，大非体制。可惜典礼衙门亦屑越至此，真可痛哭，其原疏现存者可证也。及刻《内臣便览》，复甘心让贤居首，特高一字尤可笑焉。神庙时功令宽，凡文书房官俱得与外廷结识往来，杨维垣、霍维华、徐大化等中旨之起，盖不特逆贤一人而已。天启七年八月，先帝不豫已久，乘先帝弥留之际，于八月十一日召今上至御榻旁，玉音亹亹不已，而是日阁臣揭所批中旨，有"礼臣、厂臣、辅臣"等字样，原揭具存内阁，可证验也。二十日巳时，永贞自御前问安毕，到忠义堂直房，于衣袖内取出白连四大纸，花一个，内有鲜血一缕，长二寸余，阔三四分，似肉非肉，似痰非痰，云自万岁爷鼻中出来者，凝结如筋，当与丁绍吕及若愚等递视之，有嗟叹泪落者。若愚曰：此出自御前，龙体圣恙所关，不可轻易。遂用纸复包一层，上写某月某日老公，御前请出，有血纸花一个，随粘于屋壁高处。至申时，太医院官来问安御前，果索此血以凭计药，当即取下交进。至二十二日申时，龙御上宾，逆贤差文辅等迎请今上，先帝崩移晷矣。呜呼，痛哉！先帝圣性虚明，推赤心，置内外臣子之腹。惜体乾、逆贤非宗社之器，而南乐、蓟州、东光又皆浓于名利，刻于报复之人，梁栋龊龊不足齿，李永贞、石元雅、涂文辅皆少不更事。骤登荣宠，天低地窄，前无古人，后无清议，满眼只知有富贵，满腹只知有诏谀，嫉贤丑正，根于性成。伏法者伏法，逃亡者逃亡，或用重贿苟免平安，倘至夜气清明，良心忽萌之际，一追思之，不知魂梦中尚有何颜色，而视息人间也？身死后，又有何面目，对越先帝之灵于在天也！鄙夫！鄙夫！可与事君也欤哉？体乾至崇祯己卯夏籍没，逮刑部狱拟斩，庚辰冬死于狱。真天网恢恢，疏而不漏石。
　　梁栋，宛平县人，万历十一年选入，历升司礼监提督太和山。天启元年夏，逆贤拔升秉笔，掌酒醋面局印，马谦力也。其兄梁植等荫锦衣卫，升都督同知，招权纳贿，为贤憎恶。七年秋摈栋苏杭织造，旋撤回京，今故。

　　赵秉彝，北直新安县人，万历二十九年选入，泰昌元年冬，逆贤奏升司礼监，天启七年以监官差送惠藩升秉笔。孙暹，北直晋州人，亦二十九年选入神庙时牌子王永永名下，侍贤最久。作人宽厚，升文书房，历任南京守备，升秉笔，闲住为民，戊寅冬，□深入，暹守城犒军，赖以保全。

　　王朝辅，原名王朝忠，即所称黑玉公者，北直文安县人。二十九年选入，侍逆贤久。先帝登极后，升乾清宫管事，提督两司，掌银作局、司苑局印，天启七年升秉笔。

　　李明道，大兴县人。万历十七年选入，升司礼监提督南京守备提督漕运，皆客氏力，而逆贤任之。自此之外，当年曾任乾清宫管事牌子，掌银作局印，曾于天启七年五月差往锦州接济御口者，胡明佐也；掌内织染局印者，齐良臣也；掌尚衣监印者，杜永明也；掌司钥库印者，王秉恭也；总督忠勇管者，谭敬、裴芳也；提督上林苑监四署者，吴国泰、曹承恩也；掌混堂司印者，李本志也；监督勇士四卫营者，吴光成也；提督御酒房者，李昇也；提督牲口房者、张应诏也，此人乃客氏掌班，张贵之侄也。又御茶房、弓箭房之邓汝敬、王国祚、郑思廉等，总是逆贤名下、皆北直人。天启元年选入，日在先帝御前，尚有暖殿近侍，并三年选入名下者数十人，不能备载姓名也。此外如领敕镇守，并徐应元等，亦略次于左，以备考焉。刘应坤，北直新城县人。二十九年选入，侍逆贤最久，历升管事，同时之刘忠曰"大刘公"，刘朝曰"二刘公"，应坤则"三刘公"也。总督忠勇营掌御马监印，后升秉笔辽东镇守，便宜行事，驻扎山海关。天启七年五月守宁远。崇祯己巳、丙子、戊寅，□深入薄新城，应坤设法捍御，备极心力，□畏而宵遁，曹大监化淳疏称其劳。
　　纪用，北直文安县人。二十九年选入，为逆贤心腹，升乾清宫管事，提督忠勇营，辽东镇守，便宜行事。用粗通文字，慷慨有胆略，性孝友。天启七年五月守锦州。
　　葛九思，北直延庆州人。天启元年选入逆贤名下，能书精骑射，升乾清宫管事，总督忠勇营，镇守宣、大、山西。丙子秋，□深入，九思死于山西某处。此外则张守诚、李应江、胡良辅等，不概录也。
　　金良辅、孟忠，俱北直人，二十九年选入。泰昌元年冬，逆贤奏升司礼监，任文书房。良辅正阳等门提督，忠大坝马房提督。杨国瑞，陕西临潼人。天启元年，选入逆贤名下，升文书房南京守备。
　　李承尧，北直容城人。万历十一年选入孙暹名下，历升内官监总理。
　　苏若霖，北直安肃县人，原名进忠，十七年选入，繇内府供用库升内官监总理。天启元年，费数万两差往荆州，修惠藩府第未就，因病撤回，与马诚、李承尧俱领大工，坐名敕书，分中左右三路督催。崇祯元年夏，以言官参论承尧，若霖都著司礼监拿问，追赃完日，俱发南京更鼓房净军。诚先贤死久，承尧近日亦死于南京。若霖茹长斋，于崇祯六年为庆陵宝顶雨损，复逮北系狱，拟戌，仍发南京修梵行，犹头陀也。徐应元，北直雄县人，于逆贤为同年同官，以兄事贤。天启七年八月升秉笔，十一月发承天，后降净军，调发凤阳。按光庙庄妃之封，原因抚养今上，其薨也的系应元气郁所致。近闻死于凤阳，人咸谓天道不爽也。应元为人，不识字，幼无行，宿娼饮博，好谈谑嫚骂，坐立倾欹，唇不盖齿，形虽瘦长而眉目无神，彩腰股筋骨若不联属，如病初起者焉。神庙时，为管库近侍，绰号"徐雌才"，云苏若霖与应元契厚，在大工时每请应元会饮，差去内官，即曾引见今上于藩邸者数人，而内官监总理吴得中更与应元厚请，掌家躐升乾清宫管事，如王朝用故事，寻降处云。赵进教亦系孙暹名下，逆贤、应元之嫖赌弟兄。因无赖随福藩之国，秩甚卑。天启五年冬，逆贤听其密禀谗谮，将福藩伴读崔进，于进表到京之日，几置之死，赖永贞力救始免。逆贤复破旧例，乘福藩差进教来京，奏升御马监里草场贴场，升玉带内府骑马，看守宝月亭。先帝游幸，亦屡得瞻仰天表云。至七年夏，先贤病死，丧葬极其盛也。
　　李实，北直雄县人。万历六年，选入读书正途，二十九年十月神庙点为光庙半读。泰昌元年八月，升秉笔掌御马监印，先帝登极后，差往选皇后。天启元年夏，差往苏杭织造。实为人朴素无文，惟听掌家樊得和、孙昇等提掇，众享其利，而实司其名。先因杨姜之事，颇与巡抚周起元不睦，及南乐通线索与逆贤，而崔呈秀等次第布阱，于六年二月丙逆贤勒要实空印，本著李朝钦等串谋，同孙昇等填写，七君子之命始毙。此事累臣始终未见此本。夫空印本既出自孙异之手，果是何人凑砌？江南事件果属何人捏稿填真？事关进呈，岂一人一手可能做得？惜崇祯元年七月初四日圣明召对时，只辨朱墨之压否何如？竟未调取实。从来别本与此本对字迹，但究及写真之人，则自有写稿造谋之人，再比对原本红字，是谁所批。当时王体乾、梁栋、李永贞、石元雅、涂文辅五人之字迹，亦易识也。必如历历实核，直求到底，朝钦虽死，孙昇等见存，便言下明白矣。乃止以墨迹盖朱，而指为永贞成案，永贞虽死，真正捏砌填写此本之人，尚漏网幸免扬扬于圣明之世也。实原不知情降南京净军，近亦老死，人尚多怜之。
　　王国泰者，京师人。二十九年选入，孝瑞显皇后司礼监名下也。于李永贞为同脉，谪南畿二十年，光庙登极取回。天启元年退斥后，于大佛寺管工，客氏、逆贤喜之，补今上藩邸局官，遂与徐应元为一派人。天启七年八月升秉笔，掌尚膳监印。十一月发南京，后调承天降净军，今为民。国泰性笃实，多学能书，尚气节，善治生理，广交游，胸中坦率，无机械尖巧也。
　　马谦者，宛平县人。嘉靖四十一年选入，由司礼监写字历升内官监总理，逆贤救命之大恩人也。谦与秉笔梁栋契厚，升乾清宫管事，改名马诚，性刚直，晓营造，虚心采纳，可则可，否则否，敢于逆贤面前持正不阿，即内官监之掌印宋晋、李永贞，咸改容敬惮之。大工门阁三殿，初，万历年间冯御史嘉会掌河南道时，大家估计所需三千万，计工二十年。至天启年间鼎建，冯以少司马亦预估计撙节，乃所费不过六百万。诚区画安详，任劳任怨，祁寒暑雨，未之少懈，不四五年克臻厥成，劳难泯焉。惟曾与总理戴福寿、汪良德、管理翟应奎有隙，而几置之死，人多少之。诚于天启七年春病故，享年将及八十，富宠服食亦极内臣之贵，何其生乐死，安得报康吉如此？抑前世种德，因而今生逸乐耶？不可知已。
　　纪用、石元雅，俱兵仗局出身，好武勇，刘荣名下马献祥掌关防掌司也。凡祖宗以来库藏中所蓄刀、剑、枪、铳，一切武器最利最精者，逆贤以势索敢甚多，且转赐心腹名下胡良臣、葛九思、刘应坤、杨朝等，并侄魏良卿及甥傅应星等无算，此所以利刃在手，逢著便害也。

　　七君子姓名：周忠惠起元、周忠介顺昌、缪文贞昌期、高宗宪、攀龙、李忠毅、应昇、周忠毅宗建、黄忠端尊素。

 

　　卷十六内府衙门识掌

　　《皇明祖训》所载，设立内府衙门，职掌品级，立法垂后，亦尽善尽美。惟是间有《祖训》所未及载，或载而未祥者，谨谱次梗概于左。按内府十二监：曰司礼，曰御用，曰内官，曰御马，曰司设，曰尚宝，曰神宫，曰尚膳，曰尚衣，曰印绶，曰直殿，曰都知。又四司：曰惜薪，曰宝钞，曰钟鼓，曰混堂。又八局：日兵仗，曰巾帽，曰针工，曰内织染，曰酒醋面，曰司苑，曰浣衣，曰银作，以上总谓之曰"二十四衙门"也。此外，有内府供用库、司钥库、内承运库等处，亦胪列于后。
　　司礼监掌印太监一员，秉笔随堂太监八、九员或四五员。设有象牙小牌一面，长寸余，每日申时交接，轮流该正。凡每日奏文书，自御笔亲批数本外，皆众太监分批。遵炤阁中票来字样，用朱笔楷书批之。间有偏旁偶讹者，亦不妨略为改正。最有宠者一人，以秉笔掌东厂，掌印秩尊，视元辅；掌东厂权重，视总宪兼次辅。其次秉笔、随堂，如众辅焉。皆穿贴里，先斗牛，次升坐蟒。先内府骑马，次升凳杌。禄米每升一级，则岁加禄米十二石。各家私臣：曰掌家，职掌一家之事；曰管事，办理食物、出纳银两；曰上房，职掌箱柜锁钥；曰掌班、领班，钤东西班答应官人；曰司房，打发批文书、誊写应奏文书。其下则管帽、管衣靴、茶房、厨房、打听官、看庄宅各琐屑事务也。其余大小衙门，遇有应题奏事情，皆先关白司礼监掌印、秉笔、随堂而始行。凡御前亲近大臣，如乾清宫管事、打卯牌子，其秩亦荣显，犹外廷之勋爵戚臣。然皆得掌各衙门之印，视其宠眷厚薄而钦传异之，不拘资次。司礼监提督一员，秩在监官之上，于本衙门居住，职掌古今书籍、名画、册页、手卷、笔墨砚、绫纱、绢布、纸札，各有库贮之，选监工之老成勤敏者，掌其锁钥。所属掌官四员或六员佐理之，并内书堂亦属之。又，经厂掌司四员或六员，在经厂居住，只管一应经书印板及印成书籍、佛藏、道藏、番藏，皆佐理之。自提督以下，则监官、典簿十余员。第一员监官提督皇史宬并新房；候转提督俱轮流该正，在廊下家宿，专理皇城内一应礼仪、刑名，钤束长随、堂差、听事各役，关防门禁。至逆贤擅政时，令与文书房轮挨，遇双月十六日，前往教场比试武职应袭。其次，六科廊掌司六员或八员，分东西两房，管精微科内外章疏，及内官脚色、履历、职名，月报逃亡事故、数目。其次，人数十员或八员，管二十四员衙门、山陵等处内官职级、姓名，撰写每日传行圣旨，稽查门禁，钤束当差、听事，题奏应行礼仪、应颁赏赐。其次，六科廊誊黄写字一员。其次，管掌写字，则按节令挨次题禀礼仪文书及赏例，或百员，或数十员，分两班四拨，各若干人。其班按十二支轮之：曰头顶，整一日过夜；曰守早，从卯至申；曰守晚，从申至次日天明；曰末顶，整一日过夜，方得下班歇息四日也。凡遇圣驾朝讲、游幸，穿麟补、红■〈衤曳〉■〈衤散〉，执藤条拦挡者，皆掌司人数写字也。或转经厂司礼监掌司者，则每拨内另有一种衙门写字，共十余员挨补而已。自提督至写字，俱穿■〈衤曳〉■〈衤散〉。凡出入皇城，各门军接与挡道。自内书堂奉旨派拨者名曰正途，其次或乞恩奏保改升者亚焉。

　　按祖宗旧制，必照依钦录姓名，挨次鱼贯升转，罔敢搀越。自逆贤擅政，尽将历练老成之人摈斥、杀害，内御司房或退出，于冷淡衙门林衡等署西，各以名衔前后分管之。其在外之阁票，在内之搭票，一应旨意、圣谕、御札，俱由文书房落底簿发行。所以，如今凡掌司升转文书房者，概削去司礼监衔，都借列内官监衔。其呈禀文书，具见《经手次第》中，然不过逆贤时如此耳！先时从公挨转，虽非外衙门选择委任，尚可观也。而逆贤尽行斥退，信用自己名下，间有一派少不更事之人，非制也。按旧制，后右门即云台右门之北，隆宗门之南，坐东朝西房一连，原名协恭堂。每日早晨，或非朝讲之日，及申时后，掌印公过司房看文书，秉笔、随堂人各有室，挨次细看先，先看文书房外本，次看监官与簿文书。自逆贤窃柄，其规矩荡废无遗，所以事事苟且。万历年间，先监过司房，例印公穿直身，率秉笔等，都是单身入室，其亲信掌班人等一人不得入，机密禁近理应如此。奈王体乾党附无骨，而逆贤不识字，遂公然于乾清宫大殿上看文书，或懋勤殿板房看文书，硬拆实封，高声朗诵。又挨次到各人直房，那一家管文书，看直房掌班、司房官人肯不出宫门，不张权势，如累臣者乎？不过大同房议批改正也。如欲君德昭明，左右得人，须先振刷内书堂起。欲章疏不泄漏，权不旁落，须有好明白印公，不徇私，不惮劳，仍复早晚过司房之旧制始。如欲真才柄用中外，不水火，须大破逆贤积习为官，择人不为自己子孙，择官始在圣主，自无一番一番如传舍用人之理。在内臣亦闻风观感，群于为善，庶免本官势倒连累退斥之患，此必得虚明为国，淡名利忘报复之人柄政。当朝立贤无方，庶可办此，若只悠悠忽忽，张三败了，便将他支派退净，李四败了又如此？赵甲王乙又如此？纵有真心为国，束身自好者，恐亦孤掌难鸣也。东海逝波，其奈之何哉？凡御前面考随堂、秉笔，自崇祯元年冬，钦出"事君能致其身"题者，郑大监之惠、曹太监化淳中式始。至十二年夏李太监承芳署司礼印时，其名下顾三聘者，亟图速化，遂密托己之名下，王建鼎代选于众时艺一篇，被巡绰官发其事，李不得已，奏知圣上，立将三聘责毙，降建鼎净军，发南海子看守墙铺。其年秋，李褫职逮狱。偶言及此，累臣曰：重惩三聘甚当。李曰：何也？累臣曰：彼草野寒士，或迫于家贫亲老行险，徼幸世所间，有罪不致死，今三聘职叨典礼，于御前面考随堂、秉笔，自崇祯元年冬乃敢藐视宪典，迫挟名下，任性冥行至此，便是犯一"欺"字了，于臣子之谊安乎？严惩处死不为苛也。

　　内书堂读书，自宣德年间创建，始命大学士陈山教授之，后以词臣任之。凡奉旨收入官人，选年十岁上下者二三百人，拨内书堂读书。本监提督总其纲，掌司分其劳，学长司其细，择日拜圣人，请词林众老师。初则从长安右门入，北安门出；后则由北安门出入。每学生一名，亦各具白蜡、手帕、龙挂香，以为束修。至书堂之日，每给《内令》一册，《百家姓》、《千字文》、《孝经》、《大学》、《中庸》、《论语》、《孟子》、《千家诗》、《神童诗》之类，次第给之。又每给刷印仿影一大张。其功课，背书、号书、判仿，然判仿止标日子、号书，不点句也。凡有志官人，各另有私书自读，其原给官书，故事而已。派年长有势力者六人或八人为学长，选稍能写字者为司房。凡背书不过、写字不堪，或损污书仿、犯规有罪者，词林老师批数目，付提督责之。其余小事，轻则学长用界方打，重则于圣人前罚跪，再重扳著几炷香。扳著者，向圣人前直立弯腰，以两手扳著两脚，不许体屈，屈则界方乱打如雨。或一炷香、半炷香，其人必眼胀头眩，昏晕僵仆，甚而呕吐成疾者。此最酷、最不近理之法也。凡强凌弱、众暴寡、长欺幼者，每贿托学长，借公法以报私怨，此第一陋套，所宜痛革者也。嘉靖年间，读书官人有年少贪睡者，散学时，人叫不起，遂锁在内，半夜闻有呼殿声，仪卫甚众，云：圣人到，搜得此官人。圣人曰：既得见我，可谓有受教之分，视有何书？取来我亲教之。不意案有《大统历》一册，乃指诵一周至天明，向人言如此试，令背诵一字不差。又姜淮者，年少有口，值殷太史士瞻教书，偶不在室，淮戴其纱帽，束其带，正在室中摇摆作势，殷猝至，淮不知，带插横解法，殷不怿，淮曰：师父还系玉带哩！此银带何足贵？殷笑而释之，归寓向夫人备道相笑。万历初殷入相，束玉夫人尚忆淮名，白殷托冯太监保察之，见任御马监奉御，随令赴殷寓拜见师母。殷山东人罢相致仕时，淮送至天津始回。凡读书官人，遇令节朔望，亦放学一日。其每日暮放学，则排班题诗，不过"云淡风轻"之类，按春夏秋冬，随景而以腔韵题毕，方摆列鱼贯而行。有不知而搀越者，必群打诟辱之。别衙门官遇学生排班行走，必拱手端立让过。即司礼老公，遇之亦然。凡各衙门缺写字者，即具印信本奏讨，奉旨拨若干名，即挨名给散。至逆贤时，此制大坏无余，殊可叹也。凡内书房官入，已拨散将完，无人读书。该监题知，于二十四衙门官占官下及监工，改读书以补之。其实事久弊生，冥顽贪诈，或粗犷凶猾，总非作养人才良法也。如欲痛改前辙，只在圣主右文主持于上，好印公提督掌司振饬于下，不吝教，不惮烦，词林老师激劝于外，不倚势，有良心；学长晓事，年长应之于中。不三五年即有成效，十年内外，国家自享真才之用，消无黄之战于庙堂，衍无疆福泽于亿世，顾惟在位者加意何如耳？礼仪房，署在东安门外，旧都府草场之东向南，提督太监一员，掌印、秉笔摄之。掌司及写字、管事各数员，本房长随数员。掌管一应选婚吉礼。每年四仲月，选乳媪，生男十口，生女十口，月给食料，在妳子府居住。凡宫中有喜，铺月子房，生男生女各一二口，在文华殿西北临河之小房住。及报生皇子，则用生女妳口，皇女则用生男妳口。弥月剪发，百日命名，及请发、留发、入囊、册立、册封、选妃、打扒角、选驸马，一应礼仪，皆经理之。中书房，掌房官一员，散官十余员，系司礼监工年老资深者挨转。专管文华殿中书所写书籍、封联、扇柄等件承旨发写，完日奏进御前。凡宫中糊饰，如不放外匠，只是监工并学手艺牌子糊饰，挨转此处并御前作。至贫老无依，则发外经厂看守，以待毙焉。凡司礼监掌印、秉笔、随堂，故后各有牌位，送外经厂供安；各有影像，送西直门外大佛寺供安。看厂监工，守寺僧人侍香火不绝也。
　　御前作，掌作官一员，散官十余员，亦是监工年老资深者挨转。专管营造龙床、龙桌、箱柜之类。合用漆布、桐油、银朱等件，奏准于甲字库关支。

　　已上二处亦掌印或秉笔提督之。
　　司礼监外差。南京正副守备太监二员，关防一颗，其文曰："南京守备太监关防"。护卫留都，为三千里外亲臣。辖南京内府二十四衙门、孝陵神宫监官。奏进神帛、鲥鱼、苗姜等鲜。各衙门印文，比北京多"南京"二字。孝陵神宫监掌印太监一员，别衙门可升，不系司礼监也。辖本陵佥书、掌司，及谪种菜净军人等。

　　天寿山守备太监一员，关防一颗，辖十二陵掌印、佥书、工部厂掌司等官。凡每年清明，亲率各掌印来京，奏添土木。每岁进松花、黄连、茶、核桃、楱、栗等果。各陵皆有晾果厂在京。

　　凤阳守备太监一员，关防一颗。护卫皇陵，辖佥书数十员，兼管高墙犯罪宗室。湖广承天府守备太监一员，关防一颗，佥书数十员。辖承德、荆襄地方，护卫显陵，征收籽粒。每年进茶、扇、葛布、香茶、手巾。太岳太和山，镇守太监一员，关防一颗。辖均州等处。经管本山香火、羽流，进榔梅、鹰嘴笋、骞山茶等件。正阳等九门、永定等七门，正副提督二员，关防一颗。
　　已上六处，秩在文书房监官之上，并孝陵掌印，各有敕论。
　　又，正阳等门掌司一员，秩视六科廊，然不随内转，缺则补之，近已裁革不补。大坝等马房正副提督太监二员，敕谕关防，秩在文书房之次。外衙门官亦间任之。苏杭织造太监一员，亦有敕渝关防，秩视秉笔，而安逸尊富过之。万历年间，惟孙太监隆，先监之同年也。多学善书，曾刻《通鉴总类》中《鉴录》等书，所造清谨堂墨，款制精巧，犹方于鲁、程君房，而剂料精细，为殊胜焉。神庙最重之，今不易得也。隆在苏杭日久，又以暇日重修西湖苏堤，从容儒雅，盖事办而民不扰，大得东南民心，至今思之未艾也。掌印王体乾、秉笔王文致，皆隆名下也。今上即位，怜东南财物凋敝，特停止不差。东厂。自成祖即位，永乐十八年始置。其外署在东安门外迤北。提督太监一员，关防一颗，敕论最为隆重。凡内官奉差关防，皆曰某处内官关防，惟此处篆文曰："钦差总督东厂官校办事太监关防"。自泰昌元年九月，先帝登极后，历掌东厂者，邹义、沈荫、宋晋也。至天启四年春，逆贤掌厂。其年夏，李永贞偶分批一疏，累臣见面上关防，因禀永贞曰：此厂何如直省提督学道关防？彼俱因避御名，题请改铸，此臣子尊君之体，不忍缺者。东厂系内府亲近衙门，何三四年尚用旧关防，无人题请改铸？可乎？永贞始窃叹称曰：老爹素通六经，可谓识体。即转白逆贤？曰：真字我尚不识，这篆字谁能认得？随令厂司房呈稿具题改铸，更"官校"曰"官旗"也。及六年以后，内臣纷纷出镇，值陶文讨铸关防，不过日内臣、内官足矣。不意阁票欠详，先帝御札于阁票内误增"太监"二字，王体乾等不达体制，含糊奉行，未之奏正。闻近日铸给者，亦多称《太监》，各人原疏可证也。本厂设掌贴刑千百户二员，掌贴领班司房四十余名，圆帽、皂靴，穿直身。十二颗管事圆帽、■〈衤曳〉■〈衤散〉、皂靴。其挡头办事百余名，分子丑寅卯十二颗，圆帽、■〈衤旋〉褶、白靴。番役千余名。外署大厅之左小厅，供岳武穆像一轴。厅后砖影壁，雕后狻猊等兽、狄公断虎故事，存此者良有深意也。大厅西有祠堂，内供从来掌厂职名牌位，前有坊曰"百世流芳"。稍南，有狱一处，凡重犯则系此，轻犯干连则在署外之店也。署西南有门以通出入，向南大门不恒开也。近年，将西门改墙，而井中水无故泛滥，是以郑太监之惠、李太监承芳相继褫职，逮刑部狱，人或以为宜仍开西门为妥云。凡中府等处，会审大狱，北镇抚司拷讯重犯，本厂皆有人听记，其口词一本，拶打数一本，于当晚或次早奏进。每日访看兵部，有无进部，有无塘报。京城各门，皇城各门，关防出入，俱有事件奏闻。或地方失火，或雷击何物，亦奏闻之。每月晦日，奏报在京杂粮、米、豆、油、面之价。此祖宗良法深意，欲九重之上览物价之多寡，即知晨岁之丰歉，以商贾之通塞，即知道路之险夷，总留意民岩第一义也。凡皇城禁地人命，亦皆有事件。其内署在东上北门之北街东混堂司之南。万历初年，冯太监保奏建。古槐森郁，廨宇肃然，凡各处办事打来事件，皆到内署，先见厂公心腹内官，发司房删润奏之。逆贤专政时，所独信任者李朝钦耳。天启元年二月，因囗囗之患，将元武门外入卖货物大市，奏旨挪改于东安门外戎政府街，民间谣曰："大市去矣"。至七年秋，皇极等殿告成，后奉圣谕前朝后市之义，仍将大市移入元武门外。时先帝违和久，逆贤因饬夜禁，被巡捕提督张体乾一言所激曰：夜巡非不禁，奈有内里犯夜巡军，那敢问。又因客氏之母，路遇一醉内官争道，恶骂驰去。逆贤大怒，遂猝布旗番，即于初三日晚，捉得夜行内官陈乌眼等十余人，听李朝钦之言，乘大市之日，贤亲自到内东厂，将犯夜内宫，各狠打一顿，有发凤阳，有发南海子者，致死于路者数人。逆贤坐板，由元武门入，王体乾等凡在河边居住掌家，皆望麈跪伏道旁，俟贤过方起。其市上买卖人观看，亦有叩头匍匐，俟过而方起者，此逆贤肆毒作威之末一著也。内署有扁曰"朝廷心腹"。有至圣堂，有井。其掌厂公宫中直房，有钦给密封牙章一枚，凡事件应封奏者，以此钤封。逆贤擅政，更造一差大者，曰"东厂密封"。凡在贤左右念本章者，苏雄、陈福寿、李朝钦、裴有声也。每日清晨，叩头旁立，挨次回通本封、本票、本话者，李永贞、石元雅、余文辅三人。如孙进、郝隐儒等，概不闻也。凡先帝御前奏念事件，亦止此三人，李朝钦等亦不及也。
　　内官监掌印太监一员，其所属有总理、管理、佥书、典簿、掌司、人数、写字、监工。自典簿以下，分三班，宫中过夜。每班掌司第一人曰掌案，所管十作，曰木作、石作、瓦作、搭材作、土作、东作、西作、油漆作、婚礼作、火药作，并米盐库、营造库、皇坛库、里冰窨、金海等处。凡国家营建之事，董其役；御前所用铜、锡、木、铁之器，日取给焉。外厂甚多，各有提督、掌厂等官。真定府设有抽印木值管理太监一员，则内官监之外差也。四年一拨，只有本监公文，无敕书关防。及宝坻县收籽粒，西湖河差，大石窝、白虎涧等处，各有提督，俱外差也。凡外方修建，分封藩王府第，亦是管理外差也，须数万金营求，方能到手，领敕书关防前去，工竣即回。天启元年，湖广衡州府修桂藩府第，管理翟应魁递银四万未能得，黄用费五万即得之，余差可以例其多寡矣。无惑乎桂藩地基不坚，殿宇倾塌也。凡大行帝后陵寝，妃嫔皇子女薨修造坟茔，及完姻修理府第，皆其职掌。天启元年春，庆陵工兴，御前所发帑银五十万，即有分侵八万者矣，欲坚美完善，得乎？至七年春，今上大婚礼成，藩邸殿宇及陈设器具，俱涂饰草率，皆李永贞贪其侵冒，包工了事，漫不加意之所致也。可恨极矣！永贞伏法，而经管员役漏网，谓非孔方之力哉？
　　御用监，掌印太监一员，里外监把总二员，犹总理也。有典簿、掌司、写字、监工。凡御前所用围屏、摆设、器具，皆取办焉。有佛作等事，凡御前安设硬木床、棹、柜及象牙、花梨、白檀、紫檀、乌木、鸂鶒木、双陆、棋子、骨牌、梳栊、樏甸、填漆、雕漆、盘匣、扇柄等件，皆造办之。仁智殿有掌殿监工一员，掌管武英殿中书承旨所写书籍、画扇，奏进御前，亦犹中书之于文华殿中书也。司设监，掌印太监一员，有总理、佥书等官，如内官监。而所职掌者，卤簿、仪仗、围幕、褥垫，各宫冬夏帘、凉席、帐幔、雨袱子、雨顶子、大伞之类，事最烦苦，远不逮御用监、内官监有盈余肥润也。如遇御前打点库藏抬箱，则此三衙门之人皆任重抬运，不敢惮劳。

　　御马监，掌印太监一员，有监督、提督、四卫营勇士、小厮。有监官、典簿、掌司、写字、拿马、象房、掌房等官。牙母象九只，各居一房，缺则外象房补之。金鞍作、长随房等处，各有监工。本监象房之东，有里草栏、草场；皇城之外有天师庵草场、旧都府草场。天启六年夏，旧草场失火，逆贤率内外官员军士人等救扑，三日始息。都城东北有大坝等二十四马房，大坝城垣，逆贤重创一新，李鲁生巡青之疏所谀者是也。凡逆贤出外到此，则于城楼上升座饮酒，至夜则花炮、巧线、盒子、烟火之类，皆在城下放看，如元宵焉。
　　神宫监，掌印太监一员，司礼监监官或文书房无力者升之。有佥事、掌司十余员。在端门之左，九庙在焉。四孟之朔，圣驾新享之。正旦及别朔，或遇日食，则改卜于初五前后行。其余节令，祀事惟谨，即外太庙也，其地无敢畜犬者。万历年间，掌印杜用养一獬■〈犭八〉小狗，最为珍爱，东厂李太监后访知之，指为违禁不敬，声欲参奏，费千余金方得免。
　　尚膳监，掌印太监一员，光禄寺西门提督太监一员，西华门内里总理太监一员，管理、佥书、掌司数十员，写字、监工及外牛房、羊房等厂监工百余员，而抬供养官拨子、长随各数十员。光禄、凉楼、酱房、逢七等项，各有监工坐家名色，职掌造办。每日早午晚奉先殿供养膳品。乾清宫等宫、一号殿、仁寿宫等宫眷月分厨料，各有差等。凡在御掌印、秉笔、管事、牌子、暖阁近侍，及外之内阁、文华、武英殿中书画士棹儿银两，咸光禄寺职掌，用典簿关防缄封。每月酒饭一棹，折银十两有奇；半棹者，五两有奇。到每月晦，照钦赏数目，坐名颁给之。《光禄寺志》可考也。凡遇大典礼，万岁爷升大座，则司礼监催督光禄寺备办茶饭，钟鼓房承应九奏之乐。有所谓炮凤烹龙者，凤乃雄雉，龙则宰白马代之耳。至如南京等处进各样鲜品，皆属收纳。天启以前，凡圣驾每日所进之膳，俱司礼监掌印、秉笔、掌东厂者二、三人轮办之，近年改由此监，亦节省意。至十三年，复令司礼掌印、掌厂、秉笔炤先年例挨月轮流办膳，仍遵祖制也。尚宝监，掌印太监一员，佥书等官数十员。职掌御用宝玺、敕符、将军印信。其所可知者，尚宝司凡所领者，曰"皇帝奉天之宝"，郊天斋醮用之；曰"尊亲之宝"，上尊号用之；曰"亲亲之宝"，有大小二颗，与藩府用之；"诰命之宝"、"敕命之宝"、"广运之宝"，则用之最多也。"御前之宝"，则宫中库藏、箱锁用之；曰"御药谨封"，则牙刻者也，御药房用之；凡敕命远出者，仍用一黄纸封套，上下悉用牙刻方宝封识之，其文曰"丹符出验四方之宝"。其余咸玉刻也。凡宝皆内尚宝女官掌之。遇用宝，则尚宝司以揭帖赴尚宝监，监请旨，然后赴内司领取。岁用宝三万余颗，岁用宝色银六十余两，工部虞恒司办进，别项供亿不尽载也。其余宝玺尚多，不恒用。天启甲子冬，河南巡抚程绍，遣副使张梦鲸进到玉玺，玉质莹洁，款制浑补，其白文曰"受命于天既寿永昌"，似小篆，不甚古，角无元刂缺，的非秦玺，想是宋元时伪造者，惟阁臣魏广微夸大其词，从臾逆贤播告中外，以为此玺之进，正在万方庆祝之前，又值朝政维新之会，显是瑞应，实所以荧惑先帝受贺称庆，藉肆报复云。
　　印绶监，掌印太监一员，佥书、掌司数十员，职掌古今通集库并铁券、诰敕、贴黄、印信、图书、勘合、符验、信符诸事，及南京解文武诰轴。凡追夺诰命，交纳本监，曾同该科给事中、中书舍人，于勘合底簿内附写为事缘由，于本监后小门之西傍河墙焚化。

　　直殿监，掌印太监一员，佥书等官数十员。职掌皇极、建极、中极、武英、文华殿庭、楼阁、廊庑洒扫之役，最劳苦冷局，无大厅公署也。

　　尚衣监，掌印太监一员，管理、佥书、掌司等数十员。掌造御用冠冕、袍服、履舄、靴袜之事。兵仗局之南、旧监库之北，即本监裁缝匠役成造御用之袍房也，又名曰西直房。万历时，凡造上用袍服之里，合用杭绸等绢，例具尺寸数目，于东厂太监处取办之。不知今尚如此否也。万历三十三年冬，御前偶失珍珠袍一件，神庙震怒，命先监矩亲至袍房拷问数次。时掌管内宫王乾、王进、王保三人素不睦，而互讦陷之。先监怒其愚狡，察其实冤，竟不为严旨所拘，再四拶鞫，了无盗袍证据。时王进孱弱，被掠病亡，王乾等奉旨降净军结局。其后数年，宫中有人云：此袍是一贵显宫女偷出，付其答应内官拆碎变卖。人始追感先监之明允淑问也。倘希旨锻炼，则支连蔓引，含冤而死者，宁能再生乎？益知执法者凡事宜虚公详慎可也。都知监，掌印太监一员，甚不显贵，余皆本监写字、长随。各有青红执事衣服。凡圣驾出朝、谒庙等项，在前警跸清道者，即此监之官也。执骨朵，身穿鹦哥等补子，戴平巾或官帽，亦有穿圆领■〈衤曳〉■〈衤散〉者。其人极寒苦，难以升转，下下衙门也。

　　惜薪司，掌印太监一员，总理数十员，佥书、掌道、写字、监工数十员，各外厂又数十员。专管宫中所用柴炭，及二十四衙门、山陵等处内臣柴炭。每月初四、十四、廿四日，开元武门，放夫匠及打扫净军，抬运堆积粪壤。每年春暖，开长庚、苍震等门，率夫役淘浚宫中沟渠。正旦节安彩妆。凡遇冬寒，宫中各铜缸木桶，该内官添水凑安铁刍其中，每日添炭，以防冰冻、备火灾，候春融则止。皆惜薪司事也。凡宫中所用红箩炭者，皆易州一带山中硬木烧成，运至红箩厂，按尺寸锯截，编小圆荆筐，用红土刷筐而盛之，故名曰"红箩炭"也。每根长尺许，圆经二三寸不等，气暖而耐久，灰白而不爆。如经伏雨久淋，性未过尽，而火气太炽，多能损人，倏令眩晕，昏迷发呕，大人尚可，皇子女婴幼何堪？又宫中咸木做地平墙壁，多缺土气，凡乳母畏寒，皇子女或中此毒，屡致薨夭，良可痛也。顺天府岁供糯米十五五斗，永平府岁供红枣一万五千五百七十斤，于红箩石炭交纳也。厂中旧有香匠塑造香饼兽炭，又塑造将军或福判、仙童、钟馗，各成对，高二尺许，用金彩装画，如门神，黑面黑手，以存炭制，名曰"彩妆"。于十二月廿四日，奉安于宫殿各门两傍，此亦岁暮植将军炭于门傍之遣意也。至次年二月初二日，仍抬归本厂，修补妆新，临年节再安。逆贤专政，则各增而大之，所费百倍于前，傀儡体做法，高八九尺，丈余不等，穿以真正绫绢纻绸，备以真正弓矢兵器，须眉直竖，猛恶如生。又恐无知之人，戏弄损坏，凡该地方近侍，必明灯看守，虽冰雪寒夜，不敢远离，必交接明白，人人敢怒而不敢言也。凡隆德等殿修建斋醮焚化之际，用杨木长柴，宫中膳房用马日柴，内官关领，则片柴也。外有北厂、南厂、西厂、东厂、新西厂、新南厂等处，各有掌厂、佥书、监工，贮收柴炭，以听关支。

　　钟鼓司，掌印太监一员，佥书数十员，司房、学艺官二百余员。掌管出朝钟鼓。凡圣驾朝圣母回，及万寿圣节、冬至、年节升殿回宫，皆穿有补红帖里，头戴青攒，顶缀五色绒，在圣驾前作乐，迎导宫中升座承应。凡遇九月登高，圣驾幸万寿山；端午斗龙舟，插柳；岁暮宫中驱傩；及日食、月蚀救护打鼓，皆本司职掌。西内秋收之时，有打稻之戏，圣驾幸旋磨台、无逸殿等处，钟鼓司扮农夫■〈飠動〉妇及田畯官吏，徵租交纳词讼等事，内官监衙门伺候合用器具，亦祖宗使知稼穑艰难之美意也。又过锦之戏，约有百回，每回十余人不拘，浓淡相间，雅俗并陈，全在结局有趣，如说笑话之类。又如，杂剧故事之类，各有引旗一对，锣鼓送上，所扮者备极世间骗局丑态，并闺壶拙妇呆男，及市井商匠刁赖词讼，杂耍把戏等项，皆可承应。又，御用监武英殿画士所画锦盆堆，则名花杂果，或货郎担，则百物毕陈，或将三月韶光、富春山子陵居等词曲，选整套者分编题目，画成围屏，按节令安设。总皆祖宗原因，圣子神孙生于宫壶之中，长于阿保之手，所以制此种种作用，无非广识见，博聪明，顺天时，恤民隐之意也。猗欤盛哉！意渊微矣。又，上元之前，或于乾清宫丹陛上安七层牌坊灯，或寿皇殿安方圆鳌山灯，有高至十三层者，派近侍上灯，钟鼓司作乐赞灯，内府供用库备蜡烛，内官监供奇花、火炮、巧线、盒子、烟火、火人、火马之类。诚所谓瞬息之乐，妆点太平，或藉此孝娱圣母，未为不可。但火烛担惊，糜费甚钜，思及民瘼，实可惜焉。又，木傀儡戏，其制用轻木雕成海外四夷蛮王及仙圣、将军、士卒之像，男女不一，约高二尺余，止有臀以上，无腿足，五色油漆，彩画如生。每人之下，平底安一榫卯，用三寸长竹板承之，用长寸余、阔数尺，深二尺余方木池一个，锡镶不漏，添水七分满，下用凳支起，又用纱围屏隔之，经手动机之人，皆在围屏之内，自屏下游移动转，水内用活鱼、虾、蟹、螺、蛙、鳅、鳝、萍藻之类，浮水上。圣驾升殿，座向南。则钟鼓司官在围屏之南，将节次人物，各以竹片托浮水上，游斗顽耍，鼓乐喧哄。另有一人，执锣在旁宣白题目，赞傀儡登答，道扬喝彩。或英国公三败黎王故事，或孔明七擒七纵，或三宝太监下西洋、八仙过海、孙行者大闹龙宫之类。惟暑天白昼作之，如耍把戏耳。其人物器具，御用监也；水池鱼虾，内官监也；围屏帐帷，司设监也；大锣大鼓，兵仗局也。乍观之似可喜，如频作之，亦觉烦费无余矣。先帝最好武戏，于懋勤殿升座，多点岳武穆戏文，至疯和尚骂秦桧处，逆贤常避而不视，左右多笑之。自天启六年以后，凡御前插科打诨，本有钟鼓司佥书王进朝，绰号王瘸子，抹脸诙谐，公然称赞惜薪司怎样轸恤商人，内府库怎样米积天堆，东厂怎样厘奸剔弊，宝和店怎样裕国通商，内修朝政外镇边疆，或称好个魏公公，或夸好个魏太监。逆贤居之不疑，自以为美，先帝圣颜亦为喜悦。回想宪庙时，汪直擅权，尚有怀恩之流，居帝左右，所以阿丑敢谲谏也。今王体乾既熟软巧媚，在王瘸子不过俳优贱役，自然因而化之，可叹也。已因想称功颂德，又宁止章疏间哉？五年之九月九日，驾幸万寿山，钟鼓司太监邱印执板清唱《雒阳桥记》内之"攒眉黛锁不开"者一套。至六年九月登高，邱印仍唱此曲，识者已哂其不合景，失大体矣。抚今思昔，亦莫之为而为，良非佳兆云。神庙孝养圣母，设有四斋近侍二百余员，以习宫戏外戏。凡慈圣老娘娘升座，则不进承应外边新编戏文，如《华岳赐环记》，亦曾演唱，是日神庙侍侧，见权臣骄横，宁宗不振，至云"政由宁氏，祭则寡人"。神庙亦瞩目不言者久之。先是仁圣陈老娘娘在时，凡过节令闻，必恭请两宫圣母于乾清宫大殿升座。神庙先在云台门之下，朝北立候。仁圣老娘娘轿至景运门，慈圣老娘娘轿至隆宗门，神庙即居中朝北跪接，候两轿俱至乾清门方起。中宫王娘娘扶请仁圣老娘娘，皇贵妃郑娘娘扶请慈圣老娘娘，入宫升座，神庙递酒膳，下气怡声，膝行叩拜，周旋中礼。倾心孺慕，从来古今帝王圣孝所希觏也。神庙又自设玉熙宫近侍三百余员，习宫戏外戏，凡圣驾升座，则承应之。又，蔡学等四十余人，多怙侈不法，自万历己亥秋，俱下镇抚司狱，至庚申秋，光庙始释，然瘐死者已十之三四也。此二处不隶钟鼓司，而时道有宠，兴暖殿相亚焉。
　　宝钞司，掌印太监一员，管理佥书十余员，掌司、监工数十员。每年工部商人办纳稻草、石灰、木柴若干万斤；又香油四十五斤，以为膏车之用。抄造草纸，竖不足二尺，阔不足三尺，各用帘抄成一张，即以独轮小车运赴平地晒干，类总入库，每岁进宫中以备宫人使用。至圣上所用草纸？系内官监纸房抄造，淡黄色，绵软细厚，裁方可三寸余，进交管净近侍收，非此司造也。神庙至先帝，惟市买杭州好草纸用之。祖宗时抄造印板及红印，闻其在库中贮之。其衙门，左临河，后倚河。有泡稻草池。每年池中滤出石灰草渣，二百余年，陆绩堆积，竟成一卧象之形，名曰"象山"。有作房七十二间，各具一灶，突朝天，名曰"七十二凶神"。凡空阔土地，最宜种蔬，今蛙圃绵亘，桔槔相闻，若田家清野之象云。
　　混堂司，掌印太监一员，佥书、监工数员。职司沐浴堂子。惜薪司月给柴草，内官监拨有役夫。今事皆废驰。凡内官皆于皇城外有堂子之佛寺沐浴，有选不中净身男子，俗称"无名白"，即古之私白者，为之擦澡讨赏。该寺僧擅其利，而无名白分其余润。故内官全不来司沐浴也。

　　银作局，掌印太监一员，管理、佥书数员，写字、监工数十员。专管造金银铎针、枝个、桃杖、金银钱、金银豆叶。豆者，圆珠重一钱或三五分不等，豆叶则方片，其重亦如豆。不拘，以备钦赏之用。又，造花银，每锭十两不等，止可八成。又，祖宗旧制，有票儿银者，重十两、五两、三两、一两至一钱之方块也，其色止有六七成，有分两印字。逆贤擅政，久废不造，止以细丝银分赏，遂失祖宗节省之意，可惜甚焉。浣衣局，掌印太监一员，佥书等数十员，惟此署不在皇城内，在德胜门迤西，俗称"浆家房"者是也。凡官人年老及有罪退废者，发此局居住，内官监例有供给米盐，待其自毙，以防泄漏大内之事，法至善也。天启七年十一月，客氏笞死于此。

　　兵仗局，掌印太监一员，管理、佥书十余员，军器库提督一员，掌关防司一员，掌司、写字、监工数十员。即掌造刀枪、刺戟、鞭斧、盔甲、弓矢各样神器。又火药局一处，属之宫中。元宵上鳌山顶上之灯，例点放神器三位，则监工事也。凡每年七夕，宫中乞巧小针，并御前铁锁、锤、钳、针剪之类，及日月蚀救护锣鼓响器，宫中做法事钟鼓、铙钹法器，皆隶之。是以亦称为"小御用监"也。逆贤时，凡解宁远、皮岛等处佛郎机等件，本局库中物为多。巾帽局，掌印太监一员，管理、佥书等数十员。职掌内官、内使小火者平巾官帽。每年入夏，据见在员数，具题移文工部。至冬初，即于节慎库领银十余万，分散内官，内使人等靴料。凡有羡余，缴进御前。凡新升秉笔，即送朝衣、冠、笏带、鞋一分。凡选中驸马冠靴，中使之家正帽，阍者之猪嘴帽，插柳跑马勇士之圆帽，藩王之国其旗帽靴带若干分，皆本局造送，奏于工部支领工价。其署后临河，有梓潼帝君庙，传云神像，是顺流漂入，至此不动，遂祠祀之签最灵。针工局，掌印太监一员，余与巾帽局同。职掌内官人等冬衣、夏衣，每年递散一次。遇辰年、戌年，冬散铺盖银一次。凡宫中做法事，扬幡棹围等件，皆隶焉。凡内官曾赐蟒衣退出官及病故者，各具本交还本局收也。

　　内织染局掌印太监一员，总理、佥书等数十员，掌染造御用及宫内应用缎匹绢帛之类。有外厂在朝阳门外，浣濯袍服之所。又有蓝靛厂，在都城西，亦本局之外署也。万历三十六年，始建西项娘娘庙于此。其地素洼下，时都中有狂人，倡为进士之说。凡男女不论贵贱，筐担车运，或囊盛马驮，络绎如织，甚而室女艳妇，藉此机会，以恣游观，坐二人小轿，而怀中抱土一袋，随进香纸，以徼福焉，可笑也。此先监没后光景也。又数年，神庙宫中偶兴"掉城"之戏，于御前十余步外，画界一方城，于城内斜正十字，分作八城，挨写十两至三两止。令司礼监掌印、东厂秉笔及管事牌子，递以银豆叶八宝投之，落于某城，即照数赏之。若落迸城外及压线者，即收其所掷焉。至戊午年，遂有建□□□□□之变，失抚顺、开原等处，此戏始不作也。

　　酒醋面局，掌印太监一员，管理等官，与别局相若。职掌内官宫人食用酒、面诸物，浙江等处岁供糯米、小麦、黄豆及谷草、稻皮、白面有差，以备御前宫眷及各衙门内官之用，与御酒房不相统辖。

　　司苑局，掌印太监一员，管理等官同前。职掌宫中蔬果，及种艺之事。岁用黑豆、谷草，山东等处岁供之。御前所用瓜菜、茶料，俱此局与林衡等署、上林苑、南海子同办之。

　　已上总谓之廿四衙门，惟浣衣局在皇城之外也。
　　内府供用库掌印太监一员，总理、佥书、写字、监工共百余员。专司皇城内二十四衙门、山陵等处内官食米。每员每月四斗。神庙时，张明掌此印，插稻子或烂米，甚而至有三斗半者。孙成掌此印，将天厨之米，亦罄尽。有油蜡等库，厅前悬一木鱼，长可三尺许，以示有余粮之意。后库上有瓦鸽子一，相传已久，不知何所取意也。凡御前白蜡、黄蜡等、沉香等，香皆取办于此库。其印非九重倚毗最有宠眷者，不得掌也。司礼掌印、东厂秉笔，管事牌子等，岁赐禄米，各于季冬奏过给散之。宫中各长街设有路灯，以石为座，铜为楼，铜丝为门壁。每日晚，内府库监工添油点灯，以便巡看关防。逆贤擅政，尽废之，以便冥行，莫敢言者矣。

　　司钥库，掌印太监一员，管理、佥书等官数十员。凡宝源局等处铸出制钱，该部交进本库，备御前讨取赏赐之用。库中积有历代古钱，洪武以来大钱。逆贤引导先帝，滥赐左右，几无孑遗。一日，御前旧钱内，偶得天启钱，大小数枚，色甚古。遍问人，无知者。李永贞到直房，向累臣说之。累臣随告假到外直房，于《史》内及《袁氏丛书》、《玉篇》等书内查出，梁萧庄、魏元法僧及南诏，俱有此年号，及万岁爷共四矣。此进拟年号之宰相，不多读书之明验也。惜累臣身为人役，不能亲到御前奏对，而反为招妒之媒，岂非命耶？凡乾清宫等门及东华、午门锁钥，皆本库监工，于五更三点时自宫中发出，分启各门，其钥即缴回。其印文曰："司钥库印"，俗曰"天财库"。
　　内承运库，掌印太监一员，近侍、佥书十余员。掌司等官数十员。职掌库藏。在宫内者曰内东裕库、宝藏库，皆谓之里库。其会极门、宝善门迤东，及南城磁器等库，皆谓之外库也。凡金银、纱罗、纻丝、织金闪色绵绒、玉带、象牙、玛瑙、珠宝、珊瑚之类，总隶之。又浙江等处，每岁夏秋麦米，共折银一百万有奇，即国初所谓"折粮银"，今所谓"金花银"是也。候解到京，于每季仲月，由长安右门入，径进本库交收。此印及直殿监印、钟鼓司、混堂，灵台等印，皆本衙第一员佥书挨掌，不系贵近内臣掌。至崇祯三年冬，董实事发之后，此印便改内臣掌也。凡内臣升玉带，于本库领取。及褫降、病故，其名下仍具本交还。近年奉旨升玉带者，亦如外臣自备，殊公私两便也。南京供应机房太监一员，则本库外差，有敕谕关防，所谓汉府织造是也。

　　灵台，掌印太监一员，近侍、佥书数员。看时刻。近侍三十余员，学习数十员。凡遇收选官人，则拨三四十名年幼者，读《步天歌》、《阴阳杂注》、《天官星历》等书，习写算，观星气，轮流上台，以候变异，呈禀掌印，具呈司礼监，据实奏闻。其占候书曰《观象玩占》、《流星撮要》等书，皆抄写授受，不敢传布于世。外虽有抄本，多差讹不全，未足信也。其教法极严，比司礼监之学规凛肃也。每年造历，系灵台、钦天监公同经管。御酒房，提督太监一员，佥书数员。专造竹叶青等酒，并糟瓜茄，惟干豆豉最佳，外廷不易得也。牲口房，提督太监一员，佥书数员。收养珍禽异兽，有虎城、羊房。
　　弹子房，掌房一员，佥书数员。专备弹弓。所用泥弹，大小有等，以黄布袋盛之。刻漏房，官十数员，不系灵台。专管每日时刻。昼则文华殿后，每一时至，即令直殿监官，入宫换牌。每夜攒点后至天明，则隆宗门外，报几刻水之第一声。而答应长随，接报第二声。如某时初一至初四，某时正一至正四之类，为接班起早之候也。

　　更鼓房，凡有罪内臣，谪司其事。挨年久者一员予牌帽总之，平巾、乌木牌者数人佐之。凡逆贤杀人，皆牌子侯得用下手，今死矣。余者曰二牌，曰定水牌子。其余则净军，每夜五名，轮流上元武门楼打更，自起更三点起，至五更三点止，按数月用藤条击鼓，檀木榔头击点。例只一更一人上楼，不许携灯。晴夜尚可，惟风雨晦冥，苦不可言。如有差误，即责处之。
　　甜食房，掌房一员，协同内官数十员。经手造办丝窝虎眼等糖、裁松饼、减煠等样一切甜食，于内宫监讨取戗金盒装盛，进安御前，兼备进赐各官及钦赐阁臣等项。其造法器具，皆内臣自行经手，绝不令人见之。是以丝窝虎眼糖，外廷最为珍味。又七月十五进献波罗蜜，亦所造也。

　　绦作，即洗帛廒。掌作官一员，协同内官数十员，经手织造各色兜罗绒、五毒等绦花素勒甲板绦，及长随、火者牌繐绦。惟兜罗绒织法传自西域，外无敢私织者。此作与甜食房，皆属御用监辖管，最寒苦可悯。

　　里草场，在皇城内东、御马监大厅之南。永乐初年建，收料豆。至宣德年间，将中府草场之草分受，始立场有仓廒也。中府草场，即旧都府草场。在东安门外妳子府街。永乐初创，收马草。传云是胜国时都督府，故云。天师庵草场，在皇城外东北。正统年间，以张天师旧处建，故名。
　　以上共谓之三场，皆隶御马监，各有掌场太监一员，贴场一、二十员，佥书数十员不等。甲字库，职掌银朱、乌梅、靛花、黄丹、绿矾、紫草、黑铅、光粉、槐花、五卮子、阔白三梭布、苎布、绵布、红花、水银、硼砂、藤黄、蜜陀僧、白芨、栀子之类，皆浙江等处岁供之，以备御用监奏取。

　　乙字库，职掌奏本纸，票榜纸、中夹等纸，各省解到胖袄以备各项奏领。丙字库。每岁浙江办纳丝棉、合六丝串、五丝荒丝，以备各项奏讨。而山东、河南、顺天等处，岁供棉花绒，则内官之冬衣、军士之布衣，皆取于此。

　　丁字库，每岁浙江等处，办纳生漆、桐油、纸、黄熟铜、白麻、檾麻、黄蜡、牛筋、牛皮、鹿皮、铁线、鱼胶、白藤、建铁等件，以备御用监、内官监奏准领取。

　　戊字库，职掌河南等处解到盔甲、弓、矢、刀、废铁，以备奏给。
　　承运库职掌浙江、四川、湖广等省黄白生绢，以备奏讨钦赏夷人，并内官冬衣、乐舞生净衣等项用。广运库，职掌黄红等色平罗熟绢、各色杭纱，及绵布，以备奏讨。
　　广惠库，职掌彩织帕、梳栊抿刷、钱贯钞锭之类，以备取用。
　　广积库，职掌净盆焰硝、硫黄，听盔甲厂等处成造火药。凡京营春秋操演，皆取给于此。赃罚库，职掌没官衣物等件，或作价抵俸给官。
　　以上总谓之曰十库，各有掌库一员、贴库数员，佥书数十员不等。然库自戊字之后，不全用十干者，已者已也，止也。是以改用别名也。逆贤自甲字库出身，惟倚任李宗政为掌库，余九库听宗政指挥。先帝时，凡宫中喜庆以及万寿圣节，御马监、三草场并此十库，俱随宫内关领银铎针、枝个，比别衙门示优异焉。复奏讨关防，令掌场库者掌之，其篆文一行直下，不过曰某字库、某草场关防而已。万历时，在京亲藩如潞王、福王；先帝时，在京亲藩如瑞王、惠王、桂王各府承奉等官，止有食米、冬衣。惟天启年间，今上信邸承奉等官，俱随宫内关赏，盖先帝友于至谊，祖宗以来所希有也汉经厂，释典具宗教两门，而诵经持咒，劝化群生，此度世津梁，必不可缺者。我二祖列宗咸多御制序文，隆重佛典，自宫壶藩封以及学士大夫，近而村里，远则边塞，罔不藉佛力以寓劝化，布经典以坚款贡。神庙在宥，孝侍两宫圣母，琳官梵刹遍峙郊圻，丹篆梵文无远弗届。皇城内旧设汉经厂，内臣若干员。每遇收选官人，则拨数十名习念释氏经忏。其持戒与否，则听人自便。如遇万寿圣节、正旦、中元等节，于宫中启建道场，遣内大臣瞻礼，扬幡挂榜，如外之应付僧一般。其僧伽帽、袈裟、缁衣，亦与僧人同，惟不落发耳。圆满事毕，仍各易内臣服色。神庙曾选择经典精熟、心行老成、持斋者数员，放习宫女数十人，亦能于佛前作法事，行香念经，若尼姑然。又，万历初年，冯太监保掌司礼监印，时辅臣张江陵居正也。时款贡伊始，宣大巡抚移咨言□求佛经，江陵以书答曰：□王求经求僧，此悔恶迁善之一机也。南北数百万生灵之命，皆系于此。天祐中华，故使虎狼枭獍，皆知净修善业，皈依三宝。我圣祖所谓"佛氏之教，阴翊王化"，不虚哉！礼曹准公咨，即可题请，不必别疏。但今在京番僧，皆淫秽之人，不通经典，遣去恐为□人所轻耳。所求佛经，须有圣祖御制序文者，乃可与之。公可特作一书谕□王，嘉其善念，曲为开导，示之以三涂六道之苦，诱之以天人福果之说，及念珠坐具亦可裁与，俾益其向化之心，则亦调伏凶人之一大机括也。圣人之道，苟可以利济生民，随俗用其教可也。何必先王礼乐法度而后为功哉？此万历初年事也。至于三十年后，于西直门外万寿寺中建大钟楼，悬大钟一口，钟铸楷字佛经，样式淳古，其音洪大，可闻数十里。是时雨旸，时若香火丰足，此钟日夜撞不绝声，云："十万八千杵"。至天启年间，即废不撞，今不知钟存何处也。累臣少时读《通鉴节要》，中芟节潘氏荣总论，及宋儒崇儒重道书，极厌憎释教，以为惑世诬民最宜摈绝者。后恭睹列圣御制诸经序文，及《旧唐书＆＃8226；太宗文皇帝本纪》所载，贞观三年十二月癸丑，诏建义以来交兵之处，为义士勇夫殒身戎阵者各立一寺，命虞世南、李百药、褚亮、颜师古、岑文本、许敬宗、朱子奢等为之碑铭，以纪功业。又《初学纪》此诏文曰：有隋失道，九服沸腾。朕亲总元戎，致兹明罚。誓牧登陴，曾无宁岁。其有桀犬，婴此汤罗，衔须义愤。终乎握节，各徇所奉，咸有可嘉。虽复项籍，放命封树，纪以邱坟，纪信捐生，丹素著于图像，犹恐九泉之下，尚沦鼎镬八难之间，永缠冰炭。所以树其福田，济其营魄，可于建义以来交兵之处，为义士凶徒殒身戎阵者各建寺刹，招延胜侣，望法鼓，所振变灾火于青莲清梵，所闻易苦海于甘露，所司其量定处所，并立寺名，具为事条以闻，称朕哀矜之意。按今都城宣武门外之悯忠寺实其一焉。寺有唐刻石碑，系苏灵芝书，传为李北海笔，然有"史思明"字样，则非贞观时碑可知。累臣自崇祯戊辰秋，绝荤酒皈依释氏，又诵金刚等经，又得详味莲池大师所篡弥陀疏抄菩萨戒发隐等编，欢服释教宏博，诚暗助圣朝治化不浅。或在至戚密友苦口劝戒，所不能感格之人；或自己于内典发露，真可使神忄双汗流。至壬申春，山东巡抚余公大成者，博山大师弟子也。因孔有德之变逮狱，累臣得侍座侧蒙指教，且云：我圣朝《大明会典》所载，每月禁刑十日，即十斋期也。凡未能长斋者，先习十斋，加至正五九月，循诱后人慈悲，方便门也。盖治世法与出世法，即儒门成已成物，用行舍藏之道。凡具慧性上根法器之人，当终有憬然悟觉，翻然忏悔者焉。总宪唐公世济长男元竑，万历乙卯中浙江乡试，持斋二十余年，甘心恬退，推精禅学，亦博山大师弟子也。甲戌冬，唐留都召北任总宪，元竑因虑日久年衰，曾刺血写家书劝唐辞官，唐不听。丙子秋，□由宣镇东北入犯，潜从天寿山后柳沟深入，逾皇陵，陷昌平，薄都城，残掠畿辅竟饱飏去。其冬，奉旨：朝官各举素具边才者。唐荐及霍维华。奉旨：逮唐狱。元竑闻之，号泣奔北，无可奈何。遂复断盐豉，持白斋，刺血写《金刚经》二函，叩佛祈佑。丁丑夏，部拟唐戌。奉旨：俞允。以唐素有清名也。唐亦不知维华于丁丑正月内，已客死戍所也。番经厂，习念西方梵呗经咒。宫中英华殿所供西番佛像，皆陈设近侍，司其香火。其隆德殿、钦安殿香火，亦各有司也。凡做好事，则悬挂幡榜，惟此厂仍立监斋神于门傍。本厂内官，皆戴番僧帽，穿红袍，黄领，获腰，一永日或三昼夜圆满。万历时，每遇八月中旬，神庙万寿圣节，番经厂虽在英华殿，然地方狭隘，于隆德殿大门之内跳步叱。而诵梵呗者十余人，而习学者数十人，各戴方顶笠，穿五色大袖袍。一人在前，吹大法螺；一人在后，执大锣，余皆左持有柄圆鼓，右执弯槌齐击之，缓急疏密，各有节奏。按五色方位，鱼贯而进。视五色伞盖下诵经者以进退，若舞焉。跳三四个时辰方毕。监斋神者，傀儡体制法真，盔甲器械，高与人等，如门神焉。而黑面竖发，威灵可怖，于本殿宫门安之，做法事毕，即收于本殿库中。一夕，有贼入库，神施法禁不能行，托梦于看库内官曰：库内有贼，我替尔拿住了。天明果然。是以人皆畏之。凡食驴肉者绝不敢入殿，入则必有意外灾咎；食牛犬肉者亦不敢入，盖亦颇著灵验，人不敢犯也。英华殿前有菩提树二株，结子可作念珠。词臣张士范作偈，其序文略曰：大内西北之隅，建有英华殿一处。殿前菩提树二株，闻系九莲菩萨慈圣皇祖母所植，叶如楸子，不从花得，乃生于叶之背，拾作念珠，较南产者，惜不甚大。然色黄润，而分瓣之线色微白，名"纳多"。宝之神庙以圣母上宾，奉御容于树之东北别殿，值朔望节即亲诣行礼。每瞻仰双树，若有杯之思焉。因上尊号曰"九莲菩萨"、云偶禅持此珠作施，备述其详如此。臣张士范敬撰小偈，以代颂言云云。初万历元年四月，顺义王俺答奏选得金字番经并喇嘛僧为传诵经典，礼部通行，顺天府造金字经三部，黑字经五部，选得番僧兼日早回，毋得淹滞。神庙报可。至十一月，礼部如督臣王崇古之请，给俺答佛像、番经，赏去传经番僧二人禅衣坐具并靴袜，授在□番僧尤人，官仍给禅衣坐具帽靴，及各给其番官四人彩缎。
　　道经厂，演习元教诸品经忏。凡建醮做好事，亦于隆德、钦安等殿张挂幡榜，穿羽流服色。而云敖清雅，俨若仙音。万历五年十月戊子，彗星见，神庙以星变特谕礼部，建醮于朝天宫三日，仍遍告各宫庙。至二十六年，鼎建乾清、坤宁两宫，敕先监矩总督工程，每月初四日同阁臣九卿入宫阅视。至三十一年，工始造成，敕正一嗣教大真人张国祥即天师也，率领道侣数十员，于乾清宫大殿，启建黄箓大醮若干日，香烛辉煌，斋供清美，仪文隆备，世所罕见。至第三日午时，有白鹤千余，于两宫之上飞鸣，旋绕移时方散，无不叹圣诚格天，元穹鉴临。群内臣仰视空中之鹤者如堵，有小近侍王昇者，其口大能容拳，亦随仰视。真人一见即曰：这孽畜躲在这里了。云昇是得道大虾蟆化生之人也。此厂掌厂林朝者，泰昌元年八月，升乾清宫管事，王太监安极器重之，改原姓魏，升天寿山某陵神宫掌印太监，后被逆贤害死。神庙初欲选宫女数十人，令习元教，为女道士。而掌坛内臣李昇、白忠、林朝执奏曰：不可。佛教慈悲，凡些微简亵，尚或耽待；若元教诸天神将，恐女子无知，惹咎不便。是以中止。
　　巳上三经厂，每遇收选宫人，各拨数十人隶之。凡做好事一永日，或昼夜，或七昼夜，各有钦赏钱锭为视，一总事毕易服叩头谢恩。凡三经厂将做好事之前，须先颁旨意，传各衙门答应钱粮。凡遇癸亥神庙景命，三经厂各做好事一永日，遣管事牌子赡礼。凡司礼监掌印、东厂秉笔、管事牌子，各进素盒十二副或八副点茶。每厂掌厂太监一员，贴厂各司房数十员，于各衙门带衔。惟番经厂韩长老，神庙极所信礼，称长老而不名。又王定安清修能琴，为先监器重云。南海子，即上林苑。总督太监一员，提督太监四员，管理、佥司数十员，分东西南北四围，每面方方四十里，总谓之二十四铺，各有看守墙铺牌子、净军若干人。东安门外有菜厂一处，是在京之外署也。职掌鹿、獐兔、菜、西瓜、果子。凡收选内官，于礼部大堂同钦差司礼监官选中时，由部之后门到此厂过一宿，次日早辰点入东安门，赴内官监，又细选无遗碍者，方给乌木牌，候收毕请旨，定日差司礼监掌印，于万寿山前拨散之。林衡署、蕃毓署、嘉蔬署、良牧署。提督太监一员，各有掌署官一员，贴署、佥书数员。职掌进宫瓜蓏、杂果、菜、栽培树木，鸡黄、鹅黄、鸭蜑、小猪等项。织染所，掌关防太监一员，佥书十余员。职掌内承运库所用色绢。其署向南，在德胜门裹，内有空地，堪为园囿。其染成之绢，赴内承运库交纳。此所，工部亦有监督，有大使，有办颜料诸项商人。此所不隶内织染局。、盔甲厂，即鞍辔局。在都城内之东南隅。掌厂太监一员，贴厂、佥书数十员，辖匠头九十名，小匠若干人，专管营造盔甲、铳炮、弓矢、火药之类。万历年间，火药忽燃者再。其三十三年九月丙申申时，忽响一声，烟如灵芝，烧死京营领总等官九员，军人六十三名，重伤者二十一名，毁房屋若干间。礼科萧近高所题"烧死不下数百人"。凡于工部领银一万两，则此厂六千，王恭厂四千，分造之。工部主事一员监督之。近因东西南北不便，复增主事一员，各监督之。祟祯甲戌九月初七日天明时，忽响一声，毁房屋甚多，将火药石碾远抛于泡子河城墙下。又一石碾自空中落于民家屋上，打透至炕，而炕上所卧小儿，不知何因，在地无恙。又一人系挂于梁上，头与脚下垂，止有皮，无衣无肉，骨形比生时颇增长许多。是日也，本厂匠头蔡承禄号"小泉"家出殡，人颇富侈，冥器皆用真绫绢为之，延优娼扮十二寡妇征西故事，又制火人、火马十匹，各以火爆缚遍人马身上，点药线驰跑，则火起四飞，纸爆迸响，而人不伤。是日之变，人多云蔡家所致。凡附近寺殿多未震动，而配殿概损也。有一吴羊儿者，素以食物入厂货卖，比晨巳担入，忽觉眼黑，耳畔略闻有响声，移时方苏，开眼视之，身已立泡子河桥上，不知得何神祐而无恙也。又有卖肥皂者，素在崇文门里卖，后于门外卖，此日偶人城索债，震死于姜百户门首，肥皂箱油粉狼藉，见者无不悚惧。奉旨：将掌厂值日内臣贺尧年、监督主事蔡宸恩下狱，薄责之。
　　安民厂，即王恭厂。建署于都城之西南隅。掌厂太监一员，贴厂、佥书十余员，辖匠头六十名，小匠若干名。营造钱粮，与盔甲厂同。天启六年五月初六日辰时，忽大震一声，烈逾急霆，将大树二十余株拔出土。又有坑深数丈，烟云直上，亦如灵芝，滚向东北。自西安门一带，皆霏落铁渣，如麸如米者，移时方止。自宣武街迤西，刑部街迤南，将近厂房屋，猝然倾倒，土木在上，而瓦在下。杀有姓名者几千人；而阖户死及不知姓名者，又不知几千人也。凡坍平房屋，炉中之火皆灭。只卖酒张四家两三间之木簿焚然，其余无毁。凡死者之肢体多不全，不论男女，盖皆裸体；未死者亦多震褫其衣帽焉。真未有之变也。遂改卜于西直门街北建厂，先帝赐名曰安民，并盔甲厂，各铸关防以给之，重军需也。其旧址改为戎政署。凡在西会议兵事，即共集面计，甚便。而崇祯辛未，戎政尚书闵梦德设处钱粮修理捐俸完局云。近因火药局逼窄，遂于宣武门街尽北街西，分创新火药局一处。又，安定门内东绦儿胡同，旧设枪局一处，系京营官军自两厂领出火药并军器堆积，以便教场取用。崇祯戊寅四月初五日卯时，新火药局忽震一声，损坏房屋人民许多。至六月初二日午时，安民厂大震，略减于天启六年时也。八月初七日卯时，局复大震，且延烧草若干垛。其涌起之烟，各如灵芝，如云如浪，移时方散。圣明极矜怜之，发银分赈。司礼曹太监化淳，亲诣伤处验看，复施棺或席殓埋。是岁颇旱，至庚辰四月初二午时，新局造火药处，复响一声，损人命房屋甚多。
　　西山陵坟，各有掌府官一员，佥书十余员，以供洒扫、看守香火。凡有祭祀，即本掌府官行礼。京城内外寺庙，各有烧香内官十余员。及东西舍饭寺，亦各有内官数十员，或年老有病退居于此，止给柴米、冬衣、靴料，以终残年。此祖宗豢养之泽周详备至者也。

　　安乐堂，在北安门里，掌房官一员，掌司数十员。凡在里内官及小火者有病，送此处医治。痊可之日，重谢房主，消假供职。如不幸病故，则各有送终内官，启铜符，出北安门，内官监给棺本，惜薪司给焚化柴，抬至净乐堂焚化。皆祖宗为中官始终之大恩也。万历时，堂内有两人养病，一人已死，身旁无所有，止有一铜盆，被未死者力疾下床将盆藏之，死者之家人遍寻盆不见，而藏盆者不久亦气绝，比殓时则盆覆于被内。盖内臣性贪苟得，至死不二，遂传为笑柄云。累臣目击陋习，心甚不甘，因发三大愿。一曰不串戏。实不忍将民间幼男买来付南人教习，费财耗力，以供人耳目之乐，终至戏散流落失所者多。二曰不盖房。实不忍随俗陋套，频兴土木，取片时之得意，失寒素之本色。三曰不受故官财产。是以先监坐化，常太监病故，李公永贞死后，累臣所分遗念堪付一笑。凡内臣稍富厚者，预先捐资摆酒，立老衣会、棺木会、寿地会，念经殡葬，以为身后眼目之荣。
　　净乐堂，在西直门外，内官经营数人，凡宫女、内官无亲属者，死后于此焚化。堂有东西二塔，塔有眢井，皆贮骨灰之所。客氏笞死，于此焚尸。

　　内安乐堂，在金鳌玉蝀桥西、羊房夹道。掌司其事者二、三十人。凡宫人病老或有罪，先发此处，待年久再发外之浣衣局也。成化年间，宪庙皇贵妃万娘娘专宠，孝穆皇后纪娘娘有孕，曾托居此，生孝庙为中兴圣帝云。

　　内赞礼官、巡街长随。凡宫中祭祀、礼仪，系赞礼官职掌。其官十余员，自答应长随，选其动作便利、声音洪亮、仪表丰秀者为之。得穿红圆领、束金镶带。此外，又有巡街长随，亦自答应长随内历俸实挨，戴平巾，穿青拽■〈衤散〉，牙牌，轮流巡历地方，有旗尉数人跟随。凡禁地有异言异服及喧嚷犯禁者，得诘而责之。事大则开具连七纸手本，名曰："事件"，禀司礼监奏处，事小则责打逐出而已。

　　答应长随。凡收入官人，先选身子伟壮有力者百余人，分派大轿、小轿并伞扇等，演习步骤。凡遇谒庙、朝讲，以至圣驾出外，抬弓矢、赏赐等箱，驾回，各交原处。俱在元武门东西、长庚门之外一带廊下家住，属司礼监辖。看守六科廊、报水巡街、礼仪房等项，皆从此中升补。凡夜间那方有光亮，便从宫中门缝传出，急差长随分寻是何处失火，登时回话。凡召封宣官及钦赐大臣银两、羊酒等项，皆长随赍送天下文武官，各藩府进到表笺礼物，皆长随接进。其为首数员，有官帽曰答应牌子，即司礼监奉御，然不敢穿■〈衤曳〉■〈衤散〉也。祖宗以来，凡双月十六日，例有应答牌子，前往教场比试武职应袭。至逆贤时，欲令名下私人，炫耀中外，遂改差文书或监官轮挨一人往，非旧制也。

　　官下、官占，分两班四拨。小火者，乌木牌，平巾。遇升一级。则内吏乌木牌。管宫中洒扫之事，有力者免之。当差听事，两班四拨。内使小火者，乌木牌，平巾。有总牌一名，二、三、四牌各一名。每拨余者各数十名。专答应司礼监官、典簿人数。凡出票拿人、马房动刑、里外看守墩锁净军，皆其职管。夜则轮流叫火巡风，隔门缝听传使令，忙苦可怜。然间多骗诈嫖赌，答应宫人贪忍无耻，与外廷斯役相似者，大抵习俗移，人不能特立，或为饥寒迫耳。悲失！京城内外十六门。正阳门，掌门官一员，管事官数十员。带管外罗城南面居中永定门。凡冬至圣驾躬诣圜丘郊天，并耕藉田。崇祯辛未年五月初一日，今上因旱诣圜丘步祷，咸由正阳门出也。

　　崇文门，掌门官一员，管事官数十员。带管外罗城东南左安门、正东广渠门、东北之东便门。崇文门俗称"海岱门"，左安门俗称"■〈石姜〉■〈石察〉门"，广渠门俗称"沙窝门"也。

　　宣武门，掌门官一员，管事官百余员。逆贤时，几二百员。带管外罗城西南右安门、正西广宁门、西北之西便门。宣武门俗称"顺成门"，广宁门俗称"彰义门"。

　　此京城之南一面也。
　　东面则朝阳门，俗称"齐化门"也。圣驾春分躬诣朝日坛，及藩王之国，则由朝阳门出。再北则东直门也。西面则阜成门，俗称"平则门"也。圣驾秋分躬诣夕月坛，则由阜成门出。再北则西直门也。北面居西者得胜门也。圣驾谒陵及大行帝后发引，则出此门。北面居东者曰安定门。万历丙辰七月初六日晚，大风暴雨，将此门闩刮折，拔清河一带大树无算，而皇城之北中门、东上门闩俱折。凡遇夏至圣驾躬诣方泽祭地，即由安定门也。

　　各掌门官一员，管事官十余员不等，与前三门亦同。讥查出入，变纳课程。以上听正副提督、掌司节制，而司礼监钤辖之。凡在京大小丧柩，得于安定、西直、东直、阜成、崇文门发引，余四门不许丧柩出也。在京府第。王府，每承奉正副二员，典宝官数十员。公主府，每中使一员，阍者数十员。圣驾御前，凡每日亲近内臣，自司礼监掌印、秉笔、随堂之次，两名位尊显者，曰乾清宫管事，其第一员或第二员，则提督两司房者也。曰打卯牌子，则随朝捧剑者也。其次曰御前牌子，曰暖殿，则朝夕在侧者也。次曰管柜子，曰人数司房、管掌司房，曰御药房、御茶房，曰管库。又次曰管弓箭，曰弩马，曰尚冠等四执事，则并尚衣、尚履、管净者也。曰带刀，曰报时刻，并大包厨、宫后苑、班上、吹响器，及钦安殿、隆德殿、英华殿之陈设。以上皆穿红，近侍也。曰某宫近侍，则答应皇后、妃嫔、皇子女等近侍，各数十员不等，总穿红也。

　　御药房，提督太监正副二员，分两班。余曰近侍，二、三十员。未进宫、未穿红者，习医官人，三、四十员。职掌上用药饵，与太医院相表里。凡选官人进内，必拨年少者三、五十人，选医教习，读《药性赋》、《医要集览》及《素问》、《脉诀》等书。祖宗以来，无敢有闲人入药房者，防至密也。逆贤用事，则大不然，可叹也。凡圣体违和，传放御医。至日，四人或六人吉服入宫，不论冬夏，必于殿门之内，设炭火一盆，中焚苍术杂香，人人从盆上入。叩头毕，第一员膝行跪诊左手，第二员跪诊右手，仍互更再诊。毕，各将圣恙大略，面奏数言，出至圣济殿，计药开方，具本，御药房用金罐煎进之。罐口以"御药谨封"缄之。

　　御茶房，秩视御药房。分两班，牌子四员，常行近侍三、四十员。职司茶酒、瓜果。凡圣驾出朝、经筵讲筵御用茶，及宫中三时进膳，圣驾七箸，中宫七箸，系其职掌。祖宗以来，亦无一人敢擅入者。逆贤时，止伺候先帝七箸杯碗，将中宫张老娘娘合用器具，一概不管。而客氏、逆贤、王体乾等，御前每日赐吃之膳，顾奔趋供奉，不敢后焉，可慨也。神庙时，牌子魏学颜最有宠。自打卯牌子王朝忠死后，无人解圣意者，惟学颜奏封便捷，尝备顾问，日亲信之。泰昌元年八月，光庙登极，悯其勤劳，升秉笔，寻准辞闲住。学颜，丰润县人。未甚读书，而博闻强记，敬重士大夫，且癖好黄白之事，门多异流，虽屡为丹客哄骗，而至老不厌也。万历丙辰，科第六名中式举人赵鸣阳，遭第一名沈同和事败吃累，虽鸣阳未得廷试，然文名籍甚，学颜深慕之。后以重聘延请至外邸，训其侄魏廷献，入丰润县庠。及学颜得以秉笔予告，而鸣阳在京师道大行，复游山西，主郑公，崇周家。天启甲子冬，河南献宝玺。后魏相国广微等交通逆贤，大工兴后，崔御史呈秀等接续布阱。凡先帝一应长旨意、长圣谕，迥与癸亥以前文气不同，人颇骇异。时通内导逆诸臣，大布谣言于外曰：涂文辅是秀才出身，赵鸣阳入幕在内。南北传播，人多信以为实。是时，今上在朱邸，或亦闻之。至崇祯戊辰六月内，中府会审李永贞等，而永贞辄昧心妄扳鸣阳，盖欲少赊目前之死，诬陷人命罔恤也。其年冬，台臣陈公乾阳偶有疏波及之，奉旨下鸣阳狱。时大司寇乔公允升，总宪曾公于汴咸心知其冤，而奈无掳，乃于己巳七月内提取若愚，并永贞侄男仆人赴都城隍庙，面质鸣阳。若愚曰：永贞、若愚心本不同，各人自有本末，扳者自扳，不扳自不扳。此形可碎，此心难昧，必不忍以人之妾加己者，而今亦妄加诸人也。乃力为鸣阳辨白。鸣阳并不曾入忠贤之幕下，中外之语皆因鸣阳曾在秉笔魏学颜家教书，人遂误作入忠贤之幕也云云。其举人曹泰然、生员魏廷献等，可数百人，皆鸣阳门人，俱为鸣阳申诉。时座中问官董公羽宸等九位，尽感动首肯。鸣阳得拟杖，过堂覆允，案存刑部江西司，其长男赵玉成，至癸丑登刘同升榜进士。学颜至戊寅夏卒，年九十余，人咸以为得内养外丹力也。
　　篦头房，近侍十余员。专为皇子女请发、留发、入囊、整容之事。凡诞生皇子女，弥月剪胎发，百日命名后按期请发者，即如外之每次剃头，然一茎不留，如佛子焉。皇子戴元青绉纱六瓣有顶圆帽，名曰"爪拉帽"。至十余龄留发，约年余，又择吉入囊，总束于后。冬用元色纻，夏用元色纱作囊，阔三寸许，长尺余，垂于后。至选婚有妃，始择吉行冠礼。此皇子事也。皇女戴寸许阔小头箍，至十余岁留发，至年余择吉打扒角，至选婚有驸马，始择吉上头。此皇女事也。凡奏文书，皆礼仪房职掌。凡收生妇、医妇进宫、出宫，或乳妇有疾更换，皆礼仪房职掌事也。

　　猫儿房，近侍三、四人，专饲御前有名分之猫。凡圣心所钟爱者，亦加升管事职衔。牡者曰"某小厮"骟者曰"某老爷"，牝者曰"某丫头"。候有名封，则曰"某管事"，或直曰"猫管事"，亦随中官数内关赏。凡皇子女婴孩时，多有被猫叫得惊风薨夭者，有谁敢言。或只于所居近处，禁止几年可也。说者曰：祖宗为圣子神孙，长育深宫，阿保为侣，或不知生育继嗣为重，而宠注于一人，未能溥贯鱼之泽，是以养猫养鸽，复以螽斯、百子、千婴名其门者，无非藉此感动生机，广允绪耳。其意良深远哉！凡圣驾所喜乘之马，亦各赐佳名。逆贤曾进先帝之马甚多，有日飞元光等。或升马玉带、赏马抹布刀儿，如管事之秩，然总涉戏耳，不可以为训也。
　　宫内教书，选二十四衙门多读书、善楷书、有德行、无势力者任之。三四员五六员不拘。穿■〈衤曳〉■〈衤散〉。不妨原衙门原职衔，而随御司房或管柜子关赏，亦洊升玉带骑马，仍命一秉笔提督之。所教宫女读《百家姓》、《千字文》、《孝经》、《女训》、《女诫》、《内则》、《诗》、《大学》、《中庸》、《论语》等书。学规最严，能通者升女秀才，升女史，或升宫正司六局掌印。凡圣母及后妃礼仪等事，则女秀才为礼引礼赞礼官也。凡宫人有罪者，发落责处墩锁，或罚提铃等名色以苦之。提铃者，每日申时正一刻并天晚宫门下锁时，及每夜起更至二更、三更、四更之交，五更则自乾清宫门里提至日精门，回至月华殿门，仍至乾清宫门里，其声方止。提者徐行正步，大风大雨不敢避。而令声若四字一句，"天下太平"云云。神庙御居启祥宫时，则自咸和右门提至嘉德门，仍回原处止焉。
　　宝和等店，经管各处商客贩来杂货。一年所徵之银，约数万两，除正额进御前外，余者皆提督内臣公用，不系祖宗额设内府衙门之数也。店有六：曰宝和，曰和远，曰顺宁，曰福德，曰福吉，曰宝延。而提督太监之厅廨，则在宝和店也。俱坐落戎政府街。凡奉旨提督者，亦无敕书。传云：起自嘉靖年间，裕邸差官徵收。神庙时，属慈宁宫圣母李老娘娘宫中收用，管事张隆、齐栋等总其事。先帝登极，逆贤攘为提督，委掌家王朝用经理之。朝用斤斤自守自爱，新其廨宇，宽其苛敛，惟恐病商。司房王惟善等，至今称之。按：每年贩来貂皮约一万余张，狐皮约六万余张，平机布约八十万匹，粗布约四十万匹，棉花约六千包，定油、河油约四万五千篓，芝麻约三万石，草油约二千篓。烧酒约四万篓，而都城内之烧者不与也。荆油约三万五千篓，南丝约五百驮，榆皮约二十驮，各省香馆分用也。北丝约三万斤，串布约十万筒，江米约三万五千石，夏布约二十万匹，瓜子约一万石，腌肉约二百车，绍兴茶约一万箱，松萝茶约二千驮，杂皮约三万余张，大曲约五十万块，中曲约三十万块，面曲约六十万块，京城自造细曲约八十万块，而内臣勋戚自制之曲不与也。四直河油约五十篓，四直大曲约一十万块，玉约五千斤，猪约五十万口，羊约三十万只，俱各有税，而马牛驴骡不与也。如滇粤之宝石、金珠、铅铜、砂汞、犀象、药材，吴、楚、闽、越山、陕之币帛绒货又不与也。天启以前，大概如此。今又不知何项增多，何项减少，观商民之通塞，贩货之丰耗，亦足以卜时考世云。

 

　　卷十七大内规制纪略

　　皇城外层，向南者曰大明门，与正阳门、永定门相对者也。稍东而北，过公生左门向东者，曰长安左门。再东，过玉河桥，自十王府西夹道往北向东者，曰东安门。转而过天师庵草场，再西向北，曰北安门，即俗称"厚载门"。转而过太平仓，迤南向西，曰西安门。再南过灵济宫、灰厂向西，曰长安右门。红栅之内，门之北，则登闻鼓院在焉。此外围之六门。墙外周围红铺七十二处也。
　　紫禁城外，向南第一重曰承天之门。每年霜降后，吏部等朝审刑部重囚，在门前中甬道西、东西甬道之南。五府等衙门坐东向西，吏部等衙门坐西向东，吏部主笔者第一座，刑部正堂第二座，都察院第三座，余以次列。旧时犯人朝北跪，而刑部事宜亦明载。各旗尉押本囚上前，北面跪，则是有冤者，侧面西向主笔者分诉。今侍从之人，大声喝曰：朝上跪，而乃直朝西，岂以西为上耶？主笔者思以上自居耶？无敢言非也。南二重曰端门，三重曰午门。魏阙两分，曰左掖门、右掖门。转而向东曰东升华门，向西曰西华门，向北曰元武门。此内围之八门也。墙外周围红铺三十六处。每晚有勋臣一员，在阙左门内直宿，每更官军提铜铃巡之，而护城之河绕焉。
　　皇城内，自北安门里，街东曰黄瓦东门。门东街南曰尚衣监，街北曰司设监。再东曰酒醋面局、内织染局，曰皮房、纸房，曰针工局、巾帽局，曰火药局，即兵仗局之军器库也。再东稍南，曰内府供用库，曰番经厂、汉经厂，曰司苑局、钟鼓司。再南，曰新房，曰都知监、司礼监。

　　祖宗旧制，司礼监，第一层门向西，与新房门一样。门之内稍南，有松树十余株者，内书堂也。先师位供安向南，其楹联曰："学未到孔圣门墙，须努力趱行几步；做不尽家庭事业，且开怀丢在一边。"圣人位之北一间，则教读书词林先生所憩之所也。内书堂稍北，曰崇圣堂，掌印公公、秉笔、随堂公到任入门，先礼之。再北向南，则二层门矣。入此门再东朝南者，本监公厅之大门也。门外有东西二井，西井之西一小门，东井之东一小门，其内皆提督、监官、文书房掌司所居房屋也。古书、名画、笔墨、砚、绫纱、纸札，各有库贮焉。新房之北，则司礼监；新房之南，则御马监也。所谓新房，东西一街，南北一连、二连、三连等连连之，十字路口各有井。自逆贤专政，将司礼监外层拆毁，改为大门，向西殊失次第。一层高如一层之义，无知妄作，此其一也。近年仍改复旧制焉。御马监之南向西者，曰杆子房、北膳房、暖阁厂。厂之东门通河，而门最高大，启闭不便，遂于大门上复开一小门，以便行走。河之两岸，榆柳成行，花畦分列，如田家也。曰南膳房。再南曰明器厂，曰混堂司、内东厂、尚膳监。拨子斜对御马监向东，曰北花房，亦办膳之所也。曰印绶监、中书房，曰蹴圆亭，武庙恒临幸之。曰内承运库。此库，掌印、佥书、写字诸人所住之署也。此路总名之东河边。其余尚有房八区，则司礼监印公、秉笔等众住，所谓河边直房是也。过东上北门、东中门，街北则弹子房，曰学医读书处，曰光禄寺，街南曰篦头房。再东，则东安里门，俗称"墙门"者。过桥则东安门也。自东上南门之东，曰重华宫，前曰重华门，曰广定门、咸熙门、肃雍门、康和门，犹乾清宫之制。后有两井，东西有两长街。西长街则有曰兴善门、丽景门、长春门、清华门、宁福宫、延福宫、嘉福宫、明德宫、永春宫、永宁宫、延禧宫、延春宫，凡妃嫔皇子女之丧，皆于此停灵，至发引时，出东上南门、东上北门、北中门、北安门、诣四山等处坟林安厝。东长街则有广顺门、中和门、景华门、宣明门、洪庆门、洪庆殿、供番佛之所也。又有膳房。其门曰景和门，又东则内承运库也。自东上南门迤南，街东曰永泰门，门内街北则重华宫之前门也。其东有一小台，台有一亭。再东南则祟质宫，俗云"黑瓦殿"。景泰年间，英庙自北狩回所居。永泰门再南，街东则皇史宬，珍藏太祖以来御笔实录、要紧典籍、石室金匮之书，此其处也。皇史宬每年六月初六日奏和晒晾，司礼监第一员监官提督，董其事而稽核之，看守则监工也。左右小门曰■〈皇書〉历左门、■〈皇書〉历右门。再东则追光殿，日钦天阁，透玲碑在焉。世庙御制钦天颂，勒于碑，碑石光润，阔有竖之二近，似卧碑制也。再南，则御前作也。皇史宬之西，过观心殿射箭处，稍南曰龙苍门。其南则昭明门，其西南则嘉乐馆，其北曰丹凤门，列金狮二。内有龙德左殿、崇仁右殿，正中广智，殿之后则飞虹桥也。桥以白石为之，鉴狮、龙、鱼、虾、海兽，水波汹涌，活跃如生，云是三宝太监郑和自西域得之，非中国石工所能造也。桥前右边缺一块，中国补造，屡易屡泐，亦古迹也。桥之南北有坊二，曰飞虹、戴鳌，姜立纲笔。桥之东西有天光、云影二亭。又北垒石为山，山下有洞，额曰秀岩。以磴道分而上之，其高高在上者，乾运殿也。左右各峙一亭，曰御风、凌云。隔以山石藤萝花卉，若墙壁焉。又外为永明殿，最后为圆殿。引流水绕之，曰碧环。再北曰玉芝馆，即睿宗献皇帝庙也。后殿曰大德殿。外券门曰宝庆门，曰延祥门、佳丽门。其东墙外则观心殿也。自皇史宬东南有门通河，河上曰涌福宫，旧名澄辉阁，俗云"骑马楼"也。迤东沿河再北则吕梁洪、东安桥，北有亭曰涵碧。又北，则回龙观焉，其殿曰崇德是也。观中多海棠，每至春深盛开时，圣驾多临幸之。是河也，从北安门外文昌宫东步粮桥，入经皮房、内织染局、巾帽局、御马监之东、东安门桥下，至长安左门外迤东之玉河桥出焉。北安门内，街西曰安乐堂，凡内官有病者，送此调理；山陵及外厂九门官，不送也。再南，黄瓦西门之里，则内官监也。过北中门迤西，则白石桥、万法殿等处。至大高元殿，则习学道经内官之所居也。其北，则里冰窨也。北中门之南曰寿皇殿，右曰育秀亭，左曰毓秀馆，后曰万福阁，俱万历三十年春添盖，曰北果园。殿之西门内有树一株，挂一铁云板，年久树长，遂衔云板于树干之内，止露十之三，诚古迹也。殿之东曰永寿殿，观花殿植牡丹、芍药甚多。曰采芳亭、会景亭，曰玩春楼，其下曰寿安室，曰观德殿，亦射箭处也。与御马监西门相对者，寿皇殿之东门也。殿之南则万岁山，俗所谓"煤山"者此也。久向故老询问，咸云：土渣堆筑而成。崇祯已巳冬，大京兆刘宗周疏，亦误指为真有煤。如果靠此一堆土，而妄指为煤，岂不临危误事哉！我成祖建都之后，何等强盛？天下有道，守在四夷，岂肯区区以煤作山，为禁中自全计？何其示圣子神孙以不广耶？山上树木葱郁，神庙时鹤鹿成群，而呦呦之鸣，与在阴之和，互相响答，闻于宵汉矣。山之上土成磴道，每重阳日，圣驾至山顶，坐眺望颇远。前有万岁山门，再南曰北上门，左曰北上东门，右曰北上西门。再南，过北上门，则紫禁城之元武门也。
　　北上西门之西，大高元殿也。其前门曰始青道境，左右有牌坊二，曰先天明境、太极仙林，曰孔绥皇祚、宏祐天民。又有二阁，左曰炅明阁，右曰炅灵轩。内曰福静门，曰康生门，曰高元门，苍精门、黄华门。殿之东北曰无上阁，其下曰龙章凤篆，曰始阳斋，曰象一宫，所供象一帝君，范金为之，高尺许，乃世庙元修之御容也。稍西曰石作，曰圆明阁。又西曰乾明门。门里迤南，曰兵仗局，曰西直房，即尚衣监之袍房也。曰旧监库，属内官监地方。曰尚膳外监，曰憩食房，曰西上北门。其东向北者，则西下马门矣。
　　紫禁城护城河一带，其在东面者，原有祖宗所设内承运库衙门起，至北花房止，有房地；而西面城河，两岸止有矮河墙，罗列石作物料而已。逆贤擅政，乘兴大工之际，辄自西，下马门迤北，乾明门迤南，于兵仗局对门一带，造作房屋数区，以为秉笔直房，于风水颇失宜。又河之东北角、西北角，本有澡马河石栅，逆贤皆毁之。改成两方角，后又悔其误，复改如故，此无知粉更之明验也。说者曰：改此河后，先帝圣嗣不育。灵台掌印张得礼者，密向客氏言之，客氏向逆贤言之，乃方复旧。先帝皇子女虽经数产，竟无一存。惜哉！
　　自西上北门过西上南门，向东，则御用监也。又南向西，则银作局也。再南，过桥曰灵台，亦有观象台，铜铸浑天仪以测星度、占云气焉。沿河西岸而南者，曰宝钞司。自西中门之西，则尚宝监也。再西，出西苑门，迤南向东，曰灰池，曰水碓。水磨河之西，土坡之上，曰昭和殿、拥翠宫，曰趯台陂、澄渊亭。又北，曰紫光阁。再西，曰万寿宫、寿源宫。嘉靖四十四年春，更曰百禄宫，曰五福殿、承佑殿、左祐祥殿、右祐宁殿，曰龙吉斋、凤祥馆、昭祥阁、朗瑞居，曰曜曦门、耀朗门、含祥门、成瑞门、曰永和门、永顺门、永绥门、永祉门，曰纳康门、长宁门、凝一殿。其东，曰万春宫、含春殿、万和宫、万华宫、万宁宫、御馔庖，曰体仁门、履康门、启泰门、纳祉门、泰安门。其西，曰仙禧宫、仙乐宫、仙安宫、仙明宫。其朝东南起，有门廿一，曰长宁、长和、长善、长耀、令宁、攸顺、攸利、金静、金瑞、宣惠、静安、康宁、金宁、常静、寿安、广成、东和。其南，曰阳德、永光、嘉安。其东，曰柏木殿，曰旋坡台即兔儿山显阳殿也，曰迎仙亭。牌坊二，南曰福峦，北曰禄渚。台上有七层牌额，曰玉光、光华、华耀、耀真、真境、境仙、仙台。曰朝元馆，曰景德殿、大光明殿，曰登丰门、广福门，曰太始殿、太初殿，曰宣恩亭、响祉亭、一阳亭、万仙亭。后曰永吉门、左安门、右安门，曰太极殿、统宗殿、总道殿，曰天元阁。下曰阐元保祚。朝东外二门，曰天平、丰和。曰无逸殿、断风亭、落成殿。金海石挢之北，河之西岸向南，曰玉熙殿、承华殿，曰宝月亭、芙蓉亭，曰清馥殿、丹馨殿、曰锦芳亭、翠芬亭，曰长春门、昭馨门、瑞芬门、馥景门、仙芳门、馥东门、馥西门，曰澄碧亭、腾波亭、飞蔼亭、曰腾禧殿即"黑老婆殿"也，曰王妈妈井。河之上游，倒影入水，如龙宫。曰乾德阁，俗所云"北台"是也。高八丈一尺，广十七丈，磴道三分三合而上之。万历二十九年夏建，乾清宫牌子王朝忠、内官监总理陈永寿董其役。至天启元年十一月十四日，奉旨拆毁平之。盖犹春秋泉台之毁矣。至四年夏，就其处作嘉乐殿，其门曰延景门。牌坊南曰福渚，北曰寿岳。河干有亭五，中曰龙泽，左曰澄祥，右曰涌瑞，又左曰滋香，右曰浮翠，总谓之五龙亭也。又洞三：上曰龙寿，中曰玉华，下曰游仙。已上俱万历三十年秋添。其三洞至天启元年冬拆。再西，则内教场也。曰振武殿，曰恒裕仓、省敛亭。稍南，临河有坊，曰淾祥桥。其东则北闸口，曰洪应殿，曰坛城，曰轰雷轩、啸风室、嘘雪室、云雨室、耀电室，曰清一斋、宝渊门，曰灵安堂、精馨堂、驭仙堂、辅国堂、演妙堂、入圣居也。自北闸口迤南东岸，曰船屋，乃冬日藏龙舟之所，有宏济神祠。桥之南，亦有船屋焉。直南，曰元熙殿。有马头，左拥翠亭，右飞香亭，后更名曰元润亭。再南，曰陟山门，通里冰窨者也。又西马头有龙渊亭、念善馆，又有亭曰龙湫，有殿曰寿源殿即太素殿，曰正心斋、博敬斋，曰素左门、素右门、隆治门，曰腾波亭、滋祥亭。又再南，巍然若山者，曰广寒殿，即俗所云"萧后梳妆楼"也，万历七年倾颓。其脊中钱，元至元钱也，神庙曾分赐辅臣张居正数枚。曰太液桥，其坊曰堆云、积翠，今止存山石基，逆贤又拆毁焉。再南，曰圆殿，即承光殿也。砖砌如城墙，亦有雉堞，以磴道分上之，上有楼阁、古松。松乃数百年物，霜干虬枝，纷披偃盖，凡枝之垂者，皆以杉木撑之。至崇祯五年，因枯木难存，始连根刨除。此乾明门之西也。其石梁如虹，直跨金海，通东西往来者，曰玉河桥。有坊二，曰金鳌、玉蝀。万历年间，凡遇七月十五日，道经厂、汉经厂做法事，放河灯于此桥之中，空约丈余，以木坊代石，亦用木阑杆。桥之东岸，再南，曰五雷殿，即椒园也。凡修实录成，于此焚草。左迎祥馆，右集瑞馆，曰太元亭、闻法所，曰临漪亭、水云榭。再南，则至西苑门矣。由玉河桥、玉熙宫迤西，曰棂星门。迤北，曰羊房、牲口房，虎城在焉，内安乐堂在焉。棂星门迤西，曰西酒房、西花房，曰大藏经厂即司礼监经厂也。又西曰洗帛处、园果厂，曰西安里门、甲字等十库，曰司钥库、鸽子房。街南曰惜薪司，正西则西安门也。棂星门迤西街南，赃罚别库之门也。门之东，迤南，曰蚕池，曰阳德门。又西曰迎和门则万寿宫之门也，曰大光明殿。自阳德门外，皆可以至河。是河也，由北安门外药王庙西桥下入，萦回洸漾，蓄泄惟谨。莲藕鱼虾，味最鲜美。且萑苇茂密，水禽上下，俨若江南风景云。至冬冰冻，可拖床，以木板上加交床或藁荐，一人前引绳，可拉二三人，行冰如飞。积雪残云，点缀如画。世庙晚年尚元修，多居西内，嘉靖壬寅正月十六日，皇太子自宫中往见，绝河冰而过。时阁臣夏言词云："胡床稳坐度层冰。"正咏此也。神庙临御久稀，禁网疏阔，每于河冰冻后，近京贫民，于皇城内外，凡有冰处，拉拖床以糊口。遇雪满林皋，坐拖床者艳素杂遝，交拉如织，亦有兴豪乘醉而频往来者。至春冰将泮，间有沉溺损生愍不畏也。其河自宝钞司东，与护城河之西派合流，过长安右门之北，经承天门前，再东过长安左门之北，自涌福阁会归于皇缄之巽城而总出焉。护城河者，自北闸口分流，经内官监、白石桥、大高元殿之东，北上西门外半边石半边砖桥入。此桥半石者，防车轮耳。大高元殿前竖石二，曰："宫眷人等至此俱下马。"世庙尊崇元教，无往而不敬恪也。水由桥下，至紫禁城墙下护城河，而东而南，经太庙之东玉芝宫，飞虹桥之西，而西脉自大社、大稷坛之西，至灵台、宝钞司之东，总合流于涌福阁之河焉。紫禁城内之河，自元武之西，从地沟入，至廊下家，由怀公桥以南，过长庚桥、里马房桥，由仁智殿西、御酒房东、武英殿前、思善门外、归极门北、皇极门前、会极门北、文华殿西，而北而东，自慈庆宫前徽音门外，蜿蜒而南，过东华门古今通集库南，从紫禁成墙下地沟，亦自巽方出，归护城河。或隐或见，总一脉也。神庙久不临御，河遂壅塞不通。帮石圮泐者，多逆贤时勒令疏通，至今清流可鉴，虽鱼鳖蛙黾之微，亦得沐天波之泽。但恐事久禁弛，仍复阻闭龙脉耳。是河也，非为鱼泳在藻，以资游赏，亦非故为曲折，以耗物料，恐意外回禄之变，此水实可赖。天启四年，六科廊灾，六年，武英殿西油漆作灾，皆得此水之力。而鼎建、皇极等殿大工，凡泥灰等项，皆用此水。回想祖宗设立，良有深意。惟在后之人，遵守何如耳。况坤宁宫后苑鱼池之水，慈宁宫鱼池之水，各立有水车房，用驴拽水车，由地琯以运输，咸赖此河。又如天启年，一号殿哕鸾宫被灾者二次，如只靠井中汲水，能救几何耶？疏通此河脉，诚急务也。大明门内承天门，其门里之东一门，内则太庙也。西一门，内则大社大稷也。曰端门，内则六科也。东曰阙左门，再东则松林会堆处也。西曰阙右门，其中巍然而向明者，午门也，钟鼓在焉，旗纛在焉。曰左掖门、右掖门。门内居中向南者，曰皇极门，即奉天门也，俗所云"锣儿天"，铜壶滴漏在此。其左曰宏政门，即东角门，考选通政司参议及鸿摅寺官皆在此也。右曰宣治门，即西角门也。居西向东曰归极门，即右顺门。居东向西曰会极门，即左顺门也。皇极门内居中向南者，曰皇极殿，即奉天殿也。金砖玉瓦在殿额两傍。左向西者，曰昭文阁，即文楼；右向东者，曰武成阁，即武楼也。南北连属穿堂，上有渗金圆顶者，曰中极殿，即华盖殿也。殿两旁，东曰中左门，西曰中右门。正北曰建极殿，即谨身殿也。俱嘉靖四十年重修所改今名也。殿后居中，高踞三缠白玉石阑杆之上，与乾清门相对者，云台门也。两旁向后者，东曰后左门，西曰后右门，即云台左右门，亦曰平台。凡召对阁臣等官，或于平台，即后左门也。又东则景运门，西则隆宗门，西向南者则仁德门也。乾清门外左右金狮二。入门丹陛至乾清宫大殿，其扁曰"敬天法祖"四字。崇祯元年八月初四日悬安，系高太监时明笔也。殿左曰日精门，右曰月华门。左小门曰龙光，右小门曰川彩。殿东西有廊，廊后左曰昭仁殿，右曰宏德殿，东西各有角门。宫后披檐，东曰思政轩，西曰养德轩，再北则穿堂。居中圆殿曰交泰殿。其渗金圆顶，亦犹中极殿之制也。再北曰坤宁宫，皇后所居也。永祥门、增瑞门，万历二十五年二月添额。宫之东披檐，曰清暇。居北回廊，曰游艺斋。崇祯五年十月廿三日悬安者也。宫后，左曰景和门，右曰龙德门。再北，左曰端则门，右曰基化门，便接琼苑东西门矣。坤宁宫有中门曰广运门，嘉靖十四年七月初二日改曰坤宁门。万历三十三年乾清、坤宁俱鼎建告成，至四十年后，始御居乾清宫西暖阁。乾清宫大殿之左向西者，曰端宁殿，尚冠等近侍所司御服、衮冕圭王、冠带钱粮贮此。右向东曰懋勤殿，先帝创造地炕于此，恒临御之。王体乾等直房，并乾清管事王朝忠等直房不概叙也。

　　此薇垣深远之地，中一路之大略也。
　　过日精门之东，曰崇仁门。稍南，曰内东裕库，曰宏孝殿、神霄殿即祟光殿也。日精门往北向南者，曰景明门，今曰顺德左门，则东一长街也。再北，向南与龙光门斜对者，曰咸和左门，向南者景仁宫。其东则东二长街也。南首曰麟趾门，北首曰千婴门。麟趾门之东，延祺宫、怡神殿。再东，曰嘉德左门。再东，则苍震门也，此门恒闭，遇扫雪修造则开。孝靖皇后王老娘娘疾革时，光庙每日来问安入此门，至薨逝后，于慈庆宫恭设灵位哭临，供安大祥礻覃祭，后始不尚白衣冠矣。咸和左门之北，向西与景和门相对者，曰广和左门。向南曰承乾宫，东宫娘娘所居也。东二长街之东，曰永和宫。广和左门之北，向西与基化门相对者，曰大成左门。向南者曰钟粹宫，今皇太子所居，改曰兴龙宫者是也。东二长街之东，曰景阳宫者，孝靖皇后曾居之。千婴门之北并列者，则乾清宫东之房五所。其东后小门，每月初四、十四、廿四打扫，凡有事则开也。宫正司六尚局，皆在乾清宫之东。以上则东一路之大略也。
　　过月华门之西，曰膳厨门，即遵义门。向南者曰养心殿也。前东配殿曰履仁斋，前西配殿曰一德轩。后殿曰涵春室，东曰隆禧馆，西曰臻祥馆。殿门内向北者，则司礼监掌印秉笔之直房也。其后尚有大房一连，紧靠隆德阁后，祖制宫中膳房也。逆贤移膳房于怡神殿，而将此房改为秉笔直房。养心殿之西南，曰祥宁宫。宫前向北者，曰无梁殿，系世庙炼丹药之处也。其制不用一木，皆砖石砌成者。月华门之西南巍然者，曰隆道阁，原名皇极阁，后更道心阁。左曰仁荡门，右曰义平门，此二门原名归极、会极，世庙时改之。阁之下曰仁德堂，即旧精一堂，亦隆庆四年所更。前曰仁德门，万历二十四年两宫灾后，开此门出入，至神庙晚年移居乾清宫，始闭不恒开。先年，慈圣娘娘亦曾升此阁，召李戚畹至仁德门跪于地，而宣谕切责之。阁之东，曰忠义室，冯太监保、李太监受、魏太监伸，曾以室东小屋做直房，至李永贞则懵然据忠义室而居之矣。室三间，黄琉璃瓦，绿琉璃龟背腰墙，其藻井梭叶皆龙凤文，永贞遇有内官监、巾帽局呈禀公事，南面而坐，干天之位，恬不知怪。于臣子之义，安乎欲逃诛得耶？说者曰：子为左右而不切谏何也。累臣曰：难言之矣。一傅众咻转喉触讳，岂止此哉？如大工关给银两，自有司存，乃必勒取领单，亲加磨算，用挂印号，以恣侵刻。当时工部、工科等衙门，皆以墨笔标日月，在京各官体自应尔，惟永贞独用朱笔焉。可乎？原案在库，后人见之，不知何如？冷笑也，此永贞之所以为永贞也。阁之西南，过义平门，则慈庆宫矣。万历时，慈圣李老娘娘所居。泰昌元年八月，皇贵妃郑娘娘亦曾居之。光庙圣孝，凡朝谒尊礼，一如神庙时，见仁圣陈老娘娘、慈圣李老娘娘故事。中外毫无间言，从来疑端讹语一时冰释，王太监安调剂力也。先帝登极，复迁郑老娘娘于一号殿之仁寿宫，请神庙东宫昭妃刘老娘娘于慈宁宫居住。天启七年八月后，熹庙皇贵妃范娘娘亦共居此宫，非制也，此王体乾之误也。月华门往北，曰顺德右门，则西一长街也。再北，向东与凤彩门斜对者，曰咸和右门，即广安门。向南者，曰毓德宫，即长乐宫。万历四十四年冬，更曰永寿宫，逆贤曾以此为蹴リ处。其西则西二长街也。南首曰螽斯门，北首曰百子门。螽斯门西曰启祥宫，神庙自两宫灾，初移居于毓德宫，后复移此。万历三十年春，圣体不豫，召辅臣沈一贯至此宫。此乃献皇帝发祥之所，原名未央宫，世庙人继大统，至四十年夏，更曰启祥宫。宫门内石坊向北，扁石青地金字四，曰贞源茂始，后更曰圣本肇初。向南四字，曰庆泽无终，后更曰元德永衍。凡旧隶兴邸钱粮，至今曰未央宫，改进乾清宫也。再西，则嘉德右门，即景福门也。其雨幡竿插云向南建者，隆德殿也。旧名立极宝殿，隆庆元年改今名，供安三清上帝诸尊神。万历四十四年冬被灾，天启七年三月修盖，崇祯五年九月内将诸像移送朝天等宫安藏，六年四月十五日，更名中正殿。东配殿曰春仁，西配殿曰秋义。东顺山曰有容轩，西顺山曰无逸斋。再西北，曰英华殿，即降禧殿，供安西番佛像。殿前有菩提树二株，婆娑可爱，结子堪作念珠。又有古松翠柏，幽静如山林。十三年秋，殿复供安圣像如前，盖体祖宗以来神道设教之意也。自嘉德右门之西，向南者曰二南门。门之北则八角井也。水不堪汲，天启六年亦曾修浚，而味不改，真废井矣。正北，曰四德门。再西，曰咸安宫，穆庙继选皇后陈老娘娘居此，天启年间客氏移住者。

　　咸和右门之北，向东与隆福门相对者，曰广和右门。向南者曰翊坤宫，西宫李娘娘之所居也。西二长街之西，曰永宁宫，先帝改曰长春宫，成妃李老娘娘曾居之，及遭革封之后，移于乾西某所居焉。

　　广和门向东与端则门相对者，曰大成右门。向南者曰储秀宫。西二长街之西曰咸福宫。神庙时，惠王、桂王共居之。百子门之北并列者，则乾清宫西之房五所。其西后小门，凡有事则开，如东后小门，总乾清门官经管启闭也。

　　以上则西一路之大略也。东西后小门之外，皆有惜薪司贮柴炭之园，备宫中进用。坤宁之后，则宫后苑也，钦安殿在焉，供安元天上帝之所也。有门曰天一之门。殿之东西，有足迹二，相传世庙时两宫回禄之变，元帝曾立此默为救火，其灵迹显佑云。崇祯五年秋，隆德殿、英华殿诸像，俱送至朝天等宫、大隆善等寺安藏，惟此殿圣像不动也。曰承光门、集福门、延和门。苑内曰万春亭、千秋亭，曰对育轩、清望阁，曰金香亭、玉翠亭，曰乐志斋、曲池馆，曰四神祠、观花殿。万历十一年拆去垒垛石山子。券门石扁名曰堆秀。上盖亭一座，名曰御景亭。东西两处，鱼池二，其东曰游碧亭，西曰澄瑞亭，奇花异卉，禽声上下，春花秋月，景色可入。东南曰琼苑东门，西南曰琼苑西门，即东一长街、西一长街之北首也，其南首则东西夹墙也。钦安殿后坤宁门，嘉靖十四年秋，更名曰顺贞门。其宫墙外，则紫禁城之元武门，报夜更鼓在焉。逆贤时，更鼓房牌子侯得用惨毒无比，较外之许显纯为更甚。凡需索不遂，而心欲毙之，则用连七纸写病重手本一件，藏于身边，叩见逆贤，探其口气，可以毙即将手本呈称病故，回至更鼓房即绝其命；如逆贤口气宽，即不呈手本。计三四年间，所害内官可百余人。初天启元年秋，正监名下曹化淳等数人，发更鼓房打更，得用心怜其冤，设法救解，寻改谪南京，如同再世，亦难泯其一节之善也。四年七月内，得用欲杀打更净军梁暹、赵进忠之命，闭之幽室，刻期必死。不意赵进忠家人迫急无策，遂于禁地用绳自缢，众人救解未死，致巡视长随得知，具禀到官，逆贤始知得用从来朦胧害人，贪残狠恶状。奏闻先帝，即升梁暹为更鼓房牌子，将得用就付暹登时捶死，哀惨万状，肢体离折，人甚快之。崇祯年间，曹太监化淳追念得用欲图报之，绝无亲属矣。元武门里迤东有廊下家，可十一门，而更鼓房则尽东首，为紫禁城之艮隅也。乾清宫门围墙之内，左右廊房之朝南半间者，曰东夹墙、西夹墙，又慈宁宫西第等处，皆宫眷内官便溺之所。宫墙之外，砖砌券门，安大石于上，凿悬孔垂之，各有净军在下接盛，于每月初四、十四、廿四日，开元武门及各小门打扫。

　　自嘉德右门之西，曰太安门。其外向西，曰长庚门。凡放夫匠淘沟及修造，或年老有劳宫人病故，皆奏开此门，以便出入。其外，自元武门迤西，可九门；自北而南，过长庚桥至御酒房后墙，曰"长连"，可三十一门；再前曰"短连"，可三门，并元武门东计之，通共五十四门，总曰"廊下家"，俱答应长随所住。各有佛堂，以供香火，三时钟磬，宛如梵宫。凡遇有风之日，即轮一人，大声巡警曰："谨慎灯烛，牢插线香"。严慎如此。各门所栽枣树森郁，其实甘脆异常，众长随各以曲做酒，货卖为生，都人所谓"廊下内酒"是也。长庚桥南有柿一株，高二丈余，每至霜后，实悬树杪，丹色可爱。凡文书房、司礼监监官、典簿，各占过宿直房。万历时，李永贞整锁十八年，曾于怀公门住。怀公者，宪庙时贤监国史所称怀恩者也。此门之南、井之北，神庙时灾，久缺未补。逆贤专政，委永贞等修补一新，勒碑之文，昆山相国所撰，其谀贤语，明载"居停主人"字样。今此碑或仆埋不敢存矣。自隆宗门外朝东者，曰司礼监经厂直房，日用纸札书箱皆贮于此，候御前取讨。过慈宁宫，外层向东小门之南，曰北司房，即文书房也。再南曰司礼监管掌处，即两班四拨写所居也。亦有茅房木桶，为便溺之所。再东曰外膳房。万历时，每五更攒点后，河边抬来，先到此，后送入宫，今不然也。再南，曰南司房，即监官典簿直房也。隆宗门外朝南者，亦监官、典簿直房也，有井存焉。再南，则宝宁门。门外偏西大殿，曰仁智殿，俗所谓"白虎殿"也。凡大行帝后梓宫灵位，在此停供。其西南曰御酒房。西北曰马房，监官、典簿奉旨开刑拷打内犯之所。门外有二大桥，俗云"里马房"是也。东南曰思善门。门外桥西，曰武英殿，命妇朝皇后于此。再西，曰大庖厨、尚膳监，乃第一员总理及管理、佥书所居也。武英殿西南，曰御用里监，乃把总等官所居。再东，曰南薰殿。凡遇徽号册封大典，阁臣率领中书篆写金宝金册在此。例有司礼监印公奉钦遣临视管待，该御用监里监把总官置办盛席伺候，必杀鹿一支，蒸炰作羹，以明丰侈，此盛典也。又神庙静摄久，凡冬年圣节，阁臣诣仁德门外行礼毕，先监矩即奉旨于文书房置酒饭管待毕，必密具说帖回奏。如有应行事件，必借此转达，可十得四五。诚纳约自牖之义也。再东，曰归极门，所谓"逍遥城"者，在六科廊后，此门之西南■〈石姜〉■〈石察〉之下。宣德中，置汉王高煦于铜缸，炙死于此。至天启年间鼎建大工时，官匠亦计及此。逆贤曰：这是国家甚么吉祥好勾当，存之何为？遂泯其迹。从归极门里，向西南人，曰六科廊，东西两房掌司所居，精微科及章疏在焉。过皇极门，再东，曰会极门。凡京官上本接本，俱于此，各项本奉旨发抄，亦必由此处。会极门里，向东南入，曰内阁，辅臣票本清禁处也。宣庙赐有文渊阁印一颗，玉筋篆文，凡进封票本、揭帖、圣谕、敕禧、用此印钤封。万历十四年五月廿二日，不知何人开内阁锁，将印盗去。六月朔，神庙准补铸赐之。出会极门之东，■〈石姜〉■〈石察〉下，曰佑国殿，供安元帝圣像，签最灵。像金铸者，曾经盗去熔使，惟像首屡销不化，盗藏之肚兜，日夜随身，由此发露正法。至如宝善门、思善门、乾清门、仁德门、平台之西室，及皇城各门，皆帝像也。佑国殿之东，则内承运库，银两表里等钱粮贮藏之所也。两库之间有槐一株，自徽音门南望，枝干扶疏，翠茂可爱。有井一，甘冽可用。再东，过小石桥，曰香库，乃内府供用库答应钱粮之所。又稍北，有库一连，坐东向西，有石牌曰古今通集库，系印绶监所掌，古今君臣画像、符券、典簿贮此。每年六月初六日晒晾，如皇史宬例。再北，曰东华门。门内有石桥，桥北有树二株，曰马缨花。再北，曰马神庙、御马监。该班官及良马十余匹在此。有飞龙二大字，太监萧敬笔也。会极门东，向南者文华殿也。后殿匾曰："学二帝三王治天下大经大法"。乃慈圣老娘娘御书，后人以为神庙御书也。分六行，每行二字。前殿匾曰"绳愆纠谬"。亦慈圣因世庙时建有省愆居，是以特命小臣杜诗，写此四字为扁，以垂戒万世。殿内围屏，中数扇画舆地图，左数扇贴文官职名，右数扇贴武官职名，遇升迁则易之。此系万历初年辅臣张文忠公居正所创造者。至二十四年后，神庙御居启祥宫，复另置一小围屏，高二尺余，中左右亦如之，于启祥宫前殿安设。凡文华殿前后柱上对联，亦张文忠进献，王庭策等所书写。其文曰："念终始，典于学，期迈殷宗；于缉熙，殚厥心，若稽周后。"又曰："披皇图，考帝文，九寓化成于几席，游礼阙，翔艺圃，六经道显于羹墙"。又曰："四海升平，翠幄雍容探六籍；万几清暇，瑶编披览惜三余"。又曰："纵横图史，发天经地纬之藏；俯仰古今，期日就月将之益"。又曰："西昆峙群玉之峰，宝气高腾册府；东壁耿双星之耀，祥辉遥接书林"。殿之侧，有九五斋、临保室、精一堂、恭默室。殿之后曰玉食馆、端敬殿、理辨房。过小门而北，曰省愆居，其制度用木为通透之基，高三尺余，下不令墙壁至地，其四围亦不与别处接连。凡遇天变灾眚，圣驾居此，以示修省之意。先帝时，尘封久矣。万历中年后，凡天下藩府差来进表内官，尚膳监备办筵宴，司礼监掌印、秉笔于文华殿门之西奉旨管待，以昭九重亲亲之谊焉。自天启七年，皇极殿工完以后，管待藩府官人，始不在文华殿门西也。殿之东，曰神祠，内有一井，每年祭司井之神于此。殿之西，曰崇本门。殿之后，为刻漏房，凡入刻水则交一时，直殿监官抱时辰牌，赴乾清门里换之。牌长尺余，石青地、金字某时。路遇者必侧立让行，坐者起立，盖敬天时之义。殿之东北，向后者曰圣济殿，供三皇历代名医，御服药饵之处。徽音门里亦曰麟趾门，内则慈庆宫。神庙时，仁圣陈老娘娘居之，内有宫四，曰：奉宸宫、勖勤宫、承华宫、昭俭宫。其园之门，曰韶舞门、丽园门，曰撷芳殿、荐香亭。麟趾门之东，曰关睢左门。其内则掌印、秉笔直房，所云"梨园"是也。西曰关睢右门。再西而转角向西者，元辉殿。光庙元妃郭娘娘选中时，在南配殿住，其总理婚典者田太监义也。后福王妃邹娘娘选中，在正殿北一间住，其总理婚典者先太监陈矩也。凡三五日即诣妃寝殿门外，问贵人起居。时万历三十一年也。其年冬，《续忧危竑议》之狱兴。凡诸王馆选中淑女，候钦差某封某位娘娘，亲到元晖殿；选不中者送出。凡选中者，或后、或妃、或王妃，皆先居于此，以便次第奏举行吉礼也。再北，曰御马监，直房每日伺候御乘良马十馀匹在此。神庙时，有进到大黑牛二支，无角大黑牛一支，亦喂于此。再北，曰御用等监库。再北朝南者，曰宝善门。门之西，旧有核桃、枣树数株，乃二百余年所培植者，逆贤因天启二年夏风变伐去，以便跑马耳。十库之后，亦有隙地堪跑马者，逆贤从臾先帝，薙其蒿莱而驰骋焉。宝善门内迤东，曰慈庆宫后门。门之外，神庙未年开一井，味极甘冽。北曰奉先殿，即内太庙也。祖宗旧制，宫外膳房原在宝宁门里，每日五更攒点后，膳房牲匣约十余扛，自河边经东华门，会极、归极、思善、宝宁门，逆贤擅改于宝善门内矣。街东曰隆祀门，其内则外东裕库也。街西再北，曰苍震门。又街东再北，并列二门向西者，曰履顺，曰蹈和，则一号殿仁寿宫之外层小门也。内有哕鸾宫、喈凤宫，凡先朝有名封之妃嫔、无名封之宫眷养老处也。各有应答养膳银吃用，至病终之后，该号殿看门官禀知司礼监监官、典簿题知，奉旨：著照某封某氏例发送。此巷自宝善门亦可通元武门，俗称"狗儿湾"，其居中门曰莲花门也。
　　景运门南朝西者，都知监之直房也。隆宗门北朝东者，司礼监人数之直房也。五更攒点后至晓报九刻水者，刻漏房官及答应长随也。隆宗门南朝东者，曰协恭堂，印公等过司房之处也。慈宁宫、慈庆宫皆有花园，有井，有库藏。而乾清宫两旁，各有井，无花园，惟钟粹宫有松数株耳。其余宫名、殿名、门名，或有记忆未真、铨次失叙、未能备载者，敬俟后之博览君子，续补订正，是幸。
　　京北沙河巩华城有门四南曰拱京，北曰镇辽，西曰威汉，东曰展思。内有驻銮宫，曰龙跸门、龙跸殿，曰广载宫；东曰凝禧之殿，曰华鸾宫、集祥宫；西曰景惠之殿，曰翠凤宫、会祉宫。东曰丽春门、步和门，西曰延秋门、宣泽门，北曰宁远门。

　　天寿山红门里曰时陟门、时陟殿，曰松露殿，曰肃敬殿，曰修仪馆、饰容馆，曰圣迹亭，曰感思门、感思殿，曰九龙池、粹泽亭，曰老君堂，曰长生迹、长生亭。

　　湖广承天府旧名安陆州，乃世祖发祥之所，即兴邸也。曰重明门、丽正门，曰龙飞门、龙飞殿、启运殿，曰卿云门、卿云宫，曰凤祥宫、宏载宫，曰春晖门、秋朗门，曰纯一门、纯一殿、世子府，曰泰禋门、泰禋殿，曰永配殿，曰保和门、太和门，曰启祚门，曰受命御极之殿，曰春霄殿，曰福宁门、庆源殿，曰光熙门，曰元佑宫门，曰储祉门，曰元祉门、元祐宝殿，曰真宣殿，曰衍法殿，曰隆祥殿，曰三洞阁。说者曰：史汉以来，有因漏禁中语而得罪者，又有不答温室省中何树者。今子侈言铺张，罄怀罗列，得无非古人厚重不泄之意乎？累臣曰：固也！然闻之道路，如张金吾懋忠所刻《规制》一书，止凭慈宁宫管事齐栋所言，中多舛误，何以昭圣朝之盛美乎？我国家左右史之溺职久矣。自神庙静摄多年，起居所记注，尤不能详。而内小臣独能窃知一二，揄扬鸿烈，以昭一代之盛举，垂之无穷，不亦可乎？况若愚不幸，遭罗奇冤，朝不保夕，笔此梗概，不拘体制，不循次第，不过古人之《西京杂记》、《三辅黄图》类耳。世之君子，当不讳之朝，思采风之义，史失而求诸野，闲中一寓目焉。未必不兴发其致君泽民之念也。累臣所见如此。至于圜丘、方泽，谒陵、视学，耕藉、阅戎，一切庆典、朝典、经筵等仪，自有仪注，外廷备矣，兹不概及。

 

　　卷十八内板经书纪略

　　凡司礼监经厂库内所藏祖宗累朝传遗秘书典籍，皆提督总其事，而掌司、监工分其细也。自神庙静摄年久，讲幄尘封，右文不终，官如传舍，遂多被匠夫厨役，偷出货卖。柘黄之帖，公然罗列于市肆中，而有宝图书，再无人敢诘其来自何处者。或占空地为圃，以致板无晒处，湿损模糊，甚致劈毁以御寒，去字以改作。即库中见贮之书，屋漏漏损，鼠啮虫巢，有蛀如玲珑板者，有尘霉如泥板者。放失亏缺，日甚一日。若以万历初年较，盖已什减六七矣。既无多学博洽之官综核齐理，又无簿籍数目可考以凭销算。盖内官发迹，本不由此，而贫富升沉，又全不关乎贪廉勤惰。是以居官经营者，多长于避事，而鲜谙大体，故无怪乎泥沙视之也。然既属内廷库藏，在外之儒臣又不敢越俎条陈，曾不思难得易失者，世间书籍为最甚也。昔周武灭商，洪范访自箕子，晋韩起聘，曾见易象。《春秋》曰：《周礼》尽在鲁矣。今将有用图书，尽掷无用之地，岂我祖宗求遗书于天下，垂典则于万世之至意乎？想在天之灵，不知何如其恫然，何如叹息也。今上天纵英明，右文图治，倘一且清问祖宗历来所存书籍几何，或亲临库际稽览，不审当局者作何置对？其亦未之深思耳。祖宗设内书堂，原欲于此陶铸真才，冀得实用。按：《古文真宝》、《古文精粹》二书，皆出于老学究所选。累臣欲求大方于明白上水头古文选为入门，再将宏肆上水头古文选为极则，起自《檀弓》、《左》、《国》、《史》、《汉》、诸子，共什七八；唐、宋什二三，为一种。再将洪武以来程墨垂世之稿，亦选出一半为入门，一半为极则，亦为一种。四者同成二帙，以范后之内臣。奏知圣主，发司礼监刊行，用示永久。不知得遂志否也。皇城中内相学问，读《四书》、《书经》、《诗经》、看《性理》、《通鉴节要》、《千家诗》、《唐贤三体诗》，习书柬活套，习作对联，再加以《古文真宝》、《古文精粹》，尽之矣。十分聪明有志者，看《大学衍义》、《贞观政要》、《圣学心法》、《纲目》，尽之矣。《说苑》、《新序》，亦间及之。《五经大全》、《文献通考》，涉猎者亦寡也。此皆内府有板之书也。先年有读等韵、海篇部头，以便捡查难字。凡有不知典故难字，必自己搜查，不惮疲苦。至于《周礼》、《左传》、《国语》、《国策》、《史》、《汉》，一则内府无板，一则绳于陋习，概不好焉。盖缘心气骄满，勉强拱高，而无虚已受善之风也。《三国志通俗演义》、《韵府群玉》，皆乐看爱买者也。除古本、抄本杂书不能开遍外，按现今有板者谱列于后，即内府之经书则例也。

　　五伦书（六十二本、一千七百一页）诗传大全（十二本、九百九页）书经大全（十本、七百六十三页）周易大全（十二本、一千一百十八页）春秋大全（十八本、一千四百五十九页）礼记大全（十八本、一千二百九十九页）易传（六本、五百八十二页）书传（六本、五百八十三页）诗传（六本、六百三十五页）春秋传（四本、一千零六十一页）礼记（八本、一千六十一页）四书大全（二十本、一千五百八十九页）四书集注（十本、八百二十页）性理大全（三十本、二千一百六十九页）资治通鉴纲目（四十本、四千一百页）续资治通鉴纲目（十四本、一千一百二十二页）少微通鉴节要（廿本、四千四百廿八页）通鉴节要续编（二十本、一千六百八十三页）晏宏通鉴纲目（三十本、四千二十页）文献通考（一百本、一万八百三十六页）历代名臣奏议（百五十本、九千七百二十页）历代通鉴纂要（六十本、三千六百三十页）大明会典（一百四十本、六千五百九十页）事文类聚（一百三十本、八千三百六十页）大明一统志（四十本、三千一百五十页）明伦大典（廿四本、七百廿页）大明集礼（三十六本、一千四百七十二页）大学衍义（二十本、一千三百八十二页）大学衍义补（四十本、三千六百页）对类（十二本、八百七十三页）诸司职掌（三本、四百二十八页）大明官制（二本、三百七十页）御制大诰（四本、二百五十三页）大明律（二本、一百七页）洪武正韵（五本、五百页）韵府群玉（十本、一千四十页）御制文集（八本、七百十三页）经史海篇直音（五本、五百十二页）广韵（二本、二百五十五页）玉篇（二本、三百十五页）御制诗集（二本、八十四页）经书音释（二本、一百七页）诗韵释义（二本、一百五十八页）四书白文（六本、三百十二页）诗学大成（十四本、一千页）尔雅埤雅（四本、三百九十七页）许氏说文（八本、六百五十页）吕真人文集（二本、二百四十页）孔子家语（三本、一百四十四页）通书大全（八本、九百九十页）列女传（三本、一百三十五页）神课金口诀（二本、二百四十页）仁孝皇后劝善书（十本、八百七十六页）臞山肘后神枢（二本、一百七十八页）选择历书（二本、二百五十六页）雍熙乐府（二十本、一千七百九十三页）三国志通俗演义（廿四本、一千一百五十页）历代臣鉴（十本、五百六十页）贞观政要（八本、三百七十页）居家必用（十本、八百八十页）圣学心法（四本、三百十五页）释文三注（《千字文》七十一页、《胡曾诗》九十九页、《蒙求》一百四十四页）饮膳正要（三本、七百七十五页）唐贤三体诗（二本、一百七十二页）古文精粹（二本、二百五十六页）李白诗（四本、三百六页）选诗补注（三本、三百十三页）唐诗鼓吹（五本、二百六十六页）高皇后传（一本、四十七页）女训（一本、四十九页）内训（一本、五十页）尚书、孝经、大学、中庸（五本、三百三十六页）周易占法（二本、二百四十页）草堂诗馀（二本、一百九十页）恩纪含春堂诗（二本、一百十五页）击壤集（四本、三百五十页）劝忍百箴（四本、三百页）古文真宝（四本、三百九十一页）医要集览（六本、二百八十页）草韵辨体（六本、二百七十页）增定华夷译语（十一本、一千七百八页）评史心见（六本、三百五十页）通鉴博论（三本、二百九十页）重刻证类本草（十本、一千三百四十五页）养生类纂（五本、一百九十七页）释氏源流应化事迹（四本、四百四十页）皇明祖训（一本、五十页）洪武礼制（一本、八十二页）稽古定制（一本、八十二页）郑氏女孝经（一本、四十二页）祖训条章（一本、十二页）曹大家女训（一本、十六页）女诫直解（一本、四十八页）刘向说苑（五本、三百二十五页）皇明典礼（一本、九十五页）内则诗（一本、六十二页）内令（一本、十二页）昭鉴录（一本、一百五十二页）御制洪范篇序（一本、三十六页）勤政要典（一本、七十三页）外戚事鉴（一本、六十八页）山居四要（一本、八十三页）兹圣皇太后女鉴（一本、六十九页）女训内训（仝前）臞仙肘后经（一本、一百十二页）玉匣记（一本、八十二页）省躬录（一本、七十二页）祥异赋（一本、四十九页）步天歌（一本、八页）传心妙诀（一本、四十五页）详明算法（一本、一百十页）草字碎金（一本、九十二页）真字碎金（一本、九十二页）千家姓（一本、五十九页）孝顺事实（一本、二百九十二页）为善阴骘（一本、三百七十二页）小学书解（一本、一百六页）忠经（一本、四十二页）孝经大义（一本、四十二页）历代纪年（一本、三十六页）四时歌曲（一本、十二页）随机应化录（一本、六十页）高皇帝道德经注解（一本、六十九页）达达字孝经（一本、四十二页）医按书（一本、三十二页）蒙求白文（一本、十九页）山歌（一本、四页）华夷译语（一本、八十八页）古字便览（一本、五十二页）八行遗事集（一本、二十八页）警世篇（一本、二十一页）忠经直解（一本、十六页）太上感应灵篇（一本、五十二页）宪纲（一本、五十页）百家姓（一本、十页）大学（一本、三十六页）千字文（一本、十七页）孝经（一本、十六页）中庸（一本、五十六页）千家诗（一本、四十四页）四书杂字（一本、十二页）七言杂字（一本、十三页）三字经（一本、二十二页）启蒙集（一本、四十页）草诀百韵（一本、十四页）草诀百韵歌（三本、四十页）八行图书（一本、四十页）孝经直解（一本、三十六页）解梦书大全（二本、七十页）四书直解（二十五本、一千零四十二页）书经直解（十三本、八百二十页）通鉴直解（二十五本、一千四十二页）帝鉴图说（六本、三百五十六页）刘向新序（三本、一百四十二页）洪武正韵玉键（二本、一百三十页）佛经一藏（计六百七十八函、十八万八十二页。共用白连纸四万五千二十三张，蓝绢二百五十三匹七尺四寸，黄绢廿六匹二丈四尺一寸，每匹长三丈二尺，黄毛边纸五百七十张，蓝毛边纸四千九百十二张，黄连四纸三百四十七张，白户油纸一万八千九十五张，黑墨二百八十六斤八两，白面一千二百二十五斤，白矾四十五斤。）道经一藏（计五百十二函、十二万二千五百八十九页。共用白连四纸三万八百九十七张，黄连四纸一百七十六张，蓝毛边纸三千十八张，黄毛边纸五百二张，蓝绢一百八十二匹一丈八尺六寸，黄绢二十匹一丈六尺，白户油纸八千三百七张，黑墨一百六十斤八两，白面七百五十斤，明矾二十五斤。）番经一藏（计一百四十七函、十五万七十四页。共用腰子白鹿纸一万三千六百四十张。）大五大部经（华严经八十二本、大涅檠经四十一本、报恩经七本、金刚明经十本、心地观经八本。）小五大部经（法华经七本、楞严经十本、佛母大孔雀经三本、梁皇忏十本。）又五般经（圆觉经二本、弥陀经一本、诸品经咒、金刚经注解一本一百四十七页、华严小钞一百十七本、诸真宝忏十二本、小道经一本。）

　　累臣若愚曾闻成祖敕儒臣纂修《永乐大典》一部，系湖广王洪等编缉，时号召四方文墨之士，累十余年而就，计二万二千八百七十卷，一万一千九十五本。因卷帙浩繁，未遑刻板。正写册原本，至孝庙宏治年，以大典金匮秘方外人所未见者，乃亲洒宸翰，识以御宝，赐太医院使臣王圣济殿内臣宠，盖欲推之以福海内也。阁臣王文恪鏊恭撰颂以揄扬盛美。相传至嘉靖年间，于文楼安置。偶遭回禄之变，世庙亟命挪救，幸未至焚，遂敕阁臣徐文贞阶，复令儒臣照式摹抄一部。当时供誊写官生一百八名，每人日抄三页。自嘉靖四十一年起，至隆庆元年，始克告完。及万历年间，两宫三殿复遭回录，不知此新旧《永乐大典》二部，今又见贮藏于何处也。又累臣曾见《车驾幸地录》所载，正德十五年闰八月内，武庙南征回如镇江，幸大学士杨一清第，曾进抄本《册府元龟》，一部，共一千卷，计二百二本。累臣曾向韩提督世禄言及，幸有一部，然舛错颇多，至不能句，似非杨宅所献之书。李永贞遂雇人借抄一部，仍将原本交还。而抄本一部，闻丁卯冬已有人献于王体乾矣。至崇祯己卯夏，体乾没产，又不知落何人手也。又江陵张文忠公在阁时，曾具书与张中翰后湖曰：先年张文简公曾得内阁所藏《册府元龟》一部。其后文简公卒于京邸，其仆即将此书，于部前货卖。令先翁识其为阁本也，赎而藏之于家。尝语区区曰：吾欲将此书仍送归内阁，以完先代之宝，何如？仆时起贺曰：幸甚！此义举也！无何而令先翁亦逝，竟勿克践其言。今忆此书必无恙也，仆欲倍价奉赎，仍归阁中，以卒令先翁之志，惟执事其幸许之。夫此一书也，文简得之，令先翁赎之，至仆而还之。三更张氏，皆楚人也，将以媲于古之左史倚相能读坟典邱索，不亦美乎？云云。然详味江陵此举，则必实践其言者，但未知后湖果曾割付此书否？又不知今尚存内阁否也？承平日久，处处光景与先年不同，则此书之存与不存，与《永乐大典》之存贮何库，又有谁敢饶舌问及也哉！嗟嗟，难言矣！

 


　　卷十九内臣佩服纪略

　　祖宗设立内官，其巾帽服佩，自有一定制度，其名色多非外廷所晓。而旧制醇雅，每寓等威节省之谊。自逆贤擅政，创古今未有之制，"服之不衷，身之灾也。"以今验昔，良然！

　　贴里，其制如外廷之■〈石旋〉褶。司礼监掌印、秉笔、随堂、乾清宫管事牌子、各执事近侍，都许穿红帖里缀本等补，以便侍从御前。二十四衙门、山陵等处官，长随、内使、小火者，俱穿青贴里。自逆贤擅政，改蟒贴里膝襕之下，又加一襕，名曰三襕贴里，最贵近者方蒙钦赏服之。又有双袖襕蟒衣，凡左右袖上，里外有蟒二条。自正旦灯景，以至冬至阳生、万寿圣节，各有应景蟒纻；自清明秋千与九月重阳菊花，俱有应景蟒纱。逆贤又创造满身金虎、金兔之纱，及满身金葫芦、灯笼、金寿字、喜字纻，或贴里每褶有朝天小蟒者。然圆领亦有金寿字、喜字，遇圣寿及千秋，或国喜，或印公等生日，搬移则穿之。惟逆贤之服，奢僭更甚，及籍没，皆赏给钟鼓司，凡承应则穿之，光焰耀目。今上圣主天性素俭，每为切齿，或笑其越分折福，终何用也。祖宗以来，青贴里原不缀补，惟红贴里有补。逆贤偶欲异其亲信者，遂自印公起请小轿止俱于青贴里缀补。纷更多事，人咸不便。又按旧制，自十月初四日，至次年三月初三日，穿纻丝，自三月初四日，至四月初三日，穿罗，该司礼监预先题奏传行。凡婚庆吉典，则虽遇夏秋，亦必穿纻丝供事。若羊绒衣服，则每岁小雪之后，立春之前，随纻丝穿之。凡大忌辰穿青素，祧庙者穿青绿花样，遇修省则穿青素。祖宗时，夏穿青素，屯绢也；冬穿青素，则元色之纻丝也。逆贤擅政，则王体乾等夏穿真青油绿怀素纱，内以玉色素纱衬之，满身活文，如水之波，如木之理；而冬则天青、竹绿、油绿怀素纱，光耀射目，争相夸尚，以艳丽为美。然于忌辰之义何居？于臣子之心何安乎？■〈衤曳〉■〈衤散〉，其制后襟不断，而两傍有摆，前襟两截，而下有马面褶，往两旁起。惟自司礼监写字以至提督止，并各衙门总理、管理，方敢服之。红者缀本等补，青者否。

　　圆领衬摆，与外廷同，各按品级。凡司礼监掌印、秉笔，及乾清宫管事之耆旧有劳者，皆得赐坐蟒补，次则斗牛补，又次俱麒麟补。凡请大轿长随，及都知监，戴平巾。有牙牌者，穿狮子鹦哥杂禽补。逆贤名下，凡掌印、提督者，皆滥穿坐蟒，可叹也。官帽，以竹丝作胎，真青绉纱蒙之，自奉御至太监皆戴之，俗所谓"刚叉帽"也。
　　平巾，以竹丝作胎，真青罗蒙之，长随、内使、小火者戴之。制如官帽，而无后山，然有罗一幅垂于后，长尺余，俗所谓"纱锅片"也。牙牌，内官监题本于内承应库领讨，象牙制造。每升奉御或长随，即给一面，将原带乌木牌换收。按御用监等衙门，各有号数，一边刻忠字若干号，一边刻某监某衔。亦间有私买者、私造者，从来不禁。其制有云尖，下方微阔而上圆，可重六七两不等。近将旧牙牌不用，另换给新制牙牌，一面横用篆文，其衙门下书衔；一面载"不许借失"等字。为官物也，无私造者。
　　乌木牌，其制荷叶头，圆径二寸许。一面刻内使或小火者字样，一面用长方火印于中，其篆文四字曰："关防出入"。而火印两旁，分刻小字或内字若干号。此系官物，无敢私造者。凡遇失落，必题知惩处另给。

　　牌穗，其制用象牙或牛骨作管，青绿线结宝盖三层，圆可径二寸。下垂红线，长八寸许。内悬牙牌或乌木牌，上有提系青绦。凡穿圆领随侍，及有公差私假出入，本等带之左，即悬此牌穗。如平居在官，穿■〈衤曳〉■〈衤散〉者、贴里者，俱带牌穗，有绦。逆贤时，将牌穗红线，长至尺余。而悬穗之提系，旧制大可二寸许，不过铜、银、玉等为之，上有钩。逆贤时，改造大样，提系长六寸、五寸，阔三寸或二寸半，镶嵌绝好珠石、睛绿之类。有一件可值千金、六七百金者。各按节令巧样，将见带者悬挂满壁；不带而聚蓄者盈箱充柜，亦赏及名下诸人。又令绦作织五色五毒绦子，创造珍珠牌穗，以玉作管，去牙牌而悬白玉或碧玉玲珑牌。五毒绦遍缀小珍珠，其色疑近丧间服饰，又加青红宝石珊瑚、黄绿琉璃珠以间之，其实不雅，皆逆贤掌家王朝用逢迎造办。有识者窃叹曰：带珠者，待诛也。谓非服妖而何。又创造玉管天青线印绶，如外廷印绶。夏则内悬玉牌，冬则金牌或金鱼二尾，中外钥焉。凡掌一印者带一绶。如王体乾三绶，李永贞则二绶矣。虽不掌印者，凡出禁城有事，则亦带一绶于玉带之左焉，冒滥可笑极矣。
　　带，凡内使小火者，乌木牌平巾者，无穿圆领束带之理。惟请轿长随并都知监长随，各狮子等补，束角带。其升有牙牌官帽，便谓之奉御正六品，得服麟补，束金镶玳瑁或犀带。自奉御而上，左右监丞五品，左右少监从四品，太监正四品。自太监而上，方敢穿斗牛补。再加升，则膝襕之飞鱼也。斗牛也，蟒服也。再升，则受赏也。特升，方赐玉带。冬则光素，夏则玲珑，三月、九月则顶妆玉带也。再升，内府骑马。再升，每岁禄米十二石。如再升，但凡一级止岁加禄米十二石耳。逆贤时，有孩孺而至禄米若干者。有升赏一次，曾顿加禄米至一千二百石，不一也。骑马，凡内府有名骑马者，自东西下马门起，至北安、西安门栅栏东上北门止。又东上南门起，至南内西上南门及宝钞司止，凡遇万寿圣节、正旦节，内府骑马者，各进马一匹。若遇大婚礼、诞生庆典亦然。凡进马有例，司礼监管掌写字，预先于思善等门晓示一贴曰：某日进马。各家将马之毛色并已之官衔姓名，开送司礼监总办黄本处，各酬银二钱或三钱不等，以为买笔之用，此旧规也。临期请旨，如圣驾亲览，所进之马，便都于乾清宫门里伺候，览过，交御马监。不堪者，该监不收，换补之。逆贤擅政时，因山海关等处缺马，遂将皇城内官人稍堪办进者，躐升数百人骑马，每次各进一匹。又派各监局司场库进十匹至五十匹者，每岁传进十余次，每次不下数百匹。验收之日，黎明时，逆贤于北上门中一间，朝北正坐，盛服示威。内外侍卫者数百十人，列于两旁，按职名牵马，鱼贯而过。或有不系夷产，及瘤瘦老病者，必重责其人。如牌子王心悦，几毙杖下。所以马价踊贵焉。及解马到于本处，听其瓜分，又苦无应时刍豆，随至倒死者相望，军士啖马者比比也。按旧制，禁门中间系御路，无臣子敢正坐者。曾记万历二十九年，累臣同选入者四十余人，于七月内，先监矩奉神庙圣旨，于北上门拨散于各衙门。先监在北上门东一空门限之北，坐东朝西，可谓得宜。至天启二年六月内，王体乾、史宾、张文元奉先帝圣旨，选内操官人时，便已在北上门居中朝北正坐者，体乾也；左右并列坐者，宾与文元也。孔子"立不中门"，况坐以临下乎？是干天之位，懵然可笑者，又不止骄横逆恶之魏忠贤矣。凡赏过禄米者，遇万寿圣节及各节，随进鹿一支，交南海子；禾赏禄米者则否。又，冬至之前，印公公、秉笔、随堂、管事牌子各进子母羊四角、六角、羊交牲口房。凡藩府所进之羊，亦交牲口房。所进之马，则交御马监也。
　　凳杌，凡司礼监掌印、秉笔之年高最有宠眷者，方能得此。其制如靠背椅，而加两杆于旁，用皮襻，如轿，前后各用一横扛。然抬者不在辕内，只在杠外斜插扛抬，而正行之。所以曰杌者，禁地不敢乘轿之意也。

　　板，其制如床面，高五尺许，于偏后些安一椅圈。前后以粗绒绳拴，用扛二条，斜插抬走，离地尺许。凡司礼监掌印、秉笔年老者，方私置坐之，不系钦赏，亦不系正经品级。自乾清门外，至西华门、东华门里止。自逆贤擅政，乃径自由门抬出，了无畏惧。又曾于宝月亭，戴巾，穿亵衣坐板抬走，殊可恨也。自古以来禁地无戴巾之理，神庙时司礼掌印田义老病，先监矩清弱，亦曾间于宫中坐板，然出于不得已，非骄矜卖贵也。迩来年少如李永贞、石元雅、涂文辅皆坐之，可不谓滥亵之极耶？
　　朝服、朝冠、带履，与外廷同。冠七梁或五梁。旧制，只有司礼监掌印，于祭中溜之神之夜，服此祭之。自逆贤擅政，加至九梁。凡遇先帝圣节、年节、冬至节，王体乾起至牌子止，俱朝服朝冠，于乾清宫大殿或丹陛上服之，照外廷仪注，行庆贺山呼礼，赞礼官大声鸣赞如鸿胪寺焉，班首亦致词焉。自魏良卿晋封后，逆贤即改戴公侯伯爵簪缨，出班行礼致词，位在体乾上。至今上初登大宝，旧例，宫中内外各执事印公，行礼磕头庆贺。逆贤欲仍戴簪缨，照先帝时朝服行礼，惮圣主英明，未果，止本等服色磕头呼万岁礼也。
　　笏，以象牙为之，与外廷同。
　　抹布，非布也。是素纻丝或绫染黄，长五尺，阔三寸，双层方角，如大带子之式而无穗。凡乾清宫管事牌子，暖阁、御药房管柜子，御司房管库、管弓箭，请小轿四执事牌子，钦安殿、隆德殿、英华殿陈设近侍，须蒙赐过者，乃敢佩于贴里之右，而蟠结绦上双垂之，露半条于外，垂与衣齐。刀儿，小牙筋一双，小尖刀一把，长六七寸不等。银镶鲨鱼皮等鞘，以红绒辫系束于衣左牌穗之上，以昭近臣殊宠，非外衙门之所敢望也。惟司礼监是礼仪衙门，斯不屑抹布、刀儿也。

　　铎针、金、银、珠、翠、珊瑚皆可为之。年节则大吉葫芦，万年吉庆。元宵则灯笼，端午则天师，中秋则月兔，颁历则宝历万年。其制则八宝荔枝、卐字鮕鱼也。冬至则阳生，绵羊引子、梅花。重阳则菊花。遇万寿圣节则万万寿、洪福齐天之类。洪福者于"齐天"字之傍，左右各有红蝙蝠一枚，以取意耳。凡遇诞生、婚礼，及尊上徽号、册封大典，皆万万喜此。所谓铎针者，单一枚，有錞居官帽中央者是也。按蟒衣贴里之内，亦有喜相逢色名，比寻常样式不同。前织一黄色蟒，在大襟向左后有一蓝色蟒，由左背而向前，两蟒恰如偶遇相望戏珠之意。此万历年间新式，非逆贤创造。凡婚礼时，惟宫中贵近者穿此衣也。

　　枝个，其制随景如铎针，但减小偏向成对耳。
　　桃杖，亦随景如前。而珍珠、珊瑚，自錞端下垂，或间以宝石、金方胜、葽字耳。下有垂脚。世庙时亦间以三种赐辅臣大臣，神庙初年亦间赐江陵相公云。

　　披肩，貂鼠制一圆圈，高六、七寸不等，大如帽。两傍各制貂皮二长方，毛向里，至耳即用钩带斜挂于官帽之后山子上。旧制，自印公公等至牌子暖殿，方敢戴。其余常行近侍，只戴暖耳。其制用元色素纻作一圆箍，二寸高，两傍缀貂皮，长方如披肩。凡司礼监写字起，至提督止，亦只戴暖耳，不甚戴披肩也。凡二十四衙门内官、内使人等，则止许戴绒纻围脖，似风领而紧小焉。凡圣上临朝讲，亦尚披肩。至于外廷，如今所戴帽套，谓之曰"云字披肩"。闻今上登极后，令左右渐次改戴云字披肩随待，然古制似已顿易也。
　　直身，制与道袍相同，惟有摆在外，缀本等补。圣上有大红直身袍。凡印公公若过司房，或秉笔私自下直房，始穿此。凡见尊长则不穿。其色止有天青、黑绿、元青，不敢做大红者。或亦开摆如衬衣而束本等带者。

　　道袍，如外廷道袍之制，惟加子领耳。间有缀补，然逆贤时，其袖有大至二尺七八寸者，可笑莫此为甚。氅衣，有如道袍袖者，近年陋制也。旧制原不缝袖，故名曰氅也。彩素不拘。

　　大褶，前后或三十六、三十八不等，间有缀本等补。
　　顺褶，如贴里之制。而褶之上不穿细纹，俗为"马牙褶"，如外廷之■〈衤旋〉褶也。间有缀本等补。世人所穿■〈衤旋〉子，如女裙之制者，神庙亦间尚之，曰衬褶袍。想即古人下裳之义也。

　　罩甲，穿窄袖戎衣之上，加此，束小带，皆戎服也。有织就金甲者，有纯绣、纚绣、透风纱不等。束发冠，其制加戏子所戴者，用金累丝造，上嵌睛绿珠石。每一座，值数百金，或千余金、二千金者。四爪蟒龙，在上蟠绕。下加额子一件，亦如戏子所戴，左右插长雉羽焉。凡遇出外游幸，先帝圣驾尚此冠，则自王体乾起，至暖殿牌子止，皆戴之。各穿窄袖，束玉带，佩茄袋、刀帨，如唱"咬脐郎打围"故事。惟涂文辅、高永寿年少相称，其年老如裴升、史宾等戴之，便不雅观。
　　唐朝帽，此古制，如画上绵羊太子所戴者。貂鼠皮为之，凡冬月随驾出猎带之，耳不寒。烟墩帽，亦古制也。冬则天鹅绒或纻绉纱，夏则马尾所结成者。上缀金蟒珠石，其式如大帽，真檐而顶稍细。二色衣，近御之人所穿之衣。自外第一层谓之盖面，如■〈衤曳〉■〈衤散〉贴里、圆领之类；第二层谓之衬道袍，第三层曰裰领道袍。其白领以浆布为之，如玉环在项，而缺其前，稍油垢即换之，非入过皇城者不敢缀也。自此三层之内，或褂或袄，俱不许露白色袖口，凡脖领亦不许外露，亦不得缀钮扣，只宫人脖领则缀钮扣，是以切避忌之。凡外廷讲幄召对之臣，不可不晓二色衣之妙处者。如夏则以葛布为上身，以深蓝或玉色纱作下褶，并接两袖各数寸，又缘子领寸许。一则露白色，一则省费惜福，以便拆浣。此从古制也。自逆贤专政，凡近御之人，概得穿白色生纱、生罗、葛布，及白绫、丝绸，领袖襟缝公然显露，不忌惮也。

　　一把莲，宫壶中旧制，凡掌印、秉笔、管事牌子，在殿内直宿，其余者候圣驾已安寝，磕头安置过，寝殿门巳阖，则始散归各直房，或酒或茶，自己用过，便各安歇，绝无敢私相会饮者。其各家经管衣帽官人，即将官帽一顶、贴里道袍大袄或褂共上一条领者一付，总缀两条带子，将提系绦牌穗亦挂得停当，名曰"一把莲"。并硬抹口绒袜靴护膝一双，俱紧安于所歇床傍，伺候暗灯及烛于棹上，立铜箍头攒竹五尺一根于棹傍。司房官人伺候笔袋一分、空纸数幅、本色纸花一袋。纸花者，即白纸裁成方叶，如碗大，备写字吐痰、擦手之用。凡猝然夜间御前有事，忽有传召，或值火灾意外之警，便立可衣冠，手持五尺，速赴圣驾防卫。此从来贵近大臣之体，亦内臣小心敬慎分内事也。至逆贤时，此制尽废，甚有沉醉解衣赤身而睡者。曾遇半夜有事，如先时逆贤、王国臣之哄于殿内，并一号殿两次火灾，宁远两次□警，及天启六年六月初五日夜半地震，凡赴御前之人多零星迟缓，不济事矣。又先是各直房饮食，都从河边等处做成，抬入宫，以炭火热食之，不敢煤灶也。至逆贤时，直房各具宽大茶厨房，双煤灶，访善烹调内官答应，似面店酒铺，煤火烈焰，爆炒煎炸，互相请召。而上下因循，日甚一日，全不以火烛为戒。非逆贤创始，众亦不敢屑越至此也。
　　长者巾，制如东坡巾，而后垂两方叶，如程子巾式。神庙恒尚之，曰长者冠。前缝缀一大西洋珠，两傍金五爪龙戏之；而后垂两叶之中，亦各蟠苍龙。凡内臣高年之人，亦有戴者。或金线黑线缘镶，然不敢缀云龙也。忠靖冠、六合巾、九华巾、晋巾等制，皆如外廷。先帝恒尚九华巾、圆帽。皇城内，内臣除官帽、平巾之外，即戴圆帽，冬则以罗或纻为之；夏则马尾、牛尾、人发为之，有极细者，一顶可值五六两或七八两十余两，名曰"爪拉或爪喇"，绝不称帽子，想有所避忌云。

　　棕靸，巾帽局制造。每年大雪第一次，即送司礼监掌印、掌东厂秉笔每二只，管事牌子每一只。冰雪穿之，以便趋走，不滑跌也。撒扇，其制用木柄，长尺余，合竹作小骨二十余根，用蓝绢糊裱，两面皆撒大块金箔。放则遮日，收则入囊。自司礼监掌印至管事牌子，皆于宫中夏日用之，只可取阴，不能取风。其扇式如外之竹凉扇而不曲，长可二三尺，上阔下窄。《损斋备忘录》载宣庙六言诗三首，其一咏撒扇者曰：湘浦烟霞交翠，剡溪花雨生香。扫却人间炎暑，招回天上清凉。以天地万物为一体，真圣帝之言也。
　　靴，皂皮为之，似外廷之制，而底软衬薄，其里则布也。与圣上履仝式，但前缝少菱角，各缝少金线耳。频加粉饰，敝则易之凡。当差内使小火者，不敢穿，但单脸青布鞋、青布袜而已。或雨雪之日，油靴则不禁也。

　　扁辫，用不堪紫色绒或青绿色，织如大带子，微松软耳。长可丈余不等，阔可三四寸。凡遇雨雪，将衣ㄐ束，离地八九寸，以防泥污，晴天不用。如冬寒之月，亦得穿皮氅衣，夏暑之夜，亦用折叠竹架，各支纱绢帐，以御蚊蚋也。

　　雨衣、雨帽，用玉色、深蓝、官绿杭绸或好绢、油为之。先年亦有蚕茧纸为之，今亡矣。斗钵式，有道袍式加挂者。御前大臣直穿红之日，有红雨衣、彩画蟒龙方补为贴里式者。雨帽则如方巾，周围加檐三寸许，亦有竹胎绢糊、黑油漆如高丽帽式者。惟御前大臣戴之。祖宗以来，凡帝后、皇子女，晴天各用绢里青纱窄檐伞，制不甚大也，以蔽下面之日色。宫中从来禁伞。自逆贤擅政，凡掌印、秉笔、管事牌子如王体乾等、王朝用等，皆雨雪打伞，直至乾清宫大殿檐下，无复奴仆体矣，良可太息。又神庙时，凡宣召太监田义等，皆值指其名曰叫某人来。如值圣怒，则曰采某人来。至逆贤，则凡遇先帝传召，众必接声，或数十人欢声齐跪曰：叫老公哩！盖于君前臣名之义何居？而乃恬不为异，可乎？

 

　　卷二十饮食好尚纪略

　　上古之时，茹毛饮血，自燧人氏作民始烹饪，不过苟塞饥馁已耳。是以鼎铸饕餮之戒，书垂酒诰之文。然自古至今，犹有于口腹嗜好之，故起戈矛于匕箸，贻身家之大害者，不能枚举。惟赵衰以壶餐得士，顾荣以一炙感恩，权其轻重，或亦有道存焉。其间不可不知也。嗟嗟！惟中官志安温饱，耳目习染，效奢易，从俭难。按节令以相沿，非四方所能晓，谨将平日所稔知者，略次梗概于左，用识异闻，亦考世间俗之一端。倘披阅之，或亦兴尝禁脔之思耶！正月初一日正旦节。自年前腊月廿四日祭灶之后，宫眷内臣，即穿葫芦景补子及蟒衣。各家皆蒸点心储肉，将为一二十日之费。三十日，岁暮，即互相拜祝，名曰"辞旧岁"也。大饮大嚼，鼓乐喧阗，为庆贺焉。门旁植桃符板、将军炭，贴门神。室内悬挂福神、鬼判、钟馗等画。床上悬挂金银八宝、西番经轮，或编结黄钱如龙。檐楹插芝麻秸，院中焚柏枝柴，名曰"■〈火禺〉岁"。正月初一五更起，焚香放纸炮，将门闩或木杠于院地上抛掷三度，名曰"跌千金"。饮椒柏酒，吃水点心，即"扁食"也。或暗包银钱一二于内，得之者以卜一年之吉。是日亦互相拜祝，名曰"贺新年"也。所食之物，如曰"百事大吉盒儿"者，柿饼、荔枝、圆眼、栗子、熟枣共装盛之。又驴头肉，亦以小盒盛之，名曰"嚼鬼"，以俗称驴为鬼也。立春之前一日，顺天府于东直门外"迎春"，凡勋戚、内臣、达官、武士，赴春场跑马，以较优劣。至次日立春之时，无贵贱皆嚼萝卜，曰"咬春"。互相请宴，吃春饼和菜。以绵塞耳，取其聪也。自岁莫正旦，咸头戴闹蛾，乃乌金纸裁成，画颜色装就者，亦有用草虫蝴蝶者。或簪于首，以应节景。仍有真正小葫芦如豌豆大者，名曰"草里金"，二枚可值二三两不等，皆贵尚焉。初七日"人日"，吃春饼和菜。自初九日之后，即有耎灯市买灯。吃元宵，其制法用糯米细面，内用核桃仁、白糖为果馅，洒水滚成，如核桃大，即江南所称汤圆者。十五日曰"上元"，亦曰"元宵"，内臣宫眷皆穿灯景补子蟒衣。灯市至十六更盛，天下繁华，咸萃于此。勋戚内眷，登楼玩看，了不畏人。斯时所尚珍味，则冬笋、银鱼、鸽蛋、麻辣活兔，塞外之黄鼠、半翅鸡，江南之密罗柑、凤尾橘、漳州橘、橄榄、小金橘、风菱、脆藕，西山之苹果、软子石榴之属，水下活虾之类，不可胜计。本地则烧鹅鸡鸭、猪肉、泠片羊尾、爆炒羊肚、猪灌肠、大小套肠、带油腰子、羊双肠、猪膂肉、黄颡管儿、脆团子、烧笋鹅鸡、炸鱼、柳蒸煎赞鱼、卤煮鹌鹑、鸡醢汤、米烂汤、八宝攒汤、羊肉猪肉包、枣泥卷、糊油蒸饼、乳饼、奶皮。素蔬则滇南之鸡■〈土從〉，五台之天花羊肚菜、鸡腿银盘等麻菇，东海之石花海白菜、龙须、海带、鹿角、紫菜，江南蒿笋、糟笋、香蕈，辽东之松子，苏北之黄花、金针，都中之土药、土豆，南都之苔菜，武当之鹰嘴笋、黄精、黑精，北山之榛、栗、梨、枣、核桃、黄连茶、木兰芽、蕨菜、蔓菁，不可胜数也。茶则六安松萝、天池，绍兴岕茶，径山虎邱茶也。凡遇雪，则暖室赏梅，吃炙羊肉、羊肉包、浑酒、牛乳。先帝最喜用炙蛤蜊、炒鲜虾、田鸡腿及笋鸡脯，又海参、鳆鱼、鲨鱼筋、肥鸡、猪蹄筋共烩一处，恒喜用焉。十九日，名"燕九"是也。都城之西南有白云观者，云是胜国时邱真人成道处，此日僧道辐辏，凡圣溷杂，勋戚内臣，凡好黄白之术者，咸游此访丹诀焉。自十七日至十九日，御前安设各样灯，尽撤之也。二十五日曰"填仓"，亦醉饱酒肉之期也。

　　二月初二日，各宫门撤出所安彩妆。各家用黍面枣糕，以油煎之，或曰面和稀摊为煎饼，名曰"薰虫"。是月分菊花、牡丹。凡花木之窖藏者，开隙放风。清明之前，收藏貂鼠、帽套、风领、狐狸等皮衣。食河豚，饮芦芽汤，以解其热。各家煮过夏之酒。此时吃鲊，名曰"桃花鲊"也。

　　三月初四日，宫眷内臣换穿罗衣。清明，则"秋千节"也，带杨枝于鬓。坤宁宫后及各宫，皆安秋千一架。凡各宫之沟渠，俱于此疏浚之。竹篾排棚大木桶及天沟水管，俱于此时油艌之。并铜缸亦刷换，以新汲水。凡内臣院大者，即制席箔为凉棚，以绳收放，取阴也。圣驾幸回龙观等处，赏海棠。窖中花树尽出，圆圃、台榭、药栏等项，咸此月修饰。富贵人家，咸赏牡丹花，修凉棚。二十八日，东岳庙进香，吃烧笋鹅，吃凉饼、糯米面蒸熟加糖碎芝麻，即糍巴也。吃雄鸭腰子，大者一对可值五六分，传云食之补虚损也。四月初四日，宫眷内臣换穿纱衣。钦赐京官扇柄。牡丹盛后，即设席赏芍药花也。初八日，进"不落夹"，用苇叶方包糯米，长可三四寸，阔一寸，味与粽同也。是月也，尝樱桃，以为此岁诸果新味之始。吃笋鸡，吃白煮猪肉，以为"冬不白煮，夏不鹿"也。又以各样精肥肉，姜、蒜剉如豆大，拌饭，以莴苣大叶裹食之，名曰"包儿饭"。造甜酱豆豉。初旬以至下旬，耎西山、香山、碧云寺等，耎西直门外之高梁桥、涿州娘娘、马驹桥娘娘、西顶娘娘进香。二十八日，药王庙进香。吃白酒、冰水酪，取新麦穗煮熟，剁去芒壳，磨成细条食之，名曰"稔转"，以尝此岁五谷新味之始也。司礼监有一种扇，以墨竹为骨，色浅笺纸面，两面楷书写《论语》内六字一句成语，极易脆裂，不知费多少工价，方成一把。似此损耗无益，宜裁省可也。
　　五月初一日起，至十三日止，宫眷内臣穿五毒艾虎补子蟒衣。门两旁安菖蒲、艾盆。门上悬挂吊屏，上画天师或仙子、仙女执剑降毒故事，如年节之门神焉，悬一月方撤也。初五日午时，饮朱砂、雄黄、菖蒲酒，吃粽子，吃加蒜过水面。赏石榴花，佩艾叶，合诸药，画治病符。圣驾幸西苑，斗龙舟，划船。或幸万岁山前插柳，看御马监男士跑马走解。夏至伏日，戴草麻子叶。吃"长命菜"，即马齿苋也。
　　六月初六日，皇史宬古今通集库晒晾。吃过水面，嚼"银苗菜"，即藕之新嫩秧也。初伏日造麴，惟以白面用绿豆黄加料和成晒之。立秋之日，戴楸叶，吃莲蓬、藕，晒伏姜、赏茉莉、桅子兰、芙蓉等花，先帝爱鲜莲子汤，又好用鲜西瓜种微加盐焙用之。

　　七月初七日"七夕节"，宫眷穿鹊桥补子。宫中设乞巧山子，兵仗局伺候乞巧针。十五日"中元"，甜食房进供佛波罗蜜；西苑做法事，放河灯，京都寺院咸做盂兰盆追荐道场，亦放河灯于临河去处也。是月也，吃鲥鱼为盛会赏桂花。斗促织，善斗者一枚可值十余两不等，各有名色，以赌博求胜也。秉笔唐太监之徵、郑太监之惠，最识促织，好蓄斗为乐。

　　八月宫中赏秋海棠、玉簪花。自初一日起，即有卖月饼者。加以西瓜、藕，互相馈送。西苑鹿藕。至十五日，家家供月饼瓜果，候月上焚香后，即大肆饮啖，多竟夜始散席者。如有剩月饼，仍整收于乾燥风凉之处，至岁暮合家分用之，曰"团圆饼"也。始造新酒，蟹始肥。凡宫眷内臣吃蟹，活洗净，蒸熟，五六成群，攒坐共食，嬉嬉笑笑。自揭脐盖，细将指甲桃剔，蘸醋蒜以佐酒。或剔蟹胸骨，八路完整如蝴蝶式者，以示巧焉。食毕，饮苏叶汤，用苏叶等件洗手，为盛会也。凡内臣多好花木，于院宇之中，摆设多盆。并养金鱼于缸，罗列小盆细草，以示侈富。有红白软子大石榴，是时各剪离枝。甘甜大玛瑙葡萄，亦于此月剪下。缸内着少许水，将葡萄枝悬封之，可留至正月尚鲜。
　　九月，御前进安菊花。自初一日起，吃花糕。宫眷内臣自初四日换穿罗重阳景菊花补子蟒衣。九日"重阳节"，驾幸万岁山或兔儿山、旋磨山登高。吃迎霜麻辣兔、饮菊花酒。是月也，糟瓜茄，糊房窗，制诸菜蔬，抖晒皮衣，制衣御寒。

　　十月初一日颁历。初四日，宫眷内臣换穿纻丝。吃羊肉、炮■〈火芻〉羊肚、麻辣兔、虎眼等各样细糖。凡平时所摆玩石榴等花树，俱连盆入窖。吃牛乳、乳饼、奶皮、奶窝、酥糕、鲍螺，直至春二月方止。是月也，始调鹰畋猎，斗鸡。内臣贪婪成俗，是以性好赌博。既赖鸡求胜，则必费重价购好健斗之鸡，雇善养者，昼则调驯，夜则加食，名曰"贴鸡"，须燃灯观看，以计所啄之数，有三四百口者更妙也。是时夜已渐长，内臣始烧地炕。饱食逸居，无所事事，多寝寐不甘。又须三五成朋，饮酒、掷骰、看纸牌、耎骨牌、下棋、打双陆，至三四更始散，方睡得着。又有独自吃酒肉不下者，亦如前约聚，轮流办东，封凑饮啖。所谈笑概俚鄙不堪，多有醉后忿争，小则骂打僮仆以迁怒，大则变脸挥拳，将祖宗父母互相唤骂，为求胜之资。然易得和解，磕过几个头，流下几眼泪，即欢畅如初也。凡攒坐饮食之际，其固获扬饭流歠，共食求饱，咤食啮骨，或膝上以哺弄儿，或弃肉以饲猫犬，真可笑也。如有吃素之人，修善念佛，亦必罗列果品，饮茶久坐，或至求精争胜，多不以箪食瓢饮为美，亦可笑也。间有一二好看书习字者，乐圣贤之道，或杜门篝灯，草衣粗食，不苟且，不滥差，足愉快，奈寥寥不多见耳。大抵天启年间，内臣性更奢侈争胜，凡生前之棹椅、床柜、轿乘、马鞍，以至日用盘盒器具，及身后之棺椁，皆不惮工费，务求美丽。甚至坟寺、庄园、第宅，更殚竭财力，以图宏壮。且叠立名目，科敛求衙门属僚，今日曰某老太太庆七十、八十，某太爷、太太祭吊；明日曰某宅上梁庆贺，某寿地兴工立碑。即攘夺府怨，总不恤糜费工本，心所甘习，以成风，亦可鄙可笑也。内臣又好吃牛驴不典之物，曰"挽口"者，则牝具也；曰"挽手"者，则牡具也；又羊白腰者，则外肾卵也。至于白牡马之卵，尤为珍奇曰"龙卵"焉。十一月，是月也，百官传带暖耳。冬至节，宫眷内臣皆穿阳生补子蟒衣。室中多画绵羊引子画贴。司礼监刷印"九九消寒"诗图，每九诗四句，自"一九初寒才是冬"起，至"日月星辰不住忙"止，皆瞽词俚语之类，非词臣应制所作，又非御制，不知如何相传耳。久遵而不改。近年多易以新式诗句之图二三种，传尚未广。此月糟腌猪蹄尾、鹅脆掌、羊肉包、扁食、馄饨，以为阳生之义。冬笋到，则不惜重价买之。是月也，天已寒，每日清晨吃辣汤，吃生■〈火芻〉肉、浑酒以御寒。十二月初一日起，便家家买猪腌肉。吃灌肠、吃油渣卤煮猪头、烩羊头、爆■〈火芻〉羊肚、炸铁脚小雀加鸡子、清蒸牛白、酒糟蚶、糟蟹、炸银鱼等鱼、醋溜鲜鲫鱼鲤鱼。钦赏腊八杂果粥米。是月也，进暖洞薰开牡丹等花。初八日，吃"腊八粥"。先期数日将红枣槌破泡汤，至初八早，加粳米、白米、核桃仁、菱米煮粥，供佛圣前，户牖园树、井灶之上，各分布之，举家皆吃，或亦互相馈送，夸精美也。廿四日"祭灶"，蒸点心办年，竞买时兴紬缎制衣，以示侈美豪富。三十日，岁暮"守岁"。乾清宫丹墀内，自廿四日起，至次年正月十七日止，每日昼间放花炮，遇大风暂止半日、一日。其安鳌山灯、扎烟火。圣驾升座，伺候花炮；圣驾回宫，亦放大花炮。前导皆内官监职掌。其前导摆对之滚灯，则御用监灯作所备者也。凡宫眷所饮食，皆本人所关赏赐置买，雇倩贫穷官人，在内炊爨烹饪。其手段高者，每月工食可须数两，而零星赏赐不与焉。凡煮饭之米，必拣簸整洁，而香油、甜酱、豆豉、酱油、醋，一应杂料，俱不惜重价自外置办入也。凡宫眷内臣所用，皆炙博煎炸厚味。但遇有病服药，多自己任意调治，不肯忌口。总之，宫眷所重者，善烹调之内官；而各衙门内臣所最喜者，又手段高之厨役也。

 


　　卷二十一辽左弃地

　　铁岭李氏其先，本朝鲜人。万历年间，成梁父子以斩级扩土功，加封伯爵，遂图比照云南例，要将山海以东世据之，永为辽东镇守，如黔国故事。凡当时仕于辽土者，多遭其齮龁。无不惧阴谋之叵测也。至万历三十三年春，成梁以宁辽伯总镇辽东，巡抚则赵公楫，欲将鸦谷关外将其哈唎佃子等处地方居民，招徕内徙，以邀功赏。时先将军应祺正任辽阳副总兵，曾具呈阻之，曰：为遵祖制旧疆，以保生民，以固危边事。切照太祖高皇帝扫逐胡元，开基未广。至宪宗朝，韩斌为东协，始锐志展扩。开阳明台、木闸等岭屯，仅复以清河地方，设立城堡，置备御官兵共六百余员，操练防守。又建鸦鹘关，限□□出入。去□寨八、九十里，地界稍宽。夷夏之防，比前毖慎。至万历十九年，何权为备御，武备渐弛，边防寝废，遂退地数十余里，山上立碑为界。嘉靖年间，总太爷为政间阔，宽奠、大奠、长奠、永奠、新奠，稍复旧境，并论级功拜封伯爵。今王兀堂、张其店、哈喇泊、哵咧跪等处，现有军人屯种居住，成家乐业，原系开垦内地，并非窜入夷巢。今一旦迁徙，别寻安插，惊扰军民，号天恸地，耳不忍闻，目不忍见。况边方地土尺寸是宝，□□贪狠渐不可长，我退一步彼必进一步。边境损耗，国威陵替，毋论拂人情，抑且违祖制，揆理度，情大有未便。卑职虽望轻才薄，谬列贰帅，职在扩土安边，不容弃地坏法。万一戎马生郊，小丑犯顺，卑职自甘捐躯报国，宁敢望指承风，激切具呈云云。奈抚镇贪功之谋已成，见呈大怒，遂多方布阱，其欲甘心先将军矣。时累臣若愚遇例已选入内廷，独兄茂芳以嫡长男随，任目击最确，先将军由此愤郁成疾，于本年夏告病回卫，七月三十日抵里，八月十一日病故？呜呼，痛哉！继先将军为副将者杨公如松也。其年冬，抚镇果行文招徕居民，安土重迁，几至激变。镇抚必不肯中止。时已寒冱，及复差废弁韩宗功，率军丁数千，妆塘马驱逐之，焚其室庐，毁其器用，哭声震野，有僵馁不支而死者，有渡河冰陷而死者，有不愿徙而自经者，少壮强勇之人亡入□□什四五，仅得老弱孤贫者六万余人，都佥派于辽镇二十五卫安插。奏闻，神庙督臣蹇公达并镇抚，俱以招回功各蒙恩赉。时四明沈相公一贯首揆也。遂将膏腴地数百里尽为□□所得。丙午夏，辽镇广宁管饷通判徐公应乾，浙江绍兴人也。目击辽镇边备大坏，条十五事，上于镇抚，首列□□一款，而两老不胜怀忌。至秋七月，奉按院萧公淳檄，委徐公阅察河东十四卫，于辽阳库廨见先将军呈谏，割地之案不觉冲冠眦裂，为赋二诗以志不平。其《晓渡青石岭》一律曰：深秋于役未曾休，历尽凄凉辗转忧。绝贡称王宁久服，媚□割地岂良筹。草头垂露含民泪，山脚流泉咽戍愁。郑侠丹青今若在，时艰早已达宸眸。其《清河堡阅操》一绝曰：曾闻辟土得封侯，割地如何秩更优。可惜殴民分界处，膏腴多少属东□。抚镇闻之，遂将徐公捏陷革职为民。□□既得膏腴之地数百里，遂阴怀叛心，隐忧日滋。自三十四、五年后，兵科等衙门宋公一韩等，各疏劾弃地非是，内有云："刘副将一呈而辄死，徐通判二诗而去官。"刘副将即先将军也。后宋公复有一疏，为割地啖□等事，奉神庙圣旨：这所奏弃地畀□，事情重大，着都察院选差巡按御史勘明来说。钦此。奉差往勘者熊公廷弼，据石碑全辽地勘实，题覆未结。其后李公奇珍等又疏，有云：□人居之则为□地，华人居之则为华地。今数十年生聚之民，上粮有仓串，人丁有徭役，何以谓之曰□地？何以谓之曰逃民？云云。疏上不报。□既殷富，群不逞之徒复为计画，朝夕从臾。四十六年春，□果陷抚顺以叛，镇臣张公承允全师覆没，巡抚李公维翰逮矣。四十七年春，杨公镐为经略，而四路之师衄矣。天启元年春，失辽沈。二年春，失广宁，全辽沦陷。十余年来，竭天下之力，未能雪耻。河西一带，已非我有，况河东之弃地乎？此辽左决裂根因，实以贪功贻患，真可切齿痛恨也。李氏坟墓在铁岭者，已尽为□发，所封之爵久悬难袭。韩宗功乃成梁嫡亲女婿，于天启二年冬为□奸细访获正法。赵公楫，京师人也，久与税监高淮契交，囊橐颇富，多置宅，以居缙绅。其孙赵台于今上宗祯五年冬具疏，为乃祖夸张，以求复己之恩阴。本年十月内，奉圣旨：辽镇失事，酿衅必非一朝。赵楫任抚有年，何无先见？预筹本内招回人口，是否功应阴叙，着吏兵二部查议奏夺。钦此。至六年冬，吏部竟坐名覆疏，奉俞旨：赵台准送国子监读书。七年冬，大同总戎王公朴具疏，奉圣旨：戚司宗罪案已定，王业宏争袭事情已有旨了。其李成梁伊孙，该部查议具奏。钦此。司宗于九年恩审蒙释。成梁之后赖戚臣王费尽心力，近已蒙准袭爵。累臣窃痛乙巳至今，时盈三纪，实历四朝，在野恐知此弃地根因者少。若非先将军曾由此招祸，宋掌科曾具疏入告，即不孝如若愚，亦不能记忆之悉也。封疆大事，父子至情，义难缄默，谨书此以备采择焉。

 

　　卷二十二见闻琐事杂记

　　洪武间，临海赵某者，失其名，卒业太学。为一中贵题《蚕妇图》云："蚕未成时叶已无，鬓云撩乱粉痕枯。宫中罗绮轻于布，争得王孙见此图。"太祖偶幸中贵宅，见之，诘问谁作。中贵以赵某对。即召除肇庆知府，在郡大有廉声。见周海门先生《汝登杂言》。

　　又闽人徐■〈火孛〉《榕阴新简》所载，《城山郑氏谱女官恩遇》云：江氏名全，闽邑高惠里人，少淑慧，能记诵《孝经》《列女传》。及笄，归城山郑琚。洪武癸亥，琚早世，江守节。癸酉，诏选识字节妇，任用内府。当道以江为荐，赴内选中，授女府内品，钦赐名曰全，委掌金银各库，乙亥，因忆男女幼稚为奏。太祖高皇帝推恩。遣使来闽，挈取家属，驰驿至京，赐官房与居，免税课差役。戊寅，高庙遣内官李清送回。壬午，文皇帝登极，复遣内官秦陪捧帛来宣，助理内政，升尚宝局正赐，月奉三石，官房五间，与男原籍居处。永乐丁酉，江以年老力弱请归。旨允。重赐礼物，遣内官尹子良复送回闽。逾二年，己亥，以疾卒，年六十有五云。
　　世庙圣孝，凡睿庙藩邸御笔，不惜重赏购之。恭钤钦文之玺，或新制睿宗献皇帝御书之宝，非亲近大臣不赐也。睿庙善书、善篆文，有《恩纪含香堂诗》行世。光庙于讲学之暇，好挥洒大字扁额、对联，以赐青宫左右，虽祁寒大暑，未之少懈。或亦钤东宫，亲笔图书不载年月者，即光庙潜邸之御书也。当轴亦宜奏请访购，以备一代宸翰可也。
　　光庙喜射，又乐观戏，于宫中教习戏曲者，近侍何明、钟鼓司官郑稽山等也。凡外面属托事情而营利肥己者，刘朝、王辅等也。泰昌元年八月，拨置西李娘娘。招权纳贿者，李进忠也。

　　先帝婴年时，曾用右手小指，在殿门梭叶内剔土嬉戏，适光庙猝至，客氏急抱起，指甲被梭叶勾伤，痛哭不已。光庙抚之曰：不妨不妨，带破些寿长。仍好语勉慰客氏，今后用心云。其宽仁如此。

　　先帝髫龀时，教习书仿者，光庙伴读吴进忠也。宫中私自答应诵书习字，刘良相也。良相，雄县人，性朴直不茹荤，人皆以刘道称之。孝和皇后即才人王娘娘临崩时，托写遗言云：与西李娘娘有仇者，良相执笔也。天启元年，逆贤矫旨发良相于凤阳而杀之，今有谁肯代良相鸣冤枉耶？熹庙中宫张娘娘今懿安皇后者，秉笔刘克敬奉差选中二位中之一位。后性骨鲠，好看书习字。坤宁宫近侍陈德润，逆贤名下也，伺后动静，客氏、逆贤惮焉。遂时于先帝前离间之，后时有赐与克敬，不过食物之类，逆贤知之，遂将克敬发凤阳，寻矫旨害之。其后，又忌克敬之照管老叔马鉴，即累臣之同侍先监者，逆贤复嗾涂文辅题参降发凤阳，亦矫旨害之。既殓复苏，寺僧闻棺中急迫有声，守尸押葬者畏贤毒焰，不敢主持，遂生埋之。比至坑棺之堵，头将开，而不敢不埋也。悲哉！今上登极，怜其冤，咸复职改殓，归葬于北。今承天守备王太监允中、秉笔掌东厂王太监德化、随堂王太监承恩，皆刘名下，天之报施忠裔正未艾也。神庙贵妃李娘娘有疾，郑娘娘名下太监张明，医治不效薨逝。神庙极为悲悼，丧礼从厚。所生两皇子，派与中宫王老娘娘为慈母，共育咸福宫。彼时积言有如淳如衍之事，自此郑娘娘无有与分宠者矣。

　　先帝御名，凡宫中所用油，皆更之曰"芝麻水"，"油漆作"改曰"漆作"。神庙潞藩入朝，至景运门即下轿，步入乾清门之左瑞。惠、桂藩之入朝光庙，及今上之入朝先帝，至宫门始下轿，礼骎殊矣。神庙在宥之四十二年二月初九日，圣母慈圣皇太后崩，其传行之旨曰：朕慈母皇太后。按慈母乃八母之一，非生母，不如直曰"朕圣母"为安也，又曰：偶尔崩逝。按"偶尔"字样，亦似未妥。是时，司礼监掌印者李太监恩，掌东厂者卢太监受。若使先监矩尚在，定经润正，必不草率如此。今上崇祯二年二月初四日巳时，中宫周娘娘诞生皇长子，其发外圣谕应曰：某年月日时，朕第一子生，某封某氏出，斯祖宗来体制也。时司礼监掌印高太监时明、秉笔沈太监荫等，皆负人望耆旧历练人也。乃所颁圣谕，竟将"某封所出"一句遗落，又将"生"字置"朕"字、"第"字之间。至闰四月十四日"百日命名穿红"之旨，宜称"皇长子"而竟称"皇太子"。夫未经册立，可作如是称耶？又闻秦中巡抚岳和声贺疏亦称"皇太子"。以上二宗或抄传差讹，尚可言也。若原发旨意如此，则高太监等不细心不知体之咎，将谁诿乎？典礼之谓，何可笑也？曾记泰昌元年冬，高沈"为本官复职讨祭葬"疏，竟将"谕祭"作"御祭"，切己之事尚错误至此，况国之大典乎？无怪片纸冗辞也。
　　天启年间，高沈二太监闲住时助大工，每捐进一万两，其助辽饷又各进一万两，咸恐后也。至崇祯二年冬，□薄都城，高止助五百两，余仅三四百两而已。果先富后贫耶？亦别有肺肠耶？

　　宪庙好琴弈诗画，司礼戴太监义号"竹楼"，不知何许人最精于琴，而楷书笔法与沈度相埒。南中有一良家妇善琴，遍游两京，各省未有居其右者。雅闻戴名，诣外邸通名求见，久之订期。戴林沐之暇，至外邸，坐厅中，延南妇，隔帘向上一揖坐，南妇帘外不通寒温，让戴先操曲，甫终，南妇泪如雨下，色若死灰，将所携善琴即下阶石上碎之，拂衣而去，终身再不言鼓琴事矣。戴之名下王太监献号"梧岗"者，广西平乐人也。亦精于琴，有谱行世。司礼太监萧敬，字克恭，号"东梅"者，亦戴名下也，多读书，其楷书笔法似沈度，而草书则从张颠、怀素，间杂以篆籀边旁。今之巾帽局外厂，云是萧别业，惜基址不存，但寒泉数处。烟草冥迷已耳。
　　鲍太监忠者，不知何许人。多学善书，历升长陵神宫监佥书。每坐大石上拾树叶而写诗，清风徐起，飘扬山谷，以自娱乐。山中巨石如虾蟆式者，鲍恒伏如几，今见存焉。世庙雅尚文学，久乏当意者，适有亲近以忠姓名学行奏荐，特蒙召升秉笔、掌印，寿逾八望九，尚耳目精明。以楷书写谕传红，世庙优赉特加，后允其予告令终。云其名下王太监，本不知何许人，为穆庙时名臣。又田太监义，陕西人，亦鲍名下也，至万历二十四年掌司礼监印，其楷书得鲍教为多，见典礼之臣记中。此后留心学问之人，亦并及一、二识向往云。
　　司礼监随堂李太监受者，京都人，西域苗裔。嘉靖四十一年选入，历任司礼监。至万历二十九年夏，收选官人四十余名，累臣亦其一也。三十一年选福王妃时，皇贵妃郑娘娘引潞王例，欲选三人而择之。先监矩时总理婚典，受执往事，争曰：潞王先选一位未中，复选二位。虽三人，其实二也，如何敢比？先监甚服其亮，而密荐之。后升随堂，未竟厥施，而一疾令终。
　　秉笔史太监宾者，嘉靖四十一年选入，多学能书，颇复欧阳，率更笔法，先监最器之，历升文书房。史广交游，善琴弈，好写扇，其诗字之扇流布宫中，神庙思得好秉笔，览至史姓名，皇贵妃郑娘娘偶赞扬之，圣意疑其从宫闱中钻营也，遂立谪南京数年，取回任事，是日值有要紧旨意发阁，例该第一员亲捧到阁，而史名原前列也。及回奏，神庙益怒，复疑其夤缘往阁中见辅臣也，复谪南京二十余年，至泰昌元年八月，光庙登极，始取回。天启元年，逆贤力于先帝前荐升秉笔，后畏。其廉介，退出闲住。史性俭素，曾与京宦米公万钟契厚，贷史银七、八百两，米终身困顿未偿，史即焚券，都人多称为义举也。金太监忠，其照管侄也。金字敏恕，北直固安县人也。万历六年选入，历升文书房，博学能书善琴。守备凤阳时，曾著《御世仁风》一书刻之，博极鉴史，绘画周详，仿佛如《帝鉴图说》，其评语凡称《迂拙子》者，金之道号，其自跋，亲笔作也。先监在时，曾向金曰：公后来秉政时，我名下中惟刘官人堪用。公善视之。其后累臣被常太监云诖误墩锁，于万历癸丑冬，金曾折节赐顾，时存恤之。至天启七年十一月，累臣谪南，金已守备南京。崇祯元年夏，累臣复被逮赴北，蒙金惠银百两为途费，金寻蒙今上特升秉笔，掌御用监印，予告林下，近已令终。秉笔车太监应魁，则金名下也。
　　纪纶者，北直人也。万历六年选入，升司礼监，博学能文善写，历升文书房，未任秉笔，人多惜之。凡内臣读书，近有读《左》、《国》、《史》、《汉》古文者。如先帝伴读汤太监盛，万历二十九年选入，于书无所不读，善饮酒能诗，与郑太监之惠契厚，为同僚。先帝登极转典簿，不数月即以病请，准私宅闲住。汤益沉酣典籍，自号"醉侯"，雅歌笃学，最为李永贞嫉妒。天启四年十二月卒。

　　郑太监之惠，号明渊，北直任邱人，亦二十九年选入，为牌子王奉名下。王则大司礼田太监义名下，王率众名下叩见，田遍熟视之，惟以手抚郑顶嘱王曰：此子顶圆眼秀，人中端正，山根直接印堂，合伏犀贯顶法，宜令读书。不数年，王与田相继卒，即派与管事。田太监诏名下，始深心奋志，受业于卢山人龙节。山人，杭州人，号九虬，博学能诗，于人落落寡合。闻累臣名，便交如旧识者，赠累臣诗云：栖迟数载谁曾记？我亦疏狂不记人。自接刘生杯酒语，常惊李白屋梁神。宫云冉冉明千树，玉漏迢迢隔九繙，祗令阳回春意早，羁鸾究竟出风尘。郑自此愈专心经史、古文、左国等书，诗习杜工部，字临黄山谷帖，亦能作时艺古文。性好种植牡丹等花，嗜音善射，久为永贞嫉妒。天启五年夏，蒙先帝圣恩，起典簿，后升监官。时两眼上皮各生黄斑，一如蟾蜍眉也。今上登极元年，奉使河南藩府，沿途廉介，驿递感颂之。其年冬，御前亲试"出事君能致其身"题，考时艺中选，同文书房曹太监化淳升随堂，诚古今殊遇也。寻掌尚膳监印。二年春，告病杜门绝客，究心学问。五年冬，王太监永祚密荐起升秉笔，总督南海子及宝和店，委用常国安以为掌家。六年冬，总督东厂，委用王永寿为管厂掌班，分寄耳目于群小，且替名下官人何东凤报二十余年夙仇，当道者多为讲解，竟胶执不息，大为舆情所薄。七年冬，有病闲住，被参未结。盐蠹赵文渊具告，反噬公，止追过银八万两，尚有三万两免追。上震怒，下东厂，理刑官耿良臣等于狱逮王永寿、常国安，于司礼监提问，革郑职下法司，屡审未决。至十一年春，郑患气蛊证亡于狱。临绝，属其家属棺中多备纸笔，誓讼地下，享年四十有九，葬于阜成门外三里河，尚有八十余岁母在任邱也。凡所蓄书籍、法帖，尽散失一空。生前所作一册，于十年夏值常熟钱宗伯逮入所居，与郑比邻，见而称赏，为之序。初，汤之卒也，郑为经理丧事。后天启丁卯秋，复为汤手勒墓碑。其辞曰：盖闻世之君子没而不朽者，非书绩于旗常则垂名于竹素，以至懿行隐逸之伦，诗酒旷达之士，咸得摅光传记，照映后先。是岂名誉尽属士绅，而吾侪遂乏杰俊哉？汤君讳盛，字铭新，号仲光，北直安肃人。体貌丰昂，顾眄神采，识度远大，器宇宏深，直道正辞，率行己志。自弱冠通经史，而尤以声诗振，常以古法出新意，人皆服焉。万历辛丑夏，抡选入内，久滞下僚，顾才名显赫如刘君若愚，亦折节与君定交。之惠曾与君同事而兄事之，久蒙开益，故得少通今古。庚申秋，光庙登极，当怜才，同之惠擢司礼迁东宫伴读，蒙今上垂念潜邸，劳升司礼监典簿，之惠又同列寮采之谊。斯时也，君自以为居非常之地，必竭底蕴以报国家，不知之惠之不才寡昧，每推挽相须，而轩轾罔计。岂期此志未伸恳辞闲住？之惠亦随而求退。君更涉猎经史，著作日繁，君尝曰：吾有友乎？说心间之俗务，计衣食之琐碎，或卸杯月下，或缓辔郊坰，则范君、常君、卢君是矣。如酌古准今，谈经论史，探性命之原，图不朽之业，乐声应气求而不孤者，则刘君、郑君是矣。虽然，吾之学可以攀刘而提郑哉？君生平月旦，令人叹服。其进修识见，如此乃暴疾，初沾一卧不起痛哉！范君讳昇，常君讳国安，卢君讳应选，于君皆同年也。无何，之惠荷恩擢复原职，寻晋监官，缅忆君容，宛然在目，恨不与君同事而终始之。呜呼，痛哉！墓草虽宿，情自不能渝也。尝闻之先师曰：人之才情，本天授也。顺之者明，悖之者暗，是则顺必得天而寿而昌，悖必反性而天而殃，而果报何，未必若是耶？据情会理，以理律人，君乃明天人之际，洞善恶之归，正拟遐寿，期颐逍遥，笑傲何禄，寿如此之爽哉？君生于万历丁丑秋，卒于天启甲子冬，葬于都城之西王河乡之池水村，于是树石表行，为九原之观，汤复著有《历代年号考略》，以为我朝建元十六，而误重前代者五、六，实词臣失于参考之过也。其余遗文书籍各若干卷，咸散失未刻，君子惜焉。
　　王进德，不知何许人，号樗仙。世庙时，职章圣献皇后宫管事，有甲第在东华门外，清整雅洁，门无俗客。每休沐之暇，即闭门焚香，弹琴读书，或展古名人墨妙临，写不释手，故书法遒丽，遂成名家。尤好接贤士大夫，宛然有儒者风。尝与陆文裕公深善，所蓄"七贤过关图"，陆公题跋也。其辞有曰：按"七贤过关"，事无可考，岂竹林之人耶？或曰：即作者七人尔，盖画家多尚兴致，不屑屑形似，要在得其意于笔墨蹊径之外可也。公遭遇圣明，参与帷幄。密勿之地，以其爱画之心，而为爱才之举，则天下必不致有遗才如此图中，望望而去也。予重以是望之，云累臣于滇南诸公处，曾见此图，并古帖数种，咸识之以"樗仙图书"，则樗仙赏鉴好古，当不凡也。
　　张太监维者，北直霸州人，号范吾，嘉靖三十八年选入，为司礼监管印张太监宏名下。幼博学好书，又最为李太监芳器许。隆庆戊辰，遂荐升神庙潜邸位下。万历初年，历升乾清宫管事，提督内忠勇营，掌兵仗局印。而秉笔孙德秀、张鲸诸人，颇妒其才，然维处之泰然。慈圣老娘娘造有元帝金像，特差维赍请往湖广武当山供安。维善诗能文，且精于琴画，往返廉静，驿递咸德之。凡诗赋翰牍，人咸宝惜。十二年三月二十七日夜，侍神庙于乾清宫西廊，上问曰：尔本官三年事毕了。维奏曰：仰荷圣恩，得予令终，臣等存没感戴。上因从容曰：我常想张宏好个老儿，每见我谴罚一个谏官，即叩头流涕，善言宽解，我亦为他息怒，何等忠爱。维叩头应曰：此是圣德，纳谏非臣下所能挽回，倘圣怒不息，他亦岂能成功？上曰：尔以他三年除服毕，作一首诗来我看。维即拟题《荣哀慕感诗》云：薤露光阴何易晞？三年梦逐白云飞。哀吟风木人终别，怅望烟霄鹤未归。墓草可怜滋圣泽，祠旌深感照春晖。仁皇夜半思耆旧。重奉恩纶下紫薇。至十六年九月，驾幸山陵阅寿宫回，维股为车轹伤，又见近侍小人张守义等怙宠生事，而张鲸等眈眈未艾也。遂求退。著于思善门外直房调治半年余，始准私家调治，遂益裒法书秘籍不释手。至晚年，两目为盲，尚能濡笔写行草。凡闻有新书，必买来，令左右念听者数年。至万历四十一年夏卒，享年将八十，著有《皇华集》、《归来篇》、《摸金山人集》、《苍雪斋集》等书行于世。维与先监为同官，先监之政事担当，维之文章恬退，咸彪炳于世云。王翱字鹏起，号村东，原籍南直句容人。永乐时，迁北直通州。嘉靖壬寅选入，时年十一岁，拨司礼监内书房读书，受业于郭东婪、赵太洲、孙继泉先生，咸器重之。且曰：尔诸生系内史，不必学举业文章，惟讲明经史书鉴及本朝典制以备圣主顾问，有余力学作对与诗可也。历升乾清宫牌子，随朝请剑，因进封事赐斗牛。八月升太监。万历辛巳，奉旨：慈宁宫教书。遂迁居于西安门北，得从容与士大夫唱和吟诗。侍母孝，待弟良翔友于之爱，为内廷所少。翱为人悲歌倜傥，博学自豪，视富贵若电光石火焉。其《咏笼雀诗》云：曾入皇家大网罗，樊笼久困奈愁何？徒于禁苑随花柳，无复郊原伴黍禾。秋暮每惊归梦远，春深空送好音多。圣恩未遂衔环报，羽翮年来渐折磨。翱与维前后皆有诗名，而品秩荣显，翱远不及。维刊《禁砌蛩吟稿》、《村东集》行于世。李芳，任乾清宫管事，掌内宫监印。隆庆年间，曾以上书直谏下狱，与海刚峰先生讳瑞，谥忠介者同寓。事见《泳化类编》等书，兹不载也。

　　凡内臣姓朱者，皆改姓诸，礼公族无刑人之义也。诸升字晋父，号镇南，浙江绍兴人，嘉靖四十一年选入，于王太监安为同官。按外廷所称同官者，谓职掌名位相同也。内府所称同官者，不过同支派项下已耳。犹前后同门之义，非指同僚而言，不可不知也。升曾任御用监、武英殿掌房，自万历十年，降发南海子净军。多读博识，通篆籀六书之学，乐与士绅交游。泰昌元年秋，复原秩。天启五年夏，沐浴正冠而逝，寿几九十。升性豪侠，善书札，达大体，奢于交接，积书名人字画古帖颇多。
　　毛成，号似鹤，北直玉田县人。万历六年选入，历升甲字佥库书，甘贫笃志，潜心濂洛之学薛文清、王文成诸君子之书，更留心音韵，六书之理，雅服郑樵之六书略、杨桓之六书统、赵桓谦之本义、吴元满之总要。晚年得昆山魏庄渠先生所著《六书精蕴》，玩索自娱，举世俗之好，无能夺也。成性刚介，菲饮食，敝衣履，通禅学，蓄书甚多，足未尝至显要之门，于累臣有师谊焉。寿七十余卒，葬于玉泉山麓。生时自题其墓碣曰：於呼！蓝田耕夫之墓。神庙初年，先习赵孟頫字外，小臣中有杜诗号鲤廷、王廷，策号哈仙，及中书杨大纶、刘彩等备员笔墨之役。其后，圣性笃好章草，戊申春，曾召累臣至启祥宫前殿，差宫人袭朝女出帘问累臣兄弟之名，令写真草八分篆字诗，累臣俯伏阶下，次第奏对。如谕写入，其后又令写章草。累臣对曰：原不曾写，未写而止此。时累臣二十五岁矣，亦最奇之遇也。闻皇贵妃郑娘娘欲讨做司房近侍，神庙以为先监矩甫亡，已派与常云名下，何可用？未遂许，而或有妒者阻之也。是时开雍顾老师尚在京，闻之甚喜，俯仰今昔，不觉泪下沾襟。
　　孝庙时皇亲恣横，太监何文鼎掌乾清门，心不平，引祖宗家法极言直谏。文鼎与鲍太监忠契厚，方草疏时，不令忠知，比灯下誊真之际，有一杠在门旁立者，忽一步一步行至案前，鼎怒骂曰：我为国尽言，尔何物么麽敢来吓阻我耶？疏上，上大震怒，系鼎诏狱，杂追治之，务究所主使者。文鼎毒惨备尝曰：有两人俱是山东籍贯，不可拘。按讯者曰：姑言之。对曰：孔子、孟子也。鼎既死，犹能于禁中拽铜缸作声，若称冤者。中外叹息，上亦感悟，怜之，特令勒石以祭焉。

　　中官最信因果，好佛者众，其坟必僧寺也。惟晏太监名宏者，不知何许人。武庙时，曾镇守陕西与督臣王琼同事，其坟在西山，不设佛像，止以石砌壁，而镌刻古来贤孝典故，为劝化计。俗所谓"晏家庙"者是也。今经厂所贮晏公纲目板一部，宏遗物也。内臣多爱，重刷印之。

　　世庙，神庙享国年久，鼓铸嘉靖、万历钱，流行甚广。惟光庙在位，仅匝月，先帝仰思"泰昌年号"，尚未铸钱，遂分铸与天启钱，并流通同使，民间有恭睹"泰昌钱"而堕泪者。累臣藏有徽墨四大笏，可重二斤，斤料甚佳，上摹"泰昌元年制"，想是正人君子曾蒙光庙召用，礼遇者藉此墨以志不忘也。累臣磨用，闻钱法侍郎刘君重庆好古喜墨，遂托一山东人转卖，且藉此墨满望刘君据墨具疏，请将泰昌钱亦铸若干以广行，奈刘君留墨付值，而泛泛然视为没要紧事也。惜哉！

　　神庙恭妃王娘娘即孝靖皇后，生皇长子即光庙，又生皇四女也。皇贵妃郑娘娘生皇二子、皇三子即福王，又生皇四子，生皇二女、皇六女、皇七女即封寿阳公主驸马冉兴让所尚者也。端妃周娘娘生皇五子即瑞王也。敬妃李娘娘后封皇贵妃，生皇六子即惠王也，生皇七子即桂王也。顺妃李娘娘生皇八子及皇十女。中宫王娘娘即孝端显皇后，生皇长女即荣昌公主，驸马杨春元所尚者也。荣妃王娘娘生皇三女。德嫔李娘娘生皇五女、皇八女、皇九女。光庙缵承大统，福王封于河南河南府，瑞王封于陕西汉中府，惠王封于湖广荆州府，桂王封于湖广衡州府。
　　神庙时，御药房提督张太监明精于医药，最蒙宠，升秉笔掌内官监、内府供用库印。明素不识字，只挂虚衔，不该正，不批文书。凡不识字而秉笔者，穆庙时孟冲，神庙时张明，先帝时魏忠贤、王朝辅，止四人耳。万历二十八年夏，明病故，京师人皆快之曰："张打鹤"死了。先是，神庙往朝慈圣老娘娘，明执藤条，在前清道，值慈宁宫丹陛上设有古铜仙鹤，高五六尺，明误以为人也，遂打而骂之曰：圣驾来还不躲开。随侍诸臣哂之，所以有此绰号也。其掌家周臣，亦升乾清宫管事，掌兵杖局印，而一家照旧不许分散，专造上用酒，造办金玉铜锡木铁雕漆器物，名曰：御览。周臣病故，张宣伊进朝继之，至泰昌元年八月始散。而逆贤掌家王朝用及伊进朝池守爵，皆明管上房之官人也。
　　福府承奉曹奉者，持佛氏戒号"丹岩居士"，颇与士大夫交，然性严急少慈。迨之国时，与承奉郑缙俱以病告留京师，惟徐进、刘显等随赴雒也。

　　慈圣皇太后李老娘娘患目疾，有医妇刘氏奉旨进慈宁宫调治，有同来彭氏匿孕入宫，贪恋节间赏赐，不肯明言。临月，遂于宫中封夫人"彭金花"，女处夜产一子，于便桶中即淹死。宫人奏知神庙，欲将重处，幸圣母怜其劳，发彭氏于礼仪房，打三十逐出，弃死儿于北安门外。此亦宫中异事也。自后凡医妇、收生妇入宫，必再三验焉。不逾年李老娘娘崩，盖亦非吉兆也。
　　寿阳公主者，神庙之第七女，皇贵妃郑娘娘生也。选驸马时，顾姓者二人，冉姓者一人。冉固安人，顾都人也。时正暑，御前亲选之日，两顾白玉大簪，极细亮帽，发可以鉴，香气袭人，衣服楚楚，鲜鞋净袜。而冉则衣不求鲜，戴圆罗帽，兢兢叩拜，不敢仰视。神庙隔帘向郑娘娘指而目之，卒选中冉氏之子兴让，实重其老成也。及完婚数年，与公主反目逃回，奉旨：召来罚演礼，如杨春元故事。仍革其父职，夺教习部官贾之凤俸一年，以惩之。

　　神庙时，生瑞王之端妃周娘娘不甚有宠，瑞王二十五岁始完婚。福王十九岁完婚，即光庙二十一岁始完婚。惠王、桂王亦各二十岁以外始完婚，礼仪房各有底册可考也。

　　中宫孝瑞王娘娘，其管家婆老宫人及小宫人多罹捶楚，死者不下百余人，其近侍内官亦多墩锁降谪。惟皇贵妃郑娘娘近侍各于善衙门带俸，其宫人有所谓靳大者，失其名，庞保曾答应也。曰：吾赞女者，初宋保答应而后用张朝进答应。保虑热闹终有散场，苦海回头是岸，于是弃职为僧，常往不返。内臣中摆脱富贵，急流勇退所希有也。曰：林廷宦女者，马谦曾答应之。曰：于景科女者，张骐所答应也。凡答应者为之置办服饰、食物，即掌家、掌班不可缺者也。

　　京师墨山会地方，有赠司礼监太监刚公讳铁之墓焉。寺中藏有遗像三轴，皆曰：靖难时有功之太监。至今，宛平县有祭，凡掌司礼监印者继续修葺。又曰：三义庙盖祠先主关张君臣也。其五虎将军像、庞士元先生像皆先监掌印时，令经营内官率塑匠往钟鼓司，仿汉时妆束服饰以塑之，非出自古本流传也。按刚太监坟大冢一，其石碣差古书"燕府承奉正刚公讳铁之墓"。又一碑差大稍新，则书赠司礼监太监某之墓，盖似后人所立者，坟前左右各列石鼓四，以次渐矮，如为坐杌，松亦茂盛甚古，其为古迹无疑。近年修坟，所勒碑文皆曰：公曾有靖难犁庭等功。按碣称"承奉正"，是成祖未正大位时，公先卒矣。若果有靖难犁庭等功，则自应有别衔，岂仍以承奉正勒碣乎？累臣心久惑之，遍向熟于典故者访问，亦卒无明证也。一日读《宋史＆＃8226；列传》有云：某与辽将刚铁大战于某处。云云。则此墓得毋辽将冢耶？抑刚公亦是辽裔，而名偶同英猛同耶？今正史明载刚铁姓名，因世之读史者，概以断烂朝报泛泛视之，定多未详故耳。食之人遂相沿，无敢异议也。同僚赵君琦美，字元度，南直常熟人。赵定，字先生，长子为先将军契友，博洽好古人也。累臣以父执事之，亦曾问及，懵然无以对焉。夫此坟为我朝大内官祭祀之所，享二百余年血食，倘或原是一番将军，能不令死者暗笑，生者之谬谈乎？是以慎祀典者，不可不详核确迹也。累臣愚昧，谨次所闻以俟知者。

 

　　卷二十三累臣自叙略节

　　累臣若愚，生于万历甲申二月，至戊戌七月悖父兄之教，感异梦而自宫，废儒业，读医书，习养生家言。辛丑六月，遇例选入皇城，隶先监陈公讳矩名下，派与掌家常太监云照管。该班则供抄誊之役，下班则习字读书，颇蒙先监器许，解衣推食，耳提面命，即师生父子也。神庙功名颇宽，又得外受先师顾太史老先生之教为多。先师讳天竣，号开雍，南直昆山人，壬辰鼎甲。累臣入七年，先监卒，又二年始升奉御。每窃叹曰：我太祖时胡惟庸之变，幸得云奇谏阻。不然，圣驾几危。正统己巳之变，我景皇帝慑口骑披猖，徐珵等倡南迁之议，若非金英、兴安主持，镇定于内，恐于忠肃诸君子不能奏奠安宗社勋也。我孝庙青宫时，笃于学问，及绍大统，十八年尧舜之治，又皆自覃吉培养之功来也。我武庙在宥，逆瑾不臣，若非张永从中并力密奏，祛除大憝，能如摧枯易乎？我神庙御极之三十一年冬，妖书狱兴，九重震怒，重赏以购作书之人，广缉捕以滋告密之窦。凡书内有名者，恐有后患，各猜生平素仇隙之人，而欲甘心书内无名者，又自怀疑惧，恐被怨家诬害，身危家灭。幸当时先监掌东厂，委曲调救，中外始安，使从来内臣若无云金、先监之俦，则逆相之毒必稔，南渡之议必兴。归德、江夏诸君，宁免蜚语之中乎？呜呼，危哉！累臣曾记王振擅政时，欲害薛文清，其厨中老奴知之，痛哭不已。振闻之谋，遂中止，累臣自辛亥冬为常太监诖误墩锁，至光庙登极始放，升司礼监写字奉御。先帝登极，即侍高太监时明，后升监丞。天启元年冬，自司礼监被魏忠贤退于御马监，仍随高公居住西直门街私宅，日侍左右。高所纂缉养生之书曰："一化元宗"，累臣曾效抄誊雠校之功，三年始成，即被李永贞自高公宅内唤令答应，不敢不应承趋赴。不谓永贞自登枢要，顿忘布衣，设法羁防，使人进退不得，气郁痰火不食八、九日，濒死者数次。然寸心实不减，王家老奴也。四年夏，逆贤欲杖陈居恭，幸王体乾素感先监旧恩，向逆贤救免。其年冬，南乐魏相公密与贤一稿，贤付永贞著誊奏施行，其中有"元凶已放"四字。累臣问"元凶"指谁，永贞曰：你快写罢，今厂爷在御前立等要奏哩！累臣叹曰：人臣已去，为甚还派他这样名色？永贞曰：你到大殿内替老赵解解。一日，因台臣刘微、张汝懋之疏，欲逮房可、杜樊、尚燝、游士任等，适先帝偶恚憎逆贤，各仅得幸免。一日，少卿韩继思告病，永贞因《同志录》上其名有三圈，崔呈秀所欲害者。又"韩三之狱"，呈秀欲藉仆害主。如吴养春、吴怀贤故事，逆贤亦有成心。而体乾、永贞等且倡言世庙夏"桂洲故事"，幸韩三至死不肯妄招，许显纯亦未敢代砌捏奏，此实天启末年诏狱词臣，仅见之一公道事也。凡各项章疏，及内阁票本所拟圣谕、诏诰、敕命，各秉笔公公例应详看，然敕谕、诰命稿多忽略不肯细看。累臣在永贞直房，有经管责任，偶值满桂升总兵，内阁撰进敕稿付永贞看，至"尔可与枢辅计议而行"，是时孙阁部承宗撤回已久，见任总督则王公之臣、巡抚则喻公安性，今尚曰"枢辅"，实属差误。如不奏请改正，开读之际，令人能不暗笑乎？永贞深以为是。次早，同众奏请御笔将"枢辅"二字改作"督抚"，此稿珍藏内阁可考也。今上登极之日，体乾总办礼仪文书，有进封妃周娘娘为皇后红掩面文书一本，该永贞写传红。累臣侍永贞誊完，问曰：此文书是那项办理的？永贞曰：印公公。曰：既已奏过，今即奏览发行乎？永贞曰：然。累臣曰：略早些了。如今万岁爷还有本生圣母贤妃刘老娘娘坟，见在西山，尚未传谕徽号迁祔，今中宫娘娘若先行进封，恐非次第。永贞曰：有所考据否？累臣曰：有随将《皇明诏制》书内所载，穆庙以裕藩入继所行次第，某日登极，某日传谕圣母徽号迁祔，某日传谕进封皇后。呈永贞，即将前书袖至御前，据以告。体乾转奏今上，万岁爷次第举行。次日早，体乾笑问之，知为累臣简举，甚衔之，所以参若愚者曰：胸藏旧迹，目无成法也。冤哉！永贞虽死，涂文辅等尚在，可面质此事也。万岁爷圣孝性成，将顺其美，亦臣子分内事。强如佐助逆贤，日在御前替人报复，播无穷恶也。天启七年九月，永贞辞任后，累臣遂于德胜门内先监会馆居住，十一月十七日永贞逃后，至十二月十二日杨维垣之捏参疏上矣。十四日，于司礼传奉圣旨：御马监外厂大监刘若愚着降做净军，发去南京孝陵卫种菜，还写帖子去该衙门知道。钦此。时霍维华疏内亦参及若愚。二疏所奉之旨皆云：刘若愚已降发处分了。十六日，南行。崇祯元年正月初十日，交孝陵西园收管。三月内，又被山西道刘御史重庆捏参提解赴北。五月初一，逮入刑部狱。二十五日，礼垣陈君赞化疏请，着九卿科道廷鞫，如朝审例。奉圣旨：所奏鞫审李永贞等，委宜分别隔讯，务得真情。云云。至六月二十日，中府会审，乃不容分讯，各夹打一顿。李永贞、若愚、李实俱引，凡奸邪进谗言主使杀人者，斩之。律仍于"斩"字上增一"皆"字，俱决不待时，志在灭活口。何尝分别隔讯得真情哉？二十三日，具题。二十七日，平台召对。原会审大臣王太宰永光等钦奉玉音，李实一案有冤枉无冤枉，五虎五彪如何不问？决不待时。空印本是李永贞填的，刘若愚次一等，李实又次一等。云云。至七月初二日，会审之疏奉有"这本内犯人情罪不同，还着该部从公另拟"之旨。初四日，又召对将李实原参周起元印信本，付阁臣细看，果是墨迹盖朱。十三日，刑部具题。十六日奉圣旨：是。李永贞即会官处决，刘若愚秋后处决，李实充净军送司礼监发落，孙升依拟。钦此。累臣罪案其实不曾讯明，其实无证据也。本年九月朝审前遍递诉揭，云真正奸党巧卸欺天，被退小臣无辜吃累，以力攻杨、霍。时刑垣曹君师稷疏请详鞫，奉圣旨：刘若愚已有成案，不必再讯，该部知道。钦此。时首辅李公标，北直人，梓里情面不得不为也。按逆贤欲贵显其名下，将在前碍路之人杀者杀，退者退。累臣所以被斥于御马监，又被王体乾退于外厂，实系摧折之人，当时最为耆贵重臣无逾体乾者，亲信掌家无谕王朝用者，今乃苛责无辜，可谓有天日乎？涂文辅司从前文□□两部事权，才名不在永贞下，罪止孽逆军犯，近复蒙恩改为民，是真正逆贤支派轻者，益得轻也。且杨、左诸公及七君子之死，自有逆谋主使，加功入告之人，而李实空印本又的非若愚填写，乃悬坐曰主使不亦冤乎？会审时少司寇闽中丁公启睿、山西司郎中江右徐公士俊，首座则太宰长垣王公永光，王与杨、霍又最厚者。夫既成心故人，即祖宗律条之内，不难增一紧关字样，则招之凑砌，与海市蜃楼何异？至部覆第二疏，仍用前律监候，可谓次一等乎？次者次于死也。仍以死拟，死可谓从公另拟乎？按明例律云：二死三流各同为一减项，用此律者不一，何独若愚明奉玉音，次一等明明本条无皆字而不用此律何耶？累臣于逆贤之侧，绝无站处说，处于永贞又久遭猜妒，既不敢出宫门，何由而知外事？又不到先帝御前做官，从来恩荫总未及若愚弟侄，工部锦衣卫之文案历历可核也。《内臣便览》亦未刻若愚姓名，而杨、左诸孤疏揭血写奏章，及李实、孙昇疏揭，又何曾有一字及若愚之姓名？三年秋审，蒙注有词。五年秋审之后，特奉圣谕云：法官不肯尽心，详核主笔者，又循套塞责，殊非肃国法重民命之义。又云种种情节，及招册中事相类，而谕不能悉载者，通著三法司另审另拟，俱要明妥具奏。钦此。若愚冤苦异常，具状申诉，蒙将姓名列应改数内。六年、七年，屡改未允，已不入朝审招册，亦不随上衙。凡屡次奏驳之旨，亦不曾诘责堂司。奈七年秋为缺太宰召对，时少宰张公捷荐吕纯如致满朝鼎沸。八年春，凤阳祖陵遭流寇之变，将有恩诏传布，而杨与霍等或有冷灰思然之念，被台省抨弹。时大司寇冯公英，北直人也，甚惧。至五月内，遂将若愚改从而加功者绞之，律覆结，将明例律"二死三流同为一减"之条，复革而不用。自若愚始明，借若愚性命以息台省之口，暗以伤杨、霍等耳。则是答应、永贞之人，重而仍改于重也。九年夏，值五年大审之期，其冬有总宪唐公世济荐霍维华边才，上震怒，将唐革职下狱提问。十年夏，恩审曹大司礼化淳，虽两奉简命到大理寺清理冤滞，亦不敢递为若愚昭雪也。十四年春，奉特谕大赦中外，命内阁首员范公复粹于三月初九日起，至十二日止，到大理寺会审，蒙注若愚有词众耳。众目无不通晓。至四月十四日覆奏，有词旨下，乃不与有词二十四人数内。岂另俟机会耶？抑有所阻碍，而沉搁耶？不可知已有兔，爰爰雉离于罗戴盆，何时得见天日耶？累臣平素苛谨无城府，往上看是青天，往下思是地狱。明有王法，幽有鬼神，虽身处幽囚颠险之地，此一点天理良心必不肯昧，惟念在内之猜妒者，多外廷之说梦者，众如江南所刻《清明圣政》、《颂天胪笔》、《斥奸》等书，不一而足。盖信耳者胶执，成心原心者百无一二，即累臣一介之生死，所关几何？顾我神庙之圣慈，光庙之圣孝，先帝之圣度，凡为臣子者，或无由晓？在当时或胶一已之见，随声附和，若再数十年后，彼道路不根之口，又将何所底止？若愚世受国恩，深为此惧，敬于席藁苟活之际，以柙楞代砚，以血泪和墨谨将《忧危竑议》以来及先帝甲乙丙丁四年之内，耳目所及，最真最确实者，直吐肺肝，不加装饰。心无乞米之嫌，傍无执烛之鉴。我朝九庙之灵，实式临之期，没者不含恨于笔端，存者不漏网于清议。后有吊古者自笑彼葛藤；非真抚此编而太息矣。若愚之报楚籍者，昔在南京闻旨被逮，时即具书与兄茂芳，云：必不可言，与兄同母，亦不必露先人之仇，终未能报之意，心良苦已。果真襄阳县人也耶？亦异梦冀少验耳。累臣始祖名大海，南直定远人。元至正甲午，随缪大亨起义团涧山，凡三千人，我太祖收伏之，以从军劳升延庆左卫正千户。大海之子观随，成祖靖难，南征大战白沟河阵亡升指挥佥事，世叨传袭。至第八世则先将军应祺也，生嘉靖庚申，于万历丙申中武举，为盛公讷、赵公用贤门生，推宣镇西城守备，历升都司游击、参将，至京营左副将署都督佥事。癸卯冬，推辽阳协镇副总兵，先将军素为宁远伯李成梁所忌，至弃地一节，又具呈谏阻，益逢毒怒，百方图害。延至乙巳夏，告病。八月十一日卒于正寝，年四十有六。先将军捐世之冬，辽东果招徕流民，地果弃矣。见《辽左弃地》语中。嗟乎！累臣于辽东李氏有不共戴天之仇，当贵池丁相公等于先帝讲筵，袖出辽东传害熊经略时，累臣如能主使杀人，何不将杨镐、李如桢同熊并处，藉封疆为名，雪先臣恨，不亦正乎？又如桢在狱，于天启五年冬，曾失火仅将如桢责之。当时累臣何不求永贞加功，置如桢死地乎？总之，暗里害人之事，必非遭斥逐猜防不同心之人所能办者。世未有杀父之仇不能报，而乃杀没相干之人，有是理乎？此最显而易见者也。先将军故长男茂芳袭职，历升昌平参将。崇祯元年夏，刑部杜君齐芳参茂芳革任。二年冬□薄都城，茂芳协防居庸关。七年秋，□犯山西大同、宣镇东路，时永宁参将张国威率茂芳守城，□不敢攻。九年夏，茂芳蒙山陵提督王太监希忠牌取，赴昌镇听候委用。夏杪秋初，□猝自柳沟，由皇陵深入。昌帅巢丕昌叛，昌平城陷，王太监及茂芳同死于昌平。身膏原野，门祚无嗣，又可痛哭也。先将军一生清节叨祀，乡贤有子二人，所遭如此，岂非天哉？视天梦梦我辰安在？累臣与兄茂芳同母，母胡亦嘉靖庚申生。初产若愚时，梦一老僧云是襄阳人，来借房住，故若愚匍匐时，喜敝垢衣。母胡倚闾十载，加以悲痛茂芳之死，遂于十年六月内去世，享年七十有八。呜呼，痛哉！若愚不孝不弟之罪，其通于天乎？其通于天乎？

 

　　卷二十四黑头爰立纪略附

　　涿州去京师百余里，其涿■〈君邑〉娘娘，宫中咸敬之，中官进香者络绎。冯相铨，其里人也。少年词林，美容公子，人多慕之。值神庙静摄久，交通禁中，是以中官多请冯入皇城游赏。自此，内官皆知有小冯翰林矣。天启甲子春，逆贤进香涿州时，铨被劾家居，跪谒路次，送迎供帐之盛倾动一时，且涕泣陈盛明之冤，为东林陷害，逆贤怜其姣媚，已心许之。后杨都宪有参贤二十四罪之疏，贤窘甚内营救于客氏、王体乾、李永贞、石元雅、涂文辅，而复求助于外廷。冯因具书，于贤侄良卿言，外廷不足虑，教之行廷杖，兴大狱，以劫制之。又时时剌得外廷情事，密报逆贤，使为之备。贤感之刺骨。及汪文言再入诏狱，冯与霍维华、李鲁生、杨维垣、崔呈秀等朝夕计议，罗织多人，密封付良卿转送逆贤，皆李朝钦及永贞等拆念，贤听毕令朝钦付东厂。听记者暗授许显纯，显纯一一请教后行。冯又与大金吾田尔畊最昵，每促膝夜语，即亲近僮仆不得与闻。南乐通逆贤之后，思得后劲，念冯曲意承事，因属意焉。而李鲁生等又赞助之，冯亦将《纶扉故事》一册密托良卿转致逆贤，间在上前点缀冷语，曰：甘罗十二为丞相，我朝卜相亦曾不次用人，不拘资俸云。盖未入相之前，已久入逆贤幕矣。初在讲幄时，日与良卿、傅应星深谈，或托尔畊通帖，机锋显露。南乐闻而忌之。冯入相后，渐闻其事，衔之，遂与呈秀、尔畊等谮南乐于逆贤，谓有二心。南乐从此谢政归矣。冯之大拜，不尽由南乐者，此也。冯喜修容止，凡入朝，衣箱内随靴两三双，鲜衣数袭，沿途频刷靴尘，行步自顾其影，镜不离左右，官帽补服极其奢丽。性爱古玩，而学识目力不逮。托心腹长班刘四号次庵者，代为聚敛。凡京城世家有名物堪赏鉴者，必百计取之。凡出阁至寓，则古董玩好奇书珍玉罗列满前，而嬖妾娈童、清客狎友，殆无虚室。李永贞尝叹曰：内相有涂文辅，外相有冯振鹭，时事可知也。言其躐等超拜，内外同也。逆贤已出妻冯氏，虽流宁肃称自涿郡移来，疑冯疏族也。是以凡冯侍讲，逆贤时时属目，有微时故剑之思，昵冯之故亦在此乎？冯素恨张我绩，誓欲报复，屡书启达贤，贤回启云：宫府原无二致，忠孝出于一原。李永贞笔也。来启用眷生南红帖内，以白面阁揭为副启，其写如敕稿式，永贞、文辅侍侧者，耳目极确也。其害经略熊廷弼者，因书坊卖《辽东传》，其四十八回内有《冯布政父子奔逃》一节，极耻而恨之，令妖弁蒋应旸发其事于讲筵，以此传出袖中而奏。致熊正法，其实与贵池相公无甚与也。彼时阁中拟入圣谕，归乾断于先帝，体乾、永贞、文辅会议曰：分明是小冯儿与熊家有隙，在讲筵害他，与圣上何干？遂以原稿上奏，请御笔增八卿等面奏"出之袖中"字样，其后御史赵允昌、吴裕中皆有疏参贵池，而冯先使私人田景新嗾吴曰：内意薄丁矣，可亟参之。又布线索于逆贤云：吴是熊至亲，志为熊报仇，不可放。逆贤遂矫旨杖杀之。批本者李永贞，喝令重打者王体乾，然造谋者实冯也。冯与田尔畊、魏良卿、傅应星等恒醉舞酣歌，往来无忌，呈秀与逆贤看工之际，屏人谮之，冯知之谋，于李鲁生、霍维华、杨维垣等，乃造三案以锢诸贤。书成，逆贤见有呈秀姓名无已，称美心逾恨之，而从来爱缘尽释矣。冯遂不能立朝张我续，始骎骎乎起用矣。扬州知府刘铎，素嗜酒。丙辰廷对曰：因过醉，对策失格，致失鼎甲，虽能文善画，识者已知其疏，放难令终矣。适矮僧所粘壁上五七言律诗俱欧阳晖所作，所写不过借铎图书私用耳。奈冯私人鲁生、维华辈，视为奇货，嗾尔畊借缉事入告，铎遂不色于祸矣。人知事由张体乾、谷应选、田尔畊、薛贞等孰知，造谋弄江右人者，亦从冯发端乎？冯母之迎养于都中也，良卿、应星皆如子侄礼，惟尔畊更密如娇婿焉。及冬相母自京旋涿，沿途公馆铺设，如候逆贤例，豪奴武仆都穿纻丝蟒衣，大红、天青、官绿、月白、酱色、元色等色，各四人或六人或十人，执棍乘马，属橐鞬焉。头戴貂鼠帽，或摆对于前，或拥卫于后，旗幡蔽日，金鼓震天，威若天神，相母轿左，所悬刀剑并所列周戈半为逆贤、良卿等各赠物也。其姬妾美婢乘轩者二、三十人，靓妆彩服，灿若云霞。远近奔看者杂遝，募化者如蚁。
　　凡途遇者，虽皇华钦使进贡之臣，无不停骖让行，然长年晓事者窃笑其非，复中州逃难，狼狈状矣。凡冯京中多蓄古玩，皆修三案时或载某一疏，除某一疏，及或增损姓名皆以贿成。其积赀财频从入京买米之车载去，而母归所随箱杠不与焉。其家所置田园，尽是膏腴，而花木之奇，远逾禁内，盖多藏宝镪为畿甸第一家也。崇祯二年，科臣李遇知于赃罚库得冯。丁卯送逆贤祝寿诗百韵，具疏入告，其在家之效款如此。则在京之行媚又当何如？是年冬，□薄都城，涿为附郡，冯捐资守备，时差取红夷炮抵涿，冯恐为□夺，倡首挺身，同众护炮。至郡有疏奏闻，又一疏力救郭巩，或有嘉其义侠者，然其意实欲藉此为燃灰计耳。识者已窥其眈眈之谋矣。洪惟涿郡娘娘极为灵应，何以生此祸水，贻害朝野？岂天行劫数使然乎？《异物志》云灵狸一体自为阴阳，故能媚人皆天地不正之气。又癸辛杂识青藤山人路史咸可证也。吁！以如此之人，而处揆席，又何怪乎？举国若狂也哉！
