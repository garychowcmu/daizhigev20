熙朝乐事　　（明）田汝成 撰 

　　●熙朝乐事 

　　钱唐　　　记 
　　西湖游览志余 
　　正月朔日官府望关遥贺礼毕即盛服诣衙门往来交庆民间则设奠于祠堂次拜家长为椒栢之酒以待亲戚邻里以春饼为上供爇栗炭于堂中谓之旺相贴青龙于左壁谓之行春插芝麻梗于檐头谓之节节高签栢枝于柿饼以大橘承之谓之百事大吉自此少年游冶翩翩征逐随意所之演习歌吹或投琼买快闘九翻牌博成赌间舞棍踢球唱说平话无论昼夜谓之放魂至十八日收灯然后学子攻书工人返肆农商各执其业谓之收魂 
　　立春之仪附郭两县轮年递办仁和县于僊林寺钱唐县于灵芝寺前期十日县官督委坊甲整办什物选集优人戏子小妓装扮社伙如昭君出塞学士登瀛张仙打弹西施采莲之类种种变态竞巧争华教习数日谓之演春至日郡守率僚属往迎前列社伙殿以春牛士女纵观阗塞市街竞以麻麦米荳抛打春牛其优人之长假以冠带骑驴呌跃以隶卒围从谓之街道士过官府豪门各有赞扬致语以献利市遇褴褛猥汉冲其节级则搋而杖之亦有谑浪判语不敢与较至府中举燕鞭牛而碎之随以彩鞭土牛分送上官乡达而民间妇女各以春旛春胜镂金簇彩为燕蜨之属问遗亲戚缀之钗头举酒则缕切粉皮杂以七种生菜供奉筵间盖古人辛盘之遗意也 
　　正月十五日为上元节前后张灯五夜相传宋时止三夜钱王纳土献钱买添两夜先是臈后春前寿安坊而下至众安桥谓之灯市出售各色华灯其像生人物则有老子美人钟馗捉鬼月明度妓刘海戏蟾之属花草则有栀子卜萄杨梅柿橘之属禽虫则有鹿鸖鱼虾走马之属其最奇巧则琉璃球云母屏水晶帘万眼罗波璃瓶之属而豪家富室则有料丝鱼魫彩珠明角镂画羊皮流苏宝带品目岁殊难以枚举好事者或为藏头诗句任人商揣谓之猜灯或祭赛神庙则有社伙鳌山台阁戏剧滚灯烟火无论通衢委巷星布珠悬皎如白日喧阗彻旦市食则糖粽粉团荷梗孛娄瓜子诸品果蓏煹灯交易识辨银钱真伪纤毫莫欺人家妇女则苕帚姑针姑苇姑筲箕姑以卜问一岁吉凶乡间则有祈蚕之祭俗子以上元为天官赐福之辰亦有诵经持斋不御荤酒者 
　　桂孟平有看灯词十五首杭人称之瞿宗吉效之亦作十五首其词云东家斫竹缚山棚西舍邀人合凤笙官府榜文初出了今宵喜得晚西晴都司烟火揭高竿万斛珠玑撒王盘看到顶头齐喝采紫葡萄上月团团南瓦新开影戏场满堂明烛照兴亡看看弄到乌江渡犹把英雄说霸王销金小伞揭高标红藕青梅满担挑依旧平生风景在街头吹彻卖饧箫傀儡装成出教坊彩旗前引两三行郭郎鲍老休相笑毕竟何人舞袖长宝葢高悬画阁深生红绣带细描金就中好个流苏结万转千回共一心香带交垂八尺高红灯影里见丝毫傍人总道工夫巧一月香闺弄剪刀女伴相邀趂晚晴暂离籹阁步轻盈当街怕有廵军见只向齐檐屋下行随分梳籹浅淡衣像生花朶闹蛾飞年来也有烧香愿同上吴山及早归百媚怀春不自由好妆金屋贮风流谁教误向灯街见断送痴人死未休风帘珠翠动纷纷笑语声喧隔户闻明月满街天似水不知何处着云行文锦坊西后市南闹竿挑过百花篮少年游手夸轻俊拾得双头碧玉簮雪白春衫窄窄裁青茸狸帽紫茸胎灯前莫怪轩昂甚新与官员养马来喝雉呼卢夜不眠东邻西舍笑灯前明朝还要当门户里长收来坐柜钱邨里儿童暂入城随羣齐上大街行归来彻夜浑忘睡从此春田懒去耕词中所言风俗与今无异独新与官员养马来一句难解盖其时藩臬而下皆乘马而养马之家颇怙势也 
　　刘邦彦上元五夜观灯诗十三夜云近喜元宵雪更晴千门翠竹结高棚珠帘半卷将团月玉指初调未合笙新放华灯连九陌旧传金钥启重城少年结伴嬉游去遮莫鸡声下五更十四夜云灯光渐比夜来饶人海鱼龙混暮潮月照梅花青琐闼烟笼杨柳赤阑桥钿车过去抛珠果宝骑重来听玉箫共约更深归及早大家明日看通宵十五夜云一泒春声送管弦九衢灯烛上虚天风回鳌背星球乱云散鱼鳞璧月圆逐队马翻尘似海踏歌人盻夜如年归迟不属金吾禁争觅遗簮与坠钿十六夜云次第看灯俗旧传宝筝重按十三弦人心未必今宵绝兔魄还如昨夜圆尚觉繁华夸乐土何须广乐听钧天追欢独羡儿童健静对梅花忆往年十七夜云绣帘窣地护轻寒明月来迟凤蜡残风扫烟花春烂熳云沉星斗夜阑珊醉敲马■〈革登〉还家去谁抱龙香隔院弹试看烧灯如白日鳌山无影海漫漫 
　　二月朔日唐宋时谓之中和节今虽不举而民间犹以青囊盛五谷瓜果之种相遗谓之献生子自是城中士女巳有出郭探青扫墓设奠者湖中游舫倩价日增矣二日士女皆戴蓬叶谚云蓬开先日草戴了春不老 
　　春日妇女喜为闘草之戏黄子常绮罗香词云绡帕藏春罗裙点露相约莺花丛裹翠袖拈芳香沁笋芽纤指偷摘遍绿径烟霏悄攀下画阑红紫扫花阶褥展芙蓉瑶台十二峰僊子芳园清昼乍永亭上吟吟笑语妬秾夸丽夺取筹多嬴得玉珰瑜珥凝素靥香粉添娇映黛眉淡黄生喜绾胸带空系宜男情人归也未 
　　二月十五日为花朝节盖花朝月夕世俗恒言二八两月为春秋之中故以二月半为花朝八月半为月夕也是日宋时有扑蝶之戏今虽不举而寺院启涅盘会谈孔雀经拈香者麕至犹其遗俗也十九日上天竺建观音会倾城士女皆往其时马塍园丁竞以名花荷担呌鬻音中律吕黄子常卖花声词云人过天街晓色担头红紫满筠筐浮花浪蘂画楼睡醒正眼横秋水听新腔一回催起吟红呌白报得峯儿知未隔东西余音软美迎门争买早斜簮云髻助春娇粉香帘底乔梦符和词云侵晓园丁呌道嫩红娇紫巧工夫攅枝饾蘂行歌伫立酒洗籹新水卷香风看街帘起深深巷陌有个重门开未忽惊他寻春梦美穿牕透阁便凭伊唤取惜花人在谁根底 
　　三月三日俗传为北极佑圣真君生辰佑圣观中修崇醮事士女拈香亦有就家启醮酌水献花者是日观中有雀竿之戏其法树长竿于庭高可三丈一人攀援而上舞蹈其颠盘旋上下有鹞子翻身金鸡独立钟馗抹额玉兔捣药之类变态多方观者目瞪神惊汗流浃背而为此技者如蝶拍鸦翻蘧蘧然自若也自是男女皆戴荠花谚云三春戴荠花桃李羞繁华 
　　清明从冬至数至一百五日即其节也前两日为寒食人家插柳满檐青蒨可爱男女亦咸戴之谚云清明不戴柳红颜成皓首是日倾城上冢南北两山之间车马阗集而酒尊茗罍山家邨店享馂遨游或张茵藉草并舫随波日暮忘返苏堤一带垂柳阴浓红翠间错走索骠骑飞钱抛钹踢木撒沙吞刀吐火跃圈觔斗舞盘及诸色禽虫之戏纷然丛集而外方优妓歌吹觅钱者水陆有之接踵承应又有买卖赶趂香茶细果酒中所需而采籹傀儡莲船战马饧笙鼗鼓琐碎戏具以诱悦童曹者在在成市是夜人家贴清明嫁九娘一去不还乡之句于楹壁间谓如此则夏无青虫扑灯之扰僧道采杨桐叶染饭谓之青精饭以馈施主 
　　三月二十八日俗传为东岳齐天圣帝生辰杭州行宫凡五处而在吴山上者最盛士女答赛拈香或奠献花果或诵经上寿或枷锁伏罪锺鼓法音嘈振竟日 
　　立夏之日人家各烹以新茶配以诸色细果馈送亲戚比邻谓之七家茶富室竞侈果皆雕刻饰以金箔而香汤名目若茉■〈艹梨〉林禽蔷薇桂蘂丁檀苏杏盛以哥汝瓷瓯仅供一啜而巳 
　　四月八日俗传为释迦佛生辰僧尼各建龙华会以小盆坐铜佛浸以糖水覆以花亭铙鼓迎往富家以小杓浇佛提唱偈诵布施财物有高峯和尚偈云呱声未绝便称尊搅得三千海岳昬恶水一年浇一度知他雪屈是酬恩 
　　端午为天中节人家包黍秫以为粽束以五色采丝或以菖蒲通草雕刻天师驭虎像于围中围以五色蒲丝剪皮金为百虫之像铺其上郄以葵榴艾叶攅簇华丽或以彩绒杂金线缠结经筒符袋互相馈遗僧道以经筒轮子辟恶灵符分送檀越而医家亦以香囊雄黄乌发油香送之于其常所往来者家家买葵榴蒲艾植之堂中标以五色花纸贴画虎蝎或天师之像或朱书五月五日天中节赤口白舌尽消灭之句揭之楹间或采百草以制药品觅虾蟆以取蟾酥书仪方二字倒贴于楹以辟蛇虺 
　　六月六日宋时作会于显应观因以避暑今会废而观亦不存自此游湖者多于夜间停泊湖心月饮达旦而市中敲铜盏卖氷雪者铿聒远近是日郡人舁猫狗浴之河中致有泪没淤泥踉跄就毙者其取义竟不可晓也 
　　立秋之日男女咸戴楸叶以应时序或以石楠红叶剪刻花瓣扑插鬓边或以秋水吞赤小豆七粒 
　　七夕人家盛设瓜果酒殽于庭心或楼台之上谈牛女渡河事妇女对月穿针谓之乞巧或以小合盛蜘蛛次早观其结网疎密以为得巧多寡市中以土木雕塑孩儿衣以彩服而卖之号为摩■〈日侯〉罗 
　　七月十五日为中元节俗传地官赦罪之辰人家多持斋诵经荐奠祖考摄孤判斛屠门罢市僧家建盂兰盆会放灯西湖及塔上河中谓之照冥官府亦祭郡厉邑厉坛张伯雨西湖放灯诗云共泛兰舟灯火闹不知风露湿青冥如今池底休铺锦此夕槎头直挂星烂若金莲分夜炬空于云母隔秋屏却怜牛渚清狂甚苦欲燃犀走百灵刘邦彦诗云金莲万朶漾中流疑是潘妃夜出游光射鱼龙离窟宅影摇红鸟乱汀洲凌波未必通银浦趂月偏怜近彩舟忽忆少年清泛处满身风露独凭楼 
　　八月十五日谓之中秋民间以月饼相遗取团圆之义是夕人家有赏月之燕或携榼湖船沿游彻晓苏堤之上联袂踏謌无异白日 
　　郡人观潮自八月十一日为始至十八日最盛盖因宋时以是日教阅水军故倾城往看至今犹以十八日为名非谓江潮特大于是日也是日郡守以牲醴致祭于潮神而郡人士女云集僦倩幕次罗绮塞涂上下十余里间地无寸隙伺潮上海门则泅儿数十执彩旗树画伞踏浪翻涛腾跃百变以夸材能豪民富客争赏财物其时优人百戏击球闘扑鸣鼓弹词声音鼎沸盖人但藉看潮为名往往随意酣乐耳瞿宗吉看潮词云嘉会门边翠柳垂海鲜桥上赤栏欹行人指点山前石曾刻先朝御制诗出郭游人不待招相逢都道看江潮今年秋暑何曾减映日争将画扇摇一线初看出海迟司封祠下立多时须臾金鼓连天震忙杀中流踏浪儿垆头酒美劝人尝紫蟹初肥绿橘香店妇也知非俗客奚奴背上有诗囊沙河塘上路岐賖扶醉归来日巳斜怪底香风来不断檐头插得木樨花步入重门小院偏金猊飞袅夜香烟家人笑问归何晚巳备中秋赏月筵 
　　重九日人家糜栗粉和糯米伴蜜蒸糕铺以肉缕标以彩旗问遗亲戚其登高饮燕者必簪菊泛萸此古人之遗俗也又以苏子微渍梅卤杂和蔗霜梨橙玉榴小颗名曰春兰秋菊 
　　霜降之日帅府致祭旗纛之神因而张列军噐以金鼓导之遶街迎赛谓之扬兵旗帜刀戟弓矢斧钺盔甲之属种种精明有飙骑数十飞辔往来逞弄解数如双燕绰水二鬼争环隔肚穿针枯松倒挂魁星踢斗夜叉探海八蛮进宝四女呈妖六臂哪咤二仙传道圯上进履玉女穿梭担水救火踏梯望月之属穷态极变难以殚名腾跃上下不离鞍■〈革登〉之间犹■〈犭员〉猱之寄木也 
　　十月朔日人家祭奠于祖考或有举扫松浇墓之礼者八日则以白米和胡桃榛松乳菌枣栗之类作粥谓之臈八粥十五日为下元节俗传水官解尼之辰亦有持斋诵经者 
　　立冬日以各色香草及菊花金银花煎汤沐浴谓之扫疥 
　　冬至谓之亚岁官府民间各相庆和一如元日之仪吴中最盛故有肥冬瘦年之说舂粢糕以祀先祖妇女献鞋袜于尊长亦古人履长之义也 
　　十二月二十四日谓之交年民间祀灶以胶牙饧糯米花糖豆粉团为献丐者涂抹变形装成鬼判呌跳驱傩索乞利物人家各换桃符门神春帖钟馗福禄虎头和合诸图粘贴房壁买苍术贯众辟瘟丹栢枝彩花以为除夕之用自此街坊箫鼓之声铿鍧不绝矣僧道作交年疏仙米汤以送檀越医人亦馈屠苏袋同心结及诸品汤剂于常所往来者 
　　除夕人家祀先及百神架松柴齐屋举火焚之谓之籸盆烟焰烛天烂如霞布爆竹鼓吹之声远近聒耳家庭举燕则长幼咸集儿女终夜博戏藏钩谓之守岁燃灯床下谓之照虚耗以赤豆作粥虽猫犬亦食之更深人静或有祷灶请方抱镜出门窥听市人无意之言以卜来岁休咎是日官府封印不复佥押至新正三日始开而诸行亦皆罢市往来邀饮皆杭人奢靡不论贫富俱竞市什物以庆嘉节而光饰门户涂泽妇女衣服钗环之属更造一新皆故乡遗俗也 
　　西湖之景天下所稀扪虱新话云苏东坡酷爱西湖其诗云若把西湖比西子淡籹浓抹总相宜巳曲尽西湖情态又诗云云山巳作娥眉浅山下碧流清似眼是更与西子写真也宋时有张秀才者江西人骤见西湖而叹曰美哉奇哉青山四围中涵渌水金碧楼台相间全似一幅着色山水画独东边无山乃有百雉云连万瓦鳞次殆天造地设之景也此语虽粗而西湖面目尽见矣正德间有日本国使者经西湖题诗云昔年曾见此湖图不信人间有此湖今日打从湖上过画工还欠着工夫诗语虽俳而羡慕之心闻于海内久矣故游湖者挹山水之清晖以诗酒治思而巳歌童舞女巳非本色闾巷鄙人以戏子傀儡杂之溷聒聎听诚所谓花上晒裩松下喝道者也宋时范景文诗云湖边多少游观者半在断桥烟雨间尽逐春风看謌舞几人着眼到青山可以针砭西湖之病矣 
　　西湖夏夜观荷最宜风露舒凉清香徐细傍花浅酌如对美人倩笑欵语也高季迪西湖夏夜观荷诗云雨晴南浦锦云稠晚待湖平荡桨游狂客兴多惟载酒小娃謌远不惊鸥半湖月色偏宜夜十里荷香巳欲秋为爱前沙好凉景满身风露未回舟 
　　西湖观月秋爽最宜烟波镜净上下一色渔灯依岸城角传风山树霏微万籁闲寂自非有清奇之兴超豁之襟不能往也宋时叶梦得夜游西湖纪事叙云张景修与予同为郎夜宿尚书新省之祠曹厅步月庭下为予言尝以九月望夜过钱塘与诗僧可久泛湖时溶银傍山松桧叅天露下叶间薿薿有光微风动湖水滉漾与林叶相射可久清癯坐不胜寒索衣无所有乃以空米囊覆其背自谓平生得此无几因作诗纪之云山风猎猎酿寒威林下山僧见亦稀怪道题诗无俗语十年肝膈湛清辉似兹清赏继躅者稀近有太白山人孙太初者游湖必于秋夜自得之趣良难语人也其诗云一望晴烟破暝幽湖天灔灔月初浮旋携斗酒呼邻父小有盘蔬上钓舟笛咽水龙中夜冷杯摇河影万山秋人间回首悲何事欲览清光最上头又云十里蒹葭雨尽收西湖一望月光浮野袍白帻同幽事菰米莲房作好秋波静龟龙听醉语夜凉河汉带渔舟高情尽在形骸外不用逢人说胜游 
　　西湖赏雪初霁最宜高兴者登天竺绝顶及南北两峯俯瞰城闉远眺海岛则大地山河银溶汞结而予以藐然稊米凌厉刚风恍欲羽化次则放舟湖中周览四山若秋涛耸涌璀璨乘颷而玉树琼花晃然夺目前辈凌云翰游雪湖八咏曲尽景致其鹫岭雪峯云大地浑无一点瑕光明都属梵王家两峯高并疑堆玉一道中分类剖瓜巳为岧峣知鹫岭还因凛冽记龙沙此时翻忆蓝关句谁复能开顷刻花冷泉雪涧云下有流泉上有松诸山罗列玉芙蓉垆头又酿谁家酒屐齿应嫌此处踪汲去煑茶随瓮抱引来刳木入厨供涧边亭子无人宿空使猨号昨夜峯巢居雪阁云人间蓬岛是孤山高阁清虚类广寒木处恐颠从此稳僧居疑小较来宽瑶花琪树缘边筑玉宇琼楼向上安里外湖光明似镜有梅花处好凭阑南屏雪钟云翠屏化作玉千层楼近钟繇恍若凭和雪送来清沥沥穿云透出慢腾腾华阳恍忆秋飞月铁马浑疑夜响氷一百八声纔击罢雪峯又点塔中灯西陵雪樵云湖曲风寒战齿牙不知高树几翻鸦远持斤斧黏氷片旋斫柴薪带雪花市上得钱沽斗酒担头悬竺插山茶路人试问归何处笑指西陵是我家断桥雪棹云山逗晴光玉气浮我来乘兴似王猷桥迷螮蝀高高耸船压玻璃细细流雪后未回花外棹雨中曾唤柳阴舟遥思寂莫春寒夜一舸归来起白鸥苏堤雪柳云寒梢不耐北风狂何似东风万缕黄西子画来蛾黛浅苏公行处马蹄香兰同旧叶堪为佩藕比新丝可织裳待得春归飞絮乱画桥移近柳边傍孤山雪梅云冻木晨开噪毕逋孤山景好胜披图翠禽巢失应难认皓鹤笼空不受呼巳见万花开北陇莫教一片落西湖快情更侍黄昬月疎影随身不用扶 
　　菊庄刘士亨雪中登楼望湖上诸山作十绝句其时赵廷玉霍孟阳刘邦彦俞鸣玉各有和韵郡人喧传以为盛事前辈风流可想也各纪二三首士亨诗峯峦远近玉崔嵬竹压柴门午未开卧拥青绫迎送懒洛阳县令不须来鸣玉诗羣山凝素郁崔嵬近水梅花冷未开却喜渔舟轻似叶放謌撑出断桥来士亨诗晓来氷柱结檐牙篱外疎梅破一花铁筯自挑黄独火苦吟谁识老刘又邦彦诗寒封林树玉槎牙银海摇光眩欲花清晓蹇驴湖上去寻梅迷却路三义士亨诗岁晚滕神故作威剪氷裁玉不停飞痴儿禁得双骹冷独立梅边待鹤归鸣玉诗闻说平胡仰圣威玉门关外马如飞貔貅踏破天山雪笳鼓声中奏凯归士亨诗断氷漾漾立闲鸥偶尔看山到渡头浊酒一壶随处醉老夫不典鹔鹴裘鸣玉诗朔风吹散楚江鸥短策孤吟到水头谁把一竿和雪钓御寒不解着羊裘士亨诗登楼四望白模糊直北天高是帝都想得征西貔虎士玉门关外破匈奴孟旸诗乾坤万里尽模糊垒玉堆琼壮旧都不减灞桥吟兴好自裁新句付奚奴邦彦诗凤山西下雪模糊琪树琼林接故都寒勒老梅香不放欲搥羯鼓倩花奴士亨诗东家酒熟纻旗悬费尽床头子母钱贵贱交游元不少夜深谁泛剡溪船邦彦诗小阁青灯对榻悬敌寒沽酒不论钱夜深拥被清无寐起棹坡僊药玉船鸣玉诗不叹金鱼带未悬半生且费买书钱谁知雪满南湖上时有人维问字船士亨诗白战诗成砚巳氷案头饥鼠乱窥灯支离瘦影跏趺坐好是人间戴发僧孟旸诗檐溜无声冻作氷满怀清思对寒灯明朝策蹇西湖去不是寻梅定访僧士亨诗随风杂霰落萧骚破屋难禁一尺高翻忆少年謌舞梦美人金琖进羊羔邦彦诗玉堂学士擅风骚扫雪煎茶趣自高留得平生忠节在不惭金帐饮羊羔鸣玉诗中宵映雪读离骚坐待虚牕月影高宁似五侯謌舞地飞觞燕客醉羊羔士亨诗梦骑白凤挟飞仙下视齐州九点烟赋就晓寒残月里觉来失却衍波笺鸣玉诗雪深何处　逋仙湖北湖南锁暮烟吟得暗香疎影句兴来都付薛涛笺士亨诗瑞应丰年不在多黑貂裘敝奈贫何老怀未减峥嵘气独对梅花发浩謌廷玉诗同云黯黯北风多此冷难禁奈老何记得西湖年少日水晶宫里载笙謌邦彦诗刘郎才力近来多不数扬州水部何白雪调高成绝唱郢人从此愧赓謌 

　　熙朝乐事
