松窗梦语　　（明）张瀚 撰



　　引 
　　张太宰恭懿公传 
　　卷一
　　　宦游记　　　
　　卷二 
　　　南游记 
　　　北游纪 
　　　东游纪 
　　　西游纪 
　　卷三
　　　北虏纪 
　　　南夷纪 
　　　东倭纪 
　　　西番纪　　　
　　卷四 
　　　士人纪 
　　　三农纪 
　　　百工纪 
　　　商贾纪 
　　卷五
　　　象纬纪 
　　　堪舆纪 
　　　祥瑞纪 
　　　灾异纪 
　　　花木纪 
　　　鸟兽纪　　　
　　卷六 
　　　方术纪 
　　　盛遇纪 
　　　异闻纪 
　　　先世纪 
　　　梦寐纪
　　卷七
　　　权势纪 
　　　忠廉纪 
　　　时序纪 
　　　风俗纪 
　　　自省纪　　　
　　卷八
　　　铨部纪 
　　　宗藩纪 
　　　漕运纪 
　　　两粤纪　　　
　　跋 



　　●松窗梦语引
　　余自罢归，屏绝俗尘，独处小楼。楹外一松，移自天目，虬干纵横，翠羽茂密，郁郁苍苍，四时不改，有承露沐雨之姿，凌霜傲雪之节。日夕坐对，盼睇不离。或静思往昔，即四五年前事，恍惚如梦，忆记纷纭，百感皆为陈迹，谓既往为梦幻，而此时为暂寤矣。自今以后，安知他日之忆今，不犹今日之忆昔乎！梦喜则喜，梦忧则忧，既觉而遇忧喜，亦复忧喜。安知梦时非觉，觉时非梦乎！松窗长昼，随笔述事，既以自省，且以贻吾后人。时万历癸巳，虎林山人八十三翁张瀚识。

　　●张太宰恭懿公传
　　盖明兴而杭有名尚书两，曰于忠肃、胡端敏，迨公而三。忠肃功在社稷，而身蒙难，端敏翊赞太平，而享林泉之乐最久，人尤慕焉。然两公俱本兵，至隆万间而公以冢宰显，其名位与林泉之乐，足埒端敏，而出处莹洁，不啻过之。公立朝大节具前元辅娄东王公神道碑，而终身扬历次序，及一言一行之懿，又备载年谱，余小子即有论著，乌能加！而公之孙郡守君请之甚力，因忆余以少司成赴南京，公亲辱顾诲，且期之。公雅不报客谒，一旦施于余，或者以千秋之事见托未可知。乃不辞，而摭公生平尤卓卓者为张恭懿传。
　　公浙之仁和人，讳瀚，字子文，元洲其别号。公幼卓荦，敏惠异常儿。年二十四举于乡，为嘉靖甲午；明年成进士。历两京郎署、郡守、藩、臬而至大官，所至辄有声绩。自少至老，猾猾宦途者四十余年，中间再居忧、一谢归，而最后以南工部尚书入为冢宰。盖是时上方锐精吏治，而江陵相用事，以严肃佐之。内外吏莫不惴惴，重足一迹，洗涤以称上旨，而公独持大体，济以宽和。一时良二干石、贤监司俱出公选用，吏治烝烝，为一时之盛。无几何而江陵相夺情事起。初，廷推冢宰，公名在三，上越次用公，而江陵相自以为德，不无希公报。遂徼上中旨，属公谕留。而公毅然不可，然不欲显居其名，乃偕三尚书密晤江陵，动以微言，因流涕。江陵滋不悦，卒中公以归。是时朝绅争倡保留之议，一国如狂，而忠义之士触忤雷霆，几不保六尺。士大夫气折而不敢动，微公，谁为纲常左袒者？公虽归，而名重于九鼎大吕。公之贤，宁俟盖棺论定耶？公年六十三为冢宰，六十七罢归，归十有八年而终，年八十有三。公身长不踰中人，精神映发，双眸炯炯如电。心事粹白，议论简易，性俭率，自奉无兼珍重采，饮不至醉，乐不至淫。最喜读书，卷帙不释手。少擅丹青，晚尽弃之。诗律在建安、大历间，文取经世，不经藻缋。书法大令、智永，最喜为人书。雅好山水，家居半湖上。历宦禄入无私，临终，检箧笥无厚蓄，此可以观公廉矣。
　　史臣冯梦祯论曰：余初入仕，张公方在铨衡。其年九月，长星出而夺情事作。自张公归而继居铨衡者六七公，贤者不久，久者不贤，士论益思公不已。近世柄臣无如江陵公专，而公在铨衡五年，称最久，然能举其职不废。江陵公虽晚节不终，而丁丑以前颇能虚己毕公之用，居然贤相已。余因论张公而思江陵，识世变存公评云。
　　光绪乙未刻奚囊蠹余成，列明史本传于前，今又得冯司成撰公别传，称寿八十有三。然则此书乃公绝笔也。按清河家乘载公之长君荫亭公刊传奚囊蠹余等书，梦语且有后跋，惜佚其半，兼为刻入奚囊附录矣。兹以旧钞梦语上版而冠之以冯传，聊补史传之遗，并扬先哲之美。助余校勘者孙广文树义、罗明经榘。丁酉夏日丁丙记于松梦寮。

　　●松窗梦语卷之一 
　　宦游记 
　　○宦游记 
　　余始释褐，观政都台。时台长仪封王公廷相，道艺纯备，为时名臣。每对其乡诸进士曰：「初入仕路，宜审交游，若张某，可与为友。」稍稍闻于余。值移疾请假，公遣御史来视，且曰：「此非诸进士埒。」余感公识别于俦伍中，不可无谢，假满谒公私第。公延入，坐语之曰：「昨雨后出街衢，一舆人蹑新履，自灰厂历长安街，皆择地而蹈，兢兢恐污其履，转入京城，渐多泥泞，偶一沾濡，更不复顾惜。居身之道，亦犹是耳。傥一失足，将无所不至矣。」余退而佩服公言，终身不敢忘。
　　嘉禾蜃川孙公植与余同榜，先余一名。丙申秋月，吏部取选，误以余名先于孙，乃取及余，不及孙。孙时以休沐注籍，闻之，诧曰：「岂因注籍不取，何以自解？避南部为下选首耶？」遂偕余诣部询选郎屠。屠曰：「是誊本误也。孙留选，张暂还。」余曰：「奉文取选，余来解。设耻不为，亦将避南部为下选首耶？」屠喟然曰：「二君皆贤者，姑并留议处。」乃扣该起送缺，选余南京工部都水司主事，督舰龙江，候至次年三月，始得莅任。后孙与余皆丁内艰，起补刑曹，扬历三十余年，并以尚书致仕。显晦崇卑，各有定分，安义命，循理道，他何足计哉！余二人可谓同心矣。
　　世庙时车驾狩楚，拟从卫辉乘舟北还。命南部饰黄船五，以五日为限，完即趋赴候驾。余时为水部郎，昼夜鸠工竣事，送兵部发行。兵书王軏为避害计，推托三日。余曰：「南都黄马快船，皆水军撑驾，何独吝于上用之舟？」軏怒形声色。余白周司空用曰：「事亟矣！急具疏曰『某日舟完，今方拨军驾送』，且徧告从行诸臣。」疏达，上知缓不能及，有旨曰：「回銮从陆，南京取来船只，都不必用。」不然，驾临卫水，觅舟不获，何以逃不测之谴？士大夫不达事理，缓急奚赖耶！
　　余监造作，虽竹头木屑，不厌琐细，为之计算，岁省不赀。兼摄上、下关抽分，余谓征商非盛世之政，弛十之二。商贩悦趋，税额较前反增十之五。二厂局中堆积朽株数十年，弃置无算，余为断以作薪，供惜薪司用，得省数千金。自以悉心任事，忌者反从而媒孽之，查盘日顾，谓余擅折有用之材，参论逮问。有旨：「某免逮，余如议。」余骇愕不知所以，时论谓朝廷明见万里。然省费公家，徒招谤议，毁誉在人，其不足信如此。
　　近世谓 【「谓」原误作「为」，据鲍廷博钞本及丁丙旧藏钞本改。】 巧宦善趋利避害，余所睹记，殊不尽然。王主事公福差真州监闸，时章圣太后梓宫南祔，将由闸出江。王惧，辄呈部自谓楚人，愿藉护送差得暂归省。部准遣代。王不及待，取交呈文册，赍京投之，即离闸。梓宫既 【「既」原误作「即」，据鲍廷博钞本改。】 过，复称病，不之楚。两避难，巧矣。未几，得长史去。余同年徐君与余同西曹，有诏狱，旦夕不保，惴惴恐惧。会转他司，方幸脱祸，却以失朝逮杖。在官升沈祸福，各有定命，安用智巧为哉！
　　昔人云刑罚得中，是刑罚中教化。当官者一以公心听断，民自不冤。余往见侍御按临各属，遇审囚徒，无论轻重寃枉，直笞挞而已。时贾公大亨独不任刑，细检卷宗，详审干证，一一令尽言无隐，又咨诹郡邑长贰，务各得其 【「其」字原无，据鲍廷博钞本补。】 情。每一案出，人人称服。盖贾能知人善任，而余辈亦尽心剖断，故所平反悉当。
　　古人杀一不辜得天下不为。吾侪避嫌杀人，所希蜗角名耳，不知事后并微名失之，何自坏心术为也？平生经历多矣，犹记凤阳民陈邦家资饶裕，一仆远出，途遇羣盗，挟之同行，分与敝衣数件。归语其主，主惊惧，走首官司。羣盗恨之，即夜劫陈，杀其子 【「杀其子」，揆之文义，疑「子」为「仆」之误。】 ，掳仆妻去，反诣官司，告富豪强占仆妇，忌 【「忌」鲍廷博钞本作「妄」。】 坐仆死。逮邦鞫讯，讦者云：「但令仆妻出，真情自见。」妇竟不得。问官谓：「此非强占，何抗匿不出？」乃以邦富避嫌，遂坐邦死。长垣快手王崇儒买娼为妻，赁富人娄榭之居。娄索租急，王夜令妇潜往娄所，旦持刃入，大呼富豪强奸良人，乃索取衣饰贾资以去。娄大愤，奔诉县中。王蓦赴兵道，以银饰为买和。兵道鞫之曰：「汝不强奸，恶用重贿买免？」坐娄死。余时审驳，一时释 【「释」原作「审」，系涉上而误，据鲍廷博钞本改。】 之。问官又挟余曰：「曷不避嫌？」余曰：「何嫌可避！但求中情法耳，焉敢杀人以沽名哉！」
　　霍丘胡明善，督学御史也。居乡豪横，强夺人妻女为妾，役邻人为工，复假先年被劫，妄执平民为盗。家制刑具，极其惨酷。时邑无正官，势陵其簿，夺狱中锁钥掌之。令仆人迫殴赵姓父子三人致死。被害者诉官不得白，闻于朝廷，下御史台勘问。乃越该郡，属余追捕。比见，犹大言狂辩。余曰：「上有皇天，中有国法，下有人心。汝自省有无悖天理、干国宪、失人心？服罪则已，否则堂下数百人，皆愤恨欲啖汝肉，一呼对证，却恐攘臂历阶，势难阻遏，糜裂之祸，在顷刻矣。」善俛首曰：「愿伏罪。不知应坐何律？」余曰：「斩、绞多端，不坐。从重，坐杀一家三人律，罪当凌迟。」辄捉笔署名，具招成狱。堂下齐声曰：「包公雪寃正法，除积恶，安万民矣！」举手加额，叩首而去。
　　乙巳夏庐阳旱，余疏食斋居，晨昏素服徒步郊坛，祷至七日不雨。余语众父老曰：「祈求不应，是无神矣。亟取薪来，尽收所设神像焚之。明日不雨，太守将自焚。」时司理陈儒前讶曰：「公言何遽！」余曰：「一身无足惜，惜万众无以聊生耳。」陈曰：「知公重民命，姑缓至三日未晚。」余与陈复曝烈日中步归，未至城闉，黑云四起，巨雷大震，方憩郡庭，大雨如注。陈作喜雨记，载郡志中。
　　江北地广人稀，农业惰而收获薄。一遇水旱，易于流徙。余守庐阳，凡逃民遗产，悉听地邻有力者耕种。行经荒芜，必下车询问，责令认佃。与之约曰：「逃者当年来还，佃人除工费，均分花息。二年还，给三之一。三年，给四之一。出三年不反，给佃人永远管业。另查荒田，给付逃户，不许告争，官司给帖付照。」故庐郡渐少抛荒。
　　庐阳地本膏腴，但农惰不尽力耳。年丰，粒米狼戾，斗米不及三分，人多浪费，家无储畜。旱则担负子女，就食他方，为缓急无所资也。余行阡陌间，相度地形，低洼处令开塘，高阜处令筑堤。遇雨堤可留止，满则泄于塘，塘中畜潴，可以备旱。富者独力，贫者并力，委官督之，两年开浚甚多。余行日，父老叩谢于道，曰：「开塘筑堤 【「开塘筑堤」鲍廷博钞本作「新开塘渠」。】 ，不惟灌溉有收，且鱼虾不可胜食，子孙世世受遗惠矣。」余曰：「此郡守分内事耳，何谢为？」
　　郡县徭役，故事官赋止银若干，私有倍一至十者。余察知其弊，值定民徭，不循故事，诸役皆为增加。库役旧编七两二钱，增至十六两，额设六名，其银九十六两。计算公庭诸费，尽在其中，额外不得加增一钱，勒布成式。事上督抚句曲王公暐。王诧曰：「诸郡减赋，独增赋何也？」余谓：「他郡名减实增，本郡虽增实减。」因述其详，谓：「凡役银，二季征解，给之于官，不令当役者与徭户相见，即欲多索无由已。」王曰：「是可尔行，尔去必更矣。」余笑曰：「自古有治人，无治法。职在则行，职去遑恤其后！」王亦一笑。
　　余守大名，谒巡台杨公选，语地方兴革及官属贤否，余具以实对。有顷，问：「开州李守不免訾议，何也？」余曰：「知府自知不如李，以台下明察，岂得疑李？此必有短之者。不出民间公论，特一乡宦私怨耳。」杨曰：「何遽知乡宦？」余曰：「某官起盖牌坊第宅，遍役州民工作，索车辆搬运。州官爱民力，禁止之，怨谤由此。天地鬼神鉴临焉，敢昧公心，以淆是非？」杨公改容揖余升堂，足立未定，飞檐瓦砾忽堕击初立处，积二尺许。杨惊且喜曰：「此非天意哉！」盖故事属官无升御史堂者，适以天地鬼神矢证，余幸免祸。足为诬枉之戒。
　　庚戌之变，虏酋俺答寇蓟镇，由古北口入，直犯都城。上下戒严。朝廷遣兵部郎一人，持节敕畿辅四郡备兵三千人入卫。使者驰至真定，诸守臣仓卒无措，且议相见礼未决。余闻报，即阅户口，计人丁，凡三十选一，余悉供饷、治兵仗鞍马。令已定，下州邑。乃驰赴真定，顾诸郡守曰：「事亟矣，公等尚牵制文义，与使臣争苛礼哉！夫春秋先王人，以王人尊则朝廷之威命行。今兵兴重务而卑使者，则威亵矣。彼势不能行于郡将，郡将不行于州邑，州邑不行于闾阎。窃恐三辅失援，虏骑充斥，如国难何？」诸君色动，乃听余庭谒。使者下阶迎入，余首请视师。使者曰：「何遽集耶？」余曰：「勤王之师，事不宜缓。」因期五日至大名，余先驰。使者至，既阅师毕，因向余曰：「旌彩戟利，士壮马腾，可称八百精锐矣。」惊叹而别。
　　京师达虏既退，廷议增设兵马，以知兵有勇者授兵备副使，驻扎畿辅。有尹君某辖真、顺、广、大四郡，开司栾城，句取州邑富人为标下旗牌及千总、百总名，民称不愿，则责令市马实廐，吓数百金，莫敢与抗。余闻之，行属邑：凡尹所句提，不得径解，俱由府转达。东明令白某首犯余禁，余参治之。余解到者，悉寄监不发。尹怒，行府类提，余并系其所遣。尹怒更甚，参抚、按，抚、按置不问；参吏、兵二部，部堂亦不问。怒极，扬言曰：「我将抉其目，磔其胸！」余闻之，曰：「朝廷纪法，凛然在上，吾何敢废朝廷法纪，以媚贪暴之人！一官不足惜，终不令恐吓吾民，以无负郡守之职耳。」
　　方尹兵道偏信刁横，拘逮良民，余具揭曰：「良民无辜受逮，情实可矜，矧岁暮天寒，路遥人众，不宜远解。」且稍言民兵之欲无厌，而膏脂之竭可怜。冀其宽免，以安百姓，不意反触刚暴之怒。后科道首弹劾尹，数其凶残贪婪，罪状盈幅。时当国者欲庇之，然以公论不容，竟罢尹官。因忆当时横逆相加，人情汹汹，有劝余上白其事者。余笑曰：「公是公非在人，何待予辩？且彼恣肆如此，未有不败者。即败，人将谓由我讦之，是我亦彼若也。」卒善遇之。今是非诚自明，余则无与焉。时冶山翁山相守广平，连境而治。贻余书曰：「公真铁汉也！曩误为君危之。」
　　余为郡守，预约州邑，凡事难断处者，听其申达。大名有兄弟构讼财产，继而各讦阴私，争胜不已。县令不能决，申解至郡。余鞫之曰：「两人同父母生耶？」曰：「然。」余曰：「同气不相念，乃尔相攻，何异同乳之犬而争一骨之投也！」各重笞之，取一杻各械一手，置狱不问。久之，亲识数十人入 【「入」原误作「人」，据鲍廷博钞本改。】 告曰：「两人已悔罪矣，愿姑宽宥。」唤出，各潸然泪下，曰：「自相构以来，情睽者十余年，今月余共起居、同饮食，隔绝之情既通，积宿之怨尽释。」已乃指天向日而誓。余笑曰：「知过能改，良民也。」遂释之。
　　年饥发粟赈济，此恩施困穷，培植邦本至意。顾有司不善奉行德意，令其报名听审，支候经旬，升斗之需莫偿来往之费矣。余以救荒无善策，惟速行稍有济耳。癸丑关中同、华饥，请发粟。余时为兵道，即日行县，为约曰：「某日至某里，里老率饥民关粮，报遗而实饥者，听相随来。」各厫尽开，每一官守之，揭竿为旗，上书五斗、四斗、三斗。饥民入，余亲验其色，与之多寡，印记于面。各令报名，一吏书簿。合某数者，立某旗下。名足旗行，导至厫仓，即与粟去，略无停留。数日而完，又往他属，法亦如之。事毕以所书名制三册，一达抚院，一存本道，一发州邑。各属无寸楮之费，穷民无顷刻之淹，余自谓尽心竭力，然寻亦劳顿罢乏，盖下行有司之事也。
　　余备兵潼关，入河北诸州县防秋。凡诸山险隘，无不躬 【「躬」原作「穷」，据鲍廷博钞本及丁丙旧藏钞本改。】 历。间有路可通兵马处，为之斩凿沟堑，设铺舍以贮军士矢石，置木桥，曳绳索以备扯拽。若后事者修治不废，即合阳、澄城、白水、韩城及同州、朝邑诸处，可高枕无虑患也。白水城中人民仅百余，而城外倚山为居者反多数倍。余缘山开扩城基，分民鸠工，限日版筑，不两月而工成。同州城郭虽整，民不满千，其中半虚无人。余询知城中无水，人不乐居，乃访求泉源，引二渠入城，至今赖之。朝邑司马韩邦奇作记归功于余，今见通志。后十年，有使车道出余经略处者，为余咨嗟叹息云。
　　石山谈公恺督两广，余辖岭南道。甫至，谒谈公。谈喜曰：「近已题征新会、新宁山贼，专待监一军。」乃檄余与参将王麟率五岭苗、狼精锐数千为西哨。余恐大军所至，杀及无辜，乃先给旗，榜于各村诸寨，宣布朝廷威德，令先下者集高埠处，禁官军不得侵扰。始合兵擒剿，凡斩首一千六百有奇。俘获妇女幼稚，听民鬻养，老疾收养于官。谈以捷闻，竟以失赂重人，仅进一级。同事领东哨者，亦进以一级。余独赏内镪一、表里二，暨诸将领从俱叙功有差。事同而恩赉异也。
　　余入蜀，过山西。郭公民敬时按蜀已满，将复命于朝。询余以藩臬臧否，首及左辖某。余谓：「坦夷无他肠。」郭曰：「坦夷何多谬戾？」余曰：「此乃气质之偏耳。」次及佥宪某，余谓：「爽朗洞晰底里。」郭曰：「信爽朗，如处置乖方、低昂倒置何？」余曰：「此或一事之误耳。」因谓论人不当因气质之偏，概其心术，以一事之误，概其生平。郭公敛容起谢曰：「此格言也。入蜀以来，未闻斯语。」
　　辛酉之秋，闽中乡试，侍御李公廷龙为监临，檄余入院提调。内外扃键，一以委之，及参阅文艺，亦命余品骘高下。余殚精竭力，昼夜不寝者历二旬余。将拆封发榜，李顾余曰：「古人求士兼取身、言，今仅得其言耳，安得其身？」余曰：「畴昔之夜，诸生过庭，尝物色之，俱已得其彷佛。」及开卷，覩姓名，余一一道状貌甚悉。已而宴会，状貌果不爽。一座皆惊起，曰：「何善识人至是！昔人一见识一郡人，今公识一省士矣。」
　　人生相知，贵相知心。第众口铄金，积毁销骨。投杼之疑，曾参不能必于其母。知己难哉！余尝辖关中，有巡茶侍御欲骫法庇吏，余坚持不从，竟以相忤。侍御乃摭藩司夙弊余所厘正者，反以蔑余，劾之。时朝议虽谅余生平，犹欲更调以谢言者。陆五台光祖时为铨曹郎，抗议部庭曰：「张之生平操履，余可剖心白之，岂得以浮议蔽贤，辄议调也！且铨部省各一人，凡以稽乡评贤否，古月旦遗意。今某心知其枉，直言不用，如国家设官之意何？调张某，宁罢某官！」遂杜门引疾，欲归。当事者知志不可夺，乃两拟请旨，而余复留用。若五台者，可谓生平知己者矣。
　　岁乙丑，拊循关中。秋，出固原防御。虏酋时尽西掠黄毛，边境无犯。立冬后，将撤兵还省。余思兵防既撤，安知不乘间阑入。乃宣谕诸将领：今岁防秋官军，仍各守汛地，俟防冬兵至更代，方归。余归未一月，虏酋吉能果踏冰猝至。官军迎敌，奋勇扑击，得首级五十余。惊骇而遁。彼谓兵掣无备，乘间剽掠，蓦见官兵，啮指悔奔。我军以逸乘劳，以众临寡，恃吾有以待之，气先胜也。功虽幸得，事亦殊常。捷书上闻，部议竟寝。
　　终南山高大，绵亘极远，西连空峒、太白，东接太华、少华，南出为嵩山，又南出为衡山。其间故多矿洞，遇荒，饥民啸聚，动至数千。时关南、关内两道会议夹剿，兵粮已集，惟俟余以示进兵之期。余思此辈迫于饥窘，未有杀人攻劫之罪，情可原悯。即手书曰：「民穷为盗，原非本心，律有明条，许得自首。凡收执宪票者，听复业生理，官司不得追究。」命工匠刻刷三千余张，用关防印识，给以大字榜文，遣抚民同知李愚驰往，谕以祸福。众皆欢呼，投弃戈梃，罗拜于地，领票而去。时嘉靖丙寅三月也。
　　余三历西曹，熟习法比。既为廷尉，送审诸犯多所平反。适有二三大辟，原问似出深求，悉为原情协律，尽开释之。一日冢宰胡公松向余曰：「少司寇将借重。」余逊谢曰：「闻议某某有定议矣。」胡云：「文学、政事、资望，孰如公者？」竟推上。得旨，以余为少司寇。余直任部事日，与诸司论议，其狱词稍堪驳者，不敢顾避，悉如律例改正。后送廷评，一无平反。诸曹郎相戒曰：「真法司至矣，吾曹慎之。」
　　京师羣瞽为茶会，会辄数十人。内一杨一马言论相触，恃力鬬殴，皆致重伤而死。事发西曹，杨坐其子，马坐其侄，以扶其父叔，助力相殴。余为理卿，视之皆垂髫童子。众谓：「两人结扭在地，甚强有力，傍观不能举手投足，矧二稚子？缘两人皆毙，法无所施，不得已使各抵一命尔。」余曰：「杨名殴马驯罪当坐绞，马驯殴杨名罪当坐绞。今有罪者皆死，而移坐子侄，是知生可偿死，不知死可互偿也。几于刻矣。」竟从末减，各坐失于劝救杖决。
　　漕河溃决，上命大司空朱公衡往浚。时以故道壅塞，乃另开新河，自南河之阳，折而至于夏镇。大工甫竣，漕船入新河，风雨陡作，水骤腾涌，覆舟百余，粮以万计。朱方自危，乃移书来会。余曰：「此天意也，于人何尤！」遂上疏曰：「夏镇之役，在臣一人。臣精诚不足通鬼神，知虑不足先事变，覆败之虞，实臣所致，乞免旗军赔补。」时部院闻之，咸曰：「河道失事，引咎自归，甚盛德也。」
　　始余辖关中，道经于宿。宿之守曰姚篚者，加意民事，招抚流移。尝筑大堤，下浚沟洫，潴水以备旱潦，傍筑草舍，居流亡以便耕获菑畬，堤外悉成膏壤。余覩而叹曰：「兹良法也。孰勤民事如家至此哉！」岁丁卯，余抚淮右，篚已移官比部。首荐于朝，欲授篚宪职，持颍上节，劝农淮、凤间。会部已议他授，但令兼董，所奏以成命不果。后余 【「余」原误作「以」，据鲍廷博钞本及丁丙旧藏钞本改。】 任铨部，复请设江北屯田佥事一员，以淮、凤系南北咽喉，为国家根本重地，地广民贫，恐生不测也。有旨，谓：「具见体国厚民之忠，得如所请。」后余归田，设官亦罢。
　　罗傍 【「罗傍」原作「罗浮」，按罗浮地望与文中所述不符，今据鲍廷博钞本及丁丙旧藏钞本改为「罗傍」。】 渌水在广东、西间，自肇庆迤西，梧州迤东，介大江之南。山深路隘，草木蒙密，瑶僮占据于中，不奉王化，间出为盗。余为总督时，值穆皇登极，覃恩四海。仰体德意，徧行晓谕，谓：「以总督生杀之权，兼两广兵力之众，若调遣官兵，四路进剿，此真釜中之鱼，何所逃避？但念其中尚多安分素不行劫者，兵加难辨，玉石俱焚；且多杀戮之惨，伤天地之和，余所不忍。今欲令其更生，先须示以忠信。听各悉心悔过，勿生疑虑。瑶总瑶老，投招主引赴军门者，量行犒赏；三年无过，奏授土巡检之职。沿江一带，辟地开墟，与民交易。」责成于德庆知州江万仞，令其率令来见。给与冠带者六七人，平巾青衣者十余人，欢欣踊跃而去。余罢归日，舟经其地，遥望山间，聚众喧呼，焚香叩拜。即后事者勒兵斩数万级，乃余向者所招抚而生全，然而晋秩勋阶，赏延后裔。彼所谓「功懋懋赏」者耶？
　　戊辰岁暮，海北参将耿宗元谒庭下，状貌甚伟。余喜得骁将，语之曰：「海寇林容，纵横江上，汝宜亟往剿除。」即日辞去，复之岭东谒巡抚熊。熊遽令率标下民兵，出剿平山屯聚倭夷。元以兵非素练，熊曰：「与尔旗牌，不用命者听行军法耳。」元乃入营号令，把总周云翔等聚众谋曰：「何处戆汉，擅号令我！不杀，将为若害。」遂突入杀元，众尽髠黔，反投贼中。余远驻肇庆，相隔千里。夫熊本始事，仓猝召变。乃该科独参论余，降二级，不言及熊。余闻变，令中军率狼兵数千，尽歼倭夷，生擒云翔。捷闻，熊以功受赏，余仅赎罪。若熊，亦可谓善掩罪邀功已！人臣为国効力，何敢自明。顾九阍远于万里，孤臣又在万里外，惟凭省中一疏，以行赏罚。有言责者，尚慎之哉！
　　时广中剧贼，惟曾一本、林道干称雄，结连剽掠，横肆海上。庙堂难当事之人，乃以属余。余闻命疾趋，移镇梧州，易将领，招客兵，备舸舰，制器械。事集矣，乃指授方略，会集三省诸军，分布要害，使贼进退无据。又以其间招抚道干，令直捣其巢穴。贼始大窘，擒有日矣。适奉旨回籍，而代者刘公焘乘传至。余离任甫十日，一本剿灭。人谓：「岭东之捷，伊谁之功？卒令后人坐享其成！」余 【「岭东之捷伊谁之功卒令后人坐享其成余」十七字原阙，据鲍廷博钞本及丁丙旧藏钞本补。】 方以得归故乡为幸。道出南安，郡守林舜道迎迓，曰：「督抚重臣，行李萧然如此。即马伏波、曹枢密，不是过也！」余乘轻舟，不两旬而抵家。乃卜筑湖西，构屋三楹，辟地三亩，时游息其中。榜于门曰：「烟水矶。」题其柱曰：「敢谓身闲遗物累，祇将心赏寄烟霞。」又曰：「门前荫满先生柳，座上香分处士梅。」以寄吾志焉。
　　国初刘诚意先生为御史大夫，即今南都察院右都御史。余掌南台，所居邸第在太平冈下，规制壮丽严整，传为先生所建。院在太平门外，惟操江、佥院间来同堂。四五御史，雍容礼貌，体统森严，殊无事事。时值两京计吏，与南冢宰王公本固并持衡鉴，品骘去留，悉协公议。后南中黜陟称明。余先自陈，奉旨：「览卿奏，不允辞。宜益用心供职。」盖南九卿称卿为异数，而余感上恩，因更号益斋云。
　　癸酉秋，冢宰杨襄毅公溥以病免。上命内侍传命云：「吏部是要紧官，宜慎重选择。」时辅臣推上凡三人：首台长葛，次司空朱，余列于后。辅臣不票拟，持疏俟经筵毕，面请 【「请」鲍廷博钞本作「商」。】 点用。上越前二人，批云：「张某改吏部尚书，着上紧前来供职。」余闻命，疏辞。奉旨：「卿公清端亮，闻望素隆，铨衡重任，特兹简任，不允辞。」乃趋朝面恩。抵任时，值三载考绩。诸省藩、臬、郡、邑，鳞集阙下。余会台长葛公守礼，大计羣吏，黜陟幽明。复首陈入觐事宜，申举旷典，奉旨俞 【「俞」原误作「谕」，据鲍廷博钞本及丁丙旧藏钞本改。】 允。乃举卓异谢鹏举等二十五人，引见于会极门。上亲发玉音宣谕：「尔等都是好官，回去传谕各官，为朕爱养百姓。」赐宴午门，仍锡金帛。贪残贾某等一十八人，悉下诏狱。大小臣工，一时鼓舞。实肃清朝政之一大机也。
　　初，余之召入秉铨也，思古太宰之职，在知人安民，而惠安民生，莫先综核吏治。至是，每当大选，必录选人姓名，开具上注御屏，迁辄更注；欲上时时经览，以注意人才。又议酌选规、行久任、崇实政、遴真才、稽章奏、重责成、严考绩、慎拾遗，俱得奉旨施行。而余所措置，独崇大体、略苛求，务周咨、绌浮议；才不以瑕掩，人不以资弃；实胜于名者，虽下僚必扬，名浮于实者，虽崇秩必抑；使人人争得自效。则余一念爱惜人才之实心，不敢负国恩、尸禄位者也。
　　国朝岁供军储四百万，大抵取给江南。漕舟道出江、湖，遡淮、河入汶、济以北，潴畜众水，设闸启闭。踰卫遵潞，直达京师。二百年来，但葺堤、补决、浚壅、泄溢，使故道无滞而已。近岁故道不可专恃，宜循元海运旧踪 【「踪」原作「迹」，据鲍廷博钞本及丁丙旧藏钞本改。】 ，以备不虞。喜功者辄一试之，失不偿得，则又议开胶河，谓功可立就。又一试之，未有百一之效，而费已巨万矣，齐民汹汹怨嗟。时在事者陈其状，下公卿议。司空郭公朝宾曰：「上意大概主行，诸君之意若何？」余曰：「闻之：海边有山难凿，出口淖泥难挖。今功未百一，而耗费不赀，民心如此，万一力竭财尽，竟无成功，谁任其咎？窃谓停止便。」公卿相顾无一言，乃各书「宜止」二字。事闻，亦洞察大功难成，遂如众议。其事得寝。
　　甲戌春，奉命入阅进士廷试卷。时江陵柄国，以有子在列，避不阅卷。亚相张蒲州拟定序次：首江西宋宗尧，次浙江陆可教，次宁国沈懋学，为一甲；次湖广张嗣修，为二甲首。嗣修，江陵仲子也。暨上御中极殿，九卿以次读卷，时方以陆卷上彻宸聪，而江陵潜通大珰，遽传命免读。乃取沈、张未读卷寘宋、陆上，送御几前。于是首沈次张，而宋、陆抑置二甲。时缙绅咸为不平，而江陵犹向余曰：「蒲州吾所引用，何吝于一甲，不以畀吾子耶？」
　　国初自罢宰相，事 【「事」原作「时」，鲍廷博钞本作「事」义长，今据改。】 权归六部。后文皇取翰林学士等官入阁，以备顾问。至洪 【「洪」原作「引」，鲍廷博钞本及丁丙旧藏钞本皆作「弘」。按「引」为「弘」字形讹，而「弘」则「洪」之同音误写。「洪宣」谓明初洪熙、宣德年号。今径改。】 宣间，凡军国重务，人才举措，悉以咨之，其权始重，遂晋崇秩。嘉隆以来，专以翰林入阁。自一甲外，复有庶吉士之选，典最 【「最」原作「遂」，鲍廷博钞本作「最」义长，今据改。】 宏巨。甲戌之选，由铨部封识以往，余亦阅卷东阁，以江右、闽中卷属余。时江陵私属江右朱某，余曰：「卷皆封识，何自知之？」江陵曰：「司封识者，非汝选郎耶？」余俯而不答，以司属不宜私授。徐就阁检阅，手一卷，对语未工，方惜其才。少宰陈，江右人也，向余曰：「此朱某卷。」余遂以应江陵之请。竟置不录。始知向之所属，恐其见售耳，余初不知所谓也。后所取二省士，余皆不记其名。罢归日，有造吾庐而自道及者，余已忘之矣。
　　江陵闻丧之越日，传谕令吏部往谕皇上眷留意。江陵亦自为牍咨部，云：「某日闻讣，请查照行。」盖讽使留己也。司官持咨，请余议覆。余谓宜咨礼部，查节年阁臣丁忧恩典，从重优恤；若不喻其意。乃遂大拂江陵心，嗾台省数人相继弹劾，奉旨致仕。余趋朝，北面稽首。出过江陵言别，语之曰：「顷某滥竽重仕，幸佐下风。见公闻讣哽咽，涕泗交横，谓公且不能旦夕留。区区之心，诚欲自效于公，以成公志，讵谓相矛盾哉！兹与公别，山林政府，不复通矣。」语竟，张汗颜颡泚，噤不能声。有顷，曰：「公去，而心愈苦、事愈难矣。」余遂拂衣而归，诸公卿咸祖道都门外。时太常卿孙公鑨向余曰：「『去国一身轻似叶，高名千古重如山。』愿以两言为公今日赠。」

　　●松窗梦语卷之二 
　　南游记 
　　北游纪 
　　东游纪 
　　西游纪 
　　○南游记 
　　昔人谓桐江一丝，扶汉九鼎。余尝经富春山，泛舟桐江，登子陵钓台，瞻先生遗像。因思先生高谊，不独千载之下令人兴起，而春山江水亦藉以传不朽。人杰地灵，非偶然也。自桐江而上百余里间，两山苍郁，一气澄清，秋行如在画图中。严州以南，溪流差缓，水皆縠纹，无烦摇拽中流，自在而行。将至兰溪，山开水渟，势逆而聚，风气顿异，城郭修整，人民富庶。离浙而南，诸郡邑不是过也。龙游、衢州沙滩高，溪流浅，舟不易达。至常山，踰岭则浙之南界矣。
　　再踰玉山为广信，郡治建于山麓，规制整肃。至铅山，河口坊曰「保障河汭」，犹广信之属邑也。自铅西南为弋阳、贵溪、安仁，达饶州。而余干之瑞洪塘则民居幅辏，舣舟蚁集，乃东南商贾往来之通道。寻渡鄱阳，夏潦方 【「方」字原无，据鲍廷博钞本及丁丙旧藏钞本补。】 涨，大水奔流，忽高丈余，茫然波光。时西北风恬，摇拽而过，展帆数叶，顷刻行数十里，至湖口之黄家渡。沿途汪洋，俨成巨浸，傍水人家，皆为没溺。舟在陆地中行，林莽 【「林莽」二字原无，据鲍廷博钞本补。】 仅露树杪。水流甚急，赖风乃济，遂达江右之会城古南昌故郡。登滕王阁，瞰槛外长江，一望水光接天，因忆画栋飞云、珠帘卷雨，洋洋在目。至丰城，晋张茂先望剑气冲牛斗于此地，故名剑江。自临江而历新淦、峡江，诸山飞舞而来，至此一峯突兀，望之郁葱，若尽于此，罗状元伦之故乡也。再达吉水，国朝馆阁之臣悉萃焉。谚云「翰林多吉水」，历考嘉正以前，信然。傥所谓人杰地灵，非耶？今之吉安，乃宋庐陵欧阳永叔遗址，而泰和、万安皆庐陵属邑。既抵赣州，遂从陆行，诣南安之小溪驿。驿在万山中，有砖城，乃阳明先生所建。
　　自南安踰梅岭，岭高路隘，然盘旋而上，亦不为险。过岭，复登舟。经黄塘、平圃，路多奇峯怪石，而清流旋遶其下，良可娱目。至韶州，有白塔堤，英德有观音洞。洞在江中，石山高峙，水浒壁立，而岩洞深奥。过江口横石矶飞来寺，寺在山上，奇峯耸秀，回渚呈澜，一胜概也。历清远、三水，时值潮长，水势湍急，缓缓拽牵而进。登小金山，昔名灵州山，寺曰宝陀，有东坡遗像，前有超然台。登山而望，四面皆水，若登金山观大江，但广狭不同耳。自此经官窑，抵广东之会城，为古南越。城有七门，城东北隅有粤秀山，西北有九眼池，为一方胜概。天气甚煗 【「煗」原作「燠」，丁丙旧藏钞本作「焕」。按「焕」为「煗」之误写，「燠」为丁丙臆改，今从鲍廷博钞本作「煗」。】 ，乃阳泄阴盛之地，冬不雪，花不谢，草木不雕，民人多湿疾，亦风气使然。其俗贱五谷而贵异物，然珠翠牙玳与五金诸香皆产自交南海岛，非中国所有。市肆惟列豚鱼，豚仅十斤，既 【「既」原作「即」，据鲍廷博钞本及丁丙旧藏钞本改。】 全体售，鱼盈数十斤，乃剖析而售，惟广州为然。果实种种，亦惟荔挺为最，荔奴次之。鸟多孔雀，兽多麋鹿。此其大较也。广州以西，经三水为肇庆。入小厢、大厢峡，两山相夹，水流甚急。至新村，经杨柳洲。洲在江中，环洲之人仅四五百家，瑶僮所畏，有药箭能伤人。隔岸一山皆贼巢，洲中人往樵采，贼亦不敢近。至德庆，一山光顶如僧，土人呼为和尚头。
　　至封川，遂达梧州。梧州东临大江，风气稍凉，西逼深山，草木茂密，天色时阴翳，多江山瘴疠之气。中设总督府，院宇亭榭数十座，池塘数亩，多奇花异木，杂丛林中，莫可辨识，乌雀飞鸣其间，声音聒耳。院中大楼七间，皆香楠、铁力所斲，壮丽无比。前堂高巍，每坐堂中，晨兴多暧昧，日将中，气渐清肃，稍昃，见地中瘴雾如香烟数缕，冉冉而起，顷刻弥漫，布濩遍堂奥，苍茫混六合为一，上下皆晦冥矣。产多海物，而鲋鱼四时有之。深山产大蛇，土人捕获，食之如甘鱼鳖，最者长数丈，目如炬光，行人夜过，畏避如虎，恐为所餤也。自梧州以东，肇庆以西，中介大江，北岸皆郡邑，南岸为罗傍瑶僮，据山倚江，负固不服，时出江上为盗。今已剿灭无遗，开拓山岩，建立县治，为罗定属邑矣。广以南，为新会、新宁。经甘竹滩，潮长，滩高不可上，潮平，则遶滩而过，不为险。至黄濠■〈氵窖〉，水势远阔，中多汊路，顺风而行，亦无所阻。渡江门，诣东亭，为新会。登城一览，东、西、北皆倚山为城，南面水遶。遥望两山夹峙，而中空处即崖门，门外即南海。再经蚬冈，一路白沙翠竹，水绿山青，水出口为赤磡墟，小艇络绎而来，土人云「趁墟」，如北人云「赶集」，此新宁之地也。
　　自铅东南为车盘、崇安，崇安即八闽属邑矣。离崇安廿余里，为武夷山。山景绝胜，两面皆悬崖峭壁，中流一溪，清澈明莹，凡九曲折，遂名九曲溪。峯峦大者三十六，多奇，而最者为玉女峯，两峯直插溪中，高并数丈许，峭拔可爱。又为铁石岩，其色如铁，而平衍横亘里余，高望乃数仞之崖，不可攀跻。自兴田诣建阳，地产砂饴、茶、油暨竹简、楮册。商旅云集，所期物在焉耳。登考亭，即朱晦翁书院。过叶坊，为建宁。城郭完固，人物丰盛，四门皆深湟长桥，桥上遍构屋宇，齐民列肆而市，贸易其中，肩摩毂击，接踵继至，暮始罢去。建宁以北，溪流虽急，傍无高崖，人从石上牵缆，犹可挽舟而行。建宁以南，山高无岸，溪滩复多巉石，舟从石畔中行，极为危险。而黯淡滩溪流屈曲，洪中湍急，即长年三老震惧，尤为最险者也。出险，达延平。两渡桥梁，一渡舟航，上下山坡间，为顺昌。复渡黄石滩，石大而多，水流迅捷，雪浪拍舟，转盼已过。由剑浦而达邵武。郡有熙春山，山巅二亭高旷，可以眺远。延东南经茶洋，自黄田登舟，顺流而下，为芋源，即抵闽中会城，古闽越地也。城有七门，周围仅三千八百四十丈，高二丈一尺。惟汤门内外有汤井一、汤池二，水皆温暖，但多硫黄气，不堪沐浴。南门对乌石山，形如伏虎，城中有环珠楼，傍列二石虎，镇此山也。稍北为藩司大门，上有高楼三层，设钟鼓以司刻漏，塞中扃，由左右门出入，亦避此山也。司中地极深广，由门至堂，隐隐遥望，两墀皆植荔挺，树高二三丈，阴森蔽天。果熟，色泽如脂，与绿叶相辉映，最为艳丽。其肉莹白如鸡卵，而臭味更香美，诸果不及也。闽中惟会城、兴化有之，而兴化者名状元红，核小尤佳。自甬路上站台，凡二十四级，堂高敞五间，穿堂九间，后堂五间。复上五级，为后乐亭。亭后有樟树一本，围十余丈，而榕木寄生其中，扶疏阴翳。后山渐高，传为闽越王无诸建都于此。覩重楼乔木，意者皆故物耶？此中天气甚暖，仅亚于粤，而冬亦少雪。花木岁暮不雕，橘柚桃李皆佳，有历秋后始熟者。多产奇花芳草，而鱼子兰、夹竹桃，尤芬芳可爱。鱼鳖多海中异味，种种不能述。时会天使归自琉球，获鱼胆暹酒，尤得尝于异国之味云。
　　○北游纪 
　　浙之属郡，北去止檇李。檇李以北，遂为姑苏之吴江，而虎丘一山，亦三吴之胜地也。自姑苏涉毘陵，经锡山，由云阳，而达京口，皆江南大郡。渡扬子江，登金山寺，绕佛阁七层，高者临绝顶。顶有二亭，为大学士张萝山、霍兀崖诗碑。下汲中泠，泉水清冽无比，品为天下第一。回廊多石刻，皆国朝名公之作。四顾青山，峯峦峭拔，如万笏朝拱。覩江上舟航，往来迅捷，其行如飞。旦暮视日月之出没，大如车轮，光焰万丈，目夺神竦。时江飙乍起，波涛汹涌，雪浪排空；已而风恬日朗，江波澄静，浑如素练。人生显晦升沈，亦犹是耳，安得砥柱中流，屹然如金、焦者。焦山去金山三十里，山面东南，即太仓通海处。遡焦山上流百余里，抵北岸，为仪真邑。下扬州，之广陵，泛邵伯湖，顺风扬帆，迅疾飞渡。惟高邮、宝应二湖，遇风最险，近筑内堤，可免风波之患矣。自淮入河，为桃源、宿迁、邳州。嘉靖初年，黄河之水澎湃横流，尚畏深险。数年后，河道顿异，流沙涌塞，仅存支派，浮舟甚难，行人抠衣可涉。时方命疏浚，殊劳民伤财，竟不能挽黄河之故道也。惟五月以后，河流冲突，从旁决开，行民间田野中，荡为江湖，舟人亦称曰湖中。但水势散漫多浅，沿河堤岸皆为渰没，舟行近逼民居，无牵缆之路。至马湖口、沂河口 【「沂河口」原误作「泝河口」，据鲍廷博钞本改。】 ，水涌急流，度缆而过，行者苦之。迨冬水涸，尤为难行。旋复流澌，河冰渐合，益不敢入湖。湖中留滞之舟，不可胜计。自房村渡吕梁、徐州二洪为彭城，由此泝流而上，踰耿山，至沛县，皆直隶界矣。夫二洪之间，犹可鼓枻而前，耿山以上，大水漫漫，浩荡无涯，皆自溜沟来，不从浮桥出。村落仅存高阜之十一，余皆巨浸波涛，舟航无岸可傍，停于水中。官民舍宇，尽皆没溺，一望渺然，惟数峯巅而已。田野之间，民船取捷，四散飞挽，莫辨所之。舟人以铁猫前系，然后牵挽而行。过沽头等闸，皆弥漫汪洋，淼不知闸之所在矣。
　　自沛以北，经二十余闸，始达济宁，为山东界。涉获麟渡，为南旺湖。湖中遍栽莲花，香芬袭人，积水以防泉涸。东望一山，即梁山泺。西遡汶水，孔林在焉。汶水至此，南北两分，以济漕船。南流由徐以入黄河，北流由临清以出卫河。历张秋七级十余闸，为东昌。东昌即古聊城。再经堂邑之土桥、清平之戴湾，至临清，始无闸。自临清之武城，即弦歌古渡，过甲马营，为德州。而东光、沧洲，乃北直隶之界矣。自青州历天津、通州，始达京师。
　　京师为古燕都，左枕蓟、辽，右控宣、大，以暨山、陕诸边镇，而南面以统御寰宇。四海之内，辐辏归命，海外四夷，咸纳欵输诚。惟北虏黠骜难制，圣祖神谋，移都金台，居重驭轻，乃万世之长策也。洪武初，为北平布政司，永乐七年，改为北京。十九年，营建宫殿，后拓西苑，中有太液池、琼华岛、广寒殿。乃筑城，周回四十里。立门九：南曰正阳，南之左曰崇文，右曰宣武，北之东曰安定，西曰得胜，东之北曰东直，南曰朝阳，西之北曰西直，南曰阜城。京城之外置御马苑，大小凡二十所，相距各三四里。置南海子，大小凡三，养禽兽、植蔬果于中，以禁城北有海子，故别名南海子。城池宫阙崔巍壮丽，胜于旧京。东南财货与山海珍藏无不聚辇毂下，诚为塞途积路。毋论天府国储，即世戚巨珰，口极膏粱，身衣纨绮，耳穷郑、卫，目盈燕、赵，犹未足以厌其欲也。自公卿百寮以下，兢兢奉法循例，趋朝鳞次，纪法森严，声容稍失，御史纠其前，金吾系其后，天威咫尺，下逮矣。百官常朝，仅可遥瞻天表，而公卿入侍经筵，始得近覩龙颜。然侍立移时，惟祗聆讲读，间闻天语，仅一唯喏而退。至出祀太庙，百官侍立阶傍，咸得亲炙休光。第一岁之中，仅三四出，而时或遣官告祭，不尽躬诣也。出正阳门十里，为天坛。坛中建圆殿，覆以五色琉璃，而金顶光明映日，每郊祀上帝，以太祖配之。坛左有御寝室，朱门画栋，亦若殿庭，而规制稍狭。坛右为神乐观，道纪典乐官居之。其室宇幽静，诸观不及也。出崇文门十里，为报国寺。宽广深邃，百官奉表入觐者，皆寄居于中。其僧舍整洁，亦胜他寺。东出得胜五里， 【「东出得胜五里」，得胜门位置在北，疑「东」字为「北」字之误。】 为演武场。其地广大，可容禁兵数十万。内有满井，其水时时自井涌出，而清冽莹澈，城中咸取汲焉。西出阜城门三十里，为西山。层峦迭嶂，龙飞凤舞。长溪曲折，自西旋绕而来，溪上锁以白石桥。过桥为碧云寺，古剎连云，朱扉映水，景最佳丽。迤逦而下，北六十里为天寿山，长陵在焉。历代诸陵，高下相因，若辅若翼。登山顾盼，乃四围山色之中，中开一境，平铺土壤数十里，若出尘寰、升霄汉，别具一洞天也。
　　自京师以东 【良乡、涿州在北京以南，此言「自京师以东」，疑「东」字为「南」字之误。】 ，为良乡。涿州即古涿鹿，黄帝战蚩尤处。新城接古雄、任丘，经白沟河，河水达天津丁字沽，凡三百余里。任丘涉滹沱河，为河间，而献县则献王墓所在也。自阜城、景州以达德州，有南留智、北留智，皆邹、峄之区，而东岳泰山隐隐在望。踰恩县为高唐，昔绵驹处此。东阿之西野有三归台遗址。踰东平为汶上，而兖州之曲阜，则孔林在焉。余登其堂，祗肃恭谒，徘徊不忍去。过邹，谒子舆氏墓，因知近圣人之居之甚，其渊源诚有自云。
　　自涿鹿而西，经琉璃河，桥曰琼恩，坊曰永明、曰仙积，皆世宗所命。自保定走定州，投故人张风泉庄。庄五百亩，一望无际，中有莲池、柳堰，芦苇萧萧，流泉隐隐，而北岳恒山在望，可以眺听。走真定，迤西为井陉，路在山谷中，两崖相夹，大都似函谷关，而狭隘过之，所谓车不得方轨，马不得成列者。中途有淮阴侯庙，即韩信当年破赵处。其曰井陉口，即古关也。历顺德，渡沙河，直走邯郸道上。途有黄粱梦，前殿祠锺、李二仙，后殿塑纯阳卧像，规制弘壮，覆以五色琉璃，光焰耀日，亦江北庙宇之仅见者。
　　再走汤阴，经武穆祠。渡淇，为卫辉。自卫顺流而下，经浚县，抵大名郡。大名为宋天雄军，其俗素称猛悍，强有力，善骑射，天性然也。沿卫水下流，经南馆陶、北馆陶，为大伾山。神禹东过洛、汭，至于此山，乃当时治水之故道。卫河皆平川旷野，行之终日，罕见人烟。自卫辉南，历获嘉、修武，为怀庆。自河内渡沁河，见河水汤汤。自孟县再渡孟津，曹操之遗冢七十二犹存，望之累累如也。自孟津南渡，曰河南，亦曰周南。周南以东，有忠臣唐狄梁公墓碣，有孝子晋太师王祥石碑。而河名孝水，即王祥剖冰得鲤处。偃师乃武王伐纣息于此，遂以为名。再经黑石渡，山皆玄石，西望数峯，即百印山也。巩县多土田，由汜水以东，至于荥阳，皆逶迤高冈。在汉为虎牢，后废为关。而中牟之朱仙镇，即岳武穆班师处。至大梁，为汴会城，古之洛阳，中建周王府。城郭人民，咸整齐富庶，而冠裳礼义，犹近古先彬彬之遗。洛当天下之中，气候寒燠不爽，而寒多于燠，夏可无葛，冬不可无裘，犹近西北风土。地多树黍麦，独牡丹出洛阳者，为天下第一。国色种种，以姚黄、魏紫为最。品特着二十五种，不独名圃胜园，在在有之，郊圻之外，多至数亩，或至数顷，一望如锦。郭外多长堤大道，道傍榆柳垂荫。夹道溪流，可饮可濯。王孙贵介，时驾朱轮华毂，乘雕鞍玉勒，驱驰堤畔，御风而行，泠然怡快。或幕天席地，顺风长啸，亦足赏心。秋冬草枯叶落，则驾鹰驱犬，追逐野兽于平原旷野，或挟弹持弓，钓弋于数仞之上，乐而忘返，不减江南胜游。此自古帝王都会也。洛阳迤东，为陈留、通许，为葵丘、宁城。而归德为古宋郊，碣题「先圣伐木之地」。谷熟为古亳都，即成汤始事之地。自周南以西，为新安，即古函谷关。由沔池至陕州之桃林，经硖石，皆从山径中行。至硖石，两山相夹，危石嵯峨，中一泥泞路耳。由灵宝、阌乡至潼关，亦皆山路。沿河至关，则河流山峙，自昔称雄，非复向所见之山冈关隘矣。灵宝县治之北，有老子故宅，南曰尚书里、曰太保巷，许氏一门咸萃焉。科第世盛，爵位世显，甲于一省，而父子冢宰，国朝以来所仅见也。
　　○东游纪 
　　大江近海皆有潮，惟浙江有巨涛，浪卷如山，声闻如雷，天下奇观也。浙江下流有黄公洋，广三百里，始自大海，纳以巨泽，水势相夹激而怒涛生。昔唐卢肇赋云：「犹兹水也，夹羣山而远入，以巨泽灌其喉。」可见不特海门二山之一阻矣。塘为钱镠王所筑，因以名之。而浙江之源出婺源浙岭，其山高峻难行，缘山取道，凡十八曲折而上，故曰「浙」也。昔渡钱塘，值大风陡作，雪浪滔天，江空无西渡者。踰日早发，至中流，风雨大至，舟屡倾侧，几至颠覆。舟中之人相顾骇愕，呼天吁神，众相扰乱。余戒舟人稳坐，喻以生死有命，如命当绝，即葬于鱼腹中耳，何忧惧为！幸数浪拍岸，同舟者得以共济。后继至一舟，竟溺于江。已而登岸，见沙尘蔽天，道傍拔木无算，始知异常之风波也。踰西兴关，复登小舟，由萧山至会稽，探禹穴，登越王台。仍踰东关，谒孝女祠，遂泛江上之舟。江狭水迅，顺流而下，至曹娥、东坝。一望东山，皆谢安故迹，上有洗屐池、蔷薇洞、着衣亭、白云轩，明月堂中有晋安石、康乐、宋深甫、明木斋四像。余览毕登舟，覩江山佳丽，风日晴和，诚胜游也。自此盘旋溪涧中，终日行数十里，即古剡溪。自嵊县走新昌道，途遇谢樗仙，同登介如寺、南明寺，纵观石佛、月峡。深涧长松，俱堪把玩。至水帘洞，飞泉湍泻而下，浑如珠帘。过天姥山房，入万年寺，望石梁一道，横亘于上，瀑布鸣泉，澎湃奔腾于下，此为天台胜地，诚奇观也。时自江东返棹，复由余杭登大涤山，览洞霄之胜。经临安至天目之东，旋遶西天目，为于潜邑。踰山止宿于山民居，乃宁国富民也。其屋枕山面水，丛林密竹之下，阴翳可爱。
　　由宁国邑至郡，皆在山谷中。至黄池，则大河漫衍，莫辨远近，泛舟终日，始抵太平。登采石矶，诣龙江关，入金陵，即古建业，高祖昔定鼎于此。旧吴时跨秦淮南北，周回二十五里。洪武初益拓而东，尽钟山之麓，凡九十六里。立门十三：南曰正阳，南之西曰通济，又西曰聚宝、曰三山、曰石城，北曰太平，北之西曰神策、曰金川、曰锺阜，东曰朝阳，西曰清凉，西之北曰定淮、曰仪凤，今塞锺阜、仪凤二门。其外城则因山控江，周回一百八十里，别为十六门。紫金诸山，环亘于东北，大江回绕于西南，龙蟠虎踞，古称雄镇。迨今唯覩城郭崔巍，而宫阙荒芜，殿阁止存武英、奉先，犹故物也。然宫逼近城东，而民居处其西，自长安街至大中、三山，抵水西门，路甚整洁，民居两廊可步，尤便行人。出正阳门数里，为南郊坛。出聚宝门一里，为报恩寺，有琉璃塔，高二十五丈，永乐年重建，夜每燃灯数十，如星光灿烂，遥见十里之外。寺左为雨花台，台在山冈，可西望大江。三山门内为凤凰台。出朝阳门，沿城而南，恭谒孝陵。陵中禁采樵，草深木茂，望之丛蒙，深远不可测，惟遥望殿宇森严。御路傍列石器，长亘数里。前峙御碑，高三丈许，覆以石亭，亭前朱门籞戟，以时启闭。左有懿文皇子墓，亦朱门深锁，不能至也。洪武初，置漆园、桐园、椶园于钟山之阳，种木各万株，以收油、漆、椶缆，用造海船及防倭战舰。其省民之供，虑周如此。城北为太平门，内曰太平冈，外曰太平堤。三法司在堤之南，公庭简肃，殊清闲无事。夏月面后湖，观夹堤芙蕖，湖光荡漾，鹤舞松阴，鹿鸣芳砌，可称吏隐。都察院邸第在太平冈下，壮丽严整，传为刘诚意先生所建。北之西有鸡鸣山，登之可以眺远，故宫遗址，俨然一望中矣。自采石放舟而下，经燕子矶，上有观音阁，悬大江之崖，望之危险。再下为黄天荡，江阔水涌，四望无涯，亦无芦苇沙洲，虽值风恬日朗，而江涛震撼，白浪横空，唯闻澎湃之声而已。登仪真公署，有后乐楼，楼下四围皆水，遍植莲花，凫鸥荡漾，对景可以忘机。题「后乐」者，吾杭吴龙江也。自六合、来安诣滁州，古琅琊山有醉翁亭，犹存欧阳永叔之故址。历大柳、红心，之凤阳中都，皇陵在焉。余祗肃恭谒，庄诵卧碑，而渡濠梁，即庄周观鱼处。由王庄、固镇达宿州，皆凤阳郡属。入宿州境，道路修整，田野开辟，人民源源归附，时得人以招抚，遂转荒芜为乐土，有司之所系良重矣。自采石渡当利，为和州，阴陵山在焉，即项羽迷道处。郊外数里有香泉，温暖可浴。界首以北，有乌江。之雍家城，谒霸王祠。祠后墓甚高大，宛如一小山，意者古人之葬，皆高封其丘。汉以王礼葬，尤宜尔也。今人于墓顶建庙，庙后垒小堆为葬穴，失古人之意矣。界首以南为昭关，崎岖险隘，虽白日徐行，尤觉坎坷，子胥昼伏夜行，其忧危劳顿，可想而见。渡昭关为姚庙、高井，遂达庐阳。庐阳之民朴茂少文，守礼义，重廉耻。地产红米，丰岁一金可易四石。尤多药物，江南、江右商贾咸集聚焉。庐人藉以充足，有以也。庐之属皆巨邑。而形胜则庐江有庐山，山甚崔巍，登巅望湖，有剑池、石匣，可以眺远。巢县有巢湖，湖中有山，山上寺观皆可延览，而半汤池亭为最。自巢间道趋全椒，诣龙城古剎，时夜月微明，叩门止宿。由石梁东下，河流屈曲，顺流而行二 【「二」原作「三」，据鲍廷博钞本及丁丙旧藏钞本改。】 百余里，皆荒落村庄，非大道通衢。过李湾、茅塘，乃含山、全椒之正路。从棠邑、仪真、天长经伏波祠，为盱眙邑。所过高山深磵，流水潺潺，灵石齿齿，茂林修竹，不异江南风景。舆人扪萝揭衣，殊苦于行，余方凭衡眺听，不知道路之阻且长也。盱眙县治在山之麓，山涯即为黄河。渡河至泗州，登州北门，遥望祖陵，隐隐如弹丸之地，四面皆水。将渡泗水，大风陡作，波涛汹涌，舟不能前，乃弃舟从陆。时天寒甚，至洪泽驿，倾圮不可入，乃就民居火炊。向日晡，途多水涧，复舍舆就骑，昏黑驰五十里，投黄冈寺。寺在荒村，颓殿茅房，皆废为牛羊皁，山僧数人，皆野朴不能为礼；山阳之属也。踰黄家集，抵淮安。环城皆水，旋绕而行，始入城。访淮阴庙、漂母祠，乃遂登舟。时新秋风敛，雨后凉生，坐卧安舒，较驰驱舆马，奔走炎郁之中，又爽然自适矣。
　　○西游纪 
　　岁己未，自武林泛舟苕溪，遂从陆行。经广德之白云庵，由宁国、池州渡江为安庆，三渡水为潜山、太湖，而黄梅以西则楚地也，路多高山深溪。由蕲渡巴为黄陂，经古云梦，而今之承天，则显陵在焉。余恭谒而渡湘江 【由承天（今湖北安陆）往荆州不经湘江，疑此「湘江」为「汉江」之误。】 ，贻诗以吊屈原。至荆州，走观音岩观瀑布泉，泉右雨后溪流奔腾如雷，一奇观也。再渡淯溪、当阳，为玉泉寺。寺后一山，草木阴森，左右环拱，面溪流水潺潺，水外平布如案，境聚而佳，入寺便欲忘去。遡溪流而上，水出鬼谷洞，洞通巴江。至夷陵而望，面皆高山。初上一山，即肩舆衬扶掖而行，所谓蛇倒退也。再上一山，尤壁峻，即鬼见愁也。又上一山，极危险，登山下视，诸山尽若平铺，而白云高低掩映，宇内奇观也，是为钻天铺。又升降一山，山半开一洞天，洞外一峯突兀，盘旋攀跻，九折而过。红崖两渡溪流，又最上一山，土人呼为周坪坡。而归州四里之城，在高山之上，临大江之涯。居民半居水涯，谓之下河，四月水长，徙居崖上。江不阔而急流，渡江以南，沿江岸行，有屈原庙，原生于此地也。巴东以西为东瀼，又西为西瀼，杜甫昔寄居于此。
　　自此入巫山，始为蜀界，而夔州、云阳则版木商贩之所聚也。自巴阳峡乘小舟，沿江而抵万县。复从陆行，盘旋山谷中水田村舍之间，竹木萧疏，间以青石，石砌平坦，路甚清幽，入蜀以来仅见。且山气清凉，非复沿江上下风景。将至蟠龙，遥见飞泉数十道从空而下，山崖草树翠青，而泉白真如垂练。且两山高峙，流泉平平低下，不知所从来。及登白兔亭，入蟠龙洞，洞口垂乳乱杂，稍入便暗，列炬以进，内有石笋、龙床，约半里许，渐不可入，唯闻水从中出，而渊深莫测也。梁山、垫山以西，上一高山，名张冲■〈土曹〉，甚为危峻。自此皆上下山坡，至镇山始为平地。渡巴江为重庆城，城临江而倚山。历壁山、永川、荣昌、内江、资县，皆面江流。而资阳之觉林寺在四围山色之中，可以南眺大江。寺后有水月阁，遍植桂树，树甚高大，时正芳香可爱。自简州诣龙泉，即蜀中会城。东门曰迎晖，桥曰濯锦。一里许，教场也。五里为静居寺，寺左为宋潜溪墓。西门曰清远，桥曰浣花。二 【「二」原作「三」，据鲍廷博钞本及丁丙旧藏钞本改。】 里为万福寺，一路溪流自郫、灌来。南门曰中和，桥曰万里。正南二里，为昭烈祠，坊曰「同伸大义」，中祀昭烈，而孔明、关、张配之。稍西为杜甫草堂，有子美遗像，门遶浣花溪流。左为武侯祠，为青羊宫。宫甚宏丽，蜀府所建也。北门曰大安，桥曰驷门。一里为锦官驿，五里为玉局观。城中为蜀王府，其富厚甲于诸王，以一省税银皆供蜀府，不输天储也。藩司在城西北，即昭烈建都旧址。所谓武丹山，今在司中。蜀城内外，平地仅四十里许，而四面皆高山。天色常阴翳，如晴明和煦、风朗气清之日绝少，至若白日杲杲、明月辉辉，岁不数日，而月尤罕见，故云「蜀犬吠月」。气候较暖，初春梅花落、柳叶舒、杏花烂漫 【「漫」原作「暖」，鲍廷博钞本及丁丙旧藏钞本作「熳」。按，烂漫，散乱貌。作「熳」系涉「烂」而误。今径改。】 ，如江南暮春时矣。地多二麦，春仲大麦黄、小麦穗，皆早于江南月余。民俗朴陋鄙俚，虽元旦灯夕，寂然无鼓吹，灯火不异平时。惟妇女簪花满头，稍着鲜丽。丑嫫出汲，赤脚泥涂，而头上花不减也。内江、富顺之交，有盐井曰自流、新开，原非人工所凿，而水自流出，汲之可以煎盐。流甚大，利颇饶，多为势家所擅。有油井，井水如油，仅可燃灯，不堪食。有火井，土人用竹筒引火气煎盐，一井可供十余锅，筒不焦，而所通盐水辍沸，此理之难解者。盐井在在有之，油井犍为县有三处，火井在潼川西，地名云台，仅一处耳。自溆泛舟而东，沿江一路多鱼。南溪大鲤，重至百斤，小者亦二三十斤。诸鱼皆肥美可食，此会城所不及也。由江安、纳溪以涉泸，即武侯五月所渡。经黄舣、神山、为合江。合江以上，水犹澄清；以下，浑淖似黄河矣。既历汉东、江津间，已为返棹，复抵重庆。夫蜀中皆山也，江流在两山夹■〈石曹〉中，陡峻处江狭迅驶，开衍处江阔稍缓。面面青山，西望不见路所从来，东去亦不知水所自出，盖千回万转，始至三峡而下湘江 【出三峡不为湘江，此「湘江」疑有误。】 也。时乘桃花水发，放舟千里间，良一快游。但舟制不佳，四橹摇撼，板木皆动，舟中之人不能稳坐，况咿哑之声聒耳，对面语不相闻，较他处舟航迥异。江流湍急，瞬息数十里，四顾山峦，不及凝眸瞻盼，倏忽已渺茫矣。因咏太白「千里江陵一日还」之句，乃实际语也。自川以北曰新都、汉州，曰中江、潼川，自盐亭渡嘉陵江曰保宁。城南有锦屏山，不甚高，上多僧寺道院，又有振衣、长啸、翠微、景杜、揽胜诸亭，一望城中烟火，俯视江上舟樯，良亦佳景。而苍溪之罗方，则保宁丝绫贸易之所聚也。自柏林、龙潭踰梅岭曰广元，沿 【「沿」原作「滔」，据鲍廷博钞本改。】 江而至沙河，再踰朝天 【「朝天」原作「明天」，按广元北五十里有朝天岭，作「明天」误，今从鲍廷博钞本改为「朝天」。】 、二郎岭，皆设关，官军防守。路甚险峻，「一夫当关，万夫莫开」，岂即云此？又踰七盘关，关亦险甚，自此离蜀境矣。
　　入关西界，即为汉中之宁羌。行经滴水崖、五丁峡，峡中凄凄生寒，五月如深秋。路虽崎岖，然在山麓无险，茂林峭壁，怪石鸣泉，亦奇观也。金牛、青阳路皆平坦，仅过小山。至沔县，有百丈坡。褒城乔木夹道，中多虎豹，所登山渐高险，所谓鸡头关也。关门三重，有军把守，不减朝天、七盘。稍下即入连云栈，自此历青桥、马道，凡九十里皆栈道，两崖陡绝，中开一路。于山腰下瞰，江流鸣雷喷雪。路断处皆空中悬木为路，所谓栈也。出马道口，桥曰樊桥，传为樊哙所造，即萧何追韩信处，传有碑纪其事。踰武关为安山，踰柴关为松林、三岔、废丘。自柴关迤东，悬崖峭壁，急流飞湍，溪中石白如粉，殊快心目。然皆平地，虽沿溪间有木桥，而溪浅岸低，不为险也。自三岔登凤岭，山势甚高，踰上下凡五十里，即为凤县之土关。有清风阁、草凉楼，楼当高山之下，迥出林表，遥望画栋朱甍，翠壁后衬，景亦佳丽。东河一路坦夷，间有栈阁，不甚险。将至宝鸡，两山相夹，名益门镇，自此始出栈道矣。宝鸡临渭水，而城下流有蟠溪，驿曰陈仓，为汉时渡处，所谓陈仓口也。自岐山、成城间道渡河，曰汧阳。入渭东流，经陇州 【「陇州」原误作「龙州」，据鲍廷博钞本及丁丙旧藏钞本改。】 、凤翔之间，见鹦鹉飞鸣蔽空，如江南鸟雀之多。过扶风，有伏波墓；武功，有杨妃墓；兴平，有汉武墓；而咸阳则周五陵在焉。渡泾河为高陵，渡渭河为富平，而泾、渭之中为陕西会城，即古长安。中有秦府，扁曰「天下第一藩封」。每谒秦王，殿中公宴毕，必私宴于书堂，得纵观台池鱼鸟之盛。书堂后引渠水为二池，一栽白莲，池中畜金鲫，人 【「人」原误作「鱼」，据鲍廷博钞本及丁丙旧藏钞本改。】 从池上击梆 【「梆」原误作「柳」，据鲍廷博钞本改。】 ，鱼皆跃出，投饵食之，争食有声。池后迭土垒石为山，约亭台十余座。中设几席，陈图史及珍奇玩好，烂然夺目。石砌遍插奇花异木。方春，海棠舒红，梨花吐白，嫩蕊芳菲，老桧青翠。最者千条柏一本，千枝团栾丛郁，尤为可爱。后园植牡丹数亩，红紫粉白，国色相间，天香袭人。中畜孔雀数十，飞走呼鸣其间，投以黍食，咸自牡丹中飞起竞逐，尤为佳丽。都察院近城西北，院有楼七间，遥望终南。而西有二池，水接终南龙首，城中灌汲，咸藉于此。藩司在城东南，后堂有玄石一块，盖一亭覆之，名曰定官石。石上钉钉不知其数，相传星夜钉钉，能入即显，否则不祥，亦甚奇异。气候寒于东南，惟西风而雨，独长安为然。昔程伊川云「理不可晓」，恐是山势使然耳。地产多黍麦，有稻一种名线米，粒长而大，胜于江南诸稻，每岁入贡天储。民俗质鲁少文，而风气刚劲，好鬬轻生，自昔然已。南门有雁塔寺，塔高三十丈，唐高宗所建，中刻圣教序。七十里为终南，山麓为普光寺，有莲池数亩。更上为天池寺，面对五台，苍岩秀拔，嵯岈葱蒨，乔松古柏之下，遍地皆芝，麋鹿数十为羣，呦鸣寝处，萧然自适，真仙境也。西门琉璃局台榭迤逦，花木繁茂，而渠水曲折，来自终南，由局入城，长流不竭。北门高阜，土人呼为阿武婆坑，谓武则天也。器用遗址，皆以是名之。东门景龙池，即唐大内台基，磉碪犹存。前为花萼楼，又前为勤政楼，偏西为沈香台、梳妆楼，皆唐遗址。老桧婆娑，古柏虬藤，犹唐故物也。自陕以西为醴泉，有唐昭陵，而干州有干陵焉。自永寿、邠州直走泾州，有王母宫在回山之上，至此而回 【此句缺主语，疑有脱文。】 。上有瑶池、玄圃，宫殿轩敞，中祀王母，貌像庄严，左庑周穆，右庑汉武，前后多高阁。渡白水为平凉，中有韩府，宗室 【「宗室」原作「珍宝」，据鲍廷博钞本及丁丙旧藏钞本改。】 之多，甲于诸藩，而藩司禄粮，往往不给。自瓦亭至安国镇，登崆峒。其山壁峙，山麓有传道宫，即广成子授道于黄帝处也。山中有二玄鹤，道士从山上呼之，间出飞遶山下。时余登山，二鹤飞鸣，旋遶于山麓者三，忽不见。然不时出，见之者少。自固原以北，即榆林、宁夏、甘肃三边镇矣。自陕以东，登灞桥而灞陵在目。至临潼，当骊山麓有温泉焉。泉水清冽，石甃光泽，地形如盘 【「盘」下原衍一「旋」字，据鲍廷博钞本及丁丙旧藏钞本删。】 ，为太真浴处。渭城以南，水自西流，经新丰、鸿门、鬬宝台，合于黄河。华州当二华山北，时清和景明，白云飞绕山腰，山峯之下分为二三。初春，山下小 【「小」原作「山」，系涉上而误，据鲍廷博钞本改。】 雨，遥望山头，堆白雪已满峯岫已。五岳惟华山最高，高处不胜寒，皆奇观也。道傍多石，涧中流水潺潺，遍栽水稻，若莲花舒红，嫩柳拕黄，披拂绿水之上，宛若江南风景。西岳庙建于华阴，庙列巨碑古刻，多剥落不可辨，皆汉唐故物。祠后有移山潭，莹洁可爱。时入华山，步云台，观玉泉院，登莎萝坪。访希夷岩 【「希夷岩」原误作「希笑岩」，据鲍廷博钞本及丁丙旧藏钞本改。】 ，洞中有卧像。已而道士箫鼓导引，捧朱匣至前，启视之，云希夷委蜕也。余令封记藏洞中，寻觅石椁葬之，以先贤遗蜕，不宜亵玩耳。二华形若方巾，而山势陡峻危险，路从峭壁凿石为级，傍以铁绳系之，行人扶掖而上，仅可至山岩，不能陟其巅也。潼关高山陡峻当其南，黄河浩渺遶其北，一面东望，其势如建瓴而下，自古形胜之区，无踰此者。自华以北，渡渭水，投清凉寺。一望漠漠黄沙，无寸草人烟，仅有小村，皆回回种类。渡洛水，至同州，城郭甚整，民居寥寥。蒲城有唐宪、玄、睿、穆四宗陵，而亚夫墓在其北郊。同官皆高山大磵，而耀州之西郊为孟姜祠。三原二城，中间一水，水深土厚，民物丰盛，甲于一省。离三原境，涧水潺潺，自北而东南，以达于洛，即为白水，古彭衙郡。自此走秦岭，崎岖难行，间舍舆乘骑，舍骑徒步。此虽一间道，然骑不得骋，虏不能越也。由白水登黄龙堡，堡在山巅，有苍颉庙，庙后即苍颉冢。冢傍古柏高大，隐天蔽日，合抱可三四人，目所罕见。由澄城、朝邑踰大庆关，关中民居稠密，倍于县邑，盖秦晋商贾之所市也。
　　渡黄河，即为山西之蒲州。州城甚整，民居极稠，富庶有礼，西北所绝无仅有者。俗尚多靡，中有山阴、襄垣二王，枝派繁衍，朱门邃宇不下二百家，皆竞为奢华，士夫亦皆高大门庐，习为膏粱绮丽，渐染效法。时襄垣西轩者，年七十余，精神倍常，座间手书画、谈文艺，亹亹忘倦，故人皆愿交乐亲。山阴号龙田者，较西轩稍约，亦出诗册索题咏，因知交游之广，一时缙绅咸仰慕之。州之西门有铁人、铁牛各四，乃故唐所遗。入首阳山，谒夷齐祠，后即其葬地，二冢南北相连。投北固寺，寺后高冈，西望黄河，东望五星湖，北望城坪隐隐，命僧人塔上笙歌，呜呜足听。北有延祚寺，僧几千人，行童能解歌弹，足供娱赏。古蒲坂即虞帝都，祠祀大舜于郊。过解州不数里，入西禁门，出东禁门，中凡三十里，皆盐池。池中所产为形盐，以其成形；又曰解盐，以地名也。不俟人工煎煮，惟夜遇西南风，即水面如冰涌，土人捞起池岸，盛以筐袋，驱驴骡载之，远供数省之用，实天地自然之利。大舜抚弦歌南风之时，「可以阜财」，正指此也。经潞村以北，为安邑、闻喜，为曲沃之侯马，遂达平阳。平阳富庶甲于秦晋，以秦晋财货多出于涂。自洪洞、霍州过冷泉关，为灵石、介休，为平遥、徐沟，始达太原。太原为山西会城，古三晋地。其城郭坚固，胜于神京，中有晋府，府中体统亚于秦，而富厚亦不及较蜀远矣。晋地多产黍麦，其洁白胜于关中。天气极寒，非重裘不能御冬。出郊外，北风猛烈，令人不能前。举手攘臂，直令堕指裂肤。人情厚自缘饰，而中藏叵测，亦风气之使然也。太原东北为代州，西北为保德州，西南即平阳之蒲州，东南则由榆次、寿阳而达平定州，今山西四境止此焉。

　　●松窗梦语卷之三 
　　北虏纪 
　　南夷纪 
　　东倭纪 
　　西番纪 
　　○北虏纪 
　　元之先为蒙古，本北种胡，并女真及宋，入主中国。后我明逐顺帝，遁归沙漠，传子爱猷识里达 【「达」原误作「远」，据元史顺帝纪及明史鞑靼传改正。】 腊。十世为小王子，生三子：长阿尔伦台吉，次阿着，次满官瞋。太师亦不剌弒阿尔伦台吉，走河西。阿尔伦二子：长卜赤，次乜明；皆幼。阿著称小王子，阿着死，二子曰吉囊、曰俺答，俱称刚勇，两分地，各相雄长。亦不剌部从吉囊，当河套、关中地。火筛部从俺答，当开原、上都地。火筛者，即小王子部落也。各控弦十余万骑，而前后掠中国人埒之。其俗无城郭宫室，联牛马皮以为账房，往来辄徙之，逐水草资畜牧射猎，征会刻木封箭为信。上下山谷，往来聚散，疾如风雨。然营部皆有分地，不相扰乱。其地不产五谷，惟牧驼马牛羊，食其肉，衣其皮，取其血乳置浑脱中酿之月余，名打酪酥。宴会席地而坐，酋长处其上，余两傍列坐而下，中置牛羊，各出刃分割，向火少燎即糇，打酪酥亦以次传饮。无岁时伏腊，望月之盈亏、气之寒暄以为别。掳掠中国男女，遇老稚杀之，取壮者归。男子以绳缠之，置草莽中，令其饥馁，乃投馁败肉与之食，后稍与鲜者，始解其缚，令牧牛羊，更令牧马，马蕃庶，更益以良马。狡健者乘其不虞，渐移牧近边，夜乘良马，驱之入境。所虏妇女娼妓，置帐幙纵淫乐不休。其贵壮贱老，贵勇贱怯，喜盗好杀，嗜利轻生，篡弒烝淫，三纲渎乱，自古然矣。
　　嘉靖初年，诸种中惟吉囊、俺答最为强盛，率黠悍子弟，以数万骑牧于云中、上谷之间而与我共。不入犯三辅，则东躏辽、西啮晋，又西掠秦、凉、夏、朔之境。中国罢于奔命，天子北顾兴嗟数四，废旰食。然二虏之北，又有别种曰黄毛。凶悍不别生死，众少于二部。二虏时入内地，黄毛辄尾其后，掠取玉帛子女。二虏患之，乃合兵逐北，大破黄毛，臣其部落。自是益无内顾，得并力于中国。
　　己亥、辛丑，吉囊及俺答连岁大举入寇。己亥春初，入榆林塞，破清平堡，杀掠人畜万计，焚刍粮万计，长驱而出。又入宣府塞，破北路马营诸堡，得我神鎗铳炮千计，刍粟牛羊万计，掠一妇人，往后多掠妇女。近年止掠谷畜火器，遇妇女辄杀之。先是归正人王子言虏酋哈剌瞋纠俺答、几禄、吉囊、青台、赤台等十人祷旗晾马，负十日食入塞北。比报至，虏已过顺圣川，抵蔚州。凡留宣府者几两月，始出。朵颜酋革兰台结北虏，觇大同兵东援宣府，遂乘虚寇大同西路，杀掠人畜数十万。叛卒尽走虏中，虏择便捷辈，多与牛羊帐幙，令为僧道乞丐，探我虚实。西至甘、凉，东出山东，潜入京师，凡地利险易，兵马强弱，镇抚将领 【「将领」原作「将军」，鲍廷博钞本作「将领」，于义为长，今据改。】 勇怯，尽走告虏。次年，吉囊、俺答分道入塞，独大同军与虏私约，啮指折箭去。乃抵雁门，度宁武，入交城，杀掠人畜万计。大同军反得虏辎重，名买路钱。时当事者苟幸无事，置之不闻。是秋，三边总制尚书刘天和率精兵九千，驻花马池，虏数万人掠固原。羽书沓至，天和为虏阻隔，逾月奏不至。既而告捷，言健卒张奴儿杀吉囊之子，诸酋大哭遁去。乃加天和太子太保，叙一子锦衣正千户，张奴儿升世袭指挥佥事，余将士升赏有差。庙堂诸臣亦以谋谟帷幙，皆受重赏。时余会咸宁侯仇鸾，坐谈时事，渠浩叹曰：「今之时事，日异往昔，大可笑也！」请其明言，则曰：「昨有余部下夜不收来自边镇，云吉囊勇不可当，昨入境遇雨，军马不前，有数骑同妇人童子牧马，我军出其不意，纵兵杀之，得其尸。女童皆朱衣，遂谓吉囊妻子，喧然报功，实无是事也。先朝旧规，抚、按官不许诬同奏捷，着在令甲，今乃如此。且吉囊兵马众多，又谙纪律，彼时不先有斩将冲阵之功，顾突然杀其妻女，此岂近于情理哉？朝廷大事，直为此辈儿戏耳，岂不可叹！」吁！仇一武人也，而兴言及此，吾辈宁不愧心赧颜耶？辛丑秋，吉囊复先入大同塞，由宁武关达太原，至山西会城，又越而南，杀掠人畜数万。吉囊纔出关，未至塞上，俺答复入，又越太原而南至石州，杀掠益甚。所过三十八州县十卫，我师莫敢撄其锋。伤残劫夺，言之不忍。独榆次一县，死伤盖三四万人，尽其四乡矣。他州郡亦略如之。然不陷城郭，以虏方悬军深入，不敢久驻。弥月稍稍出境，时识者谓我军拥大众绝其归路，当使只轮不返。然边帅畏事忍痛，卒无定议，惜哉！
　　壬寅，吉囊纵淫乐，病髓竭死。其子扳不孩居套中，诸子不相属，分居西边 【「边」原误作「随」，据鲍廷博钞本改。】 。俺答日益强盛，长子曰黄台吉，次曰青台吉、赤台吉，皆各拥骑万余。黄台吉臂偏短，善用兵，虏卒畏之甚于俺答。时纠诸酋及叛人高怀智、李天章，各拥众数万，经朔州破雁门，越太原，列营汾河东西上。京师戒严，天子下令悬赏格：擒斩俺答者，与千金，升不次；他酋三百金，升三级。时我师连营观望，不肯乘险邀击，任虏散掠平原、上党间，迤逦就大营结阵。且归，偏帅张世忠起营，约诸将蹑虏，诸将闭营不相援，虏合围，世忠被箭转战死。天子震怒，遣卫士逮系总兵张达等四人，下法司拟罪。狱稍迟不决，谴去司寇郎一人。余时为副郎，亟录招由，具成案上之。制曰：「可。」乃拘达等鞫之。达等不服，裸身示创瘢曰：「达亦壮士，向尝冒矢石、躬甲冑，几殒身者屡矣。兹虏众不敌，一旦丧师。恨不死于行阵，奈何令骈首就戮哉！」余曰：「天子痛百万生灵，食不下咽，欲借将军以慰锋镝幽魂。且余亦知将军材，但法不可骫，将军第就狱，余将令自赎，以成将军志，不汝负也。」达始服罪。冬，朝审，余白台长、司寇，卒令立功赎罪，出障一方，时称北边良将。后丙午虏入宣府，总督翁万达发大同周尚文兵拒却之。会万达忧归、尚文卒，张达以都督代将，而侍郎郭宗皋为总督。己酉，虏数万骑寇大同，溃墙而入，伏精锐沟壑中，以老弱百骑为饵。总兵达、副总兵林椿逐之，既入伏，虏拥出，达、椿皆转战死。事闻，逮宗皋，谪戍靖虏卫，余罚治有差。
　　庚戌，俺答入渔阳塞，犯京师，焚劫至西直门，窥陵寝，掠教场。上震怒，杀兵部尚书丁汝夔、都御史杨守谦，召勤王兵。俄而咸宁侯仇鸾以大同兵至，诏拜鸾大将军。又五日，辽东、宣府、山西兵悉至，获诸将军凡十余万骑。虏前后剽掠男女、羸畜、金帛、财物，捆载巨万，徐徐从东行。诸道兵相顾骇愕，莫敢前发一矢，仅尾之出境而已。乃收斩遗稚逃降八十余，以捷闻。而遂议开市以中虏欲，宽其深入之谋 【「谋」原作「诛」，鲍廷博钞本及丁丙旧藏钞本皆作「谋」，于义为长，今据改。】 。俺答与子贪中国赂，因互市焉。然岁费数十万，而所市马皆驽下，虏亦小寇如常。
　　久之，鸾死事露，虏复哄。自后秦、晋、燕、代，征调劳费，殆无宁岁。更番遣戍，入卫京师，亦无虚日。权门大吏，宠贿日章，文武大臣，多受诛殛。战守无策，专事蒙蔽矣。
　　甲寅，榆林镇以捷闻，适谢宪副自彼中验功还，谓余曰：「虏西去入番，我军偶出哨河西，值其所遗账房，遂获老稚妇女。所见首 【「首」原作「者」，据鲍廷博钞本改。】 非白头之妪，即初生之孩也。今谓与贼对垒，就阵斩获首级百四十，何欺蔽至是！」时抚、按交章奏功，庙堂方侈其事，竟奉旨各增秩，赏赉不赀，谢亦升一级。
　　嘉靖末季，俺答渐耄，娶二妾，弃其妻。黄台吉怨之，以故中自疑，不敢深入为寇。余抚关中，出固原防守。时虏酋有吉能者，囊之遗孽也。拥众入犯，官军遇敌濒危，赖火 【「火」字原无，据鲍廷博钞本及丁丙旧藏钞本补。】 炮多，一旦齐发，虏惊畏潜遁。故事，秋防毕后撤兵还省，余恐虏酋乘虚而入，乃下令将卒：今岁秋防官军，防冬兵至，方许离汛地。已而虏果踏冰猝至，官军奋击，斩首五十余，余悉遁去。捷书上闻，不报。
　　隆庆中，俺答之孽孙把汉那吉，黄台吉子也，与俺妾内乱，惧祸来奔，投宣府边境。时宣大总督王崇古善抚之。孽感我厚待，而思效顺。俺酋妻日夜泣请，思复其孙。俺酋诚老，厌兵，不胜孽之爱，乃输要领，缚叛人数辈，令谷蠡、屠耆数百人解辫请命阙下。天子允其请，封俺答为顺义王，余爵秩有差，仍许通贡市。国家二十余年无锋镝之扰，亦云幸矣。但司农岁输边储，尽入一去不返之虏，而中国仅获其疲敝驽骀。边兵日渐消耗，而稽阅则驱市人以充行伍。夫以轶孙之故，坚守臣塞之盟，中国宜因此息肩，以专意于虏，何可遂忘情于虏哉！此所谓不终日之计，大司马之所当持筹而熟计者也。
　　余尝再抚关中，时已纳欵，虏反西掠黄毛边境，果无犯边，人亦得以出境樵猎，故时有黄羊之馈。
　　○南夷纪 
　　余参藩闽中时，二天使至，一郭给事汝霖，一李行人际春，奉命出使琉球，由福州长乐县之石澳出海洋。余与俞宪副曰德供护送之役，登其封船。船长一十六丈，阔三丈六尺，桅高与船等。桅上斗中坐四人，四面各占风色，日夜寝处其上，其人攀援附索，而上下如履平地。船内凡四级，下置泉水，以海水苦咸不可食，次置粮食、器具，最上舟人处之，而天使与随行人处其中。几榻皆以绳系之，悬于空中，以舟底下尖，海波荡漾无顷刻定，坐卧皆不能安也。行从约五百人，百工之事咸备。顺飙利艘，七日而至。时舟以夏至日发，以后七日皆南风，以冬至日归，以前七日皆北风，此气候之不爽者。
　　琉球在海东南，前朝不通中国，我明洪武初，国分为三，有中山、山南、山北，称三王。遣使入贡，各赐镀金银印、文绮。已而中山王察度遣子侄、陪臣子弟入国学。上喜，礼遇独优，赐闽人三十六姓善操舟者，令往来朝贡。景泰中，中山尚思达并山南、山北，遣使入贡。上令三年一贡，贡无过百余人。自察度五传至尚真嗣。嘉靖壬辰，尚真卒，子尚清请嗣。上遣给事中陈侃、行人尚高澄以太牢祀真，封清嗣王，赐王、妃冠服、锦币。至是，尚清卒，复遣二使往。国王出迎，向不敢居正殿，迨奉王命，始正位焉。
　　王居在山巅，国门名欢会府。正殿大一十六间，稍刻绘禽兽草木。四围堑栅三重，环以流水，树棘为藩篱。府门上有层楼，奉神像，司刻漏，然朴素无金璧之饰。国王平居以鸟羽为冠，饰以珠贝，缠身以锦绮 【「绮」原作「衣」，据鲍廷博钞本改。】 。天使至，加衮冕、被袍服 【「被袍服」原作「袍被服」，据鲍廷博钞本及丁丙旧藏钞本乙正。】 ，强衣冠而相接，待以客礼。出则乘木兽，令左右舆之，导从百余人。并日凡三视朝，羣臣搓手膜拜，尊且亲者入殿坐饮酒，卑疏者移时长跪阶下。岁元旦、圣节、长至，君臣冠冕拜龙亭，奉正朔也。国在海岛中，上多山洞。国之王亲不与政，有四五统帅，统诸洞。首法司官，司刑名；次那灞港官，司钱谷；次耳目官，司访问。皆土 【「土」原作「上」，「土官」义长，据鲍廷博钞本及丁丙旧藏钞本改。】 官，为武职，以上世及所辖地为姓名。其大夫、长史、通事官，司朝贡，为文职，皆三十六姓人及入中国国学者为之。至于诸洞之中，往往皆村落，各有鸟了帅分属，并以善战有力相雄长，自相树立，主一村之事，而归命于国王。赋法君民 【「民」原作「命」，据鲍廷博钞本及丁丙旧藏钞本改。】 各有分土，以为禄食。国无征敛，有事一取诸民，事已即休。用刑甚严，窃盗即剕劓，诸多不法，临事取决而已。国无货殖，不通商贾，惟鱼盐泛小艇入，朝贡始乘大舟，航海而来。俗无文字，入学中国，始陈奏表章，著作篇什，有华风焉。望月盈亏以记时，视草木荣枯以验岁。风土气候，与南相类。田宜稻粱禾黍，畜多牛豕野马。男子去髭黥首，羽冠毛衣，妇女皆以纻绳缠发，从头盘绕至额。家饶裕者，瓦屋不过二三楹，余皆茅土藏盖，风雨飘摇而已。市用日本钱，以十当一。人无贵贱，皆骁健猛悍，甘劳苦，耐饥寒，不知医药，而无疾疫。兵甲坚利，射可二百步，进止有金鼓，邻国视为勍敌。然好相攻击，度不能胜，辄剖腹自毙。人死，以中元前后日浴尸溪中，缠以布帛，裹以苇草，葬埋于土。王亲贵族盛以木匣，置山穴内，外通小牖，岁时祭扫，必启视之。畏信鬼神，以妇人为尸，号女巫，其魁曰女君。白日啸聚，动数百人，携枝戴草，骑步纵横，时入王宫亵狎嬉戏，一唱百和，声音凄惨，倏忽往来，莫可踪迹。冯附淫昏，矫诬祸福，王及世子、陪臣皆顿首拜跪于前，不为异也。
　　至往来海上，见巨鱼横亘数十里，草木蒙丛，望之无异山峙，而舟人指示为巨鱼脊。一日，舟停不进，左突右倾。舟师跳跃而下，起云：「鱼身也。」人力无如之何，惟焚香叩首呼神。俄而鸟止于桅，舟师云：「天妃至矣。」众罗拜桅前。已而波涛冲激，风复飙起，舵忽损折，舟几颠覆。舟师惊惧，复焚香罗拜。俄而桅有火光，乃卜请易舵，不许。卜来日，许之。至旦，果风息波平，易舵而行。夫海若之神，其灵显若响应，而舟师出没于海，亦若鱼龙不可方物。
　　二天使归，道之如此。
　　○东倭纪 
　　日本在东南大海，近日所出，故以名之，即古倭奴国。海中诸夷，倭最强盛，东北负山，西南濒海，后汉始通中国，史称自乐浪、带方至。其地循海而行，历朝鲜国，乍南乍东，渡三海，历七国，凡一万二千里，大较在会稽东，与儋耳相近。自六朝及宋，多从南道浮海入贡及通互市，以北方辽东非中国土也。宋雍熙中，有僧奝然与其徒浮海而至，献铜器十事，并本国职贡年纪。道其国主世为王姓，羣臣世官，地分五畿、七道、三岛，又有附庸国百余，惟拘韩最大。其国小者百里，大者五百里，户小者止千，多至一二万，皆倭种也。倭王世居邪高台，后恶倭名，更号日本。踰年，僧奝然随台州商舶归国，后复遣弟子奉表陈谢。叙其来，则曰：「望落日而西行，十万里之波涛难尽；顾信风而东别，数千重之山岳易过。」何其远也！叙其归，则曰：「季夏解台州之缆，孟秋达本国之郊。」又何近也！可见其国去闽、浙甚近，去辽东甚远。其初通中国，实自辽东来，故迂回如此。
　　我明洪武初，倭奴数掠海上，寇山东、直隶、浙东、福建沿海郡邑，以伪吴张士诚据宁、绍、杭、苏、松、通、泰，暨方国珍据温、台等处，皆在海上。张、方既灭，诸贼强豪者悉航海，纠岛倭入寇。时倭王虽遣使入贡，高皇 【「皇」原作「王」，据鲍廷博钞本及丁丙旧藏钞本改。】 以其虽朝实诈，坐宰相胡惟庸罪，竟绝倭使。乃遣信国公汤和筑登、莱至浙沿海五十九城，调民戍兵；江夏侯周德兴筑福建漳、泉等十六城，亦募戍卫所。又命南雄侯赵庸招蜑户、岛人、渔丁、贾竖，自淮、浙至闽、广几万人，尽籍为兵，分十千户所，于 【「于」字原脱，据鲍廷博钞本补。】 是羣不逞皆得衣食于县官。海中逋贼壮者老，老者死，郡县稍得休息。
　　永乐初，遣太监郑和等率舟师三万下西洋，日本国入贡。是役也，虽足伸威海表，而华人习知海夷金宝之饶，夷人亦知我沿海要害之处，以故寇盗复起。自后倭奴假我勘合，方物、戎器来朝，遇官兵诘问，矫云入贡。贡不如期，守臣徒幸无事，辄请俯顺夷情，主客者为画可条奏，云「不为例」。嗣后再至，亦复如之。每乘我师无备，即肆行杀掠，满载而归。
　　正统、弘治间屡屡入寇，嘉靖初，倭国内乱，诸道争入贡，会至宁波，自相雠杀，悉皆遣还。遂议罢市舶所，未几复设。始设太仓黄家渡，寻以京师，改设浙江宁波、福建泉州、广东广州。夫市舶本以禁海贾、抑奸商，使利权在上，罢市舶而利孔在下，奸豪外交内诇，海上无宁日矣。自后番货至，辄赊奸商，奸商欺负，多者万金， 【「奸商欺负多者万金」原作「欺负多者奸商万金」，据鲍廷博钞本乙正。】 少者不下千金，转辗不偿。不得已，乃投贵官家，久之亦欺负不偿，甚于奸商。倭人泊于近岛，坐索不得，乃出没海上为盗。贵官欲驱之出海，以危言撼官府，使出兵备倭。倭人大恨云：「我货本倭王物，尔价不我偿，何以复倭王？不杀尔欺负，掠尔金宝，誓不归！」于是盘据海洋。时值贵官居 【「居」字原脱，据鲍廷博钞本及丁丙旧藏钞本补。】 近侍，迭相蒙蔽，而时宰宠赂公行，官邪乱政，小民迫于贪酷，困于饥寒，相率入海，为之奸细。中有狡猾如王五峯、徐碧峯、麻叶之徒，皆我华人，金冠龙袍，称王海岛。所至攻城掠邑，劫库纵囚，官司莫敢谁何，浙东大窘。
　　天子命朱纨为浙江巡抚，兼领兴、福、漳、泉，以兵备倭。纨勤劳任怨，严戢闽、浙诸贵官家人，疏暴通番二三渠魁，云：「去外夷之盗易，去中国之盗难；去中国之盗易，去中国衣冠之盗难。」于是声势相倚者切齿欲杀纨，纨愤懑而卒。
　　复遣都御史王忬巡视，以都指挥俞大猷、汤克宽为参将。时兵政久弛，士卒怯懦，贼来登岸，望风奔溃。而贼船联翩海上，破昌国、临山、霩■〈雨上衢下〉、乍浦、青村、南汇、吴江诸卫所，围海盐、太仓、嘉定，入上海，掠华亭、海宁、平湖、余姚、定海诸州县。而通番奸豪又以忬、大猷捣巢非计，乃至羣偷流散，遗害诸郡。因改忬大同巡抚，以徐州兵备李天宠代忬，以南司马张经提督浙、闽、江南北军务。
　　余时自关中趋归，适海寇侵突浙之会城，屯城北关，焚劫闾舍，掳掠子女，湖墅荡然一空。天宠闭门自守，余止于临安者旬日，寇始退。余觇知贼载小舟，仅百余艘，计贼众不过数百人，而所掠男女尚居十之五六，白天宠速出师剿除，毋使滋扰。第畏避不敢发兵，仅曰：「贼势猖獗，余为疆埸，得保城池幸矣。」事闻，天子逮经及天宠，系狱论死西市。
　　乃以浙江巡抚胡宗宪代天宠，以侍郎杨宜代经。时贼益昌炽，纵横出入二十六郡。天子遣侍郎赵文华请祷海神。贪鄙无厌，所至骚然。还朝未几，又出监督诸军，搜括官库富家金宝书画数百万计。交通蒙蔽，以败为功，以功为罪。虽有沈庄、梁庄之战，竟莫救荼毒之惨矣。宗宪计擒贼首王直，浙西、江东稍得安枕。乃升文华工部尚书，加少保，宗宪升右都御史，加太子太保，各荫子锦衣千户。然两浙、江、淮、闽、广，所在征兵集饷，加派军粮，截留漕粟，迫胁富民，释脱凶恶，滥受官职，浪费无经。其为军旅之用，纔十之一尔。征调汉、土官兵，川、湖、贵、广、山东西、河南北之兵，临贼驱之不前，贼退遣之不去，散为盗贼。行者居者咸受其害，数年不息。据其一时之功，非无可嘉，而浙、直军饷，每岁增至数十万，至今赋敛无已，则罪浮于功矣。后文华谪戍，宗宪狱死，而海隅之鲸鲵犹未息也。
　　自后闽、浙、江、粤之人，皆从倭奴，然大抵多华人，倭奴直仅十之 【「十之」二字原无，据鲍廷博钞本补。】 一二。彼贪中国贸易之利，或附贡舶，或 【「或」上原有「又」字，据鲍廷博钞本及丁丙旧藏钞本删。】 因商舶；其在寇舶，率皆贫穷 【「穷」鲍廷博钞本及丁丙旧藏钞本皆作「窘」。】 。然其停桡焚劫，一视乎风。东北风猛，则由萨摩或五岛至大小琉球，而北多则犯广东，东多则犯福建，正东风猛则由五岛历天□□□□□浙之临、观、钱塘，稍南犯温、台、昌国，稍北犯直隶之□□□若在大洋而风值东南，则犯淮、扬、登、莱。若在五岛开洋而南风方猛，则趋辽阳、天津。故防海者以三四五月为大汛，以时多东北风，以九十月为小汛，时亦有东北风也。凡海中之地，大曰洲，洲之小者曰岛，岛之小者曰屿 【「屿」原误作「动」，据鲍廷博钞本改。】 ，随其大小而聚，惟无草木而多石者曰嶕，而海深无际曰洋。海舟之行，触嶕则摧，入洋则覆。又有黑风、海动之变，遇之则天地晦冥，波涛鼎沸，故舟人每委曲趋避。出急水门至羣山岛，始称平洋，非数十日不能至也。然一遇顺风，则历险如夷，可数日而至。海道之当防如此，惟有备可无患耳。
　　嘉、隆以来，诸洲岛屿各相雄长，山城君号令久不行于诸侯。近传华人关白平秀吉者入其国，尚倭王寡宫主，阴窃其位，号令洲岛，并国数十，今已下朝鲜，堕两京，摇八道，走其国王，逃窜于我辽阳边境。遣统帅名田、浅野、大谷、孙七郎等据之。平壤以北，皆高垒坚壁，以抗王师。此其狼心尚未艾也。我高皇因其屡寇，罢宰相胡惟庸，至绝其使，不使通贡市，因知高皇之神圣，为万世虑至深远也已。
　　○西番纪 
　　西番古羌夷属，凡百余种，散处河、湟、洮、岷间。唐贞观中始通中国，宋、元朝贡不绝，间授以官。我明当中国松潘边境，出边二百三十里，为大分水岭，是为江渎之源。北流入陕洮河，南流入甘松岭，穿松潘城，入成都。松潘城之东三十里，为雪阑山，四时积雪不消，俗呼宝顶，即古岷山也。江源自大分水岭入成都，水不甚急，至泸之东，合西汉江、马湖江、嘉陵江、涪江、巴江、乌江，而其势始大。至百峡 【「百峡」鲍廷博钞本及丁丙旧藏钞本亦如是作，疑为「三峡」之误。】 而奔急，会聚使然也。西番错居江之南北，元世祖始为郡县，以吐番僧八思巴为大宝法王、帝师，领之。嗣世弟子号司徒、司空、国公，佩金玉印。明兴，洪武中令诸酋举故官授职，以摄帝师喃加巴藏卜为炽盛佛宝国师，余为都指挥、同知、宣慰使、元帅、招讨等官。自是番僧各有封号，贡使咸自四川黎州入，有赞化王者，自陕西洮州入。每贡百人，多不过百五十人。凡诸王嗣封，皆有赐诰。宣德中，封大宝、大乘、阐教、阐化、赞善五王。阐化王贡使癿藏 【「癿藏」原作「叱藏」，据鲍廷博钞本及丁丙旧藏钞本改。】 等还，以赐物易茶，至临洮没入官，并留藏等。上命释之，赐茶而还。自后成、弘以来，数入贡马或贡舍利。贡使渐多，赏赉亦渐减。四川威、茂、松潘诸番僧三岁一贡，限三十人，岷、洮番僧每岁入贡，限四五人，令至京师，余留塞上。洪武中置洮州卫军民指挥使司，复置洮州茶马司，令岁纳马三千五十匹。又置河州卫军民指挥使司，更置西宁茶马司 【「茶马司」原作「茶司马」，据鲍廷博钞本乙正。】 ，令岁纳马三千五百匹。市法：上马茶百二十斤，中马七十斤，下马五十斤。夫北虏有马市，东夷有市舶，而西夷亦有茶市，皆所以通华夷之情，贸迁有无，收商贾之利，减戍守之费。以夷所欲售，易中国所欲得，法无良于此者。但法久弊生，边防日弛，五王番族，散在川、陕边境者，渐启戎心，构衅中国。赖宋将军晟、丁大夫玉久镇西川，恩威并着，羌人迄今戴之。
　　自成化中西番满松入侵内地，都御史文升讨之，斩首八十三级，正德初北虏徙居西海，蚕食诸番，时言事者谓宜仿前代，屯兵青海，以绝羌、虏连和内侵。乃调朔方劲兵剿之，虏避走松潘，旋归故穴。中国征输调发，民力大困，竟无成功。嘉靖初年，洮、岷番贼数反，杀吏士，掠人畜，焚劫闾 【「闾」原误作「阁」，据鲍廷博钞本改。】 舍，陇右骚动。尚书王琼请檄官军袭贼巢，以绝番患。已而兵至塞外，套虏、番贼乘虚深入临洮、巩昌，杀掠大惨。尚书李承勋上言：「西番土地被西海虏酋亦卜剌侵占，日益内徙，将来番、胡交通，益使猖獗，何以善后？昔汉赵充国不战而羌人内附，段颎杀之百万，费以亿计，而内地虚耗。老成谋国与勇士善战，相去远矣。乞广汉宣之明，专充国之任，制驭西番事宜，悉听琼从长区处。」上从之。琼曰：「欲抚西罕，必剿先零。」乃遣游击将军彭椷、镇守都督刘文统兵，自固原进至洮、岷，分据要害，且抚且剿。抚定六十五族，恃险拒战者十六族，斩首三百七十。自是天子无西顾之忧矣。
　　虽然，此未足为中国虑也。匈奴之西有西域乌孙、土鲁番，皆世为中国患。嘉靖时，西域回回贡狮子，不远千里来投。余时在秦，曾往观之。回回出银盒，以天马葡萄献，其味胜于中国者远甚。询其名，译士传云「吐吐粉」而已。夫以一异兽之故，使道路萧然繁费，何以风示远夷？谓宜闭关谢之可也。今上即位，俺答率西夷乌思藏锁南坚参等入贡方物，欲假道于西陲。识者谓勾结深入，如前代吐蕃、吐谷浑之事，可以鉴矣。余以西戎役属匈奴，最能为患，所从来久远，而国家仅以赏贡羁縻之，岂足为制驭之长策哉！

　　●松窗梦语卷之四 
　　士人纪 
　　三农纪 
　　百工纪 
　　商贾纪 
　　○士人纪 
　　夫士人惟出处两途，出则荦荦，处则冥冥，求志达道，无二义也。古称三不朽，曰：太上立德，其次立功，其次立言。岂非出则树绩旗常，处则阐明圣学，而均之一禀于道德耶？士非此三者，无以托于世而列于士君子之林矣。兼之者，其命世之豪杰乎！道德不足，则功业、文章亦足表见。若夫希世取容，求为富贵利达而已，又 【「又」字原无，据鲍廷博钞本补。】 何足比其数也。
　　我国家英贤辈出，其以道德、功业、文章名世者，代不乏人，而焯焯国史，尤彰明较著者，往往萃于吾浙。余尝窃高山之仰，景行先哲。如诚意伯刘公基，青田人也。少通春秋，长务理学，尤精天文、兵法。会太祖定括苍，指干象曰：「此天命，岂人力耶！」适遣使来聘，遂间道诣金陵，献时务十八策。怒骂小明王，不拜，曰：「何事奉牧竖者！」乃陈天命所在，上感悟，遂定计取天下。是时，吴、汉为敌，众以苏、湖地饶，宜先取吴。公密谋曰：「士诚自守虏，友谅居上流，且名号不正，宜先伐汉。汉灭，吴直囊中物耳！」后灭汉取吴，因收中原。志在澄清天下，言于上曰：「宋元以来，宽纵日久，当使纪纲振肃，而后惠政可施。」迨赐老，因问天象。复云：「霜雪之后，必有阳春，今国威已立，宜济以宽。」上皆嘉纳之。公刚毅，慷慨有大节，论天下安危，义形于色。上尝称为「老先生」，不名。曰：「卿，吾子房也。」与同郡叶琛、章溢，金华宋濂友善，并以功名显于世。文章二公尤着，基曰郁离子，濂曰龙门子。
　　濂始见上于金陵，问：「世乱奈何？」对曰：「愿明公不嗜杀人，天下可定。」除翰林学士，授太子经，请读真德秀大学衍义。上立取览，悦之，令大书揭两庑壁。累升侍读学士，兼赞善大夫。侍上多所陈说，直谅不务文饰。上喜曰：「卿可参大政。」对曰：「臣少无他长，徒以文墨议论事。一旦授职不效，有负陛下。」顿首力辞。上尝廷誉公曰：「古人太上为圣，其次为贤、为君子。若濂，事朕十九年，口无毁言，身无饰行，宠辱不惊，始终无异，不谓君子乎？匪惟君子，抑可谓贤矣。」公尝自言曰：「古人为学，使心正身修，措之行事，俯仰无愧而已。繁辞复说，道之蔽也。」后致仕，居青萝山，闭门著述，人罕覩其面。
　　逊国时有方孝孺，台之宁海人。从宋濂游，同门多天下名士，一时尽出其下，人呼为小韩子。末视文艺，恒以明王道、辟异端为己任，世咸谓程、朱复出。常卧病绝粮，家人以告，笑曰：「古人三旬九食，穷岂独我哉！」太祖尝召见，喜其举动端整，谓皇孙曰：「此庄士，当老其才以辅汝。」乃遣还。建文即位，召为文学博士，进侍讲，备顾问。德望素隆，一时倚重。凡将相谋议，辄咨孝孺。上好读书，有疑召解，临期奏事，面决可否，必命批答。及靖难兵起，诏檄皆出其手。兵既渡江，坚守誓死。建文逊去，文皇召用，不屈。命草诏，复悲恸彻殿，大哭且骂曰：「死即死，诏不可草！」竟磔诸市。孝孺慨然就戮，为绝命词云：「天降乱离兮，孰知其由。三纲易位兮，四维不修。骨肉相残兮，至亲为雠。奸臣得计兮，谋国用囚。忠臣发愤兮，血泪交流。以此徇君兮，抑又何求？呜呼哀哉，庶不我尤！」其所著述甚多，皆行世。文大类苏氏，而正论过之。其心慕古，欲举王政于今。若死节一事，则成仁取义，之死靡悔，迄今人人能言之，不可泯灭已。
　　至正统己巳之变，钱塘于公谦，计安社稷焉。谦自幼英敏，读书过目成诵，行文泉涌，为诗清丽。宣德中授御史，从讨汉庶人，公数其罪，庶人流汗伏地。巡按江西，平反冤狱，人称神明。山西、河南灾，上命以兵部侍郎巡抚二省，公遍历梁、晋，问民疾苦，百弊湔剔。马政、河防、民租、军赋，一经擘画，遂为规式。后去两省，诣阙请留者万人。去后皆尸祝公。正统北狩，京师大震。郕王监国，给事中王纮等纠劾王振，廷击二长随，流血禁廷。郕王惊起，公上陛止之，宣谕振罪当族，众稍定。是时人心危疑，思得长君以弭祸乱。公曰：「今日之事，社稷为重，君为轻。」率百官伏文华门，力请劝进。郕王辞让再三，会皇太后旨下，始即位。乃擢公兵部尚书，寻加少保，内外倚公为安危。公选调三营兵健锐者，合营团操，名曰 【「曰」原作「京」，丁丙旧藏钞本于此阙一字，「京」字为丁丙臆加，今从鲍廷博钞本作「曰」。】 团营。令工部理戎器，户部输兵食，传檄边镇，坚壁清野，迎击邀遮。方略已定，乃躬擐甲冑，泣谕六军。适虏拥众至城下，索金帛万万，廷议计无所出。公曰：「吾司本兵，知有军旅，他非所闻。」石亨欲尽闭九门，以待勤王兵。公力争，率兵出营德胜门，发大炮击死虏数千。扬言能斩也先 【「也先」原误作「乜先」，丁丙旧藏钞本不误，今据改。】 者，赏万金，封国公。也先 【「也先」原误作「乜先」，丁丙旧藏钞本不误，今据改。】 气沮遁去。石亨欲追击，公又力争，纵之北 【「北」字原无，据鲍廷博钞本补。】 去。盖出战以护京师，纵虏以安上皇也。后虏悔祸，遣使奉上皇还京。羣议汹汹，公曰：「天位已定，谁复异议！惟君臣大义，兄弟至情，自当迎还。」至，居南宫。迨睿皇复位，因石亨、徐有贞言，乃杀公。是日天日骤变，阴霾蔽空。公居，尝有不如意，辄拊膺忿曰：「此一腔血，竟洒何地！」闻其言，孰非酸鼻流涕者耶？
　　后几八十年，而有宁藩之事。仁和胡端敏世宁豫发其奸，姚江孙忠烈燧死之。王文成守仁实翦灭焉。
　　世宁志节清峻，长于韬钤，初为南部郎，奉诏条上十事，首言立贤无方：先朝李贤、薛瑄入阁不由翰林，翰林胡俨、刘球不由庶吉士，年富以教官为给事中，王翶以寺正为御史；今一切叙转，专泥科条，以故贤才抑塞，乏人佐理。出为太平知府，再补宝庆，俱以仁廉称。备兵江右，上平贼二策，遂及宁藩事。宁党赂遗权要，坐以诽谤离间罪。按浙 【「浙」原作「察」，据鲍廷博钞本及丁丙旧藏钞本改。】 御史潘鹏附宁，囚公家属，赖按察使李承勋曲护。至京自投，下狱。狱中三上书，言官论救，始谪戍。后宁反，释归，复除按察使。世皇登极，召为兵侍，寻迁兵书，力辞再三。援姚崇故事，上定武略等十事要说，促上议行。度不得行，数月辞归。然兵曹夙弊大利，已整刷十之五六矣。归后复召南兵，不赴，寻卒。有奏议行世。
　　燧始授刑曹郎，冤狱多平反。后历藩、臬，益着声绩。时宸濠蓄逆谋，结钱宁、张雄，日夜诇中朝事，威劫省臣，赂诸大吏，日益恣横。朝议选才节大臣，升公副都御史，巡抚江右。公闻命，誓曰：「投艰于我，生死以之。」即单骑携二僮入南昌。公有心计，曲为周防，不先事讼言。托御他寇，筑进贤、南康、瑞州城，奏敕湖东道兼理兵备，与饶相犄角，尽出会城兵器，置诸外府，恐为宁资。会言官发濠反状，朝廷遣大臣督讯，濠乃伏贼府中，俟守臣入，大言：「太后密旨召我监国。」公毅然应曰：「安有密旨！」濠又曰：「天祚暗移，汝不知耶？」公曰：「无得妄言！」又曰：「我取南京，汝保驾否？」公张目怒视，厉声大骂，遂见缚。公且缚且骂，贼种捶折公右臂，杀惠民门外。乃大索城中兵器，不得，持竿梃相向，至安庆败归。
　　王公守仁时抚南赣，起义兵于吉安，遍檄诸郡，合谋夹剿，遂执宸濠。公初仕为武选郎，刘瑾乱政，抗疏请诛，谪龙场驿丞。后瑾诛，复除刑部，改吏部，升太仆、鸿胪卿。以佥都出抚南赣，擒斩剧贼数千，凿山开道。赣旧有二程子祠，昔周茂叔知南康军，二程子随父宦游，受学于此。公因旧址，益增廓之，创建书院，与四方名贤讲学于中。设社学，教郡邑子弟，夷风丕变。初，公见濠，佯言朝政缺失，外示愁叹。李士实曰：「世岂无汤武耶？」公曰：「汤武亦须伊吕。」濠曰：「有汤武便有伊吕。」公曰：「若有伊吕，何患夷齐！」自是遣人觇濠动静，益得其详。于是上疏请提督军务，意在濠也。后濠反，公乃得提兵讨平之。值奸佞忌公，久之不赏。嘉靖改元，始封新建伯，兼南京兵部尚书，寻去位。五年，复起征思田。时驻节武林，余为诸生，心景慕之，约同侪数人廷谒公，得觌风仪。神骨清朗，步履矫捷，翩翩如鹤。求其指示，但云：「随事体认，皆可进步。为诸生，诵习孔、孟，身体力行，即举子业，岂能累人哉！所患溺于口耳，无心领神会之益，视圣贤为糟粕耳。」余聆公言，至今犹一日也。后公至粤，开诚示信，贼党自缚来归，田州悉平。又驱降众捣入寨巢，以除岭表积患。则谈笑之顷，万众远集，擒首斩馘，献凯辕门，而左右尚不知也。又可见公用兵之如神矣。归至梅岭，疾甚。公命舆人速行，至小溪驿而殁。有则言、传习录行世。
　　此数君子者，岂非志于道德，功名不足以累其心，志于功名，富贵不足以累其心者耶！迨今承平日久，士人非科第无以自见，故始为诸生，欣羡一举，不啻起渊谷中，飞腾霄汉间也。既推上矣，羡登甲第，汲汲不减诸生时。既成名矣，骎骎希冀显荣。一命以上，寸计尺积，岁无宁日，日无宁时。即位列公卿，犹思恩逮上世，赏延后裔。盖终其身未尝忘进取，何能定静安舒！所谓诵法圣贤者，取陈言应制科尔，甫服冠裳，辄尽弃去。悲夫！以是立功名且不可，何论道德！余秉铨日，有门下士举春官不第，出见得第人，恧容。闻鼓吹之声，中热不可禁，乃亟求归。 【「出见得第人恧容闻鼓吹之声中热不可禁乃亟求归」，此二十一字原阙，据鲍廷博钞本及丁丙旧藏钞本补。又，「不第」下原有「自惭」二字，为丁丙臆加，今删。】 余告之 【「告之」二字原无，据鲍廷博钞本及丁丙旧藏钞本补。】 曰：「盍不追忆往昔，祇盱盼于将来？子垂髫入小学，认字画、课句读，凡几何人？比收养庠序无几。师学博、会举业，凡几何人？比应荐南宫无几。以彼自较，安可不谓厚幸。今天子励精图治，立贤 【「贤」鲍廷博钞本作「言」。】 无方，即由此试吏，可以策立功名，驯至通显。彼被儒服衣，穷研白首，皆畴昔同侪共业，宁无才品相埒而向余欣羡者？此皆常人积习之情。其在君子，修身善行，覩穷达显晦，不入于心，充然喜乐在我，大行不加，小知无损，焉知竞进争先，戚戚穷年为也！别矣，尚游心高大光明，毋令世俗驰骛之态摇惑其心。以尔清才好学，何所不至？所患志不立，汩外慕而损真心。虽至荣极显，于我何有？昔子夏出见纷华势利而悦，子夏圣门高弟，心犹未忘，比于颜子乐道忘忧，相去远矣。曾点乐日用之常，圣人亟与之。盖素位自得，进于乐天知命无难，汝其 【「其」原作「真」，鲍廷博钞本作「其」义长，今据改。】 以曾点为师哉！」
　　○三农纪 
　　古者之民三十受田，六十归田，公私一体。自李悝开阡陌，商鞅尽地力，并田之井者而弁髦之，于是豪强者出，大者跨州邑，小者连闾里，而弱户窭夫至无立锥之地，使民曾不得羹藜而饭糗。其弊生于不均，不均生于无制，其势然也。
　　国朝名臣如王叔英，览盈亏之理，欲行限田；丘文庄请以田相配，制为一定之法；罗文庄又欲移江、浙闲民以耕汉、沔旷土。夫即三言，参之古制，酌之今条，则田不可井也，而屯田寓兵，是亦兵农合一之意；内地不可井也，而经界秦、陇，是亦制驭夷狄之机。至于均田、限田，行于创业之初甚易，行于今日甚难；移南耕北，免其征科之税甚易，急于催科甚难。何也？自古足边，率先屯田。方今内地民力已疲，边镇军储日匮，盖公私俱困矣。如陕西三边，延袤数千里，国初因田硗瘠，赋税不给，抛荒者听令开垦，永不起科，故塞下充实。已而计亩征粮，差赋繁重，加以虏酋之警，水旱之灾，收获既歉，征输愈急，所以民日转徙，田日荒芜也。及今不大布宽恤，尽免积逋，使人无畏忌，尽力开垦，则边境之忧，日甚一日，孰知底止哉！余以为元系抛荒者，得永不起科，系近年抛荒者，待十年之后，方 【「方」原作「乃」，据鲍廷博钞本及丁丙旧藏钞本改。】 行起科。则边境之兵，可以转弱为强，岂非驭夷一大机也？
　　若夫内地之民，不特汉、沔多旷土。余尝出守庐阳，巡行阡陌，劝民开垦，而流移还集。又尝往来淮、凤，一望皆红蓼白茅，大抵多不耕之地。间有耕者，又苦天泽不时，非旱即涝。盖雨多则横潦弥漫，无处归束 【「归束」鲍廷博钞本及丁丙旧藏钞本皆作「归东」。】 ；无雨则任其焦萎，救济无资。饥馑频仍，窘迫流徙，地广人稀，坐此故也。且此地界达萧、砀、汝、颍，自昔多盗，为逋逃之薮，积久不无隐忧。世皇中叶，曾专设屯田都御史王玑。时值大水，功不及施，辄复报罢。余督漕时，亦奏荐州守姚篚持节颍上，专理开荒，议亦未行。至铨部，始得奏请添设佥事一员，劝农淮、凤，然不久又议罢矣。夫得人以专任其事，而假之岁月，不责近功，则招来江北之流民，以辟江北之旷土，力耕可自足也，又奚必移江、浙之闲民哉！惟得薄赋缓征，如禹贡之冀州，乃可行耳。若欲以限田，令富民惟营产于其县，而越州跨邑者夺之，则豪强之兼并者势难追夺；欲以均田，令一丁无过百亩，而少踰者即加之税，则狡狯之欺隐者势难清查。孰若开垦之不扰民而事易集也。夫以荒芜萑苇之区，而为耕获菑畬之地，以闲旷弃置之土，而为生人养命 【「养命」鲍廷博钞本及丁丙旧藏钞本皆作「养人」。】 之场，此非有损于上以益下，害于国以利民也。而当事者不加之意，岂知公家之急，忘私家之恤，知国储匮乏可忧，而闾阎悬罄为无足忧耶？余以取盈于官，不若藏富于民。有若之言，可思已。
　　然开垦荒田，要在尽心沟洫。夫水土不平，耕作难施，必先度地高下，寻水归宿，浚河以受沟渠之水，浚沟渠以受横潦之水，使其接续流通，而于最低洼处多开池塘以潴蓄之。夏潦之日，水归塘堰，亢旱之日，可资灌溉。由是高者麦，低者稻，平衍者则木绵、桑、枲，皆得随宜树艺。庶乎人无遗力，地无遗利，遍野皆衣食之资矣。此百世经常之大利也。今之谈水利于西北者，以瀛海为最。瀛海乃三辅之下游，九河之会道，自昔滹沱未合，则蠭涌奔腾之势未甚，而疏瀹浚导之功可施。自隆庆中叶相合为梗，其吞天沃日之涛，排山倒海之状，若震霆疾风，莫可制御。泄猫儿潴、桑干，水决则金堤为之溃，水溢则千亩为之平。燕、赵、青、徐之间，溢为长川矣。说者谓开通大河，宣利水道，可得美田二十万顷。又谓徙冀州之民当水冲者，使河决黎阳，北入其海，其势自定。此皆可转害而为利也。谈水利于东南者，以太湖为最。即禹贡所称震泽，乃东南一巨浸。五堰居上流，三江在下流。昔五堰筑则上流有所止，三江导则下流有所归。其在于今，则深有可虑者。经界久湮，堤防无备，当事者不以时蓄泄，是以霖雨连绵则弥漫千里，吴越之间往往汇为巨壑矣。议者谓宜寻五堰旧基，更筑堤溧阳，则杀宣、歙九阳之水以节其入。按三江故道，开百渎宜兴，至陡门、江阴，则通吴松之水以宣其出。庶乎水得所归，禾稼不至渰没矣。然以海内大势较之，国家财赋尽仰给于东南，而西北所供，不足以当东南之半。论东南疆域，则沃野土膏仅仅千里，而西北荒芜田土，计可巨万，何止十倍东南。顷者谏议徐贞吾疏请垦田西北，议未及行，说者谓大功难就，无庸多事。谁不能者？不知西北故称沃壤，今弃置为旷土，岂今昔之异地哉？以水利不兴也。水利一兴，则旱潦有备，可转荒芜为乐土，西北皆可耕之田矣，而东南输挽之劳，可渐息肩，漕粮百万可渐纾省，是南北两利之长策也。且达虏利于骑射，沿边之地尽为疆域，令虏骑不得长驱，而边民因得以获屯田之利，则卒伍无烦召募，可取足于土著矣，又岂非御侮之长策哉！自古九州岛之地，皆在西北，田世井授，沟洫经界，必有故道可寻、地势可因者，奚独于今而曰水利不可兴哉！但土厚水深，疏引不易，开浚为劳，雨若时少，阳若时多，灌溉无备，是以大功难成，稻粮难植耳。近者徐贞吾以卿寺职兼御史，专董其事，其权非不重也，而迄无成效。何哉？意者人工浩大，用费不赀，财力两不赡与？意者同心者少，败谋者多，官民皆得挠其法与？余以为此可不专官而集事，方今按、抚之权最重，其势得行于守、巡，守、巡之势得行于郡守，郡守之势得行于有司。设令司一省者总理其概，司一道者经画其详，郡守统领其事，有司分任其劳，必郡、邑长兴郡、邑之利，抚、按、司、道兴一道一省之利，方为超迁，其不克任事者，辄为更调。如此数年而不告成功，余不信也。
　　若夫田既辟矣，又宜立权时救弊之法，通行天下。昔圣王仁政必以均贫富为急，今田既不可井，而均田、限田又难行，若非均其田赋，何以苏民困哉？但今田赋之弊，江南为甚。里胥飞走，繁琐难革。其间有重租官田，或因前代旧额，或系国初籍没，小民肆力耕种，不足办粮。事穷势迫，多作民田出卖。遗粮在户，倍纳不敷，多致逃窜。摊税之苦，负累里甲，孰若均派有田之家分纳为便也。若江北近京之地，则富强之家开垦田土，多不认粮，惟小民原额旧田，始有粮税。至于亩数广狭不均，以致贫者愈贫，渐至逃亡，富者愈富，日肆兼并。谓宜通行天下，田亩均 【「均」鲍廷博钞本及丁丙旧藏钞本皆作「各」。】 以本州岛县为率，而均一其税，不必更分多则。其田数广狭，亦宜各县丈量而均一之。如北方土旷收薄之处，及南方边江沙碛、山冈易旱之乡，则宜仿古人上田一夫百亩、中田二百亩、下田三百亩之意，而量宽其亩。或令加半，或令倍折，亦不为过。如此而田制庶乎其可兴也。
　　○百工纪 
　　语云：「璧玉不御，则下鲜玩好；雕刻不饰，则民绝曲巧。」言上者表，下者景，所从来远矣。昔者圣王御世，因民情为之防，体物宜导之利，阜财用而齐以制度，厚利用而约以准绳。是故粢非不足于簋，而不耕者不以祭；帛非不足于杼，而不蚕者不以衣。玄纁筐篚非不足，而纳采无过五两；节车骈马非不足，而不命则不得乘。故天下望其服，而知贵贱；覩其用，而明等威。此上下辨而民志定也。今之世风，侈靡极矣，贾子所谓「月异而岁不同」已。此岂可以剖斗折衡、裂冠毁冕以止之哉！礼曰：「国奢则示之 【「之」字原无，据礼记檀弓下原文补。】 以俭，俭则示之以礼。」自非主持世道者申令甲之条，宣画一之规，正车服器用之等，别吉凶食用之宜，何以定民之心志乎？
　　今天下财货聚于京师，而半产于东南，故百工技艺之人亦多出于东南，江右为伙，浙、直次之，闽、粤又次之。西北多有之，然皆衣食于疆土，而奔走于四方者亦鲜矣。今辇毂之下，四方之人咸鳞集焉。其在官者，国初以工役抵罪，编成班次，有五年、四年一班者，有三年、二年、一年一班者。其造作若干、成器若干、廪饩若干，皆因其多寡大小而差等之，精粗美恶亦然，其大率也。自后工少人多，渐加疏放，令其自为工作，至今隶于匠籍。若闾里之间，百工杂作奔走衣食者尤众。以元勋、国戚、世冑、貂珰极靡穷奢，非此无以遂其欲也。自古帝王都会，易于侈靡。燕自胜国及我朝皆建都焉，沿习既深，渐染成俗，故今侈靡特甚。余尝数游燕中，覩百货充溢，宝藏丰盈，服御鲜华，器用精巧，宫室壮丽，此皆百工所呈能而献技，巨室所罗致而取盈。盖四方之货，不产于燕，而毕聚于燕。其物值既贵，故东南之人不远数千里乐于趋赴者，为重糈也。故终没于衣食中，贵得而贵用之，所入仅足以偿其劳，不能得余资以享其逸。则百工之事，奏技薄而呈能浅也。此固知尽能索不能逃，大抵皆为财用耳。且京师者，四方之所观赴，天子者，又京师之所视效也。九重贵壮丽，则下趋营建；尚方侈服御，则下趋组绘；法宫珍奇异，则下趋雕刻。上有好者，下必甚焉。故曰：「理人之道，当防淫佚之原，抑末务而开本业。」今也，散敦朴之风，成侈靡之俗，是以百姓就本寡而趋末众，皆百工之为也。夫末修则人侈，本修则人懿。懿则财用足，侈则饥寒生，二者相去径庭矣。
　　夫百工之事，固不可废也。国有沃野之饶，而不足于食，器械不备已；国有山海之货，而不足于财，工作不备已。今使有陇西之丹砂羽毛，荆、扬之皮革骨象，江南之楩梓竹箭，燕、齐之鱼盐毡裘，梁、兖之漆丝絺纻，非百工为之呈能而献技，则虽养生奉终之具，亦无所资。故圣王作为舟檝之用，以通川谷；服牛驾马，以达陵陆。致远穷深，所以来百工而足财用也。故曰四方之货，待虞而出，待商而通，待工而成，岂能废哉！然圣王御世，不珍异物，不贵难得之货，恐百工炫奇而贾智，以趋于淫，作无益而害有益，弃本业而趋末务，非所以风也。夫排抑工贾，防塞利孔，作法于凉，犹恐其奢，而况上为之倡乎！古之为工也，因其所能，不示以奢，男效其耕，女效其织而已。如释其所有，责其所无，则虽良工所擅，与庸工所就，劳逸异趋，巧拙殊轨，皆非天之所生，地之所产也，亦人力之所为耳。以人力所可为，则逞其无涯之欲，何所不至？势不至于以虚易实、去农就工不止也。是以善为国者，令有无相济，农末适均，则百工之事，皆足为农资，而不为农病。顾低昂轻重之权，在人主操之尔。
　　我太祖高皇帝埽除胡元，奄有中夏。时江西守臣以陈友谅镂金床进，上谓侍臣曰：「此与孟昶七宝溺器何异？以一床榻，工巧若此，其余可知。陈氏父子穷奢极欲，安得不亡！」即命毁之。其卓识远见，度越寻常万万矣。列圣相传，咸遵是轨，上供之物，俱有定数，节俭之风，流播至今。故轻徭薄敛，恒先本务，而凡有兴作，不以妨民。其湛恩濊泽，浸灌人心，有以也。迩来国事渐繁，百工技艺之人，疲于奔命。广厦细旃之上，不闻俭朴而闻奢靡；深宫邃密之内，不闻节省而闻浪费。则役之安得忘劳，劳之安能不怨也。近代劳民者莫如营作宫室，精工玩好。先臣刘球上疏云：「土木之工不息，天地之和有乖。春秋于劳作之事，悉书示戒，正为此也。今营作频年不休，虽不烦民而役军，然军亦国家赤子，赖以御暴赴鬬，岂宜独役而不加恤哉！」王恕之疏曰：「始臣闻朝廷轸念东南，特遣近臣赍发内帑，前来赈济，不胜欣抃。已而内侍装载私盐，收买玩好，声势张皇，骚扰郡邑。臣恐远近闻之，将谓陛下惟珍奇是好，非社稷之福也。二一公所言，岂惟一时谠论，实万世忠谋。使人主录之座右，其所裨黼扆者，岂浅鲜哉！
　　至于民间风俗，大都江南侈于江北，而江南之侈尤莫过于三吴。自昔吴俗习奢华、乐奇异，人情皆观赴焉。吴制服而华，以为非是弗文也；吴制器而美，以为非是弗珍也。四方重吴服，而吴益工于服；四方贵吴器，而吴益工于器。是吴俗之侈者愈侈，而四方之观赴于吴者，又安能挽而之俭也。盖人情自俭而趋于奢也易，自奢而返之俭也难。今以浮靡之后，而欲回朴茂之初，胡可得也？矧工于器者，终日雕镂，器不盈握，而岁月积劳，取利倍蓰。工于织者，终岁纂组，币不盈寸，而锱铢之缣，胜于寻丈。是盈握之器，足以当终岁之耕；累寸之华，足以当终岁之织也。兹欲使其去厚而就薄，岂不难哉！故曰：「雕文刻镂，伤农事者也。刺绣组锦，伤蚕事者也。」夫农桑，天下之本业也，工作淫巧，不过末业。世皆舍本而趋末，是必有为之倡导者，非所以御轻重而制缓急也。余尝入粤，移镇苍梧。时值灯夕，封川县馈一纸灯，以竹篾为骨，花纸为饰，似无厚重之费，然束缚方圆，镂刻文理，非得专精末业之人积累数旬之工，未能成就，可谓作巧几于淫矣。灯夕方徂，门隶请毁。积月之劳，毁于一旦，能无可惜？余禁止之。因思吾浙之俗，灯市绮靡，甲于天下，人情习为固然。当官者不闻禁止，且有悦其侈丽，以炫耳目之观，纵宴游之乐者。贾子生今，不知当何如太息也！夫为人上者，苟有益于下，虽损上犹为之，如有损于下，虽益上不为。今之世风，上下俱损矣。安得躬行节俭，严禁淫巧，祛侈靡之习，还朴茂之风，以抚循振肃于吴、越间，挽回叔季末业之趋，奚仅释余桑榆之忧也。
　　○商贾纪 
　　财利之于人，甚矣哉！人情徇其利而蹈 【「蹈」鲍廷博钞本及丁丙旧藏钞本皆作「忘」。】 其害，而犹不忘夫利也。故虽敝精劳形，日夜驰骛，犹自以为不足也。夫利者，人情所同欲也。同欲而共趋之，如众流赴壑，来往相续，日夜不休，不至于横溢泛滥，宁有止息。故曰：「天下熙熙，皆为利来；天下攘攘，皆为利往。」穷日夜之力，以逐锱铢之利，而遂忘日夜之疲瘁也。此何异大毫末而小丘山，非毫末果大，而丘山果小也。见毫未而不见丘山，若前驱而后迫耳。然而商贾之子甘其食，美其服，饰骑连辔，织陆鳞川，飞尘降天，赭汗如雨。懁巧捷给之夫，借资托力，以献谀而效奔走。燕姬赵女品丝竹，揳筝琴，长袂利屣，争妍而取容。彼且矜夸智能，足以自便，意笼宇宙之化工，计穷人物之变态，与时俯仰，举材货低昂，在吾掌握中，持筹而算，百不失一，而不知其智能之小也。语云：「大知闲闲，小知闲闲。」 【「大知闲闲小知闲闲」，此庄子齐物论语。原误作「大智闲闲小智闻闻」，据庄子原文改。】 盖谓是耶？
　　古者圣王重本抑末，贵农贱商，故赋倍于农。自汉武用弘羊计，置均输官，笼天下之货，贵卖贱买，商贾无所牟其利，而物价悉平，名曰平准。又令贾人不得衣丝乘车，仕宦为吏，重赋税以困辱之。自后作业剧而财匮，匈奴数侵边，屯戍者多，边粟不给。于是募民输粟塞上，得拜爵除罪，复弛商贾之律，令佐国家之急。而贾人愈富，国用愈不足。乃用卜式，下缗钱令，用张汤、杜周腹诽法，以税民深者为明吏，自是商贾中人之家大率破产入官，不事畜藏，而贾人亦大困矣。唐初制租庸调外无征，法网疏阔。自置常平官，私积货物，贵出贱收。复以宦者为宫市使，命白望数百，抑贾人物，名为市之，实夺之也。宋惩唐弊，置杂买务，用京朝官暨内侍参主之，以防侵利。若府库有备，令弗复市。至于和市，令出官钱以鬻于民而已。迨安石秉政，行青苗、均输法，春散秋敛，专以富国为心。富商巨贾，皆疑畏骇愕，目视不敢动，而贸易之意穷矣。此皆本轻而末重，末重而不能支之患也。
　　明兴，关市之禁视前代尤详。舟车掌于钞关，为司徒属。竹木掌于抽分，为司空属。盐课有转运，有提举，而又有御史稽察之；茶课亦然。余皆领于司徒。即征商之法，纤悉具备已。余尝宦游四方，得习闻商贾盈缩。京师负重山，面平陆，地饶黍谷驴马果蓏之利，然而四方财货骈集于五都之市。彼其车载肩负，列肆贸易者，匪仅田亩之获；布帛之需，其器具充栋与珍玩盈箱，贵极昆玉、琼珠、滇金、越翠。凡山海宝藏，非中国所有，而远方异域之人，不避间关险阻，而鳞次辐辏，以故畜聚为天下饶。自真定北至永平，素称阸塞，非商贾出入之地。由广、大、顺、平，乃东西腰膂，南北舟车并集。于天津下直沽、渔阳，犹海运之故道也。河间、保定，商贾多出其途，实来往通衢。霸州、武清而东，仅有樵牧之利，无商贩之资矣。京师以南，河南当天下之中，开封其都会也。北下卫、彰，达京圻，东沿汴、泗，转江、汉，车马之交，达于四方，商贾乐聚。地饶漆絺枲纻纤纩锡蜡皮张。昔周建都于此，土地平广，人民富庶。其俗纤俭习事，故东贾齐、鲁，南贾梁、楚，皆周人也。彰德控赵、魏，走晋、冀，亦当河、洛之分。而南阳下蕲、黄，入襄、郧，又与淮、泗相表里。若民物殷阜，汝宁为优，而水陆道里为便矣。河以西为古雍地，今为陕西。山河四塞，昔称天府，西安为会城。地多驴马牛羊旃裘筋骨 【「骨」鲍廷博钞本及丁丙旧藏钞本皆作「角」。】 。自昔多贾，西入陇、蜀，东走齐、鲁，往来交易，莫不得其所欲。至今西北贾多秦人。然皆聚于汧、雍以东，至河、华沃野千里间，而三原为最。若汉中、西川、巩、凤，犹为孔道，至凉、庆、甘、宁之墟，丰草平野，沙苇萧条，昔为边商之利途，今称边戍之绝塞矣。关中之地，当九州岛三分之一，而人众不过什一，量其富厚，什居其二。闾阎贫窭，甚于他省，而生理殷繁，则贾人所聚也。河以北 【山西向称河东，疑此「北」字为「东」字之误。】 为山西，古冀都邑地，故禹贡不言贡。自昔饶林竹纑旄玉石，今有鱼盐枣柿之利。所辖四郡，以太原为省会，而平阳为富饶，大同、潞安倚边寒薄。地狭人稠，俗尚勤俭，然多玩好事末。独蒲坂一州，富庶尤甚，商贾争趋。南则巴、蜀。巴、蜀亦沃壤，古为梁地。地饶姜栗蔬果丹砂铜锡竹木之器。东下荆、楚，舟经三峡，而成都其会府也。绵、叙、重、夔，唇齿相依，利在东南，以所多易所鲜。而保宁则有丝绫文锦之饶。泸水以西，松潘、威、茂，皆边境矣。洛阳以东，泰山之阳为兖，其阴则青。襟带山海，膏壤千里，宜禾黍桑麻，产多丝绵布帛，济南其都会也。西走赵、魏，北输沧瀛。而川陆孔道，并会德州、临清、济宁之间。登、莱三面距 【「距」原误作「巨」，据鲍廷博钞本及丁丙旧藏钞本改。】 海，宜木棉，少五谷，利在鱼盐，舟车牵挽，劳役无休时也。大江以南，荆、楚当其上游，鱼粟之利，遍于天下，而谷土泥涂，甚于禹贡。其地跨有江、汉，武昌为都会。郧、襄上通秦、梁，德、黄下临吴、越。襟顾巴、蜀，屏捍云、贵。郴、桂，通五岭，入八闽。其民寡于积聚，多行贾四方。四方之贾，亦云集焉。沿大江而下，为金陵，乃圣祖开基之地。北跨中原，瓜连数省，五方辐辏，万国灌输。三服之官，内给尚方，衣履天下，南北商贾争赴。自金陵而下控故吴之墟，东引松、常，中为姑苏。其民利鱼稻之饶，极人工之巧，服饰器具，足以炫人心目，而志于富侈者争趋效之。庐、凤以北，接三楚之旧，苞举淮阳。其民皆呰窳轻訬，多游手游食。煮海之贾，操巨万赀以奔走其间，其利甚巨。自安、太至宣、徽，其民多仰机利，舍本逐末，唱棹转毂，以游帝王 【「帝王」鲍廷博钞本作「万货」。】 之所都，而握其奇赢。休、歙尤伙，故贾人几遍天下。良贾近市利数倍，次倍之，最下无能者逐什一之利。其株守乡土而不知贸迁有无长贫贱者，则无所比数矣。浙江右联圻辅，左邻江右，南入闽关，遂达瓯越。嘉禾边海东，有鱼盐之饶。吴兴边湖西，有五湖之利。杭州其都会也，山川秀丽，人慧俗奢，米资于北，薪资于南，其地实啬而文侈。然而桑麻遍野，茧丝绵苎之所出，四方咸取给焉。虽秦、晋、燕、周大贾，不远数千里而求罗绮缯币者，必走浙之东也。宁、绍、温、台并海而南，跨引汀、漳，估客往来，人获其利。严、衢、金华郛郭徽、饶，生理亦繁。而竹木漆桕之饶，则萃于浙之西矣。江西三面距山，背沿江、汉，实为吴、楚、闽、越之交，古 【「古」原误作「故」，据鲍廷博钞本及丁丙旧藏钞本改。】 南昌为都会。地产窄而生齿繁，人无积聚，质俭勤苦而多贫，多设智巧，挟技艺以经营四方，至老死不归，故其人内啬而外侈。地饶竹箭金漆铜锡，然仅仅物之所有，取之，不足更费。独陶人窑缶之器，为天下利。九江据上流，人趋市利。南、饶、广信，阜裕胜于建、袁，以多行贾。而瑞、临、吉安，尤称富足。南赣谷林深邃，实商贾入粤之要区也。福州会城及建宁、福宁，以江、浙为藩篱，东南抱海，西北联山，山川秀美，土沃人稠。地饶荔挺橘柚，海物惟错。民多仰机利而食，俗杂好事，多贾治生，不待危身取给。若岁时无丰食饮，被服不足自通，虽贵官巨室，闾里耻之，故其民贱啬而贵侈。汀、漳人悍嗜利，不若邵、延淳简。而兴、泉地产尤丰，若文物之盛，则甲于海内矣。粤之东西，在岭海间，古称百粤。粤以东，广州一都会也。北负雄、韶，兵饷传邮，仰其榷利。东肩潮、惠，内寇外夷，为患孔棘。高、廉、雷、琼，滨海诸夷，往来其间，志在贸易，非盗边也。顾奸人逐番舶之利，不务本业，或肆行剽掠耳。广以西，风气异宜，山高水驶，地利物产，优赡自足，桂林为都会。柳、庆盗区，行居苦其荼毒。思恩、田、宁，强悍尤甚。南宁、太平控遏两江，苍梧开府，雄镇一方。多珠玑犀齿毒瑁金翠，皆自诸夷航海而至，故聚于粤之东。其楩楠■〈木巳〉梓金锡藤葛，则产于粤之西矣。滇南重山峻岭，泻涧纡回。会城之中，土沃饶食，不待贾而贾恒集，以丹砂朱汞金碧珍贝之所产也。临安、大理、永、鹤、楚雄，并称膏壤，商贾绝少。若元、临、永、丽，疆邻诸甸，风土迥异矣。然滇南取道贵阳，贵阳首思南，次镇远、石阡，而都匀、铜仁、恩州又其次已。郡邑官杂流土，民多蛮夷，水不涵渟，土无货殖，官军岁给，全赖他省，而况商贾万里来投，安能有固志哉！
　　余尝总览市利，大都东南之利，莫大于罗绮绢纻，而三吴为最。即余先世，亦以机杼起，而今三吴之以机杼致富者尤众。西北之利莫大于绒褐毡裘，而关中为最。有张姓者，世以畜牧为业，以万羊称，其畜牧为西北饶，富甲于秦。其它藉以富厚者，燕、周、齐、晋之郊亦伙矣。夫贾人趋厚利者，不西入川，则南走粤。以珠玑金碧材木之利，或当五、或当十、或至倍蓰无算也。然茶盐之利尤巨，非巨商贾不能任。第市法有禁，西北在茶，东南在盐。茶禁通于西北之虏，而多产于东南，故其法久而可守。盐禁限于行盐之地，而在在有之，故其法拘而难行。且茶利食于人、榷于国者，什之一二；盐利食于人、榷于国者，什居七八。故原大则饶，原小则乏；上则富国，下则富民；巧者有余，拙者不足。此其大经也。吾浙富厚者多以盐起家，而武林贾氏用鬻茶成富，至累世不乏。周书云：「农不出则乏食，工不出则乏用，商不出则三宝绝。」此衣食之源也。
　　至西北互市与东南海市，其于国计民生损益利病，试两持而并较之，不啻天壤易判、黑白易分也。乃筹国者知互市之利，而不知海市之利，何不思之甚也？夫九边互市之初，始以纻币，今以金帛，而虏酋之交易惟马。余以纻币而易疲马，其利犹在中国，刺载而出，无伤也。今但售以金帛，是金入一去不返之虏，而以中国所衣之帛，易无用之驽骀也，不敌明矣。矧虏酋桀骜难制，嗜欲无厌，今国家竭司农帑藏岁百余万，犹不免于苛求；傥一旦背盟，蹂我边境，狼心叵测，谁能御之？欲保百年无事，余未敢以为然也。若夫东南诸夷，利我中国之货，犹中国利彼夷之货，以所有易所无，即中国交易之意也。且缘入贡为名，则中国之体愈尊，而四夷之情愈顺。即厚往薄来，所费不足当互市之万一，况其心利交易，不利颁赐，虽贡厚赉薄，彼亦甘心，而又可以藏富于民，何惮而不为也？若曰夷数入寇，势不可通。岂知夷人不可无中国之利，犹中国不可无夷人之利，禁之使不得通，安能免其不为寇哉？余以海市一通，则鲸鲵自息，必不若虏情之难料也。且互市所输，皆国家帑藏，即闾阎脂膏。海市所易，皆民间财货，无妨国计。互市有损而无得，海市有利而无害，主计者何不思也？
　　至于中国商贾之税课，虽国用所资 【「虽国用所资」鲍廷博钞本作「虽为国资」。】 ，而多方并取，亦所当禁。盖以各处商人所过关津，或勒令卸车泊舟、搜检囊匣者有之，或高估价值、多索钞贯者有之。所至关津既已税矣，而市易之处又复税之。夫以一货物当一税课，有羡余，有常例，巡拦之需索，吏胥之干没，不胜其扰；复两税之，贾人安得不重困乎？余筮仕为南京工部郎，兼摄龙江上、下关榷务时，与侍御方克用同事。余语之曰：「古者关市讥而不征，征商非圣朝所宜急。顾缓急在人，讵谓今无善政哉！」方韪余言，相与弛商之什二。自后商贾乐赴，舟楫骈至辐辏，国课较昔反增十之五。以此见人心可以惠感也。

　　●松窗梦语卷之五 
　　象纬纪 
　　堪舆纪 
　　祥瑞纪 
　　灾异纪 
　　花木纪 
　　鸟兽纪 
　　○象纬纪 
　　天道高远难窥，儒者之书，或经见，或不传，然种种备于星数家，可按策而知。总之，不离古文者近是。唐孔氏云：「积阳之热气生火，火气之精为日。」易说卦曰：「坎为水、为月。月，水之精也。」淮南子云：「日中有乌，月中有兔。」其说不经，要亦阳系于阴，阴系于阳之理尔。张衡曰：「五星乃五行之精。」三垣二十八舍为经，五星为纬。三垣居中央，二十八宿环遶于四面。一为中元紫微垣，象天子宫寝之位，北极五星居之。首前星、次帝座、次庶子、次后宫、五天枢，即语云北辰。宋人以铜仪管候之，不动处犹在枢星之末一度，以其相近，故取此名极星。极左右宰、辅、尉、丞之属，而北斗七星附焉。魁四星为璇玑，杓三星为玉衡，象号令之主，取运动之义也。一为上元太微垣，象天子殿廷之位，十星，在轸、翼北。一为下元天市垣，象天子明堂之位，二十二星，在房星东北。宫寝所以燕息，殿廷所以听政，明堂所以巡狩。天市岁临之，太微日临之，紫微朝夕在焉。南方列朱雀七，曰：井、鬼、柳、星、张、翼、轸，唐一行以自柳至张为鹑火，故书云：「日中星鸟。」东列苍龙七，曰：角、亢、氐、房、心、尾、箕，心属火，故云：「日永星火。」北玄武七，曰：斗、牛、女、虚、危、室、壁，云：「宵中星虚。」举昏以见日。西白虎七，曰：奎、娄、胃、昴、毕、觜、参，云：「日短星昴。」以昴当西中也。七曜必遵黄道、历天街，岁一受事太微而出，犹大臣受君命以行其职。盖日月同道则食；而木曰岁星，土曰填星，二皆德星，所居不为害；惟辰星属水，太白属金，荧惑属火，至则为灾，而荧惑尤甚。
　　闻胜国时刘诚意尝泛舟西湖，望五色云见于斗、牛间，指示友人：「此帝王之兆也，异日吾当辅之。」吾始祖介然公与之友善，因得其传，亦善推步、天文、占风、望气。宣德间尝受潘中丞蕃聘，与俱至粤，设策征剿，凡军中调遣，悉出指画。一日坐帐中，望片云隐隐起离震间，谓潘曰：「事济矣。有顷烈风南来，此捷音也。」已而果然。后复居家晦迹，一夕卧户内，谓大父曰：「此刻有巨星自东北而西南。」吾祖出视，果见一星流入西南，其光焰焰。因入问曰：「星辰至远，何推步不爽如是？」答曰：「吾腹中自有星盘耳。」吴膳部泉亭曰，一人素善星历，辛丑之春，语吴曰：「近稽天象，今岁己酉丑月，国家必有大事。」时未之信。后四月九庙灾，八月昭圣太后崩，北虏入寇，山西地震，十二月虏复入寇，杀戮无算。所言皆验。天垂象见吉凶，讵不信然！
　　世庙初年，五星聚营室，占云：「主改立王者，奄有四方。又：室，太庙、天子之宫，及土功事。」乃世宗自藩府入继大统，后九庙、宫灾，悉为更建，仍创皇考庙曰献皇帝庙，更三殿曰皇极、中极、建极，三门曰皇极、归极、会极。时内侍李芳疑有六极之嫌，欲复祖宗朝旧名。高文端仪时为宗伯，以疏出中官，其议遂寝。世宗居西苑，土木之工终岁不息，亦天象与人事相会云。
　　隆庆六年，荧惑入南斗。占曰：「天子下殿走。」时穆宗有疾，一日传旨升殿，驾至宫门，神思恍惚，降阶下行，召辅臣与语，辅臣不喻其意。还至干清宫，始觉而升座。寻入紫微垣，犯帝座、上相。予时自关中趋赴留台，途中每望见之，乃兼程疾趋抵任。已而穆宗宾天，首相奉皇太后懿旨免官，祸几不测。真犹影之象形，响之应声，自然之符也。
　　岁丁丑九月，彗星出西方，长亘五七丈，本在箕、尾间，末指斗、牛。其光红白，闪烁摇动，令人可畏。占曰：「主降旧布新。」又曰：「主大臣灾。」时礼部题奏，奉旨修省。已而江陵闻讣，不欲奔丧，乃降旨令吏部往谕眷留意，复移咨吏部。余时秉铨，为百寮长，诸部院咸劝余上疏保留。余曰：「今日之事，惟皇上可留，或相君自留，吾辈安可留也！」寻奉旨致仕。而诸公卿不附者，一时尽更。象示不虚，岂偶然哉！
　　○堪舆纪 
　　风水之说，自古有之，不始于郭璞。书云：「营卜瀍、■〈氵闲〉东西。」诗谓：「度其原隰，观其流泉。」盖不过远水患，处原避湿，得土之宜，而无浸淫之虞也，然皆为建都谋。至卜其宅兆，则葬埋以安亲体魄。孝子慈孙之心，惟欲得善地，永无崩蚀侵损患害是已。至璞创为骸骨得气，而子孙受荫之说。指某山为发源，指某山为过峡，至某山而凝结为穴；某山为龙，某山为虎，龙昂而虎伏；某山为牚，某山为案，牚欲有力，案欲有情；必如是乃延福泽，不然则否。于是贪求吉地，不独愚昧细民，即搢绅士大夫亦惑于此。未葬，谋求不遗余力，甚至构讼结雠。各谋利己，暴露迟久，迁徙再三。呜呼，惑之甚矣！
　　太祖高皇帝定鼎金陵，将筑宫室于钟山之阳，召刘诚意寻址。诚意度地置桩，太祖归语太后 【「太后」似是「高后」之误。】 。太后 【「太后」似是「高后」之误。】 曰：「天下由汝自定，营建殿廷何取决于刘也！」乃夜往置桩所，皆更置之。明旦复召刘观，刘已知非故处，乃云：「如此固好，但后世不免迁都耳。」后往钟山卜葬地，登览久之。太祖少憩僧人冢上，询刘曰：「汝观穴在何所？」刘曰：「龙蟠处即龙穴也。」太祖惊起曰：「曾奈此何！」刘曰：「以礼遣 【「遣」原误作「道」，据鲍廷博钞本改。】 之。」太祖谓：「普天吾土，何以礼为！」即命开僧人冢，中以两瓮上下覆之，启上一瓮，见僧人面如生，鼻柱下垂至膝，指爪旋绕周身，结跏趺坐于中。众皆惊愕，不敢前发。太祖始拜告，遂轻举移葬于五里外。向冢前有八功德水，以一清、二冷、三香、四柔、五甘、六净、七不噎、八除病也。后徙僧冢，水亦移遶其前，亦异甚矣。今之孝陵，即其故处。数之前定如此。
　　世宗朝骆太常者，浙之永嘉人也。与故相张文忠同邑里，精堪舆术。张时已举于乡，将上春官，邀骆祖茔登览。骆一望诧曰：「此地十年当出宰辅。」乃抚张背曰：「惜公之齿长已，尚未登第，何能应之？」次年，张成进士，任南部郎，以议献庙 【「庙」字原无，据鲍廷博钞本补。】 礼称上意。乃召入，不次擢用。六年之间，晋陟宰辅，因荐骆于世皇。令卜寿宫，即今永陵，骆所卜也。骆官止太常少卿，用其术而不显其官，张之意念深矣。后骆自北来归，将至清河，覩山峦秀拔，指示舆人遶山而行，登山麓一冢，云：「此中大 【「大」原作「有」，系涉下而误，据鲍廷博钞本及丁丙旧藏钞本改。】 有佳处。」询为谁氏墓，土人曰：「丁秀士父茔也。家贫无依，墓傍之庐，即其居矣。」骆造庐请见，语之曰：「来岁大魁，属之君矣。」即如所言。丁名士美，己未状元，官至亚卿。夫丁以寒士起家，何所营求，亦会逢其适耳。
　　嘉靖壬辰，营太君泉台。时与江右伍堪舆旦暮往来小麦岭上。一夕至岭少憩，伍向余曰：「三台秀拔。右台已发，李公旻大魁矣。独左台未发，数年之间亦当出状头。」遂指石丛中云：「此中必有一冢当之，不知属谁氏耳。」后余己未入仕，己亥以内艰归，复过岭上，始知茅公瓒之祖茔在焉，正当年伍所指处也。夫茅以戊戌抡魁，七年之前，伍已预识已。
　　吾祖当年葬时，宗人有素解风水者，极言不可。余在傍曰：「子孙福泽，各有定命。卜地求安亲体，岂敢于枯骨求荫庇哉！」先大人以为然。乃开圹下棺，即今积庆山也。自余仕宦，人稍称善，既通显，乃益称胜。近年行术者咸寻访登览，谓此祖坟，宜出巨公。余笑曰：「五十年前不闻此语。」因口占曰：「当年荷畚筑先茔，词组曾将众论倾。八座归来宣诰日，无人不道是佳城。」余今拟筑三台之麓，不用地师，不徇人言。就问者应之曰：「有此六尺之躯，必有三尺之土。百年后皆土壤尔，奚择焉！」示余子孙，毋以斯言为迂，仍听术人之惑，而屡迁屡葬为也。
　　○祥瑞纪 
　　古今言祥瑞者详于礼运，而历代史氏因之。盖有无其事而有其应者，又有反常为妖而谬以为祥者，未有覩瑞应而不颂功德者也。昔致堂胡氏曰：「草木之秀异，禽兽之珍奇，云物之变动，无时无之，系时好与不好耳。以为祥瑞，注意多有，虽元狩之麟，神爵之凤，尚可力致，况其它乎！惟上之人泊然无欲于此，苟欲之，则四面而至矣。」欧阳子五代史云：「麟凤龟龙，王者之瑞也。乃出于五代之际，而又萃于蜀。此虽好言祥瑞者，亦可疑焉。」考王建世家之兴亡成败，可以知之矣。观二公之论，义正词伟，不足破千古之惑哉！
　　永乐十三年，麻林 【「麻林」原作「■〈艹秝〉林」，据丁丙旧藏钞本及明史成祖纪改。】 国王献麒麟。文皇喜，厚赐之。今万历十六年，山东青州产麟。今览所绘图，乃牛首牛身，而毛若龙文。盖龙与牛交而胎于牛腹，产时云覆其野，数日始散。故因知西狩获麟，乃鲁人猎较偶得之。鲁人亦罕识之矣。
　　宣德七年，山西忻州产龙马。时于忠肃抚山西，具表以进。其略曰：「看得前马鹿耳牛尾，玉面琼蹏；肉文被体以如麟，项骨隆然而中起；颈额露神奇之骨节，尾端垂润泽之茸毛。且载驯载良，不惊不扰，实为龙马，诚旷世之上瑞也。臣闻羲皇御世，龙马出图。惟皇上特垂宽宥之典，溥慰山西之民，纶音焕发于九重，瑞物遂生于三晋。麕身牛尾，姿仪实类于麒麟；凤臆龙鬃，体质敻超于骐骥。锺萃妙关于气运，腾骧喜会于风云。今将所产龙马，母子同舆，具本以闻。」此载忠肃集中。则龙马后世有之，不独见于羲皇世也。
　　世庙亲诣郊坛祷雨，寻得雨。赋诗云：「烟雨腾腾迷苑林，老龙惊起状千寻。三农此日欢穑秀，百谷成时喜赋吟。嘘呼还本原阳气，震荡须资雷雨临。莫谓尔君六事否，且喜恩霖抵万金。」以示辅臣，辅臣各赓和进呈。苑献麦一穗二三颖。上喜为瑞，享于太庙。余守庐阳，无为州献麦，亦一穗二三颖。合肥四乡，产此尤多。余受而藏诸箧笥，不敢闻于当路，矧闻于朝廷乎？伊世子进黄白二兔，得温旨。淛直总制胡宗宪进仙芝一、玉龟二，谓产自天目，芝生其上，龟潜于下，亦得温旨。后龟死其一，世宗作一联云：「玉 【「玉」原作「王」，鲍廷博钞本作「玉」义长，今据改。】 恩降世增余寿，龟使升霄显尔灵。」仍命工部以杉为秘器，与白兔同葬。后宗宪复进白鹿二，上表云：「皇上凝神沕穆，抱性清真。德迈羲皇之上，龄齐天地之长。乃致仙鹿，遥呈海峤。奇毛洒雪，岛中银浪增辉；妙体抟冰，天上瑶星应瑞。千载余而色白，七星戴而道成。曜质名都，呈祥瑞世。缟质霜毛，变林虞之兽族；殊资驯性，光云缟之龙媒。实表寿征，名章天鹿。呦呦当宴，混玉佩以齐鸣；皎皎来游，共瑶章而一色。」表语精工，一时称最。由是臣下各进表文，赞颂功德，不可胜计矣。
　　隆庆辛未，余抚关中。汉中解至白兔二，欲余具表以进。余以珍异之兽，目所未覩，宜详验真伪。且走兽之性，驯习甚难，畜养不易，况自陕至京，所经道路辽远，所过驿地繁费。乃檄司道勘验，竟停止不进。嗟乎！人臣工于媚悦，谓可转移上心，不知上心侈逸，遂亡警戒，不亦昧于责难匡救之道乎！
　　○灾异纪 
　　唐五行志曰：「万物盈天地间，不过曰水、火、金、木、土，其用于人也，藉之以生，阙一不可，是以圣王重焉。然是五者，在天为五星，在地为五方，在人为五事。总其精气之用，谓之五行。故为灾异之说者，举天地万物，无大无小皆推类附之，至详密已。」以余所覩记，因其所发，验以人事，往往近其所失，而以类应。然时有推之不能合者，岂非天地之大，固有所不可知者耶？仲舒、刘向与其子歆，皆推本春秋为证，乃至自相谬戾。不知孔子于春秋，但记灾异，而不着事应，盖其慎也。故曰：「迅雷风烈必变。」见物有反常为变者，则思其所致，为之恐惧修省而已。若夫士人里巷之占，有考于人事而合者，有漠然而无所应者，又岂足异哉！
　　闻正统间变易甚多，其大者如白虹贯日、修狼星动摇。己巳七月，荧惑犯南斗，北虏也先 【「也先」原误作「乜先」，鲍廷博钞本不误，今据改。】 大举入寇。丙戌，帝出亲征，郕王居守，英国公张辅及列侯、诸将帅率师以从。八月，帝至宣府。驸马都尉井源军遇虏，败绩。辛酉，帝还土木。也先 【「也先」原误作「乜先」，鲍廷博钞本不误，今据改。】 拥众追击，王师败绩，车驾北狩，张辅等皆殁于阵。先是，王师未发，公卿咸欲遮留，司钦天监者曰：「夜观天象，中星动摇，辅、宰、尉、丞皆已离次，此天意也，车驾不可留已。公等欲忠君爱国，须蚤建储贰以安国本。」计无出于此者。后闻车驾蒙尘，皇太后立长子为太子，后寻废。
　　嘉靖辛丑四月，九庙灾。太宗、仁宗主皆就焚，惟献帝庙独全，以不相连故也，乃颂诏大赦天下。后丁巳四月，奉天、华盖、谨身三殿灾，复手自为诏曰：「朕本同姓之后嗣，初非王子之可同。惟皇天宝命所与，暨二亲积庆在予，自入奉大统，于兹三十六。昨遭无前之内变，荷天恩赦佑以复生。此心感刻难名，一念身命自 【「自」鲍廷博钞本及丁丙旧藏钞本皆作「是」。】 爱。天心丕鉴朕心，朕衷上天明鉴。昨因时旱，祷于雷坛，方喜雷雨之垂，随有雷火之烈。正朝三殿，一时烬焉，延及门廊，倏刻燃矣。仰惟仁爱之照临，皆是朕躬之罪重。兹下罪己之文，用示臣民之众，宜同祗畏，首体相关。上承天戒，以佐尔君，下抚生灵，务令安遂。共图协恭，勿仍我弃。故兹诏示，咸使知之。」
　　壬寅十月大雾，树木生冰，识者谓主侧有阴谋。已而传旨宣法司，出宫人十有六人，凌迟东市。先是宫人杨金英等同宁嫔王氏、端妃曹氏共谋大逆，事几不测，赖方后救全。乃究诸恶罪，明正典刑，仍戮各犯宗属。时圣躬方调护，不能郊天，盖邪婢逆谋之后，不免少伤耳。方皇亲锐为上作大醮于东岳庙三昼夜，既而题知，劳以温旨，有白金文绮之锡。于是九卿堂上官许赞等，各捐金延道众于显灵宫，作醮事三昼夜，以祝圣寿。上方崇尚道教，如邵元节、陶仲文皆以方士得幸，位上卿，加宫保，有致一、秉一真人之号。倡率道众，时举清醮，以为祈天永命之事。上亦躬服其衣冠，后妃宫嫔皆羽衣黄冠，诵法符呪，无间昼夜寒暑。禁中建大高玄殿、无上等阁，极其绮靡，供奉神祇。外则显灵、灵济等宫，皆为祠祷之所。自上临御，数年以后，稍稍留意于此矣。
　　癸亥夏，天灾流行，民多病疫。上命内使同太医院官施药饵于九门外，以疗济贫民。又命礼部官往来巡察，务使恩意及下。上亲为制方，名如意饮。每药一剂，盛以锦囊，益以嘉靖钱十文，为煎药之费。其悯念穷愁，仁慈恳恻，周悉如此。所费亦复万计，不之惜也。
　　戊申之秋，山、陕西及山东、直隶地震，日月不同。惟八月之震，京师与直保相同，声如潮涌，盂水皆倾，朝廷震恐。有近臣上言：「此臣下不职之故。臣，坤道也，宜静而动。咎在臣，不在君。」于是上悦，不复下诏修省也。
　　己酉三月朔，日食几尽，天地晦冥，诸星尽见。寻有玉旨，以议复河套为生事启衅，罢首相夏言，逮系总督曾铣，本兵王以旗戴罪出总边务，科道俱廷杖。寻杀铣，遂及言，坐以官员交结近侍，诬同奏启之律。盖二相不协，阴以此倾之也。
　　时陕西澄城县有大山高数百丈，一夕忽吼声如雷鸣者数日，遂分崩而东西徙去，相隔五百余里。抚、按以闻，奉旨修省。
　　乙卯冬，地震渭南、华州等处。余自蜀出陕，经渭南县，中街之南北皆陷下一二丈许。东郭外旧有赤水山，山甚高大，渭水旋绕山下，每出郭时，沿山傍水而行，今山冈陷入平地，高处不盈寻丈，渭水北徙四五里，渺然望中矣。过华州华阴，觉华岳亦低于往昔。陵谷之变迁如此。山西猗氏、蒲州、潞村、芮城等州县地震四五日，有一日四五动者。平地倏忽高下，中开一裂，延袤数丈，惟闻波涛奔激声，近裂处人畜坠下无算。房屋振动，皆为倒塌，压死宗室、职官、居民以数万计。余闻先期居民梦天庭发榜，首湘阳王 【明藩封无湘阳王，据明实录，嘉靖三十四年乙卯冬死于地震之难的是山阴王聪澍。】 ，次韩司马，次杨尚书、王祭酒、刘参知，共数万人，后皆压死，是兆端已先见矣。又云：黑夜居民见关云长骑赤兔马大呼：「急随我行！」有随之向东行者，得免。岂西北之奉事惟谨，而云长亦为之效灵耶？余览国朝名臣奏议，弘治十五年元旦，地震于朝邑等处凡旬四五日，倒房屋、压人畜无算。时载灵宝、阌乡皆然，独不言及蒲。而今蒲之祸独甚，纪数几甲子一周云。
　　○花木纪 
　　昔陆放翁有居室纪，余自致政归，屏居陋巷，构小楼三间，长阔之数略与之等，起居食饮、往来应酬皆若相似，缘在城市，惟足迹不及公府耳。小窗杂植花卉，四时常新，凭栏把玩，皆足赏怀。
　　初春水仙开，金心玉质，俗呼金盏银台，翠带飘拂，幽香袭人。时梅花同放，红者色如杏，白者色如李，心微黄者曰玉蝶，蒂色青者曰绿萼，有蜜色者曰蜡梅，种种皆佳。次瑞香，枝叶扶苏，花朵茂密，表紫里白，香芬比麝尤清。次幽兰二种，皆出土产，一茎一花曰兰，一茎数花曰蕙。若闽种，一茎四五花，多至八九花，且叶长色青，优于土产，其香清远，出诸花上。时蔷薇满架，如红妆艳质，浓淡相间。杂以白荼■〈艹縻〉、黄棠棣，尤堪把玩。惟牡丹名曰花王，大者盈尺，色有紫、有蔷薇红、有玉楼春、有小桃红，而粉红为常品。香气馥郁，闻数十步，叶柔而长，飘拂掩映，万花莫及。次芍药，草本，红紫白三色，较牡丹差小，而叶亦相类。昔人谓牡丹为木芍药，盖富丽芬芳，可当伯仲。粉团本团圝丛集，状如白球，然素缟无香。杜鹃出闽中，近四明亦有之，俗名石岩，色若丹砂，树小花繁。松亦有花，色黄如粉，调蜜为饵，香鲜适口。薝卜白质黄心，香亦透露，但千叶不结实耳。时黄萱发丛叶中，一茎六七花，以次渐开，旬余始尽，食之可以忘忧。继即夜合，花朵甚大，形似辛夷，白叶赤心，每薄暮吐香，氤氲满室。复有山丹、卷丹、莺粟、满园香，争妍弄色，皆可娱目。入夏，石榴吐焰，深者如杜鹃，浅者若蔷薇，千叶者无实，单叶者有实，种同而异。凤仙色嫩花繁，种种不一。蜀葵花草干高挺，而花舒向日，有赤茎、白茎，有深红、有浅红，紫者深如墨，白者微蜜色，而丹心则一，故恒比于忠赤。莲花二种，一曰并头，一曰台莲 【「台莲」原作「莲台」，据鲍廷博钞本及丁丙旧藏钞本乙正。】 。大异常品，不独绿叶亭亭，红花艳艳，而微风动摇，香芬馥馥入座，芳妍可爱。所谓混质污泥之中，擎鲜翠盖之上，可当花之君子。更有茉莉，馨香无比，花朵繁茂，妇女争摘取之，簪插盈头，渐次舒放，可供四五旬之赏。种出岭南，今赣亦渐多。入秋，芭蕉淅沥，修干巨叶，扶苏飘荡，花发于心，色黄如蜜，取充适口，味甘如饴。时则桂花满树，次第开放，大约可半月许。每步庭前，不觉香满怀袖，采贮瓶中，则几席间皆馥郁矣。秋葵色蜜心赤，干细叶稀，凡十余节，花大而单叶。鸡冠高者数尺，矮者数寸，大者、小者、直者、横者、尖细者、肥大者，间有白色，而赤者如脂，亦称艳丽。季月，菊黄华时，草木皆落，非荣华之候。故言菊有明，他无有也。然其种甚多，余每岁植之，童子之心不颛，不谙浇灌栽培之法，多不成花。善植者临期各遗数种，如梁氏蜜芍药，程氏金芍药，谈氏紫绣球、金宝相、醉杨妃、紫牡丹，潘氏紫鹤翎，江氏状元红、银芍药，约三十余本。列延爽阁下，勤灌以水，可供月余清玩。虽花色鲜明，不似春花秾艳，然清幽芳逸，真隐君子之花也。入冬，山茶花发，红浅二色，大曰宝珠，单叶千叶，亦有二种，而更奇者，如玉清绝。惟梅花虬枝如铁，苔藓翠碧，点铺老干，其花红白皆有单叶千叶，而幽香妍媚，不减于霜雪之中。玉蝶、绿萼尤为妙品，其实味酸，虽千叶亦间有实，古充荐笾，所谓干■〈艹撩〉是也。菖蒲名荃，亦分数种，虎须为上，金钱次之。又有香苗、台蒲、牛顶，挺秀庭阴，凡十余盂，清香隐隐。时香苗一种，开花三四茎，人咸称异。因忆唐人诗云：「君恩已去若再返，菖蒲开花日东转。」是谓菖蒲必无花也。余家连岁见之，岂足为异。然而四时常青，其色不改，是亦草中之松柏，历岁寒而不雕者与？
　　○鸟兽纪 
　　余家居不畜鸟兽，然亦间有所畜。如鹤舞庭阴，鹿鸣芳砌，锦鸡之辉艳，白鹇之缟素，鹦鹉能言，黄鼠有礼，亦尝畜之。静观飞走饮啄，亦可以畅适幽情，非徒玩物已也。因以四方所尝目覩者，述于后。
　　南海生孔雀，鸾凤之亚也。尾生五年后成，长六七尺许，展如车轮，金翠烨然。初春始生，秋月渐雕，与花萼同荣悴。尤自珍爱，遇芳时美景，闻弦歌鼓吹，必舒翼张尾，眄睐而舞。雌者尾短，略无文彩，以声影相接而孕。闽中白鹇，红嘴绿首，赤足文身，尾长二尺许，飞鸣如雉，而文彩胜之。东粤产麝，状如小麋，冬月香满脐中，入春急痛，以爪剔之，落处草木焦黄。其性畏人，昼处丛林，夜窥人室。余昔在粤，命童子厨中取茗，偶一遇之，不觉春满衫袖矣。象产南越，兽之最大者。其身数倍于牛，而目深如豕。鼻长五六尺，状如悬臂，食饮恃之。惟雄者有牙，长三四尺，岁周一易。能别道途虚实，稍虚辄止。故夷人难获，以陷阱不能试也。驯习者能起伏舞蹈，鼻作箫声，足作鼓声。人欲乘者，悬足送之而上。象奴以铁钩制耳，以铁索系足，遂悉从人意。今京师驯象所畜三十余，皆如鼠色，无一白者。常朝列奉天门外，大朝饰锦载宝以状朝仪。荆、楚多麋鹿，为阳兽，性淫而游山。夏至得阴气，角解，从阴退之象。又曰：麋，鹿之大者。岂小阳而大阴耶？今海陵至 【「至」原作「之」，据鲍廷博钞本及丁丙旧藏钞本改。】 多，千百为羣，多牝少牡。兔视月孕，以月有顾兔，其目甚瞭。今人卜兔多寡，以八月之望。是夜，深山茂林百十为羣，延首林月。月时明则一岁兔多，晦则少。是禀顾兔之气而孕也。生子从口吐出。性狡善走，猎者攻之，常自穴中跃出，乃顾循其背，复入穴中，猎者反以是得之。鸿雁岁半居南中，而恒自北来。大曰鸿，小曰雁。淮南子云：「雁乃两来，仲秋鸿雁来候。」雁比于鸿小，又有白雁，来自霜降。杜甫诗：「故国霜前白雁来。」盖谓此也。夜宿沙洲芦荻蓼苇中，失羣哀鸣，飞必成序。失丑不偶，有夫妇之义，故婚礼亲迎必奠雁。鹳似鸿而大，喜巢大树，含水畜鱼巢中以哺子，性好旋，飞必 【「成序失丑不偶有夫妇之义故婚礼亲迎必奠雁鹳似鸿而大喜巢大树含水畜鱼巢中以哺子性好旋飞必」，此四十二字原阙，据鲍廷博钞本补。】 以风雨。鹳感于阴，故能先知，人探其子，必为舍去。东海产鹤，古称：「华亭鹤唳一起十里。」乃禽中之仙。常以夜半鸣，声闻数里，雌者声差下。性好阴恶阳，正与雁反。故云：「鸣鹤在阴。」好延颈望，故称：「鹤以怨望，鸱以贪顾。」怨者以望，遂以望为怨，不意君之望臣深是已。雉有五采，为文明之象。庄子：「泽雉十步一啄，百步一饮。」因地之坟衍以为疆限，分而获之，不相侵越。一界之内，以一雉为主，余者虽众，莫敢鸣。锦鸡似雉，而身备五采，红黄相间，色泽鲜明，远胜于雉。关中有鬬鸡，仅如两月雏，团圝无尾，小喙短颈，羽青如翠，足红如朱，雄鸡有高大一二尺者，遇之喙嗫而下之，遂辟易去。鸟中最警敏者，土人呼为聒聒鸡，以其声之尖利也。燕有二种：越燕小，黑而紫，多呢喃语，巢于门楣；胡燕比越差大，羽多斑点，声亦较大，巢屋两楹间，古称玄鸟 【「玄鸟」鲍廷博钞本及丁丙旧藏钞本皆作「玄燕」。】 。以春分至、秋分归，云避社日。岂社主土，燕入水为蜃，亦水类，土能克水，故避之耶？西蜀山深，丛林多虎豹，每夜遇之。遥望林中目光如电，必列炬鸣锣以进。性至猛烈，虽遭驱逐，犹徘徊顾步。其伤重者咆哮作声，听其声之多少为远近，率鸣一声为一里。靠岩而坐，倚木而死，终不僵仆。其搏物不过三跃，不中则舍之。有黑白黄三种，或曰黄者幼、黑者壮、白者老。虎啸风生，风生万籁皆作；虎伏风止，风止万籁皆息；故止乐用虎。豹亦有赤玄黑白数种。俗传虎生三子，中有一豹。豹似虎而微，毛多圈文，尤胜于虎。猴状似愁胡，其声嗝嗝若咳。今蜀中至千百为羣，凡过山峡，目猨上下，遇行人不避。余时于蜀道中遇之，舆人却步，俟其行尽，方敢前进。猿亦相类，色多黄黑。又曰雄者黑、雌者黄。雌者善嗁，故巴人谚曰：「巴东三峡巫峡长，哀猿三声断人肠。」河东黄鼠能拱而立，所谓「相鼠有礼」，象人之威仪也。两目甚炯，善窥伺。人稍远，疾趋至地，以两足分土为穴，顷刻深入，急以水灌乃出。故云：「往托于社，熏之恐焚其木，灌之恐败其涂。」是以喻君之左右。人驯扰之者，能捕野鼠，入穴必尽取然后已。陇州鹦鹉，千百为羣。礼曰：「鹦鹉能言，不离飞鸟。」今所见惟红嘴能言，黑嘴不能言。近南中有大红者，毛羽光艳，亦不能言。其足指前后各二，异于羣鸟，舌小而圆，故能委曲其声，以像人言。江南鹦鹉亦能言，第形小色乌，不能及耳。西回回贡狮子，状如小驴，面似虎，身如狼，尾如猫，爪亦如虎。其色纯黄，毛较诸兽为长，而旋转不若图绘中形。回回啖以羊肉，与之相狎，置肉于面，狮遂扑面取之。以铁索系桩于地，行则携之而去。望见犬羊，即毛竖作威。犬羊远见，即跳跃奔腾，辟易数里。此中国所无，而人所罕见者也。彼自西域入贡，将达京，道出关中。余时辖关中，故得亲覩云。


　　●松窗梦语卷之六 
　　方术纪 
　　盛遇纪 
　　异闻纪 
　　先世纪 
　　梦寐纪
　　○方术纪 
　　今天下治方术者多矣。大都以乡曲庸师，指授陈言，得古人糟粕，未解其神理。间有精诣卓识，不遇异人之传，亦揣摩臆度，终囿于耳目沿习，安能超于耳目见闻之外？如扁鹊不遇桑君，饮以上池，何由隔垣见人五脏症结，特以诊脉为名哉！卜筮之法，自古记之，要在以诚格则神应不爽。相术始见左传东周内史叔服相公孙敖二子，厥后唐举、许负、管辂、天纲之徒推衍其术，至以五行决祸福。则艺文志有太乙星子经等书行世，在汉已然。若神仙之说，创自齐威 【「齐威」原误作「齐城」，据鲍廷博钞本改。】 、燕昭，而秦皇、汉武炽焉，皆方士之为也。小道可观，致远恐泥。余仅录见闻一二，条于左。
　　武林世医惟陈氏最久，以木扇为号，沿自故宋，入国朝为妇人医。余幼见荩斋者，精于脉理，杭人归之如司命。闻吾母娠余时，延视，曰：「夫人当产贵儿，无恙也。」后诊余脉，辄惊讶曰：「六脉何一清至是！主当大贵。」适有嗽疾，出药四剂，服之即愈。白下杨某亦善切脉，一日谓余曰：「今夕主至亲来会。」已而先大夫至。后余修辑黄船，昼夜程督，忽感寒疾。时当躬诣承天，候迎梓宫，杨欲偕行。值友人代，得毋往。杨意亦云厚矣。夫杨为白下名医，家居旦暮踵门求药者常满户外，乃肯一旦偕行，其重义轻利，有足多者。医，仁术也。彼视余疾甚，不忍舍去，杨亦仁人之用心哉。
　　闻之俞蒲川云：嘉禾宪副屠应埙归休疾笃，召医视之，谓得乳香等剂可治。屠询值几何，医云不过一金。屠以费多，竟吝不发，数日而死。扁鹊云六不治，而轻身重财居 【「居」字原无，据鲍廷博钞本及丁丙旧藏钞本补。】 其一。嗟乎，世固有爱财货重于爱身命者乎！抱朴子曰：「昧者以身世徇财利。」其斯人之谓与？
　　古人卜筮以蓍龟，别有灵棋卜，乃张良所受于黄石公者。其法，以十二子分上中下掷之，据所得，按验以考吉凶。余处闽中，与许公应元同为藩、参。许向余曰：「白都阃灵棋卜甚验，盍往试之？」余择日斋戒以往，白俨衣冠俟于中庭。余执棋向神祷毕，白受而三掷，卜得干卦。白口占曰：「干，六爻皆龙，有飞腾之象，公自此飞腾矣。干，天西北，今当晋擢西北。干，首诸卦，后当位列班首。时介秋冬之交，公当莅任西北无疑也。」吾乡姚巽之亦善卜，余乡试卜之，中式四五十名间，一阴数，一阳数。会试卜中式，亦列四五十名间，为两阴数。其数皆验。
　　余为南司空，入武英殿，得瞻仰二祖御容。太祖之容，眉秀目炬，鼻直唇长，面如满月，须不盈尺，与民间所传奇异之象大不类。相传太祖图像时杀数人，后一人得免。意者民间所传，即后一人所写，未可知也。成祖之容，大类太祖，但两颐间多髯二缕，长垂至腹。内侍相传，上每进膳，用金钩挂髯于耳。又闻袁柳庄云：「紫髯过脐，即登九五。」太宗每自拂其须，后果至腹，始即位。
　　柳庄袁珙，四明人也，以相术游燕中。成祖命门下士往试之，尽目为公侯。后成祖微行，命相。袁一见，伏地叩首，仰对曰：「殿下龙质凤姿，天高地厚，真太平天子也。向所见诸贵人，因此贵耳。」闻袁居浙时，偶迷失道，入深山遇异人，命以五色线向日下辨之，后阅人富贵寿夭，如别黑白云。靖难后召为太常寺丞。子忠彻能传父业，官至尚宝少卿。
　　金一亭云：李东崖旻未遇时，偶步市中，一人从旁视之，因前曰：「吾观君背，贵不可言，及观君面，不过状元、卿贰而已。」遂辞去。西湖志载僧人识于肃愍于市，曰：「异日有旋乾转坤之功。」傍有方士曰：「如斯而已乎？」僧曰：「不善考终。」方士曰：「和尚可教也。」所言皆验。不知其姓名，殆柳庄之流。或以英雄潜伏，善观天命、识时宜，率赍志而隐者与？
　　滑县人吕朗负相术，数从蒲州王大司马游。余时自闽至京，王与吕偕来。吕左右顾瞻久之，曰：「明公当为冢宰。」余哂之，因询王，云：「已目为大司马矣。」余曰：「此言遥远，未足凭试，语其近者。」吕云：「近者王参知不出半月为宪长，张宪长不踰冬至为方伯矣。且二公大有同处，不出三年，俱为开府，当同抚一方，至为冢宰、司马，亦同时也。」余曰：「冢宰当朝第一官，余貌何以踰人？」吕曰：「五官六府，皆应大贵。至如印堂宽广，可容三指，世所稀有。冢宰正印，非明公谁属哉？」后余为方伯、巡抚，如期而至于关中。迨至铨部，王入为司马。询其人，已物化矣。王司马尝述其人始遇于蒲之东门，时与杨虞坡冢宰、张凤盘阁老同步，吕自道傍物色之，尽目为一品贵人，而相杨尤奇中。杨时以参知忧居方数月，吕以旬日内当召用，出即为开府。时庚戌达虏内犯，世宗夺情起用，至则虏退，遂擢开府。后杨为少傅，张为少师，王为少保，皆至一品。吾杭日者贾勋，受业于吴氏日章，常推吾母命当以子贵。后推余命，贾署云：「五行彷佛一璠玙，廊庙圭璋可待时。中道峥嵘轰烈甚，争看腰下佩金鱼。父母好，昆不少，妻妾三贤，儿郎四宝。戌酉运之交，准拟步青霄。」语皆奇中。
　　季泉孙公升，忠烈季子也。乙未岁，余上春官，孙邀乡人同事者饮。饮中各问生辰，孙一一坐算不言。顷之，众起离席。孙私语余曰：「吾与兄为同年友，在坐止吾二人也。但中年运限不利，未知究竟若何耳。」寻为余细推，复云：「无妨于身命，第西方二十年，宦途淹滞。行至南方，辄通显矣。」夫以数十年之迟速显晦，决于八字之间，公之精于术数如此。孙是岁登一甲，余附二甲，并致位正卿。孙先十余年为宗伯，余后十余年为冢宰。
　　湖州刘南坦年七十余矣，饮食步履，无异壮年。喜诵读，善文词，人爱敬之。日对宾客，清谭剧饮，极欢恣谑，夜悬木桶于卧室梁间，使童子设梯，攀入即命去梯，趺坐于中。遇冬日，畜一白猫温足。如此休息，不就床榻久矣。人谓刘得秘传，深悟养生之理。
　　华山李道者善养生术，余时以寮友李楼源疾，安车迎之至关。入见长揖，席地而坐，惟饮水食生。黄冠草履，身衣一衲，寒暑不更。视人疾不施药饵，惟令人调气守神。时楼源形若槁木，气若湍急，尚恋一官。道者亦云不治，乃辞归华山。余顾所坐处，其气犹蒸蒸然起于地中。非得养，安能若是。
　　嘉靖时有段朝用者，游方无藉，投郭勋家，畜炼丹砂，言黄白之术。勋荐于朝，上谓假此以储国用，遂留禁中。后勋败，朝用数为之解，上不之听。姑令进药点金，验其真伪，卒不验。后逼取勋家遗资为饰脱计，而殴人致死。事闻，上命锦衣卫送拿法司议死，无少假借。盖世宗英明果决，每每如此。仍籍没家资，遣其家口，以重惩妖妄云。
　　○盛遇纪 
　　国家以科第取士，士亦以科第取荣，自乡举、会试以暨廷对，皆以首擢为奇遇。而仕宦至宰辅，高年厪圣眷，此尤人情之至荣，今昔之希觏也。吾浙商文毅公辂三试居首，位臻宰辅，后致政居家者十年，而圣眷优渥。我明二百余年以来，一人而已。至于盛事难逢，盛典难继，则一姓科第之多，亦不易得，因列之以纪其盛。
　　闻东崖李公旻未第时，殊不检束。督学李士实薄之，当大比年，不令应试。李赴乌台，命题立就，辄见拔，然已及诸生起送之期矣。李趋入座，忽五色鸟从空下坠，止于庭。众咸惊异，羣起聚观。李因赋一律云：「五色翩翩世所稀，讲堂飞止正当时。定应览德来千仞，不为希恩借一枝。羡尔能知鸿鹄志，催人同往凤凰池。解元魁选犹闲事，还向天墀展羽仪。」意气豪迈，时占大器。后既发解，上春官不第。时王德辉华连捷得状头，李作一绝戏之曰：「长安三月花满陌，状元及第人争识。我亦有志当努力，策马扬鞭始今日。」句虽不工，而狂生矜夸，往往若是。卒以次科取状头，亦奇绝矣。
　　胡端敏为诸生，寄籍昌化。督学使得公卷，奇之，曰：「小邑安得有此异才！」乃批云：「草里灵芝，鸟中丹凤。」后询知为仁和人，乃曰：「吾固知非此中士。」因期以解首。胡云：「尚不如姚江之王守仁。」督学云：「王亦可首。」又云：「尚不如天台之秦文。」督学云：「此小有才，不能大用也。」后秦举第一，胡第二，王第六。后秦无建立，王执宸濠，封新建伯，胡豫发宸濠奸，位至大司马。何先达知人，预料不爽如此。谓观文可以知人，信矣。
　　宪庙时，大学士李东阳楚人，与洛阳刘学士健同朝。一日候驾丹陛下，日初出，刘顾李曰：「晓日初熏学士头。」李应声曰：「秋风正贯先生耳。」楚俗多干鱼，洛阳有盗驴之谚，彼此盖恶相嘲，而拈对整捷。二公诚儒雅风流，乃当时太平和德，亦可想而可见也。
　　吴郡记云：「国朝大魁，前甲戌张信无闻；丙戌林环、戊戌李琪 【按永乐戊戌状元为李骐，此作「琪」，误。】 、庚戌林震，皆终修撰；壬戌刘俨、甲戌孙贤，终太常卿；丙戌龚用卿，终祭酒；戊戌曾彦，终侍讲；庚戌钱福、壬戌康海、丙戌罗伦、甲戌唐皋，皆修撰；丙戌杨维聪，太常卿；戊戌茅瓒，吏侍；庚戌唐汝楫，修撰；无一登台辅者。」至今壬戌申时行，入殿阁年未五十，在位极久。且一甲三人，余有丁、王锡爵同时入阁，俱至一品，为一时之胜事云。
　　隆庆戊辰，遇册立东宫。余乞恩移赠本生大父母，奉旨俞允。制曰：「国家懋崇敦本之仁，备设缘情之典。覃恩再世，皆劝孝以作之忠；推锡所生，宜自亲而率之祖。臣私是恤，国制斯彰。尔张某，乃总督两广军务兼理粮饷兼巡抚广西地方兵部左侍郎兼都察院右佥都御史某之伯祖，而实其父赠兵部左侍郎兼都察院右佥都御史某所生之父。性资纯朴，行谊端方。敦孝友而庭无间言，守忠信而乡多令誉。宾饮公推乎宿德，托疾已辞；冠服例锡于高年，避荣不受。积有纯祉，骏发后贤。分则从孙，必本贻谋之善；才为国士，方资捍御之勋。久未沾追赠之恩，盖由拘所后之制。兹朕览奏词而嘉孝悃，稽世德而美庆源，特赠尔为通议大夫兵部左侍郎兼都察院右佥都御史。弟兄兼贵，爰恩命之殊常；孙子永昌，迓休光于无涘。」我朝若大学士杨文贞士奇、大司空朱镇山衡与余，本生大父母沾旷典者，仅三姓云。
　　万历戊子，台长吴公时来疏请间举旷典，以优老臣。奉旨：「张某等都着照恩诏事例，给与月米岁夫。」时海内以正卿致仕得荷宠颁者，若原任南京礼部尚书何维柏、陶承学，南京吏部尚书袁洪愈，南京兵部尚书郭宗皋，南京工部尚书曹亨，户部尚书毕锵，与余仅七人。后庚寅岁，余年八十，抚、按复会题优礼老臣以彰盛典。奉旨：「照例存问。」余再荷天恩，颁赐优渥。乃具疏陈谢，有云：「里闾惊异，夸百年未见之荣；士庶欢腾，协三代尚齿之典。」以申感戴之私云尔。
　　余杭乡试发解者，洪武中有花公纶，天顺沈公继宣，嘉靖间有余弟濂、周公诗，隆庆间凌登瀛，万历初年莫睿。而会元则仁和邵公锐，发于正德戊辰。状头前有李公旻，后有茅公瓒，皆止吏部侍郎。乃得入殿阁者，穆宗朝有高文端公仪，自今上即位，首召余入柄铨政，皆前此所未有。若夫科第之盛，萃于江氏，直接五世，共六进士矣。始参政公玭，继南宗伯文昭公澜，继编修晖、少司空晓，又继佥宪圻，今副宪铎。乃父祖子孙，后先相继，海内希觏也。余家自季父两山讳应祺，以正德庚午、辛未联登科甲，己卯季父应佑举亚魁，入嘉靖辛卯，余弟濂发解，甲午、乙未余亦联捷，后丁酉弟洵乡举，戊戌濂成进士，庚子弟洽 【「洽」原误作「洛」，据下文及鲍廷博钞本改。】 、溥同举于乡，而辛丑洽又成进士。是后稍衰微，而犹有洲举辛酉，侄杞举庚午，梠举壬午，亦绵绵若继。杭之巨姓，咸不及也。
　　○异闻纪 
　　尝闻生死鬼神之说，儒者以为子所不语，恐滋惑也。不曰原始之生，要终之死，故知死生之说；游魂为神，归魂为变，故知鬼神之情状乎？太史公曰：「人之所生者神，所托者形，形神不离则生，形神相离则死。」盖神附于气而寄于形，故无时离气而有时离形。气有阴阳，而鬼神判焉。孰谓虚无幻妄，不可窥测哉！乃知鬼神之说，亦自然之符。因纪所闻以辨惑。
　　大名府元城县吏马负车有女方七岁，中痘死，已瘗东郊数日。东关人李姓者亦有女同庚，以中风死，亦往瘗于东郊。忽闻棺中有声，急启视之，即不认其父，归又不认其母，自言我马氏也。传闻负车，负车往视，女辄抱之泣，言前生事，一一不爽。乃乞李携还，将至负车家，故置之，使自行，径入马家，拖负车妻又泣。所遗衣履与戏弄之物，手探即得，安然以马氏为父母，竟育负车家。马曾为余旧属吏，自述其如此。
　　内江赵大洲贞吉，余同榜士也。庚申岁以南司空丁外艰，归家数日，次子年二十四，质美能诗文，一夕薄暮，二青衣引之去，径赴江中渰没，江上碓船亲见之。既询，二青衣亦二书生也，渰没于此。是夕书生之母，梦子还家，自幸得代。大洲亲与余言，余曰：「公素探理窟，此何理耶？」赵曰：「本无此理，而今有此事，岂不异哉？」因忆往岁少宗伯程文德为司成时，过姑苏，其子忽坠河没。彼程仅此子，年亦二十余。夫二公皆有道者，不能庇其子，则生死有命，岂人之所幸免乎！
　　徐符卿江山曰：曩官国子监时，吴中一监生，执桃木机，善以符水召致诸仙，言人间祸福。尝一试之，呪祷良久，云至矣。问曰：「何仙？」书曰：「徐正郎。」符卿曰：「何名？」书曰：「汝思亲故。」思之，惟徐潭为吾乡有戚。叩之，书曰：「是已。」符卿曰：「何以至此？」书曰：「吾为郎时，谬决一狱，今冤死者讼于神，拘至鞫讯，至数日矣。旅魂穷愁，甚为苦楚。」徐闻，毛发俱竖，具酒肴祭之。因感报应幽冥之说，亦或有之，当官者可以警矣。
　　余介然祖自幼颖异不凡，善通九流百家言，尤精周易性命之理。疾且革，示子若孙曰：「余解脱未尽，尚游人世。」因手题曰：「我生原有数，数尽复归玄，来往自然理，何须求异端。」以成化乙未八月十一日子时殁。时本县西南[有以此时日生男者，云夜梦城中张某来投，后不知所终。又语子孙曰：「无患枝未茂，将来自必繁，必有充闾者出焉。」由今观之，自曾祖以下纔六世，其间相去仅百余年，而子孙之繁衍已几三百余人，甲于郡城已。是吾祖不惟知一身之生死，而后数世皆已逆覩之，其神异如此。
　　毅庵祖家道中微，以酤酒为业。成化末年值水灾，时祖居傍河，水渰入室，所酿酒尽败，每夜出倾败酒濯瓮。一夕归，忽有人自后而呼，祖回首应之，授以热物，忽不见。至家燃灯烛之，乃白金一锭也。因罢酤酒业，购机一张，织诸色纻币，备极精工。每一下机，人争鬻之，计获利当五之一。积两旬，复增一机，后增至二十余。商贾所货者，常满户外，尚不能应。自是家业大饶。后四祖继业，各富至数万金。夫暮夜授金，其事甚怪。然吾祖以来，世传此语。岂神授之以开吾祖家业耶？
　　余左辖关中，入棘院提调。忽感寒疾，旬余日不解，形神倦敝。恍惚间，遥见千军万骑，罗列阶下。余曰：「此何为者？」壮士跽而前曰：「为公防卫。」久之，顾盼辄见。余劳之曰：「汝等守此日久，可罢去。」彼应曰：「不敢离。」询其粮草，曰：「有备。」询其屯聚，曰：「外垣。」时巡台遣吏视疾，余令传语军士罢归。吏不知所谓，四顾骇愕，疾趋而出。时余皆心觉之，岂鬼神呵护之说，信有之耶？后再抚关中，提督军务，实为三军司命，意者其以是乎？
　　岁丁丑，余奉旨致仕。驰至彭城，河尚未冰，乃乘舟顺流而下，至崔镇，河冰始合，累日不解。舟泊河涯，四顾无人烟，余秉烛夜坐，衣不解带，凭几假寐。忽梦神人五丁，踊跃而前，为余凿冰通道。方觉，果有五人乘小舟来，奋梃大呼：「河冰忽解！」至旦，舟始入淮，大风飙起，河冰复合。余乃得优游渡江而归，亦神佑云。
　　○先世纪 
　　吾先世多隐德，胜国以前无闻，所仅传者惟高祖以来四世。然而芳规懿矩，湮没不彰者多矣。余自幼闻之父兄所诵说，得其一二遗行，皆可令吾子孙世为则，敬录于左。若曰表彰先世之休美，阐扬潜德之幽光，则阙略未备，无由殚述也。
　　高祖介然公，始祖之继室王所生，前室姚已生子瓛，迨议继娶，以瓛寄养亲家，绐王无出，王乃纳聘来归。久之，习知王德，曰：「家务繁冗奈何？乏助，须借力亲中。」王曰诚然。始祖乃谓无庸借资，具以实告。王令即日来还，长既专主，少且勤学。世籍钱塘，仅以十一分弟出居仁和，绝无计较。后瓛子五，分资不均，争讼数年，有几缸几万传言，人益服吾祖之不可及也。他事高洁类如此。
　　介然祖尝受知于潘中丞蕃，聘之入粤，赞画岭表。调兵望气，度彼度己，一出胜算。功成后，潘将 【「将」原作「公」，据鲍廷博钞本及丁丙旧藏钞本改。】 荐公大用，辄夜离故所，间道奔归，变易姓名，无从寻觅。因示子孙曰：「吾以百姓传自先人，今遗儿辈百姓矣。」尝自述曰：「有意欲尝千 【「千」原误作「干」，据鲍廷博钞本及丁丙旧藏钞本改。】 日酒，无心去傍五侯烟。」又曰：「夜寒荷叶杯中饮，春暖梅花帐底眠。」自题小像曰：「丹青点染苦劳神，写出缘何唤作真。自己幻躯留不得，却从身外更求身。」亦可想其超然物外之度矣。
　　质庵祖患臂风，以厚资得传膏药方，贴之辄愈。乡人患风者多，乃终岁营办药物，至端阳日修合成膏，偕一老妪制之，袖以与人。所至丛集索取，每日以数百计，岁费不吝。寒冬道遇冻馁，解衣衣之，或赠以金。吾祖出外，祖母必预置絮袄以待。其周人之急，不啻疾痛困乏之由己也。
　　两祖一夕夜归，觉神阁有声，燃灯照见一偷儿藏身其上。祖遽呼曰：「何事误登吾阁！」接以梯，令下，慰曰：「无恐。」袖有数铢金，取而授之，开户放出。吾族人每传诵此事。乡邻有横暴者，偶事相参差，向暮吾祖在门，其人蓬跣相过，厉声詈，态极狠恶。家僮愤恨不平，欲共击之。祖严拒禁之，立听恶声渐息始入。或问之，曰：「吾进内，羣仆必殴之。昏夜愤击，生死莫测。吾甘受其辱，不与之较，彼自快心消气矣。」后其人果悔，偕二三父老来谢，一笑而释。
　　先大夫本伯父爱山公同母弟，伯最严厉，平居怡怡无忤，间有龃龉，伯高声叱之，先大夫长跽不起，不已，继之以泣，伯稍稍解去。余后服官，先人不事经营，家业渐落，吾母以为忧。先人曰：「富贵不可兼得，儿既为郎，吾两人皆受恩封，一家骤致三贵人。即贫，不乏衣食，何忧之有？」又尝问余曰：「儿志何如而足？」余对曰：「有屋数椽，有田百亩，一二干仆，给我蔬食，如斯而已。」父大喜曰：「儿志如是，先人所遗，分付尔辈，应足汝志。第出为清白吏，毋区区身家计也。」余须臾不敢忘。
　　祖父晚年，有司皆邀乡饮，力辞谢曰：「何敢辱朝廷恩礼。」人询之，则曰：「此国家大典，非齿德俱尊，不克当也。余何德以当之？」余秉铨归田，郡守虚大宾之席，每岁躬造门请饮。余承祖父训，终不一赴。夫盛典本以敬老尊贤，所敬或非老，徒以爵先，所尊未必贤，滋多伪饰。有司爱礼，仅仅存羊，学校徇情，名实淆混，典礼不足为重，非一日矣。祖父之不赴，有以哉！
　　○梦寐纪
　　周官占梦以六梦定吉凶，其一曰正梦，谓无所感动而梦；曰思梦，谓意念所及而梦。要皆神与物遇，寐与寤通，往往应验不爽，非几有露于先，即神能觉于蚤也。以余所梦，暨闻人言，漫识如左。诚知数为前定，可无愿乎外已。
　　余为诸生时，同学李生梦官司剃度数十僧，余亦在列，名次三十六也。余所自梦，一青面鬼手授朱履一两，内题三十六名。后乡试中式，乃四十九名。比北行，梦一人授青钱十文，曰掷地背多者中。余一掷得六背，再掷得七背，其人曰：「数如是，足矣。」乃中式四十二。一以四九，一以六七，数皆暗合。
　　甲午岁首，梦一人紫衣绣裳，异香袭人，谓是上帝侍者，从空蓦下庭除，揖余而歌曰：「乘云冉冉下瑶天，特访当年跨鹤仙。一爵琼浆和柏露，锵金曳玉凤楼前。」与一玉爵，余逡巡未敢举。曰：「此三清殿上物，非凡间所有。持赠之意，但乞一言复命耳。」余答歌曰：「盥手焚香忆九天，偶来尘世挟飞仙。从知自有青冥路，恍惚轻裾帝座前。」神爽气清，飘飘然有凌云之思。是秋领乡荐，明年登进士服官。
　　丙申需次铨曹，孙斯立过余，谓其内子梦余移家水中央，傍有红庙，意谓都水郎，但红庙不知为何。余亦自梦入朝领一木牌，上书「督造」二字。后选南京龙江关，监造战舰。公廨在旷野中，四围皆水，左有朱门晏公祠，大门一坊，果题曰「督造」。
　　余筮仕为郎，梦入重门，龙楼凤阁，虎卫鹓班，朝仪甚肃。仰瞻黄幄，南面听政者十岁幼冲之圣也。最上一公杨姓，魁然若旧识，逊余即其次，踧踖如也。上怡然命之就列，杨遽去。后三十年，历两朝，值万历改元，正当十龄。冢宰杨襄毅病免，余从南工部入代，趋朝之日，光景班行，宛若往年所见。
　　余守大名以裁节忤尹兵司，至不相容，拟投牒去。五日之后，梦尹邀饮一山亭上，伸楮索题，余援笔书曰：「剖破藩篱便盍簪，当杯聊与共酣谈。樊笼即是重霄羽，槽枥无非千里骖。玉垒晴风开远岫，金城秋月照寒潭。眼前何限空中色，真赏宁须着意探。」余曰：「玉垒，蜀山；金城，陕地。奈何非此处景？」尹指西南曰：「其地即是矣。」称赏举觞，余满饮数杯，取酒酬之，尊已空矣。不久尹以贿罢，余擢宪副，果历川、陕二省。
　　万历初年，余在旧京守司空尚书，抱病将归。忽梦入都下，奉传宣，有两朝衣上公引余至御前。上起立，手援三册，各题二字于面：一曰「征治」，二曰「进贤」，三曰「安民」。余稽 【以下俱亡】 

　　●松窗梦语卷之七 
　　权势纪 
　　忠廉纪 
　　时序纪 
　　风俗纪 
　　自省纪 
　　○权势纪 
　　自古为国家患者无如权臣，盖势重危国，势轻危身，危国者难制害大，危身者易翦害小，信然已。我国家自罢宰相，分任六部，复有都察院、大理寺、通政司胪列其间，命曰九卿。军旅属之世冑，设五军都督府司其籍伍，而训练检阅，复以文臣总理机务。其纪纲之密，不啻犬牙相错，谁敢恣行胸臆！间有阴窃人主喜怒，以威胁搢绅，搢绅亦重足屏息，惴惴恐惧。然英明之主一奋干断，则削籍诏狱，曾不少贷，亦足为世训戒矣。
　　武定侯郭勋自世皇登极以来，渐被恩宠。久之，遂擅威福，罔财贿，虐搢绅，收集无籍，殊多不法。上亲遇有加，封翊国公，乘轿都下，皆出异数。后科道纠发其事　上独断无所假，下之狱，灭其党恶数十人，遂命法司议勋死。呜呼！小人恃宠放恣，从古如斯，然未有不及其身者也。而奸邪不鉴，人主不察，贻害国家，往往有之。孰如世皇英武果决，去狐鼠而奠安城社者？贤于古昔远矣。
　　御史胡守中者，素善逢迎，巧中上意。方上之幸承天也，守中巡按顺天，奔走承顺，无所不至。威劫百姓财力，以贿赂中官，密通诚恳，遂由御史不踰年骤擢少司马兼副中丞，总内台事。时及北虏入寇山西，上命出督军饷，守中益豪横亢恣。虏退旋朝，盛陈兵马，声势孔赫，所过敛迹。其子亦从行，横索人财物。有谏议章发其奸，上怒，命逮锦衣狱，拟罪至死。余昔遇其人，外粗鄙而内险邪，小人之尤者也，而乘君子之器。是以播恶于众，不久而败，理之常耳。故君子贵立德，而耻幸进也。
　　咸宁侯仇鸾恃宠交恣，庚戌之变，择为大将军，握重权，朝廷赏赉不赀。然实无寸尺之功，纵其奴隶渔猎百姓，乞恩亲厚，皆属滥膺，且排抑搢绅，贪婪无忌。都御史曾铣发其奸赃，乃被逮。鸾遂讦铣行赂，掩败冒功，妄议恢复河套，摇动关中，人情大汹。亦逮铣诏狱，寻杀之。鸾释不问。至是以误服热药死，上下谕数其罪，收朋党系狱。一时权贵，转盼凄凉，人臣可以鉴矣。
　　故锦衣陆炳，都督松之子也。松故兴国卫士，传其妻有阿母保护功。松殁，上命炳代父掌卫事，亦授都督，寻加师、保，宠幸无比。岁戊午，余往次铨曹，陆遣使者一二辈远迎。余曰：「误矣。吾与乃公生平无半面之识，何故来迎？」使者曰：「不误。」往复主命，即扫除舍馆以待矣。迨入京，陆即过访，厚馈饮食。余曰：「仆素无交谊，足下遇之何厚也？」陆曰：「若非能知公，因公故人五台知之。」余曰：「五台于魏郡相与善，故谬称许。足下何信之深也？」陆曰：「五台刚直，不轻，许可，每论议时务，必称引公以为法程。仆企慕久矣，不意今日得望见颜色，以慰生平也。」自后数数过访，执礼甚恭。后余补官西蜀，道经承天，会陆有父丧，媿无以答其意，为文奠之。后陆殁，为时宰相倾，籍没，其子亦逮系。余柄铨朝审，始释其子。盖陆方宠贵，权倾中外，搢绅咸侧目，余以折节礼下士夫，其恭谨有可嘉者。且当世庙时，每逮搢绅下锦衣鞫讯，或诏谴廷杖，彼皆缓刑以俟上怒之解，赖其保全者甚众，不可谓无功于搢绅也。时亦以余言为公论云。
　　华亭柄国，新郑为亚相。余自关中入为理卿，过访新郑。渠云：「昨华亭询公，余以至明答之，若未满其意。窃谓今之居官任职，多昏昏者耳，故明止一二分。明至四五分，称明已。若公，可谓至明也。」盖彼自负其明，故其言若是。后开隙华亭，罢归。复起柄国，乃欲恃权修怨于华亭。不知窥伺之江陵，已阴挤而力排之，祸且不测矣。明亦难言哉！余秉铨日，走使新郑。彼答书云：「方仆之在朝也，公时在野，曾无一字见贻。今公在朝，仆已在野，乃不远数千里下问。于前日之不相闻也，足以见公之高；于今日之下问也，足以见公之厚。」是不可谓不明。而乃陷危机不悟，何哉？盖权势所在，当局即迷，抑利令智昏，人自迷耶？余所覩记，如分宜、贵溪至相倾危以死不悟。后来者复蹈覆辙，何迷之甚也。
　　○忠廉纪 
　　士人委身王家，期立功成名耳。然功不幸集，名不虚附，自非振拔英贤，孰能植耿介不阿之节，持清白无染之操，以厉世维风哉！吾杭如忠肃于公、端敏胡公，其节义操履，可谓兼之。使二公可作，虽为之执鞭，所忻慕焉。若余友数君子，其义气懔然，清修卓绝，虽不足当二公雁行，亦景芳躅之流亚也。静思深媿前修，而于数君子尤有遐思焉。因录行事一二，置之几上，时一比证云。
　　忠肃于公勋业在朝廷，世人共仰；而廉清方正，一钱不私，世所罕知。景庙时力逊赐第，止宿直房。与夫人董氏居，共甘淡泊，旁无姬妾，食不重味，衣不重裘。乡庐数椽，仅蔽风雨，薄田数亩，纔供饘粥。后英庙复辟，石亨、徐有贞谋杀公，时年六十。籍其家，无长物，惟上赐盔甲袍带。英庙悔悟曰：「于谦囊橐萧然，乃言赃秽山积。贤否相去，奚啻天壤！」亨从旁听之，低首大惭。俄有边警，廷议纷纭。恭顺侯吴瑾曰：「谦不死，虏岂至此耶？」夫公之精忠，庙谥肃愍，诚为未当。余向为巡抚傅公孟春言之，乃具疏请改忠愍。廷议谓：「死天下之事易，成天下之事难。于谦之谥，第当表其所以成，不必悼其所以死也。」乃更谥忠肃。
　　胡端敏公世居仁和之横塘，后徙艮山门内。官辙所至，以廉敏称。后迁江右，知宸濠反谋，念曰：「此祸本也。」乃具疏陈其不轨状，累千余言。终则曰：「礼乐政令，渐不出自朝廷，而地方深有可虑者。」疏奏，宁藩党羽构以离间亲王，逮系考讯「何言礼乐政令不出朝廷」？公答曰：「上还有一『渐』字。」寻得言者奏辩，谪戍辽左。后宸濠反，始释还乡。后以忠直受知世宗，累擢大司马，致政归。与先大夫友善，时通往来，因得侍公仪范。骨格奇古，不类寻常，居常澹泊宁静，清素不淆，与人平易直谅，不设城府。嘉靖庚寅九月，端坐而逝。余时为诸生，往吊，题其旌，因得交嗣君纯。盖习闻其危言正论，远虑深忧，天性然也。迨今后裔衰微，尝为区画，仅能复其故庐，而余业荡然矣。近得览公家训，曾手录数条，以为子孙法。余思爵秩埒于公，而年已过之，圣眷存问，亦际公之遇矣。若云窃比于公，则吾岂敢。
　　同年友周天佐上皇帝书，分君子小人，因论救御史杨爵。盖爵尝言时事，条列失人心、致危乱五事。上怒，下之狱。周力言其直，遂下镇抚捶杀之。议者谓周为户部郎，几于出位。呜呼！言责在台谏，今之台谏，谁能冒必死之罪，为国家出谠言者！将谓圣朝无直言之臣，可乎？则周之一死，所系匪轻矣。周年少登科，素慷慨有大志，殁之年，甫三十，闽之晋江人。周既殁，其妻亦自缢死。旅榇道出武林，余往哭之。后值宴霄宫灾，宫人内使死者数十。时闻空中语云：「曷不释杨爵辈囚！」因下令出镇抚狱三人：杨爵及周给舍怡、刘员外魁，皆以直谏被逮，数年始释。三臣赖以保全，而周竟泯灭无闻矣。惜哉！
　　侍御郭公名敬，山西山阴人也。余入蜀时，郭方按蜀。秉性贞介，而用情尤仁厚。其持身循礼，绝无骄亢容。与人正色昌言，无一妄语。至酬酢往来，即拜揖求相称。凡所馈遗，即食饮不轻受。蜀府岁时庆贺宴会，必设金银器具数十金贻之。郭皆封识成都郡中。将去任，乃檄郡守检节年所贻，开具一刺，往投蜀府，以充谢仪，一无所受。故事，三司以下有公私赆，如川箑、蜀锦与道途之费，不下数百金。时左辖持箑、锦前献，郭惊走退避，众乃却，一无所取。后去蜀归家，一疾不禄。蜀胥送归者还，道其贫不能殓。余闻，白抚、按暨诸僚友，赉赙往治其丧。余以士夫交际，临财毋苟得，称廉洁矣，未有一介不取，若将浼焉。如郭者，真「万古云霄一羽毛」矣。
　　游公震得，徽之婺源人。少家贫，樵采山中，年几三十，始奋志经史。以戊戌成进士，扬历中外，以清介特闻。余参藩闽中，游为右辖，一见驩若平生，出肺腑，忘形骸。然刚毅峭直，不谐俗侣。居常负气节，高自许可。尝曰：「士人驰驱王事，当如家事，利害死生以之可也。若荣身肥家，余耻不为。」尝面折人过。时左辖愞懦不任事，昼寝室中，游往叱之曰：「当此盗贼纵横，地方荆棘之日，岂汝高枕肆志之秋耶！」左辖颦蹙曰：「何事相迫乃尔！」游侧目视之，一哂而去。尝谒刘抚台，以出剿无功，辄曰：「何为不胜？」刘曰：「以兵多贼少而遁。」后再出无功，辄又曰：「何复不胜？」刘曰：「以贼多兵少而败。」游曰：「如公言，安得兵贼相当，始称胜哉？」刘曰：「休矣，俟公他日图之耳。」后游果代刘抚闽，以空刺投时宰，时宰责其馈遗不至，衔之。公曰：「吾生平无私馈，岂以今日重失一抚臣哉！」竟以罢闲去。
　　同年友张永明，浙之乌程人，始仕为芜湖令。芜湖固称富饶，商贾云集，奸人所容。张以廉明不扰称，擢为御史。复以直节闻，超迁副都御史，巡抚河南。时伊王暴横，凌虐小民，擅扩苑囿，侵占官地，郡邑不能禁。公为疏闻，上命给事中勘验得实，遂如公议，废伊王为庶人，遣发高墙禁锢。寻晋大司寇，改左都御史，掌院事。一时风猷振肃，台中咸严惮之。后以年老致政归。尝谓余曰：「古称是非毁誉，贤必先觉，然贤圣犹蹈可疑之迹。迹涉可疑，人乃訾议。如莹然美玉，青蝇自不能玷。」殆所谓皭然泥而不滓者耶？至于弹劾不避权贵，其忠诚激烈，可与日月争光。余奔走四方，与公间阔者久之。后会京师，公已耄矣。乍见若不相识，既近目摄，知为故人，乃惊讶曰：「年兄张公，奈何作不相知态，雍容揖逊为耶？」乃抚掌大笑，极驩谑浪如故。
　　山东靳公学颜，亦余同榜士也。弱冠首贤书，入仕后颇善诗文，然质实无华。尝曰：「余文词虽不工，北方之学者，未能或之先也。」生平以廉洁著称。向与余同辖关中，司钱谷。吏进羡金，辄挥置不顾。丰仪英爽倍常，而衣冠整肃。每对宾客，议论风生，间出诙谐，辄令人解颐。士大夫无知与不知，皆愿交乐亲。驭下庄严，但多呵斥，少谴责，吏卒无敢欺。时公不携家，惟三四童仆相随，公以慈畜之。有不当意，令他仆与殴，至泣诉于前。曰：「彼此亦足当矣。」一笑遣之。一日，向余曰：「家君为犬子辈增铁绳数条已。」余方惊讶。曰：「近复更置庄田数顷，他日负税必以铁绳系之，是以忧也。」其达观类如此。后以王亲听勘，余为移文本省勘开。寻复内召，官至少宰，致政归。
　　古人清恐人知，耻近名也。余思先达高风峻节，如静庵胡公、江楼钱公、省庵沈公，皆以清白鸣。因知清白信居官之要，余尝榜于庐阳庭。至于静庵，尤以节义鸣，亦遘会逢适耳。余时以江陵不奔丧 【「余时以江陵不奔丧」，此句文义不完，疑有脱字。】 ，邹进士元标上疏，有曰：「所幸者大臣挺然中立，未有留疏，然而迁徙又不常矣。」盖指余言。余无乐乎有是名也，惟以生平守三尺，畏四知，乃兢兢自盟者。因忆龙江监税满日，有羡金数百，欲归公帑。正郎周志伟曰：「汝善自鸣，如前后人何？」因送节慎库，不闻于堂。守庐阳，亦积有三百金，将携为入觐费，后值忧归，并所置礼物，尽与郡丞。右辖关中，积羡千余，行之日尽付代者，亦不白抚、按。周君教言，终身佩服不忘。后周守台郡，不私一钱，生平清介，近世罕俪。独耻自暴白，知之者少，然周岂计人知哉！
　　○时序纪 
　　太白云：「天地者万物之逆旅，光阴者百代之过客。」余尝默思往昔，时序荐更，不知凡几，不觉既老且耄矣。东坡谓：「良辰美景，时时有之，但吾人无此闲戏耳。」数百载之下诵其言，犹令人慨慕，冀一当其风采。岂其胸次悠然，直与造物者游，忘日月之往来；抑随时自适，触目爽心，有对时育物之怀？即余向奔走尘俗，不知年之我迈，今归田静处，一遇岁时，欣欣乐而忘倦。因思坡老之兴，纪时序之可乐者。
　　岁首朝贺，始于汉高祖。长乐宫成，制羣臣贺仪，后遂率以为常。我朝亦重元旦之仪，余惟长至、圣旦，百官上表称贺。今海内士庶，咸重岁首，而庆拜往还，举酒相祝，惟吾杭最盛。谚曰：「老子回头，不觉重添一岁；孩童拍手，喜得又遇新年。」见老幼之咸乐也。元日诵之，愉然一快。
　　古者立春迎青帝于东郊，今塑芒神为太岁，塑土牛以起事。盖以前月建丑为牛，故出土牛以送寒气，且升阳也。杭人增设迎春之仪，集优俳诸人，饰以冠带，被服乘马，效古人云台诸将、瀛洲学士之类，多至数十队。又令倡妓绚装环佩，童子衣被锦绮，令坐台阁中。又制彩亭数十，罗列市肆诸物，备极繁华。远近之人，至期塞途充路，肩摩鳞集，羣聚而观。视天气晴和，春仪繁盛，呼为富春，亦祈禳之意也。至秋，霜降祀五纛之神，先期亦罗列将卒，盛陈兵器，如行师队伍，旗帜剑戟，精 【「精」原作「金」，旗帜不当有金光，鲍廷博钞本及丁丙旧藏钞本皆作「精」，于义为长，今据改。】 光蔽天，而金鼓铙角，喧填盈耳。杭人亦聚观之，以为盛事。
　　唐武德中，终南进士钟馗落第，触阶而死，赐绿袍以葬。感恩，誓除虚耗鬼。后明皇见梦，召吴道子如梦图其形。遂相传祀之，辟除不祥。今杭俗元旦多悬其像，皆戴文进笔，缘进本杭人也。穷极状态，不可方物，皆属神品。亦有画鸡悬挂者，以东方朔占书一日鸡、二日犬、三猪、四羊、五牛、六马、七人、八谷。其日晴主物育，阴则灾也。
　　元宵赏灯，始于汉祠太乙。今上元观灯，是其遗风。唐敕金吾弛禁三夜，宋增为五夜，至今因之。惟闻宫禁鳌山高十余层，饰以金碧，灯如星布，极其侈靡，而皇亲贵戚亦视效之。若民俗，最盛于杭，以皮绢纱纸之灯，皆产于此。而南北贵重如闽中珠灯、白下角灯、滇南料丝灯，皆萃焉。民间跨街构木为坊，饰以彩绘。至暮，灯火相望，金鼓相闻，一时男女塞途，竞相追逐。他省所无。
　　古无墓祭之礼。汉明帝率公卿朝原陵，自后历代因之。我朝间亦谒陵，而南京孝陵则百官莅任者必往躬谒，永永为例。
　　杭俗春秋展墓，以两山逼近城中，且有西湖之胜，故清明、霜降二候，必拜奠墓下。此亦礼云「雨露既濡，履之怵惕，霜露既降，履之凄怆」遗意也。然暮春桃柳芳菲，苏堤六桥之间，一望如锦，深秋芙蓉夹岸，湖光掩映，秀丽争妍。且二时和煦清肃，独可人意。阖城士女，尽出西郊，逐队寻芳，纵苇荡桨，歌声满道，箫鼓声闻。游人笑傲于春风秋月中，乐而忘返，四顾青山，徘徊烟水，真如移入画图，信极乐世界也。
　　续齐谐曰：「屈原以五日投汨罗，楚人哀之，以五彩系菰叶裹粘米谓之角黍，投江以祀。当时以舟楫拯之，今竞渡是其遗迹。」角黍之风，处处有之。竞渡惟留都为盛，闽中次之。一舟可容十人，大者可二十人，鼓枻而前，顷刻数里，往来如飞，以先后为胜负。近年西湖亦效为之，然行不能疾。以彼皆长江大溪，故能纵横竞逐乃尔。然西湖夏月，荷蕖亭亭水上，如翠盖红妆，艳丽无比，香芬袭人。即盛夏之候，泛舟湖畔，停泊垂阴，清风徐来，顿忘炎燠。余尝经齐、秦之境，亦多芙蕖，安得画舫摇曳，游人欣赏也。
　　七夕织女渡河，诣牵牛所，其说肇于汉武帝。中秋翫月，肇于唐明皇。九日登高，肇于汉桓景。今世俗七夕妇女陈瓜果于几筵，望月穿针以为乞巧，不知何昉。中秋供月以饼，取团圆之象，遂呼月饼。九日食栗餻，取登高之意。古人佩茱萸，饮菊花酒，皆时物也。白乐天诗云：「移坐就菊丛，餻酒前罗列。」自昔然矣。七月望祀，释家谓之盂兰斋 【「斋」原作「齐」，据鲍廷博钞本改。】 。俗云鬼节，谓地狱放假五日，则矫饰甚矣。时民间翦纸为花 【「花」原误作「袍」，据鲍廷博钞本改。】 ，燃硝磺为灯，以木板泛于湖上，多至数百，夜望如星，亦足娱目。中秋泛湖，招 【「招」鲍廷博钞本及丁丙旧藏钞本皆作「稍」。】 邀良朋胜友，举觞把玩，甚畅幽怀。夜凉人静，月色湖光，上下澄澈如洗。当此之时，击楫浩歌，心神飞越，曾不知天之高、地之下，悠然乐而忘人世矣。即有蓬、壶三岛，何以过之？重九登城南吴山，则前望大江，后眺西湖，此身已在九天之上。下视城坪，民居如曲房窈窕，楼观错杂，不可穷览。陟紫阳之巅，则怪石奇窟，深奥巉岩，可喜可愕。东望越山，若俯而伏、卑而下也。稍北则龛、赭二山之中，沧海渺茫，杳不知所之矣。
　　古人祀门、户、中溜、井、灶，为五祀，见于仪礼，而夏日祀灶。世传腊月二十四日朝天，白一岁事，故夜祀之。杭人岁凡两祀。岁尽之日为除夕，士庶家向暮皆焚松盘，火光接天，流星闪烁，爆竹之声，鸣雷聒耳，金鼓相接。已而上祀祖先。既而家人父子，羣聚欢饮，祝颂而散，谓之分岁。围炉团坐，达旦不寝，谓之守岁。此皆故宋之遗风，亦岁终之一乐也。
　　○风俗纪 
　　语云：「相沿为风，相染成俗。」古天子巡狩则观风问俗，所系良重矣。第习俗相沿久远，愚民渐染既深，自非豪杰之士，卓然自信，安能变而更之？今两都，若神京侈靡极矣，金陵值太祖更始，犹有俭朴之遗。至于诸省会，余所历览，率质陋无华，甚至纤啬贫窭，即藜藿不充，何暇致饰以炫耳目？吾杭终有宋余风，迨今侈靡日甚。余感悼脉脉，思欲挽之，其道无由，因记闻以训后人。
　　秦少游云：「杭俗工巧，羞质朴而尚靡丽，人颇事佛。」今去少游世数百年，而服食器用月异而岁不同已。毋论富豪贵介，纨绮相望，即贫乏者，强饰华丽，扬扬矜诩，为富贵容。若事佛之谨，则斋供僧徒，装塑神像，虽贫者不吝捐金，而富室祈祷忏悔，诵经说法，即千百金可以立致，不之计也。余家有介然祖训戒「无作佛事」，自祖父以来，世能守之。
　　东坡谓：「其民老死不识兵革，四时嬉游，歌舞之声，至今不衰。」夫古称吴歌，所从来久远。至今游惰之人，乐为优俳。二三十年间，富贵家出金帛，制服饰器具，列笙歌鼓吹，招至十余人为队，搬演传奇；好事者竞为淫丽之词，转相唱和；一郡城之内，衣食于此者，不知几千人矣。人情以放荡为快，世风以侈靡相高，虽踰制犯禁，不知忌也。余遵祖训，不敢违。
　　县志纪闻云：「杭虽华美富丽之区，独士人咸以清慎相饬属。其或踰溢不检，庸孺亦得嗤之。」世远者吾不知已，余所闻先达高风如沈亚卿省斋、钱都宪江楼，皆身殁未几，故庐已属他姓。至如近者一二巨姓，虽位臻崇秩，后人踵事奢华，增构室宇园亭，穷极壮丽；今其第宅，皆新主矣。此余所目覩，安有如江楼、省斋者。
　　国朝士女服饰，皆有定制。洪武时律令严明，人遵画一之法。代变风移，人皆志于尊崇富侈，不复知有明禁，羣相蹈之。如翡翠珠冠、龙凤服饰，惟皇后、王妃始得为服；命妇礼冠四品以上用金事件，五品以下用抹金银事件；衣大袖衫，五品以上用纻丝绫罗，六品以下用绫罗缎绢；皆有限制。今男子服锦绮，女子饰金珠，是皆僭拟无涯，踰国家之禁者也。
　　子舆氏曰：「丈夫之冠也，父命之。」此礼重成人之始，世俗废置不行久矣。余于子孙将冠，必先告于家庙，稍放三加冠礼，既令其长跪受训，始令谒于家庙，次令拜尊长，不邀大宾，亦仿古礼之遗意也。至于男女婚姻，议者争言富族豪家，余谨谢之。惟择里中朴茂故族，谂知型家有素者，始议纳礼。礼仪不敢同俗务极奢华，但遵先世俭约家规，成六礼之仪而已。若夫夸多鬬靡，毋论费财，用亦难继，非可久之道也。
　　上古丧期无数，三王乃制丧服，以三年为限。则衰绖之起，自三代始也。祭义曰：「君子有终身之丧，忌日之谓也。」又曰：「文王忌日必哀。」则忌日自文王始也。古不合葬。「季武子曰：『周公盖祔？』」注云：「祔谓合葬。」则合葬自周公始也。墓志不出礼经，意以陵谷变迁，欲使后人有所闻知，但记姓名、爵秩、祖父、姻娅而已。若有德业，则为铭。今之作者纷纷，吾不知之矣。
　　余所见富室王举父丧，丧仪繁盛，至倩优侏绚装前导，识者叹之。后与胡端敏嗣君纯交，悉其行事谨身节用，敦笃姻族，训戒家人，修治坟墓，皆若父训。迨举父丧，一遵家礼。所列惟方相、香亭、神亭、旌亭、包筲、银瓶、把花、雪柳而已。鼓乐陈而不作，尽削杭城繁缛之习。可谓善继志矣。
　　家庙之礼，惟祀高、曾、祖、考四世，自朱晦庵家礼与国朝之礼皆然，但享堂宜洁。余家居本隘，秉铨归，稍增扩数椽，置享室于堂左。岁时伏腊忌日，必衣冠而祭。后庚寅岁，卜地于城之西隅，创建宗祠，中祀高祖介然公以下神位。每祀必遍召宗人，集祠下，祀毕享胙于前堂。仍为约曰：「凡我同宗，月轮一人司香。元旦必集，春秋祀必集，毋以事免。」复置田数亩，以供粢盛。欲令后世为可继云。
　　○自省纪 
　　夫君子信是非，不信毁誉，以是难为非，非难为是也。然世有见人是而不察其非，见人非而不谅其是，则是可为非，非可为是。此无他，公之则是非，私之则毁誉，何可常哉！余宦游三十余载，兢兢以名节自励，而萋菲之口，每攻其所恃。嗟嗟！士憎兹多口，安能免于求全之毁耶？顾毁誉二者，先圣尤加意于誉，故曰：「必有所试。」诚恐蒙不虞之誉，贻过情之耻也，则生平宜自省矣。为录荐语于左云。
　　余筮仕为司空、司寇郎，无可表见。历三载考绩，少司寇叶公署语云：「赋性温雅，操履谨饬。昔任工虞，政举兹任，剖断心公。」铨部考功郎郑公署云：「秀雅有文，操履无玷。」奉旨复职。
　　出庐阳为太守，巡按贾公荐云：「气质温良，志行卓越。清白范胥吏，贪墨者不肃而惩；虚心昭听断，健讼者输心而服。因时设禁，则米价平而民食用裕；以礼施教，则学校整而士志聿兴。古之循良，今之贤守。」总督漕运喻公考云：「清峻之行，宏远之才，积弊尽除，羣生咸赖。」巡按刘公荐云：「养兴教举，役简刑清。心无日而不劳于民，事无微而不当于理。居身有道，僚属为之兴行；驭下不欺，军民为之革心。有救荒之实，而无损于上；有撙节之政，而尤俭其身。王道几见于郡内，文行当求之古人。」操江巡抚及公 【「及」字原作空格，据鲍廷博钞本补。】 考云：「器度详雅，操持清约。救荒有法，而合境蒙休；莅政有为，而四民咸服。」
　　再补卫郡，巡抚商公荐云：「性行不凡，操持有素。莅政未久，恒加志于穷民；敷政有条，先责成于属吏。」巡按盛公考云：「才识贞颖，操履谨严。理盘错而案牍曾无宿留，赈灾伤而沟壑多为全活。前后治郡，终始不渝。」巡抚艾公荐云：「卓荦之才，可与达权济变；雅饬之度，务在约己裕民。官资几十年不迁，几微不见颜色；治行于六郡为最，声闻藉有口碑。尤于沟壑之人加意，而冰蘖之节不渝。真为民父母，不媿古循良者也。」巡按杨公荐云：「文学优长，吏才充裕。熟世故而弛张中理，体民情而宽猛得宜。属地遇灾伤，多方惠赈；边关报 【「报」字原阙，据鲍廷博钞本及丁丙旧藏钞本补。】 征派，百计调停。裁省备悉其忧勤，吁谟每昭其经济。听断不淆纤细，操持不染分毫。诚为芳洁之流，允作英良之器。」
　　擢潼关兵备副使，巡盐宋公荐云：「器度醇雅，制作端方。处事有伦有要，执法不激不徐。行重乡邦，久负圭璋之誉；才隆关辅，克称锁钥之司。」巡按吉公荐云：「器宇凝整冲旷，才华精敏特达。即法纪之饬而令行禁止，风力落豪强之胆；征政事之修而盗息民安，河山俨清肃之化。革泛滥之关文，驿地苏困；查淹延之囚系，狱犴释冤。法令精而学问更博，操持慎而稽察且严。保障功优，廉明誉洽。」巡茶孙公荐云：「明达之才，醇雅之质。整饬严而关隘之武备焕尔一新，听断公而军民之情伪昭然莫遁。廉洁之风久着，谦虚之德性成。」巡抚谢公荐云：「学本渊源，守极贞肃。关讥不爽，商旅之传颂烨然；宪度克裁，讼狱之清平佥若。且河洛适值夫艰虞，而疆圉益严夫保障。」
　　去陕之粤，由粤归故里，复起之蜀，且莅任不及期年，寻擢闽中参藩。巡按李公荐云：「温恭有度，易直不阿。见理洞晰几微，处事不爽毫发。署印顿革积习之弊，管粮尤着清白之风。为守俱优，谋猷素着。」巡抚刘公荐云：「平易存心，宽平任事。评品当而爱憎不形，听断公而喜怒不与。守身有道，处上下不援不陵；遇事多思，驭吏民有威有爱。」
　　入晋为宪使，不两月复有秦中之命。寻以右辖转左巡茶。杨公荐云：「明达之资，而出之以慎；耿介之性，而济之以宽。往副宪司，风猷懋着于关陕；今视藩篆，操持无替于厥终。才猷迥出常流，事业自宜远到。」三边总督喻公荐云：「事多英蕴，扬历久而已熟；志超凡局，会稽精而不扰。荣路标表，穹秩声望。」巡按彭公荐云：「行履清修，才猷敏达。出纳禁相沿之旧例，而远近德其公平；稽查惩积习之遗奸，而上下服其明断。」巡抚陈公荐云：「苦节清操，一尘真无所染；真见确守，四民翕然归心。劳深而志不惮于兴除，任久而勤不辞乎难易。宏巨之才，公辅之器。」
　　自开府关中，入为廷尉、少司寇，寻以少司马出督漕运，镇两粤，皆外无荐扬，惟呈功计效于冢宰。督粤年余，回籍听用，是以解绶挂冠，得优游泉石。不意归方二载，召抚关中。遂晋秩御史大夫，掌留台事，寻改大司空，皆出望外。何意圣眷优渥，恩宠洊加，复令入掌铨部，司进退百官之权耶？秉铨踰年，以二品考满，加春宫少保，益念逾分。然心切报主，乃迁延五载，始得致政而归。自谓与渔樵终老，不复知有人世事，亦可以衰朽弃置矣，而临莅斯土者，犹以衰朽达于天听，此何以称焉。
　　乙酉岁余年七十三矣。督抚张公荐云：「精神健而德望崇隆，行止端而乡评推服。进退有大臣风节，清贞为士类典型。」巡抚萧公荐云：「德望允孚于家邦，勋劳素着于南北。有应变之才，而声色不大；有守正之节，而圭角不形。」巡按傅公复命，荐云：「正色立朝，听履迈山公之启事；抗疏去国，投簪仿谢傅之闲居。井里型模，邦家耆硕。」时台长吴公请优六卿致仕年七十以上者，余复叨岁夫月米之赐。巡按蔡公复命，荐云：「清介绝人，坦夷近物。年弥盛而操修靡懈，德愈厚而誉望滋新。」庚寅八十，巡抚傅公、巡按黄公会题优礼老臣，复荷旨存问。时黄公复命，荐云：「三朝耆硕，百辟典型。温问虽已新承，特恩允宜载锡。」傅公内召，荐云：「器识鼎彝，勋高衡鉴。去国表大臣风节，居乡见前辈典型。沐恩存问，戴德难名。」

　　●松窗梦语卷之八 
　　铨部纪 
　　宗藩纪 
　　漕运纪 
　　两粤纪 
　　○铨部纪 
　　周官冢宰统百官，均万民。即今吏部尚书，乃天子之相也。职在镜藻羣品，使犂然当于用而不爽。斯可仰副九 【「九」原误作「尤」，据鲍廷博钞本及丁丙旧藏钞本改。】 重付托，下慰百司舆情。自非明如鉴空，公如衡平，则虽朝夕干惕，殚竭心力，亦安能黜幽陟明，以无负国家抡才至意？顾知人维艰，明亦难言之矣。惟开诚布公，令公议所是，与众共扬，雠怨不忌；公议所非，与众共弃，亲故勿恤。则人己两忘，恩怨俱泯，庶可图报塞万一耳。
　　余秉铨日，荐进大寮与所弃置，更仆未易数已；而庶官藩臬，下至郡邑守丞，悉凭考语以为黜陟，检阅为劳。至黜陟所重，尤重台谏之选，内外之察。旧制：科道官缺，例于中书、行、博等官及在外推官、知县行取选授，而一时急缺，则暂以司属改补，未尝局于一官。余选数次，必身、言、书、判皆善，始授台谏，次则授以部属、府佐，着为定例。若内外考察，余以南台京考者一，铨部京考者一，外察者二，尤为兢兢。京考旧例，全凭谘访，多系浮言，未足为据。余尝题准令各衙门堂上官将所属六年以里应考人员填注考语，十二月中类送部院，以凭参酌。注考之后，别有闻见，不妨临时面相订正，以求至当。惟六科原无堂官，听部院径自考察。外考旧例，在京科道无先期备考察之疏，而事后拾遗；南京科道先期有备考察之疏，而事后仍纠冒滥。如抚、按官，凡方面有司，在三年内迁调忧病等项，皆得纠劾，而三年之外已升京堂者，止听南京科道论劾，抚、按不得概参。然大察过堂，部中视为虚文，不知察言观人，亦可验考语虚实，才品高下。岁丁丑大计，余与台长陈公瓒同事，时一典史过堂，署云「耳聋」，例当闲住。余询之曰：「汝有何疾？」对曰：「无疾。」复询其履历，其人应答如响。余顾陈曰：「此虽卑官，部院安可轻黜，以蹈不公不明之罪。」即命之曰：「部院留汝矣。」叩首而去。一典史，故给事中也，以建言迁谪，亦随众叩首阶下。余察其才品堪以大用，即擢司理，寻晋佥宪，使督学闽中。仍语之曰：「仕路升沈，本不足为吾累。所贵随地建明，期树不朽业耳。昔司谏垣，今为邑尉，汝皆安之，占宏抱矣。」后果大用。向非一一详慎，几失两人。大察之不可不谨如此。
　　余尝总览铨务，大较不越数者，时皆题奏为例。今条例之，则以劝惩宜彰、名实宜审、迁转宜近、罢闲宜别、告病宜稽、文凭宜核、考成宜实、而举劾尤宜当。夫赏罚者，人主之操柄，臣下之劝惩系焉。使不明示赏罚，何以鼓动人心？余时严加甄别，举卓异数十人，疏请宴赏，贪残十余人，请旨拿问，乃振肃纪纲一大机也。我太祖时，虽县丞、典史，廉能爱民者，将差行人赍敕奖励，封内醪金币赉之。宣弘时亦宴赏，实先朝旧例。但卓异宜旌，第恐矫伪者得以眩名；贪残宜斥，第恐中伤者得以诬善。举错一淆，贤否倒置，何可不审。若大计中，如老、疾、不谨，类显明易见，非有实迹，自难轻加。惟直谅慷慨者类浮躁，老成厚重者类不及，辨之不审，善类受伤。于此二项，必以轻佻不检当浮躁，以才识谫劣当不及。庶真伪不淆，而名实允当矣。然其中迁转宜近者，以远则职业废于道途，抑且驿递困于供应，委为非便。余每遇有缺，俸浅者量迁而稍迟其资，俸深者暂停而总计其考，皆就近转。如府佐县贰，则迁调邻省；府县教职，则铨选本省；至今为例。其罢闲宜别者，以方面有司曾经论劾为民闲住者，俱于考察时申请永不叙用。如贪酷已甚，前所论劾未尽其辜，考察之时仍从重处。如自愿致仕，不系论劾者，查果才堪用世，行足表俗，不妨叙录。或以微瑕被摘，公论并惜者，亦难概弃。其告病宜稽者，以两京大小衙门官员，告病恒多伪饰。余以查非真疾，不得徇情结勘代奏。或中途患病，及先养病在籍未痊者，必须所在抚、按核实具奏，方与准理。如有托疾党护，俱以欺妄参奏，庶无虚位。其文凭宜核者，以官员到任凭限，定于该科，自有一定不可短长之规，缴凭由于各省，亦有按季类缴，不可违慢之例。近因内外各官，辄称亲戚，求为代领，因而迁延停阁，致令违限；或既已领凭，枉道回籍，虑违原限，告照免提。此皆积弊，应以远近缓急，吏科酌为定限。凡官员到任文凭，务按季类缴，庶无旷职。其考成宜实者，以言期底绩，事贵考成，若兴事不考成，虽唐虞难以治天下。我朝稽查章奏，着在令甲。顷缘人情玩愒，递相推诿，虽题请屡申，而延阁不报。况职专黜陟，所关甚大，或参劾贪污而提关未结，或具奏伸枉而覆勘未回，何以一人心而彰法纪也？必行抚、按，立限查催，督令完销。中间果有窒碍，许径奏请。如或仍前怠缓，参奏究治，庶无废事。至于举劾之宜当者，以吏治臧否，系民生休戚，而全系抚、按之举劾。盖贤能得以荐扬，贪酷得以提问，所操权重，劝惩无难。乃贪酷有司，生民大蠧，今不循拿问之例，姑留以待复命，则未论之先，皆百姓受害之日。是不忍于一官之去，而忍于一方之阸也。中间善弥缝者，以阿顺取容，事营求者，以结纳释怒，能保无漏网乎？如是而欲不肖知惩，何可得也？若夫荐举之数，多重甲科、轻贡举。夫科甲外补，固多砥砺名节，志期远大，然贪肆不检者，亦 【「亦」字原无，据鲍廷博钞本补。】 往往有之，率以过小见宥。举贡固多日暮穷途，甘心丧气，然奋励自立者，不为无人，每以限数见遗。且今天下最亲民者无如州县正官，其次无如州县佐贰。在正官十人之中，甲科居二，乡科岁贡居八，在佐贰则由岁者常十之五。以天下亲民之官，强半取足于岁贡，而概以途穷无用，轻且弃之，安得不消阻意气，自为末路囊橐之计耶？如是而欲吏习知劝，又可得乎？今惟贪酷显著者，径自拿问，招拟明白，然后题请发落，不必纷纷渎奏。若止诖误小过，不碍官常，亦要曲加戒谕，令其省改，不得辄注劣考，阻其自新之路。官与地宜，具奏加衔；不宜者，起送改调。果有不肖，不妨再论；果无其人，不必搜求。若夫荐举，只当考其贤能，不必更论科甲、举贡。或烦冗州县偶缺，许以小县才能官具奏升调；紧要县分偶缺，许以岁贡州县佐贰教职才能具奏升补。以至纳粟吏员等项，果有才能超卓者，亦许奏补以府州县佐，但不推升正官。岁贡知县累属荐扬者，亦查照旧例，一体行取，选授科道，并推升两京部寺等官。则卑职亦欣欣奋励矣。因忆往日有沈宪副，莅吾浙时，以海上盗劫居民听勘。夫沈莅任未久，事在前官，监司承时宰风旨，欲劾分守，波及分巡。无何，时宰被僇，事勘未明。郑迁江右宪副，而沈反坐不及听调。如此举措，何以服人心哉？因知举劾之贵当也。
　　然而士人待次铨曹者，亦多途矣。如甲科取选，以重始进，近有以十数五数为限者，亦借成数以示远嫌之意，不载令甲。但开选人多，可以酌量成数，以后渐少，自难定限。二三七八，仍照常行，何得拘也？举人上选，惟凭一日之试。上卷同知、知州，中卷知县，下卷通判。此以文为高下，维试吏见才，当公荐举，以示激劝。今抚、按荐扬，通判鲜及，殊失公平正大之体。如有贤能卓异者，必与同知、推官并荐，部中亦一体升转。因仍之弊，何可袭也？贡途非能限人，祇缘循资积岁，志气销磨，暮年衰朽之人，不胜委靡自弃之意。近奉新 【「新」原作「裁」，据鲍廷博钞本改。】 例，督学者严选于起送之时，老疾者汰除于到部之日，不患不得其人。部中考选，上者授以府佐县正，次者授以州县佐贰。委靡积习，何难起也？官生一途，原与贡举一体取选，法近太骤。近议正历上选八年，杂历上选十三年，法阻太难。况近年就选人少，遂将本项应选员缺，除补别途，事属未安。余尝定为正历五年，杂历九年，俱准取选，庶藉少壮以宣力效劳，亦激厉成全，不使沈溺也。王官长史以下，递许保升本府员缺。其保升服俸，惟进士举人年深，亦得荐升三四品服色。自隆庆中参究一二，今后皆属抚、按查访贤否，比照有司事例，一体举劾，听部黜叙。但王官名曰辅导，实则闲散。本部填补，皆以才品稍劣者处之，为其职不亲民。若欲照荐外迁，前此并无举行，不能破例以开径窦也。吏员效劳诸役，部中既试其能，临选又课法律，尝因缺拟官，未尝因人褫缺。若吏办，有力者往往趋户部见行办纳事例，以为快捷方式。其余一岁六拨大小九卿并翰林、科道各衙门者，约计千余，皆供实历。间有贴役私代，宜行禁革。庶免积猾夤缘为奸，而职员亦不至滥授也。夫此数者，其当因才，区别则异；其当假以岁月，久任则均。盖久任之法，历代用以弘化保民，而汉世得人尤盛。迨我祖宗朝，官多积岁累功，民亦乐生向化。承平日久，士习渐靡，竞进之心炽，苟且之习成，递转频烦，资格拘泥，民生未受实惠，举坐此也。今必诸司尽律以九年之制，势固难行。余时酌议，先责成于守令。盖治道民生污隆休戚，惟视守令得人，比于他官更为紧要。今后但以两考为期，知县历俸六年得升，知府、知州亦限六年方为升转。如历三考，知府得升布政、宪使，政积尤异者，照先朝旧例，超升在京堂上官。不及九年者，升参政、副使。知州升佥事、郎中、员外。知县升科道、部属、同知、知州。其有才不宜于地者，年资未及，则互转一二，以更易之。浅于前必令深于后，超于后必其淹于前。庶在外有位，不萌幸进之心也。内如科道、部属，往年历俸至八九年，今才稍优者，不过四五年即升京职，稍劣者数数外迁，人无固志。若能不拘一岁两升，听吏部随时抡选，才优藩屏者，升参政、参议，谙习法比者，升副使、佥事，加志牧养者，升知府，器识宜内者，升少卿、寺丞。大约六年上下，升寺卿、参、副，三年上下升议、佥、府、运。间有才不足以称其官，官不足以展其才者，虽年浅亦量处一二，以儆动之。庶在内官司，不薄外任之职也。然综核吏治在巡按，厘正士风在督学，故巡按必须差满方可议升，若未满即升，则巡历未周，施为必有未竟，何以核吏治而惠民生？督学必须三年方可议转，若任浅即转，则岁考未遍，化导且有未周，何以肃风纪而移士习？余尝备兵潼关，代殷宪副后。彼以壬子冬出关，至甲寅秋，未周二岁，复入关为左辖。其间自秦而汴为大参，由汴而浙为宪使，由浙而晋为右辖，后复由晋之秦。所至皆不数月，四省往来之程，不知凡几千里。其于地方损益利弊，吾不知何如也。或曰：「久任良法也，顾限于资格，则庸碌怠惰者便于历级而升，奇才异能者何能脱颖而出？」余以资格不可废，废之则簿籍可置，限制无禁，法不画一，何以遵守？况以羣千百人之才品，取决于一二人之耳目，吾恐智虑难周，日且不给，启觊觎侥幸之心，务诈伪贪求之术，弊将如猬纷出，可胜道哉！然其间自有不泥于资格者，谓宜量才授任。以要重之任，宏巨之务，待非常之才，使得以见所长。以责任之轻， 【「责任之轻」，揆之文义，疑当作「责轻之任」。】 闲散之局，待才器之小，使循资叙迁。则用资格而不纯用资格，何至法之弊也。若夫守一定之法，须任变通之人。有治法而无治人，即成周纤悉具备之法，不能无弊，仅一铨曹资格云乎哉！
　　○宗藩纪 
　　国家分封王府，颁给禄粮，亲亲之恩，备极隆渥。然而纪纲法度，载在令甲，亦懔不可犯。夫是以恩威并举，知劝知惩，永保福泽于无疆也。然余以为亲亲者仁，不得已而裁之以法者义，故必仁尽而后义乃可施。今不先议禄粮，而遽及于防范之法，非所以明祖宗亲亲之仁也。
　　国初，亲王岁禄五万，他赐予尤多。不数岁，裁为万石。后以民贫赋少，给代、肃诸王仅五百石，多至千石。夫当国家全盛之时，不加赋而夺之禄，以为宁俭宗室，不可以耗国计、疲民力也。又祖训：凡将军以下有才能者，得改官升转，如铨选法。夫既富贵之矣，犹不绝其仕进，所以作善良之心，消怙恃之气；圣祖远虑亦可绎思已。余尝南之粤，东走淮、凤，西入秦、晋，大都得宗藩之梗概，佥欲请田自给，佥欲试官自效。而司宗籍者格于祖训，辄咋舌不敢上请，惟因循退托，正犹不绝薪止火，而扬汤止沸，无益明矣。
　　夫王府始封之时，宗仪位数，大略相等，支给禄粮，简省易办。二百年来，宗支繁衍，多寡迥异。如陕西一省，建有秦、韩、肃、庆四府，禄粮均有抱欠 【「抱欠」疑是「拖欠」之误。】 ，肃最少，庆次之，秦差多，韩为最，以宗支莫众于韩，故积欠独多。今平凉府一十州县，额征边储禄粮共计一十二万七千九百八十余石，历年所完，有五七万者，有三四万者，甚有一二万者，以致迫于穷乏，不顾礼义，凌侮有司，肆无忌惮。如广西靖江王府宗支支米者一千一百有零，幼者不知凡几，宗室养赡银计五万一千九百余两，俱于桂林等府州县卫所额派秋屯折粮，又湖广每年协济一万五百两，犹且不给。旧未偿，新无补，因而薪 【「薪」原作「新」，据文义改。】 米控诉，或家人抱告，填满司门，逼近几案。在彼之词既直，在此之应实难，奈何不为之长虑也？考求其故，咸谓膏腴之地，盖为宗室占买，而应纳税粮，又复恃势不纳。夫以额定有限之粮，供积渐无穷之禄，虽多方措处，终不能足其应得之数。势难禁其置买民业，但既受民业，则惟正之供，自当出办。乃今买占滋多，逋负日甚，税粮之征输既少，常禄之供给愈难。须自今预行州县，将各宗室见种民田，尽数查出，就于本宗禄米放给之时，即照数扣除。庶官司免征催之劳，而宗室亦少欠负之禄。此救弊之一策也。然此不过待宗室之有力者耳，至于贫乏者十居五六，甚有室如悬罄，突无烟而衣露胫者，亦病极已。余尝辖关中，司其事。时韩府宗人融燸等倡众出境，聚集数十人，拥入会城，告请禄粮，欺凌官府，有司不能禁。余邀致数人，以情理喻之，延致公所，给以薪米，乃以别项钱粮，曲为借处一二，以应其请，始令送归。仍白抚院，参论为首者数人，送发高墙，以全法纪。后抚院诣固原秋防，道出平凉，韩府宗人拥众郊诉，抚院少示声色，彼遂倚势相抗，甚至毁伤舆从。自后抚院，皆枉道避之。余继抚关中，复道出平凉，以抚臣体统，不宜令宗人轻视。时藩、臬以下，皆止余勿往。余谓：「我以礼待，彼安能以无礼加于我哉！且抚按百姓，吾责也。岁久不往，安知无困穷冤抑无所控诉者？」乃遂行。将入境，预戒巡行者毋拒陈告，不论宗室诸人，凡有呈状，悉为收记，令归听示。余乘传徐行，宗人纷然而前，各收呈散去。既入院中，犹有向门下请白者。余令有呈者收进，有事者传入，慰以人众不便相近 【「近」鲍廷博钞本及丁丙旧藏钞本皆作「迎」。】 ，可毋入也，众始退去。余检诸呈，批发长史，令查可施行者，一一申请，大抵皆为禄粮耳。尝考宗正籍，在嘉靖中叶，见存者一万五千余。隆庆初年，丽属籍者四万，而存者二万八千五百有奇。以禄计之，不下八九百万。设一再传，而后生齿十倍，禄亦十倍。宗人有益禄，而天下无增田，此势之所必极，而恩之所必穷也。失今不处，愈不能支。既不给以应得之禄，而有司奉行条律，一切以法绳之，令摇首触目，资身无策，则安所归命也！
　　余尝经晋之蒲州，会襄垣王西轩者，年七十余矣。见其二子，曰三峯、曰四峯，宴会中慨慷谈时务，上下今古，皆凿凿可行，惜置之无用耳。使国家开入仕之禁，俾得展其经画，非汉向、唐勉、宋汝愚之流亚乎？寻会山阴王龙田者，质实好古，被服检身，一如儒者。其子元峯丰姿异常，雅善诗文，喜为议论，多招致远方英俊，此何减东平乐善，河间好贤。使国家赐诏褒嘉，或授宗正之职，以风励宗人，亦鼓舞之一机也。
　　今王府宗室，多在西北，而豪横纵恣，肆行无忌，亦多在西北。不惟聚众呼号，凌辱官司，且有招集奸暴，羣为不逞者矣。不惟宗人踰制犯禁，越关妄奏，而嫔妃姬妾，亦有以内臣护送，诣京奏事者矣。余甚为国家法纪惜、宗人风俗惜也。南粤惟靖江王府中十三辅蕃衍为最，悖理违法亦为最。自嘉靖中本王因公科扰，致疏亲睦之情，诸宗遂恃族党之强，几亡上下之分。由是朝祭、画押等礼，一切不行。积习骄顽，无所顾忌，悖理犯法，纷纷效尤。逮至背违法纪，不发高墙，禁制闲宅。夫高墙负累解送之人，而约束惟谨。若闲宅，初议王府差委内臣旗校，有司差委巡捕官员，内外防禁，锁钥封闭，五日一启巡风，人役昼夜守护，不许私自出入、交通外人，防范颇周。近因羣宗构怨，以致众庶乘机殴辱官校，纪法荡然矣。若非敕谕训戒，责令亲王钤束，恐不能不贻地方之害也。若凤阳高墙，拘禁日多，屡宜释放。嘉靖中遣内官章寿等释放，不下五百人。隆庆初年，余奉恩诏，首 【「首」原误作「旨」，据鲍廷博钞本改。】 释郑王厚烷并周府、鄢陵王府镇国中尉勤熨、朝■〈土冒〉等，遣官送归原府。他如倡众出境，越关妄奏，禁锢十年、八年以上者，一体放释百五庶人。及查见监重情帅伏王等六十起，尚有三百八十一人。夫以天子懿亲，过恶未甚，概圄之一城之中，而不时释放，固非所以示恩；以恶极罪大，既困辱之，而犹给禄粮与宗人无别，亦非所以明法。余以为诸降庶人者，宜与绝封庶人同禄；而罪黜禁锢者，宜视齐民监禁者稍优，而不使同于无罪。至于郡主、县主以下，如将军、中尉之禄，皆限半给，余皆量给婚资，渐次裁抑，亦可岁省数百万之虚名，而俾得沾国家之实惠。亦委曲图维之计也。然创始必虞其终，傥少议减削，一时怨望，聚众喧哗，谁任其咎？第计目前，补偏救弊。余抚关中日，尝以韩府宜行七事条请：一曰补禄粮以济窘迫，二曰肃关支以息纷扰，三曰正体统以便钤束，四曰补额员以资辅导，五曰严门禁以惩远出，六曰别庶人以正名分，七曰严防闲以戒不虞。此宁独韩府宜行已哉！然此乃一时之权宜，非万世之长虑也。天地生财止有此数，麟趾瓜瓞绵衍无穷，以有限供无穷，势必难久。余以不弛禁、不受田、不入仕，则宗人之禄日积月增，前者之欠负既无完期，后来之增加愈难给授，司宗籍者奈何不为之所也？
　　○漕运纪 
　　漕运乃国家重计，国初自永乐移都北京，军国之需尽仰给于东南。时漕渠之功在江淮以南者，平江伯陈瑄为大，在齐鲁以北者，尚书宋礼为多。永乐初，北京、辽东军储不足，瑄帅舟师海运。后疏清江浦，引水由管家湖入鸭陈口进淮。就管家湖筑堤长亘十里，以便行舟，浚仪真瓜洲以达潮水，凿吕梁二洪以平水势，开泰州白河以通大江。筑高邮湖堤，堤内凿渠，横亘四十里，又治邗沟，始通江淮。礼治济宁，修会通河，置十五闸。复黄河故道自祥符鱼王口至中泺下二十余里，以杀水势。又于宁阳筑堽城坝，遏汶水尽入漕河，泄海丰大古河凡四百五十七里。自是挽漕京师，大为便利，遂罢海运，而法日益详。然始犹自淮安用运船载三百石以上者，运入淮河、沙河，至陈州颖岐口。趺坡下，用浅船载二百石以上者运至；趺坡上，别以大船载入黄河，至八柳树等处，令 【「令」原误作「今」，据鲍廷博钞本改。】 河南车夫运赴卫河，转输北京。其间滨河置舍五百余，以居运卒，置仓五十区，以便积贮。故事不壅，而兵不疲也。自后直运历经年之苦，修浚经累岁之劳，艰苦万状，不可胜言。迩来弊增于积习之后，政隳 【「隳」原作「堕」，据鲍廷博钞本及丁丙旧藏钞本改。】 于姑息之余。军卫有司，人持异见，兑运交纳，挂欠迟违，则漕务宜议。
　　夫漕务统于把总，领于旗甲。余以把总宜每年更代，一员督催交兑，粮完押帮赴京上纳守掣，通关回南；一员在省徧历卫所，严督掌印指挥千百户等官，选补旗军，修造船只，追补旧欠等项，预整来年事务，听候新粮派到，即督各官前赴水次交兑，完日就便赴运，限五月渡淮，毋及河溢。若旗甲、领运，往往中途侵盗，以致临仓挂欠，良由旗甲不得其人。向属卫选，不公，近由府选，但势分悬隔，军旗虚实，既不周知，视点选为故事，以致殷实之家，爱惜身家，多方规避，而积年奸顽，乐于充补。又撑驾众军，数常不足，临期乏人，随处雇倩。本系乌合之人，通同侵盗，势不能免。须委公正有司，徧历卫所，吊取军册，不分屯操，如官吏监承，除本身外俱听从公拣选，以殷实者充之，务足十二名原数。敢有故违，许令参究。然旗军远出，父母妻子皆赖月粮养赡。今有预给半年者，有经年不给者，以致众心不服，易于犯法。及责赔补，辄先逃避，无产堪变，贻累各官。宜通查各总军丁，除预给半年月粮外，见以四月给散安家，将两月每石折银五钱，申解司府，转发该总解京，完补积年挂欠。若交兑粮米，亦要悉遵议单事例，晒扬干洁，两平交兑。如有仍前怠玩者，听凭参究。其它漕政诸务，节经督臣区画，备载议单，严明详悉。但人心易于玩愒，申饬贵于及时。余尝条列五事上陈，载入议单：一申严降黜以慎交兑，一申禁囤户以速交兑，一甄别运官以益漕政，一专任提调以济厂务，一复旧穵运以苏困累。亦漕政之一助也。
　　若夫输运帆樯，必由河道。每岁舟千艘、粮万石，渡江淮以泝黄河，从此浮济入汶，踰沧瀛而达通惠，皆藉渟溜疏通。其中设堤岸以束奔腾，建闸坝以时启闭。虽浚凿排瀹，运用赖于人谋；而转徙变迁，缓急难调水性。迩者徐、沛数十里间，巨浸滔天，漕河失其故道，以致舟楫不通，粮运阻滞。近乃集财纠工，旋议开凿。议漕河于北，有云宜引沁水者，有云宜开胶河者。夫沁水之流甚微，即引之河渠，不足济长川之势，是画饼耳。胶河之议已举行，未见其利，先被其扰，所费不赀，又毋论已。孰有灼见功之可成，建必然之画者？且齐鲁之间，地广人稀，一望萧条，恐生不虞，是石田耳。故议北河，但当不时葺堤补缺，浚壅泄溢，使故道无滞，则停留冲激之患皆可免矣，策无奇也。议漕河于南，则江淮之间有宝应、范光二湖，最为危险。其湖约长三十余里，东西广阔，一遇风起，水涌浪高，往来舟楫，俱难驾御。东风急则牵挽难留，飘荡出湖；西风急则扑击岸石，船屡倾覆。不惟飘失粮米，往往淹溺旗军，实为大患。思得高邮湖往年添筑内堤，舳由中行，至今便之。今宝应比照前规，修筑内堤，亦百世之利也。若云宜循元人旧踪，仿国初平江故事，以复海运，则先达丘文庄浚尝有说焉。要亦以为兼河海之运，则可循转搬之法，以省直达之费，申休番之令，以息膂力之艰耳。此虑漕河或阻，亦不得已而为海运之说，漕河通则海运之说绌矣。
　　余尝督漕，奉穆宗恩诏，奏免带砖，以免牵挽之劳，省交纳之费。值夏镇河决，事干河道，疏惟引咎自责，奏免旗军赔补。凡以漕挽之役，转输暴露，尤可悯也。兹欲使之出入 【「入」原误作「人」，鲍廷博钞本不误，今据改。】 风涛，踯躅于不测之渊以待命，即有利国家，余不忍言。矧兑运长运，老岁月于奔忙，正耗除耗，剥脂膏于溪壑；积债催役，而偷生虎狼之吻，露居野宿，而委身鱼鳖之乡？悠悠天堑，几何而不为漕役之陷阱耶？
　　○两粤纪 
　　尝谓两粤之盗如深秋落叶，扫尽复聚。当事者不先时扑灭，迨其燎原，用力难而成功不知其几倍矣。余在粤时，山瑶海寇纷纷流毒地方，征剿殆无虚日。盖种类众多，积习难驯也。山寇犹易剿除，若海寇出入江海，扬帆鼓枻于波涛震荡之中，自非生长海滨，熟谙水战，岂易奏功？余观粤以东崇冈巨浸，内则山寇巢穴，累千百计，外则海寇侵突，借日本诸岛夷为爪牙。流劫纵横，民多废业；踪迹诡秘，兵难驰骋。间尝并力于西粤，以西乃岭表边鄙，为湖广藩篱，居东粤之上游，内环万山，瑶僮渊薮，外■〈扌戹〉交南诸蛮夷，郡县虽多，赋税实少，恒多资藉于东。明兴以来，两广建官置守，讫无定议，寇乱亦无宁时。
　　宪皇帝加意遐荒，拔参政韩雍为都御史，假以不次之柄，超度常规。当是时，兵马钱粮皆于南京料理，选调两京、江西、湖广汉达官军不下二十万，物力充盛，故所至如摧枯拉朽，无不歼灭。彼雍诚异才，亦委任权力不同也。嘉靖初，广西田州、南丹、向武、镇安、上思、龙州诸处，叛服不常，屡烦征讨。自新建伯王守仁至日，尽释其罪，议立土官，建置衙门，以夷治夷。听招效顺，安居乐业，且复出兵应调，驯善等诸齐民，至今帖然。是韩则以剿建功，而王则以抚获效。然始剿终未尝无抚，先抚后未尝无剿，可以相时而动。
　　且以彼己之势言之，彼有五长：重利轻生，一也；獧捷惯战，二也；狡猾顽憸，三也；据海为势，素习波涛，四也；结连内外，声息预闻，五也。且虎哄狼吞，藉粮于我，胜则毒噬无厌，负则飘扬远遁。而我兵有七短焉：将不知兵，兵不习战，一也；乌合未练，胆怯陈摇，二也；兵徒未选，老弱易靡，三也；陈伍未肃，进止无节，四也；波涛汹涌，神冲目愰，五也；战舰后先，彼此观望，人怀规避，莫肯争先，六也；佛郎机铳，木城难御，一舟失势，羣胆随丧，七也。是彼五长，以杜其内外相援为急；而在我七短，以选将练兵为要。盖海上之寇，每结山寇为心腹，故欲剿海寇，当先除山寇，欲除山寇，当整齐约束齐民。夫两广山峒联结，民瑶杂处，往往勾连固结，恣肆猖獗，焚劫杀掳，岁无宁日。今欲计图安弭，须严保甲。大约每乡分为二甲，每甲选择一人，立为约长，分立约甲十人，互相约束。每于农隙，帅众操演，盗贼窃发，集众截杀，解报军门，一体给赏。如有不行救护者，送官惩治。至如巡司哨守官兵，分定界域，一遇警报，协同截杀，亦照乡兵论其功罪。各乡兵民仍须互加觉察，时加侦探。间有不逞之徒，潜通贼党，接济硝磺军器者，许众即时报官，毋得容隐。庶齐民有所惩创，不敢为盗。即瑶僮之人，岂性与人殊，不好生恶死，自甘盗贼哉？彼其中膏腴田土可耕，漆蜡等物可供，食用不患不足，惟阻于声教，无路自新。若使处置得宜，安其土俗，顺其夷情，就中建立官司治之，听得出山贸易，共遂乐生之心。如瑶总、瑶老中有才能出众，堪管几巢、几里或几百里，就令推立头目，率领所管瑶丁，各分疆界，自守一方，众果信服，即以其地与之，以为世守，传之子孙，军门先给冠带。如有别起贼徒越境侵犯，或越江行劫，许令擒斩解报，从重给赏。三年无过，比照田州事体，授以土巡检，又三年无过，加升土知县。以后一体递升，听得世袭。原耕田地，永免征科，亦不令充兵远调。如自愿立功报效者，听其呈赴军门，准与调发，有功一体升赏。沿江一带，辟地立墟，许以各色货物两平交易。如此则居处宴安，服饰鲜丽，回视茹毛饮血、霜行露宿、潜窥劫夺、鸟惊鼠窜，岂不大相悬哉？所以甘心为盗者，要亦始由迫于饥寒，继被诱于贼党，因而劫掠拒捕，积恶累罪，渐不可悔。哨聚则势难解散，听抚则心怀疑惧，亦不得已为苟延之计耳。有司招抚又非实心，或诱致杀降，或姑置俟衅，未尝推赤心以置人腹也。各将领贪功喜事，视为奇货。于是招者屡叛，兵连祸结，征调烦劳，财力匮竭，而两省之民，始嚣然丧其乐生之心矣。此以待于民且不可，何以抚安反侧哉？
　　议抚不可，则有进剿，乃诸道出师，或舍难就易，或弃水入山，奸避 【「奸避」原作「奸僻」，据丁丙旧藏钞本改。鲍廷博钞本作「迁避」。】 逗遛，心多携贰，兵既分属，概无统纪。以致各处贼徒日渐滋蔓，威愈亵而事愈难，此实置叛逆而不剿灭之故也。且雷霆之威，不哓哓 【「哓哓」鲍廷博钞本及丁丙旧藏钞本皆作「遶遶」。】 天下以求击人，而人自畏之，为其震荡发舒，奋迅难测也。使轰轰焉日遶天下，而置叛逆不击，人将玩易视之，何以彰雷霆之威乎？余以盗贼愚顽冥悍，若非一大惩创，何以荡濯妖氛之气，以享宁谧之庆哉？然两广巨盗，山寇居十之七八，海寇居十之二三。近如曾一本、余干仁、林道干辈，则称雄于海上，如黎汝诚、黄朝盛、李应孙、李汝忠、许永等，又倡乱于山中。其余若海丰、归善之人万峒、葫芦輋，和平之岑冈、长乐、兴宁、程乡等处，德庆、新恩、会宁、清远之罗傍、红嘴、大罗等山，广西之古田、凤凰、宾州、八寨、府江等巢，依附声势，肆无忌惮，杀掠人民，占据田业，遍地皆盗区矣。时又有安南夷目莫福山、莫文明、莫中正等奔赴西省，奉旨分发安插肇庆、韶州二府及清远县养赡，而频年供给，苦于不继，余时奏闻发回。日本第三倭王与倭酋迷沙湿波跟等驾船浮海，率众前来，屯聚平山，负险劫掠，时统大军歼除殆尽。自后有宜山、大小都亮之捷，全伙扑灭；惠、潮、韶、肇之捷，则广、肇翦其渠魁，惠、韶获其丑类；宾州、渌里、渌闇之捷，则撄其负嵎之势，制其出柙之凶；岭西阳春、电白之捷，则东击西奔，土崩瓦解，巢穴荡平，根株悉拔。亦敉宁山海之一时也。但海上之寇，道干虽已招抚，而一本犹黠骜难擒。向非大将得人，何以率先士卒？夫一本乃吴平遗孼，素习凶悍，狡猾尤甚，出没波涛，流毒闽、广。先年盘据深澳，两省合师进剿，被其溃围逸出。自后阳顺阴逆，屡招复叛，积恶既久，胁众渐多，焚劫乡村，掳集船只，抗拒天师，势将以乘我之怠则兽聚长驱，饱我之利则鸟散飘忽，瞬息千里，莫可追袭。后得总兵俞大猷，素居海滨，习知水道。彼云「广集兵马，多造舰舸，四省合围，期于必克」，诚胜算矣。但分两省之将领，联数百之兵船，遥制于海洋浩渺之间，各官兵有彼疆此界之嫌，怀分功计利之意，心志不齐，应援不力，其势固难尽合，若臂指相使之顺也。余以誓师决计，必须事权归一，而后调度可施，统驭无碍。即福建官兵，亦应听两广节制，齐心戮力，庶易成功。后奉旨俞允。余方解绶而一本就擒，计诚得也。先朝韩雍去任，两粤分抚，事不协一，盗贼益炽。乃复以言官议，仍用雍总督。开府苍梧，实自雍始。梧本两省交会之区，诸蛮盘据之地，必藉重兵弹压，始可詟服羣凶。彼时调兵三万，戍守镇城，分布要害，后盗贼稍宁，减至万名。所以贻东西百年之安，良有以也。嘉靖末年，复设巡抚，专任广东，一应兵马军饷，官员贤否，征剿事宜，往往不行关白。乃复议减戍兵，又议扣留粮饷。夫梧镇戍卒，彼时止存四千，势已薄弱，盗贼纵横，东灭西起，势几不可支矣。今并四千更欲减之，防守不周，溃乱四出，异时推究祸本，谁当任其咎者？且两广盗贼渊薮，大者啸聚山海，党类数千，必调遣狼兵，招募浙、福之兵，足以剿除。其次羣盗投闲抵衅，突出焚劫，随时随处有之。正戍守官兵之责，每有擒获，因之惊骇解散者尤多。今谓无益撒去，吾恐贼无忌惮，愈肆猖狂，势不能不议复设也。梧镇兵饷，岁费十万余金，皆取给于南雄、梧州桥税，及广东折粮银两。自分镇之后，饷有定额，逋欠日多，岁入不过八万，尚亏二万。自隆庆以来，太平桥税，自南而北税者解广西，自北而南税者解广东，又岁减万五千之数矣。若再加扣留，则日侵月削，梧镇益不可支，而广西全省亦可弃置不守矣。夫治兵必先财用，财裕乃可振兵，故虽平居无事，给兵粮，除戎器，尚不可使有不继，至举大事、动大众，岂可使积贮缺乏哉？语云：「兴师十万，日费千金。」当事者奈何易言之乎？此非所以明职守而一政体也。时廷议是余言，罢东粤抚臣。后余秉铨日，又复设。余以山贼每连海贼而出入，故所重在海，诸郡独倚潮为门户，故所急在潮。惟漳、潮一带，皆经海道，故御潮急则贼退遁漳之澳中，御漳急则贼横逸潮之境上。往者广东巡抚之设，专驻广城以御海寇，兼防山贼。大城所参将之设，原为联束 【「束」原作「东」，据鲍廷博钞本改。】 漳、潮水寨，以备不虞。卒以两省议论互异，寻皆奏罢。自今计之，添一重臣即兵力以瓜分而益弱，事权以鼎峙而皆轻，况广东、福建各有海道副使，兵防事宜，原非乏人管理。今惟以监军副使驻札潮州，与东莞海道、福建海道相为犄角，以巡抚标下官兵分属参将统领，驻札潮、漳，防守应援。或平居无事，各驻省城，居中调度。山贼有警，则广东者出高、肇，福建者出武平；海寇有警，则广东者出潮、惠，福建者出漳、泉。共切震邻之恐，一如唇齿相依。毋以分土为限，视若秦越；务俾威声震詟，氛祲消弭。庶事无烦于更张，自可行之永久。
　　虽然，事权一已，阃以内督臣制之矣；然阃以外惟君制之，所恃以鼓舞振作于一方者，恃朝廷之赏罚耳。赏罚不明，虽尧舜不能以治天下。故易称「明罚敕法」，书言「毋迪显僇」，凡以法纪不可以不饬也。余观王文成坐缚思田诸蛮，计擒八寨反侧，劳绩着已。捷闻，而时宰忌勋，竟停恤典。襄毅平修仁、荔浦诸洞，直捣大藤峡，功至伟矣。班师而辅臣谤议，寻乃罢职。余镇粤时，东省失事，罪不及抚臣，而余乃降职闲住。及平山盗平，抚臣晋爵锡金，而余仅复职听用。嗟夫！以功受罚，宁独文成、襄毅然哉！善乎陆贾生之言曰：「将相和调则士豫附，士豫附，天下虽有变，即权不分。」知此，可与谈粤事矣。

　　●松窗梦语跋
　　闻之先大夫曰：「文者气之所形，气形而理寓焉。」是故理不足以上推天文，下视地理，中述人事，卑卑采古先之唾余，裁子史之绪论，自以名溢缥缃，飞云卷雨，学穷篇牍，江流川注，而不知略其精英，收其芜秽，此买椟还珠，宋人犹然笑之，欲以窥羲黄灏噩之风，究坟典精微之奥，漂唐流虞，出姬入孔，是使蟁负山，河伯向若嗟望洋也。故曰：「惟有理而不朽。」古称文章，亦云不朽，以此哉！先大夫年二十余入仕，几七十始致政。宦途四十余年，因时树立，随地建明，体国经野，殚厥心力，于是有宦游纪。宦辙所至，几遍海内，名山大渎，多所涉览，于是有四游纪。内夏外夷，古今大界，蛮夷猾夏，于今可虑，于是有四裔纪。士首黔黎，宁同商贾，农夫代耕，工人足器，于是有四民纪。天垂地呈，幽明异故，俯仰之间，森罗一掬，于是有象舆纪。物有常变，吉凶攸判，证以人事，应若合符，于是有灾祥纪。乔夭灵蠢，形形色色，触目遇之，自然生意，于是有动植纪。盛世人文，一时变异，祸福倚伏，惟善是师，于是有遇闻纪。余庆由积，成名何执，先规已泯，方技徒闻，于是有德艺纪。昼官其思，夜栖于腹，梦觉之关，神明来舍，于是有梦省纪。坤职承干，代为辅理，剖厥直枉，遏扬休命，于是有忠权纪。抚时感怀，茂对物育，忧世乐天，循环无已，于是有序俗纪。百僚师济，宗支瓜瓞，孚威并行，衡量斯得，于是有铨藩纪。军储大计，以食足兵，东西寝息，南北底定，于是有漕粤纪。总梦语凡三十三纪，□天地人之撰，未能广载博取，而名理 【下阙】 
　　松窗梦语 元明史料笔记丛刊 （明）张瀚撰，盛冬铃点校，北京：中华书局，1985.5第一版，1997.11第二刷
