西子湖拾翠余谈
    卷上

    浙江谓之渐江，出三天子都。
    西湖一名上湖，以石函桥下又有湖，故以上别之。旧周三十里，今仅半耳。
    东坡《六一泉铭》有云：虽江山之胜，莫适为主，而奇丽秀绝之气，常为能文者用。故吾以谓西湖，盖公几案间一物耳，岂直每将公事了湖中耶？
    钱塘门外尉司，宋承平时号八仙裕陵。览《西湖图》有“真仙尉”之语，故建真仙亭。苏子瞻帅杭，率宾客常游，作英游阁。林和靖访谢尉，赋《秋水芙蕖》诗，为咏物楼。陈后山兴寄高远，形于篇什，“愿得终身为御寇”，亦可想其盛也。南渡后弗存矣。
    坡公书林诗后云：“吴依生长吴山曲，呼吸湖光饮山渌。不论世外隐君子，佣夫贩妇皆冰玉。”
    《蓉塘诗话》：汤仲友咏西湖曰：“山色波光步步随，古今难画亦难诗。水浮亭馆花间出，船载笙歌柳外移。过眼年华如去马，恼人春色似游丝。六桥几见轮蹄换，取乐莫辞金屈卮。”
    王玉遮云：从武林门人，风景大都似两都，人家门外悉是冬青树。杭《志》云洪武间都指挥徐司马所栽，今有如拱者，当犹是其旧植。苍翠鳞鳞，屋瓦尽碧，如山家青霭，人从树里行，不见赤日。小楼廛户，副以短扉，纬萧作垣，加墁其上。多奉浮屠氏，每慧灯不戢，即千家为墟矣。妇人低鬟，胡粉傅面，跷尖自喜，都作女郎，又类倚门伎。小儿白云椎髻，美少年翩翩游侠场。盖山川清淑，生人韶秀，亦如吴中也。
    从钱塘门出，山色层层，如芙蓉千片，欲插入人鬓。
    保叔塔院有黄鹤山樵《海天落照图》，在左壁上层，今剥落矣。
    大佛寺殿内有沁雪泉，深广可二尺，大旱不枯。
    沈长卿幼宰《咏孤山四贤祠》云：“衡山高隐白衣郎，勉绾人间刺史章。请郡来杭开六井，顿教斥卤化仙乡。”“香山风雅负诗豪，长庆曾将纸价操。卧阁公余无别事，两湖葑积仗君捞。”“眉山才品最风流，岂是寻常肉食俦。度牒乞将三百道，浚湖功绩永千秋。”“孤山处士擅清名，梅鹤相依远世情。卜得小山成大隐，耻随法驾振尘缨。”
    欧公云：汉身毒国，亦号捐笃，后改为乾笃，又曰乾竺，今遂呼为天竺矣。
    田香宇诗“葛川有路呼圆泽，花冢无人识茜桃”之句，盖姬前身任侠，乞莱公葬天竺也。
    林君复诗：“山水未深猿鸟少，此生犹拟别移居。直过天竺溪桥畔，独树为桥结小庐。”然则当时三竺，盖亦僻矣。
    灵隐寺桂，为月中种，宋天圣中秋降灵实于此。状若珠玑。一云气香而色紫，芳丽可爱，为名紫阳花。
    北高峰有七级浮屠，火后惟砖甓存。南海邓林句：“扪萝百折上嶙峋，世界仙凡到此分。”
    呼猿洞，宋僧智一善啸，有哀松之韵。尝养猿于山间，临涧长啸，众猿毕集，人谓之猿父。
    两山雷院傅庄，是张功甫玉照堂旧基。今香雪亭有梅千树。
    香林洞，岩内深窈，通人往来。枕流亭内有无竭泉。
    石面桃，在翻经台之侧。生于石面，每年结实甚大，谓之灵桃。政和间归于京师。
    杨梅坞，在南山，近瑞峰石坞内。有金姓妪，以腴美闻，其家杨梅甚盛，所谓金婆杨梅是也。
    张伯雨卜居西湖散花滩，其墓在南峰灵石山玉钩桥之南，为雨卖玉钩所建。墓久颓废，姚公绶重葺之。
    灵鳗井，在凤凰山梵天寺内。先是，四明阿育王山井有灵鳗，传云护塔神也。后钱氏迎育王舍利归国，井中鳗不见。钱氏于寺廊内凿石为井，而鳗常现。
    净慈，倚南屏山，周显德二年钱俶建。南渡间，毁而复兴。山门高栋，可当他寺宝殿。殿三倍于门，罘罳百丈，龙象如山，皆非他刹可侔。东廊构田字殿，贮五百尊像，作四层，相背坐，尊尊异形，位置曲折多迷。
    永明禅师名延寿，日诵《法华经》，群羊跽听，弟子一千七百人，时号慈氏下生。《山居》诗有“荣来祗爱添余禄，春过谁能悟落花”，又“浮生但向忙时过，万事须从静里观”。其道场在净慈寺，灵塔在大慈山，岁久为民墓道。万历乙巳，法裔大壑询之老农，掘得石匣，拾舍利十粒，灵骨俱在，今移置净慈后山起塔封焉。
    吴山第一泉，凡五眼，银床石井，操罂汲者成市。金鳞于牣，殊不为潜。
    由大井巷北，人家夹磴道居，行渐深，山气渐绿。山以伍行人得名，讹为吴。或云春秋为吴南封尽处，以别于越。一丘一壑，支支异称，其实皆吴山也。
    自中兴观而至德观，有星宿阁。江色从树中来，寒动金像。次为皮场庙、火德庙，又次重阳庵。出青衣泉，深可—寻，阔如深之半。中为方池亭，据其上睨视池上，与江光相映，一线潺潺，作风雨声。龛中青衣，为髻童妆，相传泉所由名也。山至此，一名宝莲。繇庵至城隍庙，路径曲杂，江流随树疏密。山至此，一名金地。
    三茅观，耸（山献）倚岩，古木蓊蔼萧森。罗刹江容，隐见林端。左侧为三丰祠。上太虚楼，望杭城，庐舍鳞次，西湖极日可尽。远眺，则海门杳渺无际。山至此，一名七宝。紫阳庵，多奇峰怪石，曲涧流泉，松桧蒙笼，不雨翠湿。一洞蜕丁仙，像旁石壁，米颠纵书“第一山”。山至此，—名瑞石。总名曰吴山云。
    玄妙观在吴山石龟巷，唐末为紫极宫，宋改天庆，元末兵毁，正统癸亥复旧。池上蕉花盛开，吕祖师留显崖石，一时赋咏足侈。
    泗水潜夫《南宋市肆记》：官巷口有花市，钱塘门内有花团。
    余向寓菩提寺，旧在钱塘门外，宋太平兴国二年建。东坡有《南漪堂看杜鹃花》诗，勒于石。元末毁，后筑城于寺基，因徙之宋太学街东观。周紫芝《菩提小轩晚晴》诗“白鸟去边山泼黛，绿蒲深处雨跳珠”，可知矣。
    天长净心寺在竹竿巷，晋天福四年建。余髫时熟游。
    千胜将军庙在新桥，其神为张巡之子。
    佛慧寺在碧峰山，环而宅之者千家，为古荡村，当余杭西溪之孔道。饶竹木茶笋之利。
    《客话》：天目山在临安县西五十里，高三千九百丈，周回八百里。有三十六洞，为仙灵所居。每岁秋，率一日风雨晦冥，俗云山神与江神会。
    《洞渊集》：第三十玛洞天，曰天目山。有两目，左目高二千丈，右二千五百丈。周回一百里，名太微玄盖洞天。《太平寰宇记》：山高三千九百丈，广五百五十里，水因山曲折，东西有源若目然，故曰天月。东出临安，为大溪，溢东流而为苕水，西趋於潜为紫溪，合桐庐水以汇于浙江。
    近世羽士唐子霞谓：天目山一名浮玉山，上有两池，谓左右目。一峰在东，号东天目，在临安界。今西尖峰在於潜北四十五里，连亘杭、宣、湖、徽四州，周回二千里。上有养生之药，蓍草芫花，皆名著仙经。郭璞诗云：“天目山垂两乳长，龙飞凤舞到钱唐。”
    径山去余杭西北五十里，高三千余丈，周五十里。乃天目之东北峰，有径通天目，故名。
    黄山去余杭东北三十余里，乃天目所分三支之中，以土在中央，故名黄。西南二十五里，又一黄山。
    余杭九锁山，其势九折，萦纡相续，自西南转东北至宫五里，若人之曲肱锁股，故名。九锁曰天关锁、藏云锁、飞莺锁、凌虚锁、通真锁、龙吟锁、洞微锁、云璈锁、朝元锁。胜国陈恂有步虚词九首。
    《涌幢小品》云：看来潮汐分明是天地之呼吸。人非呼吸则死，天地非呼吸则枯，以月之盈亏为早暮，其曰大小未然也。
    论历法无他，但看潮汐。初一、十六必以子午刻，余以次渐迟，迟至晦望。一日之中，早在辰末，晚在酉末，所差甚多，而次日子午必不爽。此非历法一定不易之准乎？节令亦如之，即差不过一日，无甚关系。天本以显道示人，人不察而纷纷作聪明者，其谓之何？
    有云：岳武穆女值父兄之难，已甘一死，犹虑嫂节未终，乃绐嫂云：“井有银瓶，盍往观焉。”嫂信之，俯视，辄挤之下，即以身殉，故世称银瓶娘子。然宋朱淑贞《唁诗》有“自负瓶沈身更死”，则又似负瓶投井也。
    《鸿苞》云；张俊与岳忠武同受命北伐，疑忠武漏泄，敛兵还朝，反倡逗遛之说。桧既力主和议，恨忠武为梗，必剪所忌而后快，欲倾？忠武，正苦无名，一闻此言，遂令奸党捃摭俊语，文致其罪。是忠武之死，俊实为戎首，罪何所逃？第考之史传颠末，俊与忠武同起行间，始而推毂公之忠勇可大用者，俊也。既而忠武功略日盛于俊，俊遂不无忌心，复疑忠武持其阴事，乃遽倡为逗遛邪说，自谓先发制人，冀脱己祸，未必便有杀忠武心。即使祸实由俊，责固难逃，然比之桧、卨二贼，亦有间矣。夫始而相荐，终而相倾，自非大圣贤豪杰，在中人时有之。俊昭昭之表，见诛史书，冥冥之中，必受阴谴，此则当其辜矣。而必勒令与桧、卨同科，暴罪阶下，不太甚乎，
    岳氏有旧藏四凶铜像，为宋时所铸。其王氏反接，裸形作丰容纤趾。盖氏原与兀术私，故得纵之归耳。今欲去张俊罪躯，宜以万俟卨妻代之，何如？
    宋徽宗时，有喻氏子，法名思净，弃俗出家，舍宅以接待云水，为妙行寺，在武林门北夹城巷西。思净善塑佛像，人称喻弥陀。当方腊之乱，思净诣贼，乞以身代一城之命，贼为少戢，寺以不毁。金虏入寇，废之。嗣后僧小弥陀重建，元末兵毁。
    唐丁飞，字翰之，济阳人。读老庄书，居钱塘龙泓洞，蓄妻子、事耕稼如常人。夜半山静，取琴弹弄，少睡寡言。与人相接, 礼简情至，未尝有罢倦之色。又不见有所服饵。或问之，对曰：“治心修身之外，复有何物？”
    钱塘孙季蕃，名惟信，始居婺，弃官隐湖山间，号花翁，工为长短句。殁后葬水仙庙侧。仇仁近诗：“水仙分地葬诗人。”又：“荐菊有亭今作圃，埽松无子漫留坟。”
    钱塘王应瑾，出家佑圣观。事父母极孝，张伯雨、杨维桢、俞子中、高其介与为方外交。居平种药、洗竹，听笙、调鹤而已。
    元贯云石，生而神彩秀异，膂力绝人。年十二三时，使健儿驱三马疾驰，辄持槊腾上之，越一而跨三，运槊风生，观者辟易。及长，折节读书，号酸斋。仁宗朝，拜翰林学士，辞疾居江南，卖药钱塘市，诡姓名，易冠服，人无知者。尝见西湖渔父织芦花为被，尚其清，易以绸，赋诗自得，称芦花道人。晚年留情释典，临终作《辞世吟》曰：“洞花幽草结良缘，被我瞒他四十年。今日不留生死相，海天秋月一般圆。”今江干栖云庵，其遁迹处也。
    西湖功德主，今当首推二孙：一为司礼监隆，一为郡太守名孟者。风流蕴藉，无俗吏卑庸之气。栽花弥谷，锦绣被磴，种荷花满湖，堤畔柳丝成畦。荒祠废殿，丹青一新。建太虚楼于吴山绝（山献），捐俸不给，从木客质千金足成其事。楼成，望见百里，时时与琴酒客来登，昼游夕冶，公事无留，后竞为言者所中，投劾去。不知白傅、苏公之旷达，何以见容于当时，亦复有沽沽善宦者在耶！
    黄勉之，风流儒雅，卓越罕群。嘉靖戊戌，当试春官，适田子萟过吴门，与谈两湖之胜，便辍装不北上，往游西湖，盘桓累月。勉之自号五岳山人，其自称于人亦曰山人。田戏之曰：“子诚山人也。癖耽山水，不愿功名，可谓山兴。瘦骨轻躯，乘危陟险，不烦筇策，上下如飞，可谓山足。目击清晖，便觉醉饱，饭才一溢，饮可旷旬，可谓山腹。谈说形胜，穷状奥妙，含腴咀隽，歌咏随之，若易牙调味，口欲流涎，可谓山舌。解意苍头，追随不倦，搜奇剔隐，以报主人，可谓山仆。备此五者而谓之山人，不亦宜乎？”坐客为之大笑。
    崇祯癸酉夏，为儿渊应试会城，偕寓湖上画中楼。其游览诗文，杂入《墨花栖栖款》及《蒙天笑剩影》。复以彼时披阅之所得者，为《拾翠余谈》，绝不犹《西湖志》所载也。乙酉兵火后，余著作多散失，兹存仅此，聊札之以自娱而已。
    汪汪千顷人砢玉，续识于柿林繁露草堂西子湖拾翠余谈
    卷中虎林西山诸胜
    古人有卧游，乃图所见以著想，曷若记载之尤切也。予志学前馆师课读，未得览胜。自万历癸卯秋孟为试事到杭，乍进湖口一望，觉翠微顿扑眉睫，而白云莽莽流襟带矣。侨寓龙翔宫浃旬，炎歊多暇，与高友绿英沿湖涉茅家渡，信步飞来峰，探岩排荷，穿洞跨涧，便袭袭身爽。出向冷泉亭，峭壁悬崖，参差以翳日。有云生高高步，泉洒田田衣，澄然湛然，听淙淙作琴响。久之，去亭登灵鹫寺，青霞缥渺，碧树蓊郁，绀宇共丹（山献）争峻。有衲子横玉弄紫，云回泠泠，接殿角风铃，心花吹展晴霄也。更上韬光庵，老僧设淡面，临金莲池细嚼。复跻北高峰，已挣空逼汉。立浮岚杳霭之外，遥望瀚海，如匹练浴日，浮天无尽，神应飞越碧落，作闲云度蓬岛乎？徐下峰，别僧，往包宪副园。鹿砦清樾，鹤径萧森，修竹翠落，金膏长松，苍荫玉（虫东），大是摩诘辋川风致。回过净空院，俯玉泉池，想昙超说法，龙君束听，有一泓止水，莹彻石砂，鳞鳞于牣，红碧相间，直可下任公之钓。聊擘雪花饼喂之，拨刺徜徉，鱼若知我乐其乐也。偶乳雀袭衣裾不去，所随小奚置诸掌中，余命纵之去。雀喜噪不休。时夕阳射林麓，觅路返寓。逾日，同戚属周纯之、钮宇鉴，天长僧静云辈，舆往天竺，顶礼大士珠泽，为取瓣香于山市。而梵嫂顾大出款，设浴，媚妩腻触，周君颇起横陈兴。余愠曰：“初地人不可受色阴障。”亟舍之，投竹素山房，取阿耨池水净涤身心，饫青蔬白饭，叩不二法门，欲参无漏智果，奈缁而秃者无能，逗曹溪句天龙指。于是取道龙井，坐幽涧，饮清泉，禅意溪花，约略梦觉，间漫询辨才、参寥旧迹，惟留亭石一片云可与语脉脉。经风篁岭，有游客挟妓唱西风桂子，和以紫鸾箫，袅袅杂松竹响。不觉疏烟清月，掩映玉山。渐风静重门，带露敲兽环数下，小童已醪鲜供候。灯影间，抽坡仙集，（上艹下熱）芙蓉香，且读且斟，微酲就枕，依然泉石娱清梦耳。后己酉夏，复以试寄菩提寺，共吴岳翁斗南再诣龙井、天竺、飞来峰。言旋，由九里松，乔翠插天，清风下堕，怡然畅领而归。即札记读本《禹贡》后，每一展披，有援琴动操，众山皆响，便是卧游录也。虎林南山诸胜
    己酉端月七日，从柳洲亭小棹沿湖，茗香书卷，映带晴澜山色。起步雷峰塔，焚余颓顶，苍苔蒙红痕间，中空直上，棱棱欲堕，亦一奇也。下塔往净慈寺，礼五百尊者，种种现身，应知一佛所印，徐自万峰深处寻永明禅寂所，遂进宗镜堂，登居然亭。石壁四立，天成如筑，疑人金刚窟。复扁舟度六桥，水云澹荡堪画。岸上柳风舞媚，白鸟徊翔其问，湖底多萍藻，红心绿叶，隐隐交横，俨秋林晚照焉。黄白水花，一望错绮。予倚舷摘其白者，雅淡芳芬，几凌波人遗钿，因和村醪咽之。浩歌风露，拂袖还石楼。至七月既望，再客湖上，过双冢拜武穆于坟，拜忠肃法相，礼定光真身。青山埋白骨，哭英雄恍欲生；宝座现金身，看古佛真不死。泉开锡杖，法无边也。碉绕菖蒲，缀虎须也。披云度石屋，内有海门，其涧深通洋面，上有岩穴逗光，扪壁得小窦，望之作桃花源想。出就烟霞洞，丹崖翠（山献），中杳绝不可测。自外凭眺，则远山遥岑，极目可数。郡志称为诸洞之首。其水乐洞，清溜溅溅，如鸣琴漱玉，便足人间清赏，坡公所谓爱此有声无用之清流。又穿杨梅岭，经九溪十八涧，涧懒清浅，竹松历落，只鸟自啼．花自落。午后，绕六和塔，潮平江静，云外山横似黛。刹那抵虎跑，瀹泉品胜，已日落千峰，云昏万壑。遂取道净慈，沿堤返大佛山房。行将选胜续游，至明，竟大风雨凡三昼夜，惟闭户孤吟，看山浮白而已。西湖竞渡
    朱明竞渡，三吴固胜，而杭藉西湖点缀为尤胜。时己酉端日晓山横翠，晴澜铺练，杨柳阴浓，草沙香暖，绮窗绣幕间，在在供葵榴，悬萧艾。予因而泛烟槎，偕兰契，角黍荐园，厂盘端景，插商乙窳，玉斝蒲酒，碧鼎沉烟，四面红妆交映，歌吹递作。自断桥至苏堤一望，连袂落鸳鸯之雨，招摇成燕子之风。周姬绮生，正抛骚笺，欲控玉骢驰骤。忽金鼓振六桥，内有龙舟，两两飞出。望河亭，人多状五瘟，使画戟朱干，拥绣旗女将。露皙显血，尖如榴花瓣，跻空以艳目。酒船投雏波心，看棹郎溯波相樱，浪笑传呼，山谷答响。午后，重湖阴翳，两峰合云而雨矣。湿具咸乏，舆马俱尽，队队大堤游女，莫不粉消梨颊，脂淡樱唇。宝钿挂柳丝，珠舄遗草际。甚一大家妾，跌落闸濠间，淋漓宛洛妃出浦，至曳雪凭侍儿肩，香钩滑滑，真凌波拾翠人也。昼而繁华，暮而狼藉，各是一番风景。更是时出游者，半系吴依，益擅胜非寻常矣。慧观楼记
    慧观楼在大佛山上。万历己酉止余约半秋，楼前湖山入镜，白堤花柳罗跟底。后凭临平诸山，每朝雾茫茫失其处，而前山晴翠，似美人晓妆初罢。或湖上烟雨抹青，临平又皎日空蒙，致爽爽也。常凌晨绕堤，翘首白云，缕缕出山腰，露峰点碧可爱。至回望所居，亦封云内，然则刘安鸡犬，又何足异哉！甫昼，游人簇骑，画船周漾，笙歌递接烟波间。傍晚，新月吐岭，红鲜如凝脂，已而渐白，湖面灌灌成金鳞。流连深夕，每听轻箫韵女，就垂露亭唱今宵酒醒玉人何处也。凄然梦既，当风晓月残，柳外渔灯几点掩映，晨星落落。少焉钟动，疾徐按节，又悠然唤醒予思。时时作是观，何患不定中生慧乎？是为记。戌亥登竺合记
    万历庚戌春，浮蝙武林，礼竺国古圣人。时值禁烟，晴风丽日，香满菜畦。乡人于岳庙祈蚕之暇，伐鼓鸣金，野唱把盏，自得村姬，连袂踏青，弄花笑语，坐立无伦，喧喧直达陡镇。越二日，人北新关，篙插如林，溅波若雨，人人鼓勇佞佛，几忘生焉。既泊观音桥，至明进古荡，合十者已辐凑。及玉泉池，梵众益鳞集，渐入三摩地，香烟人气，氲氲轰轰，彼西方之人兮，真广大真灵通也！转由飞来峰，上龙井、杨梅岭，崎岖石屋，趋净慈。山村茅舍间，绿杨红杏，杂以残梅，春鸟调舌，幽异白云，澹薄天际。家众团聚一楼，炊焉沽焉，烧笋泼菜，倚栏望岚色而享，盘桓过午始还舟。次明，以亲故在城，买楫新河口，溯豹子门，苹风起乎林末，渔歌来于烟表，翩翩鹳掠凌风，跃跃鱼跳喷雨，悠悠阅半日，始抵。
    王母姨家范氏寒温，杯酒移时，薄暮言旋。越明，随家慈返棹。后岁辛亥，复携家鸣榔诣竺。时维二月，风景无异前春，关之内外，游船仍弥塞，仅泊蒋家桥侧。肩舆自武林门沿城向昭庆，赁一巨艘，曰西明楼，环钱塘、涌金、清波诸门，有湖滨山色，一草一木，泛滥晴光，灼然可数。将晚，系玉莲亭，忽尔冒以浓云，带以霏烟，白气乱进，点缀青芜，片片成雪色，若云内有水，云外无山。已，乘微月登楼闲眺，烟火满空，笙歌盈听，略飞蝴蝶，栩栩两峰间，家人为促上山矣。柳露未晞，杏雨早零，赤松苍柏间，乘碧油，进三竺。午间，由一桥下船，则雨后山色，飞翠袭人。堤上春郊走马，红袖调弦。青楼朱槛中，多冶女艳妆，掩映帘箔，风恬日融花草香，又是一番风景。顷焉，笛倚斜阳，琴横新月，醉挟侍儿，向高堂问寝，蘧蘧鸳鸯，共仙岛间也。居无何，而帆指槜李矣。能不录一通，以当卧游。壬子适杭两笔
    万历壬子，芙蓉霄越九日适杭。残梅点点，稚柳星星，晴雨相半，冷暖参之。行李起松麻场，随家甫客吴玉岑家。玉岑故老青衿，笃于行谊，居近草桥门。到时，即纵步江滨，时夕晖已红，归帆遥遥落天际，两两黄白牛，驭柴渡水，止老树古木边，宛人戴嵩墨景。翌昼，历三茅观、紫阳庵，苍（山献）碧树，高低互接，潆涧度以石梁回磴，缀以轩亭。忽俯而翠翘可拾，忽仰而黄衲在巅。红袖惹绿云，练裙拖碧涧。觞飞木杪，壶投岩底。谓仙洞可，谓游墟亦可。家甫携余礼张三丰遗像，一正坐容，肃肃乎云停也；一顶笠倚杖而立，双眸斜注，宛宛欲生色，于于以霞举焉；一侧卧榻上，似梦似醒，隐隐若吸，神飘飘其天上且人间耳。瞻仰徘徊片晌，漫投小径达药王庙，正施采缯，饰金粉，煌煌炎帝，报功德宁亿世欤！下山归寓，雨丝丝垂檐外。及晓，曙光映窗纸，亟整舆往天竺。回涉三生石，苍茫林岫，缁衣颓者耶，锦裆汲者耶，牛背吟者耶？何块然之无尽乎？出飞来峰，进法相，面泉啜茗，向兰饭蔬。与僧别，散行经高丽寺，转藏依水，故是法界中一芥子。香海无何，峰影树影在落照间。甫入城，灯火盈街，夜市如昼，依然堕尘内矣。忽过月之朔，谒吴方伯本如毕，主人饮邀湖上。有吴山美人侑觞坐中，欲予赠之，因赋得“愿为明镜分娇面”。然风日少佳，游兴尚未尽。明理归棹，玉岑父子惜别殊（上羽下毛）（上羽下毛）。一路烟山如醉，梅点点者为青青，柳星星者为濯濯，何必向三生石，慨身前后之茫茫哉！雨篷笔记，亦痴人说梦耳。卯辰湖游共志
    三日不见叔度，令人鄙吝复生；三年不见西湖，令人兴趣顿减。余自万历壬子从秣陵游，迄乙卯初夏，始得向虎林。山色依然，湖光如故。朝岸数落红，晚林披明月。鸟弄日于桐花，鱼翻萍于谷雨。六桥杨柳丝丝，犹觉春存；三竺松篁郁郁，顿归炎景。登眺不旋日而返。至丙辰春仲，桃柳阴阴，飞絮乍遏，南山之南，北山之北，一种春风，几多图画。堤上翩翩俊少，或红绡驰青骢，或广袖促绣裯。佳人下碧油，拂春衫，步步移艳，笑笑倾城。从花绕练以凝望，流莺满枝而啭香。千重碧树楼台，万缕红霞雉堞。迨银蟾初上海棠，忽琴声来重湖，隔林垮垮，与松涛鹤唳相和，悠然神赏。久之还寝舟次，凄凄闻《罗江怨》。即之，则紫袖红弦，皎皎明月，自弹自感，暗咽低容。故韩娥侣哉！予非江州司马，直酣然调双门耳。少焉，远钟度角枕，已而晓色曈昽，清光杳蔼，栊中碧鹦鹉语红蔷薇，声声促归棹。抵家，虽次儿雕龙为侍儿列翠，捧迎笑语，宴宴足怡。然三年梦想，数日盘桓，西子湖兴趣犹未足偿也。姑俟异日，俗缘少息，当卧石饱清芬乎！香皮小札
    甲子上巳，泛白苎村，看颜氏西府海棠。正朝雨后，把胭脂湿透。返，得姚云东画，自题：“东风吹竹绿于柳，柳不耐秋惟竹存，”笔墨洒洒多逸致。时与姚叔祥、陈符升、李会嘉、谭梁生，阎仲诸相知，酌东雅堂鉴赏，则银蟾初上海棠时也。越九日，诣杭。零雨乍歇，夜宿九曲，月色朦胧，香舟往来如织。达旦，仍雨。当昼而晴。晚复阴。入夜大雨，泊松麻场。迨晓犹阴，起步两湖。堤上有游女学弄卖花声，如元人黄子常词，吟红叫白，余音软美，更入萨天锡句：“十八女儿摇艇子，隔船笑掷买花钱。”行行诣三竺，为二亲上香，拜祝延龄。回过凤林寺，为鸟窠禅师道场。君子泉在其旁，奈雨，不及探。而红妆载道，可想海棠湿透时焉。经赤山埠，水曲名浴鹄湾，胜国张伯雨构水轩其上，刘邦彦诗：“春水初生浴鹄湾，蔑楼高枕对青山。鸟声啼足忽飞去，门掩绿阴清昼闲。”既小棹湖心亭，嘉靖间杭守孙公建，郡人郑烨联云：“亭立湖心，宛西子载扁舟，雅称雨奇晴好；席开水面，恍苏公游赤壁，偏宜月白风清。”万历间孙司礼增拓其址，上建喜清阁，后为文昌祠，赞皇胡公联云：“四季笙歌，尚有穷民悲夜月；六桥花柳，浑无隙地种桑麻。”甚得先忧后乐意。近选部聂公联云：“疑是玉人临镜坐；恍从银汉泛槎来。”尤旷远得风人之致。舟抵昭庆戒坛，访自度，坐慈受堂，大雨如注，买绣球鹃花返。篷窗月移云内，市声如潮。望后仍阴，游兴为阻，即返棹。夜止松醪，有“落霞明处碧山多”句。向明开霁，过芒庄，楠花若雪。近两关，望观生书院，又杨花若絮。抵家，且新绿含晚烟海棠下矣。值宜兴园子售牡丹，余得其庆云、红绿蝴蝶、玫瑰、紫水晶球、七宝冠诸名种，栽自韵斋前，即扎诸古香皮上。对烨烨富贵花，较新红上海棠，另是一番光景。西子湖拾翠余谈
    卷下古朴山房记
    崇祯庚午秋，多士试会城。渊儿虽幼冲，亦乐观其盛，况西湖风景，时切梦怀，遂于八月十三日携儿下舟，吴友好之，附载书画玩好。时天朗气清，风顺帆饱，自学绣而万寿山，自皂林而石门镇，须臾焉。余因举昔人诗“东园载酒西园醉”，指此地张氏园也。《宋志》：石门有二张，施州刺史子修，雅志泉石，觞咏自适，其孙台守琥，复缮流杯、遂初二亭。时迪功郎汝昌在子修居西，亦治池馆，艺花卉，相与结社娱乐，世谓之东西园。把茗闲谈，不觉过祟邑，至落瓜桥，泊村岸，月色皎然。忽西北角黑云内有电光，向夜半大雨。
    十四日，宿雨未收，望望米家图画。早饭栖水，午进北关，抵松麻场，雨止。起，进大昭庆律寺。寺创于宋乾德初，有堂曰白莲，曰绿野。有轩曰四观，曰碧玉。南渡初为选锋军教场，仅存戒坛。元毁。国初重建，又毁。成化间复新之。陈文惠公句：“湖边山影里，静景与僧分。”遂寓寺后古朴山房。主僧为幻空，俗姓董，其徒履素名性存，又发僧养元名真谁，俱以鬻古为事。到寓复雨。时钱友真长讳千秋者，在邻房，邀余过酌。忆长安别来七载矣，犹诵余《杨柳青诗话》。燕姬李鸾及凤事，顾二歌者箫曲以侑，与余辈孙茂曙、窦完玉角拳，宵分始散。养元云：真长近结社，咏西湖花月。余即梦得句，有：“花逢吾辈韵，月向此湖圆。”
    望日阴。蚤，同好之与渊儿往礼竺国圣人，由青芝坞过玉泉寺，鱼已无多，因无荇草喂之也。当南齐建元中，灵悟大师昙超卓庵讲经，龙听庵前，抚掌泉涌，号抚掌泉。宋理宗御书“玉泉净空禅院”，元末毁。宣德间重建，置白纸局，就池造纸，淆浊久之。局废，而泉复冽。旁一小池，水翠绿，虽以白粉投之，亦成绿色。
    天竺灵感观音寺，在西湖北山。旧志：天竺之名起于晋。后七百载而大士发迹西峰。则始石晋天福，僧道翊结庵山中，得奇木刻观音像，号天竺看经院。天圣间，僧诜僧寂徙今处。而乳窦峰与白云、狮子诸峰，左右环拱，未几分上、下竺。及沈文通治杭，谓上竺本大士道场，以音声为佛事，非禅那所居，乃命辨才、元净主之，始以教易禅。治平中，蔡襄奏赐殿额，元净遂益凿前山阙地二十有五。崇宁元年旱，厨水不给，主僧玉法师梦泉发西坡，凿之果得，因名梦泉。旧有云汉阁、两峰堂、白云堂、中印堂、清华轩、延桂阁、秋芳阁。
    中竺天宁永祚禅寺，隋开皇十七年千岁宝掌禅师从西土来立道场。南渡初，有摩利支菩萨感应，因賜钱增广殿宇，以禁中所赐佛像安于本寺。有天香阁、桂子堂诸游憩之所。千岁和尚诗：“户外白猿时献果，阶前桂子落纷纷。”
    考天圣六年丁卯秋七八两月望夕，寺殿左右，天降桂子，其繁如雨，其大如豆，其圆如珠，其色白者、黄者、黑文者，时有带壳者，壳味辛。俗所传月中坠桂子，惟天竺有之。天宝中，寺前一子成桂，今月桂峰在焉。
    狯园以杭州有四异：天下桂花皆无子，独杭州桂花有子，翠香可爱。天下菊花皆不落，独杭州菊花有落英。西湖之上，周遭皆绿杨掩映，夏月如青帷中行，而昼夜无虿，夜亦少蚊。故世谓斯湖为明圣矣。
    下天竺灵山教寺，隋开皇十五年，有贞观者，与道安禅师、檀越陈仲宝开山，号南天竺寺。五代时，号五百罗汉院。后废。宋大中祥符初，改赐灵山寺。
    大抵灵竺之胜，周回数十里，而岩壑尤美者，实聚于是。自飞来峰转至寺后，诸岩洞皆嵌空玲珑，莹滑清润，如伏虬飞凤，如层花累萼，如皱觳叠浪，幽深奇崛，不可悉具。其林木皆自岩骨拔起，秀润葱郁而茂。传言兹山产玉，故腴润能育物。
    飞来峰，传以为西域灵鹫小朵峰飞来。其一带在昔领郡者，有相里君造虚白亭，韩仆射皋作候仙亭，裴庶子棠棣作观风亭，卢给事元辅作见山亭，及右司郎中河南元茑最后作冷泉亭。所谓岩石为屏，云从栋生，水与阶平，坐而玩之者，可濯足于床下，卧而狎之者，可垂钓于枕上。最余杭而甲灵隐。
    灵隐寺，晋咸和元年梵僧慧理建。理曰：“中天竺国灵鹫山之小岭，不知何年飞来？佛在世日，多为仙灵所隐。此亦复尔耶？”因名灵隐。葛洪书扁。宋景德四年十一月改景德灵隐禅寺。寺之后有北高峰。则由东廊人而升，有白云庵。在方丈西延宾、望海二阁，皆为山谷胜概。白傅诗：“在郡六十日，入山十二回。宿因月桂落，醉为海榴开。”
    韬光庵在灵隐寺西。唐长庆中，有僧结庵，自号韬光，与白侍郎为友，题其堂曰“法安”。尝以诗招之云：“白屋炊香饭，荤馈不人家。滤泉澄葛粉，洗手摘藤花。青芥除黄叶，红姜带紫芽，命师相伴食，斋罢一瓯茶。”师不赴，答诗云：“山僧野性好林泉，每向岩阿倚石眠。不解栽松陪玉勒，惟能引水种金莲。白云乍可来青嶂，明月难教下碧天。城市不能飞锡去，恐妨莺啭翠楼前。”内有金莲池、烹茗井，壁间有赵阅道、苏子瞻题名。
    余时上三竺转灵隐寺，坐冷泉亭，穿飞来峰洞，与儿话所历处。出下竺，看三生石，盖李源逢圆泽作牧童，正八月十五日，余因叹此石峭拔秀丽，故两人缘结于斯，若寻常道路，安得遽作千古佳话？儿问何以有三生，余答：“圆泽初见本身也，再见后身也，三见化身也。”既舆往法相寺，拜定光佛，僧人中涵留款，余因话宗慧大师七岁犹不言，或问之：“汝非哑乎？”忽应声曰；“不遇作家，徒撞破烟楼耳。”后或问：“师如何有是长耳？”即以手曳耳，亦不发一语。有僧来叩曰：“南峰顶难到么？”师答云：“只为他会不过。”僧云：“到后何如？”师曰：“孤峰独宿。”其开述了缘如此。
    余更哦张祜句：“佛地花分界，僧房竹引泉。”于此益深领略。返经于少保墓，其柱联有：“血不肯冷，风孰与高？”又：“两朝冤少保，千古痛钱塘。”然哉！出苏堤，诣岳坟，其铁犯惟长舌妇在，双乳为游人摩弄光滑，竞云利市，可笑也。尝忆先辈言，万历乙未岁，萧宗师梦张俊鸣冤，恳求除去，谋于二司，祷岳王定夺，而神竟不许。然则，此铁铸五俘，其奸魄实凭之，彼王氏奶奶应笑世人儿戏。冲真先生者，何为冲真，王奶请谥号也。
    过西泠，遇旧知吴东白，违颜已久。余还具酒榼，移小舫中叙阔，并好之、养元及儿泛月。时云雾罩山，白迷无光。至二更起，坐段桥，听鹚首弦索度曲。已而月到中天，皓洁异常。东白订明作东道主，棹长桥相候，遂相携还寓。清光人梦，真月向此湖圆矣。
    十六日晴。饭后携儿小艇沿湖，维定香桥，舆往石屋。所谓海门者，已改青霞洞天，便手拾石投底，仍作硁硁声，无水响也，通海之说谬矣。崎岖登烟霞洞，其寺始于晋，僧弥洪有罗汉乐异成石像。所谓象鼻峰、普贤塔、舒啸亭及水乐洞，东坡诗“爱此有声无用之”清流者，以看潮故，无暇探揽。亟下山，至江干，人龙王庙，候潮向未末，仅水溢耳。徒想像刘禹锡句：“须臾却入海门去，卷起沙堆似雪堆。”又子瞻句：“欲识潮头高几许，越山浑在浪花中。”
    谢在杭云：盐官潮来，则稍拍岸，激石成声，与长溪松山下潮相似。惟钱塘则不然。初望之，一片青气，稍近则茫茫白色，其声如雷，其势如山，吼掷狂奔，一瞬至岸，如崩山倒屋之状。三跃而定，则横江千里，水天一色矣。近岸一带人居，潮至，浪花直喷屋上，檐溜倒倾，若骤雨然。初观之，亦令人心悸。其景界甚似扁舟犯怒涨，下黯深滩时也。
    诸家论潮，惟姚宽《西溪丛语》。旧于会稽得一石牌，论海潮依附阴阳时刻，极有理。乃杭《志》以江旧与湖通，后来筑塘捍潮，其地遂为城市。今城中犹存漾沙坑、坝头、前洋街、通江桥等名。武林门外有江涨桥、潮王庙，则旧与江通亦可见。
    灵隐尚有《武林截潮志》刻石云：有宝达和尚．会浙江大溢，潮至湖山，达持咒止之。自是潮击西兴，而钱塘沙涨成陆云。
    国初，张志道观浙江沙涨十里有感云：“重到钱塘异昔时，潮头东击远洲移。人间莫住三千岁，沧海桑田几许悲。”是今之潮缩，应亦沙涨而然矣。
    余时欲赴长桥之约，不及登六和塔。塔在龙山月轮峰，即旧寿宁院。开宝三年，智觉禅师始于钱氏南果园建塔，因即其地造寺，以镇江潮。塔高九级五十余丈，后废。绍兴二十二年春重建，七层而止。
    近塔为大慈定慧禅寺。唐元和十四年，有僧寰中卓于斯，乏水以给，欲他适，忽二虎以爪跑山穴，泉水沸涌，得以给众，名曰虎跑。一云，即南岳童子泉，一夕虎跑而出。坡仙诗：“紫李黄瓜村路香，乌纱白葛道衣凉。”余亦无暇省旧游，乃竟以不识路径，为舆夫从南关进入候潮门焉。
    道经吴山，遂登瑞石紫阳庵。萨天锡诗：“天风吹我登驼峰，大山小山石玲珑。赤霞日射紫玛瑙，白露夜滴青芙蓉。”更念丁野鹤居此，召妻王氏云：“懒散六十年，妙用无人识。顺逆两俱忘，虚空镇长寂。”遂抱膝而逝。氏字守素，束发为女冠，迹不下山者二十年。天锡赠句：“镜中人去青鸾老，华表山空白鹤归。”且诵且穿空翠亭，上望江楼，下看秀石，又名飞来石。峭拔玲珑，窦逗可转折。眉公云：“一拳便是名山。”此则名山便是一拳矣。再上，至德观在山巅宋浑仪台侧，十一曜太岁堂，今俗呼星宿阁，而浑仪无存，阁亦重建。
    李长蘅云：武林城中招提之胜，当以云居为最。绕山门前后皆长松，参天蔽日，相传以为中峰手植。欲与儿挹其胜，而夕照将残，遂亟下山，由官巷出钱塘门。白莲亭畔，东白留使相候，第舟放湖中，未知所在，有怏怏返寓，聊和好之饮，而东白自来邀云：“候久馁甚，盘飧半自享矣。”余谢过，随同好之、养元与儿登其舫。初月升岭，红鲜如朝旭，俄为云遮，听邻舟弦子唱《草桥梦》。余笑谓东白曰：“今宵酒醒，宝人儿何处也？”盖燕姬刘宝，为东白夙好耳。东白亦笑顾予曰：“此是闷对如年夜。”指南院董年与余生死相隔，徒负丙辰冬诗盟也。咸忽忽潦倒。浩歌归寝，月离云峤，皎皎矣。
    十七日。胜日晴窗，获观赵文敏书《酒诰》并画《醉学士》，后有遂昌尚左生跋云：“晋有天下，自何晏始。窃叹其君不以正谏，于是其臣多为身谋，从酒昏秽。及元帝渡江，犹相彷成风。若毕吏部辈，埋名醉乡，其为计则善矣，如天下何？”由是观之，则周公《酒诰》之作，其为虑深远矣。又文内翰《仙山图》并赋有云：“山莫妙于九叠屏风，又九九而无穷；水莫妙于三十六曲，又曲曲而愈通。白玉为栈兮，往来自易；青林为韈兮，出入自轻。秀木疏而复密，石壁起而复合。”云云。又莫云卿行草《笔麈》多异说，余即录之。更阅古夔樽、汉玉羊、琥珀、瓮诸物，向午与儿涉里湖诸山，偶过铁塔，话其事。
    宋建炎中，高宗子明受太子旉卒，《续纲目》从恒辞，不详其故。盖国史讳之耳。初，苗、刘逼内禅，乃立皇子旉，改元明受。张德远诸人勤王，銮舆返正，以明受常奸帝位，建议去之，竟连其乳母，掩之铁塔下。后高宗乏嗣，晚年颇恨德远，然德远之处此，亦太过矣。
    大石佛院在宝石山前，相传秦皇缆船于此石。石后有十三楼。宋宣和中，僧思净凿石为佛，饰以金碧，仍构穹殿覆其上，名曰大佛头寺，因以名。至正己亥毁，佛像亦剥损。宣德间复创殿庇之，内有沁雪泉。一名思净，乃北关妙行院住持喻氏，即俗称喻弥陀是也。寺畔有壶瓶塔，为杭人收葬六陵余骨之所。
    宝石山，一名寿星珤石山，又名石甑山。吴越王钱氏之臣吴延爽者，请东阳善导和尚舍利，建塔于山之上，附以佛庐。宋开宝初，赐额曰崇寿院。咸平中，僧人永保目疾，誓修宝塔以还光明，化缘城府，久之，世以师叔称焉，因名塔曰保叔。或谓院后山顶有小方石塔为保叔，非是。元延祜中，院与塔俱毁，僧可周重建。至正末毁于兵，僧慧炬又建之。余尝思此塔得如南都报恩浮图，用五色琉璃砖瓦，顶以风磨铜或赤金，将庄严甲人天，宜仍五代旧名曰应天塔。
    院后有浮石，大约数十围，名落星石。又一在山北之原，钱氏封为寿星宝石山。罗隐作《封山记》。有学士轩，元黄文献公尝寓留此，故名。成化乙未，僧重修塔门，有张即之所书“湖山胜概”扁。宣德时，邓林游寺倡和诗叙云：“山高六十馀丈，而寺冠其巅。有西轩，跨木杪瞰湖，夕景既没，海门月生，湖光泛艳，千态万状，赤壁之空明流光，长淮之黄金万斛，昔闻其语，今睹其实。”时余与儿登宝所，据落星石上，望杭城人家鳞次，共烟树无际。已而夕照下生，苍茫神动，因指塔左僧舍谓儿曰：“此尔祖爱荆公于万历癸卯秋与濮友仲闇寓此。一夕，尔祢同予醉还，风吹草响，觉有虎啸，亦不之惧。迨予在浴室，忽牖间一手入撄，坦然罔顾。至明，偶睹此处，枝横大叶，宛然反掌也。”话未已，风生竹径，怦头亟促下山，仍出大佛寺，欲寻葛岭之胜。
    玛瑙宝胜寺在葛岭之东。旧在孤山，晋时建，宋绍兴二十三年徙此。元末毁，永乐间重建。
    宝云寺在葛岭上玛瑙寺西，吴越钱氏建，名千光王寺。有灵泉、锦坞、初阳台，台畔为抱朴子墓。忆癸卯秋七月晦夕，先君欲与余登台望海门日月并出奇景，途遇樵叟，吓以有虎而止。
    智果寺，在葛岭上宝云寺西，吴越王建。循廊而上，有泉在石罅，其色绀寒。坡公梦诗：“石泉槐火一时新。”
    葛岭未跻，夜色已动，遂返步段桥，谓儿：“昔年癸卯此时，高君明水移酌是堤，有诗僧凡可闯席，与冯元长诸客狂呼痛饮不已，而先甫共玄期围棋赌酒，风雅翩然。今三十馀年，只存余一身。缅惟吾父情致，可胜黯然。”已而两峰皆刷墨，仅不雨耳。
    夜酌，谈保叔塔之阴埽帚坞，为护国仁王禅寺，系宋赵经略花园制置使孟珙购地建寺。后有岩洞，水泉泓澄，其深杳然。淳柘七年，理宗召寺僧慧开祈雨，入洞默祷，雨应，赐金襕法衣及扁额。慧开化去，建塔于灵洞上。元至正庚子，寺毁。僧祖吉重建。有黄龙祠。
    十八日晴。与儿仙期小棹孤山，登放鹤亭，已圮。缅想在阴之声，低回久之，聊吟君复句：“鹤闲临水久，蜂懒得花疏。”益缅怀处士庐，其巢居阁久废，今建三贤祠，栽梅数百株，渐枯。复得张侗初太史补之。
    竹阁，唐杭守向乐天建于孤山广化寺柏堂之后，诗有：“清虚当服药，幽独只归山。”杭人因以祠公。后增和靖、东坡，名三贤堂。南渡建延祥观，与寺俱徙。今有六贤祠在处士墓上层，而墓面智果山。
    孤山凉堂，西湖奇绝处也。堂规模壮丽，下植梅数百树，以备游幸。中有素壁四堵，几三丈。高宗翌日命驾，有中贵人相语曰：“官家所至，壁乃素耶？宜绘壁。”亟命御前萧照往绘山水。照受命，即乞尚方酒四斗，昏出孤山，每一鼓即饮一斗，尽一斗则一堵壁成画。若此者四，画成，萧亦醉。驾至，则周行视壁间，为之叹赏，知为照画，赐以金帛。萧画无他长，惟能使画者精神如在名山胜水间，不知其为画耳。适余携得萧待诏山水幅，可当凉堂观也。
    上紫府飞霞洞天，极新焕。遇高友文炯，携过鹤巢茶款。有友谈孤山关帝祠，沈铭缜相公舍汉玉印一方，横径可二寸许，中穴一圆窍，盖侯所佩印也。一旁刻汉寿亭侯印，一旁刻关某之印，色苍浑不类恒玉，其半黝然类漆，不知埋没于涧谷砂碛之中几千年矣。又一小玉印，下刻汉寿亭侯印五字，镌篆尤古隽可爱。老僧云：“亦好事者所舍予。”亟往叩之，而典守者已他出。漫过西泠桥，登景中阁天然图画处，收邱壑于胸中，飞烟霞于笔底也。
    元遗山咏苏小小调《虞美人》云：“槐阴别院宜清昼。帘外香风逗。美人图子阿谁留？都是宣和名笔内家收。
    莺莺燕燕分飞后。粉泫梨花瘦。只除苏小不风流。斜插一枝萱草凤钗头。”乃西陵松柏，谁结同心？复哦郑元柘诗：“岳王坟西是妾家，望郎不见见栖鸦。孤山若有成双日，不种梅花种杏花。”
    苏小墓，在凤凰山旧州治后，一云在西湖上。宋周紫芝诗：“湖堤步游客，言此苏小墓。”贤良司马槱之梦，可证其在廨后也。苏小，南齐钱唐人，若嘉兴有苏小小，则唐李绅诗叙为吴妓人耳。
    孤山一带凡有名泉三：一为白香山金屑井；一为六一泉；一为参寥子泉，出讲堂之下，名仆夫泉，以烹粲煮鲜，远在湖水上，而不堪人茗。
    自西泠泛轻舠至苏堤，起登三桥龙王堂，望湖西诸山，颇尽其胜。烟林雾嶂，映带层叠，淡描浓抹，顷刻百态，非董、巨妙笔，不足以发其气韵。
    中流抵喜清阁，半欲欹矣。转舣三潭湖心寺，为莲池大师放生处。中多莼菜，乃鱼乐国广生天也。步红桥数曲，谈袁石公盛称湘湖莼羹，不知湘湖无莼，皆从西湖采去。又谓非湘湖水浸不佳，不知莼初摘时必浸之，经宿乃愈肥，凡泉水、湖水皆可，不必湘湖也。然西湖人竟无知之者。
    舟过雷峰塔，忆闻君子将言，湖上两浮图，雷峰如老衲，宝石如美人。李长蘅诗“雷峰倚天如醉翁”，尤得其情态。乃塔为钱氏妃建，亦名黄妃塔，俗讹呼黄皮，又未始不可以美人名也。
    南屏山中峙者名慧日峰。欲跻之，而暝色已动，仅于净慈东廊穿田字殿，数五百尊者像。因思安得永明其人者，与之补《宗镜录》所未及，如此罗汉，四层相背坐，尊尊异形，位置曲折，屈指多迷，而本自了然。
    钟狂客云：“湖边为问山多少，每个山头住一年。”奈山气渐绿，兰桨双下，由问水亭，余赏其柱句，“平沙水月三千顷，画舫笙歌十二时。”回视残照射麓成赤壁。近昭庆，灯火在林薄矣。
    十九日早，会秣陵鲁波臣，乞其写照，订于下浣吉日。既萧山吴太华句胪，拉过山楼，阅其所藏玩好。有大灵壁，四面峰峦，中凹深池，状若西湖景。二砚山，短者如仇池峰，有雪筋俨流泉。长者上黑下白，宛然江练。又英石数座，俱倩名手绘成卷。一白石子，中有吕仙师像，巾履扇拂，隐约如画。一端石莺砚，其活眼天成，彩晕可爱，以黑髹秋叶匣之。一木瘿龟，黄色纹理若镂刻，与白定盆水中绿毛龟争奇。两犀杯，大可拱围，蜜色欲滴，雕前后《赤壁》，细入毫发。一琥珀柿坠，血色莹透，上覆黄叶三片，则蜜珀也。一玛瑙簪，满身绿点，晶然浮动，名落花流水。其花梨屏榻，所镶点苍石俱佳，太华欲以此易余汉玉、图书、猩红兜、罗？、五色成窑盘，而余未果。又河南王睿之，示不断宋榻《圣教序》、《九成宫醴泉铭》，皆吾家藏本之亚。品鉴不觉薄暮，俄下雨点，闻涌金门内火发，望湖面如霞红，可骇。
    二十日晴热。蚤，成啸竹诗，书孙茂曙来卷，好之，示赵松雪。行书中峰净土诗一百八首。饭后，同儿入城。至贡院前，因言宋在钱塘门外王家桥试一郡之士，谓之方州贡士。元江浙行省移院在城内祥符桥北，合试三十路一府两州之士，谓之江浙行省乡试。又考府治，据《汉志》及刘道真记，知汉以来，皆治武林山；又据《隋志》及唐人诗，知隋以来改治凤凰山，唐及五代吴越国、前宋，皆因之。建炎以后，高宗即其地为行宫，而守臣始于竹园山建治所，今府治是也。
    更考杭省建置沿革，秦汉为会稽郡，治吴，今苏州。东汉志会稽西部都尉，治钱唐武林山，今灵隐山。三国吴置东安郡，治富春。隋开皇九年置余杭，十年移钱唐，复移柳浦西，依山筑城，即凤凰山之右是也。五代吴越王钱氏，即州建国。
    余于贡院肆上，得一青绿羽觞及锦官城笺柬而还。又得空如三砚山，皆黑质白纹，层峦叠嶂，各一其状，不下吴句胪所秘也。
    廿一日，仍晴热。进钱塘门，过演武场，周围多坟墓。至藩司前，访同寅陈沁水，为癸卯乡进士，尚宦游未返。有试士侈谈决西湖之水，可以灌城，此宋状元陈亮臆说，谓湖地高于城中三尺故也。不知湖环二十里有余，城环将四十里矣，况宋城南北比今尤长，计地之大小虽有高下，是可灌乎？若以今日视之，湖与城中等矣。盖日久，诸物为水火所毁者，不知其几矣。尘土日积，尤不可灌，明也。更相与论湖身通塞。
    西湖自南渡后，历元人于皇朝，官无厉禁，为军民寺观侵占。苏堤违西，直抵西山之麓，尽化桑田，仅留六港，以行缺瓜舟子。其酒船碍浅不通，非今日也。里湖亦皆桑田弥布，惟留二三丈如带，酒船往来而已。外湖则自苏堤北第一桥迤东，沿西林桥、孤山路过段桥，沿城而南至雷峰塔，为池荡，桑梗弥望。由是外湖浸以窄小，昔所谓十里，今无五里焉。成化十年，巡抚官谓谚有眉目之说，毅然行之，日役千夫，自雷峰以西直至苏堤北第一桥，凡旧为湖而被侵占为桑地池园，不分前代近年，尽数开掘。存者无几，仍于开掘之处筑长堤表之。堤起自段桥之东，至灵峰而止，计二千余丈。址一丈五尺，上七尺，高五尺，外湖旧观尽复。歌游士女，旷然心目为快。
    成化十二年，杭州涌金门北创开水门，通导西湖水，自柳州寺后人寺，由曲阜桥达今城河，其身疑即宋玉莲堂等处水口也。
    杨升庵云；东坡先生在杭州，颍州、许州，皆开西湖，而杭湖之功尤伟。其诗云：“我在钱唐拓湖渌，大堤士女争昌丰。六桥横截天汉上，北山始与南山通。忽惊二十五万丈，老葑席卷苍云空。”此诗史也。
    袁中郎云：望湖亭接段桥一带，堤甚工致，比苏堤尤美。夹道种绯桃、垂杨、芙蓉、山茶之属二十余种，堤边白石砌如玉布，地皆软沙。杭人曰：此内使孙公所修饰也。此公大是西湖功德主。自昭庆、净慈，龙井及山中庵院之属，所施不下百万。余谓：白、苏二公，西湖开山古佛。此公，异日伽蓝也。
    万历乙巳九月，华亭介人曹蕃叙袁中郎《桃源咏》有云：中郎请沐归楚，余亦还吴，绝无音耗。第传中郎据柳浪以自适，心殊妒之，遂筑垂露亭于断桥之堤。绯桃绿柳，洗濯尘心，冀与中郎称劲敌。亭匾为王伯谷书，据一湖之胜。余每徘徊其间不忍去，今已就毁，并其址不存。
    万历壬午后，仁钱令君，有陈梅江、孙淇阳、梁冲宇、程信吾、徐恒庵诸公。作兴湖上，其罚锾或修葺颓废，或督罪人补种桃李等树，仍各严毁花之禁，不独东瀛孙中贵一人风雅已也。
    沈长卿幼宰云：六桥垂柳，九里乔松，斫伐殆尽。为此者非穷民，乃财虏也。其横若是而莫敢问，则三尺亦虚设矣。按律，盗路旁尤人看守之物，法当问徒免刺，仍追赃还官，计所值约数千金，即不用以修葺颓废，而给军兴、苏民闲，亦名宦稔当留心者电。
    西湖之胜，晴湖不如雨湖，雨湖不如月湖，月湖不如雪湖。乃四方游人嘲杭俗但有花朝无月夕，自应如党家姬不识雪味。然犯此者，不独杭也。能真领山水之趣者，尘世有几人哉？
    是日，得黄大痴《九峰雪霁》、王叔明《秋林书屋》、陈白阳《梅花》三轴，与幻如辈鉴赏，侑以金华兰露、嘉庆脯诸品，幻如搜龙井茶构所藏龙泓烹之，因举辨才送秦少游于风篁岭，指龙井曰：此泉之德至矣。美如西湖，不能淫之使迁；壮如浙江，不能威之使屈。受天地之中，资阴阳之和，以养其源，推其绪余，风泽于万物，虽古有道之士，又何以加于此？
    余亦举田艺衡《煮泉小品》云：龙泓，今称龙井，因其深也。郡志称有龙居之，非也。盖武林之山，皆发源天目，以龙飞凤舞之谶，故西湖之山多以龙名，非真有龙居之也。有龙则泉不可食矣。泓上之阁，亟宜去之；浣花诸池，尤所当浚。
    余前论雪湖，复举凌云翰兹景八题，曰：鹫岭雪峰，冷泉雪涧、巢居雪阁、南屏雪钟，西陵雪樵、断桥雪棹、苏堤雪柳、孤山雪梅。余俟其时，结雪社于湖上。
    又论西湖之船，尚沿宋制而差小，盖宋室宸游，多载宫嫱以随，故置篙工于篷顶，倒载而行。其能不烦篙橹，但用关轮脚踏而速如飞者，如贾秋壑车船之遗制，亦不可得见矣。宋民间船，不过有大绿、间绿、十样锦、胜金羁等名。元人《西湖竹枝词》中又有“鹿头湖船唱赧郎”，不晓所谓。今其制不甚相远，大者不过船上加楼，极彩绘之华，而其名则愈趋愈下。杭俗之陋，良可嗤也。
    余正拟孙太初句“江当夕照半添色，诗与秋山两斗奇”，俄于廿二日早得家信，粮务冗迫，遂匆匆有行色。养元敲新栗并南枣遗余。饭后买棹松麻场，收松梅数盆，与儿登舟放出关外，夜泊谢村，热如炎夏。晓行至塘栖，售饼饵糖物。冯开之太史尝以栖镇蜜橘最珍风味，在闽产上。
    舟近崇德，偶忆朱逢吉《语溪十二咏》，有“邑市双虹注”。宋孝宗生于嘉兴，过此至杭，舟不卸桅墙，故桥特高。语溪在县东南一里，旧名御儿，中泾俗名沙渚塘，运河水由此东流二十里，人桐乡界。吴越时，栖兵于此。旧志：南枕皋亭，北通震泽，左玉湾，右金鹅，全吴之腴壤，泽国之佳致。
    玉湾即石门湾，运河水北流东折，其形如带，故名。在春秋时，吴越垒石为门，以为限隔。唐有石门驿。宋置赡军监库廨榷酒务。黄勉斋斡尝监酒于此。斡受业考亭，因妻之女，尝著酒器五铭寓警，有云：自世已降，奚弊不生。汉人以米曲三斛成一酿，而味不醇。唐人以铜钱三百饮一斗，而价苦贵。遂使天下名士，类多空薄之欺；市上酒徒，稀复醉眠之乐。究弊原之自出，皆吏道之不修。
    前所言，张子修因监石门酒库卜居焉，至今乳鸭池流觞曲水存，居人称花园里。其地有召仙者降箕云：吾乃邑人张子修也。昔日与张汝昌筑东西二园于玉湾之北，醉花载月，风雅流传。今归来，惟见衰草满园愁，宛然一丁令威。赋诗曰：“谢事归来一幅巾，千年华表漫哀吟。而今废沼空留恨，好句枇杷更属人。”
    是日益热，宿皂林，为桐乡界。乐天诗：“平河七百里，沃壤两三州。”天明经东坡三过堂，可胜一弹指顷去来今之感。由学绣抵芒庄，采香圆木樨返舍。适祁云所来，种梅花插石，成嘉定盆景。
    归后至廿八日，浙闱揭晓，吾宗讳挺者得隽。余因考洪武二年诏天下郡县立学，选官分科教习，礼、律、书，共为一科，乐、射、数共为一科，各掌以训导二员。生员习学次第，侵晨讲明经史学律，饭后学书，学礼、学乐、学算，未时学射弓弩，教使器械、学演重石。学此之后，果有余暇，愿学诏诰、表笺、疏议、碑铭者，听从其便。
    府教授、州学正、县教谕掌讲明经史，务使生员知孝弟忠信，礼义廉耻，通晓古今，识达时务，及提调各科，训导教习，必期成效。
    二三场毕后，十日面试骑、射、书、算、律。骑，观其驰骤便捷；射，观其中数多寡；书，观其笔画端楷；算，观其乘除明白；律，观其讲解详审，儿时初学，已诣杭观场，因与其师张君又绪夜酌述此，为附于记游之后。
    此出西子湖拾翠之一二，其他诸胜迹有载《香古月笺》者，有入《梅梅潸余》者，有登《向平愿券》者，有存《药房小记》者，余或散失，或灰烬，寥寥数记．真拾翠于湘浦中焉。砢玉并识。
