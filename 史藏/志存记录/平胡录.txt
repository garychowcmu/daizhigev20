平胡录 （明）陆深 撰
陆深
呜呼元政不纲久矣其乱亡之成实自顺帝帝之至元二年丙子广东朱光卿河南捧胡首难光卿增城人与其党石昆山锺大明聚众作乱国号大金改元赤符时惠州民聂秀卿亦称兵与光卿合捧胡陈州人以烧香惑众作乱于信阳州破归德鹿邑焚陈州屯于杏冈时四川合州人韩法师亦拥众作乱称南朝赵王寻皆讨平之
四年戊寅漳州南胜县人李志甫作乱围州城杀守将搠思监袁州人周子旺作乱称周王改年号亦败五年巳卯杞县人范孟杀河南平章廉访官谋拒黄河作乱官军讨诛之又明年辛巳改至正元年冬湖广燕南山东兵皆起道州人蒋丙何仁称顺天王而兵起者至三百余处矣
至丙戌六年汀州人罗天麟陈积万起靖州徭人吴天保起杀湖广右丞沙剌班众至六万明年丁亥冬则沿江之兵皆起矣
戊子八年台州方国珍始据有土地元乃以官啖之
辛卯十一年是岁徐寿辉称帝于蕲水国号天完改元治平寿辉罗田人与倪文俊邹普胜等以红巾为号攻城略地建都设官属栾城人韩山童以白莲会烧香惑众倡言弥勒佛下生颖州人刘福通与杜遵道罗文素盛文郁王显忠韩咬儿复诡言山童实宋徽宗八世孙当主中国同以红巾起事既而山童就擒其妻杨氏及子林儿迯福通等奉之攻陷州郡众至十万而元不能制矣李二号芝麻李者又与其党赵均用彭早住攻陷徐州据之壬辰定远人郭子兴与其党孙德崖攻拔濠州据之至十一月均用称王而子兴德崖屈巳事之癸巳五月泰州张士诚据高邮称诚王十二月郭子兴入滁州称王
乙未十五年二月刘福通以韩林儿称帝国号宋改元龙凤都亳七月我　太祖高皇帝起兵自和阳渡江丙子正月徐寿辉据汉阳二月张士诚据平□二月我师克金陵改集庆路为应天府三月我师克常州五月取宁国等路八月取杨州十二月随州人明玉珍据成都
戊戌十八年三月我师取建德路五月刘福通奉宋主韩林儿都汴梁路十二月我师取婺州
巳亥十九年三月方国珍以温台等三郡降于我秋八月刘福通以宋主走安丰九月我师取衢州处州十二月陈友谅称汉王
庚子二十年汉王陈友谅弒天完主徐寿辉称帝于釆石改元大义都江州
辛丑二十一年我师伐汉拔江州
壬寅二十二年正月胡廷瑞以南昌降于我三月明玉珍破云南自称陇蜀王
明年巳卯二十三年春正月遂称帝于成都国号夏改元大统是年张士诚称天佑元年二月士诚将吕珍入安丰杀宋刘福通我师击走之七月汉陈友谅围我洪都我　太祖帅师讨之友谅败死子理立张士诚自称吴王是岁陈友谅知院蒋必胜饶升臣等复陷吉安
甲辰二十四年我　太祖建国号曰吴是岁汉主陈理德寿元年二月自将伐汉理降汉亡
丙午二十六年三月夏主明玉珍卒子升立四月我师取淮安诸路九月取湖州诸路十二月韩林儿卒宋亡
丁未二十七年　太祖称吴元年九月我师伐吴执张士诚以归吴亡十月我师北伐定中原十一月颁戊申历方国珍降我师克燕元亡
明年戊申为我　太祖圣神文武钦明启运俊德成功统天大孝高皇帝姓朱氏国号大明都金陵改元洪武元年戊申岁正月初四日也
宋
天完
汉
●宋
宋主韩林儿姓韩氏 【陶九成记本李氏子】 栾城人也诡称宋徽宗九世孙号小明王都亳国号宋改元龙凤元年 【寔至正十五年乙未岁也】 伪诏略曰蕴玉玺于海东取精兵于日本贵极江南富夸塞北 【初宋广王走崖山丞相陈宜中走倭托此说以动众壬辰年五月徙??羸国公子赵完普于沙州从御史彻彻之请也时诸处兵起皆以士宋为名故也】 又曰虎贲三千直捣燕幽之地龙飞九五重开大宋之天先是至正庚寅间参议贾鲁当承平时锐欲立名以垂世首劝丞相脱脱兴屯田更钞法
明年辛卯夏四月复劝脱脱求禹故道开黄河身任其事濒河起集丁夫二十六万余河夫多怨韩山童等挟诈阴凿石人止开一眼鑴其背曰莫道石人一只眼此物一出天下反预当河道埋之掘者得之相惊而从乱旬月之间众至数万人 【一云先是河南北童谣云石人一只眼挑动黄河天下反及鲁治河果于黄陵冈得石如谣云】 山童者林儿之父也母杨氏山童祖父以白莲会烧香惑众谪徙永平至山童倡言天下大乱弥勒佛下生河南及江淮愚民翕然信之时颖州人刘福通等与杜遵道罗文素盛文郁王显忠韩咬儿复倡言山童当为中国主同起兵以红巾为号县官捕之急福通遂反山童被擒其妻杨氏与林儿迯之武安福通据成皋攻罗山上蔡真阳确山诸县寻犯武阳叶县陷汝宁府及光息二州众至十万是时萧县人李二号芝?李亦以烧香聚众与其党赵均用彭早住起淮安攻陷徐州据之均用称永义王早住号老彭称鲁淮王八月也先帖木儿击福通复上蔡杀韩咬儿
十二年二月定远人郭子兴与孙德崖等称元帅攻拔濠州据之八月元兵破徐州芝?李遁赵均用彭早住走濠州十一月均用据濠州时徐州破均用来与子兴德崖合力拒守兵巳解子兴德崖顾屈巳下之而二人遂为所制既而早住死均用益自专遂据城称王
龙凤元年二月宋主称皇帝刘福通等自砀山夹河迎林儿至亳立为皇帝以其母杨氏为皇太后杜遵道盛文郁为丞相刘福通罗文素为平章刘六知枢密院拆鹿邑县太清宫材建宫阙遵道等各遣子入侍时遵道专权福通杀之自为丞相称太保六月我　太祖起兵仍称龙凤年号十二月宋主走安丰元将荅失八都鲁破福通复驻汴又败之于太康遂围亳福通以林儿遁走安丰
丙申龙凤二年至正十六年也三月我　太祖克金陵
丁酉龙凤三年至正十七年也二月李武崔德破商州攻武关直趋长安三辅震恐元将察罕帖木儿与李思齐连兵击败之三月毛贵攻破胶莱诸州贵福通将也八月刘福通攻破汴梁遂分兵略地时关先生破头潘冯长舅沙刘二王士诚趋晋冀白不信大刀敖李喜喜趋关中毛贵据山东其势大振冬十月白不信等破兴元遂围凤翔为李察罕所败与李喜喜皆遁入蜀
戊戌龙凤四年至正十八年也三月毛贵破济南杀元右丞董搏霄初贵入据济南立宾兴院选用故官分守诸路又于莱州立屯田三百六十处时搏霄方驻南皮县营垒未定遂死之搏霄字孟起儒将也是月田丰破济宁毛贵破蓟州丰退保东昌贵略柳林逼畿甸元征四方兵入卫五月福通攻汴守将竹真出走乃自安丰奉林儿居之以为都六月关先生破头潘等分兵二道一出绛州一出沁州踰太行焚上党破辽州晋冀云中鴈门代郡烽火数千里遂大掠塞外诸郡而还十二月关先生转掠辽阳至高丽焚毁上都宫阙
巳亥龙凤五年至正十九年也夏四月赵均用杀毛贵续继祖杀均用 【继祖贵党也自辽阳入益都相为雠杀】 秋八月察罕帖木儿兵复汴梁福通复以宋主走安丰
庚子龙凤六年至正二十年也夏五月陈友谅弒主称帝
辛丑龙凤七年至正二十一年也秋八月察罕帖木儿兵胜遣其子扩廓帖木儿捣东平复为书招丰及王士诚皆降
壬寅龙凤八年至正二十二年也六月田丰剌察罕帖木儿杀之初丰诚降察罕推诚待之数入其帐中时以十一骑行至丰垒遂为士诚所剌盖夙谋也冬十一月扩廓帖木儿讨田丰王士诚擒之取其心以祭父执陈猱头等二百余人献元京斩之
癸卯龙凤九年至正二十三年也二月张士诚将吕珍引兵攻破安丰杀福通据其城　太祖闻之率徐达常遇春往击之珍大败时庐州人左君弼助珍又击败之珍君弼皆走三月关先生余兵复攻上都元将击降之
甲辰龙凤十年至正二十四年也春正月我　太祖建国号曰吴
乙巳龙凤十一年至正二十五年也
丙午龙凤十二年至正二十六年也冬十二月宋主殂丁未我　太祖称吴元年至正之二十七年也 【叶子奇记小明王下有刘太保者每陷一城以人为粮食人既尽复陷一城其人至不道若此岂即福通耶当时又有刘六者知枢密亦岂尝为太保耶】
●天完
天完主讳寿辉姓徐氏一名贞一罗田人也至正十一年辛卯冬十月僣称皇帝国号天完都蕲水改元治平元年先是浏阳人彭和尚名翼号妖彭能为偈颂劝人念弥勒佛号遇夜燃火炬名香念偈拜礼愚民信之其徒遂众思欲为乱未有主也会寿辉浴于盐塘水中体有光恠众皆惊异遂立为帝天下应响寿辉本湖南人姿状庞厚以贩布为业往来蕲黄间然无他才能姿性宽纵权在羣下建空名耳以邹普胜为太师兵陷饶州执魏中立陷信州执于大本皆死之 【一云寿辉与麻城人邹普胜等以妖术阴谋惑众举兵为乱亦以红巾为号泰和志分注辛卯冬红巾驻札九江江西省进兵守御】
壬辰至正十二年 【治平二年】 春正月陷汉阳诸郡十四日遣伪将丁普郎徐明远陷汉阳及兴国府邹普胜陷武昌曾法兴陷安陆沔阳二月十一日陷江州总管李黼死之黼字子威汝宁人泰定丁卯进士及第与兄子秉昭俱死三月欧祥陷袁州陶九陷瑞州许甲攻衡州项普略陷饶州徽州信州 【饶志作彭翼遣项普略破吉安路】 闰月十三日蕲黄红巾自江州直抵庐陵攻破吉安乡民罗明远复之秋七月袭杭州董搏霄复之遂复徽州九月陷吴兴延陵冬十月陷江阴兵自星岭关径抵余杭县七月初十日入杭州城四帅项蔡杨苏一屯明庆寺一屯北关门妙行寺称弥勒佛出世不杀不淫招民投附者署姓名于簿府库金帛悉辇以去先是寿辉遣项普略引兵掠徽饶猝至杭城中无备参政樊执敬御贼死之时搏霄征安丰攻濠移兵来会七战皆捷焚接待寺蕲兵多死伪将潘大奫梅元等俱降进克广德蕲饶进逼徽州贼中有道士能作十二里雾者擒斩之首功数万级徽州遂平十一月赵普胜周驴等据池阳太平诸郡号百万湖广平章政事星吉募兵得三千人进克铜陵复池州又复湖口解安庆围克江州救援不至中流矢卒
癸巳至正十三年 【治平三年】 十二月元卜颜帖木儿及西宁王牙罕沙等合军讨蕲水获其官属四百余人诛之
乙未至正十五年 【治平五年龙凤元年】 春正月倪文俊复破沔阳初威顺王令其子报恩奴同元帅阿思监水陆并进以讨文俊至汉川水浅文俊以火筏攻之报恩奴败死三月破襄阳五月文俊复破中兴路元帅朵儿只班死之六月我　太祖起兵取太平
丙申至正十六年 【治平六年龙凤二年】 春正月寿辉据汉阳
丁酉至正十七年 【治平七年龙凤三年】 九月陈友谅杀倪文俊初文俊专恣谋杀寿辉不果奔黄州友谅乘衅袭杀之遂并其军自称平章十二月明玉珍据成都玉珍为文俊守蜀文俊死玉珍遂自据之蜀中郡县皆附
戊戌至正十八年 【治平八年龙凤四年】 春正月友谅破安庆左丞余阙死之阙字廷心进士及第城破自刭清水塘死妻妾子女及甥皆死夏四月友谅破龙兴
己亥至正十九年 【治平九年龙凤五年】 六月友谅遣其党王奉国攻信州屡为援兵伯颜不花的斤所败友谅弟友德攻城益急奉国穴地梯城陷之的斤战死的斤鲜于枢之甥也十二月天完主徙都江州友谅自称汉王初寿辉闻友谅得龙兴欲徙都之友谅不从寿辉固引兵发汉阳至江州友谅设伏城西而迎之寿辉既入伏发尽杀其部属以江州为都居之遂自称汉王立府设官寿辉虚位而巳
庚子至正二十年 【治平十年龙凤六年】 夏五月友谅弒天完主于釆石先是友谅率舟师犯太平挟寿辉以行及太平失利急谋僣窃乃于釆石舟中佯使人诣寿辉前白事令壮士持铁挝自后击之碎其首死 【一云寿辉既称帝湖江浙三省城池多陷没开莲台省于蕲春然不能制其下陈友谅既杀倪文俊遂率兵攻金陵谋篡其位乃勒死于釆石　是年五月陈友谅既弒寿辉改大义元年则天启天定岂友谅巳不用治平矣】
●汉
汉主讳友谅姓陈氏沔阳人也称皇帝于釆石国号汉都江州改元大义元年是岁庚子元至正二十年 【天完治平十年宋龙凤六年】 友谅始起为县贴书兄弟四五人相从为盗而好兵初居倪文俊部下时寿辉虽号为帝权皆在文俊文俊颇骄恣待其下无恩友谅与其党袭杀之其党复谋杀友谅事泄见杀于是大权悉归于友谅矣伪封汉王欲举兵收金陵至釆石称帝而后下乃以五通庙为行殿仍以邹普胜为太师张必先为丞相羣下立江岸幕次行礼值大雨至略无仪节既而攻金陵大败而归营江州为都
辛丑至正二十一年 【宋龙凤七年汉大义二年】 秋八月我　太祖伐汉友谅自龙江败还张定边复陷安庆我　太祖令诸将帅舟师乘风遡流而上遂复安庆长驱向江州分舟师为羽翼夹击大破之友谅挈妻子夜奔武昌其相胡廷瑞以龙兴来降乃改为洪都府王溥以建昌吴宏以饶州欧普祥以袁州各率众相见陈州陈龙吉安孙本立曾万中皆来降
壬寅至正二十二年 【宋龙凤八年汉大义三年】 三月明玉珍破云南夏五月据蜀自王初玉珍闻友谅弒逆乃整兵守夔关不与相通复立庙以祀寿辉自称陇蜀王
癸卯至正二十三年 【宋龙凤九年汉大义四年蜀天统元年】 春正月玉珍称帝改元天统秋七月汉主友谅围洪都我太祖征之友谅败死子理即位
甲辰至正二十四年 【宋龙凤十年汉德寿元年蜀天统二年】 春正月我太祖建国号曰吴自将伐汉汉主降汉亡
呜呼金元之际尚忍言哉秦谚有文楚虽三户亡秦必楚予未尝不陨泣于斯夫王者天下之义主也苟无富贵之心而有康济之绩斯舜禹之事巳类不类不问可也故曰舜东夷之人也文王西夷之人也又曰行一不义杀一不辜而得天下不为也金元之际尚忍言哉宋室不竞金人乘之以彼悍坚拉此柔脆宜有余力矣元之蹙金战伐弥苦弓马戈矛之间生民之幸不为糜烂者几何哉渡江之师一惟勇力是恃孰不怜之殆庚申君之覆灭也岭表首祸犹假大金卒以妖民托宋亡之余天命真人神武不杀克成混一之功亦微有资于龙凤云者是可以观人心之向往矣语云枯鸡为蚿岂徒以血气然哉聊因伪僣以录驱除抑亦颂　圣人之兴非偶然尔
广信府同知邹潘校正
推官方重校正
临江府推官袁长驭校正
上饶县学教谕余学申对读
湖州府后学吴仕旦覆订  
