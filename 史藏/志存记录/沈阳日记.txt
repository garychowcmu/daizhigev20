　　沈阳日记（附录：水使公行状）　　（朝鲜）宣若海 撰 

　　●目录 

　　附录 
　　沈阳日记 

　　●附录 

　　水使公行状 

　　○水使公行状 

　　公姓宣讳若海字伯宗鼻祖讳允祉皇朝文渊阁学士本朝湖南观察使号退休堂曾祖考讳应禧行县监祖考讳迪行康翎县监考讳义问大丘府使赠兵曹参判公生于万历七年己卯为人刚直豁达毅然有执不以利疚不为势屈惟吾义也少时不肯留意世事考府使公曰汝何不作举子业公曰方为子弟职未遑也府使公曰立扬孝也宜早为之毋替家声也公遂业武中乙巳科时年二十七以宣传官兼备局郎三岁不调庚戌遭府使公艰丙辰又代祖考县监公制十余年之间赢于丧以故宦未达服阕还为备局郎是时汗连岁侵扰义定宣铁间民不安堵属汗遣使求和朝廷不得已许焉庚午春胡差来关西贩置青布还至龙湾为上国兵所迫登山窜走其后他差到义州又为上国兵所拦阻不得传国书而逃归朝家大惧将遣慰问使而难其人以公文武备具有专对才喉司请遣之上曰可翌日发行乃崇祯四年辛未三月三日也修书附奴诀老亲而行到渖馆龙胡以汗言问曰有甚事来耶公曰贵国差人连为道路所梗不得传国书而归是以来慰也龙胡曰两国约誓勿助粮岛中闻尔国差员领米入送何公曰我国连岁饥馑救死不瞻遑恤他人乎龙胡曰　汉人来告运米使姓名可招对诘也公曰　汉人亡降奴也我则邻国使也吾岂与奴面乎龙胡又曰国书不书年号只揭帖式何也公曰约和时我国明言上国年号不可去之意贵国亦然之今只揭帖式何不可之有龙胡曰此则然矣勿助粮誓天而今违之是不畏天也公曰吾未知不畏天者为谁也龙胡曰使臣纵言若此宁欲为他邦鬼乎公曰人生一蜉蝣耳奉使绝域以义死节固荣矣贵国独不顾杀使之名乎且古人有抗言不屈持十九年节者吾何畏死而不尽言乎龙胡曰使臣之言谬妄如此天必赐死而不使归也公曰天若孔鉴其降罚将于我乎于彼乎龙胡不答怒目如电居月余汗复使舌胡诘于前曰今贵国遣使来慰诚有讲和谊也而送米岛中不许我借兵何意也使臣其可自当乎公曰送米事已与龙胡辨矣至于借军决不可从也虽则讲和而亦有不可从之事何可以不可从者为可从而姑为媚辞乎汗怒曰何国则借兵何国则不借兵也须以此意归告尔国公曰朝廷之意亦吾意也归告何益盖上国于我国犹父子也其父有事其子服役理所当然前日之借兵是也贵国与我国与国也欲借我兵以犯我上国我其肯从乎今日之不借兵亦是也今者不惮万里遣使慰问两国相好之谊至矣贵国接之以恩待之以礼可也不此之为反以不当问之事　仆以诘何也宁欲决一死于前而只为反命吾王地而忍也如是往复数次汗乃曰使臣之言言则是也顾其左右曰为人臣者当如是也辄予银四十两貂十领公曰不受国书反以无名馈何也汗曰使臣远来讵无劳乎公曰衔命远来臣之职也何劳之为不可受也汗知不可强于是受国书设宴于庭令诸胡列坐次令中原降将王马二人坐又次令公坐公不坐而言于执礼者曰礼单不受预宴非礼也龙胡告于汗即受礼单宴罢使公与王马二将相见公曰彼乃父母邦之人岂不欲见但此辈贪生忘义今为亡降奴我何见为诸胡相顾而叹时韩贼兄弟亦在傍皆俛首而退其后更设别宴而饮送之龙胡率五百骑卫而至义州盖为运青布也到江寂无接应龙胡怒又欲挟公归公曰青布自有主者非我所知也我有死耳誓不从尔归也召府尹使之渡江而公乃复命上引见俯询往来及问答颠末且进公日记而览焉下教褒之曰一介武臣专对万里能以片言折服强胡卒无事归甚嘉即日加秩又以金鞭貂裘玉杯重赏赐之在廷诸臣亦莫不嗟叹出宰密阳为大夫人养也甲戌丁忧哀毁过节礼终三年服阕使公为定平铁山定州平山抚绥经乱之民皆有茂绩又界庆尚水军节度使以疾终于任所属纩叹曰荣养逮老母而国恩未酬矣盥栉整衣冠北向拜诀从容就席而瞑崇祯十六年癸未五月十日也享年六十五配淑夫人光山金氏赠户曹判书志女长子楫济州牧使次子橹次子榏次子梲次子柝呜呼此公之始卒也而公卒之明年为甲申也公所称父母之国为此胡亡者今已九十五年矣公之家乘缺不能得公之详而至今如见公以口舌折冲于二胡之前者独赖公日记存耳一读使人发上指冠伟哉然公幸而死于癸未未见甲申也噫崇祯纪元后再戊午四月日通政大夫义禁府判决事金坛谨撰 
　　纯宗辛卯赐额于五忠祠 
　　沈阳日记附录 

　　●沈阳日记 

　　朝鲜　宣若海　撰 
　　崇祯三年庚午二月胡差仲男以人参与银子欲换青布八十余驮来于关西时方伯金时让管饷成俊耇兵使柳斐也仲男吓言上京朝廷谕以不可沮之故方伯管饷受其人参银子约换青布一万六千桶期以五月上旬仲男还到龙湾则副总陈继盛与刘兴治以舟师来迫仲男于义州一枝兵马二千自铁山由陆蹑其后仲男登城遥望大军压临抄其勇胆者六骑驰入阵前擒致汉人四名讯问情状二名则即斩二名则绑致玉江又斩之因间路脱逃汉兵不得追矣仲男等自义州由板莫洞抵朔州少憩因昌城渡江而还其时适春信使朴兰英曾于二月入沈阳而带回答胡差出来于三江边则汉人方在城中作拏或射府尹李时英前龙川府使池汝海罚防于本州岛故并被射缚之辱以此之故朴兰英不得直渡窜走登山枉途之际回答胡差则还走窟穴胡中大怒使龙骨大率兵出送义州诘诸厥由而还朝庭疑惧都中汹汹加以朴兰英仅得渡来昌城状启云云有三难其一则借军事其二则剃头刷送事其三则岛中相通将欲擒仲男而夺货事也闹端如此疑惧益深矣兰英状启未入来四五日前为仲男被兴治之变走回以慰问差宣传池学海方治行十日发遣之际自上特命极择故改学海以申景摘望入则又命可合使命与否问启之教备局断之又下极择之命而事机忙迫今日内差出即为发送之教兵曹惶惧其日乃四月二日也回启出纳日已暮矣闭门之后入直堂上参议李明汉因上教严旨诣政院与承宣相议启曰臣闻见孤陋不得其人备边司郎厅武弁中选择者郎厅中一人择送之意敢启答曰依启事允下其夜回公三公以兵曹擅举上司之人为未便方构草请推之际自上又下何不差出之命推诿之间恐被上怒以密简回公同僚漠然弗知矣密简回公恐被其谋避也翌朝入望单子乃余也余在备局三载练知其间曲折之致耳 
　　初三日食未讫政院牌招肃拜余以庙堂未听分付肃拜为难则以此意入启启午后拜辞即发自昌城渡江有诗曰日斜沙塞远云暗鸭江深文物殊前后山河尚古今看羊为汉节蹈海耻秦心此去朝何处回头泪满襟　第五日始见人迹寻行三十余里许有耕种处遥望佃夫先送舌官招致言我入来之由因问自此前路有人家几许里乎佃夫答曰三十里有东州堡其堡则汗农所也干农者主之矣又问汗出入答曰自关中出来后亲领略干兵马出往参湖时未还来矣佃夫诘问曰使臣之行自前例由义州直抵浔阳乃是恒规而不意今者创出此路袭我无备之地探视而来耶答曰两国相和誓天永好以我礼义之邦有此耶尔言俚矣或信或疑移时持路而去行到东州堡观者如巿其中我国男女并聚而观或有含泪者彼人等呵噤甚严男丁则不得接足只许女人相见丁卯年被虏宣定义三邑女七名中宣川私婢爱介是定州村妇德福最其悲悼不禁泪下臣暂问事情则春信使未入来前此地讹言盛行朝鲜与降倭协谋已为起兵并领岛中汉兵军于宣铁间乘其空虚荡灭巢穴之计云云愤言藉藉多设侦探或数日程埋伏疑惧之际适春信使往来仲男回还始定疑虑云云又问中原消息则不知其详大概畧言所闻见曰当初入关之时多被死伤如东州小堡死亡者七名重伤者十名以此推之死伤必多入关之后维有攻战必胜不得镇柙攻城复起降军还反走汗以此为忧退军永平府后出来使阿?那耳小上等更抄抹马军兵入送汗今月上旬间或称山川猎见牧马处率畧干亲兵出驻一日程兼探宁远卫农作刑止及待变如何云云矣金希参听胡人私语者老以胡种刷来事曾往北道云云矣 
　　二十一日臣到馆所邈然无迎接之意馆夫见臣之后始为奔告良久乃返而龙骨大差人最后来到先计员数因问为某事来乎通事答曰奉国书入来矣差人还归入昏给粮刍矣有诗曰此去乡关隔几千高堂消息问无缘生还慰老知何日更把哀辞泣诉天二十二日龙骨大能水大海仲男来见坐定臣问国汗平安乎龙海答称无恙又问曰俺虽新面闻名既熟一面若旧诸左右好在否答曰好在龙海曰国王平安乎答曰平安矣朝廷宰臣无恙乎答曰无恙矣使臣好来乎仅得性命而来矣三胡问贵国有甚事而来耶为某事入来乎答曰仲男之回意外值湾上之变由昌城入来适又其时春信使出来汉人方在城中作拏故不得直渡曲由枉道贵国差人惶怯不得传国书而还朝廷心甚未安以慰问送来矣龙骨大曰取何路入来乎答曰取昌城路而来矣又问曰宣铁间汉人几许留在乎答曰无有矣然则舍直路而取他路何耶答曰汉人以舟出入而一行孤单恐被凤凰城近处有阑阻之患由此而来矣又问曰北京入往使臣已还乎皇帝有分付事有何消息乎答曰使臣时未回而无分付事又未闻他消息矣龙胡曰水路已开而岛中朝夕出人岂有不知之理乎答曰虽有不得已往来之事近间则陈副总巡海那边消息切不闻知也仲男曰岛中往来如织万无不知之理答曰君有所闻有何忌讳而以不知答乎曾因汝等之往来畧闻使臣因在北京不必问我而知之矣龙胡曰春信使入京后出来乎答曰中华路次相见矣又问曰何如是缓缓其行乎答曰以峡中枉道三昼夜绝食奔走仅得生还饥困成疾不能运动昌城以南则寸寸前进故夫如是矣又问曰何日发京乎答曰前月廿七日矣龙胡曰岛中何路得食乎答曰俺实不知而想必毛文龙在时所储取食矣又问曰吾今番出往义州之奇得闻而来耶答曰到安州闻之矣因慰远路往来之劳矣龙胡曰捉汉马尚四只人问其岛中粮食有无则被捉汉人等言内椵岛獐子岛得赖朝鲜贩贸资生其它远岛则绝粮已久云云将此意言于义州义州讳其事乃拿彼汉人与义州通使面诘则汉人明言今朝亦捉鱼四尾换米以来云则通使辞塞而乃曰如此些少之物材氓无知或自私买食官家何能知之乎其钝辞如此以此推之贩贸资生专赖贵国云且私与金希参言曰借军事既与春信使言送贵国许否希参答曰俺先自追赶仲男下来而仲男既已渡江久留昌城等候使臣之来与同入来何可知也龙胡曰岛中储粮几许希参答曰凡隔墙邻里各契生活犹不能知况岛中事乎大海曰昨自岛中逃汉四名出来言内椵岛獐子岛则与朝鲜相为贸贩资生其它远岛则绝粮已久云云其意吓我张本矣龙胡等曰使臣之行虽出于不得已在我礼接所欠者不为出迎未安未安云答曰两国使臣不远千里而往来者皆出于不得已而欢迎欢送不在客之所望耳到此安歇亦足矣龙胡等微哂曰欲见国书答曰持去后见之何妨龙胡曰国书欲先见者以国书之意归告汗前也誊国书以去后即送仲男尉臣行路臣言于仲男曰路见春信使汗与要土龙骨大求诸螺角云故启请觅来而平安所在只二只朝廷分付内汗前一只要土龙骨大中有一只奉许之令何以为之乎仲男答曰问于所求之人处之云臣又言中路觅来故礼物单子中不书螺角矣仲男出见螺角曰监司不送平壤所在而曾见长湍有最大者故求之则称以他官之物不许云矣臣问仲男曰汗有事出郊如此之久耶答曰适有事故须往牧马处近当还来云矣　二十三日金希参密听胡言今朝汉人四名自岛中逃来言内诸岛近甚饥馑西粮不来朝鲜不为助粮近将投降云矣 
　　二十四日龙胡仲男来见曰如此陋薄之地何以经过答曰好度矣臣言于龙胡曰俺到此四日之久而尚不传国书心甚不安龙胡曰汗适出外待入来传之无妨云矣龙胡曰春信使之还借军事言送矣朝廷之意如何答曰中路暂见春信使而来不知也仲男曰春信使虽见中路必先状启岂有不知之理乎答曰两国相好信义伊一可保永世无虞其可轻发于状启中乎仲男曰吾既预知之答曰预知则不须问我也龙胡取看螺角二只曰一只则汗前所送而一只则送于何人答曰尔与要土所求云而要土在他云尔可领之龙胡曰此则送于要土知此意归告朝廷后当觅送云且曰如此体小者此处亦多有之而远求者意在特大也似当还送而既来之物却之不恭姑留之归告贵国极大者觅送云臣答曰螺角稀贵大者极难矣仲男曾见长湍平壤有之矣然则归报朝廷矣 
　　二十五日设宴龙胡仲男来待而龙胡曰岛中粮食有无消息如何答曰一自湾上作挐而归音信不通未闻他奇也宴次劝酒时龙胡曰两国相和信使频数往来则情义可密若不频数则情似疏矣答曰使价相望可谓频数而凡人交道不以见不见闻不闻为贵必以尊大义立大信重敦睦为贵故古人有言数则疏矣俺行似数缘此疏耶虽然今此俺行以慰问来贵国知此诚信耶龙胡曰曾不闻入来之奇多亏迎接之礼未安未安云三酌而罢出矣金希参因被虏昌城人金爱水闻龙骨大自湾上往来之后有嗔怒之色今此次大适及此际多幸云叔世昌惶怯不得传国书之故因为拘系云 
　　二十六日龙骨大仲男来见问臣何以经过答曰好度矣龙胡因言曰贵国约誓时重言岛中勿为助粮事而今因汉人细闻贵国官员领米入岛贸易以来云是何道理乎答曰我国连年凶荒自活吾民之不暇遑恤他人乎龙胡曰贵国之人每事例多巧饰而见发之后恬不为羞愧耳岛中载粮入归官员姓名汉人明知来告拿彼面诘则可知矣答曰汉人亡降奴也俺虽无似邻国使也以降奴面诘邻国使之言无谓甚矣吾不取也汉人之言不过谄谀固宠而信断言也汉人以其所乘船出入于沿边私相买卖力不能禁截之意自初不为讳而不意丁卯尔国兵马突入平山事出苍遑移都江华那时急迫何忍言哉两国素无宿怨尔国要成和好信使往来诱胁万端必去天朝大年号我国素以礼义之邦虽至于亡国不忍去大年号之意孜孜明说其时尔国亦以为然往来国书皆不书年号只依揭帖式至今往来以时既知不可薄待汉人之意而今何幻舌以我驱迫乎此亦尔等之所常知也龙胡曰此者然矣但官员领米入岛誓天约条天不畏惧者也臣答曰不畏天在谁乎龙胡曰使臣不察言语纵意快辩不思之甚也为他邦之鬼有何好事而拘他域之身亦何称美如是言之耶答曰凡言人生百岁而难寿以七八十岁纵使百岁言之比于天地一蜉蝣也是以男儿生世以名为贵俺若以奉使来此以事被死于尔杀邻国之使与吾名并流千百岁之间且苏武十九年未闻失其节吾必期十九年之久也吾何畏死以此含糊不答耶龙胡曰使臣误闻吾言而误答也使臣虽欲死我国何用杀之虽欲留我国何用强留但使臣之言语谬妄如此则天必赐死而不使归也又答曰天若孔昭而科罪则应有死于所问之地而不必降罚于应答也龙胡怒目如电仲男曰吾来时安州有载米入送之举是果朝廷不知之事乎答曰渠船渠自往来朝廷何能知之乎龙胡等以汗意求索南灵草而去后仲男率汗家臣三河称名者再来言内汗为查顿蒙古欲贸南草优数换给云臣赍来南草三十斤白给以送矣所云三河者能计数故常时主典买卖云 
　　二十七日金奉山密听守门胡人私语则名不知自大将胡曾于入关时中箭病剧已杀马二匹祷神云金希参听胡语贵永介等率兵往宁远卫掳掠故汗出在中道等候云矣 
　　二十八日名不知博施称号者来问岛中消息如何答曰曾不闻知矣复问曰何日发京乎答曰前月二十七日矣何日渡江乎答曰今月十四日矣又问曰义州作挐者谁答曰流闻刘兴治矣仲男曰兴治独来乎答曰陈副总巡海之奇未知与同来也仲男曰吾亦闻副总在舟不为下陆也此言是矣博施曰兴治今在何岛答曰不知所在岛而风闻已向獐子岛外洋云矣又问曰兴治与爱塔第几行弟乎答曰其兄弟之行俺何知之乎仲男曰陈副总在何岛答曰在椵岛矣博施使之书陈刘姓名而去矣金希参密听守门胡人私语向前博施昨自汗处来问之以去者必自岛中逃来汉人有问彼之事而然也云矣龙胡仲男又来搜索一行南草而去后使金男送银两偿之辞而未安不送还送矣金希参因己未年被掳昌城人金爱水听其言则前年入关之军兵今当交替出来而先运已到门外例留数三日入城之规云且贵永介阿之阿口等项往宁远卫创掠农民牛畜多数驱来汗诘问被掳汉人则宁远卫近处如前作农云故不意俺袭厮杀之计发送军兵云 
　　三十日己未年被掳泰川人全一孙自永平府赞军来还见臣言内自北京十三日程尽为攻陷陷城之时或有多寡死者野战则无敢当其前者而入关之后无日不战云矣金奉山密听丁卯年被掳顺安女人奉春之言则女身今在头胡家其胡今番赞军出来其同生二人及四寸一人战死有名之将虽不战死其次则死伤亦多故焚尸而来者十五人云矣丁卯被掳昌城人姜镇邦言内自永平府出来胡将质可押多沙阿里三人领军七八百名出来而驱掠汉人男女牛骡羔羊之属无数云矣 
　　五月一日金奉山听沙乙紏等私语蒙古一万投降先运三将已到汗处故犒馈次牛三头羊五口烧酒十缸运送云矣而后运则数日内当到云矣　二日金奉山听守门胡语则盛称蒙古投降之状云矣　三日设小酌有诗曰升日沈阳馆挑灯独坐吟路隔燕山远云迷鸭江深自笑苏秦话谁怜鲁季子依旧山河地使人泪满襟　四日雷雹大如鸟卵　五日平壤出身李龙自永平府赞军还言内阿?罗耳等入关之后闻沙阿堡临战出降尽杀其军城中人并为屠戮云且言赴京使臣因在北京及山海关云矣龙骨大来见问臣安否后夸张其说话曰汗出来与中原二万军战尽杀之又与八万军战尽杀之攻一城而其城自降北京将官中参将三人即官六人自来降今番赞军还押来时置汗前云且言我国非如贪财好利窃取人物之比既蒙天德如是强盛皇帝不知天意所势不为和亲无罪生民涂炭极矣云臣言于龙胡曰俺来此已至十五日之久而尚未传国书不觉闷郁尔可通此情于汗如何龙胡答曰汗已有入来之令不可预通姑忍待之无妨矣 
　　六日以臣病一行遑遑无所闻矣　七日设小酌而臣病重不得行礼矣金希参因己卯被掳义州朴石乙是闻豆头领抄军兵旬后发向关内云　八日金希参听守门胡语则要土等领兵曾往宁远卫掠汉人男女百余昨日还来云　九日贵水介要土等自汗所处先来汗则三更量入来矣　十日能水大海牙夫老以汗意来问曰使臣为某事入来乎臣曰仲男值湾上之变由昌城渡来虽因指路人还闻知限大奠无事好来厥后消息无闻加之以春信使适于其时渡江汉人方在义州城中作挐不得直渡由枉道故贵国差人不得传国书而还朝廷心甚未安以慰问送来矣能水曰何日发京乎答曰前月二十七日矣大海曰皇帝有分付事乎中原有何消息而岛中所闻如何答曰无分付事又无消息而未闻所闻也又问曰北京使臣几人某年月日入往答曰前年七月间二人赴京时未还矣又问曰为某事入往答曰冬至正朝例赴京矣能水曰岛中载米入去贸贩云其何以违约条为之乎答曰我国连岁失稔自活吾民之不暇岂有是理乎又曰然则青布段细出自何处答曰或因赴京使臣之往来或以人参银子贸易以用矣大海曰义州有人物乎空虚乎答曰即招惊散之民仅集之矣又问曰使臣之还作何路乎答曰一行孤单贵国若护送则当由义州若独还则取昌城路矣又诘曰义州果有人物则何取昌城路乎答曰凤凰城近处恐被金石山之患也臣言于大海曰俺以宣传官奉命慰问来者意在诚信特别而趁速往来也汗适出于外趁未传国书而尚滞两旬之久而大胜闷郁大海曰将此意归告汗云矣　十一日如前设小酌矣　十二日仲男来见言内龙骨大则义州所在青布领来兼护送出去渠与阿之好上京次出去云矣 
　　十三日汗所居庭中设帐幕布宴具汗出坐大吹打坐于床上居中东则贵永介西则汗妹夫蒙古称王子三人皆连臂坐后车讫乃王弟忽真王弟称号人入堂中五六步许先为拜礼就东床六坐其次中原降将黑参将马参将麻副总王参谋称名人拜叩头使就西边立又使臣就拜席只奉国书不捧礼单使之叙拜臣言于引礼者曰礼单不受则俺之叙拜事体极甚未安明告此意期于捧置后拜为可云则引礼者将臣意走告还言内已受国书速拜为当云臣再言不捧礼单之前先拜则重伤体面俱有所失谆谆开喻引礼者胁迫甚紧臣牢拒引礼者还告大海出来传言曰使臣之意误矣已捧国书则礼单虽不捧无所妨害而如是坚执是不为国书只为礼物者然也且今日大宴毋多言答曰非不知大宴而礼单亦系相敬之中不捧则不敬故不得已也大海曰明当善处速为叙礼云恐有偾事之患叙拜参宴矣车讫乃王弟者与其兄有隙率其徒来投而献大驼一头骏马二十八匹貂裘二领云耳宴罢临出汗使臣与中原降将等会坐一处谈话云臣言于大海曰俺非但醉甚与上国之人言语殊音见之无益矣大海曰尔等与上国素称父子之邦父母家之人岂不欲见耶答曰贪生忘义为人臣之不忠而父母家之亡奴也大海等相顾微哂又使降将等列立一处优给降将等赠物而俾臣观光后龙骨大大海能水阿夫老仲男等及韩贼兄弟促膝而坐招臣坐于中大海以汗意传言曰国书中借军事及岛中违约条官员领米入去事剃头人不为刷送事庆源庆兴深处胡人潜商不从禁截不得已遣兵攻伐事书送使臣知此意归告贵国云臣答曰俺以慰问来不知其间曲折大概岛中不为领米入去事则日者已与尔等尽言而我国连年失稔民不聊生遑恤他人乎剃头人不为刷送云者自初两国使臣往来已尽讲定今不必　起闹端可也庆源庆兴禁商事我国封疆之法极严尔等之所知也而况两国相和别立事目见投者三人已为境上枭可见立信极重矣借军事非俺所知而以我国情义揆之则决难从矣大海曰何如国借则兵何如国不可欤愿闻难从也臣答曰我国与上国自古义同父子为父者有事招子之奴仆则为子者其肯不从乎况其时尔国则以秦越相视尤不可以举前事也且与上国义结君臣恩犹父子至诚事大近三百年及至今日借兵为寇不但天下后世之罪人天地鬼神亦必阴诛而闾阎下贱三尺孩童皆知父子之邦卒其赤子攻其父母其可忍言虽欲从此请民谁与焉况我国力绵不能自守其可借人兵乎大海即起入告汗还言内朝鲜使臣之言言则是为人臣者当如是云因为汗意吓言曰只恃弹丸一岛国君迁动其可乎大海以其意在昔衅生首末缕缕言之拂衣而去后臣就馆龙胡特赠物追臣来计□将给之际臣固辞曰礼单不捧先受赠物非礼也非礼而受决不可为龙胡曰礼单则两国君之事而我国春信回礼未及酬答故不捧矣今此赠物则使臣行役酬劳公私有异不可不受又答曰使价奉命往来人臣之所当职分内事无可酬劳之举两国和好礼物却之大欠事体尔不思之耶龙胡曰使臣之言虽然不受则必上下皆恶而我国之心然也且汗之所赠不可不受答曰上果有恶尔国之心则其何慰问乎汗虽严畏礼宾之赠其可威力胁给乎非礼而受决不可为龙胡曰归禀汗云起去即返计数以捧恩言曰吾屡往度往来贵国故不能无诚细告使臣之意捧去矣臣处银子四十两貂裘十领通使等处银子四两貂裘四领下人处银子一两分赠矣 
　　十四日无所闻十五日设小酌明日出送云矣　十六日十里许大川边设别筵无先满月介大海等连臂坐劝酒曰汗以使臣远来久留之故特遣俺等别送须到饮云三酌而罢矣因言曰姜璹好在否答曰好在矣今做何官答曰父丧纔脱矣大海曰汗为使臣别送路馔大牛一首臣问大海曰上京差胡几名从胡几名乎答曰差人则阿之好仲男从胡则十八名内二名落留安州养马云又问曰龙骨大今番所领出往之军几许答曰兼护送运青布五百余名矣臣到颉利堡不剃头汉人二名先在臣问尔从何处来汉人答曰自獐子岛来矣又曰然则尔知岛中消息如何汉人答曰刘通判已杀陈副总岛中之权专归刘乙矣又问曰缘何事杀之乎答曰副总将具奏刘乙叛状欲除之刘乙先知其谋举兵杀之矣然则相战兵败而杀之乎答曰不战而不意突入杀之矣又问曰只杀副总乎答曰用事大官五六人并杀之矣尔何日发岛而来耶答曰今月十二日出来第五日到此矣又问曰某人差介为某事入来乎汝何姓名答曰刘乙差人不答某事姓名而去矣　十七日到辽东龙胡送言曰今日虽早未及甜水店而中路露宿难支蛟蚋所侵姑留宿为便云　十八日宿甜水店要见国书不许　十九日露宿通院堡恳请国书牢拒不许　二十日露宿干者浦又恳暂见国书推托不许　二十一日露宿松店百般开谕要见国书则相为推诿不许又请下人若干先为出送报知尔等出来预备接待意则亦不为动听 
　　二十二日露宿九连城又请国书暂见之意与先送下人为可之意反复言之则有怒色矣二十三日自九连城三十里许驻军招通事言曰吾骑四十先送江头使之预为整待船格尔亦告于使臣偕送下人数名为可也因为行军到江头怒色勃勃曰贵国之处事如是而监司之忽我类如此使臣知尔自后则关府尹之能不能使臣亦不可轻渡姑与我留此观其府尹所为然后偕渡云臣答曰尔则国之长者而两国相和信使相续情义无间何遽怒如此深以为怪龙胡答曰青布若不齐到吾可即返使臣亦与我同归汗前诘对可也臣答曰青布事各有主管非俺所知也然而知与不知若曰同返则是迫俺掳去者也有死而已载尸归耶招与府尹相见后渡江即返命上览之日记曰一个武臣远入虎穴能以片言力折强胡诚甚可嘉即加秩特赐金鞭貂裘玉杯等物除平山府使移拜定州牧使因超迁庆尚左水使 

　　沈阳日记
