江上孤忠录


江上孤忠录
孤忠后录
嘉定县乙酉纪事
过江七事
金陵纪略
 
 
 
江上孤忠录

　　江阴赵曦明集

　　守城实迹

　　江阴殉难事，或载阎公状及义史，或着纪事及江上遗闻、乘城纪略及甲乙事实，或见于文石纪，愚参考其中，集而注之，公之当时，亦庶几不负忠臣义上之苦心云尔。

　　清顺治二年乙酉夏五月，北师南下，金陵不守，广昌伯刘良佐，劫宏光以献。常州御史刘光斗迎降，受命安抚，江阴令林之骥，哭庙解绶去。参将张宿、海防程某、县丞胡廷栋继之。学使朱国昌、兵使马鸣霆逸（五月望拜牌，典史陈明遇、训导冯厚敦、都司周瑞口等欲勤王而事无由集，相对泪泣（甲乙事实））。主薄莫士英缴印册，因纳善马于刘，得权知县事。当是时举城汹汹，欲为拒守计，而新令方亨以六月二十四至。亟收民间器甲（先是，福建勤王师为清兵所败，有鸟船三只逃至江上，以器仗贱求售，民争市之，北门外民买者尤多（事实））。下薙发令，留头不留发，留发不留头。民益汹汹（念七日，豫王令军民薙发，下江阴，限三日。二十九日，方令有晓谕，北门外何茂、邢叔、周顺、邢季、杨芳、薛求、杨起、季茂、章汇等公呈，请县详宪留发。方令大骂，众哗云：你是明朝进士，头戴纱帽，身穿圆领，来做知县，羞也不羞！丑也不丑！方无如何，但听之而已（季文石纪事））。

　　闰六月朔。亨谒文庙，申前令，诸生许用言于明伦堂曰：头可断，发决不可薙也。下午，北门外民，奋袂先起（季世、美季、从孝、王试、何常、何泰等为首倡义兵起（事实））。扬兵至县署前，亨坐堂，作声色，欲执首事者，适效顺学使宗敦一家人。从亨私署出，众大诟曰：此降贼仆也。毙焚之（一本作方老师无锡苏提学家来道喜者在堂上曰：你这些奴才们，人人都该斫头。众怒打死之，将头仪门八属，在墀下焚之）。士英惧，踉跄走匿，遂执亨，拘于宾馆（时亨怯，许备文：详请薙头，众散去，临晚亨吏向众云：不好了，官备文详豫王及摄政王，请兵来，杀你们了。文书马飞递去，众奋勇来抢（纪事））。抵暮，举人夏维新、诸生沈曰敬等为救解，乃送亨维新家。次早，听亨还署。由是合邑闻风响应，四乡居民，咸分队伍（时至者数万，其志坚，其气锐，均以战守为尚（乘城纪略））。树旗帜，集教场。议战守，填塞道路，无容足处。亨惶恐，乘肩舆登君山。安民，诡称江阴义勇，向误于陆承差「杀一警百」之语，众收兵赴陆。陆遁，毁其家（秋毫不染指，窃一鼎者，立斩以徇（江上遗闻））。杀士英前所寓外至骑兵二人（寓察院内，临刑曰：莫主薄令我来，今害我（纪略））。太守宗灏，行文谕解，拒不纳。设高皇帝位于明伦堂，誓众起师。亨亦同誓称戈，而主其事则典史浙江陈公明遇（陈公名选（遗闻））。公宽仁得众心，故众从如归。明日，发旧藏火药器械（太祖令刘基命火药局合成藏此（纪略）），益乡兵，命于葫桥夏港，相地安营，防清兵西入。忽传兵由扬舍进，奋勇往拒。至东城，知伪传，遇本营守备陈瑞之，策马向东关出，众怒其欲纳款，杀其负纛二人。瑞之伤，与其子踰城遁，执其妻子于岳，随获瑞之父子，并杖禁。城严守，恐外乘虚，晓夜盘诘，漏二下，获细作时隆。

　　初六日黎明，公同巡游守备顾元泌会鞫，隆供伏兵在城七十余人，奉太守命（人给药四斤、银四两、开元钱一百二十八文（阎公状））。

　　初八日夜分，举火迎外兵，随即各庵院空地，搜获枭人六十有奇。词连武弁王龙，即往售山收戮龙家，并杀陈瑞之，而宗灏果选百人，间道袭江阴，土人歼之于秦望山下。陈公下令城中，有获一细作者，给赏五十两。越日，有青衣人行市。迹甚诡，众执之，收出地图一纸，上书兵马从入路及诸山瞭望埋伏处。讯之，乃亨遣他出乞师者（系维新家人（状））。复供沈曰敬及吏书吴大成、任粹然等，在马三家协谋屠洗。曰敬逃，大成等磔于市。土人既歼宗灏兵，灏以事闻之专阃，清兵千余从常州出，水师总兵王良，亦率舟师进发，城中巡守愈严。西门月城。获细作二人，审视门楗锁钥皆坏，执守门兵，得其通谋状，与细作俱斩城下。

　　初九日，城兵出迎敌，北门骁勇，自立冲锋营，严队先行，老弱馈饷不绝。上午，至申港，将造饭，闻清兵相距止六七里，奋呼而前。抵暮，始遇战，彼众我寡，馁饿困乏，失利返（是日季世美三鼓一炮造饭，四鼓二炮吃饭，五鼓三炮招营。世美令地保抬石塞断石桥，将钱筒用锅灰涂黑，作假炮，安闸桥上，过浮桥，又命地方拆断浮桥，路经申港、夏港亦然。至虞门战对敌，清兵二万余人，分两翼众寡不敌，兼枵腹而战，冲锋军败，世美阵亡（纪事））。明日，复出御，四邻乡义勇咸集（时负义勇而来者十数万人，咸以效死勿去为念（纪略））。清兵次虞门，舟师经双桥，田夫怒詈之，士卒怒，欲登岸擒斩。田夫群拔青苗掷船上，泥滑不可驻足，大半堕水死。其登岸者，为耰锄所击，无一脱者。浮尸蔽河而下，水为之不流。陈公以虞桥之败，军行无帅，进退无所禀承，欲起旧游击徐观海。观海病，以歙人邵康公娴武事，与元泌率众拜将（陈公拜邵为将，邵亦招兵自卫。请旧都司周瑞龙红驻江口为犄角，点夏维新及诸生章经世、王华管粮饷，中书戚勋、贡士黄毓祺、生员许用等十余人为参谋（纪事））。观海令其弟造令箭十枝，用大明中兴字号，人执为信，防塘报讹传。杀方亨、莫士英，并灭其家，以绝内应。清兵进营西城隅，旧任都司周瑞龙，率舟师驻江口，声言出兵协助。元泌请往借兵于吴志葵，瑞龙不应。但言师久无粮，索犒千金，约邵康公出东门，己从北门夹击，陈公如数与之（林令留署银八百两，旧典银二百两，共千两之数（纪略））。邵兵未出，瑞龙遇战，不利，还江口。

　　十一日，清兵移驻南城张孝廉园。次早，退屯麻皮桥，密使二人入城，侦虚实，城中获之，枭示。陈公亦使一人侦敌，至葫桥，见外兵列炮严御，伺其懈，投之水，以一炮复命，外兵三日不至。劣生尹吉谋内应，下岳，斩其仆康宁（一日暴雷震吉家，闻马嘶，众入内室，搜得马二匹、兵器无算（阎公状））。有传田淮抚仰示称即日遣援，不至，复有一人执信旗渡江，称沙兵曾破高杰骑卒，刻日来援。因遣贡士韦经世往犒师，两领军官率众而来，酗酒赌博，人无固志，战于南城，大挫，遁。陈公出巡城，凡乡兵搏战至城下者，必开门奖纳，鼓以忠义，每献一级，城上赏银四两，公为之下拜（时清兵日甚，公令乡兵尽力攻杀，有功必赏，典商程璧输四十万金充赏（事实））。以故各镇乡兵，俱同至城下打仗，清兵所至，各乡尽力攻杀，不得安处。有高瑞为敌缚，令薙头降，不屈死。而兵乱日久，政令不出城，远乡叛奴，乘衅索券焚弒者，络绎而起，烟火蔽天。大家救死不暇，清复命三王统领诸将来江上，遂不可敌（二十二日，又来军二十余万，主帅七王、八王、十王等，领上将千员，令降将刘花马为先锋，奔西门，绕南门，历北门，到东门，出十六营围城（纪事））。首掠西门，移兵至南关。邵康公往御，不克（众以邵无功，禁民不得出入，而放其乡人下之岳。阎公至而出之（状））。继烧城东，大掠城外富户。乡兵战，多败。外丧其骑将（有兄弟二人杀之（事实））。复乘虚掠北城，乡兵三路御之，两路溃，一兵据闸桥，力战，杀其骑将。次早，合营复北，焚居民，转掠而东。大桥东西湾二保拒之，杀其骑将三员，泗善港人葛辅弼父子，率乡兵五百赴城援，皆沿江慓悍，以不谙纪律，至三官殿歼焉。复乘锐东下，恣掠大桥周庄等处。城人杀其骑将，乃退。自是乡兵知不可敌，悉远窜。周瑞龙亦扬帆去。清兵专意攻城（二十八日刘良佐令军士四散焚劫，乡兵远遁，无复来援者。明日仍命大将杀远窜者。七月初一日，再令军搜杀星散者。乡兵断绝，遂专攻城。城中严御，外箭射如雨注，城上一手以锅盖为蔽，一手接箭，半日得箭三四千（纪事））。

　　七月初五日，城中危急，陈公乃端使十六人。缒城夜出，请原典史阎公主盟。公讳应元，字丽亨，北直隶河间人，崇祯十五年，尝集乡勇退海寇数百艘（海寇顾三麻子，犯黄田港），公手矢三人（应弦而倒（状））；继又平盐盗，弭民乱，邑人德之，为肖像社学中，以大臣论荐，特授都司，军前檄用。而马阮用事，本年三月，仅平转广东韶州府英德县主簿，母丧未行，居砂山麓。起义时，陈公与邑士民即拟敦请，顾元泌百计挠之。至是元泌有异志，乃诛元泌，迎公（刘良佐攻城时元泌登城，射矢不及人而下，众疑之。其效用马倭予窃火药，从城上投外众执之。因往收元泌寓，所见请援文一纸，盖闰六月初众会申文，田仰请兵，元泌私易文缓兵，故原文犹在寓也。遂诛元泌并其效用者四十人，内应复绝（义史））。田抚亦移文劝勉。

　　初九日，乡兵五千人，护阎公至城下，公以乡兵裹粮而来，势不能久，且乌合之众，不足克敌，厚犒遣之，独与王进忠等家丁四十人入守。至则发原任兵使徐世荫、曾化龙所造火攻器具为用。次传檄巨室劝输，不以白镪为索，众货百物，得估物值充数。于是围城中有火药三百瓮、铅丸铁子千石、火炮百位、乌机千张、钱千万贯、絮帛千万端、酤千酿、粟万锺、万茭千万束、盐万觔、铜铁器万枚、牛千蹄、羊豕千只、干鱼千包、蔬千畦。然乏矢，公命月黑夜，束草为人，披军士服，人持一竿，竿挑一灯，植立雉堞，士卒伏垣内，大噪，外兵望见，矢如猬集。又乏油，命健儿取碓车纳城中，给以藏豆，日供膏火（时时盐舟，由黄田港进，民取食，鱼从水关入，举网即得，市不增价（状））。公又大料居民，尽知若干保，保若干户，户若干口，悉注于册。择骁勇者隶麾下，卒赖以挫敌。章经世、夏维新、王华主刍粮，每旦人给米盐蔬菜若干，户给油火若干，四门城堞油蜡若干，井井凿凿，纤毫不乱。于是城之事益密，而无可乘矣（初十日，命合城收拾衣甲、器械祭旗。明日令闭门，合乡城二十余万人，派十入守一垛，卯时喊杀一声，至午时再易十人。喊杀一声，更守至酉，仍易前十人，喊杀一声，值宿守至半夜，再换后十人。周而复始，违者斩。又传齐北关冲锋营士千人，拣选季从孝为先锋，何常执大旗，王试挂得胜旗鼓，何泰吹号头，准备甲衣兵器（纪事））。命武举人王公略守东门，把总汪某守南门，陈公守西门。公自守北门。而公与陈公总督四门。

　　陈公宽仁，每事平心经理，遇军士劳苦抚慰，至于流涕，有倦极假寐，以利害劝谕，不轻加呵斥。阎公号令严肃，凡偷安不法者，必贯耳鞭背示众，虽豪右不少贷。然战士困顿，必手自注汤酌酒。遇害者，立治棺衾，哭奠而敛之。接见敢死，不名，每称兄弟，遇事必询之众曰：众兄弟谁当此事者。有一人号于路曰：我欲杀贼，苦无刀。公即解佩刀与之，值三十金，与士卒同苦乐如此。故民怀德畏威，濒死而不悔。上舍程璧于劝输时，捐三万五千金为倡，外作招降书射城。许璧知县事，璧作不降书拒之。且请自往。借援于田仰。及总选吴志葵。清兵既得程璧书，知不可动，乃伏炮攻北城第四铺，内拒之，矢石如雨，外兵不敢近，主帅大怒，命上将九员，先驾云梯上城。城上以长鎗刺之，死四人，伤五人，主帅益怒。因奋身独上，几入城内，内又以短枪拒之，其帅接鎗啮口，拔刀欲斫，一童子挺鎗中其喉，遂仆城下。外兵走，皆失声大哭。或曰：此七王也。（纪事）。

　　初十日，二都督大怒曰：我得北京，得南京，得镇江，未曾费力，不要说江阴拳头大的地方，遂令十营内选猛将九员，又选步兵三万，扎云梯十张，来日分十处上城，如不先登退后者，斩。十一日早晨，城外放炮吶喊，三万军一齐造浮桥十条，过外城河，分十处，自云梯上城。城上用砖石掷下，长鎗拒敌，九将不退，刺杀四员，余受伤堕。二都督恃勇，驾云梯穿三层甲，腰挂两刀，肩插两刃，手执巨斧，独上云梯，内用短枪拒之。二都督以口纳鎗，奋身跃起，右足已跨入城垛，执刀砍上，守城兵旁，一汤姓童执钩镰鎗，力钩断其喉。旁又一少年赶割其头，尸堕城下。清兵来搀尸，城上鸣梆，砖石小箭齐发，如雨下，约伤千人。后外兵用牛皮帐挡住，尸始拖去。相传霸王刘耐，以枪拒，外将以口啮住，竹椅匠姚通，用铲铲头落城上，尸堕下。外日遣卒求首，内断一犬头投之（刘良佐曰：令军士拜索都督头，城上不与，外愿出银买之。城上令下银装鞘内系吊入城。又命城下军罗拜，口中喊，还我王爷的头。然后城上人以蒲包包一黄狗头掷下（纪事））。外持祭物来奠，一僧捧经随行，道经何家埭，发炮毙之，取其鱼肉，饷守城者。阎公既却北城攻，知不日必大至，广为战具，招青阳民黄明江，与其从数十人。明江善弩，弩长尺余，竹箭五寸，淬以毒药，百步之外，命中如志（公初入城，鸣鼓升堂，鼓内跌出小弩十余张，上刻诚意伯刘基造，明江素善弩火，镞中人面号而毙。公命仿刘式造，数日成千余箭万枝。又以季从孝所合毒药敷箭上，射人见血立死（阎公状））。又出陈瑞之子于岳，令制小铳，铳类银鞘，以木为之，伺敌至，投之城下，火发木裂，内藏铁乌棱，触者立毙。阎公自造挝弩，用铁一块，旁设数钩，系绵绳，掷着人，钩进，斩之。又仿旧制造火球火箭，无不曲尽其妙。清兵虽众，向城畏服。

　　十二日，清令人执旗招安，公亦如其意。抬木铳诣营，铳发而裂，内藏乌棱角，触人立毙无数。一主帅张黄盖，上将二员护卫，方欣喜，忽为铳触，二将焚灭，主帅身亡首存。外哭声震天，或曰：八王也（甲乙事实）。十二日，北门外薜王营，闻城内战守悉备，心恐，因计令数十人执旗招安。

　　十三日，阎公令范、周、朱、季四生员缒出，至薛王营打话。若有将计就计之处，速还报。四生至营留宴，送元宝四。四生归，献计云：必得舍命百余人，令送数人执降旗，后抬陈制木铳，至外营，赚开营门，火铳裂，可以触人即死。二公悦。

　　十三日，公令百余人抬木铳，桶底安砖，即令四生执降旗前行，四生逡巡，公怒，斩之。另令白发老九人执降旗，焚香前导，出北城门，无敢后。至薛王营，通报，献银买命。薛王喜，升殿，分付放炮开营。又命银鞘至帐中，正令将验收，火发铳裂，烟焰蔽天，触者立死。薛王剩一头，帐上下约死二千余人。伤上将二员。是日，十王命三军挂孝，合营举哀，礼葬薛王于苏家墩，在北门外，号薛王坟。太守宗灏闻之，惧，告急，羽檄旁午，兵赴江上者。日数千。刘良佐纳款，为上将，率众来攻，设牛皮帐，挡住矢石，令军士掘城东北隅，城上下以石，皆压死（十五日，刘良佐令军东南，放炮西北，掘城皆用山爬。阎公先以所制火炮、火球拒之，外兵畏惧欲退，刘禁止之，后城内士民累以巨石下，外不及避，悉毙。良佐怒甚，复设三重牛皮帐，中用九梁八柱，矢石及之，皆反跳起，内取所造铁锤，用绵绳系之，掷下着人身上，即吊入城枭示。时外兵手足无措，顷刻逃散，城外阒其无人（乘城纪略））。继由西门经闸桥，依君山为营，俟其半渡炮击之，应声仆（或以水门自蔽，城内人复以小箭射之，中手及门，一时痛甚，卒不获全（遗闻））。复大作浮桥，从黄留港暗渡，登君山，瞰城中，亦为所伤，遣使往义阳王营乞兵。王遣其将顾□率舟师驻江口，宁其愚率僧兵营砂山，侦不可守。遁去。兵部严栻守常熟，亦往乞兵，不应。而田仰已从鲁王于绍兴，贝勒引兵趋吴淞，志葵自救不暇，孤城死守。清兵依邓墓深林，以避矢石，撤屋木为浮桥，渡河逼城下。城上协力拒战，外不支，欲遁。其将先走者二人，复驱而前，赍云梯至城下，凡三十余处。一将先众突上，内发炮，横击之，尸随云梯下，外兵走。内遣人收其器械，伐邓墓木，使敌无蔽，取浮桥以供薪，外兵大失利。

　　十七日，良佐移兵十方庵。是夜选勇士千人，出南门，击十方庵营，或执板斧，或小箭，或扁担，杀入营，伤千人。两旁营来救兵，胜已入城（纪事））。

　　明日，令庵僧望城跪泣，陈说利害。城上以效死勿去大义谕僧。僧又至，却之如前。良佐因踞吊桥，约城上弢弓释矢。曰：宏光已北去，江南皆下，以足下之能，转祸为福，爵位岂在良佐下？何自苦如此；阎公骂曰：应元大明典史耳，尚知不事二君之义，将军位为侯伯，身拥重兵，进不能恢复中原，退不能保障江左，何面目率众见我忠义士民乎？良佐惭退（十九日，良佐又来招安，阎公曰：有降将军，无降典史。一声梆子响，小箭齐发。良佐连跨三匹马遁去。曰：江阴人没款状）。移兵东略，筑塘民拒之。兵燹之惨，甲于他镇。又将往陆家桥，有徐玉阳先杀其骑将，兵乃退（徐玉阳在陆官舍权，遥望刘兵蜂拥而来，遂匿于水洞内，只见一将状甚伟，二卒前导，玉阳俟其过，跃出登岸，望后兵离尚远，因赶上杀二卒一将，称其将之头，重十八公斤，悬之树上。后兵闻之，无不畏惧而退，树至今尚存（遗闻））。贝勒既定松江，乃悉所部兵几二十万，来江上，缚降将黄蜚、吴志葵至城下。长跪劝降。蜚默然曰：我于城内无相识，志葵涕泗交颐，情词悲楚。阎公叱之曰：大臣被缚，当速死报国，安用生为？皆再拜去。贝勒见城中守义不可动，进攻益急，炮声彻昼夜，城垣五处崩裂（前二日，松江解到大炮百座，每门立六尺一具，弹飞如电，人立城上，头随弹去，而僵不仆。后城下大炮愈增，一人立城，胸背洞穿，植立如故（纪事））。内以铁叶裹门，贯以铁绳，护之。又用空棺实士，障其垂圮者，又用絮衾渍水，覆城上，以防火攻。是日铁丸着阎公左臂，犹手握刀槊，连毙数人。陈公此时亦计不旋踵，日夜坐卧城上，日中众方下食，公闻城垣铮铮有声，往探见外将六人，为首者披甲，缚二刃，持二钉，插城隙，攀援而上，余皆镔铁甲冑，刀斧击不入。公命众人先以长枪刺将首，遂毙城下，余悉退。

　　二十日以后，风雨夜作，灯不可燃，众哭祷张睢阳庙，忽神光四起如昼，每昧爽。阎公巡城一人执大刀以从，众望见以为天人。盖公躯干丰硕，双眉卓竖，目细长曲，面赤有须，颇类关圣（义史）。举人盛树廉，言公状貌亦如此。且云邑中士民，公无不识其姓名，临阵时，见一少年将士持戟锐进，不可当，战罢，不知所往，疑为土神陈烈士之助，急往虔礼。外又见女将自天而降，执旗指挥，绯衣将三人，自天而降，登城指挥，执土人问之，不知所对，远近皆以为神助（纪略）。内舁关壮缪、张睢阳，皋巷寺巷二东平王及城隍五像，张黄盖，历行城上，而以磁石捻众神须内，遇铁气，须辄张，扶神手指挥，外兵望见，皆惊怖。良佐令其子攻城，正当睢阳神像指挥放炮，一发而毙。后城破，良佐拔刀砍像，众人又砍二东平王。三神像亦遭劫。

　　二十八日，炮击北门，角裂。阎公右臂受伤。左手握刀，又格杀数十人。

　　二十九日，外复攻城北。公命人纳石一块，顷刻山积，甃石城一重于内，外知不可复破。攻南城，一昼夜，费火药万五千觔，城几陷。外乘势上，内力不能御。发炮猛击，伤数千人，外亦发炮攻，炮回击，自毙其马无算（何烈女七娘娘立城上，神袍一拂炮回击伤外兵数百（遣闻））。阎公在城上，又亲放一炮，众兵将随炮而亡，惟见血路一条，主帅身首分而为三。舁至君山，焚灭，失声大哭。或曰：此十王也（阎公状）。十王痛薛王中计而亡，命大将军抬北门外大箱千余双，迭成将台，高与城齐。十王坐台上，亲军二百四十人同上，将四员围绕，命南京、镇江解到大炮百座，令台旁亲军各持狼烟喷筒先发，每间五六步，排大炮一位，共计百炮，齐发猛击，专打西北角城。守城兵不敢开目。阎公伏城上，膝行，看明十王在将台上，指挥三军，放连珠大炮，遂命中街巷口有力之汤三老儿，肩一大炮，令其相准十王而立，公又在后细看，左右丝毫不差，然后点火，亲自放去。其时汤三老儿尚未知，举首一望，十王四将并二百四十人，一齐不见，但见黄伞一把，在半天圆转而坠，一只脚穿靴，自上落下。

　　八月二日，内遣周详、金满等四人，夜出烧外营，外兵伤，忿甚，四处杀掠（阎公命赏详等银各一两，夏淮新、王华每两扣银四钱，众怒，公命斩之。淮新又因闰六月初一留方令于家，误听方令作揖，劝众薙头，故立斩以示。华虽引陈公自解，而卒不免，命许用掌刍粮（纪略））。民有薙头归顺者，城上望见，必怒詈。杨舍守备沈廷谟，敛民钱，窦牛酒；赴良佐营修款，良佐受之，给旗四面，悬四门，廷谟被发乘马，历城下，劝民速降。内将发炮击之，遁去。贝勒遣人缓言来说，进旗四面，悬此，即不薙发，亦当饬兵返，或斩四门首事者，饬悉宥不诛。阎公曰：宁斩我一人，余皆无罪，何可杀也？因遣诸生朱晖吉、耆老王寻吾等四人，诣外营，方缒城，良佐策马迎去，留饮款洽，归顺后，誓不杀一人。但遣官上城勘验，即收兵复命，将别，各赠五金，使历各营观器械讫，约三日定议。吉等入城，立议主降，众不听。至期，外兵大呼吉等安在，备述留饮赠银事，内立斩四人示之，复固守。吴军门督师至江上，宰牛誓诸将，归顺后，不许杀掠。王海防自恃在□恩信，临城招抚，皆不应（事实）。

　　初六日，传摄政王晓谕招安，合城不应。

　　初七日，豫王示至，外以矢射入城中，言明已亡，何苦死守。内书其后云，愿受炮打，宁死不降。射还之。

　　初八日，大雨，民立雨中，受炮，毫无降志（半夜城内命善泅水陈钦宪渡过外城河，钉没炮眼，缓二日不攻，城上得以夜修砌城垛。后五日，良佐恐城内复钉炮，命军士昼夜攻击，至夜风雨怒号不已，炮乃止（纪事））。

　　初九日，再纳石甃南城。

　　十二日，又甃北城，高于旧城三尺。阎公预令人将麦磨干面，造赏月饼（状）（城中石灰将完，不能修城，饭米亦少，征民米备之。令二日一给，不得预领，贝勒侦知之，欲留军四万，为久困计，饬大兵北上，良佐不可，乃止（乘城纪事））。

　　十三日，二公给民间月饼钱，计至十七日止。百姓携壶觞登陴，分曹快饮，许用效楚歌，作五更转曲。歌曰：宜兴人，一管枪。无锡人，团团一股香。靖江人，跪在沙滩上。常州人，献了女儿又献娘。江阴人，打仗八十日，宁死不投降。余类此。令善讴者传唱，和以筝籧箫鼓。时天无纤翳，皓月当空，清霜满野，剑戟有声，忽城上发歌，外兵听之，或怒骂，或悲欢，互勉励，良佐闻之，乃作劝降词，使士卒相倚而歌，与僚佐饮帐中，酒数行，城上炮发，急避去。越二日，外多方招降，城上誓死益固。

　　十九日，贝勒从十四骑，绕君山青龙庵，相地形，城上望见，炮弩齐发，骑皆踉跄蹂躏。贝勒仅以身免（是日守城人吶喊，外人闻之皆鬼声，知城必破（纪略））。因夜筑土垄。以避矢石，伏金陵守门大炮，将攻东城（金陵又解到大炮二十四位，较前所用之炮更大，每舟载一炮，每位用铅铁十三斤（纪略））。有国师来献计云：江阴城，形似芙蓉，花蒂在东北隅，必于此猛击，方破。贝勒命速移炮至花家坝，专击北城。是夜大雨如注，炮声晓夜不绝，震惊二百里。

　　二十一日午刻，有红光一缕，从土桥直射入城中，城遂陷（纪略）。前月二十四日，京中遣国师和尚来江上，日绕城细看。至是月二十，始看明，谓贝勒云：江阴是芙蓉城，若在花瓣上攻打，越打越紧，若专攻花家坝，花蒂既破，则瓣自散，故齐徙炮至坝，专打东北城。至二十一日，雨势甚急，城外于雨中先放喷筒，后放狼烟，然后连发二百余座大炮，着人皮穿肉烂，城头危如累卵，士民无降心，又无去志，惟知死守。午刻，外用牛皮帐护炮，装药不湿，炮一百余座，一齐放火，东北城角遂震倒，正对祥符寺。先是城上畏外炮猛裂，见燃火，即避伏垣内，炮声绝，周麾而登。外觉之，故放空炮，潜渡河，从烟焰雾雨中，蜂拥上，众不及御而溃（方清兵上城时，城下人相城布阵，不敢上，相持至暮，内乱，外兵乃上（纪略））。清兵围城数重，禁不得出（时中街刘敬泉兄弟见围甚固，恐屠尽城内人，先开西门放人走出，后至尔横街三官堂前，挡住外兵，一打马足，一斩人首，外兵来势，急不及避，刘氏兄弟乘势格杀，顷刻尸积如山，马散成群。二人终于康熙年间（遣闻））。北城民巷战，伤数千人（季从孝战死（纪略））。自是城内居民巷战益甚，善政桥蒋家巷，士民多力战死；东观西观地方，死战；互相杀者，九千余人。大街、中街、南街三处巷战，两军死二万七千余人（事实）。时外兵至青果巷，有贡士邢介繁家人吴魁者，善投石子，手执短竹竿，肩任搭联，联袋藏石子，时在巷中行走，见外兵多，遂翻转眼皮，假作瞎子走过，苦止一二兵来，拿出石子投去，无不中其眼眦，昏晕，即拔其刀斩首。连日如此，计杀十三人（纪略）。又有丁方、王寿二人，出城守兵，奋身杀敌，伤数十人（遗闻）。陈公焚室自刭（合衙焚死大小男女共计四十三人（状））。阎公坐东门敌楼，索笔题门，引千人格斗，勒马巷战者八，杀伤无算。顾谓从者曰：为我谢百姓，吾报国事毕。遂自投前湖中（公拔刀自刺，其胸出血，即投水，义民陆先正欲从水中扯之，良佐遗兵来擒（状））。良佐言与公有旧，必欲生致公。卒见公发浮水面，出而缚之。良佐踞坐干明寺殿。公至，跃起，两手拍公肩而哭。公曰：何哭？速杀我。贝勒坐县署，急索公，公至堂上，挺然不屈，面向贝勒，且大骂不绝口，一卒枪刺公，腔血沸涌而仆。日暮，拥至栖霞庵，庵僧夜闲呼，「砍我」不绝口。心知是公。已而寂然。天明，公已遇害。家丁存者，犹十余人。询其不降，戮之。从公死一处（义民陆先正亦同死（纪事））。时东横街有一人躲在庵佛后，适清兵来宿于此，心甚恐，后其兵疲倦。至夜半即拔其刀，一齐杀死。恐天明被害，遂于城上跳出城外。又有兵设帐宿急渡外城河被去（江上遗闻）。有唯心上人在围城中，与公晓夜共事。公所著和众乘城略，唯心以授黄仔薪。

　　二十二日，犹巷战不已。清兵用火攻败之。城中骈首受死，无一顺从者。有韩姓者手刃三人。力竭，自刎。曰：吾杀三人，死瞑目矣。训导冯厚敦，公服自缢明伦堂（冯自刎，诸生从死者十三人（遗闻））。中书舍人戚勋（戚号羽明，万历丙子举人，士骐子，合门死，三十七口），诸生许用，字孝和，合门焚。戚持红笔，大书戚中书合门焚死于壁。又书戚勋，字伯屏，青阳人，以协守入城，与贡士黄毓祺，诸生许用等共参议。知力不支，故死此。书毕，遂命家人豫买七棺，同妻子女媳俱殉难一处。今大街守备府后，勋殉难地。雍正中，青阳戚氏至守备所，挖出七棺，迁葬祖茔。时同死者，国栋之妻李氏，长子谦亨，字受豫；次子受升之妻林氏，孙女二人。婢仆十一人，俱殉节。其时□欲死难，其母曰：天不绝许氏，将在于汝，乃置之墙衖中，须臾火发，焰逼几死，墙忽裂，得走出，无家可归，复自投于玉带河，辄浮出水面，因以石自镇，淹亦不死。清兵过，俱未之见也，遂得免，用门屋为外客赁居，将举火，辞之使去问焉，以告。则曰：主人自焚，客将焉往？亦死焉（纪略）。民人方启扬、朱见，皆合门自焚死。诸生章明叙、林凤仪、黄楷、史补衮，令妻子女媳先死，然后公服，题诗，赴井死。官士元二弟四子，俱自尽。老民沈应干、萧忆江、高旭、陆慎所、高应麟、王肃衷、赵少泉、薛启方、季惟明、钱求、王秀、徐彬、邢汉、陈宪忠、顾瑜、齐程、章懋学、懋才等，不屈死。其余男妇赴水蹈火自缢投缳，不遍悉（凡男女死者，井皆满，孙郎中池、四眼井、泮池、玉带河、涌塔庵池、里教场河、里城河，城外迭尸数层，四民视死如归，咸以先死为幸。自二十一日破城，自焚者烟光三日不绝（纪略））。是役也，城守八十一日而破，清兵至城下者二十四万。攻城死者，六万七千有奇。乡战死者七千有奇。通计清兵死事，不下七万五千有奇，而吾邑之殉节被难者，且十万矣（是年三月二十一日，有季文石客汉口，适俞允升携子大舍亦至，会于寓内，大舍梦江阴城隍云：汝在九万七千三百七十四名数内，当速归，晨起告父，不之信。二十二日父子同梦如初。十三日，允升独梦城隍云：不遣子回，汝先得祸。允升惧四月初一日，命子回大舍，后从死围城中。观此则天数可知矣（备览））。贡生黄毓祺，于八月二十一日，溷于逃人内出城；清兵退，乃归，后竟死难（黄字介之，住东门内，助银筑东城垣，故号黄半城。今万佛林，是黄所建其□，故址也。后介之欲恢复江阴约众八月十五，半夜杀入兵备道署，因黄昏放铳太早，兵备道陈服远赏月未卧，纠兵杀出，毓祺败，出城远遁。其党株连死二百余人，全家抄没，事败后变姓名，遁于淮南，寄居僧庵为僧作疏；一日，僧往人家礼忏通诚，主人闻之甚佳，问焉，以告。因延为师，久之事觉，为人所首，捕至金陵，挺然不屈，供状皆四六。介之才学，着于当时，凡十三科不中，卒而以殉节死。哀哉（事实））。程璧先以请兵出为僧江明，被劫北上。中道杀骑卒而逃，死牖下（江明善弹唱，抱胡琴出城，人无知其为弩师也（纪略））。余不即死者，兵劫其财而戮之（下令无发者不杀，为僧皆免（遗闻））。

　　二十三日，满城封刀（是日出榜安民。城中所有无几，连僧印白及躲在观音寺天花板内井塔上等处，共计大小五十三人（纪事））。至于城外大小男妇掳掠受累者，不可胜言（纪事）。

　　八月二十三日，清军于江阴城外一带地方，每村落铁骑飞来。逼各家献宝，推跌老者，掷死少者，掳掠壮者。水行扯船，陆行挑行季，稍不如意，兵棍交加。其十岁上下男女，掠买甚伙。其二十内外略有姿色妇女，掳去者尤多，略不遂意，杀弃河干。跟随不上，枪刺路旁。美人尘土，饮泣吞声。甚至四五岁孩童，枪挑毯玩，以为美观。将领恨江阴打仗三月，杀伤无数，故不禁约。师行带至山东、山西、口外辽东、盛京去者甚多。至河南，陕西者略少。各省义士，闻出阵人带江阴人归。无不集看，咨嗟送食。至所掠去之人，或不服水土而亡，或不得其所而死，或脱逃而归者，间亦有之。

　　二十四日，封识火药器械等于察院，饬兵北上，贝勒令刘花马为前军中军，率大军二十余万班师。又将官数员，统大军，拖大炮，还镇江、南京、松江等处，限同日起程，三日始出境（纪事）。新县丞卞化龙命舁尸城外，焚瘗（化龙到任时，见腐尸阜塞道旁，人践尸行，心颇不忍。先命将大街、中街、南街三处要道尸首火化，白骨以蒲包将船载至筑塘南埋之（事实））。贡生黄毓焚、僧印白（姓徐城破时为僧（遗闻）），经理于筑塘万骨茔者，为尸二万七千余，就地攒瘗成阜者，不知其数（三街尸骸焚尽遂移，三街之外死尸随烧随埋，比万骨茔更多数倍。城内尸首既葬北门外君山各义冢，又将城外尸骸聚集烧堆者四城之外，或山或田岸皆是（纪事））。

　　九月三日，察院灾，封识物烬。武进奸民效戎装，入城搜括（纪略）。

　　二十六日，武进人数万，假装，知江阴中杀空，齐来搬衣资铜锡器家伙。

　　次日，又来抄掠。成船满载，欢声如雷而归。

　　二十九日，武进人搬完起身，靖江人数百亦至，一无可取，乃舁北城角内邑城隍像，渡江去。

　　后又有恶弁指拒杀官军为名，敲骨炙髓，惨不忍述。民间讹言，再欲屠洗，惴惴不敢入城，各官招抚劝切，不得已来归（凡绅衿士民陆续归城，见家徒焦壁，露宿宵啼惨景，或人或鬼，号哭之声，画夜不绝（事实））。薙发之夕，哭声遍野，咸以不克保遗体为恨。可怜江阴城，杀得闭门绝户，不得寸著者，十之七八；被火烧光，仅存瓦砾者十之三。清军掳掠于前，武进人抄抢于后。自八月二十一日至二十九日，连日天雨，黑地尸骸暴露，满地堆积。鸦食心肝，狗食肺腑，臭腐难闻。浮尸涨胖，塞满河内，被鳗钻入腹内，至腹穿尸腐，始沉水底，凡张鱼者，举得江鳗数斤，鱼食入肉，故皆赤色。顺治三年，邑侯刘景绰开浚城河，犹有白骨堆积河底。后季文石之子星灿，有挽诗两句云：提起暨阴城破日，石人也要泪千行。此乙酉年殉难实纪也。阎公遗笔题七里庙壁（七月九月入城主盟，经此）云：露胔白骨满疆场，万死孤臣未肯降。寄语行人休掩鼻，活人不及死人香。城破日，书东城角堞楼：八十日带发效忠，表太祖十七朝人物；六万人同心死义，留大明三百里江山。明都司任典史阎应元强圉赤奋若秋日笔。  
　 
孤忠后录

　　江阴野史氏祝纯嘏芸堂甫编

　　顺治二年乙酉，贡生黄毓祺，谋复故明。

　　毓祺，字介之，号大愚，天启元年恩贡，家住江阴东城内，守城之役，与友人参将张宿、上舍程璧等，歃血固盟，协力拒守，至八月城破，毓祺潜渡海，谋请兵于镇南伯。有僧浪仙，泄其事于武弁王珑。珑以邑人杀其家口，衔恨刺骨，嗾官兵火搜，毓祺赖先出，得免。因传檄四方，阴合同志。文云：即如江上孤城，首倡人间大义，斩馘万计，固守八旬。□□棘荆，俯视敌人如草芥；弹丸□□，至今马骨如山邱。亦可见我非脆骨柔肠，必不可扶之弱植；彼非四目两口，必不可胜之雄师：特系乎顺逆之人心与盛衰之士气。时旧臣遗老，所在不靖。檄至，往往响应。三年丙戌十月，广西永明王改元永历。

　　十一月，广东唐王改元绍武。

　　生员徐趋，袭江阴城；兵备道徐服远却走之。

　　毓祺晋归营葬，约众于八月十五夜，杀入兵备道衙门，然后再守江阴。薛纯知之，私以谋反首，中表徐趋拂衣起曰，发不发，等死耳，宁制人，毋为人制。侦知城中无备，遂不告毓祺，独以千余人袭之。时届黄昏，放炮太早，兵使徐服远赏月未卧，纠兵杀出，乃败。辟城远遁，明早毓祺闻变，心知趋所为，挺剑蹈海而去。其党又株杀二百余人，全家抄掠。四年丁亥，楚世子监国于夔州。

　　黄毓祺起兵海上，谋复常州。

　　正月，毓祺纠合师徒，自舟山进发，常熟钱谦益，命其妻艳妓柳如是，至海上犒师，适飓风大作，海艘多飘没，毓祺溺于海，赖勇士石负之，始得登岸。赋诗云：可怜上帝□□□，自叹愚民与石顽。纵使逆天成底事，倒行日暮不知还。约常郡五县，同日起兵恢复，聚众数万，屯武进白土地方，五鼓薄郡北城，放火烧门。知府夏一鹗、同知黄谋驰至，门将破矣，鹗领家丁数十骑，开门杀出，冲过吊桥，众皆散走。黄系投诚参将，改文阶，开门时，黄揽舆止之。鹗曰：彼众盛，天明则势成矣。此时辨我多寡，不可也。鹗辽人，生长边方，故用兵如此。

　　此时城门洞开，徐趋固文士，不知兵，纶巾羽扇，驱兵至府署。署中出骑兵数人，挺刀逐之，众惊逸，自相蹂践，趋乃被执。趋被执，祺遁江北，吏执其子大湛、大淳、大洪，兄弟争死勿怯。

　　初，趋以小册注祺门下数千人，湛被执，对簿，吏根株羽党，遣役械湛归，搜名籍，湛检得，亟嚼而咽之，一无波及。

　　毓祺事既不就，而志不少衰，逃名潜窜，冀得将□□□，或名张睢，或名赵渔，或名王梦白，或号太白行者，甚至衣穿履决，乞食于市。至淮，索居僧舍。一日，僧应薛从周家礼忏，周闻知祺，延而馆之，周好道术，有神降于家，言祸福，颇应验。祺问之，神判云：郁仪结璘，丽天在兹。重光重轮，赖君扶持。周有子，颇好事。心喜其说。祺有部曲张纯一、张士俊二人，向所亲信，二人从武弁战名儒。转输实无所措，谋于名儒，将以祺为奇货。名儒故与薛有隙，得此为一网打尽计，于是首者首、捕者捕，祸起仓卒矣。

　　顺治五年戊子，下黄毓祺于海陵狱。

　　是年春，执毓祺见廉使夏一鹗。四月，下海陵岳。一鹗为常州府时，治徐趋之岳，尝垂涎于祺而欲未遂。后心艳武进杨廷鉴之富，欲借此为株连。祺不应，索笔供云：身犹旧国孤臣，彼实新朝佐命。各为一事，马牛其风。一鸮大怒，酷肆拷掠，诘以若欲何为。曰：求一死耳。七日，遂囚于广陵狱。

　　六年己丑，黄毓祺死于金陵岳。

　　祺豪于文，在狱中，慷慨如平时，题咏不少辍，落笔洒然，痛所志不遂，郁伊骚屑之情，溢于辞色。三月，移金陵狱，将刑，门人告之期，祺作绝命诗；被衲衣，趺坐而逝。

　　野史氏曰：按殉节录，则云戮尸，而相传则有人代死，毓祺后寿终。

　　方狱之亟也，当事者欲以闻，江民恐再罹难，诸生汤林、徐时化、韩、方、沈五姓。泣跪县庭。竟日，令不能决。绅士曹玑委曲白诸上台，得邀宽宥，不复穷治。独大湛入旗为奴。野史氏曰：此事学使苏公铨之力居多，故邑人感激，建梅花书院以尸祝之。七年庚寅，烈妇黄周氏死难。

　　先是，毓祺蹈海，长子大湛挈其妻周氏，避难于浙西严禹航家。湛间归，为捕卒所得，自问必死，乃书一诗与氏。该氏得书，惊恸，引带自缢，为婢妾所觉，不得死，遂束装谋归。曰：夫子性命不可知，我妇人，奈河泊数百里外求活哉！严氏涕泣挽留，不能止。时浙东新破，闽粤拒命，清兵往来。纵横络绎，路无行人，督仆觅一鱼艇，昼伏夜行，水浆不入者数日，始达江上。家破无所归，依其祖姨沈氏，日挑野菜，杂糠秕以充饥，而竭十指之力，以供夫之狱食者，未尝不精腆，盖十阅月而解去。戊子四月，毓祺事败，氏知破巢毁卵之祸，将不旋踵，依栖亲党，必致累人，乃蹴居村舍，佃田数亩，与夫俱归。端居绝粒以待尽，饿七日，不死，遂复食，竭力操家政，一切编篱墐户锄瓜刈黍之事，靡不身先。不特亲操井臼而已。己丑三月，毓祺死于狱，律当谪家属旗下。庚辰四月，湛与其弟赴金陵，氏与夫生诀，自誓必死，复不食，第恐死于家，为里党累，不得已乃投老姑董氏家，人定后，径投宅后池中，漏二下，始觉而觅之，尸已浮水面，董氏多方救之，呕水数斗而活。天未明，捕卒驱迫，氏遽求死不得，闻人言服金屑能杀人，喜曰：早知有此，何不悟哉！费我一夜熟筹，乃扣质库，收董氏金钏归，屑三钱，服之，盘旋肠胃，痛不可忍，竟不死。抵暮，投湛故人杨廷玉家，廷玉闻之，甚悲，询氏求死不得状。曰：金不赤，不得杀人，乃脱其内人指约双环，屑之以进，亦不验，然氏已阴置利刃于怀，以备万一之变矣。明早，太守坐堂皇，按册呼名，氏直立不应，举右袂障面，左手引刃自刎，刃入喉者二寸。流血冲涌而死。太守怛然失色，满堂大惊。是日也，日正午。如夜，众星灿然，阴风起于堂中，众以为精诚所感。好事者争醵金治木，将为发丧，明日，有持香烛来拜烈妇者，乃夜半，喉中气转，复生矣。太守笃钦义烈，许召领放归，具文申救，而廉使夏一鹗衔旧恨，移反严切，刻日趋上道。湛曰：吾固知吾妻必死，不意其能从容乃尔，湛乃就狱。

　　野史氏曰：晞父子盖忠孝人，予读晞所为先府行略，未尝不哀其志。顾语多触讳，文亦不能大传，而遗志行尽，渐无有能举其姓氏者。悲夫！予传黄烈妇，乃牵连书之，欲令后世知有毓祺湛石。

　　氏之归江上也，负创，合户不求医药，或进鸭血，可解金屑毒。氏曰：祸深孽重，何以生为；卒却之。无何，颈创复合，金屑竟不为害。越日，捕卒扣门，声息甚恶，氏闻之，徐步堂中，捕卒见之，不觉屈膝曰：今日之事，不惟关我辈驱命，郡县官抑且得罪。氏直答曰：无恐，我决不累人，因觅舆，返村舍。周历阡陌，谓老仆曰：比年地已垦熟，可少力矣。检一衣授老仆曰：主人辞家，乏单衣更换，有北行者，即寄去；遂召里胥捕卒，谓之曰：若辈少待，我死。可取结状以行。言讫，从容合户，投缳而死。

　　沈次山曰：毓祺一老儒，周氏一弱女子耳，卒慷慨从容，愈折愈厉，虽忠烈之性，天直使然，亦其所以养之者素也。考申酉之变，抱石者出于穷丐，进毒者见于贱娼，岂特老儒女子哉！

　　野史氏曰：乙酉拒命，已属螳臂，然有说焉，严命驱迫，铤而走险，且联络苏州、常熟蜂起之师，蔽遮绍兴、福州新造之国，使中兴可望，安知不睢阳再见也。至丙戌之事，何为来哉？拒守之艰辛，屠戮之惨酷，皆所亲历。贼□已亡，顽民犹起，官商士庶，，谁为同仇，器械城池，一无藉手，欲聚四方乌合之余烬，以成一时白手之奇功，事更难于前矣。

　　然有不敢妄议者，观题阎公死守孤城状后云：自古奇男子，抱刚肠可生可没。此心不二，事到尽头难措手。犹是竭忠尽志。岂不知天时人事，四顾茫茫，无可共天。孤忠吾尽吾心耳。成与败总非计。此亦可知其心矣。

　　说者谓毓祺才略盖世，忠义性成，常当半江城，知交遍海内。当时阎公、陈公徒以死守，无所展布其意，必不谓然也。所以城破不即死者，一点雄心，半腔热血，未尝发撝，不甘瞑目。迨王舟山战舰，适遇石尤，白土雄师，又成画饼。哀鸣铤鹿，势孤力竭，至此乃拼一死耳。此真知毓祺者矣。其词又云：聊凭一腔义愤，壮乾坤气。况是有生必有死，君恩原未报。问臣心，如是差无愧。其言如是。不可谓之忠乎！  
　 
嘉定县乙酉纪事

　　朱子素九初

　　崇祯十七年甲申春三月丁未，思宗烈皇帝既殉社稷，其年夏五月戊子朔，南京文武诸大臣奉福王监国。壬寅，即皇帝位，以明年为弘光元年。

　　弘光元年乙酉春三月，北兵由河南分道南下。夏四月丁丑，破扬州。五月庚辰，渡江。壬辰，圣安帝西幸。忻城伯赵之龙，率文武开门迎降。北帅豫王遂入南京。方议分兵徇诸郡，未发，从降臣请，传谕安抚，乃以前御史王懩、大理丞刘光斗、鸿胪少卿黄家鼒等、分行（家鼒，崇明人，太学生，弘光时，以序班擢少卿）。是时，三吴百城，望风奔溃，长吏多解印绶去。其士大夫或聚乡兵保乡土，或从江湖起义，往往而是。家鼒至苏州，巡抚霍达走太湖，会前监军道杨文骢率兵五百入郡，家鼒方劳军西察院，文骢直入，执家鼒及从者数人，尽诛之，发取库积而去。家鼒副使周荃，本郡人，独匿民间，得免。仓皇归豫王，且请兵。王闻家鼒见杀，大怒，遂发兵八万，分下苏、杭；而吴郡之被兵自此始也。

　　五月十五日丙申，嘉定始籍乡兵。是日，豫王入京城。数日，嘉定士民乱。十三日，始闻扬州陷。知县钱默欲宵遁，百姓遮道止之，乃听士民议，按籍抽丁，以备他变。推太学生须明征为团练。明征募壮士，饬甲仗，士大夫城居者，亦各部署四门，每夜巡逻，会者数千人。时默意不在官，人无纪法，乡兵首领逼索衣甲银不赀，其诸生之索廪粮者、索乡试盘缠者，胥役之索工食者，工卒之索兵粮者，奸民之索纳过税粮者、索条编马价银者，聚噪堂皇，日万余人。默开帑恣所取之，帑空犹不退，默惧不免，乃告急吴淞总镇吴志葵，求以兵自脱（二十八日己酉，前监军杨文骢杀黄家鼒于苏州，霍抚复归郡）。

　　三十日辛亥，知县钱默去官，吴淞总镇吴志葵，遣数十骑执诸生十一人去。默以二十八日请兵，志葵欲尽诛为乱者，会兵出进获番船，失期，至是日黎明，默乘间走，乱民亦散。兵至，所执诸生皆误。志葵知不可问，俱释之。于是邑中屏息，乡兵皆解（志葵松江人，与同郡夏吏部允彝相善，多结纳名流，其镇吴淞也，吴人颇倚以为重。会北征纳款急，志葵不能自主，潜归间于允彝。允彝方谋举义，因固勉之，使保城堡，以为复图，乃复还镇。志葵之意仍欲姑顺北，冀不失兵柄，而又耻居降名。北疑之，竟无委授意。于是巽懦观望。入海入洲，迄于无成。始以不敢当敌而轻弃吴淞，终以势孤力分而失援嘉定，故论者谓嘉定之祸，志葵有以遗之也）。

　　六月初四日乙卯，北兵入郡（兵部侍郎李延龄一军，入苏州，贝勒一军，入杭州，吴淞太仓之兵，皆延龄所分也）。

　　十四日乙丑，北安抚周荃至县，取邑篆册籍而去。

　　二十四日乙亥，北令张维熙至县，吴镇遣兵欲袭之，维熙遁去（维熙亦本郡人，从豫王拨授）。是日维熙甫到，志葵以步兵百人，屯东郊时光禄墓旁，声言欲取北令，须明征时已通北，仍署嘉定营事，乃集兵登陴拒之。至暮，吴兵各刈蒲苇一束，燃其端持之以行，其光烛天，须兵乘城大噪。吴兵亦群噪应之，然卒不入。维熙恐，仓皇夜遁。百姓狼狈出奔，遗婴儿、失妇女者无算。天明，闾巷一空。

　　二十七日戊寅，吴志葵率兵入城，旋去入海。百姓闻志葵至，执香以迎，志葵慰谕曰：昨不杀北官，恐为民累也。今上流官军，旦夕举事，尔民各宜聚乡勇守地方以待，食毕遂去。偕志葵来者，为前都督蒋若来，视库存铜铳数十，使人舁之行，遂由徐家行入海（若来字龙江，茜茎人，俗号蒋千斤。始从张巡抚国维讨贼，以军功得官，继佐杭州司理陈子龙，定许都之乱。弘光朝，骤至后军右都督，北兵入南都，若来归，自杀其妻子，入海依义阳，复与志葵入郡杀敌，已而入越、入闽广，未详所终）。

　　时官军在海中者，为淮抚田仰、监军荆本彻、总兵张鹏翼、张士仪，与太监李某等合兵，同奉义阳王，驻札崇明。志葵亦率所部往从之，遂弃吴淞。吴淞既空，北兵寻从入矣。

　　闰六月初一日辛巳朔，江阴义兵起。

　　初六日丙戌，北令维熙复入县。次日，遍谒缙绅，敦请一见，无有应者。

　　初七日丁亥，北授徐州总兵李成栋江南总督，就镇吴淞。成栋是日先发兵数百过县，至新泾镇，大掠，淫死妇女七人。

　　初九日己丑，成栋率兵过县，有战舰百余，载步骑二千。成栋匿其精锐，仅以羸马三百取道城中，张维熙、须明征，供输恐后，成栋与其副将梁得胜等，暮宿东关外，维熙为置酒，征歌伎。

　　初十日庚寅，成栋入吴淞。时大旱水涸，巨舰悉□□□□□□，以三百人守之，名为修船，亦相犄角也。成栋令稍严，兵丁不复如□□□城□□民间有与通贸易者。

　　十二日壬辰，北下薙发令。至县，远近大哗，始谋举事矣。

　　十三日癸巳，剃发今益急，人心愈愤。市上大呼曰：安得官军来，为我保此发肤。苟有倡义者，即揭竿相向矣。于是诸乡义兵，不约而起（钱令时之乡兵在城，好事者为之也，此后之乡兵在乡，六里内一呼响应，动以数万计，无不地自为守，人自为战者。是日，昆山义兵起，杀北令阎茂才，守其城。北兵分驻太仓，太仓人薙发效顺士大夫率先以为民望。城中无不辫发者。四境之民怨之。治兵相攻，钲鼓日至城下，州人恐，闭关不出，故成栋受困于东，不能策应）。

　　十四日甲午，境内义兵会剿东关，夜焚北船四十余艘，斩首八十三人，得胜以身遁。

　　是时邑中首义，为举人王某，及弟诸生某，起于六都，得七百人，号王家庄兵，阁部监纪知县支益，起于石冈，得千人，号石冈兵。南翔大姓，招募二千人，号南翔兵。其余娄塘罗店外冈，先后悉起。王某等初谋约以十五日，潜师入城，诛北官，守城隍，俟四境云集，然后内外夹击，歼东关之敌，应合四方官义，规图扫荡。会十四日早，忽传吴总镇合诸路兵复吴郡，杀敌过半，巴勒兵而东，俞飞熊以飞檄至（飞熊，邑人，善驰马，从吴镇为兵官。时时飞骑往来，传布官军声势云）。令嘉定乡兵环集城下。午后协力会剿。于是远近欢呼，持兵争赴。王某等即率其众，同石冈南翔兵，齐至南门，欲入城，城门已闭。城上谢曰：杀敌者从东门去。盖须明征拒之也（城中士民久空，其愚弱者，俱为明征慑服，故得与维熙盘踞其中），而志葵亦未尝至。诸兵不得已径趋东门，与北兵隔水而阵。薄暮，昆山陈参将宏勋，提兵来赴，入自西门。明征止之于城隍庙，名为犒师，实则尼之。宏勋善枪，明征与之揖，令家丁窃去其枪。宏勋回顾失枪，觉其意，即不食去（宏勋子建侯，居冯仲村，尝游兵往来，为郡邑声援，旋入昆山守城，死焉）。时我军与北兵，矢炮相当，互有杀伤，得胜见势危急，据高冈，使其兵三五作队。自上射乡兵，皆应弦而倒。南翔兵最先登，矢伤一人，即返旆。石冈踵之，亦却走。独王庄首令都司许龙，率先赴敌，战颇力。顷之，中流矢死（龙字云美，勇健有胆略。尝从史阁部于扬州，感其知遇，恨不从死，誓得一当以报之）。我军几溃，而外冈娄塘兵，接战甚力。二十三都素称盗薮，其人皆轻捷敢战，斩杀甚多。时漏下三鼓，诸兵蜂拥而前，竞举火烧得胜船。成栋自下维扬、金陵、昆陵、京口诸处，所获精金、美珠、名剑、宝刀无数，悉付一炬。其未及毁者，尽为乡兵取去。舟中多载妇女，悉被焚，其中一女最姝丽。呼曰：我翰林公女，家在扬州，被掠至此，幸救我。乡兵皆曰：可跃入水。女哭曰：我足被锁，不得脱。语未竟，烈火烧其身矣。烟焰蔽天，通红数十里。天明始息，得胜乘夜东奔，狼狈得达。成栋闻变震惊，绕床而走，终夜不寐。

　　十六日，成栋以精骑四十，夺路往太仓告急，不得达。成栋得土人朱甲父予为乡导，使骑兵随之，至罗店，被围，奋死突出，驰而西，过三官堂，杀一僧，有四骑失队，乡兵从马后击其佩刀，刀落，即拾其刀连砍之，人马俱毙。其二骑攒槊刺死。惟一骑苦战脱，追及前骑。至时家坟，遇乡兵，复驰而东。乡兵急追，渐近罗店，乡兵复大出，两路夹攻，杀获颇众。诸骑窘，紧随朱香自问道过蔡家桥，绕出镇后，扶创而归。将近月浦，复为乡兵截杀，落荒而走，望见吴淞城，犹大呼救我救我，及过丁家桥，人马气息仅属，一时仆地不起。成栋闻诸骑溃回，窘追无计，惟纵兵大掠。西至月浦、罗店，南至江湾镇、杨家行，北至钱家楼、施家港，居人流徙略尽。是夕月食既，时天无纤云，色黑如漆；占曰：食尽无光，百姓死，城邑空。

　　十七日，罗店严诘奸细。斩吴淞人之为成栋征兵者，诸生严恪献馘海师，授官游击将军犒银三十两。薄暮，里人朱某、马某、胡某等，歃血誓师。犬皆惊走升屋，人以为凶兆云。南京通政使司左通政侯峒曾，遣其二子诸生元演、元洁入城，聚士民，图为城守计。都察院进士黄淳耀，亦偕弟诸生渊耀入城。

　　十八日，成栋攻破罗店，诸生唐景曜、唐培、朱霞死之。成栋悉锐攻罗店，屯兵马桥，与乡兵隔水语曰：栋等不过奉命守吴淞，与罗店初无仇衅。今假道归娄东，幸诸君宽其一面。乡兵支某、陆某等戟手骂曰：汝曹槛羊牢豕耳。莫作此想。成栋怒，率兵混战，阴遣锐卒东渡练祁，西渡荻泾，绕出阵后。乡兵溃，退屯来龙桥，接战良久，大败入镇。时，日未出，居人方为市，闻变，亟升屋，步兵亦升，东西驰逐，屋瓦乱飞。骑兵四面杀人，大呼唐秀才何在。百姓缚出者不杀。唐秀才，谓景曜也。初与朱甲为邻，甲助成栋，景曜面数其罪。复大书白牌，立马桥南，谕成栋速返正。至是为成栋所得，磔于市。廪生唐培，犹率兵巷战。李兵铳箭并发，乡兵大奔。培被获，大骂臊羯狗安敢无状。刃已在颈。尚呼岂有此理。语未绝，身首分矣。诸生朱霞、张小盖，登屋鸣金，冀集众复战。李兵四集，身被数大创，堕河，呼号竟日，乃死。知朱某为乡兵首，恨之。于是朱家桥一带，焚掠殆尽，男妇死者一千六百余人，城中有须明征者，为众所杀，并其家丁悉诛之。明征素无行，为乡里所摈，忽冠带乘轩谒成栋，称署嘉定营事守备，仍通志葵，称监纪推官，鬼迹狐踪，莫可穷诘。俄以危言劫维熙，诳取官银，招家丁六十余人，悉衣锦绮。悬佩刀，威仪甚肃。时率之至安亭诸镇，访其凶豪，与造膝密语，他人莫得与闻。因扬言已遣人请各乡镇兵，分守诸要害。时城守颇严，所遣人至夜阑始返，时启关纳之，问乡兵安在？漫应曰：县主性悭。不肯发粮，已散去矣。众共诘问，语极支离，始大疑之。十八日薄暮，城中竞传明征家窝藏奸细，复私造都督府牌印，并冠带盔甲数十副，谋尽杀满士民，以媚成栋，俾代为保奏，阖城惊扰。有顷，西关外擒获奸细，严刑鞫之，供为须党，一时大哗，莫辨其伪。明征逃，众共追逐至南关，就缚，步迟，即用大梃击胫，跳踯而前，至察院左，斩首刳肠断四肢，分置各城门，捕其家丁，悉诛之，远近震骇。

　　十九日，通政使司左侯峒曾入城，与士民分部巡守。淳耀等令元演作书，急趋其父峒曾入城，乡兵亦列帜往迎。既至，集众公议，画地而守。东门，峒曾为主，其子元演、元洁及邑诸生朱元亮、龚孙玹、金吉士佐之。西门，淳耀为主，其弟诸生渊耀佐之。南门，秀水教谕龚用图、举人张锡眉为主，邑诸生夏云蛟、唐昌全等佐之。北门，亦峒曾为主，太学生朱长祚、原任佥事唐咨禹佐之。处分已定，各帅众上城巡逻，人士争缚裤执刀以从，疁人情颇觉鼓舞。东、北二门，俱用大石垒断街路，惟西、南二门，稍按时启闭，仍用屋木乱石横塞道涂，以遏兵锋。二十二日，立挨门出丁法，分上中下三等，上户出丁若干，衣粮自备，仍出银若干，备客兵粮饷，并守城头目灯烛之费。中户出丁若干，衣粮自备。下户止出一丁，分堞而守，每丁给钱日六十文，衣粮灯烛悉自备。城上分四隅，自某地起某地止，分属各图，每图择一人为长，日入后，当事者亲自巡历，以稽勤惰。其大事专属峒曾、淳耀处分。是日，一都乡兵缚一投牒者至，称为间谍。鞫之，实志葵送书人，发函有吴门之虏，斩馘殆尽。杭州之虏贝勒云亡等语。

　　二十日，逐北令张维熙，推前任儒学训导万逵摄县事，巡司俞尚德充捕官。维熙为人狡诈，兵起惧诛，诡结于众，愿弃逆效顺，百姓信之，反与共事，及峒曾至，议首诛以徇，百姓固为请命，乃仅逐之。百姓犹惜其去，力护之出境。

　　二十一日，获太仓贼四人，枭于市。是日志葵牌至云，即日遣游击蔡乔督兵协剿。午后复有健儿四人，持志葵牌至。来文与前互异。严鞫之，供为太仓贼浦嶂、浦峤伪造。欲乘我不备，袭取我城。既得实，立斩之。尔时声气岌岌，人不自保。然恃侯黄望重，避难士民，扶老携幼而归，不绝于路。城上扬白旗，大书嘉定恢剿义师，奈兵饷两绌，所伏惟城外乡兵，诸乡兵至是各保村落，不可复聚矣。仍遣人多赍名刺，凡在嘉定辖中，悉访其拳勇少年，势力能鼓众者，敦请来前，备宾主礼，假以词色，令各归集众。

　　因诫曰：勉之，人谁父母妻子，诸君能办此，兼可自为，匪独为人也。此辈骤蒙下交，皆惊喜，颇为效力，皆斩木揭竿，击金鼓集众，乡兵益盛。而是日石冈有锺氏之祸，人言锺益尝在史阁部标下，领胖袄银五千两，扬州破，悉饱私橐，盍取为义兵饷，竞往攻之。势如轰雷。父子兄弟死者五人，悉断其头，与明征头并悬城上。顷之，南翔镇获明征妻子，斩割屠裂，一如明征，而南翔复有李氏之祸。李氏自世庙以来，蝉联不绝，其裔孙贡士李陟，年少有隽才，知名当世，就镇中纠合义旅，号匡定军，未就，里儿忌之，声言李氏潜通清兵，因群拥至门，陟与其族抗之等，自恃无他肠，对众嫚骂自若，市人素畏李氏，恐事定后，陟等必正其罪，佯言搜得奸细，李氏无少长，皆杀之，投尸义冢，纵犬食其肉，惨酷备至。莫敢问。各路闻风竞相盘诘，路人单行，稍涉疑似，即縳去，乱枪戳死，弃尸河中。甚至一言忤意，白刃骤加，其人方欲置辩，身首已离。城内外杀人无算，穷乡僻壤，自相仇杀，莫能禁止。时正亢旱，炎威逼人，道傍乞丐，争挟毒投井中，以阨乡兵，无远不届。事露，引颈受刃，卒无一言，民间鼎沸，凡桥道扼要处，皆设厂。晨夜共守，尔时虽五家之市，亦称乡兵，以无饷故，大率一至城下，即绝迹不来。当事者惧，张榜四门，此后乡兵来者，集护国、流光、皇庆、寺中，为首一人，入城领饷，于是来者渐众。

　　二十三日，击败北兵于北关，杀成栋弟，诸骑溃走。成栋使其弟统精骑数十，夺路往太仓，涕泣与决曰：我军生死，在此一举。汝不胜，勿复见我矣。诸骑一路搏战，至北关，乡兵大集，以渐逼入仓桥衖，两路夹击，将举火焚之，诸骑窘，冒死突出，乡兵合围，杀获五骑，余骑将过仓桥，城上急发大炮，连桥击断，杀三人、一马。其一黄纛红伞佩刀，被枪死路傍，盖成栋弟也。从骑急下马，割取首级，挂鞍后，驰而东，复返吴淞，哭于路曰：我等皆高镇劲兵，自随邢太太降北，所过风靡，嘉定县何物蛮子，未出十日，已损我副将六员矣。悲哉！有众如此，使择一二健者统之，是役也，与韩蕲王江中之战，奚以异哉！既无统摄，战毕即鸟兽散，郊外无一人往来，孤城荡荡，仅存一白旗，迎风招飐而已。因连走赫蹄，恳请志葵必星驰赴援。时，志葵自海入泖，与都督黄蜚，并建牙湖上。至是迫于勤请，止遣游击蔡乔率兵三百人来。尚未至，当事者骤闻兵到，甚喜，用白牌大署游击将军蔡，率领精兵三十万、乡兵三十万，刻日会剿云云。冀以声动吴淞老营，使为内应，发银二十两仅募一急足赍至吴淞，置境上，不知谍者早伏城中，虚实已先归报，迨逻骑得牌入告，成栋等相顾而笑，得从容定计。

　　二十五日，峒曾以书币迎蔡军。既至，其兵皆癃弱不振。又强半皆市人子，不习战阵，惟乔颇勇健，使铁简，重二十五斤，差似可用。其所携火药粮储在舟中，求姑置城中，身自率兵营于城外。议者皆曰：宜许之，彼战而胜，军资在城，其心益固。不胜，留以为质，势不敢弃我去。当事者犹豫不听，遣人馈问，令泊舟南关外。

　　二十六日，北骑突至东关，蔡乔与战不利，引兵去。是日五更时候，方市羊豕以备祭旗。辰刻将于东关外安营，次第引舟前。成栋遣诸将衔枚疾走，已严阵以待，蔡兵猝遇，不知所措，多赴水奔逃。乔在舟中闻变，惊起，持铁简，跃登岸，步行冲阵，颇有杀伤，夺一马乘之，孤身独战，城中惟守陴而视，莫敢救者。乔血战良久，力尽几陷，东关徐福跃马深入，夺之以去，乔复与福奋力冲杀，以救余军之陷敌者。乡兵闻乔败，始垂首气丧，不能复振矣。顷之，北兵十余骑薄城，城上连发大炮，伤二人，遂引去，过新泾镇，纵火焚屋，鸡犬悉尽。至吴淞，分遣步兵于月浦、杨家行等处，捉人剃头发，剃毕，辄云从我破嘉定，财物任汝取之。吴淞老营，业已归顺，复沿村掳强壮益之，兵势大振。

　　二十九日，成栋悉兵过嘉定，入娄塘。当事者悬十金，募人渡濠焚仓桥一带民居。成栋至娄塘，扎营砖桥，乡兵豫于镇之东偏，驾木为高台，用作侦探，出弓箭手二十余人，立宣家坟，乡兵环聚左右。成栋使骑兵分左右翼，自将中军，冲杀而前，乡兵力战，以步骑不敌，死者过半。会日暮，成栋吹螺收兵，入村落大杀，取其鸡豚，夜纵酒不辍。各村镇犹传清兵自吴淞来，一路为乡兵截杀，所存不过数十骑。今力竭势穷，愿献精金百镒，买路娄东矣。未几，又传二十三都乡兵，夜负豆叶一大捆于背，侗北兵睡熟，入其营，诱致群马，驱之以南，骑兵恐获罪，逃逸者过半矣。诸乡兵争裹干粮，砺兵刃而来。当事者下令，诸乡勇能鼓众赴敌者，每人先给白布二疋，仍每日各颁折饷一钱，有能得北兵首级者，每颗给银十两。

　　七月初一日庚戌，追击李成栋于娄塘，乡兵会者十余万人。成栋分骑力战，乡兵皆溃，遂屠娄塘，与太仓合。时，会兵砖桥东，不下十余万人，奈诸乡兵本村农乌合，推排挤塞，纷呶如聚蚊，多适为累。北兵每战必分左右翼，乡兵不识阵势，名为蟹螯阵，惟望前奔，初不分兵救应。是日成栋重铠押阵，北兵争为尽力，每发骑挑战，不过十许人，皆散散落落，不集一处。诸乡兵遥见兵出，拥挤益甚，手臂相磨，轧轧作声，杭家村安亭镇，一小聚落也，亦集众赴战，独揭一红旗，诸乡兵因言红旗者，宜作先锋，执旗者杭文若也。其人少年蜂气，猝然突出，邻人毛玉佩翼之，挥斩马刀，直前乱砍，杀骑兵二人。战良久，复杀一人，将夺其马，北兵攒槊刺之。玉佩、文若，并死于阵。北兵大声喊杀，与乡兵相纷拏，胜败未决，后队见北兵驰骑，出阵后，先奔西门，诸生徐文蔚，率乡兵冯满、许臣等，犹奋死血战，大呼并力，卒无应者。文蔚独立不退，遂遇害。其余乃曳兵反走。北兵乘势崩之，飘忽震荡，如风雨骤至。走者不知所为，相蹈袭而死。抉眼流肠，不计其数。前阻大河，欲退无路，残兵竞投戈赴水。时正溽暑，数暴雨，河水骤涨，浮胔乱下，一望无际。成栋大陈兵仗，踞乡兵所驾高台，麾兵入镇，肆行屠戮积尸如山。掳获妇女无算，选姝丽数十人，置宣氏宅，分部括取金帛，满载往太仓。城中犹讹传我兵大捷，户派煮酒饭若干，以犒胜兵。顷之，闻败震惊，乃悉括城中老幼，驱使上城，连日夜莫敢交睫。于西南北荒落处，各设层台一座，集众守之。因所获奸细，藏诗谜于衣领，有「女墙无树不栖鸾」之句，疑于此处有内应也。是日东关外，传入成栋榜文。有「开门降，誓不杀人」之语。峒曾、淳耀等，素重名节，以死自誓，得榜大怒，却之不视。急遣人焚沿城一带民房，烟焰涨天，累日夜不熄。当事者于赤日中，督促民夫，搬运砖石置城上，饥疲触暑，仆者相望，莫敢暂休。视城外一望旷荡，乡民无一人至者。每近黄昏，风色惨淡，鬼声啾啾，峒曾等皆掩泣相视，自知必死矣。清兵至太仓，解甲韬戈，寂然不动。

　　初三日壬子，成栋大举攻城，城中悉力御之。会同太仓兵，拥大众至，尽锐攻城，炮声轰轰不绝。守城百姓，股栗色变，当事者惧，分投慰勉曰：吾与汝曹室家父子尽在是，少有蹉跌，疁中十万户同尽矣。百姓哭应曰：诺。复悬重赏，募人冒死渡濠，并焚西关外河南北一带民房，无敢应者。先是钱令去时，开库尽给群胥，军器火药，惟人所取。四门城楼高鐍甚坚，尚有存者，乡兵至，乃悉发用。至是徒手应敌而已。嘉定本土城。嘉隆间倭奴屡攻，不能克。自邑令杨旦筑砖城，最称完固。北兵发大炮冲之，颓落不过数升，人多舁板扉，置东北城下，以御矢石。数十人伏其下，穿大穴，腰间各系长绳，有死者，即牵去。复用壮丁补之。穴垂透，城中急用金汁灰瓶，尽力防御，陷处下巨木塞之。北兵乃佯攻东关，潜师至北门，欲从水窦入，城中复连下大石，不能克。是夕有赤气起北方，俄变成黑，其长亘天，守陴者喧传有神人，被发伏剑立马云雾中，皆曰玄武神也。望空罗拜。曰：神助我，我属无患矣。然下瞰城下兵益众，攻益力，举炮益繁，终夜震撼。地裂天崩，炮硝铅屑，落城中屋上，簌簌如雨。婴儿妇女，狼奔鼠窜，虽至苦穷，必以一簪一珥系肘间，曰此买命钱也。

　　初四日癸丑，城陷，左通政侯峒曾、进士黄淳耀、教谕龚用图、举人张锡眉等皆死之。成栋进兵，屠其城。五更大雨，守城百姓，露立三昼夜，两眼浥烂，已瞢腾欲仆，复遇暴雨，举体沾湿，兼之饮食尽绝，不能自支。于是渐有去者，峒曾父子，与诸孝廉青衿，悉仗剑立雨中，见守城者将散，大惊，分投劝止，然不能禁矣。北兵攻愈急，多举云梯冲城，一将以大桌覆其首，蹑梯而上，势如飞鸟。城上砖石如雨，悉中桌上，一跃而登，遂斧断东关，纵兵大入。峒曾犹坐城楼，指麾自若。二子侍，遽呼曰：事急矣，何以为计？答曰：有死而已，复何言；语未绝，见守陴者奔过，大呼城破。峒曾急麾二子去，不从。大声诃之，走数步，复还。峒曾怒叱曰：我死，分也。祖母在，若辈应代我奉事，恋我何为？二子恸哭而去，至孩儿桥，皆被杀。峒曾仓卒投渊，为马兵引出，斩之。竞夺其首献成栋。枭示西门一日，复悬峒曾门左旗竿上，大署倡乱逆贼侯峒曾首级示众越三日，北兵弃城去。偶悬绝，堕地，眼鼻已溃，须发犹赫然可辨。大学生朱之熙遇之，亟捧归，箧送厂头里，觅尸身不得。其仆哭于路曰：老爷殉难时，下体着黄纱裤，用绿丝带结袜，有童子知之，指其处，验之良是。得就木。若有神助云。方城破时，西门尚未有兵，城中男妇悉西走，街道俱为乱石阻塞，困顿颠踬，仅乃得达。号哭求启关，淳耀坚握锁钥不听。俄闻城破，方听启关。城门为巨石堵塞，容一人往来，然鼠窜而出者，尚数千百人。及清兵至，悉从屋上奔驰，通行无碍，难民在下者，反阻绝不得路，悉投河死，水为不流。淳耀兄弟，知事不可为，方下城时，大雨泞泥不能行。渊耀自控一马至，趣淳耀急乘骑，亲为执鞚，至中途力竭，有王姓者翼之行，得抵南庵。平日与其友陈俶读书处也主僧无等尚在，献茶，啜茶毕，索纸笔，谓主僧曰：大师急避，予兄弟即此别矣。遂键户，礼佛，取笔大书云：大明进士黄淳耀，以弘光元年七月四日，自裁于西城僧舍。呜呼！进不能宣力皇朝，退不能洁身自隐，读书寡益，学道无成，耿耿不没，此心而已。异日夷氛复靖，中华士庶，再见天日，论其世者，尚知予心。书罢，复再拜，顾视渊耀，已赫然梁间矣。淳耀仰屋而叹，遂缢其左。初，淳耀精心理学，于书无所不窥，著述甚富，既连掇巍科，布衣徒步，不异秀才。时严敕家人，勿与外事，居常郁郁，恨所志不遂。自闻国变，益复无聊，渊耀每譬解之。一日。渊耀自外入，见幼弟戏于庭，抚其首泣曰：六郎，汝竖子，何无知？时事至此，汝大兄必死，即我不忍独生，汝将来不知流落何所，尚尔嬉笑耶！时清兵未至，家人皆诧为不祥。

　　至是其言果验云。张孝廉锡眉，闻城破，谓其友曰：宜速死！答曰：城破之由，不关吾辈，空死何为！君若独断于心，无所不可。锡眉归，先驱其妾入水，作绝命词。大书于裤曰：我生不辰，侨居兹里，路远宗亲，邈隔同气，与城俱亡，死亦为义。举家殉之，惜非其地。后之君子，不我遐弃。遂自溺。龚教谕用圆抱其兄诸生用广大恸，相谓曰：我祖父清节自矢，已历三世，今日之事，若苟且图存何以见祖宗于地下耶？因共溺。两尸浮出水面，犹握手不解。共弟诸生用厚，携妻子出避，寻自溺。盖一门俱尽云。时，守城诸公皆死义，惟唐咨禹未即引决，为北兵所获，胁取金帛无算，方释。至初六日，复遇他兵，所求不遂，乱枪戳死。盖城之初破，在东门城楼第一铺，成栋尚在城外小武当庙中，辰刻乃开门入，下令屠城约闻一炮，即封刀。时日晷正长，日入后，始发炮，兵丁遂得肆其杀掠，家至户到，虽小街僻巷，无不穷搜，甚至乱苇丛棘中，必用枪乱搅，知无人，然后已。每遇一人，辄呼蛮子献宝，其人悉取腰缠奉之，满意，方释去。遇他兵，胁取如前，所献不多，辄斫一二刀。至物尽，则杀。故僵尸满路，皆伤痕遍体。此屡斫使然，非一人所致也。初斫一刀，大呼都督爷饶命。至第二刀，其声渐微，已后虽乱砍，寂然不动，刀声砉砉然，达于远迩。迄命之声，嘈杂如市。所杀不可数计。其悬梁者，投井者，断肢者，血面者，被砍未死、手足犹动者，狼藉路旁，弥望皆是。投河死者，亦不下数千百人。三日后，自西时至葛隆镇，浮胔满河，舟行无下篙处。白膏浮于水面，岔起数分，妇女寝陋者，一见辄杀。大家闺秀，及民间妇有美色者。掳入民居，白昼当众奸淫，恬不知愧。俗雅重妇节，其惨死者无数。然乱军中姓氏不传矣。

　　初六日乙卯，成栋还兵太仓。成栋拘集民船，装载金帛子女，及牛马羊豕等物，三百余艘而去。器物木棉，悉委弃不取（是日北兵破昆山，副总兵王佐才、参将陈宏勋及贡士朱集璜、文学陶瑛等死之。北兵屠其城）。初十日后，士民幸脱者，始络绎入城。但见室家零落，闾井萧条，无不放声大哭。

　　十四日，城内外喧传左良玉已复南都，成栋等俱遯归扬州。或云北兵悉辇金宝，置高邮州，俟秋高，复谋大举。今昆山虽被屠，北兵业已散解，尔时人心摇摇，日聚街头，听不根语，莫敢宁居。

　　二十三日，江东人游击朱瑛，率兵五十人入县，督百姓守城。诸生张有光，自郡归，从众薙发，过察院，见门启，因入闲观。瑛立使人缚之。叱使北面跪。诉其罪，戮之于市。民间竞传大明兵即日至，葛隆、马陆等镇，乡兵复聚，遇薙发者，辄杀，互相煽动，贼杀不辜，不可胜计。远近闻风，护发益固。有徐贞甫者，吴淞诸生徐鸣鹿之子也，夤缘为成栋中军。署陆营把总事，嘉定破，每兵一名，勒令紬衣五领，铜锡器五件。积赀巨万，以剃头为名，日去行劫。割人手，食人心肝，以百计，虽遇亲戚朋友，无所择。里人见之，如罗剎夜叉。其父鸣鹿，素长厚，每闻贞甫杀人，辄仰天大号，我与孽畜，世为嘉定、吴淞人，安忍惨杀土著，皇天皇天，何以全不开眼。贞甫怒，毒害弥甚，与朱香、曹寿、赵五、哈伯章等，分部杀掠，数十里内，草土朱殷（后一年，徐贞甫欲邀功，以舟师过定海，为所擒）。是时，城中无主，血肉狼藉，惟三四僧人，于被焚处，搬败屋木，聚尸焚之，炊烟断绝。忽太仓浦峤率兵至，有郭玄者，街市细民也，不胜愤，登城面数之曰：浦六，我嘉定，与太仓一水之隔，嘉定被屠，未出数日，汝纵人面兽心，不念桑梓，亦须念汝祖宗；先朝臣子，曾受国恩，汝乃公然来作贼，戕杀本乡，剥取煨烬，狗鼠不食汝余汝。速去，不去将戮汝。峤神气沮丧，无以答，因掩面反走。归告成栋曰：疁民恃其嚣顽，将复叛矣。成栋怒。

　　二十四日，遣范国昌等率兵至葛隆镇，屯织女庙前。本镇乡兵首刘敖、王宪等，集众得千余人，椎牛共盟，誓不反顾。因会同外岗镇乡兵，扎营薛市门桥，吹角鸣锣，连发大炮，挺刃奋呼，乘锐疾战。北兵少却。乡兵奋死急追，且战且行，有清将一人，失其姓名，身长八尺余，面色如铁，乘马押阵，偶失队，乡兵朱六，于道傍登溷边，北将单骑过其前，不意中突出抱之，同堕河中。北将仓卒拔刀，未及出槊，朱六用两手紧束之，疾呼求救，乡兵闻呼声甚迫，亟返视，见朱六正与北将相搏，溅水如涛山浪屋，大笑。争下水擒之，立刻枭斩，首级奇大，几如五升碗。复鼓众急追，及于南马头，杀北兵合七十二人，乡兵欢声动地，以为此后不敢正眼窥葛隆镇矣，遂稍稍解散。

　　二十六日五更，北兵大至，乡兵未集，惟孙少溪父子四人，守南桥小溪，被杀。北兵入镇，居人尚未起，肆行屠戮，流血没踝，乘胜屠外岗镇（是日松江嘉兴俱不守。嘉兴前吏部尚书徐石麟□之）。

　　二十七日，太仓贼浦嶂以土兵入县，再屠其城。城内外死者无算。葛隆一镇已破，道路无梗，且疁民初被屠，虽有存者，势不敢抗。若不剿绝，无以警后。嶂因力劝成栋再屠嘉定。是日逢嶂者，髫龀不留。嶂既据县治作令，自念本娄东人，与疁相距，不踰四十里。于疁人士素通声气，非刑杀无以振威。于是廪生宣衷恂，以留发故，枭首东门。廪生娄复闻，嶂友也，于南门外被缚，尚呼嶂字曰：浦君屏，我好友。倘释我，当厚相报。语未脱口，并其妻子及姊及外甥悉斩首，弃尸石冈坟侧义冢中。娄氏之族俱绝，遗民重足而立，嶂乃安意肆志，每日发兵入村落打粮，淫杀无度。乡曲男女，悉用乱草蒙头，伏于水中，以避其害。盖数十里内无宁居者。嶂昼夜与兵丁共分财物，并括取民间美色。及几榻屏障等物，满载归娄东。于是疁中贫富悉尽，非数十年休养生息，未易顿苏。后有君子，欲培养疁民，嶂之罪可胜诛哉！

　　八月十六日，吴淞百户吴之蕃，以青浦义兵讨吴淞从逆者，不克，死之。初，成栋至吴淞，百户哈伯章，首献军器火药，三科武举冯嘉猷，献沿海地形及攻围守御之法。叩头求用。成栋皆署为兵官，舍人旗鼓中军官徐贞甫等慕之，争为成栋出死力。百户吴之蕃者，吴斗南之长子；斗南于先朝，奉命讨贼死事，之蕃袭爵，其人义士，以父殁于王事。自谓忠孝之门，闻千百户悉降，忿发，怒曰：奴辈皆世爵，忍作此事，若大明得汝，定当抉汝眼，溃汝腹，抽汝筋，凿汝骨，汝今日且莫喜也。嘉猷等闻之，衔恨切骨，之蕃奔崇明，归义阳王，见兵力弱，事必无成。走江东，纠集义旅，合兵得四千人，船百余号，悉兵至吴淞，于胡巷桥登岸。是时嘉猷署吴淞总镇事，闻报，急聚老营兵，涕泣谓曰：汝曹闻之蕃前日语耶？猝有不利，我与汝皆碎骨矣。老营兵业已发剃，闻嘉猷言，皆踊跃用命，潜遣人蕃舟。之蕃兵皆乌合，见火起，惧无归路，一时溃散。之蕃连杀数人，不能定。呼天哭曰：我父子并死王事，分也。所恨心力殚尽，得起义师，未战而溃，我目勿瞑矣。于是挺枪欲赴斗死。土人汪三素与相识，以好言诱之蕃，阴谋窜取。之蕃素伉直，坦然不疑。与同行，至水傍，汪三忽挤之，之蕃堕水，遂为三所擒。嘉猷兵呼之蕃，及其父祖名，大骂，以所得首级悬其项，困辱万端。嘉猷骂曰：汝一介小人，何足指数！辄敢作此事。之蕃瞋目骂曰：我朝廷世臣，父子忠节，汝曹，狗彘所不食，何敢以面目向人？徐贞甫等从旁以秽物塞其口，至死骂声不绝。北兵在吴淞者，反为垂涕曰：好汉！好汉云！自之蕃死后，远近始薙发，称大清顺民矣。是役也，城内外死者，约凡二万余人。缙绅死者，四人。候峒曾以自溺死，黄淳耀以自缢死，龚用圆以自溺死；惟唐咨禹以遇兵死。孝廉死者二人，张锡眉以自溺死，傅凝之以从军泖湖死。贡元死者一人，王云程以骂贼死。太学死者二人，朱长祚以遇兵死，金德遇兵手执家训死。诸生死者七十八人。唐培、唐景曜、朱霞、徐文蔚，俱以战死。侯元演、侯元洁，以从父死。夏云蛟以坚卧不屈死。吴跃以夫妇骂贼死。潘大伦以举火焚家，纵饮自溺死。龚用广、龚用厚、陈师文，以自溺死。李杭之、李昂，以家祸死。朱元亮、龚孙玹、唐昌全、王兰先、朱衮、赵维贤、陶恕、孙和京、金堪士、娄复闻、龚元彬、宣衷恂等，俱以遇兵死。金吉士以痛哭死。其余俱以遇兵死，或自溺死。其时孝子慈孙，贞夫烈妇，才子佳人，横罹锋镝，尚不可胜纪。谓非设县以来，绝无仅有之异变也哉！

　　予目击冤酷，不忍无纪事。非灼见亲知，不敢增饰一语。间涉风闻，亦必博访耆旧，众口相符，然后敢笔之于简。后有吊古之士，哭冤魂于酸风苦月之下者，庶几得以考信也夫！

　　是书为朱子素所著，按其实，一见明季稗史嘉定屠城纪略，一见荆驼逸史东塘日札，大致相同。顾朱子素系明季人，目击兵燹屠掠情形，慨乎言之，如稗史、逸史所刊，或称清帅，或称大清，名义似系尊王，殊非著者口吻。且时日略有参差，或经后人删改及传抄之误。是本系出旧抄，起于弘光纪元，中间逐日记载较详。于当时人名氏里居复加双行小注，并直书北兵淫掠屠戮之惨状，无所忌讳，确系野史体裁。今既得此秘本，敢不付梓以广流传，俾前人著述不致湮没也。  
　 
过江七事

　　宜兴陈贞慧着

　　计迎立

　　闯贼之变，邸报断绝，民间颇有流传，中外大震。金陵群亡赖，军饥挟思逞，汹甚。勋绅富室，重足立矣。大司马史可法，将有勤王之行，诸言路属宫詹曰广止之。且内顾根本地。曰广力折之，怂慝趣严计守御，即发。越日集议，部分兵各门，仍责成巡城御史督察，而郭维经则中城行栅，以维经官金陵久，素得民故也。其护陵防江，则守备太监韩赞周同魏国公徐弘基，诚意伯刘孔昭咸加毖焉。韩珰复布诸珰，特严门禁，搜选卒骑五千，属锐司徒尽擐甲秣马，饬垒居中地而阵。厉士奋□□防不测也。粤东解饷金适至，计部尚书高弘图立取以给饥军，军亦戢。于是奸人惮不敢动矣。久之魏国约卿贰言路集其家，招入密室，边遽在焉。先帝果鼎成也，乃咸大痛，北拜稽颡，而号哭尽哀。坟泪出，约冠服姑如常，禁讹言者，杀亡赦。先是，诸臣耳语亦微及迎立事矣。佥推属主兵者，江南北诸绅，则群起拥潞王。曰广曰：神宗皇帝圣子神孙，济济具在也。四十八载之深仁，何负于天下，而轻持其座，别与图功耶。恐天下有起而议其后者矣。可法闻而是之。曰：此兵端也，惟分定可以已之。说在获免矣（疑有讹脱）。曰广曰：虽然，今日之事，守犹创则也，可辅则辅之，□实在福。子其图之。可法曰：以齐桓之伯也，听管仲则治，听易牙开方则乱。吾辈之所立者，岂其不惟是听。而又何患焉。拥潞者闻之，大哗。以询诸绅，又颇于福推恶。可法于是引避不言矣。江干之饯，弘图私谓曰广曰：渠即不为他人言，亦可不为公言耶。曰广叩之急，乃曰：福、桂两题也。前与凤督商之。凤督者，马士英也。及晤士英图计，以亲以贤，惟桂乃可。议既定，士英欲自以为功，即约诸臣晤于江浦，规布腹心。曰广不往，诸卿贰亦不往，语详曰广辨镇将疏中。往受语者，科臣李沾、台臣郭维经也。归而布之，凤督定迎桂矣。越日，可法亦以手书晓诸臣，迎桂者何，以福惠之有遗议也。乃舍而立桂也。其潞藩，则仿古兵马元帅之制，暂借统兵马，见者咸唯唯。曰广援笔答之曰：亲贤两尽，理也。事则书生弗敢与知。但桂藩远在天末，诸藩迩集淮阳，恐奸人居奇，卒有黄袍加身之事。且太阿轻授，或至假是弄而真且成，则是重贻先恨也。而吾辈他日死，亦何面目见神宗皇帝于天上乎？众读之，亦唯唯。时南中咸知主兵者定议，已拟仪郎戒乘舆法物往粤矣。及士英归凤，则闻诸将高杰、黄得功、刘良佐毕集，大骇，诇之，乃知守备大珰卢九德合盟，亦有所拥立，而所立者福也。士英度势之成也，无敢支吾，遂隐其前说，且乞附盟。于是士英称定策矣。卢珰者，幼常给使恭皇帝，宫号胎里红者也。其首宣力以此故。而可法概未知之也。复书与士英，讼言福不宜立，多指斥语。士英得之，乃大喜。由此以挟可法也。于是揆席中枢，惟其所欲得矣。已即贻书南中曰：吾已奉福藩，主三军也。士英自是定策俨然矣。众集韩珰宅。是日，见其书者，初咸错愕；久之，亦复唯唯。韩珰见诸臣无言，乃呼前置几，徐布笔，执簿而请曰，诸公既无遗议，请北拜押名，众起趣拜。曰广曰：不可。夫为天下立君，而若是之草草，非所以光昭令典也。是举也，高皇帝在天之灵，其实式凭之。盍出而大号焉。明晨祭告，然后行事。众曰诺。而阮大铖刺得曰广语，遂文致以不画花押传邸报矣。士英闻之，则又大喜。以为是役也，吾即自以为功，恨碌碌耳。幸可法以异议书与我，今曰广又不画押，此两人者，世所指名人也，又相善，此真可坐以异党，而发明吾之劳苦功高矣，乃属大铖等浸流恶语，冀以耸动福藩。及福王入宫，士英驰启云，闻南中有臣，尚持异议，臣谨勒兵五万，驻札江干，以备非常，志危险也。自是士英定策，功渐隆高矣。自士英之卖可法也，可法失势，悯墨而已。而攻史附马者，亦遂出祭告之举，诸臣毕集，内官监未成行，而魏国大有言矣。弘基之言曰：史君，可杀也。勤王无功，何以返为？曰广愤然曰：若夫握兵而不勤王者，又应生也乎哉，夫既忍死以图兴复，而乃尔长城之俾坏乎？夫低节首公，知兵急病，史真其人。若之何甘心之？昔史公受知先帝也，尔曹顶奉天人不啻焉。权寄稍移，下石随起，此贾竖之行也。窃为世臣羞之。语毕，大呼高祖在天实闻斯语。时曰广情词慷慨，发髯尽张，勋臣俱面相觑无言，而给事中李沾之咆哮忽起，众咸惊怪之。沾则攘袪大呼。今日尚不立福王耶，吾撞死于此。掖御史陈良弼佐之，刘孔昭亦作索剑状。曰：大家死；大家死；曰广呼语之曰：尔辈何为者，吾为群椓史公发愤耳。若夫迎立，昨已定矣，序实应也，兵以临之，势成分定，其孰敢推迁以自干戮辱？此何为者？甚矣其淡也。旁观者皆相视微嘻。及出，乃知是日福邸有人刺候，沾等诇知为此也。自是李沾亦俨然定策矣。韩珰出，趣祭告文。曰广撰，吕大器书。吏白文办，咸诣奉先殿，祭告如常仪，痛哭久之，乃起押名而退。弘图出，搯曰广手曰，史乎？史乎？危杀之矣。不图忠肃之事，再见今日。大器曰：将为救死，便图居功。人之无耻如是。亡何，福王舟至矣。可法尾焉，诸臣次第入见。通名毕，诉以国难家难之频仍也，哀痛不自胜。诸臣亦泣，旋请监国。王曰：宗社事重，不榖不佞，不足以称宗社，愿请讨宜者，不榖不敢当。群臣皆伏固请。王谦让者再。曰广曰：以亲以贤，无如殿下，但愿他日无忘今日之难耳。王曰：且晓所言，诸先生既谬推不榖，且不敢辞，退而弘图、曰广，询于可法，议何而二。可法咄咄，张目吐舌而已。盖不敢斥言士英之卖己也。越日，诸臣奉法驾入宫，憩于寺，坐方定，而可法同李沾、陈良弼至矣。遽捽曰广，跪而盟曰：所不与同心者，神其殛之。曰广愕然，起而问故。可法曰：二三言路，言公尚怀二也。曰广曰：怪哉，此辈又定策一功矣。及可法入直，曰广复以前事问之。曰：立今上者，亦子之初心也，因而成之初不及此，不亦善乎？曰：贵阳不与也。诋极口焉。且曰渠守洛阳之所目也。曰广曰：渠今定策矣，可法笑。居久之，士英至。曰广亦问之。曰：颇忆前事乎？江浦之晤，言犹在耳。史公亦告尔故图矣。其书犹在余所也。士英面赤。曰：立桂，史意也。予曰：亦佳。但须速耳。曰广乃大笑。曰：果然立桂，子共主之矣。今日之事，如深相批引，水落石出，首功者不岿然一卢珰乎。士英默然。一日酒酣，曰广调之曰：向读子疏，词气壮烈，董卓入洛阳时语，何以加焉。惜哉！大才而小用之也。杀一措大而用兵五万也。盖士英谋所以居功者甚憯。以故阴折之。乃曰广则语人曰：是亦有功焉。微贵阳，事尽出诸将，不光。而士英故闇大体。至沾沾时自伐。皇帝非我不立也。曰广曰：此非子所宜言。士英勃然曰：何谓也？曰：天子惟天所授，非人力也。如可立也，亦可废也。轻朝廷矣。且上序实应尔，天也。贪天功为己力，智者不为也。今有仕于此，吾予私之爵禄，而日翘明震矜之，难乎其受者矣。见施之德，几于不报，况君臣之间乎？且予毋以定策□也，吾与子言者。史公之定议而出别也。曰：何以教我？□曰：是举也，子实首矣。子其阴主而迹避之，易称群龙无首，老戒无为权者，日月之际，其光焚铄，以伊周之圣也，而有忧忠焉。绛侯岳，博陆族，韩富郄、贾似道无讥焉。爰及昭代，于忠肃有功而辟，杨文忠无罪而戍，故曰暴得大名者不祥。威震主者不畜。非虚语也。子其避之。而以奉魏国。魏国尚可受也。然则今日之事，吾子自知之矣。士英曰：微子言，吾。吾乃今知之。吾将以告皇上。然其意不怿也。士英既以与定策，因得内外援，遂大鬻爵，下至驴儿灶养，几于朱赫赫枣五囊十囊矣。日致多口，不胜则思以威权镇服天下，首斥科臣袁彭年，而外议益籍。曰广风焉。士英愤而吽曰：彼口我手，吾能杀之而已。遑恤其它。曰广曰：子其殆矣，不竞于德而竞于威，天下其孰能悦之。且死生，人之命也，应死应生，国之法也。法不可诬，命不能改，抑吾子精释教而昧因果乎。袁自如杀毛文龙矣，袁亦不良死，梁大胸又不戒而杀袁，梁亦不良死。吴来之之杀薛宾廷也，陈赞皇之杀周宜兴也，其后皆不良死。死者有知，冥报不爽。人之杀人也，杀人也乎哉；夫负人两而卒偿之，甘以其身为戮辱，而取快于一时，则亦不智而不可为也。子其慎之。士英大不怿，已而时录一小词示曰广。其词曰：若使同官不相妒，也应快杀窦连波。曰广见而笑曰：图快耶？抑愁杀耶？士英曰：何谓也？曰：愁者造夹造打耳。复问曰：凡事之来也，必造其端，故云簇曰造雨，曲酿曰造酒，长安前事之所造，吾子知之矣。而近又何乐焉？士英愈不怿。时主计者告国用不足。士英大言曰：新建公言朝政宜清，今何不作一清皇帝乎？恚前语也。一日，忽抚几大呼语曰广曰：尔之折辱我也，屡矣。尔不知我性非人性，牛性也。昔在总角，先君一语呵斥，使性两年矣。曰广笑曰：佳乎，子之性也，天之生是使独也。然则人之性犹牛之性。牛之性犹马之性欤。士英亦失笑。曰广曰：吾实爱人也。抑心所谓危，便以告耳。面折人过，坐此热肠。昔在讲筵，乌程恒语敝门，贵师性过方严，难以适用矣。吾旨其言而不能改也。古人云：非敢异物，亦性所得耳。虽然，正言药也。所以为蚳灶则善矣。子其勉之。士英终不怿。曰：甚矣新建公之善愧人也，实忌我功也。

　　正纠参

　　国变时，诸勋臣日藉藉归狱文臣误国，宫詹姜曰广曰。误国者可诛也，予数载林居，诸公当日召对，胡不言。语稍塞。会立国，群谋援高皇帝开国时以魏国徐达为左丞相例，尚未发，一日朝罢，魏国公徐弘基、诚意伯刘孔昭等，面奏文臣朋党误国，并言吏部尚书张慎言专权结党，擅引旧辅吴甡。科道官李沾、郭维经等，亦言诸勋臣不勤王，不忠，乃乘国变侵官乱政，并觊觎入阁事，相擢久之，庭大哗。阁臣曰广，请上处分，因求罢斥。上不允。谕以朝廷用人，自是吏部职掌，但有不当，许勋臣科道纠参。于是孔昭立起，手招诸勋臣曰：来！圣明已许吾辈纠参矣。速谢恩！乃尽膝行前叩头，大呼万岁。阁臣马士英，忽奏：不啻如勋臣言，皇上亦身在异同中，阁臣高弘图顾士英曰：岂谓迎立耶？圣明在上，愚臣谨据实奏明。方难之殷也，讹言百出，或云先帝微行来矣，或云皇太子航海来矣，亦果有传立潞王者，则又有言桂王者，皆出旁人风影，所谓道听涂说也。臣等姑听而姑置之。及闻主兵者乐推，实有同心，其孰敢怀二，以自速罪戾。曰广奏：迎立关利害不浅，臣等俱缄口，听主兵者云何，二三翊戴，劳之应图，若偕题兴岳，可寒心。兴朝所不宜有。惟皇上早赐裁察。国家幸甚。上顾监臣韩赞周曰：朕亦何心，此位大伴之所知也，万斤重担，付在朕躬，万一大家撤手，回思先帝，岂所忍言。是日，上微不怿。越日召对。上谕勋臣嚣争，卿等何不力折之。曰广曰：天颜不违咫尺，诸臣乃敢愤争，已为辱国。臣等不能调和而镇戢之，仰烦明谕处分，良用自惭，亦以德薄望轻至此，故求罢斥谢之。若迹涉佐闻，事益沸羹，非臣所以待罪纶扉之体也。上是之。退。复同弘图乞罢。旋以宣谕入直，曰广语弘图曰：官不易方，为政之善物也。上在位日浅，未明习国家故事，并许勋臣纠参，此曹纨裤子，易动以利，天下事使渠辈得操长短，败矣。急挽勿失。弘图曰：为之奈何？具疏耶？曰广曰：差须之。言路中自有起而驳争者。亡何，科臣罗万象至矣。疏意大略如曰广言。两人读之甚喜。曰广即条旨云：朝政阙失，原许诸人直言无隐，矧乃勋臣，但朕既而思之，朝廷设官，各有职掌，票拟归之阁臣，官守归之各部，纠参归之言官，乃便责成，并息嚣竞。祖宗二百年良法，岂容顿更；所奏甚是。今后纠参还责成科道等官，别衙门不得借端旁挠。着申饬行。旨下，诸勋臣计沮，知出曰广意，衔之深，厥后借端集喙矣。

　　禁缉事

　　弘光登极，从龙诸珰势渐张，又时若窘急，日思出为渔猎计，先朝奸珰王坤，首借催饷，营差吴越，以阁臣高弘图等力持寝。亡何，奸人导之缉事，群珰心动，谋设东厂矣。以弘图、曰广俱在告，群噪王铎出谕行，铎不可。越日，曰广入直，铎备言状。曰广曰：今发不遂，必再发，请摩厉须之。已而御史祁彪佳疏至，指陈缉事、诏岳、廷杖为三大弊政，力请禁革。曰广读之而喜。曰：佳哉！吾辈有题目矣。即条旨云：所奏三大弊政，虽系旧制，实为府奸，生事害人，屡见事前，失祖宗忠厚立国之意，结臣民怨恨解体之端。朕痛心之日久矣。览奏，洞悉情隐，犁然当心，有裨新政，其如议行。且着为令。并播告天下，示朕更始之意。今后敢有奏请者，以违制论。科道官立行纠参。阁臣拟谕。朕将览焉。条上，旋发改，曰广持不可。珰趣者三矣。曰广谩应之，曰：自有说在。至是复交趣，曰广乃变文云：国家新造，人情未附，朕多难孤立，时凛渊冰，若寡恩多事，府怨臣民，朕虽凉德，不至于此。所奏三弊政，洞悉至隐，深当朕心，但先朝署建缉事，原为判送营干，关系匪轻，奸恶不剪，良善不安，如有前情，着五城御史不时纠察以闻。其知情容隐，及不留心体访者，俱以溺职论。方条毕，而罪珰孙承绣之旨下。承绣者，先朝防河大珰也。以国变潜逃，致有言。曰广拟重加降调，戴罪立功自赎。旨下。竟复原官。曰广恚甚。乃疏摘之。并上所改旨。大约言朝廷有法则重，守法则法存；法者，君与天下共守之。不宜有偏私。若夫君有短垣，而君自踰之，其又何诛焉。监臣孙承绣封疆潜逃，罪坐重典，臣从薄拟，因奉上传，及见疏下，超然法外，臣甚骇之。夫罪重于丘山，而罚不动其毫毛，根批于疏远，而网漏于贵近。此非所以信赏罚而昭宫府一体之义也。又先朝缉事之设，贻毒最深，汪直、刘瑾，乘之窃弄，既凶于国，亦及其身。先帝初年，误听尝试，究使利归群小，怨结朝廷，末造随除，已成噬脐之悔。矧今何日，而有此声。将使釜鱼风鹤之民，转益惊布，不至鸟兽散不止。若然，宗社不可知，何厂卫也。诚宜以此时昭示，遏绝其原，不意重烦干断，臣不敢奉诏，不谨，亦不敢顿负初心，伏乞陛下自为宗社计，少凝睿听，断于持法，母使奸人得窥浅深。幸甚。疏入，旨乃报可。事由此复寝。而所以答疏语者，已有旨，非阁体也。曰广以让韩珰，韩惶恐，引罪谢不知。云皆从龙新进不谙大体所为也。曰广因为言先朝贤珰怀恩、李若强谏故事，赞周曰：解如不听何，吾昨有言矣。先帝读学勤政，十七年如一日，则诚贤君也，徒以听信内官，一旦至此，一剂毒药，皇上并不调引，便嗑耶？曰广曰：上闻公言云何？赞周默然久之曰：亦似惭也。终两可。曰：缉事之说何如？曰：亦似止。亡何而谋复作，群珰又度非上震怒，则阁臣终持不下，非频争忤旨，则上亦不怒事不见端，则阁臣亦不争。于是令群小珰，故以坐厂分司者书之幛扇矣。出入扬扬，意得甚也。弘图见而怪之。果谓曰广曰：事急矣，为之奈何？曰广曰：前已尽言之，即言之，亦无加焉。事不可絮，夫渔者非为浴也，而浴在其中，毋己，其托之请谕惩贪乎？谕惩贫，并缉事而申明之矣。于是曰广拟谕一道。谕曰：朕惟周官六计，所冠惟廉，官方清浊，国家治乱关焉。先圣云：苟子之不欲，虽赏之不窃。盗何由炽；先朝末习，朕不忍言，岂法网阔疏欤！由廉耻道丧，无以感发其良心故也。周成刑措不设，汉文耻言人过。朕甚慕之。顷禁缉事，断自朕衷。夫约束愈宽，所以期待者愈重。朕意岂有极哉！谁实无良，尔诸臣其曲体朕意，勉自砺也。岂惟国家之休，夫君臣之道，期无相负，或有不率，莠盛苗秽，何可不锄？科道官其不时纠参以闻。朕将力明宪典，以法负朕者，谕草具缮疏并上，以发明求出谕之意，示呵训也。旋发票，弘图条旨，缉事允属弊政，览卿奏，洵救时针砭，着申饬行，谕即宣部院，条上发改，弘图果力持不可。具疏争，而上亦果大怒。是日即召弘图对，切责以尔辈党同把持，视圣旨为故纸。朕作一事，便禁切不得，但使我寄坐可乎。弘图龈龈不奉诏。仰奏皇上即威震雷霆，微臣不避斧钺，敢昧死再进一言，缉事乱政，必不可行。上愈不能平，复责以忮狠藐肆，弘图乃叩头谢。臣愚，不识忌讳，逆隆旨，亡状，万死。臣起家非文学，臣又衰庸，自知不称任使，不宜辱政本地，负主恩，当罢。请得乞骸骨。上意乃解，弘图退以语曰广，数月君臣鱼水之欢，是日已尽失矣。尽群珰日挑激，先入甚深故也。然是役也，卒以弘图、曰广力持寝。

　　护总宪

　　上监国首起故御史大夫刘宗周复总宪，从人望也。宗周疏陈国是，多所诋呵，而末攻马士英犹力。士英故黔产，毋奇贵易高也。方宠幸，骄溢弗堪。愤甚。语亡状。贻书阁中，詈宗周奸贼，必驰斩其头，并讥切弘图、曰广、铎背公死党，必尽发奸私上闻，破坏徒党如章。盖以宗周疏称草莽孤臣，而阁臣条宗周旨语多嘉与故也。书视弘图，怒曰。（疑有讹脱）：曰广笑呼其仆曰：语而公，第疾驰馘总宪头归，即相过饮。至无他言。先是士英亦乞罢。是日午，上特遣从龙珰宣谕，异数也。次日，士英出，有旨，并召弘图等至。士英仰天盛□一揖，默然移时，上御殿，士英奏谢，上慰问，士英叩头乞奏，臣以拥立皇上触东林奸党，必欲杀臣，语未毕而号，内监卢九德等亦泣。士英复奏：臣知奸党必不相容，臣孤踪，诚不能以一躯称快万众，乞皇上念臣拥戴微劳，放臣归田里。以此全活微躯，矢来生再效犬马。臣不能复事皇上矣。语毕，头抢地，呜咽伏地。上曰：卿起，士英啼伏不肯起。上于是益大感动。温言曰：卿起；卿自爱，朕与卿作主，谁敢螫卿耶？士英奏：臣之残生，托在皇上，臣切愤刘宗周欺藐皇上，疏称草莽孤臣，既已奉恩诏幸列大臣，不思竭忠报主恩，乃敢阴怀观望，明示不臣，无人臣礼。臣矢以死奉皇上，天必杀此老奸。上色动。曰广愤然曰：士英言太谬，宗周屡朝耆旧，守道坚固，清确之节，黄发冈渝，真所称古社稷臣。此臣素着狂直，屡触元帝忌，先帝犹卒优容之。其谁得而杀之！士英曰：曰广与宗周，此即所谓东林奸党。此即俱不立皇上者也。曰广曰：尔梦语耶？迎立时，宗周尚在越，臣书生，又不握兵。士英曰：若无声尔，不画花押明矣。曰广曰：花押簿今犹在监臣所，可覆视也。又梦语耶？士英曰：人有是言矣。曰广曰：信如人言也，即今言汝反者遍国中，汝汝反真耶？士英曰：雷演祚之招兵，谁为为之，固汝门人也。曰广曰：兵在何所？请下案验覆奏分明。演祚以国难之殷也，檄劝勤王，悬而布之通国。焉可诬也；士英愤然曰：我如捏诬者，吐鲜血矣。曰广曰：弥天之虐，女则造之，既怀奸面欺，又重之以信矢，欺天乎？知尔今之不畏皇上也，尚亦有阎罗之拔舌在死，亦不畏耶？若尔持斋，何为也？士英曰：南中诸臣谤皇上不应立者二十四款，议单入臣手。史可法迫而取之，臣初不与也。可法言汝杀我耶？臣乃还之。而属臣绝口，然原稿臣尚录在也。曰广曰：议单之说，微士英今奏，臣等未之知也。如其言也，诸臣多矣。士英胡独闻焉，密书之贻，非其亲昵，谁则与之两人同心，一朝反舌，俱臣之所未解也。皇上天授，众臣乐推，士英拥戴，实有微劳。小人希功，遂怀非异。觖望未盈，日构人罪以高己功。富贵迷人，良心尽丧。惟皇上念功，大加恩赏，平其怏怏，免使无端造狱，横杀忠良，失海内人心，伤国家元气矣。上见相擢不已，目韩珰久之，韩珰无言，上乃言，惟天降割于我家，朕以凉德勉服厥命，恐坠祖宗之遗绪，用托二卿以匡不逮，亦冀卿同心戮力，集乃事，宗社无疆之庆，朕亦尚有余休，乃嚾嚾交恶，予将畴依。呜呼！人各有见，细故可捐，自兹以往，毋介乃衷，毋复有言。我闻在昔圣朝，时则良弼同寅和衷，卿其敬听朕命，罔俾昔人专美于前，予嘉乃德，惟汝永念。复目韩珰。韩珰出而言曰：皇上日月之明，无所不照，天地之量，无所不容。上复倓起，谕以前事，朕德弗克，实则何心，两卿心事，朕所深鉴，其即入直，同归于好。惟公家是急，用慰朕悬衷。其无复补牍，出亦毋以语人，以滋藤葛。其切听朕言。言不再。于是曰广、士英叩头退。至阁，士英则攘臂抚几指曰广曰：冤对也，必同命。曰广笑曰：硁硁者尚存此七尺，皆逆竖权奸刀俎之余也。君如惠顾同谱，其赦之，则君之高谊也。必欲择肉焉，亦惟命。先是宗周疏至。士英故心疑曰广。至是见曰广为宗周发愤，谓信然，恨益深。久之，诇得宗周疏语，具出故礼部郎中周镳手，士英由此以杀周镳也。曰广语方竟，而大珰韩赞周、李承芳、田成、卢九德至矣。奉上命也。坐定，久之，屏人密申前谕，如是者三。曰广等求附奏谢恩别。曰广语弘图曰：苦哉；不敢遂行矣。送行文至矣。亡何，鏖宗四镇果应募起。曰广行，举朝争者，少司寇刘士祯、大银台侯峒曾、科臣熊汝霖、吴适、章正宸、罗万象、台臣詹兆恒、郭维经、部臣张采，后先章满公交车，而江右争犹力。弘图语人曰：微江右不及此。美哉！其理学节义之遗乎！而新建公之为人益信。盖往事阁臣去国，其乡人必离逖示异，甚则操戈故也。

　　裁镇将

　　弘光御极，群臣上言，皇上龙飞应运，实惟总兵官，至高杰、黄得功、刘良佐、刘泽清早决大计，拥立圣躬，功在社稷，宜锡五等爵，剖符延世。诏曰可。封黄得功靖南伯，高杰兴平，良佐广昌，刘泽清东平。四镇由此起矣。盖先是变时，杰持闯公爵来挟封，时议以我方不利，从之便。封杰实以此故。其封泽清，亦实以泽清攘臂言，先帝时以议封故。其封得功、良佐，则实以积战功故。得功骁勇殊绝，荡决无前，人以黄闯呼之。良佐勇亦差等，有花名马，常骑之，当者辟易，亦称花马刘也。江淮间无不畏惮此两人。然其为人皆不知书，贪财物，好妇女，为气使酒，无良将风。杰故闯腹翻山鹞也，归降孙督，为军锋，复为闯败，挟众南奔，朝廷不能问，散处河干，为淮抚路振飞所扼。时马士英在凤，入其贿，纵之渡，自杰得渡河，剽掠无虚日，江淮间骚然矣。泽清亦五营盗魁，亦以受抚援辽，大衄逃归，朝廷置不问，后夤缘入故相周延儒幕，握兵江淮，横甚，以修郄至拉杀科臣韩如愈，剐其心，朝廷亦不敢问，其在先帝时已如是。四将既起竖牧盗贼，粗暴犷悍，其天性也，及得主定策盟，人人有门生天子心，□桀骜无等矣。督师史可法在行间发言，多所引指。杰拂然曰：旨旨何旨也？尔曾见皇极殿中有人走马耶？而得功一日伏受诏语，不当意，不待竟，即起，攘袂掀案，大詈曰：去！速去！吾不知是何诏也？其跋扈至此。犹婴视朝士，日思所以谁何者。有所噬，奏上，辄云乞付军前正法。朝士以此畏恶之。而士英独喜，以为其威可为系援也。连附俯仰，犹恐失之。曰广则鳃鳃县官有天下日浅，实恃二三大臣正己肃物，使人知朝廷有人，务在肃宪典以重主权而已，以故抚接镇将，将色乏温润，而事亦多乖反焉。颁爵后受地，有成议矣。杰瓜步州，得功真州步，良佐临淮，泽清淮阳扬州，则属督师，居中调度。杰垂涎扬烟花地家焉，三镇起狺争，得功至治兵相纷拏，杀伤大当，督师请诏优解之。不听，上忧甚，召阁臣谕以镇臣争地，势难左右袒，不如探策便。监臣韩赞周曰：不可。此衰世苟且法也。皇上中兴，作事宜法周宣王、汉光武，上复问镇臣难驭，恩法两穷，为之奈何！曰广曰：唐之末造，藩镇犹张，裴度有云：岂朝廷威力能制死命哉！亦处置得宜，有以服其心尔。皇上亦惟是懋昭明德以临之，以迄于行政用人，无私是奉，明德惟威，有道不议，何忧乎镇将？上是之。会杰、得功以相持久，兵亦解。先是德功首朝，见上虚己敛容，礼下之已甚。礼竣，上呼先生起。朝罢。曰广语韩珰曰：今朝廷未尊，上宜肃臣下以礼。得功，将官也，奈何起而先生之。昔者夷王下堂而朝见，惠帝下车而止拜，有识知其不振，彼武人何知焉，既悻悻有骄主色，上又捐威重以长其跋扈，真所谓臣主俱失者也。得功闻而嗛之。亡何，良佐至，称贺竣，叩头请死，盖犹知不入援先帝为有罪也。随即益兵。上曰：兵不贵多，且难者饷耳。良佐覆奏：临淮士民击杀其兵，愤甚。矢必报。至齿击髯张矣。上曰：兵民一体也，卿毋觭视焉。良佐拂然气螽勃。语坌涌不休。上不应，而目阁臣者再。曰广乃呼斥之曰：刘良佐毋多言，尔剌剌而嚣嚣，何故？当朝廷待尔，恩良厚，外议则藉藉；分封，弊政也；阁臣碌碌因人耳。良佐，尔辈簪缨五等，而令阁中待尔包羞乎为？出语尔侪辈，能贾勇杀贼，为先帝报仇也者。是即为皇上增重，为阁臣洗羞，吾且稽首纳拜所甘心。其它不须多言。良佐唯唯退。最后则泽清至，而所不至者杰也。泽清差知书，于四镇为独狡矣。犹喜事，关预朝政，陛见即盛言东林奸党，冤诬先皇帝久。近且图立潞王。上曰：往事已矣，大宝朕何心焉？潞叔其人贤，实可立。泽清又言，祖宗天下，为白面书生坏尽，此曹宜束之高阁，俟臣杀贼后，取而拂拭用之，以听其受享，可也。今请罢制科勿设便。上曰：此无与卿事，今急者防河也。泽清亦唯唯退。弘图晚过曰广所，为言其狂悖如此。越日，泽清亦过焉。曰广延之入曰：闻昔得交敝门张天如，信有之矣。曰然。吾尝笑天如门户，须吾将官守也。不意其党多利吾赇，且下石焉，吾是以叛。曰：其中亦有清德乎？曰：有之。曰：然则贤者何罪？夫何门之不可守，而必一家为人情乎？吾闻公等频言击贼，要须手击耳。曩守济日，胡以牵率河臣，齐驱南渡。今旦夕发缇骑矣，朝廷宪典，固不文臣贷也。泽清面赤发声曰：时已无主矣，又为谁守耶？曰广曰：曩金陵而骚动矣。今日半壁依然，朝署无改。固惟一人之庆，亦当日绸缪之不失措也。备盛筵而召嘉客，何患乎无人。泽清语塞。然心衔之。退即烦言矣。泽清自其先朝杀科臣后，人为之寒心。至是入朝，益多侧目之。泽清心知，亦每微自解说，而士英则笑让之曰：有此一杀，燥皮之甚，胡辞让为。闻者骇之。士英既夙与四镇比，及泽清、得功等来，则益尽其私佞，谨奉之，乃大治具，出女乐侑觞，命其子侍酒，跪起如子侄礼。曰广闻谓士英，信有此乎？士英知情得，踧踖久之。曰：然！奈何！凡吾所为，不惮降意者，处此辈为极难耳。此辈之脸，不可破也，破而缝，拙矣。吾今日实告情于吾子，微独四镇也，即其阃以内室人，亦为结姊姒行，宫袍玉带，时则馈之。曰广曰：昔者王威宁拜老卒于马前，胡默林赏将官以爱妾，恩威不测，鼓之舞之，督臣事也。今吾子俨然具瞻矣。官各有体，亦惟大道之是务也。子其大居正以服之，积至诚以动之，用亦有憬于厥志。谁则无良。杨绾登而元勋戢，李勉列而朝廷尊。其谓此物夫！士英则大笑。以为迂阔而远于事情也。亡何，四镇求玺书矣。先是封事起仓卒，诸将条上事宜，上许焉。一切诛戮署置盐课商税，以及正供之赋，俱得便宜从事，俨然藩镇矣。旧例，敕尾阁臣书名，曰广至是见之，持不可。会江北大司寇解学龙、词臣姚思孝、科臣李清等，亦集言不改深酿地方忧。曰广以语士英曰：此所谓许而不与也。史送之，令吾夺之。不能。曰广曰：此事自关君门户，愿缔思之，无忽也。曰广具疏言：五大在边，尾大不掉，非所以为久安计。乞下枢部驳正行。弘图持示士英。士英悟，遂改如疏。而曰广疏亦寝不上。一日，泽清疏至，为故相周延儒减赃也。曰广曰：将官何乃与朝政及之。曰广意非有所靳。盖欲发自言路。既报可而后下之。而言路不知，以为阁中自避郜鼎嫌也。以故久商之，无一应，疏成复毁者数矣。士英索前疏特急，及得之，喜甚，即以属曰广。曰广曰：固吾心也。先帝壬午之政，比于轮台，实惟宜兴初出之功是举也。以彰帷盖，不亦可乎！惜也言者镇将，人谓吾谄而恭，畏其威而奖之，制朝权也，抑有他疑焉。且徐图之。士英亦废然止。厥后泽清烦言有敕不发，有疏不票，新建之辣者此也。镇将既恚曰广不得逞，而士英、阮大铖复挑之，于是合疏为恶语相攻，至云称兵，朝中大震骇。先是疏攻总宪刘宗周。宗周不疏辨。第应以揭。至是咸劝曰广姑隐忍之。曰广不听，具疏辨讦，语颇厉。曰广心知镇将有此。先时讼言，归与归与，志久决矣。闻镇将之狺也，行行且止，若辈真反耶？宁惟阁臣可逐，恐天下健者更自有人，如其不敢不臣也。吾又何患焉；夫跋扈无上，不可长也。既为朝廷心膂臣，若之何为将官撼也，而长之，吾必处此。闻者危之。门人以告曰广曰：吾义无可留，人岂谓吾真在此耶？先师之遇桓魋也，曰天生德于予，桓魋其如予何？未几，而微服过宋矣，乃所谓一龙一蛇也。向言存阁体耳，吾亦从此逝矣。可法闻曰广讼言，忧甚，从师中书与弘图，盛言镇锋恶，盍谨避之。弘图为道曰广本指，可法乃书与曰广，称先见且得体云。

　　防左镇

　　弘光监国亡几，凤督马士英入趣即真。阁臣姜曰广曰：盍徐之，示不忍忘先帝也。且吾甚忧上游左镇拥重兵劝进，而不首之，祸必始此矣。士英曰：何谓也？曰广曰：立君大功也，事出吾辈，彼跊韦跗注者，其何说之词。今者问谁执牛耳，则四将尸焉。左镇视黄得功、刘良佐，乃与哙等伍。其它毛贼耳。容堪笮其头否乎？士英曰：上适在河北，四镇之遇，天也。左何为者？曰广曰：子亦知人情乎？今有豪大家于此，格伯重事悉听焉。单门鼠猾，素仰奉之不遑，一旦阴主大岳，而厚利是私，大豪必怒，且掀翻之矣。今日之情，得毋类是。士英默然。居久之，曰广复为言，士英引他语乱之。已而曰：天下事我寻当自判。一日，曰广复重言曰：此亦子他日之忧也。士英瞠目良久曰：子岂以予难左，左曾足为大虞乎？昔渠居楚食绝，又眈视金陵也。已焚楚，拔营蔽江抵皖矣。当事咸虩虩，予于时有鸠兵之役，黄闯、刘花马实左右焉。左闻丧魂返，又刘超之叛，吾殪无噍类。左念之岂不犹心悸也。渠即愤而思逞，岂能冒訇磕者之痑，而飞渡此长江哉。即令渡而抵城，彼来者巨舰也，乘其继而蹙杀之，尽为流尸矣。是役也，吾真可以封。曰广曰：如震惊宫阙，涂毒生灵何？固知吾子能，家之多难，未堪横出一枝耳。脱外接两而内寻戈，斯亦卢兔相持，自献于田父者矣。自是士英辄向人言，新建公奈何以左镇恫喝我也。亡几，御史黄澍自楚至矣，有旨召对，而难端忽发。先是吏部侍郎吕大器疏抨士英奸贪雄诈，心事等温、懿、操、莽，士英疏辨。旨慰问。及朝参，方思廷辱大器，鼻息拂然，而御史黄澍叩贺礼竣，即呼奏，臣今舆衬来，矢以死击奸贼。上问为谁。澍曰：马士英也。士英从荷戈擢凤督，受先帝殊恩，及先帝围困，此贼拥兵坐视，河干之不一望焉。忍心无人臣礼至此。天下之恶一也。既不忠于先帝，谊岂忠于皇上哉！且凤泗祖陵，千万世发祥根本重地也。祖制特命督臣建牙，正为今日。今士英闻警而抱头窜矣。将毋送祖宗藏玉，惟贼之蹂躏乎？曾不若细民之家，苟有一坏土，付细仆守之，缓急犹相保也。祖宗在天之灵，实怨且恫深矣。士英身为不忠之乱贼，并陷皇上为不孝之子孙，万死有余戮是日。闻御史言，群臣无不洒然易容倾听。澍则且奏、且泣、且骂，搏颡不休，涕下纵横覆面。上亦面赤。熟视良久，语阁臣曰：御史言是。前来，试为再奏。澍言士英不学无术，非宰相才，既雅负知兵，王室而多故矣，疆埸之役，胡不戮力焉；皇上天之所启，士英妄贪天功，窜身政本，乃惟贿是闻，真怀奸败类之尤。王法所必诛，下士所羞伍者也。新朝具瞻，犹关风听，奈何令此小人尘点日月，使四方闻之，轻朝廷无人矣。臣姑摘其凤督赃私陈之。受武弁某某赇若干，婪文官及乡绅某某赇若干。语未既，而何珰突出跪奏：黄御史所列秽状皆实。臣奉差在楚，可为左证。因戟手指天，顾士英而唾。监臣韩赞周斥之曰：公论在外庭，内官无廷辱阁臣理。汝何为者。是日，士英卒惶急无以应，气索声嘶，叩头乞罢而已。亡何，澍过曰广所。曰广曰：公昨庭奏侃侃然，得毋造次！夫贵阳未可动也，渠定策而有内援。澍曰：若然，奈何？其人非德类也。不可与图事。且左镇见水火焉。曰广曰：宰相待罪，古之制也。若夫将官逐阁臣，此岂盛德事？而左冒行之。脱朝廷之难割恩也，君臣从此郄矣。即令胁而勉从，其功庸可居乎？鬻拳兵谏，自纳于刑矣。李怀光、卢杞之胡不闻焉。怀光暴扬之表为杞宿奸，犯天下垒久矣。又奉天之功，于唐再造，然且万有余丧也。今左镇诚乃心王室，然未见殊勋，贵阳柄政，又席未暖，自古将相调和，国之福也。幸为左镇言麟阁席地，吾实心奉之。国之安危，在此一举，毋轻动也。越日，澍以左书至御史郑友玄转示曰广。书言贵阳已兼四镇有之。今又据司马堂，将来杀我疆臣，此君侧奸贼，矢必逐之。曰广寄语黄御史，左疏来必力寝。次日，曰广讼言于阁。高弘图曰：置之。不忆恫喝之说乎，无益也。曰广曰：性无欺也。且惧及焉。士英至，曰广卒述之。士英默笑而已。其后颇用阮大铖言，多赍金珠美女结左欢。然郄已深，左终疑且厌薄之。乙酉春，左移檄以清君侧为名，称兵犯顺，士英疑出曰广、史可法嗾，两人几不测。夏五，清兵来，亦称伐马、阮罪；兵渡江，士英逃，旋以降磔。

　　旧史氏曰：予记事至此，未尝不仰天号泣，为之三叹息也。易称覆餗负乘，岂不犹彰明哉；夫谋国一不慎，而踱跌至此。嗟；彼一身固不足恤也。

　　持逆案

　　先皇帝时，政令多所更改，独持逆案甚力。群小百计掀翻，不能得。给事中阮大铖，名厕逆案中，海内正人，犹切齿辜未蔽，以通逆珰杀左、魏故也。侨居金陵无聊，置女乐治具，日结纳诸贵人，亡赖子亦多为爪牙用者，相率婪金钱，而马士英从抚宣府罢归，亦寓金陵，以同籍，旦夕过从为欢眤。而大铖故阴贼善，因事中人，自得马而益雄也。厥后士英从谪籍督师凤阳，具出大铖援，感且刺骨。大铖乘国变，谋急燃灰，时有为延说者，兵部尚书史可法以语宫詹姜曰广。曰广盛言不可。可法曰：吾亦惊外间有此声论。虽然，公慎语自重。渠恨公绝不与通。此君真刽子手也。曰广曰：有命，龙麟虎口，予数试焉。邀天今年已六十一矣。亡何，诸臣传单会议，时勋臣刘孔昭已揣知士英将入柄政，而所急者大铖也。遂首为言冤，且实才，余嗫嚅未敢言。曰广奋然曰：何谬也，将为先帝报仇；而乃用仇先帝者。必也正名，非所以号召端良，激发忠义也。诸臣相视久之。曰广复谓左都御史张慎言曰：公风纪重臣，且负天下望，今邪正大关，亦噤不声乎！慎言曰：予初未尝言阮宜用也。曰广曰：不然，公何不言不宜用耶！事遂寝。及弘光登极，阁中持亦力，恩诏起废，置不列矣。有借端旁及者，弘图条旨折之。可法援笔，益以敢引荐者，言官其力纠之，曰守关不得不紧，及士英入，浸用事，每饭，意未尝不在大铖也。以荐谋之言路，无应者，己遂具疏，得旨部覆。因私干署部事少宰吕大器。大器拒不见。越日，特疏丑诋之，语甚峻。亡几，士英复以属礼部尚书顾锡畴曰：吾善子。吾与子有言也。阮髯何用负天下，而人持之太急如是。今吾幸当事，必不以迫于党人，而弃所刎颈之交。谁能荐之，荐之而大用可立得也。锡畴逡巡笑。逊谢曰：公不知仆之不肖，而思宠之，幸甚！虽然，家大人老矣。此三公不易之时也。仆以初立国，忍情来，察其意甚恨，今吾魂魄已不在此。旦夕差行。国之大用。愿推择可者。锡畴且以语曰广曰：推人入溷圊中，何大用也。曰广调之曰：子惧耳曰：夫何惧？曰：益庵一炬灰，不未冷耶！昔昆有鄙相顾秉谦者，以媚逆被焚。故曰广引调之。自锡畴之复不应也。士英谋愈急，曰广心欲止之。未有间，而御史周元泰纠故督王永吉之疏至。先是兵部侍郎解学龙从田间书入条陈北方事宜，并才永吉，时方议用永吉援北，而元泰有言，于是曰广即疏自劾，盖以己先有揭请北援，未引学龙书故也。疏成，示士英。士英曰：赘。曰广曰：台长言正，阁中职首用人，少差，何以对天下万世。王，吾门人也。亦实才，然且俟论定。夫丧己以徇人，智者有不为耳。是举也，曰广可以不言而言者，将以风止士英，毋妄荐引也。每酒酣，推此类具言之，而士英弗善也。谋愈急，既度外庭终无应者，乃与大铖精心事内。久之，诸珰意得，亦思提擢大铖，而恐不及矣。阴谋定，士英复疏荐大铖，旋发票，士英佯出，令一老仆叩头曰广所，乞拟报可。曰广曰：

　　谁力也？仆曰：主人翁同年阮也。曰广拂然曰：为语而公呆矣。何至乃以名节徇人。而公常言渠脸为人画成花脸难频，吾宁洁白去耳。安能不惜面目。使人指笑我唾吾背乎？会小珰送手票，曰广即属之，为我呼韩公来。韩珰来，曰广曰：请从此辞矣。赞周愕然问故。曰广曰：不知贵阳荐阮耶？不去何为？赞周曰：公人望也，如中兴何？曰广曰：自有人在，硁硁者何能为？赞周乃长吁久之。曰：国事至此矣，外庭终成心，奈何？曰广曰：否，意者公共眩听于朋党之说也。夫李绛则有言矣，君子必合君子也，岂必与小人合，而后谓之不党耶？茶至。曰广指而譬之曰：此松茗也，或欲益焉，则越之天目，吴之阳羡，闽之武夷，齐之蒙山，皆臭味也。搀之溲溺，谁不哕吐焉，不可苟合，道也。不能强同，性也。隳道乱性，人类失矣。且吾何党，亦惟史公之故。群小实有憯心，吾锐身之为救，亦实惟其人实忠勤，可属大事，专当一面，史于吾未有夙昔也。且善植党者，不时贵是党，而党一违时失势之人乎？其它不过刘念台、高硁斋、黄石斋、吴鹿友、郑玄岳四五人止矣。公亦当知数公本末也。赞周曰：闻皆大吕也。曰广曰：然。阮于内庭，枝连也，贵阳之荐，呼吸通谋，生诚不能默默处此亦知言之无益，所以不惜以片肉投馁虎，一苇障狂澜者，存此明国是，留正气，而思为先帝发愤也。赞周曰：公毋着相为也，不票焉足矣。曰广曰：公不知危不扶颠不持，焉用彼相哉？吾本无心用世，何至忍死弹冠，亦以宗社沦亡，殡宫冤酷，诚不胜热血人，遂真不自量也。始欲聚四方之，选四镇之锋，督师仗钺而临之，朝臣缟素而送之，张义声以北伐也；而不能，继又请简偏师给能将，拓逻北鄙，争先处强，且以为义旅援也，而又不能，继又请募润之水师，粤之火器，分汛而棋布之江，巡宣大阅，夫将次第举之；而又不能，并告以规胜之在江北也，荆承其所必争也，亦惟是左镇刘洪起是赖，则亦惟是鼓之砺之；而又不能，继又欲使江干有蔽，口宿重师，环城于有牢，家作内政，庶几立三辅训巷战之义也；而又不能，吾技穷矣。而不能止，古之经也。若犹是碌碌取充位为也，将举平生而尽丧之，天下后世，其谓予何？赞周曰：公既有请矣，复条旨而不行，自有任其咎者，已无与公事矣。曰广曰：公安所得谬语而称之。阁臣但司票拟，则一精灵书饶为之，古人不应云宰相之贤否，视天下之安危也，夫黄阁之条旨，亦犹黄冠之书符也。书符者，一举笔而天神听命，雷电交轰，斯足尚耳。今符悬而精魅且见，旁观者举窃笑之矣，犹不窜而披发，叩齿禹步，俨然何为也。嗟乎行矣！微智未伸，初心顿负，岂乐为此举哉！亦诚有大可惜者，以夺其情也。今外论皆以张承业望公，公贤声素着，公即不爱国家，胡不为平生少自爱？吾请以自爱者爱公何如？赞周曰：谨受教。于是明日□，称疾不出。盖逆知召对有说故也。越日，上果召士英、大铖，乃越次面进大铖兵部侍郎。弘图执争请下廷议，与大铖相擢。先是，曰广即具疏以去就争。疏称是举也，先帝千七年之定案，顿付逝波，新朝数日前之明纶，竟同覆雨。梓宫未冷，增龙驭之凄凉；制墨未干，骇四方之观听。言甚恳。疏入，上遣官宣谕。曰广附谢，并陈先朝小人通内致乱之由，语详曰广疏中。志殷鉴也。上所以答慰藉之者，亦甚温且悉。自是科臣袁彭年、罗万象、李沾等，台臣詹兆恒、郭维经、朱国昌等，群起合纠章麇集，士英亦气沮。事复寝。士英见时无可奈何。一日，乃佯为好语，顾曰广大笑曰：吾前荐阮髯，觉亦大高兴，今念之，殊自失。曰广曰：无咎者存乎悔，即失途未远也。居亡何，复谓弘圆，若辈讲声气耶？虽然孰予若，予吊张天如，走千里一月，为经纪其后事也。人谁问死天如也。弘图曰：公亦知天如为新建公高足耶？公此意大佳，来吾辈不错也。曰广曰：凡吾所为者是非耳，千秋万世后，宁将以阮辈为君子耶？士英曰：吾固知之，人言尔辈横见规图，不然，吾何以至此。曰广曰：毋听谗言。黾勉同心。且坛玷相奉也。监军佥事越其杰者，士英内姻也，其人颇通明，而老于世故，数以此谏士英。良苦。士英曰：吾所以荐阮者，了情面耳，非有他。幸为我过新建所，愿言英之不敢悖正人也。曰广闻之，喜以语弘图。亡何，士英密疏，复他有所荐引，谋愈深，弘图笑语曰广曰：南人复反矣。及左都御史刘宗周两疏攻击，遂咆哮无忌云，厥后曰广行，而大铖即以是日出受事。  

金陵纪略

　　呜呼！立君难，立国难，立法度尤难。余于南中始末，而不能不慨叹于任事者之寡识也。北都陷于甲申之三月十九日，四海皇皇，金陵蠢动。闻召外兵复仇，人莫不手额，然鉴往事者已而忧之。燕及姜先生与史道邻同时誓死，至文德桥，有拉之立君图存、徒死无益者。姜难之。史以为江左夷吾，非我辈弗任。故事南中枢部无事权，钝戈朽甲万余人，皆仓中鼠雀，非鹅鹳也。兵强马壮者，握大权歃泗上。时则马瑶草士英、高英武杰为二雄杰，百战贼魁，瑶草绦勒黄、刘二健将，以兵势禁他人声，遥书商略定策，不过循格例相通，非有亲贤两议。而史、姜二老，听一二好事者为立亲不如立贤之说，吏部奋笔列诸藩上，不知督镇已主伦与序立弘光矣。缘是定册功，诩诩，内则卢九德逮事郑太后沐殊思，外则马瑶草、高英武与刘诚意以立议不回称伊旦弘勋，主眷密疏，皎如白日。当事者方且收召东林旧德，以为众正集，国是可一，虽微猜防遏抑之意，而邈为不学无术。至坐立笑谈，壮于頄，形于笔札，皆薄新进，鄙荒裔人物。台省鹊起，肮脏自矜，一志甄别，其尤岳岳者，责孱主不讨贼，不移跸凤阳，不削除藩镇，题目既难，称谓亦异。大珰日夜以梃击、红丸、移宫三案，诵说先皇帝、皇太后逼逐远藩，幽囚长信之苦，甚之恫疑恐喝，废立寒心，环向悲哭，从龙恩幸。攫金钱出死力，宫庭情隔己久。史道邻请镇淮安，韩、李诸珰，坚卧不出。惜哉！姜公忽忽如未知，知之而不能救，一逐张藐姑，再逐吕东川，将中以危法，而南昌犹濡滞不能先事归也。则立君之难一也。唐以藩镇亡，非以藩镇亡也，宋李纲、汪立信、文天祥，皆仿其意立制，然分镇非分地；即画地以守，得专生杀，不专财赋；即专财赋，未有仍以百万数十万饷诸侯者。当国诸公，一时风鹤心惊，视祖宗栉沐，尺寸同于瓯脱，生灵轻于膢腊，裂归徐淮扬凤寿沿江上下数千里，分为五镇，啼而不止，又或给百万六十万，辄予辄啼。左横江西，并截广饷；高横扬州，界首瓜埠悉立税官。海涘盐利甲天下，五镇擅请私分。商逃灶绝，狺狺不已焉。向使史与高、姜诸公，讲求唐、宋典制，防虑深远，何至千钧压首，又絷其足，首尾猬缩，敲竭民膏，无以餍强藩之心，而终于称乱，则立国之难又一也。始高、姜当国，□烈皇帝之以严失国也，法尚宽，诏令多煦煦，强藩心轻词嫚，裂地请衔，更易守令，朝请夕发，中外弹冠策马，附会东林，官舍升迁，速于邮驿。然草创之初，惊疑綦半，有限名器，己不能四给群心。马继用事，人倡为不妨贿赂之说，横金腰玉。唾手无难，都督满街，职方满纸，监纪满地方，独未为极。立不能俯，俯不能起。悬车束马数十年，毵毵白发，脱项曳踵，亦清嗽音，拭鸲眼，自称旧德，陈枉抑，复官受职，取笑子孙。议者以为宽而无制，遏其遄已。阮大铖、杨维垣与张孙振出，执翻三案眉目，翼之以张丹阳、蔡德清，而东林旧人旧事，百计设为机械，将以新岁次第驱除。其言曰：立法度未有不始宽中严者，除旧布新，定在正月。于是仿神庙初年张江陵考察故事，盛威待覆，几几甘心快志，于此一举，日嗾新进之无耻者，应募参劾江督袁继咸，丛镝无完肤，侵袁未已，及黄。侵袁、黄未已，及左。卒之三人者，称兵上游，以伪太子为辞，犹冀心招谕，当事以必剿、必大剿、必先剿力持之。且曰：国家宁亡于敌，不可亡于乱臣贼子之手。余怒波延，杀二周与雷介公次以垣中诸不附己者。向时都督、监纪、参总之流，诳之以白镪多寡为高下者，一概废革，剽同白望，不逞之徒，尽走上游。朝不就列，门不肃宾。以为杀可树威，不知投以热剂下剂，斯高之亡人国，岂有幸理？嗟乎！此又立法度之难也。外史氏臆断之曰：国于南者，其量百年，弘皇立以甲申五月，甫期而身为怀愍。天乎非天也。持异议，排异己，以党事始，以党事终，门户之祸，侵入疆场，一丝弱国，不幸而遇植党用事之人，漏舟大海，庸有济与，独以责优游逸乐之为君，君乎何尤哉！

　　附南征记（时鸣玉从贝勒军中）

　　一只虎名李锦，故闯贼之族弟也。伪称亦眇一目，冀与闯相似，其实闯死于西塞山之左右，为兴国州之人守磔，亲弟□号三千岁，与伪田侯、张侯、李侯，尤为百战中桀骁之徒也。兵分二十营，营有总，初过荆州，荆州人以计维其妻子，衔之，及破澧州、常德，由松滋渡江，烧荆门夷陵，直逼荆州，啮指誓曰：旦不破荆州。州破，留男女三尺以上者全队戮之，盛火具攻城，城垂垂四角圮，男女号于陴，见万骑自东方云合，拍手大呼曰：救至矣。语贼，贼不之信，俄而十四骑杀入老营，营尽糜烂，积尸高与城齐。左右中三路骁骑并集，贼乃弃前朝传国王玺（玺方各五寸，高杀五之一），并妻子舟车驴马一切辎重攻守之物，走当阳。未食，大兵前后邀之，闯贼弟李与田、吴、张侯伯等，率头目百余人，步数万人，伏道乞降，一只虎以残骑间道匿大山，又追至襄阳界，逻者传其死，师乃归。  
　
