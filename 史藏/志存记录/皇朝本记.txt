　皇朝本记　　（明）撰人不详 

　　大明太祖高皇帝濠梁人也姓朱氏世为农业名　　字国瑞　母太后陈氏夜梦一黄冠自西北来至舍南麦场中麦糠内取白药一丸置　太后掌中大后视渐长黄冠曰好物食之　太后应而吞之觉谓　仁祖曰口尚有香明旦　帝生生三日腹胀几殆　仁祖梦抱之寺舍欲舍之抵寺寺僧皆出复抱归家见东房檐下有一僧坐扳櫈面壁闻　仁祖至回身顾曰将来受记于是梦中受记天明病愈自后多生疾症　仁祖益欲舍之　上自始生常有神光满室每一岁间家内必数次夜惊以有火急起视之惟堂前供神之灯他无火及欲出家幼　仁祖未许至十七岁　仁祖与太后俱以疾崩　上长兄王亦逝惟仲兄王存　上自以计日窘思昔父母因疾曾许为僧于是与仲兄谋允托身　皇觉寺入寺方五十日寺主以岁饥罢僧饭食时师且有室家所用弗济乃西游庐六光固汝颖诸州如此三载复入皇觉寺始知立志勤学方 
　　四年天下兵乱过寺寺焚僧散将晓　上归祝伽蓝以珓卜凶吉曰若容吾出境避难则以阳报守旧则以一阴一阳报祝讫以珓投之于地则珓双阴如此者三复祝谓神求出不许入不许神可报我无乃欲我从雄而后昌乎则珓如前祝既投珓如前神既许之于心大惊复祝曰甚恐从雄愿神复与吉兆而往他方避难祝毕以珓投入地一阴复一卓立时神意必从雄而后巳因是固守所居未旬日友人以书自乱离中来略言从雄大意览毕即焚之又旬日有人告傍有知书来者意在觉其事　上心知之复三日斯人果至与语观其辞色未见相复礼待而归复几旬日又有来告先欲觉知事者今去不忍欲令他方人来加害乞幽察以从告　上深思之以四境逼迫讹言蜂起乃决意从诸雄时元至正 
　　十二年壬辰闰三月一日晨旦抵濠城守者不察缚而欲斩之有人觉报于首雄良久得免收入部伍几月投长久大王首雄滁阳王郭子兴是也既长久大王常召与语久之言意相孚王知　上非可久屈收为家人亲待同子弟庸以　孝慈皇后马氏妻之然滁阳王之为人志气雄暴列诸雄之上其雄有四俞曾孙潘意虽同乱及其处也异志俞鲁孙潘出于农其性麄直谋智和同独与王异在乱初防闲守御兵之进止滁阳王本合与焉而王少出外而多居内凡诸事务四雄者每待王久亦不能同谋是后四人专主王若在列与焉不在则不与三五日相会一次其会也四雄瞠目视王王自知礼亏深思不安略有赧色王比四雄志颇聪敏议事间四雄言有不当王出言似相犯四雄含忍姑容之王久乃知觉谓　上曰诸人若是柰何　上曰不过会蕳而至是耳王曰然明日出与会止勤三日后仍会蕳人事愈疏彼此防疑势将极矣 
　　遇徐州乱雄败其残雄趋濠梁合势共守其残雄势败受制不料俞孙潘郭反屈节以事之未旬月来人各受制前日防疑之事顿然释去后因彭赵僣称王号势在鲁淮赵称名而滁阳王奉鲁淮而轻赵未久俞鲁孙潘闇恃赵威于市衢擒王时　上出淮北闻王被擒急趋审由将抵其舍友人扼道而止曰尔主被擒亦欲擒尔其勿归　上曰再生之恩有难不入何丈夫之为即入见其家止存妇女而巳诸子弟皆匿　上谓妇人曰舍人安在诸妇人亦有疑心佯言不知　上曰我家人也释疑从我谋询知舍人所在诸妇人乃实告　上曰主君平日厚彭薄孙机欲脱此难彭必可求明旦以次夫人携二子往告彭君彭闻忿怒陟■〈目亥〉曰孰敢若是遂呼左右点兵搜强于是　上亦反舍去长服披坚执锐与诸人同围孙宅缘舍上掀椽揭瓦诸军杀彼祖父母于晦窟中得见滁阳王钳足系项股肤被棰打而浮虚令人负归脱去钳锁 
　　是岁冬元将贾鲁围城明年癸巳春贾鲁死夏五月元兵解去时濠城乏粮　上谒友人得盐数引乃泛舟以盐易于怀远得粮数十石以给王家六月归乡里收元兵民人七百余以献王王喜命为镇抚时彭赵二雄以力御众部下皆凌辱人　上以其非道恐七百人有所累弃而不统让他人统之唯拔大将军徐达等二十人有可行而南略定远　上中途染病而归甚危殆半月乃醒瘥方三日滁阳王扶笻过门啧啧有声　上卧闻之问傍人曰王适扶笻而过声意惧惋胡为若是傍人答曰远方有言欲降犹豫未决王知友人在其中令人往视柰何家无可行者故惋惜耳　上虽卧病方瘥未满旬日乃曰王越门而惊必将以我为弃人乎设不以我为弃方瘥何若是之惊耶予尝闻之生我父母活我者亦父母倘不善图为他雄所有功将何建生亦何安于是扶病诣王寝室王曰汝来何为荅曰闻地方有欲归者未定何人我欲扶病亲往曰汝病方瘥未可行　上知王意决行不辞王许之 
　　明日南行入定远及至复病三日而起未瘥速行又六十里抵大桥前病复作亦三日而瘥即日又南行又五十里望见他垒勒兵布阵　上所将者二骑九步步者见彼勒兵甚恐欲舍　上逃归　上谓九步曰彼众我寡况彼马我步我等　至此纵欲逃之将焉归必随我入彼营垒以验吉凶言既彼阵中遣二将来逆举手大呼来者为何　上遣人荅我来为公师首言彼归垒而告师首　上乃下马然以久病步趋艰卒前逄一渠九步中一人欲代　上越渠平凉候费聚是也　上谓聚曰诸人至此生死不得自由岂有代者耶乃同往不踰时而至首帅逆之曰何为而来荅曰彼此无食吾主兵者郭氏与尔故友知汝垒在是亦知他敌欲来相攻恐汝无救特遣吾报肯相从否则移兵避之帅首既听应声愿降请留信物特赐香囊一以此为记良久帅首以牛脯来进食毕帅首告之曰诸帅相从者归为待诸军收拾路费而诣军门　上许之　即帅九步归中留费聚于彼以候人情后三日费聚清晨而至告曰事不谐矣彼欲他往上兵三百帅诣所在谓彼曰彼为他雄所凌其冤未申雠亦未解一旦从我北何不能雪前日之耻特助三百人与雠试较胜负不亦可乎其帅首大悦然而心巳自疑进趋之间刀器不离左右巳防闲矣　上知其情状未易为也非智不得犹豫间里人过其前乃平昔里中之力勇者　上谕之曰吾欲役尔能乎曰能乃受方略佯以帅首来会彼未来时密勑三百人若师至丛而视之往则开而纵之凡此者三于丛人中缚之令壮士五十人密簇而行携离营所去将八里遣人报彼垒中尔帅首往观营地矣眷属当移营就之将焚营废垒揭营而行于是收壮士三千人 
　　七日后帅此三千东破元将老张知院营黎明袭入之老张弃军而遁汉军尽为我有精壮二万余未及旬帅而南入滁阳途中遇太师韩国公李善长诣军门而谒与语知其胸怀必能成事使掌案牍时掌牍者巳数人矣特以善长督之约曰方今羣雄并起吾见羣雄中持案牍者及谋事者多非左右善战之人不得尽其能以至于败羽翼既去未久雄亦亡矣卿智人与决大事掌行文案事无不济善长稽首再拜而谢曰谨受命遂入滁阳 
　　未踰月永义鲁淮二王遣人捉兵以驻旴泗　上知非人弗从未几二王果自相吞并善战者多死鲁淮亦亡惟存永义而巳彼时滁阳王尚受制于旴■〈日台〉几为相吞而卒幸而免焉　上遣一人往说永义从滁阳王南行及至王阅诸军独　上之兵众队伍严整旗帜鲜明甲兵洁利王乃大悦初王首倡义时兵八百人后　上亦以七百部下诸人共招诱者总不过万余　上之兵众比王至时　四方来从者共前所得巳三万有奇 
　　踰两月王为谗所惑略少疑焉掣近行掌文案者数人李郭等皆预先私相同谋皆愿从滁阳王久矣未久又欲以李善长置麾下善良弗从诉于　上涕泣弗行　上谕之曰主君之命欲若要吾首亦不自由汝安敢不行善长终不弃去久之得弗再召幸久相从是后四方征讨总兵之权王不令　上与甲午冬十月元将脱脱围六合被围者请救来使乃　上之友也中夜而至门首　上闻友人至即起诣门所隔与语其门　上所守之要道阖辟之机非王命不敢擅开谓友人曰姑少待吾告滁阳王辟门而进　上往告滁阳王尽诉求救之情王与六合雄旧有雠嫌纔闻求救喑呜奋怒不发救兵来使亦与滁阳王少旧虽尽欣其情亦不允上因与共说之尽言至日昃王怒少解仍令他将统兵以行诸将惧脱脱之威皆不敢帅师假托词以珓白神神皆不许除此之外别无可帅军者 
　　王乃召　上汝亦白神　上曰兵者凶事昔圣人不得巳则用之今六合受围雄虽异处势同一家今与元接战逼迫甚急救则生不救则死六合既亏唇失齿寒若必命我总兵神可弗白于是决出师东之六合与脱脱战微失利归彼时海内称雄者渐广互有胜负不辨贤愚死者甚众　上思之设使胜负不分互有得失如斯久之世无人矣每闻■有鬼神尝云天高听卑是非　鉴见于是发诚专意致词恳祷于　上帝曰时元至正岁在甲午天下大乱生民傍徨生离死绝数非一人战斗之际雌雄不分未见■〈女匽〉兵息民之期盛衰孰巳特竭微诚恳切谨告愿赐覆照以拯生民果元运未终乱雄蚤息或乱雄有人元当即覆然某亦值乱雄无人扰害生民亡自底定乃始致词命黄冠设坛仪俯伏于　上帝前期三月而验 
　　后三月　上兵愈昌时滁阳王名称尚微意在据滁阳而称王号与上虽不明言就中觇视可否　上知其不可槩说滁一山城也舟楫不通商贾不集非古形势非雄所居王乃默然 
　　明年至正乙未春正月戊寅　上率师取和州初兵众乏粮议谋征所时　上固数谏王为人所谮初少被责辱然　上终不以为意必欲成事不免数谏王性聪明其纳言也如流及谗俄说转若发机果受责辱因是致病当议征之际遣人占议因疾不赴召至再三终不能会复遣人至召定计以出三军　上许之谋曰曩征民寨得兵总二万其书庐州路义兵皆故衣希为改作拔其勇者三千衣青衣服皆悬号垂髻左袵佯彼兵复令万人衣绛衣继其后相去二十余里慎探骑谨队伍严号令南趋和阳其城可下王乃善谋如其筭兵将衣青者前衣绛者后青者步陟阳关和阳守备者知报庐州路义兵至耆宿以牛酒迎之其前帅青衣者异其道而饮食帅绛衣者少谋怠智循正道而抵和阳元首帅出师以逆之衣绛之士败走逐北二十里时帅衣青者将抵和阳和阳守帅获胜至暮而归遇衣青衣者至城下际昏合战一皷破之平章帖木儿兵溃遁去 
　　初衣绛者败归报滁阳王曰衣青衣者人皆陷阵滁阳王惊恐责　上失机怒问俄城南元遣使来招滁阳王惊恐益甚召问若何彼时兵出城虚待将至门兵合滁阳王至南门密令稠簇于南街然后令来者入至滁阳王所　上令来者膝行以见王待谕之及其谕也王言非智众议欲杀来者　上白王曰兵出城虚若杀来者彼必知我虚而杀其使也敌反卒至若生纵归还而告之使必逡巡弗知我之虚实王如其言纵放之明旦有人来报元兵遁去王命　上持命往收败军及总守和阳遂急奉命之和阳所帅二千人途中军败闻　上亲往喜复从征者千人南越滁阳门令兵就息喻众曰一兵夜燃十炬务在初昏令罢兵息上单骑帅骁勇者十人暮抵和阳及至知青衣者巳破城而守之是夜入城与诸将议守 
　　未至之先元兵日战益急诸将皆欲收子女玉帛而归及　上至人心乃定然　上未至公座署事静思方今比肩者众况久皆年长语坐之间进止之际皆逊让为上即今秉令行事设使逊让难为必名正言顺方可细思此辈决无逊让之意若依命而遵天恐此辈战不同心明日升座密令左右将州衙公座尽行撤去惟置木凳于正南东西俱设凳不下十条旦待明日最后入衙诸人情况让与不让悉皆知之明日诸人五皷而至上黎明而到惟存东北一位当时以右为上此等虽右末不许但存左末为位时　上就之日有公事诸人若木偶人凡公务一切事务　上悉处之每每如是至公无私久之略少心服 
　　时城未葺上观诸人必未効勤若不身先不能动彼于是檄徐达先集故砖以城为十分与诸人分缮我得几何量分集砖计砖将及而乃与诸人议葺城之道众诣城上各限以丈尺数目以人觇视诸人皆无用功者三日后会诸人阅城至城　上所分地位徐达帅士卒功将及完诸人之功土木并无分毫间有善良亦未尽力于是上作色以交床置正面出滁阳王所命之辞置之于上令左右诸人拜于前诸人既见王命拜而弗违　上谓诸人曰总兵非我擅专乃王命也诸人卑我逆王命可乎然我与诸人约帅兵之道非寻常自今以后敢有违令者吾行总兵之道 
　　初城中杀伤甚众存者甚少纵有存者夫妇不相认一日暇上马台前一小儿能言语不知人情　上谓小儿曰汝父安在曰与官人喂马汝母安在曰官人处有与父母姊妹相呼　上知不可明日会诸人喻曰兵自滁阳来人皆只身并无妻小今城破凡有所得妇人女子惟无夫未嫁者许之有夫妇人不许擅有期明日阖城妇女男子等尽会衙前明旦依期而至上令妇女入衙以男子列门外街两旁令妇女相继而出下令曰果■夫妇即便识认非夫妇不得妄为令既下妇女出完聚者半矣 
　　辛巳元将以兵十万来击和阳上惟以万人守连兵三月元兵数败而死者多达夏元兵解去和阳乏粮时元秃坚太子及枢密副使绊住马义兵元帅陈也先等众分屯亲塘高望青山及鸡笼山更塞道路　上亲帅师以讨抵所在克去羽翼根本未下 
　　明日清晨固守防慎寝于山侧不寐复起有异风来触　上将谓和阳有兵先发数队归复寝未寐有蛇由右臂而上旁曰蛇上身矣上举臂而视之及足蛇类龙而无角　上意其必神也于是祝蛇入帽绛缨蛇循祝而诣缨隐而弗动　上顶戴其蛇诣敌寨下设辞以喻寨主寨主请降乃得还师归至和阳将至三里有卒持矛亦归问何往而归对曰适来贼攻和阳幕官李善长督兵已败之而又俘获马疋　上还居处闻善长已败敌人喜气增益一时忘蛇在首久之方悟取帽视之其蛇仍隐于绛缨时引觞酌蛇蛇乃即饮微酒于是从蛇入家神牌蛇乃由中升顶两手按牌矫首四视俨若雕刻之状良久升房入脊桁中罔知所之此神龙之报吉凶也未几彼众皆走渡江时濠梁旧雄俞鲁孙潘亦乏粮其部下皆挈家就食于和阳四乡其雄孙德崖者欲入城声言容居数月　上恐此来有机意在止之柰彼众我寡若阻其来倘有战争我必力不及且容入城 
　　明日军入城彼时滁阳信谗自滁阳起马间多取妇女强要三军财物意欲归罪于上左右谗者欲因是而致上于死地不旬日间滁阳王果至将至之日　上谕诸官此来问罪恐昼不至若或夜至诸人直待我至门首亲辟户而迎其后果夜至守门者亦谗人在其中闻至彼不行报上亦不候辟先开户而迎至下所乃报入矣上往视之滁阳怒久而不言其性刚烈其言终不能含忍许久而谓上曰谁　上荅曰某王曰其罪何逃上曰儿女之罪又何逃耶家中之事缓急皆可理外事当速谋王曰尔言外事急何事曰曩与俞鲁孙潘有隙长者受制某等搜索围彼舍宅踰墙升舍杀彼祖父母脱长者之患今雠人在斯彼众我寡王此一来与雠人相见甚虑安危王弗信 
　　明日五皷间孙德崖遣人谓　上曰彼翁至矣吾将他往时　上大惊曰事不谐矣急报滁阳以备之　上复与孙会谓孙曰何去之速耶曰彼翁不可相处　上观孙之辞色未见行凶特谓两兵合城今一军尽起恐下人有不谐者公当留后令军先行诺其言军出矣忽友人邀送友人时共往出门一里许上将辞归其初邀者弗舍去又再嘱远送于是去城十有五里而止之后人来报城内两军相伤　人多死　上闻之见入彼军中事难防御急呼部下耿炳文吴慎将骑来骑至上急策而长驱左右军中大呼擒住羣骑追逐 
　　初彼后而我先追弗及我未踰刻途逄来者皆抽刀以隘道　上仓皇间缘身寻■无有单骑挺身入彼丛中皆旧友人也彼时人皆疑信未决乃曰彼城中陷某等军士甚多公岂无知谋乎上谓彼曰初为送诸人所以远行不期诸人在后我反在先城中之闹吾安能知诸人以手衔马意在羁以随行　上谓之曰尔众我寡何必如是　行耶中一人曰散而同行不妨　上得脱马御力策而驰之又羣马追逐彼时衣内被甲中鎗甚多皆无重伤亦无甚损略有微伤如麦粒大皆鎗透连环之甲而伤也展转支吾十有二里为羣骑所逼因鎗坠马正急间傍有人至以马横崖呼来同往　上步奔至其所骑于马后同乘载而行之复至十五里外其德崖之弟以铁锁系　上欲加害有人张姓者谓诸人曰我等首帅孙德崖见于和阳想被擒矣若此时加害于朱孙必不存姑存之而吾往视焉张往入城见滁阳王系孙之项共按而饮张归谓诸人曰依众所为几伤两命令各生存事不难矣其诸人犹未舍恨尚欲加害张恳切固留夜与同寝恐为他人所伤并首护抱而终宵 
　　明旦因入麻湖中羁縻又明日复上路行间徐达等奉滁阳王命以数人至　上谓曰汝来为何曰易尔于是得归既归亦释孙归彼时滁阳王闻上被擒惊忧致疾后终不复起卒于和阳未几颖汝倡乱者杜遵道刘福通立韩林为君都于毫时羣雄是其门弟子皆从者寒林造言之裔也时王方卒归葬滁阳未久闻召谕造言门弟子孰先后之创乱之功孰魁况孙德崖之以滁阳为部将意欲统滁阳之子其子闻之惧辨不能以文召　上代辨上总兵　于和阳日与元战三军与羣闻官上有他往不悦时诸战将谓张天佑曰公当自察果能率众御胡则朱往不然则公往言既张自知率众难事情愿代往时发兵及率将和阳征西南民寨节次削平 
　　其时张自毫归赍毫州杜遵道文凭授滁阳王子为都元帅张为右副　上为左副未久和阳乏粮谋欲渡江柰无济舟诸军饥馁窘甚时巢湖内操舟水雄双刀赵李扒头者雠于庐州左君弼　其李力不及彼窘于巢湖因无依倚遣人来诉欲以舟师归我诉者凡三至后　　上亲往 
　　夏伍月值天大雨连阴二旬不止山川溢流且降者皆船居若非潦水盈溢虽有船降不能得达和阳水道时有元蛮子海牙率巨舟以把其要不得自由而出因潦水盈溢平昔非船不可达之其所降船扬帆顺趋直抵和阳北降舟未至先说诱蛮子海牙部下以舟南来后果至候隘要而擒之首目军士一千八百人皆善操船者喻令教我军士水战壬寅　上率舟师抵裕溪破蛮子海牙水寨遂与诸将定渡江之计 
　　是后六月一日发舟渡江达江口方酉末去军后六十里浓云陈天轰雷掣电不敢轻渡其风电雷雨约五时止于是方弗移明日天将明军分两道右西南右由由东北俱会牛渚磎上其时雷息电隐西风和畅军士欢融橹棹齐兴微风扬帆　上与廖将军同行不踰时抵江东北未着山岸之先廖将军曰舟泊何所　上谓曰采石镇　陆　广人稠其牛渚矶周济江渊况备者寡可先取其矶舟抵山岸其备者持矛来应　上令军士应之彼不敢当备矶者溃备镇者亦溃遂下采石及沿江诸垒尽破降之 
　　时诸军饥馁久巳一见粮食孳畜尽意欲取意在盈舟而归　上视军意不过■财而巳此去再欲复渡恐事难为不能据有江东西于是以刃断羣舟之缆推入急流须臾舟漾漾而东下诸军恐之有告　上曰如此若何　上谓诸军曰前有州曰太平子女玉帛无所不有若破此一州从其所取然后方放汝归令毕诸军皆食食既帅往太平城下时元平章完者不花守其城我军奋击良久遂拔之佥事张把遁去父老出城迎　上诸军巳入城矣思前号令恣意虏掠然斯军愚不知也当未渡江及巳渡江时虽曾省会子女玉帛从其所欲不过奖军行尔彼时巳与幕官李善长写成禁约不许虏掠榜文令吏赍行一城之民见军虏掠仓皇无措乃令前吏贴禁约榜文诸军观榜之后凛然无敢犯者独一军故违禁止再喻弗悛于是斩首示众自斯之后太平一郡即日皆宁 
　　不踰数日元臣蛮子海牙率巨舟封采江闭姑熟之口绝我归路将及十日义兵元帅陈也先率兵数万来寇 
　　城下上按兵于城观彼施展以窥彼计逾二时彼无奇谋　上遣徐达邓愈汤和出姑熟之东转战城之北不踰时彼兵溃败也先被擒故生之其人多奸诈端忽谓　上曰我生为何　上谓曰方今天下中原■〈日拆〉沸豪雄并起自为声教者不知其数尔既豪英岂不知生尔之故耶也先曰欲我军降尔曰然彼谓　上曰军之首目背骨肉亲戚为之今欲来降甚为易哉书行明日来降首目尽至甲子克溧水 
　　七月壬辰以也先留太平令部下来会我大军命元帅张天佑者合兵取建业初功弗克军回不踰月再征其也先密令谋于部下建业不可力攻必声攻城而弗战少待得脱骑因仍与元合　上知彼不诚意纵军妄掠将以为俘囚而斩之恐惊诸雄于是血牛马与彼立誓立誓之后宁可生纵以归彼既归矣阴与元合人云方三日也先呕血背盟明验也然密请元臣左纳失里至营佯言生擒意在诱　上诣营时上卜于黄山东岳岳神弗许数卜于城隍连揭一签耳亦不许 
　　九月戊戌也先谋叛诱杀郭元帅等数人时三军复攻建业也先背盟弃誓阴合元帅败我于秦淮之水杀溺二万余也先因进迫我军为义兵所杀身疮千窍当血牛马时其誓书乃也先自为也誓云若背再生之恩人神共怒天所不容也先之死天鉴誓言不一月而■立誓之道非诚意正心安可轻立也哉时蛮子海牙以舟帅泊于采石江密迩姑熟彼以兵袭之不时直造城下于是命工造巨炮以载之 
　　至正丙申春三月　上率诸军亲攻采石自辰抵午击破之俘获人船以归其蛮子海牙率残军会福寿大夫高纳麟大夫阿鲁■平章共守建业时采石宁谧姑熟无后顾之忧复卜于神祠神乃许行三月一日兵起三日拔其营也先侄出战不踰二刻营垒皆破也先侄陈七尽以其军降明日点视其军马步三万六千既得之后也先诸将尚未安宁时也先善战勇士伍百人巳收麾下观其情状人各有疑至暮归当严宿卫　上以心服旧人处于外独五百人统以近卫　上不披甲冑处于中独冯胜亲侍　上寝一宵无疑彼心黎明五百人自相欢庆咸相谓曰诚生我也于是诸雄威部出愿效前驱庚寅帅往建业攻破其城元福寿大夫死之杀其平章阿鲁■参政百家奴擒御史王槐元帅康茂才以众降　上去城五里遥见诸军巳拔城矣江东由是而定将欲取京口　上不亲行恐帅首纵诸军焚掠太甚犹豫未决明日坐徐达以罪佯为不生乃令李善长再三求免　上谓曰既犯号令安可求生若必全生令尔帅三军下京口庐舍不焚民无酷掠方免斯罪丙申遣徐达率汤和张德麟廖永安等舟师取镇江 
　　丁酉克之杀平章定民无兵刃之灾舍无焚烧之废京口之民全生皆达等奉命之笃也因以徐达汤和为元帅守之 
　　夏四月乙丑克金坛县 
　　六月甲子取广德路秋 
　　七月姑苏张士诚以舟师来攻镇江　上遣兵御之癸巳战于龙潭破之焚其舟杀溺甚众我师遂乘胜追攻常州徐达等守东鄙上谓之曰其张士诚起于盗徒术务经纪诈出多端交必有变邻必有间当速出三军以攻攻毗陵有说客勿令擅言沮其谍徒困其营垒于是达等监督兵攻围常州未几有义兵郑佥院者率甲士七千叛入常州反来攻营达督兵以战常遇春引兵由东垒击之大破其众俘斩大半复围常州浃旬彼众宵遁遂克城初我师攻城急士诚遣书卑词求和愿岁输米二十万石金五百两银三百觔以充军用　上命移檄报之曰春三月取镇江兵抵奔牛垒城彼时来降继复叛去皆尔所谋纳我逋迯之人拘我通好之使予之 
　　兴师亦岂得巳既蒙许纳军粮中更爽约原其所自咎将谁归今若果能再鉴前盟分给粮储五十万石归使者则常州之师即罢而争端永绝矣士诚不从故遂攻常州明年复破其兵于宜兴湖桥擒其弟张九六并获其战船马匹 
　　夏四月丁卯取其宁国降其守帅获其战士属县皆平 
　　五月壬午铜陵县降遂破双刀赵兵于青阳县克江阴城 
　　正月戊寅元帅胡大海等克绩溪庚辰取徽州邓愈守之及其属县皆平 
　　九月甲戌浙江闽海平章夏章遣使请降元帅汪同马国宝皆降仍命前职壬辰破元藩万户兵乘胜克武康县冬十月壬申击破池州兵斩洪元帅生擒其将魏寿等遂平池州 
　　甲申　上率诸军至大通江枢密张鉴以杨州降得其精兵战马以元帅张德麟耿再成守之是时天下豪杰虽多独　上全有江右及淮右数郡　上宵昼自思固保江东诸郡以观羣雄若仁者治世当全江东共乐承平于是严饬诸将秣马厉兵戌守边邮 
　　至正戊戌春正月院判邓愈遣兵攻婺源斩其守将帖木不花遂克其城 
　　三月元帅胡大海破长鎗军取淳安建德等县 
　　夏四月苗军参政杨完者以舟师来侵徽州大海引兵以战破之擒其将董旺吕升明日元帅何世明等复败其军擒其将黄牛儿等 
　　丁丑李文忠大破苗军胡大海复引兵邀击之虏其万户罗寿其杨完者收余众遁还杭州遂杀杨完者其同佥黄成率其众屯桐庐来乞师许之初士诚以水军来寇我师御之破其众于太湖鲇鱼口总兵廖永安又与战于常熟福山港大破之继而复败其兵于通州郎山获其战船而还 
　　六月癸酉取石埭县遂克宜兴辛未取兰溪州双刀赵兵陷建德县元帅罗友贤退屯祁门戊子友贤引兵与其将张元帅战于葛公岭败之斩其万户汪彦章复取建德时闻东浙有隙婺城可下令密守严州之将大海率讨之不克 
　　十一月　上亲征婺州 
　　十二月抵其城营两月而城下民市井不移易守之凡六月斑师 
　　八月　上还京其后胡大海兵复克诸暨至正巳亥春正总兵郭荣等破张士诚兵于余杭县复还兵与战于湖州败之追至城下彼众入城拒守攻之不克明日率兵来战我师弗利遂引兵还营未几荣等闻士诚欲来攻营乃预设伏兵以待之戒诸军坚守勿战使山上■旗乃起巳而果至遣其将李右承来攻余杭临安诸营不能下度彼营将士巳疲乃■旗于是诸军皷噪四出伏兵一时俱起敌众大乱更相蹂躏死者盈野久之士诚兵复来攻营为我师所败乃敛兵退守我师攻之弗克亦还师双刀赵寇陷太平县又陷青阳石埭等县佥院张德胜率兵与战于桐江口破之杀溺甚众 
　　九月癸巳徐达张德胜引兵自无为登岸复破双刀赵于浮山青山等处巳亥追至灊山斩其守将遂克灊山县继而双刀赵为陈友谅所■友谅既取双刀赵遂生隙于我使者往观其辞语察彼人情有必战之计时徐达常遇春皆率兵守池州　上命使星驰与之计曰陈兵必至尔诸将当以五千人坚守其城以伍万人伏于九华山下彼兵若临城城上旗摇皷噪为约令三军见此而起往绝其后斯必克矣使者至军中达等如计明日陈兵果至其来甚锐直造城下守者摇旗噪皷伏兵见之缘山而出循江而下绝其归路一战俘斩万余众生擒三千人常遇春不欲以闻曰此皆勍敌也既俘不杀将为后患若闻　上必不尽诛达不听以闻　上谓使者曰急回军中喻诸将彼先开隙今初与战三千精锐未可尽废宜释之使为后用遇春初闻遣使赴京密令军士中以三千人皆杀食之黎明止存三百人　上闻之再命使往令生放还于是俘者至陈陈遣使来告曰战非有谋乃廵边者偶战耳 
　　十一月取处州其参政石抹宜孙遁属县皆平 
　　至正庚子夏闰五月陈友谅舟师寇陷太平列巨舟于采石僭称帝国号汉改元大义遣人约张士诚夹攻金陵时羣议皆为宜速复太平　上曰不可且太平初起坚垒岂意彼以巨舰破之若战于陆地彼必不能　进今彼既势居上流遣兵与战难以取胜若水上决战则彼舟十倍于我势可量也若亲征彼既见我兵势不来接战即解缆下流半日可至金陵若步骑非一日不可至纵　可至百里趋战又非上将利也乃令指挥张茂才佯为谋叛诱使来攻茂才遣人具书以往将行以所谋问李善长善长曰方不得寇去何为更诱其来　上曰此计之上也倘今不往久则生计陈张若合吾何以支于是茂才遣人行乃命冯宗义率兵伏于石■山下徐达列阵南门外杨景列兵大胜港张德胜朱虎出舟师于龙江关外 
　　辛丑友谅果率舟师来寇陷大胜港口杨璟御之时水路狭隘其舟师不得进其弟陈五等军泊于龙湾江渚至午大雨仅容三巨舟入港口乃遣万人登岸立栅及雨止伏兵自石■山起步骑交至舟师亦集大破陈友谅军时潮巳退彼舟阁岸不能动于是其军二万余众皆降伏并获其战■〈舟览〉　袁州国公欧普明参政刘敬遣人来降佥院胡大海兵亦克饶信等州县 
　　至正辛丑秋八月庚寅　上率大军讨陈友谅时舟既发乘风泝流而前 
　　戊戌抵安庆破其水军遂克其城 
　　壬寅师至湖口遂与友谅战于江州大破之友谅挈妻子遁遂取江州南康饶州悉平 
　　至正壬寅春正月友谅守将胡廷瑞以兴隆降　上亲入城抚喻其民以邓愈守之 
　　三月婺州苗军叛杀守帅胡大海继而处州苗军亦据城叛平章邵荣皆击破诛之时友谅降将康泰据豫章以叛徐达擒之 
　　至正癸卯张士诚北寇寿春　上亲往援之以徐达为前锋破其军旋师围金斗城陈友谅复大举兵寇豫章乃命解金斗之围以舟师往援 
　　秋七月　上督诸军率舟师西讨 
　　戊子师次彭蠡友谅撤围来战达身先诸将败陈一巨艘杀其众千五百人自是我军威振继而屡战互有胜负日暮诸将欲退　上乃御楼船鸣金皷结阵申明约朿喻以生死利害诸将皆举手加额以死自誓期明日进兵决战至期　上亲布阵鸣金皷率舟师以战彼我两军皆畏惧战不力迨暮胜负未及决乃以舟载干荻令敢死士乘风纵火直抵其船焚溺甚众明日众复议还师以■再举　上以为方胜负相等今若先退彼必以为惧而来　追　当先移船入江乃能无失于是两军相拒三日我军挑战彼不敢应我舟欲移入江以水路狭隘不得并进恐为敌所乘迨夜令船置一灯相随渡浅比明巳尽渡矣乃沿于左蠡敌不敢进移军渚溪相持友谅令获我战士皆杀之　上知之命悉出所俘陈氏军有伤者赐药疗之遣还下令军中曰但获彼军皆勿杀又令祭其将之战死者乃以舟师邀其归路分遣别将取蕲州兴国时朱文政遣兵于南康都昌绝其粮道 
　　八月壬戌友谅自率楼船欲邀我师追之至中流大战良久友谅中流矢死明日降其军伍万余众其将莽张等走武昌 
　　九月上率诸军攻围之于是湖北郡县皆降 
　　十二月　上还京师 
　　至甲辰春正月丙寅朔上即吴王位二月车驾复至武昌破陈丞相张必先兵擒之友谅子理肉袒■〈口衘〉璧出降　上礼而命之入城抚喻其民厚待友谅父母湖广郡县悉降　上还京师下令曰予以眇躬荷天地百神之福托于亿兆臣民之上戡定绥宁强宇日辟乃者故汉主陈友谅杀君僭逆罪恶贯盈自起兵端犯我边境爰举问罪之师以慰来苏之望赖上天之■兵之所至罔不克捷西江诸郡一鼓而下其陈友谅稔恶弗悛仍合余烬于癸卯七月屯兵洪都城下予乃总率舟师亲与决战陈友谅败死将士悉降进攻武昌子理归命布告中外咸使闻知遂大会师兵于京师 
　　至正乙巳春广东韶州南州及荆襄归峡等州皆平命徐达常遇春等兵取淮东淮阴诸郡平之 
　　至正丙午春士诚以舟师寇我镇江　上引兵击之贼闻风而遁督兵追及于浮子门与战悉俘其众徐达乘胜进攻高邮安丰克之 
　　是年秋以相国徐达为大将军平章常遇春副之率师二十万东取吴越　上谓诸将曰尔等此行其计若何常遇春曰此行直抵姑苏姑苏既下则诸郡不劳力而下矣　上意以为不分其势则其援兵四合难以取胜不若先攻湖使其疲于应然后抵苏州则取之可必矣遂不从遇春之计作色曰先攻苏州而或失利必不能贷如先攻湖州而或失利尚可恕也尔行矣从尔自计率师遂度大沛口出太湖次洞庭山遇春以众攻湖州　上使人觇而知之喜曰能从吾计此行必胜矣遇春累败其兵湖州守将李伯升闭城拒守张九七引众援其营于旧馆汤和等迎之遇春以兵围其营绝其粮道士诚闻之自引众来援与之大战于皁角林之野败之遂俘其营中士六万送京师士诚遁归由是军声大振所过州郡皆望风而降伏 
　　十一月进抵姑苏其属县相继来归惟苏州孤立而巳　上不欲烦兵欲困服之乃围其城 
　　至正丁未　上命以是年为吴元年春建宫殿及省台六部建太庙于宫之东北夏　上以书遗士诚曰葢闻成汤放桀武王伐纣汉祖■秦历代帝王之兴兵势相加乃为常事当王莽之■隋之失国豪杰乘时蠭起图王业据土地及其定也必归于一天命所在岂容纷然虽有知力事业弗成亦当革心畏天顺民以全身保族若汉之窦融宋之钱俶是也自古皆然非今独异尔能顺附其福有余母为固守其城危其兵民自取■■天下笑书至士诚不降乃督兵攻之秋城破士诚自经于家兵入尚未绝解其缢俘送京师苏州平 
　　九月命参政朱亮祖讨浙江诸郡克之冬以汤和为征南将军吴祯副之讨方国珍遁入海追及与战破降之命杨璟周德兴率兵征广西胡美何文辉征福建徐达常遇春进取中原 
　　冬十月沂州守将王信遣人奉表纳欵诏谕之曰惟古昔豪杰之士天下扰攘之秋集羣众以鹰扬一方而虎视四海然遇■主者出遂知天命所归乃披露其诚归于有德如窦融献河西之地于汉李绩归黎阳之众于唐揆尔沂州王宣父子近使苗副枢来通顺伏之忱我遣侯正纪往荅殷懃之意两旬巳过一介未还且虑天将改物故使元政不纲谁能霖雨以苏民望方见龙蛇之起陆拯此涂炭实在朕躬爰命征虏大将军徐达副将军常遇春统率大军水陆并进往戡众乱平定中原嘉尔来归之义锡以封爵之荣王信可授荣禄大夫江淮等处行中书省平章政事其余官将仍复旧职书至王宣父子复持两端不听徐达兵至沂州王信往莒密求援其父宣闭城拒守大兵攻拔之宣出降既令以书招其子信来归于是莒密宁海等州县皆降 
　　时金火二星会子丑分望后火逐金过齐鲁之分谓宜大展兵威因令徐达进兵益都达遣人喻其守将尧保不下遂率兵急攻之乃出降其属郡悉平至济南守郡将王保保弟瞻同脱因帖木儿先期率众遁去其属将遂以其城降于是山东诸郡望风来伏 
　　十二月百官诣阙劝进　 
　　上乃御新宫制其词略曰惟我中国人民之君自宋运告终　帝命■人于沙漠入中国为天下主其君父子及孙百有余年今运亦终其天下土地人民豪杰分争惟臣　帝赐英贤李善长徐达等为臣之辅遂勘定羣雄息民于田野今地周回二万里广诸臣下皆曰恐民无主必欲推尊帝号臣不敢辞亦不敢不告　上帝皇祗是用 
　　明年正月四日于钟山之阳设坛备仪昭告　上帝皇祗蕳在　帝心如臣可为民主告祭之日伏望　帝祗来临天朗气清惠风和畅如臣不可至日当烈风异景使臣知之 
　　洪武元年春正月乙亥合祭天地于钟山之阳是日日朗风和臣民复合辞劝进于是　上即皇帝位于南郊定有天下之号曰大明以吴二年为洪武元年诏曰朕为中国之君自宋运既终　天命■人于沙漠入中国为天下主传及子孙百有余年今运既亦终海内土强豪杰分争朕本淮右庶民荷　上天眷顾祖宗之灵遂成逐鹿之秋致英贤于左右凡两淮浙江东江西湖湘汉沔闽广山东及西南诸郡蛮夷各处寇获屡命大将军与将校奋扬威武四方戡定民安田里今文武大臣百司众庶合辞劝进尊朕为　皇帝以主黔黎勉循众请于吴二年正月四日告祭天地于钟山之阳即　皇帝位于南郊恭诣　太庙追尊四代考妣为皇帝皇后立大社大稷于京师布告天下咸使闻知册封马氏为皇后立世子为太子诸功臣进爵有差以李善长徐达为左右丞相征南将军汤和破延平擒陈友定 
　　先是汤和破方国珍就命率师自庆元海道进取福州平章胡美自江西取邵武延平下建宁陈友定独守延平至是汤和攻破擒之兴化泉州皆降建太学立钦天监徐达等兵经棠棣等州皆平之抵河南与同脱帖木儿战大败之梁王出降遂西下洛阳长驱崤函直抵潼关守者拒战都督冯胜与战拔之据关而守谕大将军归大梁北下河内由邺下趋赵州抵临清 
　　秋八月辛未入大都元军遁去燕地悉平时广东广西亦平复命徐达西取晋冀长驱井陉尽平其地大赦天下 
　　诏曰天之生民而立之君者奉　天而赡养斯民者也日者元政陵夷民失赡养羣雄蜂起强宇瓜分朕以布衣入戎伍拯生民涂炭提孤军与豪杰同志者思所以靖之赖　天之■因民之利干戈所至弱损强服大河之北以际南海罔不来臣重念推戴以来军士劳苦农商罢业未有以安之贤人君子遁匿岩冗未有以来之刑乱重典未有以平之供亿烦重未有以纾之是用阴阳差缪水旱不时天灾屡见朕甚忧焉爰布洪恩与民更始可大赦天下于戏民坠涂炭十有七年荡折离居光岳之气于焉始复继自今各厚尔生共享太平之福以臻雍熙不其伟与九月下求贤诏诏曰朕为天下之广固非一人所能治必得天下之贤共成之向以干戈扰攘强宇彼此致贤养民之道未之深讲虽赖一时辅佐匡定大业然怀材抱德之士尚多隐于岩穴岂政令靡常而人无所守与刑辟烦重而士怀畏惧欤抑朕寡昧事不师古而致然欤不然贤士大夫幼学壮行思欲尧舜君民者岂终没没而巳哉今天下再定日与诸儒讲明治道启沃朕心敢不以古先哲王是期岩穴之士有能以贤辅我以德济民者尚不吾弃　 
　　冬十月燕都捷至 
　　诏曰一海宇以安人心正国统而君天下理势所在　古今皆然自羣雄乘乱以来四方思治切惟元纲巳隳强土遂分孰拯斯民以定于一顾予以菲德造此丕图荷　上天眷佑臣邻翊赞肇基江左平定中原睠惟幽燕实彼本根命将北伐列郡皆顺巳于洪武元年八月初二日克取燕京胡君远遁兵无犯于秋毫民不移于市肆捷音来奏殊副朕心今改燕京为北平府命官屯守海宇既同国统斯正方与生民共此安平之福尚赖中外臣僚夙夜公勤以匡朕之不逮于戏上体　天心俾万邦之咸乂下从民欲合四海以为家故兹诏示想宜知悉　上自起兵以来东征西讨未遑制作至是始命诸儒稽古改制度易服色因革损益咸自　圣心靡不各当其宜百余年胡俗为之丕变而典章文物焕然可述矣 
　　洪武二年春遣使往谕诸蕃定　仁祖陵号曰皇陵 
　　乙亥建碑常遇春平大同府命诸儒宋濂等编修元史　蠲免北平燕南河南山西税 
　　诏曰朕本淮右布衣因天下大乱率众渡江保民图治今十有四年矣荷　天眷佑西取陈友谅以安荆楚东缚张士诚以平三吴遂至八闽直抵交广以极于四海悉皆戡定重念中国本我华夏之君所主岂意胡人入据巳及百年天厌昏滛羣雄并起以致兵戈分争生民涂炭是用命将北征兵渡大河齐鲁之民欢然来迎馈粮给军不避千里朕思其民当元之末疲于供给今既顺效何忍复劳有司时加存恤以副朕怀占城安南来贡冯胜取陜西张思道遁去进克凤翔四月胜及汤和兵次巩昌元平章商暠降调兵攻临洮太尉李思齐以众降余众惧罪迯走遂招抚谕之蠲秦陇税 
　　五月追封外祖考为杨王妣为王夫人皇后父为徐王妣为王夫人仍立庙祠之常遇春取永平克罗山擒脱火赤丞相其檀会宜兴大兴诸州相继而平遂进克上都擒平章■〈日折〉住等官属 
　　秋七月征虏副将军常遇春卒于军中追封开平郡王谥忠武 
　　八月冯胜围庆阳克之宁州黄河等处悉平冬安南占城两国相攻占城遣使来诉诏谕解之两国罢兵 
　　十一月冬至祀昊天上帝于圜丘以仁祖淳皇帝配是岁令天下府州县开学置师弟子生员　 
　　洪武三年春正月蠲直隶应天等府税大将军徐达引兵至定西州王保保退屯军我军立栅以逼其垒 
　　四月进战保保败走擒剡王文济王等　上始定封建立子为秦王　晋王　燕王　楚王　吴王　齐王　潭王　赵王　鲁王　侄孙靖江王　诏曰朕荷　天地百神之佑祖宗之灵当羣雄鼎沸之秋奋兴淮右赖将宣力创业江右曩有命大将军徐达总率诸将以定中原不二年间海宇肃靖虏遁沙漠大统既正黎庶靖安欲先论武功以行爵赏缘土蕃之境未入版图今年春复命徐达等再征是以报功之事未及举行朕闻古昔帝王之子居嫡长者必正储位其众子当封以王爵分茅胙土以名其国朕今存子十人即位之初巳立长为皇太子诸子之封本待报赏功臣之后然尊卑之分所宜早定 
　　五月遣使寻访历代帝王陵寝所在特加修理仍令三年一祭祀着为定典　平章李文忠右丞赵庸故元平章沙不丁朵儿只八刺等于开平进次上都元平章都罕等降复取应昌获元孙买的里八刺及妃后宫女并诸官属得其珪璧符壐买的里八刺后六月至京封为崇礼候中书左丞杨宪按察使凌说等以奸党事觉伏诛 
　　巳亥制以科举取士诏曰朕闻成周之制取材于贡故贤者在职而其民有士君子之行是以风俗淳美国易为治而教化彰显也汉唐宋及科举取士各有定制然但贡词章之学而未求六艺之全至于前元依古设科待士甚优而权豪势要之官每纳奔兢之人辛勤岁月辄窃仕禄所得资品或居举人之上其怀材抱德之贤耻于并进甘隐山林而不起风俗之弊一至于此今朕统一中国外抚四夷方与斯民共享升平之治所虑官非其人有伤吾民愿求贤人君子而用之自洪武三年八月为始特设科举以起怀材抱德之士务在经明行修博古通今文质得中名实相称其中选者朕亲策于廷观其学识品其高下而任之以官果有才学出众者待以显擢使中外文臣由科举而选非科举者毋得与官敢有游食奔兢之徒坐以重罪以称朕责实求贤之意 
　　秋八月高丽爪哇西洋等国来贡 
　　冬十一月丙申以中书左丞相宣国公李善长为太师改封韩国公为右丞相信国公徐达为太傅改封魏国公封开平忠武王常遇春子茂为郑国公以浙江平章李文忠为左都督封曹国公右都督冯胜为宋国公御史大夫邓愈为魏国公皆位特进其余功臣封爵有差 
　　十二月建奉先殿于轧清宫之东以奉祖宗神御每旦焚香时节朔望及生辰日期则祭用常馔行家人礼尽从礼部尚书陶凯之议也 
　　洪武四年春正月中书左丞相太师韩国公李善长致仕以中书左丞相汪广洋为左丞相参政知事胡惟庸为中书右丞相命钟山候汤和为征南将军率兵征四川 
　　二月甲戌　上策试举人赐进士吴伯宗以下一百人及第出身有差时高丽举人金涛亦中选除东昌丘县县丞以言不同归还任本国为官　辽东行省平章刘益遣其右丞相董尊佥院杨允贤来朝并进辽东图本诏建辽东指挥使司以益同知指挥事 
　　闰三月诏谕甘肃塔滩等时甘肃未下故下诏谕之　诏赐湖州德清县举人王■〈王贞〉父金帛时■〈王贞〉官于平凉其父遗以家书托御史台幕官宇文桂者达之平凉既而文桂以事被鞫或搜其箧中得书百余封奏之瑱父家书亦在其内　上览之嘉其能以忠孝训子辞语谆切于　是特遣使者降　诏褒美赐白金百两及绢帛药物以旌其贤仍令有司蠲其徭役 
　　四月册封故开平王女常氏为　皇太子妃立元福寿夫人庙自国朝取建康惟福寿为元死节故特立庙祀之 
　　五月蠲两浙秋粮诏曰朕本农夫深知稼穑艰难及至躬率六军征讨四方尤知将士劳苦重荷　上天眷佑戡平羣雄一统天下东际辽海定诸蕃西控戎夷北靖沙漠皆以精锐屯此边要　用安黎庶未免科征转运供给繁重事岂得巳惟尔两浙之民归伏之后民未苏生兼以贪官污吏害民肥巳四载于兹朕深悯焉今既扫除奸蠹更用良善革去旧弊而亲治道以阜厚吾民其秋粮及没官田租尽行蠲免 
　　六月征西将军汤和率舟师进瞿塘关破其　军直抵重庆夏幼主明升面縳诣军门降 
　　秋七月颖川候傅友德兵克成都先是五月巳卯兵克汉州 
　　六月丙申兵进围成都至是其丞相戴寿以下率来降以指挥何文辉守之因遣诏谕云南及拂苏琉球等国时高丽遣使来贺　万寿节冬至又遣使来贡及贺正旦节 
　　洪武五年春高丽来贺平蜀表请遣子入学　上曰昔唐太宗时高丽常遣子入学此亦盛事但其子涉海而来未免彼此怀思令其王与羣下熟议行之移陈友谅夏明升家属于高丽居住遣使赍诏谕云南诏曰朕惟天生斯民必立之君以抚治曩者元君失政海内■〈日拆〉沸强宇瓜分其盗据境擅专生杀自为声教生民涂炭十有七年朕起布衣挺身奋背开幕江左命将四征不庭其间西平汉主陈友谅东縳吴王张士诚南平闽粤北靖■燕奠安华夏复我中　国之旧强朕惟臣民推戴即 
　　皇帝位定有天下之号曰大明建元洪武是用遣使外夷播告朕意使者所至蛮夷酋长称臣入贡惟尔梁王把郎平章■光都　帅■胜镇守云南亦尝遣人告谕不意蜀戴寿凭恃险隘中途阻绝致使朕意不达尔土去年遂兴问罪之师分命大将率马步舟师水陆并进直抵重庆明升面縳■〈衘，口代彳〉璧继至成都生縳戴寿其各郡邑悉平即置官守西土即宁复专使往谕尔等恐尔未达今因北平送到苏成称系尔等旧遣北去之人再俾赍诏往朕虽不德不及我中国之先哲王使四夷怀之然不可不使天下周知遣使赍谕甘肃时暹罗及锁里遣人入贡 
　　五月下诏敦厚风俗诏曰朕闻三皇立极导以庖厨稼穑衣服始制民居舍焉五帝之教以仁信不过遵　三皇之良规益未备之时宜当时天下从之民用和睦自夏商周至汉唐宋代有损益要于宜民朕蒙 
　　皇天后土之恩命统天下　祖宗之灵百神护佑得正帝位纪元五年朕本草茅之士失习圣经况推强抚顺二十有一年常无宁心所在一槩粗疏故道未臻民不化市乡闾里尚染元俗天下大定礼义风俗可不正乎先时兵乱所在居所或转他方为人奴役至是悉放从良不许拘留喻民间有贫乏者官令其互相周给乡里宴会以齿为序其孤老残疾者官为之养赡先命中书详定乡饮酒礼及婚姻丧祭冠服等制颁行遵守民无产业者许耕田为业其僧道务守戒律 
　　五月宋国公冯胜将兵抵兰州取平凉 
　　六月兵至别力笃山口元岐王大尉朵儿只把遁去进兵追之擒其平章长家奴复遣兵进抵甘肃国公上都驴出降其境悉平 
　　七月诏谕故元国公白锁住时锁住作乱潜归乡里故特诏谕之 
　　十月蠲应天太平镇江宁国广德五郡秋粮诏曰尝闻国以民为本民以食为天此有国家者所以厚民生而重民命也朕因羣雄■〈日拆〉沸之时率众渡江屯兵建业十有八年其间高城垒深濠堑军需造作凡百供给皆尔近京五府之民率先効力济我时艰民力繁甚朕心不忘天下一统今五年矣虽尝蠲免四岁税粮然犹未足以报前劳是用申勑有司今年秋粮特令蠲免 
　　是岁琉球国遣人入贡高丽复遣使来贺　万寿节又比年皆入贡及贺正旦等节　上命中书谕之曰高丽每岁数次来贡未免劳民且使臣涉海艰险古者中国诸侯比年一小聘三年一大聘九州岛之外世一来见表诚而巳今高丽文物礼乐颇近于中国可行三年一聘之礼或每一年一见亦可其所贡方物不在众多但依古礼大将军徐达闻贺宗哲由六盘山遁去遣都督副使顾时右丞薛显参政傅友德率引将骑万人追之是月诏儒臣修纂礼书时上以国家创业之初礼制未备勑中书省令天下郡县举素志高洁博古通今练达时宜之士年四十以上者礼送至京参考古今制度以定一代之典其年过五十未及四十者非深于经术者勿遣于是儒士徐一夔梁宣刘宇周子谅胡行简刘宗弼董彝蔡深滕公琰至京时曾鲁以元史方成共奏留之因命与诸儒同纂修 
　　大将军徐达至平凉左丞何文辉自宜禄来会时达受勑将还京师遂以指挥孙琪与指挥金思忠朱佑等共守平凉命都督副使顾时将骑征略靖州文辉守潼关继又以指挥韦正守临洮命给事严知开城州而以前州判马思写同治州事守之贺宗哲宗哲以其众掠兰州大将军徐达遣右副将军冯宗异率步一万骑七千道靖宁往击之宗哲闻王师至即由迭列渡河遁去宗异乃率所部还右丞梅思祖获叛将故元参政毛贵等三十人于邠州送大将军斩之故元降将汪灵■保虎都帖木儿与其族叔赴京来朝 
　　初汪氏自金人入主时世掌军戎至元时授便宜都总帅及大将军巩昌汪灵■保与虎都帖木儿归附安置北京至是入觐　诏赐冠带袭衣衾褥及文币二十匹素紬二十疋帛四十疋棉二十斤既而白银二百两米六十石又帛各十疋仍紬绢衣服靴韈赐其从人大将军徐达御史大夫汤和发平凉还京师右副将军冯宗异总制军事 
　　乙巳诏以　司中司命司民司禄及寿星五神为中祀每神祭用羊豕各一共享牛一命翰林撰祭文司中曰惟皇上帝降衷于民神其司之均其禀性予统临天下之初肇修祀事兵兴以来损伤者甚众神其体天之命多产淳良以厚天下之俗司命曰干道变化各正性命惟神正直其善恶神实司之予统临天下之初肇修祀事神其顺天之令赏善罚恶使下民知所劝戒司民曰 
　　上帝好生育此下民亿兆之众神实司之予统临天下之初肇修祀事神其布天之德正直是与司禄曰天生百榖以养下民惟人之禄神实司之予统临天下之初肇修祀事神其奉天之道俾年榖丰登生民咸遂寿星曰天有赏罚神实司之惟神正直善良者必增以寿凶暴者必减其筭故神任之历代之所崇祀予统临天下之初考诸旧典敬修祀事惟神无私以鉴以察体　上天之命 
　　戊午征西将军廖永忠参政朱亮祖等帅师自广西还　上命皇大子率百官迎劳于龙湾北入见　上抚慰欢甚既退复命　皇太子送永忠还第 
　　遣湖广行省平章杨璟招谕明升璟至蜀谕升以祸福升牵于羣议不能决还以书晓之曰璟闻古之为国者同力度德同德度义德义不足罔敢恃力帖然效顺故能保身家于两全流美誉于无竆福及子孙族属长久反是者往往取败今足下以幼冲之资藉先人之业据有巴黔不咨至计而听羣下之议以为瞿塘剑阁之险一夫负戈万人无如之何此皆不达时变以误足下何则昔之据险者最盛莫如刘备诸葛孔明佐之训练士卒财用不足取之于南然犹朝不谋夕仅能自保今足下强场南不过播州北不及汉中以此凖彼相去万万而欲以一隅之地延顷刻之命可谓智乎若谓险阻可恃则三苗之墟不■有扈之国不■蚕丛鱼凫之乡不至足下矣皇　上仁明神武遣将用兵天下无敌运谋出奇神明响应顺附者无不加恩负固者然后收讨以足下先人通好之故不忍加戮遣使谕意又以足下年幼未历事变恐惑于狂瞽之说失远大之利故复遣璟面谕祸福深仁厚德所以待明氏者不浅足下可不深念之乎且向者乱雄如陈友谅张士诚窃据吴楚进舟塞满江河积粮如山丘强将劲兵自谓莫敌然鄱阳一战友谅授首旋师东讨张氏面缚此非人力实天命也 
　　足下视此以为如何友谅之子窜归江下王师之伐势竆出降　　皇上宥其罪封以侯爵恩荣之盛天下所知足下无彼之过而能憣然觉悟独断于心自求多福则必享茅土之封保先人之祀世世不绝岂不知矣哉若必欲倔强一隅假息顷刻鱼游于沸■〈日拆〉之中燕巢于危幕之上祸害将至恬不自知璟恐天兵一临势不可御前日之臣为足下谋者或以郡献或以城降各自为身家计以取富贵当此之时老母弱子将安所归乎纵足下年幼未晓语及老母独不痛心乎祸福利害了然可观逆顺之徒在足下审之而巳升不能从以方国珍为陜西行省左丞李思节为江西行省左丞俱不之官食禄于京师 
　　庚午敕葬开平忠武王常遇春于钟山阴给明器九十纳之墓中其明器鉴二皷四红旗拂子各二红罗葢鞍笼各一弓一箭三灶鉴火炉各一以上俱以木为之水罐甲头盔台盏杓壶瓶酒瓮唾壶水盆香炉各一烛台二香合香匙各一香　　　筯瓶茶锺酒盏各二筯二匙一 
　　癸未命潭州指挥同知丘广总兵官庆宝卫指挥佥事胡海广西卫指挥佥事左君弼副之率兵讨左江上思州蛮贼黄龙关一名英杰时聚众万余寇郁林州知州赵鉴同知王彬集民丁拒守贼攻围半月不下广西海北等卫官军来援贼夜遁至上思州境破之贼走还仍聚结不解事闻命丘广讨之　推翰林应奉睢稼为中书省参政吏部侍郎江河为御史台侍御史 
　　是月遣使致书元主曰朕本布衣昔在田里赖承平之乐忽妖人倡乱海内■〈日拆〉沸当是时出师者将非不勇兵非不众城郭非不坚器械非不利终无成功妖人愈炽遂致豪杰并起此天意昭然不言可见朕因羣雄扰攘不能自宁由是为众推戴乘时渡江抚建业以待天下之清柰何君不能控御将帅各怀不■〈车丸〉外有元臣内实自谋未有戡定祸乱以安生民者朕静观羣雄割据荼毒生民心甚不忍亲帅诸将西平湖湘汉沔南取交广东定吴越八闽西江皆入版图方欲息兵以观德君之将臣曰张曰李曰王三人者不为国谋分据秦晋互相雠杀民遭涂炭乃命大将军自前岁出师由齐鲁经河洛次及燕城我师未至君巳弃宗社而去朕谓君自知胡无百年之运能顺天道归我中国故上策也 
　　未几边将来报君率残兵留连开平回思前日宗社奠安国用富实尚不能削平羣盗今以孤兵自随远寄沙漠若欲效汉之匈奴唐之突厥出没不常以为边患是君之计不审也方今中国封强尽为我有全二千城之富庶握羣雄累岁之劲兵华夏巳平外夷咸附勇士无所施其力智将无所用其谋而君乃欲与我为敌乎君若不思保强土以存宗祀而欲吐余烬于寒■是不知天命也朕发铁骑四出塞外精兵十万联二千余里直抵阴山之北即君逃遁亦出侥幸春和日暖沙漠草青汉兵出塞之时也霜雪冬寒则归而守险君虽有百万之众何能为哉朕以诚心待人明示几策问之庶改图易虑安分顺天以存宗祀不亦善乎君其审之 
　　十二月壬戌遣翰林院编修罗复仁兵部主事张复齐诏占城安南国王诏曰朕本布衣因天下乱集兵以保乡里不期豪杰云从数年之间土地辟广甲兵强盛遂为臣庶推戴君临天下以承正统于今三年海外诸国入贡者安南最先高丽次之占城又次之皆能奉表称臣合于古制朕甚嘉焉近占城遣平章蒲旦麻都来贡言安南以兵侵扰朕闻之心有不安念尔两国自古及今封强各有定分不可强而为一此天意也况尔等所居之地相去中国越山隔海所言侵扰之事是非罔衷以朕详之尔彼去此世传巳久保土安民上奉天道尊事中国尔前王必有遗训不待谕而知者朕为天下主治乱持危理所当行今遣使往观其事谕以畏天守分之道如果互执兵端连年荼毒生民　上帝好生必非所悦恐天变于上人怨于下其祸有不能迯者二国之君宜听朕言各遵其道以安其民庶几尔及子孙皆享福于永久岂不美哉诏至两国皆听命罢兵甲辰右副将冯宗异发平凉还京师 
　　丁未遣元平章长寿等以书谕元丞相里达速曰将军元之故家父子出将入相宣力王室积有年矣比者天下多故将军擅兵数多跋扈往往不善其终独将军恪守臣节坚如金石虽当颠沛之际力奋孤忠志安社稷及元主遁去沙漠将军独能以孤军殿后义气不衰其余侥幸之徒俱云逝鸟散嗟哉古之将帅当乱■之时未常不假名义以济其私朕于将军之节甚有嘉焉近闻在外逋逃之众犹逞蜂虿之余毒扰我边陲岂将军不能辑士而致然欤今我军巳集■蓟待衅而动将军宜深思之上以图存其君之宗祀下以保全其人民非识时之俊杰哉兹遣长寿笃马二平赍书往达朕意将军其审之 
　　甲戌遣中书省管勾甘桓会同馆副使路景贤封占城国王阿达者为占城国王诏曰咨尔占城国王阿荅　者索处海邦定居南服自尔祖宗世笃忠贞向慕中华恪守臣职今朕混一四海抚驭万方欲率土之咸宁常驰书以往报而尔能畏天命尊中国即遣使　称臣来贡方物思法前王之训以安一境之民■〈日卷〉兹忠诚良可嘉尚是用遣官赍印封尔为占城国王于戏居中抚外朕方一视同仁保境安民尔当慎终如始永为藩辅益勉令名今赐洪武三年大统历一本织金文绮纱罗四十疋至可领也复赐间检用历三十本赏劳其吏蒲旦麻都文绮纱罗各一疋仍赐以冠带其从者皆有赐 
　　辛巳征虏右副将军都督同知冯宗异等至京初宗异守平凉以关陜就平胡虏畏服不请于朝辄引众还　上诘之曰将军在平凉外御胡虏内镇抚关中国家所托非轻也乃不候命辄引众还阃外之事将谁任之宗异顿首谢　上以其勋旧姑置之 
　　己丑　上御奉天殿大赏平定中原及征南将士之功以大将军右丞相信国公徐达攻取山东河南燕冀秦晋等处州郡克敌致胜振扬国威抚绥军民得大将体赏白金五百两文币五十表里 
　　开平王常遇春副大将军总兵攻取山东河南燕冀秦晋等处州郡及自帅师由陜西攻取开平等处以疾薨于军中念其存日功劳与大将军一体赏白金五百两文币五十表里 
　　右副将都督同知冯宗异泽州之杀与平章杨璟妄分彼此失陷士卒及代大将军总制大将时当隆冬擅自斑师致士卒冻馁不在赏列念其初与大将军平定山东河南陜西诸郡量与白金二百两文币十五表里 
　　御史大夫汤和总兵征南先前有浙江参政朱亮祖克取温州台诸郡方国珍巳闻风胆落比师抵明州国珍逃遁及在调取福建姑息大过　散陈友定山寨余党致八郡复叛重劳师旅及斑师又不斑师又不申明号令以致兰秀山贼窥伺而叛失陷指挥徐诱张俊等官军功过相折量与白金二百五十两文币十五表里 
　　平章廖永忠先充征南将军克平福建后自总兵取广东北至南粤阿■巳降克平三江郡宗愚等山寨又能调遣副将军朱亮祖平定海南招谕两江溪洞念其功劳宜与全赏然在福建不能赞助汤和以致陈友定余党复叛入山功过相折量与白金二百五十两文币二十表里 
　　都督佥事吴祯先充征南副将军与大夫汤和克取明州复平定福建航海回还军容整肃又能勒捕兰秀山余党全师回京赏白金二百五十两文币二十表里 
　　左丞赵庸从大将军克平山东河南燕冀秦晋等处州郡又从开平王自陜西复取上都等处后充副将军同平章李文忠总兵山西应接大将军乘胜剿捕生擒脱列白验其功劳赏白金二百两文币十九表里 
　　平章曹良臣等从大将军克平山东河南燕冀秦晋等州郡皆屡有战功良臣赏白金二百五十两文币二十表里右丞薛显参政傅友德各赏白金二百两文币十九表里平章韩政赏白金二百五十两文币十七表里平章俞通源右丞梅思祖参政陆聚都督副使顾时各赏白金一百五十两文币十五表里参政陈仲亨文币二表里各卫指挥七表里千户卫镇抚六表里百户所镇抚各五表里各旗军总旗米三石白金三两三钱小旗米三石白金三两二钱军人米三石白金三两 
　　其守御各处城堡有功官员平章杨璟吴廷美各赏白金二百五十两文币十七表里参政朱亮祖张彬戴德白金各二百两文币十五表里都督张兴祖康茂才各白金二百五十两文币十七表里都督副使孙思祖白金三百两文币十七表里都督佥事郭子兴陈德各白金二百两文币十五表里都督佥事华云龙白金一百两文币十表里各卫指挥千户镇抚等官赏与从征同其驾船公差患病伤故官军赏各有差时赏物等第各称其功过诸将皆说服 
　　元将元保保知大军南还以兵袭兰州奄至城下指挥张温会诸将校曰彼息众袭我我兵寡难与为敌然彼远来未知我众寡乘暮击之可挫其锋彼不退则固守以待援于是整兵出战保保兵稍却迟明温收兵入城敌兵遂围城数重温坚守不与战时鹰扬卫指挥于光守巩昌将兵来援至兰州滩与保保兵战败走被执至兰州城下使呼张将军出降光大呼曰我不幸被执公等坚守徐总兵将大军至矣敌怒批其颊遂被害城中闻光言守益固保进攻不利且惧大将军乃引去光字大用南康都昌人磊落有大志徐寿辉 
　　初起兵备湖口光将兵守八据鄱阳都昌当其冲要光乃集众列为队伍分其境土以御之既而都昌陷寿辉署光江东宣慰元帅镇鄱阳浮梁陈友谅杀寿辉光谓众曰我不能杀谅可事之乎乃遣使奉币以浮梁来降继而轻骑谒　上于龙江授行枢密院判官赐以衣冠俾戌徽州永平既行复召还解金连并绦赐之光顿首曰臣蒙被厚恩鞠躬尽力死而后巳乃从　上征九江下黄梅攻建昌战鄱阳降武昌皆预有功转振武卫指挥同知寻迂鹰扬卫指挥使升怀远将军从大将军徐达平淮东浙西擒张士诚下山东诸郡取汴梁克陜洛下潼关都督郭子兴守之后复守巩昌王保保屡引兵来攻光辄击却之至是被执而死时年四十三 
　　上闻之遣官祭以少牢后命配享鸡笼山功臣庙诏赦临洮将士之■匿山谷者诏曰天地以生物为心帝王以不杀为德自三代以下汉高王唐太宗皆承天运奋武威以定乱行仁义以安人惟秦不然坑赵降卒四十万古今非之虽能混一享国不长天道昭然矣朕每遣将出师必加训谕降者抚之抗者诛之故凡其来降大小咸授以职保其父母妻子近者兵至西土■国公李思齐率其将士悉来臣附大将军以其精锐随军征进老幼安居城郭保完未尝多杀可谓鉴秦之过恪遵朕命矣当临洮受降命之初如或妄加诛戮而众安能保全今尔将士乃有怀思其家遁藏山谷者夫父母妻子之恋人之常情虽新附之众未能悉知朕为民父母可不矜念诏书到日迯窜山谷者无自惊疑罪无大小并行赦之 
　　三年正月上以王保保为西北边患复命右丞相信国公徐达为征虏大将军浙江行省平章李文忠为左副将军都督冯胜为右副将军御史大夫邓愈为左副副将军汤和为右副副将军往征沙漠上问诸将曰元主迟留塞外王保保近以孤军犯我兰州其志欲侥幸尺寸之利不灭不已今命卿等出师当何先诸将皆曰保保方以兵寇边者以元主犹在也若以师直取元主则保保失势不战而降也上曰保保方以兵临边今舍彼而取元主是忘近而趋远失缓急之宜非计之善吾意欲分兵为二道一令大将军自潼关出西安捣定西以取王保保一令左副将军出居庸入沙漠以追元主使其彼此自救不暇应援况元主远居沙漠不意吾师之至如孤豚之遇猛虎取之必矣事有一举为得者此是也诸将皆曰善遂受命而行赐右丞杨宪名华参政事 
　　辛亥以太常卿胡惟庸为中书省参知政事起居注魏观太常卿调北平行省参政周成为湖广参政 
　　癸巳命都督张德胜子宣袭职初德胜以战死宣年尚幼令养子同袭职至是宣年长而同亦能自立军功于是命宣袭父职同复其姓名为汪兴祖　贬刑部尚书周滇为惠州府经历滇字伯宁鄱阳人善诗与辛敬万石杨伯谦李克正查和卿等称江西十才子累官为按察佥事坐事谪输役汴梁及置河间盐运司复起为使至是自河召为尚书未视事入官舍非礼辱责胥史　上闻而怒之故贬沂邳二州山民作乱命参政陆聚率兵讨平之 
　　二月辛酉　上御东阁翰林学士宋濂待制王袆等进讲大学传之十章至有土有人濂反复言之　上曰人者国之本德厚则人怀人安则国固人主有仁厚之德则人归之如就父母人心既归有土有财自然之理也若德不足以怀众虽有财亦何用哉 
　　乙丑诏修元史时儒士欧阳佑等悉采故元元统以后事实还朝仍命翰林学士宋濂待制王祎为总裁儒士赵■朱佑贝琼朱世廉王彝张孟高逊忠李懋李汶张宜张简杜寅殷弼俞通十四人同纂修 
　　乙酉指挥金朝兴取东胜州获元平章荆麟等十八人命省部官会太史令刘基参考历代朝服公服之制凡大朝会　天子衮冕御殿则服朝服见　皇太子则服公服仍命制公服朝服以赐百官 
　　三月丙申给赐各朝臣袍带凡二千八百一十三人先是礼部言各官先授散官与见任职事高下不同如监察御史董希哲前授朝列大夫沣州知府而任七品职事省司郎中宋冕前授亚中大夫黄州知府而任五品职事散官与见任之职不同故其服色不能无异乞定其制乃诏省部臣定议于是礼部奏唐制服色皆以散官为凖元制散官职事各从其高者故服色亦因之国初服色并依所授散官葢与唐制同　上曰自今服色宜凖所授散官不当计见任之职于是所赐袍带皆从原授散官给 
　　庚子置秘书监秩正六品先除监丞一员直长二员 
　　壬寅迁兵部尚书滕德为户部尚书以黄州府知府秦适为户部侍郎程进为户部左侍郎　上谕之曰六部总领诸司实为要职而户部出纳天下钱榖尤为繁重必得勤敏廉知之士以职任之朕屡加遴选实难其人卿等才望为时所推故特授以是职宜各尽心所事 
　　德顿首曰　陛下德盛与天同运宵旴之勤远迈前古臣等才质愚下当鞠躬尽力以荅宠命寻迁适为殿中侍御史淮安候华云龙言前大军克永平留故元五省八翼兵一千六百六十人屯田人支月粮五斗今计其所收不偿所费乞取赴燕山诸卫补伍练用诏从之 
　　庚戌虎贲卫指挥潘毅卒命遣官致祭赐葬临濠凡丧祭之费皆给于官既葬复遣使祭之其文曰朕与尔同乡里因天下乱尔从朕征伐十有五年破荆楚之强敌縳江右之伪主收诸山寇转战吴越南方以靖命尔从大将军北伐大功巳成军回之日西北又起兵争再遣从征尔乃中道因疾而逝朕思十五年间披坚执锐野宿风飡临战摧敌奋不顾身者屡矣及天下平身不及享可胜痛哉呜呼生死者天道之常尔为将臣能戮力王事功垂于后名著千古亦可无憾矣今命中书省赠尔宣忠秉义功臣镇国上将军佥大都督府事获运追封荣阳伯谥武肃尔其有知尚克钦承仍命省台府卫致祭及服除日又厚赐其家 
　　赏平章杨璟左承周德兴克平湖南宝庆广西靖江等处部下将士之有功者命礼部苐其赏各指挥文绮帛各六疋千户卫镇抚各五疋百户镇抚各四疋旗军人给盐六十斤征广西不征北者指挥文绮各四疋千户卫镇抚各三疋百户所镇抚各二疋旗军给盐四十斤　都督汪兴祖克武州朔州获元知　院马广等六百三十四人家属二千七百九人 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
