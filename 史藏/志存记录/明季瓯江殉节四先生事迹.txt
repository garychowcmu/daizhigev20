明季瓯江殉节四先生事迹     郑烺撰  
《明季瓯江四先生殉节》序
    窃思褒奖忠贞，所以励臣节、振民风也。吾朝当定鼎后，诏命各省大臣搜访明末殉难诸臣，特恩锡谥；至韦布诸生，议谥虽难概及，亦令其俎豆于乡。仰见吾皇上圣度如天，轸恤遗忠，诚亘古所未有也。吾乡诸人士，敬遵令典，奉忠节公于晏圣庙西庑而尸祝之，并祔邹、叶三先生栗主。烺于瞻就之余，因即诸公事实汇成一册，将史乘中所已载者，从而录之；所未载者，因而补之，俾千百世后，得知所考据云尔。
  荻畴氏郑烺撰
剑秋孟锦城校订
恭录《南疆绎[逸]史》所载《王忠节公传》
    王瑞楠字圣木，永嘉人。天启乙丑进土，授苏州推官，兼理兑运。军民交兑，恒相轧，启衅端，瑞楠调剂得宜，岁省浮费三万金，上官为勒石著令。寻改河间推官，入为工部主事，转兵部职方员外郎，擢郧襄兵备佥事。会张献忠据谷城乞抚，总理熊文灿许之。瑞楠以为非计，谋于巡按林铭球、总兵官左良玉，将俟其至执之，文灿固以为不可。瑞楠言：“贼以抚愚我，我岂可以抚自愚？”文灿恚，以为挠抚局。瑞楠曰：“非挠抚，实济抚也。今良玉等力能办贼，南漳费一选、光化周土凤四面分防，皆为劲敌。当召布于谷城近郊，下令会剿。夫贼末创而先抚，彼将无所惧，惟示之以必剿之势，乃心折不敢贰。否则玩而尝我，我何以制其变也？”文灿不从。瑞楠知事必败，亟陈随征、归农、解散三策，又不从。乃自为《檄》谕献忠，献忠恃文灿庇己，不听。瑞楠曰：“天下事可知矣。”继而群盗混世王、整世王、过天星等逼处均、房间，复乞抚，文灿又力持之。瑞楠曰：“争抚必堕贼计，且仓卒间前后受抚，郧、襄为贼薮矣。”文灿坚执不从。明年，献忠果反。瑞楠以丁忧去，献忠留书于壁，言“己之叛，总理使然”、列具上官姓名及取贿岁月、多寡于下。题其末曰：“不受献忠钱者，郧襄道瑞楠一人耳！”由是名大著。南渡，授太仆寺少卿，将用为湖广巡抚，极陈有司虐民状，旋告归。唐王召赴福建，仍故官，督理兵饷。未几，闽地陷，温州亦不守。谕降不应，避之山中。丁亥（清顺治四年）五月十五为瑞楠生日，从容拜家庙，置酒高会。既而，良久不出，则缢死寝室矣。遗命五日而殓，及有司验视，恰五日云。
王瑞楠《上戴治院书》
    八贼求抚，自去年麻、黄之间已持此议。嗣后说屡变而计屡迁，闪烁不可方物。旧腊渡河而南，贼已攻下谷城，复藉口闯贼，甘言以愚谷之士若民，罪归人而功归己，八贼真狡贼矣。
    滇将许名巫或作“臣”捧宪檄招抚，其述贼乞抚之词，不曰“解散归农”，而曰“愿带马兵七千，步兵三千，合万众以剿贼自赎”。噫！占来有释戈解甲、面缚投降者矣，而此更欲厉兵秣马，意欲何为？岂真在剿贼哉！无非欲树或作“捐”此大营垒，使进可以攻，退不失守，勿致困我戎索耳！是则口言降也，而心未肯降，且先树一不可降之势矣。况万人之安插何地？向以为贼，犹得拒之城郭之外，而亦犹畏我兵之与为仇，若抚矣，将谁拒之而又谁仇之？恐稍有不如意，肘腋之间，纷纷脊脊，祸有不可知者矣。
    以愚计之，今惟有剿抚并行之策。姑且未即交锋，而先盛陈铠甲，亦既奋扬威武，而始徐议生全。相地受敌之处，兵以护之；相敌盘据之处，兵以威之。以滇兵之一千守光化，以一千守樊城，此防河以北者也。而以滇兵之一千五百，合郭继裕之五百为二千，分守西、南两关，以固襄城之门户。此外，滇旅三千七百余人，台台遴选辕门中军旗鼓之官能而娴于战者，赐以令箭，督令跃马扬戈，直薄谷城之五六里外，与賊营相望。赤羽日，白羽月，炮石剑戟如雷如电，似霜似雪，而后下之令曰：尔贼诚有悔祸之心，我姑待以不死，尔急解涣党与。凡掳掠之难民，不问男女少壮，给以照身，尽归井牧。甲楯输吾库，马匹输吾厩，尔贼只留士马少许，约以十百，极多不过三百。其置诸旷野而耕凿，惟命其执鞭弭，属櫜鞬以御奸暴。亦唯命三日为期，悉囚首军门，抚不抚两言决耳。若犹是量多较少，今日请地，明日请官，是不过诱我以避旦夕之诛，愚我以恣焚掠之计。又或重赂以饵我之叛兵愚民，献饩陈刍，需饱而颺耳。我则奋大兵一鼓而歼之，以薄谷城之兵为主军，捣巢拔帜，而南漳有贾一选之兵，光化有周士凤之兵，台台标下之火器手、弓箭手亦桓桓如林，并四面分防之兵，视贼所向，皆可整槊归并，环绕合击，何忧贼之不为釜鱼阱兽哉！    盖示之以必杀，而彼乃怖死而贪生，予以杀中之生，而彼乃心折而不贰。是言剿者，非败抚局，正所以济抚局也。况将为剿贼之官，以职剿者专言抚，即不令人疑，亦令人玩。此在滇将不自知，人尽知之矣。故愿台台急严军令，以剿为抚，勿以抚废剿。用命赏于祖，不用命戮于社。令严则将肃，将肃则兵强，兵强则我制贼，不为贼所制，是今日之第一义也。
上理按两院书
    张献忠乞抚一事已八阅月，蒙台台所以安抚之者，亦真知尽能索，不遗余力矣。而献忠心事似有不可测者。
    盖献忠奉明旨赦罪立功，赴理率军前调度者也，则舍立功，更无自赎之路矣。始理台檄调其兵四千，而进止未决，犹曰初抚之寇，安集未定也。则随为之度地以居之，量田以授之，白沙、界山、湖地，处处皆可聚庐；而丈出谷地荒田几五万亩，处处皆可播种。而献忠不任受也，乃或作“间”取民间有主之腴田而耕，斯其志固不在农矣。逡巡至五六月，忽十、闯、天七八股尽奔唐、邓间，距襄不二百里遥，当时奉治、按两院，勉献忠提兵征剿，给以资粮，督以监军道，斯固献忠报效之日矣。乃口然而心未必然，今日然而明日未必然，终不肯出门半步也。而且有淹没四功之说，且有钦降关防之请，殊骇听闻。
    近七月初九日，献忠复投一揭，即欲连请七、八、九三日《永嘉县志》作“月”。之粮以养其一万一千之兵，如无粮，则于湖广所属，每府量给银二万以赡众口。职阅之，不觉口咋而心惊也。不知献忠果何心而发此言乎？夫兵之食粮，为从征也。调之不赴，曾是裹甲偃戈之众，可空糜朝廷数十万之金钱乎？若云不愿为兵，则为农、为商耳，而日出不作，日中不市，动辄数万嗷嗷以为要挟之藉。今且差马兵手持张副总票，肆出于光、谷、襄、枣之间迫分秋粮。嗟此兵寇之遗黎，蝗蝻之剩稼，安有天雨地涌之粟以豢此狼吞虎噬之众乎？应之则势必不能给，即能给亦无此法；不应则彼不能安，恐不安更有他心，职滋惧矣。
   夫献忠以从死（《乾隆温州府志》下有“得生”二字）之罪人，荷朝廷不杀之恩，各台生成之德，凋遣则许之粮，归农则予之地，是宜骄气日敛而降，欲心日汰而减，精神尽奋以捐躯报国（《乾隆温州府志》作“图报”，）为我用而不自为用，则抚局聿观厥成。而察其举动，似犹骄蹇恣睢，负隅以逞，此职之所不解也。职身在他[地]方，肘腋之间患此大痈，非不请之治台，商之监军道，昼夜思维，亟图善后，第抚心至此已极，抚法至此更穷。惟仰恃台台卓识远猷，揆情度势，何以使之革面易心，使议抚者不受抚之愚，而地方亦不受抚之累，善为消弭，无滋溃决，则职所不胜延颈跂踵而望之者也。
供奉王忠节公记
    里有海神晏圣庙，庙之西庑供奉乡贤王公神主焉。
    公讳瑞楠，字圣木，先世旧居是里。公登前明天启乙丑第，怀宗朝由部曹佥事襄樊兵备。时流贼荼毒中原，大帅熊文灿专图抚局。张献忠谷城之降，咸喜贼已受抚，独公明炳几先，逆知饥鹰饱即飞颺，力破主抚不主剿之说，谓图之须及其时。惜文灿愦愦，抗不从公。公不获已，驰檄谕贼解散归农，仍苦空言莫补。予因叹明季剿贼之失机宜，一误于车箱峡之纵李自成，一误于谷城之纳张献忠。彼陈奇瑜与熊文灿，以巽懦之才当艰巨之任，当断不断，旋踵而贼果复叛，遂至养痈遗患，溃决不可收拾矣。    初，贼之归降也，曾以贿赂通文灿左右，公独纤尘不染，未尝饮盗泉一勺，其清节固不可及。厥后北都失守，公独留其身以待。至南渡沦亡，公以丁忧不起。既而闽疆并失，遂于生辰日高会亲朋，酒数巡，辄从容入寝，投环以殉。古所云“不二心之臣”，非公之谓与？
    吁！吾瓯称小邹鲁，忠荩义烈之土代不乏人。德尝读志乘，未尝不低徊留之不能去。矧在公之里居，即为德桑梓之区，弥幸羹墙如见、乐遂近光焉。洪惟吾朝湛恩汪<氵岁>，诏前代有忠于君国者予以易名重典，并许地方专祠致祭。故于公通溢“忠节”，至俎豆不祧，公之食报在所宜隆。
    道光辛丑，同里黄君仁瑞倡议，谋奉公主于庙社而尸祝之，并附祀尚高叶先生，卿尧、之琦二邹先生，均为吾瓯明季之殉节者，德亦乐从事焉。爰于就瞻之余，摭公生平之大凡，以志钦佩于勿忘云。
    蕙生郑嘉德撰
    晏圣庙附祀王忠节公并
    修故进士第及捐置祀产记
    瓯郡谯楼之南，横而亘者为通道里，里有晏圣庙，相传为明少冏王圣木公倡建，内“海天一柱”匾，其遗迹也。庙西有进士第，即公故居，今已易主，惟一门楹颓然、一匾额黯然尚存。
    公讳瑞楠，字廷馝，圣木其号也。尽节胜朝，事见《明史》及郡邑志乘。乾隆四十年冬十一月节奉上谕：凡明季三王时殉节诸臣，各仍原官，予以溢号；其有诸生韦布，议谥固难于概及，亦当令俎豆其乡。于是公得通谥“忠节”，而吾瓯僻壤，鲜有知者。仁瑞生长是里，幼日嬉戏于庙与第之间，早于两匾衔上识公名。及读史乘，益知事实，久欲附公像于庙庑如古乡先生祭社之义不可得。
    辛丑（乾隆四十六年）秋，庙加修葺，适同社博士陈君继志先获我心，爱偕郑君嘉德、陈君斯盛及任生席珍，佥请于庙之董事李君文骥等，群入而相地之宜者。奈庙宇既隘，神座又繁，唯西南隅一隙纵横三尺许，众意未惬。商立专祠，予恐旷日而仍废也，挺而曰：“公之湮没久矣，专祠非多金不成，今兹未能，姑以此为邱陵之因可乎？”佥曰：“可。”乃敛二十余金为诸项资，依墙面东为座，中绘公像，旁列三先生主以祔。三先生者：永嘉邹公之琦、叶公上高，瑞安邹公钦尧是也。盖皆明季诸生，先后殉节者。其字号事实，俱另载别传附之，遵圣谕也。遂于是冬十月十七日告成并点睛焉。
    时有议之者曰：“事急当务，祀宜恒产，故第坏甚而莫之修，致祭无田而难为继，皆非计也。吾瓯多好礼者，胡再不谋？”众感其言，因并邀外社友王君治平、陈君应槐辈，各就所知以捐经费。匝岁得一百余金，折制钱七十：以五十千权典屋一区，岁收其租为里人春秋致祭之需，而以十陆千供修第土木之用。至修匾及丹雘，乃公之族嗣所自为也。是举也，南丰诸阮倡其始，上党伯仲踵其美，太原二望玉其成；若襄阳则闻慕而肯来者，以及诸亲友，为数多寡，一切姓名衔职，皆不可不记。故蒇事而并勒诸石，复需钱十贯有奇。
    噫！公往矣，祀与不祀，何足重轻，又焉用此磊磊者为？然微显阐幽，俾后之人过岘山而式名贤，览黄绢而钦孝女，当有蹶然兴者，则于世道人心之大，未必无小补也。至立专祠，广祀产，皆予力所未逮。诸君果有意于斯乎？则固虚左以待矣。
黄仁瑞撰
明瓯东殉节三先生合传
    吾瓯素称小邹鲁，而节义之风尚不泯也。明鼎革时，瓯之名公卿殉节者首推圣木王公。至若青衿死事，亦不乏人，如邹子钦尧、邹子之琦、叶子尚高，即今之所谓“三先生”者是。邹子钦尧字维则，籍章安，后徙永嘉。读书人邑庠，甫新婚，辄外出而砚食焉。闻浙东破，乃贻书于父，以仿楚灵均故事。若邹子之琦，字无考，亦东嘉庠士也，与钦尧公后先合揆，竟委命于洪涛巨浪中，良可悲夫！吾朝所纂《南疆逸[绎]史》并列其名，而书之曰“俱自溺”。而尚高先生逮未之及也，岂湮没勿传欤？抑采摭或遗欤？俱未可知。粤考先生字而栗，一字天章。性孤介，同学辈咸敬畏之。而所友者惟虞君思济、沈君栋吉、项君克贲而已，先生以松、竹、梅比之。当夫烈皇殉国，先生乃肆志佯狂。值丁祭日，衣衰麻，诣文庙而大恸。复以言语抵触有司，遂系狱。由是以书贻三友，嘱其立后；以诗寄一女，为[与]之永诀。并制《木铎铭》、《举世歌》及《癫赞》并《枕边问答谣》以风<厥>世。厥后，会端阳节，先生狂吟“欲斟蒲酒心先醉，勿浴兰汤骨亦香”。吟罢，乃仰药卒。噫，卓哉先生！其行事虽与二邹先生异，而其志则同也。故为之合传，且以补《南疆逸史》之缺云。
    东嘉荻畴氏郑烺撰
叶子尚高先生小传
    子舆氏云：“富贵不能淫，贫贱不能移，威武不能屈，此之渭大丈夫。”予思富贵不淫，知谨节者尚能之；贫贱不移，安恬淡者亦能之；至于威武不屈，非刀锯在前，即鼎镬在后，生死须臾，非深明节义者，鲜不为所挫，此慷慨捐躯之所以难也。
    吾朝当定鼎时，下令更制，反古者必罹其祸。不意瓯文学叶子尚高，违万年之法制，成一己之贞名，托志佯狂，绝无顾忌，甚至罹于刑、系于狱皆所勿恤。
    予在署闻之，为之怜，复为之惜。怜者，怜其不识机权；惜者，惜其不务明哲。徒托咏歌以诮人，空致涕泣以绝世，将何济之有？虽然，叶子其殆慕孟氏所称“大丈夫”之为人欤？人或有笑其愚，而不知其愚正不可及也。夫乃知吞炭漆身，不无义士；疾风劲草，亦重兴朝。予不忍令其湮没，因即其事而敬为之传云。
    郡倅汉阴郭鹤天撰
吊三先生诗附
    吊邹维则   顺治丙戌年作
    永嘉明经  朱鸿瞻
    淮似先生志节高？凄凉殉国赴波涛。江心一片清秋月，好共三闾赋《楚骚》。
    吊天章叶先生尚高
    卓哉先生，举世所尊。气节独尚，道义夙敦。丁兹浩劫，生死奚论！魂随龙去，泪和鸩吞。鬼神为泣，天地为昏。忠心耿耿，万古常存。
    悼邹维则
    永嘉明经周天锡（著有《瞿溪集》）
    江心水，何弥弥！吁嗟之子竞此死。前文山，后卓氏。
    瑞安邹文学
    永嘉释超教（著有《岩嵓集》、《锄余集》）
    邹生孝之俊，笔耕娱二亲。辞亲城降日，从容赴水滨。瓯海扬秀骨，斗山灿英神。素餐愧屈子，孤忠谁与伦！
    永嘉王太仆瑞楠
    永嘉增生孟锦城剑秋
    卓卓王太仆，识见烛几先。苦口挠抚局，计以图万全。谁知熊大帅，视若河汉然。未几奔丧归，隐居墓门前。兴朝下诏书，岩壑搜遗贤。大节终不屈，性命敢苟延！魂随先皇帝，一笑上苍天。
    章安邹文学钦尧
    孝哉邹氏子，舌耕养其亲。无端罹浩劫，作书别二人。移孝以作忠，奋不顾其身。浩然之正气，长依大江滨。莫怪瓯人士，百世荐秋苹。
东嘉叶先生尚高
    人生无真守，鲜不惑他歧。维彼南阳子，能将节操持。傲气凌官吏，奚暇问尊卑。白眼看俦类，奚容较雄雌。但守先皇制，浑忘殷社移。会当端阳节，仰药甘如饴。公虽长往矣，万古仰须眉。
   永嘉邹文学之琦
    茫茫蜃江水，一片清无滓。伤哉两邹君，后先竟此死。致令早晚潮，呜咽鸣不已。忠魂与义魄，于斯同栖止。胡为志乘中，载此而遗彼？要之至德光，终无不发耳。百世荐明禋，彼此应合祀。
    王太仆瑞楠
    永嘉增生郑烺荻畴
    贼设愚人计，先生识独先。为陈三要策，不受一私钱。匍匐奔丧日，从容授命年。大呼史阁部，把臂赴重泉。
    邹先生之琦
    独赴水滔滔，先生抱节高。无权回气数，舍命委波涛。衔石嗤精卫，临流赋《楚骚》。忠魂从此去，海上跨金鳌。
    邹文学钦尧
    怙恃恩原厚，君臣义敢忘！作书贻老父，甘死报先皇。愿结蛟龙侣，羞随鸳鹭行。滔滔瓯海水，长此共流芳。

