建炎笔录    宋 赵鼎
    ●卷一
    ○建炎三年巳酉岁
    正月，车驾在维扬。是月末，金人侵宿、泗。前一月，已有南侵之报，遣苗傅以所部兵扈卫隆太后往杭州。
    二月，车驾在维扬。初一日，急奏至，朝廷不以为然，上独忧之。是日，遣刘正彦以所部兵从皇子、六宫往杭州，是晚出门。初二日，皇子、六宫渡江。初三日，上御殿。执政奏事未退，御前所遣探事小黄门驰骑告急，上即日出门，渡江幸浙西。十二日，车驾至杭。二十二日，某买舟泛钱塘江之衢。是月，中书侍郎朱胜非拜右仆射，翰林学士叶梦得除尚书左丞，御史中丞张征除尚书右丞，宰相黄潜善、汪伯彦并罢。
    三月，车驾在杭。是月初，叶梦得罢。初五日，苗傅、刘正彦杀签书枢密院王渊，诛宦者，遂成明受之祸。是日，某至衢，泊舟门外浮石渡。初七日，是夜，明受赦过。初十日，准尚书省札子，二月某日奉圣旨赵某召赴都堂审察，仍令阁门引见上殿。初，车驾至杭，百官至者十无一二，有旨都司、侍从各荐二人，右司员外郎黄概以某应诏。十一日，准尚书省札子，催赴行在所。二十八日，发衢州，趋行在所。
    四月，车驾在杭州。初二日，上复辟，隆太后垂帘同听政。苗傅、刘正彦皆建节，赐誓书、铁券，充京西制置使，俾提兵而去。是日，某至杭州门外，且闻勤王兵至，乃入门。初三日，苗傅、刘正彦引兵拒韩世忠于临平山下，世忠死战，二贼大败。是晚，拔寨而遁。初四日，韩世忠、刘光世、张俊出见。是日，隆太后卷帘。初五日，知枢密院事张俊签书枢密院事，吕颐浩至。初六日，宣制，吕颐浩拜右仆射。初，车驾渡江，命颐浩签书密院，充沿江制置使，控扼大江。又命中书侍郎朱胜非、礼部侍郎张浚留平江，控扼海道。胜非寻入相，浚独留。泊明受之变，浚与统制官张俊密计勤王议既定，以书招颐浩、刘光世。既而韩世忠自淮扬至，遂举勤王之师。先是，浚遣进士冯︶间道入杭，贻书执政，且诘二贼以明受之事，请以上为皇太弟，总兵北伐，皇子为皇太侄，监国。二贼始惧，乃命浚知枢密院事，趣令还阙供职，浚不至。二贼请以兵诛浚，隆难之，遂谪浚散官安置，浚不奉命。至是，乃命颐浩作相，浚仍旧知枢密院。寻以翰林学士李邴参知政事，御史中丞郑谷签书枢密院。冯︶者，前此既预返正之议，自白衣一命奉议郎、工部员外郎，仍赐绯鱼。十三日，某奉恩除司勋员外郎。十九日，车驾幸建康，发杭州，百司扈从齐发，遂遣韩世忠追捕苗傅、刘正彦。是月末，又以翰林学士滕康同签书枢密院。
    五月初一日，车驾至无锡。初三日，车驾至镇江，某始供职，百司水陆从便。初十日，某至建康。前一日，车驾已至，以保宁寺为行宫。十五日，真州报：知枢密事张浚为高邮贼薛庆拘留，浚自镇江径渡，往彼抚谕，庆欲邀厚赏，故胁留之。三日，乃以兵卫之而出。上初闻，忧甚，遣统制官王Ｂ提兵往平其事，Ｂ始渡江，浚已归矣。十八日，浚归。初，得真州报，有旨罢知枢密院，既归，仍旧。
    六月，车驾在建康。初一日，对。先是，以黄概荐得旨上殿，张浚至杭又荐对。至是，以郎官初除，合是三者，对于行宫。初三日，有旨以久雨多寒，召郎官以上赴都堂，条具时政阙失，可以弭天变、收人心、召和气者。是日，韩世忠生致苗、刘二贼，献于行在，并伏法。十五日，浚进呈入蜀官属，上独留某，欲除言事官。是日，有旨：赵某令上殿奏事。先是，浚被命充川陕宣抚使，议以某为主管机宜文字，即始荐之意也。二十日，某蒙恩除左司谏。先有旨奏事，未对，间有是命。
    七月，车驾在建康。初一日，对。自是，以言事数对，不复记。初七日，某蒙恩除殿中侍御史。是月，皇子薨。签书枢密院郑谷薨于位，参知政事李邴罢，资政殿学士王除参知政事，兵部尚书周望同签书枢密院。
    八月，车驾在建康。十三日，执政率百官辞太后于内东门。先是，有旨以百司闲慢细务常程注授之类，并从太后之洪州，谓之从卫三省枢密院。签书枢密院滕康除资政殿学士，主行其事，吏部尚书刘珏除资政殿学士，副之，恩数并同二府。
    闰八月，车驾在建康。初一日，有旨召百官赴都堂，议巡幸岳鄂、吴越利害。始，张浚入蜀，议定幸岳鄂，庶几声援相接。至是，议者多以吴越为便，遂改前议。十三日，宣制、右仆射吕颐浩迁左仆射，知枢密院事杜充拜右仆射。充自在京留守，除知枢密院。召还，上以委寄之重，恐其意未满，遂拜相。十四日，执政率百官迎太庙、神主于清凉寺。十六日，天宁观辞太庙、神御。是日，有诏以二十六日幸浙西，留右仆射充镇守建康，刘光世屯太平州，韩世忠屯镇江，王Ｂ屯常州，并听充节制。是时，刘、韩各提重兵，畏充严峻，谕说纷纷而已。光世移屯江州，世忠移江阴、常州境上，由是充所统者，王Ｂ及其旧部曲陈淬、岳飞数头项而已。二十日，御史中丞范宗尹到台供职。二十一日，降旨百司及六曹、都司、检正以二十二日先发至平江，侍从、台谏以二十三日先发至镇江，以俟。二十三日，某登舟解缆，是夜，宿靖安港中。二十八日，车驾至镇江。
    九月，车驾在镇江。初一日，上不御殿，百司守局，以司天奏当日蚀也。是日，某先发，宿冷口。初二日，车驾发镇江。初六日，车驾至平江。十一日，御殿，百官始朝谒。中司对，因及某自司谏除殿中之误。上曰：“吕颐浩多历外官，不详典故。”十二日，某蒙恩除侍御史。二十五日，降旨幸越。二十八日，有司、侍从先发。是月，翰林学士张守除同签书枢密院事。
    十月，车驾在平江。初一日，台谏发，大雨不可行，次日出门。初四日，车驾发平江，以同签书枢密院周望充浙西宣抚使，置司平江，留兵数项，委以控制。初十日，车驾至杭。十五日，车驾渡钱塘江，幸越。十七日，某渡钱塘，出陆宿西兴，待舟不至。
    十一月，车驾在越。初三日，冬至。是日，颁巡幸赦。初六日，报潭州军变。十四日，报金人游骑至和州，又一项由陈蔡趋蕲黄。十六日，报金人已渡大江，至兴国军。是日，有旨召从官赴都堂议。十九日，出城奉迎万寿观神御，即真宗皇帝、章惠皇后及温成皇后也，步军闾自京师奉迎至。二十一日，对，始至榻前。上即谓某曰：“隆太后此月初九日，已离洪之虔州矣。”二十二日，给事中汪藻、中书舍人李正民献议，请车驾幸平江迎敌，缓急登海舟以避，从之。二十三日，黄榜幸浙西迎敌诏，士民读之，有流涕者。二十五日，车驾进发，从官从后，节次赴行在。是夜四更，得报金人犯广德，车驾复回。又杜充奏二十日大战江上，王Ｂ不策应，是致军败。二十六日，车驾还越。是夜，范宗尹除参知政事。二十八日，有旨巡幸四明。是日，雨大作，车驾出门，驻城外，某同台谏泊曹娥堰下。二十九日，御舟过曹娥堰，舟船拥，并留三日，不能前，遂出陆。
    十二月初一日，车驾在余姚路中。初四日，车驾至明州。初九日，参知至都堂问边报，凌晨闻卫士作闹，中军统制辛永宗以兵入卫，少顷即定。先是，遣监察御史林之平使闽、广，发船运。至是，米舟百只至岸，朝廷以为天赐此便。兼闻敌骑已犯建昌，且遣人传檄邵武，遂有乘桴之计。即下令每舟一只，载卫士六十人，人不得过两口。渠辈相谓曰：我有父母。或曰：我有二子，不知所以去留。诉于皇城司，内侍陈宥率众人同禀于朝。是日，宰执入奏事。至殿门，宥迎诸公言之，卫士立砌下，人既众，陈诉纷纷，稍出不逊，语间有斥骂者。殿帅李质挺身当立，止遏之，诸公趋入殿门，遂止。事出一时，非本谋为乱也。初十日，某蒙恩除御史中丞，日下供职。十二日，诛亲从四人为首者，余皆分隶诸军。明日，又诛数人。于是，除衡门外，卫士尽废。十四日，报杭州守贰而下皆遁，敌骑至城下，城中不知。十五日，雨大作。先是，某上言：车驾仓皇迁避，至明已近旬日未曾御殿，何以慰安中外乞依常礼见百官卫士，以解危疑之心。有旨十五日御殿，依例望拜二帝。至是，百官班未入，闻杭州之报，上擐甲坐小殿，排办出城。士大夫去者有风涛之患，留者有兵火之虞，相别殿门外，皆面无人色。是日，上登舟。十六日，御舟乘早潮发，至定海。十七日，有旨差某同汪藻留明州，商量军事。前一日得报，敌遣人使入明州界，不欲令至行在，遂遣宗尹复回四明应接之，因令宗尹尽护诸将，且应报诸路文字。宗尹请某同行，及欲汪掌制撰文字也。十八日，回舟至四明。奉使卢伸来自金军，云：七月同崔纵过河北，纵被留，伸随军前来。初渡江，杜充战不利，差人下札子议事，意欲投降者。既至建康，充领兵而遁，所遣使即破和州。所得归朝官程晖，非其国人也。与宗尹商量，既非专使，恐不必见，遂不复见之。伸所携国书，语极不逊。二十日，闻郭仲荀退遁嵊县。先是，车驾发越州，以仲荀充浙东宣抚副使，张俊充浙东制置使，俊既勾回，罢制使，复以李邺为之，仲荀遂退师。是日，李迨奏：仲荀所遣钱塘江把隘兵二千余人焚劫萧山而去。又信州报敌破抚州，掳知州王仲山归洪州，需金银来赎。乃以仲山之子为抚ヘ使，之栝取抚州之物。杜充所遣属官直徽猷阁陈起宗至云：金人昨在太平州界，夹沙渡对岸下寨，我为备甚严，敌时以一二小舟渡江，近岸既杀退之，或沉其舟。一日正昼，对江拽阵而去，五军旗帜一一可数。把隘兵相驾云：敌退矣。不知其绐也。是夜，用数十舟载马百余匹，横江直渡，支备不及，因致溃散。其余敌骑，皆浮而济，以江水极浅故也。充欲领众归行在，今既路阻，不能归矣。是晚，颐浩与宗尹书云：杜在真州甚的。又得信州报敌犯吉州境，知州杨渊而下弃城而去。二十二日，报敌骑于十八日巳时过钱塘江，在鱼浦至十九日，骑渡绝，不知其数。是日，得旨发回，晚复登舟。二十三日，至定海。大风鼓浪，舟反侧不定，凡三日方止。二十六日，出江口，泛海洋趋昌国。而去晚泊一山下，得富直柔报云：李邺报贼使人招降越州，恐直趋四明，已定二十七日之天台矣。二十七日早，至昌国，同宗尹入见舟中。是日食时，御舟发昌国。先是，告报每闻御舟笛响，即诸舟起碇而发，御舟以红丝缨为号，余各以一字，如参政即以参字、枢密即以枢字之类，书之黄旗之上，插之舟尾。二十八日，风不顺，舟人云：每岁尽，海上即数日南风，谓之送年风。
    ○建炎四年庚戌岁
    正月初一日，车驾在海道。初二日，御舟早发，过石佛洋。初三日，御舟入台州港口章安镇。初四日，同户部侍郎叶份、中书舍人李正民、{莫糸}礼、太常少卿陈戬，及谏议大夫富直柔，同对舟中，问圣体。是时，扈从泛海者，执政之外，止此六人而已。吏部侍郎郑望之、给事中汪藻，皆未到。初六日，台州报敌犯四明。初七日，张俊人至，云：十二月二十日敌至明州十五里桥，俊发兵拒之，战不利。正月初二日，遂至城下大开城门，遣精兵用长枪突出血战，杀近千人，得带环首领二级。是夜，贼焚寨而遁恐敌济师，乞退归行在，且以二级来献。初十日，闻俊已引军趋台州。是日，闻越守李邺投拜，又闻韩世忠奏乞留青龙镇，以待邀击。十三日，有旨以知明州刘宏道充浙东安抚使，张思正充招抚使，欲其缓急得以自如也。是日，闻周望劾奏秀州太守程俱擅离任所。先是，某上言：俱文士，恐不可当繁剧，遂易处州，既而有佑之者，其事遂寝。至敌犯余杭，朝廷乃令押米纲离州。望劾之云：朝廷私此一人，遂失亿兆之心。士论是之。十五日，张俊至，于是扈卫军稍振。先是，同宰执会食金鳌山寺，宗尹私谓某曰：近日诸将姚端等进见太数，锡赍极厚，国用窘甚，见上幸一言也。某归草奏，徐思之，恐亦有说。后乃闻上以明州卫士纷扰，尽废禁卫，独中军辛永宗有兵数千。而姚端即御营使颐浩之亲兵将，其众独盛，所以优其礼遇，以明受为戒也。十六日，报敌以十三日入四明。又见茶司备到仲山公文，称金人已于十二月二十间离洪州，杀城中老小七万余人，由袁之潭矣。十七日，报吉州太和县村民收得嘉国惠徽朱夫人。先是，刘珏、滕康有奏待罪，云：除太后、贤妃、周夫人、莫夫人外，其余舟船并未到。十九日，御舟发章安，夜泊松门。二十一日，御舟入温州港。二十二日，御舟泊管市。二十三日，御舟在管头，中书舍人李正民充隆太后问安使，兼两浙等路安抚，谕洪州御史台备申使臣尹希申。初，黄州关报金人侵犯，从卫三省移赴虔州。至吉州太和县，统制杨惟忠后军作乱，次日前军作乱，一行老小并内人被敌杀害者甚众，台吏蓝衍等十余人皆未到来。人云：兵乱时，太后、贤妃用村夫荷轿，更无一人扈卫者。及录到虔州三省关牒，探报抚州王仲山投拜，用天会年号下属邑，取金银、牛马等。二十五日，对，乞收海舟及谕韩世忠分兵应援，因论及洪州之扰。上曰：“太后仅以身免，乘舆、服御之物一皆弃尽，宫人遗失一百六十余人。”又曰：“已退黜滕康、刘珏，差李回、卢益替此二人矣。”奏事毕，将退，上乃曰：“今日方欲召卿相见，即今天下事有二：敌退后如何万一不退如何措置卿可条具奏来。”是日，闻金人明州杀戮甚酷，台州一空，守臣遁入罗汉洞。是日，御舟移泊乐湾，避管头、台州之路。二十六日，驾幸水陆寺。至是，侍从、省官稍集，班列差盛。
    二月，车驾在温州港。初一日，御舟移泊温州江心寺下，因赐名龙翔寺，有小轩东向，赐名浴日，皆御书题额。是日，押米纲使臣苏童至，云：“过越时，李邺已拜金人，以其家属先过钱塘矣。”初五日，对于江心寺。初六日，闻贼犯昌国，敌舟欲相袭，为张公裕以大舶冲散，复回明州矣。公裕，提领海舟者也。初九日，招怀忌行香罢，游天庆宫，登融成洞天福也。天庆，即道士林灵素受业之地。初十日，吕颐浩在假，以荧惑犯紫微垣，侵相位，奏乞解机务。十二日，宣押颐浩入奏事如故。是日，闻明州贼退。十七日，车驾幸温州城，驻跸州治，某迁入州中陈氏之居。二十一日，对，再荐吴表臣。初至温，对江心寺，即荐温人吴表臣、林季仲以补察官之阙。季仲奉其母避地山中，未至，表臣先对。至是，再言之。上极喜，曰：“自渡江，阅三吴士大夫多矣，未尝见此人物，如素宦于朝者，卿可谓知人矣。”是日，批出：除监察御史，日下供职。前此，知真州向子言：昨离真州，尽载本州金帛过江，遂为韩世忠兵所劫。且言杜充已降金人而去，麾下官员多有走回者。至是，上谓某曰：“自闻杜充之执，不食者累日，非朝廷美事也。”上又曰：“非晚颁赦回銮。”某因论数赦之弊。上曰：“以四方号令不通，不得不尔。”二十四日，同直柔对，弹杜充，且奏陈乞先罢相，后得投降的耗，当别议罪。是日，降德音，返都吴会赦文之前题印标目云：返都吴会之诏，议者皆谓太遽，以未知吴中消息也。
    三月，车驾在温州。初四日，有旨以初十日车驾进发，某力言其未可。初六日，有旨未行，展至月半。初九日，对，论诸所获生口内契丹并燕蓟及诸路签军皆不可杀。上曰：“正与吾意合。”十二日，浙西人皆至，云平江失守。一使臣即周望之部曲也，言敌骑二月二十四日至城下，周望、汤东野即日引众遁去。二十五日，金人突入，更无一人拒捍者，焚烧杀戮殆尽。初，苏人恃宣司以为安，贼至欲遁，而舟船悉为军兵掳去，故无一人得脱。又闻贼以十二月十六日破杭，始入城，杀人少项而止。子女玉帛取尽，乃以二月初七日下令洗城，自州门杀人而四隅发火，十四日始离。杭火十余日方罢。是日，又闻知秀州程俱为宣司所囚。初，杭州既破，贼使人移檄俱降，俱不能决，曰：小邦不敢专，辄即解赴宣司。又虑见袭，即遁出州外村落间。一职官权州，遣吏追俱复回，托以押米趋阙。寻为宣司勾捉而去，几为所斩，已而放出之，乃劾于朝也。十四日，降旨移跸越州。十八日，车驾诣天庆宫，朝拜九庙，执政、从官扈从自渡江至是始有此礼，驾回登舟。十九日，御舟发温州，著浅，行数里而止。二十日，御舟至管头。二十一日，御舟至海门。二十二日，海雾四合。少进，不行。二十三日，风顺，诸船直抵章安。舟行，前后不相见。是夜，御舟不至，执政船入港复回，而余官皆不知。但闻喝探人歌唱之声，谓御舟在前，然喝探人亦复不知御舟之未至也。翌日，率台谏仓皇回舟。至港口，迎见御舟之至，即二十四日也。云至松门著浅，舟侧几覆，泊章安三日。二十七日，御舟发章安。二十八日，御舟泊慈济院下。二十九日，御舟入明州港定海县。
    四月初一日，车驾在定海县。初二日，御舟至明州。晚，同直柔对舟中，以台谏在章安入奏，乞同对问圣体，至是指挥始下。殿中沈与求、司谏黎确寻舟不见。初四日，御舟至余姚，海舶不能进，遂易小舟，仍许侍从百司从便先发。自入定海，所过焚烧殆尽，死尸相枕藉。某至明，论奏宜有以优恤之。上览奏，侧然动念，故有免商税及租役之诏。仍支钱数万，以济贫民。留余姚一日，以诸司易舟也。十一日，车驾至越。是月，左仆射吕颐浩罢。后一月，某蒙恩除端明殿学士、签书枢密院事。是年十月初，以议辛企宗建节不合，眷意稍替，由是间言得入。初，降出企宗论功札子皆无实状，余谓诸公曰：“企宗正任承宣，不知何以酬之意在节旄乎。”范觉民叹曰：“此则不可当，优与军职耳。”
    ○绍兴二年壬子岁
    十月，除知平江，时吕颐浩再相，两辞不获，道改知建康、充江东安抚大使。
    十一月，过行阙，初对上，玉色怡然，顾劳甚至。余进曰：“建康，残破之余，又宣督、两司屯驻大军皆招收群寇，上下忧疑，在今最为艰难之地。臣之此行，或因庙堂进拟，则臣断不敢往，敢以死请。万一出于宸断，臣亦不复辞也。”上曰：“江东阙帅，朕晓夕思之，无以过卿者，实出朕意也。卿到官，有奏陈事，朕当自主之。”余顿首谢。
    ●卷二
    ○绍兴六年丙辰岁
    八月某日，下诏巡幸沿江。先是，诸路探报金与贼合谋，今秋复有南侵之意。且以调发大兵屯驻淮上，上欲前期预动，免缓急仓卒之患。议以秦桧、孟庾充留守，寻除桧万寿观使、充留守，庾提举醴泉观、同留守。以知临安府梁汝嘉充巡幸随军都转运使，百司并留临安。常程行遣听留司与决，所不可决者，中行在所。先差兵部尚书刘大中、翰林学士朱震、翰林侍读学士范冲、工部侍郎赵霈、中书舍人陈与义、董┍、权户部侍郎王俣、起居郎张焘、侍御史周秘、左司谏陈公辅、右司谏王缙、左司郎中耿自求、右司员外郎徐林、检详王迪、太常少卿林季仲、吏部员外郎黄次山、郑士彦、户部员外郎周聿、比部员外郎薛徽言、太常博士黄积厚扈从，祠部郎官熊彦诗、司勋郎官王良存、秘书省正字朱敦儒，以督府属官从行。而解潜以马军司兼权殿前司公事，刘权提举宿卫亲兵，同总护卫之职。行营中护右军统制巨帅古以所部充前军，赵密充中军，马军司兵马□□充后军。以侍御史周秘，御舟前弹压；监察御史赵涣，御舟后弹压。
    九月初一日，车驾发临安。是日，先诣上天竺烧香，为二圣祈福，执政、从官扈从，建国乘马行于辇后。回幸下天竺，进膳，宰执赐素食。驾至灵隐北山，云起雷震，微雨作，少顷即止。薄晚还城，登舟，泊城外北郭税亭下。迫暮，雷电大作。是日，驾过中竺，有卒执黄旗道左，即岳侯破贼虢州寄治卢氏县捷奏也。至上竺，黄旗进入，岳遣将王贵、郝政、董先引兵破之，获粮十五万斛。初二日，发北郭亭，晚泊临平镇。奏事舟中，方论奏岳飞之捷。上顾谓右揆浚曰：“岳捷固可喜，但淮上诸将各据要害，虽为必守之计，然兵家不虑胜，唯虑败耳，万一小有蹉跌，不知后段如何”复顾某曰：“卿等更熟虑。”某等奉命而退。是日，微雨终日，夜大风雨止。北风，舟行稍缓。初三日，发临平，晚过长安闸。德远、仲古见访，小饮。阅王存、吴进人马。存、进、沂中将部兵二千还临安，听留司使唤。进，勇于战，常对御骑射，上称善，曰：“一好汉。”进闻知，刺“好汉吴进”四字作褶心，每阅兵，即披之示众。夜泊崇德县，令赵涣之对舟中。上巡幸所过，必延见守令，省风俗、问民疾苦也。初四日，发崇德，晚泊皂林，风稍止。两浙漕臣张澄札子以御舟比旧稍高，所过桥梁多碍，时暂拆去，利害甚小。淮平江府水门，亦当少拆，驻跸城所系，恐不应轻毁。其札子进入，得旨水门外进辇入城，更不拆门。初五日，发皂林店，晚泊秀州。奏事河亭，因及岳飞两捷俘获之物。上曰：“兵家不无缘饰，此不足道。卿等因通书飞幕属，叩问子细，核实，非为有吝赏典，但欲知事宜形势、措画之方耳。”浚奏曰：“飞之措置甚大，今既至伊、洛间，如河阳、太行一带山寨必有通耗者，自梁青之来，常有往来之人，其意甚坚确。”青，怀、卫间人。尝聚众依太行，数出扰磁、相间，金人颇患之。今年春，并兵力攻。青以精骑数百突出渡河，由襄汉来归岳侯，两河人呼为“梁小哥”。某奏曰：“河东山寨如韦诠忠辈，今虽屈力就招，然未尝下山，队伍、器甲如旧，据险自保，耕种自如，唯不出兵耳。金人亦无如之何，但羁縻之而已。一旦王师渡河，此曹必为我用。”上曰：“斯民不忘祖宗恩德如此，吾料之非金人所能有。”某等同奏曰：“愿陛下进德修业，孜孜经管，此念常如今日。臣等愿竭驽钝，裨佐万一。”进呈周秘奏状，以解潜、刘各引无旗号舟船入禁围，且妄申朝廷去御舟五十里远。得旨，潜、名罚铜八斤。德远、仲古过舟中小饮，得洙辈书报。初四日，已发舟出门，将往德清也。初六日，发秀州，天色晴和，晚泊平望，进呈漕司按崇德令赵涣之罪状。先是，言者论其排办奉迎车驾，事多骚扰。下有司体访，虽不如言者之甚，亦不为无罪。得旨先降一官，令漕司取勘。上曰：“涣之昨日奏对，问以民间疾苦，曰：‘无’。问以户口登耗、租赋多寡，亦不能对。方今多事，民间岂无疾苦可言，而涣之乃云：朝廷仁政宽恤，民颇安业。此谄谀之言也。为令若此，将安用之！”夜得洙辈书。初七日，登平望。是日，岳飞捷奏至，遣偏将收复商州，且乞催已差知商州解隆速来之任。解隆，安邑人。敌犯河，解隆与其兄纠率乡民，屡与敌战。兄为敌获，大骂而死。隆收残众，转战入蜀，隶吴麾下。数立功，且遣人赴阙，陈奏商州要害之地，不可不力取，得商则可以经营关中。寻命知商州，俾与金守郭浩经营收复，今则岳飞先得之矣。浩，成之子。成，关西之名将也。顷岁，夏人犯平夏城，泾原帅章命成守之，被围半月余，攻之甚力，卒不能破。初，急报至，哲庙颇以为忧，而每奏平夏决保无虞，乞少宽圣虑。敌退，遂召还。哲宗问以城守方略，曰：“初无他术，但如郭成辈皆一路精选，俾守一城，知其可保也。”，浙人。起诸生，及作帅，颇有可称，种师道、师中皆出其幕府。又尝荐师道于哲宗，云：“师道拙讷，如不能言，及与之从容论议，动中机会，他日必为朝廷名将帅。”靖康初，师道入枢府，渊圣尝问曰：“在小官时，颇有见知者否”师道以荐章进入。渊圣叹知人，以其二孙茂、荩并为寺监丞。晚泊吴江县，张俊遣其属史愿、韩世忠遣其属张来禀议。愿言：俊营盱眙寨，工料甚大，今始及半，月役战士二万，俊时亲负士以率将士。且乞应副楼橹，并发江东西壮城兵以助役也。初八日，发吴江，午至平江府，换小舟入门，从梁汝嘉所请也。泊姑苏馆，进辇入行宫驻跸，以府治为行宫，以提刑司为三省、密院，以签判厅为左相府第，以提举茶司为右相府第，以检法厅为签书府第。晚得湖北提刑赵伯牛破需德通寨捷报。德通，德进之弟。德进据险，久为湖北之患，自杨么之败，其势稍弱，遂为部将所杀，以其众归德通，犹自保一寨，不肯就招，至是始破，知鼎州张Ｃ与伯牛同谋也。初九日，后殿奏事。上曰：“数日泊舟之后，卿等或不奏事，即与诸将理会军器，想不如法，但为美观，全不适用。可进甲叶数百副，当为指教穿联，并其旗号等，悉为整顿，别作一队。卿等试观，或可用，即以此行之诸军也。”及言韩世忠入觐，犒设、激赏之物宜依例备之，恐不久留。某进曰：“世忠来日恐到，当便入对，世忠必有所请，如钱粮、军马之类，陛下但论令与臣等商量。惟是措置防托，恐世忠向臣等不欲尽言，如陛下曲折询访，必自有说。臣窃谓世忠既城楚与、高邮，地利甚便，今张俊又屯干眙，控制天长、扬州一带，敌决不敢犯，则世忠一军包裹在内，最为安稳。但自濠以西并刘光世地分，光世孤军，万一重兵侵犯，韩、张两人能为出师牵制否不然，徒为自守之计，朝廷何赖。”上以为然。是日，诸处探报皆云：“刘麟自往河北乞兵回，比又遣官再往矣。初十日，诣天宁寺开启行香，得收复顺州捷奏。顺州，昔之伊阳县也，县有弓手翟兴，勇于捕寇，弟进尤为骁锐，邑人号为“小翟”，以获寇补官，后任熙河将。会熙帅刘法出兵总安城，深入敌境，为人所误，置寨不得地，敌自□山下逼，日且暮，举军溃乱，失法所在。诸将逃死不暇，而进独策马大呼，冲犯敌围，来往再三求法不获，时法已堕崖死矣，进由是知名。靖康初，金人犯伊、洛，进时为京西将，河南尹王襄远遁，进以洛兵保伊阳自固，洛之士民避难者，多依之。进死，兄兴代之，兄弟相继累岁，一方寇盗为之屏息，固护陵寝为有功焉。刘豫僭逆，数遣兵攻之，兴介处一隅，与朝廷隔绝，寡援粮乏，退保大和镇。兴死，其子琮代之，数遣人间道告于朝廷，求兵粮为助，而地远不能及也。琮势益弱，遂以余众归襄阳，依李横。由是伊阳、太和一带，险要尽弃之贼境矣。岳飞至襄阳，遣将王贵直捣卢氏，据之。乃分兵西取商州，东由栾川县、西碧潭、太和镇，以取伊阳也，伊阳去路才百余里。是日，韩世忠入门，晚赴内殿入见。十二日，进呈江西安抚大使李纲奏，以车驾时巡，乞扈从，降诏不允。奏事已，上曰：“世忠之来，当有锡赍。”上起离御座，引宰执就观所赐之物，凡十合，如绣珍珠蹙领绣战袍、马价珠头巾、钚玉腰条、回纹刀，皆奇物。并丝、樗蒲衣著数十匹，金酒器四百余两，名马、鞍鞯等。某等进曰：“陛下待遇诸将如此之厚，圣意岂徒然哉。”上曰：“禁中所有物，别无用处，止备激赏将士耳。”晚，世忠到堂谢赐物，微有酒色，云上以所赐金器酌之十余杯，不敢辞也。并其随行背嵬使臣等皆被酒，上各赐束带，并十两金杯一只，因赐之酒。而世忠之侄秉义郎彦仰面授阁门候，以其新自延远归也。世忠叙谢再三，徐曰：“世忠寒贱人也，合受冻饿，今乃蒙被厚恩如此。自顾此身，未知死所也。”十二日，后殿常朝。自上即位以来，止御后殿，更不行前殿之礼，以二圣未还，意有所避也。留身奏世忠之来，计当奏陈边事方略。上曰：“世忠无他语，但云欲与宰执议定，乞与宰执同对。卿与更子细诘问如何也”某曰：“世忠之意，不欲张俊筑城，便欲令向前，勾引金人近前，我得地利，合军一击，便见得失。今日得城，明日得县，无益也。窃恐劳役之久，别有事生耳。臣之愚见，若初议遣俊等渡江，径之淮北，或攻宿、或取徐，得则进，否则退归，出入不常，使贼罔测，是亦一策。不如止屯淮上。初云筑山寨，亦复不知修城工役如此之大，臣深恐城未及就，贼已有动息。欲守，则无地可归；欲战，则不保必胜。臣已尝与张浚等商量，若只筑一小堡，可屯万人，选精锐守之，劫寨腰、截断粮道等皆可为之。大军依旧坐据长江之险，贼既不能遽渡，则不无回顾之虑，如此似为稳当。”上以为然。乃曰：“浚意如何”某曰：“浚初有商量之意，徐徐议论，但以岳飞牵制于后，贼若抽兵稍回，山东空缺，则世忠必再为淮徐之举，贼且自救不暇，安能窥吾淮甸。使俊筑一坚城池，屯军淮上，临宿、亳，贼且疲于奔命，此恢复之端也。此策甚善，但臣之所虑，今冬防托数月之事，俟来春更筑一堡，不失为此计耳。自古用兵，变化不同，初无定论，然先议守而后论战，乃保万全也。”上然之。是晚，同右揆、西枢谒韩世忠之圃，即章子厚园池，昔苏子美之沧浪亭也。子厚在相位日，营葺所费不赀，罢相即迁责，未尝安享。洎放还，寄居严之乌龙山寺，子弟辈悉遣归乡，干置生事。死之日，无一人在侧，群妄方分争金帛，停尸数日无人顾藉，鼠食其一指，衢僧法空亲见之。坐间，右揆屡叩世忠进取方略，世忠终不尽言，但云：与相公屡言之。而其意不过欲令张俊先为一著，渠欲乘隙而动，即易为功也，但恐俊等揣知其意，不肯合谋。而金字递备坐探报檄岳飞明远斥堠，择利进退，以世忠言近探者自河北回，言龙虎军由李固渡过河，凡渡四昼夜，精兵三万余人，内分骑兵一万，之京西以应岳飞也。十三日，进呈已降指挥，依四年例燕犒诸军将佐。检正张宗元上殿，遣诣建康、太平，抚劳刘光世、张俊两军老小，仍将在寨人点检整顿、结成队伍。晚，得岳飞收复西京长水县捷报，仍云已收兵复回鄂州，以粮不继也。十四日，进呈右司谏王缙奏状，乞罢平江府营造，恐妨农时也，从之。批旨韩世忠非晚朝辞，可特赐御筵。差入内内侍省都知黄冕押伴，今平江府排办议。十七日，就韩后圃山堂。随行属官总制、提举官预坐，使臣等别坐。酒五行，西枢云：种夷叔靖康初被旨巡河，朝辞日赐宴，所居蔡氏之第，吏部侍郎王时雍押伴，属官预坐。右相云：诸处探报，淮阳军等处往往抽回人马，归京师以备岳兵，韩侯亦云。韩晚到堂，因话及京城被围之事。当时，南壁正金人所攻之处，而以卢襄、李擢当之，韩亦慨然叹息也。十五日，望拜二圣已，奏事。进呈信州奏，以车驾巡幸，进银万两。上曰：“此物，得之何处傥府库有余，自当献之朝廷；或取于民，则不可也。更当询问，果取于民，便当退还。”某等奏曰：“陛下恤民如此，朝廷约束甚严，方州必不敢尔。”韩世忠辞免赐御筵，有旨不允，降诏。十六日，批旨诸军押燕官，杨沂中、张俊军差淮南提点张成宪，韩世忠军差杨州守臣李易，刘光世军差江东漕臣向子。先是，降旨宴犒诸军，并依绍兴四年例。晚，中使赐除湿丸数十斤付密院，以备给赐士卒。先是，赵密、巨师古两军自杭护卫至此，多病重追之疾。一日，宰执奏知，上出禁中方，命御药院修合，且遣中使押御医亲至军营，人人看候，分给之服之，皆效，此其余者也。又以其方赐某云。十七日，进呈岳飞乞终制。某等先议定，奏禀以飞累有陈请，亦屡降指挥，而其请不已，欲上亲笔批回札子。上曰：“惟宰执有此礼，他人不可。卿等可作书，但云得旨封回可也。”退而右揆以书封去。是日，刘光世奏敌添兵戍陈蔡间，而刘豫亦于颖昌积谷甚富，恐有侵犯之意。密院刻择官申中和言：太白已过左执法，以阴晦不见。先是，占星者言：九月初三夜，太白由黄道微高入太微垣，犯右执法。
    ●卷三
    ○绍兴七年丁巳岁
    九月，自绍兴被召，是月十六日，入建康，对于便殿。叙志已，上曰：“卿，人望所归，岂应久外。”某辞以今日规模，与臣所见不同。上曰：“将来别作措置。”十七日，宣制：授左仆射。十八日，留身奏事，上问防秋大计，某曰：“淮西虽空缺，当以壮根本为先务。”又问去留如何某曰：“其来太遽，既已失之，其去不可复尔也，臣前日奏陈□悉之。今国威少挫，兵势亦弱，若遽自退缩，即益弱矣，却须勉自振励，为不可动摇之势，尚少坚士心，不至委靡。”上深以为然，且曰：“初闻淮西之报，未尝辄动，执政奏事，皆惶恐失措，反为安慰之。”某曰：“正须如此，见诸将尤须安靖，使之罔测。不然，益增其骄蹇之心，谓朝廷莫敢谁何矣。仍以控制之事专责之二将，曰光世之兵不为用，我之所赖唯汝二人。彼必感陛下倚任之重，且不敢以朝廷为弱也。前此，大臣曾以此启沃否”上曰：“彼皆仓皇，无地措足，何暇及此！”自入见，每留身奏事，上必盛怒言德远之过，余每随事开解。
    十月初，余因奏曰：“自淮西之变，军民不见朝廷有庙措置，欲降一手诏慰安之。”上曰：“朕思之久矣，当以罪已之意播告天下，以朕任用之非其人也，俟行遣张浚了降诏。”余曰：“浚已落职。”上曰：“浚误朕极多，理宜远窜。”余又曰：“浚母老，且有勤王大功，陛下安忍使之母子不相保。”上曰：“勤王，固已赏之为宰相矣。功自功，过自过，不相掩也。”初七日夜，内降周秘、石公揆、李谊弹章，后批：张浚谪授散官、安置岭表。中书旧例：凡御书批出文字，多在暮夜，不问早晚即时行出。至是，余封起，未即施行。明日，榻前解救，开陈再三，上意终不解，余乃曰：“浚所犯不过公罪。”上曰：“是何公罪误国如此，私罪有余。”又奏曰：“前日赵令礻今之言外颇传播，谓浚之出皆诸将之意，今又行遣如此之重，外间益疑矣。”上曰：“安有此理！若宰相出入出于诸将，即唐末五代衰乱之风，今幸未至于此。”余又曰：“虽非诸将之言，今谪浚如此，亦足少快诸将之意。”上曰：“此不恤也。”余又曰：“向来浚母未出蜀时，陛下特遣中使宣谕勿遣，今乃使之为万里之别，生死固未可知，岂不伤陛下孝治之意。”上意少解，乃曰：“与岭外善地可也。”余曰：“湖南永州等处，与岭外何异但且名目不谓之过岭也。”上曰：“可散官，安置永州。”余又曰：“若令分司，便是致仕。”上曰：“且更商量，来日再将上。”余又留身，再三恳奏，拜于榻前。上曰：“浚平日兄事卿，卿一旦去国，浚所以挤陷卿者无所不至，今浚得罪天下，卿乃极力营救，卿贤于浚远矣。然今日作坏得如此，使朕极难处置，卿亦难做。”余曰：“此则天下共知，虽为国家无穷之患，原其初不过措置失当而己，偶因措置失当，遂投岭峤之外，臣恐后来者以浚为戒，不复以身任责矣。”上意乃解。于是，分司之议始定。初九日，降旨张浚责授左朝请郎、秘书少监、分司南京，永州居住。二十五日，谢大礼加恩，不奏事，退答衢州诸书。先是，士大夫相知者责余作相逾月，未见有所施设。余答之云：“今日之事，有如至虚极弱久病之人，再有所伤，元气大损，自非缓缓温养之，必致颠覆。方此危迫之际，唯有安靖不生事，坐以镇之，若欲大作措置，焕然一新，此起死之术也，非老拙所能。且张德远非不欲有为，而其效如此，不量力之过亦足为戒矣。”一日，上曰：“令张俊尽以舟师分布控扼，然后引兵渡江。”余曰：“淮西寂然无事，不须劳攘，但外间议论，便谓朝廷弃却淮西。以兵家举措言之，一军溃散却补一军，分明是怕也。却当一向勿顾，不发一兵，看彼如何，未必敢动。”上以为然。是月，董┍徽猷待制知严州。先是，┍任中书舍人，余罢政之十余日，谏官陈公辅论二程之学恐惑乱天下，于是下诏，晓谕董权礼侍录黄下部吏部钱板。董曰：“少俟。”他无所云也。郎官黄次山白台谏，谓┍沮格诏令，侍御史周秘弹之，┍以殿撰出知衢州。其后，给事中胡世将举次山自代，朝廷遂进拟修注。上曰：“非告讦董┍者邪此风不可长，可与在外差遣。”当国意甚沮，由是善类稍安，次山遂除湖海提刑。┍至是始除次对。一日，奏禀来春去留之计，请陛下更留圣虑，将来回跸之后，中外便谓朝廷无复恢复之意。上曰：“张浚措置三年，穷竭民力，殚耗国用，何尝得尺寸之地而坏却许多事功，此等议论不足恤也。”余又曰：“昨日进呈刘麟以郦琼书送岳飞，琼书云：‘昨在合淝，已闻大齐政事修明，奉法向公，人民安业，今既到此目自见之。投身效命，合得其所。’贼为夸大之言，不无缘饰，然闻刑法极严整，人亦畏惮，官吏上下委无毫发之扰。”上曰：“也是，如此嗔他不得。”余乃曰：“陛下承二百年太平之后，州县玩习，相师成风；吏强官弱，民无赴诉。若非严加刑法，无由整肃。又念祖宗以来，纯以仁恕待天下，所以享国长久。欲绝复兴，虽朝廷法令时有更张，至于祖宗仁恕之心则列圣相承，未尝少变，此乃陛下之家法也，必不肯如彼所为，加酷于天下。为今日计，欲富国唯有屯田，欲息民唯有择郡守，县令众多，不能择，监司则力有所不能及，唯守臣得人，则民自受赐。”上深以为然。一日，泛论时事，因及《国史》，上曰：“前日观朱墨本，内用朱勾去者，也是大冗。”余奏曰：“朱勾者，最系美事，皆蔡卞辈不喜之语，亦以其不学，故不知去取耳。且如《吴奎传》载上神宗疏曰：臣愿陛下为尧舜主，不愿陛下为唐德宗猜忌之主。卞等签则云：所引狂悖，今删去。臣谓载之乃见神宗之圣，盖主圣然后臣直也。使唐魏徵、王圭辈传中不载当时献替之言，则后世亦安知太宗为纳谏之君”上深以为然。余又进曰：“使一部尽作谀词，此岂美事古谓之不讳之朝者，盖屡闻直声必甚盛故也。帝王一代之典，是非褒贬非子孙所敢为者，所以使后代人君常怀儆惧之心，不敢为非也。此孔子作《春秋》之意也。奸人常以《春秋》为鲁讳者，大恶讳，小恶必谨而书之，不隐也。所载吴奎之疏，皆谠言正论，人所难堪者，神宗能容之是乃盛德事，谓之大恶可乎何讳之有！”上曰：“卿所论甚正，非他人可及也。”余又进曰：“臣去国半年余，今者再见清光，窃观圣意稍异于前日。”上曰：“不得不然，寻常造膝之言，每以孝悌之说相摇撼，其实绍述之谋也。又同事者和之一词，朝夕浸淫，罔觉也。如程颐之学，每贬斥之，以为不可用。”余曰：“秦桧莫为陛下说些正论”上曰：“并无一言。自卿去国，在庭之臣不减其旧者，唯朱震一人而己。”余又曰：“臣观为此谋者，不过持中论以眩惑圣听，以谓不可太分别，当兼收并用，庶几得人之路广大无遗。臣窃以为不然，取人之路虽广，使君子小人并进，亦何为治！与其多得小人，不若少得君子之为愈也。大抵持中论者，便是沮遏善类之术。分别善恶，唯恐不严，稍似宽容，则乘间透漏，落其奸计，使君子不容措足矣。君子之于小人常存恕心，小人之于君子不少恕也。自古及今，君子常屏弃，小人常得志，以此故也。”上又以为然。进呈高世则乞不收使元帅府结局转两官恩例，得旨依奏，执政奏曰：“莫却别与此恩数否”上曰：“只问他宣仁族属比之诸后家所得恩数如何可取会也。”次日，降指挥，令吏部检会宣仁后族属未推恩数。申上意以宣仁之族，惟世则近族，宣仁升遐时，恩数甚薄，其家并无作使相者，欲以此宠世则。是日，余留身奏曰：“世则恩数已降指挥，令吏部检会，此乃他日题目，庶使人晓然知其本末，不骇听闻。然今年一年之间，三除使相，韦渊、士Ｄ、钱忱也。方今天下事殊未济，而戚里相继作使相，公议谓何臣欲将世则除命少待来春。”上曰：“卿所虑极是，非晚，今世则辞去，直待来夏，未晚也。”二十九日，进呈已，余因奏曰：“臣比自外郡被召，迫于威命不敢固辞，然区区之诚，已尝缕缕陈奏，今已冬深，虽别无警报，独不知来岁动静如何。要自今日议定去留，或可留，即但当措置防守；或以为不可留，即宜从今徐作动计。亦恐一两月间别有不则惊扰，庶免缓急仓卒之患。”上曰：“来春去留未议，但论来秋之计当如何”余曰：“若车驾留此，则来秋防守犹如今日。或兹暂回临安，即俟有警，进临平江或复幸此，亦可。惟此两途，别无他说。大计既定，其他琐细措置，当款曲商量进呈。”秦曰：“车驾稍移近里，似为安稳，须使淮上略有措置，及使诸将各思向前，无退避之意，则车驾庶几少安。”余曰：“臣在平江府时，每与张浚议此，亦屡奏闻，止令诸军各分一万精兵控制淮上，作一小堡为坚守之计，万一寇至，得则进攻，否则退守，或牵制，或尾袭，劫寨抄掠，昼夜扰之。而我之大军悉屯江上，彼虽甚锐，安敢遽前，此臣之鄙见也。近自绍兴蒙被收召，再尝以敷奏，恐士大夫谓臣创为此说，欲符合诸将之意，不知陛下尚能记此否”上曰：“卿固尝言之，奏章现在，当付中书，卿与执政一观可也。”余又曰：“若陛下果欲暂回临安，即复以建康为行宫，守臣兼留守，差内侍主管匙钥，留亲事官备洒扫，百司官府并付留司看管，以备时巡，一如两都故事，为往来之计。若金人举国来寇，即举行甲寅年捍御之策，此又臣之鄙见也。愿更询问参政张守而下，当各尽己见，仔细商量。”张曰：“不过如赵某所论，无可疑者，但愿不轻动尔。”余进曰：“臣昨来所论，正不欲轻动，奏札亦已具之矣。臣初至此时，人情极不安，议论汹汹，臣一切不顾，坚忍静坐以待之，今幸无事，却须议定来春大计也。诸人各有进说，正不敢专主不动之议。”余又进曰：“臣之所说自去岁迄今止是如此，更无枝蔓，亦无改易。”上曰：“朕固知之，莫暂回为便否”顾诸人曰：“卿等以为何如议论定否”诸人曰：“如此甚便。”上曰：“其余合措置事，卿节次理会。”余曰：“今所先者，诸军营寨便令计置，及于镇江多备舟楫，亦恐缓急放散百司要用也。”上曰：“此等事正宜办也。”议既定，余又曰：“来春之计既定，止是防秋，万一有警报，须是车驾前进一步，庶几鼓作将士，万一少退，则崩解不复支持，便以今日之退为失策矣。”上曰：“自当如此。”上曰：“两河故地，朕岂敢为意，但使朕父子团集，及得一朝陵寝，朕之志愿足矣。”某奏曰：“陛下如常存此念，上天眷，必有悔祸之意。”上曰：“朕之此念，寝食不忘也。”某又曰：“人君与臣庶不同，苟一念志诚，上天必须感格。”语及此，圣怀感动，恻然久之。某又与西枢，亦不任凄感也。
    十一月初四日，宣麻，右相转左光禄大夫，以进书也。进呈吕本中乞宫观，上曰“本中诗极佳，不减徐俯少时所作，俯晚年学李白，稍放肆矣。”胡纺报淮阳舟愈远，向上往徐州去。光世使臣下书言：合淝之役麟既退走，光世追之，道遇伏兵发，光世几为所得，赖诸将力战，王德之弟某人者死之。夜二鼓，收兵，光世负交椅者亦战死，伤折亦众，但未见其数。右相奏光世得四百舟，准备朝廷使用，又奏须俟张浚军回，乃往镇江措置。某留身奏曰：“数日来，外间传言日中有黑子，司天台曾奏否”上曰：“有之，前月二十九日见如一李子大，两头尖，今消欲尽矣，其占阴干阳。”某奏曰：“臣遍阅诸家占书，其说不一，或云臣蔽君之明，或云臣不掩君之恶，令不见百姓恶君。使有此变，其余占候不一，俱非吉兆。日者，人君之象，恐非寻常灾变。愿陛下更加明察，恐皆臣等之罪，无惜黜责，以答天戒。”上曰：“干卿何事”某奏曰：“恐惧修省，更乞陛下留意。”初五日，进呈右相奏拟韩世忠与金帅并其属将书。先是，秦相奏，言金属将乃主帅之婿，今闻统兵在山东，宜作书与金属将，俾达于主帅，责助贼豫为背天逆理之事，何以为臣子之戒，冀其休兵息民也。上曰：“贼兵既退，何用此为，且留，俟浚归议之。”某曰：“淮西既定，士气方盛之时，浚乃有息兵之意，生民之幸也。”上曰：“如此，则留下札子，当批付浚施行也。”某奏曰：“昨日，得浚书，云建康府入纳盐铁甚盛，用兵之效不可不勉也。”上曰：“沿路既安，商贾放心来往。”某曰：“亦缘久不变法。”上曰：“法既可信，自然悠久。”盖自渡江后来，盐法岁变，或至再变。自绍兴四年冬立为对带法，明年秋加以出剩，立为分数，许入纳，不对带。二法兼行，二年不变，入纳甚匀，比之常行，亦自增羡。二十一日，右相、西枢见访，会食早晚。余自淮西奏捷，即累求去，右相既归，日治行计。初议正初曲赦庐、寿、光、濠四州，才冬节闻假便作礼数，后商量止俟十二月初一日。以日期既近，俟颁赦己，然后为之，亦是防秋结局也，盖十一月初上既见许，故凡所入文字等，悉己草下。
    十二月初一日，本留身告上，偶右相以密赐，乞留身谢之，余展作初二日。是日，留身恳告求去，上语虽未允，意亦许矣。下展，更不批旨，归私第食后，入文字讫，乃登舟。少顷，押入都堂治事，复归舟中。来旦，再押同班及堂治事，初三日也。上曰：“朕于君臣之间，无毫发不足，细察之，卿与张浚终难同立朝也，朕当全尽进退礼数，烦卿一往绍兴也。”某恳求宫观，上不允。既退，押到堂，放散人从，依时上马，不得般出。初四日，同奏事，留身，面投子乞出，再押到堂，复归私第。晚，归舟中。初五日，宣押同奏事。至漏舍，再入文字，以脚疾有妨拜跪，遂免起居。再押到堂，复归舟中，右相、西枢见过。初六日，降诏不允。初七日，忌，例不锁。初八日，锁院。初九日，降制，朱子发行词。是日，宣麻。初十日，受告阁门。是晚，批出：赵某令朝辞，上殿，并正谢。十一日，正谢。十二日，朝辞，上殿。
