   咸同将相琐闻　清 佚名
    ◎陆建瀛失金陵
    洪军既踞武昌，遂乘势东下，步骑夹岸，旗蔽野，帆樯如云。诸王皆衣黄袍，侯以下衣红，绣龙织凤，间以云物及麟狮鸾鹤之属，冠亦如之。时据船楼上置酒会饮，悬灯张彩，夜半照耀如火龙。后舱则鸣金擂鼓，丝竹间作，如世俗之戏十番者。长江数千里，仅于老鼠峡、东梁山两遇官兵，未及交绥而退。总兵恩长陈胜元中炮落水死，而两江督陆建瀛，缩首金陵矣。建瀛之初出师也，中军以下属橐将弁整队伍，敬候大帅祭旗，而建瀛久不出，则与爱姬执手涕泣，不忍遽别也。
    按，陆氏之遁还金陵闭户不出也，或谓其婿、女为洪军所掳。洪氏致书于陆，言将假道入浙，决不相犯。如肯让路，即放还婿及女，否则加以极刑云。陆得书，不知所措。会前队战殁，遂狼狈而逃。俞仲华撰《荡寇志》，称宋江掠蔡京婿胁和，影射陆事也。
    ◎张炳垣
    张继庚，字炳垣，江宁诸生。洪军初破江宁，炳垣欲自尽，既而曰：“徒死无益。”遂降之。改名叶子法，处之机匠馆中。同郡吴畏堂，初客汉口，与汉阳令赵德辙故相识，至是吴亦陷洪军中，而赵擢授江宁府。炳垣因与畏堂谋，贿守门者通书赵公，约内应，赵为言于向荣，许之。炳垣先后上书三十六函，初议入朝阳门，洪军忽将守门者调赴他处，而别遣广西长发者守之。乃更约取道后湖，以单船伏人而进。洪军微闻之，周湖筑土城，防范甚密，于是计不果行。同谋有张沛泽者，广西人，见事不就，背之去。炳垣乃复与张鸦头约，鸦头故无赖子，感炳垣意气，私结侪辈百余人，愿以一死相报。计定，炳垣托故出城，亲谒向荣，极陈江宁可破状，约大兵夜集仪凤门，则城内开门纳之。荣付以免死牌五千纸，定议待期举行矣。沛泽故知其谋，见鸦头、炳垣数相语，曰：“予我千金，不尔，当发其事。”炳垣曰：“吾安所得千金者？”沛泽果泄其谋，洪军立逮炳垣，拷掠备至。同馆人曰：“内应首谋，实为张氏继庚者，叶子法非为叛首。”狱稍缓，而秀清改命胡元伟承审。元伟者，故庐州太守，陷江忠源于死，而以城降洪军者也，严刑酷法，至烧铁烙体，刺猪鬣乳中，炳垣愤恨不能忍，曰：“他人问，吾无可承，公乃大清堂堂四品官，吾亦公祖部民也，当以实供。内应事大非一二江宁人所能，皆由广西老贼首谋，且人多，吾不能记，请以簿至。”胡顾左右取官册，炳垣指一广西人曰：“此同谋者。”即逮其人杀之。又指一人曰：“此知情者。”又杀之。杀至三十余人，秀清曰：“已矣，堕其计矣，彼所指皆老兄弟也，非实情也，勿复问。”遂用车裂法，系炳垣手足及首，鞭五马而驰之。左手右足先断，首次之，余体又裂为二，观者皆掩泣。鸦头闻之曰：“嗟乎！吾既以死许张公，畏祸食言，非丈夫也。张公且以数言杀贼数十，而不一语及我。望我成其志耳，我必图之。”时洪军稽察严密，各城增设木栅数重。及期，鸦头率其党，杀守门者七人，而无计越栅。开城，官兵夜至不得入。明日洪军大索杀人者。久之无左验，事将寝矣。鸦头过所善沈兽医，饮酒酣，大言曰：“前日大难，七人者我所杀也。”兽医首其事，复杀鸦头。自是城中无敢谋内应者。后兽医以事出城，乡民戮之。沛泽卒亦见杀。天河生闻诸李芝生曰：“张先生上军门书，率由芝生代传。三十六函，存其念四，他日谋为刊之”云。
    按，张炳垣可谓真丈夫矣。今日衡以民族主义，则炳垣区区之诚，曾不值青年一哂。然平心论之，彼孑然一身，寄居虎口，乃悍然欲覆数十万之强敌，其胆略为何如？事既不成，惨受酷暴，卒不忍供出同党一人，其义侠又为何如？呜呼！可不谓真丈夫哉！
    ◎黄开榜陈国瑞合纪
    黄开榜，字殿臣，湖北人，素行无赖，不齿于乡里。流寓河南，沙沟营王都司奇其貌。王无嗣，以女妻之，随营差遣，得额外。未几王卒，宦囊数千金，尽为黄有，日纵淫博，同伍逐之，被黜除名。年余窘极，夜窜深谷寻死。月色皎洁，瞥见己妇姗姗其来，黄逼之，妇曰：“我鬼也，休来缠我。”黄再三强之，妇即摇头散发，现出缢鬼恶状。黄曰：“噫，子诚是鬼，我喜鬼趣，庸何伤哉？”鬼无奈何，长跪哀求曰：“贵人前程远大，幸勿自误。”黄闻言，猛省，遂释之。天晓，奔至山村，质衣买食。闻皖营募勇，遂往投军。阅三年，累积战功，得参将。临淮关克复时，其部长于俘虏中得一少年，充火兵。黄出巡营，见火兵状貌奇伟，问其姓名，少年对曰：“小人姓陈，湖北人，陷于贼中，今幸逢大人，重见天日，愿效犬马之劳，以供驱策。”黄大悦，收为义子，命名国瑞，字庆云，易姓黄，随黄屡立战功。黄统水师镇高邮，国瑞官升副将，晋总兵。吴棠为漕督，奏请帮办军务。未几，山东白莲教匪作乱，国瑞时奉僧王命进剿。兵出队，尽赐以酒，誓不克，毋生还。时贼烽大炽，寡不敌众，全军覆没，逃回者仅四十余人，尽斩之。明日雷雨大作，国瑞身先士卒，直逼贼濠。蹑梯将半，贼以挠钩钩住国瑞辫发，危甚。陡然霹雳一声，贼惊，钩落，国瑞一跃而上，众随以登，三昼夜扫荡长城七十墟，于是国瑞威震海内。僧王代为奏请归宗。苗霈霖叛，国瑞奉命出征。山东父老，牛酒竞饯，为立陈将军生祠于郯城之阳。陈军攻苗，一昼夜尽破数十墟，苗霈霖带数卒遁，被王万青执而戮之。苗匪平，清帝嘉之，赐以黄马褂头品顶戴，加黄开榜提督衔，为其为国得将也。赐王万青黄马褂，加提督衔。诏至，王已卒子军中，传闻为苗贼厉鬼捉去。黄镇守江西，陈奉命，召镇京城。戊辰二月初二日，余馆沪上也，是园湛华堂，与历城蔡宠九畅谈古今豪杰，多出于无赖之徒。蔡因细述黄陈两将出身，功绩如此。余同治二年避地通州石港场北庄，收一难民王焘为抄书佣。王曾伺候陈将军为营中书办，言陈督兵严，而好杀，罚罪不顾亲朋，不好妇女，喜与僧人交。尝言功成名立之余，退隐名山古寺，为方外游，终其天年，于愿足矣。其出兵，身先士卒，战无不克，攻无不利。惟燥急，与人论事不合，当面斥之，酒后使气，尝统亲兵百人，带刀直闯吴漕帅署，大门闭，拔刀劈门，吴漕帅调兵御之，陈兵溃散。漕帅奏参陈疯癫乱法，陈由此休职，奉命入都云。
    按，黄开榜一无赖子耳，不足论，若陈国瑞则真虎将也。苗捻之灭，厥功甚伟。然性犷暴已甚，既以掠夺洋枪故，与刘铭传哄，为刘所擒辱，犹不悛；后曾文正爱其勇，蓄为义子，诰诫数千言，欲其悔过而玉成之。而国瑞卒不受也，终被谴谪以死，惜哉！
    ◎周兆熊
    副将周兆熊，字辅臣，四川成都县人也。性惠爱，喜声诗，有古儒将风焉。洪军之踞镇江也，抚军吉尔杭阿屯于小九华山，总兵余万青屯于京岘山，两军东西相望，为犄角势。而公率所部守破冈子以当敌冲，盖城南也。咸丰六年四月二十八日，吉军溃，洪军犯公营，围数匝，公遣裨将出，诣金陵向节帅求援，与洪军相持五日，击杀过当。会水道断绝，军士求饮不得，渴死者相继。贼攻益急，公度援不可待，乃布火药帐下，具衣冠危坐，暗将火绳藏衣袖间，命壮士弹琵琶，调久不协。公笑曰：“尔方寸乱耶？”乃从容手自挥弦，洪军疑不敢进。久之，知公虚实，遂蜂拥而入，公发火自戕，一营皆烬，洪军众之先入者亦随而殪。时五月五日也，向节帅以闻，诏赠公武功将军。洪军既破公营，翌日趋京岘山，将合围矣。适总兵张公国梁率师至，战于山下，大败之，洪军抄东阳遁去，南路郡邑，竟获保全。公之遣裨将也，裨将谓公颜色不至被祸。公笑曰：“臣之死忠，臣之不幸而幸也，岂有颜色或异者？子有老母，子为我求救可乎？”裨将叹息，泣数行下，遂跃马突围而出。裨将姓苏名如松。丹徒罗志让为之纪略如此。
    是役也，李秀成方为地官副丞相，实主兵政。纠合成天豫、陈玉成、春官丞相涂镇兴、夏官副丞相陈仕章、夏官正丞相周胜坤、及镇江守将吴汝孝等，会兵七八万，图解金陵之围。节节进攻，军锋锐甚，逼吉尔杭阿入高资山中，殪之，江南大营，因而陷落。斯时洪军兵势浩大，可以想见。陈副将以区区千人，抗十倍方张之敌，慷慨捐躯，阖营同烬，可不谓烈哉！视吉尔杭阿身统大军七十营，一战而溃，仓皇自刎，其贤不肖为何如矣！
    ◎客将
    英国总兵杜乐德克，奉其国主之命，驻防宁波，以保卫彼之商旅。同治元年四月，宁城之复，杜与有力。及九月中，洪军大队攻扑宁郡，杜率洋兵五十人，入城助守，出奇制胜。嗣绿头勇滋事，复会同我官军靖其难。杜为人恂恂儒雅，和众而识大体，宁之官绅皆亲爱之。十二月，我军之洋将买忒勒，攻绍兴城，中炮死。李帅所遣之德克碑未来，在绍之洋枪队无统帅。史土良观察请杜往权代之，杜不可，曰：“我国法，驻防官不能出百里外。”观察强之，其国之领事翻译等官；亦相为怂恿，杜乃以打猎报其提督而率众行，盖打猎则可出百里矣。既至，与洪军战，大破之，俟德克碑至乃退。明年绍城克复，杜则因擅离汛地，为其提督劾罢。宁人大戚，公吁留之不可。观察与众绅士筹商，馈白金万以为赆。杜不受，固与之，则曰：“我国法，人臣不能受邻国赠贿也。”无已，则留二千金，以犒其军士曰：“是从我与中国捍患者，其八千金断断却之矣。”临别流涕，谓观察曰：“我与宁人相处，久承相爱。归后虽死，亦不忘宁人。更有一言相告，洋枪队勇丁，训练已成，不可以贼平而遂撤之。留之不特以自卫，亦可备意外警，须切记之。”遂扬帆去。余以其事启闻李帅，帅复书谓此等举动，中国士夫所难，不意得之岛客，可胜钦佩云云。至今宁波人士言及杜总兵者，未尝不怿然思也。买忒勒，法国人，受中国总兵官衔，临阵奋不顾身，遂殒于绍兴城下。颇读华书。吴春泉刺史，冬日尝往访之。会北风大作，买执吴手曰：“北风其凉，雨雪其。惠而好我，携手同行。”洋将也，而颇有中土儒将风流。
    按，洪秀全、李秀成以拒绝外人而灭，左李诸公以利用外人而集大勋，得失成败之故，亦可以思世变矣。虽然，幸而洪氏不信外人耳，倘亦凭借外兵，各倚一国以相犄，则中国之为埃及、印度。早在三十年前，外祸之亟，宁待今日哉！
    ◎女将
    洪秀全之自广西窜长沙也，其妹洪宣娇称元帅。当骑马率粤之大脚妇出队，服五彩衣，备极怪状，官军望之夺气。然第炫人耳目，其实不能冲锋决斗也。其时唐县李方伯孟群，有妹名素贞者，知书。工骑射，熟孙吴兵法，于天文占验之学。靡不穷究，父兄皆奇之。咸丰四五年，方伯以知府奉楚抚胡文忠公檄督师，招女至军中。女戎装往。代为画策决胜，屡建奇功，杀贼逾万。方伯常行军失利，被围十余重，他军皆不能救，女怒，马独出于枪林炮雨中，突围而入，手斩数十人，护方伯归，甲裳均赤。洪军万目注视，惊为天神。后胡中丞攻汉阳城，坚不能下，女与方伯谋夜袭之，孤军深入，中伏，救兵不至，遂血战而死，年二十余耳。报至，举军皆哭。后二载，方伯亦于安徽战没。女子从戎，百战捐躯，军兴二十年来所仅见者也。余有诗吊之曰：百骑甘宁袭贼营，红妆血战独捐生。汉阳若举褒忠祀，先拜英雄李素贞。按，女子能军，载籍多有，然未有及近世之盛者，殆东亚女权之先声欤。以予所闻，洪军中既有宣娇，复有萧三娘，著战功于镇江城外。官军中有素贞，复有李杰妹，立伟于滇南。李杰且以妹功得职。其他如河北女将，时见于近人所著裨乘中。伟哉巾帼！令须眉愧死矣。
    ◎讷尔经额临洛关之败
    讷尔经额之总制直隶也，酣嬉废事，吏治日坏。咸丰三年，以钦差大臣督兵驰救怀庆，适敌解围趋山西，讷督兵回防直隶。初有献计于讷者，言潞城、黎城之间，有一小径，循太行东山，可由河南之武安，径趋直隶之临洛关，近时商贾，皆由此往来，其路甚捷。然有险可扼，若遣兵五六百人守之，虽十万之众，不能过也。讷拘守太平时旧制，以为潞城、黎城，皆山西地，乃具咨文请山西巡抚派兵守之。咨未及达，而洪军已陷潞城、黎城，果由此路东出。是时，讷方督凯旋之军万余人次临洛关。先一日有冒讷旗帜，责州县供张者，盖洪军之先驱，已过而北矣，而讷尚未知也。次临洛之日，洪众至。官军仓皇失措，车驰卒奔，万余人溃散略尽。讷以数十人走入广平府城，尽失其关防、令箭、军资、军书等物，幕友吏仆皆星散。既已不能具奏，广平知府为之禀达省垣。是时，桂良以刑部尚书驻守保定，为之入奏，讷奉旨革职拿问。洪军势焰由此大张。盖讷为承平大吏数十年，养尊处优，素不知兵，行军既无侦探，又无营垒，加以拘牵文例，故及于败云。
    按，咸丰六七年以前，皆以满大臣掌兵柄，汉人不过为之副而已。当时满人之任督抚者，常逾十二三人，岂非种族猜忌之心犹未泯欤？不幸满臣出辄挫败，辜恩误国，比比皆然。而效命疆场，至死不变者，乃在可疑可畏之汉种。于是文庆始有用汉人之议，卒赖汉人以推倒太平天国。吁！满汉人才之效，大可见矣。
    ◎江忠源战死庐州
    新宁江忠烈公忠源，生平忠孝大节，出于天性，猿臂长身，目炯炯有神，顾盼磊然。与人交，披肝沥胆，终始不渝。尤爱才服善，闻人孝友节义事，务成就阐扬之。尝以公车至京师，曾文正公目送之曰：“此人必立名天下，然当以节烈死。”是时天下尚承平也。后江公知浙江秀水县事，卓著循声，丁忧归里。会广西洪杨等势焰日张，江公出参副都统乌兰泰公军事，甚相契洽。乌公既遇伏殉难，江公遂自募楚勇千余人，与洪军搏战，楚勇出境由此始。全州蓑衣渡之役，以寡击众，杀洪军数千，炮毙冯云山，威名大著。尝率所部援桂林，保长沙，守南昌，厥功甚伟。由县令未及二年，超擢安徽巡抚。是时江公方在武昌庀守县，奉诏云：“楚皖一体，当相其缓急为去留，不必以成命为拘。”江公以庐州事急，率所部千余人，力疾遄行，至六安州城，病益剧。复有旨令暂驻六安，俟兵饷齐集，相机前进。庐州知府胡元炜具禀告急，诡言庐州粮械极富，团勇多而得力。江公以为庐州重地，有可守之资，而弃之可惜也，乃分所部之半，留守六安，自率其半，驰赴庐州。问元炜以守具，则糗粮军火，一无所有。守城兵仅元炜腹心，徐淮所募勇，及公所募六安勇，各数百人，皆新集不足恃。庐州城大而圮，兵勇人数，不敷一门之守。江公悟为元炜所绐，且知庐州城万无可守。然既已至庐，不肯为弃城退守计，又怒元炜不能布置于平日，复诡词贻误于临时，每见必斥责之，元炜遂伏匿不敢出。江公巡城，见水西门枕高阜，环城一面皆山，度洪军必据山俯攻。因部分文武吏守城，而自守水西门。下令有能助守城者悉听，庐民赴之者万余人。部署稍定，越日洪军大至，环城急攻，驾云梯攀堞，官军屡击却之。洪军穴东城威武门为隧道，公募死士迎隧出。有洪军黄襦据隧口下窥，外委冯贵引刀劈削其面，洪军惊噪，官军自城上掷火弹击之，皆反奔。公守水西门，洪军据山引矢射及公幄，公久病益不支，众力请公宿城下。洪军复穴水西门，伏地雷轰城崩数丈，公跃而起，手大旗，缘堞上督众，连毙贼目，堵筑阙口。会援师数道，皆为洪军所败，城中势益孤。元炜部勇分守北城拱宸门，勇首徐淮，故县役也，素无赖，与洪军交通，夜开门引洪军，城上兵与洪军鏖战竟夕。天且明，雾蔌蔌如雨，江公左右拥公行，公手剑自刎，都司马良勋负公疾驰，公啮其耳，良勋负痛，因堕地。至水关桥，自投古塘死之。从公死者，曰布政使刘裕珍，知府陈源兖，同知邹汉勋、胡子雍，副将松安，都司马良勋、戴文澜，县丞艾延辉兴福，时咸丰三年十二月十七日也。胡元炜竟降于洪军。或云元炜之初仕也，告贷亲友，得数百金，将入都，捐从九杂职。方在渡口僦舟，忽有一人来共渡，与语甚洽，因结伴同行。入都后，僦屋共居焉。越月余，其人忽问元炜曰：“子来何事？”曰：“将捐官。”曰：“然则盍将履历示我？”元炜示之。数日后，忽问元炜曰：“吾已为子上兑捐知府矣，子携来之物，即可作归费，大丈夫生当斯世，何必龌龊为小官？朋友有无相通，我有余财，岂敢不为子良图也？”元炜且惊且喜，遂拜谢云，不敢忘德而已。出都，到省未久，即奉檄署理庐州府知府。元炜望尚浅，忽得权守雄郡，复出意外，盖亦其人为之经营，而元炜初不知也。及在围城中，一日忽有人持名帖入署，元炜视之大惊，即代捐知府之人也。出都后，已久不相闻矣。属元炜毋衣冠迎我，恐涉张皇，令外人知也。元炜迎入，拜述前德，其人谓元炜曰：“子毋然。吾将以十二月十七日下庐州，子能迎降，必受封王之赏，不然，则命在今日矣。且子受我德甚大，今庐州兵饷两绌，决不能守，与其执迷而自速厥死，孰若报德以取富贵乎？”元炜踌躇良久，既已无可奈何，乃决意从之。届期果由元炜所守之门入城，庐民闻元炜私通状，方城破时，相率入府署灭元炜之家。元炜降洪军，使担水执爨，旋授以职。后官军克安徽，执元炜戮之。噫捐例之开，仕途庞杂，其流弊一至于此，可不惧哉！当元炜饰词具禀时，不知其用意何在，或阴受其计以陷江公，固未可知。夫以江公之忠勋才略，若稍假之年，其所建树，当与曾文正公、胡文忠公相颉颃。不幸中道摧折，未竟厥施，此余所以详书其事而感唏随之也。
    按，楚军之功勋，江公引之也，湘人之士气，江公作之也，江公种其因，后人食其果。薛氏言稍假之年，其所建树当与胡曾相颉颃，谅矣。元炜之降，传者不一其说，然当时杨秀清遣其党人捐文武各职，分入南省官军，则见于汪坤所著《盾鼻随文录》中，用谍至此，真有鬼神不测之机，胡元炜殆即其一欤？
    ◎张国梁
    张忠武公国梁，谋勇兼优，战无不胜。保障苏浙郡县，垂七八年，吴越之人，至今户祝。其后以兵饷大权，为共事者所掣肘，功败垂成，卒以身殉。其奇勋伟节，彪炳史册，无待余之赘述。若其年少时逸事，有人所未尽知者。兹特采辑一二，以著英雄之气概焉。公初名嘉祥，广东高要县人。美秀而文，恂恂如儒者，然喜任侠，斤弛不羁。年十五，之粤西，从其叔父学贾，愿心弗喜也，日与轻侠恶少年游。其党有为土豪所困者，公往助之，杀人犯法，官捕之急，遂投某山盗薮。盗魁奇其貌，以女妻之，女嫌其疏贱，不可，盗魁欲拔为己副，其党又不可。山中例呼盗魁为老大，其支党皆为兄弟，称自二三四五以下，各以才能之大小，为次序之先后。乃呼嘉祥为老幺。幺者，第十也。然每出劫，必倍获，抗官军必告捷，群党皆惊服。一日山中粮匮，因往劫越南边境，名为借粮，越南人趋象阵来御，盗马皆奔。嘉祥使其党捕鼠数百，明日复战，掷鼠于地，纵横跳踉。象见之，皆慑伏不敢动，遂获全胜，大掠而归。顷之，盗魁病死，群党推嘉祥为盗魁。嘉祥有众万人，以兵法部勒之，与之约曰：“凡劫官商，毋得杀人，必留还十之一俾得为商之资本，官民之旅费。”既而官军讨之，山中仓猝无兵器，嘉祥使人揭一竹竿，以御兵器，战益久则愈削愈锐，以刺人无不死且伤者。又获大捷。然兵吏为所执者，皆礼而遣之，且具书自陈不得已为盗状，荷蒙赦宥，愿尽死力。及洪秀全起事于金田，遣党招之，嘉祥拒不往。曰：“吾之为盗，非得已也，岂从叛贼者哉？”向忠武公荣，提军广西，使绅士朱琦为书招之。嘉祥约官军压其巢，出御而伪败，乃悉括山中财物，散遗其党，使归为良，而自降于布政使劳重光军前，改名国梁。得旨赏千总衔，归向公差遣。由此战必为士卒先，威名闻天下。盖公年十八而作，每出己意，坐作进止，率与古兵法暗合云。
    世传张国梁初从洪氏，洪甚任之，使伪降官军为内应。向荣以反问计愚洪，洪觉，尽诛国梁妻子。国梁乃倾心归附，向荣待之极厚，认为父子，故深得其死力。闻端溪人士言，国梁母寿辰，以千金乞其乡人彭泰来作序。彭挥之门外，盖恶其反复云。
    ◎李合肥轶事
    合肥傅相肃毅伯李公，始以丁未翰林供职京师。其封翁愚荃先生，与曾文正公戊戌同年也。傅相未第时，常以年家子从文正习制举文，既得翰林，亦常往问业。咸丰二年，文正丁忧回籍。傅相与其封翁，从侍郎吕文节公贤基，奉旨回籍治团练，自是遂不甚通音问。厥后皖北糜烂，吕公殉舒城之难，而团练事遂无可为。傅相旋入皖抚福元修中丞济幕府，中丞盖傅相座主也。然中丞本不知兵，指注未尽合宜，傅相亦不甚得志。会洪军势益盛，傅相病官军之退避也，力请大举一战。是时郑军门魁士为总统，谓叛强如此，君既欲战，如能保其必胜，愿书军令状否？傅相毅然书之。官军与洪军战而大败，洪军漫山遍野而来，合肥诸乡寨皆被蹂躏，傅相所居寨亦不守。封翁先已捐馆，傅相与诸兄弟奉母避之镇江，而自出谒诸帅，图再举。既落落无所合，久之，闻曾文正公督师江西，遂间道往谒焉。谓文正笃念故旧，必将用之。居逆旅几一月，未见动静。此时在文正幕府者，为候补道程桓生尚斋，前翰林院庶吉士陈鼐作梅，今江宁布政使举人许振仙屏。陈鼐与傅相本系丁未同年，傅相使往探文正之意，不得要领。鼐因言于文正曰：“少荃愿侍老师，藉资历练。”文正曰：“少荃翰林也，志大才高，此间局面窄狭，恐艨艟巨舰，非潺潺浅濑所能容，何不回京供职？”鼐曰：“少荃多经磨折，大非往年意气可比，老师盍姑试之？”文正许诺，傅相入居幕中。文正每日黎明，必召幕僚会食，而江南北风气，与湖南不同，日食稍晏，傅相欲遂不往，以头痛辞。顷之差弁络绎而来，顷之巡捕又来，曰：“必待幕僚到齐乃食。”傅相披衣踉跄而往，文正终食无言。食毕，舍箸正色谓傅相曰：“少荃既入我幕，我有言相告。此处所尚，惟一诚字而已。”遂无他言而散，傅相为之悚然。盖文正素稔傅相才气不羁，故欲折之使就范也。傅相初掌书记，继司批稿奏稿。数月后，文正谓之曰：“少荃天资于公牍最相近。所拟奏咨函批，皆有大过人处，将来建树非凡。或竟青出于蓝，亦未可知。”傅相亦自谓从前历佐诸帅，茫无指归，至此如识南针，获益非浅。既而文正进驻祁门。傅相谓祁门地形如在釜底，殆兵家之所谓绝地，不如及早移军，庶几进退裕如，文正不从。傅相复力争之。文正曰：“诸君如胆怯，可各散去。”会皖南道李元度次青率相守徽州，违文正节度，出城与贼战而败，徽州失陷，始不知元度存亡。久乃出诣大营，又不留营听勘，径自归去。文正将具疏劾之。傅相以元度尝与文正同患难，乃率一幕人往争，果必奏劾。门生不敢拟稿，文正曰：“我自属稿。”傅相曰：“若此则门生亦将告辞，不能侍留矣。”文正曰：“听君之便。”傅相乃辞往江西。闲居一年，适官军克复安庆，文正移建军府焉。傅相驰书往贺，文正复书云：若在江西无事，可即前来，傅相乃束装赴安庆，文正复延入幕，礼貌有加于前，军国要务，皆与筹商。明年吴中绅士，雇轮船来迎援师。文正奏遣傅相募淮军赴沪上，而密疏荐其才大心细，劲气内敛，可胜江苏巡抚之任。抵沪未及一月，奉命署理江苏巡抚。练兵选将，克复苏、常、嘉兴等郡。遂实授巡抚，加太子少保，赏黄马褂双眼花翎，封一等肃毅伯，勋名几与文正相并。距出幕府时，仅逾两年耳。未几，绩望日隆，卒蒇文正未竟之绪，文正之志业，傅相实继之。同治十一年，文正薨于两江总督官廨，傅相邮寄挽联云：“师事近三十年，薪尽火传。筑室忝为门生长，威名震九万里。内安外攘，旷世难逢天下才。”盖纪实也。
    按，曾文正奏劾次青，即诸葛武侯挥涕斩马谡之意也。文忠至以去就争之，殊不可解。文忠之不逮文正，殆即在此等处欤？文正之评文忠曰：“才大心细，劲气内敛。”恰如其分。其长处在此，其短处已于言外见之。信乎文正知人之明，不可及也。
    ◎曾国荃克金陵
    宫保威毅伯曾公之围金陵也，猛攻二年，盛暑鏖兵，迄不能下。自朝阳门至钟阜门，开地道三十三处，篝火而入，地崖崩而窟塞，则纵横聚葬于其中。洪军或穿隧以迎，我薰以毒烟，灌以沸汤。则矫者幸脱，而悫者就歼。盖每穿一穴，为洪军所觉而将士须臾殒命者，率常数十百人。一日穴地已过城根，洪军未觉，会有以枪插地者，穴内军士见枪首入，则疑洪军已觉而刺之也，急以手引枪入地数尺，洪军始知官军在地下，复迎击之，官军或退或死。复开地道，或为山石所隔，或将近城根。李秀成登陴遥望，见其上草色，辄知下有地道。官军克天堡城，即所谓龙膊子者也，在太平门外，高踞钟山之顶，俯瞰城中。提督李臣典与曾公密商排巨炮三层于其上，昼夜对城轰击，无一息停。城堞皆颓，贼不能立足。曾公始下令军士，各持柴草一束，掷之城下，高与城齐，示将由此登城者。洪军并力严备，不暇他顾，又隔于柴草，不能望。官军于近城龙膊子山之下，觅得一隧。乃前数月所开，为洪军所觉而中废者。曾公知洪军不复防此道，派千人由此挖至城下，实火药三万斤于其中，封筑完固，填以大石。口门留一穴，以粗竹数丈为引线，贯入穴中。竹内用大布数匹，包火药实之。及期，各军严阵以待。火始入时，但闻地中隐隐若雷声，约一点钟之久，俄而寂然。众又以为不发矣，忽闻霹雳砰訇，如天崩地坼之声。城垣二十余丈，随烟直上。万众属目，咸见是城耸入云霄也。大石压下，击人于一二里外，死者数百人。诸军由缺口冲入，其上有黑云一阵随之。既而城中火起，共见火光中有若金星一个，腾入云端，继有白光一道冲上。盖皆宝气所化也。先是，咸丰三年，洪军之陷金陵也，募得一黔人善挖煤者，掘地道自仪凤门入。及官军围金陵，黔人复在军中。曾公使掘地道，自太平门入。噫！一省垣也，而得失系于一挖煤者之手，亦异矣。曾文正公既至金陵，修治缺口，石识其处。铭曰：“穷天下力，复此金汤，苦哉将士，来者勿忘。”
    吾闻诸口碑：湘军之破金陵也，外城既陷，内城洪党已潜突围出。以图再举，内城空无人马，然二日犹不敢进，唯于城外大肆淫杀，死者至十万余人。其后曾文正出奏，乃借口于贼党无一肯降者。呜呼！冤矣。
    ◎谢子澄保卫天津
    咸丰三年，洪军北犯畿辅。长芦盐运使杨霈，为御防计，捐廉制洋枪五百杆，招募壮丁，在署教演，号曰芦团。旋奉旨派前任浙江巡抚梁宝常等，协同天津地方官办理团练。阖县绅商立义民局二十八处，每局五六十名，按期训练。县人张锦文者，前为麟见亭河帅家丁，为司庖政，继以盐致富。倡捐团练经费，并上守御策于盐政文谦。盐政善之，发令箭一枝给锦文，俾筹布置。锦文自练壮丁三千名，号曰铺勇。当是时，天津镇协各兵，连年征调在外，城中惟有芦团、铺勇。而义民二十八局，散布一县，通计惟有数千人。天津地平衍无险可扼，悍贼七八万，由南而来，自春徂秋，寇气日逼，民心大震。八月朔夜，疾风甚雨，城西芥园河堤骤决。天津道张超督率官弁驰往堵筑，见有红灯隐隐前导，奔流随之。此堤高与城齐，地势东洼西仰，乃水不东趋，反灌西南。居民庐舍无恙，而城南弥望汪洋，倏成巨浸。静海沧洲来路及诸歧径，皆没于谷，仅存大道而已。决口前一日，堤上有二人徘徊往来。一人曰：“当在何处？”一人指曰：“此处即可。”众咸异之。次夜堤溃，即所指处也。九月二十六日，侦知贼已入沧洲境，锦文夜谒县令谢子澄曰：“寇逼矣，当奈何？”谢公曰：“无饷，无以办事，为之奈何？”锦文献票钱四千缗，为募勇费。且谓贼势鸱张，非遏其锐气不可。明日募力夫万余，掘长濠于小稍直口。复以席裹土如盐包然，叠成炮台，置炮盘六座于台上。即日工蒇，锦文入见县令。令告之曰：“昨夜狱犯喧哗，恐生变，奈何？”锦文曰：“莫若择其罪不至死者出之，激令杀贼赎罪。”从之。回民刘继德者，甫出狱，振臂一呼，回民奔集者千余人。遂率赴教场听令。适锦文豫引盐课银二万两至，尽数易钱，分写小票以给勇粮。官绅议谁可督队者，谢公奋然请行。衣短后衣，持枪上马，率练勇至城西小园驻焉。先是邑人贾庆堂献策，恐洪军于水浅处偷渡，村民有弋凫者，善用排枪，置小舟上，覆以席，推行水中，百发百中，佥呼之为雁户，宜招募设伏，以备不虞，官绅皆以为然。仓猝募五百人，是日使庆堂率往伏于稍直口之东南。二十八日，阖郡文武齐集教场。忽一老人来营曰：“洪军已在城西黄家坟造饭矣。”言讫，不知往，登台了望，果蜂拥而来。谢公率众迎剿，芦团抬枪乘势堵截。县民数万，持械相助。洪军中有秃子者，矫健绝伦，众呼为开山王。手执黄旗，左右指挥，奋迅剽疾。我军以火枪击之，击上则鼠伏，击下则猱腾，枪甫止则随烟而进。有大沽老卒睹曰：“是贼狡猾，非巧取不可。”乃以两枪上下交击之，立毙。洪军气夺，犹奋突而前，至设伏处呼渡。雁户佯应推舟前行，距贼数武，号锣一声，排枪轰发，洪军纷纷倒地。惊以为水雷，遂大溃。是役也，洪军因水阻迂道东走，仅迟至一日，而稍直口得以为备，且歧径皆淹没，可预料其所至，而以各力专备一路，斩洪军五百余级，而我兵勇无一伤者。由是小稍直口，改名得胜口，旌战功也。是时惜无大军夹击，不能一鼓歼贼，又以洪军众我寡，未敢远追。洪军遁至杨柳青，旋据静海之独流镇。十月十七，督师大臣胜保，始统大兵由深州至天津，旋赴独流镇来，并调谢公之大营办理粮饷，带练助剿。十一月二十三日，副都统佟鉴，击洪军获胜，杀数百人。因拽取濠板，被围，手执长矛杀数人而死。谢公驰往援救，身受七伤，赴水而死。胜保奏闻，得旨谢子澄著赠布政使衔，即照布政使阵亡例赐恤，并给骑都尉世职，入祀京师昭忠祠，准于四川原籍建立专祠。佟鉴、谢子澄并准于天津阵亡地方合立一祠，谢公旋予谥忠愍，而天津绅民先于西门外双庙街建立谢公祠。光绪六年，始合祀佟公，改号双忠祠。然津人尤虔事谢公，每遇诞辰，及死之日，皆有赛会。张锦文因频年捍寇有功，桑梓县人前后赠匾额数十方。大吏入告，赏给一品封典。子汝霖，由道员加二品顶戴。孙鸿寿，钦赐举人。锦文既卒，县人附祀之双忠祠内。窃思天津癸丑一役，官绅戮力，天人相应，用能击败洪军，保全郡城。当时合群策群力，以有此功。主其事者，殆不止谢公一人。况县令秩稍微，事权所属，在名位素高之官绅，厥后谢公独尸其名者，则以此慷慨激发，愿为前驱，成功指顾。旋以杀敌捐躯，合于能御大患以死勤事则祀之义。至今庙食一方，而锦文亦得附祀焉，所以报之者隆矣。夫闻鼓鼙之声，则思将帅。当洪军披猖，时事孔棘之秋，显皇帝侧席求贤，有能倡众杀敌者，往往不次超擢。谢公已升知府，将大用矣，忽而临阵死绥，此天津父老所以尤感唏不置也。杨霈以捐募芦团，天子谓为知兵，由长芦运使擢湖北巡抚，连擢湖广总督，统兵剿敌。后以遇敌退避，失陷列郡，贻误封疆，褫职逮问。尤可见偶值事会，侥幸居功者之不足恃也。
    按，洪氏骁将杜凤翔之至天津，拥精卒二万余人，战无不胜，功无不克，官兵闻其至，皆为之胆战心摇。斯时傥无谢氏，清之为清，未可知矣。
    ◎骆文忠
    骆文忠公（秉章）以咸丰初年巡抚湖南，适值洪军鸱张。曾文正公以在籍侍郎帮办团练，旋创筹饷募勇之议，益阳胡文忠公、新宁江忠烈公实左右之。风气既开，人才蔚起。于是塔忠武公（塔齐布）、罗忠节公（泽南）、李忠武公（续宾）、李勇毅公（续宜）、王壮武公鑫及前总督杨公（岳斌）、前侍郎彭公（玉麟）等先后卓著战功，名闻海内。其他以杀敌跻显秩者尤不可胜计。当是时，精卒遍于畎亩，良将布于闾阎，但患招之不能尽，不患其无可用也。骆公以休休有容之度，适莅是邦而逢其盛。每与诸公共事，颇能不掣其肘，不掩其长，以故勋望日隆。会今大学士恪靖侯左公以在籍举人就骆公前任张石卿中丞（亮基）之幕。张公既去，骆公复宾礼之。左公练习兵事，智略辐凑。骆公专任以军谋，集饷练兵，选用贤将，屡却悍敌，两败石达开数十万之众。复分兵援黔、援粤、援鄂、援江西，丰采几与曾胡二公相并，则左公帷幄之功也。骆公每公暇适幕府，左公与幕宾二三人，慷慨论事，证据古今，谈辩风生，骆公不置可否，静听而已。世传骆公一日闻辕门举炮，顾问何事，左右对曰：“左师爷发军报折也。”骆公颔之，徐曰：“盍取折稿来一阅？”此虽或告者之过，然其专任左公可知。惟时楚人皆戏称左公曰左都御史，盖以骆公官衔不过右副都御史，而左公权尚过之也。然骆公外朴内明，于贤不肖之尤著者，口虽不言而辨之甚精。既能推毂贤才，贤才亦乐为之用。至其清介自守，尤为一时封疆大吏所不及，此其建树之本也。余尝往游湖南，闻楚人皆曰：“骆公治吾楚十年，而吏民安堵，群寇远遁，此吾楚福星也。”厥后督师入蜀，蜀中值蓝朝鼎、李短搭搭等群寇蜂起，揭竿乌合之徒，所在屯聚，全省被蹂躏者四十余州县。骆公仅募楚勇万人以行，是时黄子春观察（醇熙）为统将，刘霞轩中丞（蓉）实以同知佐戎幕。旋超授四川藩司，赞画军事者二年。楚军入蜀，一战大捷。鼓行而西，驱殄群孽，连解定远、绵州之围，而黄观察遇伏战殁。骆公选裨将代领其众，会合蜀军分途追剿。蓝、李等巨酋十余人，以次擒戮，未一年而全蜀肃清。盖蓝、李各寇皆起于草窃，声势虽盛，并无远略，实不耐战。骆公以楚中节制之师，进与之角，鲜不克捷。既捷之后，群贼望风瓦解，自就夷灭，故其摧陷廓清之功为甚捷也。蜀民见骆公用兵如此之神速，以为诸葛复生，且出水火而衽席之，皆曰：“骆公活我。”石达开率其悍党窥犯蜀疆，自入绝地。诸土司扼守险隘，会合官兵擒灭之。天下闻之，谓石达开著名剧敌，不过稍亚于洪秀全，而骆公擒之易于反掌，莫不仰其盛名。蜀民亦谓骆公用兵果不可测，于是感之如父母，而望之如神明矣。蜀中地大物博，骆公既削平群丑，省中司道建议整理财赋，因而筹饷筹兵，南援滇黔，北援秦陇。当是时，曾文正公督两江，凡湖广、两粤、闽浙等省，大吏之黜陟及一切大政，朝廷必以咨之二公。东西相望，天下倚之为重。而骆公所陈大计，亦多能统筹全局，不愧老成典型。先时，蜀中童谣曰：“若要川民乐，除非马生角。”盖俗称骆字为马各骆，而南方，又各角同音也。然则骆公当立勋名于蜀，其数早已前定矣。骆公既薨，成都为之罢市。居民皆野哭巷祭，每家各悬白布于门前，或书挽联以志哀思。适文勤公崇实将军署总督，谓为不祥，遣使禁之。蜀民答曰：“将军脱有不讳，我辈决不敢若此。”闻者为之惨然，迄今蜀民敬慕骆公，与诸葛武侯相等。骆公专祠，蜀民亦呼之为丞相祠堂。虽三尺童子，入其祠无不以头抢地者。或谓骆公生平不以经济自命，其接人神气浑穆，人视之固粥粥无能。而所至功成，所居民爱，在楚在蜀，自有诸贤拥护，而效其长，岂其大智若愚耶？抑骆公之裳俎豆，早有定数，大功之成，不在才猷而在福命耶？余谓骆公之当享勋名，固由前定。然其德器浑厚，神明廉静，推诚以待贤俊，亮直以事朝廷，斯其载福之大端也。同时张石卿制军，其初名位与骆公相埒，而才调发越则十倍骆公。然有为不能有守，好用权术，多谋少断。又所居皆贫瘠之地，所与共事多庸妄人，其遭逢不如骆远甚，崎岖二十年，不能以功名终。盖其德不足以运其才，器不足以载其福，适若与骆公相反云。
    按，世之评骆公者多，谓其庸人庸福。薛氏此篇，屡有微词焉。而王壬秋《淮军志》讥弹之，尤不遗余力。然吾观其入川之后，摧灭蓝、李巨寇数十万，生擒绝世英物石达开，其用兵之才为何如？薨之日，成都罢市而哭，遗爱数十年而不衰，其吏治亦可想见。呜呼！庸人顾能若是乎？
    ◎陈国瑞骄暴取戾
    已革记名提督处州镇总兵陈国瑞，年十余岁，为粤贼所虏，既而降于官军。总兵黄开榜养为义子，隶大帅袁端敏公甲三部下。未及弱冠，积军功至都司。然悍不驯，动辄犯法。是时吴勤惠公棠，以漕运总兵驻节清江浦，索将于临淮大营，端敏乃以国瑞予之。始将七百人与捻寇追逐于淮扬徐海之郊，每战取胜，威名日隆。吴公既倚为长城，一切顺其所为，如奉骄子。渐增募其众至二三千人，复隶故科尔沁忠亲王麾下。扫荡练匪苗霈霖，及山东白莲池教匪，皆以国瑞为首功。积官至记名提督处州镇总兵帮办清淮军务，国瑞益自鸣得意，令军中称己曰大帅，自谓名位与吴公相并，有轻之之意矣。忠亲王战殁曹南，诸将皆以不能救护主帅获罪，国瑞独以战功素著，免予议处。时曾文正公督师北上，适刘省三军门铭传克复济宁之长沟，国瑞率军后至，见淮军将士，所携洋枪精利，心独艳之。国瑞向以黠悍自雄，诸将无敢与抗者。既恶淮军之先入长沟也，又思夺其利器，自率清兵五百人，突入长沟，见淮军勇丁即杀之，凡杀数十人。刘军闻变，亲督所部与战于塞中。淮军尽携火器，发无不中。国瑞亲兵多执长锚，狭巷中不能转掉，五百人皆歼焉。国瑞跃登民屋，刘军门使其众梯而执之。置之空楼三日，给以糜粥，使饥而不至于死。国瑞见军门泣曰：“此五百人皆数年来所纠合四方之精锐，一旦为君所歼，吾军从此衰矣。”军门乃怜而释之。于是刘陈二人皆禀诉于曾文正公，互相指讦。文正恶国瑞之犷也，欲摧其盛气，而磨励陶成之。凡批牍数千言，大旨奖其长而戒其短。历举其罪恶十余事，俾速自悛改，且明白禀覆。并劝其去钦差字样，勿与莫康两君同札，勿扰民，勿梗调，勿私斗，勿虚报勇额。国瑞具禀，词多巧饰，不肯任过。文正叹曰：“是真不可教也矣。”乃具疏弹劾，撤其帮办军务名目，革去提督，褫去黄马褂，仍留处州镇总兵，以示薄惩而观后效。国瑞悚息听命，驰往徐州，谒见文正，受约束维谨，旋复还驻清江。国瑞驭下严酷，手刃膳夫，不下百余人。将士无罪，被杀也不可数计。国瑞有养子曰陈振邦，亦积功至总兵。一日国瑞忽欲杀之，振邦求救于漕帅。吴公为之缓颊，国瑞不听。振邦乃走匿漕帅署中。国瑞再三索之不得，自率亲兵数百驰赴帅署，欲掩执振邦。时已二鼓，署中闻变，急闭大门。国瑞督兵攻之，守门者在内叱曰：“汝赖漕帅卵翼扶持，以有今日，乃敢反耶？”国瑞怒曰：“以子叛父，非反而何？吾捕反父之子，且讨匿反贼之人耳。”力攻久之，破大门而入，复攻二门，破之，署中人退守宅门，其坚过于大门。国瑞猛攻不克。然署中人情愈急，骂愈厉，国瑞益怒不可忍，自以头触门，痰涌气厥，颓然仆地。吴公乃命开门，使数人舁国瑞置一古庙中，派员看管。而檄别将代统其军，疏劾国瑞革职，永不叙用。越二年，捻酋张继愚驰突畿辅山东。是时醇邸方领神机营，密荐国瑞，欲倚以办贼，复召为头等侍卫，俾募数千人讨贼。国瑞之复出也，颇染鸦片烟瘾，兼有好色之称，锐气已大不如前，而性情骄暴如故。倚恃邸眷，凌侮诸将。遇钦差大臣恪靖伯左公营中所运饷银军械于途中，擅自截留。左公具疏劾之，请以都司降补，奉旨留中，而命国瑞归左公节制。国瑞上书左公，历数其短，如排击曾文正为背恩，裁抑鲍超、蒋益沣为攘功等语，指摘不遗余力。而密致其稿于醇邸，醇邸奏之朝廷，虑国瑞不复能为左公用，乃命改归安徽巡抚英公翰调遣，越日复改归山东巡抚丁公（宝桢）调遣。既而连次改隶大学士官公文将军都公兴阿部下，最后隶钦差大臣肃毅伯李公部下。国瑞军实无战功，而捻寇适全股荡平，国瑞亦获受上赏，开复记名提督，黄马褂花翎名号，并赏云骑尉世职。诸军既皆凯撒，国瑞往来南北。庚午天津焚毁教堂之案，洋人以其激怒洋民，致杀领事丰大业。檄索陈国瑞甚急，赖曾文正公严词驳斥，幸得无事。国瑞乃寓居扬州，与提督李世忠过从游宴。先是国瑞在清淮时，尝截留李世忠营中饷盐值银巨万，又杀世忠部将之攻下蔡墟者，取其军械，而诬其勾通苗霈霖，世忠皆不敢与校。及是就欲泄宿憾，而阳与为欢。国瑞不悟，日与狎饮，时时以戏言谑之。世忠积不能平，一日清晨率亲兵数十突入国瑞之舍，擒国瑞以出，声言解往金陵，听总督曾侯相处置。挟以登舟，扬帆南下，国瑞之兄子陈泽培率众追之。是时湖北运铜船数百号，停泊河干，其水手皆楚人，国瑞同乡也。泽培号于众曰：“孰能追夺吾叔者，赏以万金。”于是应募者数千人，追及世忠于瓜州之四里铺，围其大舟。世忠乘夜挟国瑞登舢板炮船，潜行出口，溯江西上。黎明，泽培登其大船，取世忠妾婢三人，以归扬州，扶以游街。官吏驰往弹压，送归世忠本宅。而船中尚有二女，于纷呶之际，怀金宝赴水以死。曾文正公既接世忠禀牍，严批责令先释国瑞，来辕听候讯办。世忠泊舟芦苇丛中，先自来谒文正。文正拒不见，遣武弁以一令箭偕世忠同至炮船，释放国瑞。始于船底掖出之，饥惫几无人形，时同治十年闰四月十八日也。李、陈二人同交营务处委员讯具供词，文正衡情刻断。世忠以擅执大员被劾褫职。国瑞累次滋事，又滥杀世忠部将，因事在赦前，劾以都司降补，均交地方官严行管束。泽培革去监生，时议允之。越数年，国瑞复以詹启纶杀人之案谳有唆耸主使等情，发往黑龙江充当苦差。伯相合肥李公尝与予论及陈国瑞经此番磨练，将来有事，似尚可用。余答云：“陈国瑞骄暴之性，终不能改，究难任用。且迩来困于烟色，其精锐已销竭矣。万一此番磨折稍久，意气渐平，将来再用，不过将一二千人，非任重之才也。”伯相颇韪其言。其后廷旨密询吉林将军，云陈国瑞是否尚堪起用，将军覆奏谓陈国瑞凶暴桀骜，不堪复用。论将材者，皆以为定评云。
    陈国瑞与李世忠齐名，悍亦相似。然以人格论，则世忠不及国瑞多矣。国瑞不失为粗豪之丈夫，世忠只成反复之小人耳。其寻仇互斗也，世皆直陈而曲李，亦足见公论之在人也。
    ◎包立身
    咸丰十一年十月，贼陷诸暨。有包立身者，县之包村人，倡义集团，远近附之。举家来投者，不下十余万人。贼屡以大队击之，辄败。诱之降，不从。同治元年三日侍王约湖州之梯王，由富阳进攻包村，环数十里为营。立身善以少击众，相持八个月，先后杀十余万人。是夏大旱水涸，汲道为贼所遏，村中人众，食不继。贼又绝其粮道，势甚危。然主客万余人，无一降者。七月朔，贼由隧道攻之，村陷。立身与妹美英，率清军数千人溃围出，至马面山。贼追及之，围数匝，立身中炮死。美英手刃数贼，知不免，自刎死。其兄立忠、立贤，皆死于阵。父建勋，母虞，二嫂曰任，曰王，妻虞，弟妇屠，妹彩福、彩官，侄和尚，女凤娥，侄女大姑、二姑，同日死之。凡包村死者，一万四千七十七人。同治三年，护理浙江巡抚布政使蒋公益沣以其事闻，诏从优议恤。按包立身之初起也，人或传其有异术，能布香灰为城。然朱久香前辈见之，其人恂恂如常人，初无他异。而能于贼势方炽之日，全省糜烂之余，且又无名位之可以号召。形势之可以固守，揭竿斩木，自成一军，与贼相持，久而不下。远近景附，遂成邑聚。既陷之后，同日赴义。呜呼！可谓豪杰之士矣。当日浙中团练，以芜湖赵忠节为最。今观包村之事，其难更有甚焉。中兴以来，有包立身之名，而莫详其事实。余偶于断烂朝报中，得蒋中丞奏疏，因书其大略如此。
    咸丰间，诸暨包村义民包立身团乡兵杀贼，相持几一年，力尽死之。余已载其事于前卷矣，乃诸暨人所传，则其事甚怪。立身本农家子，有膂力，且善走。年二十许时，往往兀立日间，若有所思，见者咸以为痴。咸丰十年六月，夜宿场圃。忽闻有呼其名者，视之一老翁也。翁问：“识我乎？”曰：“不识。”翁曰：“某年月日，汝甫七龄，为墙所压，不死，我救汝也。汝颇忆之乎？汝他日当为大将，我乃汝师也。某日黎明，待汝于绍兴昌安门外石桥上，汝毋爽约。”言已别去。行数武，忽不见。明日询之父母，则幼时墙压不死事固有之。届期，立身欲赴约，请于父母，不可。是夜展转不成寐，同榻者问之。曰：“欲至绍兴访友，苦无舟资耳。”其人探枕底钱予之。鸡初鸣，携钱出门去。至山阴刘龚溪，适有小舟。遂乘之，往至昌安门，天未明也。自包村至绍兴郡城地近百里，亦不知何以迅速如此也，而老翁已待于桥上，曰：“俟子久矣。”拉之行，至一山中，有庐，导之入，有二少年在焉。老翁出酒肴共食，酒色赤，肴则皆白，食毕。延入后堂，见西阶下有大刀。翁曰：“试举之。”力弗胜也，翁命一少年举刀舞，光闪闪如电绕室，寒风肃然。翁曰：“余初授彼刀，彼亦如汝忄匡怯。天下事苟不畏难，自能胜之，汝曷再试一举乎？”立身如其教，果如一钩金。翁乃教以刀法，又授以咒语，曰：“此先天一目斗咒也。”立身辞归，则父母已遣其兄往寻之。至刘龚溪问舟子，咸曰：“今晨无放棹者。”兄乃返，而立身已在家中矣。具道其事，共怪之。越日又失立身，次日而返。询之，谓翁引至诸暨南乡斗子岩，楼阁院宇，迥非人世。有数儒士读书堂上，数武士角力堂下，皆翁之徒也。翁以香与之曰：“焚此可降上界真仙”。又曰：“吾白鲎仙人也。明初助战有功，受封金井，上帝使我掌雾于此。”又使至岩巅望气，见诸暨一邑，四面皆黑气，惟东面稍淡，曰：“此杀气也，淡处当小减耳。汝归，宜劝世人勉为善事也。”自是邑人皆呼为包神仙。遂缘此起义兵，临阵白衣白冠而出，贼辄披靡。战前一夕，必焚纸钱，曰：犒阴兵也。又或贼子不出战，曰：“天香未发，非战时也”俄而曰：“可矣。”各乡兵亦如闻异香，勇气百倍，故战无不胜。贼中讹传包神仙能飞竹刀断敌人头云。余谓白鲎仙人石桥之约，几与黄石公相类。然死守孤村，卒无成就。仙人此举，无谓甚矣。
    方兰太守云：包立身实农家子，初无异人处。但形体甚长，高于常人者几二尺许。食粟而已，不识一字，其他更勿论也。”咸丰间，绍兴有赵氏者，富人也。生一子广颡方颐，耳垂肩，手过膝。术者谀之，谓有帝王相。赵翁因之蓄异志。见立身，奇其状曰：“此可藉以惑众也。”乃密招之来置诸后圃中，人无知者。乃日课以识字读书，并啖以大力丸，又使人教以诸兵器用法。如是者两年余，乃以夜半纵之出，使归。其家久失立身，一日忽得之，宗族邻里咸集问讯。立身曰：“吾遇仙人招入山中，授我兵书战法，异日当为大将也。”其言盖亦赵翁教之者。众咸不信，试授以书则能读，授以刀则能舞，与平时绝异。乃大诧曰：“仙矣，仙矣！”包神仙之名，从此而起。及后事败，赵翁父子亦同死包村中。
    ◎记曾左交恶
    曾文正公与左季高相国同乡，相友善，又属姻亲。洪军猖獗蔓延几遍天下，公与左相戮力讨之，声望赫然。合肥相国后起，战功卓著，名与之齐。中兴名臣，天下称为曾、左、李。盖不数唐之李、郭，宋之韩、范焉。比贼既荡平，二公之嫌隙乃大构。盖金陵攻克，公据诸将之言，谓洪福已死于乱军中，顷之残军窜入湖州，左公谍知福在内，会李相之师环攻之，而疏陈其事。公以福久死，疑浙师张皇其词，而怒，特疏诋之。左公具疏辩，洋洋数千言，辞气激昂，亦颇诋公。两宫皇上，知二公忠。实无他肠，特降谕旨两解之。未几，洪福遁入江西，为沈幼丹中丞所获，明正典刑，天下称快。而二公怨卒不解，遂彼此绝音问。余为左公所荐举，公前在安庆时，曾辟召余。同治丁卯，谒公于金陵，颇蒙青眼。自摄南汇县事，丁雨生中丞时为方伯，且牍荐余甚力。公批其牍尾曰：曾见其人，夙知其贤，惟系左某所保之人，故未能信云云。荆子范大守以告余，谓公推屋乌之爱也。辛未，公再督两江，张子青中丞欲调余上海，商之于公，公乃极口赞许。是冬来沪阅兵，称为著名好官，所以奖勖者甚至。闻余欲引退，特命涂朗轩方伯再四慰留。谓公忘前事矣。后见常州吕庭芷侍读，谈及二公嫌隙事。侍读云：上年谒公于吴门，与言左公致隙始末。谓我生平以诚自信，而彼乃罪我为欺，故此心不免耿耿。时侍读新自甘肃刘省三军门处归，公因问左公之一切布置曰：君第平心论之。侍读历言其处事之精详，律身之艰苦，体国之公忠。且曰：以某之愚，窃谓若左公之所为，今日朝端无两矣。公击案曰诚然。此时，西陲之任。倘左君一旦舍去，无论我不能为之继，即起胡文忠于九原，恐亦不能为之继也。君谓为朝端无两，我以为天下第一耳！因共叹公□而知善，居心之公正若此。余又谓：洪福未死，公特为诸将所欺，并非公之有欺，原可无须芥蒂也。公殁后，左公寄挽一联云：知人之明，谋国之忠，我愧不如元辅；攻金以砺，错玉□石。相期无负平生。读者以为生死交情，于是乎见。昔韩忠献与富文忠皆为一代贤臣，第以撤帘事。亦见不合，终身不相往来。洎韩公薨，富公竟不致吊。今观曾左二相公之相与，贤如古人远矣（《庸闲斋笔记》一则）。
    左文襄公自同治甲子与曾文正公绝交以后，彼此不通书问。迨丁卯年，文襄以陕甘总督入关剿贼，道出湖北，与威毅伯沅浦宫保相遇，为言所以绝交之故，其过在文正者七八，而亦自认其二三。文襄常与客言：“我既与曾公不协，今彼总督两江，恐其隐扼我饷源，败我功也。”然文正为西征筹饷，始终不遗余力，士马实赖以饱腾。又选部下兵最练将最健者，遗刘忠壮公（松山）一军西征。文襄之肃清陕甘及新疆，皆倚此军之力。是则文襄之功，文正实助成之，而文襄不肯认也。文襄每接见部下诸将，必骂文正。然诸将多旧隶文正者，退而愠曰：“大帅自不快于曾公，斯已矣。何必对我辈烦聒，且其理不直，其说不圆。聆其前后所述，不过如是，吾耳中已生茧矣”迨壬申二月，文正薨于位，文襄寄挽联云：“谋国之忠，知人之明，自愧不如元辅；同心若金，攻错若石，相期五负平生。”又致书唁︱刚袭侯，措辞颇为恳挚。余谓文襄自此气可平矣。庚辰辛巳间，文襄奉旨召枢廷。文武官僚于中途进谒者，皆云左相言语甚多，大旨不外自述西陲设施之绩及诋讥曾文正公而已，谈次不甚及他事。既入军机，文襄奏言直隶永定滹沱等河，水患日剧，请自出相度机宜，督率旧部旧营，挑浚修治。阅数月，文襄奏报河工蒇事，颇多铺张，并有数十年积弊一扫而空之语。于是清议之士，渐多失望，咸谓左相之疏，未免虚夸，远不逮李相节次治河之奏，周详核实。意者其西陲功绩皆不过如是乎？余谓议者推崇文襄，始固不免过当，因而责望亦太重。不知北河末流之弊，本非岁月所能奏功。且距京师咫尺，有效无效，众所共知。文襄出笔太易，乃其习惯使然，殆不始于此日也。顷之，文襄总督两江，官绅有赴金陵者，皆云文襄见宾客无他语，不过铺陈西陲功绩，及历诋曾文正公而已。苏绅潘季玉观察，以地方公事，特赴金陵，欲有所陈。归而告人曰：“吾初谒左相，甫寒喧数语，引及西陲之事，左相即自述西陲功绩，刺刺不能休，令人无可插话。旋骂曾文正公。语尚未畅，差弁侍者，见日已旰，即举茶杯，置左相手中，并唱送客二字，吾乃不得不出。翌日，左相具柬招饮，方谓可乘间言地方公事矣。乃甫入座，即骂曾文正公，迄终席，言尚如泉涌也。既撤席，吾又不得不出。越数日，禀辞，左相始则骂曾文正公，继则述西陲之事，终乃兼骂合肥李相及沈文肃公。然其意若谓本不如己远甚，初无待其力攻也。侍者复唱送客。吾于起立时，方欲陈地方事数语。左相复引及西陲之事，吾乃疾趋而出”云。潘君之言如此，可谓形容惟肖矣。又李相覆陈海防事宜一疏，即余代草，刊在《庸庵文编》者也。疏上时，适文襄在关外奉召将至。恭邸及高阳李协奏，以事关重大，静俟文襄至乃议之。文襄每展阅一页，每因海防之事，而递及西陲之事，自誉措施之妙不容口，几忘其为议此折者。甚至拍案大笑，声震旁室。明日复阅一页，则复如此。枢廷诸公，始尚勉强酬答，继皆支颐欲卧。然因此散值稍晏，诸公并厌苦之。凡议半月，而全疏尚未阅毕。恭邸恶其喧聒也，命章京收藏此折。文襄亦不复查问，遂置不议。
    《庸闲斋笔记》数卷，海宁陈子庄大令所著也。太令名其元，为金华教官二十年，以卓异荐为知县，历任江苏大缺，复调上海，数年告归。陈氏为浙江第一旧族，故大令于先朝掌故、家世渊源，述之较详，又颇能留心时务。阅历既深，凡所篡论，均惬人意，惟每于左文襄公事，颇觉推崇过当。又其间所论文襄与曾文正公龃龉一条，则更持议偏颇，褒贬失当，余固疑大令当尝受文襄私恩者也。后又阅之，果言文襄于去浙时，保荐浙士三人，丁丙、陈政钥与大令也。然文正实尝访得大令而荐之文襄者，何以大令又不知感，窃谓文正之宏奖素广，广则受之者不以为奇。文襄之荐剡素隘隘，则得之者益以自喜。即大令于涉笔之时，亦时存一沾沾之意曰：“我左公所荐也。”且文襄意气之矜忮，素著于时，彼亦以为偶一纪述，毋宁抑曾而扬左。抑曾则断无后患，抑左则或招尤悔，此又因畏之之心。转而为誉，亦人情所时有也。呜呼！世风之偷薄久矣。余尝怪世之议者，于曾左隙末之事，往往右左而左曾，此其故亦有两端。一则谓左公为曾公所荐，乃致中道乖违。疑曾公或有使之不堪者，而于其事之本末，则不一考焉。一则谓左公不感私恩，专尚公义。疑其卓卓能自树立，而群相推重焉。斯皆无识者流也。夫公义所在，不顾私恩可也。若既受其荐拔之恩，复挟争胜之意以求掩之，又得群无识者助之以取胜，而名实两全，则人何惮而不背恩哉？余恐后之在上位者，以文正为鉴而不敢荐贤也，此亦世道之忧也（《庸庵笔记》二则）。
    按，王姜斋曰：“翕然为人所推奖，乃大不幸事。以推崇之既过，而成乎不肯下之势，则力护其名，而邪淫生焉。如阳明抚赣以前，举动俊伟，岂人所易及？后为龙溪心、齐绪山、萝石辈推高，便尽失其吾故。故田州之役，一无足观矣。”呜呼！以此论阳明，似稍失当，若生理则诚无以易也。曾左晚年交恶事，君子为贤者讳，不欲多揭之。然其事实彰彰在人耳目，不可诬也。其孰曲孰直不必论，但以数十年艰难共事之人，胡为乎功成名就之后，而乃至此？文襄粗材不足责也，文正学道有年，晚岁当益进，今若此，于所谓休休有容者，宁无惭德耶？吾尝谓学文者，当学咸丰八年以前之文正。其时处忧危之地，坚苦刻厉，忍辱负重，纯然为完尚高粹之人格。八年以后日以下矣，得毋姜斋先生所谓护名之累耶？孟子曰：“富贵不能淫，贫贱不能移，威武不能屈，此之谓大丈夫。”文正于不淫一义，其所造殆有未至矣。颇闻文襄之骂文正也，专标一伪字。咸丰八年以后之文正，得毋有实不免于此一字者，使文襄得窥其隐耶？呜呼！学道之难也如此。使当时之事业而属于革命的也，则两公其必至于相杀而已。吾未见其与太平之杨韦相去几何也。两公皆以公义起，而以私怨终。夫以两公之贤而犹如是也，则后之有志经国者，其可以为鉴也。
    ◎文文端公相业
    清代二百余年，凡磊落宏伟，世之勋业，皆出满洲世族及蒙古汉军之隶旗籍者。汉臣虽不乏贤俊，不过以文学议论，黼黻隆平而已。清先帝措注之深意，盖谓疏戚相维，近远相驭之道当如此。而风气文弱，不娴骑射，将略非所长，又其次也。乾隆嘉庆间，防畛犹严，如岳襄勤公之服金川，二杨侯之平教匪，虽倚任专且久，而受上赏为元勋者，必以旗籍当之，斯制所由来旧矣。虽然，人才视时势为转移者也。限于一格，则时栋不出，用之无方，则赓续不穷。必有深识伟量者，默烛先几，乃能知穷变通久之道，而断然行之不疑。此其干旋气运之功，何可及耶？长白相国文端公文庆，以咸丰初年为大学士军机大臣。是时海内多故，粤寇纵横，经略大臣，如赛尚阿、纳尔经额两使相，皆以失律获咎。公尝言欲办天下大事，当重用汉人。彼皆从田间来，知民疾苦，熟谙情伪。岂若吾辈未出国门一步，瞢然于大计者乎？平时建白，常密请破除满汉藩篱，不拘资地以用人。曾文正公起乡兵击贼，为寿阳祁文端公所觚排。又累战失利，公独谓曾某负时望，能杀贼，终当建非常之功，时时左右之。胡文忠公以庚子江南科场失察，与公同镌秩。公尝与胡公语，奇其才略，由贵州道员一岁间擢巡抚湖北，所请无不从者，公实从中主之。当是时，袁端敏公甲三，督师淮上。骆文忠公秉章，巡抚湖南。公尝荐其才，请勿他调，以观厥成。其兼管户部也，相国朝邑阎公方为主事，明习部务，公常采用其议。虽他司所掌，亦询之以定稿。郑亲王端华，侍卫肃顺，渐进用事，然独严惮公。公累世贵显，气度浑融，能断大事，为八旗王公所敬信。端华、肃顺，虽颇被裁抑，弗敢怨也。及公将薨，遗疏谓各督抚如庆端、福济、崇恩、瑛等皆难胜任，不早罢之，恐误封疆事。其后数人皆如公所料，而庙谟亦颇循公成画。未及数年，曾、李、左诸公，联翩大用，遂以削平群寇。曾公克金陵报捷也，推使相官文恭公居首，而己次之，海内称其让德。伯相李公将平捻寇，将军都兴阿公甫受命督师，而寇适灭。都公谦不报捷，大功之成，由汉大臣专报，自兹役始。迨左文襄公平国寇，则竟不参以他帅，满汉已无町畦。功名之路大开，贤才奋而国势张，盖文文端公之力为多。夫宰相以荐贤为职，荐一世之贤，平一世之难，其功固不浅。若所荐不仅一世之贤，而移数百年积重之风气，非具不世出之深识伟量，其孰能之？余故表而书之，谓中兴之先论相业者，必以公为首焉。
    ◎记宰相有学无识
    （前略）相国某公者，累掌文柄。门下士私相标榜，推为儒宗，以学问淹雅负重望。一时考据辞章之士，与讲许氏学者，翕然称之。道光季年，以尚书入为军机大臣，与首相穆彰阿共事，无龃龉。咸丰初，遂为首相。粤贼之踞武昌、汉阳也，进陷岳州以逼长沙。曾文正公以丁忧侍郎起乡兵逐贼，出湖南境，进克武、汉、黄诸郡，肃清湖北。捷书方至，文宗显皇帝喜形于色，谓军机大臣曰：“不意曾国藩一书生，乃能建此奇功。”某公对曰：“曾国藩以侍郎在籍，犹匹夫耳。匹夫居闾里，一呼蹶起，从之者万余人，恐非国家福也。”文宗默然，变色者久之。由是曾公不获大行其志者七八年。侍郎吕文节公贤基，疏论天下事，颇忤政府。是时皖北，全境糜烂。某公请派吕公还籍，治团练，无兵饷以畀之。吕公自陈书生不知兵，陛辞日，痛哭而出。未几，遂殉舒城之难。刑部员外郎邵懿辰，以经学文章名于世，性戆直，好议天下大计。与某公学术不相中，又素与曾公善，时为军机章京，会粤贼北犯，某公请遣懿辰出防河。人谓懿辰：“黄河绵亘千里，纵有劲兵数万，且不易守，而况徒手无一兵者乎？此政府欲置君死地，否则以疏防罪君也。”已而粤贼果渡河躏畿辅，懿辰坐是镌秩去。寇气日棘，某公乞病，予告。同治初元，征用耆旧，复以大学士衔补礼部尚书，入值鸿德殿。适两江总督何桂清以玩寇弃城，逮入刑部狱。舆论皆谓死有馀罪，某公独上疏力救，为言路卞宝第等所纠。士大夫诵其弹章，交口称善，由是清望益减。盖好贤恶不肖，宰相职也。某公于贤者嫉之如仇，于不肖者爱之若命。观其好恶，可以卜其相业焉。又有相国某公者，以咸丰初年入政府，后遂为首相。力荐何桂清兼资文武，必能保障江南。迄苏、常告陷，犹不悟，力庇桂清，谋贳其罪。与端华、肃顺等共事，肃顺尤横恣，某公未常迕之。庚申之变，乞病予告，亦以同治初元征起。某公条议时事颇备，不自上疏，诣军机大臣请代陈之。其大旨谓楚军遍天下，曾国藩权太重，恐有尾大不掉之患。于所以撤楚军削曾公权者，三致意焉。是时曾公负朝野重望，天子方倚以平贼。军机大臣见而哂之，由是不获再用。但有旨暂权都察院事，以疾笃辞，遂卒（下略）。
    按，所谓某公某公二人者，前者为祁文端，后者为翁文端云。使其说得行，则曾文正之末路，亦将与李秀成等耳。乱亡之不恤，而娼嫉之为务。以视文文端，何其远哉？何其反哉？
    ◎记胡官交欢事
    伯相辽阳文恭公官文总督湖广时，宫保益阳胡文忠公巡抚湖北。文忠才气卓荦，以一行省之力，经纶天下事，文恭拱手以听，遂成大功，海内两贤之。然二公离合之始末，议者或未之知也。咸丰五六年间，粤贼陷踞武昌、汉阳，蔓及旁郡，蹂躏数千里。是时文恭由荆州将军改总督，凡上游荆、宜、襄、郧诸郡兵事、饷事，悉主之。文忠驻军金口，进规武昌，凡下游武、汉、黄、德诸郡兵事、饷事悉主之。二公值湖北全境糜烂之余，皆竭蹶经营，各顾分地。文忠尤崎岖险阻，与劲寇相持，独为其难。督、抚相隔远，往往以征兵调饷，互有违言。僚吏意向，显分彼此，抵牾益甚。文恭于巨细事，不甚究心，多假手幕友家丁，诸所措注，文忠尤不谓然。既克武昌，威望日益隆。文恭亦欲倚以为重，比由荆州移驻武昌，三往拜而文忠谢不见也。或为文恭说文忠曰：“公不欲削平巨寇耶？天下未有督、抚不和而能办大事者。且总督为人，易良坦中，从善如流。公若善与之交，必能左右之。是公不翅兼为总督也，合督抚之权以办贼，谁能御我？”文忠亟往见，文恭推诚相结纳，谢不敏焉。文恭有宠妾，拜胡太夫人为义母，两家往来益密。馈遗无虚日，二公之交亦益固。文忠于是察吏筹饷，选将练兵，孳孳不少倦。文恭画诺仰成而已，未尝有异议。每遇收城克敌，及保荐贤才，文忠辄阴主其政，而推文恭首尸其名。朝廷以文恭督湖广数年，内靖寇气，外援邻省，成功甚伟，累晋大学士授为钦差大臣，宠眷隆洽，文恭心感文忠之力，而文忠亦益得发舒。凡东南各省疆吏将帅之贤否进退，与大局一切布置，每有所见，必进密疏，或与文恭会衔入告。文忠所引嫌不能言者，亦竟劝文恭独言之。订谟所定，志行计从，人谓文忠有旋乾转坤之功，不仅泽在湖北也。既而文忠遘太夫人丧，得旨赏假百日。营葬后，即起视师。驻军皖鄂之交，省中大政，皆归文恭主持。文恭听已革总兵樊燮之诉，奏劾湖南巡抚幕宾、今侯相左公。左公为文忠同学友，文忠尝荐其才可大用者也。既被严劾，文忠愠不言，贻书曾文正公，密解其狱，且荐左公襄办江南军务。文恭有门丁，颇为奸利奔竞，无耻者多缘以求进。文忠所素欲参劾者，文恭或荐之得居要地。府中用财无节省，不足则提用军饷，耗费十余万金。文忠积不能平，独居深念，若重有忧者。当是的，今协揆朝邑阎公以户部员外郎总理粮台，兼运帷幄。往谒文忠，请问言事。文忠屏人，以督府事告之曰：“方今筹饷如此艰难，而彼用如泥沙。进贤退不肖，大臣之职也，而彼动辄乖谬。今若不举实纠参，恐误封疆事，为朝廷忧，吾子以为奚若？”阎公对曰：“公误矣。夫本朝二百年中，不轻以汉人专司兵柄。今者督抚及统兵大臣，满汉并用，而卓有声绩者，常在汉人。固由气运转移，亦圣明大公无私，划刮畦畛，不稍歧视之效也。然湖北居天下冲，为劲兵良将所萃，朝廷岂肯不以亲信大臣临之？夫督、抚相劾，无论未必能胜。就使能胜，能保后来者必胜前人耶？而公能复劾之耶？且使继之者，或励请操、勤庶务，而不明远略，未必不专己自是。彼官至督抚，亦欲自行其志，岂必尽能让人？若是则掣肘滋甚，讵若今用事者，胸无成见，依人而行，况以使相而握兵符，又隶旗籍，为朝廷所倚仗。每有大事，可借其言以得所请。今于军事饷事之大者，皆为公言是听。其失只在私费奢豪耳，然诚于天下事有济。即岁捐十万金以供给之，未为失计。至其位置一二私人，可容者容之，不可容，则以事劾去之。彼意气素平，必无迕也。此等共事人，正求之不可必得者，公乃欲去之何耶？”胡公击案大喜曰：“吾子真经济才也。微子言，吾几误矣。”由是益与文恭交欢无间言，文恭亦敬服之终身。迨文忠薨于位，未几而文恭劾巡抚严公澍森去之。威毅伯曾公巡抚湖北，又劾文恭去之。湖北从此多事，其闳整富强之绩，亦稍ㄨ矣。后人于是益以文忠之能用文恭为美谈云。
    按，世或传官文恭尝为宠妾开寿筵，藩司某公不肯往拜，而胡文忠独折节结之。官妾之母事胡太夫人，自此始。而官胡交欢，实全以是为枢纽云。此事在崇拜文忠者或讳言之，顾其不足以为文忠盛德之累，昭然明甚矣。傀儡满人，使为我效力，以赞大功之成，斯实中兴事业之源泉。而筹饷用兵诸方略，直其次耳。呜呼！民族势力之消息，岂不在人哉？
    ◎叙益阳胡文忠公御将
    咸丰之世，粤寇ㄈ扰，益阳胡文忠公治湖北七年，威名满天下。环东南万里被贼之区，其民喁喁相告，皆曰：“胡公援我。”以余所闻，凡公所以察吏、理财、养民、睦邻之具，罔不精绝一时。然公所以能指挥群英而为天下雄者，其御将之略，尤能超轶古今云。初公以道员募乡兵击贼，隶曾文正公部下。追贼至江西，文正密荐公才可大用。俾率师还援湖北，旋拜巡抚之命。公初起，角巨寇。军弱，连战不利，溃而复集者数矣。会罗忠节公泽南，以湖北上游地不可不争，请于曾公。引所部三千人由江西转战而前，连拔数城，簿武昌而垒、朝命听公节制。罗公故以名儒讲学，学者所称罗山先生者也。曾公初练乡兵，招之出。楚军规制，皆所手定，门弟子多崛起为名将。当是时，罗公以宁绍台道赴援湖北，公一见，执弟子礼甚恭。虽僚属语必称罗山先生，事无巨细，谘而后行。询其将军吏之勇怯材鄙而擢汰之，罗公亦稍稍分其众隶公。俾部勒其士卒，由是尽传楚军规制，变弱为强。自此始，罗公力攻武昌，被重创，三日薨。公哭之恸，以弟女妻罗公长子。举其裨将李忠武公续宾，代领其军，勇毅公续宜佐之。二李者，故罗公高第弟子，沈毅多大略，公以昆弟遇之，而渐增其饷，俾益募兵，遂克武昌，尽收湖北诸郡邑。悉锐攻九江，将沿江以瞰金陵。时李公父母皆笃老，方事之殷，以不能归省为憾。公为迎养其父母，晨昏定省，如事父母。日发书慰二李，二李皆感激，愿尽死力。忠武既克九江，鼓行而东，师锐甚。会援贼大至，战于庐江三河镇。公方奉太夫人讳，有旨百日后起视事，公具疏恳辞。忽闻忠武死绥，遂投袂起，以大事属勇毅公。俾鸠溃散，修守备，吊死疗伤，期年而后用之。且谓之曰：“迪庵自任灭贼，而赍志长瞑。吾誓为竟前功，以报死友于地下，当与弟勉之。”迪庵者，忠武公字也。勇毅于是日夜训厉其众，众益奋。南解宝庆之围，北奠淮西地，大败悍贼陈玉成之众于挂军岭。贼再窜湖北，再平之，勋望隆然，不数年超擢安徽巡抚。先是从曾公起兵者，罗公、李公，皆以陆师称强。其专领水师，则杨公岳斌、彭公玉麟，功名与罗、李相上下。罗、李既皆为公用，而水师诸将亦奉曾公命，先后援鄂，分布江汉间。当是时，兵将骈集，主客牾，往往违言。公倾心调和，泯其异同，具饷必丰，奖荐愈隆，务扬善表功以联诸客将，诸客将皆亲附公，与曾公等。曾公久驻江西，不管吏事，权轻饷绌，良将少，势益孤。公名位既与曾公并，且握兵饷权，所以事曾公弥谨，馈饣军源源不绝。湖北既靖，乃遣诸将还江西，受曾公节度，军势复大振。曾公素有知人鉴，所识拔多贤俊。公常从问士大夫贤否，闻曾公有一言之奖，辄百方罗致推谷，惟恐不尽力，或畀以军寄致大用。是时，公所擢任于俦人中者，又有忠勇公多隆阿，今一等子提督鲍公超。多公性颇忮，而老于兵事，饶智勇。鲍公后起，以骁果克敌，功尤多，二人不相下，公因激励而两用之。谓多公曰：“鲍超蠢悍，非兵家所贵。赖吾子庇阴，以有今日。超之功，皆子之功也，幸始终左右之。”谓鲍公曰：“多公言汝勇而无谋。汝能奋功名无蹉跌，则可以间执人口矣，勉之。”二郎河之战，贼来益众，超将退矣。公遣骑驰书告曰：“寇深矣，如林翼辈。生死无足重轻，君威名盖世，宜自重，盍少退。”超益力斗，遂大捷。公知多、鲍二人皆好胜，各予卒万人，当一面。二人争以战功相掩，勋伐皆为天下最。湖北当四战之冲，为贼必争地，备多力分。公乃整榷政，通蜀盐，改漕章，每月得饷金四十万两，养兵五六万人，驱除群寇。又谓守疆当战于境外，分兵援江西、援湖南、援安徽、援河南、浙江，未尝不以天下大局为竞竞。而天下之求将才者，亦不之他省而之湖北。一时以善战名者，若都兴阿、舒保、刘腾鸿、萧翰庆，皆公麾下之选也。公量能授事，体其隐衷而匡其不逮。或家在数千里外，辄馈资用，问遗其父母，珍裘良药，使岁月至。公尝言天下无不可造之才，惟泊于仕宦与绿营旧习者，皆屏勿进。其人忠朴有志节，虽无巨绩，揄奖必逾其量。或巽懦贪冒，不事事，败军政，罚亦不少贷。以是人咸感其遇而服其功，莫不乐为之用。昔李勇毅公尝告曾公曰：“胡公待人多血性，然亦不能无权术。”公答之曰：“胡公非无权术，而待吾子昆季则纯出至诚。”勇毅笑应曰：“然虽非至诚，吾犹将为尽力以灭此贼也。”是时将帅同心如此，故卒有成功云。
    按，圣贤而豪杰者，曾公也。豪杰而圣贤者，胡公也。李勇毅之评胡公至矣，然惟有血性者乃能用其权术。若无胡公之血性，而学其权术者，殆而已矣。
    ◎苗沛霖之反复
    同治元年夏四月，多公军克庐州。玉成以皖、鄂胁从数万人，奔苗沛霖于下蔡，欲与同拒官军。苗沛霖者，以诸生为团练长，劫其众以叛，大帅胜保招降之，犹持两端，意叵测。受官于朝，不肯冠带，使其下呼己为苗先生。攻巡抚翁同书于寿明，陷之。杀豪族之不附己者。有诏褫沛霖布政使衔川北兵备道，将进兵讨之。沛霖乃复求抚于胜保，亦阴通款玉成，玉成伪封为平北王。累书招玉成，谓凤、颖二府，形胜可踞，诸乡寨练丁皆习战守，足备征调。玉成信之。既去庐州，多公以劲骑蹂其后，胁从败散略尽，惟余亲兵三千人。沛霖出城迎玉成，执礼甚恭。见其亲兵皆百战精锐，欲夺有之。乃绐玉成驻众城外，仅以百余人入城。沛霖分兵防守诸门，多具酒食，阴令部卒引玉成从者入帐酣饮，而以盛馔飨玉成。伏兵齐起，遂麋之。送胜保军中，胜保欲降之，不屈。因述胜保败状以为诮，槛送京师，行至延津，有诏磔死。玉成既死，亲兵三千皆降于沛霖，为致死力，沛霖以是益横。明年科尔沁忠亲王追剿捻酋张洛行于颖北，沛霖引兵角其后。设伏守隘，而洛行就擒。自谓连立大功，当受上赏。顾以前罪削籍，三年未复，鞅鞅不平。进据寿州怀远，断临淮大营饷道，南畏楚军之威，欲北趋中原，号召群捻，而蒙城扼其冲。乃悉起练众攻围之，连营百余里，势张甚。将军富明阿总兵王万青詹启纶等，引军赴援，皆坚壁不敢战。俄而科尔沁亲王督大军南下，以总兵陈国瑞为先锋。王之诛张洛行也，剃积寇无遗种。淮甸之民，震其余威，闻王将至；则已心胆欲碎，窃窃私语，谓苗先生陷我于死也。陈国瑞以数千人先至，连日夜攻击，破沛霖营数垒。沛霖之党，皆夜惊曰：“王爷率大军数十万至矣。今其先锋军威如此，况王爷亲至。我辈其能免乎？”亲兵三千人相与某曰：“我辈故英王旧部也，苗先生肆其诈慝，诱杀我英王。复以威劫我，使为之用。是苗先生乃吾仇也，我辈何苦为之尽力。”一夕，沛霖登营墙有所指挥，亲兵二人掖以赴之外，挺矛舂之，殒。报詹启纶，启纶不信，拒之。迟明，报王万青，万青往验之，信，刭其首，迎献于王。淮南北练党闻沛霖死，数百里间皆启城寨降。王嘉王万青之功，奏赏黄马褂。万青二亲兵之分其功也，殪之以灭口。还至高邮，暴病以卒。人谓二亲兵为祟也。
 
