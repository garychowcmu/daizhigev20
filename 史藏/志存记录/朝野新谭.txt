
●凡例 
●甲编
◎袁大总统历史
◎记王照述吴禄贞烈士死事状
◎林修明烈士小史        ◎辛亥湖北革党运动史
◎何海鸣笔记            ◎武昌起义三烈士供词
◎黄兴弟子罗良鉴        ◎无名之英雄
◎中华民国旗之历史      ◎同盟会之历史
◎汉人供给满奴之细帐    ◎福建之奇童
◎孙逸仙之旧话          ◎前事重提
◎冯和尚                ◎中国之文学革命说
◎决死队之家书          ◎红十字会之缘起
◎陆征祥小史            ◎张怀芝轶事
◎王二疯子传            ◎张勋季父
◎闽中蒋黄二子事略      ◎林君淮琛事略
◎章太炎先生《秋瑾集》序
◎秋瑾遗诗拾遗《红毛刀歌》
◎革命女士秋瑾遗文

●乙编
◎汪兆铭小史            ◎汪精卫之婚事
◎汪兆铭暗杀史          ◎汪兆铭之诗词
◎李烈士昆季传          ◎高丕儒传
◎吴廷萃传
◎过古革命家吕留良墓记事
◎读吕留良墓记          ◎熊烈士承基供词
◎黄际隆传              ◎杨卓林传
◎广州流血事略          ◎王天纵小史
◎毛奎英女士之家书      ◎雅兵
◎童子从军              ◎伤兵目睹谈
◎将军泪                ◎从军女子谈
◎剪发及辫考
◎辛亥李直绳君反正广州记
◎明遗臣后裔出现        ◎奇验
◎德律风世界            ◎周凤林与张勋
◎伍廷芳轶事            ◎裕朗西女儿之革命谈
◎章太炎轶事

●丙编
◎辛亥武汉赤十字会日记  ◎禹之谟墓碑
◎禹之谟狱中书          ◎陈国权君小传
◎华侨旅居加拿大之苦况  ◎光复汤邑小史
◎八指头陀示寂记
◎关瑞麟西妇致某女士书
◎张榕传其一            ◎章太炎稽勋意见书
◎第一国庆词            ◎张榕暗杀别记
◎道君皇帝之古剑出现    ◎黄婉芳
◎一幅流民图            ◎关东革命始末记
◎京津游记              ◎革命年表
◎陆钟琦之溺壶          ◎盛宣怀之腿
◎傅女士脱网记          ◎金陵半月记

●丁编
◎名士遭劫记            ◎周烈士实丹传
◎阮烈士梦桃传          ◎尹锐志女士小传
◎尹维俊女士小传        ◎陈杨两志土投海史
◎杨笃生之卓识          ◎谢奉琦之惨死
◎浏阳唐佛尘传（译日本人田野橘次原稿）
◎浏阳谭壮飞传（译日本人田野橘次原稿）
◎戊戌六君子遗事        ◎谭浏阳遗闻
◎唐佛尘遗闻            ◎林旭遗闻
◎杨叔峤遗闻            ◎刘光第遗闻
◎康广仁遗闻            ◎万福华
◎周应时                ◎秋瑾
◎杜课园                ◎夏书林小传
◎刘道一遗诗一首        ◎孙锡皋行述
◎奠精忠柏记            ◎岳忠武王精忠柏歌
◎伯葭观观移精柏柏断块于湖上岳忠武庙
◎又（徐定超）          ◎又
◎词苑撷华              ◎市隐名流
◎黄花岗七十二人墓碣（录辛亥虑庐）
◎国庆日游苏记（天牧）  ◎鬼诉
◎顾宪成君发明中国新字记
◎吴淞光复军纪略

●戊编
◎赵声传                ◎赵声轶事一
◎赵声轶事二            ◎赵声与林文
◎赵声轶事三            ◎戊戌变政时之赵声
△赵声遗著一（读孟子豪杰之士说）
△赵声遗著二（孔子为宇宙一大思想家）
△赵声遗著三（宰割中国论）
◎章太炎先生逐满歌
△纪艳一（《泥絮鸳鸯记》）
△纪艳二（《扬州春梦录》）
△纪艳三（《金阊秋声记》）
△纪艳四（吾某）
△纪艳五（不屈权势之王克琴）
△纪艳六（京华新史）
△纪艳七（宋教仁之日妇）
△纪艳八（尹昌衡之蛮女）
△纪艳九（熊总理冯上将之内助得人）
△纪艳十（《中外胪欢记》）
△纪艳十一（隔江犹唱后庭花）
△纪艳十二（外交部大跳舞会）
△纪艳十三（交通部跳舞会）
△纪艳十四（法使馆古装跳舞会）
△纪艳十五（两总统结为两亲家之佳话）
△纪艳十六（文明结婚之历史谭）
△纪艳十七（北京女子敦谊会开会盛况）
△纪艳十八（厅长纳妾风潮）

●己编
◎蜕庵遗事之一          ◎李烈士祖奎事略
◎璜泾志士王振羽小传    ◎哭王振羽（竞优）
◎飞行家冯如事略        ◎孝女何爱文传
◎纪陈逸川入狱          ◎义丐武训第二
◎钱恂与陆征祥          ◎新游侠传
◎美人烈士付斜阳        ◎治贼奇闻
◎地震志异二            ◎《庸言报》颂
◎可作民国总统之模范    ◎华侨一角伤心史一
◎华侨一角伤心史二      ◎熊内阁之词稿
◎白狼小史              ◎两坛游纪
◎钟固民之西藏谈        ◎熊烈士成基小传
◎论躁竞
◎纪趣一（大炮护花更正书）
◎纪趣二（昭阳黄芽菜）
◎纪趣三（欲离婚须看生理学）
◎纪趣四（民国财政之滑稽谈）
◎纪趣五（清宫琐闻）
◎纪趣六（应运皇帝升遐之笑史）
◎纪趣七（叶封翁庆寿盛况）
◎纪趣八（黎副总统之妙譬）
◎纪趣九（省长赋诗答僚属）
◎纪趣十（官署壁上打油诗）
◎纪趣十一（北京新竹枝词）
◎纪趣十二（藏番营中之咨文）
◎刘元栋传
◎陈家鼎革命大事记（林颂亭遗稿）
◎为民恳让赔款书

 

　
 
●凡例

　
 
　　一、是编悉为吾中华民国开幕前后之奇闻轶事，开信史之先河，垂纪念于后世。
　　二、是编或采录旧闻，或掇拾新事，间或辑诸名人笔记，皆标明作者姓名以避剽窃之嫌。
　　三、是编以编辑先后为次序，事迹倒置在所不免。
　　四、是编命名《朝野新谭》，故上自建设伟人之历史，下逮闾阎亩畎之琐话以及光复前野外战纪，凡可惊可愕、可泣可歌足资谭助者，无不兼收并蓄以餍阅者之眼界。
　　五、阐幽扬微为本书之宗旨，明讥隐刺非编者所乐闻，是否有当高明鉴之。
　　泣群识 

　
 
◎袁大总统历史

　
 
　　今大总统项城袁公为前清河道总督，袁公甲三之侄孙，前侍郎保恒之侄。父保中，江南道员。初以世家子应童试于陈州，其时吴巡抚重熹方守陈州，考列前十名。比院试，督学为善化瞿军机鸿玑，摈之。袁公引为大恨。叔父保恒方为天津海关道，往投之，执世家子礼谒李文忠。文忠赏之，畀以事。保恒谒文忠曰：“吾侄斥弛必败事，公可毋用之也。”文忠熟视保恒曰：“尔薄尔侄耶？吾以为是人将来功名事业当百倍尔也。”时庐江吴武壮公长庆方驻师朝鲜，袁公思以武功显，以武壮世交柬谒武壮于汉城。武壮谓：“尔年少，宜先读书。吾幕府多名流，可从问业也。”通州张謇季直、海门周家禄燕生并在军幕，乃告张周，使定其文。张绳之恒苛，袁公不乐，周恒奖借之。及袁公督直隶，延周入幕而与张不通缄札。比袁公力请立宪，张致书与论宪政，盖至是始通款好焉。
　　袁公既不得以科名进，欲纳粟入官，而无其资。时江督周馥为天津海关道，与其伯交厚，出资为捐同知。盖自候补同知至直督，不及十年。及督直隶而周馥适为布政使，谒袁公于保定，袁公殊，不半月而周馥山东巡抚之命下，盖袁公力也。
　　袁公以同知为吴武壮公营务处，领兵于汉城。值朝鲜东学党之乱，时驻朝鲜商务委员为香山陈氏，职务若今之公使，陈氏困于城中，袁公自督师迎之，遥视一少年骑马挟枪护陈氏而出，询之，则前总理唐公绍仪也。唐方为朝鲜关口西人记室，与陈氏同乡，甚密，闻警，故往护之。袁唐互相忻慕，约为兄弟。袁旋充商务委员，邀唐为助者，数年情谊盖极洽矣。
　　甲午中日之役，袁公尚以道员充商务委员驻朝鲜。朝鲜恃中国，其执政时亲袁公。朝鲜元山产米，日本商民恒至贩米，及朝鲜饥禁粜，日人怨之。次年弛禁，日人谓其米商折本十四万元，责偿于朝鲜，至三易公使以争偿，全卒偿十一万元。日本颇致疑于袁公，以为袁实隐持之也。东学党乱起，日人阴助之。袁公时报诸北洋大臣李文忠，亦深倚之。朝鲜来乞援，日人谓袁公实主之，深怨袁。日人屡渡师，袁公迭请兵，文忠乃命叶志超、聂仕成、卫汝贵等相继进兵朝鲜备战，而意实主和议。袁公屡请战，皆不许，乃屡电请归面陈敌情，举唐公绍仪自代，遂归于天津。
　　中日和议成，文忠罢镇，间居于京师之贤良寺。袁公亦傺无聊，居于京师。时康有为惩甲午之败，力倡变法。袁公以翰林张孝谦之介绍交于康氏，遂大相得与。李盛铎等共倡强学会于京师，李旋与康氏有违，言遽揭参之，乃罢强学会，改官书局，以孙公家鼐督之。袁公旋授浙江温处道，未赴任，而直督王文韶留之练兵，驻小站，旋授直隶按察使，不之任，仍练北洋兵。岁戊戌，光绪锐意变法，信任康有为，迫于那拉后之势不敢登显之，乃以杨锐、谭嗣同、刘光第、林旭为京卿，入军机处办事，而皆决于康有为。其时谭嗣同倡言：皇上权力太弱，政令不行，以无重兵强将拥护之耳，诸将已贵者求保其位，必皆附太后，莫若择一有才望而位不显者骤贵之，必感激为用。乃议召袁公，林旭谓不如董福祥武人易驱使，嗣同谓福祥骄悍，不足谋大事。康与袁公有旧，称袁公才，乃决召袁公。既至，德宗召见，奖励备至。翊日，即有以侍郎侯补充练兵大臣之命。其时守旧诸臣皆怨康变法，密议请垂帘，而御史杨崇伊诣天津告急，荣禄方以那拉内侄出镇北洋。袁公至，即严诘之。当时语秘不传，荣禄即自津至京，以袁公代折代行。荣禄即与那拉定垂帘之议，逮捕康有为。而学士黄绍箕先有所闻，走告康，康乃先遁，而四京卿并被逮，旋戮之。荣禄入长枢府，以裕禄代镇北洋，而袁公遂被命为山东巡抚。
　　山东当毓贤为巡抚时已有义和拳，袁公禁之，乃渐入于直隶，信者颇众。当己亥时，西后欲废光绪帝，乃先立端王载漪之子溥俊为大阿哥，虑各国有违言，乃使李鸿章示意于各国公使。各国极不谓然，遂止不废。太后乃大恨，端王谋之益亟，乃力言义和团之可用，引大师兄曹某等入宫试演。西后信之，遂决排外之议。袁公在东抚任，力陈义和拳不可信，不纳，乃严饬境内不许拳匪入，至境则执戮之。山东全境拳匪绝迹。北乱方炽，袁公乃连合东南各督抚刘坤一、张之洞等共保东南。八国联军据天津、破都城，乘舆西狩而东南安堵者，恃山东为之障蔽，皆袁公力也。李文忠方自粤督调补直督，旋授议和大臣，至京师与各国议和，劬瘁以殁，遗疏力保袁公继直督任，谓环顾海内人才之雄无出袁某右，乞畀以重权。遂授北洋大臣、直隶总督。时天津为联军占据，乃驻保定。李文忠遗疏力请回銮，保外人无他意，乃决回銮。袁公迎驾于保定。两宫谒西陵，袁公扈从，继扈跸还京。驾至之日，袁公与岑公春暄双骑夹御辇而驰，以卫驾功加太子少保，仍还保定。
　　自八国联军占天津后，据都督署，立都统衙门，毁天津城，因城基筑马路，四遍设警察，津民安之。袁公既命唐绍仪与议接收天津，缔条约，遂于壬寅八月交还天津，迎袁公于保定。至则因八国都统之旧治，而廓张之，新政渐繁兴矣。袁公谋国之二大政策，曰练兵，曰兴学。既被练兵大臣之命，设练兵处于京师，袁公遥领之。统四镇，以编修徐世昌充练兵处提调，尽护诸将，王士珍、王英楷、段祺瑞、张怀芝等皆当时镇统也。天津条约“二十里内驻兵不得过三百”，外人惩于庚子之乱，故弱其势，使不易为乱也。袁公乃练兵于马厂、保定，而以旧淮军数千改编巡警队，纯以兵法训练之。兼督办津榆铁路大臣守路警兵，即聂仕成驻芦台之旧部，天津巡警队亦多聂旧部也。遍设小学校，而先立师范学校，并多派速成师范生于日本，归而遍布各校，当时直隶学务遂为行省最。会丁母刘忧乞终丧，不许，给百日治丧于南中，以藩司吴重熹护直督。优旨褒刘氏，刘为其父侧室，盖特典也。既还，任权日益重。荣禄方长枢垣，有大事，必咨袁公。癸卯，荣禄卒。庆亲王奕以总理各国事务入领枢府，西后谕令凡事当决诸袁某，遂遥执政权，时论拟之敦王桓温，朝端益侧目矣。
　　袁公以礼部侍郎张翼当联军至津时擅将开平煤矿售于英人奏参革职，追问，唐绍仪谓之曰：“公治张翼之罪诚当然，张翼卖区区一矿事固甚小，独有迭卖铁路、专牟私利致富千万之盛宣怀乃热视而无所睹，何也？”袁公本与盛结盟为兄弟，亦稔盛之恶。时贝子载振使英归，员外郎唐文治为撰使英日记并力请建商部，袁公力赞其议。遂立商部，以载振为尚书，盛宣怀方为电政大臣兼督办招商局及商约大臣。会宣怀丁其父忧，袁公遂被命为督办电政大臣督办招商局。吴重熹以侍郎候补帮办电政，杨士琦以商部参议帮办招商局，皆驻沪上，而受命于袁公。盛宣怀被命随同伍廷芳办理商约，廷芳以商部左丞帮办议约也。
　　仓场侍郎荣庆亦袁公同盟，袁公力言诸荣禄超拜工部尚书，入襄枢府。既而觉其无能，乃援徐世昌、铁良并入枢垣。当回銮，徐方官编修，铁官郎中；比徐补国子监司业超补商部左丞，铁超擢三品京堂，当时士论已谓徐铁必将为军机大臣。盖徐为袁公总角交，铁执弟子礼于袁公，皆当时所最忠于袁者也。及日俄两国以东三省启衅鏖兵于辽阳，中国力弱不能止之，乃割辽河以东为战地，辽河以西严守中立。设防一倚袁公，乃遍布重兵于要隘，颁中立条令关内安堵民忘战事，外人颂之。时英人久窥西藏，进兵踞拉萨，东陲方急，无暇及西陲。及日俄战事定，中旨改唐绍仪三品京堂加副都统衔赴印度议藏约，别授梁敦彦任津海关道。袁公方倚绍仪，不乐其行，请改朝命，而朝意坚，不许。是时瞿鸿玑方长外部，与袁公不睦。太后方倚袁公隐持外交，鸿玑以绍仪实助袁公，乃假藏事去绍仪也。敦彦言于袁公，以国势积弱由朝臣懵于外事，宜选亲贵重臣分赴东西各国考察政治，归而施政始有条理。袁公言诸朝，乃命载泽、徐世昌、戴鸿慈、端方副以绍英分赴东西各国。发于正阳门，炸弹突发于车上，刺客吴樾死，伤绍英并折回。袁公闻变，乃派梁敦彦、赵秉钧带天津警兵三百至京，讠ぁ察严，得刺客名籍于桐城馆。袁公谓京师当设巡警部以维治安，乃立巡警部，保徐世昌为尚书，赵秉钧以候选道擢侍郎。徐世昌既留内，绍英以伤止不行，改命李盛铎、尚其亨偕载泽、戴鸿慈、端方往。袁公乃倡废科举，约鄂督张之洞连衔奏，上遂罢科举。又奏请外官实缺须先赴日本游历三月方许之任，请立学部授荣庆尚书，以编修严修授侍郎皆从袁公请也。朝议立宪实发诸袁公。五大臣归自海外，议改官制，乃召袁公至京，与庆亲王奕、瞿鸿礻几、张百熙等集议于西直门外之朗润园，金邦平、张一麟、吴廷燮等司起草而杨士琦、孙宝琦总其成。时方议采日本制组织内阁，时论谓总理必属袁公。瞿鸿礻几方在枢府，深恨之，而谬交欢袁公。铁良方以袁公力陟户部尚书转兵部尚书亦在枢府以改官制大不便，深怨袁。满人据高位者皆力反抗新官制，亲贵沸议，谓袁公将不利于王室，亲贵之助袁公者独载泽，汉大臣独张百熙耳。枢垣中铁良持之急，鹿传霖力不能抗，瞿鸿礻几阳相助，徐世昌依违两可而已。都下谤愈甚，旗营谓将尽裁旗饷，宫监谓将被汰，皆大愤。群谋击袁公，乃托言北洋重要，不能久离，即日请训出京，时议比之宵遁。新官制奏上，瞿阴主之，乃利用军机大臣不兼部之说，而徐鹿铁皆被汰；复利用《庚子条约》“外务部领以军机大臣”而已，独留枢垣兼外务部尚书，引桂抚林绍年入枢府为之助，大权乃并集于鸿礻几；利用兵权集于中央之说首收袁公兵权，又新官制不得兼他差，故袁公所兼领铁路电报等八要政并请开去。奏入，即报可。于是兵权、财权咸归中央，权力大绌与行省督抚同。盖新官制皆定诸袁公，不能自食其言，鸿礻几挟以制袁公，故大权一朝削尽也。铁良既出枢垣，益恨袁公。军饷之支自北洋者，陆军部迫其报销，极挑剔之兼管。诸要政同时并去，无从挹注，益窘迫矣。
　　鸿礻几既专权，益思倾奕。奕觉之，渐向孝钦发鸿玑奸，孝钦渐恶鸿玑。奕欲援袁公入枢廷，鸿礻几大惧，密召岑春暄入都为拒袁公计。春暄以庚子勤王扈驾西安功，孝钦深感之。疆臣中惟春暄宠遇与袁公敌，袁公亦深畏之。春暄督粤，以粤汉铁路事逮捕籍绅黎国廉，粤人愤怒，唐绍仪方为外务部侍郎，领衔揭参之。绍仪方为奕所厚，力言诸奕，移春暄督四川。春暄深怨绍仪，并怨袁公。春暄方行抵鄂，得鸿礻几电，即请入觐。时邮传部尚书张百熙卒，春暄至即授邮传部尚书，劾邮传部侍郎朱宝奎而去之，面劾奕贪黩。孝钦严责奕，将命春暄入枢府。时奉天、吉林、黑龙江新建行省，徐世昌以总督统三省，唐绍仪在邮传部侍郎任屡被劾，且扼于鸿礻几因求外任，补奉天巡抚；而朱家宝为吉林巡抚，段芝贵以候选道加布政使衔署黑龙江巡抚，皆袁公之旧僚。时论谓非袁党不足得巨官矣。时盛传芝贵以万金购天津女伶杨翠喜献于奕之子载振，因得吉抚，御史赵启霖劾载振、芝贵并谓袁公亦为所蒙。朝命醇亲王载澧、大学士孙家鼐查办，以事虚覆，奏免启霖官并罢芝贵撤布政使衔，载振亦乞解尚书任，许之。启霖之劾载振也，或疑春暄嗾使之，奕益怨春暄。会粤西乱起，奕言两粤重地非知兵重臣不足镇抚，粤，春暄之旧治，宜遣之。乃授两广总督。春暄行过津，袁公厚结之，深谈宵分。春暄自谓材愧袁公也。
　　孝钦以廷臣屡劾奕父子贪污，偶向鸿礻几言奕负我。鸿礻几归语其妻，妻语其乡人曾广铨之妇，妇告广铨。广铨晤英国公使，道太后厌庆亲王，行将出军机矣。英使夫人入宫便询孝钦：“庆亲王老成经国，何遽欲易之？”孝钦言无之，因怒鸿礻几漏言。而英国驻京《时报》访员据以电，英纷传诸报。孝钦谓鸿礻几告之也，愈怒。奕因使学士恽毓鼎劾鸿礻几嗾使言官、交通报馆，立罢鸿礻几中书。汪康年，鸿礻几门生也，恒往来鸿礻几宅，其所办《京报》载朝事颇实，杨翠喜事《京报》首发之。袁公电民政部谓泄漏外交，封禁之，罢鸿礻几。时讳言英报遂移罪《京报》也。鸿礻几既被逐，林绍年以鸿礻几所引亦出枢垣。朝命鄂督张之洞与袁公同入政府，而袁公用故事兼外务部尚书，以外务部侍郎汪大燮亲鸿礻几因出。大燮使英，而梁敦彦方授驻美公使未之任，使代大燮为侍郎。袁公不喜士大夫幕府多吏胥之才，而鸿礻几颇结海内豪俊，门下郑孝胥、张元济、高凤岐等皆负时望，颇左右舆论。孝胥、凤岐皆事春暄为达情于鸿礻几，鸿礻几罢而春暄引病羁沪上。朝旨屡促赴粤任仍不行，遂以病免。
　　沪道察乃煌承奕旨讠ぁ察春煊，适梁启超曾自日本回，沪乃煌乃谬为春暄、启超合影进御，并电告春萱与孝胥在沪交结匪人，密谋革命。孝钦乃大恚，嗣是深恶春萱，终孝钦之世，不复召矣。会英人援《庚子条约》催办苏杭甬铁路，外务部以委诸侍郎汪大燮与英使磋商，当大燮在美使任，授外务部侍郎。英使屡催议，告以候大燮回。大燮，浙人，冀与浙绅易于筹议，及还国磋商久，卒依《津浦铁路借款约》。议将定而浙人拒外债之声大起。当商部初立时，浙人以英约久已逾期，请归商办，商部贸然奏请，奉旨准商办。既立公司，集资兴筑矣。而外务部实未与英人废约，英人屡促开议。至无可再延，遂与订约，浙人反抗极烈。浙路总理汤寿潜坚请废约，请治大燮罪，而英人持之坚。政府无术转圜，乃令邮传部定部借部还之议，由邮传部借诸英人而别与苏杭甬公司订拨款之约，以英款用诸该路。梁士诒时为铁路局长，实主其事。浙人之攻外务部也，固坚持奉旨商办而意实攻袁公，浙人多亲鸿礻几，并借是以击袁，故激争尤烈也。袁公既与张之洞同在枢府，而奕偏倚袁公，凡诸要政，袁公先与奕定议，奕入告行之，之洞欲持异议，恒无及矣。之洞负时望，士论恒右之洞而诋袁公。然之洞见事迟，恒逊袁公敏，特以老辈久任封圻，孝钦亦间采之洞议而权较绌矣。部臣疆寄多出袁门，世之论权势者，亦并称庆袁也。
　　德宗自戊戌政变后孝钦深恨之，乃置德宗于南海子之瀛台。台在湖中，接以桥，及幽德宗，乃撤其桥，命心腹内监守之。饮食恒不调，德宗益以病自晦。次年孝钦乃居颐和园帝随侍，及还宫，仍居瀛台，居乾清宫恒少。岁戊申一月，孝钦以一跌致疾，久不愈，居南海而帝在瀛台，两宫皆不时召医。及十月中旬，太后病笃，帝屡欲问疾，恒为内监所阻，帝左右皆太后所命，行止不能自主。某医言上实非病，内监厉声叱之。十六日尚召见臣工，十八日某抚进安折犹手批朕安，二十日太后命醇亲王载澧之子溥仪留养宫中，二十日立溥仪为大阿哥，廿一日命载澧为监国摄政王。是日，帝崩于瀛台，中外疑惧。二十二日大阿哥即位而太后崩。两日连遘大丧，海内震动。东南士论更诬及袁公。载澧既摄政，加庆亲王奕世袭罔替，袁公与张之洞并加太子太保衔。隆裕太后既不慊于袁公，张翼旧事醇贤亲王奕，其福晋深倚任之，张翼既挟前嫌，益赞袁公于福晋，并告摄政王，欲治袁公罪。乃假足疾，命袁公解军机大臣，以那桐代之；解外务部尚书，以梁敦彦代之。命下之日，中外以为将兴大狱，朝列震动。尚侍督抚中多袁公汲引，至是咸自危。南北报章，争衤暴袁公罪状。命下第三日，袁公即出都，归于河南卫辉府之辉县，盖自项城迁辉县已两代矣。摄政王为荣禄婿、德宗异母弟也，感孝钦恩，性又巽懦，不欲翻前案。袁公乃隐于乡，继营大宅于彰德府城外居焉，不入城市，间以诗自娱，尝制渔翁小影，蓑笠持竿，萧然自放焉。
　　是时澧载庸暗，贝勒载洵、毓朗并好贿，大学士那桐在枢垣，尤以贪佞著。载澧内压于母势，诸人因皆挟之以临载澧，而遂其私。载泽又以隆裕之内亲，怙其权以制载澧。载涛以童孩专管军政。于是政出多门，大权操诸权贵，佥人争挟诸人为傀儡，假新政为名号，大括民财以入私橐，国库如洗，而削无穷。士夫酣嬉，终日争为淫奢，朝政盖极紊矣。奕依违禁近，藉以自存，而贪黩如故。载澧本其喜奕，洵、涛、泽、朗并思排去之，载澧懦不能断。隆裕与载澧嫌隙日深，奄竖时与构煽，载澧力不能抗隆裕，而载泽遂阴窃大权。每当隆裕、载澧嫌启时，奕以宗亲老成调停之，恒籍其转圜，故载澧虽恶奕，而不能去；隆裕虽倚载泽，欲易置枢府，而不敢发。奕为取容计，恒让载泽侵权，于是授官多出载泽，引盛宣怀为己助。宣怀老奸，有干才，其毕生所营轮、电、路、矿事业。自袁公总大权，宣怀权尽失，假养疴于日本。及袁公退，日谋复权，而奕仍扼之不得逞，乃因鄂督瑞澄，力言诸载泽。瑞澄为载泽姊婿，官沪道时，宣怀与之密，至是载泽日援助之。宣怀至，连召见三日，将授邮传部尚书，而载涛力阻之，援徐世昌入枢廷，力荐唐绍仪长邮传。宣怀遂以邮传部侍郎之任。绍仪至一月，以孤立不能行其志，乃借妇殁乞病免。宣怀乘间辇金二十万于载洵，遂补邮传部尚书。
　　宣怀始至都，载泽引为帮办币制大臣。载泽刚愎寡识而怙权，宣怀利用之，及为尚书，益昵于载泽。度支部思统一财权，而邮传部岁入数千万，恒自为调拨，度支部不得确算。梁士诒为铁路局长，恒拒度支部之干涉，故载泽深恨士诒。宣怀既厄于袁公，又与绍仪有隙，以士诒为绍仪旧人，深怨士诒。及士诒为御史赵熙所劾，时宣怀尚为侍郎，载泽告载澧，命交宣怀查办。无何，转尚书，士诒惧。宣怀阳亲士诒而阴察之，遽覆奏撤士诒局长，以财权奉度支部。粤汉铁路议借外款，当大学士张之洞督办时，已与英、法、德、美、订草约矣，而湘人拒款甚烈。之洞卒，遗疏请并入邮传部。时徐世昌为尚书，鄂人拒款急，举张伯烈至京，哭于邮传部七日，卒模糊批答以去。及宣怀接议，遂与四国定约。清廷方迫于士民之请，伪示立宪，改军机处为内阁，宣怀遂为国务大臣。开阁第一日，即预拟谕旨，以粤汉、川汉铁路收为国有，均撒锁商办。盖恐俟阁议或有异同，不能行其志也。郑孝胥好谈时事，言论极动人，走奉天，以兴筑锦爱铁路之说进于东三省总督，锡良深纳之。孝胥为草奏，请借外债二万万兴办铁路，与鄂督瑞澄连衔。奏上，付外务邮传度支三部议覆。孝胥遂走京师，倡大借外债之论，宣怀深倚之，介于载泽，礼以国士。孝胥日游泽、盛之门，为定铁路国有之策。瑞本孝胥故交，力赞其说。端方故督鄂，孝胥旧为幕僚。端方自直督罢后，闲居京师，亲于载泽，遂以端方督办粤汉铁路，而孝胥为之参赞。复虑湘人梗其事，因授孝胥湖南布政，实预为作湘抚地。皆出载泽意，非奕所愿也。奕旋引余诚格为湘抚，孝胥不乐，乃借议外官制事，充两湖特派员，复归于京师，实仍佐泽盛也。粤汉铁路仅粤、湘、鄂三省，川汉本不在范围中，四国借款团以川产饶富，路成可获大利，请加入，宣怀遽诺之。朝旨既下，川人首起反抗，川路股款存沪，为川人施典章经理，倒款二百余万。勘路办学诸费之已耗者二百余万，宣怀均不承，川人尤不平。川藩王人文方护督，屡请于朝中，旨切责，川人尤愤。赵尔丰本以边防大臣驻巴塘，调署川督，至任尚从士民之请，再达于朝。宣怀请朝旨严责之，端方以督办大臣在鄂，电责尔丰徇庇。尔丰怒，乃禁开会，逮代表邓孝可，囚议长蒲殿俊、罗纶。士民各顶光绪帝之神牌，哭于督署。尔丰命卫队枪击之，毙数十人。士民愤，罢市，土匪乘机起，连陷数郡县。清廷先命端方督队入川，民益恐，乱遂作，继起岑春萱赴川。春萱移檄郡县，戒无暴动，尔丰拒之，春萱不敢行，而鄂难遂作。辛亥八月十八日，鄂督瑞澄捕新军队长彭楚藩等戮之，犹张皇报功。十九日炮队辎重队同变，围攻督署，而瑞澄先遁，统制张彪继逃，变兵乃奉协统黎元洪主军事。报至，枢廷大恐，奕请戮瑞澄、张彪以谢天下，载澧不许，乃命陆军大臣荫昌督师，海军提督萨镇冰率战舰先往。瑞澄日伏于楚豫舰中，朝旨仍责瑞澄收复省城，无何而汉阳陷。奕请捐前嫌起用袁公，载澧不可，请益力乃同入宫取隆裕旨，隆裕亦不许。奕乃率那桐、徐世昌哭请隆裕，许之，遂命袁公督鄂。袁公以病辞，奕命阮忠枢赴彰德劝之，继奉帮办军务之命荫昌行过邺，入访袁公，袁公戒毋轻战。荫昌至军，捷于刘家庙，旋授袁公督师，召荫昌还，以魏光焘代为鄂督。袁请俟召集旧部将佐而后行，起前陆军部侍郎王士珍帮办军务。黎元洪致书镇冰劝降，镇冰不可。无何军舰相继变降于鄂，镇冰与瑞澄逃之九江。清廷命捕瑞澄，瑞澄已逃之沪。魏光焘以老病辞，命士珍为鄂督。袁公军次孝感，留士珍壁保定。而湘、浙、苏、沪相继独立，各省继之，不一月而东南几尽。
　　资院政以朝政误于佥壬以召大变，请戮宣怀以谢天下。乃罢逐宣怀，复请下诏罪己诏书，哀痛引咎。议员均不主战，而袁公亦谓朝廷自激民变，不当剿国民。遣使入鄂议息兵，黎公不可，仍劝袁公同举义师北向，袁公亦拒之。第二十镇统制张绍曾、协统蓝天蔚等先被命援鄂，第六镇统制吴禄贞被命拒晋军。绍曾等次滦州，止不行。禄贞军次正定，私赴滦州与绍曾定谋以兵挟京师。绍曾等五将连名上言，列十九条请让权国民，实行立宪，不从则以兵入都。清廷大震惧，奕力请从之，乃付资政院议并将十九条宣布之，君权一时削尽矣。据十九条，亲贵均不得握政权，奕、载洵、载涛、载泽、善耆、毓朗同时谢政。奕力请授袁公政权以支危局，乃命袁公为内阁总理大臣，组织内阁，而以奕暂代之。电至沪上，张謇投袂起，曰：“此伪立宪之故态。事急，借以缓攻耳，稍缓必悔之，吾民勿受欺。”士论激昂，电责资政院依附政府欺国民，而沪苏遂告独立。疆吏首倡之者苏抚程德全，继之者东抚孙宝琦也。晋抚陆钟琦为变兵所戕，其子光熙救父亦被戕，全家及难。授禄贞山西巡抚，决于正定之石家庄，突遇刺，携其首遁。粤桂滇黔并告独立；闽独立，总督松寿、将军朴寿死之；赣独立，巡抚冯汝癸死之；皖独立，巡抚朱家宝逃；江宁议独立，提督张勋梗之，统制徐绍桢出防，回兵攻南京，张勋拒之。绍桢败逃于沪，乃举德全率苏浙军攻宁，张勋撄城守久不下。时京师岌岌，官僚迁徙殆尽，隆裕拟偕溥仪走避热河，起锡良于家，命为热河都统，备出狩。袁公电力阻，卒勿行。朝旨屡促袁公入都，袁公谓《十九信条》：“总理由国民公举”，前命不敢奉诏，乃权由资政院追举，而袁公遂以九月二十二日至组织内阁，张謇严修、唐绍仪、梁敦彦、萨镇冰、杨度、梁启超均辞。议主款久不就，冯国璋与黄兴战于汉阳，黄兴败走，遂占汉阳，褒功封国璋男爵，王士珍入为陆军大臣，遂以段祺瑞为鄂督。
　　山东独立非出全军意，袁公乃遣张广建、吴炳湘说之取消独立。张勋扼南京拒守月余，援兵不至，南军益进，而部下有通南军者，南京遂不守，张勋逃之。徐州总督张人骏、将军铁良遁。是时南军失汉阳、北军失南京并在数日间，英国驻汉领事出任调停，介南北言和。唐绍仪建言人心已去，争排满族，欲息兵革，宜让皇位，袁公斥之。绍仪复以载澧庸懦宜令退位，乃讽奕使劝载澧自请归藩，隆裕太后许之，命世续徐世昌为太保，护清帝，实仅监护御玺而已。国事一决诸袁公，载澧以旨意颁布之。是时府藏空虚，各国严守中立，不允借债。隆裕太后发内帑数百万济军皆立罄，续发内帑及亲贵输金，仅足支两月。南中诸军云集，饣襄亦不继，乃各遣使言和。袁公遣唐绍仪为代表，严修、杨士琦、杨度等佐之；南军举伍廷芳代表，温宗尧、王宠惠、王正廷、胡瑛佐之，严修辞不行。初约议和地在汉口，绍仪至汉，廷芳不肯至，要议于沪上，乃折而至沪。南方坚持改建共和政体，袁公力持君主立宪，绍仪久持共和之说，首次开议即言吾本赞成共和，特袁公未同意耳，久之南方意益坚。程德全首言各省光复，当建新政府，非中山不足当巨任，乃合电请孙文归国。时孙文将至沪，绍仪电告袁公，力言不让皇位之危，袁公据以入告，诏召集国会决国体。比孙文至沪，群谋举临时大总统，时各省人士之在沪者各指定代表开选举，孙文遂以十七票被选为临时大总统，入南京，建新政府。绍仪与廷芳议定四条，各签约。电达袁公，袁公以大背己意电撤绍仪代表，与廷芳直接电商，廷芳将初约坚不允改议。梁士诒在袁公幕力主共和，绍仪日与士诒电商，以告廷芳。北方诸将初极激昂思战，冯国璋已自汉阳入统禁卫军，段祺瑞代国璋与鄂军相持于汉阳，借款既不成，饣襄益绌，祺瑞首赞成共和，约北中诸将连名请建共和政体，遂提议优待皇室条件，决于众，清帝亦诏逊位。于是共和告成，更举公继孙为总统。 

　
 
◎记王照述吴禄贞烈士死事状

　
 
　　新元二月四日，有王小航君过吴氏小万柳堂，芝瑛先生适承云梦吴太君之命有搜辑烈士遗著手写印行之举，小航君出所录烈士和王梧生十诗，并论烈士死事状，有行略所未及者。小航君曰：“忆甲辰年在北京与烈士会饮，谈及庚子夏照以僧装伏于安庆城中，因大通有焚厘局事，安庆戒严，县役挨户检查，照以来历不明几被拘。烈士大笑曰：‘尔知率领劫大通者谁乎？’照言不知，烈士自指鼻尖曰：‘即我是也。’照问：‘与唐佛尘协谋乎？’烈士曰：‘我自欲独力举事耳，不知有唐佛尘。’”言时良弼、姚锡光等在座，烈士了无顾忌之色。盖近年满政府所以敢任用烈士者，亦以其坦白脱略，知其不用阴谋耳，然已隐具有事时杀之之计矣。闻烈士被调随荫昌赴鄂时，托高阳某君招燕地勇士王荣九等数十人，昌言于众曰：“吾到鄂即劳尔等缚冯国璋、易乃谦诸人耳。”满廷旋即改命赴晋矣。烈士于庚戌腊月接统六镇，即面斥协统周符鳞等十余人恶劣，言我将尽撤尔等以某某代之，周等即先密往荫昌处谗之。及辛亥正月撤周等之公牍上，竟被部驳。烈士与荫争甚烈，而卒无效，而周等仍与烈士委蛇，烈士竟信之不疑。及至石家庄，周等令六镇汉兵扎十里外，而以旗兵扎烈士近处，故刺客得无顾忌。烈士意气自豪，目无鼠辈，以及于难，惜哉！ 

　
 ◎林修明烈士小史

　
 
　　林君修明，讳华嵩，字德昭，广东镇平人也。父云轩赠公，向经商于南洋荷属之万里洞，娶于李氏，生子四人，君其季也。八岁时，旋里就傅聪颖异常。及长躯干雄伟，志趣远大，尤富于种族思想，读《玛智尼传》，甚慕其为人，慨然有自命之志，而为人又和蔼可亲，故人皆乐与游。平时美隽之士走集其门而讨论天下事者，盖比比然。君家故素丰，更能热心公益，不辞劳瘁。戊戌变政后，人始悟帖括之学之非，而稍稍讲求科学之学。彼时君年少气盛，以开通风气为己任，多购书报以牖启其族人。其族多开明士者，君实为之导线焉。丙午之春，君年二十一岁，始留沪就中国公学理化算术科。沪为中外交通孔道，目击夫外国日益富强，中国日益削弱，以欲救危亡非振刷尚武精神不可，遂幡然变计。未毕业即驰赴东瀛，入东京体育专修科，并入音乐学校，专心致志，日夜罔懈，同志中咸敬爱之。
　　丁未毕业后返国，益究心于平昔所学，嗣执松口体育会教鞭。戊申复有南洋之行，至槟榔屿就席华侨学校，旋回国尽义务于族学。己酉、庚戌之间，历就松口高等小学及三堡学堂教习之聘，每假归即在其族学中教兵操及音乐。其教人循循善诱，宽猛兼施，各校生徒皆感情极挚。后因虏朝专制，宗邦不振，凡留学士夫无不以侈谈革命为快事，君独默不一言，同志中有谓其凉血者，亦弗置辩，盖君志在实行，不欲以言语自见也。辛亥春初，志士辈谋举义广州，君得信后即欲驰往，迫以母故不得遽行无已。暇日辄与其母言世界前代伟人，故实足以惊风雨而泣鬼神者，俾其母有所动于心，可藉以自解，若预知后日必不免者。适是时广州高等警察学校招考，君乘此遂托言束装而去。抵粤后日与诸同志计划筹饷运械诸事，不遗余力，至三月二十九日军事局署已定，乃率同敢死队二十余人轰攻督署，毙清兵二十余人，清督张鸣歧亦夺魄逃去，卒以众寡不敌，力尽被擒，于三十日慷慨就义，神色不变，春秋二十有六。今建东西两记念塔之黄花岗中七十二英雄，君其一也。娶妻黄氏，以读书明大义著闻于时，生一子捷忠，现年三岁云。 

　
 
　 
◎辛亥湖北革党运动史

　
 
　　己酉冬，孙武亲到香港，谒冯自由、倪映典、胡汉民等筹商各省联合大举事。时冯等方运动广东新军，成效卓著，事在必发，遂与孙君约广州率先发起，长江沿岸各省应之，而担任湖北方面者，即孙君也。及新军仓猝失败，鄂省亦静以待时。辛亥春初，黄兴、赵声、胡汉民等谋再起义于广州，孙君及居正、胡经武咸负湖北响应之任务。迨经三月廿九之谋泄，各省之进行皆暂停止，以俟时机，鄂省同志遂咸有抚髀兴叹之慨矣。
　　湖北革命军之大助力有二事焉，即满虏斥逐请愿代表及收回铁路国有谕是也。从前政界人物多染立宪流毒，即在稍明大义者亦信革命事业为不能成功，如协统黎元洪、咨议局长汤化龙二君之忽现头角，亦由于此二大风潮之刺激使然。前数年孙等尝设种种方法以运动之，二君皆不为动，及今始幡然改途，成此惊天动地之伟举耳。故以前后迹言之，刘家运、孙武、居正、胡经武等革命之主动者也，黎汤等革命之被动者也。武昌国民军未起之前十日，旧金山筹饷局已得黄兴电，谓湖北同志公举居正为代表，赴某地与黄君等筹商进行事，鄂省新军事在必发，邀黄君速往云云，此可知是役发动前后事实之大概矣。顾武昌军界于黄君未到之前已事泄，迫动更能于俄顷之间一举成功，收效之神速、经营之敏捷，求诸历史无与比伦，谓非平日运动之功，又曷克臻此哉？
　　先是江南之军事机国为虏督端方所破坏，盖是时革命党得任新军标统者八人，赵声君其一也，讵为虏参谋舒清阿所侦悉，遂密与端奴谋，一一将赵等撤退；同时萍乡义师大兴，孙毓筠、权道涵等三君被逮系狱，经种种阻力，江南大举之经营遂全摧折矣。一波未平，一波又起，江南之运动失败而湖北之失败随之，诚革命党之不幸也。先是某国政府极表同情于中国革命，惟必须审察革党之确有实力始允协助，由其国陆军部派武官数员调查此事，并求乡导及通译于革命党，长江方面革命党荐山西人乔君贻斋任之。当某国武官与乔君之抵武汉也，乔以乏于阅历竟在日知会高谈革命，军界中闻有某国之助亦攘臂欲动，纷纷赴会。事为虏提督张彪所闻，待乔装临观得悉党中秘事而大狱起矣。乔等去后，张彪遂密告于虏督张之洞，捕刘家运等下狱，斩军界要员数名，并封禁日知会，湖北之军事机关全被蹂躏，同时虏政府得张之洞布告亦雇某英人为侦探员，某国武员至天津，竟窃其调查实录以去。虏政府得之，遂按图索骥，穷加究治，鄂中同志因是星散，与江南机关同一结果，为可惜耳。
　　革命党运动鄂省之计划既已破坏，而日知会之组织亦因而瓦解，此革命党经营湖北之第二次失败也。时有同盟会员孙君梦飞者，即武汉此次充民军举国民议会议长之孙武君，梦飞其字也，于武昌运动方盛时，彼方任湖南新军标统，谋与江南、湖北两军联合大举，事为湘抚所闻，遂假他事撤差。返鄂时刘家运之党狱适起，孙名亦在供，开首要之列，骑四出，杀风遍地，孙乃避于南京，复奔走北京、奉天各地。夤缘各清吏捐充候补道员，党籍之名得以消灭，鄂省军界之运动因是渐有生机焉。孙君回鄂后，复集同志从新组织革命团，以日知会名见忌于虏吏乃改名共进会，其内容则仍旧同盟会之变相也。军人入会者襟前皆插梅花草为记，惟鉴于前事，运动之方法专主细密而不敢为普通之组织，故其进步速率不及往日，而经营之条规则远过之矣。旋复从事于会党之运动，武汉哥老会员咸就范围，长江沿岸会党亦多加盟，上海更设有事务所以主持内外交通事业，其势力次第增广。己酉之秋，虏督端方升任直督，汪精卫、黄复嘉诸君谋炸击于满口车站，后以端奴取远海行失意而返，而汉口同志之为汪黄等臂助者，即孙君也。自兹而后，党势日益发达，不让昔者刘家运之运动时代矣。 
 

◎何海鸣笔记

　
 
　　辛亥义军起事，首先死难者有刘君复基、彭君泽藩、杨君宏胜。刘复基，字尧徵，湘之武陵人。己酉秋，其兄蛰广与予同办《汉口商务报》，招之来。其人目光ぁぁ，性刚毅，发声甚宏，喜纵酒，自号武陵哭生。后予游上海返，与之同寓省城文方学社，约重办《商务报》，赴黄梅邀某友，十二月念六日报复活。翌年三月，因杨君为前夏口厅冯贼韵轩所摧残，予仍作上海游，哭生遂从军与蒋翌武伍，始稍稍作军事机关之组织。今年《大江报》开办，文学社始克成。义军之所以有今日者，文学社之功也。大功初成，而哭生竟先死。哭生未娶，兄弟四人，伊居最次，大兄蛰广与哭生素反对。武陵之中尚有哭生母在，哭生不大理家务，惟事母则孝。今日急公赴义，竟以身殉，出师正捷身先死，同人之一副英雄泪，不仅湿满襟已也。闻哭生就义时，已盲一目，因事前与炸药所伤，见满人破口大骂，临刑复大声告同胞曰：“汉族同胞听者，凉血人不须听，军政府万岁！得其所哉！”
　　可见哭生当日视死如归，及期望同人之深心矣。哭生既死，然大好头颅酬死友者大有人在，哭生之目亦可以瞑矣。汉上言报界素尚卑污，如《江汉商务》、如《大江》均铮铮者，满人摧残殆尽。今日重新汉业，《新汉报》、《大汉报》相继出版，天经地义，毅力发抒，洵为前此报界所难企及，乃犹有《中西报》尚不敢用黄帝纪元，大不敢用正当之言，论大汉满人两方面。该报一似不偏不倚守中立也者，诚大不可解，予希望该报者甚大。聆余言者，果有所悟乎否耶？ 

　
 
　 
◎武昌起义三烈士供词（问官铁忠、陈树屏）

　
 
　　铁忠拍案厉声曰：“胆大彭泽藩，何为不跪？”
　　彭曰：“我皇皇汉族，岂跪汝犬羊贱种？”
　　铁曰：“你为甚么要造反，快快讲来。”彭扬声曰：“你是怎么，配问我？你是怎么，配问我？我那里有你问的道理？我那里有你问的道理？叫你不必问罢，我是决不同你讲的。”
　　铁又连问数声，彭均不答，惟在案前左踱右踱而已。稍顷，陈树屏接问曰：“彭泽藩，你是读书最聪明的人，深知道理，为何做出这种大逆不道的事来了？”彭曰：“惟其我深知大道，才不致被尔等一般满奴汉奸牢笼住了而坐以待毙，方知雪却祖宗数百年莫大之耻。今日是你胡运尚未告尽，我们事机未密，致被尔搜获。恭喜各位，今日又有升官发财之路了。”
　　陈曰：“汝何苦一定要造反而不惜头颅乎？”
　　彭曰：“你真糊涂已极，你不想何所为革命乎？就是先将此头颅作为代价，且掷我一人头颅而获我四万万同胞之幸福。予复何惜也？”
　　铁曰：“你自知为何许人乎？”
　　彭又不答，铁又连问三次，始答曰：“我是宪兵也。”
　　铁曰：“你既自知系宪兵，法律必晓，况既得国家一份饷，即应尽一份饷之任务。谁教你反自犯法律，其该何罪乎？”
　　彭曰：“我之当宪兵者，不过借以作运动之机关耳；所谓饷者，皆我四万万同胞之脂膏也，何得据尔称为彼国家之饷。你说我应该何罪就处何罪，任你所为！”铁曰：“尔公馆（指小朝巷九十五号而言）内有你的些怎么人？”
　　彭曰：“那公馆内并没有我的家人，我的父母俱住在武昌县乡里。”
　　铁曰：“你的父母虽在乡下，你的妻子总在那公馆内住着。”
　　彭曰：“我的妻子于十六日病死矣。”
　　铁曰：“病了几天才死呢？”
　　彭曰：“病了三日。”
　　铁曰：“你们党羽有若干？在何处？军火炸弹有若干？你详细讲罢。若供得好，我等再替你设法成全就是了，不然你就要吃苦的，休怪我等言之不早。”彭曰：“你问我的同人，举凡军、学、政、警、绅、商各界无界无之，其数则莫可考察。至于炸弹，所有同人无人无之，斯亦难计其数。咳！你还要问什么，快快将我办了罢。”
　　问至此时，瑞即令戈什将彭带下。
　　旋由陈树屏令将吴公馆内所捉张姓男女逐一提讯，均称我们老爷张□□在营充当队官，并力辩其非歹人。惟末一男（系张之火夫）称：“彭与张老爷同居，有妻一人，于十六日死。是日我并不在屋，但是晚回时而棺木已经封钉，惟闻系一时狂症。次日天明时即抬往安埋矣。”至若他故，予不得而知也。陈将数人问毕，后仍提彭上厅。
　　陈盖以彭先称三天才死者，火夫称一天狂症者，其中定有别故，是以又提彭。陈问曰：“你先说你的妻是三天病死的，我才问火夫，又说是一天狂症，到底是一天还是三天，其中必有别故，快快讲来！”
　　彭曰：“前两天不过微有腹痛，并未介意，延医诊治，迨至第三日狂症陡发，不及赶救也。”
　　陈曰：“究竟那棺材抬到何处埋了呢？”
　　彭曰：“你问这做什么？然则我一人虽有罪，还要连累已死的妻吗？你真问的，还不是抬出城去埋了。”
　　陈又连问数次：“果在何山何岭？若一说出，我也好代你春秋上坟。”彭曰：“在保安门内厝之矣。”并不答在何所。
　　陈曰：“那棺材内只怕不是装的你的妻子，是装的炸弹火药吗？嗳呀，你的命总是革丁的，还如此支支吾吾做甚么呢？依我劝你，到不若早早把那棺材装的炸弹火药运往何处清清楚楚的讲出来，我们给你的快。性命就一来，免得我们劳了二来，免得你吃了亏，请你想想看。”
　　彭曰：“那棺材内明明是装的我的妻子尸身，你何苦赖为炸弹火药？我只晓得棺材抬出城去埋的，就不晓得埋在何处。”
　　至此陈当连问十数次，彭均一言不答。时已三句半钟矣，瑞澄即喝曰：“拖下去绑了！他还有甚么问头？他是决不再讲的。”遂亲督至大堂，绑捆后即给大令在辕门棚口就义矣。
　　又提刘复基问曰：“你的党羽、炸弹有几多？快快讲得我听。”
　　刘曰：“除去了彼一般满奴汉奸，即皆是我的同志。事到于今该因你们的运气未绝，我倒遭殃，还有甚么问头？将我快快杀了罢！”言毕大呼天、天、天、天十数声，绑出署，跪在辕门外时，即口呼：“皇天、皇天、皇天万岁，万岁，万岁岁！”始就义，闻者均为流涕。 

　
 
◎黄兴弟子罗良鉴

　
 
　　弟子罗良鉴，湖南善化人。年未弱冠，精悍绝伦，在明德学堂毕业，肄业金陵大学。当南京扰乱时，不告其家赴鄂投效。至九江而资斧已罄，遂投入九江学生军第一队，擢充第一排排长。因移扎至赣，住陆军小学堂，有《江西共和报》记者曾往访之，则见其方在踢球，兴高采烈。罢后晤谈，罗君扼腕痛惜，谓汉阳之失实由于新军之无程度；至龟山之事则尤可伤心，仅被北军以五元买得。记者不解其故，罗君乃述其详云：“当汉阳危急之时，守龟山炮台者有学生三十余人，目不交睫，竭力死守，而饷钅盍不至。忍饥三日，不得已令一人往司令处报告，黄将军乃派兵一标往代，不两日而龟山入北军之手矣。盖龟山左侧要隘有兵士守之，北军乃以五元买嘱一兵士，令让开一径，潜入山上，民军不知北军何自而来，遂惊惶不能抵御。噫！一人偾事，其此之谓乎？窃愿上级军官此后更注意于精神教育也。” 

　
 ◎无名之英雄

　
 
　　阿云曰：“汉口民军与清兵开仗时，清兵诈降，既而又施攻击，民军大遭挫折。忽有一童子放大炮攻敌，清兵死伤无算，民军遂获胜利，而清兵亦从此一蹶不振，诚奇功也。”
　　杭省民军反正时，旗营本备有大炮数尊，以备急难时施放洗城，其用计之骇闻之发指无如此。炮已久不施用，非经却修不可，乃雇一汉人工匠修理。该工匠知事关全城生命，暗将要件窃去一枚，遂至临时不能施放，全城民命皆赖生全，厥功伟矣！ 

　
 　 
◎中华民国旗之历史

　
 
　　中华民国旗未制定以前，吾国本无所谓国旗。自海禁既开，外人有以国旗为问者，满廷诸臣瞠目不能答，始会商制定国旗事。佥谓中国以龙为最贵之物，而黄色则代表帝王，帝王既着黄龙袍，则国旗亦可效之，此制定黄龙旗之由来也。顾其式为三角，非如今日之方式，嗣以各国皆用方式，满清不便独异，复改三角为方，此为十八年前事。自黄龙旗出，世界咸诮为病蛇旗，盖近世无龙之一物，则代之者惟蛇耳。蛇以病名，不死何待？此黄龙旗所以消灭而中华民国旗所以招展于世界也。
　　中华民国旗之始作者为陆烈士浩东。甲午战后，陆与孙逸仙倡义于广州，事败流血，为天下倡此制造国旗之第一人也。其旗最大之特色曰“青天白日”，盖隐藏光明正照、自由平等之义，太阳之旁有十二角，即叉光也，叉光必以十二者，以地球十二时而自转一周是为一日，故十二角即地支之号也。
　　青天白日旗实用于战事，以庚子惠州一役为第一。此役大将黄福、先锋黄耀廷以敢死士二百人大破清军于三洲田，复连破虏将何长清、杜凤梧、邓万林于白沙洋佛子澳等处，攻战二十余日，每战必克，清军披靡，及最后三多祝之大捷弹药全乏，不得不下令解散。是为革命军旗最初得胜之光荣。
　　海内外各地以青天白日旗为国徽者，以新加坡中华堂为第一次。此堂乃惠州人所组织发起，人多惠州临战之士。方该堂高树此新旗于屋顶时，一般奴性之侨民咸为诧异，然英官毫不干涉，故南洋各岛之革党遂相率采用，而黄龙病旗由是大为减色。
　　乙巳年，各省革命党大会于日本东京，组织中国同盟会。次年某月，本部为制定国旗事大开会议，会员中有廖恩煦者提议宜立井字大红旗，以示井田之意，余人亦皆有陈议，后由孙逸仙以历史问题解决此事，并陈改良三色旗之方法，全体赞成，皆无异辞。此即革党所用三色旗之由来也。
　　前此之青天白日旗改为军旗，而红蓝白三色旗则为民国旗，亦当时大会所制定也。三色之意义非起源于中国革命党，乃出自世界各国之革命党。红者，血之色，言必以流血求自由也；蓝者，天之色，公正之义，言公正即平等也；白者，清洁之色，言人心清洁则能博爱也，故三色之主义自由、平等、博爱，即三大主义，欧美各国之革命党无不以三色为标帜者。
　　丁未年，革命军起义于惠州七女湖及潮州黄冈，是为三色旗实用于战事之滥觞，盖国旗与军旗兼而用之也。此役之后，南洋《中兴报》及香港《中国报》之月份牌皆印此二旗为国徽，世人遂得渐知革命党之旗号。
　　钦州防城之役、广西镇南关之役、钦州马笃山之役皆民国旗光荣之历史也。防城之统师为王和顺，斩虏吏，收降兵数千人。镇南关炮台之破则由孙逸仙、黄兴、胡汉民自将之，连破三台，与刘荣廷以重创，及因弹药告罄而退兵。下至半山，军中忽有十三龄之幼童偶忆炮台上之革命旗尚随风飘展，恐落清军之手，返而取之。时清军火线皆以旗章为的，事至危险，众力劝止之，童愤然曰：“旗章者，一军之灵魂也，乌可为敌所有！”卒冒险上山，盘旋至竿上而取还之，清军弹如急雨，竟无恙，及离台时，清兵大队亦将登矣。此英勇之少年真足为国旗之保护者。有此一段佳话于革命历史上，当增无限之光荣。尝读西史及英雄传略皆以国旗之牺牲为第一奇男子，观诸此童，吾国少年岂在欧美英杰之下？然其名没而不彰，良为憾事。至马笃山之战，黄兴、黎仲实、梁少廷诸君更高树国旗，大吹洋号，由越南法界而入钦州，法国守将皆目送之，绝不干涉。则此新民国旗更能招展于外人境域而毫无阻力矣。
　　戊申三月，王明堂等破清军于南河口，斩道台王镇邦，占据附近州县，与虏师相持二十余日。其时河口桥头随风招展者，即此最光荣之国旗也。越南《法文报》及日本各报皆绘此旗式于报端，是为外人传播此旗式之嚆矢。
　　庚戌春初，广州新军之反正党人预制民国旗绝夥，己酉腊月已在香港缝制数百幅，皆藏被褥中运入羊城。及倪烈士映典奋袂而起，新军皆举民国旗从之。报上所载有蓝袍将手持大红日光旗驰马指挥中炮就义者即倪君也，同时女党员徐宗汉偕其侄李应生闻新军已起，遂纵火焚其寓所以为响应，讵为邻人救熄，竟以所存国旗报警，尽为李准搜去，此则国旗最初之厄运也。
　　辛亥三月廿九广州一役，毁督署、掷炸弹，数十健儿同为此三色旗流血，可谓烈矣。及武昌起义、各省相继光复，旗式数变，乃暂定用今之五色旗。自陆浩东创作以来，及今已十有九载，及改为三色亦历九佥，而汉族乃庆光复。自今而后，或即用五色旗，或更改定他种之旗式，要皆足以照耀大地，为吾汉族增无限之光荣。世有侮辱吾国徽者，誓与吾同胞共击之。 
 
◎同盟会之历史

　
 
　　中华民国成立以来，迄今忽已两年，饮水思源，同盟会不为无功。壬子春初，某记者撰作历史载揭报端，爰采而录之，贡献同胞，以作无聊之纪念，孰曰不宜，原文曰：自鄂省起义以来，历月有五，流血者以万计，不可谓不烈矣。今者清帝退位，河山还吾，民国成立，革命已达其目的，吾人自后将同享共和之福，不可谓不幸也。吾人既坐享其成，不可不一思往昔。考吾国革命由来已久，志士之亡命海外者不可胜数，惟皆漂泊无定，势力微弱，直至孙文、黄兴二氏相见于东京之后，革命事业方见发展，收联络之功，有一泻千里之势。今日之成，当时运动之力居多也。孙黄二氏之初会已见去年本报，时孙游历欧美返日本，由宫崎介绍与黄兴相会于凤乐园。当晚黄兴即与宋教仁、张继、程家柽诸氏相识，拟开留学生之大欢迎会欢迎孙氏，乃急印传单分布在京留学生全体，通知于饭田町之商士见楼开欢迎孙氏之大会，一夜之中竣其事。翌日到者数千人，楼为之满，不得入内伫立于门外者数亦以千计。及开会，宋教仁先述开会之辞，表欢迎之意，程家柽与他二三人纵横演说。及终，孙氏起演说，众大欢迎，拍掌如雷。到会之学生中官费生甚众，以孙之演说多有归宗于革命者，甚至以投身革命往监督处辞退官费者，而监督亦知大势之无可如何，谓辞官费者曰：“苟君等不明言革命，余亦作不知，可毋庸辞退。”故当时有官费革命之称。可见于是革命事业日增发达，运动亦日加敏沾，乃与各省之委员相议，拟组织一新革命团体，将在东京开预备会。惟此是秘密之会须择一秘密之地，相议之后遂择定内田良平之家开预备大会，到期来会者甚众，室狭隘几不能容。同志拍手相庆，以为此是推倒满朝之预兆，连呼万岁不已。
　　预备会已毕，将开组织大会，惟开组织会各省代表皆至，内田家太隘，乃改定阪本之家。及期到者三百余人，提议各项，讨论细密，遂成一新团体，名曰“中国革命同盟会”。戴孙为首领，以黄为副首领，印决议文，颁布十八省及欧美各留学生间，革命之业至此始克大成。 

　
 
　 
◎汉人供给满奴之细帐

　
 
　　满奴五百万，人人知之；凡满奴必有饷银，亦人人知之。每月每奴银四两，每年以十二月计四十八两，五百万人每年共需二千四百万两。自满奴入关迄今已二百六十有八年，无年不照数取自我民，即不计利息已达六百四十三万万两，合四十万万二千万斤，如以马车运之，每车能容千斤，则需四百零二万辆，如以此银铸成银圆，则可得七百五十四万万四千四百四十四万四千四百四十四元，银圆直径长一寸一分，如以全数银圆联成一带，此带之长有四百六十一万里，可绕地球五十八周。我同胞若以养满奴之钱育猪，则每餐人人可肉食矣。况乎以上之款尚为正项供给，此外如觉罗私费、满员中饱以及旗奴种种勒索，恐尚不啻此。呜呼，痛哉，我同胞之血膏！ 

　
 ◎福建之奇童

　
 
　　奇童王杰功年十六，体干瘦小，裁如十二三，幼受教育于益闻学校，辛亥冬在开智学校肄业，父鸿滋，中华同盟会福建支会庶务长。彭君岳峰自鄂归，计划闽事，杰功即潜从奔走十八夜。起义同盟会员在桥南社组织种种，先集学生队，杰功求投入，队长以其少却之，甚不服，乃改入巡缉队。是夜三钟，彭君下令募敢死士持炸弹为军锋，呼而集者数十人，杰功亦潜附入。或阻之，功呼曰：“与其死于满清压抑之下，何如死于民国军旗之下？吾体虽小，吾志壮也！”于是从彭君驰由南较场。至于山时已四点半，两军正开仗，杰功分攻水部门城满兵，掷炸弹甚准，左右环击满兵。退时满兵尚有从他路来，枪急如雨，杰功颊部中弹，肉飞两片，顿仆地，然犹健起持炸弹猛进。队长急遣人抱往医治，裹创复出，禁之不可，右腿复中弹，始退，然克复之功亦告成矣。念五日，军队开阵亡将士追悼会，功杰与临祭孙都督大嘉之以所乘舆舁之归，见者莫不啧啧，曰：“王氏子，王氏子。”呜呼！如杰功者可谓奇矣！虽然，尚望杰功黾勉于学，雕琢良材为国家依赖，勿以自止也。 

　
 　 
◎孙逸仙之旧话

　
 
　　孙逸仙曰：“客秋，江西萍乡之乱也，风云忽急，震动四百余州。湖南曾州、江阴东阿、辽河西等举旗应响，接踵而起，箪食壶浆以迎革命之旗。蚩蚩之民发其义愤，势若火焰，有烧尽爱亲觉罗之概，若不乘此而起，则我辈无救国之日矣。余志既定，将传檄十八省之秘密党，互通脉络，克期举事，为其先锋者为广东罗定州之志士队。彼等已与该地之总兵、陆军将佐等缔结密约，今惟待一令之下，可不战而定广东也。黄兴君则代表我之中华革命同盟会，将于十一日由横滨出发，仓皇与会，汪兆铭君当亦同行。”孙氏又曰：“昔粤西之洪秀全兴师起义，大功垂成，不幸为英国人戈登所破，终负大逆长发贼之名，长葬九泉。同时有英人名李登来者，夙具侠骨，有义风，著一书以其所亲见亲闻者说明洪秀全等一辈之人格，及其怀抱，谓屠杀此辈之非，更骂英国政府之无人道无知识，假戈登于清政府。呜呼！有读其所著之《太平天国革命史》而不泪下者乎？洪秀全、李秀成等诸豪杰幸有此书为之表雪，得脱逆贼污名，而为轰烈之革命的殉国者，得受后世识者之追悼。” 

　
 ◎前事重提

　
 
　　满人入关，窃据汉土二百六十余载，有志之士辄思脱其羁绊，复吾河山而终不可得。自洪秀全广西起义，豪杰并兴，所向披靡，势如破竹，旬月之间已复我河山半土，而孰知贪于安逸，裂于内讧，率使垂成之功败于竖子之手，识者惜之。自是以还，迄今数十余载，其间革命之举不知凡几，虽都未成，而其中不无壮烈之举。可于革命史上水留纪念者，但世人多莫之知耳。若镇南关之战、河口之役，孙文与黄兴亲冒矢石，虽未能克成其功，实可于近日革命史上放一异彩。今述其事，告我读者，以知孙氏等之苦心孤诣，有坚忍不拔之志，不成不已之心也。自孙文与黄兴相会于东京，联络二派，设立中国革命同盟会后，会员日增，势力益盛。孙见时机之将熟也，乃与黄兴、胡汉民及党中铮铮之诸豪杰等相议，谋图大举，拟先取镇南关为根据地。镇南关有天然之险要，欧人称之为第二之旅顺口，欲取之，非先游说蟠踞于那模村之游勇使为先锋不可。那模村在镇南关附近，地为游勇所占，势力颇盛，有头目三人，名黄明、何伍、李辉坚，统率全队，专以抢掠为事，实为土匪之一种，惟勇敢善战，耐劳忍苦，每与官兵战辄胜之，即有时败衄，则以地理熟悉逃遁迅速，致官兵不能得其踪迹，辄为所愚，终不能得利，故地方官亦无可施法，时与以财宝以为弭乱之计。彼等不惟横行本地，又常掠夺接于南边境之法国，屡与法兵战，法兵不胜其扰，深苦之。七八年前，孙曾往安南，与该地之总督善，偶谈及游勇事，总督谓：“彼等侵掠边境，不胜其扰，有法治否？”孙谓：“此甚易易，苟能默许我部下人至其地，必能代为镇抚，亦不必吾亲往。”总督甚喜，请即行。于是孙氏遣使往说其众曰：“吾等乃汉族之子孙，非清朝之人氏也。满人入关据我汉土，号称清朝，压制吾民，吾同胞为其奴隶二百余载。今有志之士立革命之党，党员之众遍四百州，行将举事复我河山，起义之节，望君等协力同心，举兵为应。惟灭清朝事尚不难，最惧外国干涉，祸及瓜分，故望勿扰法境，免致失和，则干涉不来，大事可成也。”游勇闻劝，大为心服，遂立誓不扰法境，故总督深感之。时孙氏与黄兴、胡汉民等集于安南之东京以为本营，将实行举事，总督以有前恩置不问。孙等议攻镇南关须需游勇之力，乃使李京为密使往那模村说游勇，使为先锋。游勇欣然允诺，遂于十二月一日（新历）之夜，头目黄何李三人率其众百余人进袭，所携兵器除刀叉之外，仅有小铳四十二支，由山后小道进，攀藤附葛而上，出第三炮台之后，既达，众遂呐喊猛进，声震山谷。守兵大惊，不知所措，弃炮台而走。游勇随后追击，抵第二炮台，守兵以事起意外，仓卒不能敌亦从而遁。遂抵第一炮台，守兵以不知其故，见来势甚猛，亦弃台而走，于是镇南关之三炮台转瞬皆入于革命军之手，革命之旗遂飘飞于三炮台之顶上矣。克复之喜报翌日飞达东京，孙等大喜，连呼快哉，额手相贺。遂于三日之朝率领同志寓东京飞驰前往，而是时附近之人望风来归者甚众，一昼夜之间得众数百，声力益盛。炮台之守兵自遁走后，皆集于炮台下之本营议攻复之策，并遣人探其事。遂于四日之朝天未明时，开炮攻击炮台，革命军亦以炮台上之大炮还击之。孙黄二将各执小铳，率领同志亲冒矢石，勇敢善战，声势大振，官军遂不能支，全队溃走。
　　革命军已获大胜，互相庆祝，兼布置内外以坚守御。此时最要者为弹药，而孰知查及库中竟无余积，孙于是大为失望。盖孙初意，以为镇南关乃险要之区，有炮台三座，所贮弹药必富，苟取此关，得其弹药，则可放心大举，后顾无忧，即依险而守，亦可相持多日，不虞缺乏；不意官军侵吞军费以肥私囊，致所存无几，且不足供数时之战。弹药已缺，进守皆难，虽有天险亦难守御，即从速购办亦不能即得，如官军大至安能抵敌？于是孙等致诸将士相议，谓与其守此待毙不如弃关而走，再图后举。遂与诸将士订后日之约，弃关而散。当镇南关之战也，孙氏不惟亲冒矢石，以素通医道自任救护之劳，遇有伤者辄驰至其旁尽力救护，因之同志之得更生者不少，而孙氏东西奔驰，无片时之息，遇敌则战，遇伤则救，勇敢敏捷，人皆钦服。此实当时之一美谈也。孙氏等自弃镇南关后，黄兴率同志二百余人周历广西内地，屡袭击官军，以练其手腕、增其经验，大小数十战辄获胜仗。某日忽遇官军大队，遂列阵迎敌，炮火既交，黄兴率军猛进，斩敌数十，官军大败而走。黄军获其军旗一面，统领之坐马一乘。官军统领郭某，黄之友人也，黄探知之，遂返其所获之军旗，谓之曰：“吾等以主义不同而致相战，亦属不得已之举。若友人为失军旗而死，于心何忍？故奉还军旗以全友道，马则暂请见赐耳。”郭某因之得以不死，盖军律失军旗罪当斩首也，黄将军之重义如此。当黄兴率众入广西时，孙文往南洋，与同志谋取南河口之策。议既定，遂于七年前（即光绪末年，败镇南关之翌年）之四月末率潜身于南、越南国境上之党员一百人，及装扮苦工、散居于附近铁路沿线之党员二百人克期举事，更通知河口巡警中之内应者，授以密计，及期内应者先斩巡警首以示其意，于内外并发。枪声雷动，官民声警，顷刻大乱，革命军乘势进攻督办王玉藩部下之二营。而其一营之统带黄元贞已暗约为革命军之内应，至是即反戈相助，官兵不能敌，大败溃走，河口遂复。初三日王玉藩使人乞降革命军，恐其有诈，使王槐庭带从卒二人往王营中察其虚实。及见，知果为诈降，怒其不实将还，而一刹那间，王玉藩已挥刀斩来，使不及迎避被刺而仆，从卒二人亦为手枪击中，倒地而死。王部将中有熊通者已许为革命军内应，时在营中闻枪声连响，急入视见其状即拔枪击王，一击殪之，遂举其众以降。时黄兴在安南河口之众遣使前往，将迎黄兴为大帅，统领全军以图进取。诸事全备而弹药又匮，遂致于黄兴未到之前不得不弃城而走，致使血战之功一旦化为乌有，岂不惜哉？
　　观此二役，皆为弹药缺乏致不能竟其初志，然功虽未成，经验已积，百折不挠，方得成今日之大功也。 

　
 　 
◎冯和尚

　
 
　　冯和尚，号守之，苏人也，十余年前即剪去发辫，终日奔走于茶坊酒肆间，人见其光头光脑遂戏呼之为冯和尚。和尚初从事于金业，不得志，为汤姓榷田务。汤姓仅母女，不知出纳，田租所入岁以万计，悉以全权畀和尚。和尚工心计，海上之投机事业，和尚偶一问鼎辄有所获，不数年家遂小康焉。戊戌政变后，国事日非，海外志士撰译书报以饷学者。和尚于苏州首设派报处，苏州学界以其能为灌输民智之导线，群推戴之，而和尚至是遂昂头天外，不可一世矣。和尚仅识之无，未尝学问，然口若悬河，好为刘四之骂座，元妙观前、云露阁陋室中固无日不有和尚之踪迹也。和尚每就坐即雌黄人物，评论时政，滔滔不绝，觉举世间无一人无一事可当其意，不计是非，毫无宗旨，人亦习闻之不为怪。自民军光复苏州后，侦探四布，密拿间谍。月之某日，和尚正于某茶肆论民军围攻南京事，痛诋民军之无用，谓张勋兵败犹可为盗，民军败则并不能作贼。讵言甫出口，一掌骤飞左颊，既披继以右颊，其声清脆，四座惊闻。和尚受此棒喝，默不一言，其人亦即归座。时茶客正盛，群相注目，久之，和尚忿火中烧，谓：言论自由何物？狂奴敢来干涉？其人闻和尚语，即趋前以手枪拟之曰：“我今干涉矣，军政府巡警局请与偕行，幸君自择。”和尚不得已，遂同诣警局，始知其人缪姓，固军政府之侦探队员也。幸局长素识冯，为之缓颊，卒禁锢三小时，令具不再妄言甘结，由倪源元珠宝铺取保释放云。
　　洁曰：吾尝见一种人，遇民军胜则谀颂民军；见北军胜则又谀颂北军，恨不得缪姓其一人者一一掌击之也。 

　
 
◎中国之文学革命说

　
 
　　当辛亥冬有日本某报云：法国第一革命之顷，文学亦一时群趋尚古主义；至第二次革命时代，乃大发挥自由平等之思潮。中国今回革命，其七百年来沉于睡眠之文艺必将复兴，亦如法国之例。一时尚古主义殆复流行，因中国古代文学实确有可尊敬之价值也。我辈属望中国之革命尚不仅在普通改革之事，中国孔老之思想即至十九世纪尚不失为世界之最高思潮，此回革命，中国人正宜根本觉醒，综合世界所有之思潮，更产出支配二十世纪以后人类之大思想。以中国四百余州之富源与四亿之民众，而又著五千年之历史，倘能奋发，其必能解决此世界的重大问题无疑，因此意味我辈对于此次革命所以抱无限之喜也。中国之文艺当今正遇大革命时机，吾人对于此点自宜极力赞助之，此亦日本在东洋之真使命也。若但因邻家骚动，惟望得趁火打劫之机会者，此真吾国第三流第四流之徒而已。 

　
 
◎决死队之家书

　
 
　　吾哥大鉴：匈奴未灭，何以家为，弟虽不才，夙抱斯愿。迩者武昌倡义，天下响应，弟本拟赴汉，因有阻力而止。及闻荫兵残暴，勋贼凶横，建虏之暗杀党联袂而来，欧洲之侵占家乘时亟起，不禁伏枕哀号，叹祸至之无日。尤可痛者，人有恒意欲求真自由须以铁血为代价，民军流血未多，一时恐难告厥成功耳。弟日内即去从军，稍尽国民之天职，或入北伐队，或入淮扬徐海决死队，刻尚未定，因须比较其程度之高下、志气之大小再定方针，然二者必居一于此矣。孱孱病夫，但期未能死功业，非本心也。最难堪者，老母在堂，子道未尽，决然以去，罪通于天，然忠孝不能两全，且妻子何辜，无从仰望，惟有大呼负负而已。此去南北东西生死存亡均在不可知之数，幸而生还，再图欢叙，否则从此长别矣。弟所生一儿一女，年虽幼稚，身体健全，禀赋尚不恶劣，一切读书之事务祈照拂。倘蒙扶植其成，则弟死之日，犹生之年，此恩此德百世不忘。家母处亦求时为安慰。至嘱至嘱！二十九或三十日，弟拟回家，届时当来面别也。弟今易名枕旦，字砺须，二十六早五下。按：此上海何家角志士杨秉衡书也，君本龙门师范生，为和安学堂掌管，乃从军之志坚卓如此。又余家租户有刘贻生者，在震旦读书，亦废读从军，家中不能阻止，为乃父强领至苏。吾中国少年人物如此仗义，可敬可爱，可泣可歌。邹韬附志：当起义时，投笔入戎、慨慷效死何可胜计，然如杨君者，家中上有老母，中有爱妻，下有子女，竟仗义不顾，毅然弃之而去，其血性热诚实令人敬慕。见其家书悲壮淋漓，情意恳挚，耿耿以老母托友朋，尤使我心为之酸。泣群谨按。 

　
 
◎红十字会之缘起

　
 
　　红十字会自吾国亦继兴后，频年兵灾，该会竭力护救于弹林炮雨之中，功业伟大，早著闾阎，毋待赘述，但该会在欧洲发生之历史，知者甚少。兹有该会缘起一则得诸友人处，其探本索原，颇称详晰，附录于下以资考察。西历千八百五十三年至五十六年，英法合盟以攻俄，合纵兵十八万、俄军二十万战于克里米亚，相持四年之久，尸骸山积，腐臭云腾，秽气所触以成疫疠，辗转流行死者益众。英有慈善坚勇女士，以护病学名于世，悯兹浩劫，大发仁心，邀集同志女士驰赴克里米亚，逢伤必救，不嫌秽污；遇疫必疗，不惧传染。遂使三国之在战地者，上自将帅，下及兵卒莫不出水火而登衽席，起死生而肉白骨，仁闻所播遐迩，倾心慕其德而来与是会者踵相接。事毕归英，将军率绅民欢迎于郊外。此役也，女士受非常之艰辛，因劳成疾，久困床褥，英国志士醵银二十万圆以供终养之需。女士分文不沾，特以该款创设护病女学校，隶于伦敦之圣托麦司病院，以教妇女护视病人之法，即所谓乃丁戤而病院是也。（日本名看护妇，缘妇女性静心慈，照料周到，故各国病院中咸以妇女供役，规矩严肃，不苟言笑，绝无流弊。）又绘战地之惨状以感人心而弭战争，宏胞与而酿太和。红十字会之引线遂伏于此矣。千八百五十九年，奥法之交决裂，瑞士国大善士显里涂南脱君亲临战地。是年六月二十四日战于沙弗里诺，两国之军三十万攻击十五点钟之久，死伤遍野，血满川渠，悲惨号呼，非耳目所忍。近虽有军医拯治，而区区有限之力不足以救无尽之伤兵，于是有可以药救而因施救稍迟，遂致同归于尽者。善士目击心伤，归而著《沙弗里诺战事惨纪》刊行于世，劝各国政府海陆军军医部广选医士，多置材料，俾临时有所措而战祸稍有挽回。然善士之心犹未餍也，又拟邀集同志创设救护会。会内宗旨专在救伤疗疾，减军民之痛苦，理尸卫生，免生存之疫疠。何地开战，即行驰赴救护之，劳役盖与战事相终始。第战争之地易致猜疑，锋镝之下难分玉石，使不先事预筹即恐动多窒碍，善士乃请自守局外中立之条，战国不得枉害会中员役，观战无过虑，救伤无歧视，良法美意兼而有之。然但救护于战时而不救护于平日，惠犹未遍，愿未尽偿，因矢博济之怀，挡扩救护之量，恳恳勤勤，数年如一日。直至千八百六十三年二月六日，仅得同志五人会议以创此举，可见创始诚非易也。至是年十月二十六日，遣使来会者七国，赍以国书者三国，同志三十六人会同集议。迨次年八月二十二日，各国又特命使臣会议于杰乃法（瑞国府名），条盟者十一国，公订缔约十款。
　　此次之会盟也，应用何国旗帜以标徽议论纷纷，莫衷一是，当事者深为踌躇。末后公定以瑞士国国旗覆而用之，瑞国旗系红地白十字，故此会以白地红十字也。又以瑞之杰乃法为寰球公会之盟坛，定其条约之名曰《杰乃法条约》，又曰《涂南条约》。由此公定为例，凡地球各国，无分大小得邀公许如入此盟者方准用此旗帜，会外不得滥用；若未经与，《杰乃法缔约》不得享此会之利权，其慎重也如此。 

　　 
◎陆征祥小史

　
 
　　陆征祥，江苏上海籍，系广方言馆毕业生，久驻俄国，熟悉俄国情形。当庚子时助杨儒办理满洲交涉，其与俄外交大臣应对之明快老练，于日人所著《中俄外交秘史》中详载之。前年为海牙第二平和会全权大使，当议公断条约时，某国提议欲以领事裁判权之撤回为公断事项之一，陆氏恐因此于吾国他日领事裁判权之撤去大有关碍，于是在会场演说，竭力反对，此条文亦遂取消。又于国际捕获审判所，一约英德拟以权力强弱分各国为一二三等。以定所派审判员之数，陆氏先一日探知之，遂约同南美诸小国纷起反对，此条约遂不能实行。又关于荷属各岛华侨，荷政府执强制入籍之策，侨民群起反对，此问题遂移而为两国交涉问题。陆氏与荷政府争议年余不得要领，陆氏以各国办外交时常有撤回使臣以示绝交之意而因以潜移彼国对待之心理，陆氏乃以此策告之外务部，乃召回陆氏。陆氏返国约半载余，荷政府向陆氏重行提议，于是上年九月《中荷领事约》成。此约言明依荷法入籍者返国后仍为中国人民。此约虽不得满足之解决，较之强迫入籍相去多矣；又其关于领事之权利义务与日本荷兰二国所订者无异，盖吾国订约以来所未有者。 

　
 ◎张怀芝轶事

　
 
　　庚子拳乱，董军攻使馆十余日不能下，朝旨召武卫军开花炮队入都助攻，张怀芝方为武卫军分统，奉檄率所部入都。荣禄以城垣逼近使馆，居高临下，最便俯攻，即饬怀芝以所部登城安置炮位。炮垂发矣，怀芝忽心动，令部将且止毋放，而急下城诣荣邸，请曰：“城垣距使馆仅咫尺地，炮一发阖馆立成齑粉矣，不虑攻之不克，虑既克之后别起交涉，怀芝将为祸首耳。请中堂速发一手谕，俾怀芝得据以行事。”言之数四，荣终无言。怀芝乃曰：“中堂今日不发令，怀芝终不肯退。”荣不得已，乃谓之曰：“横竖炮声一出，里边总是听得见的。”怀芝悟，即匆匆辞出，至城上乃阳言顷者测量未的，须重测始可命中。于是尽移炮位，向使馆外空地射击一昼夜，未损使馆毫分而停攻之中旨下矣。 

　
 
　 
◎王二疯子传

　
 
　　宛侠曰：“王希孔，字时若，内乡赤眉镇人，田二千亩，富而好义。贷贫人钱米辄焚券，岁饥佃租纳半数，岁稔亦不取偿。有奇癖，以举世奢靡誓不饮酒、食肉、乘车、衣丝，冬一布被无褥；交游或招饮坐谈笑不下箸，饭来则食，人多疑为茹素奉佛者；遇义举倾囊助千金不惜，以是析居三十年未买分地，人以伊不治生产、舍己从人也，呼为王二疯子焉。好引书语，惜不通文义，作论说率无，解“子死亦不悲怛”曰：“人固有死也，但迟早耳。”有铺屋在城中，价值三千金，捐充节孝祠，室人尤之弗顾。好新学，拟于本镇设高等、初等师范二校，走劝富氏出赀，迄无应者，怒以己田二百亩舍作校中资，日强迫阖家妇女放足，由是疯名大著，富翁闻其名掩耳走。县令清贫者去任，公必谒之，赠以百金，墨吏则否。庚戌余以言语不谨羁信阳狱，交游疑祸且不测，无敢通只字者，公闻之悲，偕友人王慧通、李省三冒雪徒步于腊月除夕探余于狱，余谢曰：“公年且六十，奔波数百里，冰雪载途，曷待来年？”公曰：“仆性好冒险，区区风雪何能阻？矧君身在难中，无资且将死，来岁恐无及矣。”举所携金赠余，以是狱中得无苦。近岁内邑土匪猖獗，劫质时闻无忍入王氏居者。
　　怨毒子曰：公墨老也，行为率过举，使人盖如此，中国大势尚可为，余特表而出之，以补《民国义民传》之缺。 

　
 
　 
◎张勋季父

　
 
　　张勋之父，知者固甚渺，若其季父，吾恐举世中知者不过十人。余友南昌黄济与张勋之友某氏谊届金兰，某君尝谓张常为彼言：有季父名王福彪者，鲁人，绿林豪侠也，膂力轶群，出没皖鲁间垂四十余年，鲜知其名者，并述其轶事数则。盖王为人有古游侠风，急公好义，与剽劫之寇有间焉。一夕，王从徐州赴济南，行色甚壮，薄暮憩古刹中，闻殿后猜枚声。迹之，见伟丈夫八人席地饮，季识为同道，与之拱手。八人皆起揖，各述其姓名。酒数行，上坐者曰：“吾观公亦行道者，今将何之？”王曰：“敬步后尘耳。”曰：“今夕本村某尚书嫁女，奁资丰厚，而尚书供职都中，第公子偕其妹归仆从无多，公能助我一臂乎？”曰：“可。”于是刻期抵，居数日始悉其门径，秉夜逾垣入。公子闻有盗，启户出呼，群仆，为一盗所絷，将刺刀焉。王曰：“吾利其物耳，何戕其人为？”乃释之。女公子美姿色，群盗欲淫之，王呼曰：“我王福彪纵横四十年，所以得保首领者，惟不采花耳（盗谓犯淫者为采花，盖隐语也），诸公听我言，请从此逝，否则血我刃，毋谓我无香火情也。”群盗畏其猛，一哄而散。诘旦诉之宰，遣捕出缉，半载无踪。诸捕悉被重责，计无可施，乃绐宰曰：“某某者，邑之名捕也，今虽老，犹矍铄，请召而遣之。”其实二捕并无过人技，且衰朽已甚，退役久矣。宰召并与白金五十两，限一个月破案。二捕出，乃谋曰：“死期至矣，奈何？”其一曰：“不如逃之。”遂掳银去。行经观城，一白发老翁举觞独的柳树下，二捕乞就席少坐，诺之，问其行止。二捕备述尚书家被盗，今奉命出缉，未可获也。曰：“可获乎？”曰：“不可。”曰：“然则二公何往也？”曰：“逃死耳。”老者掀髯笑曰：“盗非他，即我是也。今既相遇，曷敢以此累公。第我为此事，虽家中人不知，幸勿声张惊吾邻里。”遂自述姓名并延至其家，命子出拜曰：“某我老友邀我作临淄游，诘旦当束装也。”遂偕去抵县，宰大喜，即报知公子。是时女公子已出阁，适归母家，恍惚忆群盗入室保全其节者为王某，告知公子。公子亦记被执时一壮士呵止群盗故得免于死，急谒宰述其事，属勿加刑。宰亦高其义，第按名捕八人者骈戳于市，而王得释。公子感其保全之德，赠之金而归焉。杨继曰：“张勋为民贼，其季父亦为民贼，然而张之道逊季父多矣。《南华》有言‘盗亦有道’，有以哉？” 

　
 ◎闽中蒋黄二子事略

　
 
　　闽中蒋黄被刺，民国元年六月间事也，沪上各报均有登载。继而闽中友人郑君有二子事略见示，记述较详，兹特编录以备研究此案真相者之资料。蒋筠字子庄，闽之侯官人，性倜傥，不甚措意于家人生产，弱冠贫甚，然交游不之知也。豪于酒，能为诗，兴之所至辄流连数日，家至不举火，置勿顾也。岁庚子，补弟子员，壬寅举于乡。然君于浮名亦不屑措意，天性神悟于畴人术，未尝有师授，能独探奥，为文章下笔累万言立就。辛壬间闽学甫萌芽，君历主讲席，游其门者多成伟器。既而又自办小学校，独力支持，款不给则力为勤募，尤注意于贫民教育。素擅辩才，各社团开演说会必延君至，一登演台鼓掌声雷动，君以开通风气自任，有请辄至，不以与疲也。闽法政学校开，校长郑君聘襄校事，擘画极为周详。光复后充民政司地方科科员，然君之志常在开发一般社会之知识，故公暇辄抒其所见，著为论文投之各报，《民听报》所载尤多。其言皆切中一时情弊，渐为某要人所觉，而祸根已于是伏矣。又好演说，闽自光复后星期日各处多有演说，每开演延君，君必至；君至，所言必痛快。民国纪元四月廿七日，在会城通贤里演说，语刺某君，至沉痛处乃涕泣数行下，听者鼓掌。君曰：“且勿尔，异日吾辈且恐无涕可挥也。”此语一传播，而君于是死矣。越二日，君坐舆，由其私第出至玉山涧河蠕，突有凶徒一人喝令放舆，舆夫折声斥之，一刀已入舆中。蒋君方欲出，十余人逞刃交下，中有一舆夫极力掩蔽，终不能敌。蒋君一踊入河，舆夫随之下，凶徒散去。舆夫舁君出，问君如何，君尚应之曰：“予死矣。”再问不复省，舁至家已长逝矣。呜呼！蒋君之死，论者纷纷，几成一种疑案，而其实固无可疑也。合前后而观之，昭昭乎如发蒙矣。蒋君死者，风声日恶，《民听报》首停版，不及一月又有黄家成被刺事。
　　黄家成名复，以字行，闽之福清人也，民国纪元五月二十三日死于贼，年才二十二三耳。距今八年前入苍前山鹤龄书院肄业，学业冠侪辈，性豪迈，勇于任事。前四年与同学某某密办一种《警醒报》，发挥民族主义，月出一册，南洋侨民争购阅。资不继，往往质贷以给，清邮局不为递，则易报名曰“民心”，由外国邮传达，风行一时。闽光复成功之速，是报之力也。去年春，广州事将起，家成以闽不可无备，倡设体育会，阴以兵法部勒之。武汉首义，家成谋响应，日夜奔走省坦。事稍就绪，乃驰赴下游，召募武士八百，率之至福清，而省中光复之信至，即出私赀将所募悉遗归，不费公家一文。福清已无事，家成趋赴省中，时慕逐臭之徒假革命以谋个人位，置者方洋洋得意。彼长某部此管某局今之参议长兼警察总监某君者，实为政务院长，见家成至则以印铸局总稽查强畀之。家成以素志在于救国今革命告成学业尚未竟，断不以彼而易此视事，数日即辞去，仍入鹤龄书院赓续旧业。不知者且谓家成觖望，遂深疑之，家成之祸根伏于是矣。旧历去腊，闽军以缺饷微不靖当事，即指自家成以为将煽乱，家成益自敛。光复之初，家成以开通民智监督政府莫善于报，因与同志谋改《民心册报》为《日报》，馆设仓前山，与鹤龄书院相距数十武。开办后，主任某君有远行，报事遂归家成经理。报中言论侃直，对于政务院纠之尤力，封闭之信喧传已久。蒋案出，《民听报》停，报界大动摇，家成力持镇静。五月初三卒被封，时家成适在馆，从容出应接。捕者似与家成相稔，佯为不知，家成遂徐收簿借出趋至鹤龄书院。同馆之人已先生，乃分电各埠。翌日海内外各党会纷纷电诘闽政府，最后经国民协会电闽支部与警务司交涉，卒撤其封。然外间之风声日益恶，盛传某某、某某者（皆民党中人）名在夹袋，皆将以待蒋君者待之，首列者闻即家成。家成之师外国人某君亦戒家成勿轻出。忽一日政务院副长黄乃裳者，偕一人至鹤龄书院，访院之主理，以为家成私室有危险物，欲一搜以验虚实，主理允之。搜讫无他异，乃谢去。后又致函鹤龄书院监院某君，云家成能与我一往见彭某，保为解释嫌怨，必无他虞。监院询之家成，家成遂偕乃裳入都督府见彭某，倾谈甚欢，留之宿，家成固辞。彭派人送之归，出门不一二里，家成见其舆后有十数人穿操衣者尾之行，急下舆入一书肆，少选不见，复上舆由梅枝坊入，将赴南营谒外交司。方家成肩舆入梅枝坊时，有一人在坊口见一凶僧向坊里张望，已而一挥手，十数人随之入家成舆。至梅枝坊底转入南营，此十数人者踵至。一人先抽刀刺入舆中，家成大吼跳出，十余人利刀齐下，遂血肉模糊，不复辨其为谁某矣。最后一人沥刀头血溅尸身上，更剔取路旁残纸拭其刀，纳之于鞘，睨视路旁人曰：“未也且更觅余辈。”而刃于其腹耳，乃各徜徉而去。呜呼！死黄子者谁欤？夫岂有难知者！真凶至今犹逍遥法外，何耶？彼诬黄子者且曰：“是谋第二次革命，死有余辜者也。”黄子在满清时代谋革命为企望共和耳，民国既立，夫又何求？且赤手空拳，非至愚之人谁肯甘冒不韪以自取死乎？彼之诬黄子者，适以见黄子之死必有主动之人，而一般病狂丧心之徒狼狈为奸，其情形益不可掩矣。 

　
 ◎林君淮琛事略

　
 
　　君讳淮琛，事憬南，一字希玛，闽侯官人，天性纯挚，少力学，究心当世之务，书过目喜随所得类而钞之，裒然成帙。稍长随父客皖江，转徙金陵，绵历于忧患之故，感慨横生，谈家国事每至泣下。于是入东文学堂肄业，益刻苦自励，屡试辄冠其曹。校长东人视之加礼曰：“林生非惟能积学，其立身行己以道，自重有足多焉。”既卒业，乃回闽入师范学堂。是岁闽中官吏议派出洋学生，君与其选。东渡后入高等工业学校习染织科，八年而业成。先烈林君广尘，福建同盟会支会会长也，君既入会，相与莫逆，尝以吾国实业如江河日下莫知所挽慨然谓广尘曰：“举世昏昏，吾辈之责重矣。他日功成之后，谋国民之乐利其必以实业为归，吾之所以自任者，敢不勉乎？”广州之役，广尘殁焉，君闻之悲哀流涕，以长歌哭之。时同学有归国就试北京者，君语之曰：“入方牺牲生命以谋光大之业，区区功名抑奚取乎？”君恬静寡外慕，齿且壮未娶，人或问之，曰：“匈奴未灭，何以家为？”盖君之醉心革命，未尝一日忘焉者也。辛亥八月，义师起于武汉，君归则溯江而上，军务部孙武以参谋属焉。九月初七日之战，我师败衄，退保汉阳。敌兵继进，守将宋某逃之，人心大震。黎元洪命蒋秋成率师赴援，君实与偕。是时敌势锐盛，炮弹声不绝于耳，当之皆靡，守者复亡去其半，君神宇自若，顾同列曰：“吾侪决死耳，何惧为？”日夜巡视要隘，慷慨励士卒，废寝食以为常。已而黄兴以湘军至，汉阳之危乃解。君则往来汉沪，有所施设。十月道出镇江，镇军林述庆方出师攻宁，君见之请从，多所画策，林君重之。在军之日饥渴奔走，劳苦暴露，人或以为难，君怡然见于颜色。镇军之夺取天堡城，蹈锋镝而死者踵相接，金陵克复，厥功伟焉。君于斯时愤张贼之不道，振励锐气，与将士相先后枪烟弹雨之中，冒万死而弗自恤，视同时管带杨韵珂等毕命于疆场者，其相去直几希也。然而君之心力亦以是瘁矣。联军北伐，君仍矢志以从。及停战议起，乃淹留于海上，旧疾颇作，夜常失眠，意忽忽不自得。旋有金陵之行，甫至二日则病甚，蕴热内烁，药之弗效，卒于十二月二十五日，年二十有九。君尝著《振兴工商业意见书》，凡数万言，指陈利弊，深切著明，当世言实业者知君之学识经验诚异乎寻常也。呜呼！革命告终，建设方始，国民乐利正有待于图谋，而遽令君之赍志以终也，其重足悲也已。 

　
 

◎章太炎先生《秋瑾集》序

　
 
　　山阴为少康枝子之地，箕帚作而妇道成，曹娥以死其父，未足以多，最后有秋瑾，变古易常为刺客，将其德合于乾，刚健中正，纯粹精也；六爻发挥，旁通情也；时乘六龙，以御天也；云行雨施，天下平也。瑾素自豪，语言无简择，尝称其乡人某为己死士，闻者衔之次骨。徐锡麟既诛，恩铭党祸浸寻及绍兴，遂牵连以告有司而贼之。瑾死，集其诗词百余首，都为一传。余视其语婉[1234]，若不称其情性者。人之志行或深固不见于诗，然卒以漏言自陨，悲夫！余闻古之善剑术者，内实精神外示安仪，则喋喋腾口者寡。读《吴越春秋》，有袁公越女之事，惜乎！瑾之不志，此也。定哀之世，于是乎有微言。丁未七月章炳麟序。 

　
 
◎秋瑾遗诗拾遗《红毛刀歌》

　
 
　　一泓秋水净纤毫，远看不知光如刀。直骇玉龙蟠匣内，待乘雷雨腾云霄。传闻利器来红毛，大食日本羞同曹。濡血便令骨节解，断头不俟锋刃交。抽刃出鞘天为摇，日月星辰芒骤韬。斫地一声海水立，露锋三寸隐风号。陆犀象水截蛟，魍魉惊避魑魅逃。遭斯刃者凡几辈，髑髅成台涌涛。刀头百万冤魂泣，腕底乾坤杀劫操。末挂壁暂不用，夜半鸣啸声疑。英灵渴欲饮战血，也如磊块需酒浇。红毛红毛尔休骄，尔器诚利吾宁抛。自强在人不在器，区区一刀焉足豪。 

　
 ◎革命女士秋瑾遗文

　
 
　　其一　嗟夫，我父老子弟其亦知今日之时势为如何之时势乎？其亦知今日之时势有不容不革命者乎？欧风美雨澎湃逼人，满贼汉奸网罗交至，我同胞处于四面楚歌声里犹不自知，此某等为大义之故不得不恺切劝谕者也。夫鱼游釜底，燕处焚巢，旦夕偷生，不自知其濒于危殆，我同胞其何以异是耶！财政则婪索无厌，虽负尽纳税之义务而不与人以参政之权；民生则道路流离而彼方升平歌舞；侈言立宪而专制乃得实行，名为集权而汉人尽遭剥削。南北兵权既纯操于满奴之手，天下财赋又欲集之一偶练兵也，加赋也，种种剥夺，括一言，制我汉族之死命而已。夫闭关之世犹不容有一族偏枯之弊，况四邻逼处。彼乃举其防家贼媚异族之手段送我大好河山，嗟夫！我父老子弟盍亦一念祖宗基业之艰难，子孙立足之无所而深思于满奴之政策耶？某等眷怀祖国之前程，默察天下之大势，知有不容己于革命。用是张我旗鼓，歼彼丑奴，为天下创，义旗所指，是我汉族应表同情也。
　　其二　芸芸众生，孰不爱生？爱生之极，进而爱群，盖种族之不保则个人随亡。此固大义了然，毋庸多赘者也。然试叩我同胞以今为何时，则莫不曰：“种族存亡之枢纽也。”再进而叩以何术可解决此存亡之问题，则又瞠然，莫将否则即以政治改革为极端之进化矣。嗟夫，欧风美雨咄咄逼人，推原祸始是谁之咎，虽灭满奴之族亦不足以蔽其辜矣，夫汉族沉沦二百有余年，婢膝奴颜，胁肩他人之宇下，有土地而自不知守，有财赋而自不知用，戴丑夷以为主而自奴之，彼固傥来之物，初何爱于我辈，所何堪者我父老子弟耳。生于斯，居于斯，聚族而容处，一旦者瓜分实见，彼即退处藩服之列，固犹胜始起游牧之族。奈何父老子弟乃听之而不闻也。年来防家贼之计算着着进步，美其词曰“立宪”；而杀戮之报不绝于书，大其题曰“集权”，而汉人失势，满族枭张。呜呼！人非木石，孰不爱生？而爱群逼于不获已，则只能守一族之利益矣。彼既异我种族，置之不问之列，则返报之道亦所当为，奈何我父老子弟见之不早也。某等菲薄，不敢自居先知，然而当仁不让，固亦尝以此自励。今时势阽危，确见其有不容己者。用是大举挞伐，先以雪我二百余年汉族奴隶之耻，复以启我二兆方里天府之新国，宗旨务光明而不涉于嗳昧，行事务单简而不踏于琐细，幸叨黄帝祖宗之灵得以光复旧业，与众更始。所有遣派之兵马晓谕如左，凡我汉族自当共表同情也。
　　以下所列军职表用“光复汉族、大振国权”八字编制之，又载军旗、钤记、服制、电报、暗码等事，兹不备录。
　　来了，来了，什么东西来了？
　　喏喏喏辫子军来了快逃呀！ 

　
 ◎汪兆铭小史

　
 
　　汪兆铭，字桂辛，广东广州府番禺县人，京籍浙江山阴县，伊伯汪辛生曾充前粤督张文襄幕宾，幼聪慧，下笔千言。其从兄汪兆铨，字莘伯，举人，曾充粤水提李准幕宾。兆铭亦举人，曾充前粤督岑春暄幕宾，均奇器之。年十七应童子试，得府案第一，是年壬寅，其胞兄兆钅宏得县案第一，兄弟同案府县案元同补弟子员，洵旧日科举时代之佳话也。翌年生员等第四补廪生，诸生中鼎鼎大名。越甲辰，岑春暄命藩司选考，举贡员四十名赴日本学法政，兆铭获选，联赴翩东入法政学校。校内四五百人，每期考辄冠其群。时心醉革命，孙文适在东，慕其才以礼见，出赀组立《民报》，聘为编辑（时汪尚未毕业）。《民报》中有署名精卫者，汪之别号也（取精卫欲填恨海之意），以第二毕业（第一人乃孔昭炎，广东南海人，曾充粤督幕宾），毕业后岑嘱乃兄兆镛速其返粤，筹办广州法政学堂。汪覆兄函，言士各有志，不必相强，并预告声明已出汪族，日后有革命举动，与兄弟无涉，请存案。兆镛面覆岑，岑笑而颔之。当时出其锋锐文字刊刻书报不一种，遍行国内外，各大吏虽禁贩卖，然香港输入者仍不绝。洎至庚戌年，汪以革命无成就思以暗杀行其志，进都图炸清监国，事败为侦吏执。民政大臣肃王在部讠凡汪所为，汪执笔直写三万余字供词，大旨上下古今纵横欧美。清肃王服其论，请于清监国，免死，永远监禁。案定送法部，司法大臣廷杰愤民政部之侵其权也，拟虐待汪以旁泄其愤，欲以黑暗之囚牢处之。萧闻之不悦，并出金二百书十余种饬差送法部交汪以示意，廷杰顽固且嫉闻之，益愤饬归肃。肃言之清监国，监国韪肃，廷杰乃悻悻而罢。汪因此在法部以书遣永日而已。辛亥年秋九月，革军势大，监国不得已赦党人以期解救，于月之十六日交旨赦汪等三人，交张鸣岐差委。汪兆铭出狱后，有人叩其行状，汪病甚且沉默久之，乃历述在狱时之情况，谓自入狱以来，项间即荷以铁枷，其量甚重，非书生所能胜任。每日仅食稀粥一盂及粗面饼一撮，且不能以手取之，惟以口就食于架上而已。是日突有禁子掀门入，余正昏眩间，不料彼竟将吾项之铁枷及吾手之铁锁解去，拥之出，吾眼已花，不知何往，以为必杀我也。久之乃拥至一机房，即骡马市泰安栈是。余尤大惑，岂于栈房杀我耶？禁子拥余至一房，即将行李交我（即被获时封存之行李），并交我银百两，谓吾家中前时寄来者，并殷殷向吾讨喜钱。余乃讶曰：“吾有何喜？”禁子告我曰：“尔已遇赦出狱矣。”并示以当日之新闻纸数张，余此时更疑，后遂昏昏睡去，今病仍偏身麻木，虽终日阅报纸记载东南各省战事，然终疑为未确，以为仅入狱一年，吾国民进步即若是之速耶。叩以政见，而竟沉默，不肯一言。 

　
 
◎汪精卫之婚事

　
 
　　谈汪精卫十六七岁时，其长兄曾为之订婚于刘氏之女。迨汪留学东京，与孙黄诸君组织同盟会，举动渐为内地所闻。汪虑以此株连家族，乃贻书诀别家庭。其家人以书示刘，刘氏之长兄遂退还聘书定礼等，两家婚约自是解除。迨萍醴事败之后，汪由文字鼓吹而入于实行牺牲之念至坚，自以诀别家庭之故，无复论娶之念。党中人有美其品节欲附为婚姻者，汪一切谢绝之。后汪闻人言刘氏于退婚后曾为其女论婚他姓，女不欲，遂中辍，慨然曰：“此非情理所宜也。”思以书晓女意。然汪与刘氏女之婚约非彼此由于爱情而缔结，乃两家家长所订定，今婚约既解，汪向循俗例，前此与女未通音问，今更无可以投书之理。乃为书寄女之兄某，述婚事以爱情与名分为原素，今者名分既绝，彼此又夙无爱情，不宜再生纠葛云云。某不报，汪自是绝意于刘姓事矣，然亦不更论娶他姓，如是者凡数年。汪性谨饬，生年不作狭邪游，以是行年二十余未尝一近女色，其友人多能言之。汪尝游历南洋各埠，所至鼓吹革命，演说与书报并行。槟榔屿有广东新会商人陈氏女名璧君者，好学，留心祖国事，平日读汪所为文，心仪之；及闻其演说，益感动，遂入同盟会。汪在南洋招致同志甚多，此亦寻常之一事，惟璧君自入同盟会后未几即留学日本，既又入暗杀部。入部者资格最严，而汪所与同事者更严之，又严组织数年，所始终不渝者广东则汪与陈及黎仲实，福建则方君瑛、曾醒，四川则黄复生、喻云纪而已。数人尝相将至广东、至上海、至汉口等处分设机关，辛亥武昌起义，孙武所试验之物品即彼等所留遗者也。最后汪偕陈、黎、黄、喻同入北京，留方、曾为后援。及事不成，陈、黎、喻离北京为后图，汪与黄同留北京机关，遂及于难。然事虽败，海内受其影响矣。汪固坚忍不避艰险，惟在党人中声名甚著，为清政府所指目，故其入内地动辄不能，自由实赖陈左右之。汪在上海、在大连、在奉天屡濒于危，皆陈拯之得免。陈之于汪固极见爱，然知汪有家庭之隐痛，故未尝以婚嫁事言之于汪之前，汪由是常敬重之。然以在内地为革命行动之故，两人常饰为亲族关系以避罗侦，陈略不介意而汪则深以为疚，尝叹曰：“误陈君者，我也。”陈之母亦同盟会中人，热心任事于暗杀及军事计划，尝鬻田宅、典簪珥以应急需，亦尝以陈之隐意为汪言之，汪坚默不言。及在北京谋炸清摄政，布置既定，汪与陈为牺牲者，将出发，汪谓陈曰：“曩所以不提婚事者，以离家之人不宜享家庭之幸福也。今濒死，已无未来之幸福，盍一言为定以申我感恩知己之意。”遂为书告陈之母。逮汪入囹圄，陈与诸同志苦心焦虑以求拯救。汪出狱后，以临命时有一言为定之语义不负约，且此次不死实出于意想之外，非当时所能料及，以为天下必有能谅我者。回家后以颠末详告家人，咸为感叹，汪于壬子四月间介绍陈璧君见其家族。或问汪对于刘氏有无恶感，汪曰：“无之。惟自两家家长解除婿约之后，名分既绝，而彼此向未谋面，毫无爱情，自无守节之义务。但于刘氏之女不但并无恶感，且甚敬其为人，特解约非出自我，亦非出自刘氏之女，故两人别谋伉俪以遂其爱情，故不得谓之负约也。”云云。以上为汪氏家人所述。 

　
 
　 
◎汪兆铭暗杀史

　
 
　　汪兆铭者，一代之文豪也，名闻四百余州，为人慷慨好义。庚戌年春广东之革命军失败后，汪大愤，乃决意单身入北京，将暗杀清摄政以报其使军人惨杀同胞之仇。当时孙逸仙与黄兴皆止其勿行，徐图万全之策，汪不听，谓：“苟止我行，当投海以死。”其决意之坚，立心之固实非凡人可及，言词慷慨，黄兴为之泪下，乃从其计，更约以相助。于是汪与同志男女六七人起程入北京开照相店，以为表面上之掩饰，一面密购军火，结交宫人，在宫内密埋炸药，连结电线以为点炸药之用。其运动之巧妙，装置之精细，实出人意想之外。布置已周，时机将熟，正当大功告成之顷，不期为奸奴探悉，即行告发，大事遂归失败。汪兆铭与其同志黄树中竟被获下投狱中。
　　汪黄二人既被获，于法廷上被问时，汪谓此事是一人之计划，并无同谋者。而黄则欲救汪，谓此事是黄一人之计，不关他人。此实为当时之美谈也。于是问官即判此二人均为主谋者，一同治罪。汪被审时，其态度泰然，应答裕如，其从容慷慨实使人感泣。问官问以何故出此阴谋，汪即执笔疾书，立成数千言，措词慷慨、恳切、光明，问官观之心为之动，本拟处以死刑，因减等定为终身监禁。在狱三年，逢武昌起义，清政府欲买人民之欢心，乃准张鸣岐之电奏，使出狱。 

　
 
◎汪兆铭之诗词

　
 
　　轰杀凤山之革命少年年方十六岁，癸戌十二月念八夜曾至北京访汪兆铭于狱中。格于狱例不得入，乃作词一阕投之。汪君和以词云：“别后平安否？便相逢，凄凉旧事不堪回首。国破家亡无限恨，禁得此生消受。又添了离愁，万斗眼底心头。如昨日数襟期，梦里重携手。一腔血为君剖，泪痕莫滴新词透。倚寒窗循环细读，残灯如豆，留此余生成底事。空令多情亻孱亻愁，愧戴却头颅仍旧跋涉。山河知不易，愿孤魂绕护车前后。肠已断，歌难又。”（金缕曲）又和福建某寡妇诗云：“忘却形骸累灵台，扩自然良知通妙。偈新理悟陈编，霜鬓欺侵易冰心。抱自坚举头成，一笑其静月华妍。”又和广东某女士云：“落叶空庭万籁微，故人梦里两依依。风萧易水今如昨，魂渡枫林是也非。入地相逢终不愧，擘山无路欲何归。记从共洒新亭，泪（新亭在新嘉坡公园汪兆铭与某女士握别处），忍使啼痕又染衣。” 

　
 ◎李烈士昆季传

　
 
　　李景沅，字寿堂，寿州人，家小康，兄若弟皆从父贾，而景沅独从师受学。性狂放，资甚敏，书过目成诵，父爱之，衣食之独丰。十岁能属文，下笔千言立就。时王学之风渐盛，故景沅嗜读《阳明先生集》。十八岁应前清童子试，州府辄冠其曹偶，人以是奇之。于是戚好相聚必称景沅，前辈宿学言后生学子亦必称景沅，而景沅亦顾盼自雄，以为学不过如是，而天下事甚易为也。又体弱多病，弗克精进，遂阁弃典籍，纵饮喜博。博必声妓优伶于前，放浪形骸。然当酒酣耳热，偶道及当世事，未尝不唏嘘感喟，闾里少年皆宗之。庚戌九月，淮上义军起，两淮健儿相率入军，司令张孟介率师西征，景沅执参军事，其战守机宜多所规画，孟介倚之若长城。颖州光复，任民政长。恕斋名仁忠者，其仲兄也，于是亦应孟介之召，来颖司财政。未几而倪嗣冲之兵来，当倪军之攻颖州也，地方绅民及外国教士欲居间调和，景沅独慷慨痛哭，誓以身与城俱存亡，坚不退让，遗民国羞。旋城陷，兄弟俱死，其兄支解以殉，尤惨烈也。然景沅义不狗屈，大骂倪贼，百世而下犹闻其声矣。
　　语罕曰：“寿堂，吾同里且好友也。吾爱寿堂异于寻常人之爱；吾哭寿堂异于寻常人之哭，文以传之，亦不敢以寻常人之是非为是非。呜呼！羊石黯黯淮水沉，沉呼之欲出，斯人何人。” 

　　 
◎高丕儒传

　
 
　　高君丕儒，号席珍，奉天金州人，尚侠义，有胆识。幼失怙恃，依叔兄丕相居，家中资济贫殊不靳，设帐于乡，贫苦子弟求学者，束尽却之，常为人排难解纷，不避权豪，名大噪。当中东战后，尝愤语人曰：“吾国内政腐窳，外交失败，皆缘政府恶劣，恨不能杀尽当道。”识者异之。邻封之地，盗赃蜂起，有孟传文者倡办民团，知君名，邀之出，被举为团防长。复虑民风强悍，嗜枪惯载，君仿前明保甲制，寓兵于农，编练万余人，指挥教导俨成劲旅，非惟盗贼敛迹，即劣绅李浩年、土棍刘鸿源向以渔肉乡民为事，至是亦不敢逞凶横，地方颇赖以安。官府专制，转忌嫉之，但系保卫地面无如何也。庚子变乱，盗贼纷起于磨盘山茨沟一带，势甚猖獗。君尝往剿，民心咸服，而李刘恶徒诬罔贿赂，牵而成谳，拘君下狱。地方哗然，民众代诉，卒不直。致友人某僧函曰：“贪官恶绅狼狈虐民，世界黑暗至此，斯极死何足惜！惟宿志未偿，公仇未报，吾同胞其何日能脱专制范围乎？”时君在狱已越一年，有闽人曾石农与新州牧藩茂荪者具道君冤，详审数次得转环释出。地方仍举为团防长，官府不许，君聚地方父老而言曰：“清国官吏向以压制民权为主义，夫何足怪？吾辈既为地方治安计，只有为吾所为，公款吾偿足矣。”时顾人宜亦练民团于顾家岭，互相为助。顾与君乃姻娅也，同遭官府深痛，屡加以私会之名欲解散而不能。余掌满州警政历两载，地方得安谧者君之臂助力居多。辛亥夏，庄河官绅勒捐，潘永忠率众力抗，顾约起应，君以时机尚早未决。旋清督赵尔巽派重兵剿杀潘。李浩年与巡防营管带李万胜有旧，串通陷君党潘诱杀之，临刑神色不变，从容就义，时年三十七。顾闻愤甚，与君叔兄丕相谋购枪置械，依君旧有计划扩充大举，以承遗志。迨武昌起义，遂起应于庄河，连战皆捷。君逝矣，共和告成。生前有功于闾里，死后有功于民国，非当代之伟人乎？故为之书而传之也。 

　
 ◎吴廷萃传

　
 
　　吴君名守钦，字志远，号明陔，生于中华民国前二十五年，吾友春陔之胞弟也。父炷庭公理商，以忠厚训后嗣，君起而家益贫，然甘旨之奉不稍缺。幼从春陔攻儒书，聪明沉着，许以大器。长好剑，年念岁游于鄂，慨然有乘风破浪志。先是春陔策名鄂军三十标三营考取陆军特别学校信字斋学兵额，君以友爱之情不忍离兄，亦投效该营。越明年充智字斋学兵，虽学未成立而志益坚，心益苦，潜心操课，饱读兵书，敦品力学，为同袍先，尤酷好东西代数、颜柳书法。暇则取战术、筑城、地形诸书编辑之以待梓。昆季月饷之余不盈拾缗而概作菽水之资，故自闾里以及军中称其孝友无间言。然世居枝城，与荆州驻防逼近，而该营官兵满奴尤多，身受其压制力不可以斗量计。每读《扬州十日记》辄椎胸跌足，曰：“苟得志，誓杀之。”不顾其身。庚戌出镇长沙，与王君文锦谈及满清稗政，痛哭流涕，恨革命排满之说不速行于世，吾辈鱼肉无遗类矣。锦遂引为同志，入革命党。适遭母丧，春陔约归葬之，君曰：“弟有志未逮，仇未复，非兄所知也，兄归矣，俟志逮仇复之后当即助礼。”辛亥八月，恭逢革命起义，首先树帜者工程，响应者炮队，而奔赴火药局占领楚望台者乃君也。君智勇忠烈，素性使然，非霖等所及。念六日，刘家庙迎敌，鏖战三日夜，剿杀无算。九月初五日复战三日夜，乃汉奸辈出以致失利，获命于九死一生。然锐气虽挫而精神益振，十月初一日奉都督命，受八标一营督队官职。初四日督队至锅底山杀敌，于千军万马之中而右腿受伤，官兵均慰以告病，君曰：“敌兵压境，病讵足塞责，独不闻诸葛武侯‘鞠躬尽力，死而后已’之言乎？”尤复料理战事，益加谨严。初五日，该营管带官谢涌泉受伤就医，君旋代理管带任务，带兵至黑山、梅子山等处与敌大战。乃汉奸又出，暗通敌情毁防御，日夜死力抵制迄无效。初七日大兵退却争渡，大半沉没，君曰：“今日之事有杀敌之责，当为黄帝复仇，同胞流血。兴汉灭满在此一举。兵法曰：‘幸生不生，畏死必死’，毋庸争渡，冀图徼幸须以死地求生，危地求存。”言毕乃督排长蔡治正及兵士数十人将沿途遗弹拾击殆尽，而大兵退却已毕，敌兵仅距数十米远。君飞身小艘，身受数伤犹作射击之势，口骂汉奸满奴不休，复泣曰：“吾死不足惜，而阳夏重镇失守，丧我同袍二万，为可惜也。生不能复仇，死当作厉鬼以剿贼！”言未已，额中一弹，直贯后脑，翻身落船丧命。此是日下午二时事也。呜呼！男儿死矣，死得其所矣。君子一名先锋，幼聪慧好谈战术，春陔出继也。霖不才，与君昆季共行伍越七年矣。起义来，霖督粮饷往来武汉，凡君所历巅末皆霖所亲见、亲闻者，故鄂军都督始许其勇烈可嘉，继许其忠烈可风云。 

　
 　 
◎过古革命家吕留良墓记事

　
 
　　梵领之东，语水之畔，郁郁松风起怒涛声，累累墓门成崩裂状。余经过其间驻足观之，则见哀鸿纷飞，荒草蔓延，心目中发见悲惨之状，恨无断碑残碣足为余志字迹者，不知是谁氏之墓。正叹息间，适来一樵子肩薪而至，凄然对斯墓泣数行下，竟呜咽不成声。余异之，呼樵子而问曰：“此何墓也？曷为崩裂？子何哭为？”樵者含泪告余曰：“此古革命家吕留良先生之墓也，前清乾隆初遭文字之祸，为满清朝掘其墓、戮其尸，且下灭族之刑，不惟使先生之子孙尽罹法网，且刑及与先生同族者，靡有孑遗，以绝其祀。吾闻先生著作繁夥，且有功于圣门，其书籍尽为满清付之一炬，且毁其版权。吾虽樵子，亦大汉胄，屡经此地，不敢樵乃木而敢哭乃墓。吾哭于斯者已数四矣，客何不容吾哭乎？”余曰：“余非不容子之哭，实欲访斯墓之由来，故问之，子休误会。敬聆子言，知先生遣如是之惨刑，今幸赖诸烈士流血之力而大汉已光复矣，阅《浙报》见先生将入先烈专祠，不知先生之墓有斯也。子盍再为余告其历史乎？敢问。”樵者又答曰：“吾生也晚，焉知先生历史？子若不以吾为齐东野人之言，吾将举曩者闻梵樵之言具以告。梵樵者，先生之裔孙，与余同志，乃祖因改他姓而得脱然于法网。近亦恢复本姓矣，惟吕氏谱恐触满清怒，载之不详，证之为难。闻其言曰：先生将易箦命其子而告曰：‘吾死后，殓尸棺木宜覆以红绫。’遗命书重见天日四字于红绫之上，以代铭旌，然后死可瞑目。’及死，子如言而殓之。不图越数年后竟被伪朝开棺戮尸，果验先生所遗之四字，惨甚矣！至于先生读书之处，名之曰‘天盖楼’，今亦鞠为茂草，惟其间有一山茶历久不变，开花艳丽，遐迩传为胜迹，此外皆湮没而无遗也。若云先生文字，梵樵告我甚多，惜无记忆力，仅留四句于脑际。《咏紫牡丹》曰：‘夺朱非正色，异种亦称正。’又《咏鼠》曰：‘毁我衣冠由汝辈，捣渠巢穴在明朝。’其余则忘之矣。客若欲闻先生之容，则梵樵家犹有一遗像在，可偕客一往观之。”余答以天晚不及，遂别樵者而归。归而记之，以为世告。 

　
 
◎读吕留良墓记

　
 
　　余谈族祖留良公富有种族思想，死后遭满清戮尸惨刑，几与草木同腐，无一人敢顾而问之者。梵樵为留良公从孙，谊属同宗，尝闻先哲言而略知梗概。然第哀其湮没而靡有孑遗，秘不敢道者久矣。前读《民立报》载侠骨过古革命家吕留良公墓记事文，如怨如慕，如泣如诉，述樵者言以发潜德幽光，殊动木本水源之感。惜未识侠骨君之面，引以为憾。三复斯文，语语由樵者转述，间有未尽之处，所谓乾隆时遭文字祸者，实雍正时，非乾隆时也；所谓梵樵家有遗像者，实明仪宾分像，非留良公像也。承侠骨君殷殷垂问，敢证诸谱牒，考诸邑志，丐同邑沈君庆曾撰一小传，为侠骨君告并为世贡。
　　吕留良先生字用晦，号晚村，明仪宾之嫡孙，浙之石门人也。其先祖世居官，村乃仪宾偕公主同归迁居东庄。先生自少聪颖过人，好学博问，负奇气，出语惊长上。受业于桐乡张杨园先生之门，潜心濂洛关闽之学。及壮，博大不拘宗阳明学，目空天下士，尝以夷齐之节自励，绝意仕进。四方名士负笈从游者甚众，辄于师友谈论，间悲愤祖国沦亡，耻为遗民没世。每一吟咏必寓情于鸟兽草木，以讥刺满清之非我族类，著有《天盖楼偶评》、《留良文集》、《四书语录》等书行世，而文名益显。长子葆中于康熙时将应科举，先生怒而责之曰：“吾誓不与胡夷共戴天，尔违吾命，吾将以石砚击之，以毕尔不肖之命。”葆中跪而对曰：“若不汲汲有功名，势不能出握兵权，曷继志以起义乎？”先生始息怒而听之试。故葆中曾以科名显贵，惜壮志未酬，于雍正初骤遭诸葛际盛之谗罹族灭祸。尔时先生已作古矣，初先生将易箦，命葆中以红绫一幅，书“重见天日”四字于其上，殓于棺中以代铭旌。及卒，悉如遗命而为之。不图数年后竟被满朝开棺戮尸，果验先生之谶。呜呼！苍天何机之神而事之惨，乃尔耶闻先生之藏书楼曰“天盖楼”，自籍没后典籍被毁，今已瓦砾无存，鞠为茂草矣。先生之墓在相州之识村，今已荒草蔓烟，累累崩裂而倍极凄凉矣。乃者汉族光复，沉冤顿雪，见《浙报》载先生与张苍水、黄梨洲诸先生将合入先烈专祠以彰幽德。庆曾不文重以先生从孙梵樵之命，哀先生之志，敢为小传储为异日重辑谱牒之需并以质之世之景仰先生者。（《梵樵稿》） 

　
 ◎熊烈士承基供词

　
 
　　吾生平磊磊落落，言无不吐，既经明问，直书胸臆以答。
　　宗旨：推倒野蛮专制之政府，重行组织新政府，俾我同胞永享共和之幸福，以洗涤我祖国历史上莫大之耻辱。
　　理由：满人自吞我土地以来，待我汉种之手段异常阴毒。入关之初杀我汉族，彼时尸骨已积成一大地毡，盖于中原之全部鲜血已积成一大红海。满于支那之本部当时称为白骨山、红泽国，殆非虚语。然最惨者惟我扬州，满兵入城连杀十日，靡有孑遗。扬州如此，他处可知。其后历年来待我汉人之尤阴毒者，历举如下：一、海陆军权不与我汉人也。自满人入关以来二百余年，兵权专属之满人之手，偶有不肖汉人残杀同胞图媚彼族如曾国藩等，而彼必仍派满人官文等从中箝制之。即如近年来创设海陆军，关系何等重要，彼果有改良军事之意，中国之大岂无人才，如彼所派管理之员如载洵、载涛、铁良等何尝稍有军事上之知识，而彼利用之者，诚不知其是何居心？
　　二、政权不与我汉人也。从前各行省督抚监司中必有一二满人暗行监督，而省会及边防险要之所无不有其将军、都统、副都统监视之。近年利用中央集权主义，假意融化满汉，裁撤将军、都统。试一观之，自改定新官制以后，军机为枢密重地，而奕领班外交，为联合机关；而那桐用事财政，为办事之母；而载泽当权资政，为议院之基；而溥伦尸位，其他如民政部之用善耆，晨工商部之用溥，理藩部之用寿耆，法部之用廷杰，大理院之用定成，学部之用荣庆，无非满人。仅余无关重轻之吏，礼邮传之部委之汉人之手，岂真才智不相及欤？吾不得而知之矣。
　　三、不问我汉人之生活也。我汉人终岁勤苦，所得几何？罄其脂膏不足供皇室之挥霍，而至疏且贱之旗丁每月必给口粮，现知月饷不能持久，日为八旗筹生计而我汉人之生计又如何耶？其尤甚者，一遇灾年仅予区区数千金之款动侈，谓深仁厚泽。抑知此数千金之内帑系汉民之脂膏乎？其重满轻汉之意不待智者而后决矣。
　　四、不开我汉人之智识也。现在学堂虽渐设立而宗旨不正，不愿以国民教育为目的，其所陶铸者非利禄之夫，即庸懦之辈。间有奇材异能、魁杰卓荦之士，必多方挫折之，使不得行其志，甚至农工商最有益民生之学堂亦不肯遍设。嗟我汉人何堪设想耶？
　　西人常言：支那人有四万万之多，竟为五百万之野蛮满洲人压制二百余年仍未恢复，此可见支那人之奴性甲于各种人矣。苟实行瓜分，中国必不敢拒制。又闻欧西以一时受制于人，虽以海水尚难洗尽历史上之耻辱，而我汉族历史上二百余年之耻辱当如何洗之耶？
　　以上之理由故有种族革命之决心。现在处于竞争之时代，强者存，弱者亡，人所共知。而我中国土地如此之大，人民如此之多，何以不能立于优胜之地步耶？要知月先晕而后风，础先润而后雨。吾中国之所以弱者，由于政治不良故也。或云：“现在预备立宪，一经实行，则中国之病根必可消除矣。”噫，此乃不知根本上之解决也。譬如人生一痈，徒以药敷其外，不肯将此腐败肉挖去，能期全愈乎？况君主立宪乃特别专制之代名词，非人民得有参政权也。夫在未立宪时代助政府压制人民者，不过官府而已；设已立宪，反多各省之议员为政府助矣。君主立宪时之议员乃非禽非兽之蝠，日则入于兽类以买兽之欢，夜则入于禽类以骗禽之食，然谓为非禽非兽之蝠者，犹属良善名词，其实与御者等不过为贵族执鞭策马而已。有以上之理由，故又有政治革命之决心。
　　综此两念，比较参观，种族革命开其先，尤必有政治革命继其后。何以言之？推倒满政府固为今日除一大障害，而政治不能改良，仍蹈数千年专制之弊，则虽以汉易满亦未必彼善于此吾同胞。当知我今日之革命不仅为种族问题，尤注重政治问题也。
　　处置：前年南洋、湖北两军赴皖秋操之时，适逢那拉母子命终之日，人心骚动，我处先发，他处必相继而起。且秋操之军皆系皖之邻省军队，我若得安庆重地，随赴秋操地招抚南洋、湖北两军。该两军既为我得，则两省亦在我掌握之中。既有此天然根据地，一面宣布独立，一面攻取他省。值此人心思动之际，其势如破竹必矣。兵力既厚，再行北上，我之目的可达。因有以上之希望，故于十月二十六日约同志数人会议，幸彼时全数赞成，遂于是日午后四时颁发命令如左。一、与我反对之军队（甲）水师一营在西门外；（乙）巡防一营在北门内附近；（丙）城内外火药库有巡防兵两队；（丁）抚院及各衙门之卫队约两队。二、我军决于今日午后十时齐发，先取城内外两火药库，后全队进城，各尽任务，于次日午前五时在五里庙集合，再俟命令出发。
　　三、一标同二标第三营先赴北门外火药库。得有子药后一标第二第三营进城助城内各营攻击；其第一营攻击西门外之水师营，得收抚即收抚，否则攻溃其兵，收其军械；二标第三营留守火药库。
　　四、二标第二营同工程队先赴其营旁之军械局。得有子药后，工程队留守军械局；二标第二营以两队攻破巡防营；以一队先开西门，待马营进城后再赴北门，开城留守北门，又一队攻击抚院。
　　五、炮营先徒手出营，至马号举火以作全军出发之号。令举火后至北门外陆军小学堂夺取步枪，得枪后旋至该小学后取子药进城，以一队守南门两队巡街。六、马营由西门进城直赴军械局，得有子药后以一队守西门，一队开东门后留守东门，余两队夺取电报局。
　　七、辎重队直赴军械局，得有子药后，保护教堂及外国人。
　　八、讲武堂各生充卫生队之任，随时搜寻城内外死伤兵士归入该堂调治。九、各标营队之出力人员次日午前论功封赏。
　　十、各标营队之兵士及民人等如有乘机抢掠等事，由巡卫队临时照军法从事。十一、巡警兵如有愿降者，炮营收纳之编入队内巡街。
　　十二、各文衙门之官员不准任意残杀。
　　十三、无论军民人等，不准出入藩司衙门。
　　队官熊成基在城内军械局。
　　变局：处置既定之后，于十点钟炮营齐集站队。陈昌镛首先梗阻，不得已刃毙之。出营后至马号举火为号，先至陆军小学取得枪枝，又至火药库取得子弹，率众入城。不意薛哲失约以致进城之目的未达。斯时马营亦遵命而行，独步营因无首领未及出发。炮营见步营未出，不得不以枪恐吓，步营破后其兵有逃遁者，有跟随者，复至火药库取得炮弹，在临江寺附近高埠射击城内抚院。斯时各营队虽有攻城之心而恨无内应。兼之一昼夜未得饮食，城既未能攻破而兵船之炮弹又来，各兵平时虽深受教育，坚忍刻苦，奋勇无前，无如官长已殁，指挥攻城时亦无暇编制队次，我兵稍稍退却矣。且我之希望在收抚太湖之军队，既一昼夜不得，皖城秋操之兵必先得信。端方、荫昌虽属无能，彼必预备巡防营及卫队与我抵御，秋操兵必另调他处。我虽决死战，志不能得秋操之军队。秋操之军队既不得，我仅有千余人，能期成事耶？故次日午后，设计保护各兵向西北退走，并命各自回家再谋机会。过桐城时约有千余人，至庐州仍有三百余人，众心依附，不肯遽离。斯时姜桂题兵又追至，我反击姜，军溃逃更多。方百计遗退众人，间关跋涉，由豫而鲁，竟成一不可思议之变局矣。 

　
 
◎黄际隆传

　
 
　　黄君际隆，字佐卿，直隶丰润县。诸生世业儒，自前明至今以文学著名绎络不绝，丰润名族也。君在新学界有健将之称，地方中小学堂君多所创设。每言中国危象即愤不欲生。自童年与同邑丁君削川善，言削川魄力沉雄，胆识独绝，为北方豪杰冠，故丁君创立铁血会，君乐入焉。与丁参画机宜，常出奇计，识者谓有陈平风，丁君深敬服焉。铁血会分四大部分，举君为永遵一带之部长。武汉起义前，君变产措资至张家口，与秦君宗周议乘秋操四部并起之策，因各部子弹未备不能如志。当议和时代，复回唐山，盖永遵机关处也，计划先刺清镇台王怀庆，王死兵必乱，君乘机杀唐山警道，永遵各处志士同时响应，占据永遵宣布独立。奈机事不密，刺王未中。王即派兵大索，君被擒，家资被淮军抢夺一空，且掠及四邻。君骂淮军无状，淮军以枪尾击落君鼻梁。及见王，立不跪，王问以与丁削川所谋何事，答云：“除民贼耳，何必问？”王恨甚，命用连枪击之胸腹间，受枪七，惨矣！ 

　
 
　 
◎杨卓林传

　
 
　　杨卓林字卓林，一名恢，又字公仆，醴陵人也。魁梧有勇力，以侠闻乡里，间鬻贩自给，里有争斗辄往助，所折无不服。然奉亲孝，事师尽礼，尝夜借邻烛读兵书及诸战争稗史，辄拍案狂叫曰：“大丈夫生不封万户侯，即赴锋镝死耳！安能郁郁与乡里小儿作生活哉？”遂役张春发军为目兵。庚子之役，随春发防御京津，与联军接，奋勇当先，手刃倭卒数人，连发数十弹，故军虽败而余军赖以不覆，统军者莫之知而卓林亦竟不自言也。自联军战后，津沽为墟，卓林愤满酋无状，民气不振，卒以兆兹祸也。乃遍走诸省，求江湖豪侠能为用者，于是海内会党，若山东之马贼、长江之盐枭、江西之洪江、广东之哥老皆连其首要。既而察时机未至，会党不足与有为，思可以助举大事者莫如陆军，乃赴江宁入将备学校。时周馥督两江，德意志人要求以金陵狮子山为租借地，馥将许之，都人士集会议反抗，卒怵刑威莫敢言。卓林则首倡杀馥，听者舌挢莫能下。自是常以手枪自随，事稍为馥所闻，将致之死。宁县陶森甲，故将备学校提调，密告卓林，谓当留以俟用，徒死无益。幸勉学，乃资使东渡日本，而狮子山租借之议亦遂罢。卓林既至日本，入铁道学校，每困乏则赖森甲及湘人杜云秋资之。时孙文、黄兴方创中国同盟会，卓林力为襄助，所介绍入会者不下千数百人。取缔留学生事起，举国激昂，卓林益思有所为，乃居横滨制炸弹，刻苦逾恒时。时益阳姚洪业为归国代表，道横滨与卓林别，相对唏嘘泣下，各以死相勖。明年洪业以公学事蹈黄浦江死，卓林旋亦内渡。会萍醴举义，卓林居沪上，方日夜筹运军械，然其时兵仓卒集，事且败，乃大呼曰：“吾得死所矣。”扬州某镇者，故会党丛集地，卓林密结其渠魁欲谋响应，先刺杀江督端方以举事。部署既定，挟炸弹及其友二人以行，事为湘人刘复权、萧子翼所闻，中途遗告端方，遂并二人被逮。端方以卓林大侠，又党中魁桀，委重员长沙朱恩黻鞫其狱。恩黻反报谓卓林罪涉疑，似不可杀，必欲强我诬杀者，宁免职不肯为也。狱用是久，持不决，而警监何黻章欲要首功，力言卓林有罪，并及同逮者二人。端方乃故遣恩黻之沪，亲鞫卓林兼讯二人。卓林知祸已迫，二人且不免，乃一以自任，且骂且起前掀案，案折，谓：“事与彼二人者无涉。我志不遂死耳，天下岂有畏死杨卓林耶？速速杀我，毋及无辜。”遂以丁未二月七日死东市，而二人卒得脱，时清光绪三十三年也。卓林既死，人无敢视者，萍乡叶钧独收葬之金陵。中华民国元年二月，临时大总统孙文既正位，令以金陵玄武湖端方私第建烈士祠，祀卓林及郑先声、杨守仁、吴樾、熊成基、陈天华五人，且恤其家。其明月，陆军部长黄兴复遣部员护其榇归湘改葬之岳麓。无娶以兄子继其后。 

　
 
　 
◎广州流血事略

　
 
　　辛亥年三月念九日，为广州起义之期，亦即七十二烈士殉国之日，顾以此事之历史虽载在中外报章，然或恐稍有遗漏，请约略为诸君重述之。当未起事时，诸同志咸以广东之交通便利、地方殷富乃欲先取广东以为根据地，乃至南洋筹到二十余万金布置一切，炸药枪弹甚夥，且皆新式。其运输皆用妇人所居宅类，皆标其门曰“公馆”或“利华工业研究所”或“学昌寄宿舍”。各种文书如营制、饷章、军律、符、安民告示、保护外人告示、照会各国领事文、取缔满人规则皆系宋渔父君属稿。初议分为九队，由黄克强、谭人凤、赵伯先诸君指挥于四月初一日起事。嗣见官场纷纷调兵入城，知事泄，有提议暂行解散者，于是开大会议。黄克强君提出三理由，谓：“吾党萃全力而谋此举，稍存畏葸何以谋事，一也；军火既入城，难再运出，经济部员若不谅苦衷，谓吾辈欺诈则断送革命粮食，二也；既奉司令部命令，不战而退，如邻国讪笑何，三也。”卒以赞成者多数决计进行。
　　至二十九日见官吏戒备愈严，乃为先发制人之计。遂于是日下午六句钟起事，由司后街直扑督署。司阍者见伊等皆乘肩舆作拜谒状，不敢阻，乃炸破署门直入大堂。清兵管带金振邦闻变出御，中弹死。时有戈什哈某入告张鸣歧，鸣歧遂由洋楼上之西边甬道入房科楼上，欲由瓦面达致祥典铺，铁柱梗之，乃前至天井，由差官解脚带张腰由檐下缒至地，卸靴服，与从者互换单身至水师行台依李准。未几防兵虬集，剧战数小时，死伤相当，党人皆一以当百，气焰万丈，火器复猛烈不可向迩。相持既久，救援不至，率致败衄。盖寄寓省垣之党人为数甚少，大部分皆居香港，是日乘永安轮船之省，城门已闭，故致隔绝。
　　同时有党人若干由大南门、归德门迎堵救援，与官兵适相遇，鏖战甚久，寻败。是日督院既焚去大半，新丰、莲塘、厚祥各街火警数起，满清官吏复下令各处火起毋许赴救以分兵力，故党人所向皆不利。惟其不利，党人乃下命令停战，谓事既不成，不宜多杀戮残害同胞。当战斗时，见有老幼妇女辄扶之他去，保全甚众，故西报有华盛顿复生之誉。三十日早晨尚有数十人拥至飞来庙，欲夺军装局，与清兵酣战，寻败。又有党人数十名在洪桥米店聚米为垒，清兵数百不能近，乃以火油焚米店，党人皆死于烈焰中。此时党人死者不可计数。至四月初一日，张鸣岐分电各省，谓擒获革党六十余名，其认供不讳，已经正法者三十四名云云，而临阵战死者不与焉。自是逐日开城搜捕，党人多被捕。惨死者然皆视死如归，可杀不可辱。至其姓氏人数，遍考只得五十六人，嗣由善堂诸绅董棺敛而葬诸黄花冈者共得七十二人，然据各省同志所调查，或尚不止此数也。
　　呜呼，西谚有言“不自由，毋宁死”，其即七十二烈士之谓乎！当满清时代其所以虐待我同胞者，蔑以加矣，而此七十二人者不惜出其铁血为代价，以为我四万万同胞购自由，我同胞之对于诸先烈其感情当如何？我同胞试为之设身处地，去年今日诸先烈之惨状又何如？总之，死者不可以复生，唯望我同胞化除畛域，巩固初基，毋忘诸先烈惨淡经营、艰辛缔造之民国，以慰诸先烈在天之灵。此则我在会场诸君及全国同胞所当亟起共勉者耳。（录浙江某会场） 

　
 ◎王天纵小史

　
 
　　浙川丹臣李殿楹先生曰：王天纵，字旭九，号光复，河南嵩县人也。生而奇颖，年八岁入私塾，好读书，不求甚解。至十二岁师为之讲演八股，则翻然大悟曰：“中国人之聪明才智尽锢于此矣！”于是乎弃诗书而习拳棒，然尤以为鄙夫之勇仅足敌一人也，乃演习枪械，日新月异，描头皆准，百发百中，故人以神炮称之。其生平喜结纳，阔达大度，挥霍任意，凡与之觌面者辄亲爱若平生，故未弱冠而广交遍天下矣。座上客常满投刺者不绝于门，因而大招满清官吏之忌，每欲罹之以法。王君知桑梓无容身地，乃栖身砀山，以为养晦韬光之计而远避之。慕其名者归附日益众多，然自以为读书太少，非游览不足以广智识而扩见闻，乃由天津至上海，复乘轮东渡，至横滨与一女学生遇。女生毛姓，湖南世家子也，留学日本，富有学识，妙龄慧眼，自以为能相天下士，阅人多矣，未尝有一当意者。自与王君遇则钦慕异常，以为英雄造时势，我中国之能做大事助大业者，此其一也。于是互相崇佩，约为婿姻。结婚后携归砀山，即劝王君设学堂兴牧养所以培人才而固根本也。每促膝谈时事，尝语王君曰：“我中国之衰弱极矣，积弊深矣，受制于满奴者二百六十余年矣。非从根本着手力加淘汰不足与欧美文明诸国并驾驱于全球之上。”则种族之分满汉之界，王君得力于内助者居多。于是革命思想遂渐印入脑际，常欲难自彼发一呼而天下响应，乃招集亡命之徒，日加训练，于剿杀贪官污史、抑强扶弱外，而与一带居民感情甚洽。客岁七月豫省有南北镇会剿之命，谢宝胜亲带大兵与王君激战数次，而终未能越砀山一步，此其得人心也可知。未几鄂省起义，黎总统屡派人到嵩联络，著王君遥为声援、聊作臂助，加以豫省诸志士奔走号呼，于是乎公举为丁部大将军，使其早图河南事，把持黄河桥，堵截北兵南下。王君乃于十月初二日出山，先到田湖。该处驻巡防一营，管带孙广田闻风归附。初四至呜皋，与巡防兵开仗两次，营官高玉中率众降。又分兵取洛阳境之白沙彭坡，所驻巡防两哨拒战四日，终以力不能敌亦相率降。继至白杨镇，又收抚营务处罗其祥及防兵一营，得火药子弹无算。于是乎兵力益壮而声势愈大矣。十一日大队往洛阳进发，驻扎龙门街及关帝冢等处，与洛阳相隔咫尺。未及进攻，适奉陕督电以潼关失守，速往救援，乃转辔西上，复夺电关，驻守数日。终以豫省不能早自反正，徒使无数热血洒尽荒凉，不惟遗河南老大羞，更何颜对全国同胞乎，故于十月四日复进河南界，一战而克复闵乡，再战而克复灵宝、陕州等处。大兵所指，秋毫无犯。十一月十九日至张堡，二十至陕池，二十一至观音堂、英濠各镇，清兵以次退守渑池。二十二乘夜进攻，适清兵兵力厚集，锐气未尝稍挫，乃与之血战六昼夜。人不及食，夜卧雪中，而诸健儿之奋不顾身如故也。正相持间，适南北停战议和，有志士刘粹轩、姬宗义、刘建中及护兵徐兴汉等六人愿作王君代表，冒险赴敌开陈大义，所以冀清兵之反正也。乃竟野蛮对待，六人中无一生还者。噫！亦惨矣。犹复巧施诡计，竟于是日臂缠白布，手执百旗假投降之名逞诡谲之谋，王君信伪为真。出其不意直捣中坚，致死亡相枕藉者两千余人，而一蹶不可复振矣。
　　此十二月初五六日事也，不得已退守龙驹寨，渐图恢复之计。旋接秦豫同人急电促其早克宛洛，不惟开通援秦路并为规复河南计，乃于阴历正月初一日拔队东下，沿途光复荆关、内乡、镇平各县。至南阳，得清帝退位信，共和宣布，功令所在，不敢出宛城一步。然宛自谢伪镇逃时纵兵将街市之富商大贾抢掠一空，其营官任福元、包炳耀等尚盘踞附近各县，奸淫掳掠，民不聊生，复于正月二十一日合围攻宛。王君合奋勇军西出剿灭，杀贼兵一百余人，任包诸贼丧气远扬，远近居民始有庆生之一日。故绅商学界皆爱之敬之而不忍使去。观南阳参议会屡电两总统，恳留王军驻守宛城，可以知舆轮之所在矣。然终以豫督压制，迫王君编巡防两营退宛驻淅，宛绅民皆代抱不平，攀辕遮留愿以颈血争，王君抚臂流涕曰：“吾非忍遽舍吾父老兄弟以去也。当此世局阽危，虎视耽耽，正志士竭力维持之日，非争权位之时。纵本一介勇夫，非富贵功名中人，目的得达，素愿已偿，以逸仙、克强诸君二十年来呕尽心血于此时事定功成后尚且解组归田，纵何人斯得为一共和国民足矣，他复何望？诸公之意厚则厚矣，倘有不谅纵心者，将以纵为何等人。所难堪者纵所部皆血战健儿，随纵日久，死亡相继，并未管饷。今既编两营，定当遗散过半，倘一日遣出有变，纵之肉岂足食乎？必俟布置完善即当远引以遂初志。”于是宛绅民益加钦敬，含泪而返。观此则王君不惟为河南之大侠，亦革命中之健将。噫！纵亦人杰也哉。 

　
 
◎毛奎英女士之家书

　
 
　　毛女士为王侠天纵之夫人也，才识高超，不类凡俗。近得其家书二通，亟为录之，以征一班。其一曰：“旭九夫子鉴：自嵩至陕已更数月，昨阅报纸知共和成立，为展愁眉。吾夫雄才大略，素获诸怀。当此民国初建，诸务待举，夫正国家急于用人之际，即豪杰可以出头之日，万不至有思家之心，徒尽愚孝，致废公事也。英在家待奉母姑，料理家务，总斯完善，勿以为念，但愿夫婿封候那管杨柳春色，期俟大功成后再赋归来，吾则不愿见夫面也，今托十弟带去单夹衣各一袭，袜五双，皆英亲手缝就者，可分给马文德、陶富乐（二人皆王之幕友从战斗者）诸君各一双，以表区区。肃叩勋安。”其二：“旭九夫子鉴：接家书知南阳现在情形。北军止准，我编巡防两营除编制外尚余提枪械者两千余人，欲遗散则恐生他变，致碍于大局；欲不遗散则又无法位置。君因此故焦急万状，至食不甘味、寝不安席，惟奎英有一言，请为君陈之。当此满清退位、共和宣布，君之目的达，素愿偿矣，万不可稍存权利之心。北军之所以只准我编巡防两营者，不过惧我不就范围。君宜顾全大局，平心静气，一听其若何编制，否则恐冒不韪，将为全国之公敌，君前日之战功尽弃矣。至所余人数无法遗散，本属尚难解决之问题。盖因随我血战日久，死亡相继以至于今，靡有孑遗遣之，固有所不忍，似应暂且分布各处要隘，将来有知我者，定能谅我一片苦心。望君竭力维持，安置妥善，择一心术光明之官长以统领之，然后解甲归田，遨游江湖为一共和国民，何幸如之！奎英自横滨从君以来，屡以推倒满清、建设共和相劝勉，今幸自我夫妻身亲见之万祈无负初志。是所至盼，专候健安，文德天佑福乐，朝臣诸将士代为问好。妻毛奎英上。” 

　
 　 
◎雅兵

　
 
　　某君曰：壬子正月，保定省城兵变时，大街小巷几无一家得免抢掠者。妹婿金激云时亦在彼，衣服饰品荡然无存，所遗弃之箱笼等物亦尽被斫成多片，可谓贪残极矣。然有激云之同寅刘君处被抢时，中有一兵置金银器皿于不顾，独入客室选取字画数幅及石菖蒲两缸，濒行复见槛上有梅桩一盆，彼嫌盆重，乃拔梅花以去。事后人遂称之为“雅兵”。余谓此必营中之书记生辈，决非兵也。◎四川武侯碑辛亥间，四川泸州地方光山山崩，现出武侯碑，其词如下：小儿撑山河，纷纷到汉武。
　　于今没府原，凡民思故府。
　　西蜀如瓦解，天下不知补。
　　木虎并木兔，黎民惨刀斧。
　　大清非大清，八牛用刀舞。
　　一家十四点，何值二千五。
　　辽阳人何在，二四俱不鼓。
　　天下强四强，一省各有主。
　　沟渠作故园，更比汉时苦。
　　贫者多有生，富者斧无煮。
　　今木连今斗，二四加一五。
　　府县昼夜行，汉防吕宋口。
　　可怜家满人，祗为拳拱手。
　　电线不在头，病愁亥子丑。
　　万里近兵来，江山问老叟。 

　
 
◎童子从军

　
 
　　狂风怒吼，大雨如注，一老叟与其妇围炉而坐。老者被风帽，衣轻裘，须已垂白，时向窗外作探望状，又顾谓妻曰：“夜已深，阿孙胡犹未归？”妇曰：“学堂功课大增，不知何时方克归来也。”老者忽呼曰：“来矣，来矣，阿孙归来矣。”门呀然启，一美俊之童子入。童子年方八龄，其父贸于外，母则已去世，并有一五龄小弟，其眉目之间恒现有英侠气概，亦可知其非寻常人所可并称者。矣甫入门，即笑曰：“祖父母亦有所致否？此时南京已下，民军正在作北伐之预备，予同学数百人皆已策身从戒矣。阿孙亦欲借此稍尽责任，故敢请命于阿祖允阿孙入学生军队中也。”老者闻言，屡摇其首曰：“八龄童子不宜于从军，况冬曰大寒，更不宜于从军，安能允？安能允？”童子俯首沉思良久，细声曰：“阿祖乎八龄童子岂不能从军耶？”天虽寒，有衣御之，何所惧？且予有七龄同学亦从军，北伐独阿孙弗往，不亦可耻乎？天下兴亡，匹夫有责，予虽童子，安能不稍尽其责任耶？”老者仍摇首曰：“呜呼！可，呜呼！可。夜深矣，曷速就寝，曷遽就寝。”童子作失望状，乃徐步出门。翌日清晨，老者方起身，忽一婢女奔入，面作灰色，口中言曰：“小……小……小少爷已不知去向矣。”老者闻言，大惊失色，良久乃问曰：“何言少爷不知去向耶？”婢应曰：“是每日早间吾必往少爷房中呼其起。今晨甫入门，即见床中空无一人，惟案上有一信，不知与何人者。”言已手出一纸与老者，老者乃展纸读曰：“自民军起义，虽七八龄之童子亦策身从戎，良以汉族兴亡，民人均与有责也。阿孙若不稍尽责任，将何以为人？故敢违命而走，伏维谅之。是幸，肃此，敬请祖父母大人福安。阿孙谨禀。”读毕仰首曰：“黠哉！阿孙。岂意彼竟如是耶，天乎其奈之何？”
　　凌风子曰：“嗟乎！童子从军去矣，虽不能知其后之情形，然亦可谓勇矣。彼不肯稍尽责任之人闻之，得毋愧死乎噫？” 

　
 　 
◎伤兵目睹谈

　
 
　　白巾女子曰：“有一湘军士官为敌弹伤一臂，因割其臂。士官卧病榻常自恨之，曰：‘我失此臂，安能再为民军尽力乎？虽我湘非我一人，我汉人非湘一地，我失此臂，我汉人尚有万万臂杀敌也，我何恨？’未几，其部下来视病，士官麾之去，‘速去杀敌，速去杀敌，我伤无预汝辈事也。’其忠勇爱国有如此者。”院中有北军，亦有民军。民军中有湘人、鄂人。鄂人受伤多呻吟，湘人则默不一声。民军中人有时与看护者闲谈国家事，间及学问，北军则蠢然一物，唯知呼饮喝食而已。有一将死北军，口中尚连呼要粮银、要饷银不止，可以窥见两军之程度矣。
　　有一日院中有北军与民军卧榻相近者，民军深论北军之非，北军之兵闻之亦争叱民军为匪。两伤互争不已，其时两兵之伤未死，均从卧榻爬下，即在地下死命相持搏。为院中人得知，乃扶之归寝，自后南北伤兵不敢卧诸邻近云。 

　◎将军泪

　
 
　　沪北南京路何元通洋货号开设已数十年矣，主人何某勤俭起家，富于进取，凡西式冠服以及海陆军军衣制服，彼悉能仿制之。店业振兴，家亦因是而小康焉。有子女五六，俱已成人。其最小于年弱冠，向肄业于上海某校，聪颖过人，侪辈恒不及，何某酷爱之，所谓丈夫固爱怜其少子也。何某既操西式冠服业，倡制海陆军制服，习与军队人员相稔。其子耳濡目染，遂慨然有从军志，谓大丈夫当以铁血为同胞谋幸福，乌可以郁郁终？请于父，父不忍拂其意，允之。遂入日本陆军学校学习炮兵术。既毕业，会武汉起义，黄将军兴统民军守汉阳，何子挟资千六百金赴鄂谒将军，并出所挟金以助饷，愿投效为民军前驱。将军审所学，则日本陆军炮兵毕业生也，大感动，亟以某山炮台台官委任之，并与之约某日两军相见，我军渐退，至四时四十五分则君始发炮，毋或迟早以误军机，何子欣然领命。至日何子据山顶以远镜观战，民军初猛进，与北军剧战，继即逐渐退。民军愈退，北军愈进。时已四时三十分，肉薄相战，民军势将不支，北军似已得优胜地点。何子目击心惊，以为此时如不开炮，恐民军将溃败，盖未知民军之节节退让为诱敌计也。轰然一声，北军毙六百人而民军亦死三百。民军见炮子自后飞来，疑炮台已为北军所有，军心大乱，遂为北军所挫。民军归争詈台官放炮之失时，黄将军召而责问之，何子以直告。将军挥泪告之曰：“君之热心，吾亦知之，然既违将令，不杀君何以服众？”遂置之法，盛为饰终，并派人将棺柩送归海上，其捐助之一千六百金亦还诸其家属云。 

　◎从军女子谈

　
 
　　黄帝纪元四千六百零九年九月二十四日，时近黄昏，天黑如墨，细雨如絮，江西省外一女子独行踽踽，衣黑色夹呢衣，足蹈皮鞋，手持雨盖，肩荷一皮匣，神色淡然如归家之商贾，如避难之富翁。行至五里亭前，于苍白之老人迎面而来，见女子惊而询之曰：“尔何来？尔不畏风雨耶？尔何人，尔竟至此耶？今者戎马仓皇，兵戈扰攘，深居闺阁犹虞危险。今尔只身江干，得毋惧为强暴所累耶。尔父尔兄竟任尔独行耶？尔将安适，其明以告我，我当为谋看护。”女子闻老人言，从容致词曰：“敢谢翁意，看护侬自任之，无劳虑。既承垂词，敢为老翁告时势造英雄，英雄造时势，当此戎马兵戈、南征北伐，夫岂犹男子有其责任，吾女子亦与有责焉。翁以为侬之独行至此江干而已耶，侬将乘长风破万里浪，挥戈直捣黄龙，与彼勇男子痛饮高歌以舒侬志。愿翁勿犹以闺中弱女小视侬也。”翁乃微笑曰：“革命流毒亦中于女子耶？尔固弱女子，果能革命耶？尔勿言之适以启人疑耳。”女子闻老人言，怒气勃勃，谓之曰：“翁何见之小？侬何如人，侬平日之抱负又何如翁乎？天下兴亡，匹夫有责，女子处匹夫对待之地位，非犹是黄帝子孙耶。翁勿笑，侬请俟之三月后看侬匹马单刃、犁庭扫穴，饮三杯热血酒，大呼黄帝万岁三声，肩佩无量数徽章归来五里亭，与翁把盏谈当日雄事，翁将以为情耶？惜翁为乡中父老，既不能手刃满奴，亦当劝导国民使入军队以尽天职。化得一人出，便得一人用，方不愧为乡党之前辈。诚如翁言，是教后生小于堕入十八层地狱，千秋万世不得与新中华军国民并驾齐驱，罪何如耶？愿翁少留意，侬去矣。”遂慨然上轮，老人愧而退。 

　
 
　 
◎剪发及辫考

　
 
　　《王制》五方之民有被发者，有断发者，昔之蛮夷戎狄以今之版舆证之，皆中国人也。即如吴泰伯端委以治《周礼·仲雍嗣》之断发文身，知剪发风气开自大江以南矣。然以其坦率脱略，同人道于牛马，故制《礼》者深此言焉，被发而长也则夷之，断发而短也亦夷之，非夷其地夷其人耳，其不被不断者则《诗》曰：“婉兮变兮，总角草兮，未几见兮，突而弁兮。”总角为束发之始，弁为周之冠名，周王让晋平公之言曰：“岂如弁髦而因以敝之？”盖子生三月，剪发为髻，男角女羁，否则男左女右。冠礼三加弥尊，而弃其弁髦，其犹剪发之夙志乎？然非必概剪而断之也。《诗》云：“匪伊卷之发，则有。”周时都人士之美也，如今之剪圆圈者，其所言台笠缁撮与今之草帽相似。秦汉以下，冠制不同，若帻巾、若濮头、若帽皆贵贱通行。燕居之冠，无非使于束发。故理发有栉，舀发有纵，摘发有象，扌帝男女皆然而簪缨。世族人艳称书丧礼，袒括发，注云：“去阱纵而也，与结同北齐之礼服制。”女官遍髯髻，注云：“少女之饰，四垂短发，仅覆眉目，顶心长发绕为卧髻，髻与结同。”古诗言结发为夫妇，《史记·李广传》：“奔广结发，与匈奴战”，结发，年少之辞也。知古人非不结发，特结而不辫耳，辫即编字，《史记·西南夷传》云：“皆编发随畜迁徒”，《汉书·终军传》云：“殆将有解编发、削左衽而蒙化者。”注皆云编读辫。是汉时中国人尚未有辫也。魏及六朝史不经见，惟唐德宗时晋州男子郇模以麻辫发哭于市，此等佯狂行为未可据为典要。迄宋高宗时，刘顺昌之捷，是夕将雨，电光四起，见有发辫者皆歼之，则中国之辫断自辽金始矣。古无剃发，剃则为髡，我汉族二百余年，作刑余之人而习焉，不察也久矣。清顺治时，明裔仅存，尚能为汉族系千钧于一发。迨康熙元年永历遇害，始下剃发之令，而汉族之流血者多矣，今将一洒之乎？世有以剪发为从洋，以辫发为尊祖者乎，请以斯言质之。 

　
 
　 
◎辛亥李直绳君反正广州记

　
 
　　粤东省城九月反正，以李直绳君之功为最。粤中同志多知之，在港同志则有韦宝珊、李杞堂兄弟、杜医生、姚雨平、朱执信、胡毅生、谢良牧、李君佩俱与闻其事。先是李直绳君受党人王陈两君所刺伤，即手书致张鸣岐戒勿害陈君，勿兴党狱。以后关于党事嫌疑者直绳俱不问，然无由与党通也。武昌首义，各省继之，张鸣岐伪布独立，粤人知其诈。至九月初旬，直绳君使人访党人机关于港，谢良牧君使之作书致其幕友谢质我。质我来言直绳君有意反正，特无缘与党人通诚。良牧以告汉民，汉民未能遽信，则作书致直绳君正告之以大义，略谓吾党与君为敌，非敌一人，敌助满州政府之有势力人耳，君能翻然改图，舍昔日之助满政府者而助民国，则去敌而为友，党人当共知此义。谢质我于是上省，适张鸣岐忌直绳君甚，已裁其节制中路巡防营兵权，复使收去前中路炮台撞针，直绳亦既决心，而恐为张鸣岐所弄，再使其八弟亲来书至韦宝珊君所。宝珊君以语李杞堂，杞堂取其书示汉民，则对香港中国同盟会总机关约以虎门反正之书也。汉民察其书而为绳亲笔，遂付杞堂以答书，许以如能践约，党人当保全直绳君及所部之名誉、财产。即于十七晚见其弟于韦宝珊所，先使宝珊君乔梓及李弟受盟，续开谈判，约以新安民军取虎门，直绳则尽献虎门要塞内所于军实而让民军占领。李八弟无疑词，即于翌晨雇专轮报直绳君。汉民在港亦待李之归报。翌日，直绳君再用关防亲为约授黎凤翔及其弟言当尽力，民军力之所到不止虎门一隅，而直取省城，张鸣岐不足虑云云。旋又得直绳君飞电定期十九晨反正，言兵舰已集中省河，旧部亦已悉受命令。是日已闻张鸣岐之属，亦定于十九宣布独立。汉民仍虑急切直绳之力不足制鸣岐，而其时民军已光复香山、新安，其在惠州者则陈竞存君已进与秦炳直搏战甚剧，广属各路民军则大半由朱执信、胡毅生约期发动，余者均争发难。汉民因电戒直绳番势而动，若张鸣岐不可猝制，则宜先退黄埔或虎门，待民军之合力。
　　惟直绳君知张鸣岐易制，先约龙统制子诚君秘密在舟谈判，龙君亦表同情。直绳用电话威胁张鸣岐，使从速反正。张鸣岐问之龙子诚君，子诚表示无可反对民军之理由。张鸣岐熟视久之，知无能为，因再宣布十九独立。此一日内之计划由直绳君于十八夜重派其弟来港告知者，张鸣岐虽受胁迫，及勉徇舆论其宣布犹言择日竖旗，意怀观望。至十九晨，直绳君果下令各炮台军舰一律升民国军旗，严兵以待。张鸣岐乃辞都督之任，潜逃到港。直绳君以电速邀汉民上省咨议局及各界亦取消张鸣岐督粤之议，而举汉民为都督。汉民以十九夜轮偕数同志上省，直绳君尽列所部，首先欢迎。既与相见，汉民即欲宣布直绳君反正之事实，直绳力辞，谓非为一人之功，若遽专其名，将有不安于心者。汉民颔之，盖心服其让且能为大局计也。然虽未正式宣布而广属民军统领陆兰清、李福林、谭义陆、饮邓江等则皆经告语，犹有少数民军犹未知各种事实，扬言将以暗杀对待，且有诱致其部下者。如是数日，直绳君白其事，汉民亲往慰之，舟中共话达旦。直绳君欲辞职而行，汉民以为军政府新创，当共支艰难，不可以最少人之意见而有所迁避。直绳君乃呜咽言曰：“吾知君真能推诚相待，吾尚欲为粤效力，更企有所借手还救我桑梓，蜀人区区本怀，此时恐不能家喻而户晓。我一身何足惜，特徒死无益，且于粤亦必致有扰攘。我所以求去，异日民国用我，我犹不敢辞也。”因约非至真，有危险不可留则决不去。及汉民由咨议局迁驻督署，直绳君走书辞行，急往止之而直绳君已往港矣。闻此两日谣言益多，竟有挟弹傍舟相寻者，直绳君故不能不去。去时犹切谕所部严奉都督府命令，其后满政府谕授梁鼎芬以一品卿衔，使与直绳规粤。直绳即使韦宝珊相告，问所以应之者，谓如伪许之或可得其款项军火。然恐益为天下所疑，则将拒之。汉民言清廷已窘，此不过以空言相抵，即许之，亦无所获，徒增口实。直绳君于是力却之。直绳君虽离粤，是非尚未大白，汉民屡致书慰问，日请其意欲为宣布，直绳君犹不忍居功。中山先生舟行过港，仅半日，汉民在港亦未逗遛，今度得电知直绳君已允将其事实宣布，故谨出前后大略如此。非以慰直绳也，事之真相不可不明，隐善没功何以昭民国大信于天下。直绳君谦让于始当日，固有所保全，汉民以直绳君有大功犹且不居，若必急遽言之人且疑汉民之自炫，避此小嫌，久久缄默，使直绳君之心迹行事尚未昭示于人人，汉民之过也。右所纪述，虽仅大略，然敢矢言无半字虚美。同志韦宝珊、李杞堂兄弟、杜医生、姚雨平、朱执信、胡毅生、谢良牧、李君佩俱可为证。省中人亦共见直绳君。十九日，首先竖旗剃发之事与夫直绳君。十七日之《约书》尚存，韦宝珊处，将来民国信史所必采也。（汉民识） 

　
 　 
◎明遗臣后裔出现

　
 
　　日本人名沙利次郎者，于壬子春向武昌都督府递一禀帖，声言彼原籍汉阳，为明朝遗臣熊襄愍公之后裔。当前清顺治时，彼先祖某不堪满族之压制，遁走日本，经营为业，遂归化于日，而易姓为沙利。今革命告成，清帝退位，愿复归汉土，为祖国尽微劳。当已更名熊淮汉，携全家返国，如以为可用，请任以相当之职，当效奔走，尽其全力云云。真乎伪乎？虽不可知，然亦近来一奇闻也。 

　
 ◎奇验

　
 
　　谶纬之语，儒者弗道，顾未来之预言，欧人亦深信之都有奇验者。今者清运终告，俗传之《烧饼歌》上“有手执钢刀九十九，杀尽胡儿方罢休”之句。发明者已有两说。
　　一说“九十九”者，百去其一也，百去其一又为白字，民军起义以白巾缚臂为号，又令各处均悬白旗，此言验矣。
　　一说革命党人又有称之曰“革党”，“革党”两字之省笔革字为九笔，党字十九笔，亦应此九十九之谶言。
　　又云偶遇楚乡一异人，胸藏韬略有兵机。有人谓“略”字拆开为“各”、“田”，倘将异人“┆”字之“田”字头藏诸胸中，则成为“黄”字，与今日黄帝纪元相合，且或与黄兴有关系，倘将异人“┆”字之“田”字头韬去，则又成为“共和”之“共”字，“楚乡”二字，亦合今日起事之地。 

　
 
◎德律风世界

　
 
　　自武汉事起，北京之贵族如洵、涛辈，栗栗畏惧跬步，不敢出门。室中遍装电话，餐室有电话也，寝室有电话也。自此室至他室，非有人护卫不敢行，乃借电话之力，互相传语，人称之为“德律风世界”。 

　
 ◎周凤林与张勋

　
 
　　吴伶周凤林当日名盛一时，曾开丹桂茶园于上海。尔时，张勋落魄在沪，亻匡亻襄几同乞儿。故与凤林有交，凤林时周恤之，既乃收容为丹桂茶园之跑龙套，幸得不馁死。辛亥，张勋猖獗于石头城，时周伶致书责以大义。 

　　
 
　　伍廷芳为中国共和国重要之人物，曾两任美国公使，透知美国社会中之生活。如吃素党以至妇女要求选举党等时事，伍君莫不留心研究焉。故此“中国大政治家”，得进步场中之进步地位，非无故也。然伍君崇拜稣格拉底旧派，每事好问，据《纽约普斯夜报》云：伍君不论至何国，皆练习其好问之爱癖也。美人底姆华度夫为纽约省副总督，时携伍君至萨利古市观本省实业赛会，会场中伍君得遇基能哥府议员约旦亚士，此为一千九百零一年事也。伍君柔颜问约旦曰：“如此，君为派拉德党人也？”约旦傲然曰：“果然。”
　　伍曰：“如是，君一举一动，皆循伯拉德之言矣。”
　　约曰：“我确如是，否则余不在此地矣。”
　　伍曰：“如是君为奴隶也。”约无以答。
　　此时伍适遇上议院绅伯曲利纳，遂就询之曰：“君为哥老克党派之人乎？”伯曰：“然。”
　　伍曰：“哥老克为英国人也。”伯君曰：“否，渠生于美国。”
　　伍曰：“哥君久居英国，君不知耶。”伯君曰：“事或有之。”伍略思索而问曰：“如是，哥老克必奇人也，此人居于英国而能管理天下最大之城，不亦异乎？”
　　诸如此类，伍廷芳每于不知不觉之中开罪他人而不知也。或者伍廷芳不管他人之喜怒，以博一时之笑乐，为得意耳。
　　某夜，伍廷芳在华盛顿集诸人作博克戏。某客戏问伍君曰：“余闻中国现在有剪豚尾之风潮，君何以垂此怪物乎？”
　　伍目视纸牌而问曰：“君留此怪物之胡子乎？”某客不能答。某夕，伍君与某教会素有崇位之主教同席。该主教指戴绿宝石戒子，此物为祖传且美观，故甚珍爱也。
　　伍曰：“君能假我一观汝戒指乎？”
　　该主教即将戒子从指上捋下，授与伍廷芳。
　　伍审视良久曰：“此赝鼎之绿宝石，异与真者，无几，余生平所仅见也。”主教不胜惊奇，力辩曰：“此宝石为英国教会中人佩戴几二百年，可称为无瑕之宝石也。”
　　伍曰：“虽然，其历史如是，为赝鼎之绿宝石必无疑。”义事后，该主教在纽约遇一宝石专门家，授宝石约指请其辨别真伪。该专门家审验毕，对该主教曰：“此宝石为二绿石黏合而成，大约为赝鼎也。”未几该主教又遇伍君，将该宝石家之言告之，并深谢伍君之眼力，不然将终欺后世矣。
　　某日，伍君遇某报馆访员，而询之曰：“君薪水若干？”访员曰：“余之费用确倍于我之所入。”云◎蔡孑民历史蒋维乔曰：蔡先生名元培，字鹤卿，浙之绍兴山阴人，孑民，其号也。为人诚实恳挚，无一毫虚饰。自其幼时，沉潜好读书，学于其叔铭三先生。叔馆于里中徐氏，徐氏富藏书，先生因得遍观其所藏，学乃大进。为文奇古，博雅声名藉盛。己丑举于乡，壬辰以翰林院庶吉士，授职编修。顾天性恬淡，不屑屑于仕，进不常居。北京戊戌政变后，先生知清廷之不足为，革命之不可以已，乃浩然弃官归里，主持教育以启发民智。既而来海上主南洋公学特班讲席。特班生类皆优于国学，得先生之陶冶，益晓然于革命大义。时适汉口唐才常事败之后，清政府钳制集会、结社甚厉。先生于壬寅秋夏之交，与海上同志谋立一会，违远时忌，乃定名为“中国教育会”，默输民族主义，众议教育之根本。在女学乃先创立爱国女学校，时十月二十四日也。其年，南洋公学学生因教员非礼压制，全体大哗。先生持正论，右学生与当事者力争，争之不获，学生皆罢学，先生亦自请解职。退学生百余人，谋自建学社，举代表赴教育会求赞助，会中允助以经费。更由会员任教科。癸卯之春，社乃成立，名曰“爱国学社”。先生于是为男女两校校长。自校长以下至教员皆躬亲义务，别以译著自给。先生更兼教育会会长，以鼓吹革命为己任，时时开会演说，而以《苏报》为机关影响，所及风摩全国。先是俄人自拳匪乱后，隐据东三省。至是尚不撤兵，国人忿激。留日学生组织义勇队谋敌俄人。先生率会员学生亦创义勇队于海上以应之。而会员章炳麟著《驳康有为书》，邹容著《革命军》，皆刊印小册，不胫而走。端方在鄂，侦知之，告密清廷。清廷严谕江督魏光焘责其形同聋，使逮捕先生与章炳麟、吴敬恒、黄中央、邹容等六人，将置之法。魏乃照会各国领事逮捕，各领事持人道主义勿之许。清廷复严责魏，魏惧，乃用南洋法律官担文，计使上海道代表江督为原告，控先生等于会审公堂。各国领事允之。外患方亟，而是时，爱国学社学生团体忽与教育会冲突，内讧又作而捕者。适至学生纷纷避匿，吴敬恒、黄中央等或避西洋或至日本。先生则往青岛，而章炳麟、邹容则就逮，狱决章炳麟监禁三年，邹容监禁二年，学社遂解散。惟女校由会员维持得存。未几，先生复由青岛返，会俄人占据东三省之谋益显，先生组织对俄同志会、创《俄事警闻日报》以警告国人。日俄战争既起，则改《俄事警闻》曰《警钟》，改对俄同志会为秘密结社，名“光复会”，今所谓光复派者是也。甲辰夏，先生复主持爱国女学校校务。乙巳，往北京，主译学馆讲席。
　　先生自青岛归时，恒每月入狱存问章邹二人。邹容死于狱，先生又密集同志为营葬于华泾，立碣于上曰：“邹君之墓”。丁未先生往德意志留学，盖向者在青岛及北京，时已预习德语，至德后逾年，即入大学修美学，仍以译著自给。自先生之游学于德，于今五载矣。会民国军起，乃忽返国。既返，则往来于宁沪浙之间，参与大事。临时政府成立，遂任今职。余于壬寅之秋，赴中国教育会，始与先生相见。癸卯春，率妻子至海上，置妻于女学；置子于男学而助君理校务，亦以译著自给。君之办女学也，不规规乎普通科目而在意制造虚无党，而又夙抱社会主义，顾不轻以语人。盖壬癸之间，知革命主义者尚鲜，至社会主义则未经人道。偶有一二留学生道及之类，皆不矜细行，为世诟病。先生尝语余曰：“夫惟于交际之间，一介不苟者，夫然后可以言‘共产’，夫惟男女之间一毫不苟者，夫然后可以破夫妇之界限，社会主义固在此，不在彼也。”先生平居休休，然终日无疾。言遽色，余性褊急，愤世嫉俗，自与先生日夕相处，而气质为之一变。然先生之处世，长于知君子而短于知小人，故谋事往往多失败。又尝告余曰：“吾人适于治学，不适于办事。我不负人，人或负我，所以灰心，然而竟不能灰，奈何？”先生绝无耳目四肢之嗜好。至德国后，即持素食，不事家人生产，恒尽力社会事业，而忘其家，并忘其身。时至贫乏不克自存。戚友知之，或贷以金，则称量其所需而受，不肯苟取也。嗟乎！自壬癸以来，十年之间，世事之变迁于今为烈。革命之豪杰既遭挫折，中途改节者吾见亦多矣。余性愚拙，又多疾病，遂不乐与世之豪杰相周旋。而惟志先生之志，扶持其手，则之爱国女学校于勿替，亦云隘矣。然十年之间，志先生之志未敢稍变，其节至又未尝不自信也。夫世界幻象也，吾之形骸幻象中之一物也。而常有植大至善之物，随有生以俱来，所谓“真我”是也。惟能修养精神以见真我者，斯能无人。我相故功成而，我不必居名成，而我不必享无我无功无名，斯能实践社会主义，若而人者其于世之自命豪杰汲汲焉。攘窃功名以自快，一日之私者何如哉！夫能无我无功无名而实践社会主义者，微先生又谁与归？ 

　
 

 ◎裕朗西女儿之革命谈

　
 
　　西人有辉脱者，裕朗西之女婿也。其妻名德琳，少受西方教育，故不愿嫁满人而嫁西人。德琳女身处满洲宫庭凡二年，有英文新著名曰《宫禁二年记》甫出版，有“洛阳纸贵”之誉。女之父名裕庚，字朗西，曾仕清为法国公使、兵部侍郎、总理衙门大臣，满人中之佼佼者也。辛亥冬，有西国女士哈兰曾亲访裕女，问德琳满朝之所以衰亡与满宫廷之情状，彼皆历历言之，因译其问答之辞如下：问：“满朝之亡，其原因可得闻乎？”
　　答曰：“言之甚长，祸之潜伏甚久。特北京人士鲜有知者，吾处则早知之。吾父于日清战争后曾豫言曰：‘不出十年或十五年，中国必有大革命，满洲人将从此已矣，但及早改良政治犹可为力。否则，无及矣。’临时，满洲人锢蔽特甚。吾父虽欲进言而不能。西太后尤顽固，誓不愿生前有变法之事。吾侪所希望者以为光绪复立或有新政。然早知西太后死后，光绪无独活之理。满洲宫庭之事，固多不可思议者，但言之太长，不能尽述也。中国本称古国，夙称守旧。苟有改革，则必有不便于己者出而沮挠。今则世界又一变矣。留学归国者日见其多，彼曹亲沐西方之文明自由，故欲绍介于中国，遂不得已，而有革命之事，吾固甚表同情，以个人意见言，吾亦赞成革命。吾最恶中国旧俗，但吾家已较进步，在满洲人之家更觉绝无。仅有吾父夙有志于改革。吾四五岁时，仿佛犹记其言论，少长即令吾辈学习英文，尔时吾家居沙市，吾父令吾辈就学于教会学堂，闻者皆不以为然，目为卖国奴，或目为叛逆。然彼毅然不顾，卒安心就学。尔时政治腐败达于极点。用人失当，政以贿成，各种要职如督抚、司道等皆以货取。西太后有所欲，则索之大臣，大臣有所欲，更索之各官。譬之子为总理大臣，吾欲得官则囊金面求，子既得吾金。设更有多金者踵门而请，则子亦兼收并蓄，腆然不以为耻，其习惯然也。苟由此道，故稍知自爱者，每不能得职，其得职者，皆腐败丧耻之徒。此风自西太后以来至今未改，吾以为今日之革命职是故也。今之倡言革命者，亦不过要求人民应得权利，以官职言，人人固当有服官之权利。若如满洲人之法，如摄政王之法，则无钱者将终其身沉沦，而不能自达。欲不革命得乎？”
　　问：“满洲贵族及大官何葺如是？”
　　答曰：“满洲人从无学问之事，既惰而不学，更愚而自用。然距今八九十年前，则满人亦多好学，不乏才能之士。今已矣，满人之中更无可与语者矣！”问：“满洲人之意葺性质使然乎，抑教育习惯使然乎？”
　　答曰：“教育使然固无疑义，彼所闻者，无非谄谀之言；所欲者无非宴乐之事。少年皇族则尤甚，摄政王少年时，即不喜读书，其兄弟亦然。其父待之甚厉，然其母纵容之，不使入学，听其游嬉。又摄政王之病更在暗弱、无能，彼从无所表见。吾固深知之，亲见之，吾屡与交谈，故深知之。”
　　问：“此辈何以教于深宫之中？此其影响得无及于政治乎？”
　　答曰：“此大误也。然历代皇帝莫不如是，光绪帝亦如是。然光绪稍有知识，其特例也。皇帝日常所相处者，惟太监耳。于天下事绝无所闻，知太监既为最腐败之阶级，苟与此相处，即永无交接贤能之日。而蒙蔽遂愈积愈深，又满洲风俗，其子对于父母之仆隶，当加以敬礼。故皇帝对于老太监亦不得不加敬礼。否则，太监即可谗之太后，此实最恶之习惯。现在隆裕皇后之为人，亦颇不恶，且稍有旧教育，若在往时亦可支持，但今日情势大变，未免不合时宜耳。”
　　问：“皇太后之势力能详告否？被何以有如此大势力？”
　　答曰：“此满洲家法也。皇帝年幼，则太后代之，掌握一切大权，皇帝不过虚名。即他日，太后退位，皇帝遇有大事仍须禀命而行。前西太后即其例也。人皆知一切上谕为皇帝之上谕，而不知其为太后之上谕。前西太后颇喜揽权，隆裕则不然，自知力不胜任，且亦志不在此。”
　　问：“隆裕之为人如何？”
　　答曰：“极和平，极镇静，毫无深心，颇有自知之明。自知其不及西太后，故亦不敢揽权。”
　　问：“果能立宪而认宣统为君主，则隆裕将如何？”
　　答曰：“彼愿退位，享平安之福。吾在宫中时，有事问彼，彼辄曰：‘我不敢言。’或曰：‘我不能言。’总之，彼不愿干预政事，彼所望者，惟平安而已。然彼生平从未享平安之福，彼曾受西太后之虐待，几于天地，虽彼系西太后之内侄，然其受虐有如此者。”
　　问：“隆裕有实权否？”
　　答曰：“无实权，但彼亦不欲。西太后在时，曾嘱隆裕应接外国女宾，既竣事。吾谓隆裕曰：‘一旦太后死，愿代太后握大权乎？’隆裕答曰：‘此不一定，我固愿作皇后，不愿作太后。我若有子，则须从子；若既无子，则亦承继他人之子，与西太后等矣。’”
　　问：“摄政王与其弟之人物如何？性质如何？”
　　答曰：“载澧至愚、至暗弱且至顽固，无人可与之言。改革有试与言者，则答曰：‘吾列祖列宗不如是，吾何必如是？’其顽固如此。其两弟则少，异曾游历欧美，但脑筋亦自不佳。要之兄弟三人皆顽劣性成，两弟尤好荒乐。吾一言及此，又忆及一人曰：振贝子曾赴欧洲贺英王爱德哇加冕。尔时吾适在巴黎，振贝子来访，言语之间，觉振极开通，方惊异不置。因尔时满洲王公较今更锢蔽故也。然隔四月后，吾赴北京则见振贝子顽固如旧，与巴黎之振贝子若出两人。而与涛、洵相类，吾问其故，则言：‘吾侪居何国则从其国之习惯，吾在巴黎安得不作开通语？及归北京，又安得不守旧观？’此言则知满洲人游历欧美者，固莫不如是。在外国时，每言归国后如何变法，与欧美各国并驾齐驱。及归北京，则忘之矣。”问：“然则满洲贵族之实权如何？”
　　答曰：“现在情形又大变矣。当时，载澧作摄政，贵族权力甚大。今已剥夺尽矣。”
　　哈兰女士又问曰：“然则满人能复兴乎？”
　　答曰：“吾恐其不能。且满人亦无此志，吾与吾母曾进言于西太后求其改革，不可谓不力矣。吾侪能操数国语言与西太后接近，忌者甚多，谣诼蜂起，谓吾侪将诱西太后学外国人。吾侪有特别好友乃曰：那桐者曾对众人言语吾毋乃女康有为也，要之满人果欲有为，须改良教养子弟之法，使就学于外，否则无可望也。命满宗室之后辈如摄政王，其血统本不良，载澧、载涛、载洵之母乃醇亲王之妾，本奴婢也。少受恶习惯，绝无教育。醇亲王死时，三兄弟皆年幼，更失于教训，且其母血统既不良，即有其母之遗传性。然此辈皇族，殆皆出于婢妾。故苟有蓄妾之制，终无改良之日，妾之种必不良。吾以为欲求改良，宜禁止蓄妾。满洲官吏固多生女者，然不欲其女作妾。所谓妾者，非奴隶即败类耳。但皇室之妃妾，则以满洲官吏之女充之，且皆一二品大官之女。此辈入宫即作奴隶，永世不见天日。当时西太后亦由妾出身，十七岁即选入宫中，复生一子，乃由此得权势。其子即同治，十九岁而死。吾深知西太后未嫁时之情状。他日当别记之，彼入宫后，备尝艰苦，其后乃得势力。”
　　问：“中国若求改良当以何者为先务？”
　　答曰：“当从家族改良为始第一，当废蓄妾之制，外若官制改良亦属要务。政府重敛于民，然政府所得者实不过四分之一，其四分之三皆为官吏所中饱。若能改良官制，则以中饱之资施行新政，固绰有余裕矣。外如中国财政，亦须改良，宜厘定币制，本位统归划一，亦大有益于商民也。”
　　问：“宣统尚幼，可施以教诲，使成英主否？”
　　答曰：“此视其教诲之法如何，若由今之道无变今之俗，则所见者无非太监一物。不知安能望其有成。”
　　问：“君意应用何法教之？”
　　答曰：“此宜从幼训炼，稍长则无及矣。太监辈方日进谄媚之言，以锢蔽其聪明，惟恐不及。今宣统已五岁矣，以中历计之已六岁矣，吾深为之惧。所以然者，以其血统不良，易于堕落故也。宣统之母声名，平常人所共知。宣统之外祖荣禄曾专大权。其人姑不论，宣统之外祖母乃荣禄从扬州所买得之奴婢。宣统之母，即其所出。故宣统之母甚得遗传之恶性，更以遗传之恶性更传于宣统。故吾谓血统不良，职是故也。论人固不能专论其血统，然须知血统既劣，更受宫中之恶习惯固不可救药也。”
　　问：“中国若改民主，则满洲人之地位将如何？”
　　答曰：“吾意民主派势力既如此强盛，满人必退避静处，此吾一人之私见，人或不以为然，然吾议满洲人决无争斗之思想，必退避贤路而后已。满人中固无反对此举者，乃若有之，则退位之摄政王及其两弟耳。然外观若其势汹汹，其实胆小如鼠，要之满宗室中，绝无强有力者，皆谓之懦夫可也。故吾谓宣统决无长进，亦此故也。”
　　问：“君意何种政体最宜于中国？”
　　答曰：“吾意不如暂用立宪君主。若用民主，恐有党派之倾轧，省界之纠葛。现在民主派固联络一气，然偶一得手，或起内讧，此中国人之根性。如是但他日教育普及自可用民主政体。”
　　问：“宣统帝既系满汉杂种，其中果有几分汉种，几分满种？”
　　答曰：“宣统为摄政王之子，摄政王即为半满半汉之种，因其父为满种而其母为汉种也。宣统之母则有四分之三为汉种，四分之一为满种，因宣统外祖母全为汉种。而外祖父则为半汉半满之种。故合外祖父外祖母计之实为半满半汉，加半汉半汉即为汉三而满二。由此观之，则宣统之种汉多而满少，因其母既有四分之三为汉种，而四分之一为满种，其父有四分之二为汉种，而其他四分之二为满种。是以宣统计之，乃八分之五为汉种，而八分之三为满种也。此四十年内，满种相杂者甚多，皆由买妾故也。摄政王之兄光绪则为醇亲王之嫡妻，即西太后之姊妹。”
　　问：“袁世凯爱满人乎？”
　　答曰：“彼为西太后所宠任，西太后倚之如左右手。然彼实不爱满人。”问：“若用君主立宪，则满洲宫庭如何改良？”
　　答曰：“隆裕尚须研究教养之法，方可着手改良。吾以为，教养宣统当用外人之法。教养之当时之教以爱民治国之道。然无论如何，须观其所娶之妻如何，若按旧例须娶满人，然满人之女要不足为皇后也。吾意满洲人，无论如何爱法终不能脱去旧习。昔有满人，任美国数年，然顽固如旧，不少变更。其明征也。吾亦满洲人，故深知满洲人。但自十一二岁时，即与众异，誓不愿受此辈之范围。他日如果改良，第一须将宫中妇女大加改良，此辈所谓公主福晋之类，皆一物，不知喜揽权而不能善用之。苟稍有教育者，殆莫不羞与。为伍又终日无所事事，但知诟谇谣诼。故吾在宫庭时，意颇不乐，诚羞与为伍也。中国政府之腐败与家族之腐败相等，而家族之腐败实为政治腐败之根原。以女子言，出嫁则受制于夫，受制于姑。中国教育但知教以服从、隐忍，此类无意识之语，吾素不欲闻，但此辈见就学于外国者，亦深恶之，因归国后，一变旧习，不从母命。故彼此不相能，吾有友人即如是。彼处境甚苦，诚不如不受外国教育之为愈也。” 

　
 ◎章太炎轶事

　
 
　　《钏影楼丛话》载太炎前为苏州东吴大学堂掌教习，居于螺蛳桥头一小屋。太炎朝出暮归，在讲堂中上下古今，萃精聚神。于是归时，往往忘却己门，走入邻家，而太炎不觉也。某日，亦以学堂归忘跨一门槛，仆地伤臂，裹创者匝日。太炎好谑而又极滑稽。某日，见之于张氏味莼园，太炎衣一日本和尚之衣，冠一草冠，手挥团扇。儿童辈争聚视之，而太炎奚如也。继询余以住居何所，余以启秀编译局对（时叶浩吾君所办）。还询之，则曰：“我住刚毅印刷所。”问刚毅印刷所何在？则曰：“否。我以对君之启秀编译局也。” 

 　 
◎辛亥武汉赤十字会日记

　
 
　　十一月初六日。赤十字会会长张竹君女士，在张园演说云：余自九月初三起程，初七到汉。时值两军开仗。到埠时，船主宣言，北军现攻武昌，所有泊近汉口各轮，均须远离。船中搭客须即登岸，因该轮须退出六十里外云。余早知此次到汉，人地生疏。原意到埠之日，先在中西旅馆，或商务印刷所小住。而两地均在中国界内，又因汉口失利，故与余之初意大为相反。
　　时适有红十字会马医生来，谓现时伤者极多，幸得君等来，极为欢迎。余即命会员二人，随伊先去，候其来迎。讵守候多时，迄未见来。余即另雇□船上岸，不知所向。人迹极稀，但闻炮声隆隆，弹如雨下。所遇之人皆是逃避者。时有一西人谦呜先生来，谓有屋一所，请余等先到暂驻。余等极□，即偕各会员押药料、行李以住少顷。马医生至，谓何以在此？已代觅得房屋，□□用药料等物。余以此次为慈善事业，而来何分畛域？但求尽我天职，故允其请。维时即有军政分府遣人前来，请余诊治受伤之某标统。分府距属所有五里之遥，余向不能走路，而当时亦不自知其苦。沿途求医者极多。既至分府，即为受伤兵士诊治，计有三十余人。轻者令自回营，重者送回圣公会。及余回寓则已有受伤者五十余候诊。施有税务司来，邀余至邮局设院，而无一切用物。幸于印字馆假得茶护，方可烧水，然亦仅饮白开水而已。至各会友之赴大智门抬受伤者，则饮食皆无矣。
　　初八日。流弹更多，马路遂无行人。
　　初九至十一日。无日不有受伤者送诊。称药量水，日夕大忙。
　　十二日夜。火势适近邮局，余适于是日赴武昌诊治受伤之某标统，未及见之。是日也，四钟起行渡江，在织呢厂登舟，至草湖门，方起岸入城。七钟至武昌诊毕，已夜深，不能渡江，又不愿扰军政府，故与一女医、一女会员于客栈。栈中人大为欢迎。虽寝具不洁，亦不计也。
　　十三日早。渡江回汉口，知局内病人以火势烧近，已移至旧设之大清红十字会。
　　十四日至十七日。连日皆有误伤者就诊，旋见火势更近，飞弹极多，故余等亦谋他徙。
　　十八日至念三日。俄领事时来探望，极力赞许，谓有一茶栈，能容多人（阔八丈五尺，深二十丈）。内有大厨五间，及自来冷热水管、蒸气炉。俄领事及俄商墨厘勤，时以肉食蔬菜及铜元等见赠。余深感之。自徙俄界，时入武昌。因无战事，故未有重伤者。后得司令部通告开仗，嘱备出队救伤。余等之最危险处，多在渡江时。虽武昌日有小轮来往，然仅每日一次。余不耐守候，故自备小划子渡江。自汉口失后，北军用招商趸船作炮台以轰过江者。
　　有一伙夫自茶栈出外买油，过华景街。北军见其臂有绘红十字之白布，谓是匪徒，而深责之。伙夫云：吾辈是行慈善事业，救受伤者。北军不信，连放三枪，一入肺部，一入脑部，一入腿，仆于路。旋有人送往天主教会医院，尚能言语，旋以伤重而死。余因赠以安家银三十元，并一切计之，共用一百十五元。此十五日事也。余即托马医生与冯国璋交涉，马医云：事在中国界，不能过问。念四日至武昌。凡自汉口四码头赴武昌者，北军必开枪乱击。余被北军连放七枪，幸未一中。渡江之人，日有受伤者。余等能避之，亦上帝所默佑也。念五日。闻知民军由汉阳街入汉口。故发队到汉阳，又连受数枪，幸未中。会员步行，余则坐轿。北军见之，故放炮相攻。幸为温医生所知，遂将余轿推倒，得免此劫。
　　二十七日到汉阳。借汉阳县署设一分院。该处一见“十字会”三字，频送受伤者来。自朝至夕，应接不暇。余又到总司令部，问有无被伤紧要人物。据云无之时，已夜深。路途不辨，且路广不满六尺，左是田，右是塘。余在马上十分惊恐，几陷塘中。又值军事紧急，艰苦万状，不可言喻。回院后，满地伤人，盖以棉胎，垫以稻草。十二钟后，始无伤者送来。炮火连天，一夜不绝。余是日因到战地，未带女员同行，该院后靠龟山，再往便是汉阳铁厂。余心甚怖，后觅得老妪作伴，余心始安。
　　二十八日。战事稍静，粗将分院布置。
　　廿九至十月初二等日。早，则渡江；夜回茶栈。
　　十月初三日。有人报告，清军逼近十里浦。各会友医生纷纷惊惧，多回茶栈。余即渡江。途次，又遇开花炮弹，幸在空中炸裂。到汉阳后，借得小轮一艘，尽将百余伤者运回汉口。沿江炮弹乱飞，幸无一中。及抵码头，中西人士极为欢迎。如俄领事，太古买办，及韦子峰诸君。借用马车者有之，送牛奶及种种食物者有之。
　　初四日。汉阳分院，有伤者送到。余于会友中如徐宗汉女士、唐守德女士、苏慧慈女士，素具肝胆者，请其留此料理。又蒙内地会医生，相助为力。初五日。在汉阳，率同会友，舁出受伤兵士，或送与同事各会，或送入武昌。余是日单人匹马，直上龟山了望。途中，被弹从耳边飞过（弹子长约八寸），略受小伤，亦云幸矣。想清军疑我是标统也。
　　初六日医务极忙，余不暇渡江，仍发人到江边收受伤兵士。是夜四点钟，汉阳失利。各会友几陷城中，渡江时又遇沉船之险。有男会友二人，素有力者，跃过邻船，得庆生还。
　　十月初七日。仍发队冒险渡江，弹如雨下。在所不顾，拟进汉阳城，清军不许。当时被轰十七枪，均无一中。余等以深入战地，亦无怨言。
　　初八九日。均从事于裹札剖割中。
　　初十日。余因感触微菌，左手致肿，虽属不便，仍复勉力从事。
　　十一日。手肿更甚，加以热度反常，力不能支。幸得诸会友戮力同心，余亦稍慰。回想数十日中，出队时所食者，不过煨薯、油饺、烧饼等。物食不知味，寝不交睫。在会诸友，比比皆然。今不幸抱恙，又值备办冬衣药料等事。故暂回沪上，借此养疴。以上报告，皆是到汉后，身历目击之大概情形。
　　至十一日以后，因日事药炉茶灶中，未暇记及，望垂谅焉。
　　附稿按张女士除将前顶报告嘱为登报外，续又交来演说稿一纸，并为照录于后。
　　我对诸君说，现有许多说话系讲不出者。因余要将十字会放下，方能将苦衷说出。我之服制是军装，是以欲将十字会脱离，而改变我之方向也。
　　十字会者，须确有十字会资格，方为无负厥职。否则或以十字会为发财之媒介物，或以十字会为奸细之传舍居，则大失其宗旨也。夫十字会之工夫，必能于罢战时，身入战地，抬出受伤者，为第一要务，其实效则为补两方面卫生队之不足。倘若待其送来，不知死者无数矣。是以十字会可到之处无有不到，但不宜深入战线之内耳。
　　因是之故，余有满腔苦况，不能不为诸君告也。余自离上海医院五十天，闻十字会中，有为敌军间敌者，有冒名诓骗者，诸如此类，不可胜计。是大污我十字会名誉也。余是汉人，自不能使我不爱汉族。但置身十字会中，则无分仇怨，无分种族，所以我不作侦探，又不派队到清军处为奸细。深望十字会诸君认定宗旨，勿在汉军中为虎作伥也。余在汉阳时，目见有四人冒十字会名义为汉奸者。谓余不信，请到武昌军政府一查便悉。余睹此情形，心惨欲绝，是以不愿为十字会，而投入女子军矣。余不日再到武昌。北伐在即，余又将随营同往矣。愿诸君勿以十字会为儿戏焉。余等幸甚，十字会幸甚。 

　
 
　
 
　　嗟夫！士生非其时，而独抱超然之志。乌往而不足，以杀其身哉。予悲禹君之志，叹其愚，惜其人，重伤其遇，故为之碑于其墓，以告后之人。盖中国自有史以来，未闻有“民权”、“自由”之说也。庚子拳匪之乱，七国联军入都，在廷权贵，鼠窜雉伏。国家经此创巨，诏天下研求西学，与民更始。君时在沪，熟闻西国富强之说，拂衣东渡，谋所以救国者。以为空言，不足求也，屈身躬纺织之学，学成归国，开局于皖。既返湘，大吏资千金创立湖南织布局。湖南之有机织自君始。君虽污迹工人，然为人豪迈知书，慕古义烈之为，慨然有振刷生民之志。谓：“国家非印版科学所能振也，要在人各自立，无马牛其心而已。”貌清削，目光炯炯照人，居尝衣西装，单衫革履，短发垂右，帽檠搌曰：“是拿破仑帽也。”闻者适然，惊之。癸甲乙丙之交，学堂次第设行省，东西洋游学士，骈肩相摩于道，湖南号尤盛。臬司张鹤龄，主持学务，雅尊自由。学徒慕义流风，潜扇士气，日益发舒。报纸言美人虐遇华工，沿海州县，议停用美货，湘人厉行之。又言日俄讲和，清政府谋以闽与日易辽。于是湘学教育诸社，开会讨论，电枢府抗争甚力。而君独雄于辩论议风起，因推为会长，名噪湖湘间。未几，而有陈姚二生之事。二生者，新化陈天华、益阳姚宏业，俱游日，恸本国耻，蹈江海死。归榇过湘，学徒哗然。议葬岳麓官地，以示表异。大府禁之不可，至日学生咸衣暑制，白布衫、搴素旗送之及山，可数千人。一时指谓：“君实督之，措绅咸属目君，以为有异志矣。”会湘乡争盐商，浮收行用事上详，坐君率众塞署罪，抚部下令捕君。亟人谓君且避匿，君不可，遂逮系狱，丙午六月二十日也。未几槛致常德，又移靖。十一月二十一日，遂杀之。年四十一。君在狱，少年慕义，时来昵就。君与之讲学弗衰，暇辄舒纸，作径寸大书，言“身死志存，以勖国人。”盖庶乎！古之轻死，生外形骸者已，然君亦自审无罪，不足以死也。值浏阳起革命军，会城戒严，遂以速君死。君死，身无完肤。呜呼！酷已！君讳之谟，字稽亭，湘乡人姓禹氏，铭曰：白龙鱼服兮，困于余。且吞舟失水兮，蝼蚁裁之。夫祸不可先兮，福不可始。茫茫千载兮，醉生梦死。黑白混淆兮，贤庸倒置。奚必盗跖之非兮，而伯夷之是真。宰上诉苍穹兮，谓胡不平。沧海横流兮，神州陆沉。天方醉迷兮，饮之美醇。乾坤犹血元黄兮，矧乃肮脏而轮困。谓莫全其全天，乃兮其人天之君子兮，人之戮民。后有万年兮，以告无垠。 

　
 
◎禹之谟狱中书

　
 
　　我所最亲爱之在世同胞鉴：世局危殆，固由迂腐之旧学所致，亦非印板的科学所能挽回。故余之于学界，有“保种存国”之宗旨在焉。与若辈以摧残同种为手段者，势不两立。于是乎有靖州之监禁，不百日而金牧提讠凡。所发不成论理之问题，无非受人意旨，阴谋秘计，横为成见。是以所答，动遭无理之诘驳，不性置辞。且曰：“尔辈牛马耳人，欲食则食之，有何受焉？”禹之谟正告同胞曰：身虽禁囹圄，而志自若。躯彀死耳，我志长存。同胞同胞，其善为死所。宁可牛马其身而死，甚毋奴隶其心而生。前途莽莽，死者已矣，生者诚可哀也。我同胞其图之，困心衡虑，终必底于成也。禹之谟四十一岁。丙午十一月之三日。靖州狱中遗书。 

　
 
◎陈国权君小传（民国二年二月江亢虎撰）

　
 
　　陈君国权，字重民，先世本安徽泗州人。远祖铁园，字讳某，明初从太祖下江南，累官龙德大将军。事具邑乘，赐葬金陵，故遂家焉。今君始为上海人。曾祖讳榛，前清时官四川知县。祖讳嘉猷，以孝友著。父讳庆元，邑庠生，品学兼茂，遭太平之乱，贫困以终。先是君曾祖曾在金陵置房产颇巨，乱后族人盗卖与合肥刘氏。君父居长，所得应倍蓰，而族人吝不与，一笑置之。反以来安县田租济其族人，一时称为长者。君生有异禀，六岁失怙，贫无以读。然性好博览，故虽生平无所师承，而出其所学，虽老师宿儒莫之能先也。七岁时塾中群儿戏，以春秋列国为比，某为晋、某为楚、某为齐，而以君年最少，戏拟之为滕薛。君时读《孟子》，奋然曰：“地方百里，而可以王。”群儿咋舌退。然塾师固腐儒，因君介也不羁，益严绳之。君郁郁不自得，自是遂废学。然偶得一卷，日夜攻苦，学以大通。迨中日之战，益留心当时之事。凡西儒译作，无不阅者。浏阳谭嗣同常往来沪渎，与君最善。每谓人曰：“他日能在吾侪中独树一帜者，必此人也。”君又以其间自习英法文字，逾年而尽得其奥。彼中文学科学靡不浏览，而专注意西人论载华事之书，所阅不下数千种。戊戌前一年，君年仅二十二。上海各维新家遍开报馆，立不缠足会等事。君赞助特勤，并力倡剪发变服之议，时风气甫开。家人群相骇怪，而君不之顾。无何政变，浏阳诸子被害。君以与浏阳等有旧，遂有株连之说。亲友咸咎君，且多诽笑之。君以事既无成，不屑与较。然自是遂无意世用，盖深知满政府一日不推倒，即中国一日不能改革。溯自戊戌至辛亥十余年，君一意韬晦，惟恐人知，即友朋亦恒少过从。偶袱被出游，东南佳山水，足迹殆遍。尝游西湖，流连不忍去。赋诗有“何日离尘网，烟霞任久留”之句。己亥庚子间，南洋劝业会、广州元旦兵变之役，皆大半失败。而满廷方以立宪空言相涂饰君，愤极愈知事不可为。遂谢绝人事，闭户者经年。益发箧中中西书籍，遍读之。迨武昌事起，君跃然而起，曰：“此黄帝在天之灵有以默相之也，我中国其有豸乎。”自是遂奔走各界，力任鼓吹。时北伐之议方亟，沪上各界均以筹捐为第一义，然往往有不肖者冒名勒索等弊。君一日在寓，晨起有叩门入者，询之，以筹饷对，君立以千金畀之，旋知其伪。有劝以控诸理者，则慨然曰：“今日之事，莫亟于北伐。吾岂以区区身外之物，而贻外人笑耶？”逊谢之，或以为迂。民国告成，君奔走益甚，寝食不遑。常语人曰：“我辈幸逢斯世，宜消除党见，合四万万人为一团体。今共和告成，满清逊位，所惧者外患耳。故必合全力以巩固共和之基础，盖满清早成为垂死之人，拉朽摧枯，击之甚易。必吾国能如日本战胜强邻，则将永为东亚头等强国。而世界和平，亦得以保持。”闻者韪之。上年八月，君购得英政府刊布《中国革命蓝皮书》第一编。亟于夜间┢译，以二星期告成。中有英政府电驻京公使承认中华民国事甚详。君以版权赠诸发行者，使廉价销行。俾举国之焦心于承认问题者，知外人早有承认之意。继与李君怀霜等发起救蒙会，又虑中国孤立寡援，独发起中美英睦谊会，以为国民外交之嚆矢。早夜尽瘁，不数日而中外喧传，环球震动，发达之盛，迅逾置邮，国人之入会者无论，即华侨之英美名人硕士，亦泰半赞同。而尤以君不收会费捐私奉公美之。君又颇自谦抑，谓己之德望不足任发起人，爰推伍廷芳君为会长，以尊齿德，而己则师事之。伍君亦深重其人，尝为游扬于广座间曰：“陈君真奇人也。”孙中山君亦推君为识时务之俊杰，黄克强君则谓为深谋远画。以一人之心力，活动国民外交。英儒兰林谓睦喧会足以永立于地球，而君名应随之以不朽。李提摩太君亦以世界伟人期许之。他如前外交总长王博士宠惠，今浙江都督朱君瑞均推重君。王君每与君论中西学书籍，辄叹其渊博。朱君尝读其所著，谓为崇论闳议，笔挟风霜。君僦居沪城西郊，林木深蔚，眺远尤佳。聚书画数万卷，几榻皆满。啸傲哦诵，午夜不休。汤蛰仙君尝过其庐，指曰：“此中大有人在。”自庚子以来，瓜分之祸时怵国人心目中。而一二野心之国每不恤破坏世界平和，以逞其狡焉思启之心，蔽在懵于吾国内情。君为著英文中国革命诸子小传，示外人以四万万中，有如许豪杰，前仆后继，虽刀锯鼎镬不足挫其志。民气如是，瓜分之说，未可轻言。然则是书之著，岂独奉扬国光，昭示来许。抑亦潜移外人之视听，而生其敬慕之心。君痛恨鸦片，娶于邓氏，适为禁烟首功ㄍ筠尚书之曾孙。又与林文忠公文孙大任为文字至交。搜辑多年，合刊《邓林唱和集》，皆禁烟时两公赓唱之作，可泣可歌。借以激发国耻，挽救颓风。美儒丁韪良现已┢译西文行世。其他所编刊者，有《邓尚书年谱》一卷、《文忠禁烟公牍》六卷、《文忠云左山房古文》四卷、《镜西楼笔记》、《镜西楼丛钞》等书，皆于中外交涉极大之关系。又以孙中山先生演说社会主义，为我国历史上第一次之举。亟与余集资印成万册，遍赠中外同人。端方督两江时，屡敦聘入幕。君建议创设西文日报，端不能用，君亦不屑就事。尝拟开镜西楼图书馆，遍购西籍译论华事者，任人观览，以保国粹，而资借鉴，故名曰“镜西”。去年十二月间，沪城宗教会等五团体，请君演说国学西渐。适伍廷芳君因事未至，谬推余为主席。见君滔滔雄辩，如数家珍。在座之中西人士，群以为闻所未闻，实为吾国研究此种学术之鼻祖。沪上西人至以君演说时摄影登入西文杂志。湖南南学会毕永年君，尝因革命事遁入罗浮为僧，毕君殁，其子运柩过沪，无过问者。君独往追悼，慷慨演说，闻者泣下。陈博士焕章，发起孔教会，邀君演讲。君引前译中国经籍英儒理雅各之事，斤斤义利之辩，足为我国社会痛下针砭。今年国民党恳亲会，君演说外交，以玉帛干戈为范围，反复推论。党中数千人，皆鼓掌叹息。东吴大学毕业君、偕伍廷芳君及美博士社会学者韩德生君演说，中西男女各界皆极赞叹。当是时，君名震天下。而谦退如不及，自言生平以山水文字友朋为性命。虽诙谐百出，而遇有关系事，则毅然力争，有当仁不让之概。合观君立身行事，公尔忘私，国尔忘家，二十年如一日。草野伏处，手无斧柯，而其事绩声施已粲然如此。使得位乘时，本其所学，以应世用，其运筹帷幄，折冲樽俎。国利民福，又当何如？余识君甚新，而倾盖如旧。叙次既竟，辄赞一词。文不足以传君，君之可传当自有其真者。时事日艰，盛年方永。后此表见，必更大可观。余虽不敏，愿载笔从之。◎蒋百里先生事略蒋君方震，字百里，浙之海宁人。与蒋君尊簋世称为浙江二蒋。君夙抱超奇特杰之才，具光明磊落之概。壮岁痛祖国之式微，悲军学之不振，奋然东渡。风雨晦明，愤勉不怠，欲以饷吾军界者盖已十年如一日也。初吾国留学日本士官学校者，大抵非纨子弟即鲜以学业为事者，每为彼国人士所嘲笑。及良弼至，稍出侪辈，则竟愕然而叹曰：“支那竟有斯人乎！”意盖逆料，其仅有斯人也。乃未几，先生来，则已为良弼望尘莫及。然后始知前用以品评吾国者，直不可谓秦无人矣。先生卒业后即留任士官学校区队长及教官。盖先生学术优长，即彼邦人士尤远逊之。顾敌国之良、己国之仇，以中国人而为彼国所借重，则又诚罕见也。惟先生以为学力尚有未逮，亟欲深造，遂又入陆军经理学校，研究军制者二年。后由东三省总督派往德国留学。简练揣摩，刻苦逾恒，旋充德国步兵第二十七团连长及营长，此先生为东西各国所推重，固有如斯者。归国以来，叠充东三省督练公所总参议、浙江都督府军事总参议参谋部顾问官及南军事高等顾问。民国建设伊始，先生芳躅所至，几无在而不欲借重于先生也。
　　去岁军官学校，要求改良教育。风雨惨淡，人所尽知。赵校长知难而退，闻者咸多裹足。先生宁辞去重要枢位，奋袂以就斯席。盖其濡染文明国军人社会之风气，积前之十年间之学识经验，欲出所学，以灌输国内，固不肯沾沾于位置之高下也。顾就职伊始，正风潮播荡之余，士气摧残，设备俱缺，教育计画，尤漫无主脑。一般官长敷衍{艹}，昼惰暮嬉，无复锐气。君就职宣言，即以身许职冀达学生完全求学之目的，且云：“如不称职，当自戕以谢天下。”于是壁垒一新，全校为之鼓舞。自此以后，朝斯夕斯，提倡士气，奋然以身作则，赏罚严明，部伍整饬。虽冰天酷日，躬自简阅。训练口<疒者>舌焦，犹不稍倦。故半载以来，物质上之设备虽未完善，而精神上之要求则已达到十分矣。然君犹以为未足也，缘所谓欲达学生完全求学之目的，固不仅此而已。无如屡请军部改良，竟一再被掣于军司之嫉忌。五中抑郁，既不能有所展布，又复见疑于一二庸暗之宵小。为之飞短流长，横加蜚语，竭智尽忠，蔽于才佞。由是而君之悲观日呈，君之希望日绝，而先生自戕之心决矣。六月十八号君末次训辞，大致以中华民国之军官学校为第一次开幕，实军国前途所托，故来与诸生相切靡刂。乃莅任以来，大与初志相违。余籍中国，不能弃祖国之职，当殉祖国之职。其忠诚之气溢于言表，欲一击以振吾国萎靡凌夷之风，匪伊夕矣。嗟乎！今世一般碌碌庸才，尸位素餐，浅学无能，一事不举。彼大有为之人，反抑居僚下。徒使忠勇奋发之士，洒一腔热血于荆天棘地之中，此屈原所以一瞑不顾也。今古英雄几同一辙，濡毫至此，则又安得不投笔而欷涕泣以零颐也。 

　
 
◎华侨旅居加拿大之苦况

　
 
　　吾民国于前年革命告成时，辟头第一外交，即为泗水虐杀我华侨事。当时华侨既呼救于政府，无如当道不能据理力争。卒无良结果，以终了此惨案，可为浩叹。兹得民国二年夏季，有加拿大域多利华商总会报告华侨被虐情形，采录于左。借资警告吾海内同胞，吾同胞阅之亦当增无限之感慨。其书曰：溯自航海交通之日，即我华人流离之时，以冒险为职志，以劳恸为生活。虽未有高尚智识，为工商竞争，而恃勤劳节俭忍耐之德久矣，见信于外人。故欧美澳南非洲南洋群岛，凡新辟之殖民地，与开矿筑路等要端，无不招华人为辟垦。况吾国昔当专制时代，民生憔悴，疾苦不堪。稍有一线之路，能博一餐一宿，较祖国犹易，吾民亦拼命奔走，不嫌艰险，跋涉四方，致五洲各埠皆留有华人足迹。迨今遍地交通，外人尚不饮水思源，多由华人苦力所致。动辄借题发挥，鼓其簧舌，顿起排亚之心。谓华人几如水银泻地，无孔不钻。工贱价廉，蹂躏其民生之旨体。借此提倡禁我华工，而有强权无公理之暴虐政府，附和之心益急，仇视之潮流益涨，逐客之令频来，防范之网已密为布置矣。举目一观，易地皆然。哀我华侨，焉有半块干净土，能立足于五洲？惟海内同胞，对于海外侨情虽属隔阂，易信谗言，且滋误会。一闻何洲何埠，能准华人入口？不问其埠之良莠，工情之优劣，纵至倾家荡产，但能凑合舟费窃窃焉偿其生平所抱出外之职志，毅然而去。致或坠入奸徒之手，贩卖为猪仔者有之；或为开垦因水土不和而毙命者有之；或无工栖身，号寒冻馁而致命者亦有之。此海内同胞，每每不求底细，因此不知断送几许生命。斯亦人人最痛心之事也。孰料近日华人蜂踊而来加属，势将又有饿莩之慨。商等设身处地，眼见目击，不得不将此苦衷，敬告于我海内最亲爱之同胞之前曰：加拿大在北美州之北部，为英国完全属土。土地纵横数千里，分九行省。地广人稀，气候严寒，乏于种植。论矿业则煤产为大宗，论华工则采煤及业衣馆厨工板厂等为根本。若华人始初来加属，系在于前清同治初年，承加政府之招，到此开垦筑路，约一万数千余人。或为寒气胁迫，或为水土不调，惨罹毕命者，亦弗计其数。然则一片荒芜之地，转瞬变成新景之场，岂无华侨一点血汗之功？该政府乃不以仁待人，专以最暴虐之例，加诸吾民之身。其抽取入口人头税，由五十，而一百而五百。种种苛法，似此在外。先摸其皮，始许涉身于斯境。在内继削其骨，使吾侪体无完肤。苟役最贱之工，亦被其逐一挑剔，严加限制。俾全加华人，束手而自毙也。试问我同胞：弃父母，抛妻子，先掷去千余元之税金到此何故？岂非因祖国生计疾苦之所由来耶？乃一入其门，民生疾苦较祖国更有甚焉。现有一万数千无工可栖之失业华侨，欲苦工而弗得。求坏衣以御寒，乞面包而代餐。卒无所依，颠连无诉，呻吟太息，惨不忍闻。噫！问天下最凄最惨之事，果有逾于此也，不宁唯是。吾又将近日加政府施行之苛例，及华侨所负之暴政，再沥陈之与欲来加属者当头一棒也。
　　一、举行华侨转换税金纸之狼狈，抽华人入口税之案发生系在一千八百八十七年九月起。自起以后，凡华人入口缴税登岸者，彼亦发给税单（如收单之类），一向照此办法。但此纸嗣后亦并无搜查搬结。华侨视之几如废物，无关轻重。多属失于检点，或被遗失，或遭回禄，统计已去其半。讵政府奸计百出，新例丛生。凡居留该属华人，在千九百一十二年六月一号以前所来之客，要限期一律从新转换税金纸，备该客回唐时，凭验该纸方能允许其回加。若其所来在未起税以前及遗失旧纸等情，尚能记忆来时船名及年月日证据，请代理人详细开列并夹金银二十五元，汇寄加政府调查。与证据相符，或亦补回尚有半点差异，一笔抹消。若问百人中有几人能印诸脑海，永永而不忘耶？毋亦掩耳盗铃摈逐华人之狡计也。诸君尚可思及前来？
　　一、剥收华人税金之巨款。在千八百八十五年九月起抽入口税金银五十元，至一千九百年十二月三十止，计入口人一万六千零七十名，伸银八十万零三千五百元。一九零二年正月一号增至一百元。至一九零三年十二月三十一日止，计共入口九千一百四十八人，伸金银九十一万四千八百元。一九零四年正月一号又起至五百元。至一九一二年十二月三十一号止，计共入口一万四千二百零七人，伸金银七百一十万零三千五百元。又一九一三年五月一号至四月三十号止，计入口一千三百五十人，伸金银六十七万五千元以上。合共华人纳税入口四万零七百七十五人，共金银九百四十九万六千八百元，折华洋一千九百五十九万三千六百元。由此而视，我同胞闻之亦汗颜胆裂矣。
　　一、吞灭学生按税款之丧良。从来凡少年学生到此游学，政府要预取五百金银按税，准该生登岸，俟其入学堂肄业，读满二年后领取文凭。转托律师备文报加政府，方能领回五百元，亦向来之办法。近数年间，统计学生按税达三十余万金。彼乃见利忘义，全数吞灭。谓此例未能正式，该生此举，实欲瞒骗税金额情噫。人之无良至此极矣。果此例未能正式，何不拒之于先，倏然吞灭于后。虽毒蛇猛兽，居心不如其险也。毋乃恃势凌人，使黄种不与白种同居，诸君尚可思及前来乎？
　　一、限制华人衣馆之苛辣。吾人先纳五百税金始能入境，必非不望有巨额之财可享。只靠劳工劳力，图博血汗之资，不待言矣。彼尚不能见原，务将华工削夺殆尽而后已。凡华人衣馆一律取缔，不准华人到西人住宅取衣，不准西女送衣及雇工于华人衣馆（已于沙市介寸数省实行）。虽世界最野蛮之国亦未有此苛法。诸君尚可思及前来乎？
　　一、抵制华人业厨工者之酷烈。凡西人酒店及餐馆，向所用之华人厨子，天寅党已胁迫店主，要一概将华人开除，必聘西人。曾见丕四省首先举行。同胞至此，目的志望，厨工冀望援回已耗去五百元税金，兼收丝毫之利益。讵天生我为孱弱之中国人，上不能容于专制政府，下不能容于眼光如豆者之夭寅党。嗟嗟！吾人未见其利，先蒙其害，未获其益，先受其损也。同胞尚可思及前来？一、工党同盟罢工之影响。华人当掘煤炭工者数千人，业板偈者数千人。迩因工党联盟罢工，想求加价。东主又未允请，彼此停滞。经年累月，旋起旋仆。华人虽居中立派，奈为工党强迫，牵入其范围，同遭失业，况有此无形变故，横梗其中，焉能有糊口之希望？诸君尚可思及前来？
　　如上所言不过荦荦大端，略述皮毛耳。欲详颠末，罄笔难书。况该案发生现在六月一号以前，十个月之内。如此大有迅雷不及掩耳，残虐不堪。而在六月一号以后暴政，尚可堪问耶？总而言之，侨等旅居斯邦，如砧之肉，任其宰割，侮之无及。独惜欲来而未来之同胞，与君侪将受苦痛？抑诸君闻之大有感动，弗敢身尝试？思慕前来也，诚恐有等因风吹火，欲倍高位船价，只顾私囊。诸多恿怂，导同胞于苦海。故商等不忍坐视，迫将旅加华侨苦况，剖白于海内同胞之前。尚祈猛醒，毋以吾侪之后尘。此则本商会同人，与侨胞肢足延颈而冀望之也。加拿大域多利华商总会同人公启◎妓女太监离婚判壬子冬，北京地方审判厅，判决程月贞与张静轩离婚一案。当时喧传海内。程本苏州名妓，张系前清内监，为东安市场集贤球场主人。太监娶妓，事本离奇，而承审推事为林君鼎章，此判诀理由书，文允藻洒丽，亦新北京中风流佳话也。为录判辞于下，其文曰：“此案程月贞提起离婚之诉，根据三种理由曰：太监也、重婚也、虐待不堪也。但使三者有一，已与法理不背。然据趋重家族主义之立法例，配耦者知有离婚原因，逾一年者不得起诉。则前两种之理由已不成立。至其根据第三理由，则须有其他事实上之证明，不能凭空言提诉。但张静轩之辩诉状及口头陈述，均称甘心离婚。可见双方爱情，业已断绝。至张请追还身价并追程所携逃动产等情，查人身不得为所有权目的物。前清之季，已悬厉禁，况在民国？前此身价之款，岂容有要偿权？张又变其主张，谓：我乃代彼还债，有字据为凭，并非身价之比等语。夫程因张代还债务，故愿为其使女。是时程之对张，固明明负有债务，而以劳力为办济。然张既娶程之后，则依中国惯习，夫妇财产并无区别。婚姻成立之时，债权债务之主体合并，权义即已消灭。从前既无特定契约，事后岂能重新主张？至程随身必需之衣服首饰按诸法理，亦无褫剥一空，以偿债权之办法。张又谓非将赎身银元及拐携钱物追缴，实难从其离婚等语。殊不知离婚乃关于公益之事项，还债仅关于私益之事项。若因钱债之故，而遂拘束其离婚之自由，与法理未免径庭。况张本蚕室余身，只应雌伏，而鹊桥密誓，竟作雄飞。陈宝得雌，固已一之谓甚。齐人处室，乃欲二者得兼。而如程者，籍隶章台，身非闺嫒，桃花轻薄，本逐水而无常。柳絮颠狂，岂沾泥而遽定？在程既下堂求去，不甘鸳谱之虚联；在张则覆水难收，无望鸾胶之由续。尚必作蒹葭倚玉之想，求破镜之重圆。恐复有蒺藜据石之占，叹入宫而不见。所以聚头萍絮，何如池水分流，并命蕙莲，尽许花风吹散。至若玉台下聘，虽有千金，而金屋藏娇，倏将二载，一双绦脱，既经璧合于羊权，十万聘钱，讵望珠还于牛女。是则程固可请从此逝，而张亦无容过事要求者也。虽然事非所天，黄鹄不妨高举。而物各有主，青蚨何可乱飞。同衾人纵许裾分，阿堵物岂容席卷。盖一则监守自盗，未能举证剖明，一则人财两空，亦应原情矜恤，用定期限，勒令偿还。 

　
 
　 
◎光复汤邑小史（惕微稿）

　
 
　　壬子初冬。予以事过绍。慕严于陵谢皋羽遣踵，指顾而为桐江南上之客。所谓七里泷者，帆随滩转，峭壁摩空，严谢高台，屹然对峙。一舟荡漾，数峰迥旋。览古苍芒，飘然而作出尘之想。舟行两日，遂抵兰溪。行李往还，此为通道。客商并载，半属金衢，江上孤行，颇不寂寞。有述客秋光复事者，谓金华本吾浙之中枢。新安江衢港，复汇流于境中。故金郡有事，易致波及两浙。然龙游兰溪之间，道途荆棘，盗贼横行。汤邑虽小，实介乎是。故汤溪之动静，尤足牵掣金衙两郡也。当武汉起义之初，警电传来，人心骚动，杯弓滋惑。市虎传疑，往往有言过其实者。九月中旬，杭州光复。北来之客，至谓攻抚署时。人以铜圆中蓄炸弹，一掷而片片俱裂者，无稽之谈。祗堪一噱，举一例万。其足以摇动乡愚，损害大局，大率类是。兰溪文物尚属开明，因交通之利便，得报纸之传播。而民军之秋毫无犯，鸡犬不惊，影响于人心者遂深。志士足以尽其能，宵小无以肄其伎。实报章之力耳。彼时民立报一种，尤受欢迎。得其一纸，辄费小洋数角不惜也。客商又言：金华之于两浙，汤溪之于两郡，犹地势上之关系耳。要之处此革新之潮流，钱江上游得以免于糜烂者。由诸志士奔走之功也。我邦兴学，仅及十年。然设无此十年教育之人，袖手旁观，谁敢仗大义而崛起？盗贼乘之，必且蹈洪杨覆辙。去年之事，岂堪复问乎？汤溪僻野，山岳绵亘，不得报纸之开导。而民智之塞，倍甚于兰溪。群盗观变，势更可虑。有王君者，曾卒业于浙江高等正科，秋风匹马，待时而兴。浙省之未光复也，阴合同志谋为响应。九月十四日，即与汤令商办民团。翌日更集本乡议员，讨论进行方法，保卫治安之具粗备，而浙江光复之电信适至。翌日驰赴兰溪。代表汤人电贺浙督。辞曰：大汉光复，民国万岁。随接覆电曰：贵处响应，无任欣慰。盖至是汤溪一邑，已脱专制而为自由之乡矣。维时民军代表将来郡，汤邑民智未开。君深虑人心浮动，或生误解或昧大义。谋之不臧，或酿巨变。因赴乡间，筹垫款项，整办民团，以补城区之不及。旋闻民军委员蔡雨香，委张君莅汤。复单骑入城，意图接洽。而张旋去，即星夜冒雨晋郡，与蔡君协商筹办各属军政分府。大局赖以稍定。
　　时邑令方调省，代之者为陆经历，将以乘时灭收之钱粮四五千两，挟之俱行。王君亟与同志共追之，一经澈查，匿而不报者尽归之公，郡与汤溪皆利赖之。事既定，浙督汤公委朱育荃为汤民政长以综其成。君与诸同志即解散临时军政事务所，单骑归里。未一月而四乡寇盗复炽。行旅往复，几成畏途。君虑其鸱张，或致燎原也，不得已又入城。商知事，乞军政，分府陆军一棚，一切费用皆任之。时兵未至，急商民团长朱君带兵放哨示威，以寒匪胆。故毛家盗案兰溪李郎盗案之敉平，皆东乡民团力也。汤民政长知君精毅果干之可任也，屡欲升以职司，用资襄助。君以光复而还，莘才智之士于政界一隅。顾此失彼已属非计，矧学之而未能尽优者耶。未几也袖径去，将摒挡资斧。只身游欧，冀尽学以贡献于祖国云。◎八指头陀遗书宝觉居士同参：春申江上一别，草木又七度黄落矣。诵寒山子山水不移人自老之句。弥勒苦空无常之感，矧当兹刹土变迁。新陈交替，困苦颠连。万方一概，乞衲更不知悲从何来也。忆乞衲曩有“青天欲坠云扶住，碧海将枯泪接流。独上高楼一回首，忍将泪眼看中原”等语。不图竟为今日支那写此惨象。悲哉！悲哉！众生杀业，酝酿成熟，遂至于此乎。足下乘愿再来救度末劫，现居士身而为说法。值兹波句篾戾，摧残法幢之时，而有佛学会之设。正如大火聚中洒以甘露沾被之者，咸得清凉。此诚天人所具瞻，我佛所赞叹者也。珍重珍重。乞衲徒高僧腊，无补缁门。内伤法弱，外爱国危。辄欲绝粒促此衰龄，又苦被大众谬推总持佛会。责负有在，死非其时。且恐僧徒无识，为外界所激刺。资生既失，铤而走险，依附外人。酿成交涉，只得忍辱含垢，延此余生。妄冀能续一线垂危之慧命，用报佛恩。适南岳月宾和尚来甬，出示华间，远豁神襟。禅悦法喜，匪可言喻。遂与联袂北上。冀接世缘，云海荡胸。鱼龙听焚，燕台遥遥，水雪载涂。但量佛日重辉，法轮再转。粉身碎骨，俱勿惜也。倚锡肃复，以答故人。湘上早寒，伏维珍卫。按敬安和南居士，在湖南倡设佛学会，从游甚众。此函乃大师由沪至京时所发也。 

　
 
　 
◎八指头陀示寂记

　
 
　　名刹天潼寺方丈寄禅和尚，壬子冬为佛教会并湖南寺产事，当以佛教会会长。及四十余年诗僧之资格，于十月杪特至京师。先以谒某报记者燕生君，托其代延各报界闻人会集。求其赞扬佛教会事，并拟遍召都中名宿，作谈诗会于莲花寺湾之法源寺中，寺即古悯忠寺，梵宇深广，为京师胜最地。方丈道阶，熟习内典，梵行颇高，为京师僧徒第一固寄禅之弟子也。时有夏穗乡先生访寄禅，始识道阶，亦甚佩服道阶之勤于梵行。当时寄禅因佛教会事奔走，及寺产事与内务部交涉，两事忙迫，故一时尚未举行会集。讵料事出意外，忽于十一月初十日，竟示寂于寺中。盖抵京仅十日也。事甚奇异，其原因不可不记。前年革命时，各省以筹军饷事，寺院多被扰。湖南议悉将各寺产没收。僧界大为恐慌，历与交涉，仍不少休。寄禅以四十年僧人之资格，交游遍海内。湘僧乃责难于寄禅，寄禅遂以此为自任，至京即向内务部交涉。此事属于礼俗司所管。司长某某，四川人，即前清进士杜某某。其妻曰杜黄，自称革命时运炸弹入京，有大功。国庆日，纪念会中，陈列一杜黄之坎肩，称为战利品者。其女即世界所称杜小姐，数年前与译学馆学生屈曦今名届曦改名毕业于日本者，生一交涉案，而其父诉之于报界者也。某某为度支部主事，革命后至南京，自称有功，遂为南京内务部司长，后送来京。赵秉钧不知其即系杜某某，遂仍使之为司长。其人固带有抄没寺产之性质而来，适为礼俗司司长，遂以内务部名义，通行各省，调查庙产将实行其所抱之政策。而寄禅适以此事向之交涉，遂大受其揶揄。寄禅与之辩论，杜氏持之甚坚，且多凌蔑。寄禅气愤难宣，归即气痛，晚饭不能下咽。寄禅对于佛教之前途，非常悲慨，涕泗滂沱。道阶力宽慰之，乃拉其往门楼胡同章曼仙处夜谈，固一箭之遥也。章曼仙为其同乡旧识，与之谈诗，至十二下钟归寺。仍念湖南庙产事愤慨不已，道阶劝之就枕，不能寐复起，再睡转侧，久不闻声。道阶近抚其首，气已绝矣。时两钟许也。道阶极为悲悼，次晨乃邀梅撷云、雷道衡及某记者至寺商量后事。各界闻之皆叹其谢世之速，而愤某某之可恶。先一日内务部秘书顾亚蘧已为言于赵总理，赵约其次日十钟相临，大总统亦约其于次日十二钟接见，乃皆不能待。以名满海内之法师，厄于么魔小丑之某某，遽然示寂。是前定乎，抑非前定乎？当时僧界，多发起欢迎会，请寄禅演说。寄禅竟不及待。寄禅示寂之前一日访雷道衡，临出门，道衡问和尚的禅带去没有，寄禅云：“你看见那里有禅？”道衡云：“马背上拖着的是甚么？”寄禅云：“失陪了。”此语似是预兆也。 

　
 
◎关瑞麟西妇致某女士书

　
 
　　嗟乎！人生至此，尚复何语？自来天津，幸赖故乡人慈惠、爱护，纤弱得免。鹃魂蝶梦，奄碟春残。初冀圆缺或有定分，燕婉终成佳谶。而俦意闺闱惨变，竟令妹长作赉恨人哉。忆妾来中土，年仅十六，稚齿纤躯，远来异国。仅倚关郎，葆此幸福。乃闻已有大妇在室，惊讶之怀，庸能自慰，因是决归故乡。蒙阿舅赆金五百，并赠船票。当曩时妹苟诉诸法庭，所得庸止区区？徒念此生薄命，误适狂且。一息未瞑，己多死趣，更复何求而向人饶舌哉。遂在某律师处签名于承认状以去。行后抵日本神户，中水果毒，欲病者屡。旋接瑞麟来电，嘱妹回沪。妹即电覆有病，恳其即来。自是电函往返者屡，乃决意返沪，然妹殊无长留中土之志也。盖瑞麟株困，欲以钗珥，助彼膏火。犹记吾二人被逐于阿舅时，同居津门，状至可悯。公园消暑之车资，尚拮据料理，遑论其他。而所居之屋，西向纳日，如倚洪炉。其所以安之如素者，将以助吾瑞麟郎君，终成生业而已。及妹从日本返沪，而瑞麟又有津门之行，妹闻此讯惊魂几绝，盖鉴于前月寓况之苦也。然妹旋亦随彼而去，自谓身已属人，甘苦宜共。至今思之，泪痕成血矣。妹自抵中土，未尝一日稍舒眉结，且去年得老母信凡三，妹之流连困苦，惟老母知之。千九十一年妹欲归国，彼伧不许，议遂终辍，一念天涯白发人，未尝不挥生我劬劳之泪也。近瑞麟忽欲与前妻断绝，急去海上，其结束若何，妹不忍复述之。自居津后，曾数次欲返故乡，彼不但不许且反目相向，并谓决不以船费相赠。至其父所畀之五百美金，亦半供彼赌博之耗，彼甚且并拔簪珥以应之。告诉无门，自怨命薄，遇此无良耳。呜呼！身值此境，尚复何言。但彼现在缧绁，惩儆之余，或能从此自克。妹则痛鉴前辙，有不得不与彼暂离者。今期以一年，倘邀天眷，幸完破镜。不然生离之日，即死别之时矣。妹多尔裣衽。 

　
 ◎张榕传其一

　
 
　　张榕，字萨华，号辽鹤，本古齐历城人。以其父宦于辽，遂寄籍抚顺。幼颖慧绝伦，长而好读，淹贯中外，博洽教乘。善骑射，精剑术，有古侠风。未弱冠，即著名缙绅间。二十二岁，入北京大学。日俄战时，弃学回辽。毁家募兵，谋倡满洲独立，附者数万人。旋事泄逸去，与吴樾共事。值清廷出洋考察政治大臣首途，谋炸之事败。榕毁樾所遗物，易姓名为余本强。卒为清侦者探得，发所有缄件，获保卫章程及照会布书与他证件，皆椰墨迹，知为榕，拟死之。先是清侦探某某某为津埠之人也，得榕居处，于更阑时潜入缚之。榕曰：“吾大丈夫也，勿以鼠窃狗偷为。”挺身赴之。有山东道黄某，素器榕，欲以身家保之，未果。有某国公使，亦重其才，欲出干涉，以意达榕，榕曰：“康梁逃逸，卖籍偷生，国人羞之。殷鉴在迩，吾尚践其迹耶？”卒不允。后为清慈禧后所闻，悯其幼，乃处永禁于津沽。居狱中四年，吏卒囚徒，交相感戴。有教师张芝庭者，遇榕甚厚。日常与论宗教与人生之关系，益亲爱如手足。自是榕遂蕴为宗教之人物。未几张芝庭以痨瘵卒，榕大悲恸。为文万余言挽之，并为之传。暇时于狱中莳花木，蓬勃有生气，盖榕素善于培植也。后与狱吏王喜璋善，王感其侠义，谋偕脱之。榕初以为不可，王曰：“此非如康梁借势外人以为生也，愿君三思。”商数晨夕，乃允，遂与璋偕亡。买轮东渡，及清吏觉察，已邈不知去向矣。方未去时，榕题诗壁上有“一声霹雳田龙起，震灭人天诸不平”之句。留东未久，扶桑名士，即器重之。时有某武士与榕较剑，为榕击败，名益大噪。未几归大连，谋恢复，得同志甚众。武汉事起，乃于辽阳组织急进党，举为魁。旧部多来归者，余有缘林红胡乡团巡防陆军约三万数千众。同时有王小堂者，拟暴动，榕力阻之，事乃寝。自后榕益扩张党力，四出联络，闻滦城兵败，乃集议谋进行。榕犹欲稍待，奈主急者众。见不可强，乃步庭击剑，持短入长，纵横中节。复口吟武士曲，慷慨激昂，剑影眩目，歌声悦耳，举座鼓掌，咸为奋感。翌日，悉柳大年张涵初被拘耗，心殊悒悒。会有来告袁项城欲交为心腹者，榕未应，顾益郁郁。民国纪元元年正月二十三日，遽为人枪毙。闻其事者，识与弗识，咸为愤慨不平云。 

　
 ◎章太炎稽勋意见书

　
 
　　去春章太炎先生覆稽勋局长冯自由函，讨论革命诸子酬庸之事。虽揆诸现势，固等于明日黄花。然借求本源，孰曰不宜。爰录之于左。
　　△其一敬覆者：得书被贵局推为名誉审议，兼以崇德报功期无缺憾，属共讨论。鄙人素在同盟，向于光复共进急进会友声气相通。先正典型，知之颇悉。由此求江源于滥觞，探黄河于星宿，则谓会党红帮亦有不可湮没者。谨附举尔所知之义，略分死难、横死、生存三门。其人虽贤愚不齐，优劣互见，甚有事定功成以后罹法受戮者。而才与勋不必同论，罪与功不可互除，且生者富厚尊荣名实偕至，而死者仅赡家族，等于恤嫠，是亦报酬太薄。又此次革命多赖鼓吹运动之功，其人或向作党魁，或备尝艰苦，或苦心奔走，或尽力报章，而以事未彰闻致被遗漏。鸿冥物外，退作钓徒者，固已不少。虽声誉已光，而酬庸未称者，亦有数人。皆略为诠次，存待商榷。开列如左。
　　计开（一）死难者唐才常，湖南人。庚子倡义汉口，被杀。虽托名勤王，而志在革命。其后武昌倡义诸人多其部下。孙武亦自此出。
　　马福益，湖南人。甲辰倡义长沙，被杀。本哥老会党首领。时虽未知革命原理，然亦先河之导。黄兴亦自其部下出。
　　史坚如，广东人。庚子刺两广总督德寿不成，被杀。为暗杀党之始。
　　邹容，四川人。著《革命军》。下上海狱瘐死。为正当鼓吹革命之始。
　　吴樾，安徽人。刺五大臣自炸死。为杀君主立宪党之始。
　　徐锡麟、陈伯平、马宗汉皆浙江人。刺恩铭死。为官吏革命之始。
　　秋瑾，浙江人。与徐锡麟同谋倡义，被杀。为女子革命之始。
　　熊成基，江苏人。举兵安庆。事败后，被吉林清吏所杀。为军人革命之始。喻培伦，四川人。与汪兆铭同刺清摄政王，后在广州刺张鸣岐，被杀。革命党制造炸弹，大都由喻培伦传授。
　　彭家珍，四川人。刺良弼死，于是清廷诸臣无敢反对共和者。功与南军相当。温生材，广东人。刺清广州将军孚琦，被杀。
　　张榕，奉天人。曾与吴樾同谋刺五大臣。辛亥在奉天倡义，被杀。
　　（二）横死者陈天华，湖南人。游学日本。著小说，鼓吹革命。与邹容所著《革命军》皆有风靡全国之力。投海死。
　　杨笃生，湖南人。著《新湖南》，鼓吹革命。其后专务制造炸弹。黄花岗败后，发愤在法国投海死。
　　吴春阳，安徽人。孙文初筹划革命，密授以七省经略。武昌倡议，春阳奔走江湖，运动九江安庆芜湖等处应之。为黄焕章所杀。
　　陶骏保，江苏人。从林述庆于镇江反正，及破金陵，亦多赞助。为陈其美所杀。
　　张振武，湖北人。与孙武同倡义。功成以后，颇怏怏。在汉口谋举兵，奉大总统令枪毙。
　　陶成章，浙江人。为光复会首领，与徐锡麟秋瑾同谋匡复。败后，复得李燮和等恢复上海浙江。为人所杀。
　　宋教仁，湖南人。规设同盟会。黄花岗败后，竭力运动长江倡义，又有报章著论鼓吹，卒有成功。为人所杀。
　　焦达峰，湖南人。武昌倡义以后，独力不能支北军。达峰首以军队响应，根基遂固。为人所杀。
　　（三）生存者（已赏勋位者不论）
　　蔡元培，浙江人。始以教育会为革命党中心。
　　孙毓筠，安徽人。为同盟会庶务，规划井然。丁未谋在金陵倡义，下狱。其徒有权道润段云，皆同下狱，又杨作霖皆被杀。
　　黄树中，四川人。与喻培伦汪兆铭同刺清摄政王下狱。
　　谢武冈，湖南人。鼓吹革命，在大通告吉林奉天保定武昌五次下狱。退隐于伶人。
　　刘艺舟，湖南人。鼓吹革命。举兵恢复登州黄县，功成不居，退隐于伶人。林述庆，福建人。以镇江反正，海军各舰有由述庆招降。自镇江定，金陵始无固志。
　　胡瑛，湖南人。曾谋刺铁良，后以规取长沙下狱。在狱与孙武等同谋武昌倡义。其徒党有王汉，刺铁良不成，自杀。
　　谭人凤，湖南人。历从孙文黄兴征战，后在武昌运动军人。其功亚于孙武胡瑛。
　　李燮和，湖南人。冒险攻破制造局，恢复上海，江浙两省响应。
　　陈英士，浙江人。继李燮和督兵上海，馈饷金陵。
　　柳大年，湖南人。在奉天倡义下狱。
　　张根仁，安徽人。在奉天倡义下狱。
　　尹昌衡，四川人。四川糜烂最久，尹昌衡杀赵尔丰，事始大定。故与他省都督不同。
　　阎锡山，山西人。
　　韩沅涛，直隶人。同在山西反正。为北方倡义之最有力者。
　　汪德渊，安徽人。《神州日报》记者。武昌倡义以后，各省多未响应。汉阳败后，人情惶惑。德渊为□□鼓吹，军人皆振。
　　于右任，陕西人。《民立报》记者。始从宋教仁鼓吹革命。武昌倡义以后，功与德渊同。
　　上所开列皆极待表彰酬录者。
　　△其二径复者得四月三日书。以为明室遗民及洪杨口石诸公，皆宜表扬以彰潜德。具见主持公道，不忘本源，所谓狐死首邱叶落归本者。实于贵局长见之，盖复仇主义。今人所讳然个人雪愤，则法纪不可干；国家复仇则直道不可没，两者判若云泥，无容并论。至今日为五族共和时代，民族观念似在所轻。然自武昌倡义以前，所谓“中国”者，惟纯粹之汉族耳。固不得倒执后来之和会，以诋当日之单纯也。“民主政体”之说，不过近起一二十年。若在先民，则但欲倾复清室，复我主权而已。安征帝王总统之殊哉，义务随时，则建号称尊者，亦无尤焉。追怀先烈，有造于我民国，如木水之有本源，民人之有谋主也。或有小节之疵，岂可掩其大德。来书所论，栾却之后，降为舆台。凡有人心，孰不陨涕。鄙意崇德报功，允宜褒录。其明末将相，如李定国郑成功等，国亡以后，乃致殒身，宜在首列而永历倾覆以前。死于国事者，自有断限，不必阑入地也。耆儒逸民，风烈在人，又宜在次列。而本无宗旨，惟口诽谤时君，致事涉嫌疑而死者，（诽谤时君者，如查嗣廷陆成楠之类。事涉嫌疑者，如金人瑞王锡侯之类。），不必阑入也。倡义建功肃清一方者，又在次列。而素无大志，行近寇盗者（如蔡牵朱王三槐张落□之类），不必阑入也。依此时代先后分为三列，比汉室之祀无忌，拟明代之。恤滁阳，以为大雅宏达，亦有取乎此也。
　　计开（一）明末遗臣国亡以后百折不回者李定国，永历被俘，服药死。
　　郑成功，永历亡后死。
　　张煌言，鲁王亡后被执死。
　　李夹亨，十三家营寨主。清康熙二年自焚于川东山寨。
　　（一）耆儒硕学著书腾说提倡光复者王夫之，著《黄书噩梦》，为民族主义之发源。
　　顾炎武、傅山，炎武著有《日知录》、《历代帝王陵寝考》，以寓光复之意。傅山有诗文集，亦与炎武同志。
　　吕留良，子毅中，弟子严鸿逵、齐周华。留良著《天盖楼诗文集》及日记，义与王夫之正同。毅中鸿逵周华皆奉其主义被戮。
　　曾静，劝岳宗琪反正。其事迹在《大义觉迷录》。
　　戴名世，著《南山录》，斥顺治不得为正宗。
　　（一）倡义起兵功烈卓著者朱一贵，明裔。于清康熙末，光复台湾。
　　林清，林清倡中央革命。与寇盗不同，其宗教之妖妄可置不论。昔明祖起兵，亦奉香军名义。法兰西之革命，亦有拥女优为自由神，与义和团之黄莲圣母何异者。此种事只宜问其目的，不必论其行事也。
　　洪秀全　杨秀清　韦昌辉　冯云山萧朝贵　石达开　林凤翔　陈玉成李秀成　赖文光　容闳再前书所列诸死难横死生存者，尚缺三人。合补录。
　　（一）死难者杨衢云　浙江人。与孙文同倡义，为清吏所自杀。
　　（一）横死者赵声，江苏人。黄花岗之役，声为总司令。事败，发愤呕血而死。肠胃皆烂，或疑其自服毒药也。
　　（一）生存者邓实，广东人。著《国粹学报》，发挥民族主义甚详。鼓吹革命，足与《民报》比肩。以出版上海，故不能明斥清廷。然其流衍于人心者至矣。其同志有黄节。 

　
 ◎第一国庆词

　
 
　　纪元十月十日，为中华民国第一国庆日，所谓双十节者是也。墨客骚人，以诗文词点缀佳节，何至车载斗量。兹得社英女士之手笔，其回顾前事，描写现状，情见乎词，似含无限感慨。其词曰：晓日瞳瞳涌海东，胜游闾巷万人空。
　　等闲飒飒西风里，五色旗翻便不同。
　　黄花岗上冢累累，大纛高牙建海畿。
　　一样大雄新主义，人间天上两相疑。
　　得果种因都是幻，汉家事业为谁新。
　　从来人惯言功狗，功狗今能有几人。
　　剪彩裁缣运妙思，人人计取去年时。
　　抛他几许头颅血，赢得今朝纪念词。 

　
 
◎张榕暗杀别记

　
 
　　满清统领禀告张榕暗杀事件呈云：为呈报事，窃查奉省。自武汉起义以后，谣诼纷传。九十两月之间，凡各处土匪地痞及诸无赖不逞之徒，无不假革命为名，希图优乱，叠蒙宪台面谕。随昨防查首要人等，补拿送案，以遏乱萌等因。连日密派侦探，严加防范。兹查有省城大北关张榕，前经组织急进会，自称会长。潜结亡命无赖多人，昼夜计议，并有暗杀党多名，伺职出人。职早有所闻，只以无据风传，仍坦怀以待。近据密探报告数日，民军北犯，已抵烟台，风声愈加紧急。连日该犯张榕，纠聚在会多人，大开秘密会议，与该军机关部，来往通函，约期起事等语。职闻信之下，尚未敢稍涉卤莽。当派侦探长于文甲，带同兵弁跟踪追缉。本拟将张榕捕获，然后呈请讯办。乃行至西关平康里，路遇张榕，上前诘问。该犯竟敢开枪拒捕，经于文甲还枪迎击，即将该犯当场击毙。旋赴该犯住屋，搜出民军告示委任状多件，又急进会会长木印一颗，小戳一个。及信内有东洋文字者数封，内有大连来信，系近日发自机关“部者，并汇有巨款，即系约期急速起事之函。又内有速将双木注化”一语，双木盖暗寓职名也。又有一日文信函，内有“速将张某冯某致死，则余可无虑”等语，皆与职侦探相符。即此二函，可于谋叛暗杀之铁证。闻该犯羽党甚多，以满洲人宝昆田亚斌为死友。一切结会通匪，多系宝昆为主谋，田亚斌辅之。张榕既经被捕，同恶万难姑容。该探长旋分赴查拿，乃一进宝昆宅内。该犯即从楼上开枪，伤探兵一名。该兵等奋勇前进，宝昆由楼窗跃下，被探兵立时格毙。搜出快枪三枝，步二营汤管带分往查拿田亚斌。方抵其家，田亚斌已持枪冲出，该管带上前拦击，亦将田亚斌击毙。职查张榕图谋不轨，意欲自举总统，扰害治安。其蓄谋已非一日，今与民军机关部汇款订期，即拟起事。若非先期探明，下手迅速，则内外勾通，祸变必不可思。至同党田亚斌，素著凶恶，其密谋暗杀之心亦最烈。惟以无知莠民，无足比数。而宝昆本系旗籍，代受国恩，亦复甘心附逆，私藏军火，居心尤不可问。今幸立时破获，该首逆等，同时伏法。地方得免扰乱，无任欣幸。除将告示信件名册，业已面呈暨分报巡防营务处外，理合将张榕及其同党宝昆田亚斌等格毙各缘由及木印小戳，一并具文呈报宪台，鉴核施行。须至呈者，批据呈已悉查张榕私结匪党，图谋不轨。本大臣久有所闻，今据探报，该犯与革党机关部订期起事。起有信件为凭，且有告示委任状名件，其于甘心从逆，尤可概见。至宝昆满洲世仆，辄敢包藏祸心，联合逆党，与田亚斌一犯，同恶相济，亦复罪不容诛。该统领不动声色，连毙二凶，真足以快人心，而彰显戮，应候出示晓谕，以明与众共弃之义。至搜获名册一本，大半无知被惑，业已当堂焚毁，决不稍事株连，以安反机。此缴。 

　
 　 
◎道君皇帝之古剑出现

　
 
　　敦化县城东一里许，有古城一座。败址颓垣，约略可辨，即所谓敖东城是也（按，何秋涛《朔方备乘》载三韩古国百余，敖东系属其一，或又谓该处在金，为五国城，即徽钦二帝被幽处）。但今则并无居人，仅熟地数十晌而已。相传历年农人耕种，掘获银铜铁等器甚夥。形皆甚古，与今制迥不相同。今春有乡人李华山，在该城东面掘土，获得铁剑一柄。长约六尺，重四十余斤，并有宋帝御题等字。古锈斑斓，以为顽铁。闻已卖与熔毁农人，希图微利。甘将先代文物，一朝毁灭，殊可惜也。 

　
 ◎黄婉芳

　
 
　　黄孝女，婉芳其名，冠梅其字。虞东之梅里人。生而颖悟，垂髫时入家塾读书，即能过目成诵，父母钟爱若掌上珠。既长，举止沉静，不苟言笑，里人颇器重之。会前清筹备宪政，女学渐兴，女士乃偕其姑子彭氏妹肄业于吴门振华女学校。入校后，对于各科学，靡不尽心研究。夜阑人静时，有吟哦声出自宿舍者，盖为女士温书尚未就寝也。每值月考季考，因之辄得嘉奖。校中诸教员莫不啧啧褒赞之。辛亥春归省其祖母，其祖母云：“余年近八旬，行将就木，思得尔以共晨夕，乐吾余生。求学一节，来日方长，姑缓一二学期。”女士天性挚孝，闻祖母命即欣然应允，而学业之成否转不暇矣。祖母年老善病，女士则躬侍汤药，未尝废离，时于床第之侧为讲说奇闻轶事以博祖母欢，祖母亦顾而乐之，若不自知其病之在身也者，以视其父之定省体贴尤为周至。辛亥之秋，民军起义，各省响应。女士闻之喜形于色，时语人曰：“行见民国成立，满运告终，吾女界将可放一异样光彩，灿烂于神州大陆矣。”讵料当金陵未下，秩序骚然，盗贼遂乘间窃发。于十月初二夜骤来女士家劫掠时，女士方在楼阅史未眠。闻祖母房中有怪诞之声浪，虽知其父在侧，然仍恐惊其祖母。遂不畏贼人之声势，冒险下楼，甫至房闼，枪声忽起，顿使孝女之魂竟随祖母与父同归阆苑。年才二十三耳。 

　
 
◎一幅流民图

　
 
　　吾国自迭遭兵燹以来，民生苦窳，不堪设想。去夏因秣陵劫后，江淮一带之难民，纷纷渡江，以图一饱。十月间，江宁县知事左，省城警察厅长王，会同禁止难民入城，俾免滋扰等事。据友人云，该项难民，江北海属来者为多，当有灾民血泪书一通叙述流离饥寒之惨状。天祸人灾，满目凄凉，令人不忍卒读。其书曰：呜呼！我海属数百万人民，死于匪，死于兵，死于蝗，死于旱，不知凡几。昊天不仁，惨毒未已。丧乱余生，犹居沸釜。匪势日猖，搜刮及于败絮。生机日蹙，草木尽断根皮。哀告我仁人君子：今年今日尚闻我海属人民，呼吁之声正恐；明年今日我海属人民，早幽沉于阒寂。非敢危言耸听，用邀我仁人君子之怜也。谨将我海属人民万无一生之惨况，敬为我仁人君子泣血陈之。今春麦季失收，家无储蓄，虽大富之家，多不免仰屋之嗟。满冀秋禾有望，以秋季之赢，补麦季之绌。乃四阅月不雨，遍地秋蝗，已成之颗粒多属空桴，即有半浆之禾，变成焦黑而虫塞其中。秋风初动，四郊飒然，惟闻干枯之豆叶交战，作春潮人声而已。天气亢旱，土脉枯竭。值此严霜寒重，麦陇无青。明年麦季，又绝望矣。年内固苦不尽言，来春更祸能逆料。海属农民，所恃为食者，寒菜胡萝卜山芋苦菜数种。遍地秋蝗，啃啮净尽。挑菜之佣，提筐之妇，踯躅田间，彷徨陇畔。忍饥搜掘，含泪而归。稚子凄凉，合家对泣。此我海属人民死于蝗，死于旱之惨况也。海属匪风素炽，自春徂夏，焚抢劫掠，民已不堪其苦。迨至南中变乱，官军悉注重金陵，而土匪之声威竟若燎原之火。每至一庄，则责其供献，若稍有违言，则全庄被戮；每至一村，则搜刮无余，稍不遂意，即火焚其居，甚至一庄一村。而连抢至三四次者，有连抢至七八次者，有连抢至十数次者。千百只耕牛，尽归贼窟；亻家具什物，一炬成空。尤可惨者，年轻妇女，被掳为质，说钱取赎。彼被害之家，稍可拆卖称贷者，莫不倾囊以献。若毫无所出，其惨毒之况更有不忍言者也。匪至则庐舍成墟，兵来则难分玉石（即清江兵也）。吾侪细民，未敢状兵来之况，缅其内容概可想见矣。此我海属人民死于兵，死于匪之惨况也。以上所述，皆身受目见，毫无耳食之谈。即就身受目见而言，犹觉挂一漏万也。今秋如是，今令如是，明春又如是。我海属数百万人民，尚有生存之日乎？哀告我仁人君子：听此哀声，悯其将死，慎重人道，必有以拯拔之。若夫请缓征，乞剿捕，地方有司之责，非细民所知。待哺之哀鸿，号寒之病雀，端赖我仁人君子之鸿施也。气竭声嘶，忍死待命。 

　
 
  
　 　 
◎关东革命始末记（联合急进会长张根仁报告）

　
 
　　东三省革命输入，滥觞于北洋学界。吴樾首推其波，钱拯助其澜，商震默张旗鼓吹中下社会。继吴樾同杨笃生制炸弹于新民，张榕随之入都，钱拯时利用冯麟阁胡广义兵力不得手，革命生机大挫。越三年，柏文蔚以孙毓筠下江宁狱避嫌走关东，会张树侯谋皖失败，各率同盟会员数十奔走奉告，以灌输南洋潮流风气，赖之转纽。又四年，吴禄贞督办延边，专事引用革命巨子。而熊成基之从者，高宜权孙师武，由哈趋吉，暗潮日增。社会习以为惯，莫成之疑。及至武昌起义，各党志士，阴事部勒宾客。仁之十年于政学各界，旧有组合其势散漫，多不得力。吴景濂隐助民军，召号各属议绅，意谋独立。张榕负清廷逸犯，主持激烈，被吴约入咨议局。通其意，成保安会，事类中立，公推赵尔巽为会长。革党大哗溃，以不能与清廷断绝也。九月初，南军各代表钱拯等，谋营未熟，来省会仁组合同盟会支部。当时舆论专注张绍曾，充奉都督，由吴景濂钱拯同仁等各致书请李德瑚去约张。张以外交为辞，不果行。而蓝天蔚亦负重望，又以事泄出境。各党竞立机关，多于毛羽。张榕焉忧之，约仁同吴景濂、柳大年诸人联合各党成一总团曰“急进会”党，与日俄领事磋商交涉。各界代表争先入附，是为本会势力强大时代。开会五次，议决张榕居省调护，吴景濂代表关东赴沪。入临时会议，杨大实至庄河同顾人宜编成三千劲旅，赵元寿以组分会名义赴吉游说。他如赵中鹄至海城，陈青州至营及黑，张亚馨至长春京津一带，皆为分会作用。其身临大敌，敢行发难。如商震祁星辰之于辽阳，鲍化南之于凤凰城，刘艺舟何秀斋左雨农之于安东，刘宝书之于东平，均能不顾生死，摧锋前敌，革命中重要人物也。仁复恐牵动交涉而奉天输运军火将作京师后援，故率淮军旧校十数，同柳大年先后会集辽西，军事部长辜天保，首先派人炸断京奉路线，奉直因之阻隔。及至仁困当阳，柳大年率刘成斩关而入，救仁于枪林弹雨中。身受数弹，仆而不中，终以众寡不敌，束首就缚。入狱三月，独羁暗室，不知人间有治乱事。幸而天佑民国，共和早定，仁得孙袁黎黄暨各都督诸先生叠电，挽救出狱。始知蓝天蔚都督关东，率师牵制北军，而张榕与诸烈士惨死于国。一日太息十二回，几不知涕泗之琳琅也。 

　
 
 ◎京津游记

　
 
　　菊绽三秋，旗扬五色。民军起义，又一年矣。庆典声中，回忆去秋京津所见闻，俨然梦境。撮记其略，亦纪念之一也。
　　余以去秋阴历九月十三日，乘轮北行。登舟闻上海光复。视同舟中人，有现喜色者，有若恐惧者，其状不一。乘客除商人外，一法部司官，偕二友，似久于幕席者，又王毓江之仆役数人（王毓江在湘带巡防营，光复时与黄忠浩同被杀）。次晨，舟行过茶山后，风平浪静，一望无际。舱中谈国事之声大作。余独坐无侣，遂谛听其词，资为消遣。至纰谬时，辄不禁失笑。王仆为人述其主被杀事，及自湘至沪，颠顿情形，慨叹不已。继，忽笑谓：“大情必不亡，佛爷死仅三年，神灵犹在，必能呵护其子孙（与尔何干），吾侪无虑矣。”法部司官则与二幕客计议入都后之事，且言冶游之乐（好货），谓：“须早寻欢，不然兵至城下，将不暇出走。”其意除此事外，无可置念者。至商人则言人人殊，而赞成民军者为多（毕竟商人好）。有忧虑者，亦恐兵事不戢，有妨营业耳。有二商人聚谈，甲云：“《推背图》中未见有黎元洪，恐不能成事。”乙曰：“不然。黎元洪者，即大元朝朱洪武之后人也，必继其祖业无疑。”（一笑）甲笑曰：“我们且不管，但预备看新皇帝耳。”（又一笑）又有数商人，于舱外席地坐谈。一人问：“革命党是否与瞎李（指李自成）一样？”一人曰：“否。瞎李是贼，这是争皇帝。鞑子坐了二百多年，也该还我们了。”（痛否）
　　又次日。风浪大作，船身过小，不耐颠簸，多呕吐者。不闻人声，惟闻涛声打窗而已。余亦昏卧终日，过烟台后风始少息。
　　十七日晨起。间有谈鄂事者，惟去津近，多不敢声张。可见专制之威甚矣。船小行迟，至津已日暮，旅舍皆患人满。盖是时津至沪之船价绝昂，欲南下者，皆留滞津门。而京官则惟假津埠为暂时避祸地，不忍舍差缺去，故来者益多。余奔走数家，仅得一小屋。航行困顿，着枕即熟睡矣。
　　十八日起。卖报者至，急购数纸阅之，知苏浙皆已光复。余戚自京来，接询都中近况，答谓：“险甚，非早谋脱身不可。”是时旅舍中茶房忽大噪，询之则曰：“革命党已到大沽，巡警已加班防卫。”询之居人，盖烟台光复消息，初至津也。
　　余见事急，乃与戚约，速入都取眷属。及至车站，适遇一鄂人，为述其家，信所云汉口残破情形，并云：“京中危险日甚。吴绶卿已被刺，关城门杀汉人之谣日益盛，恐将不免，当速谋归计。”余唯唯，继车站中人益多，乃罢谈。而保定兵变之声遍布于客室中，众人面上现极可怖之色。是时京津人士，固无日不在风声鹤唳中也。
　　三时车至，载日兵甚多，皆自检阅来者。余登车后，一室中仅有四人。余与戚外，其二人，则陆军部之司官，特派出京探询军事，而入京报命者也。车行攀谈，余虚与委蛇，然彼二人对谈时，亟表赞同。民军之心，且狂詈满政府不已，而时侧目四视。所谓侦探之本领如此。
　　余见彼等作种种丑态，不禁匿笑。遂转向窗外凝望，见村人闲行田亩，至有逸趣，为之神往。凭眺间日薄崦，时已黄昏矣。
　　至八时，抵京车站。有巡警检视旅客行李，其声势颇汹汹。而箱箧既开之后，惟以一手稍按，即挥去，与旧日科场中搜检者无别。所谓首都戒严者，不过尔尔。余至车站，出乘骡车赴余戚家。沿途市肆寥落，路灯惨淡。惟见巡警荷枪，三五成群，巡行而已。童稚旧游，十年重到。人民城郭，百事都非。辽鹤归来之感，至凄黯已。
　　余在京仅住两日。京人对于鄂事之感想，就余所闻者，约分数类。一曰京官。是时京官逃去已十之五，未去者非穷苦无资不能成行，即身兼要差，为势位所累，不能竟去。此二种人，其怨苦殊相悬绝，而感想乃无差，惟求新政府成立后，得全保禄位而已。得意者欲求继续，失意者欲借此翻身。满清之存亡，固无人计及也。惟得意者之言：“如民军不能成事，则望北军早日奏凯，重享太子。”失意者则否，盖平日嫉视同部阔人，方欲得而甘心，何能再望安乐，重遭白眼。故虽与之同尽，亦所甘心，而不望满清有重兴之日。怨毒之念，实能促其赞成革命也。一曰商人。商人对于政局本无观念，惟因日在危疑震撼之中，市面日蹙，金融日滞，则起怨望。有谓满政府无能者，有谓民军多事者，其间亦有稍明事故者，惟慑于专制之威，不敢置可否，唯诺而已。至于下流社会，则顽固较南方为甚。盖满人盘踞北方已久，习俗传染，已忘其为异族，故多鄙谬之言。历代当鼎革之际，忠臣节士死亡相继，视国仇如己事者，固无待言。即不能以死报国者，其忠愤之气，亦时流露于不觉。而满廷之亡，所谓士大夫者，皆存异志，舍冥顽不灵之皂隶、仆役辈，无与清室表同感者。人心所归，亦可见矣。是时，各学校皆散学，学生皆四散。故纯粹为民军表同情之言，不可得闻。
　　二十日余复出都至津。是时，船价益昂，欲归不得。乃僦屋，而居屋价之昂，较沪尤甚。两三间屋，有索价数百元者。可见津埠之拥挤矣。
　　余在津住二旬余日，惟至阅报社。社中阅报者甚多，某处光复，则欢呼之声溢于户外，与上海望平街无异。盖在租界，人皆无顾忌矣。一张《民立报》有置银一元者，人心更可知矣。
　　一日，余至车站，适北京车到，车中填塞几满。旗妇初易汉装者尤多，其举动至可叹。站外有日人恃照像镜摄影，观者狂呼。又有逃官多人，易其服色仓皇行走，从者挟囊橐随之。路人指点，曰：“此某某老爷大人，平日最ピ赫，今亦如此矣。”是日汪笑侬在津，连日演前代亡国诸剧，如《受禅台哭庙》、《桃花扇》等。道白切合时事，观者拍掌不置。余则谓此等戏，沉郁悲恸，实与时势不合，盖不免唐突民军之嫌也。至福王亡国，则观念适成反比例，若于清军入关之淫暴加意，庶足鼓动人心，然而难矣。
　　至十月七日，汉阳复陷之消息至。一时人心大震，津埠京官复纷纷入都上衙门。与余对屋居者，亦一京官。平时缩居不闻声息，至是亦入都。归则高谈阔论，痛诋民军不已。
　　十二日。船价稍平，余遂归沪。十六日抵沪。入口时见铁血旗，而悬于兵轮船中。茶房群呼曰：“到我们国里了。”余闻之，亦觉有重返古国之乐。（录某君稿） 

　
 
◎革命年表

　
 
　　甲午　孙逸仙倡义于广州
　　乙未　兴中会成立 
　　庚子　郑弼臣起义于惠州,励志会立于东京,《中国日报》立于香港
　　七月　唐才常起义于汉口
　　甲辰正月　洪金福倡义于广州 黄兴刘揆一倡义于长沙 
　　乙巳　中国同盟会成立
　　丙午　孙绍南张瞿马福益起义于萍醴 
　　丁未二月　许雪秋倡义于饶平
　　四月　余丑余通起义于黄冈
　　四月　陈纯林旺起义于惠州七女湖 
　　五月　徐锡麟反正于安庆
　　七月　黄和顺起义于钦州防城
　　九月　许某倡义于惠州油尾
　　十月　孙逸仙黄兴等起义于镇南关
　　戊申正月　黄兴起义于钦州马笃山
　　三月　王明堂起义于南河口
　　七月　熊承基反正于安庆庚戌
　　二月　倪映典反正于广州辛亥
　　三月　黄兴起义于广州
　　八月　黎都督在武昌起义,大局遂成 

　
◎陆钟琦之溺壶

　
 
　　陆钟琦，为人卞急。其在江苏藩司任内，与人论事，意见不合。遽起向床下提溺壶掷来。当时人有畏其势力，不敢与较者。辛亥山西事变之起，恐又以野蛮手段对付，致遭杀害。虽然满洲忠臣如陆钟琦辈，已如晨星之寥落矣。（《钏影楼丛话》） 

　
 
◎盛宣怀之腿

　
 
　　辛亥盛杏荪在津日，有人馈以火腿一对。谓是“宣威云腿”，而其人误书为“宣怀云腿”。盛见之大怒，对来使曰：“老夫一双腿，尚留以有用，不劳汝等馈送也。”及盛事败，即日仓猝出都，遁至青岛。人言此即宣怀腿之用处。（《钏影楼丛话》） 

　
 ◎傅女士脱网记

　
 
　　山阴傅文郁女士，于民国二年六月间，在天津因被警察厅长杨以德君，照会法工部局，在大安栈被逮。法巡官以杨君无确实证据，拘留四日，未允交案，旋即释放。杨以德君复在西报宣布傅文郁种种罪状，冀再逮捕无效。然京津侦探，视为奇货。四出踪迹，必欲置之死地而后已。女士因断发，恐为侦探注意。出必以白巾蒙首，护其假发。自出法工部局，赴某医院养病后，又移居一友人家。有女侦探与之对门，故行动不能自由。外间复有不能生擒即谋暗杀之风说。正在危急之际，适廉南湖君过津。闻知此事，即电芝瑛女士，寓书京友，请命于军政执法总长陆朗斋。乞网开一面，挈之南下，入校求学。陆诺之，并给发护照，以利遄行。因于六月二十七号，搭“景星”轮船，遵海而南。法工部局长，亲送上船，勉以至恳切之词。并介绍使见船主，语以种种防护方法，以免暗杀。盖当时各轮船火车中皆常驻有秘密侦探也。三十号下午后六时，“景星”到埠。廉君与傅女士雇坐马车，直达曹家渡小万柳堂。不料复有同船而来之侦探，亦坐马车追踪而至。停车曹渡，向小万柳堂左右邻居，详询主人姓名职业而去。事为芝瑛女士所知，当即据实报告。京畿军政执法总长，兹觅得吴女士函稿两通、陆总长给发之护照、傅女士书一通及杨以得君之通告等。汇录于后，以供众览。
　　吴芝瑛与了瞑书（请商陆朗斋接傅文郁赴沪事），瞑先生执事，敬启者：山阴女子傅文郁，年少气盛。好于会场妄论时事，致触当事之忌。闻有因案被逮之说，芝瑛见报纸所载云云，颇为痛心。芝瑛与傅文郁，素未识面。不审报纸云云，究竟有无其事。然而傅文郁，即一狂妄女子，热心之过则有之，而其力足为乱，不免视女子之能力太大。诬以与某某通函，同谋暗杀，又不免小题大做。此必有自命福尔摩斯者，以为奇货可居，遂不免借题发挥耳。有此三不免，而傅文郁之生命危矣。芝瑛素持人道主义，将使不平者，尽归于平。拟派人至京，接傅文郁南来，入校读书。勿以狂妄取祸，公为朗斋先生至友，幸代弱女子请命。原其热心过度，还以自由，俾得遂其向学之志。自兹以往，傅文郁倘有扰乱治安之事，芝瑛可以身家性命保之，请以此书为证可也。肃恳敬候兴居，尚希鉴察。吴芝瑛谨启。六月十二日。
　　陆总长给发护照（法字第三十五号）京畿军政执法总长兼统京卫军陆，为填给护照事，照得本处。今派廉惠卿带同女学生傅文郁，赴上海调查事件。合行给发护照，以利遄行。为此照仰该员收执。凡遇关津渡卡，一体验明放行，毋得留难阻滞，致干查究。该员亦不得借端多事，以及挟带私货，自取罪戾。切切须至护照者，右照给廉惠卿收执。中华民国二年六月十九日本执法总长行吴芝瑛与陆朗斋书（报告傅文郁到沪事）朗斋先生执事：昨外子归，备述盛意，至可感荷。傅女士来沪，即下榻曹渡。纵谈一夕，芝瑛信其为光明磊落人也。正在暑假中，暂令与三小女同窗修学，傅君亦怡然不欲预闻尘事矣。知辱垂注，并以附闻。芝瑛病久腕弱，昨支床强起，勉成小联。己付装池，容带呈。借留纪念如何，惟鉴照不备。吴芝瑛谨启。七月二日。
　　傅文郁与法工部局长书。贵局长先生大鉴：文郁以言论获罪，承先生主持人道，还我自由。临别时又蒙亲见船主，殷勤启请，示以种种防护方法。文郁感激过分，不知所以为词也。一路托庇平安（局长临别学华语曰“一路平安”）。于六月三十号下午六点钟，“景星”轮船到沪，在虹口怡和码头登岸。即雇坐马车，与廉先生同至极司非而路三十六号，小万柳堂别墅内。吴芝瑛夫人扫榻以待，相见极欢。从此出水火而登衽席。廉吴两先生，爱护维持，情同手足。文郁在此，魂梦俱适，几忘惘惘出门之苦。又得与两先生研究学业，获益无穷。天气稍凉，将往贵国巴黎留学。异日能稍有所成就，于吾国社会上有所效力，皆先生之所赐也。专肃鸣谢，敬颂万福。不尽凄凄，傅文郁谨启。七月二号。
　　杨以德之通告（传观铁血会证据）天津警察厅长杨以德君，对于秘密铁血会女子傅文郁一案，当时曾函请各机关，各举代表一人，到厅会议。并将该女子一切证据函件，及同行女子二十人之像片，与众传观。并发出通告，略谓除本厅长遴派侦探，严密查拿外，务请诸君凡家有青年子弟者，互相告戒。须知彼等以推倒政府为宗旨，罪大恶极，法所难宥。万勿被其联络，致遭噬脐之祸云云。泣群按傅女士，一妙龄弱女子。尝登演坛，妄论时政，致遭逮捕。幸遇法工部局长，及廉南湖吴芝瑛两先生之义侠，主持人道，营救而出。否则恐玉碎香消，不复人世矣。编者记此，不禁为文郁庆，又不禁代文郁感谢法工部局长及两孟梁也。 

　
◎金陵半月记

　
 
　　此记为苏庵先生之杰作，乃本当时目睹事实之佣妇所传述者。其血影啼声，栩栩然宛在耳目间。以南朝繁华之都会，作野蛮武人，施展淫威之尾闾地。呜呼！其三百年前之所谓江阴扬州等处之屠戮，竟复见于今日共和时代之金陵，可谓惨甚。先生此记，一若代石头矶畔之怨魂恨魄作冤词状，以伸其愤郁不平之气者。噫嘻！亦有心人哉。
　　历史上盛称形胜地，则战祸必较酷。争点所在，不能免也。昔人谓关中经汉唐□世之乱，地气已尽，遂尔萧索。其后燕蓟北平起而代之，所以然者，宁非为兵祸剧烈故欤。东南半壁，则武汉上游战争先著。而金陵龙蟠虎踞，据为都会者，往往而是。永乐靖难，瓜蔓传抄，弘光南都，满兵屠戮。数十年前之太平军，一旦覆巢破卵，斩伐芟夷，如草木焉。嗟乎！虽有仁人伤心劫运而已矣。彼其时流离呼抢，淫虏剽掠，直随惨雾愁云。残花败叶，付之无情风雨以去。居无几何，已不能道其详。扬州十日，嘉定三屠，不过因种族感情之恶，留此一斑。实则血幕刑场，武人已视为惯例，岂独建虏之性使然耶。革命声高，诸州响应。石头城虽遭小劫，旋辟临时政府之新天地。亦云幸矣，曾不再稔。变起阋墙，忽成滔天之祸。维时白下居人，或狃于意想之文明法制，视置帅如奕棋，眉睫之间杀机顿烈。可怜一片秦淮月，照见城头乌夜啼。于是而永乐弘光太平之浩劫，复见于白门秋柳间。不才虽伏处沪滨，惊心鼙鼓。忽有佣妇自金陵来者，云：“奔命围城中十有七日，濒死者屡。卒全无谓之残生，而盛年伉俪之主公，不免虫沙与猿鹤。”语次泛澜，悲而叩之。妇娓娓道，觉当时惨酷情状历历见，脑海澜翻，万怪涌现。异哉！恤纬之嫠，乃等道旁之王孙，载笔从之，不减荆驼逸史也。
　　佣妇曰：予本苏台某乡人。受佣沧浪亭边顾姓，巨室也。然稍稍中落，止一孀主妇。曙后星孤独钟怜爱，故名爱珠，读书某女校。予蠢人，不能状其秀慧，但闻同侪私赞曰“一朵能行白牡丹”也，予佣后匝岁。人云书已读毕，有冰人来议出阁事。予大喜，一则好女宜早得佳婿；一则主家有事，予获醉饱，且多得犒赏钱也。荏苒春风，佳期果近。而婿家在南京，始议送爱珠往。主妇怜爱珠幼稚，挽冰人商之婿，欲令就婚。如入赘礼，往返再四，婿始允诺。及期，主家陈设之华赡，及宾客仪卫之盛、鼓乐之喧阗、服饰之丰美，予生平耳所未闻、目所未睹也。婿貌清秀，年可二十许。记得往岁随人观剧，台上小生甚美，婿状颇似。予私心窃为小娘幸。是日，予掌收发器具皿物，栗碌无片刻暇。欲一窥爱珠作何状态，不可得也。但闻庭中两使者互语，云：“婿兄在都督府中作某官，势颇显赫，婿在学堂中任教习，都督且亲过其门拜谒焉。”又云：“婿性极和平，初本不酷待下人。及革命后，常言今日共和民国，当一律平等，尔等勿复称老爷大人。”又云：“现今官僚尚有倚势吓人者，婿辄恨恨曰‘吾得志必铲除此辈’。其兄或劝之略存上下阶级，辄笑而不应。故此等主人，实为难得。”旁一使者忽搀言曰：“尔等但言其长，未及其短。彼虽宽待我辈，然借之取利则甚难。一干没一闪铄，彼必斤斤申斥。故校中工资而外，绝无他项可侵渔，反不及彼兄之仆，弄一手好钱也。”正酬答时，忽堂上呼茶声起，遂各就役。既而事毕复叙，所谈皆外间新闻，或云暗杀，或云党争，或云第二次革命。奈何予不解彼等语意，木立竦听而已。
　　婚事后约旬余，婿将往南京，谋挈爱珠俱去。主妇亦束装与偕，予从之。乘汽车甚迅利，仅五六小时间，云已至下关，主妇及婿等占一马车，予跌坐其后。城中街衢宽平，绝似阊门外驰道。须臾，抵婿宅，其家女眷殊众。予从主妇一一称谓，几有应接不暇之势。居数日，游宴之处甚多。主妇谓予曰：“吾将偕汝归取家具。此间花圃清幽，婿谓我不如久居此，我意亦愿于此避暑也。”予唯唯。从之返苏，约月余，复至南京。自此予亦几为南京之佣妇矣。一日忽有远客至，问克民归乎。克民者，婿名也。时予适在庭中浣衣，答以在校中未归。客因言请见太太，予知此客必亲故。急报于婿母，母问姓名，客自言秦姓。母惊曰：“渠岂从浔阳来者耶？”予约略忆问答语，果自九江来者。母曰：“然则吾家龙官至矣，请渠入内寝便。”须臾，予导秦生入。甫及席，即纵声曰：“母知赣省大变乎？”母错愕曰：“奈何？”曰：“某日宣告独立，以兵戎相见矣。”母曰：“城内何如？”曰：“尚有秩序，第经济大恐慌。战事日亟，烽火逼眉睫，一日不可安居。”母曰：“嫂氏何如？”曰：“南旋矣，今暂居沪。”母曰：“盍来此间？”秦生愀然曰：“母以此邦为乐土耶？”母曰：“固无恙也。”秦生曰：“克民殊愦愦，宗敏固恋一官。渠亦甘殉皋比耶，奈何乐此燕幕。”母惶恐问：“何以知之？”秦生附母耳细语不可闻，既而母色有异，摇手戒勿语。顾命罗酒食款待之，比晚婿归谈宴甚欢，殊不及日间事。予心不能忘，私语主妇。主妇谓婿悉外间事，苟有变谊无隐秘理，勿喋喋为人憎恶也。予服主人有雅量，遂不复言。越三日，秦生去。是晚，婿归言事起矣。都督模棱何益，留守虎虎有生气，独不能慰疮痍。舆论不无倾侧，伯兄情急，不将为蝉蜕计，恐有后患。奈何一家闻之，皆叹惋。是夕，主妇忽有惧色，与金谋归计。事且定，爱珠泣曰：“母乃敝屣我乎？”主妇心动，谓之曰：“盍劝婿俱东。”爱泣曰：“婢恋兄公，必不肯降心相从也。克民固孝，无可复言。”主妇曰：“然则何如？”爱珠曰：“姑守旬日，徐谋于婿。”主妇乃止，顾予自此注意探访。维时予闻二人以上偶语，必往窃听，意其与战事有关。且何谓“独立”，言人人殊，殆非予辈女佣所得与闻。偶出门诹询，所答绝可怪。一人云：“噫！叛乱也。吾辈不去，一旦大兵至，玉石俱焚矣。”又一人云：“革命文明盛事也，独立共和先声也。且人心归向，讨乎其所不得不讨，何疑之有？”予虽不解文语，而略悟词意，何反覆矛盾若此。小婢语予曰：“大主公新任军师。披八卦衣，摇白羽扇，如孔明唱空城计故事，好看煞人。”予铮铮詈：“小婢饶舌，何处得此谰语，侮弄主公。”小婢掀鼻曰：“媪何知，主公昨宵载宝归，灿灿者朱提数百笏。谢家姆语我主公新升军师，何谓谰语侮弄也？不日，汝家姑爷亦升二军师矣。”予力啐之，小婢狂笑跳去。予偶告主妇，爱珠适在座，因语母曰：“夫君固言之，兄公意助革军，且某伟人引为心腹。顾其事艰险，夫君颇不愿相从，行将挈我辈东迁矣。特以财政权，我兄公交涉尚未就绪耳。”主妇闻言，太息而已。
　　无何所谓大主公者，忽匿居室中数日。凡客来问讯，俱答以往吴门。予辈窃窃疑议，渠作此狡狯，殆所谓神出鬼没耶。一日，天暑酷烈。予方敷簟竹篱下，以待主妇乘凉。盖平日主妇浴罢，必徙倚此间，晚飧后始归寝。是夕，待久不至。予怪而探之，则主妇方与爱珠俱坐，垂泪沾臆。婿斜倚藤床，忧容可掬。予心滋骇，顾又勿敢问，潜步掩入。主妇绝不觉也，遂悄然立其侧，睨视壁上有革军光复南京图。图中文明装束之军士，各携枪炮前驱，攻夺天保城。其后又有一队垂髫白面之兵，则女国民军也。城中多蓝衣镶边曳辫者，奔走道路，逦迤不绝。殆战败而逃者，兵后一督阵之军官，不知为谁。但见缨帽翎顶，黄褂皂靴，望而知为满清一知兵大员。惜余女流既无经验，又不识字，徒对画神往而已。予登视良久，主妇忽大声呼余，余恍如梦觉，急回身就询，主妇以茶壶付予，曰：“速瀹茗来。”予唯唯趋出。方抵炉畔，忽闻炮声隆隆。庖人与小厮皆跃起曰：“城南兵变矣。”余问：“何谓兵变？”庖人与予同乡，且性敦笃。闻予惊询，特口讲指画，语予曰：“第一次都督遁走后，第二次都督才登位，第三次都督又来争夺矣。”
　　予不解所谓，但闻都督都督不绝，意谓都督必系土匪领袖也。大声曰：“要官兵何用，管不了都督耶？”庖人与小厮皆失笑。余知语有误，不觉羞甚。庖人笑曰：“此等新名词，毋怪尔乡间人不知也。都督即南京城中最大之官。今城中无主，故屡易其位，因此争端未已。”予曰：“今果孰胜孰败？”庖人曰：“今兵士索饷，互相决斗，官军尚未至也。”予曰：“子不言都督即为官军之元首乎？索饷争端，即在官军中演出乎？”又云：“官军未至，何也？”庖人笑曰：“子且去休，恐不能一时明白矣。”予性固执，必欲一询其详。庖人沉吟良久曰：“譬如人家兄弟阋墙，诸弟争一玩物，相攻不止。长兄外出，尚未归也。归则其斗不难立解矣。”时水已沸，予乃瀹茗而行，且行且语曰：“长兄若不早来，此一群兄弟，不知闹到何时方了。”语未毕，枪炮声高下砰訇，几无息响。方走入室。闻爱珠作泣声诘其夫曰：“然则独立果取消耶？军士果劫掠耶？兄公尚在幕府中耶？吾辈居此可保无恙耶？”婿颦蹙良久，若不能置答者。久之，始微语曰：“予心碎矣。”
　　中夜酷热，不能成寐。而枪声四起，间以巨炮不绝如连珠，令人心折骨惊。且时闻某处火起，某家被击，某某中流弹死。主妇及爱珠等皆绕行室中，或偃卧榻上，不复安寝。予挥汗奔走探听不少暇。及晨，闻都督府中大变，有一军官带兵直入，欲缚都督而甘心焉。或谓此军官即官军之指使，暗受大总统命令将来，此军官即为都督无疑。此时婿母大惊忧，盖大主公方在都督府中数日未归，吉凶靡定。若为军官指称乱党，则生命危矣。婿方出探未归，一家迷惘。坐听炮声，觉自远而近，咄咄逼人。须臾，婿归矣，怆急而语曰：“兄终不能越雷池一步，为某军官所软禁矣。得有报效金五万，可赎之归，自由避难他适也。吾意居此围城中，必无良结果。”母抚膺而起曰：“然则速往商会晤秦某舅，可得金如数也。”婿果复出，至晚而大主公归矣，阳阳若无事者曰：“赣皖未宁，沪浙方亟，某军官岂能动我毫末哉？可惜五万入贪狼橐，不然，吾将以此背城借一。”语毕，尚有自矜意。予等私赞其胆壮，顾其母语之曰：“若此纷争未已，必且遭巨劫。子盍挈弟等避难沪上，庇外人宇下，岂不较胜此危城哉？”大主公闻此言，意殊不欲，频撼其首曰：“吾送母及弟至沪，然后更来此。何如？”母曰：“否否。吾何爱于沪，子以为可留此，则留之矣。克民亦非怯怯者，子勿复尔。”大主公遂不语，克民亦勿声。母逡巡往佛堂焚香。大主公起去，克民仍与主妇及爱珠商离城策，然终不能决。是时枪炮声日夜不绝。邻里仆从往来告信者，离奇惝恍，如神龙掉尾，捉摸不定，又如飞天仙人，虽甚美丽，而不可近接。盖自庖人语予之日起，至此已十日。绝不见所准备，且亦无调停法。但见时有独立告示，飞扬于秦淮河钓鱼巷间，又时有取销新闻，腾播于识字先生之口中而已。此时有一至怪极奇之现象发现，则大主公绝迹不复归，而其妻大奶奶与儿女等一夕不知去向也。先是一老仆从大主公者，自外归，家人争询战事。彼大言曰：“是何妨？北军不敢渡江，所麇集于紫金山一带者，皆土匪乞丐耳。不出三日，事必平。尔等可勿虑。”言已入见大奶奶。既而大奶奶欣然深信其言，遂遍告同侪，俱额手称庆。因婿家第宅宏敞，与邻里隔绝，故不能常闻外间语言。今得闻某仆敝帚之言，以为千金可享矣。然此夕竟失大奶奶，婿母大痛，欲自出寻觅。婿大惊，亟承命前往，至暮未归。炮声如惊雷抽笋，急鼓催花，耳膜震悚无已。约更余，婿始归，踉跄垂翅，面色灰土，谓其母及主妇曰：“事急矣。外城已合围，可速往某教堂女教士处避锋火。革军失饷欲走，拟括上中人家产以充川资。城南秩序已乱，不可久留也。”母急问宗敏安在，宗敏者，大主公也。克民攒眉以不知对。既而一老人于于来，衣冠虽破烂而多丝织物，熠然有光，衔烟管呼吸不已，鼻架墨晶巨镜，夷然曰：“仓皇何事？”克民告之故，老人曰：“子兄无足惜，彼为革党所要挟，恐不免罹祸也。子谨厚者，奈何亦复憧扰。今官军挞伐，上将己临，转瞬整旅入城，秋毫无犯。吾昨亲见谕帖，揭橥殆遍，蔼然仁人之言。尔等少安毋躁，以待官军之抚循可耳。”克民唯唯，盖老人者，克民之叔父也。自是婿母深信叔父言，不宜妄动，延颈企踵以盼官军，不敢复言他计矣。主妇颇思家，欲一探近耗，而苏宁间电信邮筒俱绝，无可置喙。爱珠日夜忧泣，主妇固不忍离，即欲离亦因城戒严，无可往处，乃与克民困守此间。是夕，枪炮声益烈。破烂之叔父，复来言临时都督已不知所往，官军方入太平门，大队踵至，战事从此可息。家人等皆色然喜，翻咎播迁者之多事。是为民国二年八月三十一日，即旧历七月三十日也。予与少婢等仍焚香插地上，主妇坐视之，泫然曰：“祝地藏佛普佑，明日勿闻炮声也。”予亦从之诵佛号。惟爱珠踯躅园中，与克民论时事，不屑作此迷信事耳。
　　旭日如火，秋暑未退，此九月一日之晨，即予脑中所印之八月一日，所谓官军克复南京之第一纪念日也。予以市小食出门，斜见东门角有红旗招，市人遥指相谓曰：“此官军入城也。”盖婿家在城中央石坝街之后，入城之兵已至中央，则为时必有顷矣。正望时，忽砰訇一声，道旁售油炸饼者大呼仆地，血涌如泉，众皆披靡相谓曰：“速避流弹，速避流弹！”予闻之，胆几裂，舍命狂奔。至家，喘息仅属，正欲语主妇以状，忽庖人踉跄来曰：“吾方入市市蔬肉，岂知市门皆虚掩。蓝衣曳辫之兵，叫嚣う突，有如狂醉。众惊匿鼠窜，则兵皆擎枪而舞，持梃以逐。所携衣具钱物，辄宛转弃地，兵拾之不尽，笑语哗然。不弃者为所击，或擒而ㄏ之，讯所有不答亦被击，累累就死。吾知为兵所见，必无幸。乃弃筐于地，急抄市后小径走。过一家门不闭，蓝衣者方挟一妇人褫其衣，妇人哀号不听褫，衣服颇丽，然鬟鬓已蓬松矣。吾欲保全生命，不敢一视。虽至家，心犹搏跃也。”爱珠闻庖人语，急走出问曰：“子所云殆已至三山街乎？”曰：“然。”曰：“嘻！祸及矣。”顾谓主妇曰：“夫君赴校视察，未返。事已火急，吾辈不自谋，坐待鱼肉耶？”乃急走告婿母，语未已而婿归。
　　此时余心虽惶急，乃注意腼察婿之状态。颜赤目瞪，额角汗津津，如中狂热。手一巾频拭其面，且循其发，目四顾不知所瞩，若有审量然者。衣羽织西服，斑斑染尘垢，肩背及两股尤多，望而可知曾经倾跌，且不仅一次。发际亦沾蓬梗，殆已失其草帽。入室时，唇辅翕张，如有急语。忽睹其妻与母絮语，憬然变色，急敛其皇遽之状。强笑问母曰：“曾朝飧乎？”母闻其子声，不暇致答，但急问曰：“官军劫市信然耶？抑革命军败退而然耶？”婿乃敛容对曰：“确系官军。但此时寇已急，无由详告。街东有教堂，官军允为中立地，不入搜查，妇女避匿尤相宜。儿与主教颇稔，速往速往。得庇宇下，或免侮辱也。”母曰：“固然。但家无守者，器物不尽供抄掠耶？”婿曰：“择其轻便者提携之，他亦不暇顾矣。”爱珠闻语，即捷步入房中，略摒挡要物。主妇呼余入，助力移箧数事，启以钥，取其中黄白钗钿及银饼纸币，贮一小皮靶中。又取新嫁衣之绮丽者，分贮两藤箧。此藤箧乃一月前婿从上海携归，予曾迎之门而为其提挟者也。私念物有定主，设婿不携归者，一时安得此轻便具耶。
　　事已，婿命先送母及主妇爱珠出门。濒行时，议守内室者，时婿家有佣妇二婢。一婢年及笄，少不更事，无任留守理；一佣妇张姓，常州人，年三十余，尚恐少艾害事。其一已老，虽能经营爨下，而重听龙钟，无应变才。于是众乃公举及予，予甚惊骇，深愿从主妇以去。主妇亦迟回不忍舍，婿与爱珠同声曰：“必以家务累潘妈，独尔老成练达，最可信任，他人皆不及也。潘妈幸勿辞，事后必有以报，决不食言。”婿母频言潘妈甚佳，主妇目视余，不复作断语，若待予自决者。予忐忑再四，欲不遽允，而婿及爱珠挟恳挚之词，哀戚之色，可怜达于极点，迫人至无可奈何之境。予思孑然一身，幸无子女夫妇累，主妇遇我厚，爱珠尤予所怜，牺牲此身何足惜？乃慨然曰：“予愿效忠主人，无所不可。但偌大第宅，付托一妇人可乎？”婿曰：“否，否，潘妈，尔第守其内，外则有杨升王福二人。予日间常来往于此，夜则宿焉。当不令尔孤寂也。”予遂允诺。须臾，尽室入教堂，视为乐土矣。
　　予一身踯躅，收拾杂器皿，置于椟柙，又闭各室门下键焉。觅栏冲要处，移坐以俟变，因思今日岑寂凄惨之境，为生平第一次。自夏初再来此间，未尝片刻与主妇及爱珠相离。婿亦待予至优，未尝以劳力事相责，常谓予守孀有节，忠实不欺，人品为佣妇中所难得者。予虽不敢当其言，然自问不可谓非一知己。曾几何时，忽遭祸变，主人等之吉凶未卜，予亦独守此危险之地。设骄兵悍卒横来肆扰，岂得苟全生命。予一时感激知己之恩，贸然担任此事，不啻甘投罗网。其何可言，思之不觉深悔孟浪一诺。且即使无害，而此间屋宇深邃，悄然一身，抑郁谁语，得无鬼魅逼人之惧。彼楼下甬道间，常闻有鬼怪影响。平日暮夜不敢独行，今若需往爨室取食物，必经此道，奈何？思之又不觉毛戴神悚。既而又转念婿曾言不时来探望，且夜宿爱珠房中，则当不患胆怯。久之，日垂垂暮，斜阳映檐角，与夹竹桃之颜色相斗。小蝶栩栩其旁，若不知人世事之悲恐者。嗟乎！此时非爱珠及主妇浴罢闲坐时耶。有时婿亦袒胸挥扇，自适其适，谈书中故事以为笑乐。今日仓皇走入教堂，闻避难者拥塞不堪，庭院几无隙地，安得享居家之乐？然则人事靡常，祸福倏变，天苟佑我，自当出险，何必深悲。顾见一藤榻清洁，体倦欲卧，因自语曰：“今日忝为留守，主人偃卧之福，尽予饱享矣。”颓然自适，不觉朦胧。
　　忽足音跫然，予以为主人至，亟起迎之。及谛视，乃杨升也。升本婿家仆人子，故从婿家姓。曾随婿兄周历宦场，年二十余，称狡黠。王福则宗敏官山东时所录之健仆，蠢戆无所能，然性颇忠直。此次宗敏远去，王福独留，殆非所眷耳。时杨升问：“潘妈，有食物乎？”予忽为其一语唤醒。盖予自晨至暮未果腹，因思潮起落，若已忘饥。至此忽觉枵然，顿忆主妇嘱余往爨室左隅任意取食，谓厨中藏面包，筐中有热饭，尽够三日粮也。盖庖人已不知所之，而主妇等固未持粮以往。杨升且归取食物，将赍以饷教堂中人，故走予。予乃告以留物处，且偕往取焉。升敫然曰：“子不畏鬼耶？”予虽股栗，然念升乘人之危，情已可恶，若露畏色，必为所轻视。因正色曰：“此非戏语之时。事势危急若此，主人蒙难，吾等生死未卜，何暇喋喋为？”杨升默然而止。予知其或衔恨，然不能顾也。既取食物与升，予亦略取熟饭，沸水瀹之。以予苏人，不惯食面包耳。食竟，复出，则婿已归。余迎慰之曰：“女主俱无恙耶？”曰：“幸无恙。然堂中无坐处，亦惫甚矣。愿不敢越雷池一步，因门外恒见有妇女被辱也。此间有侉兵入探乎？”予曰：“无之。”婿颇以为奇，若出意外者。予询今日罕闻枪炮声，何也？婿曰：“军已入城，无与敌者，何枪炮为？其有时闻枪声者，则劫掠之为也。此间尚非彼所注意，故尔寂寂，然某某数家已经尝试矣。”
　　予为吐舌，因问早间姑爷坠车耶。婿曰：“奚翅坠车。予昨宿校中，与校长谋保全校事。岂知破晓，即有兵持令箭来，拘校长去。予正遣人探问吉凶，忽兵一队拥入，欲据校场为休息地。驱校中人出，略与辩，辄曰：‘我等平乱有大功，不应让此区区耶？’予出与理论，为所推仆者至再。每仆则哗然笑，予愤甚，然知不可争，乃出校雇车，将往觅校长。甫出门，途人纷纷呼询。略一询，皆言被劫无所归，予知官军必沿旧例纵掠三日，封刀安民之说。决计归视母妻，安顿后再往。因嘱车夫改向，甫过夫子庙，有兵纷纷争车。余车方过，一兵叱予下。予略诘问，兵肆然ㄏ予衣，仆道旁，自跃上车，鞭车夫东去。予遂狼狈抵家。午后，予私往校窥之，侉兵守门，不容人入矣。予逡巡由小径返时闻枪声如爆竹，不知何处巷战，抑系抢掠。忽遇一友人，互相问讯，渠固设肆于市者，言一切货物，俱入乱兵之手。来时驱人外出，不许携寸缣尺楮。肆中幸无妇女，否则不堪设想矣。
　　比邻有夫妻店（俗以夫妇同理店事者为夫妻店），勤俭敦笃，伉俪未尝失和，颇善居积，知者无不钦慕。今午为丘八公（俗隐兵字）阑入，驱其夫出，夫不肯，缚而掷之道旁。一兵拥其妇登楼，夫哗泣不已。兵怒，发弹洞其胸，妇之究竟不知也。吾亦将归视眷属，觅一善地避凶锋。最可恨者，城门守兵，许入不许出。而沪宁火车早停驶，吾辈生路已绝，有送死此鸡笼（俗以喻城垣）中耳。今又有警信，设统军上将，行修憾于南京人，非洗城不可。果尔则吾辈血肉，不久必供刀俎。奔避亦何益，不如及早自裁也。语讫甚悲，予急与之作别，将返教堂中视母妻。途中，思友言亦未必可信。官军何至于此？且此时代人道主义已发达，洗城何事，尚敢轻于尝试，顾又思淫掠已若此，亦复何事不可为。则陈见殊未足恃，辗转私念，胸如辘轳。既至教堂，则门前阶下皆妇女，拥立殆遍。予既排闼欲入，门者亟止之曰：‘男子自重，幸勿卤莽。’予告以欲见母妻，彼谓‘母妻在此者尽多，若人人入探，万不能容。’予又告以与主教某相稔，彼谓‘主教再四嘱勿纳男子’。生张熟魏，所勿辨也。语时，群妇又簇拥而前，门前几无插足地。门者挥手令让，予不得已，怏怏而归第，不知予母等无恙否也。又予一日未食，母等虽藏饼饵，不知能充饥否？”言毕，嘘喘短促，流泪不已。
　　予（此佣妇自称）剧怜主人以文秀之少年，遭此惨祸，但不知择一何辞以相慰藉，相对移时。予顿忆婿尚未食，欲趋爨室治膳。亟问婿曰：“面乎？饭乎？”婿颦蹙曰：“予殊未能下咽，任汝为之可也。”予知婿平日喜面包，乃往厨下火，取面包略烘，又沸水温鸡蛋数枚。持碗以进，婿始饱飧。未几，张妪归，言杨升取食物不能入，故予自归取之。婿言如此隔绝亦非计，不如仍嘱母等暂归。张妪摇首曰：“否否。主教言出必罹祸，彼骄兵正肆无礼也。”婿长叹不言。是夜，予倦极，然时闻噪声，终不敢酣睡。约鸡鸣时，王福入白婿，喁喁片晌，不知作何语。盖婿不呼予，不便突入卧室也。有顷，闻银饼有声，意嘱其购物，亦不之疑。及晓，忽哗声直入内室，杂以王福慰劳声。予辨其人皆北音，知不佳，急拉婿匿甬道后积薪中。闻翻检箱箧逾时，语声寂然，始出觇之，则室中箱箧器皿，已减损什之四五，而未尽去也。王福言兵入者有二人同乡，力为主人缓颊，始稍留余地。语讫，扬扬有得色，婿好语谢之。余甚怪王福为人，平时颇忠恳，胡一旦骄泰也。须臾，杨升入私语主人，王福实私通外兵，朋比分肥。不绝之，恐引狼入室。婿患二人倾轧，乃两释之，嘱升力劝，王福互相保全，勿攻讦。升虽唯唯，予察其貌，殊含羞愤。盖阴险之徒，深惩其说之不行也。讵知日方亭午，予所料即不幸而中耶。
　　先是十钟时，张妈尚不归取食。婿情急，遣予往探之。甫出门，游兵三五，彳亍而来。予胆怯，急避入邻家，意伺其过而后行也。不谓此三五恶魔，正觊定东邻之处子。转瞬之顷，狂跃而入，误以予为屋主人，逼予献金帛及姑娘。予对以偶因畏日光，庇此檐下，绝非此中人也。一兵大声曰：“然则尔不许遽去，若不得姑娘，有尔亦慰情聊胜无也。”予遂为所禁于院中花坛下，旋闻室中果有妇女啼哭声、哀求声，惨彻心肺。忆予在乡间，闻人讲目莲僧游地狱故事，其苦趣恶态，殆不过如此。又念人同此心，当与禽兽有别，奈何男子之凶恶，一至于此。且男子中温文尔雅如杨婿，宁非同是一人，乃至彼兵士，即残酷无人道若此。天胡为必生此等恶人，以祸我辈良善妇女，殆果所谓劫数难逃耶。予时正跌坐石上，作种种幻想，忽一兵携皮夹出，一手持女履一，且嗅且语曰：“得此亦复足乐。”予视之，怖甚。盖其丑恶绝类野兽，汗珠浸淫，发辫摇曳。虽予常见之饼师卖菜佣，断无如此秽劣也。予尝往剧园观演张飞周仓，以及丑鬼杨凡铁公鸡、海兰察等。其貌亦甚可怖，然知其乔扮则心中转视为好弄，不谓今日乃真见之。可怜邻女娟好雏年，其母亦仅徐娘，将何以堪此蹂躏，思之骨寒齿战，正欲设法一觇，乃纷纷者各挟箱箧走出。予伪扶创作呻吟声，不敢仰视。一兵指予曰：“老货，不需汝矣。”其语绝秽，予羞不欲闻。俟其去远，入室一窥，噫嘻！予何为好事，几能入而不能出。盖脑晕目眩，足软且仆，此身如已不在人间世矣。悲夫！室中何所见，血泊中一妙龄女子，莹肌裸然，腥红狼籍与之相映，虽至残酷之恶魔必掩目不忍谛视。而彼徐娘者，一帛悬梁，裂目吐舌其旁，犹褫衣未蔽体也。予本欲狂奔而去，乃觉足绊于千钧之铁，寸步不可移。呜呼！予事后言之，终不禁惊悸泪下也。斯时予无奈何，为之虚掩外户而出，蹒跚至教堂门左。果见妇女成群，或坐或立，彼十恶之游兵，遥望而不敢入。予叹邻女咫尺，胡不来是，而在家待死？又念外人势力若此，诚不如早奉大英、大法、大德国之皇帝为愈矣。何为光复？何为中华民国？何为共和？彼等争权夺利，所苦者我辈妇女耳。且吾闻外国最重妇女，倘立外国君主，则妇女之名节可保，此等恶魔必不敢若是横行。此时予不觉忿火中烧，念虑横决，不知中国为何物，想见予面者必能辨予面之顿赤也。无何，由门入院，不见婿母主妇等。且人头攒簇，未由别认，久之忽睹小婢及张妈往来人丛中。予遂大声疾呼：“张妈。”乃拉予过一小院，则婿母等列坐一长椅，不似庭中妇女之露立。此室中妇女约百人，想皆系贵家，受特别优待者。予乃以食物进，主妇见予往甚欢，俱起立问室中现状。予一一告之，爱珠且握予手，若礼上宾者。予骤当此宠遇，不觉颜汗，岂患难中遂不拘主仆名分耶？然爱姑娘本一最婉笃之女子，待人无发疾厉色。予深感之，特今日尤谦恭耳。婿母亦命予暂坐，予虽不敢坐，亦不欲拂其意，斜倚椅作半坐状。与彼等论室中事，及婿所口述。彼等且啖且听，殊有滋味。久之，始辞归。主妇谓：“有婿在室，子何为急急，待晚时始归可耳。”噫！岂知斯亦铸错之一端乎。须臾，闻他妇女言，今日下午，游兵已略有约束。盖某上将前队已下令箭，飞骑入城传告，不许淫掠也。
　　但闻城南骚扰如故，吾辈此时尚不宜出。婿母等闻之，遂命予以此转告婿，倘明日确有禁掠举，速运来迎吾等归也。子领命而出，捷步至家，幸未遇一兵，私喜他妇女之言果验。及门，不觉大惊，乃王福与杨升争嚷，汹汹欲挥拳。余急询何事，王福正期期难说，而杨升谓彼引同乡兵来，又掠物去矣。语未毕，王福攘臂争辩，顾彼操山左音，予本不能解，且词意愈急，则愈难清朗。状又猛恶，万不及杨升之圆熟便佞。予遂舍王福而听杨升，杨升乃历述兵来肆虐，主人忿忿往诉兵官事。予问现主人归未，答以未归。王福则大言已归，杨升又愤与争。予闻二人语，绝不相符，骇甚。劝王福勿躁怒，慎守门户，乃唤杨升入内室。是时予几欲以主妇资格，代讯鞫诉讼之权。然诸君试设身处地思之，终不免有此一举也。杨升随予入内，颇露愧色。惜予方挟偏见，未能察及，升娓娓与予言福如何复引兵入室，如昨日事；主人如何不允，愤而外出，将诉诸长官；兵士如何追击；王福又如何抢步与兵耳语；兵士如何复入，卤掠一空；福与偕去，移时始归，而主人久不返。予乃（杨升语气）觅一友在长官署充役者探消息，则主人绝未诣长官署，至今未卜踪迹。予闻升语，大惊呼曰：“主人殆矣。”疾趋出问王福曰：“子言主人已归，今果安在？”福口讲指画，言主人将牵杨升诉之官。既而有友人来缓颊，始复归，犹呼杨升入内诘责。忽有兵士数人来，绝非予（王福自称）所识者。予正欲随入窥觇，一兵士出手枪拟予。予少却，厅事后枪声顿起，凡数响，又久之，兵士始去。杨升忽云‘主人无踪’，且私语我云。少顷，潘妈来，子但云主人未归。吾自当以酒食酬恩也。”
　　予雅不愿闻此等语，故致争执。予闻王福言，与杨升绝异，且似杨升于此案大有疑窦，不觉木立。移时，既而思事情重大，非禀主人不能决。乃嘱杨升毋令王福遁，自往教堂诉婿母主妇等。爱珠闻之大骇，心急欲归。主教或阻以暂缓，不听，婿母等令予翼爱珠。幸未逢游兵，抵家，则杨升迎谓曰：“王福已遁矣。”主妇愀然曰：“情虚畏罪，若然，则婿为王福所害无疑。”顾婿终无踪影，于是令杨升四出觅之。是晚杨升王福俱不归，游兵一夕数惊，幸未逼入内室。然主妇爱珠等忧虑悲感，心胆碎矣。竟夕，无人能熟睡者。及晨，小婢启后户扫除，陡作惊呼而入云：“见一尸横卧草间，流血纵横可怖。”予闻声亟先往，不觉号啕曰：“果吾姑爷也，乃在此。”婿母主妇爱珠等俱大恸，爱珠尤哀动行路。忽一游兵绕道来视，盖后户外一荒原，向无行人，游兵闻哭声觅得也，突插语曰：“人已死矣，哭之何益？不如从吾行乐去。”予大惊几仆，独爱珠仍掩面痛哭，若罔闻知。兵见荏弱可欺，举手将用武。爱珠陡拾地上石掷其面，伤眼鼻，血出，痛极，据地而伏，手枪落足旁，爱珠鹘起夺之，力拨其机，砰然有声，兵毙矣。杨升于于自外来，鼓掌呼曰：“主妇能杀贼大佳。”予觉其神色顿异，婿母因问昨宵子何往，升昂然曰：“大主公召予往都督府耳。上将来，当暂居此间蒋氏第。予从大主公先为扫除，忙碌无片刻闲。”语未毕，婿母亟问曰：“大主公安在？”升曰：“昨方至城中，本拟即归，奉上将命不得闲，先遣予一探耳。不意二主公若此，予当速往报，或即来料理也。”婿母急曰：“王福安往？”升曰：“亦在彼”，且语且去。主妇闻之，谓婿母曰：“大主公来，必能为弟伸雪，不难一究罪人也。”婿母唯唯，爱珠仍哭不已。顷之，宗敏果至。婿母急慰问，欲得不告而去及眷属安往之实情。宗敏摇手曰：“此非其地，盍即返密室。”婿母遂入。予牵主妇衣，愿往探听，主妇颔之，予遂悄然入。闻宗敏傲然语母曰：“始，吾从革军都督，以为其不日成事，致富贵也，不意事事掣肘，且兵单饷绌，败象已见。吾知不足恃，然稍露底蕴，必遭波累。故不敢告人，又恐官军既来，指名搜索，则祸且夷族。计不如先自输诚，必可得上赏。然自贼中，往官军将不遽信。故私挈妻子去以为之质，吾计果行，上将颇信任，行且以某官畀我，仓卒不敢归。母当谅我，不日报养奉甘旨，为寿母增光也。”
　　母有喜色，若忘次子之惨死者，琐琐良久，始曰：“然。则克民冤当雪否？”宗敏掉首，作冷峭之笑声，夷然语曰：“死于兵乱，何冤之云？且官军有功，小小取物，亦循例，事值得尔许张皇。吾方受恩于上将，而讼其麾下杀人淫掳，宁非自绝其吭。吾弟昧昧，不思安分，辄与乱党通声气，死不足惜，速令掩埋。毋令上将侦悉，致累家族，且妨吾前程也。”母似首肯，予闻之，身如堕冰雪中，觉一缕寒气，自踵达顶。血轮皆凝冻，脉之搏跃几绝。亟返身视主妇，则仆屏后矣。强扶之起，时宗敏已出室。爱珠突入，跽姑举兄公间而哀之曰：“夫死不明，兄公来，毋踪奸人得志。”宗敏伪作悲泣状。而答曰：“弟死诚惨，然死于乱兵，将安所诉而理之？”爱珠曰：“不然。杨升及王福与知之，但鞫二人，冤自可雪也。”宗敏曰：“彼等方在都督府给役，有闲当徐问之。设有弊，自不使漏网可耳。”爱珠大哭曰：“兄公语缓若此，吾复何望？”语已顿首再四，求必缚二人送执法处。宗敏曰：“若是，迫我就死地耳。二人不足惜，吾将何以对官军？”爱珠知宗敏官迷，不可理喻，奋然起曰：“然则官者自官，死者自死耳。复何说？”宗敏怫然，甫旋踵，砰声起于脑后，爱珠举手枪自击死矣。
　　众争前夺之不及，予此时极欲劝爱珠勿尔，不知足何故不能移，口又何故不能启也。生平所见之惨剧，此实为最。虽昨日睹邻女横陈，尚无此伤心怵目。哀哉！主妇跃起，亦欲以头抢壁。予乃与婿母及张妈用力抱持之，得不致变。予因取椅令主妇坐。急命小婢呼庖人至，令与健男子负婿尸入室，与爱珠并陈。主妇仍哭抢不已，予私谓之曰：“主妇奈何，无计不稍忍，冤谁雪乎？”主妇闻此语，似以为然。乃从容与婿母商市，敛双尸，草草含衤遂。计婿结衤离至此，适半年而已。是日，已为官军入城后之第七日。主妇谓予曰：“倘欲雪冤，计将安出？”予曰：“此时上将入居行辕，劫掠已止。闻有檄文告谕：凡兵骚扰者，苟发觉，杀无赦。是秩序已复，法律已伸也。彼宗敏官迷，天良已灭。故坐视骨肉之死而不一呼吁，知己之富贵而已，他何所问。今爱珠被逼而死，仇隙已成，万无倚彼雪冤理。无已，吾侪试为之乎？”主妇首肯。越日，不辞婿母而出。缘途问讯，得蒋氏第，果见兵卫森严，都督之行辕在焉。
　　予教之曰：“吾辈来，仗一腔义愤，幸勿逡巡也。”主妇胆果壮，气益勇，直踵辕下呼冤。卫兵环询何事，告以故，乃引入旁室，令少待。须臾，一官仍戴翎顶，长袍短褂，腰间悬刀。从者四五人，簇拥坐一小厅事中央。呼主妇及予入，询姓名讫，又概缕询颠末。语至宗敏，官如有所惊，若曰：“此杨参谋也，奈何不安顿讫事，令妇女奔走？”旋婉谕曰：“尔主仆姑退，吾当请杨参谋来一询之。”予乃与主妇出，不愿返杨室，踯躅行辕附近，顾兵卒杂沓，哗笑无常。主妇年虽逾四旬，而风貌犹存，不堪侮辱。幸导予等出之，兵士尚诚恳，谓尔等在此不方便，不如暂归。予乃告以不归之故。兵曰：“若然，则亦可觅一栖身处，勿暴露也。”予乃引主妇觅邻右一室，伪为避难将归吴下者。始知宁沪火车尚未开驶，须迟三五日。主妇谓予曰：“此时无火车亦佳，正可探听行辕消息也。”逆旅主人亦一老媪，子外出未归。妇遁乡间母家，仅小僮应门，外有店伙而已。予每晨飧竟，则往行辕探询，迄无确耗，势成烂案矣。至第五日，见前导引之兵士候于门，招手曰：“尔二妇速入，官长有以谕尔。”予喜甚，急返告主妇，投袂赴之。拽辫垂刀之官又出，如前日状。拈髭半晌，作北语对予曰：“此事已隔多日，势难确查。杨参谋言，两侍者已撵去，不知所之，一时末由缉获。俟军事稍定，必当为骨肉伸雪也。据此则尔等妇女，无烦跋涉，如不愿复居杨氏，可尽自由返苏。本官因杨参谋盛意，格外体恤，赠尔等三十金。幸即日离此，勿再哓渎。”主妇闻言，勃然色变，大有辞赆之意。予乃从容进曰：“敝主妇伤婿痛女，故不惮奔走，力求伸冤。今杨参谋既能关怀若此，他日自当水落石出，敢不遵断？”官视予而笑曰：“子一佣妇，乃无异女苏秦。好好回乡，慎勿唆讼。”予闻此不觉羞恧，盖生平未尝见官长。此行实为惨状所激而成，闻“唆讼”二字，一似予身顿为刁悍泼辣之妇女。予素以谨慎老成自命，且一嫠妇，何堪此恶名词也。
　　然实无可置辩，遂代主妇受金，唯唯而退。予意盖谓主妇行李尽失，又不愿再返杨氏，则返苏有备，略置行装，得此亦不无小补也。嗟乎！岂知匹妇怀金，顿成祸水耶？予之领取三十金出辕也，有兵士目之，予不之觉。正贪与主妇辨论，未尝一顾，不知兵士乃尾行及门矣。主妇又命予购物数事，明晨即出城。予忽厌倦，且时已傍晚，恐彷徨间昏暮前途，大有可虑。城中电灯俱损坏未修，行者往往遭人袭击。主妇亦以夜出不宜，议遂中止。晚餐甫罢，主妇忆女感痛，咽泣移时，余竭力劝慰。将就寝矣，忽闻叩门声，甚厉。居停媪隔板壁而嘻曰：“今殆矣，何酷似前夜之声耶？此必侉兵也。”主妇惊颤谓予曰：“十四日流离辛苦，终不免于一死乎？”予摇手曰：“勿声，看渠作何状。”须臾，声益急，贫家屋不坚牢，白板支撑，有何抵抗力，况又曾经击破而修葺者。兵士见无人应门，怒举械一击，如摧枯拉朽，排闼入矣。
　　声言：“予奉命查缉。汝家容留外客，得母女叛党。”时予榻前灯已吹灭，兵士持照夜灯毁门入。呼予起，厉声诘问姓名里居讫，又指主妇问，予瑟缩代答。兵言予奉命搜查，尔等勿惧。语已，倾筐倒箧，翻被挈衣，竟发见三十金之纸裹，即纳怀中。予跪恳赐还其半，借得还乡。兵提予起，语曰：“汝尚不甚老，能伴予眠，可与一金。”予怒叱曰：“尔官兵出此无礼之言耶。”时同来兵正欲犯主妇，主妇大呼峻拒曰：“吾二十年寡妇，容汝犬彘侵犯哉？”兵出语秽肆，主妇举榻前矮足几投之，兵力猛奋前搂按，主妇忽出剪伤其颊，血涔涔，嬲予往助之。予遂乘间拉兵足，踬于地。兵忿甚，手枪数发，主妇毙矣。伤哉！予此时不复知命在何所，直前持兵，兵绝裾遁出。予狂呼救命，四邻俱起，则兵已不知所之。予即欲往行辕呼吁。居停媪逡巡起曰：“无益也。”予疑居停媪知情，不之顾经叩督辕而呼，守夜兵讠凡明，立派四人至。验状讫，面嘱予：“少安毋躁，必有办法。”予恸哭终夜。次晨，复有兵官至，殊露凄惨之色。谓予曰：“游兵已遁，苦无查法。今与尔五十金，速市棺敛汝主妇尸，余可扶榇返苏矣。”予苦乞伸冤，兵官许之，然窥其意不过敷衍耳。
　　予不得已，敛讫，又畀居停媪五金，止余五金耳。因思扶榇返里必不敷，不如归告小主人，必有计议。乃哭拜主妇柩前，惘惘出门。自思主仆俱出，只影而返。五中迸裂，无泪可挥，不知天地东西，人间何世也。逦迤出仪凤门，兵士略讠凡予安往，即放出。遂乘人力车至火车场，购票登车。远见下关一带，荒凉焦土，其颓垣破壁之仅存者，正似予之屡经丧乱，犹苟延此残喘也。既抵苏，匍匐往沧浪亭畔，觅小主人。小主人者，主妇之族侄为后者也。衔主妇之以资畀爱女，常怏怏。至是闻惨毙，殊秉冷静态度，略讯柩所曰：“俟事定当往也。”又曰：“予此间无所用汝，汝且归乡。”予饮泣，诺之，遂返田间。旬月，予侄亦不孝，无何，仍来沪觅食。予九死一生，万事觊破，尚复何言？所期此后太平，不复遭予主妇等之所遭也。予苟积有余资，尚当一往金陵，哭祭予旧主妇及爱珠，以尽区区之心。言已，泪垂盈臆。既而曰：吾从乡间出时，至苏过小主人。闻小仆言曰主人后往南京，与婿兄投机，今已得官某县大令云。
　　苏庵曰：佣妇有心人也，一幅乱离图，现身设法，曲曲绘出。其针对薄俗处，非率真人不能道。家庭惨剧，尤慨乎言之。窃谓较扬州十日、嘉定屠城仅写虐杀之惨状者，更为凄戾动人也。 

　
 ◎名士遭劫记

　
 
　　辛亥九月十四日，清江兵变。警信传到淮城，淮地无兵可恃。本郡绅士，有深藏密室者，有到团练局而束手无策者。适某某两君创议募集学生队，附设团练，局内专司巡逻城守之责。公举周君实（字实丹，名桂生，淮城名士。两江师范学校优级毕业生，淮南社发起人）、阮君式（字翰轩，号梦桃。《克复学报》记者，各大报义务通信员。山阳县高等小学校教师，淮南社编辑员）为队长。嗟改名巡逻部，仍举二君为部长。二君办事认真，嫉恶如仇，污吏劣绅皆当面呵斥，不稍瞻徇。二十四日，淮城宣布独立。会场秩序，谨肃不哗，皆巡逻部维持之力。于是都人士皆交口称二君办事妥善。先是清江甫乱，本郡学界议图光复，公举二君任军政分府事。其时清江都督，尚未成立也，二君力辞不获。迨二十二日清江宣布独立，公举蒋雁行为都督，电知淮城。淮人公举代表数人赴清接洽，周君实其一也。二君见清江既有都督，即欲取销军政分府，众又为淮郡府治，宜设分府，未允二君辞职之请。陈石逸（清宁省咨议局议员，名官彦）团练局长也，并嘱二君无恐，如官府有加害于二君者，我力担其责云云。二君于是仍尽其职务。二十四日，淮城始宣布独立。阮君演说独立之理由，声情激烈，大触疑忌（此时已伏祸机）。山阳县民贼姚荣泽，意存观望，竟不到会。二君疑之。次日姚到团练局，二君遂持枪向姚贼质问。姚面色俱改，二君并先曾拒众绅留姚之请，姚于是杀机动矣。乃与平日最契绅董某某密议，制二君死命。造作蜚言，煽惑商民，饬其爪牙杨建廷（回教徒管带团练）周嗣昌（汉军人，诡云浙籍山阳典史）于念七下午，密带马快班差役，逮捕二君，拥至府学内。不问一词，不接一语，不询地方人士之意见，竟枪毙阮君并处阮君以剖心刳腹之极刑。残杀手段，暗无天日。呜呼！竟于光复时，尚演此惨剧也。
　　嗣并为斩草除根之计，密捕周君之父与叔，羁押外监，勒令具伏罪甘结。阮君昆仲潜逃得免，然犹遣其心腹诱阮氏具免累禀。（阮氏未具）姚又以二君未经正式公判，既无供词，即不能不得此以为之据也。二十八日，镇军到淮，军中同志骤闻此惨，即向之质问。姚即对人诡云：“奉蒋都督令”，镇军人声言将向都督质问。姚大恐慌，即与走狗绅董密议对付方法。电话请都督承认，又由陈石逸赴浦运动蒋都督补禀补批。姚之忍，陈之无耻，皆不足责。独当时身负民望，躬任大局之蒋都督，竟亦不穷其究竟，而遽受其运动。此则编者所不解也。兹将当时姚告示及解释照录如后。山阳县正堂姚为出示晓谕事，照得警信频传，土匪滋扰，居民甚形惶恐。昨闻（清江于二十二日宣布独立并电知淮城，淮于翌日即派代表周实等赴清江接洽，何得谓之传闻）江北都督宣布独立，文武局所，照常办事，商铺循旧开张，地方甚为平静（巡逻部，日则整队梭巡，夜则露立守城，始获旬日之安。尔民贼，竟据为己功）。忽有城内周桂生（此告示中用周桂生名者，避周君赴清江接洽代表周实之名也）阮式等，既非地方公举，（巡逻部系学生队，学生非地方人士乎？学生公举，非地方公举乎）又无都宪札谕，竟敢自称军政分府（淮城本府治，又系江北中枢，军政分府之设立，有必要之理由。若谓无都提札谕，不得称军政分府，是无都督之地方，皆不能乘时光复矣）。屡下照会檄文，并条示团练局。前竟任黜陟之责（周阮操黜陟不便尔等行私，是以必除以之自便），又于二十七日，会同青年党类，（国民军耶示匪耶？）图吃齐心酒（欲兴“莫须有”之狱，竟忍心以此等龌龊名词，加之可钦可敬之学生队。吾为之一哭。），借图起事。益谋抄毁衙署局所，谋杀练董，抢劫商民（看他一派诬蔑之语，毫无实据，却只用“图”字“谋”字等虚话字，以坐二人之罪，可谓欺尽天下）。幸经团练预期觉察，激成公愤，报告各局戒严（吾敢信必无其事，亦必无此等报告）。适奉都宪派郑管带来淮访闻（既系风闻，自未属实。尔民贼杀人，则竟杀矣，何必嫁祸于郑君哉），会同团练杨管带，暨本县勇丁密拿严惩。（即如尔言周阮妄自尊大，何以未经正式审判，未曾公布罪状，竟加阮以剖心之刑，制周以枪毙之罪？草菅人命无论矣，残害志士无论矣。试问剖心刳腹，即专制时代，亦有此刑否？况在已经光复之后哉？）所有随从人等，均有身家，闻系胁类逼迫，（志愿投入学生队者，得谓之逼迫否？）一律免予株连。（谢谢）云云。 

　
 ◎周烈士实丹传

　
 
　　周烈士，实字实丹，号无尽，别号和劲。原名桂生，字剑灵，淮南山阳人也。生而有大志，负俊才，尤耽文史，能诗善饮，故又自号“山阳酒徒”云。性不谐俗，时为乡里小儿所揶揄。既来江南，肄业两江师范学校，遂移家青溪桃叶间。遭时丧乱，感慨淋漓，一发之于诗，所诣益进。岁己酉，冬十月朔，余与同邑陈去病、金山高旭创南社于吴中，四方贤杰，闻声相思。烈士偕女弟兰客、邑人周伟夏焕云，亦惠然肯来，称社中眉目，复倡“淮南社”，为桴鼓之应焉。明年秋同社高燮高旭何昭姚光蔡有守，结伴游金陵。烈士倾盖欢然，登临凭吊，唱和盈帙。酒痕墨渖，狼籍旅邸，则有《白门悲秋集》之刊。烈士自叙所谓凄馨哀艳之词，足以上继宋玉《九辨》者也。又明年八月我师起武昌，南朔响应，独金陵犹为虏守。烈士不欲居危邦，全家归淮上。而身自迂道过余于申浦，一宿即别去。已而苏常扬镇相继反正，烈士声大义于故乡，被举为巡逻部长登坛誓众，辞气凛然。虏山阳令姚荣泽者，阴贼持两端，不利烈士所为，私率役掩捕之，被执不屈遇害。时黄帝纪元四千六百九年秋九月二十八日。春秋二十有七，夫人王氏，女一五龄，子一生未及期，流离奔窜，惨酷靡状。老父叔轩先生，七十老公，横遭桎梏，虏令谋锢之十年，俾杜后患。会邑人有责言者，虏令惧，逸去，始得出。家本耕读，迨遭蹂躏，无以为生。呜呼惨矣！同殉者邑人阮式，字梦桃，亦淮南社中人。剖腹而死，厥暴尤烈云。
　　柳弃疾曰：闻烈士家淮上时，与同邑棠隐女士相友善也。棠隐怀才抱奇，而所适非偶，复中道夭折，遂发愤呕血死。烈士为立传表彰，复绘《秋棠图》以见意，征寰中作者题咏殆遍。自撰《秋海棠》绝句，前后无虑数十叠。余观烈士生平，盖缠绵悱恻，多情人也。一朝见危授命，慷慨慕义，奋为鬼雄。贤者不可测，亦足为我南社光矣。方武昌建义，而烈士友菽卿女士居夏口，烈士心危之，赋诗示余，有“男儿已分沙场死，莫遣蛾眉系我思”句。其《冬夜感怀诗》又云：“伤心乱世头颅贱，黄祖能枭祢正平。”呜呼！此殆所谓诗谶者非耶？白龙鱼服，黄犊平陵，磨盾雄才，遽弱一个。他日道便，当以一杯酒，招烈士之魂而奠之。 

　
 ◎阮烈士梦桃传

　
 
　　阮烈士式，字梦桃，号翰轩，别号汉宣。原名书麒，周烈士实丹乡人也。生而颖悟，长负魁奇磊落之才，不屑以雕虫小技自鸣。然下笔千言，纵横辟易，论者辄推为文坛健将云。肆业江北高等学校，继游金陵，入宁属师范学校，文誉益著。过江名士，周阮齐称，白门侪辈中无其匹也。先后主皖南宣城模范小学，淮南敬恭学校，山阳高等小学讲席，任上海香港鸠兹宛平诸报社通信员。时南社社友咸宁李瑞椿创《克复学报》于海上，慕烈士名，亦时以文字相讠垂诿焉。烈士生平持“民族主义”甚坚，读《思痛录》诸书，辄唏嘘太息。广州义师既败，闻耗扼腕，痛不欲生，每潺援流涕曰：“我汉族其遂长此终古乎。”及闻武昌树帜，薄海景从，则浮白击节，作石勒语曰：“赖有此耳。”素与周君交莫逆，淮南社之创，共执牛耳。淮上知名之士，奉为依归。而虏廷伪吏与强宗豪族，则疾之若仇。盖两君赋性刚直，不能奄媚取容。而烈士尤喜面折人过，不少假借，虎虎有生气，故忌之者尤烈云。值袁浦兵溃，镇扬反正，周君弃学返淮，与烈士共谋保障乡里，恢复南都。遂有巡逻部之创，举周君为长，烈士副之。内靖群盗，外御溃兵。时清江鼎沸，而淮上晏然，则烈士与周君功也。然忌者已目视，攘臂起矣。九月廿四日，以淮城宣布光复，万众胪欢，独虏令姚荣泽避匿不至。烈士知其反侧，以大义责之。虏令阳唯诺谢过，而密谋所以报烈士者。二十七日，诱执烈士与周君于淮城府学魁星楼下杀之。屠肠决腹，比于徐东浦之殉皖难。呜呼惨矣！春秋二十有四，遗著《唬红惨绿庵杂识》及《翰轩丛话》，幸未散佚，藏庋待梓云。
　　柳弃疾曰：闻烈士就逮时，捕者并及其弟锦麒，赖仲兄玉麒力持得脱。厥后虏令欲尽捕周阮父兄，为一网打尽之计。于是烈士兄保麒玉麒辈，先后避地润州，奔窜流离，稍稽复仇之举。虏令遂向壁虚造，诬烈士之死，玉麒实与闻告密，其阴险如此。嗣镇军支队驻淮，有问烈士与周君死状者，虏令震戒失措，遽私遁南通焉。会周君父叔轩先生出狱来海上，南社同人始悉殉义颠末，思昭雪其冤。苕溪陈其美者，革命党人也。发难攻江南制造局，传檄定江左，遂建牙沪上，同人告以虏令无状一日杀二烈士，不扑杀此獠无以谢天下。其美以为然，遂行文南通大索虏令，既就狱矣。而南通豪绅，夙与虏令有联，且利其赃私，匿不槛申。虏令复四出奔走，至上书大总统孙文，文令下迄不得要领。其美愤激，驰电力争。意谓吾辈革命本旨，实因亡清政治之不平。今顾瞻民国，犹吾大夫，深负初衷。今日之事，若不得当，义旗还指，当在南通粉身碎骨所不敢辞，衅非我开，敢告天下云云。文意始悟，覆如其美旨。海滨慷慨之士，读其美文，至有感激泣下者。或谓胡虏未平，非吾内讧之秋。不知旧邦新建，首重刑赏。刑赏不明，本实先拨纵中原廓清，而厉阶终梗，不及十年，国其为沼乎？故今日之争，实关民国之荣枯，又岂仅仅为一人恩怨地哉？皖人夫己氏者，尝卖文于《克复学报》社，复主谋报事，亦与虏令有联。烈士死，夫己死袒虏令以与清议抗；呜呼人心死，公理绝矣。同人念大仇未复，虏令稽诛，无足稍慰烈士与周君在天之灵者。爰以中华民国元年二月十一日，开会追悼。玉麒持烈士状，乞余一言，义不获辞。遂排比其事，而系以议论。俾后之撰民国国史者，有所取裁焉。 

　
 　 
◎尹锐志女士小传

　
 
　　尹女士，号锐志，绍兴人，其妹维俊，俱受学于秋瑾女士。时锐志年方及笄，妹年十五，已具革命思想。秋瑾女士深器之，即引为同志。迨安庆事发，秋女士被害，二尹偕逃香港。其后奔走四方，江浙湖广之志士，莫不为其联络。苦心孤诣，数载如一日。广州事败，二女士为同党所推，遂来沪上组织机关部于法租界内。凡同志之经沪者，必以是处为会集地点。民党之声气，得以呼通联络，不蹈前数次阻隔之弊者，赖二女士之力也。二女士在沪上，非仅组织机关为己事，又往来江浙间，竭试其运动手段。无论男女各校，海陆军人，莫不受影响。海上精武体操二校学生，早聆二女士之名，与之联络筹谋，已非一日。二女士以三寸不烂舌，向富者劝捐巨款，智有力者引为死党。沪杭苏之恢复，皆其同党所为。二女士于恢复杭州时，尤为出力。毁抚署时，人不敢前，二女士身先士卒，骑马而进。手持炸弹第一掷入者，即锐志女士之妹维俊女士也。杭城恢复后，锐志女士留沪筹划北伐，不幸于法界寓内，以炸弹暴发，伤及后脑，不省人事者数日，后幸渐愈。女士躯体矮小，然胆量之大，虽七尺须眉，不能过焉。女士又长于文，民党往来公文电报悉自裁之。 

　
 
　
 
　　维俊女士，即锐志女士之妹也。一对姊妹花，同具其光复汉族，灭除满虏之胸怀。推翻黑暗专制之阶级，建设光明共和之政府为目的。沪杭赖两女士辅助之力，先后光复。拟即赴镇江，破金陵，杀张勋，以平定南省之大局。再率领女子军，由津浦铁道，北伐燕京，扫荡虏窟。锐志女子，既因后脑受炸弹之伤，在沪就医不果。维俊女士遂统敢死队前往，破坚垒，冲贼锋，身先士卒，勇进不却。沪滨人士，闻南京光复之捷音，纷至迭来。皆叹女士为秦良玉再世，玛利依第二，伟哉女士！实为吾中国女同胞，特放光辉，一洗从前柔弱委靡之耻。 

　
 
　 
◎陈杨两志土投海史

　
 
　　陈天华杨笃生两先生，皆于满清专制时代，以文字鼓吹革命之先觉。检阅两君之历史，其才识、志行、境遇，无不相同，亦可谓革命悲惨史上之奇谭也。呜呼！天既前后而生奇才于湘地，卒竟使其前后而从屈大夫游，何其忍哉！凭吊之余，特为采录，以作纪念。陈天华，字新台，新化人。生丁多难，父母早世，亦无兄弟。孑然一身，备极艰苦。稍长肄业于县之实学堂，从邹代钧治地理学甚精。后就学长沙求实书院，从袁绪钦问学。绪钦尝语余：“吾院有一生曰陈天华者，真人杰也。”吾闻而心识之。其后游日本，值日俄事急，为义勇队事奔走甚力。或间剌血书寄归长沙，学堂诸生皆大感动，争用兵法教练。备国缓急，天华居东京，又时时著书作报，以告国人，如世所传《警世钟》及其他文字甚众。或单身返国上书巡抚，请独立。赵尔巽时慰遣之，数穷困，衣服饮食，人所不堪，处之泰然。独念及国事，痛人心之怀恨，已无气力以自振拔，则尝誓死以激众。尝会乡人演说时事，座中多感激泣下者。会取缔规则事起，留学生相率罢学归国。日人肄口骂詈，谓为放纵卑劣。天华发愤伤心，遂投大森海死。年二十有几，时在清光绪三十一年也。后归葬于岳麓山。
　　新史氏曰：华体弱，又口吃，不能雄辩。其为文章，直抒胸臆，不事雕饰。独委其身，以忧国事。悲欢善戚，一以寄之，而无丝毫为身计。其至诚怛恻，天下所仅见也。徒党角立，意见岐分，至言及天华，则无不敛容叹敬者。其吉田松阴之流亚欤。
　　杨守仁，号笃生，原名毓鳞，长沙人。少为辞章典制之学，读书尽万卷，为文章下笔立成，宏深疏达，一时名士无与为比。江标提学湖南，颇以新学倡导后进，创设《湘学新报》，守仁所著文独多。庚子以后，始游日本。编辑杂志曰《游学译编》，为满洲问题事，著论数十万言。又为《新湖南》一书，累数万言，于满清政府之绝望，革命之不可已，反复推衍。其词甚峻，一时湖南新学少年游日本者，翕然称之。守仁性沉郁，为义军队事，独回南京运动，迄无成功，则尝抑抑不自得，或时作狂语，诮其坐人。尝至北京充译学馆教授，又偕载泽赴日本考察。所谓宪政者，意有不乐，又弃而之上海，主《神州日报》。未几，蒯光典充欧洲留学生监督，守仁任书记，始从之伦敦光典罢归。守仁乃始留学，攻习英吉利语文，用力甚苦。会载洵使英贺加冕，位列埃及土耳其。次而黄兴攻广东又失利，守仁太息发愤，投利物浦海死之。时年三十有九。
　　新史氏曰：痛哉！守仁之死也，悲夫！可为流涕者矣。使守仁稍缓须臾不死，获睹今日革新之盛，固当有以大快其意，而守仁当时则忧愁悲苦，卒投身七万里之外。一瞑而万世不顾，岂其中有不自克者耶？抑守仁深慨我国人心之腐败，希望断绝，遂乃愤不欲生耶？读其投海前一日与马君武书重哀其志，世岂复有斯人乎？悲夫！ 

　
 　
 
　　余识杨笃生于乙巳冬间。时笃生随李盛铎来日本，学界以取缔规则事，相争颇烈。同盟会分隶二派，一主以归国雪耻，一主忍耻求学，以为将来国事计。以是意见微不协，笃生来，力任调解，且为本部筹画进行者甚。至笃生将归，慨然以东南事自任。余丙午冬至沪，为言本部筹画事，笃生慨然以江浙事自任。丁未余自蜀再至沪时，宁皖浙鄂事均败。笃生默然告余曰：“事难为矣。”尤痛心于浙事，以为浙事筹画者甚备，未发而终，殆天意也。由是有去志。余将东渡，笃生告余曰：“吾党人多破坏才，吾知中国革命事不难成也，特革命后将奈何？东国不少沈静深思之士，宜预为择别，以为将来地也。”呜呼！今日革命事成矣，然国事无尺寸之进步者，得非如笃生所虑者耶？念我先哲得无惘□。（录某君稿） 

　
 ◎谢奉琦之惨死

　
 
　　谢奉琦，蜀人，留学日本早稻田大学。深沉有智略，不知者对之讷如也。孙少侯摄同盟会总理时，议推广调查科职务，多设调查员，以招纳豪杰。余于同盟会中，始识奉琦。及组织调查科时，黄复生为予绍介，以奉琦为调查科书记。议事时奉琦语必中肯綮。适四川哥老会首领余荩巨来日本，奉琦慨然曰：“此其时矣。”乃告予谓必与余归去，遂行。后三日，余亦与复生还蜀，闻奉琦在宜宾富顺间。未几而人纷传王炎获革命党，急侦之则奉琦也。奉琦被获于友人某家，时正读书未寝。数十人破门入，以刀断其臂，流血几晕绝，乃系之行，至富顺索书报老母，谓“安居无他事”，复遍函亲友，谓勿以被拘吓老母。睹其状者皆流涕。王炎卒以获盗闻，临刑时怡然曰：“早知今日，无足悲也。”奉琦既死，复生黄漱芳等，皆几不免。余蛰居成都，亦为蜚言所中。锡清弼时为川督，辄举余名以询，赖人力白，得无他。乌乎！奉琦死矣，余碌碌偷生，愧无以对死者。彼利其死者以致富贵之流，又当何如？（录某君稿） 

　
 
 　 
◎浏阳唐佛尘传（译日本人田野橘次原稿）

　
 
　　△第一、唐才常之人物呜呼！世界各国文明之发达，夫孰非义烈之志士，流铁血、碎侠肠、拼头颅以购得之者哉？若美、若德、若法、若日本，今日皆雄峙于东西，驰骋于欧亚，其民智、其国强，非鼎鼎然所谓世界文明之国耶？然其始国势屈辱，干戈扰攘，类皆二三豪杰之士，出万死一生之路，攘臂奋呼，碎身倡义，张已弛之民气，伸垂毙之国权，以造今日之幸福者也。当其殄﹃芟夷，诋为逆贼，可谓极人生之至惨。而后世卒受二三英杰之赐者，比比皆是。如唐烈士才常之仗义救国，卒遭凶暴，从容就义。其亦同此类乎！事虽不成，吾知踵其后者正未有艾也。呜呼！吾为烈士哀，吾转为中国贺。
　　唐君才常，字佛尘，湖南浏阳人也。少好读书，不为章句之学。当是时中国文士类多溺于词章八股，以取科名，而君独究心实学，尤娴于中西史乘，年弱冠举茂才。岁乙未，中国当败衄之后，天子忧劳于上，贤臣志士奋励于下。前京卿元和江公标，皆学湘中，犹以新学提倡士类，冀得明体达用之材，以备国家缓急之用。遂以君拔置异等，贡入成均，复集高材生若干人于长沙，创设湘学报馆，而君撰述为多，即所称子者是也。尔时义宁陈公宝箴，开府湘中，君以拔贡生执弟子礼，谒陈公于节署，陈公曰：“今日之师生，循故事也。若以学问经济论，吾当北面事君。”其见重如此，故陈公在湘兴时务学堂，设保卫局，开南学会，靡不资君参议。论者多陈公之虚己下人，而实亦君之才有以致之也。唐才常之性格与相貌，绝类于予所梦想之洪秀全。其体格肥胖同，身长几及六尺同，眼为斜视，人见之，不能判明其视线之向为右左。惟其如此，人所以惹起尊敬之心，而崇拜其胆豪而不拘小节也。
　　彼具宽裕之风，以吾辈急激者观之，实有不能忍其柔缓者。尝草一尺牍，费时及一日，然此可窥其注意于言行之一斑也。
　　唐才常究为革命党中之何派，颇难论定。然由其与康有为友善，或有以为康党者，又以其尝为湖南哥老会员，则又似为哥老会党者。然彼与兴中国会绝无干涉，则可以断言也。
　　今请就予与唐才常之交谊，聊记述之。
　　△第二、唐才常将举事时之日本人一　同志六人向湖南倚剑登高望八荒，无边秋色正茫茫。天刑刚猛固常在，知有精魂返帝乡。呜呼！日月如梭，倏经四载。回忆当年同志诸公就戮之惨，不禁唏嘘欲绝也。夫予向者，不尝偕青年五人，持一目的以向湖南进发者耶。
　　湖南以长沙为首府，握湘江之委流，帆楫殷阗，百货充斥，固支那革命之一大市场也。爰拟于此设哥老会之中央本部，以为革命之运动。惟哥老会名目不可公然发表，而为满清官吏之所侧目，故使予开学校并设新闻社，暗中盛为运动。此则每年之目的也。
　　予与同志林唐述偕发于神户，尚有四人十日前已先发。越日本海于一睡之中，到埠时唐君与陈通典相侯已久。由是始得晤唐君。
　　当是时也，唐君之胸中，不日将起革命，而光堪自不可掩，故其名显于四方。海内外之有志者，日日相续而来，而革命之光线遂充满于寓居暗澹之中矣。虽然，唐君固非轻率举事之人，常取沉重之态度，决不至为众人所煽动也。
　　予留唐君寓一周，即举同志沈君林君偕，向汉口进发。因欲往湖南，必于汉口转船，且欲创立学校及新闻之事业，不能不知会于张之洞，以利用之也。惜哉！当时上海有日本愚物三人也，竟向予等之计划，直开反对之运动，以阻挠之不使行。
　　日本人所以不得成大事业于海外者，盖以同国人而互相骂詈，以窃之于外人，因以自夸也。倘当时微此三人，安知不能奏效。惟由此名誉之奴隶，遂败乃公事，忆参之肉其足食耶。
　　二　杨子江畔之豪饮时则寒光耀天，静影沉碧（明治三十二年十二月下旬即光绪己亥之十一月），渔歌唱晚，此乐何极。爰相与登于杨子江干之第一酒楼，汉口之佳胜处也。此同酌者何人耶？即哥老会员辜某张某等，及其同志二十六人，过半是会中之头目也。噫饮醇浇闷，拥妓消愁，此英雄末路不得志者之所为，何为吾辈而亦若此哉？盖今夕之宴，彼此欢迎，互相慰劳者也。彼等一见予颜，即奋呼曰：“日本豪杰来。”乃各举玻璃杯连呼曰：“干杯干杯。”予亦举杯，立饮数十。以支那浓醪，多饮至此，不堪痛苦，然以此非支那之素俗，颇不有胜奇异者。乃问张君曰：“贵国人而举此大杯，予今始见之。抑如斯饮法，惟哥老会员之特色乎？”张大笑曰：“否否。此是香港流行之饮酒法也。吾尝在香港，与日本豪杰宫崎滔天会饮，即是滔天之传授也。”乃相与拍掌大笑。
　　宴酣时，平素猛励之哥老会员裂眦大骂，放歌高谈，颇有无赖汉之状。惟张君震声，高吟亡国之诗云：“神州若大梦，醉眼为谁开？湖海诗千首，英雄酒一杯。”歌声悲壮凄凉，听者皆痛快。
　　酒阑灯ㄠ，时夜已三更。予泥醉不能动，由该会员二人携予以归。
　　三　林唐述之旅人宿旅馆之设，所以便往来而易于投宿也。故谋革命运动者，实不可少焉。湖南之行既不果，少年林君留汉口，谋为哥老会之所寄宿者。开一旅馆，平时以为生业，而阴以便其党徒，实以为会合商议之聚点。盖哥老会员，常集于此，以计东西之联络也。
　　林君以深处之一室，为自己之居房。当房之正面，悬钟士顿之世界地图，书栅装置庐骚之《民约论》、孟德斯鸠之《万法精理》、弥勒之《自由之理》、斯宾塞之《社会平权论》等书。有同志来访，则相与纵谈自由平等共和之说，悲满清之暴政，说革命之急潮，其意气甚激昂也。常以如花小年，眦裂声震，颜变灰色，其状凄然，有不可以言语形容者。
　　林君年方十九，容貌如花。彼大慨湖南旅行之不成，殆断寝食。深恨在上海之日本三愚物，从中播弄，凡事不能如意也。盖此事之关键。因不能笼络张之洞，倘往湖南，则予辈之生命，恰如风前之灯，其危险不可言喻。虽谋革命者，不惜牺牲其身，而一事未成，徒然送死，甚不值也。倘彼愚物而为德法人，则必赠以决斗书，而先流其血以浣恨矣。
　　四　正气会者何也予于湖南计划之运动，既为三愚物所破坏，其反动之势力，遂转而成两方面。一曰汉口之旅馆，二曰上海之“正气会”是也。
　　正气会之宗旨，以纠合爱国正气之仁人君子为主。此虽为空空漠漠之主意，然欲集结全国之同胞运动革新之大业，不得不宽其区域，广其界限，以期合群。于时天下英雄之来集者甚众。其由哥老会来者，即张某辜某要某容某等也，由革命新派来者，即周某汪某欧某丁某叶某等也。而湖南青年党首领唐才常及沈克诚，实膺此会首领。（沈为事务员）
　　正气会设在上海英租界。唐君等，皆因满清政府之注目，不能公然揭示该会之宗旨，故伪名之曰“东文译社”，以予之名为社主，大书揭诸户端。兹特录正气会序及章程如下。
　　正气会序四郊多垒卿士之羞，天下存亡，匹夫有责，忧宗周之陨，为将及焉，兴四方之瞻蹙靡骋矣。昔者鲁连下士，蹈海而摈强秦；包胥累臣，哭庭而存弱楚。蕞尔小国，尚挺英豪，讵以诸夏之大、人民之众、神明之胄、礼乐之邦，文酣武嬉蚩蚩无睹方领矩步，奄奄欲绝低首腥膻，自甘奴隶。至于此极，将非江表王气，终于三百年乎。夫日月所照，莫不尊亲，君臣之义，如何能废。盘根所由别利器，板荡始以识忠臣。是以甘陵党部范孟博志在澄清，宋室遗民，谢皋羽常闻恸哭。诸君子者，人怀伟抱，世笃忠贞。或功勋余裔，票彡缨天阁之家，或诗礼传人，领袖清流之望，当此楚氛甚恶，越甲常呜，讵加酣寝积薪之上，拱立岩墙之下。长蛇荐食骑虎势成，将军何以得故宠。彼皆收用其私人，有粟岂得而食诸无家何以为归矣。束手待毙，噬脐何及，所愿咸损故态。同登正觉，卓荦为杰，发愤为雄，一鼓作气，喁然向风。上切不共戴天之恨下存何以为家之思，庶竭一手一足之能，冀收群策群力之效，国于天地必有与立非我族类其心必异。毋诱于势利，毋溺于奇袤，共图实济，勿盗虚声。俾中外系其安危，朝野倚为轻重。勿使新亭名士，寄感既于山河，教宫旧臣卷哀思于禾黍幸甚幸甚！嗟乎！地有横流之海，精卫思填，石当缺陷之天，女娲能补。任重道远，黾勉以至霜钟频警辍笔帐然。己亥长至前日.
　　正气会章程
　　第一章　宗旨第一条　本会以正气命名，原因中土人心涣散，正气不萃，外邪因之而入，故特创此会。务合海内仁人志士，共讲爱国忠君之实，以济时艰。
　　第二条　入会之人，允宜情意直挚，沥胆披肝，以维世局。如有标榜声华，及党同伐异、妄议君父者，请勿列名会籍。
　　第二章　会友例权及会议第三条　各友入会之始，至少须捐洋一圆，以后每月至少须捐洋一角，以为会所用费，及将来办事张本。
　　第四条　入会者各书姓名、乡里、年齿、服业，于会籍，以便时通信札。其会籍交本会所干事员管理。
　　第五条　会所现设于上海。凡外省外埠，有闻声相思，愿襄斯学者，可照本会义例，函名登籍。登籍之后，一切学问，可以函商，或需购置书籍仪器，及其他要务，均可由会所干事员代办。
　　第六条　上海会员，每逢公休日（即西人礼拜日），午后一时，集议一次，谓之常会。如有要事急商，不能待常会之期，则由会所干事员，随时邀集，谓之临时会。
　　第三章　职员第七条　本会公举会长一员，总辖会中一切事务。然凡事须经议员及干事员商榷，始由会长施行。会长以一年任满为期，期满则改选如初。
　　第八条　公举会计司一员，专管银钱出纳之事。以一年任满为期，期满则改选如初。但能办事妥贴，无丝毫苟且渗漏者，可公议重袭其任。
　　第九条　公举会所干事员，专司接待会员来往信札，及会议条记诸事。其余不居会所，而名干事员者，亦在在以联络志士为己任。
　　第十条　议员及干事员无定额，均由会议时公行择定。如或因事辞退，即当告明会长，及会所干事员。
　　第十一条　会长、会计、议事、干事、各员，均不开支薪水。
　　第四章　会计事例第十二条　银钱一切支出，悉由会计员按定算表所预列之数，交会所干事员办理。其未列预算表者，虽一钱之微，不得支出。
　　第十三条　预算表于开会时决定，或由常会凭众增减。加有事出，<勹夕>卒刻不容缓之费，则由会计员将存款先行支付。待众员会议时，始将其不容缓之理由，布告各员，增入簿册。
　　第十四条　会计员收到各友捐款，随时登册，毋得遗落。每月之杪，必抄汇成册，俾众考知其数。
　　第十五条　除各项开销外，有余款百元以上，即公议存一妥稳钱庄，以便生息。
　　第五章　会义扩充第十六条　现在捐项甚微，规模甚小，俟会款大集，即议创开译局报馆，遣派学生诸事。
　　第十七条　中日二国系同文同种之邦，如有日本志士愿入本会者，一律列名会籍。
　　第十八条　会友如有自著自译之书，已经会长暨各员许可者，俟会款稍充，可由会所代刊行世。如收回刊资，获有赢余，即酌分本人支取。
　　第六章　补遗第十九条　本会原为嘤鸣求友起见，凡各省各埠会友抵申者，由会所干事员，加意接待。勿得稍存歧视之心。
　　第二十条　各友月捐常数，无论本埠外埠，均请按月寄交会所为祷。如以按月零交为烦，或先算明一年月数，预捐几圆亦可。
　　第二十一条　会友如有品污名坏、不齿士林者，可由会中议员辞退除名。第二十二条　本章程如有遗漏之处，或不便时宜者，均由常会期随时改定。本会所设于上海新马路梅福里东文译社。
　　呜呼！此特其表面耳至其内容，则必欲翻革命之风潮，扫社会之腐败，奋身碎骨，万死不辞，以救国运于已颓而后止。呜呼！烈矣！
　　△第三、唐才常之运动一　三万元之军用金邱菽园者，名炜{艹爰}，闽产也。侨寓新加坡者数代，自号曰“星洲寓”公，好任侠。尝设一报，称曰“天南新闻”，盛骂满清之政策。此人素有大志，以贸易与银行为业，家蓄巨万之财。故金钱上之势力甚大焉。
　　邱菽园深爱唐才常之人物，赠金三万元，曰：“此金虽微，如可以充于天下之用，则请用之。”唐才常即日出发而赴香港，由香港银行受领此金。由是正气会一时繁昌，革命之光钅甚，愈益闪烁于眉睫间矣。
　　二　三十人海贼唐才常已得三万金，蓬蓬然归于上海。且有海贼三十二三人随之而来，其眼眸不定，如不顾自己之生命者然。予素知唐君是好奇之人，但不知其有何目的而引率此辈也。
　　一日问唐君曰：“君引率海贼，意欲何为？”唐君目笑而谈曰：予愿遣此海贼，期于正月之祝节，杀北都西太后，并逐尽所有奸人。请君北上，指挥此海贼云。遂手运出短铳三四十挺来，并置于卓上。
　　予握唐君之手曰：“诺。吾以革命自任，生死以之，成败不敢期，然为知己致此躬，何所踌躇之有？吾指挥此三十之同志，当打碎北京政府，乃举酒卮，为正气之一群。”起而连呼万岁万岁。
　　不图事与愿违。予当将向北京，一夕吐血一升，五体举震，不复能动。江流石不转，遗恨失吞吴。天乎？命乎？何为使我至此？遂定意归长崎，为养疴计。将就归途时，哥老会辜君倏来，扣予之袖曰：“君将归乎？吾辈同志，将于来月下旬一举而屠南京，再举而略武昌，遂可号令于天下。君其止与吾辈共据长江之险，以图天下，不亦快乎！生死天也，君勿归日本。”予曰：“有兵器否？”彼徐引子往深奥之小室，举木制之巨箱，曰：“所藏者皆短铳。”不知其何时何处而获之也。予不觉叩彼等之背且微笑。辜君乃曰：“叱叱”，作涩颜以警戒予。虽然，予病益深，到底于革命之奔走为不适当，故感慨频至。遗壮图于大陆之天，废然而归日本。
　　三　唐才常见捕缚（斩罪）
　　明治三十三年六月（即光绪二十七年），义和团起自北方，连与各国战。于时正气会员皆跃跃欲试，以为时可乘也。乃谋大举，遂去上海，相率向中原，沈克诚等潜于汉阳，以为唱首。而湖南之同志亦各集兵，以备应援。
　　既而唐君因财政缺乏，遂散布赝造纸币数十万圆，且布告于公众曰：吾党倘取天下，此票必可交换正货。人民信之，使用此纸币者甚多。
　　当时南方之豪杰，多来会者，革命之气充塞半天下。
　　唐君至汉口，与同志六十余人，共赁一大屋，为居留地。此实为失策之原因。有剃发司某者，常出入唐君之家。一日来为唐君剃发，傍有唐君之同志，与唐君议论，皆谋革命之事。其语为彼所闻，急走告官吏。
　　官吏闻之大喜，入告于张之洞。张即夕遣部下兵队三四百人，围唐宅，炮声轰于八方，呜呼！国步艰危，志士就缚。兔死狐悲，不禁涕泪之潸然也。唐君早有觉悟，坦然自若，无难色。军士入门，笑而受缚。其所学所志所养，亦可见一斑矣。
　　辜某与张某，素隶属于刘坤一部下。欲脱身以逃，会之洞求之急，竟亦不免于难。
　　噫！天下人推李元礼，海外吾闻管幼安。英雄多枯骨，天下又寂寥。奸吏徒横行，正士断首足四顾仓皇，烟云惨淡。茫茫亚陆，何日雄飞？思之思之，凄怆欲绝。
　　△第四、唐才常惨杀之情况 通信唐君就缚之前一夕，张之洞突然派兵，以围其居留地，且四出密捕。盖有人阴以党人名单，送诸之洞，故之洞案名搜捕，且尽缚其余族。翌朝闻而悔之，然已无及。于时日人甲斐氏以同居之故，亦被缚。实于外交国际条约违反，由日领事请赦于支那官吏。官吏用顽固之言以拒，经领事往反再三，说以利害，始许释放，送之领事馆。在馆之人，方得安堵。然甲斐氏被缚，受剑刺铳打之苦，虽非深伤，亦可为无妄之灾也。自此之后，罗网四张。翌日又于汽船中捕出三人，一时无辜遭惨祸者不胜计。盖此事虽属张之洞之暴举，实其同党中平素过于暴露，不能密谋隐图，以故事不能成。而大狱之兴，迄无底止。致异国之人，亦受不测之灾。吁嗟惨哉！
　　唐君等既被缚之后，武汉之诸长吏，同会于总督府，参议辨理之方法。既定议，遂于是夕，将林唐述等十一人处决。唐君等八人，则以二十三日弃市，就义之候，神色不变，慨慷如平生。临绝大呼“天不成吾事者”，再余人间有摇尾以乞命者。就中有二少年自日本归，身着洋服，亦被捕。自言日人，经日人之通译者质问，无辞以对，始泣白其讹，遂最先受戮。而当时甲斐氏亦立其中，若领事馆稍缓须臾，不即想法，亦将见身首异处之惨。吁危矣哉！
　　呜呼！吾叙此事，吾悲唐君，吾悲支那，而吾又不解夫张之洞之若何居心也。夫之洞之与康梁与唐君之交结也久矣，乃唐转瞬间而与之反对，与而冲突反对不已，冲突不已而搜捕而诛戮。呜呼吾真不解其若何居心也。夫张之洞非素有好士之名乎？非素有维新之思想乎？夫所谓士者，唐君其真士矣，所谓维新者，唐君其实践矣。而诛之戮之，捕其党而罗掘之，惟恐其或有余地也。然则所谓好士，所谓维新者，果何为乎？夫以学问之深淳如张之洞，思想之高尚如张之洞，办事之练达如张之洞，识解之老成如张之洞，夫固中外系之为安危，朝野依之为轻重。忧国之士，欲倚之以施其方针，怀才之人，欲因之以达其目的者也。且其势力，足以遏抑守旧之潮流，足以登用维新之人士，而犹出此。此我所以重为支那悲也。自此之后，武昌汉口，警戒颇严。日夜出步哨，护军营之兵二百，防留汉口，以铁路局为驻所。电报局汉报馆等，最注意。又于唐君之住所，细行搜索，获小铳二十余挺，及弹药少许。此之洞惨杀彼等之唯一证左物件也。从是支那官吏愈益疑日本人，如汉报馆无论，东纪三井大坂等，皆均受嫌疑，且讹言日本人欲援彼等以起事。此等情事，既为诸西洋人所闻知，颇抱不平，而于日本表同情焉。自是以后，日本人于汉口武昌一带，万事皆厌弃，而商务亦因之冷落，于是，支那人皆大畏惧，巷议处处起焉。
　　△第五、维新党之失败与其将来 通信汉口唐才常一派失败之历史，当由支那汉口赠详细报告，故不复赘辨。但其如何为此事举动之起点，如何为此事失败之因由，又此事之失败及于维新党之影响如何，是皆不可以不明者也。请溯其委，穷其源，陈其种种之原因，以为后起者鉴焉。
　　一　其举动之原因此月九日，唐才常等有溯江之举。甲斐靖君欲乘此机，视察武汉一带内地之情况，因请同行。于时余亦视察南京一带地方，其触眼生感之大略，既揭于第五号及第六号之秘密报告。
　　余夙好义侠之流，因是纳交于唐才常，约为知己。故唐之于余，更无所隐蔽。溯江之舟次，击楫而语余曰：“此行专欲纠合武汉之同志，巩固自立会之根底。张之洞倘奉北廷之伪敕，以出于排外之举动，则余惟先一蹶彼，而自任保护外人之权利耳。”又复慷慨言曰：安徽之铜陵南陵地方，昨日既皆举事。余当速赴鄂，以节制诸同志云云。其言谈之间，尚未有方寸，然竟出于一发者。何哉？盖有故焉。先是大通党人，（即纠合南陵铜陵附近之哥会先于大通起事者与秘第五号报告参照）与武汉约同日起事。既而大通先发，武汉不之应。唐君既抵汉口，乃督促之。初大通之起事也，指望武汉之应援，乃武汉迟迟不起，大通势孤弱，遂为刘坤一所破。败报频至，唐由是心气昂进，又闻张之洞将尽拘康有为之党人。唐闻之，谓彼于新党，呈不两立之势，与其我为彼制，不如谋先发之机。遂期二十二日，先夺汉阳兵器厂，以为军资。然后率军渡江，赴武昌，拘禁统将张彪吴元惭及督抚，自取代之，以一展平生之抱负。其将举事之前日，欲向在汉各领事及外人公启之。乃由自立会宣言，欲兴义兵，以革新中国之意旨。
　　自立会之宣言如斯，唐等之抱负，固欲由此方向而达此目的者。孰意玄穹不吊，降之鞠凶，满腔热血，空洒荒郊。此固烈士之所悲，而尤为吾同胞所当继续其未竟之志者也。呜呼！天胡此醉，叩帝阍其难闻，人之无良，揽横流其未极。一灯独坐，四顾茫然。天半微星，光芒欲灭，念亚东之时局，慨同类之见戕，不禁嘻吁而欲绝也。
　　二　失败之因由长江一带，虽稍有动摇之状，然张之洞刘坤一等，共严守长江保护约款，极力从事于弹压匪徒，以维持平和之局面。武汉等处，实为其全力所贯注。而唐君等拥乌合之众，渡天堑之险，欲南衡武昌精锐之军，其不利也明甚。且其所引为爪牙者，不过哥老会而已矣。哥老会者，皆系散兵游勇，不知国民道义为何物。虽踞蟠一隅，跳梁跋扈，然啖之以重赏，抚之以官爵，则感戴自荣不止。如徐老虎之得五品官（徐依其后所探查见之如全服于刘坤一无他念），即扬扬然轻裘快马，夸称于乡党。皆此类也，奚足以谋天下之大事？奚足以任国民之义务？而唐等欲使此野蛮无识之徒，入自立会节制之中，其能守会中之规则也，几希矣。此腐败之一原因也。且执彼党之牛耳者，为林唐述。此惟白面之一书生，威望轻而权力不重，部下不听其调度。彼又机锋透露，为当道之所探得。此腐败之二原因也。
　　有此腐败之二原因，已足破坏此事而有余，况复天时地利，均不得其宜。其能不一败涂地乎？顾此事虽为唐等不善主持所致，实则有迫之促之，使不得不出于此途者。呜呼，天实为之，谓之何哉？
　　乃未几而富有票之事又起。富有票者，所谓钱杏票子，上刻“富有堂”三字，中刻“凭票取钱一千文”之字，旁有“实行其德业精于勤”八字。欲入会者，以钱千文购此票一枚，嗣后乘上下长江之汽船，不取其赁钱。传闻登记于册籍中者有千八百余人。
　　此票既发出，不日刘张等诸总督，探知其成于康党之手，严重没收该票，且饬下僚严捕唐党。
　　呜呼！武汉之起事也，吾不能为唐君等讳者有二。一当道之劫掠财物也，一抢夺钱庄当铺也。夫用兵必先有节制、有训练、有规则，然后可百战而百胜。今结合此等无节制、无训练、无规则、游手好闲、野蛮自由之劣等人，而欲与之谋作新中国之事，振兴亚洲之策，多见其不知量耳。且其种种行为残暴，反有所害于同胞，无所益国事，宜其不能免会匪之名也。虽然，唐君之热心爱国，奋不顾身，践铁血主义，以为我四万万同胞，请命于帝天。此实我民族中之矫矫者，而恶可以一眚掩大德者哉？
　　三　自立会之运命自立会之设也，有康有为梁启超等通其气脉，有容闳等赞其运动，有唐才常等为其主力，其目的以联络长江一带游勇，及哥老会等而利用之。其始布置，亦自周密。及后由陈宝箴之逝去而一挫，由大通之乱起而再挫，复由汉口之失败而三挫，然唐等之败实自立会之一大巨创。盖由此而该会无主理之人矣。汪康年一派，固漠不相关，各成派别。及今，纵令能代唐等，收其余烬，然时运不来，终难收效。且汪亦非举大事之人也。至于康有为梁启超等，则从来不注意于得会众之心。故彼等两人，但可投入两广之地，聚集宗徒之辈，及三合会一派之党徒，嚣嚣然为骚扰而已。夫亦恶能继唐之志，绍唐之事哉。
　　张之洞等，亦有见于此。知唐等一败之后，维新党更无能再起者。故处之泰然，无复系念。然于哥老会徒今后之举动，颇觉关心。闻当时有哥老会一头目，颇有权力，将见拿捕。幸脱身而逃，犹是痛恨张之洞。遂欲收其败众，由长江之下游赴汉口，盖其跃跃欲举者，已数次矣。其果得成大事与否，未敢豫言。然支那之报纸中，则屡言哥老会蠢动之情况。不知其有激于张之惨杀同类，而出此耶，抑别有所谋耶。然其会中种种无理之举动，纯然匪类之行为。循此不改，其不能成事，不待智者而后知矣。
　　四　中国议会所蒙之影响中国议会，会员百余，皆所谓维新党之人士。而该会长容闳，深爱康有为之为人。如自立会等，全由康派与唐才常，相往来相计划而成立。汪康年深以为非，实有分道扬镳之势。要而言之，议会之始，康汪两派之间，互有阻隔。且于经费甚支绌，竟因是迟迟迁延时日，及至唐等之败，而两派之间遂截然分途，不能化合。夫两派既经破裂，则议会亦由是散耳。噫！诚可惜也。虽然，予初闻中国议会之名目，但知其不过为庞然无序之团体耳。至于实力，则未必有也。然时势之所变，几咸驱在野之志士而成合一团体，且其内容，如自立会者，招致长江一带之兵官及哥老会，以为发达宗旨，施行目的之基础。而一时感动奋发之气象，理想知识之发达，实足令人敬仰。且彼等之心，皆出自一片爱国之热诚，非所顾于成败利钝也。故万一事成，不特称霸于中国，雄飞于亚东，固将摧狮威，折鹫翼，握全球之霸权，执万国之牛耳，而为世界之主人翁也。事或不成，亦不失为亡国之雄，此其志可悲而其心甚可壮矣。呜呼！支那之人民，得不闻风而兴起者乎。虽然，自武汉事败之后，康汪两派，竟至各为秦越，而终不能调和，自余各派亦互相排击。此不特新党志士之忧，而于全国前途之影响，有大不利焉。且今日当道之官司，满清之奴隶，无论若何党派，凡为维新之士，一概严捕而诛戮之。在新党能合力一心，以谋抗拒之策，以图自立之机，犹且不暇，况或自相冲突，相解散，其不为异族所戮辱，则为顽固者之话柄而已。呜呼！吾亟望新党之化意气而谋合群，图大业而忘小嫌也。
　　五　支那官民关于唐等之事之感念初刘坤一与李鸿章等，于中国议会之事，不甚注意，亦甚不阻止。及后支那官吏之入会者渐多，而唐等又一败而不可收拾，于是刘李二人皆有阻止之议。李尝正言曰：“破坏内阁，创立新政府，今之所谓维新党者，吾决不登庸之。”张之洞则自始至终，与议会大相嫉恶，尝以解散及破坏为宗旨。及党祸频兴，唐才常等被获，议会因之解散，而张之心始快。盖张素与西太后有不可离之因缘，而议会之宗旨，即以排斥太后扶掖皇上亲政为惟一之要件，此为其所以深恶痛绝之一原因。彼之观念，以谓皇上亲政则康党必见登庸，康党登庸，则岂能容彼等之老朽，据封圻序朝班哉，故不得不竭其心，尽其力，摧之戮之而不留余地也。虽然，彼等之疾视议会既如此，而在野之志士，岂从此将默而不语耶？仰将一味嗤议会之徒，而迎合督抚等之意耶。呜呼！人心未死，公论犹存。彼张之洞等之昧良丧理，实足为万国所嗤笑，而为志士之所切齿者也。
　　六　外人关于唐等之事之感念当时外人中之议论此事者，纷纷不一定。或以为唐才常，素以倾覆满清政府为目的，而此次举事，则欲一面驱逐西后，一面援立光绪，已与其平昔之主义自相反对。又唱曰“不伤无辜之民”，而其党中之劫夺良民者甚多。此皆自相矛盾之事。或以为欲成改造乾坤之大事业，而联结此等哥老会之野蛮，以为声援。可乎？然而张之洞之乘夜捕拿，不质罪状而即时斩二人，迄翌日斩十一人，又其翌日而斩十五人。尚且严探索之，极力欲捕尽新党，为一网打尽之计。此虽我旁观之外人，莫不恶其残酷，况身当其境，目睹其状，而能不裂眦竖乎？其后支那日日新闻之论说中，亦痛咎张之非举。其略曰：唐才常等三十余人，为中国维新党人，或言为康有为之党羽。究其命意之所在，实在于阻遏乱萌，而与张之洞平日所云绥靖地方，其宗旨更互相适合。今汉口事起，而竟置诸不轨之列，岂不酷哉？吾尝设想其中情，而敢断言其无不轨之心也。夫以区区三十人，无寸铁，无资粮，漫然起事，虽至愚者犹不为。况此三十余人，尝游学于日本，即张所养育之学生，亦有二三在其中，而顾莽莽然，不顾利害而出此哉。且唐等之结识哥老会也，亦有故，盖哥老会势力日大，范围日广，唐恐其乘机窃发，乃力图镇抚。长江一带，至今仍能安然无事者，谓非唐之力乎？张自戊戌政变以来极倾心于守旧，就其已事论之，如拳匪之乱，北京各公使前后遭其攻击，而东南各督抚立约以任长江之保护。虽得一时之安全，然其间所为，悉多守旧之事。且当此外人入京之时，彼苟谙外交之大体，则宜力谏皇上太后之西迁，何为便两宫暴露于数百里之外。而又加唐才常以不轨之名，无谋无断，一至于此。吾不屑论之矣。此乃外人对于此事所发之议论。其间虽不无偏僻之论，然外人于唐等之感情，亦可见一斑。至诚所在，蛮貊可行。彼于上节议论，而唐之心可白于天下，张之罪实通于鬼神矣。
　　以上数章，凡唐等举事之起点，中间一切之因由，及其腐败原因，与所被于新党之影响，略具于此。惜匆匆走笔，不获详细，为可憾耳。
　　△第六、对唐派残党之处置 通信自唐才常被害之后，张之洞切忧其余党复乱，派遣护军一哨驻汉口，日夜严警，到处捕缚其残党。一时就客舍酒楼等，捕缚多人。此后余党均畏祸，窜遁各地。而汉口一带，颇归无事。张遂解其警网，撤去护军，其他新堤、羊楼峒地方，均归平稳。为剿讨所派遣之军队，亦皆撤去之。此外无复变常之事。 

　
 
 　 
◎浏阳谭壮飞传（译日本人田野橘次原稿）

　
 
　　谭君嗣同，字壮飞，又号复生，湖南省浏阳人也。父继洵，官湖北巡抚。君幼好谈经国之策，不为章句之学。其见解卓然超众，议论切实，识者皆推之为天下第一流。
　　年弱冠，应巡抚刘公锦棠聘，从军新疆。所与规画，皆秩然有条理。刘奇其才，将荐诸朝，俾得大展其抱负。会刘以养亲去官，事遂止。由是独身浪游，涉黄河，溯杨子江，南穷闽粤，北走燕赵，西历川陕，东经江浙，又渡海至台湾各岛。所至悉审察其风俗，物色当地之英豪，足迹殆遍天下。后巡抚君以久游促归，遂返。
　　其后因父命，纳官为候补知府，需次金陵者一年。君既深修儒学，又博通周汉诸子，并佛及基督之教理。比至金陵，有居士杨文会者，善谈禅理，君日夜与之上下其议论，而其所得益邃。
　　君初深好耶氏之书，而不喜孔，并不喜佛。其后穷究孔子易《春秋》之奥，及佛氏华严精一之真宗，然后知三家皆具至理，而终推释孔为无上法，耶次之。君既得此真理，益进而探其微，自此能合万法为一，能演一法为万年三十，成《仁学》一书，辟东大陆未有之思想，造黄种无量之幸福。实为支那革命独立之一大原动力也。
　　君既抱经世之略，富利物之怀，目睹中国之衰弱，民气之不昌，慨然以振作天下为志。然屡遭颠踬，不获一层其抱负，恒郁郁不自得。会南海康君有为与新会梁君启超等，有“强学会”之设，专提倡新学，大申孔子改制、及孟子“民贵”之说，极主张变法之意，适与君之素志合。君闻之大喜，乃率其友，走集而应和之。相率提倡，不遗余力。丁酉之岁，陈公宝箴为湖南巡抚，亦极主张新学，其子立三辅之。而黄公度亦拜湖南按察使之命，一时同志群集，当道提倡于上，志士应和于下，湖南全省风气大开。君与陈公等又创湖南时务学堂，以革新为宗旨，遂延梁君启超主讲席。由是湖南少年，多被其影响，咸知革新为不可缓之事业矣。自此以后，湖南士气大振。其中青年相聚，谋开一会，名曰“南学会”，公推谭君为会长，任演说之事，大讲时事问题，每大会多至千余人。君登坛演说，慷慨激昂，议论晓畅，每说至国事之颠危，外患之频迫，不觉声泪俱下。举座莫不感激自奋。又设一杂志，名曰《湘学报》，盖实为南学会之机关报也。于时恭亲王适卒，朝廷亦知时势之危迫，毅然欲实行变法之举。而苦乏人才，于是诏翰林学士徐公致靖，选举可与谋新政者。公即举康有为、梁启超、谭嗣同、黄遵宪、张元济五人以应。皇上召对称旨，特擢谭君为四品卿衔，与杨锐、刘光第、林旭，同参预新政。时人号为“军机四卿”，新政事皆取决焉。故名虽为卿，实不啻宰相之职也。
　　当时，朝廷既知康有为等之人才，故凡有建白，莫不听从。悉除旧禁，百官士民皆许就时局上书言事。由是封章奏议，日以千百计。上悉下之嗣同，使取决其从违，嗣同手披目视，无有间断。而于外边则迅速力行改革之举，以是遭俗吏之忌，谓苟任康有为等之意见，悉见实行，则我等将无立足之地矣。因此宵小同心，均协力以攻击康有为等。然彼等自知区区小吏，其力不足以为事，故谋密上请太后训政奏章，而乞大学士李公鸿章署名，以壮声势，鸿章拒绝之，彼等乃竟抵天津，乞北洋大臣荣禄之首署。荣禄大以为然，于是又纠合数十人连署，窃上之西太后。康有为闻此密谋，直入宫中，以事情之始终上闻。上乃召有为与嗣同，问所以自保之策，于是嗣同献策曰：“陛下宜召袁世凯，使彼近侍，以为护卫。则荣禄刚毅之辈，虽弄如何奸计，可以兵力制之，何恐之有？”上乃用嗣同之言，命袁世凯提兵上京。袁恐而不至，且将此机谋，密告荣禄。荣禄立即发电于西太后，西后闻之大怒。即日夺上权，严捕康有为谭嗣同等。先是康得上密谕，已预知事变，疾出京，搭英国军舰亡命，得以身免。嗣同、康广仁（康有为之弟）、林旭及杨深秀等，悉见捕，以八月十三日弃市。春秋三十有三。就义之日，观者万人。君颜色自若，临决呼刚毅前曰：“吾有一言。”刚不顾，遂就戮。呜呼！欧风美雨，咄咄逼人。志士仁人，日见捕戮。茫茫禹甸，久为腥毡鱼肉之乡，扰扰黄人咸轭异族羁缰之下。瞻望故国，不觉神魂飞扬也。
　　先是，当君之未见捕也，有某国公使，劝其出游以避祸。君笑谢曰：“东西各国之倡革命、肇新国者，莫不从流血而成，而我国无闻焉。此革命之所以终不成欤？有之，请自嗣同始。”卒不去，遂及于难。其被逮时，有《狱中题壁诗》曰：望门投止思张俭，忍死须臾待杜根。
　　我自横刀向天笑，去留肝胆两昆仑。
　　君夫人刘氏，闻君之被祸也，提匕首抵长沙府，大声叱官吏曰：“亟返吾夫者！”再遂自刎。夫为国殇，妻为义死。呜呼烈矣！
　　追悼谭嗣同之句康有为澧兰沅芷思公子，桂酒琼茅祭国殇。绝世英灵魂魄毅，鬼雄常在帝天旁。唐才常与我公别几许时，忽警电飞来。忍不携二十年刎颈交，同赴泉台，漫羸将去楚孤臣，箫声呜咽。
　　近至尊刚廿余日，被群阴构死。甘永抛四百兆为奴种，长埋地狱，只留得扶桑三杰，剑气摩空。
　　梁启超呜呼！噫嘻！此为谁？荦荦其骨，棱棱其威，平生所志所学，百未竟一。而以身为国牺，四百兆同胞生命，系兹一发。公今已矣，吾又谁与归？公为天下流血，吾宁为公悲，但将倾之大厦，折此隆栋其何以支。虽后有继起吾乌从而知之。呜呼噫嘻！如此头颅，如此须眉，海枯石烂，肝胆不移。五日不相见，今公竟如斯。呜呼！噫嘻！ 

　
 
　 
◎戊戌六君子遗事

　
 
　　戊戌六君子，为国捐躯，景慕后人。今春二月间，四川民政长陈廷杰，有呈请大总统议恤之举，当蒙大总统批准。交内务部从优奖恤，并由该部分令湘闽晋粤等省民政长，造具六君子各事实清册，并予矜恤等情。兹先将该呈文并批录下，文曰：窃闻河山不改，毓英俊于坤灵。星日常昭，耀纲维于人纪。在昔成仁取义，岂希身后之名？晚近激薄励浇，所贵先民有作，兰当门而必翦。时势如斯，巢既覆以难全，仓皇殒谢。与臧洪同日死，慨李牧不并时。一则重其节也，一则悲其遇也。所赖式庐衣墓，鉴此孤怀，立懦廉顽，垂为令则。察来彰往，琼乎尚已。伏念吾国推行新政，肇自前清戊戍。规模未宏，雷霆倏遘。当世明达之士，咸忧补救无从，栋北榱崩，涛惊血碧。如谭嗣同、林旭、杨深秀、康广仁、刘光第、杨锐贤诸，良可悲矣。然望之直节，虽抱痛于圜扉，而敬舆手疏，方见崇于异代。剑磨愈淬，兰热愈馨。招湘浦之魂，不独长沙词赋。封比干之墓，导扬姬室宏规。树之准绳，厥施广矣。故如谭嗣同则宏规茂识，学成一家；林旭则英年伟抱，矜式群伦；杨深秀则风节侃侃，持论不阿；康广仁则沈毅坚贞，阐崇道范；而刘光第、杨锐又皆蜀人也，一则风格峻整，懿乎其纯；一则姿度劭茂，爵然不滓。天衢骋步，麒麟之德同称，众正盈朝，夔龙之才各树，怅然摧折，久要不忘。卓尔令闻，尚论其世。不特里仁为美，续国志于道将。自必好善同心，思九京之随会。是以父老谈而涕泣，后进仰其耒裁。邻笛声悲，痛念黄垆之酒。里舂不相，凄凉六月之霜。望重斗山，冤衔石阙。假使诸贤尚在，为德不孤，紫衣变夫齐风，善讴闻于河右。异材蔚起，松柏同其后雕。众志必孚，芝兰化于入室。轩所至，旌旄所招，固将蒲轮以聘申公，筑台以师郭隗。廷杰履道无闻，坊民乏术思横流之欲挽，正气宜伸。当群言之易淆，前修可法。愧无健笔，为垂有道之碑。仰冀宠光，一新表忠之观。兹谨将四川前清故绅刘光第、杨锐事实，造册具呈，拟恳大总统俯赐鉴核，并分令湖南、福建、山西、广东各省民政长，将谭嗣同、林旭、杨深秀、康广仁各事实清册造呈，一并交部。从优奖恤，特予表扬，以昭激劝。除分呈国务院内务部外是否有当，理合具文呈请察核施行此呈。批曰：据批呈已悉。立国大经，首培元气。式庐封墓，自昔为然。所呈四川前清故绅杨锐、刘光第事实清册，详加披阅，慨慕良深。自应特阐函光，用彰先烈。交内务部从优奖恤，以昭激劝，并由该部分令湖南、福建、山西广东各省民政长，迅即造具谭嗣同、林旭、杨深秀、康广仁各事实清册，并予矜恤，用示祟德报功之意。此批。云云。
　　盖当时六君子被杀，海内传闻各殊。虽梁任公著有《戊戌政变纪》一书，而纪载亦难翔实。兹觅得某君目睹其事之实录，亟付剞劂，以俾目下披讨遗闻造具事实者之参考。
　　六人于戊戌八月初八日，奉旨被逮。由步军统领衙门兵役，到门捕捉被擒者，即由兵役牵挽发辫以行。谭嗣同曰：“我辈皆文人，且有官职，逃将焉往？何必如此？”兵役曰：“咱们提督衙门拿人，向例如此。”六人同羁提督衙门一日，次日乃解交刑部。十三日内廷传出消息，有派御前大臣会审之说。刑部大堂增设公案，部署一初。时正上午十点钟，刚毅忽至，挥手嘱从缓，且听后命。时刚自枢垣散值下，盖早得有消息矣。圣旨下将六人从狱中提出，上堂点名，并不讯供。饬令登车，刘光第曾任刑部司官，知事不妙。亟询承审官为谁，我至今未曾认得康有为，尚可容我伸辩否？众曰不必言矣。乃径解赴菜市口，由提督衙门派来哨弁兵役二百人护之行，抵法场三下半钟。先杀康广仁，次谭嗣同，次林旭，次杨深秀，次杨锐，次刘光第。事毕已薄暮矣。康广仁便衣无服，被杀后刽子手将其首抛之极远，林旭穿补服未挂珠，余均便衣。杨锐血最多，刘光第至死呼冤，杀后点血俱无，但觉有白气一道冲出。刽子手曰：“是实大冤枉者，方如此白气上冲，其神上升于天也。”六人中惟杨锐、刘光第临刑之处，有席一领，红毡一条，死后均由林联生太守为之成殓。先是杨深秀以丧兄故，早拟请假出都，以其子得拔贡留京，俟其朝考。迨其子朝考不用，适归拜赞新政之命，不及出京，遽罹于难。被刑后其子抱尸号兆，满地打滚。刘光第杀后，其夫人及其一女，立时欲以身殉，遇救得不死。后由同乡僚友凑集千金，归其丧。菜市口距广东会馆最近，康广仁死后，粤人竟莫敢过问。谭嗣同、林旭殓俱迟，林以凑款千金布置一切，久之始得。谭则以家人欲为觅上等棺木也，谭至死不瞑目。李铁船京卿慰之曰：“复生头上有天罢了。”五人遗柩同停于三官庙，惟杨深秀借民房三日。士大夫多作诗词挽联以哀之。谭嗣同殓后棺上独加大红棺罩，并有穿孝家人为之应客。六人中惟林旭在监中曾索纸笔作字，所书亦非诗词。六人于十三被杀，十四早始降谕，暴其罪状。 

　
 
　 
◎谭浏阳遗闻

　
 
　　谭嗣同幼时尝与群儿戏池侧，失足堕池内，群儿惊走。时嗣同父继洵方昼寝，忽一皂衣人促之起曰：“星君有难，汝速救之。”继洵惊寤，嗣同已载沉载浮，濒于危矣。因援之起，字曰“复生”。
　　嗣同甫总角，岐嶷若成人。继洵尝挈之游衡山，一羽士谛视之，谓继洵曰：“是儿骨相不凡，惟他日身历仕途。宜外官不宜京曹，过三品则京外胥宜矣，否则必有大祸。”继洵默识之。故嗣同既长，即为纳粟以知府官江苏。戊戌之春，奉召入都。继洵时抚鄂，驰书诰诫，令即挂冠。嗣同复书备言事君致身见危授命之义，洋洋数千言。书既成又以父命难违，迟疑不敢发。适康南海过其居告之故，康曰：“斯人不出，如苍生何？君达人，讵容以此介介。”嗣同志决，遂北上。卒及于难。
　　谭在浏阳日立一延年会，意在节省宴会、删汰应酬，以免耗损精神、虚糜岁月。戊戌死于党祸，昔稽叔夜著《养生论》而见杀于人，延年会殆堪仿佛。兹搜求得浏阳遗著，莽苍苍集所失载者，共得若干首，吉光片羽与人共宝之。谭复生古诗为《新民丛报》所漏载者，尤见气骨。兹录其《兜缆船》一首：友人泛舟衡阳，遇风舟濒覆。船上儿甫十龄，曳舟入港，风引舟退，连曳儿仆。儿啼号不释缆，卒曳入港。儿两掌骨见焉。
　　北风蓬蓬，大浪雷吼，小儿曳缆逆风走。惶惶船中人，生死在儿手。缆倒曳儿儿屡仆，持缆愈力缆糜肉。儿肉附缆去，儿掌惟见骨。掌见骨，儿莫哭，儿掌有白骨，江心无白骨。
　　又《罂粟米囊谣》一首亦佳，诗曰：罂空粟，囊无米，室如悬磬饥欲死。饥欲死，且莫理，米囊可疗饥。罂粟栽千里，非米非粟。苍生病矣。
　　又《六盘山转馕谣》云：马足蹩，车轴折，人蹉跌，山岌で。朔雁一声天雨雪，舆夫舆夫尔勿嗔。仅用尔力，尔胡不肯竭。尔不思车中累累物，东南万户之膏血。呜呼车中叠叠物，东南万户之膏血。
　　谭诗谨严如子美，豪放如子瞻。而字里行间，时有莽苍遒上之致，如《述怀诗》云：“海外羁身客影孤，模糊谁辨故今吾。事如顾曲偏多误，诗似围棋总讳输。燕市臂交屠狗辈，楚狂名溷牧猪奴。放歌不用敲檀板，欲借王敦缺唾壶。”谭浏阳《莽苍苍斋诗集》，读者皆能记忆之。兹见《新民丛报》载有浏阳之友钞示遗诗一律云：同住莲花证四禅，空然一笑是横阗。惟红法雨偶生色，被黑罡风吹堕天。大患有身无定相，小言破道遣愁篇。年来嚼蜡成滋味，阑入楞严十种仙。
　　《过战鸟山》一绝云：珠玉相生愧独顽，可儿豪胆镇心关。悲秋剩有桓宣武，雪涕重经战鸟山。赠唐佛尘联语云：皇皇思作众生眼，板板知为上帝形。
　　赠黎桂荪联语云：一鹗忽翔万云怒，群虬相奋孤剑啼。
　　残鳞剩爪，皆可想见丰采也。
　　谭浏阳遗诗之未收入《莽苍苍斋集》者，前已录其数首。兹更得二首，亟补录之。《宋徽宗画鹰》：落日平原拍手呼，画中神俊世非无。当年狐兔纵横甚，只少台臣似郅都。秦岭韩文公祠：绿雨笼烟山四围，水田千顷画僧衣。我来亦有家园感，一岭梨花似雪飞。谭浏阳有兄曰馥峰，以忧患早世。浏阳题其遗像石：吾门不幸耶，何以有君。吾门幸耶，何以不存。超忽厌世，若无足群。谓天盖高，呼之则闻。谓君盖幽，有煜其文。令誉不忘，则庶几乎睇。此不犹愈于抚遗编，而穆然以身勤。
　　可谓一字一泪矣。
　　自题小照《望海潮》一词，其余则绝无仅有矣。句曰：曾经沧海，又来沙漠，四千里外关河。骨相空谈，肠轮自转，回头十八年过。春梦醒来波，对春帆细雨，独自吟哦。惟有瓶花数枝，相伴不须多。寒江才脱渔蓑，剩风尘面貌，自看如何？鉴不似人，形还问影，岂缘酒后颜酡。拔剑欲高歌，有几根侠骨，禁得揉搓。忽说此人是我，睁眼细瞧科。
　　谭浏阳菊花石砚上有二菊，茎叶皆备，水池在叶下。池有半蟹，其半掩于叶下，名曰“秋影”。自为之铭曰：我思故园，秋风振壑。花气微醒，秋心零落。郭索郭索，墨声如昨。
　　又蓄一砚，制极小，厚才分许。任石形之天然，无取雕琢觚棱，宛转不可名。以方圆色泽黯澹，有凋敝可怜之意。残菊一天仅如指名之曰“瘦梦”，自为铭曰：霜中影，迷离见，梦留痕石一片。
　　三人像赞并叙光绪十有九年，与饶仙槎李王则同写照于上海。既而焚轮振稿，雨绝于天。旋有议饶甚口者，词连嗣同、忄匡惧之余，弥用ぉ悒。遗此戒之云尔：三子并立饶者髯，右者维李左者谭，之海天所涵，于此取别相北南。既南既北用不咸，相语以目旁有箝。髯乎髯乎尔何谈，平生已矣来可砭。右者洫其口缄，左者之铭神则监。
　　画像赞云：噫！此为谁？其骨，棱棱其威。李长吉通眉，汝亦通眉，于是生有二十七年矣。幸绯衣使者之不汝追，天使将下，上帝曰咨，其文多恨与制违。然能独往难可非，放之人世称天累，海枯石烂孤鸾飞。
　　彭云飞像赞云：莽莽大野，天高地卑。默寄其间若有所思，其思维何，请为陈辞。丈夫磊落，千载为期。于时不利，庸也奚奇，没齿独清。孰其泥，永怀前躅，信迪无疲。萧然无人，兰香自吹。
　　《单刀铭并叙》云：余有双剑，一曰“麟角”，一曰“凤距”。取抱朴子之论，刀盾戟杖曰知之。譬如麟角凤距，何必用之也。若夫单刀，北方之剡器绝术，亦惟稚川始称之。且自言有秘法，其巧入神，由来古矣。铭以自贻单刀，神者葛稚川，有复后以千有年。
　　《双剑铭》云：横绝太空，高倚天穹。矧伊崆峒，蕤宾之铁，蚁鼻有烈，服之有截。
　　《停云琴铭》云：欲雨不雨风飒然，秋痕吹入鸳鸯弦。娇首辍弄心ぉぉ，同声念我，愿我高骞。我马驯兮，我车完坚，汗漫八表周九天。以琴留君，请为君先。
　　《谗鼎铭》云：曾不出刀，曾不出薪，天下为秦相割烹。
　　刘勤襄巡抚新疆时，谭嗣同兄弟皆蒙疏荐，故勤襄之薨也。嗣同挽以联云：西域传是兰台一家之书，县度纪师程。铭石还应迈前古。
　　东汉人行举主三年之服，深知惭荐剡。酒绵何止为亲情。
　　谭浏阳联语绝佳，其仲兄嗣襄早殇，为撰基前石柱联云：恨血千年，秋后愁闻唱诗鬼。空山片石，苍然如待表阡人。
　　甘肃藩署多鸽，《池上草堂笔记》纪其灵异皆不诬。岁出帑百余金，酬其守库之劳人。堂左右为外库，二堂则内库也，故无二堂。甘肃故产牡丹，而以署中所植为冠。几百数十本，着花以百计，高或过屋，林亭之胜，复绝一时。园名曰“憩”，盖取分陕之义，皆谭嗣同手笔也。四照厅有联曰：人影镜中，被一片花光围住。霜华秋后，看四山岚翠飞来。
　　天香亭曰：鸠妇雨添三月翠，鼠姑风里一亭香。
　　夕佳楼曰：夕阳山色横危槛，夜雨河声上小楼。
　　《赠贝元征》云：解字九千三百，坐席五十余重。
　　兼为跋云：五经无双许叔重，说经不穷戴侍中。惟我元征齐年泱泱其风，书者潘诵捷，赠者谭嗣同。又《集六朝人语赠唐黻丞》云：思纬淹通，比羊叔子。定礼决疑，问陶覆之。
　　又隐括抱朴子《龙川集》语赠黄芳洲云：曾受双戟单刀，长于葛洪者剑。所谓粗块大脔，奄有陈亮之文。
　　又自撰壁联曰：云声雁天夕，雨梦蚁堂秋。
　　友人沈晓沂绝爱之，以为晶莹凄测，骨重神寒。但当剪取半江秋水，醮笔书之耳。
　　潭浏阳家居时，尝自撰桃符，有“大陆龙方蛰，中原鹿正肥”之句，此尽人知之。旋家计北上，终日奔走，形势风雨如晦，恒郁郁不自得。尝作联榜其寓斋曰：家无儋石，气雄万夫。
　　康南海一见惊诧，谓此联圭角太露，无静穆之致，劝更易之。乃作集句联曰：视尔梦梦，天胡此醉。于时处处，人亦有言。
　　康点首称善者再，若辈胸怀大志，益谨细行，惧撄异己者忌耳。 

　
 
　 
◎唐佛尘遗闻

　
 
　　唐才常文有雄直气，高洁则不及。谭嗣同有一篇发端曰：唐才常然狼顾而鹗视，剌剌然强聒天下。曰又有一篇发端曰：唐才常既堕尘球，蹙蹙靡所骋，蹙蹙然狼顾鹗视。作而言曰，两篇皆用“狼顾鹗视”四字，试摹其形，未有不哑然笑者。
　　又唐文好用叠字，如沈沉者蛤利耶，搏搏者坤灵耶，及尘尘二千余年一文网焉。莽莽二万余里一病躯，同同数十百国，聪强发纾，坐教修饬。而仆缘大地之上而环而峙者，一大权衡焉。此类甚多，不可枚举。与康有为之茫茫宇宙，莽莽乾坤，同一鼻孔出气也。
　　唐诗流传甚少，有赠时务学堂教习某君一律曰：沉沉苦海二千载，叠叠疑峰一万重。旧衲何因困虮虱，中原无地走蛇龙。东山寥落人间世，南海慈悲夜半钟。用九冥心湘粤会，行看铁轨蹋长空。
　　尝见友人便面书佛尘一绝云：咄咄天心不可常，茫茫尘世几沧桑。灯花剑蕊深深绿，海国自多南面王。浏阳二杰并称于时，戊戌之变，唐才常痛极，欲航海复仇不果。庚子汉日之役，盖素志也。其与谭订交，生死不渝。足以愧当世挽谭七十二字，一字一泪，实一字一恨。
　　与我公别几许时，忽惊电飞来。恨不携二十年刎颈交，同赴泉台。满赢将去楚孤臣，箫声呜咽。
　　近至尊刚十数日，被君阴构死。忍抛弃西百兆为奴种，长埋地狱。只剩得扶桑英杰，剑气摩空。 

　
 
　 
◎林旭遗闻

　
 
　　林暾谷生而颖异。其著作则绳趋矩步，无一奔放之文。李文田充福建正考官，得林乡试卷，击节叹赏，定为元选。其评语有非二十年面壁功深者，不能臻斯境界云云。林年才十九，时论荣之。
　　林以丁酉春间游于上海，见秦薇云不禁颠倒。“薇云”二字，即林所命。去后复贻以诗函，惜已遗之，不知其中作何语。
　　林旭情性真挚，与人交恂恂如处子。自戊戌参预新政，忽改常度。凡建一策，僚辈不能决者，旭大呼奋笔拟稿以进，必蒙俞允。事有命与军机大臣会议者，旭拟稿就，亦径达黼座。或请交堂官过目，旭辄怫然曰：“他们懂得什么？”参政十日，朝士侧目，怨毒之甚，旭一人所召为多也。
　　友人复贻林暾谷《感秋五古》一章，凄恻之意，溢于言表。诗曰：清晨负手行，蟋蟀鸣我前。因知秋气厉，感此悲流年。病夫日掩户，一月不窥园。颇闻梧桐树，飘叶聚其根。岁寒皆黄落，而汝胡为先。我将种长松，不与时推迁。小庭数盆花，青青亦堪怜。但觉凄清意，莫向西风前。
　　甲午乙未之间，杨叔峤方在京师，寓伏魔寺。林暾谷时过从之，有赠叔峤短篇云：窗外丁香玉雪色，窗下两生坐太息。可怜太息空尔为，舍人县令官秩卑。朝出空遮征史车，暮归还挟相公书。宗庙神灵三百春，即今将相未无人。言战言守言迁都，三十六策他则无。深宫迫念先朝痛，根本中关敢轻动。掷鼠忌器空持疑，馁虎割肉有尽时。书生不自有科第，能为国家作么计。东家翰林尽室游，犹闻慷慨排和议。
　　贾生《鹏鸟》，祢衡《鹦鹉》，是篇兼而有之。 

　
 
　 
◎杨叔峤遗闻

　
 
　　杨锐本四川绵竹人。某年由京回籍，为太夫人营葬于剑州某处其地。峰峦峻峭，林木阴森，杨心颇慰。嗣有善青乌术者，见而诧曰：“殆矣殆矣。”守墓者询其故，曰不观前一山如摩天巨刃乎，其子孙必不能保首领以没。守墓者斥其妄。戊戌案发，术者之言遂验。
　　杨官京师，日与康有为本不相能。被难后同乡发其箧内遗书，有致弟某手札一通，极言康有为之如何悖妄，故盛祭酒杜鹃行有云：“茂陵遗稿分明在，异议篇篇血泪痕。”杜鹃行其标题曰：杨哀生诗，存《眺华阁集》。
　　杨戊戌议立四川同乡京官子弟学堂，首捐巨赀以创。会奉上谕被难后，此款拨为大学堂经费。不过约十万之多耳。
　　杨居鄂时，有一仆曰“秋桂”。秋桂二字，颇似小鬟名。杨每呼之，其声清越而长。一时因有“杨小姐唤婢发娇音”之谑。
　　杨官京师，日偶与朋侪聚饮，谈及四川东乡县闹漕一案。知县孙廷杨卤莽决裂，率兵往剿，贻害良民。后孙弃市，有识孙面者，谓孙项下有一红线沿缘，是其受刑之兆。言未已，群觇杨领，盖杨亦具兹异相也。杨大怒，拂衣而去。戊戌后某学士乘天龙轮船赴日本，梦杨来谒，红线宛然。杨告以设遇雷鸣，必以两手捧其头，否则恐随风飘去。学士始知其已死，一惊而寤。
　　杨锐家本富，拥赀甚厚。官京师日，首先捐银十万两，创办大学堂。仗义疏财，为人所重。康有为饮食衣服，悉锐供应。故康有为在英舰闻锐杀，痛哭失声曰：“叔峤死，吾其穷矣。”
　　戊戌之秋，杨锐以其兄病殁京师，特来搬柩。因与康广仁等五人稔后，遂连类及之冤也。某君言杨所居大门上有联曰：“月中渐见山河影，天上新承雨露恩。”上句为东坡《八月十三玩月诗》，“渐”字系三点水加一斩字。而杨竟于八月十三日弃市。奇哉！ 

　
 
　 
◎刘光第遗闻

　
 
　　刘光第为张南皮尚书任四川学政时所赏之士。南皮获闻罹难之信，涕泣不能仰视。立即电求王夔石相国曰：“刘光第本即出京，之洞留之。如必见杀，则是之洞杀之也。”词甚哀切，然太后盛怒之下，王相亦不敢逆鳞批锋也。
　　刘一介不与，一介不取，古之狷者也。京官每以外省炭敬为挹注，光第独不然，有馈者必受呵叱。所服仅一夹袍，一纱蟒衣，无他物也。被逮日，光第出拜客，逻者乃返。光第知之，翌晨，自缚赴刑部投到。其慷慨过人如此。
　　江标任湖南学政时，立一校经堂，聘请通材主讲。戊戌春，初巡抚陈宝箴欲以此席诸属乔茂萱。乔力辞不果，乃举刘光第以为己代。未久，刘亦设词以谢，于是乎以皮鹿门承其乏。而刘入陈幕，适朝廷下求贤之诏，陈遂以刘光第与谭嗣同诸人应，八月旋及于难。闻陈宝箴保举时，本欲以乔茂萱列入。乔又力辞之，出语诸人曰：“召保考三者，可靠而不可靠。今见此情景，道念顿灰（道念者言作道台之念也），觉不如候补提牢厅之为愈矣。”已而果然，众服其见。刘字培生，笃厚君子也。当陈宝箴保举经济特科时，折奏书及其名。屡书屡误，意者吉凶悔吝之所动欤。
　　李铁船京卿闻刘被难，仰天叹曰：“培生这样的人都可杀，天下何人不可杀哉？”于此可见刘之为人矣。 

　
 
◎康广仁遗闻

　
 
　　康广仁，有为之胞弟。辨才无碍，每申驳议，层出不穷，谭嗣同辈，咸畏服之。每有封事，广仁直达黼座，上即与之计划，他人不能知也。及被难，由广仁善堂收殓，葬于义冢，南海会馆为之立一碑无字。联军入，始有人凿其上曰：南海康广仁之墓。后以沈荩之力，始返其骨于故乡。沈荩可谓不负死友者。广仁既伏法，暴尸两日，始得广仁善堂为之盛殓，舁赴荒郊。以广仁而收广仁，真是数有前定。
　　是卷藏之箧中日久，遗失殆尽。今翻阅一过，已失去大半。杨深秀十余则，康广仁数则，以各家著作，且俟访求补入耳。兹为诠次录之，以供于世。 

　
 
　 
◎万福华

　
 
　　万福华，志士也。壬寅，俄人侵我满洲。满清政府让步，王之春实主之。王过沪上，万欲杀之，为汉奸戒。于是诱王至大新街金谷香番菜馆，万枪击之，枪未能发，王匿桌下，万被捕。先是，俄《事警闻刊》于上海，至此已改为《警钟日报》，专以鼓吹民族主义为宗旨。系《苏报》以后之唯一大革命报，主持者为陈君佩忍、高君天梅等。闻万被逮集资为延律师，同时扬州志士杜君课园、张君丹斧等刊《杨子江报》于镇江，当时杜君亦为之奔走求援。记者时年十三，任《警钟》采访暨《杨子江》撰述事，故亦为一分子。名伶汪君笑侬，组织《大舞台报》，亦为之运动。后法庭辩护无效，万先生竟囚于西牢，定期十年，壬子秋出狱。是月十六日，戴君天仇等为开欢迎会于上海之新舞台，记者远在汕埠，不能躬与其盛，诚为憾事。先生才识过人，今日出狱无恙，不仅先生之福，实中华之福。遥祝先生万福，尤望先生有以福华也。临风北望，为之神驰。（陈志群稿） 

　
 
　 
◎周应时

　
 
　　周应时，宇哲谋，江苏江阴人。生而慧，长于崇明。留学日本振武学校，后升入士官学校。毕业回国，充亡清督练公所差遣官。素抱革命之志，秉性谨慎，言不易出诸口。有叩以宗旨者，辄以“服从为军人天职”对，故人鲜知其志者。宁军未反正前，公多所规划。攻南京时，公从徐绍桢立功，即任第九团团长。去春升任第五旅旅长。御下有方，全军贴伏，良将也。记者识之金陵，时相过从。去春记者在沪，公来访，偕其军需长龚彦彬，亦旧友也。同游数日，聊慰战劳。秋间记者之金陵访之，畅叙三天而别。（陈志群稿） 

　
 
◎秋瑾

　
 
　　秋瑾字璇卿，一字竞雄，自号鉴湖女侠，浙江山阴人。幼受家庭教育，及笄博通经史，能诗能文。每演说议论风生，有旁若无人之概。年十九与王郎结婚，生一子一女。自庚子乱后，窜身于凄风苦雨中，以规复女权为己任。凡一切书籍报章，靡不披览。恒开会演说，听者甚众。甲辰夏决意游学日本，典钗质钏，窘迫万状。孑身走东瀛，长途触暑病莫能兴。既之东京，复因水土不服，抱病月余。病痊入女子师范校。乙巳春与诸志士组织光复会，为同盟会之声援。丙午秋回国居沪，设光复会机关部于北四川路，造炸弹，创《女报》，余于此时识之。是年冬，秋君奔母丧归里。旋膺明道女学校之聘，又主持徐锡麟所办之大通学校，更创设体育会，暗中无日不筹划光复会事。丁未三月来沪访于余学校时，余方读书沪上也。自是余频往《中国女报》社，与秋有所谋，并晤陈君伯平。陈君伯平赴绍，旋秋君将返绍谋响应。余与朱君仲侯为购军用器械，秋君回绍就大通组织暑假体操会，预备起义。适皖中事败，徐锡麟《陈伯平》马宗汉死之。秋君仍主急进，日事操演，如临大敌。浙省大吏早有所闻。时余已返江阴，秋君叠函来招。余收拾行装，正拟就道，而秋君被害之恶耗，忽现于沪上之报纸。先是绍兴太守贵福，得奸绅袁胡二人告密，谓秋君将举义。乃于六月四日，遣兵围大通学堂杀学生无算，捕秋君去。屡次审问，秋君无供词，仅画“秋雨秋风愁煞人”句，贵福竟凭七字定谳。六月六日破晓杀秋君于轩亭。相传当时红云蔽天，阴风削骨，行刑者、旁观者莫不战栗，而秋君坦然就戮。秋君身首异处，而面色如生。闻者莫不叹惋，舆论大哗。海内致哀词者数千人，吴芝瑛女士为之营葬。与余以为创《神州女报》（出报之期改名《女报》，续出五期，而非当今《苏州女报》也），以继续《中国女报》。因余曾设《新女子世界报》，且与秋君有合办之约者也。
　　秋君被戕后，尚有一重公案，即秋墓之历史也。初秋君死于轩亭，家族不敢往认。乐善堂施以棺，厝于山上。是年十二月，徐寄尘、吴芝瑛为之葬于西湖。翌年被当道所掘。秋君之兄为浙抚增韫招至，属携柩回绍。时夫家在湘中畏事不敢来葬。前年王死，其子始回绍领母柩至湘。去年五月初一日，又复重葬西湖，送葬者数百人，此事系徐寄尘暨秋社诸君所主持（秋社因秋狱而创）。另营新阡，而于旧址建一亭题曰“风雨亭”。葬之日，余亦往参，且至风雨亭凭吊焉。（陈志群稿） 

　
 
◎杜课园

　
 
　　杜君课园镇江人，原籍太原。少聪颖，性犹耿直。于社会公益事，莫不引为己任，而于教育尤为热心。年弱冠，痛满清官吏之腐败，仰天饮恨，时作狂奴故态。既组织《杨子江丛报》，每一下笔，洋洋千万言，无不切中时弊。故当道恶之深，而京江学界受其惠者匪浅。旋以《丛报》立言过深，不适于中下社会，乃改组《杨子江白话报》，一时风行大江南北。提倡女权女德甚力，当时风气为之一变。报中编有《镇江警察现形记》，语触当道之忌。时常镇道陶申甲兼办警察，益衔恨之。癸卯春日罗织杜君于狱，丹徒令郭君重光，知杜狱之冤，然犹不能承陶道之意旨，乃定十年监禁罪。一面优待杜君，故杜君虽在狱，殊无桎梏之苦，以诗文函寄海内友人。且在狱每星期与狱囚演说，狱囚听之，有为泣数行下。其感化力有如是之甚者。 

　
 
◎夏书林小传

　
 
　　火火火，儿啼妇哭，灾发于红栏杆桥许姓家楼上。是为壬子八月十七日下午一时，夏君方在许姓同居之家午膳。闻警辄投箸而起，不及顶盔易靴，遽以常服随手挟一被，奋登火楼。其时火油灯火油瓶翻泼满台满地，夏君但知倾身扑灭火势。不图油点横溅，纱裤飞焰，随而肆毒。令我仁勇无双常为社会干城之壮士，两腿齐陷于火窟。迨经救火助手为之撕弃火裤，而夏君受火毒已甚重矣。急送上海医院求治，则左腿尚可着手，右腿焦烂无完肤。不去腐肉无从施治，去则痛不可忍。又以体弱难施闷药，由是医家束手。夏君亦不愿更由西法医治，遂舁回家中。卒以无法可施，延至九月廿七日寅时逝世。夏君以孱弱之体，秉勇毅之志，陷惨苦之境，其情状虽罄字典之形容词而莫由描写。呜呼！哀哉！青年之妇，二岁之儿，将谁托耶？夏君既为社会而死，吾社会又何忍不为夏君恤其妻子？夏君先籍会稽，家寒早孤。成丁之年，即为上海县署柜书，时则已为救火会会员。闻警无不奋勇从事，尝以急奔血晕途中。后以偏劳公益转致失业，而夏君更一意经营果育救火社。盖果育社之成立，成绩昭著，固夏君之主动力也。去岁光复上海，君以联合会体育部队员，应急备常。弥极劳瘁，直至卧病而始辍防务。伤病中常谆嘱同志，毋因我救火致死而生畏惮，并作遗嘱一通，以资纪念。其热心公益，生死不渝也如此，吾社会同胞其何以慰死者，而策将来乎？ 

　
 
◎刘道一遗诗一首

　
 
　　大地方兴三字狱，但期吾道不终孤。舍身此日吾何惜，救世中天志已虚。去国□□□□□，对床风雨误高梧。海山珍重原翼，莫作天涯寄弟书。
　　右诗得自一商人之子，年未成童，写以为戏。字笔都□，意度得其大概，中五字至不可识。询之，道其父得于某狱徒家，是前日所杀一什么姓刘的排满党做的。予与锄非方识一面，适有故至湘潭。竣事归来，惊传奇惨，数日风云，遂乃若此。噫！广土变狱，不闻人声。四海空阔，无可容足。予当时岂独为道一一人悲哉？盖事变之来至出神禹之外矣。可不惧哉！前见某报关于道一之诗，无虑数见。此尚阙然，岂非大憾！反诵再四，词旨凄恻，颇类当时尚未定罪之作。虽神州廓清，而斯人永不得见。予当时和其句有云：“我欲招魂天不许，只将哀痛向空书。今不可忆矣。顾于道一之诗，以为必当表章者也。”（录病云稿） 

　
 
◎孙锡皋行述

　
 
　　堂兄讳锡皋，字鸣仙，居无锡之石塘湾。性沉默不苟言，言必有中。性好学，手不释卷，尤喜读史，过目不忘。年未弱冠，已博通典籍，晓达时务矣。其著作多可观者，邑中贤士大夫咸器重之。既长，肄业南菁书院，继入南洋公学，年二十二担任东林学堂教授。热心教育，师弟之亲爱如家人父子。焉后又兼授师范竞志翼中等校教科，前年任竣实校长。整理校务，井井有条，尤为侪辈所敬仰。素富共和思想，不屑屑于功名利禄。当科举废时，前清犹以优拔笼络人才，堂兄独不为动。人有劝之者，则喟然而叹曰：“平生志不在此也。”蒿目时政之失，常欲手刃民贼。只以上有慈亲，终鲜兄弟，兼之家无恒产，全赖薪水奉养，不敢以身轻试，累及老母及沪上光复堂兄。遂与各志士密谋响应，奔走经营，不辞艰苦。事成推贤任职，己则引身而退，仍还竣实学校办事。其宅心公正有如此者，然己积劳成疾，不数月而溘然长逝矣。年仅三十有二，闻者莫不伤之。爰略述梗概，如此，以告采风者。（孙秉铨谨白） 

　
 
◎奠精忠柏记

　
 
　　《阳湖程清稿》柏在浙江按察使狱公廨之右，土地庙前宋大理寺狱，风波亭故址也，传岳忠武遇害，柏即日死，数百年植立不仆。度以周尺长二十尺有奇，围四尺有奇，人以忠武故旌其柏曰“精忠”。咸丰庚辛之间，杭城再陷，毁于兵火。柏断为九，在众安桥忠武之庙。海外人荣其古也，得其一以归余，恫夫久而尽失矣。以为忠武实葬栖霞之麓，面湖背山，崇祠岿然。瞻拜而致虔人四时不绝。傥移其八树之广庭，铁阑周之。卓乎天地之灵，可以厉人心之不死。交涉使王丰镐，杭嘉湖道张鸿顺咸韪之，醵金鸠工以余督其事。越月日如式告，成别篡湖山之迹，关忠武者成书，以氏天下。在昔图咏凡四，石与柏俱来。乃撮其义如左，方辞曰：维宋忠臣之人，极木七百年化为石，懿欤两君展风烈。移奠此山镇湖碧，具有人性式此柏。 

　
 
　 
◎岳忠武王精忠柏歌（赵熙）

　
 
　　程侯宝护忠精柏，此柏蟠根浙江臬。实维风波停故址，大宋乾坤一刀血。岳忠武死柏即死，柏死非死事奇绝。立二十尺围四尺，化为石质扣如铁，人今见柏见忠武，咸丰中断为九节。贼以兵火斫烧之，其身可碎不可灭。海外何人睨其一，脱帽苔扃礼忠烈。手挽蛟龙出亚洲，气带中华地心热。程侯拊柏呼向天，岳坟近点栖霞穴。移之庙中成法物，铁阑周之建隆碣。二三人外众不闻，侯蒇其功厉人杰。从来哀莫大心死，惨哉中原岌忿裂。柏在天地无朽理，忠武英灵望来哲。作歌附柏质程侯，匪饰湖山风两浙。 

　
 
　 
◎伯葭观观移精柏柏断块于湖上岳忠武庙（汤寿潜）

　
 
　　柏精忠铁长寿，人不忠铁遗臭。（墓前四铁像游人争溺之）遗臭流芳在自为，人不如木将谁诟。风波亭里风波恶，此柏生时即盘错。忠武一死七百年，柏死不死魂所托。金田匪太不晓事，断而为九咸丰季。兵火烧柏不烧心，焚余仍带刚严气。海客得其一已足，人间有此不灰木。不坏真成百炼钢，谁怜片片忠臣骨。置之僻地知者少，程侯一见诧至宝。同志无几同护持（谓张观察王交涉），历劫复生如幸草。徙诸湖头快万目，南枝仿佛灵风肃。见柏如见大小眼，将军血，曾化碧。闻苌叔，吁嗟乎构。屈朝廷小，桧尸分雷霆恼。从古英雄负屈多，树犹如此人垂老。 

　
 
　 
◎又（徐定超）

　
 
　　三网不张四维弛，哀莫哀兮人心死。柏兮柏兮胡为死？（一解）我闻三字狱成时，柏本无知若有知。义与偕亡复奚疑。（二解）虽然柏死性未灭，鬼神守护贞心结。阅七百年坚似铁。（三解）程侯嗜好与俗歧，不贵异物贵枯枝。如夏鼎与商彝。（四解）我来观析非观礼，懔然正气照青史。呜呼！一树犹如此。（五解） 

　
 
◎又

　
 
　　天生大材当大用，何人自坏真梁栋。人自坏之彼自全，阅七百年从南宋。我闻鄂王临刑时，庭中柏死如僵尸。以木殉人古未有，传闻毋乃失之痴。其实至理不可测，读书论世贵心得。草名指佞昔所传，木号精忠何独惑。事或传疑理则真，居然不二有木神。先零吾似三秋木，不坏终成百炼身。始知此木坚多节，贞固能禁亿千劫。愿随忠骨长埋玉，羞见佞人徒铸铁。树犹如此世罕闻，年年饮社如揄扮。无数蜉蝣不能撼，突来狐犬动成群。蠢尔金田一小丑，信手翦伐断为九。霜皮雨干老益坚，贞石吉金同不朽。程侯见之喜欲狂，更得同志欲珍藏。筑台庋置回栏绕余，兹正直地久与天长。君不见诸葛祠中有老柏，杜甫作诗已爱惜。须知此为正气聚千秋，非为湖山游观饰。 

　
 
◎词苑撷华

　
 
　　赵烈士百先遗诗，世人争宝之。今再录如下，不厌百回读也。《赠吴樾》云：淮南自古多英杰，山水而今尚有灵。相见尘襟一潇洒，晚风吹雨太行青。双擎白眼看天下，偶遇知音一放歌。杯酒发挥豪气露，笑声如带哭声多。一腔热血千行泪，慷慨淋漓为我言。大好头颅拼一掷，太空追逐国民魂。临时握手莫咨嗟，小别千年一刹那。再见劫知何处是，茫茫血海怒翻花。《登越王台》云：七雄兼并真无谓，刘项纷争只自残。坚向天南开版籍，能将文化服夷蛮。公真矍铄威名古，我尚飘零姓氏惭。今日登楼凭北望，中原妖露正漫漫。《己酉初度寄友》云：百年已过四分一，事业茫茫未可知。差幸头颅犹我戴，聊持肝胆与君期。欲存天职宁辞苦，梦想人权亦太痴。再以十年事天下，得归当卧大江湄。
　　汪精卫、景大招、徐汉援、田梓琴诸人，随孙中山先生赴鄂，舟中联句。赠孙先生云：十载随君挽鲁戈，几经翻海洗天河（陈）。祖生击楫言终践，杜老忧时泪尚多（汪）。幸向艰危回世宙，且从忠信涉风波（景）。江流浩瀚春如海，付与群生饮太和（田）。 

　
 
◎市隐名流

　
 
　　嘉兴周谷，贾而儒者也。丁时乱，弃举子业，受廛卖米。有括故家遗书鬻于市者，买得一船，每日中交易。筐莒斗斛，权衡堆满肆。读之糠乞中，居尝奉母惟谨，每食必具酒肉，虽窭贫弗缺也。人有匮乏，倾肆中钱米给之。有戴丙鬻女于巨室，将以配亻兼仆，周急赎之，为嫁。又采石估载米八百斛，得直千金，贮周笥估独往硖石。中道死，周具棺以殓。手书呼其子至，倾笥还之。时人多称道焉。周能诗，著有《采山堂集》，忆其中有句云：“似士不游庠，似农曾读书。似工不操作，似商谢奔趋。立言颇突兀，应事还粗疏。饥冻不少顾，吟诗作欢娱。”读此诗，可想见其生平。用知风云世变，在野正不乏人材也。泣群曰：市井中有此畸人，吾为少见，令人企仰不置。 

　
 
　 
◎黄花岗七十二人墓碣（录辛亥虑庐）

　
 
　　余作是文，在五月间。盖悯誓者之无知，叹英名其永没。表而出之，聊寄余之怀抱。乃不数月而大汉起义武昌，四方响应，复我旧邦。黄花岗下之雄鬼，其亦可以慰矣。十月朔日虑庐又记黄帝纪元四千六百有九年，辛亥夏四月，革命军举事广州，势孤而败，七十二人赴义死。呜呼！烈矣！我黄帝子孙处虏廷之下，颜屈伏，为牛为马二百十六余年之间，沉沦晦暗，耻之莫雪。嗟彼薰心荣利之徒，罔顾仇雠，昌言变政，作满干城，助桀而为虐。路矿权利，民生血脉，此攘彼夺。假太阿于晰种，将演瓜分惨剧。有志之士，鉴汉族之为夷，神洲之陆沉，大好河山，悉成腥膻。故遁迹于海外，散资财，结义烈，云合响应，日盛以大。数千里鼓浪而来，集乎香港而攻乎广州，盖先后附轮以上珠江者不绝。处事周密，待时而动。三月某日，清广州将军孚琦，为志士温生才枪死。满奴撞搪呼号，惊魂夺魄。四月之朔，而事发矣。督署焚，清粤督张鸣岐闻惊窜去。弹雨硝烟，血飞肉薄。众仅百余，转战弗懈。惟时海中大雾，迷漫不可见。香港航阻，援者莫至，势弗能支。军至全覆，幸免几希。欲图再举，已非其时矣。志士之就获于满吏者，莫肯少屈，懔乎不可犯。临刑之际，慷慨从容，痛骂赃虏，声震梁屋，清吏胆为之慑。事已，收其遗尸得七十有二，各瘗于黄花岗下。尝独以为汤武以一代革命，天下皆归仁，何至于后世而不可多见？况复以异族而主中夏，冠裳倒置，沦神洲于犬羊。汉魏以降，五胡乱华，有唐之末，沙陀肆行。宋兴内治既睦，外患最剧，卒亡于胡元。明太祖以布衣，廓清中原，北逐亡元，功不在禹下。乃历三百余载，而彼游牧于白山黑水之群，腥膻犬羊之族，复肆跋扈咆哮之志，入我中夏，荼我生灵。天何不仁，而降吾黄帝子孙于斯极。观夫泰西诸国，若法兰西、美利坚，志士蜂起，流血以博自由。浩气磅礴，足以惊天地动鬼神，未尝不心向往之。彼风东来，我神洲始稍稍以动，或播之歌咏，或见于著作，或慕荆卿聂政之为人。去一二之民贼独夫，百余人提矛而起，奋励激昂，沉舟破釜，视此一决。何其壮也，何其壮也！虽厥功之未成，要必有起而踵之者。物极必复，又安知其无吊民伐罪，出水火而登衽席如汤武者乎？他日胡氛扫荡，海宇肃清，复我衣冠享承平。则在诸英灵有以呵护之，爰系以铭。铭曰：昊天不吊，禹域云亡。山川失序，衣冠犬羊。二百余年，厥生洪杨。读易至复，吾族其光。曰七二人，揭竿为创。功亏一篑，丁命之丧。碧血苌宏，黄花之岗。伟哉壮士，杀身成仁。气吞河萧，咤叱鬼神。洪涛万里，惟仇之伸。博浪子房，易水荆卿。数耶运耶，厄我炎黄。恨咽南海，泪洒西江。有土一坏，日月争光。勒铭其石，千秋表扬。 

　
 
◎国庆日游苏记（天牧）

　
 
　　今日何日，非阳历十月十日中华民国诞生之第周年乎？亦非正式大总统就任之日乎？回忆辛亥今日，霹雳一声，白旗高举，海内响应。诸志士豪杰，挟填海之毅力，运移山之手腕，相激相荡，相磨相厉。雷霆不能惊，水火不能入，霜雪不能杀，金石不能伤，坚苦卓绝，百折不回，遂亦演成此震天动地之奇剧。未几而清廷覆，民国立。虽关于人心之革命，若非首义诸公，冒矢冲刃，挥洒血汗，殉义先烈，捐躯报国，抛掷头颅，何得有脱离专制之一日？数千年老大帝国，—跃而跻于世界共和国之林，可与法美并驾齐驱。想诸先烈在天之灵，睹今日五色国旗，飘摇丽天，当亦为之含笑于九京也。虽然此次纪念，何等重大。窃思去年今日，犹是国庆，犹是纪念，而微有不同。临时政府，杌陧而未安。列强承认，游移而未定。始以政党之纷争，旋酿南方之战祸。方是之时，国势危于累卵，人民惕于丧亡，谁复料有今日者？然则今年今日，较之去年今日，其愉快为尤甚。且逢正式总统就任之期。吾民应如何欢声庆祝，乃反不如去年远甚，尤以苏州持消极主义为最。呜呼！我欲无言。
　　先期由中央政府，特颁命令，以是日为国庆纪念。适逢正式总统就任，凡各界均休假庆祝。吾校亦遵例休假三天，并于九号举行灯会，环游静安寺之东北一带。与会者四百余人，精神焕发，欢声雷动。灯光蜿蜓，爆竹轰天，声闻数里。余亦躬与斯盛焉。出校后，见街头群儿踊跃呼曰：“今朝国庆。”鼓掌如雷，余相视而笑。所经街市，见旗飘五色，灯悬国庆。但以其隶属于西人租界范围之内，不欲游览。乃附快车旅行苏州，一观内地之庆祝。当汽笛一声，车声辘辘，盖已向前启行矣。沿途风景殊佳，南翔为嘉定之巨镇。远望市廛，栉比云连，自沪江来之富乡也。次过昆山，凭窗远瞩，见车站之五色国旗，随风飘扬日中，颇觉大放异彩。而桑麻遍野，畦塍棋布，际此霜稻登场，西成有望。丰年穰穰，野老鼓腹以游，岂非民国之新气象乎？瞬息抵苏站，已二时半。赁车至阊，入城至家，暂息征尘。五时走行至观前，一路景象冷落，竟与去年大不相同，各商店惟悬国旗虚应故事而已。吾苏以富庶之乡著，且此次沪宁兵祸，而苏州并未受若何之巨劫。噫！吾不禁为吾苏商界哭。余至观前，晤金舒彭于怡怡轩，据云，是晚有提灯会之举。余方以为学界诸君，尚存庆祝之心。乃迨至晚间，见兴高彩烈，欢声雷动。提灯游行者，反为西人教会所设之东吴大学及桃坞中学，而地方上所设诸校，均默不作声。记者初以为吾苏学校，大小数十，必鱼贯而来。迨时已子夜，观者渐散尽。余乃询之于省立某校生，始悉今年提灯庆贺者，仅此二校而已。记者不禁为吾苏学界三叹。尤有甚者，县公署初毫无举动，迨闻东吴学校之将临庆祝，乃亟雇扎松柏，聊以点缀。政界如此，他可知矣。
　　记者既受此非常之感触，益不自适。乃于次日旅行范坟，借消积闷。赁马出城，直向范坟而行。知范坟在支硎山之背，即天平山也。自宋范文正公葬衣冠于此，乡人慕其高义，相传至今。为范坟云，地以人传，良有以也。沿路塘岸，直达山麓，两面环水，清幽雅绝。下马即步上山，经童子门，范坟在望焉。复行数步至殿，殿中灰尘封积，阒其无人，惟闻松风梧叶之声而已。是时足力已疲，欲寻一休息处。适内有小屋数椽，一僧恃游人茶资以为利者，乃共趋前，临窗小憩。后谒赐山旧庐，始得见所谓范坟者。古木森森，参天拔地，其劲直英爽之气，范公之威灵，若式凭焉。余肃然致敬，低亻回久之，不能去云。俄闻履声橐橐，歌韵悠扬，来往游人，络绎不绝。复由左上天平路，见古木苍翠，崖石森列。崖上题铭甚多，有四大字曰：万笏朝天。半山亭适露一角。再上为钵盂泉，房屋幽雅，陈设清洁，凉风拂拂，颇觉别有洞天。玩毕登楼，临窗而坐。南望灵岩山，吴王馆，娃宫故地也。而其东则虎邱山，出没隐见，若远若近，庶几有隐君子乎。西望楞伽，山，吴王郊台，犹有存者。北望寒山寺，殊雄壮也。下俯亭台林屋，崖石山泉，均在指顾之间。而其中最特色者，为吴中第一水，又曰：白云泉。其泉由山中转入，曲曲而下，水声潺潺，清澄可镜，诚可爱也。俄而金乌将坠，若一线天。七子山诸名胜，均不及游矣。乃返阊门，至观前与《苏州日报》主笔吴君及彭君等买醉于怡怡轩。
　　次日醒来，日已烘窗。亟披衣起，偕友至北街拙政园，即前清满人仝乡之公寓也。园中花木假山，亭台楼榭，雕刻精细，装饰宏丽，为郡中各园冠。想当时我民脂膏，供若辈挥霍，甚且于汉人禁止之内，而惟许满人游览其中。曾几何时，产归公有，凡辟为游玩之公园。而不许华人入内者，可作如是观也。余等在烟波画船中饮茗后，又会同彭舒二君，至惠荫花园阅报社，而记者不禁大有感慨焉。吾苏自植园开放后，而一班家园，如半园鹤园遂园等，相继借阅报社之名称而渔利。夫辟家园改以阅报社，乃文明之导，使不谓文明之地，竟为藏垢纳污之秘密会集所。无数之怨女痴男，各呈其陆离光怪之面目，丧风败俗，莫此为甚。而加之以淫词弹唱影戏横陈，使桑间濮上之事，易于媒介。而某园竟欲大放焰火，负地方责者，非不知禁，且庇护之。岂慈航普渡，而使怨女痴男，皆大欢喜耶。余不欲久杂其间，乃出园晤董子于桃坞，同至怡怡轩买醉而归。次日假满，即雇马至车站，附九点半车回沪。归校后，用是特为记之。 

　
 
◎鬼诉

　
 
　　月冷阶，霜寒庭砌，青枫瑟瑟，黄草萋萋。此某都之城隍庙刹也。登其陛者，止见棼欹圮，甍栌崩颓。常住之僧侣，均已鸟兽散。惟灶突有炊烟缕缕，则老道人尚留而未去。
　　白头宫女，在闲坐说玄宗。老道人乃哽咽而为予言曰：“余无家室，佣居此庙者，盖已半世于兹矣。民国成立，业历过一番浩劫。今者枪炮阗咽，几令我无一椽可庇，什物已空，仅余被一袭，乃铺草为茵，蜷伏于神殿后。惟冀神灵呵护，得免冻莩。幸而毒焰渐消，恶气稍杀，余乃获保余羼躯，亦云幸矣。”予聆言，亦为之欷不置。
　　老道人复继续言曰：“余每夜孤栖此处，阒寂无人，绝鲜跫然足音。当鱼更三跃时，惟闻鬼声啾啾，虫声唧唧，尤觉难堪。然余亦安之矣。畴昔之夜，余乃睹一奇事。”语至此嗫嚅者再，乃复言曰：“日者余酣兴方浓，忽闻有声甚厉。余一惊而寤，则闻哀号声、缧绁声、拍案声、诘问声，嘈杂不一。余心悸，余身战，已乃瑟缩裹被一角间之，只见烛炬辉煌，灼耀如白昼。殿上中坐一王者，冠带巍然，气象凶猛。旁侍三四判官，牛首阿旁，俱执利刃钴叉分两行立。油垆火铛，森然罗列墀下。庭中万鬼攒头，多著军衣。有折臂者、有缺足者、有洞腹穿胸者、有纷肢碎体者，俱齐呼冤屈。
　　“王者鞫其辞，即同声应曰：‘吾侪战死于疆场上，本属分内事。然此时并无必死之道，乃彼党魁以自由民权等词，极力鼓吹煽惑。当起事时，各各兴高采烈。及至大势已去，又各各高飞远扬，逍遥法外。君侪一时糊涂，遂尔罹兹冤抑。尚求大帝，将各党魁如孙文、黄兴、陈其美、何海鸣等拘捕到案问罪。’当时有判官握一管不律，习习书之。既王者一挥手，群鬼均避至左廊下。即又有一群，俯伏而前。装束与前略似，而躯干伟大，姿状蛮野较甚。既拥至墀下，即嘈杂言曰：‘吾侪并非久经训练之兵，主将乃以不教之民，驱诸枪林弹雨之中。遂至一挫于北，再畔于南，轻试于太平门覆者数千。冤哉主将，以我辈尸骨积高遂升高其位置也。’言毕，王者复挥之手，群鬼遂纷纷集右廊下。续又有鬼使押一群鬼前，俱扶老携幼，呼母号妻，哭哭啼啼，凄凄切切。或断头、或折踵、或腹涨如鼓、或舌出有咫，俱伏而奏曰：‘吾辈无辜之良民也。彼曰为尔等造幸福，此曰为尔等除蟊贼，究之糇粮也，饷银也，皆取之吾民者也。围困也，屠戮也，皆施之吾民者也。吾辈见子弹而惊心，闻枪炮而褫魄。由安居乐业，一变而为转徒流离，再变而为孤魂剩鬼。其最痛者三军破宁之后，细软先空，粗笨继去。老稚罔遗，辱及妇女。见几者堕井悬梁，迟延者失节殒命。陷入九幽，难升西土。苦哉苦哉！’且诉且泣，号啕不已。王者大怒曰：‘兵卒冤屈，犹有可说。百姓何辜，乃罹大劫。此实中外绝无之惨剧，古今仅有之虐乘也。闻阳世政改共和，原来反不如初。’即传令牛头马面，将阳世恶魔，如张勋、黄兴一干人勾来到案。方飞签下，忽左首一判官启奏曰：‘此等冤鬼，固属可怜。然稽生死簿，亦由天禄已倾，大命既绝。彼张黄辈虽罪深恶极，然大限未到，恐不应即时勾致。不如俟其自投，再掷之刀山，置之油镬，剥其皮，抽其筋，然后送诸回轮，投入畜道，以泄此侪众生之忿。’王者闻言，点首道是。即令鬼使将众鬼暂押，往枉死城候审。群鬼均纷然散。顿闻鸡声喔喔，一瞥眼间，若王者、若判官、若鬼使等，俱已不复见。昂首翘瞻，只见太白星孤明于天际，东方曙矣。因思幽明果报，释氏之说果不我欺也。继念此处现象，已室无完卵，道绝炊烟。本不可以一朝居，今复亲睹此怪事，心头鹿撞，愈不可久留矣。”老道人言毕，予觉满庭凄草，迎风淅沥作响，如有鬼物附者，遽黯然历阶而出。（《录蕉心稿》）
　　泣群曰：去夏秣陵浩劫，仁人痛心。蕉心君以生花之文笔，写鬼魂之冤抑。借题发挥，聊泄牢骚，殆亦留仙晓岚之流亚也。 

　
 
　 
◎顾宪成君发明中国新字记

　
 
　　千九百十一年义国都郎开万国博览大会，吾国工商学各界之出品，运往比赛者甚夥。而教育品陈列中，有异彩之文光发现其间者，为顾宪成君所发明八卦形之中国新字。揭晓之日，跻于上选，竟得先进国志荣之特奖。各国审查员咸赞为中国政教进步之利器，驻义吴使亦有“会看通行四海何止伟业千秋”之奖词。何其伟哉！顾君字晓舟，江苏华亭县人。为上海商学界知名士，当世之有心人也。与某同乡里，且为总角交，知之尤悉。自戊戌变政以还，所遇多刺激，毅然谋改良文字，以溥输教育之助为己任。因思教育之不良，实文字复杂而无统系为一大病根。于是进而研求各国文字有年，审字母之精意，考音韵之源流，而于切音一道，豁然神悟，竟能发明世界未发明之玄音。乃著革新之手，祛宿旧之弊，厥功甚大。夫中国文字之起点，本属简单。心画心声，初无分别。篆隶真草，随世变迁。《说文》虽精，又偏义而略音。说者谓自西域字母流传中国后，四声七音，于是大备，而不知历代文士好自作古，舍本逐末，故论韵之书愈多，而字音愈杂，杂则不能无异同。标准既失，依据实难，殊令后学望洋兴叹焉。无怪江浙邻省，宛如异国。闽粤唇依，竟同陌路。至于字义之繁杂艰棘，又较韵学为难，一字之离奇，考究动需累日；一义之幽赜，研求或历经年。欲竟公程，一闯至奥，非十数年不为功。以十数载少年宝贵之光阴，仅能通彻文字之道。其他各科之学理，正是无穷，又需几何时之岁月，始克有功？嗟乎！一生之岁月，能有几何？洎乎文字通顺，学理贯悟，则少壮之时光，消磨殆尽。仅余垂暮之年华，颓唐之体魄，何足以治繁剧而膺艰钜乎？吾国旧字之弊害既如彼，新字之发明岂可缓乎？于是顾君殚精竭虑，援古证今，以发明之新字，出现于罗马古国都郎赛会之场，而受志荣之特奖焉。至其所造之字，盖有三奇六利者在，敢为当世学者告。何谓三奇？字母取伏羲八卦之形，变化成罗马横行之体。学贯中外，义汇古今，一奇也。发明世界未发明之玄音，故字母只造一十有三，用以拼切中国字音，可尽其所有，且可尽世界字音所有，而补柴门哈甫世界语之阙，二奇也，字母分阴阳二体，串字可变化无穷。串成之字，形声兼备。（假如汉文有百余字同一声音者，新字亦可以一声之字变成百余形式。）仍是一字一音，一音一义，毫不失汉文制作之精意，三奇也。何谓六利？形声具备，可保存汉文之国粹，其利一；拼切适宜，可证世界字音之同源，而邮通各国，其利二；读音画一，可统一国语，其利三；字体横行，可贯彻大同，其利四；习知拼法，可无师自读，其利五；望形生义，可自悟文法，其利六。拼且又推论吾国万古之衍流，而追源于伏羲之八卦，奇之而又奇者也。如顾君者，中国之奇士，罗马之畏友也。其造福于后来学子，宁有涯哉？
　　按北京教育部，去年曾开读音统一大会，研究划一字音。无相当音标，为注音之用，暂以世界发音符号代之。顾君发明之新字，若出而问世，用作注字音标，最为相宜。盖既可收读音统一之效，又可成改变象形文字之功。将来或可新陈代谢，为脱胎之汉文。一举两得，诚盛事也。（家修又志） 

　
 
◎吴淞光复军纪略

　
 
　　满清专制吾区夏二百六十余年，其对于吾族种种设施，无一非制造革命之原料。但吾族人民之心理，类多墨守古人君臣大义之门面语，而不悟言外微旨。故虽日对幽厉桀纣之行，亦太息痛恨，相与隐忍而莫可如何。其有一二杰出之士，窃取汤武故事，欲有所为，则又弱于鼓吹之能力，莫克使人权公理输灌于一般社会，故欲求同志不可多得。猝然犯难，则一蹶而不可复振者，往往然矣。事至洪杨，势浸盛大，然不久而即衰落者。岂满人之能力足以震铄有为哉？盖由文明程度不及，不惜同胞互贼故也。论者憾焉。吾党巨子鉴先哲之失败，痛虐政之滋甚。又沐浴欧美之新潮，数十年奔走呼号，气谊感通，人心一变。于是尽改曩昔所以不能达目的之故，一一别定方针。时机既至，归附日盛，遂人人具有国民之资格。又能各就所处地位，及所负才力，孤行其意，不谋而合。至武昌一举，遂若决江河，沛然莫之能御。不数月而共和国旗，遍我大陆世界。亘古以来，政体递嬗，未有若斯之盛者也。吾知他日大汉篡史，必摭捃各方面光复事迹，彪炳宣扬，以昭示天下后世。吴淞部分虽小，而实为长江大海出入咽喉，固屹然东南之要塞也。且其力征经营之效力，有独多者，轶而弗举。惧有责焉，著《吴淞光复军纪略》。自武昌举义，声震中外。然自八月十九日，以迄九月十三日，敌兵四面萃集，事势岌岌。吾党志士，虽知鄂军之胜负，关系大事之成败，然大都迟徊观望，莫敢先发以为鄂应。而鄂势日孤，吴淞诸同志焉忧之。群起建议，以为淞沪必同时并举。沪为万国耳目所系，淞为江海屏障，不联络一气，则声势不雄。而东南诸省，亦未遽肯相应。谋既定，事遂集。于是宝山、太仓、常熟、昭文、江阴各州县不崇朝而交第收复。而苏狼福、三镇水陆各军队，亦咸隶于吴淞光复军麾纛之下。既而苏省都会之地，亦翕然景附，各省继之，而大事遂成。此虽由诸同志擘画精详，防守严密所致，然亦由所居吴淞地点，实有高屋建瓴之势，用能号召天下，收此巍巍之事功也，其所关顾不重哉？
　　吴淞军政分府之成立也，公推湘乡黄汉湘为总司令，朱廷燎为总参谋，华亭杨承溥为民政总长。三人者，皆识时通变之奇杰也。一时号令咸出于其口，初承溥任警务区长，汉湘为巡官，廷燎统江海盐捕师船。会驻于此，迨武汉潮流所撼，意跃跃动，顾持重莫敢先。湘人李燮和者，革命家之巨子也。挟其目的，游历重洋，以中学为华侨师。即乘此播其思想种子，随风飞扬。审时机熟，视实行冒险为必要。广州督署之役，与黄兴仅以身免。潜踪抵沪，沪上故多党人，与燮和皆通声气，汉湘所敬畏者也。至此遂由汉湘播导线于沪军警界中之湘人陈汉钦，而通款于淞军警界之承溥廷燎，以及要塞统领姜文周，故得机关互应，一发轰然。然淞之发展也较难，当是环淞数里，水陆要塞巡防各兵队林立。有一梗议，祸患且不测。汉湘与承溥廷燎三人，于是焦思极虑，谋所以一一联合之策。计定，汉湘随单身登策电及外海营艇炮舰，走狮子林南北炮台，谒济字客军及巡防队。召盐捕师团各领哨，所接皆错愕。若迎若拒，首鼠两端，终不得其要领。旋各举代表会议取决，意踌躇仍不一致。然卒得最后之结果者，则正不知此一寸时间，其为泪其为血之磅礴喷涌而出也。俄而艇舰营垒，悉悬白旗，而济军营门尚闭。维时天初明，主将黎天才，素持中立主义。治军严，莫敢发。虽有督队官徐占魁阴相结纳，尚未知其能力如何。汉湘等忧之，急遣人辇银千数百元，称犒师，叩门而入，军心踊跃，事乃成。是役也，主动沪及淞者，燮和也，主动淞者，汉湘也。然承溥为警界主体，号令所自出。抑警部力弱，无廷燎盐捕精悍之师，势亦不张，而汉湘独早能阴窥二人之隐，动其所欲动。君子于是谓汉湘能知人，谓承溥廷燎之能认汉湘，实为一时英豪相得之盛云。
　　当淞沪同时光复之初，沪人士咸拥戴李燮和为沪军都督。燮和以身有所系，则不能再谋进取，力请逊贤。遂赤手组织北伐队，一时青年志士，女校奇才，争趋麾下，愿执鞭珥以相从。军中竞呼“李先生”，服从之盛，盖有莫知其所以然者。淞地同志闻而议曰：“方今东南十数省已悉反正，而北方犹昧大义。李先生此举，实树天下先声。”顾练兵地点，沪不如淞，乃往迎莅，奉以吴淞军政分府水陆总司令名义以系军望。而汉湘下之，当是时南方独梗南京一城。清总督张人骏将军铁良虽顽，已失势无能为，惟江防枭将张勋实左右之。宁城不下，武汉交通有阻，且棘津浦路线，碍北伐。于时攻宁各师团麇集相持，燮和忧之，乃就汉湘承溥廷燎谋，以济军久习战斗，民军少经验，今协师决胜，殆非得济军不锐。谋定出师，主将黎天才率所部逼城下，审形胜，首扑夺乌龙山，次幕府山，遂乘势并据狮子山。此三山者，俯吞全城，得之而形势益固。张勋知事不可为，乃率张人骏铁良宵遁。金陵定而武昌益巩，自是益得专事北伐之师矣。
　　隶于吴淞光复旗下各军队，散布各地面，纵横数百里。以营计，二十有奇，皆视所主地以领饷。素不统摄，又新归附，非赏不能得其心。若从而编制，则服械有增，矧添练兵队。如北伐、如防守、如护卫侦探，一炉一灶，井然秩然，均须从根本上筹备。不宁惟是，时而接待客军、时而出发兵队、时而犒捷、时而无降，此外邮电有费、输运有费、建兵房棚栅有费，门类百出，不可殚数。凡此应付，竭力支撑。种种困难，殆非笔舌所能道其状况。嗣认苏省为主体，额饷始有着。而前后溢支之数，不可胜计。其间以燮和名重，而得协助者居多，汉湘承溥廷燎亦各以声气时获拨济。然以私人名义为公家负债，亦正不少矣。自有商船筹饷处之设，始得稍事补苴，然酌行潦以实陂池，终恐无济。故说者谓诸人当谋光复时，有无限隔膜不相知之劲旅，环伺逼立于其旁，欲猝然镇服之，颇非易易。及观光复后筹措经济问题之难，又转觉前事之尚易为力。洵深知个中甘苦之言哉。淞滨一偶，为江海出入门户。人民五方杂Ш，匪类出没，素称繁剧之地。自光复军起，各处讹言时警，忽而满暗杀团偷渡矣，忽而敌输军火入矣，忽而铁良张勋遣刺客来矣，人心皇皇，到处皆成风鹤。甚至军事上之警备，亦转增人惊疑。而吴淞独无此虑，司了望有炮台，游弋检查有安涛飞霆策电炮舰，逻市有侦探，而内部职员且从而周番夜哨。故居其地者，咸倚若长城，安堵无恐。不意枭匪亦利用此时间，蓦然连樯率数十百私船闯入，一时全镇大震。幸朱廷燎方欲弛盐统而未遂，得飞檄管带彭定华及所部各哨领，鼓枪艇飙集。岸兵环噪之，枭众大惊，争易舟遁。枭之来也，伺我不备耳。至是而人咸知淞地防守之严，而乡镇伏莽以及游手猎食之徒，亦各闻风胆落，相率远遁矣。
　　或问吴淞军政分府成立，及其维持与所著效力，人谋事实，备于上所云乎曰：否否。支大厦必以栋梁，而仅有栋梁，亦不能成大厦，势也。琴瑟专壹，谁能听之？八音克谐，自来尚矣。淞地虽小，固完全一机关部，其资于群策群力正多。当光复之初，民军旗帜，绵亘数百里，莫不各有专官。如定宝山，则仲杰为首，而龚泽芳张璧持等副之。狼山则许宏恩为首，而张仁第等副之。福山常昭则龚先耀仲杰为首，而龚泽浦等副之。嘉定则朱涛为首，而洪松之等副之。太仓浏河则董鹏飞朱廷禄为首，而蒋寿鹏等副之。罗店则刘寰庆须家骥等同主之。惟江阴则章兆旗彭定华潜往运动，即翕然归附，并不烦以兵力。事定，其不赞同之前清委任兵官，皆已逃匿。汉湘恐兵无主，乱愈滋，爰檄龚先耀镇守福山，许宏恩镇守狼山。为兵官反正者劝，且龚等故二三品秩，素孚军望者也。其担任内部职务，则有若夏口刘炳恩、湘乡曾广钅黄，充军事副参谋，谢蔼光冯鼎张曾阶朱涛朱廷禄等充民政参议，汉阳吴传荣综财政兼总掌文牍，桂林以景福任司法兼督输军饷，番禺庄鹏九掌秘书兼监督筹饷处事宜，而就中尤以刘炳恩摄职独重。如杨承溥犒师之宁，即令权临时兵宪司令，黄汉湘朱廷燎或统领水师，或统领陆军步队。凡光复范围地点，时或有警，即驰往抚循。所悬职务，皆借炳思兼摄，故劳亦特甚。其他各要职如参军则有章兆旗、张英才，顾问则有顾言、沈周、赵以权，总稽查则有龚先第，总庶务则有龚泽芳，军械则有蒋寿朋、刘乾、虞赓扬，军需则有缪恭寅，支应则有宋云忻、朱云涛，稽核兼掌簿籍则有吴兆棠，筹备则有许试、谭孟祥、何秋士、高敬堂，交通则有戴钟浩、翻译则有岳世泽，秘书则有朱振声，军事文牍则有杨发瀛，民事文牍则有吴中伟，书记则有刘寰庆、汪文治、曹宰铨、沈凤来、卢兆镛，监印核对收发则有朱增荣、范怡春、贾少珊、韩邦桢、杨家鼎，招待庶务检查则有董鹏飞、须家骥、赵秉钧、殷嘉言、朱文彪、冯启民、徐俊卿、徐松、朱玉忠、陈兆麟、谢成、章祖惠、朱英瀚、单邦瀚、曹敦仁、姚慈，运输则有夏明仁、夏同庆，护卫队管带则有马有才、梁子桐，队官则有黄迎祥、周维馨、张大栅、葛伯寅，侦探队长则有万树春，暗探则有朱子昂、谢祺、朱光明等。凡此以上各员，虽职有重轻，才有大小，事有繁简，或先为甲差，后易乙差；或本任此缺，又兼彼缺，前后不无歧异。且人众事杂，一时难免遗忘。兹惟就所记者随类而书，要于当日事实上无甚大谬而已。然或人缺其一，事即不举。用达其长，过即相随。牵一发而全身动，措施岂容或误。故吴淞光复军之所以成与成而不辱于名誉，实赖在事所用之尽得其人。今者五族大共和国成矣，策勋纪绩，随地有人，而吴淞举事最先，岂得独列于后。史例纪人纪事，有特书，有连类得书，兹亦犹斯义夫。
　　汉史氏曰：呜呼！国祚之系于人心，顾不重哉！人心有所甚好，有所甚恶，有国者所当视以为行政之方针。若不从其所好，去其所恶，积极必反，未有不亡国败家者。夫披大汉舆图而指武昌，枰中一子耳，淞抑微矣。然大祸之发，如泰山片云，不崇朝而遍天下者。何也？人心已去，不可复回矣。清其已事也，可不鉴欤？
　　野史曰：吾读《吴淞光复军纪略》，而叹李燮和之功为不可及矣。当武昌起义，北军纷纷南下。各省挟重兵者，观望不进。一应召则大兵云集，而武汉无完卵矣，尚何功业之可言哉！李燮和于武汉存亡危急之秋，默审时机，抱定宗旨，毅然出万死一生之计。独于淞沪完善之方，默运神谋，号召豪杰，竟一举而白旗遍竖。东南十余省，亦以次闻风景从。而武汉之围遂以解，北方之势遂以孤。卒借此永奠民国基础，何其智勇之若神欤！然考其发难之初，为之后先奔走者，只巡官黄汉湘耳。汉湘所利用而通款者，只陈汉钦与杨承溥、朱廷燎耳，皆非重要人物也。一有反覆，则祸变且不测，而身命随之。而此数人者，乃能审慎于机先，谋定而后动。而素负时望之疆吏，手握重兵之强臣，反俯首受其牢笼，慑其威力，无人敢与相抗者。此虽由满运已终、人心思汉之故，然非燮和之胆识过人，何以至此？夫燮和于广州事败之后，亡命至沪。素无重望，能为人所钦慕也。其所挟以求胜者，若惟是侥幸于一试。初无成算之在胸，其不为徐锡麟、温生才辈之续者几希。且当是时沪道固在任也，沪军未归附也，一摇足则貔貅环集，而身入网罗矣。苟徒有胆而无识以济之，亦安见事之可望有成乎？乃燮和静观默察，独知时会之可乘，仅遣区区二三党徒，严密布置。片言相感，默契无形。而一发轰然，遂成不可遏抑之势，几令见者疑其神出鬼没。此虽汉诸葛之袭南郑，唐李之破蔡州，无此奇异。宜其先声夺人，不匝月而响应者，几遍寰宇也。虽然，燮和以孤身寄迹沪地，于军警两界，素无往来。苟不将机关设法沟不保，安望人之争以土地相属也。燮和知汉湘之可与任重，而汉湘以微末弁卒为之效死力于危险绝续之地。遂使长江数千里岩疆要塞，尽失其恃，而满清所借以为防御捍卫之士卒，皆乐为我用。古今所谓三寸舌贤于十万师者，此其似之。然使杨陈朱诸人，才谋不足以济事，勇敢不足以有为，即群警察之力，亦不过千数百乌合之众耳。夫何能为者？且当其时，临其上者，固大有人在，饷械均未在握，事权又非独专。设一疏虞，后患何堪设想？而况雄师环视，壁垒精严，安见有隙之可乘，有瑕之可蹈乎？今数人奇谋英断，同时并发，独能于范围之外，运其神通。势力所穷，济以权术。而黎天才之中立，竟无所施。济字营之精强，遂乐相附。此中妙用，松与沪渎虽相以，事实较难，然则杨朱之毅力精心缔造民国，其功亦乌可忘哉？今者大局已底定矣，名人辈出，彪炳一时。其种种伟烈宏勋，各省各地，自必皆有纪述，兹故不论。独论其关于吴淞一隅者，非徙以吴淞地点居要，亦以汉湘身为吴淞巡官，而燮和能识之，用以通沪警，用以合淞军，其得力全在于此。而其后淞军发谋之奇伟，任事之毅勇尤别有足多者。且燮和舍沪而淞慨任吴淞军政，则是役也，燮和始主其谋，终收其效。微汉湘不能成，微群雌之相助，亦仍不能成。故吾于淞事窃有取焉，其余魁杰甚众，他日史官纪载，自有公评。予姑略之，独就此重者要者，略抒管见，知言君子，其或不我遐弃乎。 

　
 
◎赵声传

　
 
　　自五胡乱华，一马化龙，而京口一隅，蔚为南朝重镇。所谓“北府酒可饮兵可用”者是也。金行代谢，寄奴挺生。内讧既清，戎车遂驾。陈师广固，慕容就擒。因垒长安，姚泓面缚。于以正猾夏之诛，雪陆沈之耻，光祖宗之玄灵，振大汉之天声。于铄武功，猗欤休哉！盖自琅邪南渡以来，祖逖桓温所未有也。昔无忌异代，汉高怊怅于夷门。端木问仁，尼父咨嗟于微管。雄风虽逝，芳躅未淹。诵稼轩寻常巷陌之词，冠带遗民，有余慕焉。顾或谓奇奴醉心禅让之业，仓皇南返，委秦地于赫连。恢复中原之烈，唾手弃之，故毁誉犹半。千载而下，汉厄重罹。士不帝秦，人思覆楚。乃有天水王孙，丹徒布衣，承祖宗之余烈，钟江山之间气，慨焉欲挽天地而澄清之栉风沐雨。有志于救民，黄屋左纛。无心于婴网，视寄奴。楚社方夷，宋台早建，公私之判，乎远矣！顾虏焰方张，义旗屡仆。出师未捷，赍志长埋。管乐有才，关张无命。白鱼迟跃，黄鸟先歌。宁非羲轩之不幸，而华夏之大哀乎！四海虽遥，百世虽远，悲歌慷慨之士，犹将凭吊前人，慕义无穷，而况谊托同盟身惭后死者哉！去病之石，未勒于燕然。有道之碑，遽征夫玄壤。江村六月，朔风夜号。鬼雄有灵，庶几相余。泪湿俞糜，魂填溟渤。后有来者，请视斯传。传曰：君讳声，字伯先，姓赵氏，丹徒之大港人也。父为乡老，有闻于闾里。君生而有大志，龙行虎步，瞻视非常。既负奇慧，复擅神力。慕义若渴，疾恶如仇。大港固有虏吏，一日捕市人置狱。其母泣请于君父，父逡巡未应，而君已入狱破械，挟囚出矣。时年甫十四，一市皆惊，吏亦无如何也。少负神童之目，九龄应试，邑令欲畀以冠军。君顾弗肯循绳墨，作字大小错出，纵横溢尺幅乃已。稍长成，诸生复举拔萃科，才名藉甚。会科举废，入江南陆师学堂。既卒业，任新军标统焉。自满州盗中国二百数十年，胤祯弘历，屡以文字兴大狱。士无敢言种族者，民益懵然，忘仇事虏。太平天国坐是败，谈者犹寇洪王，帝爱亲勿悟也。孙逸仙建义惠州，响应未众。逾岁而《苏报》倡道于沪渎，昌言夷夏之防。邹容诸子相继起，著书立说。民族风潮，始一日遍东南数省。君自肄业陆师时，已隐然自任匡复之重矣。既掌兵柄，意气益发舒。尝率部下谒明孝陵，猝询其众曰：“若曹亦识此为大明太祖高皇帝陵寝乎？”众有知有不知，则杂然应。君慷慨大言：“高皇逐胡元，奠汉族，功业降重，无与比伦。至圣安而复亡于虏，闽浙滇黔亦继陷。地下有灵，弗来享矣。吾曹亡国民，其何以报前皇？”众皆失声痛哭，复杂然和曰：“唯主将令是从。”君喜，抚循之益力。语骚闻于虏江督，将中君以危法。顾事无左证，第罢其职，所部兵士，夙归向君。临别赠言，泪盈盈承睫也。君既不得志于江南，则北走津沽，从皖人吴樾游。吴之将刺虏酋端方也，君实与其谋，多所擘划。谋定，吴促君南行。君贻诗告别，吴答以书曰：“每诵君诗，不觉心酸泪落。岂某之伤怀后事，而出以儿女之情乎？抑诗意之感人深也。”复谓某为其易，君为其难，盖以槔婴杵臼之谊相勖云。及副车误中，吴以身殉。君益指天划地，誓有所为。遂入粤，复□新军标统。会廉州以抗税树帜，土人刘恩裕为之魁。四方志士，多羼入其军。势稍稍张，虏粤督命君率师御之。君既抵境，密遣部下通声气。顾刘起草泽，无足共事，虏将郭人漳与君同行，又时掣其肘。君怒，谋诛之，弗克，知事未可为。遂驰告诸志士，使他去。而刘党亦分道离散，廉事遂定。君设宴廉之南门外海角亭，招诸将校痛饮，酒酣即席赋诗，有“八百健儿多踊跃，自惭不是岳家军”句。盖君以所志弗就，徒为虏驰驱，不能无所怏怏也。顾郭人漳已冒其勋受虏上赏矣。君既班师旋广州，虏粤督张人骏亦器其能，将畀以重任。而端方自江南密电戒张，谓君才堪大用顾志弗可测。母养虎肘腋，致自贻患。张获电，遽削君兵权，使为陆军小学监督。未一月，复降督练公所提调。君知无望于内，遂请归吴，一省其家。复走香港，谋大举焉。香港密迩两粤，又为虏政令所弗及。亡命之士，多麇聚于是。既获君来，咸大欢忭。君以粤新军多己旧部，且与满吏不相中，谋借其力，以覆广州。一日度庾岭而北，中原可图也。因属其事于皖人倪映典，而己为之谋主。顾事终弗集，映典殉焉。虏吏知谋出于君，悬五万金购其元。侦骑四出，卒无所获，威名愈振。初扬州熊成基者，在江南时曾隶君麾下，受其陶铸。及虏酋载┟那拉母子相继暴毙，熊遂起兵于安庆。事败走海外，谋刺载涛于哈尔滨，机泄死之。君素未以国士期熊，闻耗叹息曰：“昔在金陵，贤豪辐辏，若熊者，殊碌碌不足道。孺子今日，乃能先我成名耶？”会汪精卫黄理君北入虏窟，刺摄政载澧。复不得当，且被囚。君益发愤，遂奔走南洋群岛，遍访其豪杰。备军实，购器械，期年而后有成。将以纪元四千六百九年辛亥夏四月，潜师袭广州，推黄克强为总司令，率同志先期入粤，而君与胡汉民驻港备后劲。于是吴楚闽粤滇桂洛蜀皖赣越十一国之士，相继来会，论者咸谓中兴有日矣。会粤人温生才新自南洋归，狙击虏将军孚琦，殪之。广州大震戒严，而虏之词人，有厕身吾党者，复漏师焉。虏两广总督张鸣岐，水师提督李准，益拥兵自卫，且下令大索。党人知谋泄，有议解散为后图者。克强持不可，谓：“网罗已布，散无所之。战亦亡，不战亦亡。不如先发，事纵弗成，犹足以谢天下而激后起也。”众曰诺。三月二十九日，遂攻虏督署。入之，张鸣岐仓皇洞垣如狗窦遁。义师既失张而李准兵复大至乃巷战，人自为斗，无不以一当百，杀伤相当。顾众寡弗敌，卒败北。石经武、宋玉琳、石庆宽、喻倍伦、姚国梁、秦炳、王明、韦云卿、罗节军、周华、劳肇明、李芬林、常拔、杜钰兴、黄养皋、李晚、王鹤明、李文楷、马吕、罗坤、李子奎、李文甫、林修明、饶辅廷、李群、陈文坡、陈文有、严确廷、黎开、庞雄、罗联、罗裕光、梁纬、徐明、林文、方声洞、林觉民、林尹民、陈与{焱木}、陈可钧、陈更新、冯敬、刘元栋、吴适、刘六湖、郭炎利、郭增兴、郭钿官、郭天财、翁长祥、陈孝文、陈大发、林茂增、王文达、曾显虞、金鼎、周团生、吴顺利、丁细弟、柯刁为、刘枕玉、陈志、徐哂西、封来冕、阮德山、华金元、林华嵩、周增、林清华、刘炉、陈文、李仲、陈保荣、李自恩、林荣平、张作游、陈作新、吴炎妹、林七妹辈百余人，先后死之。独克强等数人得脱，间道走香港。初，君与克强约，师期既定，即亲入粤。会二十六日，某女士自粤渡港，谓机械已漏，事且弗谐。君因留港俟之，而不虞众之骤发也。既得密电，知有二十九日之举，即仓卒就道舟行，晦日晨始抵广州，则事已大去，党人尽死。遂复回港，感愤成疾，废寝忘馈。医者谓痈生于肠，请割治。君急于离港，弗允，顾病益甚。党人送之入病院，施刀割。而迁延日久体弱痈成，亦已无及矣。君初病，神志犹清。既施割治，翌晨咯黑血，遂昏愦，时狂呼曰：“黄帝来诏！”或曰：“岳武穆来晤！”四月二十日，竟卒，年三十有九。克强诸人，殡之于港。颜其碑曰“天香阁主人之墓”。
　　柳弃疾曰：得臣犹在，晋忧未艾。伍员不来，楚其旰食。人才之关系于国运，岂不重哉？广州义师虽败，识者谓克强有天幸得脱，而君又健在。左提右挈，卷土重来，天下事未可知也。虏廷以君再蹶再起，事败而名愈张，忌之益甚。复疑其伏处大港，缇骑络绎，乡里骚然。岂知君不死于沙场，不死于柴市，而遂奄忽牖下乎？北征葛相，遽痛陨星。南渡宗侯，空呼渡河。天其终不欲汉族中兴耶，何夺我伯先之速也？呜呼痛哉！君尝为友人书联，出句用“汲古得修绠”。友曰：“偶句其荡胸生层云乎？”君曰：“吾不作头巾语”，乃大书“交情脱宝刀”五字。书法奇崛，下钤一私印，则“天水王孙”也。时作小诗，尤饶奇气，舒卷云霓，吞吐海岳。盖岳鄂王石翼王之伦，岂章句小儒，所能梦见哉。饮酒可数斗许，醉后有力如虎。其自粤反吴也，僚友为置祖筵。既醉，则漫骂其座人。伸足蹴垣，深入者数寸，力拔之出，血涔涔不顾。既抵沪渎，与余邂逅于酒家，介丹阳林懿均而订交焉。终席无一语及国事，明日即别去。然余观君眉宇间，英气咄咄逼人。虽微林君言，亦知其非当世第二流矣。闻君首途时，遇豪强为不义者，奋拳殴之，至垂毙，几文网，益想望其为人。自君走海外，复遭名捕。萍蓬踪迹，不复可亲。去岁九月，君客游槟榔之屿，始属蜀友雷昭性辗转存问。洎余裁书叩起居，而君已他往矣。今年三月初，复以书来，词曰：“别来三载，想思无已。偶于近刻，得见诗文。吟诵至再，如对故人。兹有请者，弟自出亡以来，未敢少自放弃。近极意经营，所事在指顾间。惟阿堵物尚亏一篑，就力所到，已穷罗掘。焦思欲燃，若因是掣阻。殆不止王敦笑人。昔公瑾用兵，子敬指以赠。江乡先哲，高义如许。矧用急难，遥呼将伯。千钧一发，尤甚前人。见信望即于数日内，筹措至少两千圆，电汇香港，以供急用。万勿见却。他时握手中原，必有以谢君也。”余既得书，而力未能报。乃赋诗一章以告罪，有“此情或者皇穹谅，忍死犹堪睹凯旋”句。盖自怜虮虱下才，谬厕同盟之末。既不能如终军之请缨，复不能如卜式之输财。内疚神明，外惭良友。幸而日月重光，冠裳再造。专车之骨，获免于涂山。羊裘之足，得加于文叔。宁非大幸！讵料平陵一蹶，蒿里再歌。地坼天崩，山枯海竭。君子猿鹤，既反袂于黄花，贤者龙蛇，忍招魂于朱鸟，天实为之，谓之何哉！然而人心未死，来者难诬。沈书眢井，终开大明之天。抉目胥门，会见勾吴之沼。西台皋羽，尚有余哀。南国夷吾，讵无佳传。爰以祈死之范文，勉为执简之南史。君真诸葛，大名垂宇宙之间。我愧尼山，绝笔继春秋而后。（柳亚子稿） 

　
 
　 
◎赵声轶事一

　
 
　　赵声，江苏丹徒县人，初字韵谱。少年聪颖，十一岁便能振笔成文，所读四子五经诸书，三数遍便能默诵通过，乡塾中早有神童之誉。所从诸师，无一不奇其才之敏慧。年十三，进为庠士。越四五年，又举为拔贡。为人沉默寡言，素具大志。性笃纯朴，郁怒不溢诸言表。所著八股，有八铭诸名家为胎色，笔力沉雄，措词古雅，其声调如鸿鹄落琴心。会江建霞督学其邦，诵其文而异之，致选为拔贡，以礼延座，大为赏识，遂割所蓄珍品以馈赠。其余诗词歌赋，多仿古作，不以时派之班香宋艳为美色。友人前从吴来粤，曾诵其是岁进庠经古赋作，题为《鹦鹉洲吊弥衡》，惜未目其全豹，而尚耳其全音。至今忆之，犹觉一种咽泣苍凉之古调，写其当日凭吊之悲声。真是泪洒胥门，汨罗江水，声声激楚，尚宛刺吾耳鼓也。其生平最喜赋诗，后吟之，多是感激时事。曾记其少年赋《专诸刺王僚》五言古绝一首云：暮色冷江枫，横秋剑气虹。
　　灰鱼樽俎上，铁血洒吴宫。
　　读之，其笔力遒劲，如沉鸿矫矫，不绝余音。诗性如此，而可知其为人矣。后甲午中东战败，北洋舰队，覆没不起。兵连祸结之际，化干戈为玉帛。赵闻之，悲愤不胜，一室抚膺，闭门饮泣，方悟制艺所误。遂把十年前窗中呕心沥血之笔墨，毅然束置高阁。父兄师长见其淡于功名，异而问之。赵答曰：“制艺小道，困煞心思，不足以立国。朝廷不久必当废，以今日藩篱尽撤之中国，读书者非从声光电化、理学机器、制造工艺、练兵兴学、出洋游历、考察政治，以归溥国人，不能复富强也。”迨戊戌政变，庚子联军入京，两宫蒙尘驾返后，竟中肯微言。诸父兄师长方服其见。赵则已赴东瀛，肄业于早稻田大学法科矣。三年学成归国，著书甚夥。卷卷帙帙，皆新学之谭。洋洋数十万言，不须思索。搦笔疾书，锋极犀利，振振有声，如蚕虫桑叶。考其所著，类多实业专科丛书。今刊流吴越各坊间，如龙门之价，一时士林，有纸贵洛阳之重也。其留东时，暑假至东京游历，信步于青草浅町之间，见有古屋三楹。前临绿水，后枕青山，纸窗蕉影，风景清绝。屋后有菜圃，地拓三弓，青青掩映。赵晋谒，与主人周旋，方知主者是板仓重矩，世为幕府，今隐居于此。及仰额读其堂上所悬之扁曰“咬菜轩”，署款乃野间三竹所书也。书为隶法，钉头鼠尾，笔力苍古。言次重矩问赵曰：“今君负笈千里，跋涉风涛，留学数年。然后返国，可预为君异日贺也。惟鄙人久厌仕途，淡然利禄。举世代幕府，流至鄙人之手，一旦而厌弃之。故不便与君畅谈当世事。今因大雅枉临，敢乞代书二语。君肯为我署名乎？”赵曰：“鄙人书法，奈非精笔。如不嫌鲁拙，请不妨研墨濡笔赐教。”重矩颔之。须臾备晋，重矩先自出稿二语，乃先人自为写志者云：“前身苏武归来日，一瞬居诸十九年。”赵读之，即为代书，下署自款。笔力健劲，为重矩所赞赏，惟所书二语，则茫不知其何所旨。重矩乃从容而解曰：“鄙人七世祖，名大寺公信，曾仕光明帝为大夫。因谏帝夜宴嗜酒，忤帝怒，帝欲擘剑斩之。幸当时，诸卿间免。公信遂罢官，徙居朝鲜，一意韬晦者十九年。今乞君书而附梓，悬诸座右，以为先大夫自题写志之纪念也。”赵领解，不禁太息谘嗟，相与谈话一番而别。此事由搜罗赵君当日留学所记之残稿，特编附记为轶事。及毕业返国，时直隶总督袁世凯宫保，开办天津北洋陆军学堂，参仿外国陆军制度，聘日人竹松井三郎为教操长。赵留日时，曾与竹松井三郎相善。及闻其就聘至，赵往晋谒。寒暄后，竹松井三郎问曰：“君毕业返贵国后，正当兴学时机，曾否就聘？”赵曰：“延聘者，虽踵门而至，我皆善辞焉。”问曰：“何也？”赵曰：“吾志非鸿鹄乃鹏鹗矣，所恨志力不足。吾之志力不足者，非真志力不足也，乃自己学力不足故尔。苟学力足，则挟有专门科学，娴精利器，何患无位哉？以我前留学贵国，毕业于普通，不足以适遂吾愿。今何幸君驾就聘，欲再专科陆军兵学，北面修弟子礼。今来为此，君肯为我训乎？”竹松井三郎曰：“善。”赵曰：“蒙君循循善诱，当励志勤修，以遂吾志。”于是就肄业于北洋陆军学堂。未几，同学渐噪其名。前所著各实业科学书，畅销日广。从此赵声之名大震。津中名士及贤士大夫，多往访之。凡与论国事者，听其言论侃侃，顿开茅塞，如铁之铮铮然。座中诸客，惊为鸡群之鹤。其一种议论风生，淋漓痛快，令人感激流涕，无不目其为识时之俊杰也。其家仅中资，有谓其为世家子，有谓其父为商界中人，悉未调查其家世。中有同学范毅生者，与其知爱最深。范乃河间府人，亦邑中名士。少年进庠，家贫苦学。当日开办陆军学堂，肄业者衣食被具，皆堂中备给，无须费用。袁宫保以仿外洋优待学生之例而例之，故范得应选入堂肄业，而家贫无以余用，赵知之，常解囊津助。每逢休息日，偕范外出，到酒楼，必姿情大嚼。醉后携手于长林丰草间，呼吸空气，兴尽而返。范每受其口腹之惠，屡言没齿难忘。赵一笑置之，后订为昆仲。越明年春，开学未几，范染病返河间，不意一病不起。赵闻耗，急趋河间，抵范家，挥泪奠辍。而又怜其家贫，出资营葬，复怜其母老妻寒，子幼女稚，一种家庭凄楚之悲，酸入胸臆，不堪寓目。欲恤之，而身中苦无余资。迨返堂后，顿出一法。星夜代拟募恤噩音书，向同学中之资富者陈言慷慨，劝令乐助。遂捐集恤金至二百余元，最厚助者，为教操长竹松井三郎首助百金。赵又自助数十金，倾囊倒箧，尚不敷此数。继而寻典春衣，以备助款。翌日亲携此款趋河间，抵范家，出以恤其老母寡妻。其母妻二人，拜而受之，请赵留姓名籍贯，为异日卸环图报。赵曰：“施恩莫望报，望报莫施恩，斯古语也。吾与令郎范公同学，先为莫逆，后结昆仲。吾素知其家贫，凡有所需，吾不时少助之。吾目令郎之才，为骅骝，为良骥，欲异日同展大志。今不幸昊天不吊，降此鞠凶，折我手足，实为我肠断之悲也。今具此区区恤款略尽，通财之义，何须挂齿？其中首助百金者，是本堂教操长，日人竹松井三郎。吾昔留学东瀛，与相最善，故为我乐助。其次均同学集腋成裘，斯非我赵某一人之金也。愿老人家，善为蓄养，爱寡媳，教孙儿，无须着着图报。”当时范之老母寡妻，即上前答谢磕头，赵则手足失措，推却不能。言罢，拜辞而去。自此河间范氏宗族，皆感其义，又耳其名焉。无何驹光荏苒，日月如梭，已届毕业。数年之成绩，列为一等第四之积分。教操长竹松井三郎，告辞返国。赵与二三同学，设祖饯于堂中。及竹松井三郎晋谒袁宫保辞行，濒行之际，力荐赵为陆军小学教员。袁诺之，耳赵素有才，遂聘之。会朝廷初建立宪之议，派端方、戴鸿慈、李盛铎、泽公、尚其亨五大臣出洋游历，考察政治。东车站忽轰然一声，吴樾先自炸毙。五大臣虽负伤，终亦无恙。赵闻之吞声饮痛，恨吴樾作事之不慎，遂对密友而言曰：“吴樾以铁血主义，牺牲性命为荣。今吾与君结为心腹友，君爱我，而断不忍泄者。无妨言之，此举实吾主使也，奈何吴有排满敢死之真肝胆，而无识天时之才，致先自戕焉。昔武侯借箭，鲁肃惊其为神，遂谓肃曰：‘为将不知天时，不识地利，不审阴阳阵势，乌可以用兵哉？’今樾实不知天时之人也。不审天炎酷暑，以炸药久怀身畔，安可不防其炎气相触，猝然爆裂乎？充作政界，单袍束带，混身于五大臣所坐之车中，欲同归一尽，用意是吾所擘画。其炸药急于先怀，是未能审察天时气候矣，吾甚为惋惜焉。”其友连声诺诺。又曰：“吾当为君秘也。”至粤省抵制美货风潮，澎湃廿二行省。直督袁项城，因顾全睦谊起见，禁压津民抵制，强与美人交易。《大公报》著论驳之，触怒袁君，即令停版。一夕督署内，突然来一刺客，拟谋刺袁君。旋被执，袁欲杀之。赵适以陆军学堂事，晋署请示办法，遂乘机进谏曰：“《大公报》言论自由，津民买卖自由。大帅不宜施此压力，挫折民气，为舆论所痛击也。苟压力所加，风潮愈烈，大帅何取焉？”袁因重其才，故从其谏，不再加厉。该报亦照常出版。其刺客以行刺未成，只责百板释之，可见其言论于一斑矣。时山东巡抚周馥，乃袁项城所奏保。袁由鲁抚而擢升直隶总督，去位故举周以代。不三年，两江总督魏光焘适开缺，袁又奏保周调署。赵声在北洋陆军小学当教习，大为袁所赏识。逾年，周以江南标统数易其人，而不克当，乃致书与袁求代物色娴熟军政而荐任之。袁以赵才卓异，兵法精通，教练得宜，即召赵至，谕荐隶于周督部下。斯时赵正日夜潆思，厕身军界，为笼络军人计。异日得以相从从事，遂拜谢而往。及至，周则展诵袁函，内言极称道赵某兵政之卓识，特向赵询问军政三数语，赵则对答如流，即命其充标统之任，自此器重之。公余之暇每对僚属皆称道赵之才，赞美不绝于口，政界中一时甚耳赵声名者。充任月余，一日适休息，赵则率部下众兵士，纵游于山水之间。游览已倦，相与兵士，同憩林下。赵则瞥见林前一古墓，秋草萧萧，残碑屹屹。墓领数重，颓废不堪。心知为古墓，急起趋视。前不数步，见墓场展拓，尚可细辨。近视其残碑，模糊仅辨。摩擦其字，见是明末某某殉皇之墓。猝邀兵士，盍往前观，众从之。赵则向众军人间曰：“此何墓也？尔们知否？”各军多愕然，不知其意。内有三五军人，颇明教育，顷间悟赵所问之意，略能道出一二，惟未能详言之。赵即起立，大放厥词，演说明末清初之历史，及明季稗史等事，慷慨淋漓。军人听之，无不堕泪。后事泄于周督，有欲利赵之职任，拟先推覆，而后谋运动搀夺者，则向周督耸以谀词，张大其罪，而周一以碍于袁之情面不雅，二以查无实据，故不允撤其差，又恐养痈遗患，后悔莫及。诸幕友从容进计曰：“何不调离其标统之任，擢为参谋处之参议乎？”从此削其兵柄，得以销弭隐患。而又升其官阶，对于袁宫保一方面，更为雅好。周大悟，从其议，明日辕示赵升参议，饬交卸标统任。赵闻之，郁而不乐，方悟前日演说之事泄。侦查之，果然。新军时向赵贺，赵颔答之。面虽喜，而心滋不怿。间有卓识军士，执悟赵之卸标统者，乃前演说之因也。后赵声在粤逃去，致悬侦缉赏格五万元。江南政界力搜赵前接吴樾之书，中有二句云：“某为其易（殆指暗杀也），君为其难（指大举革命也）。”后声在津，赠诗数首与樾。樾覆书谓每一诵之，则心为之一酸，泪为之一出。岂某之伤怀时事，而出于儿女之情乎？抑诗意之感人深乎？兹录其赠吴樾原诗云：淮南自古多英杰，　山水而今尚有灵。
　　相见尘襟一潇洒，　晚风吹雨太行青。
　　双擎白眼看天下，　偶遇知音一放歌。
　　杯酒发挥豪气露，　笑声如带哭声多。
　　一腔热血千行泪，　慷慨淋漓为我言。
　　大好头颅同一掷，　太空追攫国民魂。
　　临时握手莫咨嗟，　小别千年一刹那。
　　再见却知何处是，　茫茫血海怒翻花。
　　今读其诗，观其事，而可想见其为人矣。及充参议，被阴削兵柄，不数月对于参议事，要其取决者，则人云亦云尔。愁而不乐，欲即请辞，乃无位置。又拟请销差赋闲，而待机会，奈苦无余蓄，以资日给。凡参谋公事，不甚紧急者，则揽至久积，或含糊塞责。日夕惟有外出，重交游，访同志已也。陈更新久耳其名，适邂逅于某西酒店，得与周旋。陈见而爱慕，复邀至家，款以优礼，叩赵进行革命问题。赵初恐其诈而赚己，不欲直言。陈见其如此，转移座近，自白心腹，誓以毒语。赵见其诚，始以实告。陈知其为前在古墓前演说事，致名为升官，实则暗解其兵柄，故知其郁于参议一席之不乐，又知其挥金如土，结欢军士，故余蓄无几，进退维谷。遂直言而中其心蕴，赵始惊焉。陈强其辞职邀与同处，凡一切衣食，与义同之，以共待时机也。惟赵不敢造次，后侦窥半月，始悉其诚。故特借误公事，自请罪咎销差，迁于陈所，同食同处。陈家颇丰，豪情甚侠，赵乐居焉。后三月廿九，陈毙于督署，当赵去职之先一日。在标统部下，暗与素相爱诸军士，道尽去志苦衷，军士多有依依不舍之态。及话别数语，军士则红晕两目，赵泪为之一下，于此可见其当日与军人之感情也。以赵之才，抱负不凡，苟使得为国家用，大可收干城之功，为治乱之能臣也。其任标统之心如此，官场恒防其醉翁之志而不在酒者诚然。自请撤差后，日与陈同游，组织党人。若遇富者则劝其助资，贫者则惠以小费，务使结人欢心而后已。陈乃闽省侯官人，随父宦游江南，后和赵结识一宗姓。字少若，年仅廿岁，廿九事败被捕。日报所载其被捕堂讯时，指官长而言曰：“尔为此举为壮士辱乎？”前赵与某相处数月，后少若往外洋留学。屡与赵通信，诙谐中，少若则称赵为赵子龙一身都是胆。赵答少若，则称其为粤东明末之陈子壮，以书可读不可试，田可耕不可置答赠之。而少若辛亥三月廿九在广州起事，为粤吏所杀，竟兆谶陈子壮前遭惨戮之影子矣。赵在江南，得与粤东河南李庆春之孙交通，盖由香港党中人介绍。廿九后李被捕，李水提审讯其姓名，答曰：“李生。”又问曰：“汝另有何名？”则曰：“不是李生，便是李死。”须臾笑指水提问曰：“汝识我否？”水提问汝是何人，曰：“我河南李庆春之孙也。向留学西贡，去年新军事起，在宜安里放火者我也。”水提又曰：“汝辈年少，何故为此？”另有一少年曰：“尚有某贵公子，昨日在督署已拼命矣，我辈何足惜哉？”所谓某公子者，乃福建已故前云南巡抚状元林鸿年之孙，名时爽。焚攻督署时，手执单车响筒，仅鸣七声，即中枪倒毙也。以赵曩日之千里神交，能通党派，可想其才为何如矣。 

　
 
◎赵声轶事二

　
 
　　粤督岑春煊初调云贵，而不赴任。继调四川，又不赴任，以疾奏辞。后晋京陛见，得任邮传部尚书者月余，初岑拜命川督，朝廷调周署两广，以继岑位。不半载，而岑又复粤。出京至沪，竟不果来，周即开缺回籍。盖周初至粤继岑位时，以粤东新军标统乏人，物色在粤诸将弁，无一克当者。竟复召赵来，以其才堪大用，畀以重权，再命任新军标统。赵至，周面谕曰：“新军军令，宜刚柔并济，赏罚严明。军人无不乐于听命，汝宜专心视事，切勿生异心。克尽厥职，方不负本部堂重托。倘有萌异志，实自取罪咎，不特汝身败名丧，本部堂亦有处分。大则革职查办，小则交部议处，尚何有面目归见江东诸父老耶？”赵连声诺诺而退。于是赴任摄篆，在东门外燕塘新军诸营，训练兵士，义待甚厚。各标中有闻其昔任江南标统，挥金如土，以待兵士。月中所受之薪俸数百，军士有病，营中须有军医调施药石，惟病者所食戒口饣送，皆须自办。赵怜其苦无资购，则解囊相助。各标中军兵数千，染病者不绝。赵君虽每月受俸金数百，半多分助病兵之戒口物。余又好结识义侠，挥霍不吝。每当休息日，与军中排长队官，辄到酒楼大嚼，不醉无归。故恒未见其有余积也。及任粤新军营中，周给薪俸每月至九百余金，可谓优待之极。赵之挥霍如是，军中兵士，或接到家书，内因亲丧大故，苦无川资返乡者，每求之，则必有应。少则数十，多则百元，皆弗计也。以故恒年累月，被袱床具自安粗朴，冷天则衣以粗棉袄。出入所穿者，则一袭蓝布之缝破长衣，暑天则短褐，行游亦一袭旧机白长衫而已。更有一种义侠，为能人所不能。倘遇兵士借贷，一时乏应，则命检其旧棉胎子，夹一赵声名片于内，令其拈往东门外某典库当之。该典库多则典银五两，小则典银二三员。恒以此例，盖深信赵之义侠，故价值有如此之重也。三日后，赵必自赎之。所以营中各兵士，上至排长队官，下至伙夫侍仆，皆口碑载道，倚重如山，无不感其自甘俭朴，视财如水，以待军人，个中少有知赵之别具苦心，为结欢军士之计也。凡禀见上峰，赵则尝因袍顶靴子不便，皆往四牌楼诸衣店，暂税而穿之。穿后即还诸该店，清结税金。粤藩胡湘林方伯，耳赵名，欲见其人。故召之，面试其才，以觇品学。时值暑夏，赵命侍者持金往赁单纱袍帽靴顶。队官见其常常若是，月受重俸，非无力购置，劝其自备，以应不时之需。赵不听，仍赁穿而晋谒胡藩。胡一觌其面，愕然问曰：“汝新军标统之赵声乎？”赵曰：“是。”胡见而心栗，又曰：“汝姑坐此，吾毕公事而后与汝谈话。”遂抽身入上房，久而不出。赵无奈不辞而行。归营后，满腹狐疑。明日寻胡之心腹侍者问之，方知胡因见己之满面凶煞气，故发心栗，无他故也。无何丁未之春，廉州乱起，黄兴等附从。周督命赵统兵往廉迎敌，那旦失，赵克复之；那彭破，赵攻复之；破米仔村，赵又克复之；略白鹤洞，赵战胜之；据凤凰墟，赵夺回之，以及解救钦州灵山之围，皆赵功焉。其时钦廉道某，以赵功居最多，心实不怿，转而生妒{日月}功。所谓每遇困围能救主，转嫌安夏锁铭碑，某道此中之谓也。后某道为提镇司道所排挤，赵已愤然而去。初钦廉之役，由土人抗捐而起。继而革党黄兴等附从，意欲乘机发泄。黄以“民之憔悴虐政，未有甚于此时者，不革命尚待何时之语”以激剌土人，故不数日，而那旦、那彭及凤凰墟白鹤洞等相继失陷，毁署戕官，声势汹汹。大吏命赵往，赵至，雅不欲伤害党人，只趋前而抚慰曰：“事未可为。土人之气，虽起如奔涛，继而平馁，不足倚也。今为亦无益，不但无益，而且必不成功。不如不为之愈也，免事败而同胞遭于残戮。”党人因感其言而散，土人见失所依恃，亦哄然而散，分窜各道而去。故其克复解散之功，不甚费兵力也。当时省中大吏疑之，谓赵之举动，大有与革党相通。赵闻之，恐噬脐莫及，故急窜海外之越南，粤吏悬金五万员购缉之。至辛亥三月廿九日广州起事后，张坚帅仍悬红缉赵，照会越南总督，驱逐出境，并会各省督抚协拿，及水陆提督分饬防营侦缉。呜呼！不料事仅半月，染肺痈症而死。曾记其在廉平乱事，设宴于南门外之海角亭，招待诸将痛饮。酒至半酣，即席口赋七绝二首。其豪迈悲歌之慨，风流儒雅之仪，足以令人生感者。惜乎生无大造于社会，死当赍恨于泉台也。兹将其诗录下，其词云其一决战由来堪习胆，杀人未必便开怀。
　　宝刀持向灯前看，无限凄凉感慨来。
　　其二临风吹角九天闻，万里旌旗拂海云。
　　八百健儿多踊跃，自惭不是岳家军。
　　其一首句，无怪前在江南赋闲时，陈少若由外洋致书，以赵子龙一身都是胆赞之。味其第二句，而可见其在廉婉言抚慰，不伤同党之心也。□□□□□其情，古人所谓诵人之诗，而知其人之心性。赵生平喜赋诗，每□□□念。读此而可知其志之为何如矣。
　　湖南倪映典，当赵在粤东新军标统任时，前诣求差。赵观倪良久，心□□□□□也，乃徐徐谓倪曰：“尔性燥浮，日后必为吾累。”故却之。倪再三求请，赵终不许。倪夤缘到督练公所，运动得为排长，时赵不在位矣。值宣统二年春，□□□哄之事发，倪虽销去排长差已久，阴行回营鼓动军人，诱骗于众兵：“□□□昔待汝等甚厚，其不过欲尔等共图大业，以恢复我汉人山河而已。□□□□函云，今日午后四点钟，赵前标统由江门带有弹子数万颗，来□□□□□”而赵实未有函至也。叛兵与李水提军对垒时，语出悖逆，又云同党明日□□□号战舰到助，汝识时机者，速举转枪头来降云云。噫！赵君一时之名，□□□重者如此，亦可想见其为人也。 

　
 
◎赵声与林文

　
 
　　林文，字广尘，号时爽，年二十七，福建闽县人，已故前南巡抚状元鸿年之□。父闽中名士，已卒。生平以武侯渊明自况，尝制一水晶图，进为诸葛孔明。为□挥金如土，富计谋，人呼之曰“林大将军”。能诗，书法亦佳。人以其双目顾盼不□，而字迹遒劲，故为之语曰“林将军狮子眼扁担字，”因自戏号“狮眼儿”。幼失□□姊（沈保桢之媳也）鞠育之，甚得其道。万里寄书，惟勤勤以励志勉学□□不涉琐屑。妹亦贤，前数年，文过沪。妹闻其已入党，不能回国。手足相见，不发一言，但痛哭不已。或问文何久不娶，文正色曰：“瓜分之祸，旦夕立至。尊严□□，□见丘墟。亲爱同胞，将为奴隶。岂志士受室之时耶？”文年廿一，姊以金渡东留学。初入成城学校，后进日本大学法科。悉专心攻国际公法，及国学甚精。私□□不屑学，曰：“此刀笔之事，非吾辈所当急也。”治阳明学禅学，尤有所得。三月廿九肇事，各报所载一面目瘦削者，吹号当先，仅七声，中弹而亡，盖即文也。文生平作诗甚多，然辄自毁其稿。与友唱和者，间有载于海外各报。今录五言绝六首诗云：其一落叶闻归雁，江声起暮鸦。
　　秋风千万户，不见汉人家。
　　其二仆本伤心者，登临夕照斜。
　　何堪更回首，坠作自由花。
　　其三故国河山远，秋风鼓角残。
　　登临悲岁促，涕泪向人难。
　　其四路尽天应近，江空月自寒。
　　不辞随落叶，分散去漫漫。
　　其五□□□□□，干戈久未安。
　　豺狼充道路，刀俎尽衣冠。
　　其六大地秦关险，秋风易水寒。
　　雪花歌一曲，听罢泪漫漫。
　　又有七律二首其一秦始山河百二重，而今无地觅尧封。
　　郑洪举义斜阳冷，葛岳奇才碧水空。
　　水事何曾哀乐尽，野花依旧寂寥红。
　　鱼龙残夜谁能啸，只此伤心万古同。
　　其二□□□□□□□，□□□□□□□。
　　杜李文章嗟莫及，蔺廉肝胆喜相磨。
　　西方有梦归犹急，北斗无声泪一更。
　　太息江东豪杰尽，糟糠无复铸夷齐。
　　读其五言绝句有唐人古风，七律之与赵声七绝句，赵之句中带激昂溢露，林则借景写情，句味纯婉。如非旧学深纯者，安能得此诗乎？ 

　
 
　 
◎赵声轶事三

　
 
　　辛亥年二月，赵在港已分布省中党人一切地位。匪伊朝夕，惨淡经营，不遗余力。时粤中之购办头发者，实繁有徒。其发俱由外省运来，多分售与人梳驯，有条不紊。然后复向梳者高价收回，而卖与西人。或云用以作大缆，或云一发化为数发，以织造战甲。诸说纷纷，莫衷一是。赵乘此势，由外洋所购之军伙，装作头发运入。或在城里，或在河南，先起出内藏之军伙，然后发售乱发，或党中人伪作发业，为密地私藏军火计。又在大石街、莲塘街、小东营、天官里、仙湖街等处税，作公馆为住眷。其机关部则在莲塘街廿六号门牌吴公馆，其会议所，则在小东营沈公馆。城内之军火，辗转内地，则或假延道尼建醮，得借其道坛各箱私亻载，暗里分运。其计岂可谓不巧耶？及事败后，小北仁安街十二号门牌，粤成公司头发店，逃去一伴。该管分驻所巡长黎安，搜查其铺内所遗，只有零星什物。复在床上被架内，搜出该党同盟会票纸百余张，印刷甚精。即呈警署，其会票云：中国同盟会会员（姓名籍贯），当天发誓，同心协力，驱除满虏，恢复中华，平均地权。矢忠矢信，如敢渝此，任众处罚。介绍人某某，主名人某某。天运　月　日又闻该党在街上会哨之暗号，甲口呼“天”字，乙口则呼“运”字以应。先预在观音山脚，夜悬扯红灯为夜战号，凡三起三落，为收队之令。不料廿八被捕去九人，知事已泄。廿九七百余人，会议于小东营沈公馆内，当时站街巡士竟无知者。有主宜速进行，有主即行解散，党首黄兴发言，则谓进行亦不成，不进行亦不成，不若急为进行，以冀万一。纵败之，犹胜束手待捕。于是进行之议遂决。是时下午二句钟，各人分头四出购毛巾，以连两条挂于膊为号。首行者扮作洋人，乘洋肩舆入督署，随后纷纷扑攻而焚毁焉。先于廿六日，有女党人由省下港，谓党中人某，实为政界作侦探，以故省垣戒严已甚。赵知事不谐，缓不上省。后接党人电云：“势迫万不能生，只作急兔反噬计，免袖手待死。”赵廿九晚上省，三十早到。知事败，即由原船返港，胡汉民亦同上。因见城门已闭，同赵返港。其弟衍鸾，字毅生，廿九事起后，即夕逃出城外，明早往佛山，运动顺德乐从一带。赵因此事不成，愤恨成疾，不思饮食。胡某见其如此，即以血縻与食。食后腹痛，即延日本医生医治，据言肺炎。饮以药不愈，转延英医，谓其症为肠痈。欲速效者，非施以刀割不能愈也。赵以速行在即，不允割。延至中旬，只留胡汉民等四人与之调理。炎症益剧，几至发狂。十八党友将赵送往雅利氏医院割治，因迁延日久，体气过弱，割后不能救。呜呼！一命猝然作古，时年卅九岁。 

　
 
　 
◎戊戌变政时之赵声

　
 
　　溯自甲午战后，香港孙汶杨衢云始创革命，后因红带之案，泄于广州城外省港轮船码头。斯时不过三数人之提倡，百十人之附和。风气闭塞，党势难展。继有戊戌变政，康有为倡保皇会于京师，首上《公车上书》（为割台湾赔款二百兆赎还辽东）。当时十八省举子因会试，群萃京中，附骥签名者千百。其书洋洋数万言，皆痛陈天下时事大势。读者上自枢垣大老六部公卿，下而各省士夫，无不推许康有为为识时之俊杰也。康得志，援荐党人。鄂督张之洞，又保荐梁启超、杨锐，湖南巡抚陈实箴又保荐在籍绅士谭嗣同等为军机参预新政。一时保皇之名义，如风起水涌，汹汹澎涨。名人贤士，多附从焉。不料康谋不轨，图事泄发。康梁逋逃海外，谭嗣同、杨锐、杨深秀、林旭、刘光第、康广仁六士喋血于菜市口。当时舆论，尚重康梁，多痛击朝中诸大老之旧脑根，为互相水火焉。当保皇党之盛行也，赵声甚爱慕康梁才志，对于一切改革新政诸举，极赞成。日与旧同窗友程佩芬、朱子骥、沈国贤以及识时诸士邹景陶孝廉、万瀚蔚等，结为诗社，杯酒相从，日谈国事。每言至激昂之语，必击节悲痛，吁嗟太息。慨大局之沉沦，恨狂澜而莫挽。以今日之时世，非推翻旧局，改良新政，制造新国民，不足以富强天下，以拒外侮也。首为国计，而推及教育，以养成尚武之风，方能立国。国计者，萃天下之菁华，而核其来去者也。今日政府，只知有去路之不敷，而不审来源之短绌也。病根短绌，只仰屋咨嗟，有十八省之矿产而不思浚，各处口岸而不辟开，四百余州铁路而不兴筑，是不知理财，良可慨也。有理财之方，而后得资教育。教育者，为国家作育人材之计者也，异日用才得以备采有才储焉。而尚武之风，从兹而养。今之天下，一如春秋之天下也。以战论，无学不足以敌人，所以有学之国胜，无学之国败；多学之国强，寡学之国弱，理所必然矣。子舆氏言曰：天下有道，小德役大德，小贤役大贤。以拿破仑之才德感格国人，而法国民族之精神丕振。英国大将惠灵吞之战功一立，而国学趋夫尚武，可知教育者为关系夫强弱，故教育决不可少焉。嗟夫中国今日，几成为无教育之国者也。无教育故无尚武，沉沉弱弱，积重于兹矣。忽者康梁为振发聋，改革新政，开四千余年之新眼界。赵于是爱慕其保皇。未几，康梁逋逃，忽而复旧。赵忽而不乐，愤懑填胸，咨嗟抚叹，无限感怀。日夕相与邹景陶万瀚蔚等，吟诗廿余首，皆感慨时局。今搜得其原稿十数首，是秋感而作，署名痛哭生者盖赵也。今读此诗，与近吟之声调略异，此人生以时势而转移也。诗云：其一浮云西北望长安，转绿回黄眼倦看。
　　堂额竟除新学字，门封重撤旧裁官。
　　早知秦相能相压，何有商君苦用钻。
　　孤负至尊忧社稷，千秋疑案说红丸。
　　其二悲秋有客卧江城，难遣苍茫百感情。
　　河决未消黄水势，饥民易起黑山兵。
　　石人敢信因谣出，金狄真愁应谶生。
　　时虽年荒正无那，况堪江上鼓鼙声。
　　其三不独江南赋可哀，伤心聊复此登台。
　　徜徉百虎存生命，改制公羊是党魁。
　　从此诗才兼史作，漫天秋色送愁来。
　　惊闻午夜鹃声泪，未久天津血战开。
　　其四万山秋色赴重阳，莽莽乾坤意黯伤。
　　敢说巨君媚艾母，未容孝孺问成王。
　　东周纪月秋多蜮，四极占星夜动狼。
　　笑指黄花亦时势，金英开遍岛臣章。
　　又搜录其五律诗遗稿于左（戊戌变政后作）
　　未罢鸿都学，先停有道科。
　　金银潜气转，文武异才多。
　　解尽营中旨，休虞倒太柯。
　　浊流何混混，极目望黄河。
　　滨海无安土，潢池更弄兵。
　　鲸波春溢岸，孤火夜连城。
　　己误通商局，翻增保教名。
　　痴耸吾羡尔，高会集群英。
　　天下谁健者，出门横佩刀。
　　常人叹龙种，神器等鸿毛。
　　木落诸陵哭，花矫大帅豪。
　　荆州刘表在，八俊自名高。
　　九叶华夷主，周大两岁星。
　　艰难为社稷，卧病自宫廷。
　　下诏医方出，朝正典礼停。
　　须防中外口，一疏护流星。
　　遗种传乌洛，飞车过紫蒙。
　　神龙秋失水，胡马夜嘶风。
　　外援怜桑相，中朝忆魏公。
　　浮云连北极，时论太汹汹。
　　空益朱车卫，难回铁路权。
　　蛮云遮楚粤，汉月冷幽燕。
　　愿请修宫价，先添横海船。
　　已无夷夏界，何处说防边。
　　莫向帝乡间，南阳多近亲。
　　未能成革政，相厄有尸臣。
　　庙算归权戚，官符付栋人。
　　空教天下士，痛哭念维新。
　　此诗，得自昔日南洋新嘉坡《天南日报》所录也。后清议《旬报》亦有载之。其原诗非只此，昔见之，有秋感前后共二十首之多。今搜查只得此数，照录之，可见其豪迈悲感之慨也。
　　是年秋八月因康梁逋逃，孝钦皇太后（慈禧）训政诏下。忽传德宗景皇帝（光绪）御疾，下诏征医。各省人心惶惶，莫知所措。康时之党祸，语多骇听。赵则漆室忧思，闭门饮恨，与旧窗友程佩芬朱子骥，谈论古今中外党人历史，牵□诛戮者恒有也。以法国七月三月革命，诛戮者百余人。古之阮大铖罪□□□贤，明魏忠贤之罪东林诸贤，元气斫丧。前日本府幕之末叶，亦如此。今日□□株祸，六士喋血，盖非只株连六士。其中当轴诸公，或革职、或幽禁者，则有翰林侍读之徐致靖、湖南学政之徐仁铸、巡抚陈宝箴、其子吏部主事陈三立、仓场总督李端芬、户部侍郎张荫垣、两湖总督张之洞、广东学政张百熙、湖□□抚谭继询、詹事府少詹王锡蕃、旧湖南按察新擢三品卿衔黄遵宪、侍读学士文廷式、礼部主事王照、前湖南学政江标、霸昌道端方、直隶候补道徐建寅、吴懋鼎、山东御史宋伯鲁、工部员外郎李岳瑞、刑部主事张元济、洪仲汝庶吉士熊希龄、侍讲志钓、工部笔帖式志□、知府冯汝□、出使美国钦差大臣容闳、□□□飞鹰军舰舰长，因追捕康梁不及，中途乏煤，疑其义释，亦下狱。谭罢，则凄咽不胜。各省士林，前于康有为得志时代，自非康党而冒为康党者，今噤若寒蝉，一时避康之名，如避虎矣。独赵侃侃而论曰：“罪者自罪，言者自言。同康罪者自同罪，不同康罪者，应不同罪。磊磊落落，吾赵某何常应言康者而不言哉？”程佩芬、朱子骥，亦深韪其言。后以康梁逃流外洋，其行为颇为中外各报所□论。赵则洞烛之，甚悔当时误信两人也。 

　
 
　 
△赵声遗著一（读孟子豪杰之士说）

　
 
　　天下之人宜明知凡民与豪杰之分。豪杰者，万事自草创，不敢践人辙迹也。《滕文公上篇》第四章称陈良曰“彼所谓豪杰之士也”。盖陈良者，楚产也。楚在南方，与蛮夷交，而陈良独能超出习俗之表，北学中国，中国学者不能先之。西汉人云：山东豪杰并兴亡秦。当天下滔滔畏秦威风，得陈涉项籍刘李者，决然自断，为起大事，是岂可不谓豪杰哉？日本神后征三韩，北条时宗歼蒙古兵，丰太合伐朝鲜，可谓豪杰也。西欧墨瓦兰，自西洋航东洋阁龙探出亚美利加，拿破仑混一欧罗巴，亦可谓豪杰也。近世徂徕先生（姓秋生双松，一姓物部，江户儒者也）称仁斋（姓伊藤，名长胤，亦江户儒者也。江户即今东京也。）曰：“豪杰皆是在举世宋学盛时，看破宋学，独唱古学，斯为豪杰。”故疑宋学著书辨之，山鹿（姓）素行先生先于仁斋，徂徕唱古学，痛排斥宋学，竟以事被流谪，亦可谓豪杰也。长州藩屏剑枪合击法横地内滕三子也，二子亦可谓豪杰矣。然二子幸遇时，乘文武兴隆治教更张之机，以为其可为，所谓顺风而呼者也。先是有栗栖又助者，有古武士风，又能以剑枪术导人，是可谓豪杰也。当今天下，士用颇衰。虽小男子，能断然以古武士风自任，以为天下先，亦可谓豪杰也。今以一介士为天下后世程式如彼，且前所历举豪杰，亦素非有王侯之位，韩魏之富，可知不能夺励者不及于凡民也。待孔子七十二弟子，如汉高之萧曹陈周豪侠而兴者，可为凡民矣。凡民所为，犹能如彼，世之有作为而可传于后世，皆当夺兴矣。 
 
　 
△赵声遗著二（孔子为宇宙一大思想家）

　
 
　　我国哲学思想家，古代岐分二派。孔子之学，称为邹鲁学。战国时有老詹者，著《道德经》，后孔子而别立一派。老亦一代之硕学，其博辩想足与孔子相敌焉。老子之学，后亦分而为二派，道家杨家刑名家是也。关尹子列子庄子，道家者流之铮铮者也。而庄子学兼儒老，于书无所不读，复妙于文章，巧于论辩，实我国古今之奇才，故老学至庄而大成焉。然后继无人，其学与战国共亡，同归湮灭，复无敷衍维持之者。至汉代《淮南子》，仅堪追踪。然亦犹耿耿星光，未能明照四海。流而为晋代清谈之徒，讲哲学者，放意肆志，专以虚无恬淡为宗，甚至书蒲博奕，荡然无制。又或练丹以求不死，则所见益陋。盖道家至汉而已绝灭焉。杨家者，杨朱倡之，虽名著当世，然亦无继起。若刑名家，则习之者皆主实务，而非逞思辩之徒，顾其学亦不永传。墨子亦周代一大思想家，学本出孔子。后独提倡兼爱尚同之义，然能使我国哲学生一波澜，亦不为不快也。如非命非乐，攻难孔子，亦当时一巨子也。然任侠尚气，舍身救人，复能卓然穷物理，而于《经》上下篇，发明诸种机器，岂非一代之奇材乎？其弟子亦非不著，然后世无一人能承继者。虽以鬼谷之妙悟，亦仅传一代而已，余皆不能步后尘也。
　　独孔子之学则不然。一传而为曾子，再传而为子思，三传而为孟子，以迄荀子。虽秦政焚书以来，其学渐衰。及汉兴其教遂炽，时则有贾谊董仲舒刘向杨雄等，接踵而起。盖虽未能与前贤方驾，然已足延道脉矣。在唐则佛教风靡一世，老学亦大盛，儒学稍衰。幸有韩愈李翱之徒，毅然以儒学中兴为自任。宋代学者，大率出入于佛教，其意盖欲采佛教之长，以补儒教之缺。濂洛关闽诸子，固非古人之比，然犹勉排佛而尚儒。孔子之道，愈见充拓而光大。后世得儒道之盛者，未尝不赖诸子焉。窃思宋儒皆一代硕学，若欲持新见而别开生面，似亦不难。而终不敢为者，足令人钦孔学势力之大也。明代以降，学人多本宋儒之意，推尊孔子。故孔子之道，数千年后，愈致其盛。呜呼！不亦伟哉！
　　孔子固古今极大之思想家也，然外包之思想，究非内容之思想。视老庄之幽远深邃，盖不同也。而其所以为孔子者，实在此焉。呜呼！我国上下二千余年，岂无才识出孔子之右者？而皆不敢自异，且惴惴焉，唯恐获咎于孔子。何也？非以孔子教化之力最大，毕竟不能抗之乎？ 

　
 
　 
△赵声遗著三（宰割中国论）

　
 
　　呜呼！庞然硕尔之支那帝国，自甲午一役，其衰弱之实相，腐败之隐情，俨如魑魅<鬼网>魉，经日中天，夭怪丑媚，毕暴露于宇内，而不能自饰。虽五尺之童，樵薪之夫，亦知其终将不可恃也。故欧州列强群逐逐焉觊意于远东，逐亟日宰割我中国之势焉。嗟乎！三百年前，亚米利加，旋已开辟矣。二百年后，澳大利亚，旋已经略矣。近十余年，亚非利加，又复剖割殆尽矣。南北冰洋之索，东西印度之拓，日复一日。地运自西而东，此时为然。驱我入闺阁，涩然如三月妇，任他人相逐，犹哑忍也。今若英俄法德奥意诸强，同心协力，奋智共谋，宰割我中土，以破碎我腐坏之帝国，以箝遏我黄种之人民，白种人为永久之殖民地，岂不悲欤！今彼一日蠕然而动，必贻我他日患也。辄曰：今中国四万万蚩蚩无教顽愚之众，只有愤忌白种之宗教，痛击教士之相侵，尤为愚矣。或残虐教士，或侵毁会堂，或挠害通商之利权，或背犯订定之条约，种种诱然自祸，悠然不识外情，不谙时务。顽冥之风习，蔽锢之性情，虽死而不改，悠悠以迄于今。含诟包荒如昔，适足长士夫之骄泰，草野之顽锢而已，犹时屠毒自己也，于事何裨哉！今者外人猛力搏击，以短我势权，以威其声望，不少宽贷，岂可如前之厚恕以待我者耶？其西历一千八百九十四年，俄之《诺鸟哑司暨报》论中日平壤及鸭绿江之战之说也。（平壤及鸭绿江之战，我军败绩即甲午年也。议论森森迫人，听者战忄栗，我黄种之民能无悚惧？）又同年德国伯林京城，尼由鸟爱尸铁那希利滕，亦著论曰：（即德相卑尸麦克之机谋）今中国当溃败之余，各国竞申其封豕长蛇之欲，张其鹰搏虎啮之谋，以加威于中国。我德国者，岂可闭户自守，默然不出，而又不与列强争干涉之势哉！况居今欧洲列强，攘美利，收大欲于中国者，则英为最，我德其次也。如中国一经宰割，而我不与闻，而俄而英而法咸欲均其利益，势不至卒于互相竞争不止。俄德此时，则虽欲步三国之后尘，啜三国之余腻，岂可得哉？我大德帝之声名，不委焉坠地乎？今为德国计，亟须上下同力，锐意愤心，以与各国干预宰割中国之权。是诚我德当近之急务，行政之要图也。又曰：为德国者，必须以地球上之帝国自负。不然，今日虽列为第一等国，他日将降为第二等，其若诸强何？今当风云变迁，龙蛇起伏之时，我德当奋袂而兴，乘运进取，以保持现存之形势，以扩张异代之远图，必能如愿以相赠也。如其否也，我德岂能袖手旁观，默听欧洲列强，擅行掠取亚东大陆而甘为牛后哉？既而一千八百九十五年（即光绪乙未年也），中日之战已定，马关之约垂成。欧洲列强楚子问鼎之谋，秦皇括囊之志，纷纷接踵于东方矣。我中国西南诸方闹教之案，逢焉四出。遂使师曲于在楚，益长责言于西邻。而英法德米挟其兵威，厉其长舌，要求我腐败之政府。政府束手畏威，莫可如何。为之宣谕，加其保护之劳；为之改约，长其法权之势。为之赔偿，为之抚恤，凶徒为之诛戮，疆吏为之斥黜，（四川之教案革四川总督刘秉璋，今山东之教案复革山东巡抚李秉衡。进退之权，已落他人手矣。嗟乎！）而后渐渐敛威而退。尤强迫无上上之权利，使英舰队得行驶长江上下，以示其威棱。而德国亦争效西子之颦，趋尼父之步。而广东汕头港，如英国例，得肆其舰队，出入无禁。而我腐败政府，慑其威重，屈首就盟。俨如予取予携，不汝瑕疵，有求必应焉。由斯益启外人觊觎之热心，日恣悍夫攘夺之猛志。于是德国诸报及商会公司，咸哆焉看破我中国政府衰老羸弱，无复能抗拒外压之力。以我为稚夫孱子，可狎而侮之。故德国略中国之雄心愈炽，日煽动我政府，以张其剥割之谋。现德国协会修书于该国相臣虾乌恺吴罗乌爱君，其书中约旨言当乘时领据中国海港，以扩张其殖民地，毋落他人后也。其领据之地，当以浙江之舟山诸岛为最。（先是西一千八百四十七年，《中英条约》内载舟山诸岛后来除英国外，不得让与他国云）然前协会建议之意，誓欲张拓一己之私利而已，以强夺为其主义焉。上海之地，若德国无所领据，而国在东方亚细亚之商务，必达希望其振兴于来日哉。虽然，德国诸东方协会其进取我中国之志，不可谓不炎炎如火矣。静以审之，事岂难为力哉！况我中国政府，已强颜卑言，表过谢罪，屈驯列强之请矣。于是德国之谋，遂振振其羽而起焉。（即西一千八百九十五年）比及来年，（即光绪丙申年）德国诸报暨东方贸易商会，再申宿议，极昌言痛论，肆无讳忌。若谓一旦宰割中国，机会已来。我德应为领据之地，当在黄河长江之间，自黄河以北，区为俄界，自长江以南，区为英界。乃未几中国政界畀俄以东清铁路，中俄银行及满州筑路采矿行轮修电种种特权，而朝鲜与俄之订立合同条约，国内之财政兵权，悉归俄人掌握。而俄国在极东之气焰，蒸蒸增长，益授德人之口实矣。于是德人遂振振猖论，咸醉日俄之经略东方。其政策如是之迅速，心手如是之敏捷，已映来轨之鉴也。德为此际，岂徘徊观望，踌躇而不进乎？则将举我中国四百余州之山河，四百余兆之民庶，悉委掷于俄人之指挥颐使。德故为之排斥，其恐落后至此，虽欲求一立锥之地其可得焉。然方斯时，俄新皇之亲臣，乌富施摩尸戏伊氏，奉承密诏，使赴中国，遂结合中俄交谊，巩固不解，弄我北京于抚掌之上，令俄之威力渐于中国。彼时俄之将军曲埋罗夫氏，侈然狂论，俄之得长威力于东方，宣布中外，谓若中国若海老若突厥苏丹，若西藏，若印度举东方诸国，皆上帝尊意畀授我皇领辖。东方诸土，将必归我俄管受。欧洲列强，尚复不畏天命，妄奋怒臂，而与德力争乎？审罗夫氏之语，足窥俄人尊强自大之姿态，益激荡德入领割我中国之雄心。其德国姑不究上帝之属意于俄如何，但其德审视俄在中国势力，宛然旭日之东上，横流之西决。无可遮蔽而遏抵之。矧其蚕食力之勇捷，非令德人所惧畏，而羡望不置乎。其德不欲辟土地，莅我中国则已耳。不然，其德之欲乘运而攫夺我中国港岛，岂得已哉，然已非一朝一夕之故矣。我之舟山厦门胶州，昔德政治家垂涎久矣，然舟山已有中英之约，厦门已成互市之场，岂容德人插足乎？则德之所侧目者胶州也。第胶与旅顺，我国政府，已贷俄舰避冬寄泊矣。若两港未专制于俄，英则可援千八百五十八年（咸丰戊午八年也）之约第五款，靡论中国何处港湾，均能随时自由进出，及一切采索薪水粮食，修缮船舰。推而视之，旅胶虽贷于俄，英岂不同г利益乎，则亦不容疑虑矣。今德俄经画我中国秘策如是，英则如之何。则鉴观往事得失，绸缪事前以保其固有之权，更漠处静窥，如猫捕鼠，以图后日之利。倘我苟善于东方外交之政治家，知今英之经画中国情形，与昔年在亚非利加西海殖民地，尚无此甚也。观于一千八百九十年某日，铁哈无熙鸦伊君之说，足知德人经画中国之左券矣。悲夫！英人昔之规画西海政策，而为经营今日我中国机谋也。当千八百二十五年（同治乙丑四年也）英员奉命调查西海领土者，其所布施之经略，一以为扩张西海岸领土于非州，多害寡益；二以为英领施行政要，唯欲诱导土蛮，文化日开，令其酋长建立自治之政；三以为管辖领地之权，当让于各部酋长，便能知自立政体。时宜速放撤管辖政权，不预闻问。当时英府用之，徒拘拘于煦孑之义，而令同领。非州殖民地，受祸为不浅矣。夫铁哈氏木者，乐天主义之徒，当日尝预调查之任者也。今亦幡然追悔，附和同寮经略之失计，始以为主张土酋自治之说，果使渐于文明，无异其为代之也。庸知地不加辟，政不加变，反令德之商场衰退。如斯其剧乎，彼必不以为其德，以为其雠。而诱募法奥诸国侵削德权，代收其放弃之土。余于曩者，见其调查会商之时，意想所未周者也。嗟乎！铁哈氏之自悔如是，然此放任主义，英斤斤然施于中国者，盖已久矣。今试举英人侵权我中国之由，足为西海覆鼎之金证也。千六百八十年（咸丰庚辰十年也），中英二次之约。吾方诚然省误，其欲以昔之望西海者望中国。自外观之，其输进欧米之文明，振发中华之风气，使立自强治基，而不知其将有所冀于今日矣。我政府不审其鄙然自豪之性，倚虎豺而为邻，援蛇蝎以入室（指引英为保护之事），据我条约，削我商权，不啻西海酋长心法之相授。呜呼念俯细非真西东同慨哉！斯所谓宜鉴观往事得失，绸缪事前者，此也。然我中国政府，其心休休，无他技，所怖于外国者，惟威力已矣。此中英千八百五十八年六十年商定条约时，英特权使臣爱鲁气吴氏愤政府之说也。斯言虽鸷，不公于理，然以卅年来近事征之，诸约国驻□北交使臣之察查窥验，咸白眼瞠视，觊破我政府性情之元素，积习之真形。假以诱掖扶持，采法欧米，革新庶政，为好面具也。今举英进步之党，张张焉咸以爱鲁氏说为之鹄，谓英官纠寰球诸强国，忍辛艰，冒危险，排舰队，调戍兵，内则锋其说，以慑其情，外则廉其威，以馁其势，然后纵众之所欲，权众之所择。东南通其海港之场，西北辟其砂碛之地。矿产穷山晋秦，渔盐绝壑吴粤，汽艇川灌湘淮，铁轨邮通滇蜀，使五洲之众，勇者竞先，懦者踵起，簇簇蝇集。于亚东大陆，如附星，如啜醯醴。我国之富藏利薮，威吸强收，采取净尽，无余蕴焉，与其昔年开拓亚非利加一例同观也。斯实近十年来极东之状态也，无日不在众虎逐羊之际，群雄走鹿之场。犹忍隐漠处静窥，如猫捕鼠，以图他日之利也。嗟夫！我国慢藏之器，今人行路侧目，无不先为着鞭而去者矣。今吾推究我邦帝国贫弱之原，财政为之也。海防厘捐，既遍征南北各部矣。然剥削愈甚，鲍蠹愈多。司农方兴仰屋之悲，周王益增筑台之虑。于是俄德法诸国强而要挟之案，繁于厘毛。偿货之期，急于星火。分析之虑，未敢决也。一千八百九十五年（光绪二十一年也），驻沪英之戏也迷吴领士，于斯事尝言之详矣。我政府不察，乱许增商埠，自贻束缚，以梗遏其富源。则破产之忧，不待继晷也。援救之术何哉？为今之计，当决言革故改良，勿作委蛇内政之举。施对外重迟迂远手段，勃然申威，坚立政府，而固城镇，勿谓华洋集处同室。先宜堙凿川河，纷灌内外航通之路，则运输得便，征纳遂丰。国债之贷款，度支之出纳，慎为相处。山海之宝藏，源源增拓。水陆师团，渐渐扩张。诸他费值，罔不咳唾立办。使得计臣，益善维持而经理之。何庸谬自日征苛捐，而为此损财伤民之举哉？此中国财政救败之善策矣，宜竭力为之。今夫中国政府之隐忧，固在足腓矣。其腹心尤甚，何以言其然也？患在外者蚕食，患在内者鱼烂。闻之一千八百九十一年，哈鲁哈乌鲁氏尝为演说，发布于埋吴既爰尸太阿地学协会云：其言中国乱党，名目种种，纷结内外。其强众者，滋蔓湖湘滇粤之间。卧榻之旁，岂能安枕？军制不讲求者素矣。神机绿营，固不足用。有事征募，率皆草野不逞之徒。急则需之，缓则弃之，故组结斯心腹患也。以国中之南北相去二万余里，而朝见之政化，夕安能逮于南方？□东西边，雷高琼廉诸州，海寇暴徒，累载烽煽。水陆梗通，民商交惫，与地方命吏，竟旷然相率，放弃其民命财产之任，绝不为之保护。一若耳无闻，目无见，以为是莫须有之梦幻也。若有控诉于有司则摈而去之，反以为是诲盗之咎。何为言其然也，于一千八百九十五与九十六二年，英驻廉州北海领士之执可据也。又据同年英驻广州领事，报告粤省不靖之风说，比岁而来。盗寇充溢，良民汹汹，不安于堵。其骚扰惶怖之状态，与雷高廉琼诸州勿异也。中日战争以后，财政窘迫，罗掘几空。诗云：此方多宝玉，慎勿嫌清贫。而不肖之绅吏，借是为渔饵肥私之计，诱导有司，加税增厘，借捐饱橐，卒致民商忿怨，相率为难。久讼经年，犹不解免。所幸粤民卑顺，息事为宁。抗上之力，不逮其抵遏之势。驭富之气，不敌其治贱之威。虽其情有所不甘，志有所未逮，咸戢戢遵法。以为是有司，当莫可如何之时，作此不得已之举也。最可痛者，夫粤吏且悬煌煌谕示于国门，旨谓以粤省之金钱，作粤省之保障。粤民举欣欣然，窃以为自是而后，我之生命，可免不虞矣；我之财资，可免滞留矣；我之产业，可免藉没矣；我之女子，可免标虏矣；我之寝食，我之出处，可无宵暮之警，江海之患矣。岂意其担荷民生所寄之义，不能贷之重任。不寒暑间，相委然而放弃于中道也，反使民倚外权，以相托庇。粤之民情可见矣。欲祸不作，岂可得哉！岂可得哉！此驻广州英领事之所报如是也。况近数年来，我中国之有远志者，周游海外诸国，岁有所增络绎中外不绝，举地球上无不有华人足迹。其飞译东西变政诸书报，亦渐推扩，渐有人材，蔚然芽出。其东南诸方，一变其士人之风气，一新其民商之思望（谓南方之人多出外洋国也）。外有所观，内有所感。其视乎晚近之政府，长有不满不平之念者矣。然使政府远察外情，参视近势，可少贷下权，以革新其国政，拔其平昔郁郁不平之徒，以共治为理。岂无二三豪杰，出而为我走集也。彼不将愤其血气，倾其心腹，耗其肝胆，罄其心蕴以奉上，而思自奋于风尘者哉！天下敖敖，方引领踵集矣，于自强何有焉？不然，革新之举，不速行也。外警之变，内腐之溃，决裂五出。痈臭之祸，可思拟哉。又况法人之蓄谋于南方久矣。粤之毗近越南（法国领殖民地也），击柝宵闻。而山海寇盗，逾越出没，常为法人患。萎靡之吏，无术以驱除焉，实贻法人之辞据。故劫虏之案，时有所传。要偿之求，纷于诸报。且法自领军队，逾域而摈攻之畀人大柄，欺迫滋甚。嗟乎两粤三十余州之山河，终为法人所索求必矣。盖法之取越南，醉翁之意，岂在杯中物耶？今又试观英人之心焉。
　　虽然，英于中国，所必争者则商务也。故其厘税之征加，其货品之盈绌，与其借偿之衡权，其山河之浚通，无惮斤斤三复议之者，斯英经略我中国政策也。然英之政治家，屡诋我中国政府，尝谓中英之约，我英既获之权利，今反有自我得之自我失之之憾。遂使英国输入我中国者，竟为厘中所窘，受弊为不细矣。抵制之术何哉？吾恐政府失是术也，是皆政府狃安纵涣一切之愆也。夫我国政府懵然不察，饮鸩蓄患于心腹，疮痍伏生于肘腋。晋宋之运，今其续哉。夫昔甲午之争，英之乌爱衣氏豫为托言曰：若帝室为日军所困，遽为热河之续。以迁彼南京，民心必摇。而欧洲列强遂各顾私利，益逞其虎张吓喝之谋，肆其迫挟要求之志，牵制以陇断之。殆谢和之后，蹶而不振悲乎！然而英于中国政策始终勿变者，则在商务，而土地非其所利也。何也？有代我守斯土，莅斯民，而我少无所损，其实皆满载而去。渍其余润以沾溉其不逮，则彼恩吾惠而怀吾德不暇。将相率弃已而趋彼者，是成英之外府而已矣。虽然，今俄德法诸强国，申其连横之势，张其协迫之威，割掠我国土地及一切通商利权，则妨英之甚者也，岂英之能固守不变，虐鬻让名，以违经营其商务之主义耶？悲哉！今我国惫矣。俄德法将缢于前，强于我势；英将缚于后，柔以夺我利。余则剔毛剥骨，啜舀遣润，踵集于傍不能去。版籍虽大，民户虽庶，其北不趋为波兰，南不折为印度也几希。 

　
 
　 
◎章太炎先生逐满歌

　
 
　　太炎先生为吾党硕儒，著术等身。无不以鼓吹民族主义为唯一之职志，《逐满歌》一篇曾载《复报》，以嘻笑怒骂之文章，作共和国魂之引幡，亦中国革命文字中之异彩也。兹录其文如下：莫打鼓，莫打锣，听我唱这逐满歌。如今皇帝非汉人，满洲鞑子老猢狲。辫子拖长尺八寸，猪尾摇来满地滚。头戴红缨真狗帽，顶挂朝珠如鼠套。他的老祖奴尔哈，带领兵丁到我家。龙虎将军曾归化，却被汉人骑胯下。后来叛逆称皇帝，天命天聪放狗屁。他的孙子叫福临，趁着狗运坐燕京。改元顺治号世祖，摄政亲王他叔父。嫂叔通奸娶太后，遍赐狗官尝喜酒。可怜我等汉家人，却同羊猪进屠门。扬州屠城有十日，嘉定广州都杀毕。福建又遇康亲王，淫掠良家象宿娼。驻防鞑子更无赖，不用耕田和种菜。菜来伸手饭张口，南粮甲米归他有。汉人有时期满人，斩绞流徒任意行。满人若把汉人欺，三次杀人方论抵。滑头最是康熙皇，一条鞭法定钱粮。名为永远不加赋，平余火耗仍无数。名为永远免丁徭，各项当差着力敲。开科诳骗念书人，更要开捐骗富民。人人多道做官好，早把仇雠忘记了。地狱沉沉二百年，忽遇天王洪秀全。满人逃往热河边，曾国藩来做汉奸。洪家杀尽汉家亡，依旧猢狲作帝王。我今苦口劝兄弟，要把死雠心里记。当初鞑子破南京，尔父被杀母被淫（其破北京，更可想而知矣）。人人多说恨洋人，那晓满人仇更深。兄弟你是汉家种，不杀仇人不算勇。莫听□□诳尔言，第一仇人在眼前，光绪皇帝名载恬。
　　按：此篇为太炎先生十余年前之旧作，激昂淋漓，描摩尽致。把三百年满族蹂躏神州之真相，和盘托出。追念旧恨，令人余痛不已。但民国成立，五族平等，汉与满本无歧视之心。近阅报章，该族宗社余孽，乘中原风雨飘摇之际，勾结强邻，煽惑愚民，妄冀非分，大有不亡中国心不甘之概。呜呼！何顽蛮不化若是之甚哉！寄语善耆铁良辈可以休矣。 

　
 
　 
△纪艳一（《泥絮鸳鸯记》）

　
 
　　癸丑秋末，淞沪警察厅，有查获男女同车之冯勤身、陶懿琴各一名口。讯系妓女偕客潜逃，当将陶妓判发普育堂择配。继而淞沪警察厅接该堂去函，略谓冯勤身，愿娶陶懿琴为妻。当经核准函覆云：案准大函，内开本月九号奉发女子陶懿琴一口。现有娶主冯勤身，年二十五岁，台州海门人，现在北山高等小学校做教习，愿娶该女为妻。经敝堂致函台州海门天主堂陶教士，询问情形。顷接回函，声称冯勤身之叔，在堂司会计之职，确系该娶主并未娶有妻室等情。因特备函奉呈台端，敬祈准与给配。当由敝堂派郑司事，伴送彼处，正式婚配，玉成美事等因准此。查此案，前由警区呈解前来，当即发科研讽。嗣据讠凡得冯勤身文坛托足，中馈犹虚。陶懿琴乐藉坠身，知音未遇。申江萍聚，爰伸啮臂之盟。楚馆絮谈，遂赋同车之事。恐鸨之踪及，误入金吾。效鸥鹭而相随，因逾大德。当头棒喝，同悟今非。援手玉成，感恩没世等情。本厅以该民等，行虽不合，情尚可原。怨女旷夫，执政者本有扶持之例。违章犯禁，司责者奈无姑息之条。乃将陶懿琴发堂待字，冯勤身交保寻媒，是于惩戒之中，仍寓矜怜之意。准函前因，足征□意。盖使陶懿琴以校书而待秀士，冯勤身以书生而得佳人。奔月有心，红袖遂添香之愿。求凰无怨，青衫乾湿泪之痕。分既正乎伦常，理无妨于道德。天作之合，人孰无情？况承伴遣司员，凑成佳话。证由教士，堪为良缘。是不独无告之四民，皆感贵堂之盛德于靡既矣。除准照给领外，因备叙此案颠末，函覆台端，即希查照。 

　
 
　 
△纪艳二（《扬州春梦录》）

　
 
　　扬州某友人曰：扬俗极风流，而亦极秽亵。兹见一年老者，率其子妾媳妇，于稠人广众之中，同席叉麻雀，谑浪笑傲，自命为风雅中人。以为此举雅乎否乎？请述其详情，以供研究。今春二月九日下午四时二十分，余偕友人往公园啜茗，假座南偏玻璃房中。其地为商余雅集，门左粘白纸长幅，大书“江都县议事会”六字。东间斜设一桌，有茶碗烟杆纸吹陈其上，而阒无人焉。询堂倌知将有赌局也。未几一老翁、一中年妇、一少妇、一美男子、二仆妇，笑语蹀躞而来。堂倌携雀牌随之，倒箧入坐。未一局，少妇嫌桌陋，而撤之。宛转娇音，一入堂倌之耳，即奔向余等所坐之室中，肩一桌而去。猛触门作巨声，一似不顾物质之毁伤者。少妇甫坐定，又嫌其牌陋，非家物不可。老翁命仆妇去取，及其反也，已阅时三十分。遂各抖擞精神，奋臂大战。其位坐翁与少妇东南向，中年妇与男子西北向。目光灼灼成斜度，银物堆几，输赢不少惜。送茶者、吹烟者、卖杂果者，往来如鲫。又时有男女麇立窗之左右作壁上观，老翁遇佳牌且掀髯大笑，或耸身鼓掌，四顾观战者若有奇文共赏之趣。二仆妇倚门立闻笑声，则向人掐嘴，似不直其所为。邻席受嬲，咸散去。时役也，其主将为老翁，姓口名口，历任泰海盐分司，扬城寓公间之最富者。中年妇其爱妾也，男子其哲嗣，而少妇其贤媳也。此事甚怪，而翁视之甚乐。家庭之间，翁媳嬉戏于赌局，知礼者尚嫌其无别，况酒楼茶肆不择地而行之。十目所视，十手所指，其严父之所为乎？虽然□令正俗有责，吾不知该县之巡警，果何为者？ 

　
 
　 
△纪艳三（《金阊秋声记》）

　
 
　　癸丑间，苏省各属，纷纷扰扰。有一事，足以供苏州历史上者，即各处小□开放时也。苏垣自夷省为县以后，市面极为萧索。得此点缀之品，备极□迎。吴中本多寓公，归田之后，出其宦囊，多有卜筑园林，为菟裘终老之□在此，优游岁月。此种小花园，所在皆有。然均双扉紧闭，门前之客，辄兴□感楝花风里。友人某君商之于半园主人溧阳史姓，请其开放，以作一□术之俱乐部，其意固不在营业也。园主人颇风雅好客，开幕之日，士女□，榭风亭，萝衣竹石，时于此间得少佳趣。当时本遵市乡制，标其名曰“阅社”，恶客某某等，涎其一种抒机事业，纠合执役警厅之王咏梅，及曾为行□朱藜然辈，赁韩家巷前盐捕营统领洪鹭汀之余屋，踵起为“鹤园阅报社”。仿沪上夜花园办法，有茶、有点、有酒排间、有弹词场，男女杂沓，于是佼童荒竖，荡妇妖姬，始以目成，继以心许。采兰赠芍之事，时有所闻。终以警署护符，□所碍。未几又有庙堂巷畅园之发生，以所居太陋，未能争胜。然其时小花园，已成一种流行品矣。不一月间，慕家花园刘姓之花园又起，一切以鹤为依归。中秋节过，惠荫花园又开幕，更增添影戏焰火，及动物蜡人等种种。鹤娥眉入宫之见嫉，百计媒蘖，而警厅不准再卖女座之取缔令下，当事□丧万分，不得不为偃旗息鼓之计。然影响所及，各园游客，皆如晨星寥寥。梅蒋老虎等，遂异想天开，乘车赴沪。聘林步青至苏弹唱苏滩，以新人目。人多唣吃屎。吴东伯既先受其殃，为探春之打王善保家的，其声固清□，然鹤园之狐假虎威，仗势凌人，亦百喙不能辞其咎矣。呜呼！明明阅报□，内容之荒谬乃为此极。吾恐主其事者，顾名思义，必有哑然自笑者。会遂园与上海红十字会商定为筹赈之举，种种游戏法，粲然毕备，讵知韩省长取缔弹唱淫词之命令适至，而遂园适当其冲。西区警长程某，因是记过。署员高某，且撤差焉，真北人所谓背晦者已。而小花园经此风潮，亦于焉凌替，遂园且先闭幕矣。过乌衣门巷者，当有人面桃花之感乎？夫小花园虽细事，然于苏州之社会风俗上，其关系亦岂浅鲜哉。 

　
 
　 
△纪艳四（吾某）

　
 
　　吾某，为杭省第四区江干警察分署员也。到差既久，私囊颇裕。置人民违警及一切道路政治，咸不整顿。就地人民，故有有署无官之说。缘江干船局上首，为九姓渔户（即俗云茭白船），临江女子，咸以卖淫为生涯。历久至今，已成习惯。然每逢长夏，因修理船只，故皆舍舟登陆，一律住居花牌楼。而吾某则终日与被征逐，左拥右抱，其乐陶陶。群妓赖以保障，其对于吾某称呼，非曰“干姑爷”，即曰“娘舅”，而粉白黛绿之中，夹以闪烁金光之警服，亦政界中风流佳话也。按此则，曾载录十月间沪上某日报。虽事之确否不可知，愿吾某有其事则改之，无其事则勉之。以清吾浙之官邪为望。 

 
　 
△纪艳五（不屈权势之王克琴）

　
 
　　癸丑秋南京东大街庆乐茶园，男女合演各种秽淫戏剧。曲辫子辈，争先恐后，生涯为之大盛。戏资虽涨价，而往者依然如常。初到此地之人，无不痛骂宁人丧心病狂，谓遭此浩劫，尚然醉生梦死。及一经调查，知为大谬不然。观剧者某府中人，实居多数也。说者谓前清时代，虽则专制，而威赫掌权轰轰烈烈之两江总督等子弟，尚惧舆论与清议也。偶往秦淮河畔，亦鬼鬼祟祟，如偷儿然。其他之红道台，更不必言矣。今则反是，观于军警之佩刀荷枪，护送人员至戏园门口，堂然皇然，摇摇摆摆。入内观剧，视为重大要公者，岂不异乎？某日张□爱妾独眼西施□□子，带同卫队一群，至庆乐茶园观剧，当场特点王克琴之宋江大闹乌龙院，阎婆媳活捉张三郎，及大嫖院二出拿手好戏。迨王出场，喝采之声大起。及演至聚精会神，曲意摹仿淫秽龌龊时，楼上下狂呼叫好，犹如春雷怒鸣，房屋亦被震动。而□□子意气扬扬，喜颜大开，迷迷笑个不住也。传闻有人向克琴戏言，谓运气来了，□大帅欲列你为后房。克琴正色曰：“那个买我得动？前清时权势威赫的庆老头儿大爷，什么振贝子，美貌风流，年岁又轻，出拾二万银子，并有很多金钢钻珠玉宝石，我也不放在心上。后来老□代他苦苦哀求，故荐杨翠喜给他，何况是这个老□□？真真岂有此理！” 

　
 
　 
△纪艳六（京华新史）

　
 
　　京师天气严寒，所赖以御寒者，惟火炉。北方惯习，煤于砖炕之下，名曰火炕。每年十月以后，三月以前，为弄火之期。起居饮食，□□□□□□□□□□□。屋无寸隙以通空气，致空气溷浊。煤气侵人，人触煤毒而死者，不可胜计。南方人虽亦畏寒，借煤力以暖屋。然屋暖则弃炉，触煤毒而薰死者极鲜。若北方下流社会之人，及显宦之奴婢，虽亦知煤能毒人，而终不肯弃。一若火炕为必不可少也者，甚可笑也。阴历年前，某部长官几触煤毒而毙。长官势力雄厚，无人敢斥其非者。盖某部虽有总长，而以国务殷繁，不暇兼顾。主持一切，惟此长官是赖。长官之死生，经济之通塞系之，故中央之人，靡不从而属目焉。长官有宠姬数人，姬视长官为奇货，往往以争夕闻。长官则以政治手段，立一值日表，使无畸轻畸重之嫌。一日，某姬侍巾栉。姬有美婢，长官见而悦之。潜入婢室扃门登炕，效高唐神女故事。适某司员以电话请示，长随觅主人不得。忽觉煤气扑鼻，群谓此为某婢室，不必入。然以煤气故，某仆竟斩关而入，则见主人与婢，鼻流血，面色青，触煤毒而僵仆。举室惊惶，不可名状，乃巽以清水，灌以芥卤。少顷始苏，家人以电话告。主人曰：“为我谢司员，我此刻病了，有话明天再说。”次晨，某姬妒婢，施以夏楚。长官恼羞成怒，亦以姬所施于婢者，施之于姬。姬以遇人不淑，欲执长官赴法庭求理。长官大惧，乞怜于某总理，总理乃命夫人往断其曲直。
　　总理夫人乘汽车至某长官宅，长官迎于阶，侍妾迎于庭。夫人讯此案一一详问，判某长官无礼，罚向某姬三鞠躬以谢罪。呼婢至，令其听候择配，不得再与主人私相结纳。其事遂寝。
　　畸曰：某长官者，曲江同宗，弓服相契。以昵婢故，舍其金玉锦绣之房，而登此暗室之炕。设非某司员电白公事，某已无复在人间世矣。人即甚不自重，何至贱视生命若此？故录之以为征求轶事者告，且为民国风流史中，存此一段新奇公案也。 

　
 
　 
△纪艳七（宋教仁之日妇）

　
 
　　宋教仁先生者，吾国之政治家也。癸丑忽遭国贼暗杀，竟长逝而辞世矣。国人惜之，兹得其生前艳史一则。虽似涉反对者故意恶作剧以污蔑之，然男女为人生之大欲，昔贤明哲，英雄豪杰所不免。如宋先生即有其事，亦安足为盛德之累哉？爰特为译出，以资谈助。有日本报知新闻载曰：日本东京牛<辶入>区东五轩町二十番地，下宿屋林馆之主妇曰林福子，其妹曰御关，姊妹俱生有殊色。时宋教仁、黄兴亡命走日本，兴居小石川茗荷谷町，宋居林馆，兴时来访问，艳御关之色，密与之通。教仁闻而怒斥兴，兴大窘，密与御关谋，说其姊福子挑教仁，教仁遂与福子有私。时革命事急，日本刑事宪兵巡查严密，教仁遂出林馆，移至柏木町租宅以居。然未尝须臾忘福子，福子亦时相往来。教仁宅中雇一女仆执役，本某女学校生，年少貌美，又通于教仁。福子闻之妒甚，中夜涕泣。次日尾教仁而诟詈之，教仁亦大窘，介日人鬼头某，出书券金五百元为福子谢。未几又移至角町酒肆寒香园，已而与其女主人御初通。福子闻之，又大怒。教仁又书券金五百元为谢，事乃解。其后教仁归国，久无消息。福子许聘大学生某九州贾人子也，已纳礼矣。会福子姊妹与黄、宋私事暴露，贾人子退婚。福子至九州，其家拒而不纳，忍泪而归，途次京都下茂加，忽遇教仁，即夜同宿旅馆。福子泣诉，私怨喁喁。教仁慨然曰：“吾两人情好如此，誓不相背，”遂携手同归东京。先是福子妹御关，与黄兴情益亲密，而性好淫，移至青山闻肆食馆，又与法科大学生武田将一郎有私。辛亥秋，教仁先去日本，黄兴旋归国。革命军起，南京政府成，兴为大元帅，教仁亦充法制局总裁，声势ピ赫。福子姊妹闻之，大喜过望，遂相约同赴上海。时日本信州富人某，与中央俱乐部人宫泽元一郎相结，欲乘中国革命，扩增势力。侦知福子姊妹与黄、宋秘事，以为奇货可居，遂约与同伴。舟抵上海，即遣人报知教仁，立乘马车访福子于寓舍，承认福子为正妻。若欲居上海，则当大建旅馆以酬其厚意。而黄兴则拒御关不见，使人传语，劝其再嫁，俟事平后至日本，当于筑地附近建一旅馆报之。约束既定，宫泽乃率福子姊妹回国。御关归后，仍与武一郎交好如故，因而有身，至前年正月诞一男儿，由武一郎月资给以为活。宫泽忽献计，以御关所生，佯为福子产，迫教仁承认。御关亦恐兴闻而毁约，大赞成之。立遣宫泽至上海见教仁，告以福子生男事。教仁大惊，未及承认，而及于难。宫泽仓卒归国，复与福子姊妹密谋。会去年四月，留学生开会追悼教仁于清风亭，福子姊妹亦列席。或谓福子所生子，既为教仁遣血，即当诣灵焚香者。福子骇惧色变。司会者侦知前事，谓福子污伤教仁，大不敬，慷慨异常。宫泽计败而遁，福子计无所出，不得已以私生子报知公署。至今姊妹贫弱相依，深恨为宫泽所买也。 

　
 
 
△纪艳八（尹昌衡之蛮女）

　
 
　　尹昌衡赴藏，日征蛮女有姿者充下陈。去年曾见之于各报，今春为四川公民所控矣。
　　蛮女美丽，久负艳名，此小蛮之名所由来也。查蛮与苗同，苗女妖冶，别饶丰韵。犭乞花草，另有风流。无怪尹昌衡之惊心动魄也。况石柱一隅，代生佳雨。花冠锦袍，秦良玉固丽若天人，谁谓不及汉女之明媚哉？若夫着吉莫小靴，低唱犭歌，高扬巾帕，飘飘若仙。苗条蛮女，靥笑欢迎。彼尹昌衡氏入此藤峡棘穴之中，其视为温柔乡也久矣，安得不有终老之志耶？
　　虽然三清留蜀，寂寞深闺，柳色惊春，封侯致悔。得毋念远征之夫婿，而抑郁不堪乎。然而尹昌衡方与新人言笑，岂复眷念昔日尹邢诸姊妹耶？ 

　
 
　 
△纪艳九（熊总理冯上将之内助得人）

　
 
　　熊秉三先生未显达时，一切供给，多取之于岳家。夫人朱氏，美而且才。先生从前宦游多年，文名政绩，得力于内助者极多。盖夫人精通文墨，闺房赞助，能补先生之所不及，洵可称为贤内助也。癸丑间熊氏到京之后，本拟另觅华屋以居之。嗣因先生在国务院，事必躬亲，异常忙碌，夫人遂亦移住国务院中。按京中各官署，除书吏门役之外，从无堂官携眷居住者。欧美各国，亦未尝非。然熊夫人之住国务院，实特例也。冯上将夫人，为前清李鸿章幕府、江苏宜兴周才学阁学第五女公子周道如女士也。优于文学，喜读兵书。继而随父宦游京都，入天津女师范学校。旋就今总统袁容庵先生聘，为府中女教授，宾主相得。袁君三夫人者，女弟子之一也。其师生情谊，尤为投洽，朝夕相处，俨同姊妹。书窗闲谈，闲及婚嫁。周女士谓三夫人曰：“吾终身事，若非执掌大权之高等军官不嫁。”三夫人尝偶言于袁君，会去年冯上将在京，于袁府睹其丽容，遂盛称之。袁云：“君欲胶续，当为作伐而撮合之。”然冯上将嫡妻虽丧，姬妾已至七人，且有子，本无续弦之志。因袁总统作此撮合山，又素知周女士颇谙韬略，亦足为戎机之襄助，欣然允诺，立即叩谢。亦仿张佩纶求婚于李文忠之故事，袁为原媒。上将于去秋奉命都督江宁，南下时，有某当道恭送行旌。席间谈及此事，上将则掀髯笑曰：“若说起容貌来，亦不能比得西施王嫱。可是人家学问，实在高上我一个武夫，又年过半百，还有什么不满意的事？不过这胡子长得住否，实在是一个大问题。”言毕，众鼓掌大笑。有知者曰：“此冯上将得意之语也。”既而袁君遣公子克定，及周女士得意高足之三夫人于一月十二号送亲到宁。此日江宁铁路，特备专车迎迓。沿路线排列兵队，气象巍然。下关江口一带，极为热闹。轮渡码头，悬灯扎彩，并有松柏牌楼一座，编额一方，文曰：“大家风范”，楹联一副为“天上神仙金相至质，女中豪杰有礼明诗”。以鼓楼前交涉局为新宅，门前装饰松扎禽兽花鸟之影壁，饰以五色电灯。其松枝牌楼，亦以五色电灯制成“福共天来”四大字。室中陈设西式仪具，而被以五彩绣花披垫。偏悬喜字幛，屋檐挂以红彩及红喜字灯。屋外环列武装兵队，层层排列。警察特用布篷岗位数十所，明亮刀枪，与昼间日光、夜间灯光相辉映。都督府中人员，稔知周女士具有尚武之精神，当时有“帅太太”之称。故屋内多派军服侍者，窗前阶下，鹄立荷枪兵士，以悦其志。但未知洞房之日，曾否亦于房中环列刀枪，侍婢佩剑如《三国演义》中所载嫁刘备之孙夫人乎？周女士父母俱逝世，亲丁只一弟，入北洋武备学校，在陆军部当差。故当日偕来者四十余人，悉为女士之姻族亲娅而已。主婚者为刘文荃、刘景山两君，亦袁总统所特派者。
　　十八日下午二时，陈设妆奁，由女宅启行入都督府。剪导军乐，引以红绸彩门。横书四字曰：“山河委佗”，左右对联：“上为扫眉才子名满天下”，下联为：“上头夫婿功垂江南”，系旅宁同乡所送。继以直隶女师范，暨高等女子小学教习学生，及女友所送之诗章、叙文颂辞、对联、词曲，均以玻璃屏装饰，约二十余对。续为应用器具，极简朴。其衣箱只八只，闻金玉钗珥无多。盖因周女士对于戚友馈赠，概行璧谢。仅以己所历年充教习薪资积蓄，以作嫁资也。十九为婚仪正日，女宅因交涉局距都督府，道途过远，移驻都督府西首花园内，俾新亲将迎便捷。此日冯都督著上将礼服，佩挂勋徽。周女士着元色缎体绣八团五彩花外套，大红裙，戴珠勒，梳本国时装髻，略带簪饰数事，被以粉红纱，约四丈长，有侍女二人持其两端。红纱中结彩，置于发顶，垂以两球式，因以覆面焉。其结婚礼仪，参用中西，次序如左。
　　午后二时，由都督府备彩车，导以执旗马队、步队、军乐队，赴女宅恭迎新人。大总统代表人、介绍人、迎亲人从先，由司仪人随同都督出府。至女宅降车，奏乐，女宅招待人预候于门外，引导都督至正厅向上立，司仪人唱行亲迎礼。三鞠躬礼成，招待人引导都督至休息室，与招待人对行一鞠躬礼。由招待人邀请都督入座，进茶点略坐。奏乐，都督起行先回府，招待人送登彩车。四时初刻，新人彩车到门，至大堂驻车，奏乐，由陪亲女宾引导。都督由宅内出，预俟于礼堂外立。由男女宅陪亲女宾赴彩车旁排立，请新人降车，引导新人至礼堂外立。女宅亲族及送亲女宾，从代表人、介绍人、男女宾，均预俟于礼堂外。奏乐，司仪人先就席东西向对立，唱男宾就席礼堂东隅立。唱女宾就席礼堂西隅立，唱代表人就席向南立，唱介绍人就席次代表人向南立，唱男女亲族就席。男宅东席，女宅西席，各东西向。唱新郎新人就席，向北并立。奏乐，唱代表人代大总统致颂词。代表读颂词，新郎新人答词，遣人代读。唱男女宾致颂词，新郎新人答词，遣人代读。奏乐，唱新郎新人行鞠躬礼，对行三鞠躬礼。唱新郎新人谢代表一鞠躬，代表答礼。唱新郎新人谢介绍人一鞠躬，介绍人答礼。唱男女亲族行相见礼一躬鞠，尊长亲族新郎新人，先向行礼。平辈晚辈，则对向行礼。唱男女宾行贺礼，一鞠躬，新郎新人答礼，向东西男女宾各答一鞠躬。奏乐。唱陪亲男宾引导新人退席，由女宾引导入新房。代表人退席，介绍人退席，男女宾亲族男女宾退席，礼成。司仪人亦散去。
　　灵犀评曰：德相毕士马克之丰功伟烈，欧洲三尺童子，靡不知之。而读其与夫人书，一往情深，字字作香奁韵语。宋韩世忠破金兀术于黄天荡，梁夫人亲执桴鼓，中流助战。迄今乡姬野叟，负曝闲谈，千载下犹有生气，仿佛见将军之英姿飒爽，夫人之香汗淋漓。惟真英雄能解真儿女。情长气短，迂士之谈，固不值吾人一哂。今者熊总理与冯上将之艳史，流播京津矣。而吾国情状，较毕士马克居位时之德国何如？风紧草枯，虏骑南下，沿边一夕，烽火数惊，又正壮士长歌出汉关之会也。熊总理果能尽法毕士马克之所为，而致吾国于盛强，一如德国之执欧州中原牛耳乎？冯上将果将上书请缨，系单于头，勒燕然山，还我疆土，扬我国威，功在韩蕲王上乎？吾愿熊总理与冯上将好自为之，毋徒享破例之福，怀多髭之惧，而令毕士马克与韩蕲王笑人地下也可。 

　
 
　 
△纪艳十（《中外胪欢记》）

　
 
　　今年一月某日大总统以岁律更新，特在府中居仁堂宴会各国公使，并于怀仁堂设茶会，请中外男女来宾，以志庆贺。届时到者数百人，有名优演剧，以助雅兴。兹记其事如左。是日宴会各国公使，原系新年庆贺之惯例。凡堂开琼筵，礼合中外，自是意料中事。而有特别可以记载者，即借宴会，为副总统会见各国公使最宜之介绍人，最妙之遮面扇也。原来副总统到京之初，对于接见各国公使之礼节，颇费研究。盖此等仪文，既无前例之可援，而双方意见，皆觉进退之无据。就国家之礼制言之，各公使有觐见之仪，大总统无往见之礼。副总统虽非行政元首，要亦一国所尊，往见各公使，于理即有所不合。就通常之交际言之，行客必尽先施之谊，坐客乃有往拜之理。副总统既非一国元首，即无觐见礼节，先为晋谒，于情亦有所未安。因此之故，双方虽有相慕之诚，而彼此尚无一面之雅。大总统乃借此日宴会，预请副总统在座，于有意无意之中，以半主半客位，与各公使一堂聚首，握手言欢，省却无数之烦文缛节。而月余以来，举凡议礼之士，相礼之官，束手而不能解决问题，至此乃如水到渠成，动合自然，真所谓文章天成，妙手偶得者也。当日赴会者，除各部总次长各机关重要人物，与前国会汤王两议长段香岩等外，并有各公使夫人，各国务员夫人等。客齐坐定，俄而鼓乐齐鸣，霓裳曲奏，诸名优皆各奏尔能，发展其平日拿手妙技，以娱嘉宾。所演之剧，共四出，一《天水关》，二《樊江关》，三《挑华车》，四《战长沙》。每剧皆有戏单，列各伶姓名，并叙明事实。译以英文，以便外人观阅之下，领略其中趣味。第二剧终，大总统到会。众起立，大总统以最亲切最和悦之态度，向众来宾劝饮，众皆举杯致贺。继而有一妇人，扶大总统夫人，姗姗而来，衮师儿子，樊素姬人，皆相率而随其后。略与来宾周旋，就坐观剧。斯时也，礼合大同，乐和中外。钗光峦翠，辉耀金阙。水瑟云敖，韵激玉楼。衣裳簇万国之华，宾主合一堂之乐，至矣盛矣，蔑以加矣。三剧已阕，大总统始退。诸来宾皆于剧终尽欢去。附录戏单是日所演各剧。诸伶皆精神焕发，声艺俱佳。惟小叫天，嗓音稍滞，不似向日清脆，亦是美中不足之点。
　　《天水关》：刘鸿声、梅荣斋、朱玉龙、李玉费、何维香。
　　后汉丞相诸葛亮，兴师伐魏。魏将姜维献计于天水郡守马遵，愿请精兵伏要路。姜以勇敢善战闻，而事母至孝。时姜母居冀城，诸葛亮用计攻冀县。姜赴冀救母，被汉兵围困，不得已降焉。此汉丞相一出祁山，收服姜维之故事。《樊江关》：王蕙芳、梅兰芳、龚云甫、王秀云、李敬山、张二琐。
　　唐太宗武臣薛丁山之妻樊梨花，封侯挂帅，镇守樊江关。其妹薛金莲，因其父辽王薛仁贵被困，以发救兵事误会，姑嫂冲突。经其姑母柳夫人排解，遂发兵援之。
　　《挑华车》：杨小楼、钱金福、何佩亭、侯春蓝、黄三。
　　宋高宗时，岳元帅飞与金兵大战于牛头山。金兵出铁华车十二辆抵御宋将，高宠持枪挑之。挑至十一辆，马疲身堕，碾于车下。此宋金在牛头山之战事。《战长沙》：谭鑫培、王凤卿、金秀山、李顺亭。
　　汉将关羽，奉命攻取长沙。长沙郡韩宣，令魏将黄忠出战。忠马失前蹄，羽不忍杀之，令其易马再战。韩宣惧不敌，迫忠以箭杀羽。忠感其义，射及盔缨以报。韩宣疑与关通，问其罪。魏延代为不平，杀韩宣，与黄忠同降。此汉将关羽收服黄忠之故事。 

　
 
　 
△纪艳十一（隔江犹唱后庭花）

　
 
　　财政困难，近来达于极点。阴历年关，几有不可过渡之势。一般理财家，仍无日不在花天酒地中。一月十四日，财政次长张弧、中国银行理事王克敏、浦口商场督办杨度、偕礼和洋行买办金荫图、交通银行梁士诒、杨荫森等十人，发起新年会庆祝大典。每人各以四百元，假东城金鱼胡同那桐私第演剧，计戏价三千元，酒食一千元。是日到会者，总统府人物，及各部中之一般嫖赌团均赴会。正厅后座者为若辈之眷属，又最后者则为八大胡同之妓女，指手画脚，酣嬉笑舞。张弧暨王克敏、金荫图所钟情之王凌波，亦在局中。尽其各种能力，颇极一时之盛。是日所演之戏，有俞振廷、朱桂芳、迟月亭之《金钱豹》，德琚如之《叫关》，贾洪林之《五丈原》，王凤卿之《取城都》，朱素云、梅兰芳、王蕙芳之《红霓关》，杨小楼、金秀山、王长林之《连环套》，王瑶卿、路三宝之《樊江关》，王凤卿、梅兰芳之《汾河湾》，王又宸之《卖马》，杨小楼、钱金福之《挑华车》，王蕙芳、谢宝云、陈德霖、梅兰芳、朱素云、李连仲、孟小如、贾洪林、朱桂芳、田雨农之《雁门关》，谭鑫培、慈瑞全、金秀山、李连仲、肖长华之《空城计》，真所谓名伶荟萃，璧合珠联。此曲只应天上有，人间那得几回闻也。 

　
 
 
△纪艳十二（外交部大跳舞会）

　
 
　　今春三月五日晚间外交部总长偕其夫人，邀集中西女士，大会于外交部迎宾馆。都中称为大茶会，或谓此为大跳舞会，盖确为孙外交长之一种豪兴。确与外交官之行动，甚为合拍。苟仿而行之，则足以成一种习惯，亦西俗东渐之导线也。今请以记载社会事实之笔调，一详述之。
　　西俗无所谓茶话会。凡富户巨族之喜交际者，恒定期招集其亲族知交会谈，于一极宽广之接待室中，佐以茶点，披此畅叙，尽欢而散。外交官以及贵族妇人，尤喜为之。且视此为必要，盖借此以广交际也。西人恒名之为招待会，其招待日期有登广告于报中，以期周到者。此外则有跳舞会，多于新年后行之。自元日以至斋节（与我国斋戒之意相同），相距约五十日。此五十日内，几于无处不跳舞，无日不跳舞，因名之为跳舞期，或名为岁爽（译音）。然跳舞之种类殊多，有举行于宫中者，有举行于外交团者，有举行于普通广大之旅馆中，购入场券即得加入者。然要与招待会有别，所谓跳舞会者，以一男与一女为伍，旋转跳舞，以音乐节其徐疾。故跳舞者，必须解乐之音节。西人类多解音乐，家庭恒习跳舞，妇女以不能跳舞为大耻。习之既久，相沿成风。故一谈跳舞，辄眉飞色舞，为之技痒。酒后兴浓，亦多携其伴食妇女，旋绕室中，作口嘲以代音乐，此可以见西人之习惯矣。编者列述种种，所以证明招待会与跳舞会之别，且以见跳舞会之最足以融洽人之感情。于外交界行之，允称交际术之一种。尤能于严正交涉以外，发生特别功用，此则所不可不注意者也。我国外交，素不注意交际术。故每逢正式谈判，辄易决裂。盖彼此使命，平日既无联络，临时自易龃龉。在昔我国驻外公使，每有历一年不赴驻在国宴会一次者，即此足觇其外交之失败。至最近我国外交界，始知其非，而稍稍注意交际术。是日外交部大会，中西女士于迎实馆，此我国外交界，实行交际术之一新纪元也。其为招待会或跳舞会且勿计，而其外形，则实具有跳舞会之形式。晚九时，中西女士之接有孙外交长请帖者，咸陆续来集于外交部迎宾馆楼上。即前岁孙在京，大开茶话会，以招待各团体代表处也。孙总长偕其夫人，恭候于楼上，二女公子为之通译转达，以二女公子善法语也。来宾凡千八百人，中西参半。九时三十分，齐入跳舞室，电灯如粟，上下通明。俄而鼓乐作，而跳舞以始。每一次跳舞毕，则休息廿分钟。如此数次，时至三钟始散，亦可谓不醉无归矣。各国公使，除和兰公使不在京外，其余全体赴会。各国务员，虽以熊总理之病患疾疟，亦旋绕会场一匝，始乘汽车归。孙总长则身穿燕尾服，须长盈尺执红灯出于人丛中时，呈兴高采烈之概。教育次长董鸿衤韦，亦圆眼长须，与一西女合跳。盖董曾充意大利公使馆随员，跳舞其所素匀也。此外前外交部人员，以及曾留学西洋者，颇告奋勇，以致男多于女，分配不均。在西洋跳舞场，亦时或有此。是日跳舞会，亦坐此病故。一女子常更番易男，而倦惫至不可言状。我国妇女之能跳者，只唐少川女公子、清华学校校长赵国材夫人，衣华装，与西人合跳会场顿行特色。而日本妇女之与跳者，只一人而已。跳舞之妙处，全在精神之活泼。是日跳舞正酣时，忽见一花船及一小花车，由室内推出，满载五彩纸花及彩结彩带等件。来宾争掇之，纷然披戴，又呈天女散花之概。跳舞以音乐节为数出，是日舞跳诸出，最著者约二出。介绍之以供谈资。一扑儿格，系旋转式之跳舞音节为四分二，推源于苏格兰之爱阁色夫跳舞。一千八百三十五年，初次跳舞于奥城伯腊克。近德奥人，最喜跳之。
　　二法儿赤，亦系旋转跳舞。音节亦四分二，为德人发明之最普通跳舞形式。经德国音乐家许伯儿德及凡伯儿之改良，始臻完善。后复由奥国音乐家斯德拉斯，二次改良。
　　又有格德利一种，为跳舞式中之最繁杂者，虽西人亦鲜能之。是日亦跳舞及此，跳舞时由德使馆某君，朗呼口号，始合音节。是日音乐虽系华人合奏，仍由德人某为之指挥云。 

　
 
△纪艳十三（交通部跳舞会）

　
 
　　三月十一日午后九时半，交通部特借外交部新公所开茶会。来宾较前次尤众，约计不下三千人左右。盖新风气有开于先，必盛之于后。而适意陶情之事，尤为人生所乐为而不厌者也。
　　主人为朱总长，叶次长，及朱总长夫人叶次长夫人。十时后，周总长偕其夫人莅会，亦居主人席位。凡来宾至者，由招待员导引至主人前，行握手礼。所有交通部及各路局职员，均于九时前即先莅会，佩带招待员标识，分别左右。凡有来宾至者，由招待员接待，与总次长见礼后，即各自由游览。东西各国女宾到者尤多，由朱周两总长夫人及叶次长夫人，一一招待。中国女宾到者亦甚众。开会以前，楼下人为之满。十时半，由招待员引导来宾登楼，以大客室为跳舞场。来宾入座后，凡已领取跳舞券者，即分途约伴，携手登场。大约前次能舞之人，此次无不至者。而新到者，更不可胜计。其中以西洋人占多数，中国男宾次之，女宾更次之。其中如唐少川女公子及清华学校赵校长夫人、唐质夫夫人等数人，技艺皆甚娴熟，颇为中国女子生色。有日妇以和装草履，与西人对舞。趋跄中节，亦甚雅观。舞至闹热时，满场几无隙地。而舞者纵横驰骤，随机变转，绝无撞触之处。非娴于此道者，决不敢插足其间也。
　　前后共跳舞八次，每次约数十分钟。至散会时，已过夜半矣。楼上南面客厅之东西两头为食堂，到会来宾，均在此会食，备有西餐、洋酒、水果之类。男女来宾，于跳舞后，多临此休息，或饮酒、或吸烟，亦有部员，妥为招待。至会场中布置，则中间为跳舞场，四围皆设有坐位。女宾坐前，男宾立后，秩序整齐可观。跳舞会未终局以前，来宾即有陆续散去者。临行时，先由部员持盘赠鲜花一束，旋又赠各种玩物一件，较前次外交部所赠者，略为珍贵，如墨盒、烛奴与花卉、人物、之类。形式虽小，皆铜锡与橡皮为之，且每物俱覆以花绿之玻璃罩，甚为精美。故到会来宾，个个簪花，人人得彩，皆兴高采烈而去。然若诸士女于数日之中，两赴盛会，觉蹲蹲舞我之际，大有乐不可支之概云。 

　
 
△纪艳十四（法使馆古装跳舞会）

　
 
　　三月七日，驻京法国公使康悌君，在东交民巷法国公使馆内，开古装跳舞会。古装者，法国路易十四时代之衣冠也。是日到者约五六百人。法公使之夫人与法国使馆馆员及夫人，均出而招待。惟法使夫人所着衣服，则为路易十六时代之形式。而各国来宾之衣冠，亦多系各本国古时之物，与法国路易十四时代相近者。俄罗斯有一人所着之衣，以寸许红绿等色之碎锦嵌成。日本有一人仿佛似武士道之装束。英国有一新闻记者，则用吾中国古时之盔甲并带假辫子一条，此盔甲分量极重，戴之颇不舒服。故一经跳舞，汗流浃背，未几即将盔卸去。吾国重要人物莅会者，若熊希龄、孙总长、章总长、曹次长及施鹤初，均偕其夫人前往赴会，熊并携其女公子同去。此外有扮作《水浒传》中之武松者，有扮诸葛孔明身穿八卦衣者，又有扮前清达官穿袍挂戴红顶子者。但跳舞厅中，陈列之物甚多。穿中国古衣者，阔袖大襟，稍一转身，即须损坏物件。故跳舞时，殊多不便。是日跳舞，每次多以十二人为一队。跳舞时出各种玩物，其初为一鸭子，次有一纸制大蝴蝶，垂两长须。俄又有西洋童子二人，扮作黑种人，各捧出一形似小簸箕之物。内盛纸制之古时帽子，及古时跳舞时所用之眼镜，以及其他小顽意物件。又有纸制一树，上缀花及果品，可以取下。凡此等之物，均由使馆人员，一一分赠来宾。迨散会时，已二钟次。 

　
 

  
　 　 
△纪艳十五（两总统结为两亲家之佳话）

　
 
　　今春各报喧传，副总统将女公子许字于大总统之某公两子。公子相见，尝叫为亲家，已于四月二十传庚云云。一时佳话，遍传都门，莫不谓两家老亲翁，一双好儿女。姻缘簿上，有此一重公案，消却人间憾事矣。惟细经访询，悉此事尚在悬搁中，并未定议。原来副总统到京后，与大总统日夕说心，鱼水之欢，俨寓秦晋之好。当时适有汤继午先生作伐其间，是议遂起。而此中有一最难解决之问题，即两家颇有竞雄之意是也。盖两总统均有金相玉质之小公子，堪为相欣，故皆欲以男家自居，而以女家让人。一时月老，几无媒介余地。大总统乃声言无适当年龄之公子，虽欲馆甥，其道无由。副总统无已，始愿以女家自居。大总统遂将同岁之七公子与十一公子（闻均九龄），生辰八字，与校中功课，俱呈于副总统，请其自择。黎公大悦，惟黎公女公子，系长夫人出，欲为娇女择婿，不得不商于其母。乃黎夫人闻言，即曰二公子均佳，但不知孰为嫡出，孰为庶出。黎公言皆庶出也。黎夫人曰：“我女断不字庶子。若嫡子无论若何，皆可。”既为庶子，事不协矣。此时黎公对于此事，却之则有所不可，专之则有所不能，遂大为难。盖黎公有一如夫人，虽娟好，实无偏袒之意。不过老者安之，少者怀之，亦是体大圣无我之心。不知黎夫人因何执拗，竟欲以此见难。黎公亦无如之何，或曰黎夫人此举，并非为郑忽之辞婚，不过借此以见我道之尊耳。欲求转圜之法，惟大总统嫡夫人出而调停，黎夫人自然惟命是听。声气应求，理有固然，不待局外人之做力也。果尔阿姑则代冰人之职，大享行夫人之礼。千古佳话，一时盛事也。 

　
 
 
△纪艳十六（文明结婚之历史谭）

　
 
　　今春二月某日，北京铁门安庆馆中为董君伯康，与侯女士文贞结婚之场。高朋满座，好友如云。夫妇交拜后，来宾依次演说。就中于文明婚姻有历史之研究者，莫如许先生学源。兹录其大概如左，以为开通风气者之一助。初许君上台时，鼓掌之声如雷。许君笑而言曰：今日乃董侯二君，百年佳期。鄙人适承诸位不弃推为男宾代表，深滋愧灰。但鄙人对于文明结婚历史，固不甚悉。据普通之说法，都谓为欧风东渐所致，其实不然。我国婚姻，本自文明，有不待外教而始成者。不尝读之《诗》乎？其第一章即曰：关关注，关关乃雌雄相应和鸣之声也。雄以关呼，雌以关应。则彼此感情，自然结合。所以兴起“窈窕淑女，君子好逑”之句。淑女一定为君子之配，君子一定为淑女之配，自不待言。所以文王不得后妃，则有“参差荇菜”之诗，后妃思念文王，亦有“采采卷耳”之咏。其间相亲相爱之意，读《诗》者，早已认为夫妇人伦之始。亦二南率化之正也，抱扑子曰：“婚媾之结，义无逼迫。彼则简择而求，此则可意乃许。必得同意，然后结婚。”是亦文明结婚之证也。文中子曰：“古者男女之族，各择德焉，不以财为礼。”其曰不以财而择德者，即今之以品行学问相吸引，以道德文章相切磋也。可见文明结婚，乃婚姻之正轨也无疑。及至汉朝孟光，守身不字。父母叩之，则曰非梁伯鸾其人者不嫁。于是梁鸿礼聘为夫妇，是汉代文明结婚，已有成例。贤孟梁之美名，至今不衰。使梁不得孟，孟不得梁，何有夫妇美名，以垂永久乎？所可恨者，南北朝时崔浩等一班名士，劝其姻戚，指腹联姻，以开后世童子婚姻之渐。夫童子婚姻，乃中国最不良之婚制。不问童子成年后之品学何如，品貌何如，均由父母之命，专制行之。及成婚之日，非男不爱女，即女不爱男。彼此反目，家道乃乱，其弊一也。唐时许敬宗辈，又提倡门阀以遂其攀附之谋。其女与钱九陇结婚时，必曲叙门阀，互相夸耀。故后世以门第问题，遗误者不少。不是公子无德，便是小姐不愿。害又不止于反目，其弊二也。既有门阀问题，故以厚重聘礼为美，是以唐书有卖婚一事。卖婚则有买婚，婚姻遂成为买卖问题。富商大买，妻妾满前。达官显宦，侍妾数十人。其结果之不良，今已昭昭在人耳目，不待鄙人赘述。其弊三也。有此三弊，故宋儒力矫之。朱程结婚，千载佳话。而宋史亦有结婚期内，父命其子曰：“厘尔内治，往求尔匹。”子应曰：“敬以唯命，既曰往求尔匹，则非其匹，自不求也。”是则今之文明结婚，男女必先期见面为导线，亦不徒设绎纱窗使女子自行择婿之法，良意美也。自宋至今婚制悉依社会自由行动，指腹门阀卖婚等类不一而足，实足以阻止文明之进步。今日董侯二君，与现今文明男女界，争相提倡文明结婚之制，使我国古制复于见世界。是则民国之荣，是鄙人之所愿也云云。 

 
△纪艳十七（北京女子敦谊会开会盛况）

　
 
　　北京女子敦谊会于今春三月间在石大人胡同开会。中外男女，到者约计千人，女界约占三分之二。开会后，由主席某君略为报告，即奏乐。次由马相伯先生演说本会宗旨后，即照开会日程单奏乐唱歌。时至四点三十分稍休息用茶点，复由德国医学博士，以西语演说防病卫生之道。演说毕，即开跳舞。又继续唱歌奏乐，至六点余钟散会。统观当日会场情形，可分为演说、乐歌、跳舞三种。汇录如左，（演说）是日以华语演说者，惟马相伯一人。其演说大旨，略谓今日为女子敦谊会成立后第一次大会，鄙人试将女子与国家社会之关系略言之。女子敦谊会，实为谋家庭教育改良而设，质言之即家庭教育改良会也。世界男女各半，缺一即不成为社会。吾国女权，素不发达。今日一般志士，以提倡女权为维一宗旨。然所谓女权者，并非谓与男子执同一之事业也。男子治外，女子在内，中外古今，同此一理。我国男子称女子为内人或内子，即表示其职权所试也。中国之贫弱，虽为男子之程度低下，不能与外人竞争，然女子亦与有责。试将中国家庭生活，与外人比较，相去殆不可以道里计。外国男子皆得专心治事，而中国男子，时不免有内顾之忧。家庭既不若外国，因而社会国家，皆不克与外人相抗衡。故欲中国富强，当自家庭教育改良始。欲改良家庭教育，其责任则在女子。今日到会诸君，皆高等社会中人。能以改良家庭教育为己任，即为救治中国之根本方法云。马君善于演说，有声有色，颇能引起一般妇人之兴趣，闻者莫不鼓掌。至德国医学博士，以西语演说病源及预防之道，词颇长。复由唐宝潮女士（为前出使法国裕庚之女），临时译以华语，亦明白晓畅，动人听闻。（跳舞）此次跳舞，与外交部交通部两茶会时之跳舞，大不相同。前时系一男一女，相携而舞，同时入场者十数人、数十人不等，能趋跄中节，即为合法。此日跳舞，为俄国式。惟勃恩太太及上校索洛先生二人，其跳舞之事，大意为某女与某子两人相见于舞场。某子欲进与之言情，女拒之，某子羞退。继而两人均有悔心，遂相善如初，乃又同舞。其描写情状，颇类吾国之演剧。方两人之出场也，女子以罗巾蒙首，半遮半露，颇带我国闺阁风味。男子被拒之后，答然若丧，将所带之帽连掷于地，大有愧不自胜之概。及其既协而同舞也，或并肩而趋，或携手而行，或两人对面，前后进退。一种活泼情形，真能摹拟毕肖。至其姿势之宛转，足步之紧健，非素娴此道，断不敢当场献技也（乐歌）。此日唱歌作乐，皆西人为之。乐则有时男女并作，歌则惟女子为之。惜门外汉，不能知其佳处。但其歌喉之宛转，音韵之悠扬，满场听者，无不神清气静，肃然无哗，尤为此日会中之特色也。录其歌曲译文如下：梦金发蓬蓬，情钟爱侬梦中。绿树阴浓，春暖云封。秀葩初茁泉，冷冷然穿林而出。入无尘之境，晴漪含笑前迎。余等围绕于此锦褥，余等游泳于此艴福，此梦境也。而予所遇之真境，有胜于此者。绿树隐浓，春暖云封。秀葩初茁泉，冷冷然穿林而出。入无尘之境，晴漪含笑前迎。予握汝手，予不释汝手，予誓不与汝分手。唯唯唯唯，予誓不与汝分手。春青林隐，我生有幸，汝生有幸，非梦境焉得有此佳境。此佳境焉得遇之于真境，然而此乃予之梦境，然而此乃予之真境。此真境，恍如梦境。此梦境，洵是梦境。情悠然而至，忽然而逝。魂王情网，毒饧误几许苍生。苦剂滴无涯酸泪，魂王来自何方，情网来自何方，汝来自何方？光明传语破天荒，真耶伪耶，喜耶愁耶，抑又梦耶？福幸福幸。希望殷，悲怨生。命为艳所积，命不减艳不灭。魂王情网，汝来自何方？喜耶愁耶，抑又梦耶？飞燕，天朗气清。燕飞冥冥，唤日旅行。予目逆而迭之，予魂驰而系之。顾ツ自雄，横裁太空，予焉得为其仆从。吁吁！此神秘之奥区，予焉得循其途而一游。天朗气清，燕飞冥冥，唤日旅行，播种、播种、播种。天不阻功，地不择农。在汝之自营，祖国土地非不毛，手足非畏。劳心无所怯，血无所耗，有施必有报。施者人工，报者天工。青青在田野中，赖此藐躬。佳种不多，人寿几何。汝具此智，锄一掬新禾秋获富，谁谓无结果？前行猛进，前行猛进。播公道，此播此善，道功元妙。 

　
 
　 
△纪艳十八（厅长纳妾风潮）

　
 
　　高登甲者，为前充里龙江警务所科员。性嗜冶游，曾购永安里芬班妓女为妾，人所共知。后登甲署理大通县。其弟高义臣，即由故里新安县来江，随乃兄享受清福，并为登甲之耳目。惟乃兄既有妓妾，深怜其弟无床第乐，复以其妾无女子伴为憾，故拟物色民女，为乃弟作小星。无如义臣，满脸黑麻，貌极丑陋，且素有烟癖，以故无肯与之论婚者。而义臣因未遂愿，致与其兄嫂，颇有嫌怨。去年九月，登甲以运动力得充警察厅长。义臣亦随任帮办厅务，威福甚于乃兄，故多以二厅长呼之。登甲因乃弟勤劳可嘉，特给资与义臣，由永安里群妓中选择相当之女子。掷去数千金，始检得云龙阁妓女金翠。而金翠声价太高，即其领家，亦不肯贱售。而义臣由此得单思病矣，延至今岁二月七号夜，义臣以价买不成，遂妙想天开。拟归济良所择配，当假传厅长命令，饬由第四警察分署长韩一亭，将金翠传送警厅。因夜深未能堂讯，暂押于待质所。义臣于夜静时，私至所内，与金翠暗度陈仓。（系值岗警兵所见）且嘱令明日过堂，只说领家虐待，自愿从良。讵料次日，传齐堂讯。而金翠直言先夜之事，领家并无虐待。又嫌义臣丑陋，其领家亦供与金翠相同。登甲失此奢望，遂变羞成怒。无由泄忿，乃涉及在厅之职员。盖因义臣病时，不得见金翠之面，曾托警厅在差职员贾孔章、于喜寿、胡荣开三人，前往龙云阁探询金翠有无从良之意。而金翠之领家，其时因义臣前有恫喝之举，恐施强迫手段，已将金翠藏于下处。是以堂讯时金翠之领家曾供贾等三人前，晚至该班，问金翠何不见客等语。故登甲借词贾等冶游，立将三人革除。当时贾等质问其开除理由，而登甲愈怒，立将三人拘押于警卫队。次日问贾等知罪乎，彼三人叩头哀恳，则曰：“若不念素日从公勤慎，宜当重办。”复经厅内众科长科员等，将三人保释。闻十号又派警传贾等三人到厅，而该三人皆未应召。其原因系民政长亦有所闻，登甲恐为贾等所控，欲令三人出具不敢上诉之切结。△纪艳十九（艺蘅馆主人良匹记）
　　艺蘅馆主人者，即梁令娴女士，为新会梁任公之女公子也。家学渊源，文名夙著。少时由乃父亲授以经史，继又从麦孟华潘博二君习诗古文词，从汤浚君习政治经济之学。《艺蘅馆词选》一编，为女士于十七岁时所手集，则其所造可推知也。
　　有周君者，奥省人也。留学美洲，尝随康南海先生周游十一国，采风问俗。精研西文西语，旁通条贯，言之成章。南海先生之《十一国游记》，洋洋大文，周君与有力焉。因此受知于南海。周君于西文虽程度甚高，而汉文则甚疏散。南海意存深造，于是贻书介绍于任公，谓尽心指导三月，汉文必能通晓。任公颇难之。继而南海主婚，介绍令娴女士为耦，俾得日后于相攸同，为学问中之交换。旋蒙任公，欣然允从，可谓名士名媛，天然良匹。既而周君学成归国，去年担任《庸言》编辑报事，潜心学海，肆力于国学者一年，业益大成。时梁女士亦随父在京，爰订于民国三年春，在细瓦厂梁任公寓所，行结婚礼。是日也，任出柬请各界，来宾观礼。一时在京之旧雨新交，接踵诣贺。联幛礼物，颇称隆盛，并于宅内特备茶话会款待来宾。其结婚礼式，乃任公亲手所定。新旧参半，词文丰瞻，足可点缀吾国婚姻史之佳语乎。节记如左。
　　良时已至，云嗷之鸣。执事者，各执其事。奏乐，有间辟门。候客者导客入门，以次就席。奏乐，有间。赞者云：盖闻三百三千曲，礼戒其不敬。天秩天序，旧典训以协恭。是以男婚女嫁，人纲于此权舆。天神地祗，灵盟于兹凭式。冠裳既集，坛坫有光。嘉礼聿修，无仪有禁。为此肃坛，敢告执事。执事者屏息，正色悚立。赞者云盖闻歌桃宜室，灼灼者及时。嫁杏当春，郁郁者应节。是以溯观型之典，辟贰室以馆甥。赋束楚之章，望三星而在户。式维既夕，礼曰孔嘉。敬有加，严恭将事。执事者各敬其事。奏乐，有间。执事者肃主礼入席。奏乐，有间。肃大宾莅坛北面立。致敬，有间。肃大宾就位。奏乐，有间。乃肃主婚入席。赞者云：盖闻天地始辟，而乾坤以定。水火交感，而阴阳以生。是以二物之经，为道所自起。一齐之义，由礼而后成。大德主盟，有家相爱。遘此良辰，举兹令典。奏乐，有间。执事相婚者面坛东西立，致敬，嘉乐初合。主礼致辞，婚者俯伏敬听受命。次请大宾致辞，婚者俯伏敬听受命毕。嘉乐亚合，婚者东序西面立，西序东面立。执事相婚者交拜，大宾传换约指，嘉乐三合。赞者云：盖闻秦晋有匹，无舛于泾渭。潘杨之睦，重申以婚姻。是以夫妻匹敌，钟鼓乐其好逑。男女居室，山河颂其偕老。二合已兆，百两斯成。黾勉同心，人天齐庆。执事者相婚者向主礼致敬，次向大宾致敬（鞠躬），次向婚家主男致敬（三鞠躬），次向女家主婚致敬（三鞠躬），次向男女宾及主赞协赞致敬（鞠躬），男女宾致颂词。嘉礼既成，嘉乐终合。执事者相婚者退，次肃主婚退，次肃主礼大宾离席。△纪艳二十（南京女学生）
　　南京民国女子法政大学、女子法政专门学校、女子法律学校、女子监狱法政学校、女子师范工艺蚕桑及中小各校，共女学生六百余人。因去年民国法政大学开会追悼宋教仁，特包定江宁铁路头二等火车二辆。各女学生排队至火车站，除五色国旗与各校名称旗外，有大书“司令”二字旗，又有大书“最长”二字旗。其女学生中，有襟悬白布长条者，左臂缠白布者，有身围白布者，沿袭中国丧服尚白之义。最出色者，为女子工艺学校女学生，有头顶白布所扎之白彩者，殆亦取出风头之意乎？各校女学生，经过街市，挺胸顿足，步伍整齐。商民咸啧啧称羡其内具法政知识，外具尚武精神。 

　
 

  
　 　 
◎蜕庵遗事之一（汉侠女士述）

　
 
　　汉侠襁褓失恃，依父成立。年念三，慈父见背。每冀于蜕伯或得长蒙训诲，讵伯竟舍侠而仙去乎？十数年覆荫之恩，诚有不能已于言者。因咨嗟泄，涕以道之。先是伯创《苏报》于沪上，时侠年十六，与女公子长吉芬、次信芳同肄业于中西女塾，吉芬年与侠相若，而性磊落，博学多能，素抱爱国热忱。侠倾佩之深，遂与为莫逆交，深获切磋之益。芬亦幼年失恃，由是愈相怜爱，乃为引见于伯前，即承优待，爱护之不啻亲生儿女，也常语人曰：“吾今又得一女矣。”假期与芬欢聚有椿庭，乐而忘返。伯曾作长歌以勉吾二人，迄今犹珍存之，歌曰：“少小袭娇痴，如花好风调。深情钟女伴，旦旦誓永保。古有陈与雷，又有管与鲍。彼为奇男子，佳话式交道。何况巾钗流，具此岂不少。吾女幼愚直，母弃此儿早。依父如依母，不复习窈窕。忽然逢素心，药石左攻讨。吾闻喜且惧，负剑相诏告。勿为世俗交，切磋终期好。老夫双掌珠，幼者甫离抱。长者及笄年，是我擎中宝。两男性顽钝，惟此女表表。期为第一流，幸得倚充照。进德日千里，绳愆相检校。老夫拭目望，此心勿中槁。支那女中杰，舍君复谁蹈。长篇{旦助}令德，谅君勿听藐。”又注云：“汉侠如侄，巾帼中之迈德也。与吾女吉芬交垂一年矣，始以情好相缠缚，继以学行相切靡刂。今虽弃情好而学行之{旦助}进，其固结犹甚于前日。仆初虑其仅为世俗交蹈儿女习，不意二人之相得日彰，竟续切磋之益不浅也。为之深喜不能已于言，赋长句以赠汉侠，并最吉芬，葆其岁寒松柏。抑又闻之，已进之德，彼此所共见也。未改之过，日月所常有也。愿汉侠及我吉芬葆其所已进，更诫方来是则所属望耳。”遗言深铭肺腑，曷敢忘之！斯时吉芬在校中，常念女界蒙聋，思设报纸以振兴之。遂与诸同志创报于沪江，颇见发达。侠读书未久，不谙作文，乃作俚言，聊助绵力。
　　荏苒二三年，伯因报言忤当路，乃挈吉芬漫游三岛。二公子则被逮以缓父狱，侠仍就业旧塾。明年归武林蔡氏，嗣后虽与芬通鸿，伯之事绩，究不得周知。迄革命告成，南北统一，侠复游学于沪，忆念颇苦。春三月天假之缘，芬自美国归，而伯即从湘省接续到沪。重联旧雨于逆旅中，心期颇慰。伯忻然谓汉侠曰：“吾十年前曾倡革命，讵事未成。所遭困难，擢发难数。今幸目睹共和，又见尔与吉芬均偕佳婿，吾无憾矣。”自此往来无虚日，每过必以佳章见示，详为解释。盖以侠学浅，思有以启导之也。伯又极赞成女子有参政，旁征博引，妙喻横生。固今犹在预备时代，宜各出其所知以与世交换知识，第不可横决泛滥，滋人口实，徒为前途障碍矣。伯本斯意遂尝，揄扬侠名于京沪报界。顾侠虽谫陋，重以老人意，不敢过拂，乃少少有所供献。不期相聚未久，伯北上为《民主报》编辑。水土不服，甫一月复南下。秋八月吉芬夫妇有蜀道之行，侠课暇必往视伯。此时精神殊健，坐谈二三小时无倦容。倏而岁聿云暮，侠将回里省姑嫜。伯见侠言别黯然，曰：“吾二女远离，幸尔相依慰我。今暂去，明春早来与吾同游邓尉观梅。可乎？”侠敬诺之。不意今春羁身江宁，为女校教授事，遂爽雅游之约。时藁砧方就学于淞校，因嘱频往看视，复作函自谢。伯知侠情况，谅之不为罪，且为之贺。寒食节循例旋乡，扫墓过沪，即邀伯同行作六桥三竺之游。时伯患嗽疾剧不果，侠至杭，无心久游，三日遂返。见老人病体支离，厥状惫甚。侠侍侧有间，默念吉芬、信芳皆在远地，孤馆老人，将谁负汤药之责者，不禁为之酸楚。伯微睡间，忽张目询侠曰：“尔父没时年几何矣？时尚健否？”侠答犹健，年五十四耳。伯喟然叹曰：“余今亦五十四，而发苍苍，而视茫茫。且多病颓唐如此，其能久存乎？”侠闻之凄然欲泪，勉作慰藉语以安老人心。然斯时犹谓病人之常情耳，何期遂于此不起乎？乃拟请假留沪奉侍以待信芳归，伯雅不欲侠徇私义而废公益，固促之曰：“信芳不日将归国，且吾固无恙矣。尔其行乎？”侠犹踌躇，适校中庖代乏人，书来敦迫返校，乃惘然趣装归宁。因途中为风露所欺，至校困顿不起。于床头叠接信芳及藁砧函云：“老人病亟，呻吟中屡询汉侠，犹不来，过此以往不复见之矣。”伏枕读之，不觉泪随声下。是夜梦伯欣然立吾前，顾谓侠曰：“吾将去，汝其勉之。”言讫倏忽引去，追之不及而仆，侠亦瞿然惊觉。时夜已深，斜月映窗，残灯无焰，不觉心悲且悸。次日噩音飞来，吾伯竟于四月中旬仙逝于逆旅。音容已杳，手泽犹存。侠果不见吾伯再聆矩训矣。呜呼！哲人其萎，邦国殄瘁。溯自辛亥之役，政体更新。大陆龙蛇，争相角逐。怡然矜其功于新邦者，比比皆是。独吾伯处之泰然，不屑自炫其前勋，而人亦以其不甘溷合流俗焉而遗之。呜呼！世之所以报施善人者，固如是乎？虽然伯工于诗文词，遗著散在海内者，同志方搜集裒存之。是天之故厄其身或将彰其名于后世，而使侠哀吾伯于今日者，亦终得以少杀欤。 

　
 
 
　 
◎李烈士祖奎事略

　
 
　　李君祖奎，粤之肇庆人也。未至南洋以前，无从悉其事。庚戌春南渡至苏门答腊之日里埠，佣工于民礼锦兴荷兰水店。性情刚直，路见不平，辄攘臂挺身，平其曲直，大有朱家郭解之遗风，而治事则勤谨，甚得居停主人器重。君平日不迷信宗教，然素抱博爱主义，与耶墨宗旨契合。时阐其精义以教人，被化者殊夥。去秋因民礼中华学堂士木君介绍，得识火水山罗仲霍君，大受罗君薰陶，于是有实行革命之志。辛亥春罗君返国，君偕行焉。三月二十九入广州，罗君既慷慨就义，而君亦与清兵巷战而死。春秋十有六，家存老母叔父云。 

　
 
　 
◎璜泾志士王振羽小传（竞优）

　
 
　　“欲以革命救中国，莫如斩草除根，杀尽贪官污吏与劣绅始。”“吾等今日正在卧薪尝胆之时，处异族势力范围之下。团体既不坚，能力又薄弱，故吾不敢事虚阔高尚之空谭以欺人，唯实行吾所能为者。”此皆振羽笔记中语。盖振羽固诚笃之青年志士，纯粹之汉族男儿也。吾方冀其他日实行斯语，吾并且知其他日必能实行斯语，何意言犹在耳而人已杳。岂汉族之厄运未终耶？岂神州终归于陆沉，不欲此辈青年之逆时势以行事耶？何残贼吾青年之酷，至一再而犹未已。问天不语，斫地无灵，吾将偕与斯人同志者同声一哭。
　　振羽姓王，江苏太仓之璜泾镇人，名应升。一目秀神清之美少年也。十龄而父母俱没，无兄弟姊妹。茕茕独立，零丁孤苦。其幼年时代境遇之惨淡已若斯，故为人沉默寡言笑，神情有凛凛不可犯之现状。然而性好奇特，慕任侠士。每见其读《史记·游侠刺客传》，不自觉其精神贯注，笑逐颜开。有识者从旁窃观之，已得洞悉其生平之志愿矣。年十三，闻热心教育家钱躬行先生设教于娄东群社，振羽乃欣然趋侍之。师弟相见，欢若平生。振羽亦一经摩顶，宿慧顿发。盖当时在庚辛之前，内地学校，无一设立。躬行先生于其时，能以爱国尚武之精神，光复排攘之主义，输入于青年之脑。故振羽思想之发达，议论之雄伟，亦于此际与日俱进。语云：鸷鸟将击，先修羽翼。振羽于此修翼之时代，方冀其雄飞于他年。躬行先生乃敦促其游学海上，适以患咯血症不果行。去年春，竟以斯疾致夭折，年仅弱冠耳。死之日，师友哭之恸。
　　竞优曰：吾草斯传，吾实无私于振羽。振羽之为人，不独吾钦佩之，即同学同志素与振羽交游者，无不钦佩之。而振羽平生所最崇拜者，莫若邹威丹。振羽后威丹一年生，后威丹三日死。东吴西蜀，同时杰出之两少年，而同时并死。其生平之思想同、议论同、志愿同，假使去年不死，他日中原相见，同登大舞台，相提携、相谋画、相策应，共图革命之大事业，推翻贼满政府，杀尽奴隶官绅，援同胞于黑暗地狱，建共和独立国于亚东大陆，未可知也。奈一死于狱中，一死于牖下，皆不获以马革裹尸，则其赍恨以没也又同。所不同者，一则名誉已彰，影响普及，虽牧夫走卒，无不知有邹烈士；一则圭角不露，淹没无闻，即通人达士，未耳其名。世又岂知同时有第二威丹，亦随威丹而长逝矣？悲夫！竞优又曰：自古英雄不为地限，而英雄又往往出产于穷乡僻壤。吾乡虽距海仅八里，弹丸黑子之区，代有伟人，以光历史。当满虏入关之际，贼兵南下，城中人丧心病狂，有七老迎师之举。独吾乡有郎君星纬，毛君霄汉，一则誓不剃发，宁被贼兵戮；一则誓不应试，着深墨衣冠以终其身。至天国起义，又有赵次生等崛起追从，位至将帅，卒以身殉。今又有王振羽，虽无所表见，而气节则足继前贤。呜呼！吾乡人亦可以兴矣。 

　
 
 
◎哭王振羽（竞优）

　
 
　　觥觥王君天下才，崭然头角露崔嵬。奴性力扫千年雾，民族主义浸淫来。风神秀澈毅力雄，英年乃为疾病摧。不留此身为国死，君抱遗恨我悲哀。君我初共厉学术，同师同志两无猜。睥睨古今争主义，纵横议论响春雷。羡君学识忽猛进，飞驰绝迹如奔骀。眼锋四射无遁形，我欲追踪恨虺陨。君境惨酷君志卓，风雪磨炼孤高梅。投身群社众欢迎，海滨团体此其胎。遗文寥落谁收辑，热血喷涌班亭台。 

　
 
　 
◎飞行家冯如事略

　
 
　　冯君如，号鼎三，广东恩平人。父业纶务农，家贫不能自给。生五子，君最幼。性颖悟，少时肄业于乡中小学。聪明冠群童，教师甚器之。然性好弄物，屡戒不听，曾以火柴盒作轮船等物，无不酷似。又造纸鸢，分给邻童试高，辄第一，乡人莫不奇之。君之醉心机器，盖胚胎于此矣。未几四兄皆夭折，家益贫。中表某适从海外归国，劝其出外营生，君韪之。父母以爱故，不肯使离左右。君曰：“大丈夫以四海为家，安能郁郁久居于此？株守乡隅，非儿之所愿也。儿行矣，毋以我为念。”遂于一千八百九十五年赴美国小藩市，入耶稣教纲纪慎会。日作营生，夜习西文，是时年仅十二。目睹美国工艺之精，心向往之，尝谓家国富强，由于工艺发达，而工艺之发达，必有赖乎机器。今中国贫弱极矣，非学习机器，不足以助工艺之发达。于是东至纽约埠专学机器，教师见其年少颖悟，免收学费。冯君益加勉励，苦心孤诣者十年，于三十六种机器无不通晓。又复独出心裁，发明拔水打桩两种机器，最为适用。其尤出色者，则所制之无线电机，能发能收，电码灵敏。西人向其购造数副，至今犹存。一千九百零六年复回山藩市，其伴朱竹泉久慕其名，即于是年就学于冯君。时值有俄日交战之后，君即对朱曰：“日俄战争，大不利于中国。当此竞争时代，飞机为军事上万不可缺之物。以其制一战舰费数百万之金钱，何不将此款以造数百只之飞机，价廉工省。倘得千只飞机，分守中国港口内地，可保无虞。”于是发明飞机模型，先欲自行试办，惟苦于资本。幸海外同胞，素知大义。闻飞机足以救国，遂招集股本，组织一飞机公司，请冯君即速制造。遂于一千九百零七年九月在屋仑埠租厂开工，翌年四月告成。搬往打林可市麦园试演无效，而屋仑工厂又被焚，前时所造之无线电等尽归乌有。即在麦园搭棚再造第二只，至八月告成。试演又是无效，再造第三只。斯时也，风雨交侵，霜雪满地。冯君不以为苦，专心致志，阅三月而告成，试演颇有成效。冯君见其稍有进步，更加改良，再造第四只。于一千九百零九年二月试演，约有数丈之高，忽然坠地。此冯君之第一次受惊也，幸无损伤，冯君得以无恙。又造第五只，适值美国人胡第氏屈氏在罗生技埠试演飞机。冯君不惜重资与其徒朱竹泉到场参观，欲借以增广见识。不意西人吝甚，拒人于三里之外，不准近前偷看。冯君扫兴而回，日夜寻思研究厂机灵动之法。至是年五月告成，试演几次，仍未尽善。冯君以为机量过重，稍为变通。至十二月第六只又复告成，即时试演依然如故。惟时公司资本十费八九，再欲招股，股东以六次无效，不肯集股。而冯父母见冯君久而不归，屡函催其回家，冯君仅用好言慰覆，每对人曰：“倘飞机不能成功，誓不复回祖国。”遂将余款再造第七只，其苦心毅力，比诸哥仑布寻得美洲何多让焉。惟机虽灵动，而一间未达，仍未敢信。偶见一鹰翱翔空际，冯君注目视之，见其翼有机关。即取白鸽考验全身，以尺度之，遂赶速制造。至一千九百一十年六月，试验果然灵动。当此时，孙中山先生到场参观，赞赏不已，加以勉励。股东见其有效，再续股本使冯君逐渐改良，至十月告成试演。凡十余次，中西人士往观者，不可胜计。后复期十一月十八号再演，高至七百余尺，向海湾环绕而行，约有二十英里。欧美各报，极力推许。此时冯君名誉，已飞腾于世界矣。美人久慕其名，欲请为教师，优给薪金。不知冯君素胞救国主义，不肯楚材晋用。适值上海商务印书编译员张元济到美游历，请冯君即速回国，不可逗遛，并附荐书于清督张鸣岐，请其破格录用。冯君遂与其徒朱竹泉、朱兆槐、司徒璧如等，于客岁一千九百十一年正月同带飞机返国。二月念二日抵港，张鸣岐派宝壁兵轮欢迎，将飞机运回燕塘安置。冯君顺道回家省亲。至三月十日安记洋行西人，买有飞机一只，在燕塘试演。清将军孚琦往观，被温生才枪毙。满人大惧，疑及冯君。因疑生忌，势所必然。又值三月念九之役，张鸣岐恐其暗通同志，严加防范，不肯录用。赋闲数月，至五月念五日自行试演。飞机在船受湿生锈，飞力薄弱，竟然中坠。幸机器虽坏，而冯君无恙。及武昌起义，各省反正，冯君以虏巢未破，终为后患，遂结合同志组织北伐飞机侦察队，在燕塘陆军营内制造。只当义务，不受薪金，嗣以南北统一，无庸北伐。冯君为开通民智起见，呈请陆军司定期八月念五十一点钟在燕塘试演。当未度之先，冯君招集各界语明飞机如何利用、如何制造、如何驾驶，演说一番，各界莫不鼓掌称善。及试演先由燕塘塘口操场，凌空而上，高约一百二十尺，东南行约五英里。当时飞机灵动，旋转自如，鼓掌之声不绝于耳。冯君欲急促进行，高益求高，将两手所持之机关一抽，不意力过猛，该机直上。头高尾低，遂两足浮松，至身坠下，该机亦即坠落。头胸及股各部，均受重伤。当时有红十字会及军医驰救，然药料太少，难以支持。在场医士著即扛到北操场陆军医院调冶。是日适值礼拜，医生外出。候至五点钟时，各医回院，施药已无及矣。计冯君留美十七年，学普通机器者十年，专制造飞机六年。屡试屡跌，再接再厉，其百折不回之志，有非寻常所能及者，临殁犹嘱其徒曰：“吾死之后，尔等勿因吾毙而失其进取之心，须知此为必有阶级云云。呜呼！若冯君者，可谓热心救国者矣。何昊天不吊，年仅三十，竟成千古？上有父母，下无子女，吾为冯君哭，吾更为中国前途悲也。幸其徒朱竹泉等，可以继其志，冯君虽死犹生矣。 

　
 
◎孝女何爱文传

　
 
　　何孝女名爱文，字景秋，江苏金山人。祖鸣鼎，父汝楷。女士为人，涵默寡笑，介而有容。擅女红，通翰墨。待人温厚，而尤笃于所亲。四岁丧其生母孙氏，继母张氏女士事之如生母。张氏生一弟一妹，女士视之若一母出。保负之职，以一身任之。祖母高氏素患肝疾，发时甚剧。女士司汤药，必周必挚，终日侍立于侧，至有数夕不寐者。女士肄业松江景贤本邑钦明二学校，在校品学兼修，试辄冠其曹。其入钦明高等科时，文学尤精进。女士姑母四，均适人。女士念祖母春秋渐高，左右无人，乃不忍远离出外求学。又见其父所撄肺疾，偃蹇床褥，势日益沉重。故求学之志虽锐，至是亦不得不半驾而税矣。女士之奉侍父病也，纤微必至，昼夜不解衣者一月。闻人言足以疗其亲之疾者，无不为之。逮见其终不能起，乃阴到股上肉，杂药饼以进，而卒无效。然女士未尝与人一言股事也。越数日，其祖母猝见之，惊为疽发，逼视而穷诘之，始吐其实。盖鲜血淋漓，犹未愈也。既居苫次，朝夕号泣。哀日深，创日溃，而病亦日增，遂以民国二年十月卒，去父亡才六阅月耳。呜呼伤哉！女士得年一十有九。高旭曰：股事亲，世称愚孝。以女士之读书明理，岂不知之？特以父病终不可为，隐忍于中，迫而出此，犹冀其一当以报。斯时也，但知有父而已，其沉毅之气，虽古烈丈夫，蔑以加焉。高旭又曰：女士为余妻何亚希之侄，亚希不忍其侄之死而泯灭也。为述事略，欷不止，屡促为传以传之。且云所述悉确实，但恨未能详尽。余谓何必详尽，女士之行如此，即此已足传矣。独未知余之文，足以传女士否耶？（高旭稿） 

　
 
　 
◎纪陈逸川入狱

　
 
　　陈逸川，字雨人，号伯江，粤之东莞县人，年二十八岁。幼从父奉基督教，肄业于教会学堂。后习西医，继为香港□□等学堂教习。遂结识冯自由、陈景华、谢英伯等，而加入于同盟会。当秘密时代，曾为会中之评议员、书记、会计等职，至辛亥年为香港同盟会会长。辛亥八月，武汉首义，陈即与刘思复、朱述堂、高□□等，谋举事于东莞归善新安三县。时陈炯明攻惠州，陈等恐虎门官军横袭，故于此三县牵制之。遂于九月十四日发难于东莞观澜，及新安下，陈领军驻石龙。时粤省已全部光复，举胡汉民为都督。胡电令陈镇抚东江一带，陈辞不就，以组织北伐军直捣黄龙为志。未几，南北和议成，遂散其部下归农。后被举为同盟会评议员，及临时省会代议士，颇有所建白，旋谋扩张党势，组织同盟会分会于东莞。而长斯会，正式省议会选举，陈被选为候补议员。迨癸丑讨袁军起，陈奔走甚力。无何，粤取销独立。国民党粤支部部长及各干事因避嫌疑离粤，托陈代理部长之职。陈在粤垣复与三数同志运动陆军，谋所以拒龙（济光）之法。龙入城后，仍与周□□张维新欲狙击之。事泄，张维死焉。时龙济光方欲一网打尽党人，嘱警察厅长陈景华转请国民党要人至都督府接洽。陈知其诈，力阻同志不往，龙计不获逞。初欲利用陈景华通党人者，至此而并杀之，是为阴历八月十五夕。既杀陈，星夜使人往陈（逸川）宅搜捕，二次皆不获。盖陈自瓦面逃出而之香港者也。抵港后，又与三数同志在港澳组织机关，及筹办报馆以主持正理。而龙之侦探，屡谋所以絷之。会有邓兆侣、颜启汉者，曾挂籍国民党而为反奸者。经多方绐陈往澳，欲乘间而缚之。陈知其计不应，即迁地避之，又为其侦悉，乃于一月十日引港差到陈宅捕之去。陈始犹以为不过犯国事犯。及抵衙署，始知粤政府诬以盗劫谋杀诸案，以重金贿买证人，为之傍证。盖非此不足以提解而肆其杀戮也。且延港政府律师为主控，而证人以伪乱真。虽百方串谋，终露形迹。且陈亦延有律师为之辩护，以是得脱于难，然被押候于狱，凡三阅月。狱中异常，其狱卒为一印度人。晨起，令将毡叠起，只许呆坐，禁行或卧，不得与同狱者共言语，偶违即饱以老拳。每饭用一锡兜戴之，粗粝不适口。饭备蔬菜数叶，盐一掇，食以手而无箸。每日上午放行约一句钟，日中家人亲友探问，仅五分钟。不谓香港为英国文明政府，其待押候犯且如是。被判决案者，弗知其苦几百倍也。 

　
 
◎义丐武训第二

　
 
　　山东堂邑县武训，以乞丐兴学，全国知名。近闻该县又有吴某，混名吴二豆沫者，亦乞儿也。前清时代，即乞乡里所得之资，储诸扑满。日积月累，足数百串，就林凤镇创立义学。贫家子弟入内肄业者累累，资其造就而成立者，时有所闻。刻已积至京钱两千余串，近又呈请该县立案，改为初等小学校。延聘教员，添招新生，一切规则，甚为完善。 

　
 
◎钱恂与陆征祥

　
 
　　吴兴钱恂，字念敬，骄倨诡异，有父风，殆出天性。屡试不售，益傲谩自恣，乡邻目为怪物。许竹使德俄，调充随员，乘法兰西轮舶。初出国门，昧于西语，形同木偶。上海制造局总办刘骐祥，遣广方言馆法文高才生、陆征祥为许招待。陆乃指挥为钱安顿行李，钱德之甚，遂互通氏族，是为钱陆相交之始。会许以戚某介绍于刘，俾读书广方言馆，刘乘间以陆为嘱。许仓卒得书，一览置之，移时竟忘。越年余清理积牍，获此札，不省为何许人。遍询僚佐，皆不复记忆，钱独具以对。时陆征祥肄业京师同文馆，至是奉调出洋。陆感钱一言之知，恒敬礼之。顾钱为人褊愎，落落不能得志。陆则才气飙发，历任公使咸倚重之，不数稔氵存升参赞，声名洋溢四海。迨胡惟德使俄，与钱故同乡，且有世谊，复调之往。钱陆旧雨重逢，愈益相亲。陆以钱年齿少年，偶戏呼“恩师”，钱不敢应。尝欲与陆约为异姓兄弟，陆笑允之，亦卒未实行。盖陆去国数载，未一归省，不染京朝气习也。寻荷使陆征祥升任海牙平和会专使，即以本缺让钱，就商于胡惟德。胡即飞章入告，报可。钱恂遂以二等参赞充荷兰公使，皆陆推挽之力也。然在任数年，碌碌无所表见。时荷兰方于南洋殖民地设苛例虐待华侨，需设领事保护甚亟。钱初不敢以为言逆，揣荷政府必不能从也。将去位始上其奏，继任者乃陆征祥，适当其冲。于是与荷人往复交涉，唇焦舌敝，墨枯笔秃。且二年余，始克就范。侨民至今受其赐。钱恂旋移节意大利，未几罢职归。民国肇兴，复入北京总统府，充三等无聊顾问官，月縻廪三百金。陆于南北相持之顷，尝联名电清帝逊位，功在民国。既还京，历任外交总长、国务总理。寻辞职，然远引，作瑞士寓公云。余与陆氏，虽生同里，未尝谋面。闻其为人，固恂恂儒者。若钱氏则乃者所谓一伦公也。盖生平惟夫妇笃好，后父死纳妾，则并此一伦而亦破矣。（老桂） 

　
 
　 
◎新游侠传

　
 
　　河南汝州郏县，相传有拳士平匪之奇事。一月三十日，攻破宝丰县之白匪，进犯郏县。县知事某，至妆州请兵未返。商民方惊恐时，突来壮士百余人，自称素善拳法，居邻近山中。有生徒八千余人，分散各地。今见白匪势太猖獗，愿任保护商民之责，遂命地方多备灯火，悬挂城楼。是夜白匪果自城西来，至离城一里许，即向城内开枪一排。拳士闻之，飞至城下，直向白匪冲击。匪不能支，向后退却。次晨，拳士以竹竿挑起匪头四十余枚，遍游城市。商民感谢无已，赠以银钱不受，请其留名，亦不肯。但曰：“汝等谨记‘爱国民’三字可矣。”遂急还汝州去。此说确否，未能深信。果尔，是亦新游侠传中之佳话也。 

　
 
◎美人烈士付斜阳

　
 
　　某君曰，金陵水西门外莫愁湖，为才士佳人留连凭览之所。盖其处本金陵四十八景之一，胜迹也。前年光复后，湖畔有园一所，系粤军建国烈士之墓，筑之以表纪念。粉黛英雄，先后辉映。河山生色，传之不朽。岂料有某兵队经此，用其破坏手段，以致将园中所有，损毁无遗，亦可慨矣。余日前途经其处，桑田沧海，不禁有今昔之感。观其荒凉惨楚，与莫愁湖之倾坍破败，同一凄状。墓前左右纪功碑，字迹多用灰污没，惟“建国成仁”四字，尚巍然矗立。如灵光之在鲁殿，所堪稍稍吐气者。门关虽毁，而汪精卫所题之“粤军建国烈士墓”七字碑石，幸未波及。讵楚于强横，鼎尚非所敢问。抑忠节之气精神夺人冒犯者，亦有所凛惧，不敢尝试耶？
　　小凤曰：辛亥建国之役，无论何人，当不应有一句半句毁辞相加，此理之昭昭也。诚如是，莫愁湖上，粤军战死士掩骼之墟，彼冢中故鬼，何事得罪政人，而令其毁成瓦颓垣哉？
　　田横汉仇，五百烈士坟，乃在旌表之列，况此冢中人，于公有晋阳之义，于私无季布之嫌哉？同一策勋，而西冷华表。鹤归依旧，我见朱海盐撰阵亡诸将墓碑，不禁哭向莫愁矣。 

 
　 
◎治贼奇闻

　
 
　　陆军五师十七团团长徐公燕珊，自去春移驻郓城，威望素著。宵小敛踪，四境赖以无事。至七月赣乱既成，团长南征，盗贼竟蜂拥而起。幸县知事丁公，急联民团，竭力维持。一面电禀上宪，仍请徐团长赶紧回郸，以资震摄。是时黄水关决，郓民被灾者十有五里。贼闻陆军将至，遂相率逃往水中。烧杀抢掠，惨不忍闻。及陆军来后，察度情形，无可着手。且恐紧及居民，不得已密出奇计，阳为以毒攻毒之法，使各匪首强行投诚。旬日之间，投者至二十七名之多。团长遂开诚布公，晓以大义，劝令各匪分置驻防各队，使之效力。彼此相安，毫无异议。忽于十月三十一号十一点钟，命令一下，同时均行拿获，无一逃者。阖郓之民，无不称快。即郓东寿范之积年巨匪悉数擒拿，当即明正典刑，悬首示众。◎地震志异一癸丑十一月十八日晚间十时，扬城地忽小震，不及半分钟。惟以震甚微，故居人多未及知。当震动时，玻窗铮铮有声。立于地上者，稍觉有异。而街上之电灯亦摇晃不已。 

　
 
◎地震志异二

　
 
　　南峨县，于去岁年底，惨遭地震。滇省民政长曾遴委地质学家充农业校长张鸿翼，驰往踏勘。其所得报告略云：峨此次地震，乃地盘下落所致，属乎陷落之一种。非火山地震，亦非断层地震也。（中略）先是阳历十二月十九号夜十一点钟，县城中已有先震。但其震甚微，人皆视为故常，毫不介意。念一号夜十点钟，地遂波动，民居尽毁，压毙人畜无算。翌朝起视，地裂已数寸。田中有水及沙，喷出数日。后裂口渐次闭合，而白沙尚累若邱阜。数日后，震犹未息。居民不遑宁处，仅葺草棚，为苟安计。甑釜缶杓，直达户外，街路为之顿塞。但一仰视，则满城披白，无非鳏寡孤独之辈。入夜哭号，声震数里。偶有小动，便徘徊竟夕，若将临大敌者。然重以城堞颓圯，门户洞开。饥犬馋狼，直入堂奥。偶触尸臭，吠声顿作。不得已舁诸灵官殿之西偏，覆以薄土而去。牛马之死者，则委诸江渚，而不知恤。总计是次死亡丁口，不下一千余人。倒塌房屋，不下五千户，亦云惨矣。乃者政府赈济，邻封助恤。地方长官，又筹以工待赈之法，然嗷嗷待哺者，犹不可以数计。死者长已矣，生者将如何？谁非赤子，能无恫然？且熠峨之患犹未艾也，其地瘠，其民惰。大震之后，益之以瘟疫饥馑，重之以盗贼水患。试问此汉夷杂处，八属毗连之乡，将以何法处此？今小之而坏省会之南藩，大之而阻临元之要隘，则其害有逾于地震者多矣。居今之计，惟有再筹巨款，暂安现在之灾民，安置重兵，预防未来之变乱，然后谋建设之法焉。峨素苦瘠，每岁收入，不过糖铁诸大宗。以言建筑，动需巨资。木则取诸下癸兴衣，石则取诸河西东路，垣壁所用砖土，则皆冲积层中之砂粒。取材虽不甚遽，然比重最大，粘性最弱。稍有冲突，复即溃散。此次之震，所以压毙人畜者，大率坐是。其余若木制之窗壁，俱安存而无恙。是此后之建筑，当以木制者为最良。而地盘宜坚，林质宜固，墙壁宜薄窗格宜细，构造宜取轻便坚实。再查震后之屋，多倾于西。以后所用之木，宜以铁丝牵引之，于其反对之方向。至于砂砖，以少用为宜。然此不过弭患于一时，终非久远之计。故迁城实最稳健之一策，查县治汉人，不过二百余家，皆安土重迁者流外。余悉六土司之旧都，所云猓夷人之属。平时与瘴雨战，与蛮烟战，甘受自然淘汰而不辞。与言迁城，必漠然不知所可。然震灾频仍，陆沉在即。蚩蚩者氓，即不自重其生。岂有坐视浩劫，而不善为之所者？再查峨古城，远在甸中。当时亦为镇彝之计，以乏水泽，始迁今邑。顾自前清以至今日，水灾震灾，迭为起伏。民命财产，损失者不知凡几，况后患之靡涯也。故欲为长治久安计，莫若迁城于地盘稳固得水便易之区。借以厚临元之唇齿，固南部之藩篱，尚不失控制蛮荒之至意云。 

　
 
◎《庸言报》颂

　
 
　　百顷先生曰余最信仰任公也，最信仰任公为新闻记者好手而演说大家也。丙午东渡，便拟泛棹须磨，与之定交。卒累于学不果，归后，读其所编《国风报》，犹想见其为人，低徊不能去。日月几何，河山变色。任公方意气扬扬，锦衣归里，而余已倦鸟思还，不乐闻人世事矣。国会开幕，猥受父老付托之重，翩然来京。得见任公于万生园畅观楼，再见于磨盘院进步党俱乐部。观其议论风生，目光电掣，颇谓昔所信仰者。自今思之，诚不虚也。乃未几而国会夭矣，未几而内阁颓矣。同是天涯沦落人，相逢何必曾相识。读白香山《琵琶行》，不禁泪涔涔下。然今之下泪者，岂独余一人已哉？日昨阅某报大书特书《庸言报》广告，不觉忧从中来。文以情动，因率成七言律四。无以名之，名曰《庸言报颂》。
　　一卷庸言千万身，与君约略证前因。《昌言》（时务报前身为《昌言》报）忍付东流水，清议（戊戌任公出亡，在横滨开一《清议》报）难求南海滨。今日方知时务重（丙午二月设《时务》报于上海），当年谁采国风新（梁卓如光复后到京莅报界欢迎会演说辞自云自前年十月以后至去年一年之《国风》报，殆无日不与政府宣战）。沧江（任公隐名）怅望风波恶，吩咐儿曹理钓纶。
　　《新民丛报》从头读，敬告国民（忆《新民丛报》第一期首篇论说颜曰敬告国民大率劝勉国民之意）入上乘。明水敢云明如水，饮冰漫道饮非冰。（饮冰即前司法总长梁启超，明水即今中国银行总裁汤睿，皆当时作者）《艺蘅词选》题红叶，《诗界潮音》咏紫菱。（《艺蘅馆词选》《诗界潮音》皆《新民丛报》中分门名称红叶紫菱诗词标题也）毕竟少年中国也，（丛报有《新少年中国》一篇）任公风骨本がテ。
　　好个传人黄远庸，东南园里且停踪（《庸言报》广告二项云，兹特聘订黄君远庸为编辑主任，以后内外投稿请径寄北京前门外东南园黄寓）。头衔耀日知编辑（注见上），海外思潮（广告五项云，本报增加海外思潮，凡欧美日本最近各界潮流，无不具备）富内容。阁议于今成画饼，座谈（广告三项云并由此项记者与梁任公先生订立专约，每月记载先生座谈两篇）犹自泣寒蛩。刷新体制今年改（广告云今年大加刷新改订体制），告白价钱（广告云告料白科面十元一面二十元，长登另议）却不松（松贱也，瓯语）。
　　整顿诸须时日多（广告云内部组织整顿诸须时日，民国三年一月二月两期合刊），两期合刊（注见上，刊字叶去声）竟如何。艺文杂纂皆名宿（广告七项云，其他文艺杂纂，皆以名宿撰述），新学潮流（广告七项又云以力合新文学潮流为主）厌共和（《庸言报》第一卷二十二二十三号登载吴贯因大著《中国共和之前途》一篇，语多抵排共和国体，广告所谓新学潮流想当如是）。记事中西明系统（广告六项云，本报中外记事皆用系统的载法），时评内外费搜罗（广告四项云，本报每期增加时评至二十篇，以上内外时局发挥靡遗）。天津日界庸言馆（广告云发行所在天津日界旭街《庸言报》馆），漫拟他年作涧河。 

　
 
◎可作民国总统之模范

　
 
　　中国承历代专制之后，人民之视总统，凛然其不可犯也。若美国则异是，编氓妇稚，咸以总统为与人以可亲者。塔虎脱在总统任时，尝有民间四岁之女童，求得与总统一接吻为荣幸。威尔逊初就任，即有一孤苦之幼女，投书白宫，请认总统为义父。总统皆不之拒。近则又有一趣事，即威尔逊为一幼女放是也。新年一月十日，威尔逊乘车出游，道旁幼童一群，排立呼总统万岁者再。中有一九龄之幼女，手捧一盒，附一信函，呈递于总统，且谆嘱曰：必归至白宫后，始可开阅。总统唯唯，归而视之，则其函曰：我所最爱之总统，此盒中乃一也。数星期前，飞入吾家窗户。吾见其翼已折，怜而养之。日饲以饮，今幸已复原矣。敢乞总统为我放之，使归其群，则感恩非浅矣。末书最爱之WC，盖即此幼女之简名也。威氏如约，亲启其盒，纵鸽飞去。又使其从者遍访此幼女之名氏，旋乃讠得其实，此女名委拉格林。因不欲求人知，故但书简名于函末。越日，威氏答此女书，略云鸽已放去，以示不负所托。事虽极细，而有奇趣。吾国之从事教育者，大可采为童话之资料也。 
 
　
 
　　万鸦老，即美拿多，又名民那哈煞，在西里伯岛之北隅。境内山脉连亘，丘陵起伏，富有森林，故良材甚多。其最著者如鸟木，其木大可数抱，尽为英荷商人运往香港上海，为制各种器具之料。椰树为尤盛，每月出产，晒干者多至万余担，亦为英荷商人采寄英荷两京，制配食品之用。此两件为出口货之冠，其余栳孝咖啡芝古拉及各种果实，颇称繁盛。人民虽不务生意，亦可赖之以安。土人号曰色那呢，与黄种相类。较之各处土人，又别为一族。信奉耶苏教，男女醉心欧化，均效西装，文言则以马来由是用。此地百年前曾属于英葡，华侨亦颇占商业势力。厥后隶入荷人之版图，于行政区域，分为一府治，统辖四县，于兹百载矣。今荷政府已预备本年十一月庆祝得荷属土地百年之大纪念。荷政府于五年前在华人居留界内，立一学校，薄收学费。学生约三百名左右，女生过半。荷政府岁费万余金，专收华人子弟。彼政府本无爱于我华人，不过特假教育，权以笼络华侨人材耳。外地生长华侨，莫知其包藏祸心，反以谓不世之奇遇，无有加于此者。本埠华人商会，于客秋开办学校。学生百余名，俱系内地生长之子弟，其中有外地生长者，贫寒之户也。倘稍可资身之家，有子弟将入荷校，其父兄似亦与有荣施。故此奉荷人若祖宗，视同胞如无物。而荷政府之待遇华侨，无所不用其极。可哀已！ 

　
 
　 
◎华侨一角伤心史二

　
 
　　某日太生船，由厦到小吕宋塔。有华女十数，悉被禁港。医士另闭一室，然后逐一脱卸里裳，验察身体，至非以人类相待。后为领事闻知，欲出交涉。犹冀身受者切实报告，方有把握。而不料此次到领事署投诉者，只有两菲妇一华妇而已。其实投诉者尚有多人，隐秘不报。最可怜者，则系仙未申街赖姓之女，年甫及笄，竟遇此种苛验。闻登陆后，尚哭泣数天，不思饮食。于此可知被验时之惨苦，实有不堪言者。其他埠中大名望家，亦有眷属被验。故不投报，以掩斯耻者。 

　
 
　
 
　　前内阁总理熊秉三君，颇擅文誉。顷有人写其词稿两阕见视，皆楚宫春慢调，盖其任热河都护时作也。其一，题为《偶病赴园庭休息作此》，词云：“云山万叠，似环绕宫城，争献颜色。流水小桥，无限凄凉呜咽。试上平原一望，尚想见当年游猎。败堞危楼，写尽了一代兴亡，只有杜鹃能说。行踪至此，凭吊处惆怅荒烟残月。心在故乡，风景依稀无别。独立怆然泣下，忽送到一声羌笛。北顾关山，更悬念白草黄沙，遥听征人消息。”其二乃叠前韵，题曰：“昨偶感一词索和，而叔玫即酬以四阕，可谓投桃李报玖瑶矣，叠韵奉答。”词云：“新词几垒，似玉润珠圆，山水生色。记否当年，同志湘江呜咽。耻与元勋为伍，独自向书城纵猎。忧患余生都老大，风雨相逢，翦烛西窗重说。衡阳雁杳，旧游处犹忆君家风月。曾几何时，久与故人违别。惆怅大江东去，更怕听铜琶铁笛。一事无成，都恋恋绝好湖山，领略春秋消息。”清婉蕴藉，一往情深，允称佳制。虽然，以中华开国之元辅，而词中偏带衰飒气味。何也？偶为戏诵两语曰：“作个词人真绝代，可怜无福作公卿。”熊君解人，当为首肯。又按第一词之所谓宫城者，即指热河行宫而言。彼时窃宝案犹未发，而词中感喟已如此。今请为易其上调数语曰：“剩玉遗弓，阅尽了一代兴亡，只有凤凰能说。”更易其下调曰：“独立怆然泣下，忽送到一声警笛。北顾行宫，更县念白壁黄金，遥听商人消息。”熊君见之，不知更作何语。又其第二词之结句曰：“一事无成，都恋恋绝好湖山，领略春秋消息。”盖直已预为今日之归去来辞矣，尤妙在“一事无成”四字，不啻于青史中自铸铁案。为谓词谶，谁曰不宜？ 

 
◎白狼小史

　
 
　　白狼为著名之匪，人尽知之。但其真名姓及究为何种人，则知者甚鲜。现据确实调查，其人姓白名朗斋，河南汝阳人，毕业于日本士官学校。喜骑马，前曾充吴禄贞参谋，与季雨霖为至友。吴死后，乃愤甚，归河南，欲号召党羽独立。所谋不成，即集合散兵土匪为流寇。季雨霖兵散后，彼乃广为收罗，其势益张。 

　
 
◎两坛游纪

　
 
　　民国成立以来，每遇新年庆祝之期，天坛先农坛，照例开放十五日，纵令游人入内观览。天坛古迹甚多，地方亦甚广阔。惟以无各种陈设品之故，游人反较先农坛为少。先农坛则有古物保存所，久为人所共闻，故届时辄争先快睹。古物保存所，在坛中之太岁殿，及东西两庑，约计数十余间。古物存储甚多，布置亦极有秩序。东庑所陈列者多系祭器及古代礼乐器，又有各种宝玩，令人目迷五色。西庑所陈列者，多系前清帝后躬耕与蚕桑等用具。觇览之余，令人想见重农贵粟之遗意。太岁殿中所陈列者，多鼎彝重器，中有香坛雕刻山水屏风一座，高丈余，长一丈数尺，镌工极佳。其余有乾嘉时御书匾额数方，并有慈禧太后御笔，洵大观也。殿外扎五彩牌楼一座，上缀“万邦协和”字样。旁有茶楼数家，为游人小憩品茶之所。与正殿相对者，有一圆式拜台，上有警卫驻扎，借以轮班弹压地面者。迤东迤北，则为游人往来之孔道。红男绿女，不计其数。道旁多零碎小卖，及各种玩艺。最新奇者为文明戏法，系东洋式的，变幻不测。每入场只索铜元二枚，观者如堵。此先农坛之大略情形也。至天坛则无可述，惟去年宪法起草委员会之地点，今尚有剩余之棹橙而已。抚今追昔，不胜感慨系之也。 

 
　
 
　　西藏独立，将近二载。风云诡谲，瞬息万变。全藏形势，几至横溃而不可遏。所幸者班禅效忠，钟军死守，而数百万方里之土地，尚未遽尔改色，则班禅钟颖，不得谓非中华民国之功臣也。查钟系顺天人，前清时以军统资格，督率军队，随驻藏大臣联豫赴藏。调遣有方，镇抚得宜，颇为藏民所悦服。民国成立，中央政府改驻藏大臣为西藏办事长官，即以钟任之。先是前清之时，以改土归流之故，致达赖逃亡印京。而少数藏民，即欲狡焉思逞。后因饷糈不支，藏军哗变。而达赖遂乘机归藏，图谋独立。更有奸徒谢国梁等，因争私利不获，教唆哈厦背叛中国，与达赖勾结，而藏乱遂作。然钟以单兵微饷，尚死守半载有余。前辞职归京，据云藏民十之八九，皆倾心中国。而至死不悟者，不过达赖与少数叛兵耳。且有廓尔喀者，本一极富强之小国，向修贡职，尊中土为上国，目前尚极恭顺。此次藏乱，廓人调停之力，亦颇不鲜。惟谓廓人心中有一疑意，中国动称五族共和，不知廓人究属何族。盖廓人所奉者回教耳。如为回族，则土耳基亦回族也，亦可列于五族共和中耶？倘中国政府，明白指示，廓人仍当勤修贡职云云。又问西藏之地，俄英两国，均极垂涎。特以大势所牵，未有若何之举动。前闻两国订有密约，俄在蒙古行动，英人不加干涉。英在西藏举动，俄人亦不过问。今俄之在蒙，已进一步。英之于藏，岂能坐视？钟君云：俄英协约，未敢谓其必无。但事极秘密，外人不得而知。现在俄既伸展其势力于蒙古，英人自不能甘居俄后。惟英人之于西藏，纯抱经济侵略政策，尚无掠取土地之心。方今惟一目的，在藏中各富饶之区建筑铁道。由印度经波密而至里塘为一线，由暹罗经南越四川而至拉萨为一线。现正从事勘验，不日即将动工矣。又问西藏之物产，究竟何如。答云藏地富饶，言之诚堪惊人。五金等矿，随地皆有。藏中人民，就地面上挖取矿沙，即能炼得金银。其余药材麝香皮毛等物，所产极多。而波密一带，尤属丰富，诚中土天府之区也云云。 

　
 
◎熊烈士成基小传

　
 
　　熊公讳成基，字味根，江苏扬州人，余之同学友也。少怀大志，有古侠气，尝慕岳武穆、史可法为人，而痛恶夫世之争名利者。幼年入塾就学，善读兵书，不嗜文字。偶与谈兵，则欣然忘食，终日无倦容。或问之，公曰：“大丈夫生不为国家效力，耻就甚焉。治天下尚文，今何时也，舍武安能遂吾志耶？”迨弱冠，入南京将弁学校。卒业后，充宁省某营排长。公以江宁虽长江咽喉，然非上游门户，且驻兵甚多，恢复不易，慨然有游皖思想。皖省，公产地也，公祖若父皆仕皖有年，故公于皖省形势，尤为熟悉。越数月，顾君忠琛，由宁往皖，嘉公之志，调充炮营队官，旋欲升为他营管带。公坚辞不就，以恢复中原时，炮营多优于他营也。当是时，正徐公锡麟就义安庆，公悲愤殊甚，满清政府专制已极，欲为徐公复仇，而厄于时机，乃中止。戊申冬十月太湖秋操，逾旬日，清帝及太后相继没。公乘是时，联合他营，得千余人，于二十有九日晚，率师攻城。守城者为薛君哲，公之内应也。公不欲伤害皖省居民，故暗遣多人入城内应。公之用心诚苦矣，公爱同胞诚厚矣，当必无往而不利也。讵料清运未终，天不佑汉。薛哲惧事败祸及，忽改图坚守，加之某炮舰适泊江中，闻信立至，发炮毁公营垒。逐不支，走皖北，自汴至鲁青岛，航海赴日，改名为张建勋，自恨阅历尚浅，奋志勤学，专力于军事学及制造学，有再举之雄志。惜友非其人，与吉林臧冠三之子，引为同志。己酉冬十有一月，公去日本，赴吉林，至哈尔滨，寓某客店中。臧侦知之，是时清考察海军大臣载洵、萨镇冰由俄返国，道经哈埠。外间喧传公欲行刺载洵，清官吏恐慌异常，出重赏金严密搜查。臧利令智昏，负心卖友，致公于狱。公谈笑自若，无畏容，无愠色，慨然自谓曰：“事成亦死，事败亦死。”又语于人曰：“余主张在倾倒政府，并非专为满汉成见。西洋各国明达之士，无不盛唱社会主义，重在彰人道均贫富而已。”去年十月二十九日，安庆之役，曾以是鼓吹兵士，故乐从者多。事既失败，闻皖抚无辜杀戮多人，至今思之犹有余痛。吁嗟乎！公已被逮，尚以旧部死亡为恨，其爱土之心可知矣，宜一呼而百应也。次日由哈埠解至长春，启程时，观者如堵。公笑语曰：“诸君珍重，我死犹生。”又曰：“吾愿以一腔热血，灌自由之花。”闻者莫不感泣。庚戌春正月望后三日，就义吉林。临刑时，犹诰于众曰：“我非囚犯，乃为国民谋幸福不遂之首领也。今生已矣，我死，愿继我而起者大有人也。”亡年二十有四。逾一载武汉义起，共和告成，公之志至此遂矣。祖瑞生，父存仁。兄弟现存三人，长兄成模，即予姊丈。安庆巡警学堂毕业。幼弟成鳌，年未及冠。公其仲也，聘妻未娶。侄兴官莱官，莱官即之荫公子。现胞兄成模赴吉运柩来扬安葬，他日勒石铭功，名垂千古。诚如公言，虽死犹生也。呜呼！公自幼至壮，佥以恢复汉室、扶持民族为怀。深望继起诸君，勿尚意气，同心协力，维持民国。获雄视东亚之效果，公之心庶可永慰九泉矣。予忝属戚谊，而又同学，不能无言，于是为之传。
　　汪家驹曰：崇拜英雄，当取其质。果能不顾名利，为同胞谋幸福者，无论其得志失志，吾皆敬之。吾敬孙文，吾敬黄兴，敬其为得志之英雄也。吾敬徐锡麟，吾敬赵声，敬其为失志之英雄也。熊公成基，亦失志英雄之一。牺牲生命，为民族死，步徐公之后尘，启武汉之先声，继往开来，厥功甚伟。吾敬之，非吾一人敬之，吾尤愿与天下同胞共敬之。（汪家驹稿） 

　
 
◎论躁竞

　
 
　　民国时代，急功名，求利禄者，仍不逊于满清。余深恶之，欲有以惩戒之而无其比例也。因取古之躁竞者论列之。
　　宋王文康公曙苦淋，百疗不差。洎为枢密副使，疾顿除，及罢而疾复作。或戏之曰：“欲治淋疾，惟用一味枢密副使，仍须常服，始得不发。”梅金华询久为侍从，急于进用。晚年多病，石参政中立戏之曰：“公欲安乎？唯服一清凉散，即差也。”盖两府在京，许张青盖耳，询年七十余又病足，常抚其足而詈之曰：“是中有鬼，令我不得至两府者，汝也。”
　　樊樊山尝诮一热中者，曰：当如《岂有此理》（岂有此理系一书名，续之者曰更岂有此理）中，治心疾者，以小钱一枚，熨置胸坎，即栩栩欲活矣。此言虽戏，可以喻大。
　　古以由京移外为贬谪。宋晏元献早入政府，逮出镇，皆近畿名藩，未肯远去。王室自南郡移陈，离席官妓，有歌千里侨行客之词。公怒曰：“余平生守官，未尝去王畿五百里，是何千里伤行客耶？”若晚清时以京员而急求外放，又适成一反比例矣。 

　
 
◎纪趣一（大炮护花更正书）

　
 
　　时报馆大主笔道席，五月八号□□报插画中，有“大炮护花”一则，谓鄙人与新茶花为恩客，阊门兵警互哄之夕，驰往力任保护。且有炮兵统领受上赏诸语，颇涉诙谐，揄扬备至，不觉哑然笑色。然怪也，此类事，但关于个人之道德名誉，轻于鸿毛，其细已甚。况男女为生人大欲，中国古代之宏儒硕彦，其风流艳史，悉数难终。鄙人纵有斯事，则如太虚浮云。固无碍于天地之广大，亦何足深辩。虽然，美名不可幸窃，而事实不可尽诬，则又不可不一辩也。先是有太湖水师寻哨官报告到营，于昆山火车途次，遗失军饷。敝军例有缉捕责，乃命侦探，获赃犯于阊门外日新浴堂。而巡警误以为侵其权限，劫持争论不已，几至用武。适鄙人有要事访友于惠中不遇，追踪至新茶花家，与友晤谭。而风潮作，鄙人亟排解巡警，约束兵士，其事遂息。盖自新茶花张艳帜于吴门以来，震其香名久已，此日鄙人始得一见也。就理言之，因事访友（此友为新界伟人，本可相告。惟鄙人与之有交，应守秘密权），友至茶花家，则鄙人即不应往茶花家晤友乎？既至茶花家，而兵警哄，鄙人复不应出为捧解约束乎？排解约束，保护之范围，非一人一家，岂独一茶花乎？抑茶花营业者，而独不应保护乎？茶花者，余友所交之茶花也。是日余友在茶花家宴客，岂鄙人访友于其家，而茶花即属于鄙人乎？又岂匆匆一见，而即谓之恩客乎？夫护花，豪侠多情之盛举也，恩客嫖界特别之头衔也。茶花，巴黎之后身，麋台之骄女也。仆何人斯，能妄想食天鹅之肉乎？昔随园老人，谓尹相国有言：千载下知有苏小，不知有相公。尹尚且然，矧以鄙人之茸衰朽，可与美人比肩并论乎？鄙人大炮之称，盖在满清时代捕枭剿匪而得。其事至俗，而护花之事至雅。以至雅之号，而加诸至俗之人，抱惭万万矣。鄙人在吴数十年，迄不乐涉足花丛，不仅对于新茶花为然。非自尊重其道德，保全其名誉也，诚以嫖客必具有潘邓小闲诸资格，而后可嫖也。鄙人悍目皤腹，拥肿不中绳墨，则不潘；负债累累，无术以偿。外蒙亲友之讪讥，内受室人之交谪，则不邓；赋性戆直而褊急，一遇不当意之事、不入耳之言，即勃然若蛙怒激，扦不相容，则不小；无事奔走于生计，有事服役于职务，终日劳劳，形神俱疲，则不闲。诸格之中一格不具，而谓可受嫖界之欢迎乎？不特此也，以己不肖，而又度人。治军之始，申儆所部，首严治游之禁，亦非能尊重吾军士之道德，保全其名誉也。恐各军士不潘不邓不小不闲，或不受嫖界之欢迎也。今者该报指生张为熟魏，以大炮为金铃，而鄙人则无凤凰之枝栖，反被东风之抬举，佳名惠锡。拟于不伦，受宠若惊，敬谨璧谢。所谓美名不可幸窃，而事实不可尽诬也。倘以鄙言欺诳，乞再调查。庶几真相现，而公道彰耳。临颖不胜惶愧，钟鸿钧顿首。五月十六号。 

　
 
◎纪趣二（昭阳黄芽菜）

　
 
　　兴化自光复至今，县知事已四易。第一任为本邑优贡余宜官，第二任为通州孝廉张荫谷，第三任为张勋所委之李学诚，第四任则今省长韩国钧所委之丹阳拔贡姜若也。四知事中，以李学诚为最不满人意。其事之尤著者，则挟得辫子兵百数十名，横行于邑中。奸淫抢夺之为，几于无日无有。又或于兴高采烈时，令辫子兵数人，手持张大帅令旗，游行街市。每遇军警两界之兵士，必强使立正致敬。孔庆俨者，省长所委之兴化警务长也。其所率之警兵，偶见辫子兵所持令旗，不肯行立正礼。辫子兵往诉于李，李即遣人诣警局，欲絷此警兵以往。警务长不与，李即使人持一大麻绳，再询警局曰：“为我并缚此大胆之警务长来。”时李已卸知事任，但以清乡名义，暂留兴邑。而其威福且如此，警务长愤极，欲与为难。幸得绅士调解，乃各置其事不问。然警务长终不能平，卒赴宁垣诉诸省长。省长乃命东台清乡总办丁荷生氏拨兵二百到兴，一面令行至李使速去。于是此百数十名辫子队，始相率曳尾而他适。方李未离兴时，更有一绝大之趣事。今虽已成陈迹，而在昭阳政治史上，实能放一异彩，不可以不志也。旧知事余宜官者，自被邑人攻退以后，于绅界中颇露头角。其贵介弟某，偶以不规则之举动，为辫子兵所侮。余颇不平，日思所以恢复其乡绅之体面，则于旧历新岁，特备盛席，招姜李两知事会饮于其家。姜李皆乘舆而至，酒筵即设，肴核具陈。方举杯酬酢时，忽有一青年妇人，长跪阶下，且哭且大呼曰：“请两位大老爷伸冤。”姜李俱为失色，然又不便深问。而此妇人则诉说不已，自陈为余知事贵介弟之妇，余弟以别有所眷，弃妇弗顾。妇既岑寂，又苦食贫，故呼大老爷而诉之也。时则余乃大窘，不知所云，但数数劝饮而已。酒既过半，主客皆有醉意，而其兴犹未已。李以大白强姜饮，姜以量狭固辞。李不悦曰：“吾为汝之老前辈，吾劝汝饮，汝何敢辞？”姜尚未答，余忽起而谓李曰：“君欲以老前辈凌人乎？须知座中尚有为君之老前辈者在，则我是也。我劝君饮，君又能逆我命乎？”李乃大怒，即时割席而去。既出门，遍觅舆人，只存其一而已，其他则以宴饮须时，已乘间他适矣。李不及待，即徒步而行。一舆人手挽其舆，作拖车状，敝薛从之。市人皆笑失声，李不之顾，且行且作婆娑舞，口喃喃不知云何。卒之东城外某菜行，亲拣黄芽菜数颗。购之回署，则使人捧其一颗，送至余宅，且传命曰：“为我告余老爷，此黄芽菜之风味，视彼所咀嚼为佳也。”盖余自失偶以后，即结识一小家有夫之妇，其名曰“黄芽菜”，故李以是辱之。余虽懊怒，亦无奈何，强忍而已。李既回署，余酲犹未尽解，又持一手枪出，向署中庭树乱击，树中乌鹊惊飞满天。人民闻声，亦大恐怖，疑有兵变，及探知为李大老爷之快举，乃始释然。李离兴后，而谈者犹津津不已，谓自有兴邑以来，如此荒谬绝伦之县官，实未之觏。偶闻旅沪兴友谈此，走笔记之，可作一则民国官场现形记读也。 

　
 
　 
◎纪趣三（欲离婚须看生理学）

　
 
　　北京地方审判厅，均受理民事案件。有一北京人，因成婚时不见落红，谓其妻不贞，请求离婚。该厅以各国民法，曾无此离婚之理由。由落红与否，验女子贞操，实吾国习惯上一种恶劣风俗。若不设法改良，一经公然涉讼，女子往往因羞自尽。违背人道，莫此为甚。今春该厅马厅长，特邀集各庭推事会议以后，对于此种案件，须先以生理学解释。晓谕当事人，令其自行撤消，以全家庭名誉，则决定驳回，不能认为离婚正当理由。庶于审判之中，隐寓改良风俗，尊重人道之意。生理学中，女子破膜而不落红者，亦有之。其他或因知识早开，手淫被破者，或遇身体受伤，而破裂者甚多，非必待初次交接时也。吾国人素昧于生理学，北京人及广东人，尤狃于此习，牢不可破。往往酿成家庭间之纷扰，及夫妇间之不和。此酿成人命重案者，明理人不可不共知此义也。 

　
 
　 
◎纪趣四（民国财政之滑稽谈）

　
 
　　去年底，某政客谈及中国目前财政之现状，其所发议论，极透辟而饶趣味。于滑稽谈笑之中，实能抉破现在财政之暗幕。为录之如下，以饷国人之留心财政者。其曰吾见前清督抚之为财政，谋收入也。彼并不知国家团体为何物，经济财政为何科，收入支出，当取如何之法则。惟际某时某项现款不足，周转不来，则呼二三候补道之为铜元局总办，或筹款局总办，或榷运局总办者入署。现一种极严厉可畏，或极愁苦可怜之词色，下一道糊涂不通，无名肿毒之命令曰：现某某事需款若干，且急不能待，你们快快想法子。候补道之受此命令，亦即唯唯而退曰：俟职道等下去想法子。至其所想之法子，为借得来、移得来、捐得来、窃得来，督抚概不之闻问。即明知其为借得来、移得来、捐得来、窃得来，而亦不之过问。盖即以“你们想法子”五字，为其毕生财政上最有经验之办法。但发此五字之口令，即亦完了其财政上莫大之责任，其他非所知也。而彼候补道等，亦以能借来、移来、捐来、窃来应付此五字之命令，为希荣固宠升官发财之不二法门，其他亦非所知也。民国成立，二年于兹。财政之困难，较前清地方，殆过数倍。宜乎当局诸公，有根本之整理，为系统的改革，不复蹈前清督抚恶习矣。乃就而观之，两年以来，所谓财政命令，较“你们想法子”筹款之五字，相去几何。而彼盈廷长官，所想之法字，其去借来、移来、捐来、窃来者，又有几何。当至非能借、能移、能捐、能窃者，不足以当难关。前年周学熙之入长财政也，系先有小借款之成功，去年周自齐之将任为财政总长也，即先取地方借款以为接济（七月间周自齐来京，内甫定为财政总长。回鲁后，即假山东名义借德华银行百万元汇交中央。事后鲁民政长财政司查知，方揭破此事）。推之于现长交通外交各员，殆无不兼有能想法子之才智，以占取各部之第一把交椅。不必其财政总长，专有此想法子之责任也，抑吾更有进者。前清督抚，以“想法子”三字，误尽地方。今则以想法子，误尽全国矣。前清之时尚能有移来、捐来、窃来之诸多法门，今则移无可移，捐无可捐，窃无可窃，惟余借之一门。夫既势逼处此，则小借不如大借、暗借不如明借，大家借不如一人借（指总理暨财政总长言），而彼滚滚多才，则偏不大借而小借，不明借而暗借，不一人借而大家借，甚至明借暗借，彼此相期。大借小借，亦各分党。大家借，而一人尚有未知是初前清之筹款亦不如也。呜呼！大借、暗借、大家借，再住半年，全国之地皮，卖净尽矣。彼号为第一流财政专家之财政总长，至此而犹恋恋于其部长之椅子。其亦知人世间有羞耻事否？ 

　
 
◎纪趣五（清宫琐闻）

　
 
　　宫监舞弊，其习已久。革命以后，据外间推测，以为此积习，当渐革矣。而孰知不然，顷闻有太监王子元名宝义者，于德宗时，为织造营造二司掌库。后拜小德张之母为干娘，渐引至隆裕太后前差遣。小德张去，王即得宠于隆裕。前年因宣统年幼，宫院地面，凸凹不平，不便行走。特饬令王子元，督工修理。王竟开销至一百四十余万，其私囊中饱者，约六十余万。现王又包揽修理宫殿，恐清室优待费入彼囊橐者，更不知若干也。又清宫中之近况，亦有可述者。宣统读书，本属虚文，然犹常由师傅陪至赍宫坐数小时，据云现已读至《孟子》。惟其生平极好弄，去年十月间，师傅伊克坦授读时，彼忽赐饼数枚与伊，并亲送入伊口。不待其下咽，又一再塞入，伊无奈何，即向瑾皇太妃辞职。太妃不允，而又不能禁其顽皮，乃令溥伦之子毓崇，年十一岁者，每日进内伴读。设遇宣统不受师傅约束时，即由师傅责毓崇以恐吓之，如周公挞伯禽以戒成王之故事，盖犹行皇帝读书之体制也。现前锋护军统领治格觐见皇太妃，请在宫内置办轮船汽车，及各种图画之教育，冀为宣统输入新知识。伊克坦大反对，谓祖宗成法，不能因时变更。瑾瑜二妃犹疑，请荫昌及喀拉心王之夫人进内解决此事。孤儿寡妇无人为之主持，任此辈宫监腐儒，左右其间，亦大可悯矣。 

　
 
　 
◎纪趣六（应运皇帝升遐之笑史）

　
 
　　喀拉沁东旗属小六家子妖人王震，素迷信黄羊教。近假乩笔，诈称为应运皇帝下降，并在其所设神堂中，悬有钟鼓。每于夜晚，辄闻作响，以此鼓煽愚民，言将应验《推背图》中“天下钟磬一齐鸣，众圣迎王登九五”之语。因而聚得教徒数千人，广购枪枝，并在宁远县界内，窃用官枪数十枝，招集退伍兵卒响马票匪，谋在蒙地，恢复帝制。该旗总管许华圃闻之，星夜驰抵建昌县，商同县知事孙香周，设计剿灭。该知事以县城无兵往剿为虑，许总管力任其难，自请调集卫兵。暨蒙汉乡团防营，及张管带官兵往剿，该匪见县知事亲往，即首先发枪，击伤蒙旗马兵二名。幸队长战昆阳等，不避枪弹，夺扑贼巢，击毙伪皇帝王震，并伪都督伪驸马阎阳二人。夺获枪枝数十杆，均印有宁远县宁字号码。呈报各公署请奖出力蒙员，并致宁远县交涉，取缔办法，务求净绝根株。昔有人作寓言，谓某狂人以僭称帝号，罪夷三族。狂人临死不悟，犹对人悲愤，自称寡人不德，致令太上皇蒙尘，后妃被辱，皇族殉国，朕亦被弑云云。不谓此种戏言，竟至见为事实。则此“帝王”二字之迷梦为之也，可笑亦可怜已。 

　
 
　 
◎纪趣七（叶封翁庆寿盛况）

　
 
　　某记者曰：三年二月十二日，为南北统一纪念日。中央各衙门暨各学校，皆给假一日。友人均集，强记者游。趋车出见五色旗之飘扬，闻车马声锣鼓声之嘈杂。余目为眩，耳为震。余觉近日心中所忧之白狼，忽然忘却。盖以其呈于吾前者，皆太平景象也。及过新华门至正阳门，巍然矗立于途者，有灯彩辉煌之花牌楼数处，鲜明美丽，不减去年十月十日之国庆。注视之牌楼上，仍有“五族共和”字样，余心更为之欢悦。牌楼侧有人一群，笑语喧哗。细听之，多赞美共和之声。内有一老者与一少年曰：“毕竟共和胜于专制。其他姑不论，即此华美之牌楼，亦为满清所无。”言罢继之以狂笑，余与友人亦不禁发笑。嗣游先农坛，坛内红男绿女，往来如织。上海竞马时之张园，亦无如此之繁盛。中有大观社，系临时卖茶者。社后为祀器保存所，即前之古物保存处。今易此名，盖前此祀典废弃，可名祀器为古物。今祭天祀孔案已定，不复可以古物名矣，故内务部改之。六时半，游人渐散。余等亦振鞭归，路过骡马市，马车汽车，拥塞于道。友人以此处必有极热闹之游戏，嘱记者下车，询之巡士，乃知为交通部次长叶恭绰之封翁六十一大庆，假湖广会馆演戏庆祝也。记者以叶君为乃翁祝寿，曾登报征文，而记者无文，不便登堂瞻此盛典，遂怅然返。晚间有友自湖广会馆祝寿来者，以盛状见告。记者以此为纪念日之点缀，不可以不志之。
　　叶君恭绰，管全国铁道界之枢纽，且为公民党党魁，故是日上寿者甚多。如五路财神（都人呼京汉、京奉、京张、津浦、浦信五路督办为五路财神），及梁秘书长，暨公民党之党员，无不与焉。湖广会馆戏厅能容七千人，是日楼下为男宾，楼上为女宾，竟拥挤无座位。至其所收之祝辞，佳什鸿篇，固已无美不备。而叶封翁复自撰一联，其文甚古雅。句曰“有子能拯民也，自夸先忧后乐。吾生真再世，愿相随鼓腹含”。此联颇为北京人士所传诵。有加以评骘者，谓此老口气阔大，将来叶交通次长不为总统，必为宰相。惟对于“吾生真再世”一句有疑叶封翁从前或曾历危险者。后询之，叶封翁得其解释，始知彼乃以三十为一世。今其寿已六十，是已阅历二世，故曰再世也。用为注明，以免读者误会。是日之戏，多北京名伶。共有十八出，而梅兰芳一人独演五出之多，为从来所未有。有询梅何故如此出力者，梅云：“今日戏提调为冯五爷，冯与我交最深，不能不多尽义务。”（义务与四川尹都督府中之义务可谓异曲同工）王凤卿与梅兰芳搭档，亦演三出。王蕙芳、朱幼芬、路三宝、杨小楼，各演二出。陈德林、溥侗，亦各演一出。谭叫天定演《打鼓骂曹》，竟未出台，不免美中不足。剧中排入恶虎村别母乱箭二出，似乎太骂题也。此外更有一段佳语，为躬与寿筵者所传述。有庄某者，前为某省都督，现任某督办，是日亦与此盛典。方梅伶登台时，忽欲小遗，而左右拥挤，不容外出，急不可耐，竟脱一袜为溺器就座次溺之。亦可见来宾之盛矣。 

　
 
◎纪趣八（黎副总统之妙譬）

　
 
　　今春三月十五日午后五钟，黎副总统在瀛台庆云殿设宴延宾，到者十二人。首座为意大利武参赞阿利威君，次为新简比利时公使汪荣宝君，参谋次长陈宦君，参谋本部第三局长张联君，政治会议议员李庆芳君，又有军界五六人。届八时散会，撮其情形如左。阿君带有日俄两国勋章，闻系常在日本意国使署，能操英法语。未入座之前，与黎副总统谈甚久。黎公熟于英语，所谈者为意大利轶事。阿君谓在六百年前，意大利有十二人，由青岛抵中国，历汴梁扬州等处，是为欧人来东亚之嚆矢。此数人回意后，著有《东游日记》。流行欧洲，歌仑布见而奇之，亦欲游中国一次。放舟东下，以路途错误，乃抵美洲。谈话时在庆云殿之南间，对室为大餐间，桌上有人造花三盆，并皆佳美，望之若真花者。席中虽是西餐，参以中国食品，如燕窝烧鸭鱼翅等。黎副总统笑谓众客云：“若请客专用西菜，大家多不喜欢吃，必参以中国菜方好。譬如制定宪法，亦不能专采西洋之形式，必须参照中西之习惯。”可谓妙喻生趣，众皆粲然。席散后，陈次长与副总统谈话甚久，多关系我国之风俗习惯者，谈毕遂尽欢而散。 

　
 
◎纪趣九（省长赋诗答僚属）

　
 
　　鄂省行政各机关，有人满之患。自饶汉祥莅任以来，以节流为主义，一切冗员，赓续裁减。际是谋干愈艰之时，钻营者则愈众，而求进之技亦愈巧。二年十一月间竟有杜显鉴其人者，窥省长之惜才，爰呈诗以表志，意图提拔。奈人浮于事，位置为难。饶氏于十六日答以诗曰：“广厦五万间，大裘无万丈。惟有爱士志，方寸自来往。安得出肺肝，化作弥天网。雕鸠与鹏鸟，巨细皆收养。近将挂冠去，身与心俱爽。白云倘可悦，与子同游赏。”钻营家，读此诗，其知己乎？ 

　
 
　 
◎纪趣十（官署壁上打油诗）

　
 
　　湖北政局，自黎黄陂到京后，一大变更。一切礼制，多已复旧。如民政长出署，仍乘绿呢大轿。拜会投刺，一律照旧。用大红手本，出则顶马在前，跟随在后，几如前清仪制。旧官僚则纷纷来鄂，希图起用。大事运动，攀同乡，认门生，络绎不绝。其州县班以安徽人为多，因军民两政长，皆系皖籍也。所有撤换改派人员，又以安徽人居多，故当时湖北省有改为安徽省之讥。武昌竟有好事者，写出打油诗，分贴军民两府照壁之上。录之借供一览。其一云：“二黄（黎公黄陂、饶公黄梅）唱罢又徽腔，果是官场即戏场。又是一翻新角色，军民两府拜同乡。”其二云：“半赴燕京半赴湘（指武昌起义人），前途各自觅同乡。伟人从此无消息，到处纷纷闹出洋”云云，幸被警察揭去。为段督闻知，以兼领此职，不过一时权宜之计，乃外间不察，滋此物议。除函告吕君调元外，并电致中央，有赶紧派人来鄂之举。 

 
◎纪趣十一（北京新竹枝词）

　
 
　　北京某报，曾载京都新竹枝词甚多。作者不一其人，而各有可以节取之处。首都风俗，为全国文化所系。故量录其中佳什，与留心时事者共省览焉。绮佛诗云：“奇货争居别样珍，长安估客喜翻新。茗楼一角喁喁话，交易商量到党人。马樱花下叩双扃，邂逅何须问姓名。附耳有人荐春色，文明假托女诸生。名利奔驰顶易摩，六街冠盖有头陀。人人削发贪朱紫，仕宦红尘释教多。金台旧例重求贤，第一推敲到俸钱。三百女闾齐额手，涎他买笑六千圆。纷纷报纸演新闻，各有机关辩护殷。民国自由言论界，国民两字竟平分。旧人冷落老何戡，红粉登台倍两三。试向梨园窥坐客，女权真个胜于男。大半旗装改汉装，宫袍截作短衣裳。脚跟形势先融化，锐首莲钩八寸长。”窳庵诗云：“紫垣驰道直如绳，谁遣车尘十丈腾。青琐自通门禁弛，瞻依还喜近觚棱。春放繁花满苑狂，新华门外露。未图褒鄂功臣像，先赐嘉禾一等章。郊天礼重燔柴地，二百年中几劫灰。留与农官供垦牧，牛羊日夕上坛来（原注天坛隙地农林部辟作试验场）。红氍一曲荡春魂，难得惊鸿露瓜痕。选色征歌名辈在，冷摊闲杀海王村（原注梨园有女伶登场，琉璃厂肆冷落矣）。妾身裙钗云百皱，郎襟花球香半开。宝马一双车似水，路人艳说结婚回。不学时宜不古装，能传胡服武灵王。座中惨绿诸年少，新有髭须两角张。珠娘窄袖更蛮靴，新髻双丫两点螺。衣领深深遮笑靥，最难得见是梨涡。裙屐风流盛会开，革靴橐橐女宾来。座中道韫谈锋妙，一笑旋登演说台。双陆传筹打马经，旧家遗物付雕零。今看艺事翻新样，镇日盘球斗四星。象房桥畔树含烟，两院人疑碧落仙。出席频频费扬摧，八千番佛议郎钱。”子虚诗云：“短发西妆色色鲜，马龙车水过街前。同游携得如花貌，认取新来国务员。笳吹边声彻夕曛，元宰浩劫怆燕云。寻常兵队犹嫌少，京卫还兼拱卫军。一剪情丝鬓影收，红妆偏学女尼俦。独怜缠就双钩小，乍著坤鞋步履羞。朱邸纷纷闭落晖，当年门巷故乌衣。天涯春草明年绿，未识王孙归不归。”谌墅诗云：“崇楼俯瞰玉河明，美酒葡萄澈底清。一席清谈天下事，果然六国是纵横（原注六国饭店在南玉河桥下，西人所设，中外大会多假席焉）。森森老柏殿门扃，猎碣分行色黝青。古物保存犹有社，绕廊闲读《十三经》（原注孔庙搭栅未修国子监设古物保存社石鼓及《十三经》石刻尚在）。隔城山色俯青岚，槐柳新阴翠色参。最是芳朝梅雨后，满街烟水似江南（原注夹道槐柳近多补栽，连日盛雨绿阴新展悦目）。贝子园林足避炎，归途斜日好风兼。五云车入西城去，十里迎凉尽启帘（原注三具子园建农事试验场并动物园在西直门外里许，销夏胜地此独胜耳）。蛛网萦回电线斜，西城大半议员家。自从出席新添费，到院多于往日车。中华门对正阳门，大小官衙偻指论。胜国人才多似鲫，花翎红顶了无存。”逸云诗云：“嘉禾文虎大勋章，最好行时中将汤。莫笑公和名器滥，汉家厮养化侯王。窄袖蛮靴色色新，招遥过市彼何人。比肩比翼循西例，马走双头车四轮。促驾香车侬伴郎，让侬亲拣入时妆。集云楼下新鞋样，比较应输劝业场。青云阁里来吃茶，女伴相携笑语哗。熟魏生张目成否，归途娇唤橡皮车。马路平平滑似油，逛街游庙总风流。松松发辫都拖背，爱好还梳革命头。黄金何惜买头缠，郎面田田妾面圆。漫道侬饶番饼癖，阿谁不爱现掸钱。千步回栏亚子红，阿侬斜倚小廊东。雪茄吸处飘香雾，勾引游人拜下风。”湛园诗云：“石船危峙海西楼，山色湖光眼底收。羞见鸳鸯七十二，背人双宿不回头。飞莲新髻号东洋，双镜金丝半面妆。画舫人归风弄笛，满身俱带芰荷香。踏偏虹桥拂绿杨，垂髫娇女避檀郎。农林何预蛾眉事，乘兴争来试验场。画里黄龙懒负舟，云深蓬岛任勾留。宫花寂寞无人管，十二珠帘不上钩。西来飞艇半空浮，少妇凝妆望翠楼。闻到汽声拼一笑，倚栏斜坠玉搔头。先农坛畔踏莎行，古物斑斓万象呈。徙倚回廊携笔记，隔帘时透卖花声。绿树阴浓笑语凉，暖风微透薄罗裳。满身花露香如海，故意攀条学采桑。学堂展览会新开，女塾师生结队来。竞绣鸳鸯针暗度，崭新花样出心裁。都城一洗帝王尊，出入居然任脚跟。为问大家前二载，几人走过正阳门。”髯云诗云：“政局纷纷类奕棋，本来约法尚临时。四番总理曾更换，内阁从新组短期。烟禁分明订十年，那容偷贩赚金钱。法庭执法如山立，惩罚难逃小叫天。一从庚子议和成，中外联欢两不惊。试向东交民巷看，今朝各国又添兵。勋章时恨牌儿小，礼服唯求帽子高。总统府中开晚宴，怅无燕尾首空搔。”百里诗云：“千金骏骨付蓬蒿，挽对花圈代节旄。行过前门齐喝采，罩棺全用绿松毛。政客连嘲竹战劳，部名俱乐挂牌高。寻常消遣千金注，要比前清贵胄豪。宣南报馆密如毛，党派机关暗自标。纵使无聊记花事，风流竹杠也难饶。一般志士懒而娇，总说于今废早朝。卜昼未能都卜夜，汽灯如月照通宵。而今拉得橡皮胶，昔掌驴车有故交。短发松新草帽，见人初解唤同胞。乞食金门笔一枝，街衢气象忽迁移。画龙伎俩描摹熟，又换新民五族旗。”暧公诗云：“中华门外是天街，绿女红男簇队来。旧日金吾呵不住，喧传海禁一时开（原注海子居大总统非复禁地矣）。新翻乐府万年杯，兰蕙含芳取次陪。闻道白头谭贝勒，高歌仍媚贵人回。香厂繁华夜不收，氍毹新换女班头。若循供奉夷吾例，户户馨香赵倚楼（原注女伶入都自赵秉钧为民政长始）。近讯钟楼晒背翁，夥颐非复大王雄。沉沉内务编新姓，不在包衣佐领中。末路飘零几旧僚，中山名姓注云霄。白头不拜新承旨，珠串花翎事早朝。六国店中来吃茶，为谁飘荡入南家。香巢寂寞无人问，不唱当年杨白花。六贵同朝ピ赫年，诏传西女赐金钱。预知世界笙歌歇，归去神山绝顶眠。带酒敲门问不讹，枇杷巷口马车多。皋陶瘦面瓜同削，争禁宵阑醉尉河。一队时髦宠眷深，议郎声价重瑶琳。花芳月满缠头贱，为有累累出席金。东安市厂拥香车，一尺平梳忆六珈。摹仿女儿新结束，晚风飘拂自由花。宣南回望路漫漫，炸子桥边树叶丹。僵卧十年醒不得，惊心秋色满长安。世界花花一治游，居然总长号风流。莫讥开府名称独，南北遥遥两太邱（按指陈其美也）。”[1234]厂作云：“坊表青松巧缬花，喧阗羯鼓并羌笳。比邻姊妹坚相约，明日天坛去吃茶。电钮斜排灿若星，新舒天足更娉婷。旧妆不喜灵蛇髻，额际梳成蛱蝶形。旗明五色挂通衢，穷巷人家也滥宇。懊恼昨宵风雨恶，朝来一片尽模糊。”崭厂作云：“民国无须祀典留，天坛开放尽人游。何来中妇宣西教，独踞祈年最上头。暂借南河作市场，游人连衤艺纳清净。最怜甲第长安女，犹倚楼栏看夕阳。一例翻新若病狂，改良花样到裙裳。笑他黄发松甚，也学江南革命妆。异兽珍禽亦劫尘，旧时遗迹不堪循。御猴老去猩猩死，[A206]有门前二大人。放学归来正夕阳，青年士女各情长。殷勤默数星期日，准备消闲劝业场。”萍影作云：“新国人才重佩章，招摇过市亦堂皇。一枝花向胸前插，道是连朝开会忙。高髻宫装笑语柔，胭脂北地每生愁。近来风气随时改，旗女新拖上海头。彩门频扎北山松，花样玲珑又几重。不是欢迎便追悼，车如流水马如龙。不分男女会场中，一笑相逢便鞠躬。本是同胞未相识，好将名刺各先通。”友石子作云：“机关各部爱金融，卦纳财神运普通。还恨未生三只手，多抓一把撒胡同。游遍天坛到道场，东黄寺里看烧香。可怜娇小名家女，误认烟花姊妹行。牛鬼蛇神尽上场，鞠躬还比磕头忙。京华冠盖而今异，文武新穿外国装。”戎马书生作云：“来自田间众议员，此身如到大罗天。家肥那管苍生瘦，岁给薪洋要六千。蒙藏风云脑后丢，党争誓不与干休。诸君纵使能参政，筑室还愁是道谋。元勋去后伟人来，湘馆欢迎会又开。若得当年老同志，一篇演说要安排。棋盘方式久名街，忽改圆盘莫浪猜。不信试将门上望，中华两字换招牌。”如谏果室主作云：“议员薪水六千强，论少争多细较量。借款终朝称反对，手中偏爱李鸿章（票钞中有李鸿章像）。碧纱如雾花枝，日入虞渊傍晚时。大市街前平似砥，马车争逐电车驰。”综观诸时于政党之喧争，国会之混闹，往复致意，可知两年来国事一坏，咎有攸归。然自国会停废至今，议员星散，政党亦等于消灭。而京师各界之溷浊如故，则尤可为浩叹也。 

　
 
◎纪趣十二（藏番营中之咨文）

　
 
　　二年之夏，官军收复乍了时，曾于藏番营中拾得咨文一通。语极怪诞，可作滑稽文读。姑为采录，以博阅者一笑。其咨文曰：春料寺堪布为咨明事情，因从前有个太宗皇帝女儿名叫完新官觉，嫁与藏土为妻。汉蛮如同父子，立石为记。刻有“汉”字，现在西藏。又有一石，刻有“蛮”字，现在北京。大约你们都是知道从古至今，已有一千二百七十一年。我们邓柯有间观音庙，乃是完新官觉在半上教人修的。嗣后又有皇帝女儿名叫森新官觉仍然嫁与藏王，一子名叫耻松得曾。从古至今又有一千一百八十二年。藏子因为无后，才是喇嘛接充派黄教喇嘛名叫洛松札把，举兴佛教。直到如今又有五百五十五年。大明皇帝时，欲将洛松札把赴西藏建修色那寺，系属猪年，到如今又有四百九十三年。色许寺乃色那分寺，及至顺治皇帝即位时迎接西藏达赖喇嘛名叫额汪洛松甲错前往北京，与皇帝看待一样。到如今又有二百六十三年。至宣统即位时，四川赵总督带领大兵前来，糟蹋黄教，薄待达赖噶张等。昨因十八省汉人闹事，将皇帝江山推倒。西藏铁留巅又遭汉兵开炮，弹子如雪飞来，大炮打了一百六十炮。汉兵大败喇嘛寺左右，汉兵尸首堆满后藏定日地方，以下昌都以上，现在并无一个汉人。联大人钟统领五子九子枪，均已交了，我们回了内地。你们汉人各自回来，我们邓柯地方粮税茶税等，衙门等项均交与两□大头人保正及喇嘛当事等经管。汉兵如将五子九子交出与我头人保正等，写信叫他照发三个月口粮保正头人。如敢不遵，定要杀他脑壳。你们汉兵不听，我到来一个不罄。此咨通体不成文言，即白话亦殊难了解。昔有宁夏露布，以禄山之乱，对宋江之强（见甲乙剩言）。史家诮之曰：如此等一番大举，动载此露布一通可乎？以今方之犹为彼善于此。呜呼！藏番，汝能有独立之资格耶？ 

　
 
　 
◎刘元栋传

　
 
　　刘元栋，字元栋，年二十七，福建礼州闽县人。少磊落负奇气，风仪修伟，志意廓然。目四射有光，多膂力，有胆略，善技击，勇猛冠一时。顾白晰洒脱，蔼然可亲，天性任侠，急人之急，重金不靳，见不平事，则怒眦欲裂，拍案而起，必使屈者得直乃已。革命之志，蓄已十年。事无难易，辄以身先。读书明大略，尤好《左氏春秋》及古伟人传记。每读史至汉班超、唐苏烈传，辄叹息曰：“丈夫当如是。”与人论史，识解超然。尝言魏武帝击乌桓斩蹋顿降虏二十余万，功高一世。吾爱之敬之，而不愿效之也。今者国事方殷，生民涂炭，吾人当以圣贤之心，行英雄之事。不尔必启争端，他日一蹈洪杨故辙，大事去矣。闻者莫不肃然起敬。广交游，能折节下士。尝单身入荒僻地，运动会党，不避艰险，来依者皆推诚待之。多所赡给，家以日贫，殊不介意。因是为豪客所归称之曰“慷慨刘先生”，名大噪，虽贩夫佣儿皆知之。日俄战后，割闽易辽之说起。君泣数日不食，潜入山号召所部，痛哭声嘶，晓以大义，谋独立杀官吏，仰天矢曰：“但为之。苟不成，刀锯斧钺，归余一人。”众未集，事已泄，祸将发，人皆仓皇失措，君独凝然不动声色。不得已，乃偕逸，仓猝莫名一钱。沿途绝食，脱衣典钱市饼饵，以饷诸人。身自饥寒弗恤也，事寝旋省，深以不学为憾，乃入普通学堂肄业。未几，以事罢学归，遂献身社会，谋公益事。如禁烟救火，虽焦头烂额，拮手据足，苟有小补于同胞，无不为之。南台者，闽之商贾辐辏地，多火灾。大吏以其在城外，危不及己也，漠视之。每有警，辄借词防乱，立命闭城，任其自焚自灭，为状极惨。南台故多豪商，因是大愤，群起谋自救之术，敛资立消防会以备急，规模甚可观。咸以君义，欲公推为会长。请于君，君许之，因驻会经理一切。有急则立督多人驰援，身自纵横烟火之里，神至坚定，焰绕身勿顾也。卒赖其力，倏忽以熄，人咸德之，称诵不绝。其生平视友如手足，友有难则蹙额竭力为之营救。意洞愈心诸人，皆与君为莫逆交。得暇则手释书，凡政学军略靡所不览。意性朗悟，一过辄了其大旨。顾苟有疑，必以质人，兢兢然若惟患时日之或逝者，众叹不及。又研究暗杀术，善枪击。庚戌秋，尝欲杀一公仇。嗣以仇家远遁，遂不果，深引为憾。既好养士，饮食起居皆与共。剧杰剽客，咸出其门。君恩威并用，涕泣戒之，不可为不义，犯之者立以法从事，婉转譬喻以时局大势，教之以义，励之以武。众化其德，随君周旋，愿同生死。辛亥春意洞旋梓，招募同志。君喜不自胜，谓意洞曰：“吾党亦有今日耶。余所部皆能明大义，必可用。”当率以往，因谓其曹曰：“时至矣。余将以死报国，愿从者从，不愿者听之。”众皆泣曰：“先生死，吾等何敢生？誓相随作雄鬼，蹈汤赴火而不辞也。”君喜曰：“今日乃见诸子之心。元栋虽死，亦无憾矣。”顾恐人多，途中足以骇人耳目，乃分为二，自率一部偕意洞郁庄先行，所余则嘱肩宇（刘锋字肩宇，一字六符，年二十五，福州长乐人），任之（吴适字任之，福州连江人）挈往。是役福建所死十五之猛士，皆君所部闽人为多。虽曰意洞招募之力，实君平日所蓄养也。三月廿八日，始皆到集。君谕之曰：“此地去家千里，退不可归。中国兴亡，在此一战。诸子勉之。”众皆踊跃，气冲牛斗。惟欲速发，战时冲坚陷阵，罔不以一当百。廿九早君偕诸友入粤城，午后事起，以君与靖庵为军锋列最先，盖以二君神勇冠全党也。靖庵林尹民字，貌伟丽，负文武材略。与君皆号万人敌，意洞愈心希吾皆温文。广尘（侯官人）子明铸三郁庄肩宇任之，虽皆以雄烈著称，然犹未及二君之绝伦逸群也。既战，君吼怒猛扑，所向摧破。官兵呼为军神，望而却走。鏖战方酣，额忽被枪遂仆，血渍面目，几不可辨识。呼其名则仰之，立其旁者，适为其挚友。见状大痛，乃舁置之路侧。君犹示以拇指挥之去，若以为死吾志也，不足悲。趣去图大事，勿念吾也。凶问到闽，哭声满野。呜呼烈矣！君家贫无子，寡妻外，尚有寡婶寡嫂，皆恃君以生者。惨哉！ 

　
 
◎陈家鼎革命大事记（林颂亭遗稿）

　
 
　　推倒数千年专制，创立共和民国。凿混沌，灌文化，抚宏模，规大型，树亘占未有之奇业，彪炳炫赫，震动全球。厥惟某某等数伟人，此外慷慨悲歌之士，忧时愤世，掷头颅，呕心血，赞襄擘画，风驰云卷，流离颠沛，出死入生而革命之绝大事业，遂蕴酿郁勃，爆发而不可遏，一跃而抗衡世界文明各国。功人落落，可屈指数，众议员陈君家鼎其一也。陈君字汉元，湖南宁乡人，年三十四岁。先世为湘中文献故家。陈君品德高洁，学有渊源。怀抱政略，才足匡时。奔走革命十余年，与同志守恢复中华，建立民国之盟，而力能副其实。交人以血诚相与，好结纳江湖豪杰，性刚峻，疾恶如仇，其见恨于佥壬得谤以此，而名亦随之。盖大政治家而侠者流也，弱冠开敏雄毅，读书目数行下。自九经三史诸子百家，暨阴阳金石小学内典方言之属，靡不通贯。戊戌后，每读船山所南诸遗书，革命思想、民族大义益奋发，慨然以恢复神州为己任。
　　甲辰东渡后，久业早稻田大学政治经济科。益肆力于政治学，于西籍无所不窥，尤博通共和宪法原理原则。阐究民生学，注意于社会国家主义。其所为诗文，援笔立成，奇气荡。辩论古今事理，口若悬河，而言皆中窍。人以是推服。其学识通中外，冠时流如此。予与陈君交最深，共患难者十余年，悉其生平事迹最详。顾默而不彰，使纪实者无所稽，慕义者无所述，予之过也夫。谨详其革命事迹如左。
　　中国革命，萌芽孙中山。然其初风气锢塞，机关未立，若乙未惠州香港诸役，事绝险而艰。自陈君东渡，与陈张宋汪胡田白吴，协助孙黄诸公，使中国同盟会势力弥满海内，于是团体革命之事兴焉。
　　中山乙巳由欧抵日本，陈君即约数同人迎之横摈，商会事起原。丙午中山寓筑土八幡町，宅外署高野长雄寓，往来者惟亲密同志。陈君时方由湘亡命返东，中山尝与晤商，往返颇密，并价重要人往入会焉。前清庚子之役，祸延天下。逾年为城下盟，赔款四亿，中国困乏。陈君愤甚，与孙黄宋汪张白田，及他烈士共事，实行倒王政、建民国之策。而革命党之声，震于寰海。其时帝政派以平和为名，专欲扶植满洲君主立宪，借口革命召瓜分之祸，以恫偈吾党。陈著文累千万言，辩之最力，见汉帜及各种革命杂志日报。奕铁良用事，仇视汉族，厉行专制，监视人民愈酷。志士箝口，陈君以日本邻近之国，遂与同志组织革命党本部于东京，陈君尽瘁部事特甚。先是沪事，毓筠与蔡君元培粗有组织，以蔡宅为场所，而毓筠时往管其事。乙丙之际，陈君内渡，益邀毓筠及蔡元培姚宏业等，大创同盟会机关部于海上。
　　时毓筠居沪上阜丰公司，首捐款归陈君创办。初设美界虹口三元里，举陈君居其所掌握之，有黄讠刃之易本羲梁乔乔杜羲张邦杰秋瑾等共事焉。后移法界八仙桥，再举陈君居其所掌理之，有陈陶怡、谭心休、马君武、杨笃生、姚勇忱、高天梅、柳亚卢、朱葆康、宁调元等共事焉。时中山由南洋过沪，陈君与议东南部署，首驾同志隐为防卫，使赴东京。上海为南北中外绾毂之区，人志辐辏。陈君居沪机关部二年，益肆联络。时中山克强香港长江南洋欧美，海内外之部署，张继南洋北方之疾呼，宋教仁田桐汪胡等东京之运筹，秋瑾陈墨峰杭皖之预备，章太炎沪狱之密卫，于右任南北之奔走，商震陈干燕辽之集合，李烈钧同国之视察，时功玖返沪之接洽，冯自由港洋之鼓吹，白逾桓程家柽京津之侵入，吴昆郑先声上游之召聚，刘家运朱子龙武汉之镇摄，马君武邓家彦桂蜀之结纳，张通典金陵之纠合，胡瑛谢意诚梁乔山东牟之聚训，易本羲陶成章陈恺梁及李基鸿南洋之组织，吴敬恒张人杰褚民谊法国之唱导，卢信美国之鼓动，乔宜斋英国之散布，述庆与赵声熊成基长江之运动，类多与陈君所居沪机关，遥遥相应，声息暗通。而革命之潮流，西北逾长城，东南灌江海矣。
　　是年姚宏业愤革命不成，赴黄浦滩死，遗嘱陈君力任大事。逾年端方督宁，瑞道沪，与各国领事严重交涉，准租界捕革党。蔡元培走柏林，陈君与毓筠先后遁日本，自是上海机关部中断。嗣陈其美纠同志于右任杨普生等中兴，遂为东南起义前一重镇焉。陈天华投海死，本部推宋教仁作传，而推陈君送烈士榇。盖天华为中国革命鼓吹原动者，宋陈均与天华故同里交，尤为文字密友也。时苏鹏以烈士同邑，亦偕陈护榇归。初湘绅有主葬烈士故里新化县者。陈君欲乘机号召人心，首主国葬。遂为示威运动计，先由沪电湘各界，倡营葬岳麓名山之议。既抵湘，集各界于左祠，演说国事，与禹同被举为葬麓总代表。官绅竭力沮抗。卒葬之，而清廷伺革党益严。陈于时手建同盟会湘机关，值禹烈士之谟，极得湘人士倾向。禹尤推服陈君，遂与冒险营葬，军学界会者十万人。
　　覃振、石广权、谭心休、宁调元、仇毅、仇鳌、陈荆、赵缭、李果、薛祈龄、易宗夔、刘庚先、黎尚苏、苏鹏、廖秉衡、童俊、黄吉廷等百余人，助陈尤力。陈君又与禹烈士，见学生大可用，遂倡建湖南学会，阴以联络学界，为运动独立计。湘省人心愈趋向革命，学生军人奉禹陈二人如泰斗。各校皆派代表全体举禹烈士与陈君长其事。而谭延、易宗夔、邹代藩、周震鳞、罗永绍、陈嘉会、陆鸿逵、齐璜等，暗与闻焉。陈君在湘之革命机关，一首创之湘同盟会先设天心阁。禹烈士长之，嗣移北门湘利乾禹宅。陈长之，一邵阳中学堂，是校学生思想最高。办事者石广权刘庚先谭心休，迎陈君居校内，鼓吹革命，风靡全省。陈君病时，各界各校派代表慰问。一惟一学校禹烈士手创，而黎尚雯石广权邹代藩陈安良所力营者也。陈君与禹烈士革命计划，多于是校密议。其学生舒绍亮岳翰唐无我刘盛诸君，及成仁烟台之唐烈士，禹之子夷苍等百数十人，皆有自尊独立之风，笃信禹陈之学说，其校风为全省各学校冠。禹被杀，陈出亡，清大吏以该校为革命机关封之。
　　陈君又于沿江一带，运动尤剧。与刘敬庵朱松坪时功璧等，从事日知会，设机部于武昌督署后高升巷。陈君秘纠军学同志，大开演说革命会于黄鹤楼。潜遗其弟家鼐散《民报》《洞庭波》《汉帜》诸革命报于鄂军界，冀以激动军心，急收实行之效。时余鲲常汝川宁坤多人，暗与伊弟结焉，又与杨恢成亚龙郑先声郭连城马福益等联合长江会党，以助其势。陈君任沿江七省机关部之视察，招纳会员至千余人，而东南革命之潮益澎涨矣。
　　陈姚葬后，同志激昂，战云四布。陈君乘机与禹烈士密议火长沙抚署，以大义召天下。事泄，禹烈士成仁。清抚捕陈君急，乃以官服间道走江西萍乡出亡。清廷诏沿江大吏捕罗不获，迁怒其家。其父被累，以邑绅杨翌如等救获免。而满大吏端方铁良瑞澄等，恨陈君尤甚。会同沿江海大吏，悬重赏购。清廷大下捕革党令，于是萍乡醴陵之役，长沙覃振之狱，曹武之狱，宁调元之狱，武汉胡瑛朱子龙刘敬庵之狱，秋瑾杭州之役，杨恢扬州之役，及毓筠南京之狱，述庆借赵声熊成基东南之组织，迭扑起。全国恐怖，人心愈愤。直接间接，靡役不有陈之党友关系。至是而陈氏创著《洞庭波》主事沪上，倡葬岳麓运动长江之风云遍全球矣。
　　陈君于内地实验革命，知非军界同情不为功。当其事败返东，益注重于此。寓桑原城西二馆时，同盟会陆军中人，如李烈钧黄郛王天培仇亮曾昭文华世中何瑞峰刘召棠及他重要同志，常于日曜聚陈君寓商进行。因联络留东振武联队测量宪兵，士官中有思想者众，且尝于陈寓价军人加入同盟会焉。起义时建牙诸督师，半系当日与陈君往来者。其弟家鼐从戎武昌久，陈君尝遥与函商机宜，秘密运动。先是陈君自丙午夏携陈姚榇过鄂，与刘朱二烈友及日知会诸君，运动军界去后。未几长沙败耗至，刘朱密电陈君，谓鄂疆吏索君亟，由湘逃出长江时，弗道鄂。君遂有绕道萍醴，由江西遁沪之行。而张彪制军严，瑞澄至，防益厉，稍露形迹者不能容。陈君遂示其弟外示腐败，而内密加联络。故家鼐居鄂军九年，张瑞不觉其即被拿案之陈君弟也。而刘朱败后之武汉党人，渐与陈君通消息，隐隐欲动焉。
　　陈君又虑中国壤地辽阔，革命难于普及。丁戊间赴山东青岛沿海一带，组织同盟会机关部，而陈干刘冠三景定成陶成章商震诸志士与焉。迨武昌起义，山东响应尤速。商震司令关外，陈干开阃徐州，勋阀卓著，所部多山东当日运动旧部。结果之良，盖可思矣。综计中国大革命失败者十七次，而陈君与其事者数次，被捕而脱险者十数次，如长沙禹烈士宅之役，邵阳中学之役，江西樟树镇水险之役，南昌九江被侦之役，上海小东门道捕之役，南京秦淮河被围之役，山东海岸之役，《洞庭波》之狱，《汉帜》之狱，莫不亲履危险，百折不回。其立志坚卓，任事勇敢，有如此者。
　　乙丙丁戌间，满侦骑四出。同志侧足，同盟会中勇而敢死者，聚陈君所居荒井寓商敌对。陈君遂创一小团曰“血党”，事最密，虽老同盟亦无多知者，专以暗诛侦奴为事。陈君比邀同盟会旧同志，乔宜斋仇亮王延祉杜羲杨树楷华世中何子奇等发起之，旋价郑先声陈墨峰唐声海等数十猛士加入焉。时端方遣捕杨烈士恢之，刘祝三至东易名金寿山，计在诱陈。陈遣血党唐声海至日本警署，以刘犯烟禁告密囚毙之。捕郑烈士先声之朱孟廉者，端方先使至东诱陈君及刘君揆一吴昆者也。陈察其奸，乃下诛奸状于血党。未几，朱遁郑被朱诱捕，旋血党中人以反间计诛之。徐锡麟剌恩铭之役，血党中人陈墨峰烈士之功为多，遂同以身殉。晋秦燕鲁北方诸大革党，陈君无不结识者。仇亮至晋益加联络，遂合吴禄贞有石家庄之大举，事泄，吴剌而仇南图。血党中乔宜斋以留英学生归，孙中山价法国大革命友人，遍游东南十数大省，以外宾鼓吹中国革命，乔君任舌人。陈君所建长江各机关，多所接洽。此行影响四方，尤大且远。东京神田启智译社者，湖南留东革命同志机关，而克强所常往来者也。陈君与血党王延祉及同盟会员柳聘农居之。陈与王尝于同盟会物色血党人物，遴择甚严。萍醴之役，陈君与邓恢宇郑先声等请于中山，以金遣血党杨树楷归应。事败联长江会党返东。杜羲青年而好侠，陈君为满廷大索天下。自丙午由湘出亡，十年未至北京。羲乃与陈友李烈钧商震景定成及，华何等尝于国内有所计划，遥告陈君羲，又尝约马杰首领与陈君会焉。
　　中山之返国也，政务上多所擘赞，偕赴武昌议大政。陈君又于沪宁间，组织政团，辅赞宋教仁筹立南京新政府，谋牵制清廷兵力。遂冒寒率死士杜羲等赴大连奉天一带，组织胡子队，力备南征。部署已定，以和局成，遂罢。旋与张继往返沪宁调和南北，融化党见，以谋统一之局。中山又以陈君为首创上海同盟会之旧人，特委其与于右任姚勇忱黄郛褚民谊等，重新组织光复后之沪同盟会。是为陈君手建沪同盟会之第三回也。陈君极力组合，部伍再整。适中山邀同赴鄂，陈君遂托姚等坚任其事，即前国民沪党交通部是也。
　　迨共和告成，政府成立。决计归养，寸职不居。黄克强宋钝初电湘都督及特别临时省议会，举为参议院议员。于时风雨飘摇，上下惶惑。陆君决大疑，定大计，议论锋出，不苛举细故。所争皆卓荦大政，临时不挠，国基渐固，其被举总理中央共和纪念会也。招徕蒙藏大活佛，导以五族共和之义，各喇嘛洗心倾向，深得其力。而共和之思想，愈以深灌入人心者。以此张方惨杀之案起，天下汹惧有功者人人自栗，几有拥兵自卫之势。大局将裂，岌岌堪虞。自中山入京，群疑涣释。自陈君提出十大罪，查办黎副总统，政府为之失色。而起义诸首领，始信监制政府，吾国有人，猜疑顿释，南北翕然矣。
　　先是陈君随中山赴鄂，副总统招宴数次，互表政见，意气隆洽。及张方案出，陈君毅然诘难，声震全国。其不顾私交，急公好义如此。查办案卒未再提者，一以黎公镇服东南，令政硕望，可望恢复议员本如日月之大公，毫无成见。一以中山夙与陈君善，坚嘱暂止是案，皆为国计。而大局隐赖维持，固彰彰在入耳目也。陈君十年来，尝任同盟会鼓吹部部长，及文事部长职，著述腾达中外。若手创之《汉帜》、《洞庭波》（陈出亡后宁调元以与陈共事《洞庭波》入狱）诸书，及各革命杂志日报之文，莫不飞扬跋扈，异论息喙。《汉帜》者，七年前鼓吹革命最有力之杂志，陈君首与同志最初发明国旗以名书。今五色旗所本也，输入内地军界甚多，影响尤速。出数期，清廷大震，通饬各疆吏严缉陈君，而书被禁焉。且著有政治专书数卷，诗四卷，文六卷，均待梓以行于世。陈君久以文名著，海内外革党各文报咸倚重之。所作甚富，鼓吹最力，旋以文字效力已著，专注实行。后克强嘱作文《天讨》，太炎请作文《民报》，易本义陈恺梁由瓜哇三宝垅招办报，田桐由南洋延主笔《中兴报》《汉文报》，商震蒋卫平由吉林招主《长春日报》，景定成由京请作《国风日报》，王用宾杜羲由晋请往理《晋阳公报》，于右任由申屡招主笔《民吁》、《民立》。
　　陈君方有事于沿江沿海之实地号召，未兼应也。去岁与京内外报馆同志八十余家，创办新闻团，陈君被各报票选为团长，海内舆论渐归一致。常与东西各国新闻记者及名流往来，发挥政见，化除国际误解。广联国民外交，极有影响。于承认问题，此其落落大者也。当同盟会之在东京也，其时宋教仁、张继、汪情卫、胡汉民、陈天华、田桐、景定成、黄侃、汪东、景耀月、汤增壁、雷昭性等，方挟文字鼓吹革命，标徽树帜。陈君相与角逐驰骤，争盟文坛。海内外知名，罔敢睥睨。由是订交逾密，而孙黄以获诸君子赞助，内部益坚实不可摇撼。党势渐扩，宋陈分途回国。宋君奔走台湾奉天大连，陈君同时有胶州青岛山东沿海一带之联合。临行相约为拊背扼吭，直捣燕京大计。
　　寻各以事败，相率返东。宋至陈寓桑原馆把酒献欷。时白逾桓入狱，宋与吴昆脱归，陈君与陈干被德人与清吏察觉而败也。武汉起义前数月，陈君数秘函教仁于沪上，筹画进行。及南京新政府成立，教仁草创法度，经纬万端。招陈君往来上海松崎洋行南京龙公馆之间，建国大猷，与有谋焉。前宋陈二君返湘，游岳麓吊烈士，赋诗联句，相与痛哭，湘人士咸为感动。宋君一夕，邀旧同志吴景鸿盛，时曹武等十余人至陈君寓，仿范张之登堂拜亲，是夕剧界开宋陈欢迎会。宋君亲侍陈尊人观剧，备极欢谈。以革命被累，而多年离散之父子朋友，娱聚一堂。宋君因一再至陈尊人处，留联纪念之。旋宋君赴武汉寄诗相慰劳，两次电促至汉沪同行入都，商议大政。其意气拳拳于陈君尤挚，盖陈君十年来文字言语之倡导，政治思想之表见，始民族民权，而终民生社会。与宋张田吴白诸旧人，道同而志合。居游之际，皆有神契，所谓死生交也。陈君为人刚毅，与人交，表里无异。重然诺，开心腹相示。学术政见，有不合，立与抗争，事后坦然无芥蒂。人以是乐与交游。湖南革命震一时，而周麟亦革命健者也。陈君昔以政见偶与争论，后于克强席间一见交欢，遂为刎颈交。其心迹磊落光明类如此。陈君辄于革命余闲，政治公暇，乐偕海内外名流骚客，玩游山水，赋诗寄兴。恒与八指头陀大僧人，及他名僧，结方外缘。其志趣旷达，超越尘俗，常慨慕汉诸葛、晋谢安、美卢斯福、日伊藤之风焉。
　　综计陈君奔走革命十余年，所交游而共患难者，皆当世旧党人。生者如孙中山、黄克强、宋教仁、汪精卫、张继、景定成、李烈钧、吴敬恒、蔡元培、胡汉民、陈其美、于右任、马君武、陈陶怡、黄郛、白逾桓、田桐、吴昆、陈干、商震、曾昭文、高天梅、刘冠三、杜羲、蒋翊武、覃振、柳亚卢、宁调元及述庆等，死者如陈天华、禹之谟、杨笃生、陶成章、姚宏业、秋瑾、陈墨峰、刘家运、朱子龙、林时爽、陈与{焱木}、马福益、郑先声、杨恢等。凡湘省麓山烈墓数十人，粤省黄花岗七十二人，大半与陈君共生死，共患难，剖肝胆以相见者也。陈君亡命中，尝望长沙不能归，思亲泣下。于大革命后始省亲回朝，家四壁立。十年久别之老亲，见陈几不识。湘人士开会欢迎，累月不绝。
　　陈君莅会，必畅发政治社会主义，舆情大洽。时偕在湘者李怀霜赠陈君诗，有“今日湘湖千斛酒，家家争醉自由神”句，宋教仁与陈君游麓山联句，吊烈友兼赠陈君云：“陈龙豪气今犹在，百尺楼头一汉元。”文豪政杰，重聚故乡，称盛事云。此次被举为众议院议员，赴国会召集。湘省水师数队，欢送至汉。即丙午事败，清将杨明远奉檄捕陈之旧营，其将领则早易人矣。一时湘父老传为佳话。到京时各省重要同人，纷纷函电，商询大政计划，共研组织政府方法。斯人复出，立法得人。张民权，振民气，使吾民出黑暗而睹光明，民国有攸赖乎。
　　述庆曰：予述陈君革命大事记，读偕宋教仁游岳麓联句吊烈士作，及历年革命诸诗文，为之慨然流涕。往者已矣，来者尤当出其革命时代，旋转乾坤之力。振刷涤荡，急起直追，跻吾民于大同康乐之域。能事始毕，顾徘徊审顾，坐失时机，将陷民国于危亡之地，泉下诸先烈其不瞑目矣。读陈君革命大事记，或者其有悲感愤励之心乎！
　　△跋前年光复时间，予由沪旋里。适南京第九镇兵退至丹阳，风声鹤唳，地方之秩序扰乱。予四处宣言虏军如何腐败，如何野蛮，革军如何精锐，如何文明，负固小丑，不日定当扑灭。人心恐怖中，闻予是言，而略为镇定。其实由镇江至苏州，均毫无防备，危险异常也。逾三日镇江与丹阳同时光复，城市粘有镇江都督林之通告。父老纷纷问予曰：“此都督林者果何人？人果何如？”予曰：“此即驻镇某军林颂亭先生也。予郡得此人而坐镇，百万生命财产，可以担保无虞矣。”斯时我镇属人人脑筋中，皆印有林先生之姓字，没齿不能忘。乃未几而先生去镇江归隐于珂里，未几而先生抵北京暴卒于旅邸。呜呼痛哉！曾几何时，开国伟人，仅如昙花之一现。搔首问天，何遽夺我元勋之速而且惨也？此后国利民福，尚有希望耶？予方拟搜辑先生之事实，以作我镇人之纪念。适晤泣群君，出其所编《林颂亭先生遗著》一册。纟番而读之，虽吉光片羽，而先生之价值已不可一世已。爰拉杂而书数言于其后。民国二年夏初曲阿贺群上识。 

　
 
　 
◎为民恳让赔款书

　
 
　　呜呼！吾民国承满清衰弱之余，国债累累，众生愦愦。忧时之士，无不扼腕痛心。前年共和先进国之美国，因悯我华民生计维艰，愿让弃庚子赔款，全球称颂。今春有伍廷芳、陈国权、王文典诸先生，发起华民讨论会，请求各债权国，允让庚子赔款之举。斯可谓补救民国之根本大问题也。当此世界主义、人道主义昌盛之时代，吾知邻邦必能以美国之德为德，允我所请，不我拒也。兹得其宣言书，采录如下。
　　中华国民，对于邻邦感情，至近时乃愈富。邻邦字华之念，亦于斯而益挚。此诚地球万国，兢尚人道，扶携进化之始期也。吾华民幸而届此盛会，宜如何惕励祗竞，以副诸邻邦。殷殷扶携之雅谊，此为我四万万华民所不容或忽者焉。虽然庚子野行之遗罪未消，际兹多难之秋，又无财力以了清赔款。俾得早日谢去恶纪念，吾曹华民，益将何以对彼债权各国乎？言念及此，尝窃追恨清季诸王大臣载勋载清毓贤徐桐等，妄酿滔天大祸。开罚于邻邦，而又贻害于齐民也。前清庚子之岁，诸王大臣，好自作怪，唆成拳匪之乱，无故攻打公使馆，杀戮外国民，以致邻邦震怒，联军深入，京津为之动荡。赖各邻邦雅念华民无疚，不忍无罪受刑。又因少数为祸首之诸王大臣惩儆计，于是订定赔款四百五十兆两，每岁摊偿一千五百万两，构成和局。在邻邦字华之意，固已厚矣。然自华民方面思之，当时反抗拳乱甚力，且有因谏争而舍却生命者。卒因谏争失效，酿兹奇祸，筑成高大债台。而负担债务之仔肩，悉付齐民。按期输将，迄未清了，是华民不啻无罪而受罚也。罚己以益邻，义有所安，况系赎罪之资，讵曰不宜，但推原致罚之案由，非发生于邻邦之公意，又非华民之罪过，纯属少数诸王大臣愚妄之结果。此则吾华民之得以表白于各债权国者也。盖国家以人民为主体，前清专制时代，人民幽居闷葫芦之中，无从与政界通声气。政界人物，实不足以为人民之代表。少数诸王大臣，又不足以为政体上之代表。代表肇祸，人民无从救正，亦一无可奈何之事也。而为国家主体之华民，至民国始得稍露其头角。少数权贵，既肇奇祸于前，而为主体的全体华民，出而向各邻邦认罪，礼之正也。少数权贵肇祸，而嫁罪于全体华民，而全体华民，出而向各债权国，诉明衷曲，偿清赔款，亦分之宜也。但今日中华，财源困涸，艰窘万状。人民走险，或流而为盗贼，其影响波及于租界。国家不得已以借款还债，仍是挖肉补疮之图。际此艰危之悲运，华民纵能出头露面，思有以偿清赔款，其如愿宏而力不及何。不得已而向各债权国，恳让庚子赔款，冀轻负担，又情理上之所有事也。然内外人民，于感情上，虽无何种关碍，而于名义上，则各以国界为前提。人民既以国家名义为梗阻，故华民对于法理上，无要求邻邦解脱债权之理由。惟对于邻邦之道德上感情上，则势不得不请求邻邦之允让庚子赔款也。计中国庚子赔款，摊偿期限，凡三十有六载。自辛丑以至于今，所偿约抵四分之一。于邻邦之岁入，仅如毛发之益，而在中国观之，则分流浩大。穷困险象，因以成立，以致人民颠连流离，为请求人道者所不忍睹。美先进国也，最富于人道观念，悯华民之穷，让弃庚子赔款，殆已数载。英之文明，实与美并称，对于庚子赔款之弃取，正在提议之间。其字华之实效，于兹显著。其他文明诸国，对于华民之观感，谅具同情。让弃赔款之动机，想能由人道上如旭日朝升，灿烂而出。然而未敢必者，或由国家意见为之梗阻也。今者吾华民处于倒悬地位，邻邦所共知。不得已以万歉之心肠，向各债权国，而为人道上之请求。或亦哀我穷民，原谅而不此拒乎？赔款之肯护与否，听凭乎各债权国，国家道德上之处置。若果有效，华之福也，民之幸也，邻之德也。而地球人类竞求人道之纪念，害于是乎在，同人等，本此意念，不禁掬诚致敬，联情向各债权国恳让。今后继续的庚子赔款，敢敬告人群中之道德家，求同声之相应，冀赞助之。殷勤进行，手续当另详之。伍廷芳王文典陈国权等公启◎胡侠魂胡侠魂，皖人，为武昌起义军政府擢为汉口保安堂社长者也。生有大志，激昂慷慨之气，不可一世。与湖南余恨海极相得，而于革命思想，尤视若生命。凡同胞具有军人资格者，辄钦敬崇拜。而最厌恶官界人物，然尝入官，游江南，盖正欲置身其中，借可侦知其隐，此深心人所为，别有怀抱也。越半载卒舍去，于长江上下游设招待所，联络同志，资助之费，每岁以千百计。广州一役，死力战斗，奋厉无匹。当时炸弹发现之处益夥，其资本多出自侠魂。综其慨捐巨款，赞成天下志士，并制造狙击利器诸事，使出自富于资者所为，固轻举而无足怪。然侠魂仅中人产，官未久而隐于商，衣食粗砺，自奉极薄。而独罄其平昔薪俸之蓄积，贸易之赢余，倾筐倒箧，牺牲于平日热心诸义务。其不足者，又称贷而益之，艰巨困难，躬任不恤。其举甚豪，其用心尤良苦矣。孙逸仙嘉其志，尝赉以宝星，任以军需。侠魂亦益自勉，不敢少懈。惜广州之举未成，制造巨资虚掷，侠魂之英气为之一挫。时武昌起义军政府树立，黎都督任侠魂为保安社堂长。侠魂语人曰：“吾当本平昔推倒满清政府之雄心，奋成今日发扬汉族荣光之功烈也。”然侠魂则今后之成就，正未可量。侠魂勉乎哉！ 

　
 






 















 

 







 





 






