平陈记　　撰人不详 

　　●狎客 

　　陈主愈骄荒于酒色，左右嬖佞珥貂者五十人，常使张贵妃、孔贵人等八人夹坐，江总、孔宗范等十人预宴，号曰狎客。 

　　●沈后诗 

　　其皇后沈氏者，望蔡侯君理之女也。以张贵妃权宠，动经半年不得一御。陈主尝至沈后处，暂入，即还，谓后曰：“何不留我也？”沈后为诗曰：“谁道不相忆？见罢便成羞。情知不肯住，教我若为留！” 

　　●妖异 

　　时有人自称老子，游于建康，与人对语而不见形，所言吉凶多验，得酒辄酗之。陈主夜梦黄衣人围城，乃尽去绕城橘树。又舡下有声，云明年乱，视之，得婴儿，长三尺，而无头。蒋山众鸟鼓两翼以拊膺曰：“奈何帝都城，无故自坏。”地生白毛，见大蛇，中分，首尾各走。夜中索饭，忽变为血。有狐入其床下，捕之不见。 

　　●齐云观 

　　省主起齐云观，国人歌曰：“齐云观，寇来无际畔。” 

　　●省主 

　　始，酆都将七官人多称省主，未几而灭，至是，举朝亦有此称。 

　　●桃叶谣 

　　先是，江东谣多唱王献之“桃叶复桃叶，渡江不用楫，但渡无所苦，我自来迎接。”及大军迎于六合镇，其山名桃叶，果乘陈舡而渡。 

　　●梦验 

　　初，陈武帝即位，夜，会稽人史溥为扬州从事，陪位阙庭，还宿于黄门侍郎孔宗范舍，梦人著朱衣武冠，自天而下，导从数十，至太极殿北，而手执金版，上有文字，溥往看之，其文曰：“陈氏五主，三十四年。”看毕，凌空而上。既觉，为宗范说之，宗范曰：“吾年已多，此梦若验，其子孙忧之。”至是，溥尚存焉。 

　　●妇唱之谶 

　　又，陈主在东宫时，有妇人突入，唱曰：“毕国至。”有乌一足，集其殿廷，以嘴画地成文：“独足上高台，盛草变为灰。欲知我家处，朱门向水开。”识者以为：独足，盖以指陈主独行无众；盛草，言荒秽；隋，火德，至得火而灰；及至长安，与其属馆于都水台，所谓上高台、向水开。或云陈主名叔宝，反语为少福，亦败亡之征焉。 

　　●侍宴奏诗 

　　陈主既至，隋宥之，给赐甚厚，班同三品。及从东巡，登邙山，侍宴赋诗，曰：“日月光天德，山河壮帝居。太平无以报，愿上登封书。”并表请封禅，隋文优诏谦让，不许。 

　　●童谣 

　　陈主，字秀元，小名黄奴，陈宣嫡长子也。以仁寿四年十一月壬子终于洛阳，时年五十二，赠大将军，封长城县公，谥曰炀，葬于邙山。初，梁末童谣曰：“可怜巴马子，一日行千里。不见马上郎，但见黄尘污其衣，皂荚相料理。”及王僧辨死，齐之群臣以谣言曰于齐文宣曰：“僧辨本色巴马，于击侯景；马上郎，王字也；尘，陈字也。”文宣问其“皂荚”，咸谓莫能知。既而陈灭于隋，说者以江东谓羝羊角“皂荚”，即隋氏姓也。
