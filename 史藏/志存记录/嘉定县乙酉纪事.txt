●嘉定县乙酉纪事
　　朱子素九初

　　崇祯十七年甲申春三月丁未，思宗烈皇帝既殉社稷，其年夏五月戊子朔，南京文武诸大臣奉福王监国。壬寅，即皇帝位，以明年为弘光元年。
　　弘光元年乙酉春三月，北兵由河南分道南下。夏四月丁丑，破扬州。五月庚辰，渡江。壬辰，圣安帝西幸。忻城伯赵之龙，率文武开门迎降。北帅豫王遂入南京。方议分兵徇诸郡，未发，从降臣请，传谕安抚，乃以前御史王懩、大理丞刘光斗、鸿胪少卿黄家鼒等、分行（家鼒，崇明人，太学生，弘光时，以序班擢少卿）。是时，三吴百城，望风奔溃，长吏多解印绶去。其士大夫或聚乡兵保乡土，或从江湖起义，往往而是。家鼒至苏州，巡抚霍达走太湖，会前监军道杨文骢率兵五百入郡，家鼒方劳军西察院，文骢直入，执家鼒及从者数人，尽诛之，发取库积而去。家鼒副使周荃，本郡人，独匿民间，得免。仓皇归豫王，且请兵。王闻家鼒见杀，大怒，遂发兵八万，分下苏、杭；而吴郡之被兵自此始也。
　　五月十五日丙申，嘉定始籍乡兵。是日，豫王入京城。数日，嘉定士民乱。十三日，始闻扬州陷。知县钱默欲宵遁，百姓遮道止之，乃听士民议，按籍抽丁，以备他变。推太学生须明征为团练。明征募壮士，饬甲仗，士大夫城居者，亦各部署四门，每夜巡逻，会者数千人。时默意不在官，人无纪法，乡兵首领逼索衣甲银不赀，其诸生之索廪粮者、索乡试盘缠者，胥役之索工食者，工卒之索兵粮者，奸民之索纳过税粮者、索条编马价银者，聚噪堂皇，日万余人。默开帑恣所取之，帑空犹不退，默惧不免，乃告急吴淞总镇吴志葵，求以兵自脱（二十八日己酉，前监军杨文骢杀黄家鼒于苏州，霍抚复归郡）。
　　三十日辛亥，知县钱默去官，吴淞总镇吴志葵，遣数十骑执诸生十一人去。默以二十八日请兵，志葵欲尽诛为乱者，会兵出进获番船，失期，至是日黎明，默乘间走，乱民亦散。兵至，所执诸生皆误。志葵知不可问，俱释之。于是邑中屏息，乡兵皆解（志葵松江人，与同郡夏吏部允彝相善，多结纳名流，其镇吴淞也，吴人颇倚以为重。会北征纳款急，志葵不能自主，潜归间于允彝。允彝方谋举义，因固勉之，使保城堡，以为复图，乃复还镇。志葵之意仍欲姑顺北，冀不失兵柄，而又耻居降名。北疑之，竟无委授意。于是巽懦观望。入海入洲，迄于无成。始以不敢当敌而轻弃吴淞，终以势孤力分而失援嘉定，故论者谓嘉定之祸，志葵有以遗之也）。
　　六月初四日乙卯，北兵入郡（兵部侍郎李延龄一军，入苏州，贝勒一军，入杭州，吴淞太仓之兵，皆延龄所分也）。
　　十四日乙丑，北安抚周荃至县，取邑篆册籍而去。
　　二十四日乙亥，北令张维熙至县，吴镇遣兵欲袭之，维熙遁去（维熙亦本郡人，从豫王拨授）。是日维熙甫到，志葵以步兵百人，屯东郊时光禄墓旁，声言欲取北令，须明征时已通北，仍署嘉定营事，乃集兵登陴拒之。至暮，吴兵各刈蒲苇一束，燃其端持之以行，其光烛天，须兵乘城大噪。吴兵亦群噪应之，然卒不入。维熙恐，仓皇夜遁。百姓狼狈出奔，遗婴儿、失妇女者无算。天明，闾巷一空。
　　二十七日戊寅，吴志葵率兵入城，旋去入海。百姓闻志葵至，执香以迎，志葵慰谕曰：昨不杀北官，恐为民累也。今上流官军，旦夕举事，尔民各宜聚乡勇守地方以待，食毕遂去。偕志葵来者，为前都督蒋若来，视库存铜铳数十，使人舁之行，遂由徐家行入海（若来字龙江，茜茎人，俗号蒋千斤。始从张巡抚国维讨贼，以军功得官，继佐杭州司理陈子龙，定许都之乱。弘光朝，骤至后军右都督，北兵入南都，若来归，自杀其妻子，入海依义阳，复与志葵入郡杀敌，已而入越、入闽广，未详所终）。
　　时官军在海中者，为淮抚田仰、监军荆本彻、总兵张鹏翼、张士仪，与太监李某等合兵，同奉义阳王，驻札崇明。志葵亦率所部往从之，遂弃吴淞。吴淞既空，北兵寻从入矣。
　　闰六月初一日辛巳朔，江阴义兵起。
　　初六日丙戌，北令维熙复入县。次日，遍谒缙绅，敦请一见，无有应者。
　　初七日丁亥，北授徐州总兵李成栋江南总督，就镇吴淞。成栋是日先发兵数百过县，至新泾镇，大掠，淫死妇女七人。
　　初九日己丑，成栋率兵过县，有战舰百余，载步骑二千。成栋匿其精锐，仅以羸马三百取道城中，张维熙、须明征，供输恐后，成栋与其副将梁得胜等，暮宿东关外，维熙为置酒，征歌伎。
　　初十日庚寅，成栋入吴淞。时大旱水涸，巨舰悉□□□□□□，以三百人守之，名为修船，亦相犄角也。成栋令稍严，兵丁不复如□□□城□□民间有与通贸易者。
　　十二日壬辰，北下薙发令。至县，远近大哗，始谋举事矣。
　　十三日癸巳，剃发今益急，人心愈愤。市上大呼曰：安得官军来，为我保此发肤。苟有倡义者，即揭竿相向矣。于是诸乡义兵，不约而起（钱令时之乡兵在城，好事者为之也，此后之乡兵在乡，六里内一呼响应，动以数万计，无不地自为守，人自为战者。是日，昆山义兵起，杀北令阎茂才，守其城。北兵分驻太仓，太仓人薙发效顺士大夫率先以为民望。城中无不辫发者。四境之民怨之。治兵相攻，钲鼓日至城下，州人恐，闭关不出，故成栋受困于东，不能策应）。
　　十四日甲午，境内义兵会剿东关，夜焚北船四十余艘，斩首八十三人，得胜以身遁。
　　是时邑中首义，为举人王某，及弟诸生某，起于六都，得七百人，号王家庄兵，阁部监纪知县支益，起于石冈，得千人，号石冈兵。南翔大姓，招募二千人，号南翔兵。其余娄塘罗店外冈，先后悉起。王某等初谋约以十五日，潜师入城，诛北官，守城隍，俟四境云集，然后内外夹击，歼东关之敌，应合四方官义，规图扫荡。会十四日早，忽传吴总镇合诸路兵复吴郡，杀敌过半，巴勒兵而东，俞飞熊以飞檄至（飞熊，邑人，善驰马，从吴镇为兵官。时时飞骑往来，传布官军声势云）。令嘉定乡兵环集城下。午后协力会剿。于是远近欢呼，持兵争赴。王某等即率其众，同石冈南翔兵，齐至南门，欲入城，城门已闭。城上谢曰：杀敌者从东门去。盖须明征拒之也（城中士民久空，其愚弱者，俱为明征慑服，故得与维熙盘踞其中），而志葵亦未尝至。诸兵不得已径趋东门，与北兵隔水而阵。薄暮，昆山陈参将宏勋，提兵来赴，入自西门。明征止之于城隍庙，名为犒师，实则尼之。宏勋善枪，明征与之揖，令家丁窃去其枪。宏勋回顾失枪，觉其意，即不食去（宏勋子建侯，居冯仲村，尝游兵往来，为郡邑声援，旋入昆山守城，死焉）。时我军与北兵，矢炮相当，互有杀伤，得胜见势危急，据高冈，使其兵三五作队。自上射乡兵，皆应弦而倒。南翔兵最先登，矢伤一人，即返旆。石冈踵之，亦却走。独王庄首令都司许龙，率先赴敌，战颇力。顷之，中流矢死（龙字云美，勇健有胆略。尝从史阁部于扬州，感其知遇，恨不从死，誓得一当以报之）。我军几溃，而外冈娄塘兵，接战甚力。二十三都素称盗薮，其人皆轻捷敢战，斩杀甚多。时漏下三鼓，诸兵蜂拥而前，竞举火烧得胜船。成栋自下维扬、金陵、昆陵、京口诸处，所获精金、美珠、名剑、宝刀无数，悉付一炬。其未及毁者，尽为乡兵取去。舟中多载妇女，悉被焚，其中一女最姝丽。呼曰：我翰林公女，家在扬州，被掠至此，幸救我。乡兵皆曰：可跃入水。女哭曰：我足被锁，不得脱。语未竟，烈火烧其身矣。烟焰蔽天，通红数十里。天明始息，得胜乘夜东奔，狼狈得达。成栋闻变震惊，绕床而走，终夜不寐。
　　十六日，成栋以精骑四十，夺路往太仓告急，不得达。成栋得土人朱甲父予为乡导，使骑兵随之，至罗店，被围，奋死突出，驰而西，过三官堂，杀一僧，有四骑失队，乡兵从马后击其佩刀，刀落，即拾其刀连砍之，人马俱毙。其二骑攒槊刺死。惟一骑苦战脱，追及前骑。至时家坟，遇乡兵，复驰而东。乡兵急追，渐近罗店，乡兵复大出，两路夹攻，杀获颇众。诸骑窘，紧随朱香自问道过蔡家桥，绕出镇后，扶创而归。将近月浦，复为乡兵截杀，落荒而走，望见吴淞城，犹大呼救我救我，及过丁家桥，人马气息仅属，一时仆地不起。成栋闻诸骑溃回，窘追无计，惟纵兵大掠。西至月浦、罗店，南至江湾镇、杨家行，北至钱家楼、施家港，居人流徙略尽。是夕月食既，时天无纤云，色黑如漆；占曰：食尽无光，百姓死，城邑空。
　　十七日，罗店严诘奸细。斩吴淞人之为成栋征兵者，诸生严恪献馘海师，授官游击将军犒银三十两。薄暮，里人朱某、马某、胡某等，歃血誓师。犬皆惊走升屋，人以为凶兆云。南京通政使司左通政侯峒曾，遣其二子诸生元演、元洁入城，聚士民，图为城守计。都察院进士黄淳耀，亦偕弟诸生渊耀入城。
　　十八日，成栋攻破罗店，诸生唐景曜、唐培、朱霞死之。成栋悉锐攻罗店，屯兵马桥，与乡兵隔水语曰：栋等不过奉命守吴淞，与罗店初无仇衅。今假道归娄东，幸诸君宽其一面。乡兵支某、陆某等戟手骂曰：汝曹槛羊牢豕耳。莫作此想。成栋怒，率兵混战，阴遣锐卒东渡练祁，西渡荻泾，绕出阵后。乡兵溃，退屯来龙桥，接战良久，大败入镇。时，日未出，居人方为市，闻变，亟升屋，步兵亦升，东西驰逐，屋瓦乱飞。骑兵四面杀人，大呼唐秀才何在。百姓缚出者不杀。唐秀才，谓景曜也。初与朱甲为邻，甲助成栋，景曜面数其罪。复大书白牌，立马桥南，谕成栋速返正。至是为成栋所得，磔于市。廪生唐培，犹率兵巷战。李兵铳箭并发，乡兵大奔。培被获，大骂臊羯狗安敢无状。刃已在颈。尚呼岂有此理。语未绝，身首分矣。诸生朱霞、张小盖，登屋鸣金，冀集众复战。李兵四集，身被数大创，堕河，呼号竟日，乃死。知朱某为乡兵首，恨之。于是朱家桥一带，焚掠殆尽，男妇死者一千六百余人，城中有须明征者，为众所杀，并其家丁悉诛之。明征素无行，为乡里所摈，忽冠带乘轩谒成栋，称署嘉定营事守备，仍通志葵，称监纪推官，鬼迹狐踪，莫可穷诘。俄以危言劫维熙，诳取官银，招家丁六十余人，悉衣锦绮。悬佩刀，威仪甚肃。时率之至安亭诸镇，访其凶豪，与造膝密语，他人莫得与闻。因扬言已遣人请各乡镇兵，分守诸要害。时城守颇严，所遣人至夜阑始返，时启关纳之，问乡兵安在？漫应曰：县主性悭。不肯发粮，已散去矣。众共诘问，语极支离，始大疑之。十八日薄暮，城中竞传明征家窝藏奸细，复私造都督府牌印，并冠带盔甲数十副，谋尽杀满士民，以媚成栋，俾代为保奏，阖城惊扰。有顷，西关外擒获奸细，严刑鞫之，供为须党，一时大哗，莫辨其伪。明征逃，众共追逐至南关，就缚，步迟，即用大梃击胫，跳踯而前，至察院左，斩首刳肠断四肢，分置各城门，捕其家丁，悉诛之，远近震骇。
　　十九日，通政使司左侯峒曾入城，与士民分部巡守。淳耀等令元演作书，急趋其父峒曾入城，乡兵亦列帜往迎。既至，集众公议，画地而守。东门，峒曾为主，其子元演、元洁及邑诸生朱元亮、龚孙玹、金吉士佐之。西门，淳耀为主，其弟诸生渊耀佐之。南门，秀水教谕龚用图、举人张锡眉为主，邑诸生夏云蛟、唐昌全等佐之。北门，亦峒曾为主，太学生朱长祚、原任佥事唐咨禹佐之。处分已定，各帅众上城巡逻，人士争缚裤执刀以从，疁人情颇觉鼓舞。东、北二门，俱用大石垒断街路，惟西、南二门，稍按时启闭，仍用屋木乱石横塞道涂，以遏兵锋。二十二日，立挨门出丁法，分上中下三等，上户出丁若干，衣粮自备，仍出银若干，备客兵粮饷，并守城头目灯烛之费。中户出丁若干，衣粮自备。下户止出一丁，分堞而守，每丁给钱日六十文，衣粮灯烛悉自备。城上分四隅，自某地起某地止，分属各图，每图择一人为长，日入后，当事者亲自巡历，以稽勤惰。其大事专属峒曾、淳耀处分。是日，一都乡兵缚一投牒者至，称为间谍。鞫之，实志葵送书人，发函有吴门之虏，斩馘殆尽。杭州之虏贝勒云亡等语。
　　二十日，逐北令张维熙，推前任儒学训导万逵摄县事，巡司俞尚德充捕官。维熙为人狡诈，兵起惧诛，诡结于众，愿弃逆效顺，百姓信之，反与共事，及峒曾至，议首诛以徇，百姓固为请命，乃仅逐之。百姓犹惜其去，力护之出境。
　　二十一日，获太仓贼四人，枭于市。是日志葵牌至云，即日遣游击蔡乔督兵协剿。午后复有健儿四人，持志葵牌至。来文与前互异。严鞫之，供为太仓贼浦嶂、浦峤伪造。欲乘我不备，袭取我城。既得实，立斩之。尔时声气岌岌，人不自保。然恃侯黄望重，避难士民，扶老携幼而归，不绝于路。城上扬白旗，大书嘉定恢剿义师，奈兵饷两绌，所伏惟城外乡兵，诸乡兵至是各保村落，不可复聚矣。仍遣人多赍名刺，凡在嘉定辖中，悉访其拳勇少年，势力能鼓众者，敦请来前，备宾主礼，假以词色，令各归集众。
　　因诫曰：勉之，人谁父母妻子，诸君能办此，兼可自为，匪独为人也。此辈骤蒙下交，皆惊喜，颇为效力，皆斩木揭竿，击金鼓集众，乡兵益盛。而是日石冈有锺氏之祸，人言锺益尝在史阁部标下，领胖袄银五千两，扬州破，悉饱私橐，盍取为义兵饷，竞往攻之。势如轰雷。父子兄弟死者五人，悉断其头，与明征头并悬城上。顷之，南翔镇获明征妻子，斩割屠裂，一如明征，而南翔复有李氏之祸。李氏自世庙以来，蝉联不绝，其裔孙贡士李陟，年少有隽才，知名当世，就镇中纠合义旅，号匡定军，未就，里儿忌之，声言李氏潜通清兵，因群拥至门，陟与其族抗之等，自恃无他肠，对众嫚骂自若，市人素畏李氏，恐事定后，陟等必正其罪，佯言搜得奸细，李氏无少长，皆杀之，投尸义冢，纵犬食其肉，惨酷备至。莫敢问。各路闻风竞相盘诘，路人单行，稍涉疑似，即縳去，乱枪戳死，弃尸河中。甚至一言忤意，白刃骤加，其人方欲置辩，身首已离。城内外杀人无算，穷乡僻壤，自相仇杀，莫能禁止。时正亢旱，炎威逼人，道傍乞丐，争挟毒投井中，以阨乡兵，无远不届。事露，引颈受刃，卒无一言，民间鼎沸，凡桥道扼要处，皆设厂。晨夜共守，尔时虽五家之市，亦称乡兵，以无饷故，大率一至城下，即绝迹不来。当事者惧，张榜四门，此后乡兵来者，集护国、流光、皇庆、寺中，为首一人，入城领饷，于是来者渐众。
　　二十三日，击败北兵于北关，杀成栋弟，诸骑溃走。成栋使其弟统精骑数十，夺路往太仓，涕泣与决曰：我军生死，在此一举。汝不胜，勿复见我矣。诸骑一路搏战，至北关，乡兵大集，以渐逼入仓桥衖，两路夹击，将举火焚之，诸骑窘，冒死突出，乡兵合围，杀获五骑，余骑将过仓桥，城上急发大炮，连桥击断，杀三人、一马。其一黄纛红伞佩刀，被枪死路傍，盖成栋弟也。从骑急下马，割取首级，挂鞍后，驰而东，复返吴淞，哭于路曰：我等皆高镇劲兵，自随邢太太降北，所过风靡，嘉定县何物蛮子，未出十日，已损我副将六员矣。悲哉！有众如此，使择一二健者统之，是役也，与韩蕲王江中之战，奚以异哉！既无统摄，战毕即鸟兽散，郊外无一人往来，孤城荡荡，仅存一白旗，迎风招飐而已。因连走赫蹄，恳请志葵必星驰赴援。时，志葵自海入泖，与都督黄蜚，并建牙湖上。至是迫于勤请，止遣游击蔡乔率兵三百人来。尚未至，当事者骤闻兵到，甚喜，用白牌大署游击将军蔡，率领精兵三十万、乡兵三十万，刻日会剿云云。冀以声动吴淞老营，使为内应，发银二十两仅募一急足赍至吴淞，置境上，不知谍者早伏城中，虚实已先归报，迨逻骑得牌入告，成栋等相顾而笑，得从容定计。
　　二十五日，峒曾以书币迎蔡军。既至，其兵皆癃弱不振。又强半皆市人子，不习战阵，惟乔颇勇健，使铁简，重二十五斤，差似可用。其所携火药粮储在舟中，求姑置城中，身自率兵营于城外。议者皆曰：宜许之，彼战而胜，军资在城，其心益固。不胜，留以为质，势不敢弃我去。当事者犹豫不听，遣人馈问，令泊舟南关外。
　　二十六日，北骑突至东关，蔡乔与战不利，引兵去。是日五更时候，方市羊豕以备祭旗。辰刻将于东关外安营，次第引舟前。成栋遣诸将衔枚疾走，已严阵以待，蔡兵猝遇，不知所措，多赴水奔逃。乔在舟中闻变，惊起，持铁简，跃登岸，步行冲阵，颇有杀伤，夺一马乘之，孤身独战，城中惟守陴而视，莫敢救者。乔血战良久，力尽几陷，东关徐福跃马深入，夺之以去，乔复与福奋力冲杀，以救余军之陷敌者。乡兵闻乔败，始垂首气丧，不能复振矣。顷之，北兵十余骑薄城，城上连发大炮，伤二人，遂引去，过新泾镇，纵火焚屋，鸡犬悉尽。至吴淞，分遣步兵于月浦、杨家行等处，捉人剃头发，剃毕，辄云从我破嘉定，财物任汝取之。吴淞老营，业已归顺，复沿村掳强壮益之，兵势大振。
　　二十九日，成栋悉兵过嘉定，入娄塘。当事者悬十金，募人渡濠焚仓桥一带民居。成栋至娄塘，扎营砖桥，乡兵豫于镇之东偏，驾木为高台，用作侦探，出弓箭手二十余人，立宣家坟，乡兵环聚左右。成栋使骑兵分左右翼，自将中军，冲杀而前，乡兵力战，以步骑不敌，死者过半。会日暮，成栋吹螺收兵，入村落大杀，取其鸡豚，夜纵酒不辍。各村镇犹传清兵自吴淞来，一路为乡兵截杀，所存不过数十骑。今力竭势穷，愿献精金百镒，买路娄东矣。未几，又传二十三都乡兵，夜负豆叶一大捆于背，侗北兵睡熟，入其营，诱致群马，驱之以南，骑兵恐获罪，逃逸者过半矣。诸乡兵争裹干粮，砺兵刃而来。当事者下令，诸乡勇能鼓众赴敌者，每人先给白布二疋，仍每日各颁折饷一钱，有能得北兵首级者，每颗给银十两。
　　七月初一日庚戌，追击李成栋于娄塘，乡兵会者十余万人。成栋分骑力战，乡兵皆溃，遂屠娄塘，与太仓合。时，会兵砖桥东，不下十余万人，奈诸乡兵本村农乌合，推排挤塞，纷呶如聚蚊，多适为累。北兵每战必分左右翼，乡兵不识阵势，名为蟹螯阵，惟望前奔，初不分兵救应。是日成栋重铠押阵，北兵争为尽力，每发骑挑战，不过十许人，皆散散落落，不集一处。诸乡兵遥见兵出，拥挤益甚，手臂相磨，轧轧作声，杭家村安亭镇，一小聚落也，亦集众赴战，独揭一红旗，诸乡兵因言红旗者，宜作先锋，执旗者杭文若也。其人少年蜂气，猝然突出，邻人毛玉佩翼之，挥斩马刀，直前乱砍，杀骑兵二人。战良久，复杀一人，将夺其马，北兵攒槊刺之。玉佩、文若，并死于阵。北兵大声喊杀，与乡兵相纷拏，胜败未决，后队见北兵驰骑，出阵后，先奔西门，诸生徐文蔚，率乡兵冯满、许臣等，犹奋死血战，大呼并力，卒无应者。文蔚独立不退，遂遇害。其余乃曳兵反走。北兵乘势崩之，飘忽震荡，如风雨骤至。走者不知所为，相蹈袭而死。抉眼流肠，不计其数。前阻大河，欲退无路，残兵竞投戈赴水。时正溽暑，数暴雨，河水骤涨，浮胔乱下，一望无际。成栋大陈兵仗，踞乡兵所驾高台，麾兵入镇，肆行屠戮积尸如山。掳获妇女无算，选姝丽数十人，置宣氏宅，分部括取金帛，满载往太仓。城中犹讹传我兵大捷，户派煮酒饭若干，以犒胜兵。顷之，闻败震惊，乃悉括城中老幼，驱使上城，连日夜莫敢交睫。于西南北荒落处，各设层台一座，集众守之。因所获奸细，藏诗谜于衣领，有「女墙无树不栖鸾」之句，疑于此处有内应也。是日东关外，传入成栋榜文。有「开门降，誓不杀人」之语。峒曾、淳耀等，素重名节，以死自誓，得榜大怒，却之不视。急遣人焚沿城一带民房，烟焰涨天，累日夜不熄。当事者于赤日中，督促民夫，搬运砖石置城上，饥疲触暑，仆者相望，莫敢暂休。视城外一望旷荡，乡民无一人至者。每近黄昏，风色惨淡，鬼声啾啾，峒曾等皆掩泣相视，自知必死矣。清兵至太仓，解甲韬戈，寂然不动。
　　初三日壬子，成栋大举攻城，城中悉力御之。会同太仓兵，拥大众至，尽锐攻城，炮声轰轰不绝。守城百姓，股栗色变，当事者惧，分投慰勉曰：吾与汝曹室家父子尽在是，少有蹉跌，疁中十万户同尽矣。百姓哭应曰：诺。复悬重赏，募人冒死渡濠，并焚西关外河南北一带民房，无敢应者。先是钱令去时，开库尽给群胥，军器火药，惟人所取。四门城楼高鐍甚坚，尚有存者，乡兵至，乃悉发用。至是徒手应敌而已。嘉定本土城。嘉隆间倭奴屡攻，不能克。自邑令杨旦筑砖城，最称完固。北兵发大炮冲之，颓落不过数升，人多舁板扉，置东北城下，以御矢石。数十人伏其下，穿大穴，腰间各系长绳，有死者，即牵去。复用壮丁补之。穴垂透，城中急用金汁灰瓶，尽力防御，陷处下巨木塞之。北兵乃佯攻东关，潜师至北门，欲从水窦入，城中复连下大石，不能克。是夕有赤气起北方，俄变成黑，其长亘天，守陴者喧传有神人，被发伏剑立马云雾中，皆曰玄武神也。望空罗拜。曰：神助我，我属无患矣。然下瞰城下兵益众，攻益力，举炮益繁，终夜震撼。地裂天崩，炮硝铅屑，落城中屋上，簌簌如雨。婴儿妇女，狼奔鼠窜，虽至苦穷，必以一簪一珥系肘间，曰此买命钱也。
　　初四日癸丑，城陷，左通政侯峒曾、进士黄淳耀、教谕龚用图、举人张锡眉等皆死之。成栋进兵，屠其城。五更大雨，守城百姓，露立三昼夜，两眼浥烂，已瞢腾欲仆，复遇暴雨，举体沾湿，兼之饮食尽绝，不能自支。于是渐有去者，峒曾父子，与诸孝廉青衿，悉仗剑立雨中，见守城者将散，大惊，分投劝止，然不能禁矣。北兵攻愈急，多举云梯冲城，一将以大桌覆其首，蹑梯而上，势如飞鸟。城上砖石如雨，悉中桌上，一跃而登，遂斧断东关，纵兵大入。峒曾犹坐城楼，指麾自若。二子侍，遽呼曰：事急矣，何以为计？答曰：有死而已，复何言；语未绝，见守陴者奔过，大呼城破。峒曾急麾二子去，不从。大声诃之，走数步，复还。峒曾怒叱曰：我死，分也。祖母在，若辈应代我奉事，恋我何为？二子恸哭而去，至孩儿桥，皆被杀。峒曾仓卒投渊，为马兵引出，斩之。竞夺其首献成栋。枭示西门一日，复悬峒曾门左旗竿上，大署倡乱逆贼侯峒曾首级示众越三日，北兵弃城去。偶悬绝，堕地，眼鼻已溃，须发犹赫然可辨。大学生朱之熙遇之，亟捧归，箧送厂头里，觅尸身不得。其仆哭于路曰：老爷殉难时，下体着黄纱裤，用绿丝带结袜，有童子知之，指其处，验之良是。得就木。若有神助云。方城破时，西门尚未有兵，城中男妇悉西走，街道俱为乱石阻塞，困顿颠踬，仅乃得达。号哭求启关，淳耀坚握锁钥不听。俄闻城破，方听启关。城门为巨石堵塞，容一人往来，然鼠窜而出者，尚数千百人。及清兵至，悉从屋上奔驰，通行无碍，难民在下者，反阻绝不得路，悉投河死，水为不流。淳耀兄弟，知事不可为，方下城时，大雨泞泥不能行。渊耀自控一马至，趣淳耀急乘骑，亲为执鞚，至中途力竭，有王姓者翼之行，得抵南庵。平日与其友陈俶读书处也主僧无等尚在，献茶，啜茶毕，索纸笔，谓主僧曰：大师急避，予兄弟即此别矣。遂键户，礼佛，取笔大书云：大明进士黄淳耀，以弘光元年七月四日，自裁于西城僧舍。呜呼！进不能宣力皇朝，退不能洁身自隐，读书寡益，学道无成，耿耿不没，此心而已。异日夷氛复靖，中华士庶，再见天日，论其世者，尚知予心。书罢，复再拜，顾视渊耀，已赫然梁间矣。淳耀仰屋而叹，遂缢其左。初，淳耀精心理学，于书无所不窥，著述甚富，既连掇巍科，布衣徒步，不异秀才。时严敕家人，勿与外事，居常郁郁，恨所志不遂。自闻国变，益复无聊，渊耀每譬解之。一日。渊耀自外入，见幼弟戏于庭，抚其首泣曰：六郎，汝竖子，何无知？时事至此，汝大兄必死，即我不忍独生，汝将来不知流落何所，尚尔嬉笑耶！时清兵未至，家人皆诧为不祥。
　　至是其言果验云。张孝廉锡眉，闻城破，谓其友曰：宜速死！答曰：城破之由，不关吾辈，空死何为！君若独断于心，无所不可。锡眉归，先驱其妾入水，作绝命词。大书于裤曰：我生不辰，侨居兹里，路远宗亲，邈隔同气，与城俱亡，死亦为义。举家殉之，惜非其地。后之君子，不我遐弃。遂自溺。龚教谕用圆抱其兄诸生用广大恸，相谓曰：我祖父清节自矢，已历三世，今日之事，若苟且图存何以见祖宗于地下耶？因共溺。两尸浮出水面，犹握手不解。共弟诸生用厚，携妻子出避，寻自溺。盖一门俱尽云。时，守城诸公皆死义，惟唐咨禹未即引决，为北兵所获，胁取金帛无算，方释。至初六日，复遇他兵，所求不遂，乱枪戳死。盖城之初破，在东门城楼第一铺，成栋尚在城外小武当庙中，辰刻乃开门入，下令屠城约闻一炮，即封刀。时日晷正长，日入后，始发炮，兵丁遂得肆其杀掠，家至户到，虽小街僻巷，无不穷搜，甚至乱苇丛棘中，必用枪乱搅，知无人，然后已。每遇一人，辄呼蛮子献宝，其人悉取腰缠奉之，满意，方释去。遇他兵，胁取如前，所献不多，辄斫一二刀。至物尽，则杀。故僵尸满路，皆伤痕遍体。此屡斫使然，非一人所致也。初斫一刀，大呼都督爷饶命。至第二刀，其声渐微，已后虽乱砍，寂然不动，刀声砉砉然，达于远迩。迄命之声，嘈杂如市。所杀不可数计。其悬梁者，投井者，断肢者，血面者，被砍未死、手足犹动者，狼藉路旁，弥望皆是。投河死者，亦不下数千百人。三日后，自西时至葛隆镇，浮胔满河，舟行无下篙处。白膏浮于水面，岔起数分，妇女寝陋者，一见辄杀。大家闺秀，及民间妇有美色者。掳入民居，白昼当众奸淫，恬不知愧。俗雅重妇节，其惨死者无数。然乱军中姓氏不传矣。
　　初六日乙卯，成栋还兵太仓。成栋拘集民船，装载金帛子女，及牛马羊豕等物，三百余艘而去。器物木棉，悉委弃不取（是日北兵破昆山，副总兵王佐才、参将陈宏勋及贡士朱集璜、文学陶瑛等死之。北兵屠其城）。初十日后，士民幸脱者，始络绎入城。但见室家零落，闾井萧条，无不放声大哭。
　　十四日，城内外喧传左良玉已复南都，成栋等俱遯归扬州。或云北兵悉辇金宝，置高邮州，俟秋高，复谋大举。今昆山虽被屠，北兵业已散解，尔时人心摇摇，日聚街头，听不根语，莫敢宁居。
　　二十三日，江东人游击朱瑛，率兵五十人入县，督百姓守城。诸生张有光，自郡归，从众薙发，过察院，见门启，因入闲观。瑛立使人缚之。叱使北面跪。诉其罪，戮之于市。民间竞传大明兵即日至，葛隆、马陆等镇，乡兵复聚，遇薙发者，辄杀，互相煽动，贼杀不辜，不可胜计。远近闻风，护发益固。有徐贞甫者，吴淞诸生徐鸣鹿之子也，夤缘为成栋中军。署陆营把总事，嘉定破，每兵一名，勒令紬衣五领，铜锡器五件。积赀巨万，以剃头为名，日去行劫。割人手，食人心肝，以百计，虽遇亲戚朋友，无所择。里人见之，如罗剎夜叉。其父鸣鹿，素长厚，每闻贞甫杀人，辄仰天大号，我与孽畜，世为嘉定、吴淞人，安忍惨杀土著，皇天皇天，何以全不开眼。贞甫怒，毒害弥甚，与朱香、曹寿、赵五、哈伯章等，分部杀掠，数十里内，草土朱殷（后一年，徐贞甫欲邀功，以舟师过定海，为所擒）。是时，城中无主，血肉狼藉，惟三四僧人，于被焚处，搬败屋木，聚尸焚之，炊烟断绝。忽太仓浦峤率兵至，有郭玄者，街市细民也，不胜愤，登城面数之曰：浦六，我嘉定，与太仓一水之隔，嘉定被屠，未出数日，汝纵人面兽心，不念桑梓，亦须念汝祖宗；先朝臣子，曾受国恩，汝乃公然来作贼，戕杀本乡，剥取煨烬，狗鼠不食汝余汝。速去，不去将戮汝。峤神气沮丧，无以答，因掩面反走。归告成栋曰：疁民恃其嚣顽，将复叛矣。成栋怒。
　　二十四日，遣范国昌等率兵至葛隆镇，屯织女庙前。本镇乡兵首刘敖、王宪等，集众得千余人，椎牛共盟，誓不反顾。因会同外岗镇乡兵，扎营薛市门桥，吹角鸣锣，连发大炮，挺刃奋呼，乘锐疾战。北兵少却。乡兵奋死急追，且战且行，有清将一人，失其姓名，身长八尺余，面色如铁，乘马押阵，偶失队，乡兵朱六，于道傍登溷边，北将单骑过其前，不意中突出抱之，同堕河中。北将仓卒拔刀，未及出槊，朱六用两手紧束之，疾呼求救，乡兵闻呼声甚迫，亟返视，见朱六正与北将相搏，溅水如涛山浪屋，大笑。争下水擒之，立刻枭斩，首级奇大，几如五升碗。复鼓众急追，及于南马头，杀北兵合七十二人，乡兵欢声动地，以为此后不敢正眼窥葛隆镇矣，遂稍稍解散。
　　二十六日五更，北兵大至，乡兵未集，惟孙少溪父子四人，守南桥小溪，被杀。北兵入镇，居人尚未起，肆行屠戮，流血没踝，乘胜屠外岗镇（是日松江嘉兴俱不守。嘉兴前吏部尚书徐石麟□之）。
　　二十七日，太仓贼浦嶂以土兵入县，再屠其城。城内外死者无算。葛隆一镇已破，道路无梗，且疁民初被屠，虽有存者，势不敢抗。若不剿绝，无以警后。嶂因力劝成栋再屠嘉定。是日逢嶂者，髫龀不留。嶂既据县治作令，自念本娄东人，与疁相距，不踰四十里。于疁人士素通声气，非刑杀无以振威。于是廪生宣衷恂，以留发故，枭首东门。廪生娄复闻，嶂友也，于南门外被缚，尚呼嶂字曰：浦君屏，我好友。倘释我，当厚相报。语未脱口，并其妻子及姊及外甥悉斩首，弃尸石冈坟侧义冢中。娄氏之族俱绝，遗民重足而立，嶂乃安意肆志，每日发兵入村落打粮，淫杀无度。乡曲男女，悉用乱草蒙头，伏于水中，以避其害。盖数十里内无宁居者。嶂昼夜与兵丁共分财物，并括取民间美色。及几榻屏障等物，满载归娄东。于是疁中贫富悉尽，非数十年休养生息，未易顿苏。后有君子，欲培养疁民，嶂之罪可胜诛哉！
　　八月十六日，吴淞百户吴之蕃，以青浦义兵讨吴淞从逆者，不克，死之。初，成栋至吴淞，百户哈伯章，首献军器火药，三科武举冯嘉猷，献沿海地形及攻围守御之法。叩头求用。成栋皆署为兵官，舍人旗鼓中军官徐贞甫等慕之，争为成栋出死力。百户吴之蕃者，吴斗南之长子；斗南于先朝，奉命讨贼死事，之蕃袭爵，其人义士，以父殁于王事。自谓忠孝之门，闻千百户悉降，忿发，怒曰：奴辈皆世爵，忍作此事，若大明得汝，定当抉汝眼，溃汝腹，抽汝筋，凿汝骨，汝今日且莫喜也。嘉猷等闻之，衔恨切骨，之蕃奔崇明，归义阳王，见兵力弱，事必无成。走江东，纠集义旅，合兵得四千人，船百余号，悉兵至吴淞，于胡巷桥登岸。是时嘉猷署吴淞总镇事，闻报，急聚老营兵，涕泣谓曰：汝曹闻之蕃前日语耶？猝有不利，我与汝皆碎骨矣。老营兵业已发剃，闻嘉猷言，皆踊跃用命，潜遣人蕃舟。之蕃兵皆乌合，见火起，惧无归路，一时溃散。之蕃连杀数人，不能定。呼天哭曰：我父子并死王事，分也。所恨心力殚尽，得起义师，未战而溃，我目勿瞑矣。于是挺枪欲赴斗死。土人汪三素与相识，以好言诱之蕃，阴谋窜取。之蕃素伉直，坦然不疑。与同行，至水傍，汪三忽挤之，之蕃堕水，遂为三所擒。嘉猷兵呼之蕃，及其父祖名，大骂，以所得首级悬其项，困辱万端。嘉猷骂曰：汝一介小人，何足指数！辄敢作此事。之蕃瞋目骂曰：我朝廷世臣，父子忠节，汝曹，狗彘所不食，何敢以面目向人？徐贞甫等从旁以秽物塞其口，至死骂声不绝。北兵在吴淞者，反为垂涕曰：好汉！好汉云！自之蕃死后，远近始薙发，称大清顺民矣。是役也，城内外死者，约凡二万余人。缙绅死者，四人。候峒曾以自溺死，黄淳耀以自缢死，龚用圆以自溺死；惟唐咨禹以遇兵死。孝廉死者二人，张锡眉以自溺死，傅凝之以从军泖湖死。贡元死者一人，王云程以骂贼死。太学死者二人，朱长祚以遇兵死，金德遇兵手执家训死。诸生死者七十八人。唐培、唐景曜、朱霞、徐文蔚，俱以战死。侯元演、侯元洁，以从父死。夏云蛟以坚卧不屈死。吴跃以夫妇骂贼死。潘大伦以举火焚家，纵饮自溺死。龚用广、龚用厚、陈师文，以自溺死。李杭之、李昂，以家祸死。朱元亮、龚孙玹、唐昌全、王兰先、朱衮、赵维贤、陶恕、孙和京、金堪士、娄复闻、龚元彬、宣衷恂等，俱以遇兵死。金吉士以痛哭死。其余俱以遇兵死，或自溺死。其时孝子慈孙，贞夫烈妇，才子佳人，横罹锋镝，尚不可胜纪。谓非设县以来，绝无仅有之异变也哉！
　　予目击冤酷，不忍无纪事。非灼见亲知，不敢增饰一语。间涉风闻，亦必博访耆旧，众口相符，然后敢笔之于简。后有吊古之士，哭冤魂于酸风苦月之下者，庶几得以考信也夫！
　　是书为朱子素所著，按其实，一见明季稗史嘉定屠城纪略，一见荆驼逸史东塘日札，大致相同。顾朱子素系明季人，目击兵燹屠掠情形，慨乎言之，如稗史、逸史所刊，或称清帅，或称大清，名义似系尊王，殊非著者口吻。且时日略有参差，或经后人删改及传抄之误。是本系出旧抄，起于弘光纪元，中间逐日记载较详。于当时人名氏里居复加双行小注，并直书北兵淫掠屠戮之惨状，无所忌讳，确系野史体裁。今既得此秘本，敢不付梓以广流传，俾前人著述不致湮没也。
