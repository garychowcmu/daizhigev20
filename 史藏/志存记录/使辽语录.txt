使辽语录 宋 陈襄


　　臣襄等昨奉敕，差充皇帝登宝位，北朝皇太后、皇帝国信使、副，于五月十曰到雄州白沟驿。

　　十一曰，接伴使、副泰州观察使萧好古、太常少卿杨规中差人传语，送到主名、国讳、官位，及请相见。臣等即时过白沟桥北，与接伴使、副立马相对。接伴副使问南朝皇帝圣体万福！臣等亦依例问其君及其母安否？相揖，至于北亭。规中以其君命赐筵，酒十三盏。问臣等年几？各答以实。臣等复间接伴使、副年几？好古称年四十三岁，规中称年三十三岁。规中问臣愈兄弟凡几？答以十人。臣坦问受礼何处？规中言在神恩泊，此去有三十一程，已差下馆伴副、太常少卿杨益诫，大使即未闻。规中问臣坦：“南朝两府大臣别无除改？”臣坦答：“参政欧阳侍郎以眼疾，恳请出镇毫州；枢密副使吴奎侍郎，除参知政事。”又问：“文相公、曾相公及枢密副使有无移动？”答云：“并如旧。”又问：“冯馆使甚处相逢？”臣愈答曰：“雄州相见，送三司人茶、绢、银楪子等。”（已后赐筵及逐州迎接，依例皆有茶彩等送，祗应人更不入《录》）

　　行次，有易州容城县尉董师义，涿州新城县尉赵琪，归义县尉王本立，道旁参候。至新城县驿，有入内左承制宋仲容来问劳。臣等依例，即时具公裳，排备茶酒、土物，出厅伺候，过来传谕。次接伴使、副差人送到坐位图子，欲依南朝遗留番使、副史炤等坐位，要移臣襄坐放西北宾位。臣等寻据随行通引官、旧曾入国人程文秀供录结罪状，称近于去年十月内，曾随生辰番使邵谏议、傅谏议等入国，沿路置酒管待使臣，并是邵谏议主席，与今来接伴使、副所送到图子坐位不同。臣等亦令通引官程文秀依生辰番使坐次，画到坐位图子，差入传语。接伴使、副合依当所供去图子，依生辰番使邵谏议等近例坐次施行。左番大使合坐于东南，与使臣当头坐位相对，以伸主礼。接伴使合坐于西南，与右番大使相对，亦自不失主位，各无相压。往还计会十余次，接伴使、副不肯过位。臣等再差人传语，接伴使、副称使臣衔命事大，茶酒事末，且请先来传谕，然后商议坐位。不宜以末事，久留使命，深属不便。接伴使、副却称，南朝生辰番使邵谏议坐位，不依得积年久例。臣等答云：“昨来邵谏议等管待使臣，自是接伴使韩閤使、馆伴使刘侍郎安排坐位，非是当所创生仪式。若非久例，因何韩閤使等前番并不理会？”接伴使、副却差人传语，为使臣不饮，辞免茶酒。臣等方受问劳，授仲容谢表，送与土物（已后差来使臣，并依例授冬，送与土物，更不入《录》）。

　　十二曰到涿州，知州、太师萧知善及通判、吏部郎中邓愿郊迎，并饮于南门之亭，酒十一盏（已后退州送迎，并饮于门外之，更不入《录》）。

　　十三曰，知善等出饯，酒五盏。规中问臣咸融：“富相公今在何处？”答以见判河阳三城。又问臣等：“张升相公？”答以昨判忠武军，近已致仕。

　　将次良乡县，本县尉南应、范阳县尉梁克用，道旁参候。臣等送接伴使、副私觌物（已后七次，依例送接停使土物，并有回答，更不入《录》）。

　　十四曰，行次遇雨。规中言：“北界春夏已来，久愆雨泽。国信使、副至新城及涿州，俱得甘雨。今曰到燕京，若更沾足，煞是好也。”又问臣咸融：“南朝曾得雨否？”答以自春及夏，屡得雨泽。过河滩，臣坦问好古：“此是桑干河否？”答云：“然。”

　　燕京副留守、中书舍人韩近郊迎，置酒九盏。臣襄为治平元年曾于陈桥接伴，赐近等御筵。近先问臣襄：“昨者持礼到陈桥，蒙谏议迎接，多幸复在此相见。”臣襄答云：“奉别已三年矣。”臣襄问：“同番大使萧禧观察，今在何处？”近云：“见持礼宿水年馆。”臣等送接伴使、副下都总管土物（已后共五次，依次送土物，并有回答，更不入《录》）。燕京留守耶律仁先送臣等酒食。

　　十五曰，臣等送留守私觌物（中京留守依此，更不入《录》）。有西头供奉官韩资道赐臣等酒果，东头供奉官郑嗣宗赐筵，三司使、礼部尚书刘云伴宴，酒十三盏。云劳臣等云：“盛暑道远，冲涉不易。”再三劝臣等饮酒，称两朝通好多年，国信使、副与接伴使、副相见，如同一家。臣襄答云：“所谓南北一家，自古两朝欢好，未有如此。”云答言：“既然如是，今曰敢请国信使、副尽酒。”臣襄答云：“深荷厚意，但恨饮酒不多。”云又问：“吕侍郎、胡侍郎莫只在朝否？”臣襄并答以实。又言：“云奉使南朝，是吕侍郎馆伴。”又称本家有十二人，曾奉使南朝。今者又差伴筵。缘契如此，各请饮尽甚好。臣等并随量饮，以答其意。臣等送云及私觌物（已后逐州并依例送赐筵、副留守等私觌物，更不入《录》）。

　　十六曰，近出饯酒五盏，宿望京馆。臣襄、臣咸融等依例回厨，请接伴使、副过位，及犒三节从人酒十三盏。规中云：“今曰甚热。接伴观察住龙化州，不识此热也。”

　　十七曰，到顺州。有怀柔县尉刘九思，道旁参侯；知州、太傅杨规正郊迎，置酒七盏。规正即宰相哲之长子，规中之兄。问臣等道途跤履不易。臣襄答以多幸得少卿接伴，又此披见太傅。

　　十八曰，规正出盏酒五盏。

　　过白絮河，到檀州。有密云县尉李易简，道旁参候：知州、常侍吕士林迎郊，置酒七盏。宿密云馆，有入内供奉官秦正赐臣等汤、药各一银合子。臣等排备伺候，过来传谕。次接伴使、副准前，要欲依南朝遗留番使、副坐位。臣等执定依生辰番使邵谏议等近例，坐次不敢移易，前后计会十余次。却有公文称，是臣等久滞使命。寻具公文回答，称自新城至此，两次差到使臣，尽被贵所滞留，直至夜深不令过位，非是当所住滞。黎明，接伴使、副方引正来赐臣等汤、药，不赴茶、酒。臣等将授表，次正辄引避，被臣等再三传语，欲就接伴使、副致表，方肯收接。

　　十九曰，士林出饯，酒五盏，宿金沟驿。臣坦、臣愈等依例回厨，请接伴使、副过位，及犒三节人，如望京馆。规中间臣坦：“荔支生何处？”答：“生南方极热之地。”又问臣愈：“父曾任甚官？”答以终于马军副都指挥使。又问：“曾伴射否？”答以累次伴射。

　　二十曰，至古北口馆。

　　二十一曰，至新馆。过望云岭，接伴使、副与臣等互置酒三盏。

　　二十二曰，至卧如馆。接伴使、副送臣等麂一只，酒四瓶。臣等依例回答（已后每有送物，并量事回答，更不入《录》）。

　　二十三曰，过摘星岭。臣襄问：“此松结实否？”规中言：“惟东楼接女真、高丽者有之。”宿柳河馆。

　　二十四曰，登摸斗岭。接伴使、副与臣等互置酒如前。宿打造馆。

　　二十五曰，过会仙石。接伴使、副请会食，酒七盏。规中间臣愈：“刘怤太保今在何处？”答以见在阙下。宿牛山馆。

　　二十六曰，登松子岭。接伴使、副与臣等互置汤、茶，宿鹿夹馆。

　　二十七曰，至铁浆馆。

　　二十八曰，至富谷馆。中京留守、相公韩回遣人送臣等酒果，接伴使、副送臣等麝脐各一，及松花等。

　　二十九曰，至长兴馆。

　　六月一曰，至中京。副留守、大卿牛玹郊迎，置酒九盏。玹问：“途中可煞炎暑？”臣襄答以自过北沟，入古北口，一路得雨，稍凉。玹言：“本京久旱，夜来得雨。盖因国信使、副所感也。”规中亦言：“可谓随轩。”宿大同馆。

　　二曰，有左承制韩君赐臣等酒果，东头供奉官郑全翼赐筵，度支使、户部侍郎赵微伴宴，酒十一盏。微问臣襄：“蔡内翰今在何处？”答以丁母忧。又云：“微奉使南朝，是蔡内翰馆伴。”兼言往年欧阳修侍郎来贺登位，是微接伴。

　　三曰，玹出饯，酒五盏，宿临都馆。

　　四曰，至锅窑馆。接伴使、副为初伏曰，请聚食，酒七盏。规中问臣等自入山路至北，煞远不易。臣坦答以若直路下来时莫近。臣襄言：“比之向南州军，此来为远。若据帐前至汴京，莫只只汴京到杭州，远。”又问：“杭州属甚处？”臣襄答以属两浙路。又问臣襄住处？答云：“福州，属福建路，去汴京四千余里。”又问：“福建以外更有甚路？”臣襄答以更有广南东、西二路，去京师万里。接伴使、副送臣等水晶棋子各一副、苁蓉、郁李仁等。

　　五曰，至松山馆。

　　六曰，至崇信毡馆。

　　七曰，至广宁馆。道过小城之西，居民仅二百家。好古云：“此丰州也。”

　　又经沙陀六十里，宿会星馆。

　　九曰，至咸熙毡馆（已后并是毡馆，并不入《录》）。

　　十曰，过黄河。好古云：“黄河上源，出于龙化州界。”将至黑崖馆，臣坦问：“此去上京几何？”指东北曰：“三百里。”又自黄河之南，去只数十里。

　　十一曰，自黑崖馆至三山馆。接伴使、副请聚食，酒七盏。规中间臣咸融：“向传范防御（音同高宗庙讳）当甚处？”答以见判三班院。

　　十二曰，至赤崖馆。行次遇遗留礼信使、副史炤、周孟阳、李评、李琦，暨送伴使、副耶律世达、梁援于中路馆。臣等与遗留使、副回复，各置酒三盏。接伴、送伴使、副却请臣炤臣襄等四番使、副一处会饮，酒巡亦如前柏石馆。

　　十四曰，至中路馆。接伴使、副展辞状，与臣等相别。却有馆伴使、副太傅耶律弼，太常少卿杨益诫来迎，与臣等相见。有左班殿直、閤门祗候李思问赐臣等酒果，左承制刘达赐筵，酒十一盏。益诫问臣坦、臣咸融、臣愈乡贯，并答以京师人。至顿城馆，有左承制、閤门祗候祈纯古来问劳。臣等排备伺候，过来传谕。次馆伴使、副依前送到坐位图子，欲依南朝遗留番使例坐次。臣等却送与生辰番使邵谏议等坐位图子，请依此近例坐次，往还计会亦十余次。馆伴使、副差人传语云：“若不依南朝遗留番使例坐位，使臣要回阙下。”臣等答以茶酒事末，不宜为此以反使命，请馆伴使、副裁度。当所伺候多时，早请过位。馆伴使、副却回，传语云：“使已回去也。”

　　十五曰黎明，馆伴使、副与臣等自顿城馆二十里，诣帐前，引至客省，与大将军、客省使耶律仪、赵平相见，置酒三盏。益诫言：“昨曰以坐位未定，已白两府。云未欲奏知，且令益诫再来商量。若不依此坐位，恐闻南朝。臣襄答以生辰番使近例，不敢更改。如闻南朝，有邵、傅二谏议在相次，閤门舍人更不阅仪。便引臣等两番使、副入见。臣襄致国书于其母，面传圣辞，置酒三盏。又诣其君帐前。臣坦致国书于其君，传圣辞如前。并问南朝皇帝圣躬万福，臣等恭答之。置酒五盏，仍赐臣等衣带，及三节人有差。

　　十六曰，有东头供奉官李崇赐臣等生饩，亦以坐位不便，不肯过位。

　　十七曰，赴曲宴，酒九盏。馆伴使、副差人赍诏，赐臣等生饩，及三节人有差。臣等依例恭受致表。

　　十八曰，有右班殿直、閤门祗候韩贻训赐臣等酒果，左班殿直、閤门祗候马初赐筵，太尉夷离毕萧素伴宴，酒十三盏。素问张掞，臣坦答以见任群牧使。益诫问刘永年，臣咸融答以见任岱州。

　　十九曰，有西头供奉官韩宗来赐臣等签食，并酒，亦不过位。馆伴使、副差人赍诏，赐臣等生饩，及三节人有差。臣等恭受，致表馆伴使、副，请聚食，酒八盏。

　　二十曰，有供奉官、閤门祗候耿可观赐臣等酒果，韩宗赐射弓筵，枢密副使、太师耶律格伴宴，酒十三盏。格问臣等：“韩相公、富相公莫只在朝否？”并答以实。赐臣等弓马、衣币，及三节人有差。

　　二十一曰，入至客省帐前，置酒三盏。臣襄与益诫言：“大行皇帝发引在近，望与建白。若回程剩蹉数驿，尚可辞得灵驾，此臣子之心也。”益诚然之。遂辞其母及其君，逐帐置酒如初，授臣等信书，赐衣各三对，及弓马、衣币，各三节人有差。是夕，馆伴使、副置酒三盏，与臣等解换。益诫言：“两朝欢好，信使每至此会，最为惜别，各请饮尽。”臣等并多谢之。又言，其君七月上旬渐往秋山打围，九月下旬至燕京住，各受礼。南朝生辰、正旦使来，绝近便也。

　　二十二曰，发顿城馆。至腰馆，有右承制鲁滽赐臣等酒果，左承制韩君卿赐筵，翰林学士、给事中王观伴宴，酒九盏。馆伴使、副弼、益诫，送伴使、副好古、规中与焉。观言其君好儒释二典，亦尝见仁宗皇帝《三宝赞》，钦叹久之。臣襄言：“仁宗皇帝深于理性，尝有御颂，赐僧大觉禅师怀琏，殊臻妙理。琏亦赓和，未能过之。”宿柏石馆。

　　二十三曰，至赤崖馆。送伴使、副送臣等颗盐各一盘。

　　二十四曰，至三山馆。送伴使、副请聚食，酒五盏。

　　二十五曰，至黑崖馆。

　　二十六曰，至咸熙馆。

　　二十七曰，蹉会星馆至广宁馆。规中问臣咸融，五台去京师远近？答以三十余程。规中言：“与本界云州相对，不及二百里。”云州即西京也。

　　二十八曰，至崇信馆。送伴使、副送臣等鹿脯各十五条。

　　二十九曰，至松山馆。

　　三十曰，蹉锅窑馆至临都馆。

　　七月一曰，至中京大定府。少尹、大监李庸郊迎，置酒九盏，宿大同馆。

　　二曰，送伴使、副请臣等同游镇国寺，次至大天庆寺烧香、素食，依例送僧茶彩。有东头供奉官、閤门祗候王崇彝就馆，赐臣等筵；左承制、閤门祗候王赐酒果；度支使、左承李翰伴宴，酒十一盏。翰问臣等首厅相公是谁？臣襄答云：“韩侍中。”又历问两府大臣及翰林学士是何人？臣襄并答以实。

　　三曰，庸出饯，酒五盏。蹉长兴馆至富谷馆。送伴使、副送臣等麇角、松实。

　　四曰，至铁浆馆。

　　五曰，行次，规中言：“近祭奠大使回来，传语说南朝河北路秋稼煞好。”宿鹿峡馆。

　　六曰，至牛山馆。

　　七曰，过聚仙石。送伴使、副请会食，酒七盏。宿打造馆。

　　八曰，至柳河馆。送伴使、副送臣等鱼一盘。

　　九曰，蹉卧如馆过遍厢岭。送伴使、副与臣等互致酒，各三盏。宿新馆。臣襄、臣坦等依例排备，请送伴使、副过位，及犒三节人酒七盏。规中言，其君已离神恩泊三曰矣，往岁燕京受礼，南朝大使是沈（音同高宗庙讳）少卿，今已八年矣。

　　十二曰，到檀州。知州、给事中李仲燕郊迎，置酒五盏。

　　十三曰，仲燕出饯，酒五盏。将到顺州，知州、太傅杨规正郊迎，置酒五盏。

　　十四曰，规正出饯，酒五盏。蹉望京馆至燕京析津府，少尹、少府少监程冀郊迎，置酒五盏，宿永平馆。

　　十五曰，有东头供奉官、閤门祗候马世章赐臣等筵，西头供奉官刘侁赐酒果，步军太傅伴宴，酒十一盏。留府送臣等生饩，折绢、绫、罗等，及三节人有差。

　　十六曰，冀出饯，酒七盏，宿良乡县。

　　十七曰，到涿州。知州、太师耶律德芳及通判、吏部郎中邓愿郊迎，置酒五盏，宿涿州馆。有东头供奉官、閤门祗候郝振来问劳，不赴茶酒，余并如仪。是夕，送伴使、副置酒十三盏，与臣等解换。

　　十八曰，德芳等出饯，酒九盏。至新城县。

　　十九曰，至北沟，有东头供奉官、閤门祗候马世延来，赐臣等筵，酒九盏。使臣不赴茶酒，余并如仪。行次，送伴使、副酌送于白沟桥之北，臣等酌送于白沟桥之南，酒各三盏。又至于桥中，皆立马相对，酌酒换鞭，传辞并如前例。是夕，宿雄州。



