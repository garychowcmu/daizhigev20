北里志 唐孙棨 
◎序 
自大中皇帝好儒术，特重科举。故其爱婿郑詹事再掌春闱，上往往微服长安中，逢举子则狎而与之语。时以所闻，质于内庭，学士及都尉皆耸然莫知所自。故进士自此尤盛，旷古无俦。然率多膏粱子弟，平进岁不及三数人。由是仆马豪华，宴游崇侈，以同年俊？少者为两街探花使，鼓扇轻浮，仍岁滋甚。自岁初等第于甲乙，春闱开送天官氏，设春闱宴，然后离居矣。近年延至仲夏，京中饮妓，籍属教坊，凡朝士宴聚，须假诸曹署行牒，然后能致于他处。惟新进士设筵顾吏，故便可行牒。追其所赠之资，则倍于常数。诸妓皆居平康里，举子、新及第进士，三司幕府但未通朝籍、未直馆殿者，咸可就诣。如不吝所费，则下车水陆备矣。其中诸妓，多能谈吐，颇有知书言话者。自公卿以降，皆以表德呼之。其分别品流，衡尺人物，应对非次，良不可及。信可辍叔孙之朝，致杨秉之惑。比常闻蜀妓薛涛之才辩，必谓人过言，及睹北里二三子之徒，则薛涛远有惭德矣。予频随计吏，久寓京华，时亦偷游其中，固非兴致。每思物极则反，疑不能久，常欲纪述其事，以为他时谈薮。顾非暇豫，亦窃俟其叨忝耳。不谓泥蟠未伸，俄逢丧乱，銮舆巡省崤函，鲸鲵逋窜山林，前志扫地尽矣。静思陈事，追念无因，而久罹惊危，心力减耗，向来闻见，不复尽记。聊以编次，为太平遗事云。时中和甲辰岁，无为子序。 
○海论三曲中事 
平康里入北门，东回三曲，即诸妓所居之聚也。妓中有铮铮者，多在南曲、中曲。其循墙一曲，卑屑妓所居，颇为二曲轻斥之。其南曲中曲，门前通十字街，初登馆阁者，多于此窃游焉。二曲中居者，皆堂宇宽静，各有三数事。前后植花卉，或有怪石盆池，左右对设，小堂垂帘，茵榻帷幌之类称是。诸妓皆私有所指占，事皆彩版以记诸帝后忌日。妓之母多假母也，亦妓之衰退者为之。诸女自幼丐，有或佣其下里贫家。常有不调之徒，潜为渔猎，亦有良家子为其家聘之，以转求厚赂。误陷其中，则无以自脱。初教之歌令，而责之甚急，微涉退怠，则鞭朴备至。皆冒假母姓，呼以女弟女兄为之行第，率不在三旬之内。诸母亦无夫，其未甚衰者，悉为诸邸将辈主之。或私蓄侍寝者，亦不以夫礼待。比见东洛诸妓，体裁与诸州饮妓固不侔矣。然其羞匕筋之态，勤参请之仪，或未能去也。北里之妓，则公卿与举子，其自在一也。朝士金章者，始有参礼，大京兆但能制其舁夫，或可驻其去耳。诸妓以出里艰难，每南街保唐寺有讲席，多以月之八日，相牵率听焉。皆纳其假母一缗，然后能出于里。其于他处，必因人而游，或约人与同行，则为下婢，而纳资于假母。故保唐寺每三八日士子极多，益有期于诸妓也。有一妪号汴州人也，盛有财货，亦育数妓，多蓄衣服器用，僦赁于三曲中。亦有乐工聚居其侧，或呼召之立至。每饮率以三锾，继烛即倍之。 
○天水仙哥 
天水仙哥字绛真，住于南曲中，善谈谑，能歌令。常为席纠，宽猛得所。其姿容亦常常，但蕴籍不恶，时贤雅尚之，因鼓其声价耳。故右史郑休范尝在席上赠诗曰："严吹如何下太清，玉肌无奈六铢轻。虽知不是流霞酌，愿听雷和瑟一声。"刘覃登第，年十六七，永宁相国邺之爱子，自广陵入举，辎重数十车，名马数十驷。时间年郑賨先辈扇之。极嗜欲于长安中。天水之齿甚长于覃，但闻众誉天水，亦不知其妍丑。所由辈潜与天水计议，每令，辞以他事，重难其来。覃则连增所购，终无难色。会他日，天水实有所苦，不赴召。覃殊不知信，增缗不已。所由辈又利其所乞。且不忠告，而终不至。时有户部府吏李全者，居其里中，能制诸妓。覃闻，立使召之，授以金花银榼可二斤许。全贪其重赂，径入曲，追天水入兜舆中，相与至宴所。至则蓬头垢面，涕泗交下，褰帘一睹，亟使舁回，而所费已百余金矣。 
○楚儿 
楚儿字润娘，素为三曲之尤，而辩慧，往往有诗句可称。近以迟暮，为万年.捕贼官郭锻所纳，置于他所。润娘在娼中，狂逸特甚，及被拘系，未能悛心。锻.主繁务，又本居有正室，至润娘馆甚稀。每有旧识过其所居，多于窗牖间相呼，.或使人询讯，或以巾笺送遗。锻乃亲仁诸裔孙也，为人异常凶忍且毒，每知，必极笞辱。润娘虽甚痛愤，已而殊不少革。尝一日自曲江与锻行，前后相去十数步，同版使郑光业时为补衮，道与之遇，楚儿遂出帘招之，光业亦使人传语。锻知之因曳至中衢，击以马棰，其声甚冤楚，观者如堵。光业遥视之，甚惊悔，且虑其不任矣。光业明日，特取路过其居侦之，则楚儿已在临街窗下弄琵琶矣。驻马使人传语已，持彩笺送光业诗，曰："应是前生有宿冤，不期今世恶因缘。蛾眉欲碎巨灵掌，鸡肋难胜子路拳。只拟吓人传铁券，，未应教我踏金莲。曲江昨日君相遇，当下遭他数十鞭。"光业马上取笔答之，曰："大开眼界莫言冤，毕世甘他也是缘。无计不烦干偃蹇，有门须是疾连拳。据论当道加严棰，便合披缁念法莲。如此兴情殊不减，始知昨日是蒲鞭。"光业性疏纵，且无畏惮，不拘小节，是以敢驻马报复，仍便送之。闻者为缩颈。锻累主两赤邑捕贼，故不逞之徒，多所效命，人皆惮焉。 
○郑举举 
郑举举者居曲中，亦善令章。尝与绛真互为席纠，而充博非貌者。但负流品，巧谈谐，亦为诸朝士所眷。常有名贤醵宴，辟数妓，举举者预焉。今左谏王致君右貂郑礼臣夕拜孙文府、小天赵为山皆在席。时礼臣初入内庭，矜夸不已，致君以下，倦不能对，甚减欢情。举举知之，乃下筹指礼臣曰："学士语太多，翰林学士虽甚贵甚美，亦在人耳。至如李骘、刘允章、承雍亦尝为之，又岂能增其声价耶？"致君以下皆跃起拜之，喜不自胜致。礼臣因引满自饮，更不复有言。于是极欢，至暮而罢。致君以下各取彩缯遗酬。孙龙光为状元，颇惑之，与同年侯彰臣、杜宁臣、崔勋美、赵延吉、卢文举、李茂勋等数人，多在其舍，他人或不尽预。故同年卢嗣业诉醵罚钱，致诗于状元曰："未识都知面，频输复分钱。苦心亲笔砚，得志助花钿。徒步求秋赋，持杯给暮饘。力微多谢病，非不奉同年。" 
○牙娘 
牙娘居曲中，亦流辈翘举者。性轻率，惟以伤人肌肤为事。故硖州夏侯表中相国少子，及第中甲科，皆流品知闻者，宴集尤盛。而表中性疏猛，不拘言语，或因醉戏之，为牙娘批颊，伤其面颇甚。翼日，期集于师门，同年多窃视之。表中因厉声曰："昨日子女牙娘抓破泽颙。"同年皆骇然。裴公俯首而哂，不能举者久之。今小天赵为山，每因宴席，偏眷牙娘，谓之郡君。为山内子，予从母妹也，甚明悟，为山颇惮之。或亲姻中闻为山属意牙娘，遂以告其内子。他日，为山自外归，内子谓为山曰："今日颜色甚悦畅，定应是见郡君也。"为山愕然久之，无言以答，亦终不敢诘其言之所来。 
○颜令宾 
颜令宾居南曲中，举止风流，好尚甚雅，亦颇为时贤所厚。事笔砚，有词句，见举人尽礼祗奉，多乞歌诗，以为留赠，五彩笺常满箱箧，后疾病且甚，值春暮，景色晴和，命侍女扶坐于砌前。顾落花而长叹数四，因索笔题诗云："气余三五喘，花剩两三枝。话别一樽酒，相邀无后期。"因教小童曰："为我持此出宣阳、亲仁已来，逢见新第郎君及举人，即呈之，云：'曲中颜家娘子将来，扶病奉候郎君。'"因令其家设酒果以待。逡巡至者数人，遂张乐欢饮，至暮，涕泗交下，曰："我不久矣，幸各制哀挽以送我。"初其家必谓求赙。送于诸客，甚喜，及闻其言，颇慊之。及卒，将瘗之日，得书数篇，其母拆视之，皆哀挽词也。母怒，掷之于街中，曰："此岂救我朝夕也？"其邻有喜羌竹刘驼驼，聪爽能为曲词。或云尝私于令宾，因取哀词数篇，教挽柩前同唱之，声甚悲怆，是日瘗于青门外。或有措大逢之，他日召驼驼使唱，驼驼尚记其四章。一曰："昨日寻仙子，輀车忽在门。人生须到此，天道竟难论⊥至皆连袂，谁来为鼓盆不堪襟袖上，犹印旧眉痕。"二曰："残春扶病饮，此夕最堪伤。梦幻一朝毕，风花几日狂。孤鸾徒照镜，独燕懒归梁。厚意那能展含酸奠一觞。"三曰："浪意何堪念，多情亦可悲。ˉ奔皆露胆，麇至尽齐眉。花坠有开日，月沉无出期。宁言掩丘后，宿草便离离。"四曰："奄忽那如此夭桃色正春。捧心还动我，掩面复何人。岱岳谁为道逝川宁问津。临丧应有主，宋玉在西邻。"自是盛传于长安，挽者多唱之。或询驼驼曰："宋玉在西，莫是你否？"驼驼哂曰："大有宋玉在。"诸子皆知私于乐工及邻里之人，极以为耻，递相掩覆。绛真因与诸子争全相谑，失言云： "莫倚居突肆。"既而甚有恨色。后有与绛真及诸子昵熟者，勤问之，终不言也。 
○杨妙儿 
杨妙儿者居前曲，从东第四五家，本亦为名辈，后老退为假母。居第最宽洁，宾甚翕集。长妓曰莱儿，字蓬仙，貌不甚扬，齿不卑矣，但利口巧言，诙谐臻妙。陈设居止处，如好事士流之家，由是见者多惑之。进士天水，故山北之子，年甚富，与莱儿殊相悬，而一见溺之，终不能舍。莱儿亦以光远聪悟俊？少，尤谄附之。又以俱善章程，愈相知爱。天水未应举时，已相昵狎矣。及应举，自以俊才，期于一战而取，莱儿亦谓之万全。是岁冬，大夸于宾客，指光远为一鸣先辈。及光远下第，京师小子弟。自南院径取道诣莱儿以快之。莱儿正盛饰立于门前以俟榜，小子弟辈马上念诗以谑之曰："尽道莱儿口可凭，一冬夸婿好声名。适来安远门前见，光远何曾解一鸣？"莱儿尚未信，应声嘲答曰："黄口小儿口没凭，逡巡看取第三名。孝廉持水添瓶子，莫向街头乱碗鸣。"其敏捷皆此类也。是春莱儿毷氉，久不痊于光远。光远尝以长句诗题莱儿室曰："鱼钥兽环斜掩门，萋萋芳草忆王孙。醉凭青琐窥韩寿，困掷金梭恼谢鲲。不夜珠光连玉匣，辟寒钗影落瑶樽。欲知明惠多情态，役尽江淹别后魂。"莱儿酬之曰："长者车尘每到门，长卿非慕卓王孙。定知羽翼难随凤，却喜波涛未化鲲。娇别翠钿粘去袂，醉歌金雀碎残樽。多情多病年应促，早办名香为返魂。"莱儿乱离前，有阛阓豪家以金帛聘之，置于他所。人颇思之，不得复睹。莱儿以敏妙诱引宾客，倍于诸妓，榷利甚厚，而假母杨氏未尝优恤莱儿，因大诟假母，拂衣而去，后假母尝泣诉于他宾。次妓曰永儿，字齐卿，婉约于莱儿，无他能。今相国萧司徒遘甚眷之，在翰苑时，每知闻间为之致宴，必约定名占之。次妓曰迎儿，既乏丰姿，又拙戏谑，多劲词以忤宾客。次妓曰桂儿，最少，亦窘于貌，但慕莱儿之为人，雅于逢迎。 
○王团儿 
王团儿，前曲自西第一家也。己为假母，有女数人。长曰小润，字子美，少时颇籍籍者。小天崔垂休，变化年溺惑之，所费甚广。尝题记于小润髀上，为山所见。赠诗曰："慈恩塔下亲泥壁，滑腻光华玉不如。何事博陵崔四十，金陵腿上逞欧书。"次曰福娘，字宜之，甚明白，丰约合度，谈论风雅，且有体裁。故天官崔知之侍郎尝于筵上与诗曰："怪得清风送异香，娉婷仙子曳霓裳。惟应错认偷桃客，曼倩曾为汉侍郎。"次曰小福，字能之，虽乏风姿，亦甚慧黠。予在京师，与群从少年习业，或倦闷时，同诣此处。与二福环坐，清谈雅饮，尤见风态。予尝赠宜之诗曰："彩翠仙衣红玉肌，轻盈年在破瓜初。霞杯醉劝刘郎饮，云髻慵邀阿母梳。不怕寒侵缘带宝，每忧风举倩持裾。谩图西子晨妆样，西子元来未得如。"得诗甚多，颇以此诗为称惬，持诗于窗左红墙，请予题之。及题毕，以未满壁，请更作一两篇，且见戒无艳。予因题三绝句，如其自述。其一曰： "移壁回窗费几朝，指环偷解薄兰椒。无端斗草输邻女，更被拈将玉步摇。"其二曰："寒绣红衣饷阿娇，新团香兽不禁烧。东邻起样裙腰阔，刺蹙黄金线几条。"其三曰："试共卿卿戏语粗，画堂连遣侍儿呼。寒肌不奈金如意，白獭为膏郎有无？"尚校数行未满，翼日诣之，忽见自札后宜之题诗曰："苦把文章邀劝人，吟看好个语言新。虽然不及相如赋，也直黄金一二斤。"宜之每宴洽之际，常惨然悲郁，如不胜任，合坐为之改容，久而不已。静询之，答曰："此踪迹安可迷而不返耶又何计以返每思之，不能不悲也。"遂呜咽久之。他日忽以红笺授予，泣且拜。视之，诗曰："日日悲伤未有图，懒将心事话凡夫。非同覆水应收得，只问仙郎有意无？"余因谢之曰："甚识幽旨，但非举子所宜，何如？"又泣曰： "某幸未系教坊籍，君子倘有意，一二百金之费尔。"未及答，因授予笔，请和其诗。予题其笺后曰："韶妙如何有远图，未能相为信非夫。泥中莲子虽无染，移入家园未得无。"览之，因泣不复言，自是情意顿薄。其夏，予东之洛。或醵饮于家，酒酣，数相嘱曰："此欢不知可继否？"因泣下，洎冬初还京，果为豪者主之，不可复见。至春上已日，因与亲知禊于曲水，闻邻棚丝竹，因而视之。 
西座一紫衣，东座一缞麻，北座者遍<辶臿>麻衣，对米盂为纠，其南二妓，乃宜之与母也。因于棚后候其女佣以询之。曰："宣阳彩缬铺张言为街使郎官置宴，张即宜之所主也。"时街使令坤为敬瑄，二缞盖在外艰耳。及下棚，复见女佣。曰："来日可到曲中否？"诘旦诣其里，见能之在门，因邀下马。予辞以他事，立乘与语。能之团红巾掷予曰："宜之诗也。"舒而题诗曰："久赋恩情欲托身，已将心事再三陈。泥莲既没移栽分，今日分离莫恨人。"予览之，怅然驰回，且 
不复及其门。每念是人之慧性，可喜也。常语予："本解梁人也，家与一乐工邻，少小常依其家学针线，诵歌诗。总角为人所误，聘一过客，云入京赴调选。及挈至京，置之于是，客绐而去。初是家以亲情接待甚至，累月后，乃逼令学歌令，渐遣见宾客。寻为计巡辽所嬖，韦宙相国子及卫增常侍子所娶，输此家不啻千金矣。间者亦有兄弟相寻，便犹论夺。某量其兄力轻势弱，不可夺，无奈何，谓之曰："某亦失身矣，必恐徒为。"因尤其家，得数百金与兄，乃恸哭永诀而去。 
每遇宾客，话及此，呜咽久之。 
○俞洛真 
俞洛真有风貌，且辩慧。顷曾出曲中，值故左揆于公贵主，许纳别室。于公尚广德公主，宣宗女也，颇有贤淑之誉。从子冒其季父。于公柄国时，颇用事，曾贬振州司户，后改名应举。左揆为力甚切，竟不得。后投迹今左广令孜门，因中第，遂佐十军。先通洛真而纳之，月余不能事。诸媵之间彰其迹，以告贵主，主即出之，亦获数百金。遂嫁一胥吏，未期年而所有索尽，吏不能给，遂复入曲。携胥一女，亦当时绝色。洛真虽有风情，而淫冶任酒，殊无雅裁。亦时为席纠，颇善章程。郑右史常与诗曰："巧制新章拍指新，金罍巡举助精神。时时犹得横波盼，又怕回筹错指人。"离乱前两日，与进士李文远，渥之弟，今改名浣，其年初举，乘醉同诣之，文远一见，不胜爱慕。时日已抵晚，新月初升，因戏文远，题诗曰："引君来访洞中仙，新月如眉挂户前。领取嫦娥攀得桂，便从陵谷一时迁。"予题于楣间讫，先回。间两日，文远因同诣南院。文远言前者醉中，题姓字于所诣，非宜也，回将撤去之。及安上门，有自所居追予者曰："潼关失守矣。"文远不肯中返，竟至南院。及回，固不暇前约，耸辔而归。及亲仁之里，已夺马纷纭矣，因仓皇而回，遂乃奔窜。因与文远思所题诗，真谶词也。 
○王苏苏 
王苏苏在南曲中，屋室宽博，卮馔有序。女昆仲数人，亦颇善谐谑。有进士李标者，自言李英公绩之后，久在大谏王致君门下，致君弟侄因与同诣焉。饮次，标题窗曰："春暮花株绕户飞。王孙寻胜引尘衣。洞中仙子多情态，留住阮郎不放归。"苏苏先未识，不甘其题，因谓之曰："阿谁留郎君，莫乱道！"遂取笔继之曰："怪得犬惊鸡乱飞，羸童瘦马老麻衣。阿谁乱引闲人到，留住青蚨热赶归。"标性褊，头面通赤，命驾先归。后苏苏见王家郎君，辄询："热赶郎在否？" 
○王莲莲 
王莲莲，字沼容，微有风貌，女弟小仙以下数辈皆不及。但假母有郭氏之癖，假父无王衍之嫌。诸妓皆攫金特甚，诣其门者或酬酢？稍不至，多被尽留车服，赁卫而返。曲中惟此家假父颇有头角，盖无图者矣。
○刘泰娘 
刘泰娘，北曲内小家女也。彼曲素无高远者，人不知之。乱离之春，忽于慈恩寺前，见曲中诸妓同赴曲江宴。至寺侧下车而行，年齿甚妙，粗有容色。时游者甚众，争往诘之。以居非其所，久乃低眉。及细询之，云门前一樗树子，寻遇暮雨，诸妓分散。其暮，予有事北去，因过其门，恰遇犊车返矣，遂题其舍曰： "寻常凡木最轻樗，今日寻樗桂不如。汉高新破咸阳后，英俊奔波遂吃虚。"同游人闻知，诘朝诣之者，结驷于门矣。 
○张住住 
张住住者，在南曲，所居卑陋，有二女兄不振，是以门甚寂寞，为小铺席货草挫姜果之类。住住，其母之腹女也，少而敏慧，能辨音律。邻有庞佛奴，与之同岁，亦聪警，甚相悦慕。年六七岁，随师于众学中，归则转教住住，私有结发之契。及住住将笄，其家拘管甚切，佛奴稀得见之，又力窘不能致聘。俄而里之南有陈小凤者，欲权聘住住，盖求其元，已纳薄币，约其岁三月五日。及月初，音耗不通，两相疑恨。佛奴因寒食争球，故逼其窗以伺之。忽闻住住曰："徐州子看看日中也。"佛奴，庞勋同姓，庸书徐邸，因私呼佛奴为徐州子。日中，盖五日也。佛奴甚喜，因求住住云："上巳日我家踏青去，我当以疾辞，彼即自为计也。"佛奴因求其邻宋妪为之地，妪许之。是日举家踏青去，而妪独留，住住亦留。住住乃键其门，伺于东墙，闻佛奴语声，遂梯而过。佛奴盛备酒馔，亦延宋妪，因为谩寝所以遂平生。既而谓佛奴曰："子既不能见聘，今且后时矣，随子而奔，两非其便，千秋之誓，可徐图之。五日之言，其何如也？"佛奴曰： "此我不能也，但愿保之他日。"住住又曰："小凤亦非娶我也，其旨可知也，我不负子矣，而子其可便负我家而辱之乎子必为我之计。"佛奴许之。曲中素有畜斗鸡者，佛奴常与之狎，至五日因髡其冠，取丹物，托宋妪致于住住。既而小凤以为获元，甚喜。又献三缗于张氏，遂往来不绝。复贪住住之明慧，因欲嘉礼纳之。时小凤为平康富家，车服甚盛。佛奴庸于徐邸，不能给食。母兄喻之，邻里讥之。住住终不舍佛奴，指阶井曰："若逼我不已，骨董一声即了矣。"平康里中素多轻薄小儿，遇事辄唱，住住诳小凤也，邻里或知之。俄而复值北曲王团儿假女小福为郑九郎主之，而私于曲中盛六子者，及诞一子，荥阳抚之甚厚。曲中唱曰："张公吃酒李公颠，盛六生儿郑九怜。舍下雄鸡伤一德，南头小凤纳三千。"久之，小凤因访住住，微闻其唱，疑而未察。其与住住昵者，诘旦告以街中之辞曰："是日前佛奴雄鸡因避斗，飞上屋，伤足。前曲小铁炉田小福者，卖马街头，遇佛奴父，以为小福所伤，遂殴之。"住住素有口辩，因抚掌曰："是何庞汉，打他卖马街头田小福，街头唱'舍下雄鸡失一足，街头小福拉三拳。且雄鸡失德，是何谓也？"小凤既不审，且不喻，遂无以对。住住因大咍，递呼家人随弄小风，甚不自足。住住因呼宋媪，使以前言告佛奴。奴视鸡足且良，遂以生丝缠其鸡足，置街中，召群小儿共变其唱住住之言。小凤复以住住家噪弄不已，遂出街中以避之。及见鸡跛，又闻改唱，深恨向来误听。乃益市酒肉，复之张舍。一夕宴语甚欢，至旦将归。街中又唱曰："莫将庞大作荍图，庞大皮中的不干。不怕凤凰当额打，更将鸡脚用筋缠。"小凤闻此唱，不复诣住住。佛奴初庸徐邸，邸将甚怜之，为致职名，竟裨邸将。终以礼聘住住，将连大第。而小凤家事日蹙、复不侔矣。 
◎附录 
○胡证尚书 
胡证尚书质状魁伟，膂力绝人，与裴晋公度同年。公尝狎游，为两军力士十许辈凌轹，势甚危窘，公潜遣一介求救于胡。胡衣皁貂金带，突门而入，诸力士睨之失色。胡后到，饮酒一举三钟，不啻数升，杯盘无余沥。逡巡主人上灯，胡起，取铁灯台，摘去枝叶，而合其跗，横置膝上，谓众人曰："鄙夫请非次改令，凡三钟引满一遍，三台酒须尽，仍不得有滴沥，犯令者一铁跻。"胡复一举三钟。次及一角觥者，凡三台三遍，酒未能尽，淋漓逮至并坐。胡举跻将击之，群恶皆起设拜，叩头乞命，呼为神人。胡曰："鼠辈敢尔，乞汝残命。"叱之令去。 
○北里不测堪戒二事 
余顷年往长安中，鳏居侨寓，颇有介静之名。然惚率交友，未尝辞避，故胜游狎宴，常亦预之。朝中知己，谓余能立于颜生子祚生之间矣。余不达声律，且无耽惑，而不免俗，以其道也。然亦惩其事，思有以革其弊。尝闻大中以前，北里颇为不测之地。故王金吾式、令狐博士滈皆目击其事，几罹毒手。实昭著本末，垂戒后来，且又焉知当今无之但不值执金吾曲台之泄耳。王金吾，故山南相国起之子，少狂逸，曾昵行此曲。遇有醉而后至者，遂避之床下。俄顷，又有后至者，仗剑而来，以醉者为金吾也，因枭其首而掷之曰："来日更呵殿入朝耶？"遂据其状。金吾获免，遂不入此曲，其首家人收瘗之。令狐博士滈，相君当权日，尚为贡士，多往此曲，有昵熟之地，往访之。一旦，忽告以亲戚聚会，乞辍一日，遂去之。滈于邻舍密窥，见母与女共杀一醉人而瘗之室后。来日复再诣之宿，中夜问女，女惊而扼其喉，急呼其母，将共毙之，母劝而止。及旦，归告大京尹捕之，其家已失所在矣。以博文事，不可不具载于明文耳。顷年举子皆不及此里，惟新郎君恣游于一春，近不知谁何启迪呜呼！有危梁峻谷之虞，则回车返策者众矣，何危祸之惑甚于彼，而不能戒于人哉则鼓洪波遵覆辙者，甚于作俑乎！后之人可以作规者，当力制乎其所志，是不独为风流之谈，亦可垂诫劝之旨也。述才慧，所以痛其辱重廪也；述误陷，所以警其轻体也；叙宜之，所以怜拯己之惠也；叙洛真，所以诫上姓之容易也；举令宾，所以念蚩蚩者有轻才之高见也；举住住，所以嘉碌碌者有重让之明心也；引执金吾与曲台，所以裨将来为危梁峻谷之虞也。可不戒之哉！ 
○裴思谦状元 
裴思谦状元，及第后作红笺名纸十数，诣平康里，因宿于里中。诘旦，赋诗曰："银缸斜背解鸣珰，小语低声贺玉郎。从此不知兰麝贵，夜来新惹桂枝香。" 
○郑光业补衮 
郑光业新及第年，宴次，有子女卒患心痛而死，同年皆惶骇。光业撤筵中器物，悉授其母，别征酒器，尽欢而散。 
○杨汝士尚书 
杨汝士尚书镇东川，其子知温及第，汝士开家宴相贺，营妓咸集。汝士命人与红绫一匹，诗曰："郎君得意及青春，蜀国将军又不贫。一曲高歌红一匹，两头娘子谢夫人。" 
○郑合敬先辈 
郑合敬先辈及第后，宿平康里。诗曰："春来无处不闲行，楚润相看别有情。好是五更残酒醒，时时闻唤状元声。"
