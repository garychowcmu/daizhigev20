    乾隆三十二年，上以缅甸昏迷不恭，特命云贵总督公明瑞为将军讨其罪，发京城健锐营兵，并调云、贵、四川汉、土官兵共三万余人，分两路进剿。将军统兵万余人出宛顶，由木邦、锡箔、宋赛一路直取阿瓦城；参赞大臣额尔景额率兵万人，由老官屯一路进猛密，会将军之师；又令参赞大臣珠鲁纳俟得木邦后，率兵数千人驻守，以为声援。
    将军择期九月二十四日自永昌出师，裕夙佐幕府，因随将军出征，承办档房事务。起程日，大雨滂沱，山陡路滑，将军先行，次于蒲缥。裕为官兵拥挤，日暮甫至冷水箐山顶，天色昏暗，人马阻塞，风雨总至，衣服淋漓，尺寸不能进，下鞍亦无驻足地，遂于马上度夜。黎明始至将军大营。数日渡潞江，地系土境，炎瘴已盛，设有安抚司，为西赴腾越、龙陵两路咽喉。行数程至龙陵，又系内地保山县境，地当山岗，气候凉爽。由龙陵而下为芒市、遮放，各设有安抚司，炎瘴尤盛。芒市地宽广，产粮最多，往时斗米止值银三四分，自用兵以来，田畴荒芜，米亦翔贵。遮放界连缅甸，为贼匪蹂躏，荒残更甚。其土司所居名“飞海”，月夜远眺，似海水连天，因以名焉。由遮放出宛顶，即木邦土司境，所见惟长林丰草。行至砖桥，路有砖砌遗址，相传为前明驿路。前哨至底麻寨，贼谍见我兵而逃，追获数人，杀之以祭纛。翌日过篆经塔，塔内惟有佛像而已。将近木邦地，名南库龙，形势高峻，天气较凉。
    十月朔，我师至木邦，地甚广阔。自旧土司瓮团投诚，缅甸另设土司，频年用兵，残破尤甚。我师自宛顶至木邦，计程六七百里，沿途村寨为墟，人烟断绝。其土司所驻，以木栅为城，我兵至，仅存空栅，获遗粮数百石，因令瓮团招集夷民管辖。旧地参赞大臣珠鲁纳率兵守焉。将军既定木邦，率兵至白小地，为人缅要路，山径险窄，贼于隘口树栅固守，将军遣前哨攻之，杀数十贼，贼遂溃。我师旋至锡箔江，江阔数十丈，中流湍急，船尽溺，兵不能渡，因令官兵伐竹编巨篓，置土石其中为桥址，择汉、土兵识水性者，人水架桥，三日成，遂济南岸，即锡箔土司所驻，已与居民先遁，仅获生口数人。
    十一月三十日，师进蛮结，贼迎战，四面列木寨十六座，相持不决。十二月初二日，分兵三路攻其寨，将军亲冒矢石，士气百倍，大破之，斩首数千级，生擒百余人，获军械、牛、马、粮石无算，余贼夜遁，军声大振。我师遂由天生桥进发，地为缅中最险要处。悬崖绝壁，架木为梁。贼闻我兵至，尽撤其木，乃由小道前进。绕过天生桥，山径崎岖，溪涧阻隔。所过山谷，贼复暗埋火药，军人遗火辄烧伤。时裕乘马渡山溪，水深流急，比至中流，马蹶坠河，赖同寮仆赴救，得不死。嗣出山口，见险要已大半列栅，幸我兵迅速，不为所阻。是晚，师至大黄草坝，已越过天生桥数十里。次日至小黄草坝，林皆苏木，无杂树，军人伐以为薪。师进宋赛，其土司夷民亦已先遁。十二月十六日至邦海，十七日至农怕南相孔，距阿瓦城止二三站，因粮尽马缺，又探无路径，而参赞额尔景额由猛密一路来会之师，久无音问，大军势难深入，闻猛弄积粮甚多，且去猛密不远，莫若因粮于敌，俟额尔景额师至，再图进取。遂旋师，由邦海取道猛弄，行至穷乍离变，贼由间道出我军后，接战时，忽营盘失火，风烈草茂，不可扑灭，军装食物焚毁大半，裕所携帐房等物亦延烧殆尽，只身于火光中驰出，始厄于水，复厄于火，其不死者仅耳。嗣师至不借，两山壁立，溪流一线。官兵缘溪旁行数十里，盘旋而出，路更险阻。自不借至珠河，出岭甚窄。裕为兵拥挤在后，行至山腰，枪炮骤至，贼于山旁蜂拥而上。时前后辎重壅塞，进退不可，因下马立树侧，枪炮逼身，方欲举步，忽有人走至树下，回顾已中枪死矣，幸我兵渐集，击贼退。
    十二月二十七日至猛弄，夷民亦先遁，惟所积谷甚多，人马皆得饱啖，兼充囊橐，军中正乏食，得此人心以安。翌日移营山岗，贼于山下扎营。除夕元旦，连日接战，枪炮声不绝。新正二日，乃拨营自猛弄而前，远望一山高出云表，通事谓裕曰：“此缅地碧霞玺厂也，碧霞玺实产于此。”师至蛮栽谷，扎营山顶。山极高峻。是夜烈风雷雨，帐房尽倒，灶火焰发，飞扬蔽天，一军震恐。将进蛮化村，贼先于山口堵截，将军遣前队乘夜先发，突出掩击，贼不及御，遂遁。因至蛮化村扎营山上，贼复于山坡列栅。我师自邦海转赴猛弄，贼每日尾后，
大小数十战，计非大剿不止。将军于正月十三日晚，下令军中：明晨仍旧吹笳，如往日拔营前进状，出其不意，回师以击之。并令官兵俱出阵，悉力攻围，文官愿随者听。裕因随阵。是时，我军鼓勇而前，贼猝不及防，木栅应手攻破，遂遁。官兵乘势追之，杀贼千余人，生擒数十人，坠崖落涧死者不可胜数，中途弃军械、牛、马、粮石甚夥，军声复大振。此次贼人列营山坡，我兵驻扎山顶，自上击下，势若建瓴，既得地利，兼善用谋，故破之甚易。师至大山，其王曾于前岁投诚，将军兵过时，遣人献土物，极为恭顺。至是，遣弟以牛、米迎犒，夷民咸相率来观，以米粮、腌鱼、盐、烟等物至营货卖，居民安堵。大山一名波竜山，其地层峦迭嶂，高峻异常，道旁树木丛杂，颇葱郁可观，间有乔松特立，尤外域所仅见也。其王所居近处，悬金字朱牌，其文不可测识。所过村寨皆在山谷，前为波竜厂，有银矿。往时内地贫民至彼采矿者以万计，商贾云集，比屋列肆，俨一大镇。自边地不宁，商民尽散，山麓下败址颓垣，弥望皆是，可慨也。
    二月初六日，至猛域，札营山上，贼兵大集，四面列木寨，围绕甚密。时师行五月，转战数千里，兵力已疲，且粮尽马缺，难与决战计，惟溃围而出，始不为所困。将军密遣人至山下，探有小路，离贼营稍远，令官兵乘潜行。
    二月初十日夜半，前队先发，将军令文员相继以出，人马喧阗，贼已知觉，然黑夜不敢出，惟合营大噪，枪炮雨集，被伤颇众。方过贼营前，涉深溪，官兵争渡，践踏溺毙者甚多。裕下马涉水，几至灭顶，仆役尽失，独乘驽马缓行而前。十一日午后至一山，山径甚险，攀援而上，贼已至山下，鼓噪放枪，时有副将本进忠整兵以待，贼不敢上。裕马极疲乏，适有仆骑骡而来，取乘之。薄暮遇部郎冯光熊同行，闻将军独自殿后，众贼围绕，且行且战，中途阵亡。领队大臣观音保、扎拉丰阿亦死之。呜呼！裕随将军逾半载，见其处事明决，自奉极俭，俸廉外，丝毫无所染，其清操已大过人；且骁勇绝伦，兵卫尚众，宁不能生入永昌？特因保护全军，以一当百，见危授命，效死疆场，可胜痛哉！先是，参赞大臣额尔景额率兵攻老官屯，相持日久，不克而病殁，上以额尔登额代之。嗣额尔登额移兵至宛顶，距猛域止数程，巡抚鄂宁屡促赴援，不听。设斯时额尔登额整一旅之师，星驰赴援，不特兵围立解，兼可并力剿贼，迅奏肤功。乃观望不前，以致偾事，此固罪有攸归矣。十二日，午后天雨，行至山中，远闻枪声，有随征广南沙练走而告曰：“贼至矣！”众咸奔避，裕与部郎冯光熊按辔自如，卒亦无贼。十三日早，至一山，俯视土境，猛卯江不远，上无路径，草茂极滑，既难驻足，又无可攀援，因匍匐而过，两足蹒跚，竟不能举，忽遇一通事乘马至，欲买而无金，贷于同僚之仆，得乘之而至额尔登额驻兵之宛顶，就粮员假宿，数月间衣不解带，至是始得安寝。裕体质素弱，不耐艰苦，自猛域至宛顶，计行三昼夜，不特无帐房，且乍雨乍晴，衣履屡湿，所携饭团一枚已食尽，饥渴殊不可忍，见军人炊饭，索汤饮之，不啻玉液，因叹平日，食梁肉习为固然，际此困阨，始知幸生升平之世，叨圣主福庇者已久矣。自入宛顶即患痢，卧病数日，力疾赴永昌，弟山甫见之，几不相识。窃念裕识浅才短，蒙将军不弃，相随行阵，屡蹈危亡，非仰邀祖父之默佑，岂能复还金齿耶！
    缅兵交战，无甲胄弓矢，所用惟枪、炮、镖子，其炮子坠帐房前，重四十八两。马匹亦甚少，然皆膘壮。携带象只，止驮运器物，间或乘骑，不用以战。驻营则盖草栅，栖止无帐房，妇竖亦随营服役，以糯米为饭，截竹贮米，炙而食之。其长技惟善树栅，每于扼要处，用大木排列为寨，掘深濠以藏身，栅内窥我兵如镜，枪镖亦易中，我兵虽施放枪炮，恒不能伤，故攻克甚难。
    外域早晚多凉，日出后，隆冬亦如盛夏，黎明大雾迷漫，旭日升高，天始开朗，惟过锡箔江清晨少雾，而炎蒸不减他处。瘴气春深始发，涉冬尽消。冬月绝无雨泽，交春雨水渐至，夏秋则无日不雨。我兵初冬出宛顶，从未遇雨，次年正月至蛮栽谷，始大雷雨。后至猛域及回赴宛顶，至木邦、锡箔、宋赛一路，间有坦道，邦海至猛弄、大山一路，跬步皆山，极其险阻。
    缅俗，男子漆身雕骨，蓄发跣足，不衣裩袴，身披方布一幅，以带系之，名曰“抄子”。崇尚佛教，每至大村寨或土司所居，必有缅寺，浮屠上悬白纸幡竿。过锡箔江至一盐场，前有缅寺，外建桥道，雕石为人、马、狮、象等物，两旁森列，寺屋宏敞，颇似内地梵宇。缅人多于幼时出家，入寺习学缅文，长仍还俗。缅字，或用蒲叶刻画于上，或用黑纸写粉字，通事谙缅文者少，军中每将缅文翻摆夷字，又以摆夷字翻汉文，重译而得之。夷人所居，多草房、竹屋，不覆瓦。其地皆种糯米或粳、糯杂种，内地人食之，易于遘疾，惟大山往时内地商民聚集开矿，但种粳米，食之无害。夷民素贮谷地窑，官兵往往掘得之。我师自永昌起行，止裹二月粮，兼以牛只代一月粮。未几，牛多倒毙，粮亦渐缺。师行五月，半食缅地谷。木邦广产棉花，往时贩入腾越、永昌货卖。大山产茶，味亦可饮。夷地山谷中产有青果，味如闽中橄榄，军人多摘食以解渴；又有黄果树，其干甚大，枝叶极茂，每株可荫数亩，夷人重之；其余食物，有冬瓜、南瓜、芋艿、青菜、辣椒、酸笋、生姜、黄豆、腌鱼、盐、烟之类。此缅地大略也。
    裕观缅甸，不过西南一部落耳，人非勇健，器非铦利，不及中国兵远甚，惟恃地险瘴重，聊以自固。然将军以万余之众，定木邦、渡锡箔、过天生桥，所向披靡。蛮结一战，贼已破胆，不难直捣阿瓦，歼厥渠魁。特因粮、马不继，不得已而还师。意者，天之亡贼，时尚有
待欤？昔西域准噶尔恃强梗化，久稽天诛，厥后篡弑相仍，人心离散，我皇上乘其衅而讨之，遂以灭亡。今缅贼虽苟延残喘，使将来机有可乘，裕谓此日之缅甸，亦犹昔日之准噶尔而已。
    《从征缅甸日记》于乾隆三十四年追忆往事而作，末有“此日之缅甸，亦犹昔日之准噶尔”云云，固早知小丑之终为臣仆也。缅酋果于五十五年倾心向化，上表输诚，仰见我皇上德威丕播，无远勿届，自此东西南北无思不服矣。裕壮岁从征，会与是役，迨告养归里，越二十余年，目见缅酋归顺，不胜踊跃欣忭之至，谨复赘言于末。乾隆五十五年八月谷旦。广西永宁州知州、前云南县知县钱塘周裕记。
