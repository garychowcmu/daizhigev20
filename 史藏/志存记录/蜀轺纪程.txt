蜀轺纪程 清 文祥 撰 

　　●蜀轺纪程 

　　长白文祥博川　着 
　　咸丰四年七月十一日奉上谕着派载龄崇实驰驿前往陕西查办事件所有随带司员着一并驰驿钦此此次随带司员系户部主事延 【恺】 卢 【定勋】 刑部主事边 【宝諴】 恽 【鸿仪】 工部员外郎那 【谦】 同予六人 
　　七月廿一日卯刻起程出正阳门至贾熏谷三兄处早餐署中至好毕聚畅饮作小别巳刻出彰仪门至芦沟桥少憩酉正宿良乡会出差同人谒堂宪言语甚欢是日天气清爽微风西来驼车摇曳而行放眼平畴远村近树如在画中更余雷雨偶作旋即云散星明清夜如昨 【共行七十里】 
　　廿二日卯刻行至窦店早尖途中天气虽晴仍然 【然：觉】 蒸热酉初至涿郡宿南关亥初便息乏困已极醒时东方已白驿马咸至车邻邻又载道矣 【共行七十里】 
　　廿三日辰行过涿南数里有桓侯庙系侯故里有井亦以侯名三十里至高碑店早尖饭后乘马过小村店市茶复乘驼车将抵传舍骤遇风雨里许度桥至北河住宿街中见椒山先生读书祠因雨未能瞻拜入公馆窗明几净颇觉适然缘前二站尖宿苦甚也 【共行七十里】 
　　廿四日由北河至固城三十里是日拟宿安肃县因太近未肯早尖少歇便行二十里抵安肃公舍狭甚幸差役尚听呼唤是日天气甚爽微热订明日早行稍谈便睡 【共行五十里】 
　　廿五日自安肃至保定五十里路途泥泞迂道而行未能早尖即至省城地方列队相迎兵丁募勇不下二千余人城头罗列守兵旗帜以连镇未靖也公馆在西关外预备甚周自总督以次至馆相拜俱遵例谢阻惟首府克公 【明】 系六吉同年得会谈少许其余则遣人持刺答拜焉是日少暇寄家信一函 【计行五十里】 
　　廿六日在保定坐尖四十五里至泾阳驿途中换马又十五里抵满城方顺桥因雨阻遂宿焉知县黄公名 【开泰】 系乙巳同年来馆接见议论风生缘酒食未至故作迁延计远客枵腹应答亦苦事也秉烛后过户部诸公处稍谈回寓即歇 【共行六十里】 
　　廿七日自方顺桥西行三十里至望都县早尖县令刘公名 【体中】 亦乙巳同年来见毕述地方清苦且云东村现患蝗灾因戏之曰我等出都饮食若流亦蝗类也刘公粲然饭后行三十里至清风店物阜民丰人烟凑集镇内多卖绵线带及布巾等物又行三十里至定州住西关外州主崇公 【印】 禧旗人也晚间安歇甚早惜天热未能通夜入黑甜乡 【共行九十里】 
　　廿八日自定州行至明月店茶尖俗云清风明月夹定州即此地也旋抵新乐县早尖县北有羲皇故里碑县令宋朗斋同乡而又同年颇有他乡故知之喜尖后又行四十五里至伏城驿住宿是日天气热而不燥晚间大睡虽车马暄哗而梦稳如故 【共行九十五里】 
　　廿九日自伏城驿至正定府北门内梵音寺早尖和尚献果馔布施银五钱太守史公 【策先】 同郭县令来见饭后应出南门因闻东门内有大佛寺往瞻佛像系铜铸高七丈五尺施五采楼三层立尚摩顶读庙碑知建祀自隋洵大观也礼拜后始出南门又行二十里渡滹沱河宽甚又过小河二流亦滹沱本支问询前途尚距宿头六十里催趱而行申正进山口遥见获鹿县城山势萦环万峰送翠炊烟中鳞瓦参差人家稠密心怀一畅抵寓后约同人会议定明日入山程途及山行应用夫役睡后臭虫大扰终夜未能安席或曰亦沿途传食之小报云 【共行一百零五里】 
　　三十日去获鹿即入山约二三里陟危岭及巅有小村赛神演剧下岭斗立险甚又遇骤雨趋树下避之雨稀行数里登东天门山路奇?攵仄曲拆 【拆：折】 而行至岭脊有瓮门古之守戍地进瓮门有庙书曰赵守将白面将军之祠并书墓在祠后又石壁刻赵之干城四字初登山险兼以大雨未遑游览下冈时人马滑不留足时作跪拜状可畏之至午正抵微水镇早尖计四十五里民夫逃去过半尖后山路仍无平坦遇一津曰温水河于滩内梭渡三次酉初至井陉东山下 【乃韩鼓建也将旗信处大】 有西汉丞相田叔田仁先生故里碑又遇一河亦名井陉至河西入公舍雷雨复作就枕后山水奔涛闻之甚悉是夜供事仅止一人余俱阻于山头 【共行七十里】 
　　又七月初一日仍须东渡井陉河始可就道山水夜涨湍流甚急水稍落视县令为前车策马而渡三十里至核桃驿乃井陉属仅打茶尖又行至槐树堡已入山西界系平定州属早尖店中仅有馍馍素面同人团坐大餐颇觉余酸满口此即山西穷八站也尖后行又登山过西天门幸不甚险循壁而上扼要处有新旧二关山西防兵二千余在此驻扎是即固关未正至柏井驿公舍系石券三间仿入古窑惜无蒙正夜谈耳西来山民缘土性坚实半多凿壁穴居大有上古之风故客舍亦类此 【共行八十里】 
　　初二日别窑西行二十五里至西郊早尖复行二十里过西天门亦不甚险又五里至平定州住西关关帝庙州主董公 【汇芳】 来谈少许饭后户部延卢二公过访相将登庙后春秋楼计五层远望数十里皆在目中亦畅事也 【共行五十里】 
　　初三日董公备大轿六乘自平定州送过南天门石路碎杂难行下南天门三里许即入河滩两山夹峙二十七里山壁有碑大书小心山水缘涨发不时行人无处趋避也又行二十里名辛兴滩沙石如前过客至此或行或止俱以土人言为凭不敢冒然午刻至测石驿亦是洞居院落甚小人畜杂处懊恼之至戌刻廷寄到赴大公馆恭阅始知确往四川焉是日天阴幸未落雨 【共行五十里】 
　　初四日自测石驿起程二三里盘旋上山车马络绎回顾尾至者俨然在马足下焉五十里至寿阳县早尖城甚坚固乡勇亦壮实又十里乘马至黄门村遇雨复乘驼骄行雨渐大前途上下土坡四十里泥泞之至觅夫帮轿酉正始抵太安驿宿马王庙院小屋隘仅足容膝然较之颠簸于泥路之中差强 【共行一百里】 
　　初五日由寿阳太安驿起身即下土坡宿雨初晴泥水夹道轿马衔尾而下手不离衡目不离道者二十余里较徒步尤费心力午正至什贴村早尖仅行三十五里焉已入榆次县界食西瓜甚美俗称贡瓜申正又行三十五里至王胡镇距省六十里府主祥公 【名】 奎来接见晚饭后写家信更余见供事等至泥首涂足十分狼狈南人不惯乘马之状可笑 【共行七十里】 
　　初六日天气晴爽自王胡乘马行二十里少歇又二十里至永康村早尖店寓甚宽阔画壁雕墙非常艳丽又三十里扺徐沟县城甚完固街市亦热闹公舍在小巷内虽是官学式如民房悬灯结彩鼓吹大作加以观者如堵牧令贾公 【印】 联秀关西人来拜甚诚笃饭后沐发垂帐而寝 【共行七十里】 
　　初七日由徐沟策马行十里入村肆西贾献茶话谈刻许复行过尧村庄门刻时雍二字街内有坊额曰古帝尧坊五十里至祁县早尖城外有晋温峤及舅犯故里二碑又五十里至平遥县城进东门人民繁庶商贾殷实入公馆后堂宪处有拦舆鸣冤者命批交汾州太守途中收呈自此始是日天气重阴未雨 【共行一百一十里】 
　　初八日自平遥至张兰镇三十五里路次见郭林宗祠前有古槐荣枯间半下有小碑刻汉槐二字镇内街西有文潞公祠至馆本镇同知长公来见亦旗人饭后行四十五里至介休县此处富室甚多询及子推墓云在城北祠亦附焉遥指绵山苍茫不可见晚餐后忽见新月令人有故土思 【共行八十里】 
　　初九日由介休策马过义棠古镇及至两渡早尖均未识命名之义尖后随山脚敧行盘旋西去山下即汾水奔涛有声循岸灵石县县令俞公 【印】 云锦来拜扬州人问及灵石二字据云唐时引汾水南下时河底获一石高三尺许叩之有音乡人奇之因以名县焉现 【脱仍字】 供诸城北是日天燥热尚可着葛衣不似新秋光景 【共行八十里】 
　　初十日由灵石起程即登韩侯岭自麓及顶二十里岭巅有村落极高处为韩侯庙庙后有墓高丈余如阜碑额题句甚多记其楹联最佳者云力拔山气盖世见公束手歌大风思猛士为子伤怀出庙下坡两壁高矗斗立长二十里此处若再遇雨则瞠目无策焉下坡即至仁义驿早尖亦灵石界未正至师村茶尖少歇 
　　十一日自霍州行五十里至赵城早尖路侧有赵简子食邑蔺相如故里二碑州南二十五里过国土 【土：士】 桥豫让行剌所也又十里住洪洞县去岁经粤寇焚掠街市桷崩瓦解西行以来初见被兵处所惨不忍睹遥忆前途平阳一带必有甚于此者终夜为之恻然 【共行八十五里】 
　　十二日自洪洞西行六十里至平阳临汾县早尖公馆被逆匪焚烧在考院吃饭询悉居民被裹胁者现已逃归安业街市惟北门内外摧残余尚如旧饭后又行三十里途次见叔向食邑师旷故里苍颉造字处等碑又丹朱墓并瑞羊生獬坊再三十里至史村住宿乃太平县属公舍极小是日天晴甚热长途百余里疲敝之至 【共行一百二十里】 
　　十三日由史村四十里至高县村早餐又过豫让桥或云吞炭处也尖后四十里住曲沃县之侯马驿路侧见虞名臣伯益故里碑是日天极热晚饭未能多吃仅食西瓜一元 【共行八十里】 
　　十四日由曲沃四十里至东镇早尖亦曲沃属路次见宋赵鼎唐裴度故里牌坊二座晋公祠堂较近因拜谒焉又三十里至闻喜住宿是日微雨 【共行七十里】 
　　十五日由闻喜起身五十里至水豆村早尖夏县属饭后策马行十里过小村少歇地名双槐树又行三十里至北乡驿住宿距安邑县十五里天气炎热不减三伏 【共行九十里】 
　　十六日自北乡驿行三十里至牛杜镇即牛僧孺杜如晦故里也属猗氏县早尖后过古帝舜陵路侧有坊询之乡人陵尚在路南四五里因远未能拜谒又行四里至樊骄驿住宿 【共行七十里】 
　　十七日自樊骄 【骄：桥】 驿四十里至高市早尖无公馆借张氏宗祠属永济县路次有唐司空图故里坊又三十里住永济县河东驿又名寺坡底公馆即河东书院高踞山顶晚间落雨遥望山头出云瞻眺令人豁目 
　　【共行七十里】 
　　十八日自河东驿行五十里至匼河早尖地名甚奇未能详考又行十五里己抵黄河水面甚宽乘船而渡人马平安上坡即潼关乃陕西界关随山险下临黄水真扼要处也至公舍厅员孙公 【印】 治 【号】 琴泉来见人甚明干有为乃陕西之办团练最著名者是日天气甚爽初到咸阳边界风景一新乡民语音半秦半晋多不可解矣 【共行七十里】 
　　十九日子刻大雨至未刻不止巳刻书写奏折一件片一件于未正拜发酉初孙琴泉又至痛谈并预备大轿即于此将骡轿付价遣去自入山西界以西水苦甚至潼关始得甜水其美如饴二十日卯刻由潼关冒雨起身道途泥泞四十里至华阴县西岳庙尖后即住宿游西岳庙庙甚大有周秦汉唐古柏及诸石刻庙后有楼高极正对华山三峰惜是日阴雨多云雾未能一见真面目又过杨太尉震故里在潼关西三里许 【共行四十里】 
　　廿一日自华岳行二里许过华阴县城有王猛碑三十五里至浮水庄河水涨泼涉渡甚艰因大桥工程未完故也早尖在西钮子村仅食煮百合一椀复行三十五里路次见汾阳王故里牌坊陈希夷先生墓碑遂宿华州西城外是日大雨不止轿夫拖泥带水不堪入目晚间赏赐有差 【共行七十里】 
　　廿二日天微雨遍地泥水由华州二十五里至赤水镇荼尖路过寇莱公故里又二十五里至渭南县宿城内象峰书院县令曹公 【印】 熙同首府武公来拜是日同人共一公馆颇不寂寞 【共行五十里】 
　　廿三日由渭南行四十里至零口镇早尖又行四十里至临潼县公馆在骊山下有温泉引注于各屋屋内筑池所居屋内之池云系明皇杨妃同浴处晚间因天不甚热未敢洗澡仅濯足焉仰望山头有柏树千余株一碧无际询据山上即朝元阁惜未能登览是夜复大雨 【共行八十里】 
　　廿四日自临潼冒雨西行泥涂三十里至灞桥水色苍茫山光秀霭路侧绿柳成阴约百余株掩映迭翠行人往来其间画不如也县主设酒于长亭开窗远望心意颇适然未免有离情焉至大公舍见张诗舲先生一联云绿波春水情难尽朝雨轻尘酒莫辞词颇雅致饭后又行五里至浐桥工程亦坚实又十五里至陕西省城入东门穿满城入贡院 【在西门内路北】 本地官以次接见晚饭毕歇息甚迟 【共行五十里】 
　　廿五廿六廿七廿八廿九八月初一日因渭水涨发行旅不通遂住西安五日打点栈路行装制办皮衣并览诸石搨等物然限于成例不能出门一游未免闷闷而购买之物贵于常价数倍亦复可恨于此又寄家信一函 
　　初二日由西安行四十五里至渭河过渡平稳又行五里至咸阳县风景甚佳沿河多稻田询问文武成康诸陵距县三十里饭后又行五十里至兴平县西关住宿 【共行一百里】 
　　初三日由兴平行三十里过焉马嵬坡路侧有杨妃冢祠三间题咏甚多刻石于西 【西：两】 廊相傅 【傅：传】 其冢土能傅面去痣游刻许复行十五里至东扶风早尖系武功属又行三十余里过苏武墓十五里渡漆水抵武功县城住宿自初二日至是日天俱晴朗 【共行九十里】 
　　初四日天晴甚热自武功走六十里至扶风县早尖县令锺公 【名】 泰乃旗人谈许久饭后路经伏波将军祠墓又行六十里至歧 【歧：岐】 山县宿东关外岐山并不甚大然为古帝王发政施仁之处觉德泽尚存也 【共行一百二十里】 
　　初五日由岐山县行五十里至凤翔府早尖 【知府张公名汲】 饭后天欲雨勉强行十数里雨止又渡河二道一仍渭水一名金陵河复过山坡一重路甚难走上坡甚平或所谓秦垄也九十里至宝鸡县已张灯矣 【共行一百四十里】 
　　初六日由宝鸡起程复渡渭水河宽浪急船少人多纷纷竞渡恍如曹军之遇马超焉轿夫等不顾坐轿之生死抬挤上船呵止不住予之轿前半将上船船已开轿夫二人浮于水面手攀轿辕大呼得水手救援乃免险极危极午正渡毕即入山口踏石行甚艰复登山即秦栈极险佥谓秦栈险于蜀道六十里至宝鸡属观音堂是日本拟宿黄牛铺因天晚遂止焉载宪渡河微早已先行矣有户部 【延庐】 二公相随大众由此分走饭后散步于溪涧中坐石听泉颇得雅趣戌刻奉到兵部递至原折二件 【行六十里】 按宝鸡山路即古陈仓道也 
　　初七日由观音堂行五十里至黄牛铺早尖饭后四十里至草凉驿闻载宪是日宿凤县自宝鸡入山俱系栈路沿山腰而行仄狭高下其隘处支木垒石为之下临深涧可畏之至 【共行九十里】 
　　初八日自草凉三十里至白家店茶尖饿甚无物可食仅市荍面条一盌山中苦甚居民惟食御米谓之包裹油肉经年不见又四十里至凤县宿县令蔡公 【名】 天锡佐贰出身闽人也着蟒服持铜钱徒步街市差务自行办理俱不假手下人办差州县此为巨擘焉 【共行七十里】 
　　初九日自凤县五十里度凤岭上下各二十五里较他山犹峻岭颠有门书曰去天尺五其高可知岭南有一石孔曰凤窝下岭至三岔驿早尖再行三十五里至南星住宿系留霸厅属出凤县界矣 【共行八十五里】 
　　初十日由南星行五十里中过柴关岭山路微平至庙台子入留侯庙早尖庙依紫柏山苍松森密绿竹横斜山泉四绕泻石有声令人尘世想顿消真仙境也瞻留侯像衣冠甚古庭联有云用之则行不须强别报韩事汉适可而止非关先知鸟尽弓藏又云即论功业真贤相从不神仙亦达人山半有授书楼高十余丈塑黄石公及侯受书像留连许久始行又四十里至留霸厅住宿心目间犹有紫柏山之仙境焉 【行九十里】 
　　十一日由留霸厅行四十里至武关驿早尖度栈岭无数俗名廿四架马鞍桥又行五十里过樊桥于两山断处以铁索驾木板为桥行其上摇曳不止云系樊哙所建故名樊桥过桥宿马道乃萧何追信处也 【共行九十里】 
　　十二日由马道行四十里至清桥早尖是地公馆少在账房吃饭亦变观也又行六十里至褒县住宿载宪在此住一日候同行是日度天心桥桥在半山断涧之上过桥又上至鸡头关其高无比路侧有蜀道登天碑足底生云四字将至鸡头关又过廪余桥一座到关帝庙及白石土地庙轿夫等献鸡祭土地涂鸡血于碑土人云其神甚灵有求必应庙外石碑甚多对山有柏树四株中一白石坐像即土地法身由此循栈南下即褒县转过山头一望无际不知有山豁然开朗令人心快按此即汉中之平阳也 【共行一百里】 
　　十三日由褒城五十里至黄沙早尖借民房于街市间市食物又行四十里至沔县住宿距城东三里许有武侯庙联额讫无住 【住：佳】 者惟一匾书公天威也笔力拟词尚佳乃本朝杨侯 【芳】 所书城南十里为定军山山前即武侯墓亦有庙未能往观自褒至沔俱沿汉水而行此水出汉口即为汉江将及沔城过一坊书曰重入云栈计明日行程又赋蜀道难矣 【行九十里】 
　　十四日自沔县四十五里至菜坝早尖山路不高而仄侧异常又行四十五里至代安驿住宿已入宁羌界路途有山尚坦而居民较宝鸡一带五官尚堪入目不似山中人寄 【寄：奇】 丑矣 【共行九十里】 
　　十五日由代安驿行六十里至滴水铺早尖路过五丁关有五丁开山处之碑及全秦筦钥四字石上刻险类九折此处山势最曲折又行三十里至宁羌州住宿天尚晴和惜中秋月朗无旨洒 【洒：酒】 佳肴以庆良宵耳 【行九十里】 
　　十六日由宁羌州至黄花铺五十里早尖路甚偏陂饭后二十里逐 【逐：遂】 出陕境渡小河入七盘山山侧有小心移步之碑又行四十里至广元县属之神宣驿乃蜀栈适逢大雨路滑山隘危坐不安钓使人恭轿亦有然未至神宣驿十数里天已昏黑雨复不止然炬而行半明半灭摸索于蜀路中洵可危也 【共行一百一十里】 
　　十七日由神宣驿起程行三十里至朝天街中过龙硐背山水由硐下穿过早尖后度朝天关上下三十里虽高尚不险俱系广元县令朱公 【印】 凤云捐资所修广元乃蜀之东北门户朱令办理团练名著远近亦伟才也午后过千佛崖随崖刻佛像高下大小错落不一绵亘半里许俯临汉水惜栈路仄加以乡勇排列未能驻观申正抵广元是日并站而行幸夜雨早晴尚不致十分艰苦 【此行一百二十里】 
　　十八日由广元县行四十里西渡汉水抵昭化县早尖又行二十里至牛头山曲折攀援而上岭半有天雄关关内有关帝庙拜谒少歇再行三十里至大木树住宿乃昭化县属之小镇市大木树北有人头山山直立上有庙高极竟不知当日如何修建也 【共行九十里】 
　　十九日由大木树行四十里至剑关早尖乃剑州属中过剑阁双山并峙中起高楼石刻万载江山四字两壁颇有题咏过而未览迤南有姜伯约墓并祠饭后又行三十里至天生桥又名天然桥长三里许两旁下陷中闲一冈平亘如长虹水自下流穿古柏千余株荫于路之左右又行二十五里至剑州宿城内 【共行一百零五里】 
　　二十日由剑州行四十里至柳池早尖又行四十里至武连驿住宿是日站途甚小路中无可记载晚间落雨旋止 【共行八十里】 
　　廿一日由武连驿冒雨起程四十里至上亭堡早尖又二十里至吉阳铺拜梓潼帝君庙瞻仰圣像及家庆楼风洞楼魁星阁桂香殿 【有大桂树四株】 应梦仙台盘陀石 【在庙外小山上】 诸圣迹又行数里过水观音庙座前有泉可汲稍远有送险亭又远有坊书曰坡去平来复行二十里至梓潼县虽无大山然路仍崎岖蜀人呼为平路入县城街市甚热闹圣里迥与他处不同 【行八十里】 
　　廿二日由梓潼行六十里中过孝乡至魏城早尖所经多竹林万杆交翠雅观也又行五十余里渡涪江水甚急登岸至绵州已张灯矣是日小雨尽日不止轿夫多有颠蹶者 【共行一百二十里】 
　　廿三日出绵州西门又过河仍系涪江沿堤南行河岸下有立石丈余名曰飞来石上刻飞云翥鹤四字土人云堤岸常被水穿泛滥无定后因此石随流而下至断口处屹立堤始筑成无水患焉亦神奇事复东行六十里至金山堡早尖又行三十里至 【至：下】 坡度罗江石桥入县城东门街市亦繁华间有字画铺不似北来诸处之荒僻 【行九十里】 
　　廿四日在罗江食早面辰初行十里至白马关坡不甚高上有汉靖侯庞士元先生墓及神祠即落凤坡后人因先生骑的卢白马殁于此故名曰白马关祠联有云造物忌多才龙凤岂容归一主先生如不死江山未必许三分缘前殿公像及武侯像并塑也过此始见平川又行四十里至德阳县住宿乡勇甚多约有万余县令名万年青亦别致 【共行五十里】 
　　廿五日自德阳县五十里度金雁桥桥长半里许下铺板上有榭如船舱下乃绵水入城早尖即汉州饭后行五十里至新都县住宿途中过村镇见道侧演剧走观甚新艳 【共行一百里】 
　　廿六日少住一日辰正方起宴如也早饭后到桂湖一游 【堂宪住桂湖】 
　　湖畔桂树及桃柳千余株芙蓉初放绿竹成林庭榭十余处俱可赏心悦目沿途六十余日风景之美无过于此询系前明名臣杨公 【慎】 旧园至今犹祀像于湖中晚饭在堂宪处同饮更余始回寓满园灯火犹觉快然 
　　廿七日堂宪定于未刻入成都是日因天早复出北门游宝光寺寺极清雅新建五百罗汉堂尚未工竣庙后有竹林十余亩不知几千万竿中有唐禧宗幸蜀所驻之紫霞山荡然不可考矣游刻许复行三十里至欢喜庵谒本朝阿文成公祠及德公 【名】 楞泰像 【庙内有草名随手香】 至此本地请换大轿未用又行十里入成都北门城大街狭市中人摩肩擦背拥挤不开至公馆系贡院甚辽阔乃汉先主之皇城规模尚在残破不堪地方大吏俱遵例未见定于初二日封门办事 
　　自七月廿一日至八月廿七日共计六十七日内除住程八日不计外共行五十九日 
　　十一月廿六日寅刻自成都贡院起程已初行四十里至新都县早尖申初宿汉州到川三月封门办事寄居于贡院中如乌处笼放翼北归欣快之至真觉天空地阔 【共行九十里】 
　　廿七日自汉州起程行五十里路中见君平卜肆牌坊在德阳早尖又行五十里至罗江县宿于城内 【共行百里】 
　　廿八日自罗江起程六十里至皂角铺早尖又行三十里住绵州是日堂宪议定分行以免山中拥挤亥刻奉到廷寄批回各折 【南江漏规俞片谢片军务片胡片】 上谕四道 【共行九十里】 
　　廿九日同六吉兄随载宪先行寅刻出罗江北门渡江六十五里至魏城早尖又行六十里至梓潼 【共行一百二十五里】 
　　初一日卯刻行四十里至上亭台早尖又行四十里至武连驿住宿仍梓潼属 【行八十里】 
　　初二日寅刻由武连驿行四十里至柳池驿早尖系剑巍 
　　初四日卯刻起程行五十里至昭化县早尖天冷甚公馆高敞勉强食饭行五十里至广元住宿广元城南半里许有武则天故里并祠又苏若兰故里亦在此其则天祠联有云六宫粉黛无颜色万国衣冠拜冕旒集句甚妙亥刻奉到谕旨载宪署陕抚亦出人意表县令朱帖舫 【德樗】 系乙巳同年差竣回京无所关防因造署一谒焉 【共行一百里】 
　　初五日寅刻行六十里至望云铺茶尖因地方隘狭仅备点心又行三十里至朝天早尖复行三十里抵神宣驿仍广元属计明日即出川界矣 【共行一百二十里】 
　　初六日卯刻由神宣驿行六十里至黄霸驿系陕省宁羌属早尖自市食物饭后又行五十里至宁羌州住宿是日将出七盘关即遥见山头有雪缘关外即陕境川陕相隔一岭气候不同如此 【共行一百十里】 
　　初七日由宁羌卯刻行三十里至滴水铺早尖又行六十里至代安驿宿仍宁羌界是日汉中府毕公来迎系旧同寅相见欢如 【共行九十里】 
　　初八日由代安驿行四十五里至菜霸 【霸：坝】 早尖饭后过五丁关及柴关岭又四十五里至沔县宿 【共行九十里】 
　　初九日由沔县起程出东门过一坊西面书曰且骋康庄即来时所见重入云栈坊也四川山势自南而北至此截然而止陕西山势则自北而南至褒城截然而止中央一片平阳约径数百里汉水循绕其间乃为汉中府徘徊环顾人在四围山色中焉 【共行九十里】 
　　初十日卯刻由褒城起程即登鸡头关下天心桥六十里至褒城属青桥驿早尖饭后过廿四马鞍桥四十里至褒城属马道宿 【共行一百里】 
　　十一日由马道过铁索桥行五十里至留霸属武关驿早尖又行四十里至留霸厅宿 【共行九十里】 
　　十二日由留霸行五十里至庙台子入留侯庙早尖是日夜雪早晴遥望四山苍翠如粉黛交加庙中松柏霏霜林竹戞玉冻泉咽冷山鸟惊寒真世外境也饭后冒寒登授书楼俯视羣峰万笏拱秀瞻眺间几流连忘返午后始行又五十里至南星镇住宿公馆恶劣不堪回忆留侯庙不啻尘世仙源之别 【共行一百里】 
　　十三日由南星行三十五里至三岔驿早尖乃凤县属饭后又行四十五里至凤县住宿 【共行八十里】 
　　十四日由凤县行七十里至草凉驿早尖奉到批折二件片一件内沈曹氏原折批知道了学政原折批所论尚为帝允既无别项劣迹着勿庸议钦此饭后又行四十五里至黄牛铺宿是日早尖遇同寅李春生兄赴夔府新任店中匆匆聚谈末能阔叙询及京中公私光景尚皆如旧心怀稍惬 【共行一百一十五里】 
　　十五日由黄牛铺行四十里至观音堂早尖又行五十里至宝鸡住宿来时县南河水宽大过渡极险此时俱己搭桥无争渡之虞矣 【共行九十里】 
　　十六日由宝鸡行三十五里至底店早尖俱是平路沿山下河岸而行不登秦陇矣由底店赴东北路走凤翔府至岐山由正东路则直赴岐山县较走凤翔省三十里仅行一百十里焉道路平坦比来时便甚是日出宝鸡十数里经祀鸡台至底店路侧有飞熊在望碑缘山而西即渭水之磻溪系太公钧隐处碑傍有大石数块秀峭之至 【行一百一十里】 
　　十七日自岐山六十里是日接到具奏四川情形及土司控案并参片三件俱有批至扶风县早尖路侧有班固故里碑又行六十里至武功宿由宝鸡东来始见车辆颇觉新鲜尘土飞空山中路无此苦也 【行一百二十里】 
　　十八日自武功行四十五里至东扶风早尖仍武功属又行四十五里至兴平县宿出山以来早间甚冷饭后暖甚轿中必须减衣迥不似山中景象矣 【共行九十里】 
　　十九日自兴平五十里至咸阳县早尖本省府县在此迎接饭后又五十里至西安省仍宿贡院是日闻该省旧中丞明日起程来时未能答拜因往谒投剌焉 【行一百里】 
　　二十二十一二三日因弃轿用车在西安小住三日收拾行装购买石搨数十种其余土产价值昂于京师又值囊涩概未买焉在此寄家函 
　　廿四日卯刻由西安行二十里至灞桥早尖未遇风雪亦无诗思午刻行三十里宿临潼晚间于温泉濯足意颇适然 【共行九十里】 
　　廿五日由临潼行四十里至零口村早尖又四十里至渭南宿于县署花厅屋宇甚好 【共行八十里】 
　　廿六日由渭南五十里至华州早尖又七十里宿华阴县城北 【共行一百二十里】 
　　廿七日辰起赴西岳庙登楼观华山三峰苍霭中遥见仙掌俨如手迹五指映日色与皮肉无殊在东峯之顶三峰势如鼎峙耸拔高峻不可言状在川历观诸山末有如此山之峭秀者游一时许复行四十里至潼关宿 【共行四十里】 
　　廿八日由潼关起程出东关渡黄河波平浪静迥非秋间汹涌可惧然尚须过渡三刻许方至对岸其宽可知又行二十里至匼河早宿又五十里至永济县宿 【共行七十里】 
　　廿九日由永济县行四十里至高市早尖仍永济县属又行三十五里至樊桥宿乃临晋属 【共行七十里】 
　　三十日由樊桥行四十里至牛杜镇早尖系猗氏县属公馆虽小预备甚整又行三十里至北乡住宿系安邑县属县城距住处三十里县令陈 【承恩】 及河东道黄公 【经】 均来见因除夕力请道县回署仅留办差家人向晚又无处可买食物幸是日堂宪及同事诸人俱在一处住宿尚不寂寞各以所携路菜聚饮畅谈虽是旅况免却拜年亦一爽事 【共行七十里】 
　　咸丰五年正月初一日卯刻焚香接神先于本处集场市火?便爆五更间爆竹声喧彼此贺喜颇有新年景象是日堂宪暂住一日恤夫马也 
　　初二日卯刻起程行五十里至水头村早尖系夏县属又四十里宿闻喜县 【共行九十里】 
　　初三日由闻喜行三十里至东镇早尖仍闻喜属与堂宪共一公馆石券三间上起小楼足以远眺饭后又五十里至侯马驿宿曲沃境县城距驿三十里 【共行八十里】 
　　初四日由侯马驿行三十里至高县村早尖仍曲沃属又四十里至史村驿宿乃太平县属县城距驿三十里 【共行七十里】 
　　初五日因站途较远寅刻便行六十里至平阳府早尖又行四十里少歇复行二十里宿洪洞县 【共行一百二十里】 
　　初六日由洪洞三十五里至赵城早尖在书院吃饭登文昌阁四望甚远又五十里至霍州宿 【共行八十五里】 
　　初七日由霍州行六十里至灵石属仁义驿早尖接到家信一函是早过霍山饭后出仁义驿即登韩侯岭行四十里至灵石县宿县令俞 【云锦】 系殿试同年遣人往署中投剌答拜焉 【共行一百里】 
　　初八日由灵石三十里至灵石属两渡早尖又行五十里至介休县宿是日大风尘土飞空途中几对面不见 【共行八十里】 
　　初九日由介休行四十五里至介休张兰镇早尖又行三十五里至平遥县宿 【共行八十里】 
　　初十日由平遥行五十里至祁县早尖又三十五里忽遇大风距徐沟尚二十五里计时申正即可行抵宿头不意风愈大愈凉亥正始至公馆 【共行一百一十里】 
　　十一日由徐沟行三十五里至永康镇早尖系榆次属是早风仍不息冷甚饭后又三十五里至王胡宿公馆宽大虽炽火满盆尚觉寒战 【共行七十里】 
　　十二日由玉胡行三十里至什贴早尖仍榆次属东西来往车辆至此必须换轴出获鹿后尚须再换方能合辙所云车同轨竟不然也又四十里至太安驿宿是日风虽小仍冷 【共行七十里】 
　　十三日由太安行五十里至寿阳县早尖饭后二十五里至清平镇换马又二十五里至平定州属盂县辨差宿侧石驿 【共行一百里】 
　　十四日由侧石县行五十里至平定州早尖又行五十里至柏井驿宿由徐沟以来所过州县村庄常遇演戏及扮唱秧歌者街市悬灯结彩大有升平景像 【共行一百里】 
　　十五日由柏井行三十里至槐树堡早尖仍平定属时值灯节店中竟有肉食较初来时大不相同是早过西天门饭后又十里过北天门及固关山西兵尚驻扎山上又四十里至井陉宿于城内皆山书院是日所过村庄俱有乡民扮灯官击锣鼓游街内 【共行八十里】 
　　十六日由井陉行三十里至微水镇早尖仍井陉属路侧有淮阴背水战之碑饭后十里过东天门入获鹿山又三十里至获鹿宿 【共行七十里】 
　　十七日由获鹿行六十里渡滹沱河至正定府早尖南门内有赵子龙故里又四十五里宿伏城驿仍正定府属正定县界 【共行一百零五里】 
　　十八日由伏城驿行五十里至新乐县早尖又行五十五里至定州宿 【共行一百零五里】 
　　十九日由定州行六十里至望都县早尖县令刘公名 【体中】 系乙巳同年饭后入城往拜见东城内县署傍有尧母庆都氏陵道碑又三十里至方顺桥宿归满城县属县城距站乎十里 【共行九十里】 
　　二十日由方顺桥行六十里至保定府宿甚早地方自总督以次来拜俱入城答拜是早大雾觉寒 
　　廿一日由保定行二十五里经曹河见刘伶故里碑又二十五里至安肃县宿 【共行五十里】 
　　廿二日由安肃行三十里至固城早尖饭后又三十里至北河宿系定兴属 【共行六十里】 

　　蜀轺纪程
