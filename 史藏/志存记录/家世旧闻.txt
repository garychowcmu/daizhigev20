
    家世旧闻 宋 陆游
    ●卷上
    太傅在馆阁最久，尤所厚者，集贤杨公、翰林嵇公也。杨公，应天人，系出唐靖恭杨氏，平生为人作碑志，但称靖恭杨某而已。初名侃，所以避章圣潜藩讳，以字为名，更字子正。质素静退，与太傅俱在三馆，几三十年。后来者贵达相属，二公恬然，若将终身。太傅自号朝隐子，杨公自号大隐子，其意趣盖莫逆也。杨公晚乃为知制诰，以集贤院学士出知亳州而没。嵇公字公实，与杨公同乡里。父为江陵石首县主簿，民有与其子皆以强盗杀人系狱，久不能决，州专以属公，□□为言于州曰：“民止父子二人，无他子，若俱死，是灭门也。”州具奏，子得减死。民既伏法，托言于邻家子曰：“帝嘉主簿有仁心，以贵子畀之矣。”是岁生嵇公。以故嵇公尤务为清修宽厚，笃信神仙方士之说。方嵇公掌诰时，太傅为纠察在京刑狱，邻居于州东汴阳坊，无日不相过。太傅已绝谷食，嵇令亦蔬菇，每得道书气诀，必相示，盖方外之友也。
    景间，犹兼文行取士，不专糊名。太傅守越，解试毕，入院放榜，既尽拆试卷，乃曰：“何为不见项堂长乎？”即求项程文，得之，拔置榜首，而黜最后一名。项盖有文行，为乡先生。当时多如此，不以为异也。
    太傅辟谷几二十年，然亦时饮，或食少山果。醉后，插花帽上。先君尝言此，游因请问：“前辈燕居亦著帽乎？”先君曰：“前辈平居往来，皆具袍带，惟出游聚饮，始茶罢换帽子、皂衫，已为便服矣。衫袍下，冬月多衣锦袄，夏则浅色衬衫，无今所谓背子者。致仕则衣道服，然著帽。大抵士大夫无露巾者，所以别庶人也。王荆公在金陵山中，骑驴往来，亦具衫、帽。吾记绍圣、元符间，士大夫犹如此。”
    太傅出入朝廷数十年，然官不过吏部郎中，太尉兄弟行有官者十余人。惟十七伯曾祖，仕至远郡守，余不过县令而已。亦有为县数任者。盖前辈安于小官如此。太尉与孙威敏、庞庄敏皆亲故。自二公贵，有书则答之，不先通书也。间至京师，必俟调官毕，始一见而归。二公遣子弟追饯，或已不及。与欧阳文忠公亦联姻。尝过扬州，文忠适为守。入境，关吏以告，文忠喜谓诸子曰：“陆长官来矣，汝前母早死，吾见杨家诸亲，未尝不加厚也。”已而，公亦不求见而去。
    太傅以集贤校理出守乡郡，朝士多以诗送行。宋景文公诗，最为一时盛传，云：“亭余内史流觞水，路入仙人取箭山。”
    太尉锁厅试两浙漕司。前试数日，梦乘马，后有鼓吹甚盛，导从悉介胄之士，意但谓多捷之征。已有入试，赋题乃《大献奏凯乐》，果以魁送。盖是时陕西方出师也。
    太傅性质直，虽在上前，不少改越音。为馆职时，尝因奏事，极言治乱，举笏指御榻，曰：“天下奸雄睥睨此座者多矣，陛下须好作，乃可长保。”明日，仁祖以其语告大臣，曰陆某淳直如此。
    太傅幼孤，伯父中允公教养成就甚力。其后，太傅纳两官，乞追赠，朝廷特许之，赠太子中允，事载《国朝会要》，至今为故事。及得任子恩，推以予中允之后者四人。
    家藏太傅同判河阳时手收《举职方》奏草及《台移》，今载于此。
    御史台牒同判河阳、集贤校理陆度支、准今月十二日敕，数内度支员外郎、充集贤校理、同判河阳陆某牒，奉敕：
    朕励精至治，延访群材。言念选调之中，颇多廉干之士。或沉沦之浸久，欲自奋以无由。特命内外之臣，式开慰荐之路。必须察士操之无缺，取吏考之素深。宜务推扬，并从升擢。当副举知之命，允彰吁俊之求。勉徇至公，以悉予意。宜令王曙及令御史台，遍行告报盛度以下，并前项人等，于前任、见任幕职、州县官内，各举保一员，堪充京官亲民任使。其所举官，须是两任六考以上，历任内，无赃私过犯，具出身、历任功过，画一开坐闻奏。如犯公罪，情理重者，即不得保举。其虽系私罪，情理轻者，亦许保举闻奏。内有权要骨肉及亲戚者，并于状内开说。如朝廷任用之后，所举人犯已赃，并当同罪。仍限敕命到半月内，具姓名实封闻奏，仍仰更切不住催促。
    牒至，准敕故牒，牒具如前事，须牒本官候到请详前项敕命指挥，依限保举官，一面实封闻奏，乞具公文回报者，谨牒。明道二年六月十六日牒。推直官、尚书都官员外郎张。
    朝奉郎、尚书度支员外郎、充集贤校理、上轻车都尉臣陆某，准御史台牒，准敕节文“于前任、见任幕职、州县官内保举一员，堪充京官亲民任使，其所举官，须是两任六考已上，历任内，无赃私罪犯，具出身、历任功过，画一开坐闻奏”者。
    臣今保举见任天平军节度推官、知杭州仁和县事关鲁，具开坐在下项。
    一、关鲁是大中祥符五年三月内，御前进士及第。一、初任滁州军事推官。经二考。一件公罪，为不将巡检元解贼人照勘卤莽情罪，罚铜，该赦释放。一件公罪，为不将该赦贼人奏取敕裁罪愆，罚铜，该去官，并德音释放。
    一、次任衡州军事推官。经三考，四十三度差遣了当，内六度勘事。
    一、次任权太平州军事判官。经三考，三十六度差遣了当。
    一、次任奉敕差监饶州盐酒税。不经考，移就差。
    一、次任奉敕监饶州茶盐务。经二考。一件公罪，为据举人施万等陈论，试院官员解发不当，差袁州判官张均推勘，本官具述备论举人追捉未到，该赦恩放。
    一、见任天平军节度推官、知杭州仁和县事。天圣七年十二月二十五日到任，至今合成三考，两考并无责罚，合书中上考，一考未见本州申到。
    一、本人并无权要骨肉及亲戚在朝任用者。
    右具如前。
    其见任天平军节度推官、知杭州仁和县事关鲁，素修儒行，擢自文科，虽廉干于公方，久沉延于宾席。前后经历六任，书成一十三考。罹公罪，并该赦放。臣今保举，堪充京官亲民任使。如朝廷任用之后，犯正入已赃，臣甘当同罪不辞。谨具状奏闻，伏候敕旨。明道二年七月日，朝奉郎、尚书度支员外郎、充集贤校理、上轻车都尉臣陆某状奏。
    家藏太傅《除纠察在京刑狱敕》，其辞曰：
    中书门下牒尚书工部郎中、直昭文阁馆陆某。牒奉敕：国家精求化源，明慎刑典。况辇毂之下，斯谓浩穰；狱讼之间，尤谓繁剧。苟听断少乖于阅实，则黎或陷于非辜。伏念轸怀，当食兴叹；宜申条制，式示哀矜。乃眷近臣，慎求公器；察其枉挠，举彼稽留。庶遵隐悼之规，以召和平之气。宜差同纠察在京刑狱。
    其开封府应在京有刑禁之处，并仰纠察其逐处，据断遣徒以上罪人。旋具供报。内有未尽理及有淹延者，并须追取元案看详，举驳申奏。若是旷于举职，致刑狱有所枉滥，别因事彰露，其所委官，必当重行朝典。更有合行条贯事件，仍擘画开坐闻奏。
    牒至，准敕故牒。庆历六年九月日牒。工部侍郎、参知政事丁（押字）。
    按：大中祥符二年，始置纠察在京刑狱，以两制及朝官允。然实录、国史皆不载其职事之详，此敕可备史官之求也。
    太傅有《赠真行大师》诗，云：“语录传来久，所明机妙深。霜天七宝月，禅夕一真心。只有道为证，更无尘可侵。前溪沤出没，谁自感浮沉。”有题版在福州西禅寺，署衔云“转运使、尚书兵部员外郎”，盖使福建时也。
    楚公元中自金陵守丁内艰，归乡里。凡墓客来，皆束带与之坐，每曰：“先墓所托，其敢忽也！”
    楚公仕宦四十年，意无屋庐。元中，以忧归，寓妙明僧舍而已。晚得地卧龙山下，欲筑一区，竟亦不果。山麓有微泉，引作一小池，名之曰三汲泉，今岁久，遂不知其处矣。
    王禹玉作《上永裕陵名表》，云：“垂精七闰之余。”表犹未出，楚公与众从官见韩玉汝。玉汝曰：“今日左揆上陵名表，用‘七闰’字何所出？”坐客莫能对。玉汝乃特以问公，公不得已，徐曰：“‘五岁再闰。’注似云十九年七闰为一章。”闻者骇服。是时禹玉已病矣，犹如是之工。
    楚公于应对间，逡巡退让，不肯以所长盖众，此吾家法也。
    楚公精于《礼》学，每摅经以破后世之妄，惟合祭天地一事，独以为是。常曰：“祀天，百神皆从祀，地示亦当从祀，但不可云合祭耳。”
    楚公为吏部尚书，使契丹。张芸叟为吏部侍郎，每出省，辄至吾家，坐厅事西阶，呼入宅老卒，历问家人安否，又呼卒长，令约束守宿人，乃去；非斋祠、疾病，不废也。
    楚公言：神祖语皆成文。公在后省日，尝因进呈修敕，日旰犹反覆考阅未已。时上疾初平，公乃请俟他日。帝整容，曰：“非喜劳恶佚也，盖享天下之奉，思以此勤报之。”当时语实如此，无一字润色。
    东坡先生守钱塘，六叔祖祠部公。为转运司属官，颇不合。绍圣中，章子厚作相，力荐以为可任谏官、御史。遂召对。哲庙语讫。公至殿上，立未定，上即疾言，曰：“苏轼！”公度章相必为上为钱塘不合事，乃对曰：“臣任浙西转运司勾当公事日，轼知杭州，葺公廨及筑堤西湖，工役甚大，臣谓其费财动众，以营不急，劝止。轼遂怒，语郡官曰：‘比举一二事，与诸监司议，皆以为然，而小モ辄呶呶不已！’‘小モ”盖指臣也。然是时岁凶民饥，得食其力以免于死、徒者颇众。臣所争亦未得为尽是。”上默然。章相闻之，亦不悦。以故仕卒不进。
    徽宗初郊，内侍请以黄金为大裘匣，度所用止数百两。然议者皆以为郊费大，不应复于故事外妄费。一日，上谓执政曰：“大裘匣是不可邪？”楚公对曰：“大裘尚质，诚不当加饰。”上忽变色，曰：“如此，可便罢之，受不得丰稷煎炒矣。”楚公退谓韩、曾二公曰：“使如相之者，常在经筵，人主岂复有过举邪！”丰公是时盖为工部尚书，以本职争论云。
    元符庚辰夏、秋间，丰清敏公为中丞，楚公权吏部尚书。一日，见曾子宣于西府，色极不乐。“丰相之乃如此不晓事，方幸可回，又坏事矣。近者对，乃论司马君实、吕晦叔等皆忠贤，岂可因赦叙复，赦但当及有罪耳，无罪何赦也！上问渠：光、公著更改先帝法度，亦无罪邪？渠辄曰：合改，有何罪！其不婉顺如此。上不能平，颇疑朝廷皆假建中为说，而意实向元也。奈何。”楚公答曰：“公误矣，上牵于父子之爱，所谓建中，亦勉从耳。惟间有此等议论到上前，则建中之政可守，但患言路无继之者耳，不患坏事也。”未几，清敏竟改尚书，而王明叟为中丞，故群奸尚有所惮。明叟罢，本欲用邹忠公，以母老力请去，小人乘间得进，事遂大变，识者皆服楚公之先见也。
    楚公在海州，和查朝散应辰《雪》诗云：“无地得施调国手，惟天知有爱民心。”盖公虽恬于仕进，而志则常在生民如此。
    楚公绍圣中，坐元中修史，夺职守泰州。方在史院时，与诸公不合者实多，至或劝公自辩。公笑不答。到郡，以启谢执政曰：“论涓尘之小补，或有可矜；责天地之大恩，诚云不报。”议者谓非独得近臣之体，亦可见儒者气象也。
    楚公为太学直讲累年。既去，而太学狱起，学官多坐废。元丰中侍经筵，神宗从容曰：“卿在太学久，经行为士人所服，卿去后，学官乃狼藉如此。”公曰：“学官与诸生，乃师弟子。今坐以受所监临赃，四方实不以为允。龚原、王氵允之等，皆知名士，以受乡人纸百番、笔十管，斥废可惜，愿陛下终哀怜之。且臣为直讲时，有亲故来，亦不免与通问，使未去职，亦岂能独免。昔苏舜钦监进奏院，以卖故纸钱置酒召客，坐自盗赃除名。当时言者固以为真犯赃矣，今孰不称其屈，臣恐后人视原、氵允之等，亦如今之视舜钦也。”虽不见听，然上由是益知公长者。
    满中行为太学官。狱成，独以不纟圭吏议被赏。楚公叹曰：“此赏岂可爱也。”由是薄中行为人。
    楚公自元中出守汝阴，历绍圣、元符十余年，常补外，尝赋《梅花》诗云：“与春不入都因淡，教雪难如只为香。”盖以自况也。
    查匪躬崇宁初见楚公于政府。故事：皇子、皇女初生，辅臣皆有进献。是日适有之。楚公对匪躬喟然太息。匪躬私念泰陵终无嗣，而上多男子，臣民之所共庆，公乃有忧色，何也？因请其故。楚公又叹曰：“祖宗欲大臣亟知宫中事，故立此制，防微之意深矣。然某备位半年，已三进矣。上春秋富，宠嬖已众，大臣之责也。顾未有以节之，奈何。”匪躬每叹前辈识虑之远。
    元丰中，庚申冬，慈圣光献太后上仙。明年春，将百日，故事当卒哭。楚公时以集贤校理为崇政殿说书，因对，言：“《礼》，既葬而虞，虞而后卒哭。古者，士，三月而葬，三虞？卒哭，则百日而卒哭者，士礼也。今太皇太后，宜俟山陵复士，九虞礼毕，然后行卒哭之礼。且古者初丧哭无时，卒哭则朝夕哭而已。今俚俗初丧，才明夕哭，卒哭，则并朝夕哭亦废，非礼也。”神祖好礼，悉如公言行之。
    祖宗官制，于流品最精，凡迁、改悉不同制。举进士、门荫、流外及曾任清望、曾犯赃罪之类，色色有别。自元丰官制，一切扫去。楚公在后省，尝建言：曾孝宽比为签书枢密院官，才起居舍人，而今堂吏乃有至朝请大夫者，非朝廷体。谓宜稍视旧制分流品。神祖以为然，而王相禹玉持立贤无方之说，议遂格。至元，始以左、右字冠阶官之上。初议，赃罪人带左字者降为右，谏官谓：如此，是许带右字人犯赃，遂命赃罪人并去左、右字。今盖用元之制，然使公卿子弟与吏胥杂流一等，亦非甄别之意，要当尽仿祖宗旧制为善耳。
    建中初，石格为刑部郎官，尝为长贰诣曾丞相白事。曾怒，长贰皆退，格独曰：“天下之议以为如彼，相公独以为如此，格宁得罪于相公，不敢屈天下公议，愿相公姑置是怒，以理察之。”卒得直而去。楚公时为执政，深爱叹之，以为可用。会去位，蔡京用事，格遂不复显，亦可以知其为人矣。
    蔡元度解《易》“相见乎离”云：“刑相出见也。万物皆相见，亦然。”又解《论语》云：“四体不勤，堕支体也。五谷不分，黜聪明也。孰为夫子，无我无人也。”龚深甫给事尝与楚公言及此，大怒，曰；“小子敢尔！盖闻法吏舞文矣，未闻书生舞经也。”
    楚公在史院，一日，吕汲公来，过局，偶问：“皇甫何字持正？”坐客莫能对。楚公曰：“此‘’字。《诗》中有‘其’。”汲公归府，才下马，即呼子弟检《毛诗》，曰：“陆侍郎畏争名，不肯众中明言，必是出□在此。”既检，果出此句注中。
    楚公守蔡，一日，有赦书，盖哲宗服药。赦言夙兴御朝、数冒寒气者。公即日躬往遍祷神，仍于厅事建道场祈福，设次于道场之侧，昼夜不入私室。数日间，徽宗即位，赦与哲宗遗诏俱至。公启缄，即恸哭。公婿龙图杨公彦章趋出，叩之，见遗诏，亦掩面哭而入，家人始知其为国恤也。有顷，郡官相继来，公皆号哭见之。乃宣遗诏。凡不食者终日，食粥者三日。
    六叔祖祠部平生喜作诗，日课一首，有故则追补之，至老不废。年八十余时，尝有句云：“枕上吹齑醒宿酒，窗间秉烛拾残棋。”又有《闻乱》诗云：“宁知小儿辈，竟坏好家居。”
    崇宁元年正二月间，有一武人调官京师，以相术自名。楚公旧在南阳识之，因其求见，问：“朝士孰再贵？”答曰：“大宗正丞郑居中极贵，其次，太学博士李夔，法当有贵子。”又曰：“今年庙堂当一新，惟温右丞不去，然亦不佳。”温右丞者，益也。是年，自韩丞相忠彦以下悉罢，惟益迁中书侍郎，然未几卒于位。李夔，盖建炎丞相纲之父也。武人自先君已不能记其名。其术之妙至此，可谓异矣。
    楚公性俭约，尤不喜欢酒。每与弟子诸生语至夜分，不过啜べ豆粉山药汤一杯，或进桃奴丸一服而已。
    李作知刚，楚公之婿，才极高，公爱之。作与马巨济善。巨济在太学有声，及赴省试，作拟杜子美杜鹃诗体，作诗戏之，曰：“太学有马涓，南省无马涓，秋榜有马涓，春榜无马涓。”公闻之不乐。作曰：“某与巨济忘形，故有此戏。”公曰：“与人交当有礼。何谓‘忘形’？凡世之交友卒为仇雠者，皆忘形者也。尝记熙宁中，与舒信道、彭器资同在景德考试，信道一夕中夜叩器资门，欲有所问，器资已寝，亟起束带。信道隔门呼曰：‘不必起，止有一语，欲求教耳。’器资不答，束带竟，开门延坐，然后共语。信道颇不乐，然处朋友间，如器资乃是。”
    三十九伯父，字元成。文学早成。在蔡州时，犹未二十，作别友人诗曰：“园花今烂漫，一一手亲栽。惟有新离恨，东风吹不开。”楚公见之不怿，曰：“花皆烂漫，而独言东风吹不开，是儿其不达乎！”伯父果不达早世。
    元丰八年，礼部贡院火。试官马希孟燔死，蔡卞亦几死。京方知开封，募力士逾墙入，挟卞以出，遂再引试。楚公知举，取焦蹈为第一。故当时谚云：“不因试官火，安得状元焦。”盖是岁谅阴，无殿试也。蹈答策有曰：“论经不明，不如无经；论史不达，不如无史。”楚公大爱之，以为有扬子云之风。
    韩康公尹大名，有余行之者上书，其言狂悖，至劝康公为伊、霍之举。康公得其书，未读，偶门客取读之，大惊，径入卧内白康公，即日捕得行之，械送京师，其实病狂无他也。有司锻炼，遂以为谋逆，请论如律。楚公时侍迩英，神祖眷待方厚，有嫉公者辄谗公，以为与行之善。上以问公，公曰：“行之尝官越州，臣越人，实识之，狂易人也。弃妻、子，出游二十年不归。其子长大，闻父客京师，来省之，拒不见，子泣而去。观此，非狂而何！”上恻然，曰：“然则诛及其妻、子，得无滥耶！羁置远郡足矣。”于是独诛行之，而妻、子皆得免。其后赵讠念事作，遂得用行之比，自父庭臣及母、妻皆免。吴储、吴侔之狱，又用讠念比，悉免当从坐者。议者谓由公一言之利云。
    司马温公初秉政，一日，谓从官曰：“比年法令滋彰太甚，如三省法，乃至数百策，又多繁词，不切于用。如其间一条云‘诸称省者，谓门下省、中书省、尚书省’，岂不可笑邪？”时诸人多与修书者，皆唯唯。楚公独起，对曰：“三省法所以多，缘并格式在其间。又所谓三百册，乃进本大者，而进表及元降旨挥、目录之类，自古却不少，若作中字，则不过五六十册，比旧日中书条例，所减乃过半，非滋彰也。至如‘诸称省谓门下省、中书省、尚书省’者，盖为内侍省亦称省，若不明立此条，虑后世阖寺盛，或敢妄自张大故也。”温公改容，曰：“甚善。”至崇宁后，群阉用事，遂改都知为知内侍省事、同知内侍省事，押班为签书内侍省事，以僭视枢府，则楚公所论，可谓先见远虑矣。
    楚公少时，病羸瘠，骨立。忽梦一老翁，曰：“吾为老聃，与子有缘，当愈子疾。”遂探取肠胃，于流泉中洗涤之，复纳腹中。既觉，犹痛甚。自此所苦顿平。晚自政府出守亳社，谒太清宫，始悟梦中之言。
    楚公在亳，属疾，尝昼卧，忽见右□数十人列侍，皆古衣冠。初谓平生笃意《礼》学，且病中恍惚，不以为意异也。已而数见之，始以语门生子弟。未几，公殁。
    元丰七年，秋燕。神祖方举酒，手缓，盏倾覆，酒沾御袍。时都下盛传《侧金盏曲》，有司以为不祥，遂禁之。明年，宫中晏驾，楚公进挽辞，曰：“花是高秋燕后萎。”意盖谓此。佛经云“天人五衰，如宫殿震、身光减”之类，花萎亦其一也。
    先公言：楚公尝戒门人子弟，曰：“《蔡文忠谥议》，谓文忠一言之出，终身无复。后生立身，当以此为根本。若于此未能无愧，何以为士耶！”
    楚公元符庚辰冬，自权吏部尚书受命为回谢北朝国使，与西上ト门使、泰州团练使李嗣徽偕行。北虏遣金紫崇禄大夫、检校太傅、左金吾卫将军耶律成，朝议大夫、守太常少卿、充史馆修撰李俦来迓。俦自言燕人，年四十三，刘霄榜及第，今二十八年矣。行过古北口数日，置酒会仙石俦忽自言：“兄俨新入相。”时已十二月中旬。后数日，至其国都，见虏主洪基，则已苦肺喘，不能亲宴劳，移宴就馆。明年正月旦，南归，未至幽州，闻洪基卒，孙燕王延禧嗣立。延禧长徽宗七岁，以故事称兄，号天祚。俨相延禧，专作威福，穷极富贵而死。初，元丰中，蔡京使虏，俨馆之，情好颇厚。及崇宁后，二人得皆ü？，每因使聘往来，辄问安否，而二人者卒为国祸基，可怪也。宣和末，有武人刘远者，殿帅昌祚之子，为京东提点刑狱，谓先君曰：“尝使虏，识俨之子处温。处温言俨事洪基时，尝献《黄菊赋》。洪基赐诗，答曰：‘昨日得卿《黄菊赋》，碎剪金英排作句。袖中犹自有余香，冷落西风吹不去。’处温亦贵于其国。方耶律淳妃萧氏僭立时，处温用事，欲执萧氏以幽州内附，事泄，与妻、子皆诛死。后朝廷既得幽州，追赠处温燕王，且以其居第为庙。妻刑，亦追封燕国夫人。”
    北虏崇释氏，故僧寺猥多，一寺千僧者，比比皆是。楚公出使时，道中京，耶律成等邀至大镇国天庆寺烧香，因设素馔。公问成：“亦有禅僧乎？”曰：“有之。顷有寂照大师，深通理性，今亡矣。”公又问：“道观几何？”曰：“中京有集仙观而已。”以知北虏道家者流，为尤寡也。先君言：高丽之俗，亦不喜道教。宣和中，林灵素得幸，乃白遣道士数人，随奉使往，谓之行教，留数月而归。所遣皆庸夫，灵素特假此为丐恩泽尔，不知所谓行教者，竟何为也。
    楚公使虏归，携所得貔至京师。先君言：犹记其状，如大鼠而极肥盾，甚畏日，偶为隙光所射，辄死。性能糜肉，一鼎之内，以貔一脔投之，旋即糜烂，然虏人亦不以此贵之，但谓珍味耳。
    黄安时自言：“少时见楚公，以所著《春秋论》为贽，其间有论董仲舒不合圣人处。楚公从容笑曰：‘仲舒读此书，三年不窥园，乘马不知牝牡，吾子曾如此下工夫乎？’安时言：“自闻此语，终身不敢轻立议论。”
    三十八伯父，楚公长子。公得子晚，年三十八，始生伯父，遂以三十八为行。第伯父不幸，少抱微疾。故事：执政子弟，许陈乞在京厘务差遣。韩师朴数语楚公：“郊社令了无职事，贤郎虽有小疾，拜起书札皆无害，能屈为之否？”楚公卒辞不可。
    楚公在政府时，有大卿岑岩起手简云：
    前日登门展庆，蒙公敦笃事契，俾纳贵礼于公，有扌为谦之光，使老者增僭易之过。然大将军有揖客，古人以为美谈，今文昌纲辖有受拜客，顾不美于前人哉！
    若起所谓“事契”者，游生晚，不及知。又得此书时，先君已捐馆，无所质问，然不敢不记者，著前辈之风俗也。
    楚公使虏时，馆中有小胡，执事甚谨，亦能华言，因食夹子，以食不尽者与之，拜谢而不食，问其故，曰：“将以遗父母。”公喜，更多与之，且问：“识此，何物也？”曰：“人言是石榴。”意其言食馏也。又虏人负载随行物，不用兵夫，但遇道上行者，即驱役之耳。一日将就马，一担夫诉曰：“某是燕京进士，不能负担。”公笑，为言而遣之。
    楚公早贵，而诸父生晚，故少时文章多亡逸。朝循之治为先，诵楚公回师朴《谢入馆启》云：“富贵奕世，而有寒唆之风；文学绝人，而无暧昧之行。”今家集亦亡之矣。
    楚人尤爱《毛诗》，注字皆能暗诵，见门生或轻注疏，叹曰：“吾治平中至金陵，见王介甫有《诗正义》一部，在案上，揭处悉已漫坏穿穴，盖纟番阅频所致。介甫观书，一过目尽能，然犹如此。
    楚公极爱王辅嗣解《易》。云：“刚而又方，柔而又圆，求安难矣。”以为天下至论。
    元中，李作为楚公言：“苏子瞻作《富公神道碑》，言争岁币用‘献’字甚力。某以当时国书考之，毕竟许他‘纳’字，则富公乃是不曾争得，碑既不言许之，复以能拒虏请为富公之功，岂非误乎？”公曰：“此非误也。大抵大典策与寻常文字不同，须有为朝廷讳处。如欧阳公作《范文正碑》，言天子得率百官为太后上寿，以文正争而止。后来苏明允、姚子张修《太常因革礼》，见当时实□上寿，便以欧阳公作不知此。是亦为朝廷讳尔。此等文字，必传之四夷，若人主改过、罪己之类，自是好事，直书无害。若如此二事，则系国体，不得不讳也。”
    绍圣初，王君仪来省楚公。公问君仪：“近读何书？”君仪对。曰：“读诸史一遍否？渠便是一遍也。”盖君仪诸书一字有疑，亦不放过。
    楚公未第时，游四方，留高邮最久。盖从孙莘老游，客于处士傅琼家。傅氏孙兴祖，字仲修，实受业。为仲修不第，自号且翁。
    楚公辅政时，尝谓宾客曰：“今日天下大势，政如久病羸瘠、气息仅属之人，但当以糜粥养之于茵席间耳，若遽使驰骋骑射，岂复有全人哉！”
    祖母楚国郑夫人，抚视庶子，与己子等。先君与四十二叔父提举公同岁。方怀孕时，祖母作襁褓二副，付侍者，曰：“先产者先用之。”已而八月祖母生先君，九月杜知婆生叔父，相距财二十余日也。
    楚公生于鲁墟故居，太傅曰：“是儿必荣吾家。”遂以荣为小字。先君生于京师，是时，楚公为小宗伯，居丽景公。故以景为小字。游因读《柳氏训序》，载先世小字，故谨记之，亦惧子孙浸远有不知者也。
    楚公言：辽人虽外窥中国礼文，然实安于夷狄之俗，南使过中京，旧例有乐来迎，即以束帛与之。公以十一月二十日至中京，辽人作乐受帛自若也。明旦，迓使辄至此不行，曰：“国忌行香。”公照案牍，则虏忌正月二十日也。因移文问之，虏辄送还移文，曰：“去年昨日作忌，今年今日作忌，何为不可。”盖利束帛，故徙忌日耳。又回途闻其主丧，而不能作操色幞头，但以墨灭其光。行数日，既徐服，则佩服如常矣。独副使忘洗幞头，见者皆笑。公平生待物以诚，虽于夷狄不变也，因从容与话，使洗之，副使亟谢。
    楚公在庙堂时，有内臣郝随者，本陈太妃阁中旧人，与将作监许几同管勾京城所。几欲以杂压居随上，而随不肯，曰：“昔阎守勤序位在李士京上，即例也。”各申省。公建议曰：“诸葛亮所谓‘宫中、府中，俱为一体’，用杂压是也，例岂可用耶！”遂画旨。几位随上。随大恚，不肯入局，泣诉于上。上尉勉之，曰：“当为汝改差遣。杂压是先帝时所定，安敢废耶！”此崇宁初也，公论之□盖如此。
    楚公元中，为礼部侍郎，时议者欲更太学法制，公独以为不可。曰：“若学校专恃法令，则旧法已善，若学校当先风化，则改法愈非。”及秉政，有建议学制者，公又非之，曰：“吾尝熟思之，以利诱学者，法虽百出，安能无弊，不若慎远师儒以至诚教育，如昔安定先生，能使学者敦德乐义而忘干禄之志，则庶几矣。”
    楚公为金陵守，有句容县民三人同杀一人，皆论死录囚，已引服矣。而囚父诣府称冤。公受其诉，通判狄咸争以为既经录问，不当听。公曰：“姑缓十日，当得之。”即设方略购捕，果以八日得真贼。盖死人之弟与嫂通，畏事露，因害其兄，一问即服。而三人者，皆平人也，即日破械纵之。
    曾丞相一日堂中语曰：“范镗虽章相所厚，然非他人比。”楚公曰：“何谓？”曾曰：“镗昨日自言从子厚者，从议不从利。”公叹曰：“士大夫议论如此，正今日可忧者也。方人盛时，屈意事附之，事变则曰‘我前日从义不从利’，可乎？”
    ●卷下
    先君言：青州王沂公所居坊，有榜曰三元文正之坊。又尝见沂公登科报其父书曰：“曾今日殿前唱名，遂忝第一，皆先世积德、大人教训所致，然此亦是世间有底事，大人不须过喜。”因言：楚公登科时，第四人张中在殿廷喜甚，挈楚公手，曰：“如何得乡里知去？”楚公不答。及归，密谓所亲曰：“此殆非远器也。”中为明州象山县官，坐私与高丽人朴寅亮和倡诗，停官，终身沉滞。虽一时不幸坐法，亦器宇非远大也。
    宣和末，蔡京病笃，人皆谓必死矣，独晁叔用谓先君曰；“未死也。此老败坏天下至此，若使晏然死牖下，备极哀荣，岂复有天道哉！”已而果然。
    宣和七年，黄安时自寿春来山阳，见先君，叹曰：“乱作不过旦暮矣。天使蔡京八十不死，病亟复苏，是特使之身受祸也，天下其能不亟乱乎！”
    往时，殿廷宣制，皆曼延其声，若哦咏者。故苏黄门诗云：“明日白麻传好语，曼声微绕殿中央。”今但平读，不复曼声矣。先君云：“政和初方如此。”游在都下时，尝以问ト门官，无复知者。
    先君言：故事，省札下故相，不敢斥其官、姓，止称某处相公而已，谓如留守西京则曰京□相公之类。元中，蔡相责命下，札子尚云“札送邓州相公”，今此制废矣。
    先君言：蔡京设礼制局累年，所费不可胜计，惟改朝靴为履耳。初以履易靴，议者颇疑自是尽易朝服，传布渐广，于是贩幞头、帽纱者，皆不敢上京，贵至数倍。又颁《五礼新仪》，置礼生，令举行。而民间丧葬婚姻，礼生辄胁持之，曰：“汝不用《五礼新仪》，我将告汝矣。”必得赂乃已。民庐隘陋，初无堂、寝、陛、户之别，欲行之亦不可得。朝廷悟其非，乃诏以渐施行，其实遂废不行矣。河朔有柳公权书《何进滔德政碑》，号为绝笔，迎合者遂摩之，以刻《五礼新仪》云。
    先君言：“崇宁间，初铸大泉当十，号乌背赤仄，其次漉铜，制作皆极精好。然坏小钱三，辄可为一大泉，利既不赀，私铸如云，论罪至死。虽命官决杖、鲸配，然不能禁。又悬乌背赤仄及漉铜钱于通衢，使人识之。好事者戏谓与私铸作样，后无如之何。卒废为当五，旋又废为三。初，熙宁间铸折二钱，故崇宁大泉始亦号折十。已而群阉谓徽宗乃神宗第十子，而折非佳名，遂称当十。已而遂降旨云。
    先君又言改当十为当五也。会稽天宁、能仁二僧寺，方大兴土木。郡守密召天宁长老滋须、能仁长老大智告之，且曰：“得密报如是，度不过明日。朝命必到。闻二寺积当十钱多，宜速以酬物价工直，勿缓也。”既退，智即召到事僧，如所言，悉散之。甫毕，而市已揭榜矣。使侦天宁，则须自郡即称疾掩方丈卧，闻揭榜乃出，智大愧服。然识者谓须既不可，当以告智，乃卖之以取名，亦非贤也。守私二僧，而使民受其害，其贤否又可知也。
    先君言，鸿胪旧号为睡卿，谓所掌止道、释及四夷朝贡之事，极为简静也。政和以后，尊尚方士，建议者因谓：“释教出于西域，鸿胪掌之可也，道教以黄帝、老子为宗，岂夷狄耶！”于是改命秘书省掌之。其后，高丽屡入贡，于是又诏升高丽视夏国，隶枢密院，而鸿胪益无事，至终日不置一字，谓之梦中作梦。
    先君言：元符末，章相罢政，出东水门，至淮门道旁堠上，尽署大字，云：“我是里堠，奉白子厚。山陵归后，专此奉候。”沿路无一遗者。先君自京师侍行赴亳社时，犹见之。
    宣和末，有故契丹臣夔离不者，号四军大王，或谓之燕王，收余众犯景、蓟。朝廷命郭药师出兵败之，遂函夔离不之首来献，以大旗引首函，曰：“伪燕王夔离不首级。”京师少年争往陈桥门观之。大臣建言御殿受贺。然夔离不实未尝死，虽部送诸卒，亦自窃笑。识者皆愤黠胡敢欺朝廷，而叹大臣之阿谀也、附会也。先君偶以书问晁叔用都城近事，叔用报曰：“亦别无他，但闻捉得燕王头耳。”京师旧谚谓张大矜伐者曰“恰似捉得燕王头”，初莫知何谓也。
    先君使淮南，被命与廉访使者邵成章鞫常州制狱。成章虽宦者，然有直气。每为先君言：“童贯、梁师成辈，以家奴为公师，虽自古大乱之世，亦不至是。彼赵高称中丞相，龚澄枢称内太师，犹不敢为丞相、太师也。今贯辈岂不过之。”又指其颈，曰：“成章辈不幸自幼为内臣，他时必随例斫头矣。”
    先君言：问贯、师成事用之由。成章言：“贯自中宫为房院时，给事ト内。元符、建中之间，蔡京以宫观居浙，中宫遣贯诣天竺祷观间求嗣。京素与内臣交通，然不识贯也，因候，见之于天竺山中，邀与归，置酒甚欢。因问：‘祷圣嗣以何为佛事？’贯以实告。京阳惊，曰：‘富人家求子，亦不至如是之薄。’贯乃曰：‘宫中何从得钱？’京又叹曰：‘朝廷乃如此不应付耶！国家府库，如山如海，皆上物也。’贯既归，大播此语，于是宫人近习，人人恨不得蔡内翰即日为相矣。京既大用，因言旧尝闻李宪言，宪辈已老，西事当得信臣，有童贯者，虽年少，奇才也。于是遣贯使陕西，措置边事矣。师成自幼警敏知书，敢为大言，始自言母本文潞公侍儿，生己子外□者，或告以师成貌美类韩魏公，因又称韩公子。久之，有老女医言苏内翰有妾出外舍，生子，为中书梁氏所乞。师成于是又尽变其说，自谓真苏氏子。每侍上言及公，辄曰‘先臣’，闻者莫不笑之。故事，内臣不拜节度使，京乃谓降旨有边功者，毋用故事，盖为贯地。已而攀缘者多，即又曰：‘缮郊庙，建明堂，铸九鼎，治大河，制礼作乐，皆大勋劳，岂减边功耶！’于是得节钺者益众矣。”成章又叹曰：“今通侍大夫，乃昔日内客省使也。累朝未尝除授。张茂则宿卫四朝，当宣仁同听政，为两省都知，尊贵莫比，病笃欲求内客省使，宣仁终不许，召其子宣谕曰：‘垂帘时，不欲开此端。非独太皇，免人议论。汝父死后，亦做得个十全好内臣。’其子泣拜而去。今为通侍大夫者比肩，往往犹有滞留不遇之叹，天掳驳貌宦液？”
    先君言：永昭陵道旁壁间，或题绝句曰：“农桑安业岁丰登，将帅无功吏不能。四十二年归梦想，春风和泪过昭陵。”不知何人作也。或云：“农桑不扰岁常登，边将无功吏不能。四十二年如梦觉，东风吹泪过昭陵。”未详孰是？
    先君言：范忠宣公绍圣谪居零陵，寓一寺中，杜门不接宾客，惟僧及道人来，则见之。所寓寺长老义霞者，颇朴茂，公亦间招与语。霞深感公，屡欲为公筑生祠，公每戒之。元符末，公既召还，霞即日筑祠偶像，奉事甚谨。未几，传闻公以观文殿大学士、中太一宫使还朝，中使问劳系路，且虚左揆以待。于是，零陵官吏，竞来焚香，增饰祠宇，张设供物。已而公殁，时事一变。又闻追夺碑额，镌削恩数，遂无一人复至者。崇宁癸未正月，公大祥，霞独率其徒致祭，作佛事，不少变。时邹忠公亦以谪居寓此寺，多霞之义，作诗赠之，曰：“钟铭勋业今何在，士偶形容尚严然。惟有老僧心不改，殷勤吹呗作三年。”大观己丑，先君为江阴酒官，时忠公自岭表归毗陵，从游甚款，亲闻此事。
    先君言：邹忠公元符中《谏立后疏》略曰：“乃者宗景有立妾之请，陛下震怒，即加责罚，今奈何自为之。自此，宗室、戚里及士大夫家有以妾为妻者，不治则伤风败俗，无以为国。治之则上行下效，难以责人。”大概不过如此，俗所传诋讦者。崇宁中，忽自内与昭怀后诉章同出，莫知谁所为也。忠公再贬昭潭，有醮词，曰：“追惟当时奏御之三章，初无杀母取子之一字，不知此疏撰自何人？虽巧为诬陷之谋，人谁敢议；然隐在幽冥之内，天必尽知。”
    寿春县，古寿州也。有汉淮南王安庙，载在祀典。邑人思刘仁赡，欲为立庙而不得，乃作刘侍中像于南庙。好事者为诗曰：“刘安据国叛西京，仁赡担身保一城。今日乡人聊合祭，不应同食便同情。”先君为淮西提举常平时，始为仁赡筑庙，且具奏得额曰“忠显”，先君亲受榜焉。晚年尝语及淮南庙中诗，因言：唐会昌沙汰时，庐山有古佛像当毁，寺僧惜之，以送道观，加冠巾为老子像，亦有题诗者曰：“赤土坡头古寺基，老君元是一牟尼。时难只得同香火，莫信他人说是非。”亦可笑也。
    先君又言：初在寿春，建刘仁赡庙。后饷军河东，尝谒王彦章画像于滑州铁枪寺。至潞州，又谒裴约庙。会乡人修庙，来求扁榜。五代所谓全节三人者，相去数千里，而皆尝谒其像，一为筑庙乞额，两为书榜，似非偶然云。
    先君言：蔡京既为相，以为异时大臣皆碌碌，乃建白置讲议司及大乐。然京实懵不郑？属亦无能知者。或言有魏汉津知铸鼎作乐之法。汉津，蜀中黥卒也。自言年九十五，得法于仙人李艮，艮盖年八百岁，谓之李八百者是也。数往为京师，京师少年戏之，曰：“汝师八百，汝九百耶？”盖俗狂痴者为九百。惟京见悦其孟浪敢言。汉津谓：“以黍定律，乃常谈不足用，今当以天子指定之。”京益喜。顾以其师李艮，特方士，恐不为天下所信，则凿空为言汉津所传，乃黄帝、后、夔法，皇中，尝与房庶同召至京师，陈指尺之法，会阮逸作黍律已成，遂见排摈。时好事者言京为汉津撰脚色乐，局官又从而为之说曰：“昔禹以身为度，即指尺也。”其诬伪牵合如此。汉津乃请上君指三节为三寸三，三为九而成黄钟之律。君指者，中指也。久之，或献疑，曰：“上春秋富，手指后或不同，则奈何。”汉津亦语塞。然乐已垂成，所费钜万，因迁就为说，曰：“请指之岁，上适年二十四，得三八之数，是为大簇人统，过是，则寸余□不可用矣。”其敢为欺诞，盖无所不至。然初谓汉津皇中尝陈指尺，是时仁庙已近四十，则三八之说，不攻自破矣。乐成，实崇宁丙戌秋也。赐名《大晟》，府置大司乐、典乐、乐令主簿、协律郎。汉津积官至太中大夫，老病卒。
    先君言：今《临川集》中，有《君难托》一篇，是平甫诗，自载《平甫集》。议者便谓荆公去位后所作，此浅丈夫之论也。
    陈辅之为先君言：荆公元改元三月末间，疾已甚，犹折花数枝，置床前，作诗曰：“老年少欢豫，况复病在床。汲水置新花，取慰此流米。流米只须臾，我亦岂久长。新花与故吾，已矣两相忘。”自此至没，不复作诗，此篇盖绝笔也。
    先君言：荆公赐马死，命俞秀老作诗。秀老口占曰：“相君高卧朝天晚，立损阶前白玉麟。此去定生狮子国，却来重载法王身。”荆公亦用此韵作一篇，末句云：“天厩赐驹龙化去，空余小蹇载闲身。”盖公晚年尝跨驴出游也。
    先君言：米元章“瓜洲闸”三大字，神彩飞动，姚绝古今，非惟他人所不能仿佛，元章自书亦无及此者。尝于膝上，以指画此三字，叹息不已。因言：元章晚病疡，前知死日，买棺，舁至便斋，倦则卧其中，客至，邀至棺侧，卧与语，如期死。且死，索笔大书，曰：“吾自众香国来，今复归矣。”
    先君为淮西提举常平日，因行部，至舒之三祖山，所谓山谷者也。其长老惟照号照阐提偶出，先君留颂壁间曰：
    芙蓉已入双林寂，山谷今传佛祖衣。千里客来何所遇，夜堂人静雨霏霏。
    照归，作四颂和答曰：
    芙蓉已入双林寂，挂角羚羊无气息。立关拨转异中来，借问时人何处觅（其一）。山谷今传佛祖衣，一回拈起一回疑。丰干饶舌可知也，引得寒山不肯归（其二）。千里客来何所遇，一念超然无去住。全身放下火中莲，谁能更为无生路（其三）。夜堂人静雨霏霏，润泽枯焦总不知。堪笑当年净名老，对文殊语恰如痴。（其四）
    芙蓉者，照之师芙蓉庵主道楷也。又有正觉者，住持泗州普照寺，为其徒道琼、守鄞所讼，州方穷治。先君为淮南漕，适至临淮，即日杖道琼、守鄞，逐出境，人皆莫测。方是时，照与觉皆未甚为人知，觉又年少，先君独深知之。后两人者，果有盛名，为缁流之杰。照住宝峰，觉住天童，学者至千余人。先君之知人类如此。
    先君言：玉玺，旧有六而已，其文曰“皇帝之宝”、“皇帝行宝”、“皇帝信宝”、“天子之宝”、“天子行宝”、“天子信宝”。虽各有所施，其宝皆藏而不用。凡诏书，别铸“书诏之宝”，而内降手札及与契丹国书，用“御前之宝”而已。至绍圣末，得秦玺，青玉也，文曰“受命于天，既寿永昌”，故改元元符。崇宁中，又获一玺，文曰“受命于天，既寿亿，永无极”，莫知何代物。然此二玺及祖宗时六玺，皆朴质，亦不甚大。蔡京乃请别求玺材，即用旧文重书刻之，谓八宝，皆美玉大璞，绝胜旧宝。然篆文皆以意造，为虫、鱼、乌、兽、龙、蛇之形，笔意华藻柔弱，无复古法矣。又得玉璞绝大者于阗，色如凝脂，玉工皆谓目所未睹，乃琢以为玺，径九寸，细为九龙，文曰“范围天地，幽赞神明，保合大和，万寿无疆”，谓之定命宝，冠八宝之上，总称九宝。定命者，时方兴神霄之事，言神霄帝君赐上定命，故以名宝。置符宝郎，又以内臣为内符宝郎，缄启沐浴，皆以内符宝郎司之，所谓符宝郎者，莫得与也。
    先君言：“元圭”者，赤黑玉也。初莫知何物，状亦殊与圭不类，而议者附会穿凿，以为元圭，遂降诏御殿受之。寿春处士李璞见其议，叹曰：“是玉柙也。小窍盖穿贯金珠处，是必秦、汉陵墓中物，后乃闻本出杨康功家，实得之长安。”璞博洽，盖无所不通云。
    先君言：昭德晁氏多贤，自蔡京专国以来，皆安于外官，无通显者。有疏族，居济州，以京荐为大晟府协律郎，举族耻之。宣和中，有御史，晁氏婿也，旧有喘疾。一日，与叔用言：“自入台后，喘乃已。”叔用之妻颜夫人正色答曰：“某郎莫是不敢否？”盖其家习为正论，虽妇人亦渐渍如此。
    先君言：何文缜、苏在庭，皆以宗东坡为中丞击罢，谓之曲学。文缜谢表云：“师友渊源，妄追参于千载；文章户牖，期自立于一家。尝简圣知，何名曲学。”是时党禁方厉，士气颓弱，文缜犹不屈于言官如此，亦可喜也。至在庭表云：“与彼逐臣，别由高祖；既同谱牒，难逭刑书。”则贤士大夫少之矣。
    先君言：绍圣初，宗室仲忽得古铜器，有铭曰：“鲁公作文王尊彝以献。”诏送秘阁，而馆中劾奏，仲忽所献，实非古物，请正欺诞之罪。于是仲忽坐罚俸一月。盖是时犹恶其以怪奇惑人主也。至崇宁后，古器毕集于御府，至不可胜计。一器之值，或数千缗，多因以求恩泽。所至古冢属刂凿殆遍，而仲忽所献，巍然冠群器之上矣。有《博古图》百卷，然犹其略也。宣抚司入燕，得古玉器以献，亦编于图，命王黼作序，馆中代之云：“宣抚司得耶律德光所盗上世宝玉。”当时阿谀之士，翕然称其□□得《尚书》、《春秋》之法，其可笑如此。
    寿春一士人，所居濒淮，有小楼。一日坐楼上，望淮滩云气如线。俄而震雷暴雨，有龙腾跃升天。明日，因至滩上，见一蚌，房颇大，怪之。漫取视，则房中乃有龙迹，蜿蜒蟠屈，头角、尾足、鳞鬣纤悉皆具。士人遂持归，宝藏之。先君盖目睹，尝为游道姓字，今忘之矣。
    先君言：乡人姚待制辉中π，嘉四年进士及第。年三十为县令，以母老疾，遂求致仕，冀亟得朝官封其母。母卒，辉中哀毁濒死，屏居穷巷者十五年。岁时上冢，终身常徒步往返，且行且泣，路人见者，皆为感动。
    先君言：故事，侍从以上奏事，上有所褒称，则拜谢于殿上，谓之曲谢。多者或至再三。余官则俟下殿，并再拜而退。政和中，蔡京致仕，谢日，凡曲谢者十五六，其实眷遇已衰，惧为人所乘，故曲为词说，钩致上语，仅得一语，则亟拜，示之以上眷不替。其奸如此。
    黄安时，名安，其先虔州人。父克俊，仕至尚书膳部员外郎。安时少有声太学，楚公授《礼》、《春秋》。父死，即罢科举，退居于寿春县之凤桥，自号凤桥耕叟。初，安时妻与弟宽不相得，安时妻早死，遂终身不娶。布衣蔬食，闭门教授《礼》之度数、因革。他人累岁不能穷者，安时对客指画解说，皆粲然可见，如言其室中事也。晚好《易》，尤尊伊川程先生之说。方是时，天下无为程氏学者，安时不拘世俗如此。尝曰：“程先生于《易》深矣，然如《蛊》之《九二》，则非也，其说曰：‘周公辅成王，能使之为成王而已。守成不失道，则可矣，固不能使之大有为羲、黄、尧、舜之事也。’是不然，以成王为中才，后世之论也。古盖以禹、汤、文、武、成王、周公为六君子。成王之幼，虽尝不知周公，及周公教诲之、辅翼之，既久，则成王亦周公矣。若周公朝夕教诲辅翼，而成王终为中才不变，则周公何以为圣人，而成王又安得与禹、汤、文、武并称君子哉！且以守成不失道为中才，而必以大有为为贤者，正近世儒者之蔽也。当成王之世，不知谨守文、武之业，而复思大有为，吾见其妄作以祸天下矣而已。”安时著书数百卷，不幸遭乱，无复传者。安时亦死于兵。有子曰牧儿，独得脱。先君物色求之，竟不遇，每以为恨。
    先君言：楚公罢政，吴材章疏也。先是材及王能甫交章论吕希纯、刘安世不当还职，朝廷为寝二人之命。而材历诋元人不已，公乃请降诏一切不问。诏下，侍御史邹馀言当坚守诏书。公又请榜其章于朝堂，且进曰：“此诏，臣愿以死守之。”材大不快，复求对，力论元人不可不痛治。徽宗曰：“已降诏，且大臣力谓不可，姑止，如何？”材乃曰：“请不可者，陆某也。某乃党人，正恐相及耳。”明日，乃上章专论公，曰：“位虽丞辖，情实党魁。”时壬午六月。然章乃不出，但中批谓名在党籍也。是晚，遂命蔡京代为左丞。因言：元符之末，台谏论蔡卞，并及京。方是时，京为翰林学士承旨，议者谓必去矣。而京自若，则皆曰太后主之，欲专付以两朝史事也。俄而太后归政，则又曰京结外戚向宗回、宗良，内臣张琳、刘瑷、裴迪臣。故太后虽归政，犹预政事。上欲从众议去京而不得也。于是，陈莹中、陈伯修之徒，皆上疏两宫，攻之不置。京卒逐去，夺职，奉外祠，太后亦崩矣。而太学博士范致虚者，忽除谏官，命自中出，乃以其投匦上书，乞用京为相故也。然后中外知上意亦属京矣。是时，诸贤在朝，公论犹未屈，会致虚又乞照洗安、蹇序辰，其言曰：“若不明二臣之非辜，何以解两朝之深谤。愿正议臣之罪，以慰在天之灵。”台中论之，遂出致虚知均州。后省以为谪轻，封还，改通判郢州。致虚虽斥，而吴材辈继在言路，为京道地愈力，已斥者皆复还。于是遂相京，此治乱之分也。
    先君初有意居寿春，邑中亦薄有东皋矣。宣和末，方欲渐葺治之，会乱，不果。晚与客语及淮乡渔稻之美，犹怅然不已也。
    建炎之乱，先君避地东阳山中者三年，山中人至今怀思不忘。有祠堂，在安福寺。方先君之归也，尝有诗云：“前身疑是此山僧，猿鹤相逢亦有情。珍重岭头风与月，百年常记老夫名。”
    先君临终之岁，尝梦侍楚公登海岱楼。楚公愿，又曰：“汝在此日，才数岁，今亦老矣，而况我乎！”先君既觉，悲感泣下，尝有诗云：“岁月悠悠悲往事，川原冉冉梦重游。”盖记此梦也。
    先君言；蔡京自少好方士之说。自言：在钱塘常遇异人，以故所至辄延道人辈。崇宁初作相，即为徽庙言：“泰州徐神翁，能知前来物。元中，苏轼知扬州，遣人往来求神翁字，神翁大书曰：‘泄慢堕地狱，祸及七祖翁。’神翁虽方外之士，而能嫉元人，所宜禳显。”其言可笑如此。然上颇喜之。群阉又言：元符中，哲宗尝遣人密问嗣。神翁曰：“吉人君子。”“吉人”者，上名也，于是召至都下，上用太宗见陈抟故事，御绦褐，即便殿，以宾礼接之。
    又有刘混康者，茅山道士，其师祖朱自英，以传著名。章献明肃太后临朝时，尝召至京师，从受法，故混康亦得召。混康颇有识，善劾鬼神，然未尝行。每曰：“安能敲枷击锁作老狱吏耶？”二人者既至，皆物故。上疑其变化仙去，益求其类。初，京为真定帅，道人王老志自言钟离权弟子，尝言京必贵极人臣。至是，物色得之。京馆之后圃，引与见之上。老志敢大言，孰视上，曰：“颇记老臣否？”上亦自记，尝梦游帝所，有仙官赞拜者，其面目真老志也。恩礼尤渥。车驾游幸，老志辄羽衣导驾，言：“有非常，辄能知之。”未几，老志夜叩京门，告以钟离公大怒我语涉欺诞，行当谪堕，公福亦不终矣。明日，得疾，力辞归河朔而死。自是，方士自言有异术者相踵，而林灵素最后出，尤为魁杰。
    灵素字通叟，本名灵噩，温州人。少尝事僧为童子，嗜酒不检，僧笞辱之，发愤弃去。为道人。颇知小术，亦时时自写所为歌诗遗人，然笔札词句皆鄙恶，了无可观。既得幸，其徒黠者稍润色之。然灵素本庸夫，每升高座说法，肆为市井俚谈，闻者绝倒。或择日施符水，为人治病。车驾间幸其所居，设次临观，则阴募京师无赖数十人，曲背为伛，扶杖为盲，噤口为喑，曳足为跛。既巽水投符，则伛者神背，盲者舍杖，喑者大呼，跛者疾走，或拜或泣，各言得疾二十年或三十年，一旦都除，欢声动地。上为大悦。灵素以为未足，则又倡言神霄事。谓天有九霄，神霄最尊，上为神霄帝君，实玉帝长子，下降世间，而其贰曰青华、长生二帝君，实治神霄府事。每斋醮，上必亲札辞表，以祷二帝君。或久无灵响，亦祷焉。好事者或谓青华为上，长生为郓王，盖过矣。然宫观设醮，亦或言见上御道家冠服，跨金龙，冉冉自空而降，呼奉祠官及道士与语，其事秘，不可知也。惟掷果自空而坠，则往往得之，皆绝大异常。灵素又自谓己乃神霄计吏褚慧，有兄曰褚嘉卿，位至右极仙卿。嘉卿今亦生世间，是为王黼，黼和御制诗，有曰“君王犹记褚嘉卿”是也。其他如蔡京则左元仙伯，范致虚则东台典籍，王孝迪则西台详阅真文吏。灵素与王革有隙，则曰“革厩吏也，尝与帝君驭马”。其他有名者甚众。是时，明节刘后方幸；又曰：“后在神霄为九华玉真安妃。”蔡京曲燕诗曰：“保和前殿丽秋晖，恩许尘凡到绮闱。曲燕酒阑传密诏，玉真轩里见安妃。”是也，安妃，在《真诰》，盖天之高真，而灵素敢渎冒如此。又尝密奏玉灵真裔将诞，盖明明节方就馆耳。灵素赐号蕊珠殿侍晨金门羽客通真达灵先生。上刻玉为“降真召灵之宝”，自用之。而赐灵素涂金印，文曰“通真达灵之印”，班视执政，锡赍至不可计。有弟子姓丁，自言谓之四世孙。上为下诏，赠为少保。士大夫无耻者，日萃其门，所荐进即拔擢。又著令，道士居僧上，而道士入僧寺，辄据主府，已而遂冠笄僧尼矣。先是宫中数有物怪，或见一老媪，黄衫黄帽，抱十余岁儿，红袍玉带，乘舆鸣跸而出，媪、儿皆有悲泣容。其将见，必先有声如雷，宫中为之雷。上尝手札赐灵素，略曰：“元符三年冬，内人自永泰陵还，摘皂荚一笼闪宫门，笼辄自跃，皂荚皆跳出。自是崇物显行，宜善治之，勿为髡徒所笑。”灵素竭其术，不效。既久，上益厌，遂放灵素归故郡。宣和末，病死。灵素之逞憾释氏也，每谓之金狄乱华，又创图宫殿为仙女骑麟凤之状，名之曰女真，皆妖言也。
    先君言：宣德门本汴州鼓角门，至梁建都，谓之建国门。历五代，制度极庳陋，至祖宗时，始增大之，然亦不过三门而已。蔡京本无学术，辄曰：“天子五门，今三门，非古也。”天子五门，谓皋、库、雉、应、路，盖以重数，非横列五门。京徐亦知其误，而役已大兴，未知所出。其客或谓之曰：“李华赋云：‘复道双回，凤门五开。’是唐亦为五门。’京大喜，因得以藉口，穷极土木之工，改门名曰太极楼。或谓太极非美名，乃复曰宣德门，而改宣德郎为宣教郎。门成，王履道草诏，曰：“阁道穹窿，两观骞翔于霄汉；阙庭神丽，十扉开辟于阴阳。”十扉，谓五门也。昔三门，惟乘舆自中门出入，若赐臣下旌节，则亦启中门而出，盖异礼也。至是，中门之左右二门，亦常扃。赐文臣旌节，则启左而出；赐武臣旌节，则启右而出。门虽极精丽，然气象乃更不及昔之宏壮也。游外曾王父唐质肃公，忠言直节，备载国史。当南迁时，朝士多作送行诗。如李诚之所作《山字韵》一篇，及梅圣俞《书窜》固已盛传于世；谢景初师厚五篇，尤高妙，而世少知者，今见于此。“长蛇齿牙毒，谁使赤手捕。六月河破堤，捧块捍奔注。匹夫徒昭昭，天下皆慕顾。后世至有公，此计不为误。”其一。“木秀风所折，膏明自煎然。折固理之必，明性其可迁。趋向人各异，公议日月悬。开言死不测，暗噤贵且年。”其二。“郁郁炎海旁，气蒸雾露毒。得罪往投畀，未贷吭颈戮。彼心学圣贤，于义无不足。奈何触主威，未尝有是辱。”其三。“身行言责地，眼见公路埋。胡宁包心颜，践履天子阶。言出谪随至，吏送南海涯。一臣不足惜，喋喋狈与豺。”其四。“谏逐古今有，例为朝政疵。况与廊庙臣，世复恶其私。安危治乱迹，此事姑置之。倘未监谤者，失得何须悲。”其五。此诗可谓妙矣。黄鲁直自言得句法于师厚，岂虚语哉！又刘宏绝句数首，亦甚工。其警句云：“黄茅苦露宜加意，莫累吾君杀谏臣。”其措意殆非常人可到也。先夫人尝言李诚之诗本云“未死奸谀骨已寒”，盖畏祸者避斥潞公也。然不知如此则句乃不工。
    质肃公喜作诗，世所传者，惟《渡淮遇风》一篇耳。先夫人尝为游诵公《九日赠僧》小诗，云：“今日是重阳，劳师访野堂。相逢又无语，篱下菊花黄。”
    质肃公长子司谏公，宣仁临朝，召为左司谏。同日，召苏黄门子由为右司谏，命下，公已殁矣。识者咨惜焉。绍圣流窜元大臣，范忠宣叹曰：“□唐士宪、程伯淳不遽死，元之政，可以无憾，亦当□□今日之祸。”其为正人所推如此。
    质肃公之第三子大夫公，亦以直名绍圣。初至京师，调官谒时相。相府接客有定数，数溢辄却之。公一日坐客次，闻门外有喧竞声，顷之，一人朱衣象笏，匍匐自门阃下入，盖以来暮，在数外，为典客不纳者也。问之，则尝为江淮郡守矣。公叹曰：“士大夫汩丧廉耻，乃至是耶！”即拂衣径去，自此终身不求堂除，不谒执政，每官满，辄从吏部注合入阙以去。仕亦至远郡守，积官至朝奉大夫。
    游之外王父奉议公，质肃公季子，博学笃行，所交皆知名士，尤不喜进取，终身常为管库。钱穆父、吕原明皆深知之。宣仁山陵，钱公以京尹为顿递使，奏公领汜水。顿中人往来如织，公一以法令共给之，非法，虽束刍不与。钱公亦为公危之，而公不恤也。黄鲁直以史事拘于陈留。或谓大臣且坐以谤讪先烈，置极典，虽亲戚不敢与通，公独自京师驰至陈留，谒之。比鲁直谪命下，公又调护其行，至衣袜茵被，皆出公家。陈无已客京师，食常不足，公分米给之者累岁。仕既不偶，又数以触当路，自免去。最后得监中岳庙而殁。过江后，士大夫惟吕居仁犹能道公言行，盖公与原明尤善也。
    质肃公之父宫师，已有盛名。宫师弟殿丞，亦豪杰。在场屋，与孙汉公齐名，早登甲科，与寇莱公、丁晋公皆交旧，恃气不肯屈，终身州县。谢希深特铨荐之。始迁大理寺丞，以殿中丞致仕。
    真淡先生，殿丞公之孙，以伯父质肃公任，为试将作监主簿，调巴县尉，弃官归江陵，遂不仕。自号真淡翁，所居曰藏拙堂、炙背庵。博通《六经》，尤精于《易》，亦颇好道家说。平生不服药，不昼卧，夏不持扇，冬不衣纩，虽燕私必庄坐。拱手日夜玩《易》，自谓了了见伏羲、文王、周公、孔子，非以意度之也。彭器资、邹至完皆师尊之，至为下拜。殁于元符庚辰岁。临终，洒扫道室，燕坐而逝。先生不甚著书，既殁，独有《春秋说》二卷、《易论》三卷行于世，门人魏倚等集其言为《说约》十卷。
    舅氏处厚、居正，皆司谏公之子。崇宁末，群阉恣横，凌驾缙绅。二公皆仕州县，即相约弃官归乡里，杜门不复出。居正殁于宣和中，处厚南渡后，仕至徽猷阁待制。
    政和中，朝廷已与女真通使。女真来，约我共灭契丹而分其地。大臣力主之，以为不及今与定要约，异时女真灭族契丹，且与我邻奈何。或以访居正舅氏，居正为言曰：“今与女真共蹙契丹，未必能得地也，而先弃信义，无以复御夷狄。况女真、契丹，胜负尚未决，万一契丹复振，能败女真，我海上结约之事，理无不知。一旦以大义责我，师直为壮，何以待之？若中道遽绝女真，亦未必能全契丹旧好，而徒又与女真交怨，皆非计也。为今之计，莫若厚礼重币以通女真，而书之大指则曰：‘闻契丹得罪大国，兵久未解，本朝与契丹，有百年兄弟之好，不忍坐视。今欲与契丹议备封册建立大国，各捐细故，共图休息。若契丹车服、仪物有未备者，本朝当为相给。’又遣使告契丹曰：‘闻女真连年侵犯未已，本朝念祖宗盟誓之重、兄弟急难之义，已自海道，遣使和解。又虑北朝和辑，女真或须金帛，欲先借岁币一二年者。亦惟命。’使契丹不忘其德我既深和好，当益坚使女真灭契丹，亦服中国礼义，易以怀柔，此边鄙百年无事之策也。”识者谓自通女真以来，或言当通，或言当绝，而绝无一人议论及此者，惜乎其不见用也。
    唐子西庚晚自岭表归客荆州，与处厚、居正两舅氏游，因通谱为兄弟。其自荆州归蜀也，来别两公，而居正出，独见处厚，约复来卜邻，且留诗为别，曰：“旧交零落半存亡，晚岁荆州得两唐。临别眼中无小谢，再来天外有他扬。预行后日诛茅地，要近先生避世墙。会与幽人数晨夕，安能结客少年场。”
    居正舅氏精于史学，考验是非尤精审。有滁州《汉高祖庙碑阴记》，乃绍圣初所作，是时年尚少也。今具载于此。
    滁之西曰丰山，其绝顶存有汉高帝庙。或云：汉诸将追项羽，道经此山，至今土俗以五月十七日为高帝生日，远近毕集，荐ゾ觞焉。某尝从太守侍郎曾公祷雨于庙，因读庭中刻石，始知昔人相传，盖以五月十七日为高帝忌日。按：《汉书》：高帝十二年四月甲辰，崩于长乐宫，五月丙寅葬长陵。五月十七日，必其葬日，又非忌日也。以历推之，自上元甲子之岁，至汉高帝十二年四月晦日。凡积一百九十一万六千三百六十三年，二千三百九十四万九千五百九十一月，七亿七百二十四万六千八百十五日，以法除之，算外得五月朔日也，己酋，十七日乙丑，则丙寅葬日，乃十八日也。班固记汉初北平侯张苍所用《颛帝历》，晦朔、月见、弦望、满亏多非是，故高帝九年六月乙未晦日食。夫日食必于朔，而食于晦，则先一日矣，岂非丙寅乃当时十七日乎？不然，岁月久，而传之者失也。遂以告公，命刻其碑阴。绍圣二年五月旦日江陵唐某记。记中所谓太守侍郎曾公者，即子开也。时盖坐修史事，谪于滁云。
    彦猷侍读，质肃公无服兄弟。吴越之末，唐氏有名渭者，从其王归朝，得为王官，出领归州刺史，遂居荆渚，质肃公之祖也。名涣者，留居钱塘，侍读之祖也。侍读平生酷好砚，甚爱红丝石，以为备砚之美，非端、歙可比。红丝者，侍读初得之青州山穴中，红黄相间，纹如缠丝，以分布满砚为尤贵。亦有如山峰、林木、花卉之状者，莹润而有芒，故宜墨而不损笔。石中往往自出膏液，与墨相和，落纸如纯漆，天下石无此奇也。每一作墨，旬日不乾。匣必用银，若用漆匣，则气液蒸润，未几辄败。然侍读言，自得石，才琢二十余砚，而山穴为崩崖所窒，遂不可复取。今世所有，皆山外顽石，徒窃其名耳。后人诋红丝砚，至以为但堪研朱及作投盆，盖徒见顽石窃名者，不足怪也。
