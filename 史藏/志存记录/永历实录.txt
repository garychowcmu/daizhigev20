　　《永历实录》　清 王夫之

　　●卷一◎大行皇帝纪大行皇帝讳由根，神宗显皇帝孙也。考端皇帝，讳常瀛，神宗第八子，封桂王。继嫡妃王氏，无出；贵人马氏，生二子，长桂恭王，次上。以天启三年癸亥岁十月十九日，生上于燕邸。天启七年秋，端皇帝出封于衡州。端皇帝垂颐丰背，日角修耳，貌似神宗，性敦厚慈易，为诸王最。崇祯间，朝廷崇礼亲藩，诸王多凭依侵有司，烦苦士民，独桂邸以安靖闻。编修马世奇、中书舍人张同敞先后奉敕戒谕诸王，俱以王贤报命。崇祯六年，诏遣编修闵仲俨册立桂恭王为安仁王，上为永明王。崇祯十年，临蓝犭贼郭子奴、刘新宇等反，犯衡州，端皇帝发藏金馈饷，请调虔粤兵城守。明年，讨平之。崇祯十三年，奏请修衡州城，优诏许之。崇祯十四年，上纳王妃王氏。崇祯十六年，张献忠掠寇湖南。八月，长沙陷，分巡上湖南道参议金九陛托赍贺表去衡州，惊溃。端皇帝率桂恭王及上出奔，仅达永州南之石期市，贼追至，巡道中军王上庸率死士截击，端皇帝乃得舍舟逸去。上庸力尽战死，上遂与端皇帝相失。端皇帝携桂恭王走全州，得达广西。应奉内竖陈进忠奉上走道州，陷贼中，不得去，为伪吏所得，将送贼所。有吴继嗣者，故为巡检，陷贼中，伪授永州经历，力调护上，谲绐伪大吏，得稍缓。已而献忠渡江走荆州，伪吏无从致送，遂免于难。继嗣迎居己署中，益虔护侍，每日初出，夫妇皆拜谒奉膳，如臣礼。十二月，征蛮将军杨国威帅师复永州，遂迎上入粤，达端皇帝所，遂从居梧州。弘光元年，端皇帝薨，厝梓宫于梧州南岸。桂恭王承国事。思文皇帝立于福州，以桂邸为神宗正胤，次宜承统，有疑虑心，下优诏结万元吉、何腾蛟、丁魁楚，不次皆迁九卿，赐便宜、蟒玉。魁楚遂迎桂恭王及上居肇庆，用杜推戴。已而靖江庶人反，思文皇帝益疑，密诏丁魁楚相动静处分。未几，桂恭王暴薨，上以简静为魁楚信重，得无恙。隆武二年八月丁酉，思文皇帝遇害于顺昌，全闽陷。总制两广兵部尚书丁魁楚、巡抚广西佥都御史瞿式耜议戴上监国，大学士吕大器、兵部尚书李永茂皆至肇庆，与定策。参政唐绍尧、副使林佳鼎、御史王化澄率府州县吏民迎上于寓邸，释衰服，治府署为行宫，行监国事。

　　十月丙戌，上即位于肇庆，诏诰天下，奖励文武兵民，同仇恢复，改明年为永历元年。遥尊隆武皇帝为思文皇帝，顺昌之讣未审，或曰潜逊故也。追尊考桂端王为端皇帝，兄安仁王为桂恭王。上嫡母桂王妃王氏为慈圣皇太后，生母马氏为慈宁皇太后，立皇后王氏。进吕大器为中极殿大学士。擢丁魁楚、李永茂、瞿式耜皆为大学士。大器、永茂入阁直机务，魁楚总理戎政，式耜以吏部左侍郎掌部事。命司礼太监王坤管文书房事。是月，清兵破赣州，总督兵部尚书万元吉、监军试中书舍人袁从谔、通判唐周慈死之。十一月，苏观生、何吾驺、顾元镜以嗣唐王聿钅粤叛，称尊号于广州，改元绍武。大学士陈子壮拜表请讨之。命兵科给事中彭耀谕唐王聿钅粤，苏观生不奉诏，耀不屈，死之。以唐绍尧为户部左侍郎，王化澄为兵部右侍郎兼佥都御史，总督两广。吕大器称病，弃官归蜀。以林佳鼎为兵部左侍郎，周光夏为都御史。兵部左侍郎林佳鼎帅师东讨苏观生，战于三水，败绩。佳鼎及水师游击将军管灿死之。内批：擢王化澄为兵部尚书。十二月，以中允方以智、编修刘湘客充经筵讲官，已而不行。大学士李永茂请终制，去。命大学士瞿式耜入阁，典机务。清李成栋破广州，杀唐王聿钅粤及苏观生，周王、益王皆遇害。何吾驺、顾元镜降。上避敌幸梧州，瞿式耜谏，不听。丁魁楚走岑溪。

　　永历元年正月癸卯朔，上至梧州，遂自府江幸桂林。清李成栋攻肇庆、梧州，皆破之，巡抚佥都御史曹晔降。南雄、韶州、高州、雷州、廉州皆陷。二月，上至桂林。进何腾蛟太子太保武英殿大学士，督师如故。遍封楚、粤、黔、蜀诸将为侯伯。敕召詹事文安之、王锡衮为大学士，周堪赓为户部尚书，郭都贤、李陈玉皆兵部侍郎，皆未赴。已而堪赓降于清，进瞿式耜吏部尚书、文渊阁大学士。给事丁时魁奏论新政，当亲行阵，慎爵赏，揽威福。上嘉纳之。晋户部侍郎严起恒为本部尚书。清孔有德攻湘阴，王进才、王允成之兵溃，何腾蛟走衡州，遂陷长沙，副总兵满大壮死之。大学士陈子壮帅义兵复沿海州县，进攻广州，为李成栋所败，子壮死之。三月，丁魁楚败死于大藤峡。李成栋陷平乐。上幸全州，命大学士瞿式耜兼兵部尚书，留守广西。清兵攻桂林，瞿式耜帅总兵官焦琏攻却之。进堵胤锡、章旷大学士兼兵部尚书，总制督师如故。刘承胤以兵入扈，遂逐王坤。敕召给事中金堡。四月，上祀南郊。封刘承胤为安国公，马吉翔为文安伯，郭承昊泰和伯，严云从清江伯。诏杖给事中万六吉、御史毛寿登、吴德操，已而释之。封戚畹王国玺为武靖侯，马九爵宛平伯，王维恭长洲伯。清兵破衡州，杀黄朝宣，临武知县李兴玮死之。五月，上幸武冈。以傅作霖为兵部左侍郎，掌部事。召川、湖、云、贵总督李若星为吏部尚书，若星称病，去。张献忠遣孙可望攻贵州，总督杨鼎和弃城走。可望攻陷贵阳，已而弃贵去，攻犯  南。李成栋攻桂林，瞿式耜帅焦琏击却之，遂复平乐。左春坊张家玉举义兵于东莞，不胜，死之。六月，以吴炳为大学士，入阁，典机务。清兵破常德，堵胤锡走永定卫。晋瞿式耜太子太师、临桂伯，辞不受。七月，刑部侍郎杨乔然解部务，请敕入川、贵督师，刘承胤逐之也。以严起恒为大学士，召诣武冈，不赴。何腾蛟入见，刘承胤谋杀之，总兵赵印选劫腾蛟去，复出督师。刘承胤捶嗣通山王蕴钅子于宫门，以密报敌警故也。八月，瞿式耜奏迎驾居桂林，承胤怒，不果行。督师大学士章旷卒于东安。清孔有德攻武冈，陈友龙迎战于石羊渡。刘承胤降，上出奔靖州。武冈陷，吏部侍郎侯伟时、兵部侍郎傅作霖死之，吴炳降。上自靖州历苗峒出柳州。九月，清兵陷黎平，守将萧旷死之。进封马吉翔为文安侯，掌锦衣卫，管文书房敕旨。清兵破沅州，巡抚佥都御史傅上瑞、岳阳伯王允成降。十月，分巡左江道龙文明、土司覃鸣珂作乱。上次象州。瞿式耜拜表迎驾。以王化澄为东阁大学士。十一月，上幸桂林，瞿式耜、严起恒入直。十二月，敕何腾蛟督师出楚，腾蛟帅郝永忠、卢鼎、赵印选、胡一青守全州。是岁，  南土司沙定洲反，攻  南府，黔国公沐天波弃城走腾越，巡抚都御史吴文瀛降于定洲。

　　永历二年正月，上在桂林。二月，孔有德攻全州，郝永忠溃走，大掠桂林。上奔柳州，遂入南宁。封陈邦傅为庆国公。金声桓、王得仁举江西反正。前大学士姜曰广承制封声桓豫国公、得仁建武侯。三月，孔有德兵犯桂林，瞿式耜、何腾蛟帅师迎战，败之，追至大榕江。四月，皇长子生。瞿式耜奏进八箴，上嘉纳之。五月，何腾蛟复全州。堵胤锡帅马进忠之兵复常德。六月，李成栋举广东反正，封成栋惠国公，佟养甲汉城侯。授袁彭年左都御史，曹晔兵部侍郎，耿献忠工部尚书，宥何吾驺、李觉斯、顾元镜、毛毓祥，皆以原官起用。江西生员雷德复奉姜曰广表奏报金声桓、王得仁反正至，进曰广太子太师、武英殿大学士、吏、兵二部尚书，督师，赐便宜行事。以吴宗周为佥都御史，巡抚江西，仍声桓、得仁承制封如故，王天雷、刘一鹏、盖遇时封拜有差，授德复给事中。清金固山来攻常德，马进忠迎战于麻河，大破之，歼其军。七月，以朱天麟为东阁大学士礼部尚书。瞿式耜表请上幸桂林，接应江、楚、云、贵，不听。以晏清为吏部尚书。金声桓、王得仁讨清高进库于赣州，不下。清谈泰帅八固山之兵攻江西，破九江，声桓、得仁归南昌。八月，李成栋遣杜永和迎驾。何腾蛟复东安。曹志建复道州。陈友龙以黎靖反正，遂复武冈、宝庆。左春坊、刘季矿举义兵于永宁，复茶陵、酃县、安仁、常宁。曹志建复郴州。九月，上发南宁，幸肇庆，敕陈邦傅居守广西，邦傅自称世守，巡按御史吴德操劾之。上至肇庆，拜李成栋征虏大将军，敕筑坛授钺。成栋辞不受。封李元胤为南阳伯，提督禁旅，马吉翔提督戎政，司礼太监庞天寿提督勇卫。十月，清兵破饶州，遂围南昌，姜曰广驰奏请援。何腾蛟围永州。以黄奇遇为詹事礼部左侍郎，充经筵官。蔡之俊、陈世杰为左右春坊，直日讲。上日御行宫文华殿听讲。遣使航海谕鲁王。十一月，四川总兵王祥收复川南，遣使奏闻，封祥忠国公，命都御史范矿、朱容藩联络策应。佟养甲谋逆，伏诛。何腾蛟使郝永忠攻陈友龙，友龙失利，走柳州，永忠大掠武、靖。清兵救永州，胡一青迎战于文明铺，大败之，腾蛟复永州。十二月，何腾蛟复衡州。吏部侍郎吴贞毓讠术、李成栋迎驾往广州，上遣刑部侍郎刘远生谕之。成栋惶惧奉诏。给事中金堡陛见，奏劾郝永忠擅杀，马吉翔擅权。陈邦傅无功僭秩，上切责堡。堵胤锡以高必正、李赤心十三营之兵，自巫山来趋常德，马进忠惊溃，遂焚常德，走湖南，掠湘乡、衡阳。次于湘乡。郑鸿逵、朱成功复福建沿海州县，奉表报闻。堵胤锡以高必正十三营自宁乡攻长沙，不克，退屯湘潭，常德复陷。是岁，清兵攻破成都，张献忠殪。孙可望自东川攻  南，沙定洲溃走，可望诱沐天波及副使杨畏知至，胁降之。詹事雷跃龙、春坊闵仲俨、行人龚彝皆降于可望，可望遂据  南，四出攻下府州土司。

　　永历三年正月，上在肇庆。西洋人瞿纱微进新历，诏颁行之。诏所在督抚勋镇将吏，勿得纵兵掠杀焚毁淫虐，有故犯者，督抚勋镇削夺，偏裨以下按军法不贳。以刘湘客为佥都御史，协理院事。朱天麟罢。进方以智为东阁大学士、礼部尚书，召入直，称疾，不赴。遣佥都御史张充美赍密诏金章，谕吴三桂。郑鸿逵复泉州，入奏，优诏奖励之。二月，何腾蛟进次湘潭。堵胤锡帅高必正十三营救江西，至攸县、醴陵，不进。

　　进封马进忠鄂国公、曹志建永国公。清兵大举攻湖南，陷湘潭，副总兵杨进喜力战，死之。马进忠走宝庆。何腾蛟被执不屈，死之。清谈泰攻陷南昌，大学士姜曰广、豫国公金声桓、建武侯王得仁皆死之。江西尽陷。盖遇时走湖广，刘一鹏走抚州山中。何吾驺、黄士俊入见，各以大学士兼宫保、尚书入直。三月，清兵陷衡州，胡一青退屯东安，堵胤锡以高必正十三营走郴州。清兵陷宝庆，马进忠、王进才退屯武冈。李成栋攻赣州，至信丰，与清兵遇，大战，不胜，死之。杜永和退守梅岭。曹志建攻堵胤锡于郴州，坑其兵三千人。羁胤锡于桃川所。胤锡间道奔富川。敕瞿式耜兼督楚师。式耜奏请兵科给事中吴其雷监胡一青，赵印选、杨国栋诸军出楚，次于全州。四月，孙可望自称平东王，遣前副使杨畏知奉书贡金马，邀封王号，会师□□。诏封可望景国公，李定国以下封拜有差。清兵陷永州及沅州、靖州。王化澄病免。高必正入梧州，诏大学士严起恒、副都御史刘湘客谕之，必正遂入浔州。刘希尧、刘芳亮叛走郴、桂，降于清。五月，遣兵科给事中赵昱、司礼太监杨起春赍诏谕孙可望。杨大甫据梧州叛。堵胤锡入见，诏入直，辞，请复出督楚师，从之。召杨大甫至行在，上御殿诘责，大甫伏诛，余兵乱，诏李元胤招抚之，皆降。以少詹事张同敞兼兵部侍郎，督兵出湖南。六月，命堵胤锡督楚师，赐龙旗十二，调用天下兵马。胤锡入浔州，调高必正十三营，遂次于浔州。清兵攻陷福建沿海州县，遂陷潮州，杀总兵曾庆。巡抚都御史刘中藻守福、宁州，城陷，死之。以揭重熙为兵部尚书兼副都御史，督抚建义军及刘一鹏之兵。何吾驺有罪，免。袁彭年请假治慈母丧，去，诏许之。封杜永和南雄伯、罗成耀宝丰伯，分守梅关。七月，清兵攻曹志建于永明，志建帅兵迎战，清兵却走，副总兵惠延年死之。李赤心死于南宁。八月，赵昱、杨起春至  南，孙可望不奉诏，昱、起春遁还。九月，遣司礼太监李国辅赍香帛密赴南京，谒孝陵。十月，下诏亲征，大学士严起恒请开御营库，节用措饷，收募亲军，以刘远生为兵部尚书，总理戎政；兵科给事中金堡监御营军。从之。十一月，以吴贞毓为户部尚书，郭之奇为礼部侍郎。督师大学士堵胤锡卒于浔州。高必正入南宁。追赠何腾蛟为中湘王，谥文忠；金声桓为榆林王，谥忠毅；李成栋为宁夏王，谥忠烈；王得仁为建国公，谥忠壮。立坛致祭，上亲临奠，举哀，百官皆大恸。迫赠大学士姜曰广为进贤伯，谥文愍。杜永和入见，遂命提督岭上诸军，恢复南、赣。切责郭之奇、万翱怙党行私。朱天麟、陈邦傅遣胡执恭以伪册宝封孙可望为秦王，李定国安西王，刘文秀抚南王，艾云枝定北王，伪敕可望总理天下兵马钱粮，文武将吏，便宜诛赏，勿待诏旨。可望遂自称秦王，引兵出贵州。十二月，考选朱士鲲、吴道昌等为科道官，钱秉镫等为庶吉士。郝永忠诱远安伯陈友龙，杀之。给事中尹三聘奏：瞿纱微擅用夷历，煸乱祖宪，乞仍用大统旧历。从之。

　　永历四年正月，上在肇庆。清兵大举犯梅关，罗成耀弃南雄走。上弃肇庆，登舟将西奔，大学士瞿式耜驰奏，请上固守肇庆，集援兵御寇。严起恒、金堡交谏留驾，皆不听。戎政尚书刘远生、给事中金堡奉敕往广州，谕杜永和固守待援，永和集兵城守。清兵陷南雄、韶州。上奔梧州。黄士俊、陈世杰等皆逃去。敕袁彭年、曹晔、李元胤守肇庆。命大学士严起恒兼理兵部事。马吉翔自请援广东，次于肇庆。二月，清兵围广州。吴贞毓、万翱、程源、张孝起等疏攻金堡、丁时魁、刘湘客、蒙正发、袁彭年，诏贷置彭年勿问，逮堡等下锦衣卫狱，拷之。以程源为兵部尚书，督师黔、蜀，不行。杨展奏：孙可望称册封秦王，专制天下，胁展纳贵州土，解兵付可望。诏谕展：可望王封专制，非奉册敕，命展固守贵州，勿受贼诱。三月，王化澄自称疾愈，入谒。太监夏国祥赍敕，趋化澄入直。召朱天麟。张同敞帅师复东安，遂围永州，不克，退屯全州。分命于元晔、吴李芳、郑古爱、朱嗣敏皆兼佥都御史，督诸勋镇兵出楚，俱次于广西。张同敞请解任付元晔等，不报。瞿式耜奏：“下言官于诏狱，拷掠追赃，戕仅存之元气，宜速宥出。”不报。张同敞奏谏诏狱，诏切责之。四月，以鲁可藻为南京兵部尚书，郭之奇为礼部尚书。雷德复奏讦大学士严起恒，起恒称疾乞骸骨，行人董云骧、王夫之疏谏，不听。敕趋朱天麟入直。焦琏、马宝入见，请释金堡等于狱。袁彭年赴行在，请同金堡等诣狱核罪。诏谕归肇庆协守。五月，清兵陷武冈、靖州，马进忠退屯西延峒。清兵犯永明，曹志建大败，遂陷镇峡关，志建走贺县。陈邦傅为必正所逼，帅兵千余人，称言援东，次于肇庆。马进忠、胡一青、杨国栋、曹志建奏：请释金堡等于狱。戍金堡、丁时魁。万翱为兵部尚书。高必正、党守素入见，请趋严起恒入直，从之。起恒拜表，去，敕追还，趋陛见，起恒称疾益亟，不允。谕高必正、党守素援广东。必正请括兵马归兵部，钱粮归户部，铨选归吏部，进止一听朝廷，诸帅不得以便宜专行，奉上亲征。廷议不能从。必正、守素归南宁。朱天麟遣胡执恭之子钦华赴行在，求封孙可望秦王，专制天下。兵部尚书万翱奏请从之，大学士严起恒执奏勿许。乃封可望荆郡王。天麟及吴贞毓、程源等密启称臣于可望，请杀严起恒、金堡。可望不受诏，称秦王如故，怒，杀胡执恭。六月，李元胤、马吉翔帅兵东援，败于三水，广州围益急。给事中李用楫使总兵李明忠杀吏部侍郎洪天擢于高州。七月，大学士文安之入见，敕入阁，典机务。安之力辞，请敕往荆、夔号召王光兴、刘体淳等，诏从之。朱天麟复入阁办事。八月，飓风大作，广州水师皆覆陷。十月，清兵破全州，胡一青退屯大榕江。杨国栋、马养麟守海阳山。马进忠败于西延，走贵州。焦琏救曹志建于贺县。十一月，清兵攻大榕江，胡一青迎战失利，赵印选弃城走桂林，溃，遂陷，留守大学士瞿式耜、总督侍郎张同敞死之，布政使关捷先、监军御史吴德操降。清兵陷平乐，总兵官都督同知朱如死之。上奔浔州，总兵周金汤纵兵大掠，百官溃散。清兵陷梧州，执王化澄杀之。清兵陷广州，杜永和走入海。十二月，清兵陷肇庆，南阳侯李元胤死之，陈邦傅降。上奔南宁。高必正走贵州。

　　永历五年正月，上在南宁。高必正为孙可望所劫，兵大溃，必正死。李来亨收余众走施州卫，遂入巫山。二月，陈邦傅以清兵攻宣国公焦琏，琏与战，败，死之。清兵围蓝山伯马养麟于永宁州，城陷，养麟死之。三月，孙可望使其伪将吴都督至南宁，劫上求册宝专制，大学士严起恒死之，并杀给事中吴霖等十余人。上出御衣葬起恒，亲临哭之。六月，清兵攻南宁，上奔太平。七月，慈圣太后崩。冬，孙可望遣兵胁上居兴隆，百官扈卫死亡溃散，从上者百余人。是岁，孙可望出贵州，马进忠、王进才、张先璧皆附可望。宣平侯杨展不屈，战败，遇害。可望遂攻王祥于遵义，杀祥，并其众。匡国公皮熊奔水西。

　　永历六年，上在兴隆。曹志建屯贺县，结寨固守，未几，卒。马宝屯阳山。胡一青屯思明。四月，孙可望遣李定国出湖广，刘文秀出四川。五月，李定国大破清兵于靖州，遂复靖州、武冈。李定国复宝庆，遂南攻桂林。刘文秀复成都，遂围保宁。六月，李定国大破清兵于严关，遂复桂林。孔有德自焚死。陈邦傅伏诛。八月，李定国复平乐、梧州、柳州，遂下永州，复衡州。九月，刘文秀败于保宁，退兵川南，杀张先璧。李定国遣马进忠、冯双鲤复长沙，略地岳州。十月，李定国遣兵略地江西，复吉安。十一月，李定国遣使奉表诣兴隆奏捷，候问万安。清兵大举攻李定国于衡州，大战于黄沙湾，清兵败，杀清敬谨王。冯双鲤退走宝庆，定国之师遂溃，退屯宝庆。

　　永历七年，上在兴隆。孙可望召李定国，将杀之，不克。定国奔永州，遂自平乐破梧州，攻肇庆。四月，孙可望与清兵战于东安岔路口，大败，走归贵州。七月，李定国围肇庆，不克，遂自平乐退屯南宁。

　　永历八年，上在兴隆。遣兵部侍郎萧尹赍血诏命李定国迎驾，封定国晋王。定国号泣奉诏，表请养晦待时。李定国请诏由海道谕郑鸿逵，间道谕王光兴、刘体淳等，会师联络，共图兴复。李定国自泗城州间道入  南。

　　永历九年正月，上在兴隆。孙可望取给事中雷德复等十七人，杀之于贵州。李定国密迎上入  南，即孙可望所营宫殿为行宫，奉上居之。诏赐李定国上殿，行亲王礼，征讨付定国，馀以敕旨行事。刘文秀奉诏招孙可望，释怨会师，共奖王室，可望不听，文秀饮鸩死。孙可望举兵犯顺，攻  南，次高沙寺，李定国帅师御之。

　　永历十年，上在  南。孙可望遣其将张胜间道袭  南府，将谋不轨。李定国与战于城下，胜大败，被擒，伏诛。朱定国奉诏招白文选、马维兴，皆降之。可望众大溃，走归贵州。

　　永历十一年，上在  南。诏讨孙可望。十一月，李定国兵至贵州，大败孙可望之兵，可望弃贵州走武冈州，降于清。李定国遣兵守武冈。

　　永历十二年，上在  南。封白文选、马维兴皆为郡王。密诏封郑鸿逵为真定王，进王光兴、李来亨、刘体淳、郝永忠爵皆上公，敕会师兴复。

　　永历十三年，上在  南。孙可望、洪承畴请清兵大举攻云、贵。郑鸿逵、朱成功、刘孔昭由海道攻镇江，破之，遂围应天，已而败退，入海。清兵陷贵州。李来亨、刘体淳、郝永忠自竹山出攻襄阳，入其城，已而退去，遂屯巫山巴东之西山。

　　永历十四年，上在  南。李定国帅师御清兵于毕节。清兵自平越入曲靖州，南入腾越，李定国之师溃，奉上居永昌。

　　永历十五年，清兵逼永昌，李定国奉上奔缅甸。八月戊戌，有大星起天中，进裂如雷，小星百余从之，陨于西南，白光烛天，良久乃没。

　　永历十六年，上在缅甸。李定国收兵安南，缅甸人叛，劫驾入云南。前平西伯晋封蓟国公吴三桂弑上于  南，及皇后王氏，世守  南黔国公沐天波死之。

　　●卷二◎瞿严列传瞿式耜，字在田，别号稼轩。直隶常熟人。祖景淳，嘉靖甲辰会试第一，官终礼部左侍郎，谥文懿，以理学文章名嘉、隆间。父汝说，官湖广提学副使。式耜恂恂不胜衣，泊然恬雅，临觞遣咏，不与世事相即。而风采骏发，每婴危难，神志益厉，未尝有疑惴之色。中万历丙辰进士，历官吏科给事中。

　　崇祯中，初诏会推阁员。礼部尚书温体仁资序最深，顾与沈一贯同乡里，为一贯死党，主张时局。式耜建议，斥不与会推列。体仁结周延儒，通宫禁，既得要领，上疏自讼，因讦礼部侍郎钱谦益浙闱暧昧事，为不当与枚卜，而部科党之。上召赴平台面诘。式耜抗言：“浙闱举钱千秋卷弊，狱已久定，事坐分考，显与谦益无涉。体仁愠不得与枚卜，罗织自荐，猾而无耻，古今无与为比。即甚乱国，未有以争而得相者，况陛下励精之始政乎！”上不怿，然未有以折也。会户科给事中郝土膏大声疾言，失奏对体。上遂震怒，械式耜、土膏及都给事中章允儒，下法司，皆削职。体仁遂入阁。式耜既罢，归里，筑室虞山下，曰东皋，莳花药，读书其中。体仁怒不解，阴遣人至苏，募无赖子张从儒，诬式耜与谦益结为死友，侵国帑，谤朝廷，危社稷。击登闻鼓，疏达上。下所司按问。江南巡抚张国维檄苏、松、镇三府会讯。镇江知府印司奇力持诬状。国维以上闻。体仁固欲重陷式耜死，调严旨切责，司奇坐镌级。从儒得志骄横，造款曹和温之说，扇惑徒党。曹者，权阉曹化淳；温者，体仁也。语腾辇下，化淳怒，体仁亦沮丧。刑部尚书郑三俊奏雪之。从儒伏辜死。事既解，而温、周相继秉权，式耜卒闲住。

　　弘光初，稍起应天府丞，已，擢佥都御史，巡抚广西。时楚寇初退，粤土稍安，式耜绥抚有方，人士避乱者依为乐土。已而南都陷，思文皇帝立于闽。靖江庶人者，素狂悖喜乱，使其私人孙金鼎蛊平蛮将军杨国威，争立。遣金鼎说式耜推戴。式耜怒，折之。庶人乃械式耜坐纛下，欲加害。式耜神色闲定，言论庄简，称大义，讽令解兵。贼众沮畏，犹系著小舟中，下府江。式耜密谕国威中军官焦琏，与两广总制丁魁楚阴相结约。将抵肇庆，琏从中发，击杀国威。式耜既免，遂与魁楚会，擒庶人，斩之，粤乃定。事闻，加兵部侍郎。已而思文皇帝陷于顺昌，苏观生挟唐王聿钅粤入广州，称尊号。式耜飞舸下肇庆，谓魁楚言：“永明王神宗皇帝孙，宜立久矣。向者，郑鸿逵拥立非次，下骄上疑，致布高爵重权，饵督抚镇将，威令不行，天下坐溃。今仅南方一隅地，犹使非分者因仍覆轨，恢复不待问，即欲稍延大明一线，谢高皇帝于山陵，亦不可得已。永明王宜立，在耜与公耳！楚、蜀文武吏士，虑无不从者。”魁楚韪之。乃会诸监司林佳鼎、唐绍尧、萧琦、曹晔等，迎王于寓邸，颁思文皇帝败问，践阼于肇庆。晋式耜吏部尚书、文渊阁大学士。

　　时东粤争挠，国势日促，朝列孤另。式耜请召用清望旧臣，趣赴行在，并荐用一时人望方以智、刘湘客、万六吉、刘燕等。魁楚挟私，内结大王坤，挠不听。给事中唐П席藁哭宫门，上意稍动。坤以赣州覆陷，遂欲挟上西走。式耜上言：“今日之立，为祖宗雪耻，正宜奋大勇以号远近；东人况复不靖，苟自甘巽懦，外弃门户，内衅萧墙，国何以立？”上为辍驾。寻内批用王化澄为兵部尚书。式耜上言：“化澄诚贤，自有廷论。斜封墨敕，何可为例？请补部疏，尚为得体。”化澄固庸劣，坤为之内主，既见弹劾，坤益怨式耜，思挟上入楚以远式耜。已而清兵破广州，唐王见杀。魁楚忄匡惧。王坤益蛊上西迁。式耜固请征兵固守，不听。上泛小艇自梧奔桂。式耜集诸文武扈上居桂林，班朝治兵，始有章度。王坤益欲挟上入楚。会上召刘承胤东援平、梧，承胤至，无东下心，遽欲邀上幸武冈。式耜奏言：“驾不幸楚，楚师得以展布，自有出楚之期。兹乃半年之内，三四播迁，民心兵心，狐疑局促，势如飞瓦，翻手散而覆手合，诚不知皇上之何以为国也！皇上在粤而粤存，去粤而粤危。我退一步，则敌进一步；我去速一日，则敌来亦速一日。今日勿遽出楚，则出楚也易。今日若轻弃粤，则更入粤也难。海内幅员，止此一隅，以全盛视西粤，则一隅小；而就西粤图中原，则一隅甚大。若弃而去之，俾成残疆，虽他日侥幸复之，而本根已不足恃矣。”疏入，不省。式耜入见，跪曳上袖，涕泣请留。承胤结马吉翔，因王坤摇两宫。皇太后趣上行甚迫，遂诏加式耜太子少保，便宜行事，留守广西。上遂入武冈。

　　清兵从平乐来攻。焦琏方扈送驾，自全州旋未至，守御单脆。敌骑驰薄桂林，入文昌门，式耜督兵巷战。会琏至，驰御之，斩数骑。敌乃退走阳朔。式耜独守孤城者两月。已而楚督之师溃于长沙，郝永忠、卢鼎奔入桂林，式耜会户部尚书严起恒安辑之，令守大榕江。遣焦琏东复平乐，守之。孔有德前部入严关，永忠惊走，桂林溃。永忠欲挟式耜去，式耜怒曰：“吾奉命守桂，桂，吾死土也。”独坐空城中，檄焦琏撤平乐归守。清兵虚抵桂，扣北门入。式耜奉赐剑，督琏巷战，斩数十骑。清兵惊遁，驻北关外。式耜檄迎何腾蛟于柳州，腾蛟以胡一青、赵印选之兵至，会蹑清兵于北关，三战三胜，退入全州。式耜遣琏北会腾蛟，攻复全州。腾蛟以是复下湖南，皆式耜力也。

　　时上播迁柳、象，陈邦傅迎居南宁。邦傅挟上骄横，式耜累檄之下梧州，不应。乃遣焦琏自平乐略地梧州。会李成栋反正，梧州平，粤西大定。成栋遣其将杜永和迎上东巡。式耜表遣给事中蒙正发、编修蔡之俊、评事朱盛[1234]迎上返跸桂林，言：“东粤已定，出梅岭者唯成栋一军，请诏而下，无烦上自往。今日大势在楚，楚师不下三十余万，镇将四十余营，号令莫一，易成疑沮，非天子弹压，则进无寸功，而退有百患。上诚莫如幸桂林，为出楚计，北图岳、鄂，东援南昌，西收荆、澧，事犹可为，若远即海ㄛ，而举江、楚大计一委之腾蛟，腾蛟虽忠略有余，而孤注之忧，不能不为之虑也。”疏入，上犹豫间。内阁王化澄、朱天麟贪成栋馈问，因中涓说慈圣太后，谓东粤安而西粤危，且以收新附者之心。上遂下肇庆。居半载，楚将果惊猜内讧，腾蛟死，湖南复陷。楚兵溃入桂林，式耜奉命兼督楚师，随宜安插饷饣军，固守楚塞。奏用侍郎张同敞总督诸军，给事中吴其雷监理之。与清兵相持于东安、零陵之间，大小数十战，互相前却。

　　其明年，庾关不守，上将西奔。式耜驰奏，请勿弃东粤，固守肇庆，征兵御寇。不听。上遂至梧州。始，上在肇庆时，式耜请开日讲，远佞幸，清铨政，肃军纪。王化澄、马吉翔挠沮之。金堡自沅州径桂诣行在，入对，レ在廷奸状。吉翔疑堡党式耜，益相衔怨。至是，开北镇抚狱，掠治堡急。式耜抗疏力争，不听。胡钦华挟孙可望，恫喝当{宀一}，遂露章劾式耜，诋诽尤恶。王化澄思因排陷之，而式耜威望既重，莫能摇也。乃与万翱比，推于元晔为督师，夺式耜兵柄。复先后遣万年策、吴李芳、郑古爱、朱嗣敏分督诸军，事权瓦解。元晔至桂，以女谒蛊赵印选。诸帅狂狺，不受式耜节制。

　　孔有德猝犯小榕江，诸将不战而走。式耜驰皇令，召诸将城守，无应者。式耜乃沐浴易衣，坐署中。通山王蕴钅子驰入告曰：“先生受命督师，全军未亏，公且驰入柳，为恢复计，社稷存亡，系公去留，不可缓也。”式耜不应。蕴钅子涕泣，曳其袖，固请上马。式耜从容应曰：“殿下好去，幸自爱！留守，吾初命也。吾此心安者死耳，逃死而以卷土为之辞，他人能之，我固不能也。”俄而张同敞至，问曰：“先生意何为？”式耜曰：“死耳！”同敞曰：“我知先生之必死，故不死于阵而就先生。”因呼酒与同敞饮。式耜素不能胜一蕉叶，是夕，连数大白，神采愈清澈，与同敞分韵唱和，悲吟彻旦。次日，被执，见孔有德，谈笑请速死。有德令王三元、彭而述劝降，式耜笑不应。而述称说繁重，式耜乃举袖掩双耳。有德知不可屈，乃加害于桂林市中。桂林二十年不见雪矣，是日，雪霰大作，雷电交击，式耜与同敞先后唱和绝命诗十余章，人间颇有传者。

　　吴江杨艺，医土也，客式耜所。至是，潜拾式耜、同敞骸葬之桂林城北。及李定国围桂林，城中人见式耜、同敞拥驺从，并马入有德邸，俄顷，有德自焚死。

　　严起恒，字秋冶，浙江山阴人。寓籍真定，举北闱，中崇祯辛未进士，就馆，试诗文中格。周延儒方秉政，人索四百金，乃得选。客或以告，起恒笑不应，不得与选。授刑部主事，宽廉精慎，为秋曹最。差提狱务，矜恤囚系，纵其械具，与沐浴，时与汤粥。时有大陷法抵系，感起恒宽简，为毁家施药粥一年，祝曰：“愿以冥报奉严公。”起恒举乡书时，游高邑赵南星之门，为南星所器重，人士翕然推之。及释褐，淡定守职，闭户谢交游，清流时局，两无所附，以是栖迟郎署，六载不得迁。稍改员外郎，都御史傅永淳独推重之。时畿南例选铨曹，永淳力主用起恒，公揭已出，遣客劝令一谒执政，起恒佯谢诺，益闭户不与外人相见，遂不得调。已乃升广州知府，南海宝货充斥，起恒食淡衣粗，以廉闻天下。王思任，其姻也，携客游罗浮，过广州，起恒报谒，公宴之外，无私相见。思任舟车之赀逮绝，就起恒求亻兼力数辈，起恒谢无有，思任几穷，顾知起恒清贫，益敬重焉。总制沈犹龙闻之，乃赍金币，遣舟车送思任归。犹龙笑谓客曰：“都御史为知府料理游客耶？”岭外传为佳谈。已迁右参议，分巡下江防道。

　　蕲、黄沦陷，何腾蛟为题改分守上湖南。时张献忠初去楚，民出死伤无几，郡县皆废，吏因缘摄署，渔猎遗黎。起恒一意休息，以清刚弹压，赇吏不敢逞。何腾蛟开督府于长沙，军食不给，创征义饷，不经奏复，以意为轻重，每亩溢额派者五倍以上，犹不足，则预征至两年。赇吏承风追呼，每剧，又开告讦，籍没民财充饷，旦夕倾数十家以为常。起恒力争不胜，乃议鼓铸，以纾民困，会计精密，一钱不入私费。数月，得数百万缗，输腾蛟，请缓预征一年，民稍苏。仍以其余修衡、永城橹，立上公、熊罴二关，禁戢游兵，民恃以安。复出钱二千缗为文场费，奏请用御史杨乔然开闱试士，湖南北始复有弦诵声，皆其力也。

　　起恒清慎端和，不为捭阖赫奕，而骄帅悍兵，服其德望。郝永忠、卢鼎、黄朝宣、张先璧、曹志建恣行无所惮，捶击监司，如其牙校，顾敛手受起恒约束，如部将。时楚吏缘闽、广建国，皆旦夕躐拔至九卿。起恒不妄依附，守故衔两载。稍擢太仆少卿，已乃晋户部侍郎，督理钱法军饷。上初监国，或说令与劝进列。起恒泫然曰：“两年而三易主，即大忍人，能无自惭恧耶！诸公任好为之，非吾义也。”上幸桂林，召见，擢户部尚书。已同瞿式耜守桂林，诸将倚之为重。上在柳、象，召入，改吏、兵二部尚书，东阁大学士。抗辞，不允，乃入直。扈从南宁，制命票拟，皆出其手。时承隆武之余，诏旨繁芜亵，旦此夕彼，莫知适从。起恒详慎简要，中外乃壹所奉。陈邦傅骄怯无状，思北降，累欲犯车驾，为降地，惟惮起恒不敢发。起恒密谕其腹心茅守宪、胡执恭渐移其意。会东粤反正，迎上东出；瞿式耜迎驾西北出楚。起恒请从式耜，王化澄、朱天麟贪东省之饶，因马吉翔达慈圣，决意东下。起恒争不胜，既从驾，至肇庆。江楚势稍振，四方观望歆动，求仕者满辇下，争持督抚札委空衔求敕印，或冀内补。起恒雅意澄别，不惬所愿。乃群走缇帅马吉翔，缘内竖夏国祥，往往得旨下部，起恒力持不可，则中旨下，化澄、天麟改票以行。南昌庶宗朱谋{例土}以援江为名，躐佥都。吕尔者，吉翔书记也，起家拜御史。袁彭年、金堡交劾之。时四方勋镇请封爵晋秩者，辇金帛香药赂行在阁部大僚，起恒峻拒，纤芥不纳。差使为之语曰：“严公目，不开毡袱；王、朱手缩，急收毡袱。”天麟忌其异己，绐彭年、堡，谓谋{例土}、尔事皆出起恒。彭年疏并攻起恒。起恒谢病，求去。会上召天麟面诘之，天麟诈尽露。上乃敦趋起恒入直。天麟惭恚，以病免。化澄亦沮丧，移疾不出。中外方一意倚起恒，居中制江、楚。而何吴驺、黄士俊复讠术李成栋，荐请召用吾驺，以崇祯旧辅居首揆。毛毓祥、李用楫更相推戴。起恒亦中掣，不能尽行其志。

　　永历三年春，楚师败于湘潭，何腾蛟被害。楚兵四十余万，失主汹乱，蹂衡、永、宝、郴间，即次南奔。永州举人刘惟赞徒步诣行在，疏言：“今日所恃为一线之计者，惟楚而已。东援江西，保黔、蜀，则建炎、皂口之败，不害为南宋之中兴。往者，孤倚一腾蛟，其势已危。今腾蛟且已矣。马进忠等，北兵也，胡一青、曹志建等，南兵也；高必正等，新附之兵也，情势必不相得而疑。而诸帅之所共为尊信者，自辅臣起恒而外，四顾更无其人。且近日之所在瓦解者，以民困兵毒，迎敌为向导，故敌猝至而不知。大湖南北，黄童白叟，所信为必能辑兵而安己者，自辅臣起恒而外，抑无其人。民之向背，兵之合离，国之存亡，惟在起恒之一出而已。首辅式耜，清节重望，入直纶扉，固其雅量所宜。则陛下可勿以起恒出而股肱无人为忧矣。如以臣言出草茅，不足与闻国计，陛下诚遣一使，遍察江、楚、黔、粤将帅兵民，有一不谓臣言为允者，臣请尸两观之诛。若因循不果，势必一营一督，简任非人，连鸡骇散，民怨兵疑，更无可为之势矣。”疏入，下廷议。楚诸将先见腾蛟陷，皆惊退。及闻起恒出督，咸踊跃更起，胡一青复下衡州，马进忠、王进才固守宝庆，曹志建搜军治刍粮，将自郴州入南赣。居月余，马吉翔畏何吾驺之逼，思留起恒以制吾驺，嗾部复敦留之。起恒不果出，诸将意阻，湖南复陷。已而诸军无统，万年策、于元晔、毛寿登、吴李芳各以镇将意猎部院监督其军，皆庸疲巽懦，为军中所狎。兵益暴，民益怨，以趋于尽，卒如惟赞言。

　　起恒既终留相，吾驺以降叛之余，为廷臣所轻，未几，亦谢病去。士俊守阁衔，无所见短长。起恒稍得行意，请上亲政莅讲，节国用，清封赏，以戎&lt；矛务&gt；任刘选生，以廷议任金堡，整励楚将，接应江西余旅，慎恩纪，立威信。凡七八月间，内外仗以粗安。愿以裁抑侥幸，为程源、郭之奇、万翱、鲁可藻所尤忌，中阉夏国祥亦深兼之。会孙可望遣杨畏知献书，求内附，邀王爵，金堡抗疏言其不可，起恒居中力持之。可望心折。

　　永历四年春，清兵犯南韶。慈圣太后遽欲挟上弃肇庆西避，起恒坚请车驾勿动。上召赴内廷，面谕允留。起恒叩头起，诣阁草敕，征调援兵，方吮毫间，两宫已登舟，上就辇矣。起恒懑愤，泣责内臣庞天寿。天寿曰：“外廷固有主张上速行者，非但我辈也。”起恒疑，不知所谓。已行至德庆州，王化澄遽得旨入直。一两日间，源、翱、之奇结吴贞毓、张孝起、朱士鲲讦奏金堡、丁时魁、刘湘客等把持国政，裁抑恩赏，以致江、楚偾败，圣驾蒙尘。化澄入，调旨遣缇骑逮堡等四人，下锦衣狱掠治，滨死。乃知天寿所云者，群不逞结马吉翔介夏国祥，以敌警胁上西出倚陈邦傅，以谋国不令为罪杀堡等也。起恒匍伏舟次，泣奏：“谏臣非今所宜谴，严刑非今所宜用，请贷堡等。”上不听。化澄等思构起恒益急，顾上意犹向倚之。高必正、焦琏诣行在，力白起恒公忠状，势固未有以摇也。化澄迫，乃请敕召朱天麟，而密订天麟，因胡执恭结孙可望为外援，胁上，为杀起恒地。执恭欲封可望真王亦迫，乃遣子钦华载金粟遍赂台省，与相约结。谋既定，给事中雷德复遂露章劾起恒二十四罪。在廷中钦华饵，无不欲逐起恒而封可望。化澄调旨，用宋雷德骧“鼎铛有耳”语嘲激之。起恒称病，请去。行人董云骧、王夫之交疏言：“大臣进退有礼，请权允辅臣之去，勿使再中奸毒，重辱国而灰天下之心。”疏入，云骧不候报闻，挂冠，入南海去。翱、可藻请逮治夫之，高必正力争不可，乃已。起恒谢病，疏七上，不得报，解舟去平乐。顾上意注起恒而薄化澄，遣高必正、党守素、李元胤赍敕留之，追挽其舟，不得发。起恒返。诸镇奏报使臣，大书揭梧州城下，言：“半壁存亡，恃严辅臣一人，不索钱，不滞军机，何物雷德复，受逆贼赂，思加逐害？愿与同死！”化澄惧，乃佯下起恒，劝上益留之。然起恒日为群小所摇，志沮不行，随御舟侍朝请而已。四方镇帅闻起恒摧抑不用，皆解体，无斗志。

　　是冬，两粤继陷。上奔南宁，化澄率诸臣四窜，惟起恒从。始，德复疏入，化澄党日夜构，欲中以危法。客有劝起恒必去者，起恒泫然曰：“吾留此，即免祸，岂复能有所效？顾今日亦安往哉！非裴公午桥、文饶平泉时也。患难君臣，所相报者唯一死尔。伏草间以求活，吾固不能；国一日未亡，吾一日不能舍上而去。死于奸，死于敌，唯天所命耳！”胡执恭已伪造册宝，封可望秦王，惧伪露，乃密告可望曰：“严学士必不肯撰敕册，此我密请之上，自内发者，严学士固不知。”可望以是怨起恒甚。永历五年，遣其将吴将军者入见，挟兵拥行宫，猝入起恒舟，佯请与语。语竟，起，送之出，遽挥铜椎击中起恒脑，堕水死。是日，遂击杀礼科给事中吴霖以下二十余人。上闻，痛哭。出金募泅人，得起恒尸，裹以御衾，买棺葬于南宁江岸。

　　起恒相四年，随上播迁，上屡欲加恩，固辞不受。唯以上两宫徽号，进太子少傅。南郊，赐玉带，不服，以犀角带二品服色终。署中无长物，故衣敝舆，食不兼味。与人言，开诚尽辞，群心悦服；至其不可，则未尝以一字丐人恩泽，虽怨背不恤也。尤善理财用，在肇庆，请上亲征，立亲征库，不旬日得四万金，精甲名马盈数百。俄为夏国祥所忌，以中旨取库金入内用，事遂不行。出入群小间，内外交困，筹量挠沮。起恒遇害，国遂以亡。

　　●卷三◎丁、王、朱列传丁魁楚，字光三，河南永城人。中万历己未进士，历官有能声，至节钺。崇祯九年，巡抚蓟镇，虏至，以兵逃，宜抵法。魁楚善事权要，为温体仁所厚善，得不坐。已而为刘宗周所劾，乃罢官去。

　　弘光元年，起废，擢兵部右侍郎兼副都御史，总制两广。时端皇帝晏驾，桂恭王嗣立，与上同居梧州。魁楚莅粤，以寓公礼相见，恭王不怿，稍见于色。会思文皇帝由疏远为闽帅所推戴，桂邸序次当璧，思文皇帝颇疑忌焉，密旨谕魁楚侦动静。自端皇帝以敦让传国，恭王固无他志；桂邸中涓王凝禧亦质朴，无喜事心。魁楚以宿怨欲因事中王，王不知也。一日，故举酒就恭王饮。魁楚大言：“天下倾乱，殿下为高皇帝子孙，能勿忧耶？”王曰：“宗国破败，孰能忘忧！倘得借先生力削平之，俾孤假手以报高皇帝，死且不朽。”问答间亦偶相酬酢耳。魁楚遽以奏闻。他日，复持酒就上饮，问如前，上唯唯而已。魁楚亦以奏闻。未浃月，桂恭王暴薨。或曰魁楚奉密旨为之也。上仅赖以安，而心恒惕恻。魁楚用是加太子太保、兵部尚书。

　　未几，靖江庶人反，魁楚守梧州，与瞿式耜合讨平之，封伯爵，赐尚方剑，便宜行事，加蟒玉。已而闽海陷，苏观生立唐王聿钅粤于广州，决策后，乃报魁楚，魁楚恚甚，欲拒之。而瞿式耜自桂下肇庆，定推戴计。魁楚乃迎上践祚，晋魁楚武英殿大学士、吏部尚书。

　　魁楚制粤两年矣。岭北溃乱，魁楚犹怙安不修戎备，将吏以贿为进退，唯日遣水军涸灵羊峡，取砚石于老坑。至是，武备单弱，不能自振。观生抗命来攻，乃议遣巡抚广东兵部侍郎林佳鼎率水师，游击管灿督舟师数千，攻广州。至三水，军不习战，全师皆没，佳鼎、灿死。东兵薄峡口，乃击退之。

　　魁楚怙拥戴功，与王坤相表里，以意黜陟，中外失望。瞿式耜力争，不听。李成栋陷广州，魁楚忄匡惧。上知不可恃，遂西幸桂林。魁楚独与其宠将苏聘率标兵千余人，据岑溪县。清兵至，战不胜，魁楚见杀。

　　王化澄，字登水，江西金人。中崇祯丁丑进士，授知县。隆武中，擢监察御史，巡按广东。时海内陆沉，东粤独安，故以富甲天下。化澄按粤，不能以廉闻，宦赀至二十万。

　　上即位于肇庆，化澄与拥戴功。丁魁楚解两广入阁，骤擢化澄副都御史，总制两广。俄而兵部侍郎林佳鼎东征阵没，迁化澄兵部左侍郎，管枢务。化澄既与王坤厚善，皇后兄王维恭曾随父客吉安，至是，化澄与结乡曲，稍密，乃与通族为兄弟。以是，内批擢尚书。瞿式耜论奏之，乃补部疏行。上西幸桂林，化澄不从，避居浔，南。逾年，上幸象州，化澄道谒，以维恭荐，仍兵部尚书，拜东阁大学士，入直。上赴南宁，皇后留象州，上赐皇后空头敕十道，俾皇后猝有缓急，征调防卫。化澄与维恭辄用以授庶宗朱统鍪等佥都御史等官，上不知也，内阁亦无敕稿。已而随皇后入南宁，扈跸下肇庆，而假敕事觉，为台省所纠。久之，群言交攻，化澄请养疾，听之。

　　四年春，上幸梧州。化澄入见，敕趣入直，因嗾给事中雷德复劾首辅严起恒。化澄调旨，以嘲语激起恒去。高必正入见，对上言：“王辅臣票拟多《春秋》，朝廷何由得安？”因回顾化澄曰：“请自今少用‘春秋笔法’，可也？”化澄惭恚，益与吴贞毓比，挟孙可望胁朝廷。凡化澄所票拟，皆支离俳谐，复多通馈问。又奏授其子王奎光以白衣超拜光禄寺少卿。上知而厌之。是冬，马蛟麟陷梧州，上奔南宁，化澄不从，挟厚赀避居平南山中。蛟麟所部胡千总闻而利其赀，辄往胁之出，始以礼诱之，化澄削发为僧，至中途，摔出肩舆中，梏其手，索银一万五千两，犹不释，羁置平南空署。化澄迫，乃服脑子四两死。或为焚之，香闻数里。蛟麟故未知也，事觉，执逼化澄死者杀之，没入其金。

　　朱天麟，字震青，直隶昆山人。中崇祯戊辰进士，由外吏考选为翰林院检讨。癸未，分考礼闱。已而南归，出入弘光、隆武间，累官宫坊。永历二年，擢礼部尚书、东阁大学士。自乘舆播迁，班行零落，纶扉无旧词臣，甚则阁员不备，周鼎瀚以讲读摄票拟，及上在柳、象间，马吉翔以缇帅典丝纶。至是，天麟以崇祯间馆职爱立，物情翕然想望之。

　　天麟性既卞躁，营私尤甚，与王化澄比，严起恒以清慎见嫉。已扈从互肇庆，给事中金堡入见，意天麟有物望，可与图治。天麟顾利堡刚激，欲用堡以逐起恒，面奏金堡有风骨，可大用。会朱谋型、吕尔附马吉翔躐宪台，堡与袁彭年交参之。天麟因语堡曰：“此皆山阴所为。”彭年并攻起恒，实则谋{例土}佥都之敕，尔分道之旨，一天麟所撰拟也。上方向用起恒，怒彭年，召天麟入内，给笔墨，令面调旨。天麟惶惧，乃奏：“昨彭年、堡与刘湘容至臣寓，订臣逐严辅臣，而推臣独典机务。谋{例土}事，臣实与闻，顾以彭年意甚善，遂推以委严辅臣为罪名。今若拟旨责彭年，彭年必怨臣负己，臣不得久侍密勿矣。”语闻，上正色责之，左右皆掩口而笑。天麟不得已，拟严旨。上顾以语诮彭年。彭年已知为天麟所绐，面诘其奸，金堡从旁诮责之，天麟遂怨堡甚。适堡参陈邦傅庸懦专横，宜削爵。邦傅疏言：“臣扈从上于艰危，乃有今日。不知金堡从何而来，乃与臣为难。”天麟因拟旨云：“金堡辛苦何来，朕亦不知。”退谓人曰：“杜甫诗有云：”辛苦贼中来‘，堡自辰、沅赴阙，曾与清吏戴国士通书问，吾以谓其自贼中来也。“其鄙类如此。堡奏：”辛苦之旨，臣不知何谓。如庾词嘲笑，徒亵王言。臣在黔阳山中，戴国士贻书见招，臣正辞切责之，以死自誓，不从叛逆。辅臣即不知，奈何诬陛下以不知也？“天麟始与彭年语，谓当清铨叙，重台省，与彭年合。顾其子宿垣以布衣入仕，未半载，辄奏授监察御史，由是人心交疾。天麟不能安，告病去，游桂林，瞿式耜迎而礼之，即遣其子沭诸将背式耜，推己为督师，为诸将所憎。乃走南宁，依陈邦傅，日夜与邦傅谋害起恒、堡。邦傅于诸将中最弱寡，又无拒战功，自顾不是以动朝廷。天麟乃说之通孙可望，为杀起恒、堡地。吴贞毓者，天麟礼闱所取士也。天麟遣结群不逞，与起恒、堡相抵。上幸梧州，诏狱起，皆天麟遥主之也。

　　时粤东被围半载，全州再陷，东西交迫，御舟飘摇江次。贞毓率吴霖、钱泌、许玉凤累累行江干，结郭之奇、程源、万翱为驱逐计，日若不给，见者皆为寒心。天麟既属郭之奇题差其弟天凤典贵州乡试，至是，又遣宿垣入觐，胁都御史余气题差巡按贵州，欲为孙可望通黔道，攻并黔将杨展、皮熊。展、熊知其谋，拒天风、宿垣不得入境。王化澄既复入直，请敕趣天麟赴阙。会文安之自蜀来，道南宁，天麟要与偕行。既上谒，安之憎其为人，耻与入直，遂辞去。天麟留相未浃月，梧州陷，上奔浔、南，天麟将入滇归孙可望，道阻不通，走匿土司中，不知所终。

　　初，天麟与陈邦傅为伪册宝封孙可望，欲说可望贡方物入谢，因以要实封，而不敢与可望言。邦傅乃出所市滇中八宝手钏，伪为可望贡表上献。钏所直不过钱三五千。天麟即露章上言：“宝钏乃希世之珍，藩臣贡此，其竭忠媚主之情可知已！宜速予王封，以答其意。”楚、粤诸将闻之，莫不欲唾其面。

　　●卷四◎吴、何、黄列传吴炳，字石渠，直隶宜兴人。中万历己未进士，工为词曲，与阮大铖齐名。历官江西督学参议。隆武中，江西陷，从建昌单骑入阙陛见。时福建举行乡试，即擢炳布政使，充提调官。已而闽陷，走广，谒上于武冈。时刘承胤专恣，瞿式耜、严起恒皆恶之，不得从驾，阁臣缺，票拟无所委，傅作霖以主事亟迁兵部侍郎，周鼎瀚以员外郎骤改侍读，皆与撰拟，承胤以己意授行，其非铨政军务者，则马吉翔、庞天寿自中批出，不复由票拟，朝政无章。承胤意不自安。炳即入见，遂擢吏部尚书，不三日，即拜东阁大学士，入直。

　　炳素谐柔，好声色，荏苒无风骨，俯仰唯承胤意。武冈陷，炳遂与承胤降，随孔有德至衡州。有德恒召与饮食，炳既衰老，又南人，不习北味，执酥茶烧豚炙牛，不敢辞，强饱餐之，遂病痢死。

　　上之立也，承隆武之敝，禄位积轻，事权解散。及居武冈，刘承胤骄横，胁上，辱士大夫，群臣皆遁去，莫肯扈从。川黔总督尚书李若星拜吏部尚书，太仆寺卿杨乔然擢刑部侍郎，皆为承胤所掣制，旋解官。唯不恤廉隅者，则介承胤以进，辄俄顷拜大僚：童天阅、高光映庸而躐九卿；刘鲁孙目不识丁而授讲读；邹枚以小吏而登宪司；御史郎署，尤猥杂不堪，风闻四近。于是江楚间塾师、游客、卜筮，胥史，皆冒举贡，自称全发起义，赴行在求仕。及上驻肇庆，金堡、丁时魁、袁彭年建议：谓爵禄太贱，小人营进，屈下镇将而威令不行，渔猎小民则人心瓦解，请核出身履历及乡望才品，以叙次录用。内阁严起恒、吏部晏清抑皆清慎，不妄甄拔。故一二年间，阃外稍知国纪，江、楚、黔、粤，所在收复，顾以是为群不逞所怨望。吴贞毓者，炳之族子，首谋挠乱之。堡下狱，起恒不用，将吏解体，两粤继陷，上蒙尘粤、滇之间，寄虚名群盗中，侍从不过百人，昔之以全发起义干乞禄位者，率持故衔投款，降级叙用，往往为民害，垂二十年尚未息也。

　　何吾驺，别号象冈，广东香山人。中万历己未进士，敏给通机变，颇工为诗，书法妍美，选庶吉士，改编修。当启、祯间，浮沉不为同异，守馆阁。崇祯八年，积资拜礼部尚书、文渊阁大学士，以事忤温体仁，体仁欲逐文震孟，因与震孟俱罢。隆武中，特敕以太子少师仍原官，召入直。

　　上幸赣州，吾驺从。至顺昌，追兵至，惊遁归里。已而苏观生立唐王聿钅粤于广州，观生人望素轻，倚吾驺为重。吾驺偕大学士黄士俊、侍郎叶廷裕、李觉斯、前布政使曾道唯及广东布政使顾元镜决策推戴，以拒上命。尽发守兵，西扼三水，东与陈子壮义兵相持，广州城门不置一卒。李成栋自惠州驰来，已入城，吾驺等尚不觉。俄而唐王、观生皆见杀，吾驺遂降，厚贿成栋，特荐之于清。及成栋反正，吾驺辄自冠带，称故相。上幸肇庆，丐成栋荐己。成栋因疏言：“吾驺、士俊纶扉旧学，宜备顾问；顾元镜、毛毓祥与谋反正，才能可用。”诏各起原官召用。

　　先是，吾驺降清，思以文望动人，得复大用，乃撰□□□史，称述功德，内书楚贼何腾蛟遣张先璧入寇。镂板行于岭外。至是，腾蛟闻敕召吾驺，大怒，欲疏攻之。吾驺惧，不赴召。腾蛟败没，吾驺遂偕士俊及毛毓祥赴阙，敕留入直。

　　袁彭年虽尝与吾驺同降，顾薄其为人。时彭年方掌西台，吾驺多龃龉之。彭年疏侵吾驺，毛毓祥为通政使，结给事中李用楫，疏攻彭年，互讦不已。吾驺引疾乞休，上亦厌之，听之去。彭年不自安，亦以请假治慈母丧，解台务。

　　吾驺之出，亦无仕宦意，特欲一入纶扉，盖前罪耻，涂饰乡里耳目。吾驺富甲东南，销银为小山，高广丈余，凡十余所，露置宅院隙地。成栋兵初至，欲凿取之，不能动。吾驺既归，明年，广州复陷。吾驺逃入海中，死。

　　黄士俊，字亮垣，广东顺德人。万历丁未廷试，赐进士及第第一。历官宫詹侍郎，闲住。隆武中，起拜东阁大学士、礼部尚书，未赴。闽陷，苏观生立唐王于广州，士俊与焉。清兵陷广州，士俊就李成栋降。成栋反正，士俊丐成栋疏荐入直，上始难之，重违成栋之请，姑敕召之。

　　士俊偕何吾驺入见，以故相位居瞿，严上。诸殿阁唯文渊阁上有印，进呈文字则用之，居首揆者司其封掌。上在粤，瞿式耜掌之，上奔象州时遽，式耜不及缴。及幸肇庆，起恒班式耜后，而式耜方留守督师，起恒实首揆也，式耜方欲缴印付起恒，闻吾驺、士俊入，遂不果。起恒固有钦赐图书印进呈文字及发红本阁票下科，而吾驺、士俊为上所厌薄，无所赐，皆以白版行。

　　吾驺与袁彭年互讦解官去。士俊以柔顺为上所留，时年已七十八矣，以票拟失当，为吏科丁时魁所累驳。士俊泣语人曰：“老夫于诸公为前辈远甚。老夫叨鼎甲时，诸公尚皆未生，今乃相窘如此。老夫亦何所负于国家？所少者唯一死耳！”闻者哂而怜之。南雄陷，上幸梧州，士俊遽以病请归里，不知所终。

　　●卷五◎李、文、方列传李永茂，字孝源，河南南阳人。中天启乙丑进士，历宫中外，有能名。

　　崇祯末，擢佥都御史，丁艰家居。李白成陷南阳，永茂与前布政使贺自镜携家避寇，南奔襄阳。时左良玉、刘洪起兵各数万，沿汉屯聚，暴掠不戢。自镜女年将及笄，洪起强委禽，女不肯屈，投汉水死。永茂乃帅南阳避寇众数千人，团聚自固，泛舟汉江，号“南阳帮”，兵不敢犯。弘光立，永茂服阕，诣阙见，仍以佥都御史巡抚南赣。汀州贼阎、王猪婆营据帘子洞，寇掠汀、赣。永茂会福建巡抚张肯堂讨平之。

　　隆武中，万元吉受命督师江、楚，守赣。永茂以母丧解官，侨寓岭南。及丁魁楚、瞿式耜定策戴上于肇庆，迎永茂协策。永茂至，拜文渊阁大学士、吏部尚书。永茂以终丧固请。式耜奏：“永茂即欲终制不与阁务者，皇上以冲龄嗣服，非耆旧之臣，孰与劝学？臣等捐躯，只办阃政。请命永茂专侍经筵，不及庶务，亦可令忠孝两全也。”永茂犹固辞，不得，乃受命。

　　永茂因进讲，请召用人才。退而疏荐十五人，直省各举一人，御史刘湘客与焉。湘客忤内监王坤，坤方秉笔，以朱斥之。永茂抚赣时，湘客客于赣，悉其才品，与相厚善。至是，怒曰：“斥湘客者斥茂也，国势孤危如此，而犹唯内竖意，掣辱大臣，吾宁死草间，不能为此辈分任亡国之罪。”拜表乞返苫次。即日解舟氵斥浈江，入仁化山中，郁郁以疾卒。

　　文安之，别号铁庵，湖广夷陵州人。中天启壬戌进士，进庶吉士，改检讨，迁编修左庶子，以忤魏忠贤削籍。崇祯初，起侍读，历官南京国子监祭酒，清刚不合于时局，解官归里。弘光中，以清望素著，起詹事府詹事，不赴。

　　上即位，瞿式耜奏：“安之及侍读学士王锡衮，历朝人望，宜入纶扉，且道路可通，尤易征趣。”诏以礼部尚书、东阁大学士敦趋赴阙。会湖、广沦陷，敕使不达。时忠贞营败绩于草坪，退屯夷陵，结寨自固。刘体纯、袁宗第自汉中返，亦屯荆、郧间。郧阳故将王光兴率众自竹山南来，与诸部犬牙结聚。已而堵胤锡以忠贞营下常、澧，光兴移屯荆西，迎翰林院编修黄灿监督其军。事闻，加灿侍读兼兵科给事中。灿与安之同里，因迎安之，资其威望，镇抚诸将。

　　永历四年，安之入见。绕道至平越，乃以疏闻，上敕召赴阙。抵南宁，上命礼部主事刘兆锃敦趋之，朱天麟亦得召旨，因与偕至。天麟以安之翰林先辈，欲假其望以动人，颇推崇之。已而议论猥杂，安之深厌之，遂不合。既见敕召入直。安之之至，以节制黔、楚，修纲纪、收败局为己任。顾天麟与王化澄不足与共事，遂大懑阻，力求督忠贞营出楚、蜀，为光兴援。凡入纶扉者十日，即奉敕督师秦、蜀去。

　　时忠贞营久屯浔南，师疲粮乏，安之乃率之自黔入楚西，冀收蜀为迎跸计。至贵阳，孙可望已并杨展、王祥之军，驻贵。安之不得已，谒见可望。可望固欲留之，安之诡辞以对，得去。入楚，忠贞营踵其后，为可望所觉，追安之。安之已驰出黔，与诸帅合居巴、兴间。未几，薨于军中。

　　黄灿，字中涵，崇祯癸未进士，亦卒于军。灿既没，佥都御史毛寿登为诸营监督，与光兴同降于清。

　　方以智，字密之，直隶桐城人。姿抱畅达，早以文章誉望动天下。父孔，万历丙辰进士，巡抚湖广，为时相所忌，以失律，逮下狱。阮大铖与同郡，尤忮害之。时局翕然，欲致孔于死。以智方中乡举，上计偕，忌者欲因文场陷之，使绝营救伸理。以智入都，佯为不就试，已乃密入闱，中崇祯庚辰进士，选庶吉士，改编修。以智既官禁苑，在廷稍为孔伸理，得减死论。

　　北都陷，以智间行归里。大铖党又欲以从逆陷杀之，几不免。南都陷，以智徒步走江、粤，顾自是无仕宦情，乃改名姓称吴秀才，游南海。参议姚奇胤与以智同举进士，一日，拥驺从出，与以智遇。以智趋避书肆中，奇胤愕眙，下肩舆，相持泣下，人始知其为以智矣。奇胤劝令强起襄时难，以智不答，留客奇胤署中。

　　瞿式耜闻而迎馆之。会上即位于肇庆，擢左中允，充经筵讲官。司礼太监王坤奏荐大臣数十人，给事中刘抗疏言：“内臣不得荐人，况大臣乎！坤所荐者皆海内人望，方且以间关不得至为忧，若闻坤荐，当益裹足不前，则是名荐之而实止之，拒人于千里之外也。”坤怒，将逐，且疑疏出以智手，为寝经筵。以智既无宦情，讲官之命为式耜所强受，又不见庸，遂决挂冠去，浮客桂、柳间。粤西稍定，就平乐之平西村筑室以居。

　　以智诗仿钱、刘，平远有局度，书法遒整，画尤工，弈棋亦入能品，尤嗜音律，喜登眺，至是放情山水，觞咏自适，与客语，不及时事。楚、粤诸将多孔部校，欲迎以智督其军，以智咸拒谢之。永历三年，超拜礼部尚书、东阁大学士，不拜。诏遣行人李浑敦趋入直，以智野服辞谢，不赴。平乐陷，马蛟麟促以智降，乃舍妻子，为浮屠去。

　　刘寨，字及叔，四川人，中崇祯丙子乡举，豪隽有才致，历官佥都御史，巡抚柳、庆。

　　●卷六◎陈、姜列传陈子壮，字秋涛，广东南海人。父熙昌，官吏部给事，为清节名臣。子壮中万历己未进士一甲第三人，授编修。天启间，忤魏忠贤，与父同削籍归里。崇祯初，起用，历官宫坊，为思宗皇帝所简知，擢礼部侍郎，将倚相之。间诣温体仁。体仁盛称主上神圣，臣下不宜异同。子壮正色曰：“世宗皇帝最英明，然庙之议，勋戚之狱，当日臣工犹执持不已。皇上威严类世宗，公之恩遇孰与张、桂？但以将顺而废匡救，恐非善则归君之义。”体仁故忮子壮，至是闻其言益怒，遂密以其语奏闻，上遂疏之。崇祯八年，诏以祖训，凡郡王子孙以降有文武才能堪任用者，宗人府以名闻，考验，奏授京外职官。子壮抗疏言：“宗室改授，适开侥幸之门，隳藩规，溷铨政，而以不习艰苦之贵介，出傅姆之手，登之吏民之上，徒为民苦。”疏奏，上震怒。体仁复乘间深中之，逮下狱，欲以祖训离间亲亲条抵之极刑。刑部议上：“祖训与律例，皆祖宗垂法，虽可并行不悖，但祖训在开国之初，以治乱国用重典之法齐一天下；律例则斟酌得中，为世守之成宪。故列圣以来，皆以律例议刑，而不敢亵用祖训。子壮罪，如律当戍。”复上。体仁犹严驳从重，部执益坚，乃得减死论戍。体仁因是遂讽上颁祖训于学宫，通令天下讽习，以锢子壮。工部右侍郎刘宗周抗疏言：“子壮以过戆下狱论戍，市井杂流，阴操讹说，投间抵，以希进用，国事尚可问哉！”疏入，不听。寻体仁死，上怒渐释，子壮乃以赦归里。

　　弘光中，与黄道周同以礼部尚书召，不至。隆武间，就家拜文渊阁大学士，赴阙。时阁员二十三人，皆具衔不与票拟，子壮告归。苏观生立唐王于广州，子壮恶之，举家航海，招义旅，间道贻书于瞿式耜，请西师疾下，愿举海舟会击，馘观生，靖内乱，以图外御。林佳鼎败没，子壮固拥义兵居海ㄛ，不下。已而李成栋破广州，子壮即军中，益号召，约舟师数万复沿海诸县，清远贡士朱维四率义兵自上流应之，兵薄广州，子壮戎服督战。顾广人利水斗，不习陆战，成栋婴城不出，围数日，子壮兵尽登岸，成栋启诸门，大出铁骑，蹙之于水次，会雷雨大作，风益烈，舟飘不得附岸。举军覆溺，子壮死之。弟子升收余卒，依海岛，结砦自固。已而成栋归附，兵乃解。永历三年，赠子壮太子太保，谥文忠。

　　子升字乔生，中崇祯己卯乡举。隆武中，授兵部主事。子壮既战没，子升收其余众，结石、马、徐、郑四姓，据花山岛。有杨光林者，拥兵万余，遥与联应。海南王兴，号“绣花针”，亦拥众数万，互为犄角。成栋归附，子升释兵，入见，改兵科给事中，迁礼科右给事中。端静无所附和，不合于时，移病告归。海上诸兵为李成栋所摧抑，皆瓦解。王兴屯雷、廉间。王化澄奏用其乡人连城璧，超授大理少卿，往连络之。城璧贪猥，为兴所厌薄，外受羁縻，拜官爵，而不为朝廷用，徒为暴于海溢。

　　姜曰广，字居之，一字燕及，江西南昌人。中万历己未进士，文望丰采，为东南冠。选庶吉士，改编修。

　　天启六年，充册封正使，偕给事中王梦尹，封朝鲜国王。奉别旨，便阅海上情形，按毛文龙功次虚实。曰广询鲜人，核海师。备得要领。使还，上言：“文龙以二百人入镇江，据铁山招降夷，抚归义之民至十余万，不可不谓之豪杰，不可不谓之偏锋。若堂堂正正，与虏决胜负于郊原，不独臣不敢信，文龙亦不敢自信。若养成一队精锐之兵，设伏用间，乘敝出奇，文龙自信其能，臣亦信文龙之能也。朝廷知文龙以用文龙，则不致失文龙而莫尽其能，亦不致孤倚文龙，以困而覆之矣。”疏入，报闻。然朝廷终不能以此待文龙；后卒如曰广言，以致于败。未几，曰广以忤魏忠贤，闲住。

　　崇祯初，起擢左春坊左谕德。崇祯三年，典南京乡试，甄别典雅，得士尤盛，如杨廷枢、张溥、陈子龙、杨廷麟各以文章气节著闻。顾以清贞不附时局，为温、周所抑，不登大用。家居，与万元吉、杨廷麟、李可辅虑北都逼□□，恐不可保，思固江左为后图。史可法为南司马，吕大器为皖督，皆深相倚望，左良玉亦托重焉。

　　崇祯十七年，以詹事掌南京翰林院事，与迎圣安皇帝，拜东阁大学士、礼部尚书，与史可法、高弘图为南中三贤相，天下翕然望之。然马士英、王铎以奸婪同秉国，曰广不能孤伸其志。当迎立时，吕大器以福邸故以谋嫡累贤士大夫，激成奇祸，后必授时局口实，掀翻党锢，而嗣王抑无令德，声不如潞王之贤，弘图、曰广胥以为疑。士英阴订阮大铖，决意福邸，以快意于东林，遂与武臣刘孔昭、汤国祚、赵之龙决策。曰广虽亦与翼戴，士英微以其事闻宫中，上下之猜疑启矣。已而刘孔昭以起用吴、郑三俊故，廷辱吏部尚书张慎言，曰广知党祸将起，遂乞休，不允。及马士英奏荐阮大铖以知兵，赐对。弘图请下九卿会议。士英因攻弘图、曰广护持局面，爱而登之天，忌而锢之渊，欺罔莫甚。曰广奏言：“臣前见文武纷竞，既惭无术调和，近见钦案掀翻，又愧无能预寝，遂使先帝十七年之定力，顿付逝波，陛下数日前明诏，竟同覆雨。梓宫未冷，增龙驭之凄凉；制墨未干，骇四方之视听。臣所争者朝廷之典章，所畏者千秋之清议而已。”不听。

　　时大铖初入，士英宠威尚浅，曰广虽见沮忌，犹得稍有建明，引荐黄道周、陈子壮、华允诚、杨廷麟、黄文焕，咸得召命。左良玉驻武昌，缮兵辑民，思有以自效；皖抚袁继咸联江、楚，系上游重望，皆倚重曰广协心戮力。马士英益深忌之。会巡按湖广御史黄澍自楚入见，请召对，面纠马士英奸贪误国。士英益疑曰广与良玉、澍排己，凡用舍进退，皆以内降行己志，尽削阁权。曰广上言：“祖宗会推之法，万世无弊，斜封墨敕，覆辙具在。先帝善政虽多，害政亦间出，而唯以频出中旨为乱阶。鄙夫热心仕进，一见摈于公论，遂乞哀于内廷，但见其可怜之状，听其一面之词，遽为耸动。先帝即误，陛下岂堪再误？天威在上，密勿深严，臣安得事事而争之？但愿陛下深宫有暇，取《大学衍义》、《资治通鉴》视之，反复思惟，必能发明圣性，点破邪谋。陛下用臣之身，不若行臣之言，不行其言而但用其身，是犹兽畜之以供人刀俎也。”疏入，不省。

　　顷之，大铖入秉戎政，与士英谋结刘泽清、刘良佐，以捍良玉而厄曰广，遂购换授宗室朱统[A260]，疏参曰广显有逆谋。袁彭年、熊汝霖抗疏言：“曰广劲骨戆性，守正不阿，居乡立廷，皆有公论。统[A260]扬波血，飞章越奏，不从通政司封进，是何径窦，直达御前？奸险之尤，岂可容于圣世！请逮治统[A260].”不报。高弘图揭请付统[A260]于理，拟严旨。上三发改票。弘图言：“臣死不敢奉诏。”上召弘图，厉声责之。弘图遂乞休去。寻以推翼恩加曰广太子太傅，抗辞，未允。会御史祁彪佳疏论诏狱、廷杖、缉事三大弊政，曰广拟旨许禁革。内批发改票。曰广揭言：“臣所守者，朝廷之法度，一官之职掌，而欲以严旨加直诤之臣，留败亡之政，臣死不敢奉圣意。”不从。于是士英知上恶惮曰广，益募党攻讦无忌矣。吏部例转御史黄耳鼎为副使，内批留用，尚书徐石麒争之。士英因为耳鼎言：不去姜南昌，君必无留理。耳鼎遂疏攻曰广结刘宗周为死党，欺君把持，无人臣礼，曰广乞休，遂予告去。先是，曰广愤马、阮之奸，必将旦夕亡国，犹以己为密勿大臣，无遽去理，故攻者频仍，徘徊不忍去。而大铖欲尽援钦案逆党致要津，攻击异己，报十七年废锢之怨，忌曰广之牾，必欲重陷之。曰广归，士英乃与王铎尽翻钦案，引匪人，逐正士，鬻官爵，隳边防，天下闻之，无不知其不能旦夕延矣。

　　给事中吴适疏言：“曰广忠诚正直，海内共钦，乃么[1234]小臣，为谁驱除？听谁主使？上章不由通政，结纳当在何途？内外交通，神丛互借，飞章告密，端自此始。绅惨祸，所不必言，小民鸡犬，亦无宁日矣。”疏入，内批切责之。于是蔡弈琛、陈盟、杨维垣、张孙振相继大用，士林无赖者靡然翕附。原任推官黄端伯，妖妄人也。无故解官，自髡入庐山，挟左道惑众，为南州人士所鄙。至是，挟怨赴阙，呈身于士英，讦奏曰广谋危社稷，援引鬼神以征之。士英授统[A260]行人，擢端伯礼部主事，以招致攻曰广者，中外骇惧。史可法孤立淮上，左良玉师老鄂城，南北交警，势岌岌，而士英杀曰广之心益急。会思宗皇太子事起，内旨传谕法司：“王之明往闽往楚，欲成何事？主使附逆，实繁有徒。著所司穷治。”敕出士英手，欲倾曰广、弘图以族诛之辟也。会左良玉兵东下，清兵南渡，南都陷，不果。

　　未几，清兵逼南昌，巡抚旷昭走。曰广避居山中，清将吏累招请，不应。已而金声桓、王得仁屯南昌，素知曰广德望，阳招而阴纵之，曰广以是得全，阴结抚、赣义勇，思间道入闽、粤，未及行。俄而声桓反正，不知朝廷所在，无所禀重，乃迎曰广居南昌，镇抚士民。事闻，敕加曰广少师兼太子太师、建极殿大学士，赐尚方剑，便宜行事，督师恢复京、湖、闽、浙。曰广以清望旧为声桓推重，然声桓拥重兵，以反正功自大，爵上公，亦赐便宜，遂专制生杀，不听命于曰广。时抚州王盖八起义，兵满数万。赣州阎、王、宋诸贼归义效命，众亦数万。吉安刘季矿所号召，西连酃、耒、郴、桂，所在响应，咸听命于曰广。曰广欲辑合之为声桓援，声桓不从。佥都御史吴宗周劝声桓尊奖曰广，收士民心。声桓强应之，弗能听也。曰广称疾，不视事。

　　永历二年秋，敕召曰广陛见，声桓逊辞留之。曰广既久引疾，不能一旦去，逗留间，清兵大集，围南昌。曰广起，与声桓分堙而守。顾曰广所联络义兵，皆已解散，又素无权藉，虽旦夕乘城，不能有所指麾。冬十月，刺血拜表乞援，朝廷无以应。又驰檄何腾蛟求救，腾蛟以衡、长未下，次且不进。南昌粮尽，曰广倾资鬻仆妾以充饷，不给。城将陷，抚州门启，清兵故开一面，听城中溃散。或劝曰广出奔，曰广曰：“吾今日不死，尚何待！”闭门引吭而薨。事闻，赠进贤伯，谥文忠。

　　●卷七◎何、堵、章列传（郑古爱杨锡亿附）

　　何腾蛟，字云从，贵州黎平人。中天启辛酉乡举。崇祯间，授南阳知县，吏治精敏，以最闻。南阳，思文皇帝封邑也。思文皇帝英锐喜事，推官万元吉颇规裁之，腾蛟特相周旋，元吉以遏抑亲藩见逮，腾蛟得不与，擢大兴知县，精敏如治南阳，迁郎署，擢巩昌兵备副使。以善抚兵将，为秦督洪承畴所推荐。崇祯十六年，张献忠陷武昌，楚抚王聚奎、王扬基以失机论治，廷臣视楚为戒途，无敢赴者，擢腾蛟右佥都御史，巡抚湖广。张献忠入蜀，左良玉驻武昌，大为民扰。腾蛟至，以恩礼结良玉子梦庚与正纪副总兵卢鼎，得其欢心，尤与左营监军主事李犹龙相善，良玉所部颇尊信之，绥抚残黎有方。

　　腾蛟故黔人，与马士英同乡里。士英督豫、楚，腾蛟与受节制，颇相得，以是为巡按御史黄澍所疑。左良玉自不惬于杨嗣昌，颇与中朝气节之士相知闻，而与士英不协。澍与良玉相亲重，腾蛟以通敏和让，亦与良玉善，良玉习其无他，每与澍言推奖之，澍不以为然，良玉亦不以澍为是，然军机进止及朝政得失，澍独与良玉谋议，不令腾蛟知也。时黔人越其杰、杨文皆附马士英，得节钺，大为疆场蠹。腾蛟虽有才度，而不为高弘图、姜曰广所知，虑其且偾楚事。给事中袁彭年、御史徐养心请以副都御史杨鹗总督楚、豫，削腾蛟权，而士英欲沮抑之，加腾蛟兵部右侍郎，与相颉颃。未几，撤鹗，改授腾蛟为豫、楚、川、黔总督，迁副都御史。

　　已而黄澍自楚入见，廷纠马士英奸贪误国，被旨切责，出监良玉军，深以腾蛟附士英为疑。腾蛟亦恨澍疏己。澍既削夺逮捕，而皇太子自北来，下狱掠治，良玉抗疏争之，因风皖督袁继咸及腾蛟。继咸抗疏激切，而腾蛟具疏言：“太子到南，何人奉闻？何人物色取召至京？马士英何以独知其伪？既为王侄孙，何人举发？内官公侯多从北来，何无一人确认，而泛云自供？此事关天下万世是非，不可不慎。”疏入，诏以法司审明节略解之。良玉以腾蛟疏持两端，故为士英送难，启其辨折，遂疑腾蛟，故东下之谋，独与澍决策，而腾蛟不知。

　　弘光二年四月初四日，良玉拔营东下，腾蛟大骇，不知所为。俄而左梦庚遣数十骑胁腾蛟登舟，亦未与相见。腾蛟意不欲行，佯堕水，匿芦荻中，附小舟得达岸，走江西，将归武昌。而武昌民半为左兵掠夺，城空不守；李自成为吴三桂所追，数十万骑临江求渡。腾蛟乃从宁州过浏阳，走长沙，大号湖南、湖北，言良玉反，良玉部校在湖南者，率擒杀之，沈尸于湘江。间道遣疏赴南都，雪已不与。

　　长沙素无武备，腾蛟乃召黄朝宣于攸、衡山中，行登坛礼，拜为总统。朝宣部卒不满二千人，多羸弱，兵素不戢，稍惮李乾德，不敢逞。至是，猝遇宠任，遂益骄。会左良玉死，南都继陷，梦庚降。而李自成渡江，入无人之境，由蒲圻走死九宫山。其部贼数十万，大掠巴陵，南至湘阴、浏阳，腾蛟不知其为自成部贼也，猝遣长沙府通判周二南率朝宣部卒千余往御之，大败，二南死之，腾蛟始骇，婴城为守死计。诸贼失主，遑遽无所依，乃遣使就腾蛟降。高、李部号三十万，刘体纯、袁宗第、张光翠、牛万才、塌天豹部各数万，不下五十万人。湖南地既迫隘，赋入亦薄，腾蛟虽受其降，亦未有以安插之，诸部大掠巴陵、蒲圻、平江、湘阴间如故。已乃渐渡江，屯荆、岳间。腾蛟复纠合张先璧、黄朝宣、刘承胤各益召募，以众相尚。而卢鼎、马进忠、王允成不与左梦庚同降，因风南泛，驻岳州，听命于腾蛟。贼偏将王进才、郝永忠拔营归腾蛟，为督标总兵。诸军胃集，号百万，腾蛟不知所裁。会思文皇帝下诏曰：“万元吉，联之旧盟；何腾蛟，朕之恩故也。”遽加腾蛟兵部尚书、副都御史，赐蟒玉尚方剑，便宜行事，总督豫、楚、秦、蜀、黔、粤军务。时朝廷既轻爵赏以縻人心，腾蛟以潜邸旧恩，尤所倾注。腾蛟以受降事上闻，上益倚重之，即敕腾蛟便宜绥抚。腾蛟以兵太重，难于控制，乃檄提学副使堵胤锡节制新降诸部，而自领进忠、允成、鼎、先璧、朝宣、承胤、进才、永忠为己属。胤锡已次第安插，晋拜佥都御史，抚楚，寻加总制侍郎，督忠贞营，屯湖北，腾蛟屯湖南。

　　始，腾蛟至长沙，倚朝宣过重，及是，大师集，而朝宣轻，刘承胤旧镇黎、靖，腾蛟子家居黎平，与承胤有隙。腾蛟虽专制一方，而威令往往挠沮。进忠、允成、鼎皆良玉部骄将，但示羁縻，索饷重叠，继以侮。腾蛟既奉便宜之命，骤加派义饷，兼预征一年，民田税每亩至六倍以上；不足，则开饷官、饷生之例，郡邑长吏皆以资为进退；又不足，则开募奸人告密，讦殷富罚饷，倾其产，分诸营坐饷。朝宣、先璧、承胤皆效之，湖南民展转蔓延，死亡过半。思文皇帝屡敕奖誉，全举楚事付之腾蛟，不问。钦差台省官至者，稍不逊让，则漂摇江干，为兵卒所嬲。部选长吏至，皆不遣就任，以意改授之。而标下将吏熊兆佐、马际昌、李先春、韩□□与长沙诸生周辛通贿窃权，腾蛟固不知禁也。

　　隆武元年冬，腾蛟与胤锡会议出师，调承胤至长沙，不用命，归武昌去，朝宣亦不至，张先璧自请从茶、攸出吉安，唯监军道章旷率进忠、允成为前部，下岳州，腾蛟率偏将满大壮、吴胜兵数千人继之。檄胤锡督高、李部自澧出荆，胤锡围荆州，未下。清兵适大举入侵，至岳州，进忠、允成惊退。清兵舍长沙，径渡江，蹂高、李十三家老营于草坪。腾蛟泛舟至磊石驿，惊溃，走归长沙，画新墙驿守湘阴，不复议出师矣。

　　初，圣安皇帝诏天下：有能擒斩李自成者，世爵国公，禄万石，视徐达。至是，腾蛟奏报斩自成于九宫山，以周二南死，失首级。思文皇帝方亟勋名，镇天下望，遽下部议赏。部议以祖制，文臣不得封公侯，封腾蛟定兴世伯。敕旨已行，将予世券。都御史郭维经上言：“自成传闻死于九宫山，在江西宁州界内，传以五月死，而七月所部降，腾蛟乃知，且经年而后报，遽行大赏，诚非所宜。且自成之或死或生，或死于吴三桂之追兵，或死于乡团之棒击，俱不可知，万一杀自成者他日且以首献，臣不知腾蛟之何以自解。且万一自成未死，而他日更出没于他所，臣又不知皇上之何以收反汗也。腾蛟独力镇楚，抚降御虏，忠猷自不可掩，何必借此影响不自信之功名，以贻天下后世之讥非乎！臣且不能不以爱腾蛟者全腾蛟，况陛下之以驭腾蛟者安腾蛟，又当何如郑重也！”疏入，乃辍给世券。

　　时郑芝龙骄悖，怀二心，上疑之甚。万元吉自赣州表请西幸亲征，腾蛟闻之，乃遣监纪推官傅作霖奉疏迎銮。上既急欲去闽出楚，作霖陛见，盛称楚兵强盛，腾蛟精忠，渴望移跸。上大悦，加腾蛟太子太保，促遣兵入赣迎驾。顾腾蛟以便宜制楚，文武将吏皆出其门，不忍失权藉，谓章旷曰：“上若幸楚，则虏当聚力攻楚，恐未易支也。”上屡敕趣迎驾兵会赣州，腾蛟乃名遣张先璧自攸县出永新，郝永忠自郴出龙泉，分左右部，号迎驾军。先璧至攸，屯师不进，永忠至郴，西屠桂阳州，过宁远，腾蛟亦不促遣之。上由是怀疑，未即去闽，腾蛟赍奏使臣不入闽者数月。他日，奏使至，上震怒，召面诘之，使臣诡辞以对。上次且间，稍行至顺昌而陷。顾自是兵益无纪，粮益不继，诸将瓦解，黄朝宣不出其山，张先璧据攸县，郝永忠据宁远，马进忠移屯沅江，王允成寄帑于湘潭，卢鼎据衡州，刘承胤保武冈不出，各招市井无赖，转相凌虐，农被迫，亦释耒而为兵，更互仇杀。会岁大旱，千里无烟火。王进才居长沙，抑不受调度，傅上瑞遁走沅州，独章旷率标兵数千捍湘阴。

　　永历元年二月，清孔有德大举犯湖南，旷督孤军与战，不利。允成、进才掠长沙，先走。腾蛟奔衡州。时上在桂林，将图幸楚，特拜腾蛟武英殿大学士、兵部尚书，督师恢复。腾蛟至衡州，诸军益汹惧，无固志。四月，孔有德前锋至衡山。诸军大掠，分道走。腾蛟奔永州，遂自永至武冈，入见。刘承胤挟旧隙，欲夺其兵柄，矫旨召腾蛟入直，腾蛟固请出收兵，图恢复，上意亦欲遣之。承胤乃谋解散其部曲，困之令无所往，而滇帅胡一青、赵印选恶承胤，愿为腾蛟效死，遂从腾蛟自古泥至柳州，转收周金汤、熊兆佐、马养麟诸军于广西。已而桂林惊溃，腾蛟会瞿式耜于桂，誓师北出。自是得一青为股肱，军势复张。腾蛟亦以死自誓，期收楚以谢前不敏。金声桓自南昌间道遣使至，推戴腾蛟为主盟，期犄角东下。马进忠复常德，驰请会师于岳州，腾蛟率诸军三十余战，复全州，战飞鸾桥，大败清兵，遂围永州，冒矢石督战，攻下之，杀清将余世忠，擒其广西巡抚李茂祖，磔之。遂下衡州。檄曹志建集师大举，将趋长沙。会堵胤锡以疑忌激马进忠弃常德，间道自湘乡至湘潭，转掠千里，李、高诸部蹑之而下，集于湘潭。进忠患李、高之逼，告急于腾蛟。腾蛟乃率标兵数百人，乘轻舸下湘潭调护之。胤锡亦至，议良久，乃誓师分汛，胤锡率李、高十三营渡湘而东，走吉、袁，援金声桓于南昌；腾蛟率马进忠、王进才、张光翠、牛万才洎滇、曹之兵攻长沙。部分乍定，方送胤锡军渡江，进忠全师尚留湘乡，檄召之，未至。余兵俱未会。清人闻湖南北全失，遣其五王子帅大众来争，猝至长沙。腾蛟正为李、高诸部所嬲，不及侦候。永历三年二月庚寅，虏骑至城下，乃觉。进忠兵少，不能战，雨雪杂下，人马困，沿江惊溃。腾蛟遽乘马欲登舟，为追兵所执，大呼曰：“我何督部也！当明白死，奴辈勿得凌我！”因下马，步至城南佛庵。五王子遣人劝降，至再四，腾蛟不应，唯举手拍地，呼可惜，两掌皆碎，三日水浆不入口。五王子知其不屈，遂遇害。所部士卒降清者窃收其骨葬之。

　　始，胤锡率大军弃湖北至湘上，腾蛟拜疏言：“湖北千里一空，湖南重兵胃集，已复之土，弃为青磷白骨之场，而诸将狼戾狐疑，制臣不能辑之，臣又何以辑之？唯有孤掌鸣号，誓死报国而已！”未两月，果陷于难。腾蛟既没，衡、永、宝、郴相继皆陷，而粤不可守矣。时中外属望腾蛟甚重，方其初陷，朝廷犹冀其脱，特敕遣御史郑古爱入楚访求之。已而知其殉难，上震悼，辍朝，赠太师中湘王，谥文忠，设位于肇庆之天宁寺，上亲临祭，举哀失声，百官皆恸。

　　子文瑞，以荫至兵部侍郎，居桂林，广西陷，亦遇害。

　　堵胤锡，字仲缄，别号牧游，直隶宜兴人。崇祯癸酉，中应天乡举，以父母早世，贫不能具礼。辞计偕，追庐墓三载，墓桐方冬生华，人以为孝感。黄道周为之著《礼问》一篇旌其志。丁丑，乃就公车，赐进士出身，授兵部主事，晋员外郎，迁长沙知府。与推官蔡道宪以志义廉隅相奖勉。给事中史可镜归里，侵乡曲，胤锡重裁之。已而道宪殉难，可镜以从贼伏诛，郡人益服其明。崇祯十六年，张献忠陷长沙，胤锡上计未返，以课最擢分巡武汉道参议。弘光元年，改提督湖广学政左良玉举兵下九江，胤锡方校士湖南，故不与。何腾蛟奔长沙，渐闻南都沦没，武昌亦陷，乃集胤锡及傅上瑞、章旷议，开府调兵食，制战守。

　　胤锡至性深挚，北都之变，号泣绝食者数日，及是，流涕慷慨，誓死以济国难，闻者咸为感跃。然负气矫迫，喜有兴作，无持重之度。因与腾蛟议，招募辟召辄行承制事，胤锡亦自下书旁征人才，版授监纪府佐，停岁贡生，以意改调除授教职，竟躁之士，因缘奔赴，旦见，夕即释褐。征杨国栋为部将，令募偏裨部曲，札授武职至副总兵，仍隶道标，其不恤名实如此。

　　胤锡既与上瑞、旷推腾蛟为总督，腾蛟即题荐胤锡巡抚湖广；拜表即以抚臣行事，辄解学政，付原任黄州知府周大启，今开饷生，征其资为军实。遂益遣王之宾、彭嵩年、向文明广招兵卒为内标，岁糜金粟将百万，皆游惰民，不堪行阵。腾蛟既奉便宜之命，一切不待敕旨，胤锡亦如腾蛟所行，自是诸将不知复有朝廷，率唯己意为札，官盈三四万，渔猎湖南北，愿民则窜匿山谷以自全，不免。高、李部降，腾蛟檄胤锡抚驭之。胤锡乃与腾蛟分汛任战守：腾蛟任湖南，守湘阴，图岳、武；胤锡任湖北，守常、澧，图荆州。胤锡为高、李部奏请立名“忠贞营”，易高得功名曰必正，李过名曰赤心，皆奏准，以钦赐行之。忠贞营屯老营于草坪，粮饷不给；恣掠于民间，胤锡无以处也。隆武元年冬，胤锡与腾蛟分道出师，胤锡率忠贞营及杨国栋、周师文之兵围荆州，虏救猝至，民素苦掠夺，遂导虏骑劫高、李老营于草坪。忠贞十三部连营亘二百里，猝受抄蹂，彼此不相知闻，已而惊遽，又不知虏众多寡，遽解围惟乱。城中兵乘之，遂大败。胤锡乘马麾兵勿退，万骑陵乘，不可禁戢，胤锡坠马折右肱，周师文救之，得免，还屯常德。忠贞营西奔巴、归，不相听命。

　　旧制，奏荐仍听部科核实题用，抚按不尸为恩，所奏荐者以职级相晋接，无称门生礼。崇祯间，破资格，开荐举，有自下僚寒贱及罪废官遽授显要者，乃以门生礼事荐主。然至京堂，亦不复用此礼。初，傅上瑞弃黄州，卖武昌城，事坐不测。腾蛟拂拭奏用之，擢监司。及是，题擢佥都御史，戴腾蛟不敢贰。章旷亦以廷议龃龉，腾蛟保任秉节钺，荏苒不能自拔，皆刺署门生如故。胤锡以清望推督学，虽节钺之命自腾蛟奏荐，而朝廷委任不在腾蛟下，雅不欲与上瑞齿，乃据旧章，刺以平交相往复。腾蛟不悦，两府幕宾类无赖士，益相构煽，遂成猜离，湖南北不相协应，而瓦解之形势成矣。

　　上嗣位，加胤锡兵部待郎，总制楚师。未几，晋尚书，拜武英殿大学士，封光化伯。胤锡辞伯不受。及长沙陷，腾蛟奔衡、永，马进忠走湖北。已而清兵急犯常德，胤锡率杨国栋及己标之兵，走屯永定卫山中。进忠与牛万财亦至，连营相保。进忠故听腾蛟节制者也，胤锡姑安插绥抚之，而心不相得。合屯山中凡八月，胤锡频趣进忠出兵，进复辰、常，进忠不应。时方溽暑，进忠邀胤锡饮树下，因步林塘间，见故墟有茂荫清适，进忠曰：“此可构一亭轩，坐销余暑。”遂指挥军士，垦基址，庀木石。胤锡大怒曰：“终当老死此山乎？”进忠笑不应，胤锡益愤。引满取大醉，归卧帐中。翌日，日晏未起，樵苏者归报，进忠已拔城营出常德。胤锡大惊，遽呼国栋、万财继进，迟至常德，则进忠已拔城两日矣。胤锡不得已，为调兵食，抚士民，进忠又若听令者。

　　胤锡以腾蛟分任湖南，而长沙先陷，过在腾蛟，及是，闻腾蛟围永州未下，欲因进忠兵出复长沙，以辱腾蛟，遂日促进忠出师。进忠方与郑古爱招马蛟麟于辰州，蛟麟迟回未决，进忠固欲留待之，不即听胤锡。胤锡欲以辰州委王进才，进忠忧进才非蛟麟敌，固不从，而进忠间道遣使至腾蛟所，报功次。胤锡密闻之，疑其为待腾蛟也，乃命毛寿登监进忠军，羁縻之，而自与郑古爱率轻骑间道走巴、归，招忠贞营下长沙。高必正方苦粮尽，闻胤锡语，大喜，卷营即起，取道澧、常，进忠方大屯刍粮于常德，为安老营计。胤锡往蜀；以督忠贞营出荆州为名，进忠意高、李之未必为胤锡兴师也，亦姑置之。及是，忠贞营遽至，距常德百里，胤锡乃以书报进忠，言会师攻长沙事。进忠大惊，疑忠贞营之众，旦夕即并己，立命焚廨舍庾积，掠百姓，拔营南走，间道趋湘乡，欲破衡州，依何腾蛟安老营。而胡一青已下衡州，进忠遂自衡返湘，掠杀匝五百里，民死过半。进忠去常德，王进才、牛万财不知所出，遂约刘体淳、张光翠同走衡、宝间。忠贞营至，常德已赤土，无茎草，不能留，即尾进忠后，自宁乡趋湘潭。马蛟麟徐出，收常德。湖北复陷，诸军胃集于湘。高必正遣偏师攻长沙，以谢胤锡，不克，亦退湘、衡间，互相疑掣，转掠千里，胤锡无以制之。腾蛟泛轻舸至湘潭，乃与胤锡议，以南昌求援甚急，胤锡督忠贞营渡湘而东，走醴、攸往援江，而忠贞营徘徊茶、攸间，殊无行意。湘潭陷，腾蛟败没，忠贞营奔衡州走郴，为入粤计，胤锡不能令也。

　　湖南失督师，诸将汹惧。胡一青迎胤锡居衡州，与谋战守。未数日，清兵又至，一青孤军战不胜，亦退。胤锡仓卒渡湘，东走耒阳，与忠贞营会，至郴州。忠贞营冲曹志建营以去，志建发兵御之。清兵追忠贞营至郴州。忠贞营渡岭去，胤锡后几为虏所获，乃走志建营，志建怒其率忠贞营以蹂己也，坑杀其标将王一宾部卒三千，而迓胤锡不以礼，数窘辱，欲害之。富川绅士何图复，间道迎之入寨，以乡兵护之，自怀、集走梧州。忠贞营先自梧入浔、南，行在震恐，敕遣大学士严起恒、副都御史刘湘客慰劳安插之，至封川，与胤锡遇，乃并舟入觐。上赐对，优礼有加，命督忠贞营出楚。

　　胤锡初入朝，未谙国事。通政使毛毓祥、给事中李用楫与同邑里，相知闻，以私意蛊胤锡，屡有论荐，廷士皆不悦。会公宴，金堡被酒，厉声曰：“公复湖北，而弃湖北者亦公也；督师复湖南，而蹂湖南以及于陷者亦公也；公与督师誓援江西，顾引忠贞营入粤，蹂内地；而致南昌之不救者亦公也。公忠孝闻天下，一旦所为如此！公不疾出楚，他日何面目见曹志建，况天下乎？”胤锡无以应。上赐胤锡龙旗十二，遍调天下兵马，咸受节制。胤锡至浔州，日促忠贞营复出，会李赤心死，高必正以新丧大帅器仗不给为辞，胤锡居悒悒。有顷，朱天麟、陈邦傅知胤锡与金堡不协，力与言堡沮孙可望王封之非以摇之，因言忠贞营不可恃，无如用可望之足有为也。胤锡惑其说，发龙旗一往云南，调可望出黔、楚。胡执恭因讠术胤锡，言公承制封拜，能姑许可望王封，事必集矣。因填空头敕许可望。执恭遂伪作册宝以往。既行，乃告胤锡，胤锡悔为其所卖，大恚憾，成疾。永历三年十一月，卒于浔州，诏赠太傅，溢文襄。

　　胤锡忠直磊落，负有为之志，非腾蛟所及；而轻信自恃，专意刑赏，屡启偾败，腾蛟亦轻之。交相猜薄，以至于败亡，各有以也。胤锡文笔清超，在军中，感愤作《军谣》十首，流离悲激，其《月家乡》、《马儿女》、《笔先锋》、《血筵席》、《营十殿》诸篇，读者无不悲之。

　　章旷，字于野，别号峨山，直隶华亭人。与兄简晓，以文章气谊名云间。简以乡举，知广东博罗县，钦取，未赴，归里。与李待问、陈子龙起义，守松江，城陷，不屈，死之。隆武中，赠礼部郎中，溢节愍。简感北都之亡，纂《报仇录》三卷，各有论赞，巴陵李兴玮为之梓行于世。旷倜傥不矜小节，志意高迈，神智警敏，中崇祯丙子应天乡举第一。丁丑，赐进士出身，授沔阳知州，勤吏治，摧强豪，兴文教，楚人士执卷就门者，舟接于沔阳湖。崇祯十六年春，李自成陷承天，州人坌起迎贼。旷号召忠勇城守，以奇计缚首迎贼者数十人，磔之。贼掠骑至，旷乘城击却之。贼帅马世大益发兵来攻，民尽惊溃，向迎贼者党率众应贼，将缚旷降。旷乃携印出，左右请由小路。旷曰：“彼将谓我胆落，必要我于小路，吾疾驱由官道，彼不测也。”已而贼党果伏小路要之，不得。遂走诣北抚王扬基，请兵复沔，愿以身先之，痛哭辕门下，不听。乃单舸归华亭，鬻田宅，夫人出所织布千匹助之，得数千金，走汉、沔间收兵。崇祯十七年春，接贼三战，复沔阳州，安残黎，储刍粮，募死士，为复显陵计。何腾蛟上其功，擢佥事，巡饬江北。

　　京山杨文荐故受业于旷，旷遇之有加，文荐上计偕，旷与泛舟酌酒，语次，稍忤触之，遂衔旷。至是，为兵部郎，因倡言江北不宜置道，徒扰民，无益恢复。廷议从之。旷由是失职，罢遣义勇。江北兵民惊悲失据，尽陷于贼。旷将以布衣归里，腾蛟固留之，以故佥事衔监抚标军。御史黄澍按楚，嗔其为腾蛟用，檄令摄汉阳推官，以窘辱之。洪天擢、堵胤锡为解释，事乃已。旷负当世志，悒悒不得逞。腾蛟独深知之，复以监军道力请于朝，命已下。路振飞旧按江南，摧抑知名文士，旷怀才被屈挫，及是，怒旷不纳门生刺，力沮监军之命。腾蛟抗疏言：“臣受土崩虫之残楚，孤掌独撑，举目无一人之可用，唯得一章旷者，为有生人之气，屡题而部屡厄之，是缚臣臂而欲使臣斗也。如谓旷斥弛多奇，或至生事，则臣请保任之，甘与旷同功罪。”乃得。仍授佥事，监腾蛟军，檄摄分巡上湖南道。

　　旷至衡州，开东盐输长沙，以资军实，岁饷兵十万余金，腾蛟赖以不匮。衡州奸民通骄帅渔猎，旷密捕扑杀之，民得安堵。已而归长沙，遂请身下岳州，监马进忠、王允成军，以死护湖外。单舸下洞庭，进忠、允成迎之，愿受节制。先是，腾蛟开府长沙，堵胤锡既解学政勤王，与诸军帅相驯习，兼召募成军。傅上瑞久摄巡下湖南，承权藉募标兵数千，亦与诸帅周旋稍熟。而旷屡革削，望尤轻，诸军帅皆不知有旷，旷亦不得其要领。及是，骤受监军之命，从胥隶数十人，轻舸东下，敝巾葛衫，与诸将乍相见，流涕握手，推心尽虑，与谋兴复，诸将皆为感动。时将窳兵骄，不知节制，王进才、郝永忠尤以新附猜暴，大掠巴、湘间。旷既得诸将心，申约束斩棰如法，诸军乃敛手听命。居人行旅稍集，遂修湘阴城，陆立大荆、新墙二戍，水立磊石营，与岳虏相持，大小数十战。何腾蛟既题擢堵胤锡抚楚，傅上瑞抚沅，旷独当强敌，而任监司如故，权尤轻，不能自为进止，顾诸将唯推重旷，而轻腾蛟、胤锡，于上瑞则蔑如也。

　　何腾蛟出师不利；画守长沙，尤藉旷为外蔽，乃列旷功推荐之。诏擢旷佥都御史，巡抚江北，然仅拥虚名，无寸土一民可凭藉。旷部将王储募水军二千人，腾蛟分裨将覃裕春、满大壮、吴胜合五千余人，隶旷，守新墙，与敌垒相对半载，虏不敢犯。隆武二年七月，虏大举从间道窥湘阴，旷侦知之，率覃裕春以二千人御之于潼溪。虏骑数千突至，裕春军伏溪市草舍中，穴墙壁为空，交发枪炮击之。虏合围之数十匝，自辰至酉，击杀人马各千余。虏忄匡惧退走，裕春军出蹑之，满大壮、陈友功为两翼夹追，杀伤滨尽，自江南用兵以来，与清兵合战仍得捷者，自旷潼溪之战始。九月，左梦庚部将杨么导清兵泛洞庭来犯沅江，旷檄马进忠又大败之，斩么。湖南北守经年不陷者，皆旷力也。今上即位，加兵部右侍郎，余如故。然旷有所陈奏，皆因腾蛟，故朝廷无由深知旷相委任，旷亦不能大有所指踪焉。

　　永历元年春，长沙兵将交讧，掠夺四出，粮道阻绝。马进忠西走湖北，王进才、王允成旦夕思遁。清孔有德大举入侵，旷率满大壮孤军御战，檄进才、允成相接应，皆不应，遽溃走，焚湘阴而南。旷战不胜，退长沙，腾蛟已先奔，旷殿溃卒，南行转战三百里。及南岳市，满大壮战死。旷入衡州，执腾蛟手泣曰：“长沙不溃，旷犹得婴城死战，今湖南瓦裂，何以谢百姓两年来剜髓供输也！”四月，清兵犯衡山，腾蛟走永州，旷守祁阳，檄召溃兵，图下争衡州，乃奉敕特拜旷武英殿大学士、兵部尚书，督恢复诸军，而诸军争溃，不可合矣。腾蛟走全州，旷独率亲军千余人屯白牙市，牵制敌兵南犯之路。时上在武冈，刘承胤遏援兵不出。旷知事不可为，慷慨悲愤，不粒食，唯啖瓜果，时引满取醉，因卧病不起。将终，召门生部将，出酒相饮为别，命小胥拊拍板，从枕上悲歌，令座客和之，声益哀厉。板阕，和者歇，惊视旷，已薨矣。时年三十有六。永历二年，赠太子太保、华亭伯，谥文毅。门人萧为龙葬之于石期站。

　　为龙，武昌人，敦笃有志义，官职方司主事。未几，亦卒。江、汉间故以文章名而避寇南奔者，旷皆留幕下，最著者李兴玮，自有传；次郑古爱、杨锡亿。

　　郑古爱，字子遗，湖广江夏人。本姓陈，出后于郑，既长，所嗣父有子，求归宗养母，为嗣父所讼。武昌知府洪天擢矜其辞色，问孺子尝读书乎？因试以制艺。古爱伏砌下，濡笔成文，骀宕有奇气。天擢叹曰：“孺子善自爱，熊芝冈一流人也。”谕所嗣父安之。

　　壬午乡试，出章旷门。旷亟荐，不得中，抱其卷哭。已而旷召与见，姿抱豪迈，尤为旷所器重。旷失沔阳，古爱迎谒于江、汉，因与收兵江北，多所裨赞。武昌陷，南奔长沙。旷方受监军命，开幕辟士，古爱以贡资，版授监纪推官。古爱倜傥直鲠，干济明敏，何腾蛟、堵胤锡交倚重之。旷开粤东盐税之（“之”字衍）充饷，檄古爱监其事，以清平著。赇吏鲁可藻挟私挠之，古爱奋拳击可藻坠地，遂自解盐政。就堵胤锡于常德。胤锡檄古爱监王、马、杨、牛四将兵。

　　永历元年，擢监察御史，监军如故。常德陷，走匿苗峒。清吏购求之，亟。常兼日一食，昼夕悲吟。已闻胤锡与马进忠所在，冒死宵行赴之，进忠尤钦慕焉。遂同进忠出，复常德。进忠与清兵大战于麻河，古爱执矛跃马，与选锋士首犯敌营，大破之。古爱家居时，与左良玉部将马蛟麟交善。至是，蛟麟降清，守辰州，王进才拒之于桃源，进才惴惴非蛟麟敌，进忠以是不敢离常德。胤锡强之东出长沙，不听。进忠密与古爱谋招蛟麟，遣使持蜡书至辰州，密达蛟麟所；蛟麟佯怒，收缚赍书者。夜分，密召之至卧内，问郑秀才何亦至此？使者以方为御史监湖北军告。蛟麟大喜曰：“吾终当为此秀才效死力。汝归马将军及郑秀才，期以十一月下武陵合营，明春并驱取武昌。若吾至武陵，而郑秀才不在，是给我也。当与马将军血战城下。”使者归报，进忠喜，益修城橹储刍粮以俟。

　　胤锡急欲出进忠兵。毛寿登忌古爱之且收蛟麟也，因激胤锡入巴、巫调忠贞营。胤锡欲强古爱俱去，古爱不欲行。寿登曰：“君奉敕调忠贞营，不然，我当往。”胤锡固强之，古爱遂同胤锡入蜀，蛟麟不果降。忠贞营至，进忠惊走，古爱追及之于湘乡，相持泣下。古爱遂入见，论麻河功，擢佥都御史。毛寿登者，袁彭年之甥也，彭年因沮抑古爱佥都之命。古爱请赴辰、沅招蛟麟，不报，而命古爱往楚求何腾蛟存亡。腾蛟凶问确，古爱遂退居平乐山中，葛巾芒屑，杂屠樵间，无当世志。

　　永历四年夏，楚事益坏，乃起古爱以佥都图辰、常，招蛟麟。古爱入对，曰：“蛟麟虽于臣有香火情，然去违之间，自不能不以胜败移心。今楚兵连败，臣即剜心于蛟麟前，亦一团肉耳！请速催王、马二将出沅、靖，杨展以黔兵继之，血战以前，而后臣可以用其招致，不然，徒令蛟麟笑臣无益。”上固遣之，领敕，至平乐，又以议招不如议战，□不报。古爱忧恚成疾，卒。后数月，马蛟麟破平乐，知古爱卒，为发哀，护送其榇与其妻子归武昌。

　　杨锡亿，字文起，湖广德安人，以文章受知章旷。李自成据荆西，钩索人士充伪吏，悬“参夷法”以胁之，汉北响应风靡，士大夫至不知有崇祯十七年者。锡亿以贡为贼所购，从间道逸走黄、武间，贼捕其妻子群从，皆杀之。锡亿益南奔，旷留之幕府，牒补监纪推官。

　　锡亿言于旷曰：“德安北捍楚塞，为汉新市故墟，人尚豪侠可用。应山杨主事之易忠孝世家，为三楚望，立盖天营为国死守，豪杰遥附甚众，憾不知朝廷所在耳。亿请间行号召，为汉南应援，若敌践荆、岳，亿率义旅起乘其背以掣之，此英布制楚法也，勿徒株守一湖为尺寸计。”旷深然之，然以锡亿肮脏露风骨，蒙难入敌中，虑其不免，惜锡亿不遣。

　　傅上瑞督诸军自平江出通山，辟锡亿从军，屡立战功，题擢兵部职方司主事。上瑞有二心，无故走沅州，强锡亿偕西，锡亿不肯行，仍赴旷于湘阴。已而长沙溃，旷南奔，锡亿与相失，遂入南岳老龙池，痛哭，为僧去，不知所终。

　　●卷八◎焦、胡列传（赵印选王永柞附）

　　焦琏，字瑞庭，陕西人。以行伍起家，积功最，历官参将，为平蛮将军杨国威中军官。崇祯十六年，张献忠破永州，游骑掠全州，国威起师御之，琏为前锋，败贼于黄沙驿，击降贼党唐苗子，遂复永州。

　　隆武元年，国威挟靖江庶人反，琏见胁迫，不能自拔。庶人劫瞿式耜，式耜不屈，将遇害，琏说国威营护之，得免。因密与式耜谋，阴遣人报丁魁楚、陈邦傅，扼之于梧、肇间，两军相压，琏挟式耜从中起夹攻，斩国威，擒靖江庶人，琏功第一。邦傅善事魁楚，得首叙，代国威为平蛮将军，而琏加副总兵衔，协守桂林。

　　永历元年二月，粤东陷，上幸桂林，加琏总兵官都督同知。已而上自全州幸武冈，琏扈跸至全，甫归，清兵由阳朔上，直抵桂林，入文昌门。琏未释鞍，即与巷战，搏斩冲锋者数十骑，敌乃却，屯阳朔。琏保孤城，粮濒尽，清兵复来围，琏誓死登陴守，寻启门出接战，鏖斗两日夕，敌衄退，琏纵兵蹑之，遂收阳朔。十一月，上自象州复驻桂林，录前功，加琏太子少师、左都督，封新兴伯。未几，楚师溃，皆退屯桂林。琏恶其逼，移屯阳朔，攻平乐，复之，留守平乐。

　　永历二年春，清兵破全州，上奔南宁，郝永忠大掠桂林，自全至桂，三百里无人迹。敌乘虚直扣桂林北门，瞿式耜急召琏自平乐返，昼夜驰至，未释鞍，与敌骑遇于北门，巷战搏斩十数人，距固守。会胡一青救至，琏与一青歃血誓死，出城力战，破之于北关，又破之于甘棠渡，追及于大榕江，压敌而阵。方会战，大风起，霾雾障天，琏率死士呼噪乘之，敌惊，弃营走。琏遂与一青随何腾蛟围全州，攻下之。会攻永州，十一月，拔之。楚师大集，兵冗粮匮，琏归屯桂林，论功，晋封新兴侯。

　　琏敢战耻走，身为士卒先，而与诸将交，谦让不竞，诸将皆安之。恶陈邦傅之奸懦也，而阴戒部曲不得与争。曹志建尤轾戾，日寻诸将相牾，独敬爱琏，与相亲好。自隆武来，武帅或假便宜，因之骄横，往往廷参监司，鞭笞守令。琏遇文吏，不失中朝旧制，州县皆亲诣署报谒，有所征会，以咨移手本行事。尤敛束部兵，于民无扰。恂恂如文吏，言笑和煦，而时闻寇警，则蓐食驰赴，不畏危险，顾以粮响不给，兵不满万，故不能成大功。

　　永历三年春，湖南复陷。赵印选、胡一青、杨国栋、马养麟之兵，聚保桂林，粮益乏。琏曰：“桂林固吾泛地，然诸帅至，有客主谊，空营舍为诸帅居，悉桂赋为诸帅食，吾礼也。”遂屯平乐。

　　永历四年，上幸梧州。琏入见，会诏狱起，琏抗疏言：“金堡之忠邪，臣不敢知，但楚、粤、黔、蜀诸将，下至厮养贱卒编户细民，莫不以堡为直者。陛下欲收人心而亟罪堡，似不相应。”疏入，报闻。琏乃移书马进忠、赵印选、曹志建，言堡忠直，宜为代理。诸将韪之，皆争救堡，堡得减死论戍，琏先发之也。已而式耜表其历战功出诸将上，徒以不为竞求，爵列诸将下，非驭臣之道。乃晋封宣国公。

　　孙可望据伪敕称王，胁诸将降附。琏移书诸将，请公疏攻私王可望者，因合兵责可望削号归命，不从，则奉天子讨之。方振旅待命，会清兵攻破镇峡关，曹志建大败，收残兵保贺县，告急于琏。琏星驰至贺，与志建会。以上驻梧州，琏结志建连营椅角，扼敌攻梧道。十一月，孔有德陷桂林，马蛟麟自恭城攻平乐，陷。琏乃东南走，渡昭江，屯平、浔间。陈邦傅自肇庆旋兵，将降，伪遣使约琏合兵保浔、南，密发兵夜袭其营，琏败，遇害。邦傅以其首降于清。

　　胡一青，  南临安人。赵印选，其中表兄弟也。一青本名一清，隆武中；□□□□□，改名一青。一青短小轻捷，尤长于马槊。腋挟二槊，飞掷三十步外，中重铠，皆洞中，追及夺槊，迭掷迭夺，每驰陷阵，辄手殪数十人以为常。所乘马号沙兔子，高不满五尺，腾蹑辄度万马前。而印选故为里魁，雄长诸土、汉。

　　弘光元年，御史陈荩巡按  南，事竣，复命，因言  南故有贮帑银二十万两，为不虞赀，请发此金募滇兵入卫。敕如其请，遣之。荩，大名人，以崇祯辛未进士，历官台端，性简傲，戎事非其所长。因临安推官朱寿钅林展转召募，阅岁余，乃募兵五六千人，土、汉各半，多骁勇士，马仗皆精好，以胡绍虞为总统，印选副之，而一青为偏裨，未为荩所知。荩闻南都陷，意趑趄，留连黔、楚间。

　　隆武二年，更奉敕，促赴闽。荩乃率兵出湖南，亦踌躇无趋阙意。何腾蛟欲留之协守长沙，荩傲岸，与腾蛟意异，东去。过吉安，万元吉留之守吉。居数月，荩方遣印选率一青屯安福，刘良佐、高进库以清兵数万围吉安，元吉请荩出兵击之，绍虞登堞睨敌，忄匡惧坠地。一青闻吉安被围，自安福率轻骑驰归，蹂良佐老营，斩杀披靡，敌半歼，转战至城下，围城兵忽溃走，城中犹不知。俄一青跃马追击大呼，城中出兵夹击，追奔十余里，吉安围解。绍虞愧诎，让一青为总统。一青以印选齿长，声望较重，以让印选。印选肥钝，实不能战，倚一青为重。王永祚者，少于一青，悍亚之，一青尤与永祚相得，而营务则推印选。印选顾睚眦自尊，一青安之，以是滇营称和辑，临敌无二心。是年冬，清兵大举攻吉安，元吉、荩先以言语相触忤，荩引兵退南安。吉、赣陷，元吉死之。荩零落失意，率诸军居郴、韶间，郁邑死。

　　印选、一青无所听命，欲解甲归滇，楚、粤诸将欲并得之，转战至永州，顾梗阻孤危，乃请命于何腾蛟。腾蛟大喜，收恤之，为奏授印选、一青各副总兵，屯永州，待调。已而湖南陷，上居武冈，腾蛟入见，印选、一青亦率军至，刘承胤欲致为己属，诱胁备至，一青、印选治兵屯武冈郊外自保，睥睨承胤肘腋间，承胤不敢谁何焉。敕召入见，赐号御滇营，皆授总兵官都督同知，挂将军印。承胤怨腾蛟不遣出师，腾蛟奉敕，不能行。印选、一青乃拔营起，护腾蛟出，承胤发兵追之。承胤兵至，一青下马揖追兵曰：“吾兄弟荷刘公宠遇，岂忍相背。特督相奉诏出图恢复，吾义当从，愿公等返报刘公，他日当有以相报。若必欲邀我者，则今日与公等并命于此尔！”遂上马挟槊，火炮齐发，军以次行，一青缓辔殿，追军莫敢前，遂由间道达义宁。

　　桂林溃，瞿式耜率焦琏入城婴守，请援于腾蛟。腾蛟以印选、一青至，大败清兵于北关。追及之，又败之于甘棠渡，皆一青陷阵，手馘数百人。追至大榕江，两军相接，清将线国安与一青交马，国安举刀斫一青，一青从胁下持国安。国安惫，拔刀将斫。会救至，国安乃脱走。会大风，尘蔽天，清兵惊溃，一青尽夺其马仗幕帘。轻骑追蹑之，清兵走楚。一青遂会印选、琏攻全州，大战于飞鸾桥。一青跃马飞槊，敌尽披靡，大败之，众几歼，遂复全州，进围永州。余世忠出兵拒战，一青屡大败之。军中获谍者，得密书，知清将魏□□自宝庆来救，一青自帅兵伏于文明铺待之。寇至，夜安营竟，猝起攻之，斩获无算。纵所俘入城告败，世忠溃围走，复永州。一青遂攻衡州，下之。腾蛟列上其功，封印选新兴侯，一青兴宁伯。

　　腾蛟下湘潭，留一青守衡州。腾蛟败没，一青请援于印选。印选坐桂林，不为出，分遣偏将札祁阳，为虚声应援。一青与王永祚合，薄清兵于衡山，败之。已而敌大至，战青草桥，不利，乃退入严关。一青所将滇中骁卒，转战三年，死伤过半，益招楚、粤间新兵万余人，印选所募近二万人，永祚亦五千人。蒲缨，亦滇将也，与合营，亦二三千人，然脆弱，徒为冗食，类不能战，威亦挫矣。印选以总统论功，封开国公，益骄蹇，廷议不平，式耜乃奏晋一青爵卫国公，封永祚宁远伯。

　　一青朴率无威仪，言多造次，而恭谨不骄。在军中，能茹荼苦，坐卧草泥，食糗饮浊水，自如也。印选开帅府于桂林，拥歌舞自奉，恒踞待一青，一青亦弗较。每出师，一青辄先驱，印选乃遣部将尾之。桂林地褊赋薄，饷恽不给，式耜措给其军，印选取赢自给，次乃及一青、永祚。一青比岁扼全、永，不获。已，野掠而食。

　　永历四年夏，式耜催诸军出楚，一青独与永祚及马养麟围永州，将拔之。会孔有德复南犯，兵大至，一青乃全军归垒严关，与有德前部相持不下者五月。野无所掠，兵皆馁，采菽以食。一青驰归，泣告之印选，印选弗应。会于元晔以其女许配永祚，既纳采，永祚说一青戴元晔为督师，元晔遂以滇营戴己自陈，晋枢贰，督楚师。印选知之，乃蛊元晔令改妻己，元晔叛永祚盟，以适印选。永祚怒，欲刺杀印选，一青劝止之，而永祚称病，卧桂林不出。一青孤军与敌相拒，印选方盛饰迎元晔女，置疆场不问。一青恚甚，欲弃桂去，式耜强挽之。十一月，孔有德攻榕江栅垒，一青方拒战间，印选遽撤诸军，护其妻走柳州。一青惊遽，乃弃垒去。桂林陷，永祚遂降。印选既老悖狂惑，部曲解体，失众以死，而一青失永祚，又累挫衄，亦不自振，退左江土司中。孙可望僭逼猜杀，一青不欲为之下。李定国军南宁，将迎上攻  南，请一青为向导。一青为导，自泗城州进师，然不肯与定国偕。屯聚既久，众益散，为清将全节所困，乃披剃为僧，求与其徒种山而食。居数年，线国安以榕江之怨，遣兵就其山攻之，遂见杀。王永祚既降，复为僧，逸去。见擒孔有德，缢杀之。

　　●卷九◎马、卢、二王列传（马维兴附）

　　马进忠，字葵宇，陕西延安人。本起群盗，号“混十万”。崇祯十年，掠汝、洛间，左良玉蹙之于高坡，进忠降。隶良玉部，屡立战功。与金声桓、惠登相、王允成、李成名为外五营大校，号大马；其从子维兴为偏校，号小马。进忠历官副总兵、都督同知。

　　弘光元年，随良玉东下。良玉死，左梦庚降清，下令所部皆令纳款。进忠结王允成、卢鼎退屯江、楚间。已而知何腾蛟开府湖南，进忠南奔赴之。过武昌，左营苏、常、马三将既降清，受命守武昌，允成疑，不敢进。进忠与鼎以舟师直泊武昌城下，遣刺与三将相知闻。稍定，即轻骑诣三将，皆不测其意。三将诣舟报谒，因微词劝降，进忠笑颔之。留饮，笑语如居平。乃遣飞舸促允成先发。酒阑，三将又劝之降，进忠勃然曰：“吾与宁南侯大小数百战，惟不忍负朝廷耳，今安能随狂竖子作降将军乎！何抚台开府长沙，拥戴新君，吾将就之。他日以一矢与公等相见，何如？”揖三将起，三将惊愕失色，遽登岸。进忠舟炮三发，万艘齐乘风挂帆，笳鼓喧沸，舳舻蔽江，三将婴城不敢追。

　　既抵岳州，腾蛟大喜，遣章旷迎劳之。旷与洒酒誓众，遂驻岳州。会闯部新附，掠巴、湘间，进忠粮尽，移屯洞庭之南，岳州空，遂陷。进忠与允成攻复之。

　　是冬，腾蛟出师不利，退保湘阴。王允成寄帑于湘潭，卢鼎随腾蛟至长沙，进忠孤立，乃移屯洞庭之西，就食沅江。故左营将杨么降清，以舟师将犯常德，进忠伪与通好，擒么斩之，纵兵击降其众。腾蛟上其功，升正总兵，挂将军印。

　　永历元年二月，长沙溃陷，进忠退屯常德。夏，上大封诸将，封进忠武昌伯。是秋，孔有德攻常德，堵胤锡弃城去，进忠亦走，屯永定卫山中。二年，复攻常德，拔之，抚民储粮，通商，治城郭，为守常计。王进才自土司出，拔桃源，进忠与合营协守。已而清金固山以援兵万余骑由荆、澧来攻，别遣舟师自洞庭入沅江西上，进忠侦知之，遣前部迎击，小却。虏屯麻河，进忠拔营誓师急进，距麻河十里，率骁将马维兴、杨进喜、刘之良轻骑觇之。敌骑漫野，甲光炫日。进忠退与诸将计，令骑兵皆下马，断长矛之半为前锋，巨斧继之。进忠步持矛与之良先登，按虏营大呼奋击，以短矛从下理甲叶刺之，皆洞中仆死，万斧继进，虏披靡溃走，纵骑兵为两翼旁击之，虏众皆歼，收获马骡、甲仗、帘帐巨万计。既而敌舟师不知骑兵之衄，氵斥流抵德山。进忠禁城中烟炊，敛兵堕守；杨国栋伏抄其下流苇岸中。敌舟觇城空，亟进，既泊，进忠兵四起，夺舟奋击，众皆惊降。或有逸者，国栋截流邀击，尽俘获之。自南方兴师以来，推麻河功第一。事闻，晋爵武昌侯加太子少保、左都督。清将马蛟麟守辰州，闻麻河败，意大慑。进忠与御史郑古爱谋折简招之。将下，会堵胤锡入蜀，以忠贞营至，猝压沅江北岸，欲夺城并其军，部将请御之，进忠曰：“制相在军中，有王命在，不可以争。制相既不足与同事，惟舍此去，就督师于湖南耳。”乃焚刍粮廨舍，从间道趋湘乡，欲安插其帑。湘乡故无城，遂南走衡州。会胡一青已拔衡州，城守，部将欲即屯衡州，进忠曰：“吾既与堵公离，不可以再犯督师。”因遣骑报督师，期会于湘潭，而退湘乡以待。天大雨雪，粮刍扉屦尽，举军皆怨。进忠愤甚，令诸军索粮屦于民，曰：“使百姓戴堵公恩！”遂大掠衡、湘间。王进才、张光翠因之，各恣焚杀，尸横五百里。

　　腾蛟于永州闻进忠弃湖北掠湖南，大惊。永历三年正月，遂单舸下湘潭，下令禁掠杀，军乃小戢。进忠率千余骑谒腾蛟于湘潭。忠贞营攻长沙不克，亦沿湘而上，进忠疑沮，留其军于湘乡，独与其所率千余骑随腾蛟居湘潭。久之，胤锡率忠贞营东渡湘、渌，号援江西，进忠方调其军下湘潭。（清）（五）（王）（子）帅重兵猝至，杨进喜巷战死，腾蛟被执，进忠军惊溃夜走，退屯宝庆。进忠既与胤锡有隙，腾蛟又丧，军无所统，廷议遣督师，不决。进忠进止无据，徘徊宝、武间。万年策陛见，请理进忠军，授部院衔，总督之。年策庸懦，不敢入楚。是年秋，清兵复陷武冈，进忠退屯古泥。上追纪麻河功，晋爵鄂国公加太子太傅。诏遣吴李芳、郑古爱督其军出楚，皆不赴。

　　永历四年夏，进忠乃自八十里山出屯兴安之西延镇，请进止。是冬，赵印选弃全州。清孔有德遣马蛟麟攻进忠于西延，大战三昼夜，斩杀相当，粮尽退走，复出靖州，取道奔贵州。桂、梧陷没，上奔南、太，进忠无所禀承，孙可望矫制称总统天下兵马，召进忠，进忠不审真膺，举军就之。李定国出黔，得进忠军，大喜，与偕下黎、靖，大破清将张国柱、许承宠之兵于靖州。进忠为左翼，功最，遂复宝庆。已，随定国攻桂林，孔有德城守不下，进忠呼王允成凭堞语，允成遂开门延定国入。定国下衡州，进忠与冯双鲤攻拔长沙、破岳州，军声大振。进忠故忠挚，不欲受可望命，与定国密谋尊天子，双鲤忌之，密以告可望。

　　永历六年冬，清五王子之兵大举压长沙，定国令进忠退伏白杲市，诱敌过，掩击之。进忠报如令。将至白杲，可望逮飞檄调进忠旋师宝庆。定国战衡州，待进忠不至，遂惊溃，长、衡复陷。可望至武冈，召进忠见。居数日，谓进忠曰：“马将军久行间，积百战，亦劳矣，吾欲息之，姑令将吾护卫步军，而以尔所将骑兵俾双鲤、维兴代将之。”进忠愕眙，出，双鲤、维兴已分并其军矣。进忠愤恚，以病辞。可望亦无意复用之，令养疾贵阳。惋憾成疾，卒。维兴狡狯无恒，宛转可望、定国间，躐爵至郡王，终降于清。

　　卢鼎，陕西西安人。杨嗣昌知长安县时，鼎父以老儒生为其塾师，愿谨为嗣昌所爱重。鼎亦粗习儒，用援辽事例，纳饷充附学生。父死，鼎稍事游侠，家益落，黜学籍，不自振。已，闻嗣昌官中枢，权势ピ赫，鼎北走见之。嗣昌以故人子深相慰藉，问其所欲，鼎愿占武籍，嗣昌予以都司部札随部效用。已而嗣昌以枢辅督师出，鼎随营自效。嗣昌谓其无搏战材，加授参将，为行营正纪，整饬军政。嗣昌威望赫ピ，诛赏不旋踵，鼎凭借威令，诸军咸惮之，以是得整肃名。顾鼎亦朴重无儇利心，稍自能，为诸将所重，左良玉尤雅爱之。嗣昌败没，鼎无所归，良玉征入己幕下，仍用为正纪，题授副总兵，翕然推重，良玉所部四十八营，皆心折焉。时鼎未有部曲，良玉乃以贼中降将武自强、白良辅各千余人配之。自强者于贼中号小秦王，尤至戾者也。鼎亦自募得千人，遂成一军。

　　良玉屯武昌，稍病，军政进止，委其子梦庚，而心忧其狂，使鼎副之，奏授都督佥事。鼎以是频用军事，与何腾蛟相酬酢，腾蛟亦加礼焉，鼎愿朴不习于谖谲。良玉之东下也，梦庚与黄澍谋甚秘，未深遣鼎知，鼎意亦弗善也。兵至九江，良玉死，鼎趑趄不进。梦庚降清，鼎去梦庚远，梦庚不能制。鼎乘风张帆，尾马进忠后，求腾蛟于湖南。腾蛟令守湘阴。

　　鼎初隶杨、左，监护诸军，未尝特将，无战功。喜儒术，令其子子和寓籍襄阳，为弟子员，已而充质。鼎既巽懦，矜声誉，为自强、良辅所积轻，名为部曲，无能率也，进止惟二将意，遂自湘阴退屯长沙。腾蛟又遣守茶陵。江西寇至，不能御，复退屯衡州。二将益桀骜，虔刘士民，欺长吏，为荼虐，鼎深恶之，无如何，往往以词色相诮诘，二将皆怨恚。永历元年夏，湖南陷，鼎走桂林，郝永忠与相厚善。鼎以二将不用命语永忠，永忠曰：“吾当为兄处此。”因大会诸将校，永忠至，鼎怒责二将，叱擒斩之，永忠故从旁劝沮，各杖之五十。二将畏永忠，忍受杖。鼎乃率军出严关，冒雨衣蓑笠，入敌垒间哨探，乘栅昼夜守，二将不敢却辟。瞿式耜、严起恒皆倚重之，屡敕褒美，加总兵官左都督，封宜章伯。已而永忠掠桂林，走柳州，鼎惧二将叛降，亦退屯义宁。永忠日益西，鼎孤无援，二将深怨鼎，谋欲杀鼎。子和由职方主事屡加佥都衔，自监其军，稍依瞿式耜为重，诸将栉比，二将莫能逞，然坐食柳、桂间、邑邑无生气，鼎忧愤成痿疾。亦以宿将故，晋封宜章侯。永历四年冬，桂林陷，自强、良辅挟鼎走。明年春，遂夜起围鼎及子和，戕杀之，举家无噍类。良辅降于清，自强去依忠贞营，死于西山。

　　王允成，字乐安，辽东人。以行伍起家，隶左良玉为副将，号“铁骑王”。左梦庚降清，允成与马进忠逸，上岳州就何腾蛟。腾蛟令守岳州。

　　允成虽宿将，而屡见摧败，志气沮ぃ，不能有所捍御。腾蛟出师不利，马进忠屯湖西，允成遂退屯湘阴，寄帑于湘潭，为趋辟计。时腾蛟粮响不给，征义饷于民，过旧税三倍，复开告讦罚饷，倾殷富产。诸将效之，札弁四出，召募奸民，旦裹抹额，夕掠邻右，湖南千里，炊烟几断，前佥都御史益阳郭都贤伤之，为《咏雪诗》云：“四望郊寒连岛瘦，一天白起奈萧何！”何腾蛟闻而衔之。时都贤隐居安化之石门山，莳花种秫，颇有佳致。腾蛟一日谓允成曰：“吾病固不能任劳剧，旦夕思休。安得如郭天门营石门，积金粟，可赡数万人支十年，山径险绝，虏即至，不能攻入，任痛饮，拥姬妾，坐待太平耶！”允成闻之，日夕思据石门结砦。

　　永历元年春，上大封诸将，允成封岳阳伯。未几，清兵南犯湘阴，允成遽拔营走，掠湘乡而西，将据石门。已乃侦知都贤所居，茆庵槿篱，无足据者，遂趋溆、沅间。清兵攻湖北，允成与沅抚傅上瑞谋遣人纳款，举营不知，一夕忽下令剃发，所部皆惊恨哭骂，逃散过半。允成隶孔有德，以委顺为有德所怜。

　　永历六年，随有德驻桂林。李定国围桂，亟。马进忠呼允成，允成不敢应。走告有德，有德愕然，良久曰：“汝姑出应之，观彼何所云以报我。”允成凭堞与进忠语，进忠令劝有德降。踌躇间，城中火起，有德自焚死。允成乃启西门纳定国兵。允成因言有德以九王子故，亦怨清，欲反正，其迫之死者白虾子也。允成部无一卒隶定国供使令，定国尤轻狎之。允成郁抑不得志，惟进忠时收恤焉。是冬，定国与清兵大战于衡州，允成死乱兵中。

　　王进才，李自成别部之偏将也。弘光元年，随自成渡江。自成殪，其营主帅亦死，部贼无所统附，以进才长大多髯，推之为长。游掠武、岳间，焚杀尤暴，尸横数百里。已而就何腾蛟乞降。时降贼数十万，长沙地褊粮少，腾蛟不能安插，诸降将皆受命。已，即渡江去。进才以故于贼中为偏裨，不为高、李诸部所齿，独留屯湘阴，奉腾蛟稍谨，腾蛟深信爱之。兵不下二三万人，多至悍习战。顾进才肥重昏庸，不耐骑射，所部亦不听其约束，翱翔巴、湘间。腾蛟为奏授总兵官都督同知。

　　清兵南犯，进才大掠长沙。与王允成合营，南走溆、沅，结允成为婚姻。允成故辽人，于虏中有因缘，其降也秘，不遣进才闻，进才惊，奔黔阳西。马进忠复常德，进才亦出屯桃源，进攻辰州，累为马蛟麟所挫。已而进忠弃常德、趋湘乡，进才骇愕，不知所出，亦南奔宝庆，纵兵大掠。宝庆复陷，进才走黎、靖，转掠沅、黔间。

　　始，马进忠与王允成合营南来，号“王马”；允成叛降，复与进才合屯湖北，亦号“王马”。然允成疲于战，有异志；进才茸懦，所部多健儿而不能任使。进忠凡三大战，二王皆无一矢之助，进才屡封襄阳侯。永历四年，介詹事唐诚入请，进封襄国公，与进忠等。进忠不悦，诉之张同敞，同敞为请金章铁券，以示殊异。自隆武来，朝廷无劝沮之计，封拜官爵，皆以兵力多寡通奏，疏数推荐有无为率，而不论其战功，彼此递相增高，虚名浮滥。故楚、蜀、黔、粤合兵近二百万，精锐者不下三十万，而离遏溃散以至于亡。

　　进才由黎、靖入黔，为孙可望所胁，夺其军。进才仅统百众人，为可望效用（官）（“官”字衍）。未几，杖杀之。

　　●卷十◎曹、杨、张列传（马养麟黄朝宣附）

　　曹志建，字光宇，浙江温州人。少落魄，居南京，传邸报以食。已而应募为楚抚方孔材官，稍以功次札授至参将。御史刘熙祚巡按湖南，用为中军，札加副总兵，遣募兵衡、桂间，得二千人，与守长沙。长沙陷，志建随熙祚走永州，贼追及之，志建舍熙祚宵遁。熙祚见执，不屈，见杀。志建走永明之镇峡关。将入粤，粤人拒之，乃据关拒守。

　　已而张献忠入蜀，志建收永明、道州、江华，谒沅抚李乾德，听部署。乾德不能令。志建屯衡州。何腾蛟开府长沙，志建与黄朝宣交恶。腾蛟方宠任朝宣，乃檄志建援江西。志建怨恚骄戾，攻杀远安郡王于郴州，腾蛟不能问。已至吉安，会吉安佃客奴子作乱，号铲平王，劫杀主人，江督万元吉檄志建讨平之，以功援总兵官都督同知。凡贼所掠金帛器贿，志建尽获得之，以是富甲诸将。居江、楚界，无斗志。

　　吉、赣陷，志建退屯郴，就饷于腾蛟。湖南继陷，志建习镇峡关险僻，为不争之地，仍退据之，益募兵凡数万人。

　　上居桂林，倚志建扼平乐，封志建保昌伯。何腾蛟复全州，檄志建出师。志建乃攻复永明、江华、道州、宁远。会腾蛟围永州，与清将余世忠战，屡挫之。自叙其功奏上，晋封保昌侯，敕赐便宜行事。志建遂建置守令，尽收永属租税为己用，腾蛟所委郡邑有司及部选者，皆遏抑不听入境。又遣偏将欧正福收复桂阳、郴州，建官征粮如永州。腾蛟窘怒，上言：“上初践阼时，敕臣为御中军，总理天下兵马钱粮。今臣蹀血行间，诸将颉顽不受节制，臣乃思王言久而弥新，请遵前敕。”志建恚，乃尽褫其衔，凡章奏皆自署“戴罪立功自愿为民臣曹志建”。每对客言：“吾宿世为燃灯佛，师瞿昙。李耳、仲尼皆吾弟子行，况今之坐而自大者，曾何足比数也！”其狂如此。

　　永州下，志建怨腾蛟，尽敛其兵退屯宁、道、郴、桂间。腾蛟没于湘潭，乃遣部将惠延年、欧正福下衡州。已而堵胤锡以忠贞营之兵败于衡州，南走郴。志建劫胤锡于路，杀胤锡部将王一宾，坑其卒三千余人于道州；胁胤锡至镇峡关，窘辱之，将加害焉。瞿式耜遣太仆少卿张尚、给事中吴其雷抵关，谕解之。会富川义侠何图复间道迎胤锡至其砦，资送诣阙。志建怒，举兵围其砦。图复固守，杀伤志建兵甚众，连兵八月不解。诏遣锦衣卫指挥吴继嗣谕志建罢兵。志建讠术继嗣诱图复释兵，诣志建谢过，遂磔杀之。破其砦，杀掠无遗。

　　惠延年者，素忠鲠，与志建意异。胤锡之逸也，延年与知之，志建含怒思杀延年。会清小王子率众攻镇峡关，延年曰：“吾死曹公手，无宁死虏手！”乃披坚陷阵，自辰至申战数十合，杀伤相当，延年死之。小王子力尽退走，而志建之精锐亦尽矣。马进忠以麻河功晋封鄂国公，志建援以请，晋封永国公。嗣是，诸帅无不公者。

　　镇峡关四面皆瑶，志建始至，稍以恩结之，颇相倚以安。及志建兵益众，遂陵轹诸瑶。永历四年秋清孔有德来攻，舍永明县，由间道径趋关下。志建方督众力拒之，群瑶导有德自砦后绝壁下，众遂惊溃，士卒死者万人，志建仅以身免。有德收其精金百万计。

　　志建走贺县，焦琏往赴之，资其器备。志建收余众尚二万人，据山作砦，益怏怏不逞，鞭杀中书舍人刘大朴，械监军佥都御史朱嗣敏。嗣敏邑邑死，志建亦病没。部将汪大捷、雷兆圣、欧正福拥众自保。李定国复湖南，大捷，以师附之，随入滇，不知所终。

　　杨国栋，四川成都人，字瑞宇。自云籍本新都，故相杨廷和之族孙。少应募，从征奢崇明，为把总。已，隶熊文灿为材官，渐积功次，以援剿参将领马步军千余人，从郧抚王永祚守襄阳。李自成破襄阳，国栋南奔，王聚奎檄召守长沙，为张献忠战败，因与参将汤有光走郴州，保吉王入广东。张献忠入蜀，国栋偕有光收郴、耒，遂北屯长沙。

　　国栋武勇不足，而于诸将中独自简束。好声誉，喜文雅。曾随邓援剿，慕之为人，驭兵严，不令侵苦百姓。时楚贼新退，抚驭无主，诸军星散，畏左良玉之相并，皆屯湖南。沅抚李乾德无远计，奏请尽蠲民粮税，而不虑军食之无资，故诸军皆寄食于民，不厌，则掠民以食。国栋独严禁其军，樵采不敢出郭，部卒以是大怨之，大哗而逃。国栋失军，闲居长沙，堵胤锡雅重之。及南都陷，胤锡解学政，募兵勤王，聘国栋为总统。国栋募兵湖北，有马数百匹，卒三千人，胤锡题授署总兵官都督同知。从胤锡攻荆州，不克，退守常、澧。上即位，擢总兵官，挂镇朔将军印。常德陷，国栋从胤锡与马进忠屯永定卫。国栋与牛万财据山而守，清游骑来攻，辄击却之。马进忠出师，国栋、万财尾其后，与收常德。麻河之战，清舟师来攻，国栋伏下流要击，大有斩获。胤锡承制镂印填空头敕，封国栋武陵伯，数月乃上闻，廷议从之。进忠兵溃而南，国栋亦南奔屯邵阳山中。时胤锡别用王一宾、彭嵩年、向文明为亲兵，国栋自为军，不随胤锡进止。

　　湖南复陷，国栋退屯桂林，翟式耜安插之，授饷，国栋遂依式耜。式耜奏晋武陵侯。国栋和谐，喜与诸文士交，恂恂自下。部卒贫枵，菜食不给，多为诸营佣保，国栋约束之如故，所至不为民患，然以是亦不能得士心。常退肉，未尝与敌一相当。永历四年，清孔有德犯桂林，国栋与马养麟守海阳山。有德攻大榕江，望国栋旗垒而过之，径捣桂林。国栋乃走柳州，已，扈上入南宁。孙可望劫上入兴隆（应为安隆），国栋依土司结砦自固，为清兵所拔，死之。

　　马养麟亦自柳走南宁，为追兵所围，战不胜，死之。养麟，湖广郧阳人。从何腾蛟为副总兵，复东安、祁阳，转战衡州，有功，官都督同知，封蓝山伯。

　　张先壁，  南临安人。应募随总督尚书傅宗龙军前自效，稍积功次为援剿参将。随楚抚宋一鹤守显陵，加钦依副总兵。承天陷，南奔武昌。张献忠破武昌，先壁走岳州。王聚奎巡抚湖南，聚援剿兵十三营守长沙，先壁其一也。先壁所部近三千人，号“滇奇营”，颇习战，与张献忠战于罗塘河，先壁陷阵有斩获，贼稍退。蜀将孔全斌遽纵火溃逃，先壁乃走，自宝庆入武冈，依刘承胤。承胤待先壁不以礼。已而李乾德檄同承胤攻复宝庆，先壁军先登，承胤尤忌之。乾德抚偏、沅，承胤其属也，奖承胤抑先壁已甚，先壁无所容，怨乾德，率其兵东下屯茶陵。乾德无以抚辑之，先壁亦因不听命，自募兵就食民间，大为民扰。

　　何腾蛟开府长沙，调先壁。先壁自为乾德所不恤，饷饣军绝，掠野而食者两年矣。腾蛟饷之，先壁遂依腾蛟。腾蛟议出师武汉，调诸将，先壁与承胤皆集长沙。先壁以宿隙因事与承胤竞，腾蛟右先壁，承胤怒，归武冈。先壁惧承胤之终图己，益召募兵逾五、六万，多为营号，以抗承胤。然大要皆窳农叛仆，固不习战。隆武二年，思文皇帝欲出楚，腾蛟分遣先壁及郝永忠为左右部，率师迎驾。令先壁自攸县出永新，与永忠会于赣，题授总兵官都督同知。然腾蛟实不欲先壁行，遂次攸县不进。

　　永历元年，长沙溃陷，先壁西走宝庆，刘承胤疑其图己，遣兵御之。先壁畏清兵追，不敢与承胤较。趋新化，走溆浦，入沅，上疏自理，言：“臣无仇承胤心，且不敢犯辇毂，方思与承胤洗心洒血，扈陛下于艰危，而承胤猜忮狠毒，迫臣于险，臣心无以自白，请与承胤面质。”承胤执其使磔杀之。马吉翔阿承胤意，矫旨切责先壁，先壁由是益骄恚，屯黔、楚间，偃蹇不通奏谒。武冈陷，承胤降，上乃降敕联络先壁，封南宁侯。

　　湖南复，先壁望腾蛟之招致，已而腾蛟方为湖北溃兵所嬲，不及调用。腾蛟没，先壁益无所望，朝廷无以收之。先壁拥众，据镇沅，夺民田以耕，日与苗夷相仇杀，日益疲。孙可望出贵州，矫敕征先壁，先壁遂附于可望。永历六年，随刘文秀出蜀，攻保宁，结筏为桥济师，令先壁断后。先壁弟先轸患其兵之退怯，斩筏桥而不以告，清援兵至，文秀粮尽退师，将据水南结垒，桥已断，兵汹惧，清兵乘之，大败，溺死者无算。文秀械先壁归见可望，可望杖杀之。

　　黄朝宣，亦临安人。魁岸有膂力，与张先壁俱为傅宗龙亲兵牙校，有卒千余人。宗龙陷没，展转诸督抚间，稍立战功，部曲惭众，为援剿参将。随宋一鹤守显陵，号“滇广营”。承天陷，奔武昌，楚王留之城守。张献忠攻武昌，朝宣与牟文绶迎战于新南门，杀伤相当。俄而城陷，遂走湖南，王聚奎与守长沙。长沙溃陷，朝宣与先壁连营，奔武冈，与复宝庆。刘承胤忌之，谮之李乾德，乾德不为恤理，驱令屯衡州，候调遣。乾德至衡州，闻京师变，忄匡惧，遽归沅州，置朝宣不为安插，朝宣不知所适。

　　先是，攸县贼刘夯保据燕子窠，下湖南兵巡道高斗枢讨平之，地为瓯脱。至是，有告朝宣形胜者，朝宣遂往居其中，益召募结砦自固，渔食湘东诸邑。何腾蛟至长沙，朝宣以军来谒，腾蛟喜，行拜将礼，命为总统。朝宣遂骄恣，札牌四出募兵，官目几数千人，菜佣妊仆皆收为兵，殆将十万，田野为空。长沙既重兵屯集，朝宣畏其逼；而腾蛟意移，待朝宣出诸将下，朝宣乃自请出袁、吉，为长沙东护。每月辄驱疲卒万人掠萍乡、永新、万载，遇敌则歼，又招罢民补之。上即位，王、马、卢、张、郝皆用腾蛟荐，挂帅印，充总兵官，朝宣不与荐列，上特敕授署正总兵都督佥事。朝宣怒，迁怒于民，谓民之讼己，以致腾蛟之轻也。民稍触其怒者，即磔剥之，腾蛟不能问。

　　永历元年二月，长沙陷，清兵直取燕子窠，朝宜弃营走衡州，遣使诣孔有德纳款，约屯衡州以待。有德至，朝宣不时迎，又尽髡其发，有德丛矢射杀之。朝宣初以勇健闻，历数十战，视诸将为最，乾德、腾蛟先后操纵失所，因遂骄窳。黄州黄惟锻本猾吏，教之募兵为虐，民受其毒者倍张先壁，故其死也，民皆快之。

　　●卷十一◎金、王、李、陈列传（李元胤刘克安附）

　　金声桓，字虎符，陕西榆林人。起群盗，号“一斗粟”。拥众万余，降于左良玉，良玉部四十八营，声桓为之长。弘光中，授总兵官都督。寻随良玉东下，与左梦庚俱降清。同刘良佐、高进库攻陷南昌。隆武二年，陷吉安、赣州，良佐还师，清授声桓提督江西右都督，与王得仁守南昌，别令高进库守赣州。

　　声桓部卒约三万人，王得仁众将五、六万，马数万匹，甲械精好。声桓居恒邑邑思本朝，间与得仁言，辄欷不自禁。得仁故父事声桓，闻言亦泣下。永历元年夏，得仁遂举兵，杀清总督、巡按、镇守、□□，兵皆歼。声桓望西南拜表反正。先是，思文皇帝遇难于乱军中，存亡未著，民间犹传脱走入粤。得仁与姜曰广所假敕，犹称隆武三年，封声桓豫国公、拜征虏大将军。已而收吉安义军，乃知上即位于粤，遂遣幕客雷德复入奏。声桓故随良玉驻武昌，何腾蛟尝题叙之，至是，命德复便自楚报腾蛟。时上在南宁，楚、粤道梗，德复以章奏藏佛经梵夹中，自为僧装，间行达桂林，见腾蛟。腾蛟惊喜，即填空头敕，铸银印，间道遣使，仍封声桓豫国公。总督南、浙、江、闽，便宜行事。使先达，声桓拜命。已，德复至南宁，诏封声桓昌国公。声桓曰：“吾以豫国举义。人但知有豫国而不知有昌国。”辞后敕，请如腾蛟敕。上许之，为加敕行。

　　声桓既反正，乃遣使谕高进库，以属礼下符檄。进库怒，守赣州不下。声桓复遣客至武昌，劝清总督罗锦绣降。时孔有德还师，去楚未远，锦绣以为疑，然已密遣优人具冠带袍笏矣。声桓兵势强盛，江右人士习夸大，四出呼召，闽、楚、南畿皆震动。王得仁欲出屯九江，胁降楚帅，固守江面。声桓曰：“进库未顺，行且蹑我后，当收赣而后北出师，为万全。”遂南围赣州。进库已间道走、蜡书请援于清，得报命，益婴城守，弥月不下。十一月，清谈泰率八固山之兵抵安庆，九江守备单弱，遂得渡江。广信、饶州复陷，遂进攻南昌。声桓大惊，遽撤赣州围，留刘一鹏守吉安，盖遇时守袁州，扼赣州兵；而己与得仁驰归南昌。

　　部署未定，虏已傅城下，声桓与曰广谋，赍发吴宗周诣行在、朱谋型诣何腾蛟所求援。清筑长围，掠舟据章江下流。声桓出兵与战，互胜负。城中粮少，曰广欲出百姓保乡村就食，而尽城中积贮以赡兵。议未定，忽一僧负蒲团，跌坐得仁门外，求见得仁。召与语，曰：“公等所为，上应天心，敌固不能久困我，腊月初当有内乱，敌且溃走，公尾其后，蹴之于江，敌且歼。吾已出世外，无所求于公，但闻公等且遣百姓四出，当为敌掠杀，大士遣我就公求活此大众，公无忧虏也。”得仁引见声桓，踟踌未信。僧登堞望气曰：“某日，敌当有若干骑犯某门，当以某旗出某门应之，则胜。”至期，敌果至，如其言。僧从城上举佛号幡麾之，敌即走，追及，颇有斩获。他日，又如其言，五战五捷；不如其言，以他色旗自别门出，僧亦不举幡于堞，则敌尽死斗，城中兵即败。江西人好鬼，喜言机祥，翕然尊信之。声桓、得仁皆膜拜，奉为师，遂听其言，尽发仓粟，沿门贷贫民，粮遽尽。十二月，围益坚，声桓部将王天雷疑而验之，知其为谍也，搏僧杀之，而城中已大馁，无从得食矣。乃驰檄趋袁、吉粮，一鹏、遇时各遣舟运米赴之。敌舟满江岸，粮舟屯市汊不敢进，因密约期，举布帆沿岸行，城中出铁骑护之。敌又已谍得其实，遣劲卒扼粮舟于丰城，而自以土压舟，举布帆循岸行，城中发骑兵往迎，稍泊间，舟中兵猝起，攻迎粮者，皆歼之，乃徐撤扼粮兵，放粮舟进。城中见布帆不敢出迎，尽为虏获。由是闭门坐馁，不敢以一骑出矣。一鹏、遇时率兵进援，皆屯丰城不进。上闻江西围急，诏李成栋援之。成栋遣阎可义以骑兵五千先往，至南安，为高进库所扼，不得达；成栋自帅师继进，次于信丰；何腾蛟亦以围永州未下，兵不得发。永历三年正月，腾蛟至湘潭，乃赍发堵胤锡率忠贞营往援，至茶陵，不进。二月，城中粮尽，杀人而食，声桓恚，开东门纵百姓走，因道掠之。谈泰知之，解一面围纵走者，城中兵见走者得免，遂溃。声桓不能禁，杀妻子，焚廨舍，自刎死。南昌复陷，刘一鹏奔抚州，收余卒，依揭重熙。盖遇时奔酃县，已而复降于清。朝廷闻声桓死，辍朝致祭，赠榆林王，谥忠武。

　　王得仁，陕西米脂人。头早白，号“王杂毛”。起群盗，为李自成骁将，所部兵皆精锐。自成渡江死于宁州，得仁已先驰至南、瑞间，因不得与高、李同降。金声桓降清，守南昌，得仁孤窘，遂举兵附声桓，事声桓为父。声桓为请于清，授副总兵，协守江西。得仁与声桓益收诸溃军，凡左营降兵遣发归农者，皆投声桓；自成余兵溃入江西境者，则投得仁。合兵逾十万。

　　声桓居邑邑，恒与得仁言本朝旧事，则欷泣下。得仁感动，思反正。乃密遣客求姜曰广所在，道意，并收宁藩诸宗及人士有志意者入其幕，从容喻意。吴宗周、朱谋{例土}、钱匡日怂恿之。得仁数劝声桓即起，声桓郑重，未遽应，会清遣董御史者按江西，得仁橐庭参，不为起，又索其歌妓，得仁未即遣。董御史怒骂曰：“不闻□□有借妻例耶？吾行索得仁妻侍寝，何况歌妓！”得仁闻之，按剑起曰：“王杂毛作贼二十年，然自知有男女之别，安能一日随犬豕求活耶！”遂召诸客入议。染黄纸草敕，以蜡刻广运宝，拜声桓豫国公，得仁建武侯。使客驰马扣得仁门，称有密报。入良久，客冠进贤冠，衣袍带，捧敕印，鼓吹诣声桓署，称诏使至，令声桓迎。精兵数百人，披甲露刃随其后，环声桓辕间。已而举营皆披甲介马，登陴讠课。声桓良久出，客捧诏自中道入，登堂，南面立，呼声桓受诏。声桓乃下拜登受。得仁遽褫笠帽，取冠带为声桓易服。已，率诸军拜贺，欢呼声如雷。声桓执得仁手曰：“吾有此心固在公先，所以踟躇着，欲积刍粮、治舟舰，南结高进库，西约何老师，当一鼓下金陵耳。今事未办，公遽起。虽然，吾不可以负吾夙心！”是日擒董御史磔之。下令所属监司守令，仍旧官治事，听请朝命。事闻，诏授得仁太子太保、左都督，封建武侯，如其自署。

　　声桓南攻进库，得仁欲北守九江，图武昌，声桓不从。清兵至，与声桓距堙而守。屡出战，皆殊死斗。粮尽援绝，城溃，声桓自杀。清兵入郛，得仁巷战，死于阵，赠建国公，谥武烈。

　　李成栋，字廷玉，陕西宁夏人。起群盗，就淮镇降，屡官至总兵官都督同知。

　　弘光中，领兵镇徐、颖，清兵渡河，归、睢陷，成栋南奔。南都陷，遂降于清，随贝勒攻福建。已，乃授广东提督，率兵攻广东。会唐王聿钅粤称尊号，居广州，与今上抗，兵皆西御，成栋乘虚入，遂破广州，尽陷东省。西侵、破梧州、平乐。清以佟养甲为广东总督，王芋为巡抚，同成栋守广州；耿献忠为广西巡抚，扼梧州。

　　成栋部将阎可义、杜永和、张月、杨大甫、马宝、董方策，皆勇善战，骑兵将二万，步卒如之。悬军东南，驰骤无所诎。初，西攻肇、梧时，破丁魁楚于岑溪，得总制两广印，藏之不缴。永历二年，江西反正，成栋闻之心动。前给事中袁彭年降清，为广东学政副使，与成栋相得，稍稍以词色挑之，成栋不应，而面色甚愉。养子元胤力劝之，成栋与元胤登越王台，语三日，元胤涕泣陈大义益切，成栋乃拔刀起曰：“事即不谐，自当以颈血报本朝！”归署，有妾故松江院妓也，揣知之，劝成栋尤力，成栋不语而叹。妾曰：“公如能举大义者，妾请先死尊前，以成君子之志。”遽拔刀自刎。成栋益感愤，命元胤迎袁彭年入卧内决策。六月朔，成栋易衣冠，望阙拜表，捕佟养甲亲标辽兵千余人屠之，胁养甲降，养甲不得已听命。成栋出所藏总制印，凡章奏檄移皆用之。发兵守岭，招耿献忠以梧州归顺，遂具疏迎驾亲征。上封成栋惠国公，总制江、广、闽、浙；养甲汉城侯兵部尚书；擢袁彭年都御史；洪天擢、曹晔、耿献忠俱列九卿。

　　成栋之迎驾也，遍致书于朝士，皆有赠遗。王化澄、朱天麟以下，皆欣跃为劝上驾。瞿式耜疏请西出，赍发，给事中蒙正发陛见抗争。成栋复遣杜永和来扈跸，正发与廷争之，语侵永和。永和出，怒目睨正发，曰：“此曹倚未剃发相傲诮，吾将执而而其鬓！”廷臣遂讠术。给事中欧阳霖上言：“成栋输忠效顺，所不忍忘者君臣大义耳。今永和恣睢阙廷，辱天子谏官，君臣之分谓何？若贳永和不问，则成栋精忠且为永和所掩，又何以号召天下之忠义哉！”上释不问。霖挂冠去。九月，上遂幸肇庆。成栋修行阙，庀官署，饬城堞，具防卫，朝廷始有章纪。上至肇庆，成栋与宾客习所以奏对，述己忠悃者备悉，及见，上温颜接之。赐坐，慰问再四。成栋俯首战栗，唯唯起，叩头趋出。客问：“公今日何无一语奏对耶？”成栋曰：“吾武人，容止声音，虽禁抑之，犹觉勃勃，更为之言说。动上听睹，将无非人臣礼乎！”上特敕拜成栋大将军大司马，命有司筑坛，亲临授钺。成栋拜疏恳辞，上不听。成栋遂拜表辞阙，轻舸下广州。上遣吏部侍郎吴贞毓追劳之，兼视其师。贞毓乃与何吾驺、毛毓祥比，说成栋迎上居广州。贞毓张皇之以胁廷臣。上遣兵部侍郎刘远生催成栋出师援江。远生因谓成栋曰：“驶驻广州，则爵赏征调，人疑有私，无以服江、楚诸将吏心。”成栋起谢曰：“非公教我，几为吴少宰所误！”内外始益知贞毓之奸。

　　十一月，成栋遣阎可义率骑兵六千援江。至南安，与高进库相持未下。成栋自治兵于广州，益募水师，将继进。时马吉翔交内侍夏国祥，以中旨进退九卿台省。成栋闻之，密疏上言：“恩威不出陛下而出旁门，宰相不能执票拟之权，匪人滥进，货贿公行，臣恐朝廷威福穷而阃外亦无所奉，系社稷存亡之大，非细故也，臣不敢不言，而不敢昌言以涉遥制朝权之逆迹。乞陛下留此疏于宫中，清晏则取而视之，裁恩幸，定黜陟，伸威令，臣虽死沙场，固所深愿而不恤也！”疏入，吉翔惧，稍戢。乃摇动上听，谓成栋将夺上耳目。蜚语四布，在廷咸疑。十二月，成栋自帅兵出岭北，将入见，请进止。吉翔益危词达宫中，谓将尽废阁部大臣，而以广州降吏代，解散上扈跸亲兵，以己卒充禁直，且如董卓、朱温事。内外汹汹。刑部侍郎朱盛浓，故马士英私人也，信吉翔语，遂揣合成栋心，疏言：“宦者典兵，古今弊政，庞天寿统勇卫兵三千，臣恐甘露之祸发于旦夕，请亟罢之。”天寿所领兵，实不过千人，为宫门扌取徼，闻者盖知盛浓之妄，而益疑出成栋意，成栋固不知也。两宫摇惑，猜阻既甚，上遣鸿胪卿吴侯劳成栋，召之。敕无决召意，侯与成栋语，肉涩如有所怖。成栋疑，驰问元胤，元胤乃以故告。成栋叹曰：“吾初归附，礼当以元旦诣阙贺正旦。此行也，誓死岭北，愿见上一决，因与公卿议善后计，及请催楚师出郴、赣间相应援，乃群小汹汹如此，吾不能剖心出血，且坐受无君之谤，徒以血肉付岭表耳！”除夕，泊三水，驰疏，称警报迫，不得入朝。望阙大恸，氵斥清远去。曰：“吾不及更下此峡矣！”元胤以其事闻，在廷稍知其诬。吉翔犹游词蔽上，上弗知也。

　　三月，江西陷，高进库无北顾忧，尽锐击成栋军于信丰。成栋与鏖战，阎可义战死，将士多死伤。粮尽，杜永和请退师，成栋索酒痛饮，举觥投地，曰：“吾举千里效忠迎主，天子且筑坛欲以大将拜我，今出师无功，且肉缩返，何面目见天子耶！”控马引弦渡水，将突敌营，不择津，乱流趋敌，堕渊水，溺死。杜永和敛军退守南雄。讣闻，上震悼辍朝，赠太傅宁夏王，谥忠烈。设坛于天宁寺，亲临祭之，而以其军俾永和总统之。成栋无子，养元胤为子，封南阳伯。

　　元胤，字元伯，河南南阳人，本姓贾，故儒家子。李成栋为盗时掠得之，养为己子。从成栋降清，破广东。元胤貌轻脱，而心计密赡，有器量。稍读书，知大义。成栋之降，元胤尤怏快。

　　永历二年，金声桓反正，成栋以为忧。元胤从容进曰：“大人何忧？即事不可知，不过为金将军耳。”成栋色动。他日，复进曰：“万一金将军以尺书至，大人当如之何？从之，则必屈于金将军；不从，又不能悬军万里，为丑类守海峤。”成栋乃与登越王台，敷毡藉草语三日。元胤遂召袁彭年入成栋卧内，语竟夕。迟明，遂冠带拜表，举十郡七十余州县籍兵十余万归附。上既封成栋惠国公，授元胤锦衣卫指挥使，加左都督。上至肇庆，成栋辞往广州，治兵出岭表，元胤留，以本官领标兵二千为禁旅，与庞天寿、马吉翔分督扈卫。元胤缜密谦抑，终日语不及朝政，未尝奏荐一文武官吏，惟楚、黔、粤西诸将奏使至，则款结之，为国家收阃外心。以马吉翔事上久，倾心与好，吉翔固弗喜也。吉翔纳交宫禁，辄以中旨授佥都御史及郎署官。袁彭年、金堡奏裁抑之，吉翔怒，欲倾彭年、堡。元胤不平，以告之成栋，且曰：“请大人以密疏讽上，勿露章，令人谓我父子遥执乾纲也。”疏入，吉翔益怨元胤。然元胤自朝请外，不一问国政，吉翔不能持其长短。

　　佟养甲以被胁归顺，授兵部尚书，居尝怏快，不肯任部务。退居广州，密遣人北归。自理，兼约为内应。事露，成栋欲攻杀之。元胤密白成栋曰：“养甲秩九卿，而大人以意杀之，不可。”乃密奏上，召养甲理枢政。养甲至，以疾辞再三。元胤乃诣养甲曰：“公初内附，无功而居八座，受侯封，殆将不可。公何不请屯梧州，部署梧镇兵，自怀集出楚，与何督师合，则与家君东西犄角，为行在张两臂，大勋可成也。”养甲大悦，冀得拥众自楚间道北归，因奏请西出师。元胤密奏，上允之，赐尚方剑，总督楚、粤。临发，元胤临江送之，殷勤尤至。养甲舟次都城驿，元胤入奏曰：“养甲偃蹇称病，而闻出楚，则踊跃就道，其叛审矣。”遂请以禁旅兵追诛养甲，夜薄舟次，矢集篷窗，养甲乃寤，遂杀之，歼其□□亲丁数百人。

　　永历三年春，成栋战死，杜永和收兵归岭南。上推成栋恩，封元胤南阳伯，欲令统成栋军。元胤奏：“年少望轻，不可居诸将上。”力辞。乃改命杜永和为总统。诸将不辑，马宝、董方策退屯德庆，杨大甫退屯梧州，不受永和节制。大甫尤桀骜不逊，纵兵掠居民，劫行舟，杀黔、楚奏使。上大怒，切责之，大甫遂通忠贞营叛将刘宗敏（希亮）、刘希尧，欲叛降清。元胤知之，因马吉翔入奏曰：“大甫在辇毂侧，辄恣杀掠，明诏责之，而遽欲叛，不亟诛之，何以令四方？请下温谕，召大甫令与永和分将。大甫幸与臣无隙，臣亲赍往召之，必至，即显戮之阙下，可无费一矢力也。”上乃授元胤敕。元胤入大甫军诱之，大甫果赴召诣阙，悄悄自以为夺永和军。元胤驰密奏，请召杜永和、张月各以军至。永和伏师灵羊峡，轻舟入见；月亦轻舟至，与大甫偕泊江干。薄夜，月乃潜军从南岸氵斥上流扼大甫西。黎明，大甫与永和、月陛见。元胤、吉翔侍，上泛慰劳。已，召大甫升，稍诘责之。吉翔色动；大甫觉，方拜伏次，遽欲起。元胤自后夺其佩刀，大甫走近御座，将劫上。吉翔失声而走，元胤大呼：“杨大甫不得无礼！”蹴其背仆之，卫士乃缚大甫出宫门，诏至，缢杀之。大甫军乱，月军自西下，永和自东上，皆鼓噪露刃与相持。元胤朝服单骑，捧敕入其军中，大呼：“有旨杀大甫一人，诸兵将不问坐。”□案宣敕，军乃戢。大甫戮，宝、方策敛手自请为御营亲兵。忠贞营在浔南，亦下令禁侵掠。

　　永历四年春，清兵犯梅岭，罗成耀弃南雄走。上将弃肇庆西奔，杜永和奏请留驾。马吉翔言：“永和将劫上。”两宫震惧。元胤曰：“永和所以欲留驾者，谓不当轻动隳军心耳。元胤在，永和其敢挟驾以怀贰心乎！”泣谏，上不听。敕留元胤守肇庆，督兵援广州。元胤请扈驾行，吉翔欲因上西幸，挟陈邦傅诛异己，恐元胤挠之，乃自请与元胤援东以止元胤之西。吉翔实无东援意，徘徊不进，已乃稍出，次三水。罗成耀已密纳款于清，请取肇庆自效，伪以舟师来会。元胤侦得其情，密奏请除之。上密敕元胤诛成耀。元胤佯与成耀交好，语次，稍诱之，成耀微露情实。一日，成耀过元胤饮，马吉翔在坐，中酒，令泛舟中流。元胤素好谐谑，忽起，倒拽成耀绳床，僵，元胤压成耀胸，ㄏ其ㄕ，吉翔不知，犹曰：“谑何恶也？”其左右遽拔利刃刂成耀喉，刎其首。吉翔惊仆，元胤徐掖之起，以敕示之，曰：“有诏，令元胤斩成耀，而令公收其军。”移尸涤血，行酒歌吹如故。已而吉翔召成耀中军官示以敕，元胤已督舟师遏下流，成耀军不得奔，皆就吉翔降。

　　元胤凡三斩叛将，决机俄顷，而皆先请敕行事，不自专也。

　　上既至梧州，诏狱起。邪党挟陈邦傅，并疏攻兀胤。元胤乃请入见，奏曰：“言者谓臣党金堡等，臣父自虏中归顺，堡从黔、楚来，从无交往；袁彭年与臣父子同谋归正，陛下自擢彭年都宪，臣父子不敢以一字荐彭年功。彭年、堡自行其志，于臣何涉？臣父子自以归顺功蒙不次之赏，何求于堡？堡间关从王，而登籍十年，官止七品，抑思文皇帝所授也，堡亦何藉于臣父子而为之援？今援师逗留，臣旦夕与广州俱碎。臣父死，臣且继死，而言者必欲中臣，不知何心！”因伏地痛哭，曰：“诸臣从皇上，幸而成，取富贵；即不幸，固有余地。佟氏世仕虏中，固山、公、侯、文武大吏将数百人，臣为陛下手刃佟养甲，岂复有余地求活耶？臣誓以死报国家，如此其决，而犹谓臣结党欺君。臣不足恤，恐天下怀忠愤之心者，将以臣为戒矣！”复大哭，不能起。上命高必正掖之起，必正亦为之堕泪。

　　元胤请必正与己会师东援，必正感其意，请行。吴贞毓尼之，不果。元胤归肇庆，日约马吉翔、陈邦傅出师，不听。元胤孤军进，败清兵于西南驿。已而广西陷，上奔浔州，陈邦傅大哗而西，吉翔亦托扈驾去，元胤归守肇庆。十二月杜永和、张月奔入海，广州陷。元胤走郁林，清兵追围之，迫，元胤朝服登陴，西向拜哭曰：“陛下负臣，臣不负陛下！”因自刎死。广东复尽陷于清。

　　陈友龙，直隶上元人。与刘承胤同起行伍，为承胤标将。短小精悍，善步走，日行三百里。性严急，惯战。随承胤征黎平苗。友龙尝先登，破苗砦，执叛苗则生剥之，为群苗所畏，呼为“五阎王”。

　　隆武元年，承胤下长沙，议出师复武、岳。承胤葸懦而忌张先壁，假以苗乱归武冈，留友龙率偏师随何腾蛟屯湘阴。腾蛟轻赍金币归黎平，为承胤所要，挟长短以制腾蛟。腾蛟子文瑞，居家逾法，承胤辄折抑之，腾蛟以是恶承胤。会有查和尚者，假称弘光皇帝入沅州，举人高士美率众推戴之，腾蛟闻知，不能辨，亦遣使问起居。佥都御史郑逢元发其奸，已擒伏诛，腾蛟所遣使弗知也，犹驰传，行过武冈，为承胤所得，以诮腾蛟。腾蛟积不平，遂裁抑友龙军食，没其功次。承胤乃召友龙还师归武冈。承胤军号十万，率调卫、所额军占籍自雄，其习战者唯友龙一军而已。

　　永历元年，承胤迎上居武冈，大推恩诸将，友龙拜宫保都督同知。八月，清孔有德犯武冈，承胤撤紫阳戍兵守石羊渡，友龙扼险要，背山而阵，有德攻之，三战，皆为友龙所大挫。方驰级奏捷，承胤遽至，周览壁砦，颦蹙良久，令闭垒勿战，驰密奏，劝上出奔，而遣人诣有德约降。有德方惮友龙，疑不肯遽受，而承胤已下令剃发，自诣有德营门献印剑矣。友龙举军大恸，乃投戈剃发。有德以是迟两日乃入武冈，故上得逸去。有德宴诸降将，自持酒饮友龙曰：“使诸将皆能如陈将军，吾安能至此！”有德既深重友龙，令举兵攻靖州、黎平，皆陷之；并抚谕诸苗，皆降。遂令镇守黎、靖。

　　友龙固无降志，承胤知之，密告有德曰：“王欲用友龙，当有以绝其归明之路。何腾蛟母妻子姓居黎平，诚令友龙捕送王所，以招腾蛟，腾蛟可致则致之，不可致，则友龙必永绝于腾蛟。”有德喜，从之。立檄友龙捕送何氏，无少长不得有逸。友龙见胁，捕腾蛟庶母妻妾数辈送有德军中。腾蛟闻之，为发哀制服，称其妻已殉难。诏赐祭加赠谥。有德既北归，友龙屯黎平，收土、汉，军益张。伪令人告清靖州守将曰：“友龙将反，诸军皆不欲从，今已密疏通粤西，若许我辈自新，当以某日缚友龙诣城下献功。”靖守将喜，悬赏待之。及期，缚一人前行，诸军拥之至靖，清将开门受之，友龙杂小校中，拔刀ㄏ清将。曰：“身是陈阎王，为索汝头来耳。”斩之，麾兵击，城中辽、汉兵千余人，皆歼。遂收黎靖、沅州、黔阳、平溪、清浪、镇远、子。东攻武冈，拔其城，取守将头祭傅作霖，遂围宝庆，破之。不逾月，复城二十余，斩首□数千，清将魏□□帅兵来争宝庆，与战，大破之，遂复湘乡。驰檄治兵，将下长沙，选练苗、汉兵，众殆数万。辑残黎，储刍粟，郡邑安堵。事闻，敕授总兵官左都督，封远安伯。

　　何腾蛟素恶友龙，以庶母妻妾故，尤怨之。且闻其复湘乡，恐其先得长沙，而腾蛟方围永州未能下，念无以制友龙者。郝永忠方屯柳州，腾蛟使谓永忠曰：“诸将出楚，皆立大功，将军独深壁柳州，将为诣将笑。今予自率滇、曹兵下永、衡，王、马诸部出辰、常，为将军计，唯有靖、武一路可出耳。陈友龙收二十余城，富甲诸将，金粟可坐食十年。战友龙之与战虏，难易亦易知，且彼自以得上封拜，怙天子为安，不虞人之见袭，可一鼓破也。吾妻妾皆死于友龙之手，将军于我，师生谊最厚，独不能为我一报乎？尽友谊，取大功，收厚利，据乐土，在此行也。幸勿以友龙新受褒赏为疑。将军诚据宝庆，待我而下长沙，虽杀友龙，朝廷其不能致诘于将军审矣。”永忠军方困于食，得腾蛟报，大喜。即卷甲趋古泥，即贻书友龙，言假道自黎平西出黔境，往复辰州。友龙不为备，永忠倍道驰袭友龙于武冈。乃称“奉督师令讨友龙”。友龙兵不得集，遂溃败。永忠尽并其军。友龙挟一矛冲重围走，三日夜不得食，乃达柳州。驰疏讼冤，朝廷果以腾蛟故，置不问。永忠遂大掠黎、靖、武、宝，杀百姓以巨万计。武、宝绅士起义应友龙者皆捕掠之。给事中金堡自黔阳入，奏：“永忠击杀忠义，戕贼内地，破坏恢复。”朝廷为腾蛟故，复切责堡。腾蛟每对客揶揄曰：“吾荐拔将帅至五等多矣，能为我效一臂者，郝南安一人而已！”诸将以是怨望解体。腾蛟之下湘潭也，无一人从者，以及于难。

　　腾蛟既没，友龙乃赴阙自讼，上召见，恻然闵之，慰问殷勤，为之泣下。仍给敕印，令收兵复楚西。友龙至新宁，诸部曲及土、汉义兵闻友龙复至，皆响应，数月间，收兵得万余人。将出宝庆，永忠惧，乃遣使谢友龙曰：“吾前得罪于公者非己意，为督师所迫尔。今督师没，实自悔艾，愿自新，与公通好。”因赍遣友龙仆妾马仗归友龙以饵之。友龙自念受上眷注最笃，思恢复自效，不欲与永忠处相仇杀，致沮大计，遂欢然许和。永忠乃率轻骑诣友龙营，奉金币，交拜酬酒，约为兄弟，尽欢数日而别。友龙报谒，永忠盛张设筵，入居，次日张乐饮，永忠忽自坐ㄏ之，起，磔杀之。急攻其军，众仓遽奔窜，追及，纵兵击杀，众皆歼。永忠遂引军走施州入峡。友龙死，湖南北尽裂，遗民至今追思之，谈者无不欷。

　　起义应友龙者。刘克安最著。

　　刘克安，武冈人，字绥邦。世为武冈巨族，团聚乡里，捍苗贼。袁有志作乱，起义兵应刘承胤，诛有志，承胤结为兄弟。张献忠陷宝庆，克安兄弟捍紫阳固守。

　　克安故为诸生，稍工制艺，中隆武丙戌乡举。上在武冈，授克安职方司主事。武冈陷，承胤招克安降，不听。已乃与友龙应，复武冈，擢太仆寺少卿。郝永忠欲捕杀之，克安故结诸苗，得匿免。李定国下湖南，从定国为幕屑，未几，病卒。

　　●卷十二◎王、杨、皮列传王祥者，故大学士王应熊之苍头也。弘光元年，诏应熊出督蜀师，开藩遵义，以御张献忠。祥干敏有机智，应熊宠任之，假以威福，札授至副总兵。

　　永历元年，应熊病没，祥素得其军要领，遂统有部曲，益收诸溃军，至数万。已而献忠遣孙可望、李定国、刘文秀略地滇、黔，祥不能御，退壁土司中。俄而献忠败死于成都，可望率众入  南不返顾，祥乃复出。收遵义，擒斩伪吏，定泸、叙以西。以功奏上，遂擢总兵官右都督，骤封忠国公。

　　献忠之在蜀也，杀掠尤惨，城邑村野，至数百里无人迹。民逃入深山，不得食而死者委填岸谷；或采草木叶食之，得生者久乃化为野人，裸处林栖，体生白毛，遇人则搏杀之而吮其血。祥收川西南，延袤千里，然无安辑略，骄倨纵意。李乾德、范矿以兵部尚书、杨乔然以侍郎、朱容藩以副都御史为督抚，祥睨傲其间，不受约束。兵部侍郎程源奉敕联络，与祥忤，祥怒，系其势于马尾，驱马以驰，源踯躅仆地，曳踏几死。故蜀人怨之。清兵自破杀张献忠，即旋师，未能收蜀；吴三桂居陕西，遥为控制，而栈道横绝，竞空蜀境。乃朝廷一以蜀事委祥及杨展，祥、展卒不能保险抚民；而范矿昏耄，乾德巽懦，乔然轻率，容藩有小智而不知大体，荏苒三年，郡县皆为茂草。行在阁部诸大臣嚅嗫粤、楚间，置蜀若遗。迨刘文秀败于保宁，而全蜀始陷，良可憾也！

　　祥始受封爵，颇感激，思自效。屡遣使自平越、庆远进马进金，中道辄为陈邦傅所劫夺，复轻赍诣阙兼馈问诸大吏。王化澄、朱天麟利赖之，拟旨褒奖逾量。祥素从应熊，知朝廷旧典，骤见诏敕猥亵，已知国家无人，愈偃蹇，奏报罕至，设施皆无意绪，偷安川南而已。永历五年，为孙可望所并，执祥杀之，其军皆涅刺面间作“王”字。

　　杨展，四川人，故为重庆副总兵曾英部曲。崇祯十七年，张献忠入蜀，英整兵御之于重庆，展以战功札授副将，为英中军官。献忠尽锐来攻，援绝，英战死。重庆陷，城野屠杀殆尽。展收英余军，退保山谷。已而献忠败死，孙可望入滇，展复出，收重庆，郡邑皆赤土，无一民斗粟可据。退屯川南。以收蜀闻，授总兵官都督同知，封宣平侯。

　　时寇退土荒，横尸腐骼载路，金帛委野，而无从得粟，斗米至白金十两。展部曲皆拥厚资而馁，辗转向番中易荞祭，往还千里，半不得达，展以是势益不振。时出兵向川北，又绝食而返，退屯川、黔间，与王祥相颉颃。屡遣使请命行在，十不一达，朝廷亦无以收之，委全蜀为瓯脱地者逾三载。展时赍送蜀中士大夫赴阙求绥理，而蜀人猥陋，至则自为骤迁计，无能为蜀事画者。赵昱、程源、辜延泰、刘尧佐皆躐九卿台省，留粤不归。尧佐疏言：“张献忠辇金银至峨眉山，瘗之普贤峰顶，宜敕展发窖赍送赴阙，以供国用。”王化澄以为奇策，票旨行之。其俚狂诞率此类也。

　　永历四年春，胡执恭假敕封孙可望秦王，统理天下文武将吏兵马钱粮。可望得伪敕，即飞檄召展，以兵属己。展得檄驰奏：“臣茹荼辟草，为陛下收蜀固黔，方日望朝廷发遣大臣，指授方略，进收川北。乃可望忽以檄至，举陛下所有土地甲兵尽授之可望。臣誓不与贼俱生久矣，无难焚其檄，杀其使，出兵东川、乌蒙，与可望争一旦之命，顾以可望抄誊敕稿若果出上命者然，是以不敢卤莽为先发后闻之事，今特驰奏请命，将无可望之伪乎？抑岂皇上果举六御以授贼乎？如皇上果有此敕，则臣等从此皆可望之臣而非皇上之臣。在廷孰为此谋，以断送皇上大宝于片纸者乎？若命不出自朝廷而为可望所伪传，则臣愿首戎行，与诸勋镇执大义以讨可望。乞赐速为传谕，以安文武兵民之心。”时执恭与朱天麟、陈邦傅谋甚秘，行在无一知者，卒得展奏，不知所从。上但敕展朝廷初无此命，令展固守封疆，勿为摇惑而已。已而在廷藉藉，稍知执恭奸状，吴贞毓、万翱多方为掩护之，莫能诘也。展得旨，遂发兵守滇、黔，御可望，相持久之。永历五年，可望自将尽锐出攻展，展屡战皆败，兵尽溃降，展被执不屈，遂遇害。

　　皮熊，字玉山，四川人。幼育于罗氏，冒姓罗，名联芳。既显，乃复本姓。以行伍起家，历授援剿副总兵。弘光元年，擢都督佥事充总兵官，提督贵州军务。时天下扰乱，贵土粗安，熊通文墨，知名义，能以节制治军，不为民扰，土、汉安之。

　　永历元年，熊恶刘承胤之奸，欲迎驾，未果。张先壁入贵，开屯镇远，熊据贵阳自守。上由武冈奔柳，道苗峒走靖州、古泥中，远近不知上所在，贵土忄匡扰。韩王□□者以失国迁流侨居贵阳，熊厚奉之。王纳熊女为妃。王故出入患难间，稍习戎伍，恒挟关、陇健儿自随。至贵，颇招募成军，及是，遂有监国心。熊亦以乘舆蒙尘为疑，谋之杨鼎和、范矿、冯，踌蹰未果。已而上出怀远，间道遣诏谕熊，事遂寝。然已藉藉传闻。廷臣以是为熊罪，熊勿知也。熊援覃恩求封诰，中书舍人吴其雷当直草制，有“丸泥封谷，夜郎自大”语，熊乃奏白：“流言无根，污辱臣节，乞赐改正。”上从之，而心犹弗善也。

　　张献忠掠地至黔，黔中初受兵，军民汹惧。都御史杨鼎和、御史冯忄匡掉先走，遂至惊溃。熊素与水西安氏交好，得其欢心，退屯陆广，与安氏犄角。贼至，不能留，熊复入贵阳。贼自毕节入滇，黔土少靖，用是积功，封匡国公。

　　熊以韩王事，重为上所疑厌。熊故坦易，王亦轻率，往往因王入奏，叙将士劳，求升赏，朝廷类多不行，以是视诸将权藉尤轻。熊亦以身为守土帅，无恢剿任，遂拥兵晏居，不与粤、楚战争事。黔之东北陬，与楚塞犬牙者，马进忠、张先壁、郝永忠、王进才往来屯合。平越、都匀闲，则有张登贵、莫宗文各拥部众屯聚，皆躐封伯爵。其西接蜀、泸，则杨展、王祥时往来掠食。熊藉居中以自安，而地逼粮少，亦莫能自振，惟联络土、汉，保境自固而已。

　　孙可望自滇出，张先壁、王进才皆为所并，熊亦不能与争，而不欲下之，遂偕韩王退屯水西，安氏纳之，可望莫能致。居数年，韩王薨，吴三桂既陷云、贵，遣使招水西，水西姑阳下之，而与熊誓约，欲相机收黔以待时。丙午岁，吴三桂大发兵攻水西，灭安氏，熊被执至  南，伉直不屈，粒米滴水不入口，诸降将往省之，熊慷慨论辨，称引古今忠义，追叙国家败亡之故，凡八日夜，语不绝声。忽反手据床，舌蹇，大叫一声而绝。

　　●卷十三◎高、李列传（牛万财附）

　　高必正，初名一功，陕西米脂人，李赤心之母舅也。赤心者，初名过，眇一目，号“一只虎”，李自成之族子。蚤从自成起群盗。自成僭号，以过为权将军，一功为制将军。

　　弘光元年春，自成再败于秦，由商洛走襄樊，追兵复至，自成仓皇渡江，过、一功与田化龙、贺锦、党守素、刘芳亮、刘希尧、李来亨、刘体淳、袁宗第、牛万财、张光翠、塌天豹等皆从，自白螺山至城陵矶百余里间截江求渡。左良玉已弃武昌下芜湖，何腾蛟走江西，武汉为墟，长沙守备单弱，侦探者不敢逾洞庭，皆不知贼所在。而贼自起兵以来，蹂躏尽西北，南阻淮、汉，未尝一骑窥江。江南奸民为贼导者率附革里燕。张献忠亦与闯部漠不相知闻。自成既东渡，南望大江沧漭，山川缪错，卒不知所向。惟见虏骑西来，则益东走，遂由巴陵北境奔入江、楚界，南渐浏阳，北迄通山，东抵宁州。鸟惊兽逸，掠食千里。武、岳间居民惊贼猝至，亦不知所自来。五月，自成至九宫山，食绝，自率轻骑野掠，为土人所杀。过等追及，良久乃知之，益忄匡惧不知所为。

　　天启间，河南河滨沙碛中涌出玉玺，抚臣以献，廷议知其为宋哲宗时获得者，非秦玺，亦姑藏之内府。白成陷北京，获而宝之。自成死，一小竖负以走，田化龙夺而藏之。

　　诸部从贼久，颇厌剽徙；为虏所大挫，心魂俱褫。闻南京立天子，欲归附，不知所介绍。擒田野民问之，乃知何腾蛟为楚抚，遂欲因腾蛟降，顾因缘无由得达。方腾蛟之弃左军而逸也，从九江斜走瑞州，由万载入湖南，亦不知贼渡江事。猝闻平江、浏阳间有贼野掠，意为土寇，遣长沙知府周二南帅黄朝宣部兵二千人往击之。过、一功既欲降，无格斗志，按兵徐退。二南误以为怯，麾兵进薄其营，刃数贼，贼乃合战，俄顷披靡，二南坠马，死之。贼追溃卒，呼欲与通语，皆益丧精魄，鹜走归长沙。腾蛟知为大贼，惴惴惟婴城守。过等敛兵不欲迫长沙，执土人纵之诣腾蛟所道意，土人得释即走，亦不为通。久之，稍传闻至腾蛟所，腾蛟乃募人持白牌赍手书往，过等大喜，遂举军降。腾蛟以便宜各授总兵官。李过之属，推一功为总统。凡八部为一营。刘体淳、塌天豹、袁宗第、宗第之弟宗道合为一营；张光翠、牛万财合为一营；王进才、郝永忠于贼中为偏裨，其主帅死，因得其军，为过等所不齿，又各别为一军。湖南民瘠赋薄，黄朝宣、张先壁、曹志建分处长、衡，刘承胤据武、靖，日益召募，至数万人；马进忠、王允成、卢鼎自江、汉来归，亦数万人。腾蛟既受诸降，益无以支。诸军散处岳、长间，野掠而食。会过、一功闻贼余众不及渡江者，星散湖西北，乃自请渡湖，出荆州，收其军。腾蛟大喜。思文皇帝已立于闽，遂飞疏入奏，请为加恩，诏赐一功名必正，过名赤心，各授都督同佥有差，名其营曰忠贞，拜堵胤锡为楚抚监督之。胤锡为制进贤冠、袍笏、舆伞仪仗以宠之。诸将皆轻脱鄙，始受命服冠带，皆如负芒刺，唯必正与党守素、李来亨稍治威仪。

　　八月，必正、赤心率诸部渡湖，屯公安、江陵间，连营百里。刘体淳、袁宗第亦渡江趋江陵之西，略夷陵，过荆门、郧西，渡汉北掠兴安，侵汉中，为清兵所败。南归，自夷陵入巴东，依蜀东塞，据险而居。唯王进才、郝永忠依腾蛟，留长沙。堵胤锡分治湖北，稍用辰、常赋及鬻将吏及纳弟子员所得饷金，输忠贞营充馈劳（然无能饱也，率掠公安、松滋、澧州、安乡民以食。民皆怨苦之）。至隆武元年冬，腾蛟与胤锡分道出师，会清兵大举攻忠贞营，腾蛟前部遇之于岳州，不战而退，清兵遂渡江。胤锡方帅必正诸军围荆州，诸老营留屯公安之草坪，荆民苦掠者，导清兵径袭草坪，轻骑潜抄，越两日夕，拔三营，而余营尚不知也。已而惊扰，自相践蹂，鹜散而西。必正、赤心大惊，撤围走，荆州守兵开门蹑之，全营大败，弓仗马骡夺弃滨尽。自是，忠贞营之精锐耗矣。遂敛余兵走夷陵，与体淳、宗第合屯蜀东徼，惟牛万财随胤锡退屯常德。牛万财者，眇一目，至暴猥鄙，多掠人以为兵，众至数万，自号“牛十万”。以与高必正有隙，故为屈下依胤锡，而胤锡信爱之。

　　永历二年夏，马进忠复常德，胤锡率万财自永定卫山中出，会进忠守常德。俄而胤锡恶进忠之待腾蛟也，遂携郑古爱、毛寿登间道走巴东，要必正下楚。必正等方苦粮尽，遂拔营随胤锡薄常德。进忠惊怼，尽焚刍粮庐舍走湘乡。必正诸部至，无所栖食，胤锡遽帅之攻长沙，围数日不克，退次湘潭。张光翠、牛万财、刘体淳、袁宗第分掠衡、宝。湖南千里，尸横蔽野，原野无烟火。何腾蛟方下衡州，大惊，轻舸至湘潭安插之。

　　永历三年春，南昌围急，金声桓驰乞援师。上敕朱谋{例土}趋腾蛟援江，腾蛟乃与胤锡议，分胤锡统必正诸军自袁、吉入江西。因为奏封必正郧国公、赤心邓国公，刘体淳以下皆封侯伯有差。体淳者，故于贼中与赤心号刘李二将军，拷杀降臣陈演、魏藻德以下数十人者也。必正等既渡湘，涉茶陵、衡山境，徘徊不进。已而闻湘潭陷，腾蛟没，遂卷营南走。至衡州东岸，清兵遽蹑及之，益骇奔，由郴、桂取山道入贺县，趋梧州。行在惊遽，上命大学士严起恒、佥都御史刘湘客驰谕之。兵部主事郭如泰先至其军，宣上旨，必正赧惧谢罪，敛兵求屯浔州。自言：“自草坪之败，盔甲弓刀皆丧，仅存者亦已窳敝，乞权住岭外一年，就铁冶胶角，稍治器仗，方可为国家效死力。”上亦从容慰劳而已。

　　陈邦傅忮李元胤而仇金堡，厚奉必正，舅事之，劝令举兵入肇庆劫驾，并元胤军，杀堡及刘湘客、丁时魁。必正佯诺，退谓其客曰：“吾虽尝为大贼，亦自磊落行志，安能作此狗彘行乎！”以是恶邦傅而狎之，稍稍夺其兵粮马仗，殆尽，邦傅及窘。刘希尧、刘芳亮与赤心不协，率其军自梧州而北，转掠贺县、广宁、四会至宜章。所至剽杀，粤、楚间人尤苦之，呼为“白毛毡贼”。通粤将杨大甫，欲叛降清。朝廷执大甫诛之，希尧、芳亮忄匡慑失据。而彭嵩年、向文明屯郴南，阻其北降路，日渐溃散，清兵遽至，不及纳款，遂皆败死。是年冬，堵胤锡奉龙旗至浔州，调必正诸军出楚。赤心病，未有行意。未几，赤心死，必正兼统其军。田化龙亦死于南宁。所藏玺或窃去，不知所终。既连丧大帅，兵士合离不一。十二月胤锡又卒，益无趋令北出者，遂逗留左江。

　　永历四年夏，上在梧州，必正偕党守素入见，请身为诸将倡：“以兵归兵部，赋归户部，简汰疲弱，分泛战守，较勘功罪，则事尚可为；如因仍离析，兵虽众，将虽尊，皇上求一卒之用亦不可得，有主臣皆陷而已。”朝廷翕然歆动。而户部尚书吴贞毓、兵部侍郎万翱庸猥嗫嚅不敢任，必正太息而已。时金堡等诏狱未解，贞毓、翱、程源、郭之奇、鲁可藻闻必正入觐，密遣使迎之于藤县，丐必正入，杀堡，逐严起恒、瞿式耜。必正皆佯诺之。贞毓等踊跃以俟。必正、守素方陛见，趋班候驾，贞毓、可藻越班就揖之，喜溢眉宇。必正、守素奏对，出，即拿小舟诣金堡，握手欷，言：“中外想望者惟公一人，今公杖创若此，其如社稷何！”贞毓乃大沮。御史吴象玄疏言：“之奇、可藻越班私揖，蔑礼慢上，宜加勘问。”必正闻之曰：“吾入行在，惟闻吴道长一言而已，此外皆不知何等语也。”已而贞毓等集必正舟，方行酒间，必正出贞毓等手书一一示客，曰：“此诸老先生命必正入朝杀人者，不知文天祥、陆秀夫曾如此否耶？”贞毓等皆俯首汗出，不能语。必正间谓郭如泰曰：“朝廷不诛夏国祥及吴、万、程、鲁四尚书，必不能待明春而亡。”如泰以意告朝士，欲奏上行之，朝士有识者以为不可因将帅杀内臣。如泰以语必正。必正曰：“吾误矣，存亡在天，朝廷事固非我所当与也。”必正知事不可为，意大沮丧。廷议欲遣之援广东，马吉翔、陈邦傅在肇庆，不欲其来，阴令夏国祥持两端止之，无诏促必正行。必正乃请归南宁。

　　必正虽起群盗，为李自成爪牙，而雅有志义。赤心之降，皆必正怂恿之。赤心狡犷，必正恒加抑沮。及赤心没，必正愈折节戢其军，思自效纾国难，而群小尊沓，为必正所轻，莫能用也。自必正之入粤也，与袁、刘、牛、张相失。体淳、宗第与宗道、天豹自宝庆西北走，过常、澧，仍归荆西。张光翠自衡州西走，壁沅、黔间，后李定国下湖南，光翠亦出宁乡。定国兵退，光翠溃败死。牛万财自湘乡西走，大掠新化、溆浦，攻下苗寨据之，为清兵所困，降于清。清夺其兵，万财与部曲贩鱼盐以自食。时忠贞营诸部存者，唯必正、守素及贺锦、李来亨四将，屯浔南，日益弱。是年冬，两粤陷，清兵犯浔南，必正自庆远走黔，孙可望薄险要击之，转战旬日，所部多为可望劫降。必正、守素、锦皆殁。余军推李来亨为帅，由黔走施州卫，遂至巴东之西山屯焉。刘体淳、郝永忠皆先在，连寨相结，凡十四年而后亡。

　　●卷十四◎李定国列传李定国，字宁宇，陕西榆林人。本农家子，十岁为张献忠所掠，喜其貌度不恒，养以为己子。献忠养子四：孙可望为长，定国次之，刘文秀、艾云枝次之。可望狡谲鸷忍，常为献忠掌老营，号“一堵墙”。献忠之降也，左良玉固欲杀之，可望为通赂于熊文灿，馈文灿碧玉长尺余者二，径寸珠二。可望陈说诡媚，得文灿欢心，保献忠逸去。由是尤为献忠所信倚，威亚于献忠，定国等皆为之下。定国长八尺，眉目修阔，躯干洪伟，举动有仪度，于群盗中独以宽慈著。喜接文士，通兵法、纬象，读《通鉴纲目》，略通大义，不乐为盗。以幼鞠于献忠，莫能自拔。所部将二万人，随献忠驰突豫、楚。崇祯十七年，破四川，献忠惑其客汪公子言，日务屠毒，猜忍暴噬，可望、定国皆重足立。

　　永历元年，献忠僭大号，建伪都于成都，分遣可望、定国、文秀、云枝攻贵州，遂窥  南。献忠猜杀益剧，可望等不敢北归，掠东川、乌蒙间。会黔国公沐天波以年少轻倨，侵虐土、汉，巡抚吴文瀛阿不能裁正，土司沙定洲举兵反，攻  南府，天波弃城走，定洲据云南。时上方播越，威令不能及，天波势蹙。澜沧道副使杨畏知，迎天波居腾越，檄土、汉郡县讨定洲。兵未集，可望探知滇乱状，乃倍道趋攻  南。定洲迎战，大败走，被擒见杀。可望既定滇，驰报献忠，献忠益冒之。可望乃与定国、文秀、云枝相结约，屯滇自保。献忠孤立成都，清兵乘虚来攻，献忠兵溃，自刎死。沐天波闻沙定洲败死，意稍安。可望因遣使诱天波令附己，与合兵定诸土司，而还天波邸第庄田。天波既童骏，为所惑，畏知亦力弱不能抗，遂与偕诣可望。可望羁縻之，使居民舍，月给粟以赡之，门置兵锢其往还，而胁畏知为己用。已乃自称平东王，而定国为安西将军，文秀为抚南将军，云枝为定北将军，犹仍献忠所伪署号。詹事雷跃龙出降，以为伪相，绅士皆伪署司、道、府、州、县吏。以甲子纪年。既灭沙氏，益攻诸亻罗亻罗部，收其军，有众二十余万，厚敛民田租以赡之。定国所部汉、亻罗兵，亦逾五万。献忠之死也，可望欲臣属诸部，而与定国辈素相颉颃，不能讽令尊己。定国倦于为盗，思自洗濯归正，可望知其情，念所以笼制之，乃与定国等谋归附朝廷，定国欣跃从其议。可望之欲归附也，意假王命自尊，雄长三部。定国揣知其奸，亦姑因之以自达。

　　永历三年夏，可望修书，称“平东王孙可望、安西将军李定国、抚南将军刘文秀、定北将军艾云枝献书大明皇帝阙下”，求封王爵，献金百两、马十匹，请出兵击清。词多桀骜，名而不臣。遣杨畏知与前行人龚彝赍诣肇庆。畏知、彝入见，上稍奖慰之。下廷臣议。大学士严起恒、给事中丁时魁、金堡交以为不可听，乃封可望景国公，定国以下皆侯爵。遣给事中赵昱、司礼太监杨起春赍敕印冠带袍笏往。可望念不得王，无以慑服三部，遂止昱、起春于驿舍，不与相见，而令部将来相恫喝，探昱、起春意。昱、起春相抱而泣。可望知状，乃遣令归要易王爵。昱、起春狼狈而返。昱留南宁不入朝，起春归，奏可望言：“不得王封，当出广南趋行在，劫车驾。”严起恒曰：“可望若欲犯顺者，何所忌惮而不前？彼方畏清，资我为外御以徐养其羽翼，岂敢效李自成速毙乎！朝廷但当讲自强之术，姑置可望，迟之，且摇尾复来矣。”可望果不敢动，但寄怨于杨畏知而杀之。

　　陈邦傅患高、李，冒李元胤，而怨金堡，与朱天麟谋挟可望并忠贞营及元胤军，劫天子以杀堡。乃诱堵胤锡龙旗往调可望，而令胡执恭偕往，阴纳降款。会胤锡卒，执恭遂报邦傅，使诈作敕册，铸藩王宝，制龙袍、翼善冠、琢龙玉带，封可望为秦王，总录天下文武将吏兵马钱粮，专征四方，行大元帅事，公侯阁部以下皆称臣，启旨行事，不必关奏朝廷。时艾云枝已死，封定国为安西王、刘文秀为抚南王，各授册宝。可望大喜受命，而朝廷初未知也。可望遣使诣阙谢，执恭为他词缓之。密报邦傅，遣执恭子钦华赍金航粟赂王化澄、夏国祥、程源、万翱，请封可望如亲王以实其诈。朱天麟嘱吴贞毓为之主，言可望必欲得秦王，则旦夕可复南都；不然，即引兵出南、太犯车驾矣。化澄、翱力为之请，严起恒固执不可，夏国祥居中两解之。奏上，以朱敕付内阁，封可望荆郡王，定国、文秀各国公。化澄、翱但以谢钦华之赂，亦不知其必得秦王之何意也。唯贞毓知之，密约给事中朱士鲲等具称臣启，因钦华赴可望所纳款，诉起恒亢执状。荆郡封使至广南与可望使遇，执恭奸尽露。可望怒，杀执恭，而据伪敕宝称秦王，专征如故。驰金龙牌，抄敕册文，遍调土、汉宫军皆为之下，众益强盛，遂出黔、蜀，收杨展、王祥、马进忠、王进才、张先壁、张登贵、莫宗文之军为己属。祥、展不屈，皆遇害。自是天子自扈从外，无一卒一民为朝廷有矣。

　　永历五年，上在南宁，可望使其将吴都督率兵二千人至行在，击杀大学士严起恒及给事中吴霖等三十人，胁上，求加敕实封秦王，令百官皆称臣。上不得已，皆从之。未几，清兵攻南、太急，上走泗城州，适可望逻骑至，侦知上所在，遂拥上入其营，驰报可望。可望令居上于兴隆卫（安隆府），月进膳金二十两，米十石，宫眷内臣皆啜薄粥，内臣负薪汲水，宫婢自炊之。可望自构宫殿于  南，黄屋双阙，出入皆建葆羽、日月旗、孔雀扇、屈柄幢盖，乘金龙步辇，名其亲军曰扈卫，铸印仍献忠式，作七叠篆，帝制自大。岁遣军戍兴隆（安隆），讥禁从官出入。定国大恶之。其幕客金维新，忠谅有志略，从容称大义，说定国尽忠本朝，特以方见挟持，故犹佯奉可望。

　　永历六年春，可望乃分遣刘文秀自成都攻川北，白文选、张先壁副之；定国自贵州出黎、靖，马进忠、冯双鲤副之。定国以进忠为朝廷宿将，加意结纳，合军十万，战象五十。四月，驰攻黎平，克之。五月，至靖州，清将张国柱合许、魏二将之兵迎战，急击，大破之，斩馘五千余级，国柱弃马走。两日夕，驰下武冈。清续顺公弃宝庆走。定国收宝庆，遂自东安南攻孔有德于桂林。有德遣其将孙龙、李虾头拒守严关，定国大败之，斩孙龙，虾头中箭死。有德大惊，自将迎战于大榕江，复大破之，弃甲断骼遍于溪谷。有德走，闭城守，遂围之。肉薄登城，王允成开门纳兵入。有德自焚死。执陈邦傅，数其矫诏怀奸、叛主迎降之罪，并其子磔杀之。七月，收平乐、梧州。马雄、线国安走广东，遂复柳州、南宁。时刘文秀出川北，亦复潼川，进攻保宁。吴三桂驰救之，迎战大败，退师川南。定国既平西粤，整饬军政，于民一无所犯。招兵部尚书刘远生、中书舍人管嗣裘、兵部主事朱昌时于山中，与议兴复，共奖王室。尝置酒七星岩，酒酣，谓远生曰：“君读史，以曹操、司马懿为何如人，奸耶？愚耶？”远生踟蹰未对，定国曰：“操、懿有戡乱之才，蹀血百战，摧大敌，扶弱主，以垂令名于后世，如探囊取物，而顾以此博万世笑骂，犹持黄金换死铁，农夫樵竖之所不为，而操、懿为之，非至愚而何！”八月，举兵出楚，复永州，遂下衡州。出马宝军于连、阳，收曹志建故部于贺县，遣马进忠、冯双鲤北取长沙，召张光翠出宁乡，进复常德。十月，进忠略地岳州，所至披靡。别遣军攻永新、安福，下之，遂围吉安。兵出，凡七月，复郡十六、州二，辟地将三千里，军声大振。

　　定国至衡州，下令所司粪除端皇帝潜邸宫殿，为望幸地。今上以十月十九诞辰，定国率绅吏将佐耆民诣邸宫，班朝拜贺。届冬至，复趋宫行礼。郡吏设可望位于学宫，将导群官往拜，定国大言曰：“文武官非秦王选授者，既拜圣上，不当复拜秦王。”时可望遣其腹心杨中书者来觇定国，即尽以驰报可望。可望怒且惧，遂自贵阳帅兵出。将至湖南，欲夺定国兵柄。凡可望发兵胜败进止，一切皆不遣上知闻。定国收复粤、楚，乃草奏遣赴兴隆（安隆）报捷，并令马进忠、马宝及故从官寓行营者，通奏起居。杨中书者归遇可望于沅州，尽以告。会清敬谨王率三贝勒、八固山大举兵向湖南，时定国屯衡州，马进忠、冯双鲤屯长沙，前军下岳州。定国知虏至，与进忠、双鲤谋：令弃长沙，诱敌渡湘江，进忠、双鲤退伏白杲市，须敌过衡山，乃绕出敌后反蹑之，定国夹蒸水拒之，须蹑兵至，夹击，当尽歼之。议定，进忠、双鲤退。可望至武冈，知状，不欲定国之成功，而思陷之败死，密令双鲤径退宝庆。双鲤至湘潭之花石，得可望令，即走湘乡向宝庆；马进忠不知所为，随之而西。秘不遣一人报定国，以误之。十一月己丑，有彗星出天街间。清兵薄衡州，定国夹蒸水而军，接战，自日晡达庚寅旦，数十合，斩首□千余级，定国军亦颇有杀伤。敬谨王者，素以骁勇闻，冠七宝金兜牟，揭金顶，交龙绣纛，率铁骑二十余，登蒸水旁小山，觇定国军，山下僧进茗饮，方啜，伏兵从山后竹条中出，挥刃击之，自顶达项分为二，从骑皆歼。清兵不知敬谨王死，犹殊死斗。马宝骑出掠阵，流矢中颊伤，宝军遂却。定国方待进忠、双鲤，不至，颇疑讠术。俄而侦骑返自白杲市，言二将已走湘乡，定国大惊，遂收兵走邵阳，敌亦不敢追。湖南复陷。定国既屯宝庆，侦知清兵放牧湘东岸，将间道往夺其马，将发，可望驰召定国返武冈会议。三昼夜书七至，定国不得已西行。将见可望，至紫阳渡，刘文秀之子密遣人走报定国，言可望俟其至，即收杀之。定国大惊，遽引兵东走，缚筏为桥，渡湘水，渡已桥绝。可望追兵趋永州。遂自永明走平乐，下梧州，进围肇庆。计欲取东粤，与郑鸿逵、朱成功合，迎驾，自闽、浙图南京。肇庆城小而坚，清将许尔显死守不下，围三月不克，师渐老。援兵大至。定国乃退，自平乐屯永安州。

　　定国之自紫阳东走也，可望良久乃知之，遣骑追之不及。清兵亦方自衡州西南进，可望遂举兵下宝庆，拒之。可望耻定国有杀两王之功而己不逮，抑见定国之杀两王而谓敌易与也，遂欲独战以求多。清兵自祁阳舍宝庆，将斜趋武冈，出可望后；可望乃自宝庆旋师迎战，遇于岔路口。可望骄冒，自倚必胜，令白文选、冯双鲤、马进忠各将其军，因山为垒，戒不得动，动者斩。而自率其所谓扈卫军者仿戚继光法，用藤牌间长矛前搏战。战浃时，雁行不进，敌铁骑四合，横蹂可望军。阵乱，可望遽单骑走，遂大败，积尸塞野。双鲤、文选、进忠坚壁候令，令不至不敢发。可望走浃日，三将乃引退。是役也，精锐挫衄滨尽，退守武冈。可望归贵阳，不敢议北出矣。清兵遂陷武、靖、辰、沅、黎平，大掠千里，民死者将百万人。可望以是愧憾，益忌定国，然知其不定国若也。稍思羁縻之，复遣使持刘文秀书，劝定国令修好如初。定国亦姑应之。

　　永历八年，定国复攻桂林，穴隧道，瘗火药，碎其城。骁将王国仁入隧视，火遽发，死隧中，定国惊惋大恸。兵遂乱，引归南宁。遂从土司假道，密遣使具方物诣兴隆（安隆），候上起居。上遣兵部侍郎萧尹赍血字诏诣定国，述可望僭逼伏。定国奉诏，伏地恸哭不能起，遣使贡上服御物，并奏：“臣誓死先为陛下除逆臣，后议恢复。”已而可望微知其状，遣人至兴隆（安隆），以不逊语胁上，取从官萧尹、雷德复等杀之。可望据贵阳，前军守镇远，扼险自固。清调其贝勒等北归，以洪承畴经略湖南。承畴议守永、宝以困可望，可望因复下靖、武，相持于紫阳。贵州初安，可望遂治宫殿于贵阳，开科取士，涂饰以欺黔人。永历九年，定国遂举兵自泗城州入滇，袭  南府，据之。治城郭，缮甲兵，迎上于兴隆（安隆），奉居可望所筑宫。具卤簿，立朝仪，建置侍从，文武官吏，军行进止，一以诏敕从事。驰敕召可望入朝。可望大惊，自率其军，与冯双鲤、白文选、马维兴攻  南，而别遣骁将张胜率骑二千，由间道直抵昆明城下。李定国起兵御之于高山寺。胜先至，纵火大噪，定国自军中率铁骑潜还击胜，大破之，擒胜献于上，诏磔之于市。定国持胜首示可望，可望冒惧。定国大呼告诸军曰：“天子在是，可望欲行弑逆，汝等何所利，而为逆贼受恶名，反天道耶？”文选等皆趑趄不进，可望军遂溃。反走，归贵阳。上欲息兵合谋下黔、楚，以命定国。定国听命，诏刘文秀和解之。文秀刺血书告可望，可望复书狂，文秀泣曰：“自作不靖，以召外寇之侮，吾死五日矣！”遂仰药死。可望频岁侵  南不已。

　　永历十一年，定国乃奉诏数可望罪，举兵出毕节讨可望，可望帅双鲤、文选、维兴拒战，定国奉诏谕三将，令归顺，各封郡王。文选、维兴皆举军降，可望与双鲤军皆惊溃，定国兵蹑之。兵士家口皆居云南，定国入滇，悉予存恤，至是皆反走赴定国。双鲤不得已，亦降。可望入贵阳，不敢留，携妻子宝玉及亲信二百余人北走。十一月，至武冈，遂降于清。定国定贵州，归  南安插诸军。

　　萧尹之至南宁也，上封定国晋王，定国辞不受命；及是，白文选等皆爵郡王，上乃固命定国，定国始受晋王之命。间道遣使赍黄绫小诏及定国书，下海约郑鸿逵，以明年夏会南都，驰檄荆西，约王光兴、李来亨等会荆州。号召四出，期大举出楚，而诸将吏兵民见可望北降，知虚实险易尽输于敌，皆摇摇无固志。可望之降也，因洪承畴请兵取云、贵，尽图山川迂曲及诸将情形、兵食多寡献之，清封可望为义王，如其策，大发满、汉兵二十余万，一由川南、东川入，直冲大理；一由建昌入，攻腾越；一由广西庆远入，捣平越；一由泗城州袭广南。而洪承畴率大军从黎、靖先入，诱定国出黔应敌，乃使奇兵绕出反攻之。

　　永历十三年，承畴兵薄贵阳，定国保毕节，扼关索岭，沿菁涧设伏，连战二十余日，杀清兵万计。而泗城兵已达临安，川南兵侵腾越、大理，定国三面受敌。可望又遣人赍手书，招诸将帅，言：“已受王封，视亲王，恩宠无比，诸将降者皆得予厚爵，非他降将比，惟定国一人不赦。”刘文秀之子及马维兴、马宝等皆为所讠术，先后举兵降。定国军大溃，乃退师，奉上奔永昌。追兵益至，定国奉上奔缅甸。上至缅甸，定国自出收兵。缅甸人叛，逼上，送诣吴三桂所。三桂犯顺，上崩于  南府。是日，烈风黑雾大集，飘屋瓦翔空如鸟，满、汉兵十余万皆震悼悲号。三桂杀数百人乃定。定国闻变，还兵至缅甸，已无及，因缟素发哀。定国披发徒跣，号踊抢地，吐血数升。遂杀妻子，焚辎重，举兵攻缅甸，屠之。率其军居徼外，两年，愤恚呕血卒。

　　●卷十五◎李来亨列传（王光昌王光兴郝永忠附）

　　李来亨，始以降附功授总兵官都督同知，既而封□□侯。永历五年，高必正率党守素、贺锦及来亨，自黔走蜀，为孙可望所遮杀，独来亨力战得脱。必正诸军受并于可望，良久或逸去，皆依来亨。来亨所部尚数万人，自黔东北走入巴、归间。

　　王光兴者，与其兄光昌皆起群盗。崇祯十二年降于熊文灿。已，随郧抚王梦尹守襄阳，屡战有功。襄阳陷，光昌兄弟与荆西道徐启元死守郧阳。李自成攻围浃岁，坚守不下，往往挫自成军。弘光元年，吴三桂以清兵追自成，由汉中东出荆西，三桂驰檄召起元、光昌会师剿贼，光昌困贼围中，匝两载，不知南北情形，猝得三桂檄，犹意为大明兴复，欣然举兵赴之。既见三桂，乃知已移明祚，顾弗能前却，不得已，恸哭剪发，附于清。光兴方城守，见光昌陷，遂率其军走屯房县，依山自固，与清所遣守郧者相持十余年，大小百战，不下。上即位于粤，遣间使赍表诣行在，特敕授光兴总兵官都督同知，封南漳伯。光兴孤军悬汉北，拒战益苦，粮盐布缕无所取给，时往来郧、襄、荆、夔间，攻下州县就食之。南至夷陵，迎大学士文安之、侍读黄灿督理其军。已而刘体淳、郝永忠先后自湖南来，永历六年，来亨间关亦至，遂与光兴连砦相犄角。巴、巫之间，万岭插天，中有僻壤曰九莲坪，来亨据之，大起营舍，建帅府其上，稍招居民与士卒杂处。光兴屯江南，永忠、体淳屯其西。安之既薨，灿亦卒，群帅推佥都御史毛寿登监督联络，遥禀正朔。

　　孙可望既叛降，上居  南，李定国遣使间道四出联络诸故将，来亨亦遣使诣定国相结纳，定国报馈殷勤，承制晋来亨、光兴、体淳、永忠爵，皆上公。来亨等势稍振。屯耕山田，岁收麦粟草绵，供粮食衣履。亦私遣人市盐铁。荆西居民，或与往来市贩，来亨等亦不夺掠，惟截长江邀抄清官吏归帑及远商。间四出，剽杀南漳、房、竹及夔东鄙。清楚、蜀守将不能御。居数年，定国败，清人宣上凶问，以招来亨等，来亨不应。方会诸帅，议求宗室辅立之，而光兴意移，密遣人诣清乞降。光兴久据荆西，来亨等皆以残余远附，居久之，势出光兴上，主客不相浃；而安之、灿先后物故，寿登庸诞无忠义志，不能辑和诸将，顾潜有乞活心，故怂恿光兴叛众纳款，而来亨之势孤矣。光兴自崇祯十六年来，未尝一由朝廷鼓励，转战寇虏间垂二十年，天下想望其气义，晚节不终，以速李来亨之败，故闻者莫不惋惜之！

　　光兴既降，清遂大举兵攻西山。癸酉春，清楚督张长庚自夷陵进，蜀将李国英自夔门夹攻之。楚兵入九莲坪，来亨退据山砦，清兵不能进，来亨尽诱其兵入，乃使其兵剃发杂负贩中，入清兵营，良久，尽得其虚实，来亨自砦发兵下攻。清兵方迎战，顷，清营中忽揭大旗，号呼起，火发，营舍。清兵乱，来亨纵兵乘之，清兵大溃，杀伤万计。长庚走保夷陵，蜀兵亦为郝永忠所败，楚、蜀震动。清乃遣□兵数万，分从楚、蜀逼诸砦，立垒围困之，尽起楚、蜀丁夫，挽粮赴军为持久计。来亨屡下砦索战，皆坚壁不应，来亨乃窘。甲辰春，蜀兵攻体淳、永忠，皆陷之下。体淳、永忠死，来亨粮亦濒绝。而清兵督挽运，丁夫死者积崖谷，益峻法驱里民，三千里外诣军负挽，披蓑笠，缘绝峭壁，蚁行延绵，弥望不绝。来亨知不能久存，会诸将饮，大哭，分遣逃散。来亨母老矣，其中表舅有为清将者，曾招来亨降，不应。至是，乃遗书以其母托之，遂举火焚砦，与妻子亲信投火中死。

　　来亨部凡三万余人，来亨死，或死或逸去，就俘执者百五十人而已。余众散入秦、蜀山中，不知所终。来亨败没，中原无寸土一民为明者，惟诸郑屯海外。

　　郝永忠者，李自成别部之偏校也。初为贼大旗手，号郝摇旗，未有名。既降于何腾蛟，易其字曰遥期。已而思文皇帝赐名永忠。永忠当李自成之殪也，杀其主将而夺其室，故李、高诸部恶之。永忠无所容，倾心附腾蛟以自安，腾蛟深委信之。有众万人，马三千匹，腾蛟厚给其糈。李、高诸部渡江而北，永忠留长沙，腾蛟为题授总兵官都督同知，为援剿右部，张先壁为左部。

　　隆武二年，思文皇帝恶郑芝龙，欲出楚甚，日促腾蛟迎跸。腾蛟固无迎意，姑遣永忠名扈跸，发衡州，称取道郴州趋赣，腾蛟密喻意，令勿必往。永忠至衡州，趑趄不进，为暴于衡、郴间，凡三阅月而始达郴。思文皇帝凶问已至，永忠遂返兵。闻桂阳州之险，趋据之。州人畏其暴掠，城守不纳，永忠攻破之，屠其城，磔杀前罗平知州夏九庚，流血染衢，婴儿妇女无免者。腾蛟不问，复为榜数桂阳士民之罪，为永忠饰恶。永忠益无所戢。

　　永历元年，湖南陷，永忠躏入桂林。上在桂林，腾蛟为请封，遂封南安侯。金州陷，卢鼎、焦琏东西支守，永忠遽返兵大掠杀，走柳州去。明年，陈友龙复黎、靖、武、宝，将出长沙，腾蛟以私憾嗾永忠攻之，楚西南千里间，掠杀几空。永忠从无一矢功，惟残毁内地，屠士民，尤为诸将所恶。给事中金堡请因人心之公愤，下诏讨之，朝廷既不能用，而惮腾蛟之护爱之也，为下诏切责堡。已而腾蛟陷没，永忠遂自为军，奏报皆绝。

　　永历四年，掠武冈西走，自沅镇益北，达楚、蜀界，会刘体淳于荆西。体淳虽雅恶永忠，而以孤悬，故相倚。已而北出房、竹，至南漳，野掠而食，转徙无恒。永历十一年，驰入襄阳，城中□守者惊走，留一日。清援兵至，复退入南漳山中。清盛兵扼郧、襄，永忠、体淳不能出，食且绝，复南会李来亨、王光兴，结砦于巴、巫之西山。壬寅，王光兴降清，清大发兵楚、蜀，夹攻之，永忠败死。

　　●卷十六◎［此卷已阙佚］●卷十七◎晏、黄、二刘列传（晏{}明钱秉镫等，黄公辅陈世杰蔡之俊管嗣裘朱昌时附）

　　晏清，字玄洲，湖广黄冈人，中万历己未进士。宽和朴易，不立之名，而独操不乱。释褐，授吴江知县，以廉能上最，擢吏部验封司主事。天启间，忤魏忠贤，削籍归里。崇祯初，用原官起用。时诸以忤去者，皆竞起骤登清显，而清高卧不赴召，徘徊十余年。征旨屡下，乃起。历验封司郎中，资望最深，应主铨政。

　　吴昌时者，当清令吴江时，以诸生为清所拔赏。及是，因周延儒结太监王化民，躐入吏部，遽掌铨政，居清上。忌清雅望，畏物论之不容也，辄用年例，奏迁清为广东盐法道佥事。清在吏部十八年矣，即外迁，亦当得副使。昌时欲重抑之，才改五品，清顾夷然安之。昌时诛，廷论欲召清，清居岭外两载，未尝通一函于燕邸，遂不得召。弘光元年，量擢尚宝司卿，隆武二年，再迁太仆寺卿，皆不赴。时江、黄沦陷，清解官侨寓海北，翱翔无宦情。

　　上即位，擢吏部左侍郎，辞不至。已而李成栋破广东，清避地浔南，上在南宁，擢吏部尚书，敦趋入陛见，以足疾不能朝请，力辞。上益向用之，特旨免朝参，专理铨务。不获辞，乃受事。清恬淡简易，以病不见客，门无私谒，行在翕然推重。吴贞毓以主事躐吏部侍郎，趋权利，深忌清，而无能与竞，乃自请视师岭上，去。时江、楚避难出者，争称起义求进，屐履相接，牍满公车，朝廷无能辨。清知其诞，为分别用舍，群不逞者皆快快造蜚语，谓吏部悬榜，有“‘破家起义、全发效节’八字，见之令人欲哕”语。贞毓倡言：“如此则流传江、楚，解散人心，为祸不小！”以摇动清。然清实无此语，而公清为端士所推重，贞毓无能如何也。铨郎施兆征颇通苞苴，格清所为，清以持重沮抑之。兆征敛而改节。

　　永历四年，吴贞毓为户部尚书，与王化澄相表里以逼清。清屡乞骸骨疏上，犹未许。会诏狱起，清谏不听，遂移病不起，拜表即行。居浔州，未几，卒。年七十有三。子{}明。

　　{}明，字云章。少以文名于楚，思致韶令，与麻城曹胤昌相颉颃。尤工为诗，清茂有远致。两赴乡举，未第，补贡，随父宦岭外。永历二年，授太常寺博士。四年，进仪制司郎中。安雅远权势，僦庵居，闭户读书，非朝参不出。扈跸至梧州，病卒。

　　上之立也，朝廷草创，文物简略，诏令鲜所缘饰，间关楚、粤，侍从零落。及幸肇庆，四方收复频仍，人士稍集。瞿式耜留守桂林，尤加意延恤，一当品藻，即予奏荐。操觚胜流，日以宾集。安庆钱秉镫诗体整健，宜兴李来年少善组饰，皆授庶吉士。苏州汪郊，吴中宿学也，官吏部主事。三原温溥知强识有才思，官礼部员外。而楚士之以文名者，则{}明与孝感彭焱称焉。焱思致明敏，工行草书，官兵部郎中。其制诰撰文，则编修安福王华玉、中书舍人吴县吴其雷、礼部主事休宁吴霖、待诏仁和姚端，亦皆彬彬焉。华玉晚归隐，注《易》。其雷擢兵科给事中，监桂林军，桂林陷，不知所终，或曰殁于阵。霖改给事中，为孙可望所杀。

　　黄奇遇，字□□，广东东莞人。中崇祯戊辰进士，选庶吉士、改编修，历官少詹事。上即位于肇庆，召用未赴。时广东诸荐绅何吾驺、黄士俊、李觉斯、叶承裕、郭之奇、曾道唯与苏观生比，立唐王聿钅粤，诩拥戴功，尽力西犯。及清兵猝至，城门不守，唐王见杀，观生殪，诸拥戴者皆惊靡，就李成栋乞降。所不与观生比者，虏至，亦遁海ㄛ不屈。然广州仕宦林立，能自立节概者惟奇遇与大学士陈子壮、春坊张家玉、简讨陈世杰、副使黄公辅、推官陈子升、举人黄维而已。成栋驻广两载，子壮、家玉皆殉难，购捕奇遇颇急。郭之奇与同井里，乡会试皆齐年，忌奇遇异己，欲思陷之，奇遇因匿海岛，得免。

　　永历三年，成栋反正，上幸肇庆，乃召奇遇，擢詹事府詹事，礼部左侍郎，掌部事，充经筵讲官。奇遇端和凝重，进止有度，为上所优礼。时江、楚渐次收复，所在以捷告。有张充美者自吴来，伪作吴三桂奏，言举三秦反正迎驾。姜襄起兵大同，已败没矣。一妄男子自言从大同来，伪作襄血疏求援。又或投疏，易名姓，称常州蒋拱宸举义复东吴者。朝廷遂诧，谓旦夕奏廓清。马吉翔首为导谀，修卤簿，备法驾。戚畹王维恭、债帅侯性、严云从，辄矜豪侈。李元胤以将家子宫环卫，军中故有乐部。吉翔与诸戚弁日酣歌纵饮，卿贰台省稍相师师，中夜炬烛相望，识者为之寒心。奇遇进讲《孟子》“禹恶旨酒”义，极言酒之为害，能令人忘大忧而致大患。禹为司空之日，值时雍之世，及为天子，文教敷于四海，犹凛凛于杯酌之间，不忍释其“三过”之劳。后世得此意者，惟晋陶侃，是以能再造晋室，底定江东，而怀、愍之仇尚未能复，雒、秦之都尚未能返，若欲以狂歌痛饮，而坐收匡乱救亡之功，亦必不可得之数矣。上知奇遇意，屡为称善。明年，晋礼部尚书，经筵如故。郭之奇亦以杜永和荐，且入矣，而畏奇遇。永和出师守岭，之奇乃随之赴阙。时诏选庶吉士，令三品以上，各荐主事，以下由科贡出身有文行未从贼虏者一人就试。奇遇以黄维素节无亏，文名夙著，应诏荐上。之奇因与兵部侍郎万翱谋，蛊杜永和，言奇遇得维贿，翱与永和交章参奇遇。奇遇抗疏辩，事得直。永和愧，引罪去，而之奇弗自惩也，日思夺奇遇席，由此大拜。王化澄亦畏奇遇之入直而轧己，与之奇、翱比，求以逐奇遇益亟。奇遇耻与争，三疏乞骸骨归。未逾年，广东再陷，奇遇走海上，不知所终。

　　黄公辅，新会人，中天启壬戌进士，历仕至分守下湖南道参政兼副使。廉介慈慎，长、宝人感其德政，至今不衰。以不合于巡按御史，谢病归。永历三年，以清节不染召，擢刑部左侍郎，掌部事。公辅已老，无仕宦情，特欲一陛见抒怀抱而已。居数月，乞骸骨归，未几，病卒。

　　陈世杰，字忝生，南海人。中崇祯庚辰进士，授中书舍人，请假归里。永历三年，以抗节召见，改翰林院编修。已，擢左春坊左庶子，与蔡之俊同充日讲官。世杰朴直，不以才著。稍迁国子监司业，行祭酒事。见时事日诎，遂谢病归隐海上，不知所终。

　　之俊，湖广江夏人，字彦伯。中崇祯己卯乡举。以中书会历参何腾蛟、瞿式耜军事，与守桂林有功。式耜赍遣至南宁迎驾，奏对称旨，改翰林院编修，充日讲官，擢右春坊右庶子。与丁时魁同里，相厚善。时魁下诏狱，给事中朱士鲲奏之俊为时魁党，不报。之俊因谢病去，隐西宁山中。未几，病卒。

　　刘远生，初名广胤，以字行，陕西富平人，别号同庵。少与弟湘客以文章气谊名三秦间。已乃出游燕都，倾动京邑。而远生以端重诚悫，尤为人士所推重，应乡贡，入太学，授赣州通判。

　　崇祯十七年，张献忠南寇，东陷吉安，西陷郴，游骑涉赣境。赣抚林一柱檄远生监军御之。远生故便骑射，习行伍，调措得宜，将士用命，赣境以宁。已而进军，收复吉、郴诸属县，远生功最，以绩闻。会北都陷，未叙。弘光元年，以前功擢兵部职方司主事，赞画南赣军务。李永茂抚虔，尤相器重。既而万元吉督师吉、赣，永茂迁兵部侍郎去，远生由监军道副使擢巡抚南赣佥都御史，与元吉守赣。大小数十战，城守三月。远生出没矢石间，身先士卒，援绝粮尽，城陷，督亲兵巷战，遂见执。清巡抚李秉元诱之降，远生不与交一语。秉元囚之于狱，狱吏见远生长者，尤钦重之。释械系，恣其客吏往来候问。远生故多养死士，得其心，至是，密为布置关津，从狱中引远生逸出。间行达广东，发犹未剃。会上即位于肇庆，陛见，将拟用，上遽西幸，遂从驾至桂林。

　　上至武冈，远生恶刘承胤，不入，与瞿式耜协守桂林。上在南宁，远生陛见，授刑部左侍郎，随上幸肇庆。远生熟谙典章，朝廷草创，一切未驯雅者，远生皆议正之。器宇开亮，与人无回护。所至辄为诸武帅所慕重。吴贞毓诱李成栋迎驾居广州，中外疑汹，远生奉命犒师，与成栋语，成栋惭惧，乃止。永历三年，迁兵部尚书，提督京营戎政，与大学士严起恒、给事中金堡议，为上开武备库，节用储饷，招练禁旅，奉上亲征出楚，督诸将为死战计。是年十月朔，上为下诏亲征，远生日夜规措，稍有绪，马吉翔忌之，通内竖夏国祥，频以太后旨取库金他用，起恒力争之不得，事遂渐寝。

　　永历四年正月，南雄陷，马吉翔怵上西奔，杜永和请留驾。上疑惧，遣远生及堡驰谕永和。远生冒风涛，冲乱军，以轻舸至广州致命；归而奏言：“永和奉诏，固不敢阻留陛下行止，但涕泣为臣言：”上西去，则竟弃广东，付之还虏，诸忠义士随成栋反正者，亦付之还虏，令其杀戮，为皇上画此谋者，亦何其惨也？‘臣闻其言，侧然无以对。今或请两宫暂移梧州，而车驾暂留，号召援兵，永和他日之必不敢阻驾，臣请以首领任之。“上闻其奏，欲勿行，而夏国祥遽奉慈圣步辇，待于行宫门外，传懿旨，促上登舟矣。

　　上至梧州，诏狱起，湘客逮问，群不逞嫉远生甚，而远生素行敦重，勿能伺其短隙者，故免于难。然浮沈怨忌间，无能复自效见。乃自请出，催桂林诸将兵出楚，得敕遣之。远生至桂林，居两月，桂林陷。远生走匿灵川山中，茅╂布衣，与弟湘客洎中书舍人管嗣裘、兵部主事朱昌时，悲吟唱和。孔有德闻其名，欲招致之，远生益匿瑶中，得脱。永历六年，李定国攻复桂林，远生就见之。定国以专征自大，倨见文武旧臣，远生至，肃然起迎，远生与抗礼，无所诎。从容劝定国尽忠戴上，定国尤钦信焉。定国下湖南，留远生守桂林，激厉士兵，控扼平柳，捍清全、线、马三将之兵，屡击却之。定国战于衡州，不利，线国安乘胜复拔桂林，远生退入峒。忧恚成疾，卒。

　　湘客，字客生，别号端星。少为名诸生，博浃治古文词，尤工为诗，楷草书皆入能品。壮游燕、吴，交四方绅人士，谙习朝廷典故。陕西陷贼，湘客辟乱出。兄远生，官于赣，遂依以居。慷慨有当世志，为赣抚李永茂所器赏。隆武中，荐于朝，授汀州府推官，考选，擢山西道御史。闽陷，走广东。上践祚，湘客与拥戴，李永茂疏荐湘客为三秦人望，可大用。王坤恶其不谒己，假御笔抹斥之。永茂怒，致仕去。瞿式耜尤重湘客才，奏改翰林院编修，充日讲官。坤复阻之，为辍日讲。

　　上自桂林出全州，刘承胤以兵入见。马吉翔与相比党。承胤奏请封吉翔及郭承昊、严云从伯爵，御史毛寿登疏论之。侍讲周鼎瀚，故与王坤交善，与湘客有隙，乃谓承胤曰：“寿登疏，湘客所草也。湘客与诸台省在外谓公为董卓。”承胤怒，奏：“给事中万六吉、御史吴德操及湘客、寿登号四虎，把持国政，裁损功臣。”矫旨缚之阙下，将杖之，廷臣跪救，不释；承胤佯跪伏求免，乃释之，湘客落职。时承胤欲邀上幸武冈，湘客与瞿式耜言：“上宜返跸桂林，中制粤、楚。”式耜驰疏，谏上西行。承胤怒，湘客系罢，而上遂决入武冈，在廷无敢止者。

　　湘客既斥，避兵居柳州。承胤降，上奔柳，乃复湘客职。敕往桂协赞留守军务。上幸桂，进中允。郝永忠溃掠桂林，上幸南宁，敕湘客返桂，安抚乱亡，募义饷，赞战守。湘客殚力与式耜为死守计，桂、平、全皆底定。及广东反正，上出肇庆，湘客入见，擢侍读学士。朱天麟、王化澄以湘客非科目，不当入内制，忌摘之。湘客不自安，请外除，遂用前御史积资，改都察院佥都御史，协理院事，与都御史袁彭年秉宪纲，裁正冒滥，奏汰钱匡、吕尔出台。匡、尔皆因马吉翔进，吉翔故怨湘客，至是益甚，遂日为蜚语，称湘客与彭年结科臣丁时魁、金堡、蒙正发，结党把持。流传宫中，慈圣太后信而恶之。

　　永历四年，上奔梧州，吴贞毓等奉吉翔意，率群不逞交参湘客、堡、时魁、正发，遂逮，下锦衣狱掠治之，革职胥靡论。湘客出狱，无所归，客桂林。远生奉敕至，因依以处。数月，桂林陷，丁时魁降，邀湘客出，湘客不应，匿缁流中，因剃须发，得免。李定国复桂林，远生赴之，湘客以曾与金堡议，不与孙可望王封，疑，不见定国。定国顾往往就远生问湘客、堡甚挚。其后桂林再陷，远生卒于瑶中，湘客崎岖葬远生，匿贺县山中。未几，亦卒。

　　管嗣裘，字冶仲，湖广衡阳人。少英爽有文名，谙壬遁象纬。中崇祯壬午乡举。张献忠陷衡州，购索人士充伪吏，嗣裘走匿深山，献忠促令捕杀之，其兄嗣箕为应捕代死。会献忠去，得免。已而游广东，故与苏观生善。及是，遇观生于广州。观生立唐王聿钅粤，授嗣裘给事中。嗣裘窜匿优人舍中，得不拜伪命，遂遁归南岳，与行人王夫之举义兵于衡山。战败军溃，走行在，授中书舍人，奉敕至平乐。广西陷，匿灵川山中。冬月，负败絮，采苦菜以食。与刘远生、刘湘客、朱昌时行吟峒中，以死自誓。

　　李定国复桂林，招远生洎嗣裘、昌时出，尤优礼之。嗣裘见定国赤心不随孙可望为僭逆，曲说定国决策迎驾，定国亦委意焉。居军中，与议机务。定国之东攻肇庆也，孙可望遣使羁廉之，定国亦以孤军外悬，所向未利，难即与可望亢，遂姑通好。可望故用张献忠七叠篆印，定国承制铸印给将吏。嗣裘谏，令皆反九叠。至是仍销九叠印，复七叠。嗣裘日怂恿定国，遣使兴隆（安隆）候驾，定国犹豫未遣。嗣裘大恚曰：“吾立身十余年，滨死者数四，岂更从人作贼耶！”弃定国军去，将祝发为浮屠。至修仁，不知所终。

　　朱昌时，字若木，直隶广平人。父□□，为沅州判官。清兵至，城守，被擒不屈，遂遇害。昌时早为诸生，稍通吟咏。隆武中，大学士路振飞与昌时同里相知闻，荐授推官。

　　永历元年，擢兵部主事。丁艰，居桂林。筑草舍于灵川山中，读书自适。桂林陷，御史吴德操、给事中丁时魁、待诏姚端皆降，为孔有德所赡礼。昌时深匿不出，并日而食，以死自誓。李定国复桂林，昌时同刘远生守桂林。桂林复陷，益走瑶中，愤恚，饥病以卒。

　　●卷十八◎二张列传（朱嗣敏、万年策、揭重熙、刘季矿等，周鼎翰、田辟附）

　　张家玉，字子元，广东东莞人。年甫十九，中崇祯癸未进士。改庶吉士，卓荦不随时俯仰。北都陷，家玉衣斩衰，哭思宗皇帝于东华门，扣额抢地，血出被面，宛转号啼不能起。贼守者义之，纵之逸，遂南奔归里。思文皇帝立于闽，以荐召见。上素重其节概，奏对尤称旨，授翰林院编修，兼吏、户、兵三科给事中，为御营赞画。俄奉使至广东，未复命，闽陷，家居。苏观生立唐王聿钅粤，要家玉同事，不听。

　　上自肇庆以左中允召，家玉乃拜命。道阻未赴。李成栋陷广州，家玉毁家招义兵，据东莞，与陈子壮相应。清巡抚王芋，当崇祯末，历官佥都御史，与家玉旧相知闻，至是，遣书敦劝家玉剃发出降。略云：“杨子为我，拔一毛而利天下不为，轲也讥之。先生何爱一毛而不以利宗族乡党耶？”家玉得书大骂曰：“老贼不死，乃敢侮孟子！”因答书责之曰：“两都继陷，三君蒙恤，玉谓公为国大臣，必久已死，而尚存乎？公岂不闻哭先帝于贼廷者为谁？而今欲以淫词污君子之耳哉！”芋大怒，遣兵攻之，家玉扼险拒战，相持数□，芋益兵大至，家玉骑马督阵，过水次，马惊，坠水死。义军惊溃。芋进兵屠之，馀众走入海。

　　永历二年，广东反正，家玉弟以事闻，诏赠家玉詹事府少詹事、兵部侍郎，谥文烈。家玉诗材亢爽，于军中作《悲愤诗》百余首，其弟梓行之，有云：“真同丧狗生无赖，纵比流萤死有光！”其志操可睹矣！

　　张同敞，别号别山，湖广江陵人，故大学士居正之曾孙也。少超隽，尚忠义。为诸生，有文名。工诗歌，悲壮开朗，不为近今之调。善行草及八分书。崇祯三年，上方崇综核，追录居正功，复其荫。同敞意在科举，迟回未就。久之，乃应诏出补中书舍人。崇祯十五年，奉敕戒谕楚、蜀宗藩，未复命，而北都陷。同敞奉哀诏，哭踊绝食者数日。自以世受国恩，而蒙先皇帝祓濯家世，恩纪尤重，遂冠白网巾，衣布素，撤音乐，以终其身。所领朝参牙牌，佩之出使，未及缴，至是，中朝典物沦没，惟同敞牙牌独存，乃为庋阁悬奉之，每旦必鞠躬修敬焉。

　　弘光中，自以视居丧礼，不入朝。荆土陷贼，漂泊江湖间。思文皇帝立，乃就闽陛见，复追录居正边功，改锦衣卫指挥使，非其好也，以不欲没祖功姑就之。奉敕使湖南。闽陷，谒上于全州，随驾入武冈，恶马吉翔、郭承昊，耻与同列，复就中书班改编修，充诰敕撰文官，擢侍讲。不合于刘承胤，奉敕出寓靖、黔间。永历三年春，崎岖达桂林。会何腾蛟败没于湘潭，楚师惊溃，入广西，依何文瑞，文瑞不能礼。上命瞿式耜兼督楚师，式耜奏荐同敞忠勇，负宿望，当任以楚事。乃以少詹事兼兵部右侍郎，督师复楚。同敞至性过人，局度恢廓，每鼓厉诸将，辄流涕被面，诸将翕然钦感之。楚西诸帅马进忠等，皆奉节制。同敞尽瘁行间，身无余衣，厨无兼肉，尤为诸武人所重。

　　永历四年春，督诸军下全州，复东安，围永州，粮不继而退。朝廷自失腾蛟，经理错乱，散遣监督，事权不一。何文瑞以故督子仍督滇旅。朱嗣敏以御史擢佥都，监曹志建军。万年策以佥事自请缨，擢兵部侍郎，督王、马营。马进忠又自以意请毛寿登为其军督。唐П、吴李芳皆居丧墨，用翰林兼部院衔，分督马进忠、王进才军。猥沓倚附，诸将尤轻狎之。同敞亦为所摇掷，莫能自行其志。每午夜，秉烛起，欷悲吟以寄意。永历四年春，大学士严起恒奏：“何文瑞忠勋之裔，年少文弱，当令读书史馆，为皇上亲臣，不宜遣亲戎行，当举楚事一委之张同敞，则于国家大计与笃念世臣之恩，并行不悖。”上乃解文瑞兵柄，一付同敞。然所督者滇杨及马养麟而已。

　　同敞行视严关，与胡一青议守桂之策。阻要害，树栅立垒，以待马进忠之东。方图进取，会梧州诏狱起，同敞疏言：“朝廷方在危迫，不宜用北寺狱拷掠言官。”王化澄怒，拟旨答云：“诏狱廷杖，祖宗旧制。尔独不念尔祖居正之杖邹元标乎？”同敞大恚，以辱诋其祖，抗疏伸理，尤为化澄所恨。会于元晔自楚西来，诣阙求督楚师，化澄遽擢元晔兵部尚书兼副都御史，尽督王、马、滇、杨之兵，以夺同敞权。元晔者，故大学士慎行之孙，昏耄猥墨，尤为物论所不齿。既至桂林，饰女以嫁赵印选，印选遂拥之为军主，与同敞抗，减胡一青军食，严关守军皆馁。一青退屯大榕江。清孔有德来攻，印选不援，一青孤军溃，印选遽携帑走。有德进兵，薄桂林，同敞单骑麾兵，兵皆骛散不听。同敞驰入城，见瞿式耜曰：“同敞不死于阵者，为不欲暧昧自毙耳。愿与先生同死城中。”式耜起，执其手曰：“吾固死此，正待君尔。”乃秉烛行酒，各赋绝命诗。是夕有德屯兵城西北，火光烛城中，城门无守者。同敞据枕酣卧，鼾声如雷。黎明起，与式耜沐栉整冠服，坐署中。从者皆散。清兵入，被执，见有德。同敞目戟手向有德曰：“麾下从毛将军起海上，受朝廷恩命，官三品。今国且垂亡，吾以麾下为久死矣，而尚存耶？或者吾殆见鬼乎！”有德大怒，命壮士曳之仆地，捶之，折一臂，一目突出。同敞大呼曰：“叛国贼，速杀我！国士不可辱也！”有德知不可屈，命曳之出，与式耜同系。有德遣降吏彭而述、王三元来劝降，式耜言：“四世受国恩，为朝廷大臣，但祈一死，必无降义！”同敞曰：“先生奈何以此与戴犬豕头人语，迅雷岂为蛰虫设耶！”系间，与式耜唱和诗各十余首，流传人间，金堡集而行之。

　　居旬日，有德复召之。入，置酒与饮，肴肉置地，铺毡命坐。同敞植立不揖，以足蹴肉倾之，曰：“此犬豕食，何污吾目！”有德令置绳床食案，同敞不肯就坐，曰：“囚首短衣，岂饮食时耶！”有德命取巾衫与之，同敞正冠整襟，向有德揖称谢。有德曰：“汝固不揖我，而今何揖也？”同敞曰：“麾下惠我以冠服，我将服之以死，上见先皇帝于在天，下见先人于九原。麾下真善我死者，吾知己也，故揖谢。”乃就坐，举酒属式耜曰：“先生且强饮，座中孰为□□，□□皆我中国文武衣冠吏士，特一念之差，遂成□□。使孔参戎一转念，庸讵不可同为社稷死乎！”有德目摄之。明日，遂遇害。桂林不见雪者十五年矣，同敞临刑之日，雪霰杂下，林岫皆白，雷电交作。同敞顾谓式耜曰：“此岂非先生及敞乎！”式耜笑而颔之。同敞姿干清伟，目灼灼光出睫外，言笑轩爽，文笔遒劲。给事中陈泰来殉难于闽，家人避难楚西瑶峒，游兵或扰之，同敞大书其门曰：“忠臣孝子之家，烈风雷雨且将听命，而况人乎！”掷笔顾坐客曰：“此志气之必然，无足疑者！吾辈死，当有以验之。”其刑也，果如其言，致雷雪之异焉。同敞晚生一子，方在褓，桂林陷，不知所之。

　　朱嗣敏，字兼五，直隶怀宁人。颇工诗，善行书，以诸生参江督吕大器军谋，用功贡，授衡阳教谕。中湖广丙戌乡举。严起恒奏授中书舍人，历粤、楚军中，改御史，监焦琏、曹志建军，擢佥都御史。方受命，桂平陷。上奔南宁，嗣敏崎岖走贺县，入志建军中，鼓厉志建固守不降。未几，以疾卒。

　　嗣敏文辩有余，非军旅才，其为监督也，坐啸而已。顾守正不阿于强帅，张同敞重之。

　　万年策，字献之，贵州平溪人。以乡举任郧阳府同知，守郧有功，擢监军佥事。丁忧归里。年策历官疆场，与马进忠相知闻。及进忠湘潭衄，退屯武、靖间，年策赴之。进忠自失何腾蛟，无所推承，意年策习行伍，可与共事，年策亦歆然自任。入见行在，自请督楚师。朝廷意其能得王、马诸军要领，遽擢兵部侍郎兼副都御史，赐尚方剑，出。

　　年策既无殊才，抑老矣，不能驰驱。奉命，至靖州，进忠屯新宁，与相左。清兵猝至，惊遁归里。凡自何腾蛟没后，楚兵星散，请缨监督者凡十余人，皆无一兵可将，求附于诸将，寓食而已。其自以起义召募成军者，惟刘季矿、揭重熙。

　　揭重熙，字祝万，江西临川人。早岁文思敏赡，与同邑陈际泰齐名。以五经应乡会举，中崇祯丁丑进士，官主事。弘光中，抚、建、汀、赣之阎、王、宋三姓，据帘子洞，倚山为寇，张肯堂、李永茂剿抚之，未定。隆武元年，江西陷，重熙乃诱令归正，为义军以抗清兵。以事上闻，授重熙佥都御史，督江、福义旅。重熙以便宜授诸渠帅札官，遂据抚州。

　　金声桓反正，檄重熙解兵。重熙姑令退屯山中。声桓之自赣归守南昌也，留刘一鹏守抚、建相接应。既而清兵围合，一鹏不能赴援。南昌陷，一鹏弃抚州走，就重熙于山寨。重熙收辑之，与义军合。出攻临川、永丰、兴国。迭有收复，未能守也。重熙间道入奏，诏加兵部侍郎，便宜行事。军既孤悬，莫与策应，兵冗粮绝，众渐离散。清兵四面来攻，大败，兵溃衄，重熙遂遇害。

　　刘季矿，字安世，江西吉水人。大学士刘同升之子也。隆武中，以贡授翰林院待诏。归里。吉安陷，季矿走湖南，谒上于武冈，改简讨，寻擢中允，与周鼎瀚不合，触刘承胤、马吉翔怒，有旨谪外，季矿遂请终制。已乃奉敕复原衔，兼佥都御史，联络江、楚义旅，墨行事。季矿志节清峻，高自标举。故娶李元鼎女，元鼎降清，季矿遂出其妻。顾年少喜功名，无持重意。轻何腾蛟，与不相下。衔敕，间道走衡、永，所至慕义者津送之。至酃县，遂纠众起，号召响应，复酃、茶陵、兴宁、永兴、常宁诸县，以便宜铸小印如拇大，辄授副总兵、职方主事以下文武吏及郡邑守令。颇不择人而授，渐失物望。何腾蛟厌而裁抑之。

　　永历三年春，腾蛟败没，江西再陷，季矿所统义兵多骇散。堵胤锡标将彭嵩年、向文明及金声桓部将盖遇时，屯聚郴、韶间，季矿收抚之，尚未能得其要领。南至韶州，将入见，朝廷以其陈请繁叠，薄之不召，以兵部侍郎仍兼原衔，出图江、楚。帅标兵数百人，至黄埠司，民变起，围季矿，兵溃败，遂遇害。

　　季矿兄伯钦、仲钅享，皆清节士也。伯钦字安期，尤敦长者行，仕至太仆少卿。以不剃发，为清吏所执，系南昌狱，不屈。久之释归，卒。仲钅享字安礼，举于乡，亢节不仕清，隐于梅川。

　　吉安人士慕文山遗烈，不肯屈节者比肩相屑。诸刘而外，有庐陵甘永，安福周羽、欧阳霖、陈觏、周鼎瀚之弟鼎泗，皆乡举也。甘永字方不，从万元吉军中，题授兵科给事中，兵败走死。周羽字以连，文笔清放，气致超隽。庐陵举人黄震象、鼎象兄弟，固捭阖士，南昌陷，遽遣信纳款，羽知其实，请于万元吉、杨廷麟诛之，廷麟不听，羽拂衣去。震象兄弟果献城内应。吉安陷，震象必欲杀羽，羽走行在，授行人，不就官，退隐乐昌山中，卒。觏字二止，甘贫砥节，自吉安陷，与妻子诀，寓食攸县山寺，粗粝不给，或饮水以终日。鼎泗字畴五，授中书舍人，亦未就官，退隐梅川。欧阳霖初名介，字方然，以泸溪教谕升北流知县，擢户科给事中，车驾幸肇庆，请西出桂林，与杜永和廷争，弃官归里，闭户食贫，不通人事。

　　周鼎瀚，字浩若，江西安福人。都御史□□之孙也。以荫官南京刑部主事。家藏书数万卷，多诸秘本。南曹简暇，鼎瀚开水阁于秦淮，辇藏书其中，四方人士借读者皆得就读，仍为资给之。以是得交游誉闻。北都陷，思宗皇帝讣至，鼎瀚恸哭投淮水，人吏掖救之，不死。南都陷，走归里。

　　今上立，鼎瀚间关陛见，改翰林院侍讲。顾不能自坚，与刘湘客不协，遂附王坤倾湘客。已，为刘承胤所诮レ。复因马吉翔与承胤比，遽授侍读学士，进少詹事。时内阁缺员，马吉翔以意答章奏，不复票拟，直朱批行，时召鼎瀚缘饰文句。鼎瀚即自称直文渊阁。以是尽失素望，为中外所轻。鼎瀚不自安，请敕联络江、楚，带兵部侍郎衔出。复自署“视师阁部”，为何腾蛟所厌薄。翱翔郴、桂间，号召义兵，瞿式耜疏纠之。鼎瀚不得志，就盖遇时监督其军。遇时其亢傲，遂见杀。

　　鼎瀚夙以志节风操见重时辈，驱驰思报国，滨死无降清志。然不谙大体，欲因缘就功名，见嫉，失所而死，闻者莫不惜之。

　　时有田辟者，字茅公，河南人。中崇祯甲戌进士，官广东监司。广东陷，匿韶、郴间，纠义旅，自署“督师阁部”。引兵至桂阳县境，兵不戢，民稍患苦之。民变，起兵围辟，遂见杀。

　　●卷十九◎袁、洪、曹列传（戴国士、萧琦附）

　　袁彭年，字介眉，别号特邱，湖广公安人。父中道，万历丙辰进士，礼部仪制司郎中，工诗，与兄宏道齐名。彭年亦与兄祈年早立文誉，以制义名家，诗宗北地、信阳，辟为公安诗学者，排诋备至。时武陵杨鹤，子嗣昌，父子好恶相迳庭，议者谓楚人父子喜于相反，亦习气然也。

　　彭年中崇祯甲戌进士，授淮安推官，以法钩致陈启新，褫衣杖之，启新恚死。由是名动朝列，以卓异征赴考选。薛国观恶台省异己，间奏上暂罢考选，征至者皆授部郎，或补沿边知县。明年，上召对廷试进士，授以科道官，考选遂停。彭年授礼部主事，请告归里。荆土沦陷，彭年避地江、淮。弘光初，诣阙见，乃改礼科给事中。时楚事方棘，彭年与御史江陵徐养心奏：“恢复大计，根本在楚，乞以前顺天巡抚杨鹗督楚、豫军。”诏从之。而马士英方向用何腾蛟，中格不行。彭年故以亢直名，既居省中，与陈子龙、吴适、章正宸齐名。时马士英、阮大铖尤忌姜曰广，建安王府中尉朱统[A260]应募上疏，攻曰广有逆谋，词连史可法、吕大器、张慎言。彭年上言：“祖制，中尉有奏请，先令长史司具启，亲王参详可否，然后给批赍奏。若以换授、候考吏部，则与外吏等，应从通政司封进。今何径何窦，直达御前，微刺显攻，捕风捉影，陛下宜加禁戢。臣，礼垣也，事涉宗藩，皆得执奏。”不听。马士英欲以从逆为驱陷东林名，疏莆诛逆。言从逆诸臣，强半是正人君子之流。彭年抄驳，言：“从逆姓名，传播不一，佥人乘间，阳为正人口实，阴为逆党解嘲，借今日讨逆之微词，为异日翻逆之转语，不至淆国是而倾善类不已。夫从来善类所归，间杂匪德，东京盛名，岂无逃死之张俭；元锢籍，亦有幸免之元章。二士作朋，管、华分席；七贤寄傲，山、王同列。岂因邺宫一姓之恶，遂毁铜台全部之音。唯是温公一信蔡京，而绍述之祸旋起；唐室一进逢吉，而兴复之业不终。孔子曰；‘君子而不仁者有矣，夫未有小人而仁者也！’今日何独疑之？”由是为马、阮所深忌。已而诏锦衣都督冯可宗遣役缉事。彭年上言：“高皇帝时不闻有厂，相传永乐十八年始立东厂，命内臣主之，此不见正史。后唯万安行之，一盛于成化，然西厂汪直，逾年辄罢，东厂尚铭，有罪辄斥，当时不得称纯治矣。再盛于正德，则邱聚、谷大用等倚附逆瑾煽虐，酿十六年之祸，天下骚然。三盛于天启，逆魏之祸，几危社稷。是厂卫之兴废，而世运之治乱因之。先帝亦尝任厂卫访缉矣，乃当时无不营而得之官，有不胫而走之赂，故逃网之方，即从密网之地，作奸之禁，适以资发奸之人。始犹帕仪交际，为人情所有之常，后乃赃贿万千，成极重难返之势，岂非以奥援之涂愈秘而专，传送之津愈曲而费乎？徒使刁风所煽，官长不能行法于胥吏，徒隶可以迫胁其长上，不可不革。”疏入，严旨切责，谪浙江按察司照磨。

　　彭年既废，翱翔浙、福间，思文皇帝召补原官。闽陷，遂降于清。彭年以伉直鸷击，负时重望，然挟谋数，工揣持，不能淡于权势，故死生大节无足取者。李成栋荐之，为清广东提学副使。阅两岁，江西反正，举兵围赣州，岭海大震。彭年故楚人，间何腾蛟、堵胤锡渐次复湖南北，彭年与李元胤交善，知成栋有反正意，因怂恿之。成栋召彭年入密室定计，遂决策以广东归顺。上至肇庆，录彭年功，擢都察院左都御史，掌院事。彭年娴典制，喜操切，金堡、丁时魁亦以其素望稍引重之。遂奏请厘纲纪，慎黜陟，重名器，为激厉忠义之用。首疏参朱谋{例土}由宗室径授佥都，钱匡以金声桓书办，无出身履历，又无尺寸功，吕尔假称举人，鬻身缇帅，混迹台端，皆非法，宜速黜之。谋{例土}主马吉翔，匡因缘吉翔，得敕旨，尔，吉翔狎客也，彭年故力攻之，以裁吉翔权。疏入，诸躐级用者皆惴恐，匡、尔遁去，谋{例土}以出楚催援江军，得不夺职。彭年既以主持台纲、裁抑恩幸自任，而以意授李成栋，令具密疏攻击，故上亦薄而忌之。群失职者怨彭年，彭年抑善为推却，移怨于金堡，故堡敛怨尤深。何吾驺干李成栋，荐入政府，堡、时魁恶之。吾驺结通政使毛毓祥、给事中李用楫，与堡、时魁相龃龉。彭年与吾驺皆因缘反正功大用，行止略同，冀彭年之援己。彭年耻与吾驺伍，亟思自异，乃疏攻吾驺奏引私人，紊乱国政；吾驺亦讦其把持。李元胤为平之，皆不听。吾驺称疾，谢政去。彭年亦不自安，乃以慈母死乞假治丧请。旧制，大臣请治丧者，皆如丁忧例，三年不得销假。得旨，准假。彭年遂解官，居广州。彭年母与死者皆中道姬妾，偶有拊摩恩，未尝受父命令慈养己，于礼当服小功。彭年以忿争失望，缘饰为引退计，遂为制服如生母，其矫谖类如此。

　　永历四年春，南雄陷，上将西奔，彭年入见，惧上西去必有攻己者，乃请敕督元胤军，援广州。上既至梧州，吴贞毓等交攻彭年及堡、时魁、刘湘客、蒙正发，疏十余上。有诏，彭年有反正功，置勿问，而逮堡等下北镇抚司狱。狱既成，李元胤入见，彭年附元胤至行在，疏言：“臣与四人同罪，不当独从宽宥，请自诣廷尉服罪。”上优诏答之。彭年返肇庆，是冬，广东再陷，彭年匿民间，已复出投款，言李成栋胁己反。夤缘得免，归里，挟策游潜、沔，以诗自鸣。未几，死。梧州之狱，彭年首见攻而独见原贷，议者谓五人同案，而堡等素节未亏，重罹刑戍，彭年独以曾为降清，畏之不敢谁何。当国者颠倒至是，欲救危亡，宜不得已。彭年早树声望，弘光中，尤以伉直为天下想慕风采，既而隳节贪荣，遂为士大夫所厌憎。瞿式耜、严起恒、堵胤锡皆重恶之。彭年知物望不厌，益为乔岸，文过自矜。金堡始以其习知国宪，不畏权幸，独与交好；既而随元胤赴阙，要君请罪，既得优旨，施施自得，堡亦自悔其失交。

　　时有戴国士者，字初士，江西南昌人。中天启辛酉乡试第一。颇有文誉，善结纳为声望。解学龙巡抚江西时，降礼与交。学龙以荐黄道周被逮，国士经营其间，因以清流自标榜，驰书四方，迎送宾客，日不暇给，时称其家为东林茶馆。相传其缄书糨日用面五升。南昌陷，国士降于清，为辰沅道兵备副使。已见江西反正，湖南恢复，陈友龙兵且压沅，遂举沅州归顺。上疏行在，自署衔云比例部院举人臣戴国士，奏称袁彭年为总宪，曹晔为枢部，臣始末视彭年、晔，宜得如二人官。知者莫不笑之，并为彭年愧。内批以朱斥其衔。彭年顾不恤物议，为之护饰，授巡抚偏沅佥都御史。湖北再陷，国士复据沅州，入于清。自言通权变以缓明兵，为清保全土地人民。事觉，为清所杀，没其家。

　　洪天擢，号西崖，直隶歙县人。中崇祯丁丑进士，由部郎升武昌知府，以清刚子惠宜其士民。崇祯末，兴国土寇吕瘦子作乱，袁继咸乎之。余党犹蠕动不息，天擢抚慰安插，乃大定。崇祯十七年，擢副使，分巡下江防道。武昌兵寇频仍，天擢自以恬素，非御乱才，欲致仕去。已而南都陷，归路绝，不果。移海南道，驻琼州。天擢以琼海阻大洋，谓可粗安，便之。莅任两载，楫抚黎、汉，得安堵。隆武中，求崇无者旦暮九卿，天擢处海外，为安身计，不通请谒，故不迁。

　　隆武二年，上即位于肇庆，安南请封，给事中李用楫受命往，归至廉州。清李成栋攻陷海北，用楫走渡琼州。成栋驰檄招琼崖降。天擢会用楫，议阻海抗之。用楫对琼士民大言曰：“今天下已尽去，更为谁守？唯宜早遣纳款以全百姓。”用楫方服所赐一品服，天擢怒，揽其玉带曰：“公此带出谁所赐，而作此语也？”拉碎之，奋臂批用楫颊。部民噪起，逐用楫。顾用楫以此渡海，走钦州，清兵不至，遂得至南宁，达行在。而天擢阻海守，成栋盛兵来攻，城垂陷。天擢投缳，坠地不死。成栋雅重天擢，调护备至。天擢不能自坚，乃请以降顺归农。成栋留之军中，未遣归。既反正，天擢以与谋归顺功，特诏起用，擢吏部左侍郎。天擢素无宦情，又以名节不全，用反正功居卿贰，悒悒不自理。恒称疾不视事，绝荤酒，闭户诵佛书。李用楫怀见逐之怨，又畏其扬己海外大言也，每朝会，必以气凌轹之。天擢积不能忍，顾用楫叹曰：“天擢不幸，求死不得耳！公言天下已尽去，更为谁守，今日已得主公，勉力尽忠，玉带尚可补也。”用楫赧退，由是恨天擢刺骨。

　　永历三年，天擢九乞骸骨，得请，去寓高州。高州守将李明忠骄愤无度，以贿结用楫为兄弟。用楫为之地，遽以无尺寸功加宫保，封恩平伯，因与用楫为腹心交。用楫谓明忠曰：“天擢旧官海外，有异宝，为少宰，复受多金，可袭杀之，我保其无他。”明忠夜发卒攻天擢，杀之，歼其家，童稚无免者；掠其赀，不满百金。明忠叹曰：“给事第欲报私怨，而使我杀此穷老措大耶！”事露，用楫方与王化澄、吴贞毓比，遂无致诘者。天擢门人武昌郑古爱欲击杀用楫于廷，用楫匿免。

　　曹晔，河南□□人，中崇祯辛未进士，历官分守苍梧道按察副使。隆武二年冬，上即位于肇庆，晔与府江道唐绍尧同与拥戴，绍尧擢户部侍郎，晔佥都御史，巡抚广西。已而广东陷，上西幸，留晔守梧州。

　　永历元年正月，李成栋遣副将杨大甫、张月自高州进兵来攻。师甫至郊，晔出迎降，檄所属守令归附。郁林知州王华玉、北流知县欧阳霖抗节不屈，晔遣兵捕之。华玉、霖走南宁，得免。成栋仍留晔署巡抚。已而清遣巡抚耿献忠至，晔乃客寓广州，依成栋以居。会成栋反正，晔、献忠皆不次擢用。献忠拜工部尚书，晔兵部左侍郎，掌部事。华玉、霖交疏攻之。诏不问。时江、楚、闽、蜀大镇数十，拥兵殆百万，四方绅士义民起义者接踵。闻上出肇庆，将度岭亲征，皆踊跃请命，奏报填委。晔才既猥下，又以降吏依成栋，得掌枢政，益氵典阿苟容，凡疆场战守机宜，驾驭爵赏，部署兵马，皆忄昏忄昏弗能理；奉行诏旨，给与札印，日匆匆不暇给；下慑科参，持两端。职方郎中南海唐元楫与晔同年进士，又尝与晔同降清，相为比昵。元楫尤贪猥不知耻，堂司互相盖覆，四方奏使，排阖叫号，凌轹无纪，晔愧受而已。

　　自隆武来，诸帅进退，不复咨中枢取决，率以意为行止，积成瓦解。上即位，始用林佳鼎以左侍郎掌枢务，稍务振摄。未几，佳鼎亲帅兵与苏观生战，败没。王化澄继之，茸无度，部权复替。化澄入直，萧琦继之。萧琦者，字韩若，江西庐陵人。素有文望，颇自矜名节。及骤迁九卿，遽以贿为命，鬻武弁札，至十余金而得副总兵衔。积金帛巨万，以数舰载至象州。舟覆，尽没于潭。琦亦病没。至是，晔愈窳坏，日奉诸将鼻息。彼嫌此碍，怨恶丛之，晔亦窘。由是四方益轻朝廷，分崩销蚀，以迄于亡。

　　永历四年春，南雄陷，上西奔梧州。晔遂不从，请敕督东粤诸军，留守肇庆。是年冬，肇庆再陷，晔走死。

　　●卷二十◎童、郭、吴、万、程、鲁列传童天阅，湖广施州卫人。中崇祯庚午乡举。弘光中，以推官请缨，因马士英得陛见，擢兵部职方司主事。归施州，调募楚、黔土、汉兵入卫，未赴，南都陷，遂入闽。上疏自陈，思文皇帝召见之。天阅躯干魁伟，言论夸诞。思文皇帝悦之，擢佥都御史，监御竹军。闽陷，走归施州。

　　上至武冈，天阅入见。与刘承胤比，遽擢户部尚书。武冈陷，复走归施州。永历四年，复入见于梧州。吴贞毓欲逐晏清，天阅与贞毓相结纳，拟贞毓旦夕迁吏部，则己复户部。时天阅方居母忧，适二十五月，遂亟欲除丧。自著《礻覃论》一篇。谓“礻覃者淡也。孝子之心至此而可以淡，则除丧受王事正其时矣。”见者莫不憎笑之，俄延间，清兵逼梧州，上奔浔、南。天阅走，将归施州，中道死。

　　郭之奇，字菽子，广东东莞人。中崇祯戊辰进士，授河南□□知县。崇祯八年，特诏推、知行取者考授词林，之奇得改翰林院检讨，渐升侍讲。之奇既以贿得史职，迫不能偿其所贿，乃缘例乞外迁典文，得改副使提督学政。被劾，褫职家居。

　　弘光初，下诏起废。之奇以不谨削夺，不得与。久之，乃因马士英赴阙，遽自削革中用内批擢詹事府少詹事、礼部侍郎。南都陷，走归里。隆武中起用，未赴。已同苏观生拥立唐王聿钅粤。清兵至，遂就李成栋乞降。

　　永历二年，广东反正，上在肇庆，之奇屡求入，朝廷以其忮竞贿谒，不之召。明年，内降敕以原官召用。之奇恐入而不见容也，遂结杜永和为外援。永和出守梅关，赴阙陛辞，之奇随之入。忌黄奇遇之清望轧己，而欲夺之，与万翱谋，思所以陷之。奇遇应诏，奏荐举人黄维品行文学应阁试，得俞旨。之奇乃与翱宴永和，酒酣，具言维以美妾一，金千两，贿奇遇荐己。永和遽恚曰：“吾辈出死力为朝廷守一隅土，坐令人雍容受贿耶！”顾谓之奇：“公胡不言之？”之奇曰：“吾与奇遇同官，言则嫌于相轧，公为朝廷虎臣，当击去之，即扑杀于廷，亦无不可。”永和曰：“文臣不言，则人将谓我越俎。”之奇顾翱曰：“万司马愿为公先驱，然非公露章，奇遇党援甚固，莫能动也。”翱亦知事无根甚，顾之奇对永和属己，王化澄力怂恿之，且恃永和威力，谓必济，遂疏攻奇遇，如之奇言。永和疏继入。上素知奇遇端介，得疏骇怒，姑令奇遇回奏。奇遇疏称：“维之文行贫富，与臣荐维之为公为私，天地鬼神鉴之，臣不屑辩。惟是之奇、翱结勋帅，要朝廷，诬斥经筵近侍，不知何心？”上并令之奇回话。已而永和知其诬也，自悔为之奇所绐，面奏寝其疏勿行。上切责之奇，姑置勿问。奇遇事得白，遂请告去。之奇乃与吴贞毓、程源、万翱比，兴大狱于梧州，驱逐异己。之奇遂拜礼部尚书。

　　之奇之将入也，朝士皆知其险陂冒竞，将益坏国事，故沮折经年。顾之奇营交内外，终难抑止。而朝廷建立三四年来，绅衰落，吕大器、李若星、李永茂既以志不行，无意再起。北方久陷，寂不知有岭海立国事；吴、浙阻远，旧臣或潜避山谷，略闻音息，终莫能起，唯南望忾叹，或赋诗寄意而已。当上初立，旧臣如万元吉、杨廷麟、刘同升、郭维经皆旋死事；诏征用者文安之、王锡衮、郭都贤、李陈玉、印司奇、尹民兴、刘若金，俱中道阻，不得达；熊开元、倪嘉庆辈，又皆披缁放浪江湖，无兴复志；闽、蜀绅稍有至者，率庸猥无足采，或复寒士起草茅大用之，类皆斗筲劣琐，自媒躁进，故任使空匮，列位多虚。严起恒、金堡皆以清品汇求实材为务，而猝不得应者。故之奇、贞毓、源、翱等自以甲科资阶求入，当{宀一}亦莫能废也。之奇居礼部数月，飘摇苍梧，日唯毁击贞介、拔引匪类为事。已与化澄比，受胡执恭赂，力请封孙可望真王。方へ讼间，两粤皆陷。之奇循，复降于清。死。

　　吴贞毓，字元声，直隶宜兴人。中崇祯癸未进士。避乱江西，依族叔炳。

　　永历元年，随炳诣行在。炳骤登政府，贞毓亦擢吏部文选司主事。随上武冈，骤迁郎中，掌诠政，唯刘承胤意，不能为短长。上南奔柳州，贞毓达行在，遽自太常寺少卿擢吏部右侍郎，以冢宰自期。会召晏清至，清以二十载旧铨曹，清望久著，上意倾委。贞毓不能猎夺，遂怏怏求出视师。上发南宁，出肇庆，使贞毓先。贞毓见李成栋，曲意结纳，诱成栋使治行宫于广州，要上东幸。成栋惑之。瞿式耜疏言：“楚、黔诸师，翘首威灵，如望云霓。驾既东幸，将谓朝廷乐新复之土，成栋亦有邀驾之嫌。非特失兴复之望，而偏处海ㄛ，将有进退维谷之忧矣。”上意亦不欲行。会遣刘远生劳成栋军，远生开陈利害为成栋言。成栋感悟，乃罢奉迎之议。贞毓益失意，难于返阙，遂请督视岭上，翱翔韶州。居数月，成栋益知贞毓奸状，礼意衰。贞毓进退失据，怨朝廷之不召也，谓金堡等阻己，恨之日甚。久之，自请入朝，擢户部尚书，日思逐晏清而代之。清屡乞骸骨，上不听。贞毓益快快。时朝廷方清流品，抑躁竞，袁彭年、丁时魁、金堡力持行之。郭之奇、万翱、程源、李用楫、张孝起、朱统钅筒皆不得志。洎以军事自陈，请求敕印，糊口行伍者，藉藉怨望，贞毓率与结纳，约以己得秉铨政，当咸恣如意。贞毓之成进士也，出朱天麟门，思援天麟复入直，为己主盟。王化澄利天麟之入，相为首尾，乃因天麟外结陈邦傅为援，而内以夏国祥、马吉翔为主，故群不逞者奉贞毓戴之，日翕呲思逞意，江、楚沦陷，岭上东西交棘，勿恤也。

　　永历四年春，上在梧州，贞毓因国祥请敕召化澄入直，贞毓遂露章劾堡等。群所与党者踵之，疏十余上，堡等下诏狱。贞毓由是益骄，与化澄内外应，攻击异己者，将逐严起恒、晏清，而以天麟及己代之。高必正入见，贞毓遣客迎候于道，通殷勤，请必正杀堡等，逐起恒、清及都御史余气。必正既薄贞毓，露其言，贞毓乃沮。胡钦华辇金粟入行在，赂化澄及诸部科为孙可望请封秦王，总理天下。贞毓为之主，严起恒执不从。贞毓乃密具启称臣于可望，疏沮王封者姓名为一册，起恒为首，其尽心倾戴者为一册，己为首。其后，可望遂怒杀起恒二十余人。胡钦华劾瞿式耜老奸误国，王化澄调严旨切责张同敞，授兵柄于于元晔以坏桂林，皆贞毓嗾之也。贞毓外默中险，与夏国祥称乡里，尤委曲，故为群不逞者所宗主。得志不半载，行在遂瓦解。

　　明年，上入滇，如寓公，以迄于亡。梧州乱，上奔浔、南，贞毓走，死于乱军。

　　万翱，字九皋，江西南昌人。万元吉之族子也。短小轻冶，喜游狭斜间。中崇祯癸未进士，授杭州推官。城陷，循归里，从元吉义军中。隆武元年，擢兵部主事，已改兵科给事中。元吉守赣州，翱浮寓吉、赣间。赣州陷，元吉殉难，然江、楚间往往有绅士义民团聚不下，翱得依之以居。密奏为诸义旅间道求联络，升太仆寺卿，监江西义军，已擢兵部右侍郎。江西再陷，翱走赴行在，即以右侍郎留部。翱意犹怏快。王化澄罢相，怨望，因结翱为朋党。遂与郭之奇比，因杜永和诬讦黄奇遇，有旨，令翱回奏。翱惊惧，自陈出于传闻。朝廷方务姑息，置勿问。

　　永历四年春，上西幸，兵部左侍郎掌部事曹晔留守肇庆，翱自以为当得中枢。时枢政陵替，阃外无所禀受，顾以冒功请敕印黄札者皆有馈遗，勋帅陈请非分，亦有私贿，故翱与程源、鲁可藻俱垂腴焉。上素薄翱，不欲授，乃以枢篆付严起恒摄理。翱以是怨起恒而疑金堡等之持之也，遂与王化澄、吴贞毓谋兴大狱，杀堡以摇起恒。因与可藻约，令可藻因夏国祥求授兵部尚书。期一月后，可藻出督西师，夺瞿式耜兵柄，而翱代掌中枢，遂嗾给事中雷德复诬奏起恒二十四罪。会可藻谋泄，廷臣大哗，可藻不能得，而起恒称疾，力谢枢政。王化澄入直，力为翱主，内批升翱兵部尚书。胡钦华挟贿为孙可望请王封，翱力主之。起恒坚不从，翱再三执奏，恫喝上封可望荆郡王。然可望已据伪册称秦王，弗受也。

　　居两月，两粤陷，上奔浔、南。翱弗从，携两妾匿梧州山中。已乃就马蛟麟乞降。蛟麟狎而留之，为幕宾。李定国复桂林，下湖南，翱乃走衡州见定国。定国以其曾屈节，待之甚倨。翱因入达定国，自陈主可望王封为己功，尤为定国所厌恶，乃言于庭曰：“万尚书朝廷大臣，宜加优礼，然曾诖误，未奉明旨复职，故不便与抗礼。”闻者咋舌，翱故施施无愧色。定国兵退，翱又降于清，洪承畴为请，得授参政。未几，以罪废。

　　程源，字金一，四川□□人。初举于乡，以制义交吴士顾梦麟，为之延誉。源自喜，遂以天下士自居。中崇祯癸未进士。方观政，孙傅庭败于陕州，都下藉藉，知其必偾。源上书言：“歼大寇必因大举，合数十万之众，八面而齐攻之，使之疲于奔命，然后可一举成擒。乞敕傅庭凭关固守，勿事浪战。”书奏，不省。居数日，傅庭败问至，三秦陷没。源以是得知兵名，然实疏暗气矜，无能为也。弘光中，授中书舍人。隆武元年，擢兵科给事中，使四川，联络御寇。源至遵义依王祥，遣使奏收川南功，擢佥都御史。与祥浸有隙，祥困辱之。已而释之，又佯谢过，与饮。源展转得脱，遂走诣行在，家留祥所。源尽匿祥跋扈状，亟称祥忠勇，知者哂之。

　　源既诣阙，自谓宜拜中枢。一时游士以起义自者，皆倚源为重。既陛见，升兵部右侍郎，留部，部权不属，诸附源者稍谢去，源乃恚。曹晔解部务，源谓己必得之。上特令严起恒摄理，源以是忌起恒而怨丁时魁、金堡。源故与吴贞毓、万翱比，贞毓、翱以源气魄粗戾，乐排击，尤推奉之。遂与贞毓等连章攻击，下金堡等于诏狱。源揣不得中枢，遂自请出督蜀师，加兵部尚书，赐尚方剑，便宜行事以行。然源故与王祥交恶，不能复入蜀，次且梧州，日鬻将吏札，招无赖客以自张。既陛辞，逗留两月余，日与贞毓、翱疏攻朝士。敕趋遣就道，不得已乃行，至浔南，粤西陷，不知所终。

　　鲁可藻，直隶和州人。初为诸生，附吴下诸士，标榜立名誉。顾暗劣不通制义，徒以征刻社文，居劳自，出入佥都御史全椒金光辰之门，因缘附弘光拥戴，以功贡谒选，授湖广新宁知县。何腾蛟不遣之官，辄以便宜札改推官，管东盐税，开署于湘潭。干没狼藉，为同官郑古爱所恶，奋拳击之，坠齿，遂走粤西。

　　会上践阼，与拥戴，附马吉翔，擢监察御史，巡按广西。出入乱军中，颇有劳。未逾年，攉佥都御史，巡抚广西。广东反正，翟式耜檄可藻驻梧州，严守以防不虞。可藻遽自称总督两广，式耜劾其帝制自命，贻新附者笑。可藻不自安。其母死，已逾小祥矣，乃请服丧终制。未逾年，即称服阕。诣阙，补兵部右侍郎。与夏国祥结乡曲好，欲得本兵。与万翱比，嗾雷德复讦严起恒。奸露，不得逞。万翱既拜中枢，不欲负可藻，姑为虚名以谢之。特敕授南京兵部尚书，通国笑之。粤陷，不知所终。

　　●卷二十一◎金堡列传（姚湘印、司奇、丁时魁、张孝起附）

　　金堡，字卫公，别字道隐，浙江仁和人。为诸生时，孤介旷远，不屑为时名。弱冠，博通群书，熟知天下利病。文笔清坚，度越溪径。应崇祯丙子乡试，五策谈时政，娓娓数万言，危词切论，直攻乘舆无讳。主者奇之，举于乡。闱牍出，天下拟之罗伦廷对。已中崇祯庚辰进士，授临清知州。レ发奸猾，安抚流离，士民欣戴之。山东盗起，临清豪族，故习为响马贼，应盗起者，众至数万。堡肩舆，从数胥吏扣其垒，慷慨为陈大义。盗魁感泣，叩头请死。堡慰安之，皆解散归农。堡耻以抚盗功自见，遂不叙。崇祯十五年，刘泽清以兵入卫，驻临清，骄悍蔑文吏，渔猎百姓，堡抗言责之。泽清赧恨，乃假新制，以属吏礼折堡。堡与遇于道，鸣驺过之，不为下。泽清擒其驺卒，扑之。堡亦擒泽清前驱，杖之，如其扑。泽清怒，鼓噪起，将攻堡。堡尽散胥隶，启廨门，公服据印，坐以待之。泽清不敢动。堡所招降盗魁闻堡受胁，率健儿数千，关弓怒马，里民持白踵之，殆十万人，至城下，围泽清军三匝。泽清恐，因巡臬使以求和，请与堡相见。堡单骑往，会泽清于僧院。因共歃血，约泽清不得犯临清一草，泽清许诺。堡乃麾健儿及里民散，皆大欢呼，声震数十里。上吏终惴惴畏泽清，谓堡曰：“君自不畏祸，勿贻我辈忧。君姑以疾请假归，需大用，可乎？”堡知上官相掣，志不得行，遂移疾归里。临清民哀号送之，数百里不绝。堡里居，亦以伉直折势要。仁和令刘尧佐与在籍主事姚奇胤因缘为奸利，堡对巡按御史廷摘之，尧佐罢去。里人皆钦爱之。弘光元年，南都陷，张国维戴鲁王监国于浙东，堡弃家奔依之。已而知鲁王无远志，而思文皇帝立于闽，声望远闻，乃间道走闽。陛见，授礼科给事中。堡抗疏言：“郑芝龙拥兵自大，无效死兴复之志，而骄蹇无人臣礼，陛下不可恃之，以致不测之虞。”思文皇帝心善之，弗能用也。顾惜堡，虑为芝龙所害，寝其奏不发。已而以母忧解官。全浙已陷，不能归，遂浪游湖南，依举主学使周大启避地沅州。知天下将亡，恒自祈死。

　　永历元年，辰、沅陷，堡匿黔阳山中。清辰沅道戴国士素慕堡名，驰书请堡相见。堡抗书答之，婉切峭厉，自称无路之人金堡。国士知不可屈，乃止。永历二年，楚、粤稍定，上在肇庆。堡在沅服阕，值郝永忠之乱，遂出山，达桂林。瞿式耜奏请召堡入朝，有旨召见。堡诣阙上疏言：“今日天下败尽，陛下据一隅而望中兴，非有夏少康、汉光武之忧勤刚断，终无济理。如欲为晋元、宋高，因人成事，即不可必得之数，而亦何者为可因之人也！今日之大患，莫甚于阃外不知有朝廷，而朝廷复以匪人持政柄，贻阃外轻。郝永忠残贼已复之土，杀掠空武、靖，宜削爵暴罪，檄楚督擒之，正法以张国威，而为残黎救一线之命。陈邦傅无尺寸之功，爵上公，假敕自称世守，隶视抚按，宜褫其爵，勿使与效死疆场之臣齿。马吉翔扈从之劳，在所当念，然爵列侯，官锦衣，酬之足矣，宜勿使与国政，挠乱是非，为附膻之薮。从此收拾威灵，一归之陛下，庶几人心可壹，天命可延，不然，臣不知所终也。”疏入，吉翔大怒，为危词激两宫，思以陷堡。上召阁臣朱天麟赴暖阁，厉声问曰：“金堡何等人也？”天麟对曰：“堡在隆武中为给事，直谏，以参郑芝龙为思文皇帝所倚用者。”上变色曰：“卿谓郑芝龙为可参耶？当参耶？”天麟知上意，遽震掉不敢言，遂票严旨切责堡，令安静供职。自上之立，群臣率苟容无敢昌言者，堡疏入，举朝惊愕，诋堡狂躁，唯袁彭年、丁时魁知推重之。堡孤立，遂与彭年、时魁相得，相与严抄参核宪纲以裁恩幸，仰冒滥冀重主权。故忌者亦众。严起恒以厚重详慎居政府，瞿式耜疑其委随，意稍不相得。而朱天麟由旧词臣入直，颇有物望，式耜意其可与言也，称之于堡。堡遂意天麟可倚，共图整饬，因刘湘客道意。至是，天麟慑马吉翔之威，又知上意不喜堡，乃对上言：“堡使刘湘客至臣所，请与臣同心去马吉翔，臣几为堡所误。”上顾笑之，而起恒于上前力称堡言虽过当，然皇上起多难，欲收人心，万不可谴斥直臣。上意稍解。故堡、彭年、时魁诸劾功罪裁侥幸诸大计，亦稍稍得行。而天麟以反复消沮自惭，谢病免。

　　陈邦傅尤怨堡甚，两疏攻堡，请堡为监军，辞尤不逊。堡奏：“邦傅何人？羸伏处之兵，亦何所监？而敢请天子从官为其监军，妄意臣且惧之，得复其矫诏称世守之罪。乞追原敕，视有无”世守“字样，令罪有所归。”得旨，取邦傅原敕复勘，果无‘世守’字样，邦傅乃服。自邦傅承刘承胤之后恣睢跋扈，诸将皆挟意凌蔑，及邦傅屈抑，楚、粤诸将皆渐敛戢听命。曹志建于诸将中尤狂诞，顾语人曰：“使朝廷唯严阁老、金掌科之言是行，吾敢不以死自效乎！”吴贞毓、程源、万翱以新进躐九卿，犹不自满。江、楚、川、黔起家监纪，率皆落魄书生，依诸将自售，遽欲得部院衔，陈乞敕印，糊口行间。又闻清有投诚官视原衔、降级授职之例，益思躐尊贵，为他日自鬻计，千请不遂，则号哭阙下，横诋部科，谓己毁家出万死，为国家图兴复，而屈被挫抑。堡成进士十年，历中外、入谏垣且五载，稍改工科左给事中，官不逾七品，诸忌者益以是恶其异己，谤讪腾沸。堡闻而叹曰：“今吾辈七尺，将不知齿谁利刃，而犹以虚名竞耶！”堡居省中，谢绝馈问，乃至不能豢胥吏，科抄皆手自录行，朝参唯一青衣，寒暑不易。

　　永历三年，孙可望使杨畏知奉书内附，求王封，书词倨慢，朝议疑之。堡上言：“今谓不当吝王封鼓厉可望者，其议不一，臣请分别为陛下陈之。谓不以王封可望，则可望且逆颜行，而重上南顾之忧，其说似也。然可望之顺逆，以时以势，当内谋之心久矣。使其思顺也，虽不王，犹景附也。如其尚存两可之疑，以观望事势，则虽王之，徒益其骄。他日且进王而有求，其亦将从之乎？说者又谓不以王予可望，难禁可望之自王。夫自王，则谁能禁之耶？虽李自成、张献忠之自帝，亦无有禁之者。顾可望业已乞灵于宠命，则授我以禁之之权，而何弗不可禁之乎？说者又谓可望举全滇土地、十万甲兵以归我，功在可王。乃江、粤之土，我已失之土也，滇，未失之土也。金声桓、李成栋举已失之土而效顺，且不敢邀王封，而廷议亦唯祖制是守。今乃举而授之可望，则何以谢声桓、成栋于地下，而激厉其部曲乎？说者又谓汉高帝尝以齐封韩信矣，汉文帝尝以王假尉佗矣，而卒得二人之用。此尤谬也。汉高之于信，臣主未定之日也。尉佗与汉并起争秦鹿，而可望所争者，谁之鹿耶？且汉文席天下一家全盛之势，行阳与阴取之术，以消战争而使其自服。今陛下自度能如盛汉，姑予之，而可望将自戢焉否也？至或谓唐之郭子仪、李光弼，宋之岳飞、韩世忠，皆尝王矣。则唐、宋无异姓不王之制而王轻，祖训昭垂，一旦而王之，则真王矣。且郭、李之王，犹待两京收复之后，岳、韩之王，亦在百战折兀术之余，而可望之在今日，固未尝有一矢之功也。或曰昭代之制，异姓不王，而徐、常、汤、李皆王矣。乃彼以赠死而非以宠生，无亦姑留以待诸将之有大功者于异日。而今胡以死者之荣加生者哉！抑或曰金忠尝王矣。夫忠者□□也，因其王而王之，则亦左贤、谷蠡之称耳！今可望据滇，顺则归本朝，逆则折入于虏，处两可之势而决意效顺，无亦耻为□□乎？而我以金忠之例待之，则是可望欲迁乔木，而我固纳之幽谷也！大抵今日之以怀可望而使为我用者，不在可望，而在陛下控御诸将以图恢复。如恢复之势已定，虽不与之以王，可望焉往？如其日迈月征，进寸退尺，国事日非，则陛下徒隳祖制，以解诸将之体，而可望既王之后，更有不忍言者，稍有识者，固能逆睹之矣。”疏入，中外以为允，乃罢王封之议。

　　时两粤画岭而守，兵老粮匮，诸将迁延苟安。严起恒与堡谋，谓国势垂垂日蹙，诸将益懈，唯有上亲征鼓励之一策耳。顾所患者扈卫空虚，请开事例，以两殿中书、鸿胪、上林诸冗官，许衿士纳赀，立御营库，得十万金，可募丁壮五六千人从驾，安奉两宫于内地，而上历诸营，相机策厉，事犹可为。堡力赞之。乃改刑部侍郎刘远生为兵部，督理戎政，移堡兵科。将渐次行之，马吉翔阳喜从之，而阴使夏国祥挠乱之。不一月，御营库将贮五万金，国祥皆以两宫旨取宫中别用，事不得就。

　　朱天麟居南宁，日与陈邦傅谋所以倾堡者，欲因孙可望以胁上杀堡，乃遣胡执恭作伪敕册，铸宝封可望秦王。事既成，会梅关告急，夏国祥以敌兵旦夕至怵上，且曰李元胤、杜永和将挟上为复降资。两宫震惧，遂西奔。诸不逞者之欲攻堡也，谓必以袁彭年反复无恒节，倚李成栋父子挟制朝廷为名，而惧东将不敢发，故欲上去肇庆而西，则可挟陈邦傅以钳上。且以东粤不保，为堡等谋国无状之罪。吴贞毓与马吉翔、夏国祥内外合谋已定，故上踉跄弃肇庆。瞿式耜、严起恒交谏不听。既至梧州，吴贞毓、张孝起率其党数十人连疏攻堡及袁彭年、刘湘客、丁时魁、蒙正发把持国政，裁抑恩纪，谋危社稷。遂褫职，逮下锦衣卫拷讯。严起恒率群臣跪伏求贳，不听。马吉翔嗾其党以生棒扑之。诸刑皆备，而堡刑尤独酷，&lt；黑宛&gt；血冲胁脊，几死者数四。瞿式耜亢疏申理，不听。曹志建、焦琏、胡一青、杨国栋、马进忠、王进才、马宝交疏申救，乃下法司定罪。进忠复上言：“臣等于堡，从无阃外之交，但缘皇上今日具官济济，而中外舆论，谓可心膂寄者唯一金堡。乃忽举此崇祯、弘光取败之敝政，而加诸直臣，军民之心无不惊骇。乞速宥堡，置之言路，以回天意、收人心。”上意亦动。高必正入见，吴贞毓等迎谒，请为杀堡。必正既陛见，出，即就堡舟次，抱堡恸哭，贞毓等始戢。遂得减死论，谪戍清浪卫。堡赴戍，不得达，留客桂林，瞿式耜馆之。堡左足创挛，须杖而行，遂绝意世事。故喜读《庄子》，及是稍习浮屠书，衣衲衣。桂林陷，遂与通政使印司奇祝发为僧去，世所称澹归大师者是也。

　　堡文笔宕远深诣，诗钅舌刻高举，独立古今间，成一家言。行书入逸品。名位利禄妻子皆不系其心，唯微有酒过。其友人姚湘，字梦峡，余杭人。清兵陷杭，不肯剃发，随堡出，飘泊楚、粤。丁时魁欲官之，湘骂曰：“吾死为大明一秀才足矣，何用此腐鼠为！”诗文亦亢爽有气，然亦颇有酒过。

　　印司奇，字雪浪，湖广桃源人。峭直廉介，使气，不为物下。中崇祯辛未进士，授南京兵部车驾司主事，迁员外郎。南京吏部尚书谢升奉召掌北铨，司奇以新例裁其ㄞ卒。升僦夫以行，微辞责之。南都僚属送升祖道，司奇独不往，升顾重之。已除镇江知府。温体仁欲陷钱谦益、瞿式耜，募无赖子，击登闻鼓，讼之下抚按，檄司奇会鞫。司奇レ无赖子奸状，体仁怒，镌司奇级。已而与推官雷起剑交恶，巡抚张国维右起剑，交讼于庭。谢升已拜大学士，当拟旨。知司奇抗直，黜起剑而司奇降论，送归里。顾其自镇江归也，囊五十金，清名甲于江表。隆武中起用，赴闽。思文皇帝曾寓东吴，知司奇清节，擢佥都御史，协理院事。闽陷，走归里。清兵破辰、常，司奇弃家南走，崎岖苗、瑶间，马进忠津送之。

　　永历四年秋，至桂林，瞿式耜奏司奇清节旧臣，间关依主，宜即召用。乃擢通政使，特敕召见。未赴，客寓草庵中，与金堡同居。桂林陷，司奇遂与堡除须发为僧。司奇不喜习浮屠法，遂返湖北隐焉。

　　丁时魁，字斗生，湖广江夏人。中崇祯庚辰进士，授礼部主事。丁忧归里。两都陷，江、汉大乱。时魁间道避寇，陛见思文皇帝于福州。改礼科给事中，奉敕出，劳军湖南。湖南陷，走沅、靖。

　　上在桂林，敕召入见，改吏科左给事中。上疏陈新政八策，以重爵赏、揽威福为要。当时谓为硕画。上奔南宁，瞿式耜留时魁协守桂林。两粤定，上出肇庆，时魁赴行在，擢吏科都给事中。裁抑恩幸，剔除冒滥，深为不逞者所忌。时魁力持行之。居两载，升太常寺少卿，仍理科事。已为吴贞毓等所攻，王化澄、马吉翔尤衔之，下锦衣狱，掠治毒楚。时魁愤，叹曰：“吾以间关从主故，虏执吾弟系于狱，榜掠无完肤；吾在此亦系于狱，榜掠无完肤，朝廷亦何忍耶！”已而论戍镇远。至桂林，张同敞馆之。桂林陷，见执，孔有德召为幕客。居数月，病死。黄冈何履仕为治丧，割其辫掷棺外，曰：“斗生不戴此辫以死，可不负梧州一顿棒，而今不免也，惜哉！”

　　张孝起，字将子，直隶吴县人。中崇祯壬午乡举。被□，走闽，授□□知县。李成栋陷广东，分兵略地，孝起婴城守。民溃，敌兵且至，孝起与其妻引缳自溢。其小胥奔救之，其妻已卒。小胥舁孝起走，得达行在，擢吏科给事中，颇以清直著。已而忌丁时魁之先己也，遂与王化澄比，陷时魁、堡，因升都给事中。以意行刑赏，国事炝乱，两粤垂危不恤，师师为狂へ，以迄于亡。孝起逃去，不知所终。议者谓小胥之救，差之俄倾，孝起与城俱亡，虽与日月争光可也。晚节不终，徒乱人国，人之不得终为君子，岂亦有命耶！

　　●卷二十二◎死节列传（上）

　　侯伟时，字异度，别号令邱，湖广公安人。中崇祯辛未进士，授□□知县。以清望征，擢吏部稽勋司主事，历验封司郎中。会北都陷，伟时变服南走，得免。贼之破北都也，官要职者，皆责其胥役钩致之，无脱者。伟时当崇祯末，士风竞躁，独恬淡退处，胥役皆感其德度，故独得逸去。

　　既归楚，荆土沦陷，浮沉湖湘间，不复有当世志，买田南岳，将安置妻子，自披缁去。而湖南兵乱，不能容，遂走粤。会上自粤往武冈，伟时陛见，超拜吏部石侍郎。李若星为尚书，恶刘承胤，解官去，伟时遂秉铨政。未匝月，孔有德犯武冈，刘承胤降。上奔靖州，伟时追从驾，不及，遂见执。吴炳、傅上瑞皆降附，独伟时不屈。见有德，嶷立直视，不交一语。遣剃发，不从，遂遇害。永历三年，给事中尹三聘奏：“伟时清望奇忠，宜得恤典。”诏赠礼部尚书，谥忠靖。

　　傅作霖，字润生，湖广武陵人。亢爽有志略，喜功名。中崇祯壬午乡举。张献忠陷湖南北，钩索士绅，作霖走桃源，结乡兵抗贼。弘光元年，南都陷，堵胤锡征湖南人士纠义旅勤王。作霖应辟召，题授监纪推官，奉檄联络常、澧乡团。已而忠贞营降，作霖言于何腾蛟曰：“东南兵势之重，无如楚者。上远处闽海，威令不能远及，恐此诸军益骄，不能唯公所用，诚迎上驻跸长沙，鼓厉诸军，东下武昌以图陪京，西取荆州以出襄、邓，诚千载一时也。”腾蛟初无迎上意；闻作霖言，颇动，遂遣诣阙迎驾。思文皇帝召作霖陛见，敷奏详切，请上必出楚。上大悦，擢作霖职方司主事，监楚兵赴赣扈迎，加恩腾蛟、胤锡及诸将有差。作霖归楚，亟以迎驾促腾蛟。腾蛟意移，漫遣郝永忠、张先壁移兵茶、衡，称扈迎，皆次且不行，亦不遣作霖往。作霖再三为腾蛟言：“天子望公如渴，公当使霖勿负天子。”腾蛟怒其相切责也，檄遣作霖监王允成军于湘乡，风令湘乡知县刘宗陶激士民噪之。作霖窘，遂走宝庆。刘承胤迎监其军。作霖性伉直忠果，而竟于自见，卞急不能为物下。起书生，游军旅间，不谙大体，暗于知人。自闽归，为腾蛟所忌，重见挫，颇衔腾蛟。堵胤锡以门生畜之。作霖自以亲受思文皇帝知遇，亦弗善也。至武冈，承胤倾心结纳之，作霖遂与交好。承胤举军听作霖节制，作霖遂欲怂恿承胤成大勋。上即位，遣敕使劳承胤军。使归，以作霖能得承胤军心闻，改监军御史，俄晋太仆寺卿。

　　永历元年，上在桂林，征承胤入卫。作霖陛见，超擢兵部右侍郎。已而上幸武冈，改左侍郎，行尚书事。承胤骄恣日甚，阁部大臣皆恶承胤，不入。李若星、杨乔然与承胤忤，皆挂冠去。作霖总理诸务，时与票拟，然动为承胤所掣，往往唯承胤意。四方奏报，或寝不行；人士进用者，皆不择人而授；马吉翔、郭承昊、侯性，皆与奏封五等；何腾蛟入见，承胤重挫窘之，作霖亦以故隙，稍见颜色；由是诽责交起，而作霖未之知也。及清孔有德犯武冈，承胤以重取怨于诸将，退无所往，潜作降计。作霖方竭意尽力劝承胤死战，承胤佯诺之，而自赴石羊渡军中，密遣使通款，遂举军降。上遽夺门出奔，作霖大惊，轻骑从上行，不十里，扈从诸吏士稍有诟作霖者。作霖愕眙，走山中，自以为承胤所给误，大愧恨，欲自裁。已乃叹曰：“吾既不惜一死，何忍耻死草中，不与逆贼面折也。”居数日，承胤遣使邀作霖出。作霖至，见承胤骂曰：“吾为汝受不令名，岂附汝求富贵者，将不惜身名，买汝一死战耳！今若此，吾且与狗彘交，见汝面目，正令我惭恨，汝况敢衣□□至我前耶！”因嚼舌出血，巽承胤面，挥拳击之，不中，以头触承胤胸。承胤走。有德再三使承胤劝作霖降。承胤见，即哭骂不绝声，承胤噤不敢言而退。有德闻而壮之，召之见，问：“傅尚书欲何为？”作霖直视曰：“欲死你！”羁之月余，作霖终不肯剃发。有德知不可屈，乃遇害。尚可喜尤慕其义，为买棺衾葬之，立庙武冈。永历三年，赠兵部尚书。

　　熊兴麟，字石儿，四川□□人。中崇祯癸未进士。隆武中，为试御史。

　　永历元年，实授监察御史，巡按贵州。值张献忠遣孙可望寇贵阳，黔土扰乱，迟回未赴，留黔阳县。清兵至，走山中。已与兵部主事李芳先同被执。清黔阳令劝之剃发，大骂，不从，遂系解常德。

　　舟行至中途，守者钦其志义，宽械系。夜静，守者酣寝。芳先将逸，蹴兴麟起，与谋去。兴麟曰：“死，吾分也，逸而追，追而后见杀，是幸免而不免也。君勉去，吾精爽已驰赴武陵刀下矣！”芳先强之，遂酣睡，不听。芳先执手垂涕而去。兴麟至常德，孔有德令剃发纳款，不屈。自言：“吾与李职方同执，中途可去而不去，欲死于青天白日下尔！岂从汝犬豕求活耶？”遂遇害。

　　李兴玮，字天玉，湖广巴陵人。弱冠以文藻清拔，推重流辈。应湖广己卯乡举，为章旷所赏拔，用副榜生贡，入太学。假归，值张献忠陷岳州，索举贡充伪吏。兴玮以渔艇走江北，请兵恢复，遇左良玉前部李成名，因邀与同复岳州。已而献忠来争，成名兵退。兴玮走，仅以身免。贼擒兴玮父母兄弟宗族凡二十余人，皆杀之。

　　弘光元年，李自成渡江，群贼大掠巴陵，兴玮走湖南依章旷，留参幕府。旷以兴玮年少儒弱，不习驰驱，请于何腾蛟，檄补临武教谕。临武令贪婪无状，榜掠庠士。兴玮愤之，言于腾蛟，罢令去。临武士民戴兴玮，请即摄令事。兴玮不从，应乡试于衡州，中丙戌乡举。腾蛟悬临武印固待兴玮者四月，遂题授临武知县，以简淡为邑民爱戴。

　　永历元年四月，衡州陷，章旷退屯永州，使人召兴玮，弃城从己军中。兴玮辞曰：“兴玮不欲受民社，而先生强我；既已膺百里之命，则早盟之五内，期以颈血溅城头土耳！不能应先生教也。”督士民婴城守。时湖南北六十余州县，望风靡走，无一守者，唯临武不下。清兵来攻，乘堙距战，凡五昼夜。清兵佯退，兴玮督民兵开门蹑之，伏起，民兵溃败，兴玮被执。送孔有德，令下吏索降。清巡使李茂祖劝诱之。兴玮大骂曰：“李兴玮□□男子，读圣贤书，岂汝辈从□□求食者所能诱耶！”茂祖怒，系之狱。

　　兴玮未有妻子，唯一髯苍头相随，亦不肯剃发，自请同系。兴玮于狱与闻大成唱和，作诗数十篇，佚不传。茂祖知不可屈，报有德，杀之。兴玮将赴刑，南向叩首，已，顾大成曰：“吾与君今日乃得毕此一大事！”遂遇害。其髯苍头自请同死。刑者以无杀苍头令，不听。苍头夺刀斫杀兴玮者，遂亦见杀。

　　闻大成，字子上，湖广罗田人。江北陷，人士多受贼伪命。大成弃家走湖南，以贡受监纪推官。湖南陷于清，大成于酃县山中招义旅。将起，清兵至。被执，与李兴玮同系衡州狱。大成因狱卒沽酒与兴玮饮，醉则悲歌慷慨相唱和。无纸，皆裂襟裳袜布书之，多佚不传。唯《题狱壁》一篇，好事者为诵传之。云：“读书怀古道，服官素所期。论文惭太傅，舞剑学要离。忠孝千古事，生死旦夕之。不共戴天日，从容就义时。”亢志不剃发，与兴玮同日遇害。临刑，从容引颈就刃。见者皆为垂涕。大成顾挥手谢曰：“无劳诸君以泪送我。诸君悲我死，抑知我之悲诸君生乎！”

　　朱学熙，字维四，广东清远人。工诗文，为岭海知名士，所著有《禺峡志》行于世。补弘光恩选贡生，素结海上豪族。广东陷，与清远卫谭指挥纠众起义。陈子壮帅义兵围广州，学熙举众自上流应之，断飞来寺峡口，拒北兵援路，南攻三水县，下之。子壮檄授兵部主事。子壮败没，义旅骇散。李成栋来攻，拒守清远县，城破被执，不屈，死之。

　　周师文，字期岐，湖广大冶人。以制义名家，兼工诗，豪隽不屑羁绁。武昌陷，匿兴国山中，潜招义旅。江西反正，师文起兵应之。军败，走九江，文德翼资送之。至吉安，刘季矿为题授职方司主事。时耒阳义民谢昌、龙尚可等纠众起抗清，师文入其军，尝以身先士卒掠阵。何腾蛟顾不喜之，师文乃返酃县。盖遇时自江西奔酃、郴间，师文与遇时遇。说令收溃卒，联义旅，图复吉、袁。遇时奉师文监其军。已而遇时意变，欲降清，师文涕泣，称说大义以止之。遇时怒，遂见杀。遇时降。

　　鄢见，字无识，江西丰城人。中崇祯己卯乡举。隆武元年，南昌陷，见走抚州，与佥都御史傅鼎铨同起义兵。鼎铨以见老成刚介，恒所谘行。事闻，授职方司主事。已而鼎铨败没，见走吉安东界，与刘季矿同图复楚。湖南再陷，见遂隐湘，醴间。经十余载，衣冠不改，训村塾以给食，壬寅岁，为茶陵人所讦，清吏捕系之。至则自请一刃以死。清吏诮之，遂大骂不绝口。清吏怒，捶之，系狱中。不食死。

　　是岁，有陈有功者，亦江西人，不知其所自起，曾授监军职方司主事。时天下已尽沦陷，有功怀敕印流寓郴、耒间，衣冠不改，卖药以食，为清吏所执。自言：“国亡愿一死久矣！今日且得明白领取白刃，所志得就，更复何辞！”系送武昌，遂遇害。

　　●卷二十三◎死节列传（下）

　　萧旷，字逸然，湖广汉阳人。以武举授黎、靖中军都司。刘承胤为黎、靖参将，旷属焉。从承胤征峒苗有功，历升至副总兵。上在武冈，承胤为总镇楚、黔，挂大将军印，解黎、靖事，旷遂以总兵官都督同知，行黎、靖参将事，守靖州。

　　永历元年秋，武冈陷，承胤降。上南奔至靖州，旷迎跸，具备勤敏。上大悦，召旷陛见，谕令解黎、靖，扈从入粤。旷奏言：“臣职在守土，自当以死谢国恩，扈跸非臣职也。臣以死捍靖。迫至，当杀臣而后能进，则大驾达柳州矣。”上既行，旷督其标兵，乘堙修守具。召部民至庭，涕泣劝慰，勉以死守。已而承胤驰书召旷降。旷大骂，焚其书。俄而清兵大至，兵民惊溃，旷独率内丁十余人登城射之。敌冲郭门入，旷短兵接，巷战。力尽，遂遇害。

　　旷虽武士，而志慕文雅。颇读书，知大义。为承胤属，能不附承胤意。见承胤骄悍，意欲自远，故请守黎、靖以避其熏灼。尝曰：“我受朝廷命为刘公属，固难与刘公所置私人比。”其雅志如此。故承胤全部皆随承胤降，而旷独不屈。

　　朱如，字宗臣，广西临桂人。中武举，部除把总。候选归里，随焦琏起兵定靖江庶人之乱，琏用为左部营将，题授游击将军。粤、楚乱，琏益召募。如散家财万金，号召丁壮成一军，马仗精好，为琏一军最，琏甚倚之。如短小精亻票，两目奕奕有光。性戆直慕义，折节下文吏，尤恭谨，循法度。

　　永历二年，从琏复阳朔、平乐，战甘棠渡、大榕江，皆有斩获，以功历副总兵官都督佥事。琏下攻全州，留如守平乐，辑兵政，民得安堵。时何腾蛟率赵印选、胡一青及马养麟、周金汤、熊兆佐之兵下全、永，留老营于桂林，骄纵为暴于城野。给事中万六吉奉敕至桂林，催师出，榜饬责之，语侵腾蛟。腾蛟闻之大怒。六吉旧以劾马吉翔，忤刘承胤，有旨降处，部拟谪经历。未几，仍复职用。腾蛟驰檄召经历万六吉赴军前效用，令材官健儿数十人往召，密令捶械之，即死勿论。时六吉已去桂，居平乐，未知也。如侦得其详，大怒曰：“督师乃欲捕系天子近臣，无人臣礼至此极乎！欲作曹操杀孔融、朱温，诛清流耶？此义士致命之秋也。”请六吉至其署，置酒饮以待，部署甲士于门。腾蛟所遣捕六吉者索六吉，知在如署，扣门求入。如佯为不知，延之入，同酣饮。持檄者见四壁甲士皆露剑立，如亦目眦欲裂，时时援佩刀，不敢动。如顾问曰：“君奉何令？欲何为？当以相告。”持檄者色动，起立曰：“督师令请万公。”如索请启，持檄者奉檄示。如读未半，碎檄，拍食案起，大叫曰：“万公天子言官，以军政戒饬士卒之暴民者，惜未执杀之尔！督师庇骄卒虐民，惜未参劾尔！区区一榜文，而督师遽欲遣狗鼠辈持牒辱之，置天子于何地！督师反耶？如破家捐身为朝廷效死，督师蔑天子，即如敌仇。狗辈敢衔人衣，当齿我刀。”拔刀斫持檄者，六吉掣其袖。持檄者脱走，甲士噪起，如介马弯弓追之，至郊外，擒一卒，捶而告之曰：“狗子！速归告督师，朱如不畏死，为一隅君臣存分义，督师若欲杀我者，我自来。万黄门已赴行在，不可得也。”遂送六吉诣南宁，而自署其门曰：“如得罪督师，为朝廷存一线君臣之义，故不敢拥兵以自求活，重挠军政，今解兵待谴。诸军愿归农者听，愿充伍者赴焦公听调度。”遂尽籍其粮储、甲仗、马匹、旗帜以归焦琏，而自葛巾布衣诣平乐知府听羁。持檄者归报，腾蛟大怒。方食，堕杯箸。然腾蛟能以威钳士大夫，而慑于诸将。畏琏，不敢逮治如，而以书诉之琏，求杀如为己刷耻。琏遣摄如。如囚服就琏。琏诘之，对曰：“如以一时之义激，不自量，为朝廷存纲纪。今已使督师无擅执言官之愆，如之志已伸，唯求一死以正军法，为裨将亢督师者之戒尔。”琏心重怜之。瞿式耜亦重如之义，语琏宽贳之。琏收其军赀而别责二干金为腾蛟寿。腾蛟喜，遂移书琏，令释如，而谓如能，劝琏仍令将兵。如由是以义侠知名。顾畏腾蛟衔己，谢事闲居者久之。腾蛟败没，琏强之起。奏复如职，使统旧部守平乐。时诸将卒虐民侮吏，而如独以谦谨有节制闻。加总兵官，挂镇西将军印。

　　永历四年冬，清孔有德犯广西，遣马蛟麟间道攻平乐。琏方援曹志建于贺县，敌猝至，如独率麾下健卒城守。兵民皆惊溃，敌兵大至，战不胜，敌乘城入。如乃入署中，杀妻子，南向拜，焚敕毁印，易进贤冠、大绛袍，手剑端坐署中。清兵入署，望见如如塑神像，愕眙不敢进。如大呼曰：“身是镇西将军朱如，□□何怯，不前杀我也。”清兵自堂下射之，中颊。如复呼曰：“□□不济事！”遂援剑自刎而死。

　　满大壮，湖广辰州人，故太常寺卿满朝荐之族子也。满氏世以武传家。朝荐以刚直居谏垣，益用名节劝奖其子弟，故大壮慷慨慕义。何腾蛟开府长沙，召募将材，大壮奉檄招练辰、麻峒兵二千人为腾蛟亲军，随章旷守湘阴两载，拒清兵于新墙，大小数十战，清兵不能南犯。复与覃裕春大破清兵于潼溪，斩获数千计，积功擢副总兵官都督佥事。

　　永历元年二月，孔、耿、尚之兵大举南犯，攻湘阴。大壮方拒战，王进才之兵先溃，烧湘阴城，大掠而南。大壮遂不能支，战且走，至长沙，腾蛟已走衡州，大壮奉旷屯湘潭，求救于腾蛟，腾蛟已不能令其军。清兵尽力攻大壮，遂大败，蹑追二百里至衡山。大壮收余兵转战，麾下士死殆尽。大壮谓旷曰：“公且先走，为卷土重来计，大壮为公力拒后，终不再见公矣！”旷去，大壮北驰迎敌，敌纵骑乘之，马尾相衔，走二十里，短兵接，格杀十数人。马中矢踣，乃遇害。

　　杨进喜，陕西延安人。与马进忠俱起，为进忠前营副将。进忠之擒杨么与麻河之战，皆进喜先陷阵，骁勇为三军最。永历三年春，随进忠会何腾蛟于湘潭。清兵猝至，进忠军惊溃。进喜方理发，闻兵溃，大叫起曰：“朝廷不惜高爵养我辈何为？况吾营迎何公至而忍弃之乎！”约发，不及戴兜牟，挥刀驰马出，求腾蛟，与清兵巷遇，相格斗，手刃数人。露额中流矢，贯颅，死。腾蛟遂陷。

　　惠延年，陕西西安人。少客湖南，有拳勇，习骑射，应募为曹志建裨将。志建驻镇峡关，倨怠不亲军旅。延年恒率兵出，复道州、宁远、江华、郴、桂，围永州，下之，皆延年功最。屡擢总兵官都督同知。

　　堵胤锡之南奔也，与忠贞营相失，西走桂、蓝，将入志建军。延年时屯永州西，知志建阴贼，必害胤锡。以书投胤锡曰：“延年谓相公不追及忠贞营，则当入行在。乃闻尚留此间，延年甚惑之。祈留意图维，勿忽。”比书达胤锡所，胤锡已至道州。志建尽坑杀其部卒三千人，劫胤锡入关矣。延年密遣人导胤锡达何图复砦。胤锡遂诣肇庆。志建怒何图复，令延年旋军攻之。延年缓兵，攻不力，经六月不下。志建劫敕使诱图复杀之，破其砦。微得延年纵胤锡、图复状，含忿欲杀之。延年叹曰：“吾逸堵公，正以全曹公，而顾欲杀我，匹夫终不足与共成事，吾行吾志耳。”会清小王子大举攻镇峡关，延年死战，自辰达未，斩首□数千。小王子已退走，延年曰：“吾不及今日死，为忠鬼以报国，而死于匹夫手乎？”单骑迫敌，深入，遂遇害。始，志建欲杀延年，或说延年当降清以免祸。延年曰：“吾以名义故，开衅曹公，而以叛终之，顾令彼骂我为反虏乎？有死而已。”延年死，志建遂不能成军，以至于亡。

　　何图复者，广西富川人。父廷相，万历丁未进士，官御史。图复入赀为太学生。粤、楚乱，结砦自保。闻志建之劫胤锡也，密遣人迎胤锡入其砦，赍送赴行在。志建举兵围之，不克。敕授图复监军佥事，令志建释兵。志建佯奉诏，与图复和，诱与相见，执而磔杀之。

　　吴学，湖广湖乡人。以材勇雄于闾里。起里胥，从副将罗安邦剿天王寺土冠，有功，授把总。张南忠之乱，学收土兵保乡曲。已而奉李乾德檄复湘乡县，以功加游击将军。何腾蛟开府长沙，使学召募千余人为亲军，守湘阴，转战平江、袁、宁间，擢副总兵。

　　永历元年，长沙陷，学收部卒屯湘、邵间，反攻湘乡，格斗四五月，兵溃败。被执，械至武昌系狱。令剃发，不听。清总督罗绣锦会文武吏群鞫之。学至庭，植立呼曰：“大明驱胡虏，爱养天下垂三百年。尔等皆中土人，骨血从谁豢养？父母埋谁土宇？乃改头换面，倨坐堂上，而械忠义士于阶下耶！天地能容尔身，必不能容尔子孙。岂不闻洪武初，尽谪叛降官吏妻女充掖庭乎！”因大叫呼天，目眦尽裂，引颈触柱，血流被面。遂驱赴黄鹄矶，遇害。武昌居民罢市往观，皆呜咽流涕，禁之不能止。

　　●卷二十四◎佞幸列传马吉翔，顺天大兴人。通文墨，工将迎挟持。以武进士出身，历官至广东都指挥使。弘光元年，罢官。闻郑鸿逵拥思文皇帝至福建，吉翔往依，附推戴，擢锦衣卫都督佥事。与锦衣郭承昊比。奉敕至湖南劳军，福建陷，吉翔走广东。至肇庆，会上践阼，复与定策。事王坤、庞天寿，皆得其欢心，遂升左都督，掌卫事。从驾至全州，结刘承胤。承胤为请封伯爵，御史毛寿登驳参之。吉翔与周鼎瀚构蜚语，激承胤怒。奏上，系寿登及刘湘客、吴德操、万六吉，削其职，由是深为瞿式耜所恶。已而与承胤比，胁上幸武冈，吉翔遂封文安伯。武冈陷，上自靖州走苗峒，出柳州，两宫洎车驾蒙尘草莽。上不能骑，吉翔奉篮笋，步行扶掖，行羊肠，夜则通夕巡警，勤敏有加。慈圣太后与上益眷倚之。加少保，晋封文安侯。上在柳、象，敕旨皆出吉翔手。其幕客吕尔，狭邪子也，稍知文义，与吉翔共操大政。瞿式耜疏：“请上揽大权，明赏罚，严好恶，亲正人，闻正言，以服远近。”上嘉纳之。吉翔因夏国祥诉之太后，谓式耜间己，不容皇上有患难亲臣，言遂不用。桂林溃，上在南宁。吉翔虽委票拟于内阁，不合其意，辄以朱批改票。结陈邦傅为外援，王化澄倚之为重。广东反正，李成栋迎上幸肇庆。瞿式耜请出桂林，节制江、楚、黔、蜀，迎使络绎。吉翔惮式耜，遂结王化澄、朱天麟，力劝上东幸。楚师解纽，何腾蛟莫能弹压，以至偾败，皆吉翔酿之也。

　　上在肇庆，吉翔犹执朝权，金堡入奏，谓吉翔有扈卫之功，酬以侯封足矣，不当使与国政。吉翔复因左右诉，上切责堡。吕尔市权招贿，由中书舍人内批擢监察御史。堡两疏力攻之，尔落职。吉翔愈怒，挑陈邦傅与堡相讦奏。廷论不平，邦傅辞诎。严起恒从中裁制，吉翔稍戢。以是怨堡入骨，并衔起恒。时上立三扈卫：李元胤督禁旅，庞天寿督勇卫，吉翔督戎政。吉翔所部步兵二千人，皆市井乌合，不堪见敌。起恒乃请上开事例，节冗费，立御营库，招练亲军，从上亲征。以刘远生协理戎政，金堡改兵科，监纪之。吉翔恶其分己权也，嗾夏国祥以慈圣宫旨取库金糜之，事遂寝沮。吉翔屡于太后及上前，言堡结袁彭年、刘湘客、丁时魁、蒙正发把持国政，目无君上。太后及上惑之，诸不逞者皆依附之。吉翔为言除去堡等，则皆如其愿。吉翔又乘间言式耜、起恒皆主张党人以挟持上，使不得有为，且沮抑忠义为国家，离人心，不如化澄能爱君忧国。上素贱化澄，至是遂向用之，而薄式耜、起恒，言皆疑沮。

　　永历四年春，清兵陷南雄，吉翔乘之为蜚语达内廷。言杜永和、李元胤心不测，且要驾为降资，两宫震恐。吉翔欲杀堡，逐起恒，夺式耜兵柄，而以陈邦傅为外援，藉之胁上。欲上至梧，密迩浔南，使邦傅得逼朝廷处分，遂嗾夏国祥以太后驾先登舟，胁上必行。严起恒、瞿式耜交谏上，不宜弃广东。不听。吉翔念诏狱且兴，而己欲避其名，乃自请留肇庆督援东军，以锦衣卫印授其党康□□，使得逞。上至梧州，吴贞毓等遂群攻堡等，下锦衣卫掠治。王化澄复入直，召朱天麟、雷得复讦奏起恒，起恒称疾求去。胡钦华奏式耜老奸误国，以于元晔督楚、粤师，夺式耜权，以至于亡，皆吉翔主之也。

　　吉翔外巽内惨，以曲谨奉慈圣，凡所欲为，皆令夏国祥达太后，令必行。上虽知其不可，而慈圣命严，上不敢违。物论起，则慈圣于帘中引群臣涕泣，言：“予唯一死以殉社稷，不似尔等可去可降，以国家为戏。”群臣莫能对，上亦不能以意行也。吉翔以援东为名，翱翔肇庆，所将兵既寡弱，不敢出峡，而畏忌诸勋帅，不欲朝廷调发东下，虑致轧己。唯陈邦傅率舟师数千至，亦羸疲，畏见敌。吉翔日与邦傅征乐纵酒，遥执朝政，置广州不恤，杜永和困久不能支。清兵复西破平、梧，上奔浔南，吉翔之师遂溃，南走浔州。上奔南宁，吉翔知大势倾覆，遂不复从。匿浔州山中，久之，出降，挟重赀北归，不知所终。

　　郭承吴，江西泰和人。故都御史郭子章之孙也。以子章军功，荫授锦衣卫千户。崇祯间，谄事内竖，屡官至都督同知、太子少保。驰驿归里，以货殖豪纵为乡里患。

　　隆武元年，赴闽陛见，以积资掌锦衣卫事。闽陷，走粤，依附拥戴，加左都督。与王坤、马吉翔比。从上至全州，结刘承胤。承胤为请封伯爵，御史毛寿登参劾之，被削。承昊遂得封泰和伯。承昊挟宝玉金币巨万金，女乐十余人，从上至武冈。以女乐分馈承胤、吉翔，相比为奸。江、楚无赖求仕进者皆附之。已而随承胤降清，见杀。

　　严云从，江西分宜人。严世蕃之曾孙也。以武进士历官参将。上即位，云从依附拥戴，擢锦衣卫指挥使，加都督同知。与马吉翔、郭承昊比，事刘承胤为外援。承胤为奏封清江伯。毛寿登疏言：“云从等无一矢之功，而援边镇例晋封五等，何以鼓人心而匡国难？”奏上，寿登夺职。

　　武冈陷，云从随上走粤西，加太子太保、左都督，掌后军都督府事。自以一品覃恩，乞封其高祖嵩、曾祖世蕃。部议：严嵩父子为昭代奸臣称首，百年公论不容，世蕃身伏诛谴，国法昭垂；云从即功侔李、郭，亦不能翻七朝之国宪，而以恩纶被戎首，况其羁绁之劳，承恩受爵者乎？乃但封其父祖，而不及世蕃。

　　云从视吉翔差谨，不敢执朝权，碌碌充位而已。上自梧州奔浔南，云从北走，匿怀集山中。将取道归江西，李定国收粤、楚，云从致书馈求见。定国知其茸陋，不之答。云从展转岭南北，不知所终。

　　侯性，河南归德人。兄恂、恪，崇祯中皆官至九卿，与周延儒为死党。性家世豪贵，骄纵不法。补弟子员，粗通制义举业，习骑射，好纳响马贼，为无赖行，邑令梁以樟以法钤束之，性拳击以樟仆地，不数日死。性亡命走，从十余骑，劫商旅于河北，得资数万，用赂内臣王化民，恂、恪复为之地，窜军功籍，以白衣径授镇守广东西宁参将。

　　上即位于肇庆，性依附拥戴，丁魁楚庇之，擢御营都督同知。从上入武冈，谄事傅作霖，援马吉翔例，封商邱伯。上自武冈奔靖州，性与车驾相失。先由新宁至柳，于右江劫行旅，得金帛数万。上至柳，服御皆匮，性以其所劫献慈圣、慈宁两宫，上及中宫充服御，三宫大喜，加性太子太师、左都督，掌中军都督府事，从上自南宁至肇庆。

　　性素畜无赖健儿，将百人，沿两江东至三水，劫掠仕宦商贾，多得金资。以豪侈与戚畹王维恭及马吉翔、李元胤日夕征歌纵酒，颇干预国政，引荐文吏。给事中金堡论劾之。书奏，不省。性黠慧，通文墨，堡所上章奏，性皆译解示吉翔，文稍深僻者则曲释之，指为诽讪两官。以是慈圣恨堡，必欲杀之。性往往以珍异进奉内庭，尤为宫禁所喜。其母奉佛，自剃为尼，敕赐号静慧大师。紫袈裟，金钵盂，出入以朱棒前驱，入宫禁，称说外事。慈圣信之，往往辄强上行。国事之坏，性实阴持之也。梧州陷，性降于清。

　　●卷二十五◎宦者列传李国辅，顺天人，为司礼太监韩赞周养子。崇祯九年，授御马太监，奉命守沿北关口，已而撤回，随赞周守备南京。圣安皇帝立，国辅附拥戴功，改司礼监，提督勇卫。赞周于弘光中以伉直为群小所嫉，引疾乞休沐。国辅居宫中，常侍左右。马士英进秘戏，导上为淫乐，国辅每从容泣谏。士英忌之，而欲夺勇卫以授其幼子锡，乃奏上，徽、池、严、信之间有云雾山，乔木蔽山，宜采为大工用。遂请敕国辅往。国辅不知其绐，因欲行。给事中吴适奏云雾山必不可开采，国辅亦自悟，请勿行。乃遣人驰视，果如适言。然士英已夺勇卫，授锡以锦衣都督提督矣。南京溃，国辅随太后走浙，遂自闽入粤。

　　上践阼，国辅入见，请剃发变服往南京，潜视孝陵。诏遣往。永历三年夏，国辅自岭北重趼微服赴阙。上召见，问孝陵状。国辅伏地恸哭，言：“奴以去年夏至南京，私市香币，于星月下登钟山望陵，焚香帛泣奏：”高皇帝十一世孙嗣皇帝某，遣奴国辅候皇陵万安。‘以次履行周视，殿垣陵毁坏无余。茅茨塞望，狐啸蜇吟，如荒山穷涧。所幸陵土巩固，梓宫燕安。其四山林木，问之都人，云：“南都陷后，虽虏骑充斥，樵苏四出，犹无敢损一枝者。’后洪承畴来，经略江南，见陵树菁葱，怫然遽怒，遂榜示居民，令樵采为薪。悬榜三月，民无应者。承畴益恚，骂曰：”大兵入北都，未尝令居民伐陵树，不三日间，诸山皆芟刈无余。江南蛮子，已出榜令伐，而三月不伤一木，何愚呆至此！‘因复榜令诸门，非伐钟山树者，不许通樵苏。城中几至绝炊烟，都民不得已，乃往伐，呜咽震山谷。今一片童山，无尺株矣。“因引颡触地，号哭失声。上为泣下沾袍袖。国辅因奏：”奴今归，为皇上通一信，仍请以残骸再往。若上旦夕恢复，奴当至江干迎驾。如天讨有稽，奴愿以老骨头付老祖爷陵前，与狐狸餐，不复再见陛下！“复顿首大哭，起。上乃素服辍朝，就太庙哭，遂敕国辅赍香帛，再往省视。

　　永历三年十月，国辅至梅岭，剃发，携苍头三人北发。明年，两粤陷，更无有知国辅后事者。

　　王坤，顺天大兴人。为御马太监。稍习文字，阴鸷便巧。崇祯五年，敕遣阅视宣府，陷道臣胡良机。御史魏呈润劾其诬罔。呈润坐降职。坤益恣戾无忌惮，奏参大学士周延儒。左副都御史王志道疏言内臣不宜侵辅臣。上为御平台，召诘志道。志道曰：“王坤直劾辅臣，举朝皇皇为纪纲法度忧，臣为法度惜，非为诸臣惜也。”上震怒，切责志道。志道罢去。由是骄悍凌轹，与张彝宪、曹化淳齿，群臣莫敢言者。已而奉敕至淮、扬，暴害商民。未返命而北都陷。弘光元年，因缘柄用，迁司礼秉笔太监。要敕往浙、闽督催金花银两供御用。大学士高弘图具揭谏止，弗听。坤因得留闽事思文皇帝。不得大用，邀敕出粤催调援兵。

　　闽陷，上即位于肇庆。坤因缘奉慈圣太后，遂掌司礼监事，秉笔执国政。坤以旧阉老猾，工揣合钳制，知内廷畏清，践阼无几，即劝上弃肇庆，移跸梧州。上顾以为忠，遂倚任之。瞿式耜上言：“今日之立，为祖宗复仇雪耻，宜奋大勇以号召远近，苟自弃门户，国何以立？”坤居中持之，上虽暂止，而日作西奔计，无固志。户部郎中周鼎瀚与坤交善，内批改给事中。式耜力争之，不听。未几，复改鼎瀚翰林院侍读。王化澄附之，内批授兵部尚书，已拜大学士，入直。大学士李永茂奏荐十五直省人士，坤以其不附己，假朱敕，斥御史刘湘客，激永茂去，而坤自疏列海内大臣远莫致者，杂坤私人于中，共荐之。给事中刘疏言，坤内臣不当荐人。坤激上怒，将逐，式耜力救之，乃已。坤疑疏出中允方以智手，复以停经筵，激以智去。俄而清兵乘虚入广州，唐王死，坤遽邀驾西奔。式耜力请留跸，死守峡口，飞调援兵。奏甫上，坤已挟上驾小艇西上梧州，遂由桂林幸全州。刘承胤入见，首论坤弄权误国。上意动，乃罢其秉笔，以监事授庞天寿。坤被谴，出居柳州。

　　武冈陷，上幸柳州。坤复入，与天寿分掌监事。然权稍落矣。天寿以曲谨为上所信，坤遂疏。乃请敕监军恢复粤、楚，从何腾蛟军中。腾蛟颇与狎好。湖南复，坤以功赐一品服，从胡一青下衡州。坤故以斥刘湘客与外廷争，至是，乃上疏荐湘客词学擅世，宜大用。冀蔑湘客，使失望，湘客自疏论列之。大学士严起恒面奏坤反覆倾诈，上乃绝意恶之。湖南再陷，坤走粤，顾不得入内，留居桂林，为瞿式耜所不礼。乃屏居苏桥驿，悒悒死。

　　庞天寿，顺天人。崇祯间为御马太监，颇见任使，然未尝与秉笔事。奉敕至南京。弘光中，备员，不见用。已走闽，事思文皇帝，改司礼监。敕遣至湖南，遂留粤、楚间。

　　上践阼，与拥戴。天寿在北都，权藉故出王坤下，至是，坤秉内政，天寿弗能颉颃。坤骄悖日著，中外既侧目，慈圣洎上亦稍厌之。而天寿于诸奄中为淳谨，上意向用，及刘承胤逐坤，天寿掌文书房事。随上自武冈走柳州，蒙尘苗峒中，天寿与马吉翔皆有劳，由是益为上所亲信。赐一品服，提督勇卫。天寿粗识字，不习典故，其幕客徐湛以武英殿中书舍人晋秩至大理少卿，为代理红本。湛亦葸愿，不敢通外廷。顾天寿以朴率恒为夏国祥所绐，颇推让国祥，故政渐归国祥，天寿以虚名为诸奄长。所部勇卫士仅千余人，亦疲市民，无能为有无。刑部侍郎朱盛浓疏言内臣不宜典兵，欲夺勇卫归李元胤。元胤初无夺天寿兵意。上切责盛浓，诘其何心，盛浓乃沮。天寿事上四载，为少过失，而内臣懦畏死，不知远计。上弃肇庆，走梧州，失东粤，遂蒙尘不返，亦天寿致之也。

　　天寿事天主教，拜西洋人瞿纱微为师。勇卫军旗帜皆用西番书为符识，类儿戏。又荐纱微掌钦天监事，改用西历。给事中尹三聘劾罢之。天寿随上走南、太，入滇，不知所终。或曰为孙可望所杀。

　　夏国祥，直隶宁国人。美姿容，以娈童游狭邪，然稍读书，习制义，应童子试，不得补诸生。闻圣安皇帝喜外嬖，乃焚书自宫，求入内廷，未及宠用。南都陷，走闽，事思文皇帝，为少监。已走粤，因庞天寿入内，得补司礼太监。天寿质朴，不习文墨，凡阅发红本，委之国祥。国祥工狐媚，有宠于慈圣，遂夺大权。外奉天寿，以虚名尊之，实自执政柄，天寿弗能为重轻。马吉翔谄事两宫，专制国事，结国祥为内援，凡吉翔所欲行，皆因国祥达慈圣，取必于上，以行之。

　　永历二、三年间，外廷稍持法纪，国祥不能尽如其意，日泣奏慈圣，谓金堡等把持裁抑，诋毁两宫，挟李成栋父子为势，心不可测。太后习听之，遂切齿堡等。吴贞毓、李用楫、张孝起、鲁可藻皆依附乡曲，与国祥交善。王化澄因戚畹王维恭结纳之，国祥日称化澄忠谨于太后及上所，维恭亦因皇后亟称之。上弃肇庆奔梧，逮治堡等，起用化澄，卒至倾亡，皆国祥为之也。江国泰者，亦宁国人也。自宫入南都求用，与国祥为死友。衔受意旨，通贿赂，阃外陈请，非因国泰达国祥，不得旨，以是四方镇将益轻朝廷，瓦解以亡。

　　国祥故无赖于，滨亡不悟，贪权势，行谗毁，津津自喜。庞天寿已乃恶之，无能制也。国祥随上奔浔南，后不知所终。上之居肇庆也，广西粮税尽给楚军，唯梧州府属听上征用。广东则以辽饷、练饷给李成栋军。而上征京仓及金花银为国用，顾皆内臣操其出纳，户部无所关与，日就虚糜，乃至欲募从驾军而不可得。每闻敌警，哨探无人，唯听马吉翔及内臣之意而已，皆国祥主之也。

　　●卷二十六◎叛臣列传刘承胤，字定一，应天人。以膂力闻，能举一铁楮，号“刘铁棍”，为相扑师。应募为材官，从楚抚唐晖、余应桂援剿，守显陵。承胤多心计，善结纳，遂得实授参将，镇守黎、靖。崇祯十六年，武冈民袁有志作乱，攻陷武冈，岷王遇害。巡抚王聚奎檄承胤讨平之，出岷世子于难。是秋，张献忠破长沙，张先壁、黄朝宣焚宝庆，走武冈，承胤按兵迎之，二将敛兵入保。已而献忠破宝庆，游骑犯武冈，承胤击却之。献忠欲西入蜀，遂置武、靖，故全楚皆陷，唯西南一隅独全。沅抚李乾德依之以安，甚德承胤。献忠既渡江而西，乾德遣承胤合张、黄二营复宝庆。乾德茸忄Й，承胤倾心事之。乾德假借备至，承胤遂骄蹇自大，凌轹先壁、朝宜。乾德唯承胤意抑二将。二将怼憾，屯茶、攸间，与承胤交恶。

　　弘光初，乾德以承胤先后功次入奏，遂擢总兵官都督同知。黎、靖旧统土汉渚军卫、所、寨额军万余，承胤部兵仅千余人，调诸屯军以自雄，募岸谓诸将莫己若。所部绅士、编民皆慑其威。何腾蛟家黎平，子文瑞少不习事，承胤屡挫抑之。腾蛟抚楚，承胤深以为畏忌。及腾蛟弃武昌，开府长沙，调诸将守湖，先壁、朝宣先至，腾蛟礼之有加。承胤闻之滋怒，持文瑞阴事，与腾蛟相抗。久之，乃集兵万人赴长沙，饰旗帜器仗为ピ赫容，实无意北出。居旬日，与先壁举兵相攻，腾蛟亲诣其军解之。遂托以苗叛驰归，留部将陈友功，率兵数千守湘阴。承胤归，益横，要取宝庆租税为己饷。隆武元年，傅作霖入，奏称承胤功，遂得挂将军印，擢右都督，加宫保。稍益招募，有众三万人，据武冈，专制黔、楚间。

　　上即位，遂封伯爵。已而上自肇、梧西幸，征承胤入援。瞿式耜闻其虚名，亦雅望之。承胤逍兵至桂林，至，则凌轹焦琏，与相攻，大噪索饷而去。马吉翔前使楚，承胤与相结纳，至是，因内臣盛称承胤足倚，上遂敕召之。承胤意何腾蛟力扼长沙，己可藉以自保，遂欲迎驾居武冈，可挟上以制中外。傅作霖怂恿之，遂应召赴桂林，以上出全州。司礼太监王坤执权恣睢，周鼎瀚附之。承胤入，奏逐坤，而对御叱责鼎瀚。廷士翕然称承胤公忠，不知其以胁主立威也。锦衣郭承昊以女乐一部贿承胤，马吉翔、严云从皆谄附之，承胤遂请封三人伯。御史毛寿登参驳之，承胤大怒。周鼎瀚惮承胤，曲意事之，遂相好如夙昔，乃与马吉翔谓承胤曰：“寿登疏，刘湘客所作也。湘客与瞿阁老议，要驾勿从公出楚，今若不谴此二人，上必不得入武冈。”承胤遂面奏寿登、湘客把持误国，请逮问。万六吉、吴德操疏救之。承胤激上缚四人，将杖之，承胤伪为跪救，皆削职。以是势倾内外，遂拥上幸武冈。式耜力谏，不听。廷臣恶畏承胤，多四逸，不从驾行。承胤挟上，威福自恣，文武将吏予夺唯承胤意。憾太仆少卿赵廷璧，系而毙之。廷辱刑部侍郎杨乔然，乔然去，遣兵掠之于道。李若星为吏部尚书三日，承胤掣之，不得有所云为。若星大骂去。未几，清兵陷长、衡，张先壁自宝庆走沅州，承胤恐其至，夺己权，守险隘遏之。先壁奋击夺路去。先壁奏使至，承胤磔杀之。楚、蜀、黔、粤奏报者皆不得通。何腾蛟入见，承胤羁糜诮辱之。上命腾蛟督师出全、永，承胤伏兵于道，将害腾蛟。腾蛟不敢行。胡一青怒，拔营挟腾蛟去，乃不敢追。利吴柄脂韦，请以为相。票拟皆先呈承胤而后进。江、楚诸无赖子及武冈无行儒生，旦投承胤，夕授台省郎署。承胤部将皆封伯，幕客邹枚官至一品，赐金图书。清兵逼永、宝，承胤畏张先壁，不敢西走，忌瞿式耜、何腾蛟，复绝南奔之路，画武、靖、黎平，苟安俄倾。顾日渔猎货财，饰歌舞，识者知其必降矣。

　　承胤既挟上，敕使非承胤令不能出。马吉翔复为上称其兵强志决，旦夕复湖南。宫中遂恃以安。清兵已破永州，遂两道并举，攻武冈及紫阳江。守兵返走，保石羊渡。嗣通山王蕴钅子急请对，言：“虏至三十里外，上犹不知，猝至，当如车驾何？”上惧，召承胤问之。承胤对曰：“虏犯紫阳，臣已大破之，北奔，旦夕收复宝庆。谁以此恐喝陛下者？”因叩头请诘其人，语不逊。上不得已，良久曰：“宗臣蕴钅子。”承胤起，大言曰：“请陛下遣蕴钅子出御敌，臣愿解甲归农去。”遂汹汹出，遇蕴钅子于宫门，奋拳击之，堕齿。蕴钅子遁去，中外无敢言敌将至者。八月，清兵扣石羊渡，承胤别将陈友龙死战不下，请承胤出援。承胤至，登高望敌兵。退坐营门，召诸将议，皆请死战，承胤不语。入幕中修降书，遣使诣孔有德降。使返，与承胤耳语良久，乃遣骑持片纸奏上，言：“敌势大，陛下宜自为计，臣不敢保。”上乃仓遽出奔。城门不开，庞天寿、马吉翔麾壮士以利斧断扃锁。上单骑走，太后洎中宫皆乘篮笋出，宫嫔徒步从，皇子幼在褓，乳母负之出，不知所往。承胤遂开关延敌入。有德从容宴承胤于军中。又明日，乃整兵入武冈。上驰至靖州，由苗峒达柳州。承胤请导有德军入沅、黔，追击张先壁。有德不听，挟承胤下长沙。明年春，遂与俱北。承胤故怨何腾蛟，乃请有德勒陈友龙俘其妻妾。友龙不能违。既北行，有德军泊汉口，承胤日从有德饮博。承胤平岷邸之乱，多得奇宝器玩，又擅西南财赋，金币充积，每以宝器为博进。有德忌而羡之。会陈友龙反正报至，遂杀承胤，没其资。或曰承胤之降也，密白有德，请执车驾以献，冀得重赏。有德不听，密令承胤报上，俾逸去。故有德留石羊渡两日而后入，亦不遣兵追蹑。见承胤之狡也，惧至北而泄之，故杀之以灭口。同承胤杀者傅上瑞。

　　傅上端，山东武定州人。中崇祯庚辰进士，授黄州府推官。善事上官，为湖北巡抚王扬基所昵。李自成陷承天，黄州震恐，扬基调上瑞署武昌府事以避寇。张献忠自黄州渡江，将犯武昌，扬基又调上瑞往江北监军。武昌陷，随扬基避匿汉川。献忠入蜀，扬基被逮。上瑞返武昌迎何腾蛟。腾蛟复喜之，题擢分巡下湖南道参议，进太仆寺少卿，已升佥都御史，巡抚偏、沅，督兵守平江、浏阳。上瑞家人自山东来，盛称山东缙绅降虏者皆得无仕。上瑞意动，遂弃平江，从醴陵南走宝庆，驻沅州，言偏、沅为己汛地，并携浏、澧守兵西去，腾蛟叹惋而已。永历元年，清兵犯沅州，上瑞遂举军降。孔有德挟之北去，至汉口杀之。

　　陈邦傅，字霖寰，浙江绍兴人。故富家子，有口辨，善逢合，以贿中武科。父事职方司吏胡执恭，居中为援引，历官分守柳、庆参将。隆武元年，杨国威挟靖江庶人反，招邦傅，未赴间，丁魁楚檄邦傅讨贼。邦傅揣国威无成，守柳州，不为下。国威攻梧州，魁楚召邦傅应援，邦傅举兵掩其后，会焦琏自中起，与邦傅合，遂斩国威，戮靖江庶人。琏功最，而邦傅以结纳魁楚得录首功，即代国威挂平蛮将军印，擢都督同知。

　　上即位，以推戴，加太子太师，封思恩侯。邦傅膏粱狭邪，上马必两人交掖，儒冠大褶，侈拜揖以为容。胡执恭自北走投邦傅，邦傅以为腹心。执恭故猾吏，漫不知兵。部将茅守宪，其妾父也，陈安国其弄童也，贪庸委，以便佞挟持相尚。邦傅以鄙墨为土司所积轻，不听调遣。所部皆诸卫戍军，半老弱，折竹为矛，稍召募市井为亲兵，不满五千人。平蛮将军旧驻桂林，邦傅畏楚兵之逼，立帅府于南宁。上再幸桂林，调邦傅援楚。邦傅无以应，益交缇帅马吉翔，欲有请求，辄得俞旨。上幸象州，邦傅陛见，迎上居南宁，封庆国公，加少师，赐云鹤服，充班首官。执恭、守宪、安国皆冒伯爵。龙韬与覃鸣珂争战于象州，邦傅不能制，唯保南、太自固而已。邦傅生未尝见敌，徒以奉上为居停，位百僚上，遂执朝权，擅进退，与王化澄、马吉翔相为表里，士大夫无行者争依附焉。

　　清李成栋攻陷梧州，进逼浔、横，邦傅惧，遣书就成栋降。会成栋有反正心，不报。邦傅益迫，秘遣其幕客沈原渭赍土地甲兵籍诣成栋，请献乘舆以为降贽。原渭至梧州，成栋已下令反正，守将郡邑吏皆冠带，奉正朔。原渭遂焚降籍，驾小舟昼夜倍道归。揭旗于樯，署曰“招安粤东”。及至南宁，遂上书言已奉邦傅令，说成栋反正，事成归报。成栋所遣使入奏者乘大舰逆流上，会右江涨，不得卒达。上骤闻东粤平，大喜。邦傅益猎为己功，而荐原渭功侔隋、陆，遽擢佥都御史，联络两广。已而成栋奏使至，知原渭事，归报成栋。成栋深恶之，欲发邦傅曾约降状。马吉翔为弥缝之，乃止。上弗知也。成栋迎驾东出，邦傅欲要留，恣擅威福。杜永和入见，语露邦傅降状。邦傅惧，不敢留，乃因吉翔求世守广西，视沐氏守  南。王化澄当敕，已诺允之，中书舍人张文光执不肯草敕，乃易称居守广西，以与瞿式耜留守相抗，便宜专铨，除粮税。执恭辄奏用其子钦华为佥都御史，巡抚湖广。钦华佻达恶少，举止妖冶，楚师大哗。何腾蛟、瞿式耜交劾，免之。上既东出，邦傅遂自称世守，檄下巡按御史吴德操，朱判如属吏。德操怒，笞持檄者，驰疏奉闻。上释不问。瞿式耜上言：“今日躐五等者相望，初未裂土而封，海宇剥削，止粤西一隅为天子之土，桂、滇数万之师日需食，邦傅辄称世守，将置车驾于何地？”廷议移罪文光。文光奏取敕视之，果无世守字及视沐氏擅财赋语。邦傅乃沮。邦傅专南、太、柳、庆、浔、思、田七府土、汉之地，每州县辄以部校率疲兵百余人据之，专置有司征贡赋。滇、焦、杨、马之兵集桂平，捍御湖南，糗Я不给。瞿式耜征粮于柳、浔，邦傅攘为己故物。有司怙邦傅，抗式耜，不应。给事中金堡入见，首劾邦傅，请削其爵职，俾阃外知有国法。马吉翔力持之，诏切责堡。李成栋亦疏纠之。邦傅见廷论不容，乃稍割浔、柳赋听朝廷饷军用。顾由是怨式耜、堡切骨，而忌成栋，思所以贼害之。忠贞营兵屯梧州，邦傅欲倚之蹂两广，并式耜、成栋军，逼胁朝廷。乃迎忠贞营屯浔南，拜李赤心母为母，以舅事高必正，日夕怂恿赤心夺桂、平、肇、广，挟驾以号令诸将。赤心初佯许之，久之乃曰：“陈兄劝我劫驾，是将终谓我为贼也。”邦傅惧，乃不敢复言，赤心死，必正尤恶邦傅而狎之，尽夺其马仗，曰：“甥高枕居峒塞，何用此为！”邦傅恐而恚，乃迎朱天麟居其军中，与胡执恭共谋通孙可望，则逐高必正、兼李成栋诸部、逼瞿式耜、杀金堡一举皆可行。遂命执恭造伪敕册，铸秦王宝，诈称上命，封可望秦王，令专制蜀、黔、楚、粤，文武将吏兵马钱粮生杀不待奏闻，以令旨行，百官皆称臣听令。可望大喜逾望。执恭恐可望使入谢，事发觉，乃驰报邦傅，令结吴贞毓等为内应，要求敕旨，以实其言。会贞毓等力攻金堡，欲逐严起恒，倚邦傅胁廷臣，互相资助。堡等下狱，起恒被劾。邦傅欲去南、太，以需可望之入，而己避其名，免必正之挟持，乃自请援东，率疲卒数千，次于肇庆。

　　可望以朝命不继至，而执恭阻己遣使赴阙，乃拘执恭。执恭迫，驰报邦傅，令其子钦华遍赂王化澄、吴贞毓等，为可望请王封如其伪敕。严起恒执不从，化澄及万翱为调停之，封荆郡王。朱天麟与邦傅窘。天麟乃告贞毓，令具称臣启，疏百官从违姓名报可望。可望知其诈，大怒，杀执恭。顾已称奏王如伪敕，出黔，收王祥等军，不能下，然亦不肯为发兵南、太攻高必正。邦傅方忧惧，不知所出。会清兵破平、梧，广州亦陷，李元胤之兵溃于肇庆，邦傅乃西还，欲犯驾以降。畏必正，不敢入南宁，而焦琏自贺县旋师，次永安州，邦傅遣书约与连兵固守。琏不设备，遂夜攻琏营，执琏杀之，献其首以降于孔有德。请有德兵速攻南宁，己为前导，犯车驾，可必得。有德姑诺之，不遣邦傅行，以平蛮将军印在邦傅所，土司必视此为从违，故待邦傅较优渥。邦傅献印已，有德狎而畜之，从居桂林，无所任使。永历六年，李定国复桂林，执邦傅，磔之于市。传首黔、楚，莫不快之。
