戴施两案纪略

自序
凡例
戴案纪略卷上
戴案纪略卷中
戴案纪略卷下
附录：治台必告录请恤清单
自序
施案纪略
周莘仲广文遭难记 
 
　 
蔡序

　　光绪十八年，刘巡抚修台湾通志，俞邑主奉命选举釆访委员。其地方官署、寺庙沿革等，分手办理。惟撰施、戴二案，非熟于史乘义例者，难以胜任。吴君立轩，绩学功深，熟于鲁史书法，举以担任此二案，恢恢乎游刃有余也。

　　夫通志虽限于台湾一隅，其义例必考核精详。故作史者必才识兼长，志反叛之事必以年系月、以月系日，庶纲举而目张，宜实事求是，不得随己之爱憎，任意褒贬，用意尤要含蓄。修入志书，不可加以论断，以待后人之评定。措词不可粉饰，故为炳炳烺烺，以破其例。远考历代通鉴，近观府志林爽文等篇，皆此意也。作者守史书义例，步步着实，笔意悉仿纲目，洵合于志书之例也。

　　陈仲英太尊曾掌教翰林院庶吉士国史馆协修官，学问渊博，见识高超，史鉴义例，素常讨论。阅此二案纪录，大加刮目。其中只易数字，并论凡作文字，非善用虚字者，不能灵动。施案一事，前日俞令幕友亦有拟作，非贪用典故，即承接不能圆转。今吴上舍此作，俞令昨日亲带到署请示。予言其稿经先阅过，可速送呈台北通志局，必不批驳。本署亦欲加考语，可以安心，母庸删改。忆当年上谕令各县釆访，命送到志稿，细加研核，不得率尔呈送；一以慎重志书，一以觇贵县之学识。所以俞邑主送稿时战战兢兢，恐不称上意。此书修入省志，吴君可以名垂不朽矣。爰述往日情形为之序。

　　香邻蔡德芳序。  
　 
自序

　　戴万生作乱三年，台湾道、镇皆殉难。知府洪毓琛亦积劳病故。尔时，北至大甲，南至嘉义，地方盗贼蜂起，官军南、北、中三路进剿，始克荡平。其害较烈于林爽文。

　　德功弱冠时，亲见其事，每笔之于书。至光绪甲午，全台纂修通志；功忝与其役。爰取林卓人「东瀛纪事」阅之，所载北路攻剿之事甚详，篇中略釆之。但其书各处争战，自为纪略，未合于志书之体，故仿纲目之例，自作乱以至平定，因年系月、因月系日，庶牟尼一串，了如指掌。且戴、林二逆作乱，始于彰化，而曾镇在鹿港招抚义民，白沙坑二四庄、快官三十五庄、线西加宝潭庄、武东牛■〈牛吉〉岭战事多阙。故就所见、所闻，并釆「陈陶村诗稿」所载三忠以及丁观察曰健「治台必告录」所纪斗六等处殉难人员官衔姓氏纂辑其中。其间草莽效忠之殉难义民、积劳病故之员弁，准建入昭忠祠者，附载于下卷。庶忠臣义士不至与草木同腐矣。

　　乙未以后，书籍多散佚，此稿幸得犹在，窃恐过此以往，搢绅先生莫能道其轶。爰亟登之，以俟輶轩釆访焉。若云问世，则仆岂敢！  
　 
凡例

　　一、是篇为修志而作，故仿纲目之例。

　　一、是编后加以论断，亦欲表忠臣义士，并推原致乱之由，亦稗史一种也。若收入志乘，不必加论断。

　　一、林卓人误以张三显居石榴班，误以斗六有城，误以先入彰城者北军，故特正之。

　　一、戴逆扰乱三年，间有忠臣义士未经收入者，请补录之。

　　一、是编所载皆是大战、大事以及殉难阵亡人员，亟详书之以便收入志乘。其余小事以及不足重轻者姑置之。

　　一、是编分上、中、下三卷，上、中卷载事实，下卷将在营病故人员、殉难阵亡兵勇，准入昭忠祠而未载入上、中卷者诸芳名备载之。

　　一、在地殉难阵亡诸勇，惟嘉义有请准入祠，其芳名已付载下卷，其余各县容俟续考。  
　 

戴案纪略卷上

　　咸丰十一年辛酉冬，台湾彰化县戴潮春结会作乱。

　　潮春小名万生，祖名神保，父松江，家巨富，住彰化捒东堡四张犁庄，世为北协署稿书。前北协夏汝贤贪酷，侦潮春为富家，任意勒索。春遂回家。

　　先是，地方盗贼孔多。春兄结土地公会、八卦会，为争田租计。后，兄死，春更结天地会。伊时，入会者众。富户挟巨赀始得入会过香。其渠称香主。每名入会纳银五角。过香以夜间作事。环竹为城，城分四门。城中设香案三层，谓之花亭。上奉五祖，并立香案，大书戴万生禄位。上冠以「奉天承运天命大元帅」等号，旁设一几，书朱一贵、林爽文为先贤。已入会者为旧香。首裹红布，披发跣足，在场执事。十余人为一行，叩门而入。问：从何来？曰：从东方来。问：将何为？曰：将寻兄弟。旧香者导新香者跪于案前，斩鸡立誓，曰：会中一点诀，毋对妻子说；若对妻子说，七孔便流血。宣示戒约，然后出城。牵白布为长桥，由桥下穿过。问：何以不即过桥？应曰：有兵守之。又问：何以能出？应曰：五祖化小路导出。授以八卦及隐语。若会中人相乎，曰：红英兄弟。由是，转相招纳。路中遇强劫者，若隐语相符，皆免。时彰化县高廷镜，令潮春自备练勇三百名保路，声势甚大，剧盗皆敛手，亡命无赖者皆聚党应之，总计过香上簿者多至十余万。迨高廷镜罢，雷以镇接篆，仍以潮春为左臂。至是，党羽白日抢掠。时，潮春已不能制。地方一时摇动焉。

　　吴立轩曰：会盟结党之宜禁也。揣戴逆之初心，倡举此会，阳以保身家为名，实阴以拒夏汝贤之索贿；而祸水一杯，风波顿起。始而富家殷户藉以保卫矣，继而社鼠城狐挟以扬威矣，寻而亡命无赖肆其劫掠矣。有识者于此当必禁厥招摇，散其党羽，庶可弭乱于未萌。乃计不出此，竟倚其声势，视之如腹心，卒戕官破城，扰乱三载，始克荡平。谁为民牧而职为厉阶乎？此君子所由防微杜渐而思患预防也。同治元年壬戌春正月，雷起大成殿，灾异迭见。

　　吴立轩曰：是月雷忽从孔子庙大成殿与天地参之匾起，咸称为天地会之应。明伦堂迭闻鬼哭，牝鸡化为雄。城中之鸡亦未至三更而啼。是即「汉书」「五行志」所谓鸡祸者也。县署夜间鼓音填然，署中误以为有人击鼓争讼者，门丁出视，寂无影响，如是者数次。「汉书」「五行志」所谓鼓妖者，殆类是欤！北斗浊水溪，其水澄之不清，是年忽水澄清数日。灾异迭见，识者知地方有变故矣。

　　春三月十七日，淡水同知秋曰觐（雁臣，山阴副贡）率师讨贼，兵败于东大墩，死之。

　　台湾道孔昭慈（云鹤，山东省进士）三月初九日到彰化，办理会党。淡水同知秋曰觐前曾任彰化县，威武素着。孔道檄召之，以办会党。金万安总理林明谦保荐林日成、即戆晟带勇四百名、阿罩雾林奠国带勇六百名，随曰觐剿办。曰觐偕北路协副将林得成、守备游绍芳带兵千余名，十五日官军至大墩，晟遂反戈相向。奠国退归阿罩雾。官军势孤，退入民间竹围，贼环攻之。十七日，曰觐手执双锏，杀开血路，甫出竹围，遇其跟丁猫仔鹿手执大刀来犯。秋公力舞双锏，遮架数十合，后贼众合围，始遇害。仆从颜大汉拼命与贼战，死之。幼仆名小黄，以身蔽秋公，代受血刃而死。时林协被晟执囚于家。守备郭得升（同安县人，署台湾镇标左营千总）、把总郭秉衡皆死焉。把总庄奇轩身被数十疮，偃卧尸中，忽然起立，惊退众人，逃匿村中。后猫仔鹿扶秋公之头献功。戴潮春曰：尔为人仆而杀主人，不忠也。以数金赏之，挥令远去。时罗冠英带庄丁四百名行至半途，闻变始回。

　　吴立轩曰：以林日成本为秋曰觐欲得而甘心者（秋任彰时，常欲掳之），一旦使之出死力，是犹枘凿之不相入也。以林奠国素为林日成恨之而刺骨者，一旦使之赋同袍，是犹冰炭之不相容也。况乎党羽甚众，悉数难终（？），即仆从之辈，多与会盟，营垒之间，尽成敌国。以孔道之未经艰巨，平昔只承流宣化，而蹈是弊者，犹可言。以秋公之曾理烦剧，素时刚健精明，而致是夫者，不可解也。是役也，虽曰人谋之不臧，抑亦天道之将变欤！顾或谓戴逆家本巨富，作乱非其本心，抚之则就驭，激之则生变。然凶焰既张，祸势蔓延，即使孔道雍容坐镇，使戴逆绥定而安辑之，亦难使群党俯首畏服也。是以君子略迹原心，揣时度势，故未敢以激变咎秋公耳。

　　十七日巳刻，戴潮春率会党攻彰化县，至二十早卯刻，城陷，各官皆被拘。陆路提兵李得志巷战被执，诱贼至火药局，与贼并焚死之。

　　戴逆闻秋公被杀，亦甚悔之。然为首祸，亦无可如何。会党四处皆是，一时汹涌鼎沸，乘势攻城，登高而望，东西南北云集。城中仅有老弱营兵三、四百名。孔道命都司胡松龄、千总吕腾蛟守城堵御。令金万安局董林明谦派各街铺勇助守。贼党占据八卦山，炮如雨下。十七、十八两日，漫山遍野，草木皆兵。城愈闭愈严。千总杨夺元欲缒城出战不果。

　　先是，秋公之出也，幕友汪宝箴向孔道而言曰：秋公既出，城中空虚，当退鹿港以观其变，然后可以从中调兵，以为救援。孔道不听。令勇首施九挺往鹿港召勇至！城闭之日，无一应者。汪又劝孔道率其丁壮夺门而出。孔道畏缩不进。城内奸民王万徒伙，结党成群，欲谋内应，形迹颇显露，与群勇争闹。林明谦仍保令带勇守城，将功赎罪，缒城劝贼归顺。万竟与贼密约，佯许归降。贼乘势四出派饭，城中误以为实，守御稍懈。林明谦向官言贼人就抚，各督队官回衙休息。时城中入会者，各衙门书役皆遍，惟瞒官不知。十九夜三更，王万与粗役陈在、何有章、蔡沛等贼伙开东门以引，贼蜂拥而入，头发披散，口称洪英兄弟。先入者三步一伏，以防不测。各兵皆脱号挂、投军器于沟池，死者甚多。惟陆提兵李得志率十余人巷战，被执，贼问银库在何处？李佯引入署搜寻，诱至火药库。李抢贼火龙掷于药桶，炮火震发雷轰，声闻数里，焚死贼前锋队百余人，血肉碎飞。后至者焦头烂额，衣裳多被焚烧。李亦焚死焉。

　　贼先期遣伙入城，令人结红布条在身，门首焚香插旗为号，并操会中私语，可保身家。百姓如其言。贼党备鼓乐以迎。戴万生骑马入城安民。身穿黄马褂，头戴黄帅帽，面前健夫数十人，持令旗大刀扈拥。营兵多泉州人，若被执见郑玉麟皆杀之，若见潮春皆释之。各官拘在金万安局内。南投县丞钮成标掳贼孔急，故贼掳之以见郑玉麟，犹怒骂之，遂遇害。幕友候选经历姚兹亦不屈死。孔道随员咨部军功九品戴严厚亦死。前任知县高廷镜、马庆钊，潮春书「清官放回」四字，送之鹿港。知县雷以镇持斋，身带金刚经逃入菜堂幸免。盖因戴逆入城之时，其寡嫂罗氏持斋求春入城无杀百姓，并乞无伤菜堂，而后自缢死，时入菜堂者多免之，故雷得以不死。前任副将夏汝贤，以其贪酷激变，一家受辱死。孔道迟至数日，寄书问汪季铭。汪答以「朝闻道夕」四字。孔道即仰药死。营兵林绍芳等九十七名皆遇害。

　　戴逆安民数日，群贼入城，称呼为伪大元帅。以戴彩龙为伪二路元帅。郑玉麟为伪大将军。以麟兄猪母为伪都督。陈有福为伪殿前大国师。相士黄阿狗为伪副国师。外甥余红鼻为伪左丞相。余乌鼻为伪右丞相，兼刑部事务，以曾为刑书也。设应天局于书院。以蔡知为伪征粮使司，办理局事。以魏得为伪内阁中书。以郑大柴为伪保驾将军。以卢裕为伪飞虎将军。以陈在为伪镇港将军。黄丕建弟黄飞龙、叶虎鞭、陈大戆、林大用、逆叔戴老见、逆侄如川、如璧，皆称为伪将军。以妻兄许幕为伪国舅。设伪宾贤馆于邑内。

　　时虽安民，而漳泉各分气类。百姓惶恐，纷纷絜眷逃乡。漳人得以出入无阻，泉人之出入皆窒碍遭掠。叶虎鞭、林大用、陈大戆皆泉人，虎鞭见之不平，即向黄丕建而言曰：大哥（称戴为大哥）前约内谓：联和二属，不相欺凌，庶不致激成分类之变。言犹在耳，而今安在哉？兄粤籍，可居中调停。泉人尤（犹？）被掠夺如故。二十九日，叶虎鞭带泉人数百，按剑镇于南门、西门，使泉人得以逃出白沙坑以及鹿港等处。城中泉人为之一空。是役，家丁黄彬死者十四名，文武衙门书役死者三、四十名，施九挺、杨怀宝平日助官，亦被贼惨杀。鹿港人施九挺为孔道勇首，彰人杨怀宝前与郑玉麟不睦，将发之先，入县衙告变，皆被惨杀。

　　吴立轩曰：彰邑之失守，有三故焉。升平日久，民不知兵，营兵粮饷甚薄，兼以当道之刻扣银米，饷期稽迟，不及时而发，故营兵半兼为商，全无训练。除分守各汛外，以及随林协得成同秋丞往剿，城中止有嬴老兵三、四百名，虽遇乌合之众，俨临大敌。其不瓦解也难矣。古者内奸不除，外侮莫御，以王万之形迹毕露，自当斩首号令，以肃军威，而犹姑息养奸，使之坠城乞和。城中兵饷盈绌，贼皆洞悉，适以坠其术中，而遂其阴谋。「左传」所谓坠军实而长寇雠者也。卒至开门揖盗，悔之无及矣。当孔道之来彰也，既知贼势蔓延，若火燎原，难以扑灭，故特简能员之秋丞以剿办，亦可谓得人矣。奈全师尽出，城中空虚，尔时何不请绅士以召民兵为守陴之计？贡生陈捷魁以蜡丸告变，转囚其使于狱中，而不为之备。又不听汪宝箴之言，退守鹿港，徐图恢复，奈何株守孤城，援兵卒无一应，坐使孤注一掷，岩邑倾陷，百姓流离，惜哉！

　　同月，戴潮春令伪镇北将军林大用往鹿港安民。

　　彰城既破，各官逃至鹿港，人心惶惶，郊户或絜眷内渡，或寄家属于舟中，或请股首领伪帅令以护卫其身家。水师游击江国珍环火药桶于署中，刘巨炮于土堡，督兵力守，贼不敢迫。戴逆以鹿港皆泉人，即命林大用为伪镇北将军，领令巡鹿港，街民迎之。

　　三月，台湾知府洪毓琛（字润堂，山东进士）闻变设筹防局于郡垣，修城、备械以防台郡。

　　彰化既陷，贼势浩大，日夜军书旁午，各处请兵拨饷，知府洪毓琛请绅士以议战守，设筹防局于台郡，以举人黄景祈、吴尚震、拔贡生黄应清等为局长，筹借洋商十五万两，以关税抵还。各处要隘，设立腰站，传递文书。郡治戒严。洪率署知府马枢辉、台防同知二府秦煦、知县章觐文、候补同知图塔本、通判王恒修、萧澈、王衢，并佐贰十余员，分道巡察，稽查奸细，获李刣狗、罗海洋，诛之。台嘉交界之萧垄庄黄文滔等，笠旗作乱。南路许夏老、李从亦据冈山作乱。嘉义吕仔梓、吴仔墙、黄猪羔、严办等悉揭竿倡乱应之。北路王和尚窜据大甲，中港人王江龙遍贴告示，府中警报时闻，洪道昼夜焦灼，派兵分防之。

　　夏四月，戴潮春、林日成攻阿罩雾不克。

　　春兄万桂，常与林姓争田租，晟曾与阿罩雾分前后厝械斗，至是悉众环攻。时林文察、林文明皆征发匪，家中惟有林奠国与子林文凤在，猛攻三日，几为所破。赖文凤少年果勇，昼夜巡守，与壮士同甘苦，力拒却之。

　　戴潮春造谶语埋于八卦城楼，使民掘献之，以惑愚民。

　　戴逆常自造谶语，埋于八卦城楼下，使人掘开、献之，诈称杨大令桂森所作。文云：雷从天地起，扫除乙氏子，夏秋多湮没，万民靡所止。解之者谓：雷即雷以镇也。天地，会名也。乙氏子，孔道也。夏即夏汝贤也。秋即秋曰觐也。万即潮春名也。讵知末句靡所止，后家破身亡，无所依倚，即自谶也。洪范五行志所谓：诗妖者也。

　　四月，陈弄率贼围鹿港三日，快官三十五庄陈大戆等、二十四庄叶虎鞭等及本港民人击退之。

　　彰城陷后，鹿港戒严，绅士黄季忠、蔡马湖、林清源率众拒之。泉人三十五庄，念泉人一脉，率庄民为之固守。是日大战，三十五庄之义民阵亡一人，阖港为之治丧。鹿港游击江国珍哭拜。第二日，二十四庄壮丁阵亡一人，亦如之。自是，庄民感激，力守，围解。

　　四月，淡水新庄街会党杨贡纠众，思图为乱。艋舺县丞郭志炜执而诛之，谣言始定。

　　四月，台湾镇挂印总兵林向荣闻变，遣安平协副将王国忠（嘉义人）、游击颜常春，赴嘉义防堵。

　　时嘉义地方人心鼎沸，柳仔林、黄猪羔、黄万基等竖旗，适王国忠带百余名勇遇柳仔林、黄猪羔于中途，邀杀至二十八日，始到嘉邑。国忠所带水师亦至。贼攻城急甚，城上矢石如雨下，贼犹不退，后以火药掷之，始溃。遍处抢掠而去。百姓见贼横行，绅士陈熙年等会百姓至城隍庙焚香，誓同心拒贼，并联络近城各庄应之。

　　四月初七日，台澎挂印总兵林向荣统兵三千出郡讨贼，以都司陈宝三为总带，同知寗长敬为粮台，遇贼于坊埤，水提左营外委胡惠杰死之。水师左营守备蔡安邦、把总周允魁、外委连升、周德荣等四员，被迫落水，死之。

　　先是，初九日，军次坊埤，立五大营。贼据南靖厝，戴彩龙率严办、陈弄、黄猪羔、王新妇万余人来犯，官军力拒之，相持在八掌溪交界。二十八日，贼拒白沙墩，截断盐水港粮道，镇军前后受敌，水师左营守备蔡安邦、把总周允魁、外委连升、周德荣被迫落溪而死。义首林有才，火药尽而败，然用奇兵以炮击之，三发皆中，贼乃却退。

　　四月，盐运使衔浙江补用道林占梅总办台北军务，绅民推候补通判张世英（字实卿，绍兴人）权视厅篆。

　　林占梅闻变即向秋司马之家索出关防，会同绅士郑如梁、翁林萃、郑秉经、贡生陈缉熙，共请张世英暂视淡水厅篆，即会禀徐中丞宗干，细陈战守，联络各庄社，招练乡勇。梅出家赀，备子药，修器械，设保安局于城中，以蔡宇为勇首，统带练勇。寻奉巡抚徐宗干颁给总办台北军务钤记于林占梅，自是梅以平贼为己任，毁其家以纾国难，人心赖以安。

　　吴立轩曰：淡水自大甲以递噶玛兰，广延三百余里。彰邑既陷，洪道在台南，虽多方布置，而北路中间阻隔，声势不通，有鞭长不及之患。矧秋丞凶耗耸闻，厅治无主，故群匪或啸聚以勒索民财，或奉令遍贴告示，不轨之徒，思欲揭竿以应之。斯时非有器识之人维持其间，则人心惶恐，大事已去，行将投鞭以断大甲之流，驰檄而略北门之管矣。幸有林司马者，翩翩佳公子也，平日弹琴赋诗，极雅人之深致，一旦猝膺变故，乃部署从容，毁家纾难，请张司马以权厅篆，联诸绅富以保地方，卒使鹑火敛焰，鸱喙不张，虽古名将何以加此。

　　五月，总办台北军务林占梅、淡水同知张世英，遣蔡宇并贡生陈缉熙带勇复大甲，节妇余林氏祷雨立应。

　　先是，大甲土人王和尚侦知彰城破，率其党庄柳、陈再添，与街民王九螺勒迫铺户庄民。时大甲守备洪先达、巡检吴良弃城而奔。但贼各不相服，互相龃龉。戴潮春差蒋马泉镇大甲，全无纪律，索掠民间物件。王、陈诸巨族，复恃势凌人，民皆轻视，又畏王姓，故暂依之。马泉依王和尚为耳目，日坐堂上武断，不预设备。五月，占梅遣蔡宇等乘端午日闯入东门，突击破之。马泉等奔回彰邑。陈缉熙谂王和尚，欲招之降，而和尚知官军止数百名，初六日大会贼党，将大甲水道塞断。大甲城中素无水井，专恃溪水为食，百姓炊烟不举。节妇余林氏年已六十余，生平守苦节，当天叩首祷雨，以救万民，甘霖遂降。练勇与民始安心固守，胜气百倍，以为天助。十三日，张世英率千总曾捷步、把总周长桂并檄召翁仔社罗冠英、廖世元赴援，大安港黄姓亦率族人拒贼。是日，军威大振，遂开城门出战，擒贼渠戴瑞必，斩首示众，贼退归彰。戴逆以马泉不设备、预先请援师，斩之。使王和尚带罪立功。二十一日，王和尚纠伪扫北大元帅何守、伪将军戴如川、陈鮄、刘安、陈在、陈梓生、陈狗母、赵憨、林尚等大股贼，杨大旗为引路先锋，共二十七营，旌旗遍野，蜂拥齐集，水道复为断绝，居民不敢出汲，城中窘甚。张世英令百姓具香案请节妇复出祷雨，而立降亦如前。军士更加奋勇。张世英登陴擂鼓，罗冠英、蔡宇等各开门夹击之。大甲解围。时军费浩繁，竹堑恐接济不及，命总理林愿作抚安局董，辨理抽厘助饷。王九螺投诚反正。

　　吴立轩曰：淡水有大甲，传所谓辅车相依、唇亡齿寒也。大甲一破，则贼可席卷台北矣。淡水齿也，大甲唇也，翁仔社辅车也。故林占梅与张世英欲守台北，必争大甲。又有翁仔社罗冠英以为之援，故大甲以危而复存。然食为民之天，水道既断，则炊火必虚，是时百姓祈雨而雨不降，兵弁祈雨而雨不降，节妇祷雨而雨立降，是天欲存大甲并以显节妇之苦节也。于呼奇矣。

　　五月，伪二路副元帅戴彩龙南下率大股贼严办攻嘉义。

　　戴彩龙领兵南下，西螺廖谈、打猫严辨、埔心陈弄等应之。嘉义柳仔林、黄猪羔、黄万基，埤堵庄罗猪羔等，率众引龙进攻嘉义，四面环攻，郡垣声势阻隔，城中粮饷告匮，绅士陈熙年、殷户许山，竭力助官堵御。时贼猖獗，援兵已绝，城中贫民乏食，至以龙眼核粉和糖为食，许山自发仓榖，按口匀给，众赖以安。戴彩龙旋回彰化。

　　五月，以前任彰化县高廷镜权视彰化县篆。

　　五月十三日，提督军门固勇巴图鲁曾玉明（泉人）带兵六百，由鹿港登岸，招抚各庄义民，发书数封，招戴、林二逆归诚，不报。

　　玉明任北协时，潮春尝充稿书，戆晟与阿■〈冖八卓，上中下〉雾械斗，亦尝为两家和解。故曾至而以书招之，使彼不战自解，竟不报命，并招二四庄拔贡生陈捷魁（汝梅）、禀生李华文（如清）、生员陈宗廷（宪章）、加宝潭举人陈宗潢之子陈耀以及和美线延海一带各泉庄到鹿港镇义民旗。嗣是二十四庄叶虎鞭、二十五庄陈大戆，率众投诚，并带勇守鹿港。自是港中民心始固，并请举人蔡德芳、林清源等设局抽厘助饷。洪道亦遣候补县凌定国等官，由海道运饷接济，并将盐课厘金充兵费。曾镇又以书招城内生员陈玉昆、陈锺麒、潘知等内叛，后贼侦知，潘知一家被戮，陈玉昆叔侄以金二千赎罪。

　　吴立轩曰：彰化大约有二种人焉。曰漳州人、曰泉州人。二属各不相能。故泉人若反，漳人则助官以平之。漳人若反，泉人则扶官以平之。林爽文之反也，相国福康安由鹿登岸，泉人为之接济舟师，卒能削平巨乱，得膺懋赏，则泉人林振嵩也。陈周全之反也，中军焦光宗在八卦被执而为之负匿家中，终能恢复岩邑、得受优任，则漳人林国泰（后官现任至处州府）也。曾提军由马兵洊升总镇，素稔彰邑人情，到鹿设此二计以图之。一则贻书于林戆晟，使杀戴以献功，一则投书于戴潮春，使之杀林以赎罪。且分书数十道于各党羽，使之杀二逆以邀赏。苟其计得行，则两虎相斗，必有一伤，官军可不血刃而平矣。一则招致各泉州绅董，给发白旗，使之率众拒贼，并诱说陈大戆、叶虎鞭，俾其反邪归正；使其谋得成，则二属相并，终有一败，官军可以坐享其成矣。奈何二计不行，卒至三年始定，是殆天心之未厌乱欤！

　　五月，千总龚朝俊、从九品陆晋，带勇解饷，遇贼于安溪藔，力战死之。澎湖副将陈国诠、陈宝山，力战死之。

　　洪道遣千总龚朝俊带屯番五百名、从九品陆晋带勇二百名，解饷接济，陆晋将饷银令勇分带，忽贼首向朝江率众淹至，其勇杀陆晋，负银而逃。朝俊转战而行，扎营于安溪藔。初七日，贼乘势攻林镇大营，官军大溃，器械尽为贼有。林镇狼跄而奔，适与朝俊遇，同扎安溪藔。澎湖副将陈国诠、游击陈宝山亦力战而死。

　　五月，林日成入踞彰城，自称为千帅；戴潮春退归四张梨。

　　晟得曾玉明之信，兼以林协在晟家，劝其反正，略有归诚意，适戴逆送黄马褂、伪令、伪印，即乘间入城。时戴逆以北协署为帅府，晟带先锋林猫皆领健夫数十人阴欲弒之，然汗流夹背，不敢下手，如是者数次，正踌躇之间，有江有仁者，曾带勇征发匪，说晟曰：天下十八行省，已乱十三省，官军实不足畏。晟惑其言，反谋遂决。令死党刺字于面。林协知晟无反正之日，自伏剑死。晟遂自称为千帅，向优人取通天冠、黄龙袍服之。出门坐八座，脚踏金狮，前呼后应，势甚赫赫。春自铸铜章狮狃印。晟铸银章虎狃印；篆曰：受命于天、既受永昌；受误作授。一日晟说春曰：自古帝王南征北讨，始建江山，今鹿港二十四庄泉人，近在肘腋，尚未悦服，林镇扎嘉义地方，当乘势以图南郡，岂安坐城中、可图大事耶？戴然其言，兼畏晟之势，遂暂辞归四张犁。晟遂踞彰城，以林猫皆为中军，以江有仁为伪军师，卢仔仁为粮官，以弟狗母、巨盗康江中、何守、何有章、王仔万为伪将军，守城。使茄投陈鮄、陈九母、赵憨，据大肚茄投。使牛骂头蔡通、陈大旗据西保。使纪番仔朝据葫芦墩。使廖有誉、廖安然据捒东。皆封伪将军。以洪欉为伪元帅，据北势湳。

　　吴立轩曰：戴逆之乱，其贼党最强者，莫如林晟。使得曾镇之书，坚刺戴逆，易如反掌，彰化不足平也；乃谋之不就，适以助贼之焰，惜哉！

　　戴潮春僭称东王，以彰邑让林日成，率其众南下，至水沙连行耤田礼，强派民饷，严办等贼附应。

　　戴自顾乌合之众不足恃，拱手以岩邑让晟，恐威势不足慑服愚顽，于是请庄天赐（拺东人，原充县书辨）为伪左相，以赖阿矮为先锋。赐平日舞文弄法，本为衙中猾棍既承戴请，随同南下派饷。爰教行耤田礼，以惑草野愚民。至水沙连，令各庄修治道路，以黄土敷之。伪丞相先行，绣衣朱履，骑马佩剑，戴逆雪衣、雪帽，皆黄色，令壮士数十人簇扶彩轿前，以赤脚婢十余人随后为伪宫娥宫监，到处挂「风雨免朝、鬼神免」八字。至期，伪丞相引戴逆祭告天地，向田间执犁，播种五谷，鼓吹喧天，观者如堵。各派富家军饷。时水沙连刘参筋、五城吴文凤应之，封为伪将军。廉交厝许丰年封为伪总制。石榴班张窍喙、张公毅、覆鼎金宋田市，皆封为伪将军。时嘉义大股贼严办，亦举众应之。柳仔林黄猪羔、大仑召仔梓、鳗鱼藔黄丁、青埔庄何钱鼠、何万基、水窟头黄猪、八掌溪黄番仔，皆到领红旗，各据地以为声援。贼势遂浩大。日议进取之策。伪丞相献计于戴曰：当今声势日炽，千岁当先取斗六，进攻嘉义，以图台南。檄大元帅林晟进攻大甲，以窥淡水一带。戴逆从之。

　　吴立轩曰：戴逆在拺东，一小姓耳。因倡举会盟，能使群贼蚁附，破城戕官，殆亦使之应劫运欤！至论其战阵，全无把握。近侍又无敢战之士，不若逆晟，族大人众，平生与前后厝列械，亲冒炮火，其党羽皆敢死士，目中实无戴逆，岂甘为人下哉！戴逆外强中干，假图南郡，以避晟之焰。又行耤田之礼，不啻沐猴而冠耳。然到处鼓动豪猾，逢人以将军相赠，至嘉义地方，又得陈弄、严办之助，其势遂汹涌而不可遏也。噫！

　　五月，贼犯斗六门，都司汤得升守之，副将王国忠带兵来援，贼始退却，千总蔡朝阳死之。

　　是日，贼首率众万余来犯，斗六都司汤得升统兵守之，遣前护理镇标右营千总蔡朝阳出街力战，身中数鎗而毙，适王国忠举兵来援，生斩贼数级，贼众始退。

　　六月，义首李章慈首倡率众图复彰化，攻诏安厝，贼在城闻知，悉众出御，力战死之。

　　时各庄从贼，人心尚未定，李章慈首领义旗，同打铁山李利等攻诏安厝，冀图复彰化城，贼在城闻知，挥令悉众来犯，章慈力战而毙，李利逃回。

　　六月初三日，嘉义义首林聿成率义民黄知等三十四名，解运油米救嘉义城，遇贼截抢，力战死之。

　　时，嘉义被贼围久，城中乏油米，林聿成出城解油米，至好收庄，被贼围抢，成率黄知等三十四名力战，皆遇害（其余阵亡芳名载在末卷）。

　　六月初八日，台澎挂印总兵林向荣解嘉义之围。

　　先是，五月初七日，严办、陈弄大股贼悉众攻大营；时，林镇兵败，收合余烬，退守安溪藔，适其弟向皋自往厦门募亲勇五百名到营，声势甚大，众贼始惧。时，店仔口吴墙，聚众数万，柳仔林黄知羔，亦系大股首，相率降官，军声乃大振。时，嘉义被围已三阅月，粮食将罄，幸有许山发米分给贫民，日请救援。林镇以林有才、王飞琥为先锋，守备龚朝俊、把总寗长泰、外委柯必从，率勇首李志扬、李得龙，带精兵向嘉义进发，屯番把总段得寿，亦带屯番三百名，分道前进，与陈弄、严办连战数日，阵获股首黄房、王新妇，斩之。官军乘胜，直薄城下。城中绅士王朝辅、陈熙年，亦开门率兵勇出击，杀退群贼，嘉义解围。举人陈尚恭积劳病故。

　　吴立轩曰：嘉义古称诸罗。前林爽文反，绅民协同守捍，粮食已尽，以龙眼核研末和米麦粉食之。大学士福康安奏闻，皇上降诏褒之，改名嘉义。此次遇陈弄、严办大股匪，围攻三阅月不下，又得绅士许山发赀赈济，赖以不恐，足见皇上一字之褒，荣于华衮。其绅民能顾名思义，竭力防守，而贼不得逞志于台南，厥功岂不伟哉！

　　六月十三日，提督军门曾玉明率金门左营守备黄炳南（金门人），带水师四百名，并台勇千名，克复彰化马芝堡、菁埔仔、后湳、马鸣山四庄。

　　燕雾二十四庄附官，每往鹿港解铅药，贼恒拒四庄马鸣山，向大仑半途截抢，曾镇又接黄炳南带水师兵四百名，兼以叶陈所带土勇，兵力稍厚，遂扎大营于秀水庄。十七日，贼攻番婆庄，炳南率兵追之，都司胡松龄、游击游绍芳为左拒，叶虎鞭、陈大戆为右拒，皆带勇前进，同攻菁埔仔等四庄。四庄多王姓，从贼，正当要冲，故曾镇遣诸军力破之。房屋毁为平地，庄中男妇老幼啼哭逃生，自是贼止扎后港仔、莿桐脚、十四甲，离城止七、八里（是役也，陈大戆之妻蔡员督战包围，曾镇称为女孙吴）。

　　六月十九日，伪二路副元帅戴彩龙、伪大将军郑玉麟，往燕雾派饷，二十四庄拔贡生陈捷魁，率庄丁截杀，是日倡竖白旗，埤岛义首李文灿死之。

　　戴彩龙同郑玉麟，到燕雾下堡大庄武举赖登云家索饷，是夜所带三百余人梦见鬼燃火照之，贼知不祥，欲退；桥仔头李炎亦挟众到茂才陈宗文家索贿，炎竟迫良家之妾把盏。茄苳脚拔贡生陈捷魁密约白培英、唐允文、沈炎，二十四庄绅董当天立誓，约俟贼回半途击之。二十四庄一齐举手，翌日贼退至茄苳脚，各庄鸣锣，枪炮如雨，喊声震地，贼惊溃，无队伍。适天大雨，贼火龙皆湿，束手受刃，尸填圳沟，血迹狼藉，擒李炎、戴彩龙，解鹿港斩之。戴如壁被枪毙，郑玉麟恃其刚猛，手执短刀，遮架不住，亦被斩首。是日也，贼死者十之八、九。翌日，陈捷魁率庄民曾溪，斩获首级，到鹿港曾玉明营中献功，每首赏银贰元，众尽搜圳沟中死尸，斩而献之，共贰百余级。自是，贼恨二四庄，誓不两立，以大岸头湳尾为贼界，以白沙坑口庄为官军界，贼用红旗，官用白旗，为贼者蓄发以别之。

　　吴立轩曰：曾玉明以秋丞轻进，引为殷鉴，暂驻鹿港，请陈捷魁共议战守恢复之策。魁年少，负磊落之才，忠直敢言，与官长论事，有王景略扪虱而谈、旁若无人之慨。尝与知县凌定国论事龃龉，即作酷吏论以嘲之。至是，魁以平贼自任，请曾镇以北联和美线诸泉庄、南联二十四庄以及三十五庄而后立脚能定，可图恢复。然当是时，无论漳泉之人，多与会盟，不特无人敢竖白旗，亦无人可与同事。魁乘贼索饷，密约二十四庄为义首，绅士富户一齐举事，乘其归，半途而击之，适天降大雨，而贼衣服军装皆湿，俯首就戮，悉数皆歼，无异风雨助昆阳之捷也。贼闻风破胆，各处泉庄纷纷领旗反正，而鹿港之藩篱益固。是役也，为倡竖义旗之首，实为恢复彰化之基，故大书特书之（廪生柯承晖避乱白培英家，亦力劝乘势截杀）。

　　六月二十一日，戴潮春率众攻白沙坑口庄不克。

　　自六月十九日，二十四庄杀戴彩龙等，各贼恨之，遂率众环攻白沙坑。二十三日，贼猛攻口庄，庄民黄南身伏竹围内，手刃二人，贼始退。

　　七月十九日，伪千帅林日成率伪镇北将军林大用、陈九母、赵憨率众攻破湳仔庄、柑仔井、和美线等庄，至加宝潭，为义民首陈耀击退之。

　　戴逆以附近泉庄不服，令林大用等焚烧湳仔庄、柑仔井、竹仔脚、和美线街，迫攻加宝潭，举人陈宗潢长子陈耀舍，当城破之后，即约富户林家、阮家连合拒贼，而林、阮二家皆逃，惟耀开沟修壕，内筑炮楼，雇勇扎李厝庄以为犄角，并积粮米铅药柴草，身亲督勇，日夜守御。时，贼连攻湳仔庄、柑仔井，势如破竹。庄民林熊兄弟，与贼战，熊弟被杀，熊身中数鎗，头颈已断一半，犹手刃数人而逃，贼延烧焚五、六庄，如入无人之境，西烧至和美线街北境竹仔脚番社，及至加宝潭，耀率众御之，连战三日，力不支，家中火药亦尽，出红旗诈降，献马一匹与贼。耀田业多在大肚，陈九母、赵憨皆其佃人，故力向晟言，约银贰千元，以作军费，贼始退。乘夜差召三家春陈清泉带勇二百，扎李厝庄；又令陈快往新港召柯、姚二姓健夫数百名，一半入家助守，一半分扎邻右林家，布成鼎足之势。又差人往鹿港向曾镇请领子药，部署完备，收起红旗，再竖白旗，贼闻知，又令中藔庄林大用猛攻数日不克。盖加宝潭前与中藔械斗，故挟前恨以攻之。然耀粮饱勇多，亦无可如何。自是贼不再犯矣。

　　吴立轩曰：当戴逆陷城之时，富户各自保其身家，抱头众窜，庄社甘为焚烧而不顾。陈耀乃纨裤之子，平日不好读书，只执铳打鸟、试剑为戏，人以其轻俏，群呼为「跳走耀」。至其临事变、遇仇敌，先时能修葺竹围，环开濠沟，积聚粮米铅药，夜间督勇守御，达旦不寐，及其力战不支，又能诈降饵敌，再图守御，世无不服其胆智过人。兵法有云：知己知彼，百战百胜。虽老于行间者，其器识亦不过是也。非然者，贼乘胜长驱，如摧枯捻朽，则北至于溪，西至于海，皆不免蹂躏，吾知鹿港难以高枕而卧矣。

　　秋七月，台澎兵备道洪毓琛趣台湾总兵林向荣进兵斗六门。

　　向荣洒泪出师，带副将王国忠进扎斗六门，被贼围困。向荣既解嘉义之围，欲就地捐派军需，兼结联海口一带泉庄，而后出师。但斗六附近内山石榴班张窍嘴、张公毅等，勾引戴潮春率众猛攻，洪道爰催向荣进军。七月，林镇知斗六在贼窝，与泉庄阻隔，兼以饷道遥远，不得已洒泪出师，带副将王国忠进扎斗六，就街中都司衙屯扎。王国忠以为不可，请屯街外，缓急庶有救援。林不听，遂扎之。越日，伪军师刘仔屘率大股首严办、陈弄、许丰年等贼数万，将斗六街四面攻打，王国忠率兵冲突，不能出围，连日与贼鏖战，全无外援，洪道迭差员令涂库义首陈澄清带庄勇数百护卫，然群贼知为粮道要地，迭争拒之。

　　吴立轩曰：行军以择地为要，不可犯军中之所忌，虽兵法有云：置之死地而复生、置之危地而复存，此权宜之论，乌可为训？王国忠此言，相时度势，深得机宜，惜乎不能用也。然林镇本待题派军饷充足，结联泉庄以为声援，未可谓无见。洪道闻蜚语谣传，林镇在嘉义厚派军饷，富家忌之，遽尔趣令进军，然未行军、先行粮，此寄专阃者，当预为谋画，何可厚非；且将在外、君命有所不受，矧堂堂总兵，与道职抗衡，何不辩论力争，而驱数千人于死地乎？噫！  
戴案纪略卷中

　　秋七月，候补通判张世英进军翁仔社，义首罗冠英、廖细元应之。

　　罗冠英，东势角人，与翁仔社廖细元、廖廷凤结为刎颈交。当戴逆倡乱之后，即结连翁仔社等庄及林传生等，同谋拒贼。七月，张世英进军翁仔社，以为竹堑、大甲声援，并图恢复彰化。其地居上流，可断拺东一堡之水。英所招勇，素善打鹿、与生番鏖战、百战不挠之士；林占梅以金帛结之，使助世英剿贼；英与诸豪杰誓与贼不两立，故所向有功。

　　八月十五日，伪大元帅林日成会众贼渠在大圣王祭旗，十六日率贼万余猛攻二四庄，拔贡生陈捷魁统庄丁御之。

　　潮春南下，林晟于十五日大会各贼渠在大圣王祭旗，十六日率众贼万余名，猛攻白沙坑口庄。时白沙坑福德爷甚为灵应，凡贼来攻，辄先降乩示庄民。是早，忽一老人白发手执铜锣，到三家春、茄苳脚等庄鸣锣讨救，陈捷魁、李华文、陈宗文率庄丁到白沙坑，寂无影响，甫食早饭毕，报贼万余分三路来攻。戆虎晟率林猫皆由大岸头大头攻白沙坑。郑知母欲报弟仇，率众攻口庄。王万、江有仁由福人坑山路攻虎山岩坑。陈捷魁率众分御之。自己与陈宗文亲行督阵，每战必在阵前，铳子雨下，手中令旗几为打碎，遍身无一受伤。时，叶虎鞭由口庄竹巷横抄，贼死无数，自辰至申，喊声震地。时，寄居避乱之民，不下万余，亦持械助战，坚如铁桶，无缝可入。戆虎晟登观音山遥望白沙坑宅内森列槟榔树，竹木参差，不见屋宇、人影，仰首叹曰：此真铁国也。于是，鸣金而退。是役也，贼死者数百人，负伤不计其数。自是，贼不敢睨视矣。是日，贼败回彰化，有拾字纸妇人，呼曰南嫂，喜而骂曰，贼何不早死？晟闻而杀之。

　　按拾字纸妇，不知何许人也。不知其姓氏。予髻龄时，在塾读书，见其右手握铁钳，左手持字纸包，年五十余。其夫名南，人呼曰南嫂。夫妇皆拾字纸为业。其营生可谓清正矣。故当贼败北，妇人敢公然辱骂。虽被杀之，亦不畏缩求乞，烈哉！可以风世矣。

　　吴立轩曰：神道设教，有识者诋其妄，然观白沙坑一役，于不可信之中，亦有可信者。当与贼相持之时，凡贼欲来攻，必先降乩指示。庄民素信重之，辄着灵验。常闻福神言，贼明天排长蛇阵，当排蜈蚣阵以破之。如是者甚多。虽庄民信而行之，屡打胜仗，或者会逢其适，而观当日侦探人入庄，伏在废冢内，乩童扶神辇直抵坑内废冢窟掳之。贼悬赏格，如请福神入城者赏五百金。时有侦探密藏神像于米篮内，盖之以笠，行至街中，忽风吹去笠，街民乃掳而诘之。果是贼侦探。余舞象时，避乱庄中，亲见其事，故知之详。厥后曾镇奏请匾额，奖神之灵，诏许之。最可晒者，贼闻福神显机，辄获胜仗，贼亦依样画葫芦，装神假鬼，无奇不有。请他神抬于阵上，以冀其助战。岂知神聪明正直而壹者也。依人而行，岂肯助逆横行乎？书曰：鬼神非人是亲，惟德是依，信夫！

　　秋八月，候补道区天民（广东举人）督办北路军务，率候补游击陈捷元（彰化牛牯岭人，武生）带勇四百名协剿，并就地捐饷。

　　时，内地发匪未平，粮饷不足，谕令在地捐饷。淡水举人陈维英、竹堑绅士郑如梁，各鸠巨金助之。陈捷元本彰化牛牯岭人，武生，以平发匪有功，积官至游击。闻彰化乱耗，乃请带勇回台协剿。

　　八月，总兵曾玉明带勇进扎安东庄，令守备陈毓恩扎仑仔顶。

　　虎鞭与黄丕建结生死交。先是，虎鞭与陈大戆来降，曾镇令扎秀水，令守备陈毓恩扎仑仔顶。林晟率黄丕建，于十五日攻秀水仑仔顶，连攻三日，虎鞭力拒不支。虎鞭肩中炮，血流遍衣，贼人迫追之，黄丕建率其党争先佯图虎鞭，而纵之逸。虎鞭所扎安东陈宅，遂破。贼又猛攻秀水，兵勇抵敌不住，兼以虎鞭已败，兵勇欲退，毓恩手斩退者数人，长跪大呼，兵勇再反斗，时二四庄庄丁一齐救援，贼即收军而回。

　　闰八月，二四庄贡生陈捷魁、李华文，议开通快官山路。总理黄开安，同职员吴登健，督工开辟。

　　时三十五庄、快官庄义首张俊标，竖白旗，贼屡攻之。陈捷魁、李华文开通虎山岩后山，恐峰峦屴崱，蚕丛鸟道，缓急难通消息，魁令白沙坑总理黄开安，同五品衔吴登健督工，身才雄伟，年六十，尤善饭，能舞大刀十八斤，旋转如意，时避乱在庄，日率庄丁往开路。林戆晟知之，以赏格五百购之，思欲得而甘心焉。

　　闰八月二十八日，罗冠英与林日成大战于圳藔，廖细元死之。

　　十四日，冠英克藔脚；二十二日，克葫芦墩汛。廖细元进拔圆宝庄，乘势攻圳藔。二十八日，林戆晟由彰带兵而来，声势汹涌，奈兵少莫敌。细元率死士冲围而出，身中数十疮，至翁仔社而卒，张世英治葬之，收合余烬以弟江峰领之。

　　九月，兵备道洪毓琛复遣守备许黄邦解银一万，被黄猪羔截抢之。黄邦被执，外委黄金城被贼围，死之。

　　林镇驻师斗六，洪道复遣守备许黄邦解银一万，路遇柳仔林、黄猪羔率贼数百，截于途，黄邦被执，千总许炳带银二千，从间道奔嘉义营，外委黄金城骁勇有胆略，日行出哨，忽遇贼围之，金城力战而死，人皆惜之。

　　九月十七日，台湾挂印总兵林向荣久困斗六，粮尽无援，被贼攻破，仰药而死。台湾水师副将王国忠（同安县人）被执，不屈死之。同知宁长敬（安平游击）、颜常春，斗六都司刘国标、守备石必得等三十余员死之。

　　林镇驻师斗六街，日久无援，粮食已尽，军民研龙眼核煮鞋皮为食。一日杀马以食，屯番思欲染指而不得，颔之。十三日，屯番放火烧街，中厝屋诸军无处栖身，遂共入守土城。王国忠请退守海丰仑，林镇惑于卜者之言，以待援师，即遣其弟向皋突围而出。至海丰仑，人以其兵少，不敢留驻。向皋进退维谷，为贼执，献戴逆。逆妻求免死。十七夜，国忠带勇力战，欲溃围求援，所部壮士翁洗等十八人皆勇士，力战被执。戴逆屈国忠跪，忠大骂不绝口。贼将十八人寸磔于北斗溪，土人封尸为坟，群呼十八将军坟。

　　屯番把总潘永寿已蓄异谋，与贼约插香为号。是夜，引贼入土围，向荣军士皆枵腹不能战，仰药而死（妻在任闻讣仰药而死）。管理粮台同知宁长敬、游击颜常春、署斗六都司噶玛兰都司刘国标（刘安欲救之，不屈死）、本任建营守备石必得、北中营千总沈登龙、镇标右营千总王光春、安平水师营千总郑添禄（台湾县人）、台协左营千总赵基英（诏安人）、艋舺陆路把总黄忠泰、台协中营把总李中华（彰化人）、台镇中营把总李青、台协左营把总林朝来（同安人）、五品顶戴萧垄屯把总段得寿、调署城守营左营外委叶荣魁、台协中营外委孙朝营（南澳人）、台协中营外委郑朝龙（闽县人）、台协右营额外许祥光、城守营头目外委黄捷升、外委郭天锡、黄振辉、稿书叶长青，同战死。林向荣子林张成、勇首陈大舌束（原文），皆被杀。王飞虎为伪丞相所救，米户林森素为林镇运粮，贼恨之亦不屈死。义首陈有才亦被执。戴逆素耳其名，欲屈不可，贼亦不加害。幕友陈吉生被执；举人王献瑶从军为参谋，亦被执；戴逆复令办局。瑶佯狂不理。浙江补用同知林廷翰，在籍同子林竣办局，因救斗六殉难。北路协林得成之子同知林上达，欲为父报仇，亦俱亡。林卓人集中有把总孙鹏程、宁长泰、外委徐精忠、勇首陈有庆等殉难，考之请恤奏折而无此数名，岂当日遗之耶！

　　吴立轩曰：斗六之形势，东南一带雄负高山，北则东螺溪以绕其旁，见南则虎尾溪以缠其面。离诸罗县治四十余里。风俗强悍，群贼出没其间，一旦有警，粮饷既难以飞渡，兵勇亦难于召征。林镇手握兵符，为三军之司命，实全台之保障，乌可孤注一掷，使瀛岛震惊。此古者不明地利之不可为将也。然观其洒泪出师，亦知乡庄未联络、粮饷未充足、而当道羽檄频催、兵符趣促，揣林镇之心，直以逆贼一日未平，则己为将帅，不可一日虚生，故不顾成败利钝，遽兴师旅，困守土围，茹草饭皮，枵腹力战；一家之中，子殉其父，妻殉其夫，弟殉其兄；一营之内，兵殉其将，将殉其帅；忠义萃于一时。厥后范希溥奏请建专祠，宜哉！副将王国忠，胸负韬略，身经百战，向使林镇言听计从，何至师徒挠败！乃主帅虽不听其言，亦不负主帅而后死，故当溃围血战，力竭成擒，戴逆欲屈之跪，国忠眼眦欲裂，骂不绝口，直以将军之头可断、而将军之膝不可屈也。呜呼！烈哉！

　　九月，候补知县凌定国署彰化县，权用木戳。

　　凌定国为副将凌竞先之子，洪道差其运饷到鹿，以彰化县缺久虚，铜章亦失，爰以国署理，刻木戳，权用之。其人有干才，遇事勇敢。当地方扰攘之秋，每擒奸民辄杀之。鹿港奸民施戆东、许朝成诸悍贼，悉为擒斩之，鹿港始安。

　　九月，鹿港生员杨清时、总理许行义，带勇四百援斗六，不及，遇贼，战于途中，力战却之。

　　杨清时带兵救斗六，至途中闻凶耗，遇贼于湖仔内，但兵少粮缺，进扎北斗小埔心，贼渠陈弄截攻，力战却之。

　　同月，大股贼陈弄、严办率黄丕建攻土库，五品衔义首陈澄清击败之。

　　澄清名贶，住土库街外里许。林镇扎斗六时，澄清辄为运粮，尝一日三袭贼营，贼恨之。至是，斗六破，哑狗弄、严办扎土库街，民人罢市，清弟必湖见弄，弄两旁排鎗刀如林，必湖面不改色。说弄曰：始吾以大哥非草寇，故豪杰思欲归之。今如此疑忌，是使人觖望也。弄以礼相待，与以将军衔，并伪令一柄。是夜，以陈姓既降，遂不设备，至五鼓，忽街尾火起，喊声震地，贼知中计，狼狈而奔。黄丕建又诱新民庄陈廷顺带贼数百攻土库，清率壮士吴阿传、吴戆、吴英、陈瑞基、王明时，名五虎，并传集庄丁，夹击之。丕建奔至海丰堡埔姜仑，觅食不得而逃，自是，与贼连战三年，又得埔姜仑生员刘丰庆、盐水港铺户相为犄角，籓篱愈固。

　　吴立轩曰：陈澄清当戴逆倡乱时，即令附近乡庄多种地瓜，遍插山菁，家中积粟数千石，铳药充足，又结联盐水港埔姜仑，互相救援，附近数十庄，皆依为长城。土库街生理，比前闹热加倍，安堵如故。其约束乡民，以禁赌为先，有功必赏，有过必罚，远近皆服，事如长官。其行军也，机关侦探甚密，凡出阵无人知其所往，数为林镇运粮，贼恨之，猛攻数阵不下。清遂踞十余庄，贼不敢窥伺郡治，恐清蹑其后也。林卓人称其有古名将风。谅哉。余尝造其家，池亭水阁，鲜丽夺目，竹围密如箦，无缝可入。其子孙皆读书入泮，蔚然为名望家，而细询当年战争，乡人犹啧啧称其能军云（按澄清官至斗六都司）。

　　冬十月，严办率向潮江攻盐水港，义首李志寅击败之。

　　十月，严办等同陈弄屡攻土库不下，遂乘势攻盐水港，以分其势。盐水港义首李志寅率庄丁分路守之，麻豆义首李成龙、李朝魁及查某营举人刘达元，亦率庄丁夹击之，以铁把击死向潮江，余贼俱退。

　　按盐水港离郡城五十里，街市昌炽，民居稠密，四面有壕沟，分四门出入，街中富者居多，故贼攻之不克。

　　十一月初十日，林日成犯大甲，官军先败，罗冠英来援，林占梅派千总曾捷步带勇援守，节妇余林氏三次祷雨。

　　初十日，贼犯大甲，南埔庄姓叛之，十八庄皆应贼。官军战于下大安庄，黄腰、吴算被杀。大甲戒严。十二日，奸民伪称贼退，守备郑荣出城追之，贼伏于水尾溪，一军由顶店以窥北门，壮士林生牛、柯宗茂死之。十四日，罗冠英统将到大甲救援。十七日，林占梅遣千总曾捷步带兵解铅药来援。十八日，郑、曾二军带勇出东门，义首陈此、黄定安出西门，罗冠英统庄丁由中路进发，大战于水汴头。林晟遣军继至，东路、西路军皆惊溃。冠英被围，左冲右突，几不能出。柯九、柯兴协力冲锋破阵而出，官军合力守城。贼四面环攻之。至二十六日，贼从南门放火，城垣崩数丈。时受困已久，水道点滴不通。巨贼何首以令箭射入，约明日由西门出汲，彼师遂退。然水辄罄，节妇林氏三次出为祷雨，未几雨降，贼亦退数日。

　　十二月，署水师提督朴勇巴图鲁吴鸿源统兵抵郡，吴帅带兵三千至郡，以林镇军皆阵亡，择吉致祭诸亡魂。吴帅亲诣祭坛，挥泪泣奠。是日，观者如堵，哀动三军，旁观多下泪如注

　　二年癸亥正月初十日，署水师提督朴勇巴图鲁吴鸿源出师进扎盐水港，以降将吴志高（名墙，住店仔口）为乡导，同知张启煃、盐大使秦恩培、守备徐荣生、苏吉良进扎鹿仔草，军声大振。

　　吴帅到郡时，店仔口吴志高为一方巨擘，大得众心，前后五十余庄，皆为统辖。戴逆以伪大哥卢大鼻扎店仔口，及林镇至，墙解散其党羽，以计杀之。人称其胆略过人。故吴帅使作响导，并令随员守备苏吉良、徐荣生、同知张启煃、盐大使秦恩培招勇一千，镇中游击洪金升、镇标左营游击叶得茂带兵四百，进军鹿仔草。十五夜，徐荣生兵过鹿仔草，至埔心南靖厝，贼由后袭之。二重沟吕仔梓率群贼响应，管带镇标左营游击叶得茂、千总黄茂生力战死之。

　　吴立轩曰：店仔口吴志高，余尝到其家。其人身才五短，尔雅温文，无武夫气。平时为村学究，屡试不第，晓畅事机，一呼百诺，兼五十三庄总理。当戴逆势炽，佯倚之，贼封为将军。及林镇出师，为运粮，助官军，解嘉义初次之围。迨林镇败斗六，深沟高垒，坚壁自守，远近数十庄，胥归统辖。故贼不得越店仔口而窥郡城。其智力诚过人矣。

　　按店仔口后山，即嘉义文庙尖峰，山上出火，名火山岩，开屏列帐，直趋抵庄。北面有北隙诸小山，西南有上下茄苳土埠罗列环拱。其人杰之出，殆由地灵欤（火山岩即出温泉关仔岭）！

　　十八日，林日成复举众围大甲，登铁砧山，祝井中炮，折齿败回。

　　正月间，晟复纠贼再围大甲。候补同知王桢率义首林盛与晟战于磁磘庄。晟张黄盖，穿黄马褂，督众淹至，烧焚民舍，喊声震地，王桢几为所获。贼又填平水道，将大甲四面合围，城内奸民王发约烧屋以应之。事露，为王此所获，送官诛之。城内窘甚。时，伪镇北大将军何首素与大甲有密约，互相救护，缚书于矢，射入城中，令勿惊溃。适晟登铁砧山，向国姓井而祝曰：晟若得行大志，井中宝剑当涌出，否则，以一炮相加遗。祭毕，与官军战于水社尾庄。晟扬扬得意，忽一炮击折其两齿，余贼暂次以散。何首乘势而退，晟即纡途从鳌头山后逃回四块厝。自是，大甲安堵如故矣。

　　吴立轩曰：按铁砧山上国姓井，俗传明郑成功驻军山上、无水可汲、拔其佩剑插入山中、甘泉涌出，其剑相传留于井中，清夜尝露光芒。晟登山寻故址，藉此井以卜休咎。岂知延平王千古一伟人，故鬼神呵护之。逆晟何人，尤欲效耿恭之拜井耶！

　　二月，游击陈捷元、勇首蔡宇，克复牛骂头、梧栖等处，贼渠陈在败走。

　　牛骂头、梧栖街，诸贼不敢毁焚，以其通海可以接济货物也。六月初一日，官军进攻牛骂头，绅士蔡怀斌（字时超，鳌头人）应之，遂于是日克复。初四日，攻梧栖，郊户杨玉器引官军入街，伪镇港将军陈在拥兵拒战，绅士杨清珠（字诲我）率乡兵夹击之，陈在败走，梧栖复。

　　二月，林日成既败大甲，张世英遣罗冠英、廖廷凤等攻马公厝，克之。初五日，克新广庄，十六日克坝仔庄，二十七日攻入四张梨戴潮春老巢。

　　戴潮春已往嘉义，四张犁老巢，使陈梓生守之。官军乘势连攻数次，死伤无算，贼党死拒铳楼上，冠英绝其水道，点滴不通。二十七日，攻入四张犁，旋得旗帜、器械甚多。乘势进迫附近之庄，以绝其援。时，晟败回家居，率死士陈狗母，廖安然力拒之。

　　吴立轩曰：张世英得罗冠英之助，屯兵翁仔社，据四张犁之上游，固已寝其皮、而盬其脑。戴逆之老巢既覆，林贼之藩篱亦尽撒矣。况乎豪杰归心、士卒用命，逆贼岂不闻鼓鼙而心惊、望旌旗而色变耶！

　　二月十二日，署水师提督朴勇巴图鲁吴鸿源率吴志高解嘉义之围。

　　十二日，诸军攻破上树头庄、马稠后庄，杀贼百余级，吴帅移军下茄苳，使吴邦基多设疑兵，使洪金升分扎白沙墩，通判杨兴邦、同知张启煃进扎水窟头街，布成鼎足之势。令吴志高为乡导，自将游击周逢时、守备苏吉良，遂攻破后藔仔，获伪元帅、先锋十八人。贼渠王禄拔据守马稠后，与官军日战，请救于陈弄。弄书记陈吉生，系前林镇营中被掳者，阴使人诈报彰化已破，弄惧欲逃，乃少分贼伙，以赴王禄拔，使吉生覆书，令其死守，三更必到。吉生乃改云彰化已失，三更尽撒回。拔等皆弃甲曳兵走，遗辎重器械无算。吴帅率吴志高诸军直抵城下，如入无人之境。城中守将汤得升开城门夹击，围解。按汤协自九月与绅民死守，粮饷告匮，城中乏食，至以龙眼核为粉和米面诸粉食之。绅士出赀给兵民，许山尤较向义。贼又筑土堡在城外里许，高与城齐，日夜迫城，城上以石投下，并以油糖镕化，自上倾下，贼焦头烂额者难以仆数。忽闻吴帅大军淹至，内外夹攻，阵获逆叔戴老见。按先后义首林义、总理林维铭、林大约、林荣贵，救城阵亡，城乡之勇四十四名，均蒙请恤。

　　吴立轩曰：前次林镇解围，既备尝辛苦，此次斗六已破，风声鹤唳，草木皆兵，兼以粮饷告匮、外援不通者五阅月矣。叅府汤得升，与士卒同甘苦，绅民协力固守，论者谓其曾蒙天语之褒（原文下有绅士两字），故能顾名思义至死不渝，而不知其君上轻徭薄赋，富藏于民，深仁厚泽，百姓沦肌浃髓，故当多难之秋，内地发匪猖獗，兵饷难以接济，绅民竭其忠贞，协守孤城，不特出赀以分给贫民，且能出赀以养兵。故得危而复存，作中流之砥柱，使贼不得长驱直进，逞志于郡治。语云：「百姓足，君孰与不足」？此言岂欺人乎？

　　二十日，陈吉生、王海帆改信绐贼，陈弄败归被执，不屈死之。

　　陈吉生前为林镇幕友，及败斗六，为弄所执。弄用为书记。嘉义被围久，危甚。吉生檄各贼攻城，悉依弄计划，派饭日减，群贼见粮食不充，攻城之人日少。由是，城不即下。吉生夜写信缚箭中，报告减粮之故。后贼渠王禄拔请救，又改信以绐之。弄逃归小埔，心知为吉生所绐；诘以改信之故，吉生面不改色，不供一人。曰：吾欲为林镇报仇，事之不成天也。弄以红铜贴其身。弄妻以女鞋击其头。哀哉！

　　按陈吉生或作王海航，未知孰是？

　　吴立轩曰：昔观古人用兵，变幻无常。虞诩之破羗也，每日增灶以进兵，是弱以示强也。孙膑之破庞涓也，每日减灶以退，是强以示弱也。今当嘉义被围，群贼猛攻，吉生每日多调贼，减派粮食，卒使垂危之岩邑，转危为安，岂不与虞诩、孙膑相为伯仲耶！

　　同月，钦命提督军门固勇巴图鲁曾玉明为台湾挂印总兵。

　　时，玉明扎秀水，与贼对垒数月，叶虎鞭、黄炳南克乌瓦厝，贼退扎后港仔黄阿起竹围，岸高如墙，竹密如箦，外布竹菰，官军连战数月，以草把卷其竹钉，贼以大杙钉之。玉明又造孔明车，外覆以绵被，用水渍之，以避鸟铳。群贼以铜为子，如橄榄核，用油炒之，其子可穿过孔明车。官军死者三十余人。玉明又造土堡，高五丈，以安大炮，止离西门三里许。然准头不灵，不能攻坚破锐。

　　吴立轩曰：台湾竹围之密者，火不能烧，刀难尽斫，四面筑铳楼，内围以土墙，其坚牢胜于城。所以玉明旷日持久，攻之不克。故当道者有谓其拥兵不动；弹丸之地，攻打三年，不能制胜；是亦未知竹围之难破至于此也。

　　春四月，记名总兵北路协副将曾元福（晋江人）带勇千名抵鹿港，进扎白沙坑观音山。

　　曾元福到鹿十余日，即驻兵于白沙坑。其前敌扎观音山，离城四里许。贼扎大岸头湳尾以拒之，分兵二路出师。遣篮翎五品军功梁征辰、把总林逢照、林青辉督战一路，由虎山岩后圹底以攻待人坑，一路由乌磘以攻大岸头。又约曾玉明分攻湳尾、后港仔，以分贼势。时二四庄陈捷魁、李华文、陈宗文各率壮丁助战，连攻十余次不能下。时人目曾玉明为大曾，目曾元福为小曾。

　　四月二十八日，彰化举人陈肇兴（伯康）、邱位南（石庄），沙连举人林凤池（文翰）、生员陈上治（熙朝），永春生员廖秉均，南投堡义首陈云龙、吴联辉，牛牯岭义道陈捷三（月三），北投堡举人简化成、义首林锡爵，沙仔仑廪生陈贞元，约六堡同日树义帜。集集庄义首陈再裕兵败被掳，献斗六，仰药死。廖秉均不屈死之。许厝藔义民陈耀山亦被害。

　　时，陈肇兴、邱石庄避乱南北投，约林凤池等六堡同日树义旗。陈再裕在五城，招屯番力战。贼目陈永明、陈辉、黄目丁，杀入其家其。其妾吴信娘，子陈番、陈天成、陈祥，婢菊花及庄丁共二十八人俱被执。再裕被掳献斗六，不屈仰药死。时，廖秉均在沙连办局，亦被执献，戴逆欲使之跪。廖曰：吾天朝秀才也，岂跪尔无赖贼哉！大骂遇害。武东堡忽背约。贼渠萧金泉率众攻许厝藔。义首陈耀山被贼括面爬背，寸磔之。陈贞元在沙仔仑，亦被贼烧毁家屋。沙运连上治家破而逃。林克安惊悸而死。北投水道被贼断绝。五谷无收成。林锡爵家亦破，幸族大力战自守。而陈云龙（后官至斗六都司）、陈捷三（后保举四品蓝翎）连日恶战。自是，武东山顶、沙仔仑及沙连南北投皆为官军。

　　吴立轩曰：沙连牛牯岭既树白帜，已据斗六之背，又得南北投以为犄角。戴逆已进退维谷，而陈云龙与陈捷三，族大丁多，善于抚众，兼陈伯康、邱石庄开陈大义，故诸贼恶战，皆不得逞志，诸义庄始得安堵焉。

　　五月，福建总督耆龄派粤省游击萧瑞芳、守备陈启祥，运大炮十余尊抵鹿港。

　　鹿港同知兴康（宜泉，满州人），以大曾、小曾屡攻不克，请总督派大炮攻之。五月，萧瑞芳运至。大曾令叶虎鞭、陈大戆带官勇进扎水梡桥，令游绍芳、胡松龄进扎攻湳尾港仔，然竹围甚密，铳击之，祗折其半，竹尾仍覆垂，铳匮墙厚亦不倒崩，猛攻数阵，仍不能下。

　　同月，都司徐荣生、苏吉良搜缉各庄匪类，清通道路，逐严办于新港，吕仔梓乞降，蓝翎都司衔陈康泰死之。

　　吴帅既解嘉义之围，遣苏吉良、徐荣生连攻刘厝庄小定厝、上涂沟、下涂沟，吕仔梓与罗澎湖拒之。苏吉良等擒斩罗，而吕乞降，并获伪元帅叶新妇、伪大将军何钱鼠，吕仔梓妻中炮而死。严办据大仑新港，亦被官军破走之。吴帅之将，以苏吉良、徐荣生为出力。前后三百余战，擒斩巨魁无数。嘉义一带道路始通（是役也，兵勇死者甚多）。

　　五月，罢水师提督朴勇巴图鲁吴鸿源，以总镇曾元福代之。

　　时，吴帅鉴于林镇之败，欲疏通路径，搜缉余匪，而后再行出师。洪道误闻蜚语，迫令进军。吴帅往返辩论不已，并责以二重沟吕仔梓、止一竹围、何以连攻两月不下？吴帅遂告退，班师而回。曾元福前扎白沙坑，军士多染时疫，闻调，七月撤兵，遂纡海道至麦藔登岸接篆。

　　吴立轩曰：当林向荣初解嘉义之围，洪道误闻蜚语，遽趣进军，林镇从之。至于杀身丧地。吴鸿源再解嘉义之围，洪道又听蝇谤，急催进剿，吴帅不从，甘还辕返旆。二帅之识，亦可概见矣。虽兵法有云：置之死地而复生、置之危地而复存，有利于国家者生死以之。然奉命出征，当计出万全，鸟可徇纸上谈兵之见，任其驱策？况乎前车覆辙，后车当鉴。观林镇之失，甘逊位班师，保全身名，其进退合宜，雍雍乎有古名将之风哉！

　　六月，按蔡使司分巡台澎兵备道兼提督学政洪毓琛卒于任。

　　洪道自戴逆之乱，筹兵派饷，无日不集群僚绅士以图恢复。巡抚徐宗干准其就地派饷。于是，筹捐十余万，不足需用，复权用票钞，并出其服用、玩器出售，以赡军粮。忧时积愤，因劳成疾，与官绅议论时政，辄泣下数行，弥留之日，手书以示群僚，悉系剿贼事宜。

　　按洪公逝后，台郡进士施琼芳、福州赞善赵新，佥请以洪毓琛毁家纾难、保障全台，请于郡治建专祠，并在官事迹宣付史馆。巡抚徐宗干亦奏请从优体恤，赠太常寺卿，荫一子入监读书，并饬地方官将灵柩照料回籍。

　　吴立轩曰：洪公以升转入员，因台乱猖獗、台民乞留，遂慷慨以平贼为己任，以视临事回避者，奚啻霄壤！况当内地发匪蔓延，悉索敝赋，难赡军粮，复毁家纾难，迭次运饷解粮以援林镇，筹拨厘金盐课以济曾镇，可谓不分畛域矣。而视民如子、爱才若命，犹其余事耳。殆所谓「鞠躬尽瘁、死而后已」者欤！迄今专祠在府东巷，为后人瞻仰焉！

　　六月十八日，义首陈捷三进扎沙仔仑，与贼大战于浊水溪，擒斩贼渠杨目丁，斩首百余级。

　　时，贼渠杨目丁率众遍行蹂躏诸义庄，陈捷三统义民千人扎沙仔仑，陈员元率庄丁助战；沙连陈上治等由南面包抄，捷三乘胜擒斩杨目丁首以祭其兄陈再裕，并杀贼百余首级。

　　二十一日，义民陈云龙、陈捷三等收复南投，吴联辉内应。

　　时，贼扎南投，攻诸义庄，陈云龙、陈捷三率义民数千攻击北投，林锡爵亦由北投逆击，连日战大败，吴联辉在南投率街人响应，重围以解，不伤胁从一人。

　　二十九日，义首陈云龙、陈捷三攻克施厝坪。

　　南投既降，诸贼退扎施厝坪，与牛牯岭相隔数里。陈捷三会同陈云龙克复之，并收复邻近等庄。

　　七月二十二日，陈云龙攻克集集，斩首百余级。

　　时埔社诸贼闻六堡树白帜，拥聚集集庄，陈云龙会同陈捷三率义民数千猛攻，沙连举人林凤池亦率义民夹击，斩首百余级，群贼退扎水社。

　　八月，群贼再围集集，义首陈云龙、陈捷三、举人林凤池各率义民攻克之。

　　群贼以沙连南投六堡归官，与斗六不通声息，再行拥众数千，将集集庄围绕，番仔藔陈云龙、牛牯岭陈捷三、沙连林凤池等各率义民猛攻，俘斩二百余级，溪水为赤。

　　按六堡之树白帜，牛牯岭首当其冲。然地势据山为固，以高击下，势如破竹，尤得陈捷三为人精细多谋，善抚壮士，而粮米充裕，故与贼恶战数十阵而得保全义庄。甚矣！行军者，以地势为要也。按捷三即游击捷元之兄。

　　九月伪镇北将军林大用投大曾营请降。

　　林大用为贼守北门之管（？），以所居中藔、族大人众、离城三里许，故贼重任之。平时与加宝潭陈耀有隙，迭相持攻击，至是，陈耀死，即以众来降于曾玉明。贼侦知，悉众围之。大用逃至柑仔井，官军接济，相与鏖战，贼始退。城中贼党陈梓生、陈鮄、王万等知中藔反正，难以持久，多潜逃四块厝。戆晟所有箕敛财贿（？），运归老巢，止留江有仁、林猫皆等守彰化，其势已孤。

　　同月，罗冠英率廖廷凤等攻破东大墩等庄，直通阿罩雾，与职员林文凤、副将林文明商议破贼之策。罗冠英奉张世英之令，连日恶战数十阵。十九日，克棋盘厝，乘势恢复东大墩，守贼廖安然拥众力御。罗冠英、廖廷凤分兵夹击。廖安然力不能支，背后炮击透背心，死于阵中。附近石冈仔、枋藔、土牛以次恢复。东由新庄仔、鸟铳头、番仔藔，扫通阿罩雾。职员林文凤（字仪卿）、副将林文明，率亲丁迎击，道路始通行。

　　冬十月，现任福建陆路提督乌纳思斋巴图鲁林文察，带兵由麦藔登岸，纡道回阿罩雾。

　　林文察（字密卿，阿罩雾人）以家属台，桑梓之邦，情形谙熟，福建总督左宗棠令带兵抵台，以副将武状元王世清为先锋，其属员等多捒东人。

　　新任按察使司衔台澎兵备道兼提督学政丁曰健（字述安，安徽举人）带兵三千抵竹堑，旋进牛骂头。

　　先是，巡抚徐宗干檄催林占梅总办团练，略陈台湾情形。梅上书云：逆贼死拒竹围，所有大军皆由鹿港登岸，北路当拨大员统驭，而后招集乡勇南下，一鼓可平也。徐中丞会同闽浙总督左宗棠题奏，丁曰健由北路顺捣，以主事周懋琦（字子玉，拔贡）为叅谋，副将关镇国带兵三千，会同林占梅克日进兵。初八日，丁道进兵，由大甲抵牛骂头，令张世英、陈捷元、罗冠英，由捒东进攻戆晟老巢。令王桢、郑荣夹攻。令林占梅率山脚人林尚，并其兄林山为乡导。令蔡怀斌（后以功保知府）、举人蔡鸿猷（济卿，鳌头人）率乡勇以攻福州厝，拔之。贼党杨大旗、蔡通皆降。下令戒军士：凡乡民有白布条在襟间者，即为良民，胁从罔治，军声大振。

　　十六日，林占梅率绅士翁林翠（生员，竹堑人）、陈尚惠等督勇首察宇、林忠艺、林南山、郑义等，以军三千，进扎山脚。

　　大军一到，旗帜鲜明夺目，上书「保顺安良」四字。村中父老见之，曰：今日又再见天日矣。大军所到，秋毫无犯，庄民被胁者，壶浆箪食以迎之。时，赵戆据大肚、何首据水师藔、陈鮄据茄投，皆死拒铳楼，不能速下。

　　二十七日，林占梅、王桢、郑荣军梧栖，进攻海埔厝。

　　林占梅及二蔡乡勇，三路夹攻，何首乞降，水师藔、何厝庄村民皆剃头而降。茄投陈总理亦相率泥首乞降。时，赵戆、陈鮄拥众死拒，林忠艺、林尚等夺勇前进，夺伪令旗铳械献于丁道营下。

　　冬十二月初三日，提督军门台湾挂印总兵曾玉明晨刻克复彰化城。台澎兵备道丁曰健、候补知府林占梅诸军，巳刻亦入彰化城。越日，陆路提督林文察，由阿罩雾进驻市仔尾街。

　　戴潮春久驻斗六，林晟脱回四块厝，城中惟江有仁、郑猪母、卢江守城，赵戆、陈鮄战败奔入城讨救。时，林占梅前锋林尚、林忠艺迫攻大肚溪墘，城中群贼畏缩无敢领令出敌者。罗冠英亦由捒东猛攻，降将林大用侦知贼势已虚，请曾玉明差人入城，分白布条，约于初三早入城。是夜，赵戆、陈鮄、陈狗母、陈在、卢江开东门逃入四块厝。初三早晨刻，曾玉明率林大用由北门入城。时，合街民皆一齐剃发。曾玉明约束兵勇不杀平民一人。巳刻，丁曰健、林占梅等亦越大肚溪入城。大军所到，安堵无恐。城内胁从之民，复见天日，欢声震地。伪粮官蔡猪，丁道令刽子手寸磔之，并斩江有仁、郑猪母于教场，是日大赏军士。上表报捷。

　　吴立轩曰：林晟虽称悍恶，欺戴万生无能，迫使南下，自据其城，为所欲为。所谓「惟鹊有巢，惟鸠居之」。然南不能越白沙坑，北不能越加宝潭一带，虽漳泉之势所隔，亦其悍恶不能容物。故叶虎鞭、林大用以次而反正，其得维持三年者，以土地居上流，溪水源源而来，粟米充足故耳。此次丁道自北而下，西保一带已撤其籓篱，晟自大甲之败，株守老巢，其势已虚，故前日百战攻之而不下，一旦破之而有余也。

　　按厦门举人林豪所著东瀛纪事，克复彰化乃是林占梅先入。余舞象时，亲见其事。是日，亦偕伯父入城，故知之详，而特白之。

　　十二月，总办台北军务浙江补用道林占梅振旅还竹堑。

　　吴立轩曰：林占梅为竹堑城中巨富，平日琴棋诗画，无所不精，及其时丁艰巨，自备脯资养兵。台北一带，倚为长城。旋随军攻大甲，破茄投，克彰城，无役不从，兼能善抚将士，延览豪杰，较之食人之禄而尸位者，不有天渊之别哉！

　　林豪曰：按平定戴逆之乱，战绩殊无足观。盖贼以社鼠城狐之智，与棘门灞上之师搏戏三年，抵堪一噱。若得迩来劲旅如楚勇千余，迅扫一月，何难鸣吠之尽息耶！虽然，制敌之方，在好谋，不在好战；行军之要，有胜将，必无胜兵。是以，贵勇而贱谋者，君子弗韪焉。如彰化一役，林方伯处心积虑，筹备多时，而收攻一旦，抑亦好谋而成，非同浪战者也。且其间义民烈士，草莽效忠，稽之前史，实未多见；是宜表其颠末，以俟志乘之采择云。

　　二十一日，伪东王戴潮春逃窜武西堡，七十二庄张三显说执而献之，旋斩于北斗溪。

　　先是，戴潮春自踞斗六，日事淫佚，设有伪宫娥、宫监，妻子亦居其中，威福自肆。十一月，官军克复彰化，丁道檄召吴鸿源、曾元福、关镇国、陈捷元，齐会于斗六附近扎营。连日攻之不下。林帅文察继至，登高望曰：如此各庄接济不断，何能破贼！乃遣四品军功洪廷贵，往嘉彰交界，招抚百余庄，伪总制许丰年、石榴班张窍嘴、黄猪羔，削发投诚，令其弟副将林文明，断水沙连诸路，由是，附近他里雾、溪洲各庄，领白旗纷纷如蚁。春观众心不附，乃絜眷与死士数十人逃投七十二庄张三显家中。因曾元福前任北协，春为稿书，令苦苓脚廪生邱萃英往张三显家说之。显亦惧罪，力劝春自首，许以保护其妻子。妻许氏亦惧诛，共劝之。是日，三显以肩舆坐潮春到北斗，曾元福许照朱一贵之例，解送京师。甫至北斗，丁道坐堂审问。春立不跪，且云起事者惟本藩一人，与百姓无干。陈捷元自后以靴踢其足，拗其胫，使跪，犹出言不逊。丁道叱令陈捷元推出斩之。元割肉啖之，以其兄一家三十余口皆死于乱也。是夜，张三显迫淫其妻子。妻许氏自经，子亦死。其所居奇货，尽掠而夺之。丁道奉表上进，称伪东王已斩首示众，各官赏赉有差。是日，西螺解廖谈夫妻到北斗。先是，谈欲降官，其妻蔡迈娘曰：势败而背人不信，无宁死于红旗下，始瞑目焉。丁道斩之于市，不瞑，人知其故，割红旗以掩面，乃瞑。

　　林豪论曰：按戴逆称伪东王，事实有之，他惟戆虎晟伪称千岁，亦未闻有伪王名号也。盖诸贼中，惟戴逆粗谙文理，故有此伪称，其它非不欲自崇其号，使之至大无两也，然皆目不识丁，但概云大元帅、大将军而已。乃阅文报，逆晟为燕王、逆弄为西王、洪逆为北王，则皆由他人所赠，而非其实矣。

　　同治三年甲子春正月，陆路提督乌纳思斋巴图鲁林文察，统其弟副将林文明、游击王世清等军，擒斩伪燕王林日成于四块厝。

　　晟自大甲败，回归四块厝，以其城交江有仁等，忽一日所生四子俱暴亡，遂垂头丧志，欲预作生功果，延僧七朝念经，焚化楮帛无算。迨彰化既陷，晟等逃归四块厝。三年春，林帅文察督其弟文明，以兵蹑其后，以王世清为左翼，以林文凤为右翼，自将猛士直捣。军功五品顶戴林赤，中炮弹阵亡。晟弟林狗母率陈鮄、刘安、陈梓生等拒守外寨，以王万、林猫皆率死党守其内寨。连战数日，狗母力战被杀。其党多黑夜来降。晟疑梓生等有异志，防闲极密，门户不得擅进。梓生连日身冒炮火，阴使人以铁钉其大炮。晟知不免，以财贿陈于庭中，令贼伙恣其所欲。王万知有变，入告。晟以火燃药桶，炮声雷轰。有萧氏者，良家女被污者，见火发走出。晟力挽而入，火药已发，王万等死党及其妻妾皆血肉分飞。惟晟因挽萧氏，火烧其面半黑，萧氏无恙。林帅以晟尸斩为六，分挂各要地示众。上表报称台湾伪燕王林伏诛，悬首示众。林帅得胜凯旋，归阿■〈冖八卓，上中下〉雾。适北投茄茄庄生员洪钟英解逆伪丞相庄天赐、员林街解伪将军黄丕建，皆令斩首，叶虎鞭与丕建结生死交，诣林请保，林帅不从。

　　吴立轩曰：林帅与林晟本系同宗，前因前后厝相并，械斗数年，不能相下，嗣后林帅以平发匪有功，积官至现任泉州提督，带印回家剿贼，是与晟有不共戴天之仇，恨不灭此而朝食。故令箭甫催，三军用命，无不一以当百。逆晟党羽益孤，城社莫凭，固已望气而心折骨惊，其徒焉有不输诚纳款者乎？惟王万罪恶滔天，自知不免，故愿从而俱歼耳。爱妾如萧氏，昔日宠擅专房，今日心萌异志，前者妻妾之悦我、仆妇之媚我者，皆反面事仇矣。逆晟何心，犹恋恋一妇人，欲强挽与同烬，卒至求生不得，求死不能。手足异处，函首橐街，亦其罪恶贯盈使然也。

　　林豪曰：吾观戴、林二逆之终局，而叹人情之难恃也。当该逆恶焰方张，举凡捐派银米，无弗朝接片纸，夕自賷到，惟恐后焉者。及其大势一去，众情疑贰，同舟皆敌国，谁开复壁以藏，下石尽懿亲，谁不倒戈相向。即同时怂恿为乱者，皆欲因以为利，乃至生平爱妾，亦怀二心；计所与戆晟同死者，惟王万一人及其妻耳。夫民犹水也，水能载舟，亦能覆舟，世有窃一时之权势恣为不义，谓小民其奈我何，而不知民之蓄恨已久，有待时而后发者，观此能毋小悟乎？

　　春三月，七十二庄张三显率陈鮄、陈梓生、王春、陈在、叶清、叶中、大肚陈狗母、赵戆、北势湳洪欉及东北附城诸贼应之，执青旗为号。二十七日，拥众登八卦山攻城，知县凌定国暨四城总理拒之。旋林帅文察回军剿之。

　　初，张三显献戴万生，自以功大，及其赏薄，颇怀觖望。时，陈鮄、陈梓生等逃窜无路，同显谋反，执青旗为号。大肚陈狗母、赵戆、北势湳洪欉应之。三月二十七早，贼数千先据八卦山，并市仔尾。时，诸军已退，城内逃难之民回者寥寥，知县凌定国闻变，传五品衔吴登健，是早缒城，往二四庄呼召义民千余救援。遇贼于八卦山，酣战自辰至未，追斩贼首十余级，解散诸党。林大用亦率庄丁由茄苳脚一路进剿，城中空虚，凌定国日夜巡察颇严，又于各城门请绅士稽查，出入记名，给腰牌，城中赖以定。

　　越二日，林帅文察攻小埔心未下，兵勇抽回市仔尾，搜缉余党。时，贼党多乌合，死灰复燃，一哄而散。张三显为其族人掳解，丁道诛之。其海丰仑一带，粤庄未平，凌定国同游击陈启祥、把总凌定邦、义首叶虎鞭、杨金简、生员杨清时、扫清各庄余匪。海丰仑股首邱阿福、江秋印，死拒竹围，官军攻破之。后各庄题捐军饷助官，金作赎刑（？），乃还。彰化报平。上谕加丁曰健二品衔，加林占梅按察使司，以叶保国即虎鞭为中军都司，林大用从林帅文察内渡，平漳州，其余赏赉有差。

　　吴立轩曰：张三显说戴万生以献官，亦可谓去暗投明矣，乃赖其功以膺懋赏，又迫淫其妻子，夺其财贿，是阴险之徒，势盛则因而逢迎之，势衰则从而鱼肉之，比比然也。乃未几，蹈其覆辙，死灰复燃，藉非凌定国之胆略过人、林帅之援兵急到，则伤弓之鸟，人心未定，将何恃而不恐哉！厥后三显受僇，即戴逆伏诛之所，不知其妻子又将谁托耶！天道报应昭彰，可不为贪淫者戒哉！

　　夏四月，陆路提督乌纳思斋巴图鲁林文察，率台湾挂印总兵曾元福、游击王世清、同知张世英诸军攻小埔心，义首罗冠英中炮死之，其族人说伪西王陈弄降，献于军前，斩之。

　　夏四月，林文察率曾元福、张世英诸军攻小埔心，义首罗冠英率廖廷凤诸勇士猛攻，弄死拒竹围内，不能遽下。官军以大炮击破其屋，弄开地窟以避。官军引水灌之，弄不能支。其妻素悍恶（粤籍人，字双排），每出阵在军前指挥，斗六、嘉义之战，无役不从。弄亦畏之。故弄欲降，妻不从。十九日，罗冠英悉力攻打，弄妻作粤语，诱以降意。英不知防，弄妻阴以鸟铳横击之，其徒数十人，皆中炮死。蓝翎把总王荣升奋不顾身，力竭阵亡。兵勇死者甚多。林帅亲督诸军，昼夜猛攻，英弟罗坑率众拼命攻之。弄妻自焚死。其族人说弄以献。概赦其胁从者。林帅上表报称伪西王陈哑狗弄伏诛，以罗冠英死事请恤，旨下准建专祠。

　　吴立轩曰：从戴逆作乱者，惟陈弄与严办最横。弄妻与办妻亦皆悍。斗六、嘉义之役，两妇皆在军中，手握兵符，其勇猛过于男子。是亦戾气之所感也。官军攻打小埔心，集诸军以会剿，犹不易下，以罗冠英百战百胜之士，犹死于逆妇之手。惜哉！朔自戴逆倡乱以来，助官剿贼者，以英为首，亦维英为出力。大甲非英援之，其地难以图存。淡水非英据于翁仔社，其势难恃不恐（？）。且戴逆之老巢、捒东之巨魁，非英亦难破而歼旃！是天生为乱之人，必生拨乱之人，以敌之，信夫！礼云：其有功于社稷者，则祀之；厥后赐恤，建专祠于彰邑，亦可慰其忠魂云。

　　冬十一月，按察使司衔台澎兵备道兼提督学政丁曰健进军北势湳，擒洪番斩之，戮洪欉尸。

　　洪欉素与戴、林二逆善，出入彰化，威势赫赫，拆彰化县衙杉木以盖伪太子楼，轮奂巍峨，丹■〈蠖，舟代虫〉工致。贼党王春等，多逃其处，以其地势险恶也。冬月，丁道率知县王桢、游击郑荣并林文明乡勇往攻北势湳，奈铳楼重迭不能刻下。淡水义首六品军功林春、李光辉首先冲突而死，郑荣以林锡爵为乡导，掘地道丈许，纡回近绕其宅，军士伏行其间，人不能见，相其要害，安大炮攻之。厝墙倾塌，始不能支。欉兄与官通款，欉侦知之，遂杀英兄。未几，欉死，王春诱洪番妾，阴谋缚番送官，尽掠财贿偕逃。丁道将番正法，掘欉尸于猪阑下，戮以示众。上表报捷，称伪南王洪欉伏诛。是役也，丁道亲勇阵亡者林篇等二十九名，受伤死者亲勇施凌等十八名，其余乡勇无可考。

　　同治四年三月，贼渠严办竖旗于二重沟，与吕仔梓复谋倡乱，王新妇之母率众应之。

　　严办为贼中最悍，当围嘉义之时，北路诸贼不下数万，所需军费粮食以及供给戴逆等，日费不赀，皆办一人苛派以给之。四年三月，招集死党聚于二重沟，与吕仔梓同谋竖旗作乱，王新妇之母以其子得封伪将军，刻一品夫人图章佩之于身。迨新妇受刑，招集死党，归于吕仔梓处，旗书为子报仇，伪保驾将军郑大柴，攻龟壳花，中炮而死；谢秀娘亦称为夫报仇，同谋作乱。

　　夏四月，台澎兵备道丁曰健遣知县白鸾卿、参将徐荣生、都司叶保国讨严办、吕仔梓于二重沟，擒靳严办，吕仔梓逃走，后为蔡沙沉于海。

　　严办与梓等竖旗于二重沟，丁道遣徐荣生、白鸾卿、叶保国率兵讨之。贼分为三营，官军亦分三路。徐荣生由左横击，叶保国由右冲突，白鸾卿居中接应。贼狡计百出，假官军号挂令旗，从旁埋伏。是日，官军颇败，越日，三路并进，并令都司吴志高、乡勇一齐环攻，喊声震地，吕仔梓先将眷属寄海边布袋嘴蔡沙处，严办死战拒铳楼，官军以大炮击倒，严办遂为官军所杀。其妻候氏（伪号大脚甚），官军获置槛车，沿途掷以砖石，面目破碎，解至嘉义，寸磔之。旋刽子首以猪毛穿其乳，大呼一声而死。王新妇之母亦杀之。谢秀娘逃去。是役甚恶战，兵勇死者山积，吕仔梓并其妻子被蔡沙诱沉于海。

　　吴立轩曰：天之生逆贼也，必生逆妇以济其恶。天之生义士也，必生义妇以济其美。此应运而生也。故严办之妻，其夫恒为牵马。陈弄之妻，其铳不虚发。廖谈之妻，誓死红旗下而目始瞑。王新妇之母，郑大荣之妻，一则为子报仇，一则为夫报仇。此数女者，狼子很心，杀人如草。其临敌也，身为人先，不避炮火。此洪范五行志所谓人妖者也。若大甲余节妇，当贼猛攻，三次祷雨而有灵，彰化字纸妇，乘贼败北开口笑骂而见杀，或以奇节感动彼苍，或以激烈致受血刃，此尤天地间气之所锺也。至于戴潮春以首祸而遗臭万年，戴天定、戴松江以行谊称，其嫂以节烈着，而流芳百世，此尤邪正并出于一门也。一雌一雄，一邪一正，杂生于干戈扰攘之中。书曰：惠迪吉，从逆凶，故并论之，以为后世劝。戎马倥偬，忽有节妇祷雨，义妇骂贼，逆妇助夫为虐，为子报仇，以点缀其间，令人拍案叫奇。

　　吴立轩评戴万生曰：从来为大逆巨魁者，多由族大势强，暴戾凶恶，始忍心为之。众人始肯强附焉。未有素系小姓，颇识诗书之辈，甘为祸首者。以戴潮春族非强大，其祖父皆为北协稿房，国法律书亦颇通晓，一门彬济，尝倡捐千金建文庙，乃因其兄结会，思与林姓争田园，春因夏协迫勒，踵其兄之恶习，藉团练以为名，冀保其身家。迨党羽滋蔓，熏莸莫择，行乎所不得行，止乎所不得止，虽家有识大义之妇人，跪泣而力争，终难以挽回焉。卒至家破产亡，先人之庐舍为墟，祖宗之禋祀亦绝，首领莫保，遗臭万年，哀哉！世有保家之令子，慎勿招盟结会、好慕虚名而受实祸也。

　　吴立轩总评曰：戴万生固庸懦无能；贼中最悍者，莫如林戆晟、陈弄、严办、洪欉四匪，而戆晟死党如猬，雄据岩邑。尔时蛮天豕突，瀛海鲸波，曾提军到鹿港，人心稍定。论者笑其与棘门灞上之师，抟戏三年。然是时凶焰方张，会党触目皆是，非老成持重，纳叛招降，恐难以高枕而卧也。迨至叶虎鞭归顺，林龟尚投诚，贼势已孤，藩篱尽撒。丁巡道由北进剿，林宫保、吴军门绕南猛攻，官军云集，而戆虎之胆已丧，哑狗之焰就衰，严办、洪欉以次歼旃，而乱耗消矣。至如张三显之死灰复燃，刘安之一再从贼（已三次为乱，自称三朝元老），陈在之反复偷生，横如陈九母、陈梓生，且等自桧以下，无讥焉（？）！所以官军搜缉余匪数年，或为牵羊肉袒求生活，或为池鱼漏网逃生，皆不足挂人齿颊。此四大匪已平，即为乱局之终云。

　　一、此案前遵通志局，不加论评，守志书之例也。先生逐节加以议论，言升平武备废弛，故贼敢戕官破城，庶后之牧民者，修文又必讲武也。受业生吴望龙拜读

　　一、戴案一册，提纲絜目，敷陈实事，至其议论，如老吏断狱，大公无我，予夺得宜，其总论气魄雄迈，酣畅淋漓。受业生蒋垂昌拜识一、稗史有夹叙夹议，有逐段论断，戴、施二案加以评语，其事明如指掌。

　　受业生吴铭元拜识  
戴案纪略卷下

　　合建忠烈祠序

　　礼云：有功于社稷者则祀之，能为民捍灾御患者则祀之。彰化西门街原建忠烈祠内，中祀林爽文案内官弁兵丁以及殉难之官眷人等，因戴逆反叛，祠圯为平地。光绪十九年，台湾府陈文騄命德功将祠址扩张，分作三进。前进为头门，中进祠光绪十三年施九缎案内提督军门殉难人员，后进祠林爽文、戴万生案内官弁兵勇等。但林爽文殉难者，已列在县志，犹可按籍而稽，而戴案殉难人员，则从丁道治台必告录抄出。其在彰乡勇义首，亦有登在戴万生纪录。从朱统领殉难之淮勇，亦载于施九缎纪录。然其中恐有遗者，以俟考当日刘铭传之请奖奏稿，续行补入，庶忠魂烈魄可与日月争光矣。爰将忠烈之姓氏，附于戴案纪录三卷，是为序。彰化立轩吴德功。

　　兵部谨奏：为遵旨议恤事。内阁抄出同治元年五月十一日奉上谕，前因徐奏：福建台湾匪徒戴万生等聚众滋事，彰化县城失守，谕令该抚将孔昭慈等文武各员下落查奏。本日复据该抚奏称：台湾道孔昭慈于彰化城陷时，率众力竭受伤，旋即殒命。孔昭慈着交部从优议恤等因，钦此。钦遵。到部。应请将文职阵亡从优议恤之。台湾道孔昭慈从优照守备例，给恤银三百两，应得袭荫，由吏部办理等因。同治元年闰八月初三日奏，本日奉旨依议，钦此。台湾道孔昭慈，嗣又奉旨入祀京师昭忠祠，仍再入祀阵亡地方府城昭忠祠。

　　同治元年八月二十五日，福建巡抚部院徐奏，为遵旨查明彰化殉难文武各员、吁恳敕部分别从优议恤，恭折奏祈圣鉴事。窃臣于同治元年六月初八日，钦奉上谕，孔昭慈着交部从优议恤，以慰忠魂，其余阵亡及殉难各员弁，着徐查明请恤等因，钦此。钦遵。恭录咨行确查去后。兹据署台湾镇总兵曾玉明咨报，彰化县城于本年三月二十日被逆匪戴万生等攻陷，所有在城文武员弁兵丁或尽节殉难，或剿匪阵亡，查明开折申请赐恤并声明（原文名）安平水师中营护游击游绍芳剿匪被陷贼中，未知生死。此外续有查出殉难阵亡官弁兵勇人等，另行覆办等因前来。臣查逆匪聚众，事起仓猝，文武各员力竭殉难及率同兵丁剿匪阵亡，均堪悯恻。谨遵旨汇列清单，吁恳天恩，俯准勒部分别议恤，以慰忠魂，除分咨吏、礼、兵三部外，谨会同闽浙总督臣庆恭折具奏，伏乞皇太后、皇上圣鉴训示。谨奏。

　　彰化殉难文武员弁兵丁姓名开列（同治元年三月二十日戴逆陷彰化城案，治台必告录未详，此从档册抄出，以补其缺）。

　　署淡水同知秋曰觐（带兵往剿四张犁庄，连战俱捷，至大墩地方为贼大股所围，犹率亲随冲杀，手刃逆匪多名，力竭被害）。

　　捐升通判前署南投县丞钮成标（巡守县城，北门城陷，督勇血战，力竭被擒，引颈受刃而死）。

　　署北路协副将林得成（在大墩地方阵亡）。

　　前署北路协副将夏汝贤（守御南门，城陷引兵巷战，手刃数贼，力竭自尽）。

　　署台湾镇标左营千总郭得升（在大墩阵亡）。

　　布理问衔、候选府经历姚兹（彰化县幕友，城陷被执，骂贼不屈遇害）。

　　候补从九品陆晋（由郡押运粮米、军火驰赴大营，中途遇贼，力战死之）。

　　北路中营督标兵丁林绍芳、陈云章、郑一龙、赵品铨、郭兴标、曾元寿、翁龙标、李朝斌、潘朝泉、张宗斌、池得升、乐逢春、章安。

　　军标兵丁陈得贵、郭长寿、程建勋、陈文宾、陈连高、张清标、陈九高、陈登超、翁亮。

　　提标兵丁何鹏程、郭必玉、林金邦、陈大贵、董金良、张政辉、蔡得春、吴顺得、陈国元、陈金凤、陈怀成、陈捷凤、谢进高、朱以礼、王万成、陈万辉、秦腾辉。

　　福宁兵丁李坤树、林长清、吴步岩、郭连辉、郭朝发、孙玉标。

　　建宁兵丁李有高、吴高、韩得元、周国高、刘文彪、李文振、李得高、黄夺标、邱一高、叶金宝、罗得魁、罗金荣、周应元、黎升彪、孙宝光、陈上金、余升标、陈章得、郑廷扬、姚福华、李元魁、王朝龙、邹飞凤。

　　延平兵丁张胜安、俞金标、苏廷扬、陈诸标、张鸿恩、苑光华、罗占华、袁上珍、李政才、谢连升、陈登亮、蒋登标、陈光辉、郭得高、王得标、汤得升、应得芳、萧绍昌、郑连辉、程荣升、李得升、陈国英、严有声。

　　长福兵丁林立刚、李清恩。

　　邵武兵丁吴魁、彭玉贵、朱鸿恩、罗云高。

　　以上兵丁共九十七名，或城陷被戕，或临阵遇害，均经请恤在案。

　　彰化、斗六先后失陷，续经查出阵亡殉难文武员弁姓名清单。

　　署斗六都司噶玛兰守备刘国标。

　　署镇标右营守备北中营千总沈登龙。

　　艋舺六路把总黄忠泰。

　　调署城守营左营外委叶荣魁。

　　该员等撄守斗六，屡着战功，城陷被执，不屈而死。

　　五品顶戴萧垄屯把总段得寿。

　　该员（经）林向荣派扎南河溪地方，以为犄角之势，斗六陷，统兵救援，力战死之。

　　署城守左营守备、本任建宁营守备石必得（力战受伤，实时身故）。

　　前护斗六都司镇标左营千总蔡朝阳（随同叅将汤得升守御斗六，力竭中枪身死）。

　　前护斗六都司镇标左营千总王光春。

　　嘉义营外委黄金城。

　　该二员进攻石榴班，张逆行至朱丹湾地方，贼匪潜伏溪底，突出冲击，督兵力战，手刃数贼，因众寡不敌，遂遇害。

　　署澎湖协副将陈国铨。

　　署镇标左营游击陈宝山。

　　该二员随林向荣出师，连战皆捷，受伤身故。

　　以上十一员，均经查明附奏请恤在案。

　　台湾镇林向荣（贼破斗六，力战死之。旋奉旨开复原官议恤）。

　　管理粮台候补同知宁长敬（在斗六殉难）。

　　管带镇标左营游击叶得茂（二年正月杪在鹿仔草阵亡）。

　　外委郭天锡、黄振辉，稿书叶长青同战死。

　　军功五品顶戴林赤（攻剿四块厝贼巢，首先冲阵，中鎗身故）。

　　义首罗冠英（在小埔心阵亡，奉旨准建专祠）。

　　张阿石、张阿古（均总理张阿晨之弟，随攻逆首刘琳山阵亡）。

　　台湾左营千总林化龙（随征彰化，力战中炮，旋回郡城巡视北门，八月十一日伤发身故）。

　　嘉义举人陈尚恭（积劳病故）。

　　精兵王金标、陈春光（四月十三、四日，八掌溪阵亡）。

　　福建台湾勇洪百禄（阵亡）。

　　广东单师船水勇李杰、陈阿穆，追贼在洋面阵亡。

　　署台湾水师协副将、艋舺营参将王国忠（泉州府同安县人，同治元年九月十七日在斗六阵亡）。

　　安平游击颜常春（同治元年九月十七日在斗六阵亡）。

　　台协右营把总郭秉衡（泉州府同安县人，同治元年三月十八日在彰属大墩地方阵亡）。

　　署台协左营守备中营千总林国泰（泉州府同安县人，同治元年六月间随攻嘉义受伤身故）。

　　补翁洗十八名，随王国忠战死。  
　 
附录：治台必告录请恤清单

　　谨将先后剿办戴逆等案内阵亡伤毙台湾水陆文武员弁各营兵丁，同郡局嘉彰等处义勇，并南北路屯番，暨殉难之义首幕丁等查明，敬缮清单，恭呈御览。

　　计开

　　补用同知潘恭赞。该员在浙江随同克复遂、松、宣、处各郡县案内，由知县保升同知。同治元年，随军来台援剿，在彰化八卦山等处节次督队打仗，迭着战功。同治二年六月间，在白沙墩军营病死。

　　台镇左营千总梁青芳。该弁在浙江随同克复遂、松、宣、处各郡县案内，保举蓝翎，尽先千总。同治元年，随军来台援剿，带兵在彰化八卦山等处打仗，迭着战功。同治二年七月间，在鹿港军营病故。

　　蓝翎五品军功梁征辰。该员在浙江军营出力，保举蓝翎五品军功。同治元年，随军来台援剿，在彰化大岸头等处节次督队打仗，迭着战功。同治二年，在白沙墩军营病故。

　　保升把总台镇左营额外林逢照。该弁在浙江随同克复遂、松、宣、处等郡县案内，保举把总。同治元年，随军来台援剿，带兵在彰化大岸头等处打仗，屡着战功。同治二年八月间，在鹿港军营病故。

　　拟保把总北路中营额外李青辉。该弁在彰化大岸头等处，迭次打仗杀贼，迭着战功。同治二年九月间，派令赴嘉义攻剿，航海前往，在舟次病故。

　　蓝翎尽先把总王荣升。该弁于同治元年随军来台援剿，屡着战功。三年正月间，在埔心军营直扑陈逆贼巢，奋不顾身，杀贼多名，力竭阵亡。

　　城守营头司外委黄捷升。该弁于同治元年三月间节次随军剿匪，杀贼多名，八月间，又随同前镇臣林向荣带兵往斗六剿捕，大营失陷，力战阵亡。

　　嘉义林圯埔汛外委蒋文彪。该弁在本汛营盘被贼围攻，力战阵亡。

　　安平水师营千总郑添禄、千总赵基英、把总李朝华、把总林朝来、外委郑朝龙、外委孙朝荣、额外外委许祥光七员，随同殉难之安平协副将王国忠、游击颜常春等，往斗六剿匪，于同治元年九月间，斗六大营失陷，力战阵亡。

　　南路营外委署台镇中营把总李青。该弁随同前镇臣林向荣押解军装，随营剿匪。于同治元年九月间，斗六大营失陷，力战阵亡。

　　澎湖水师左营守备蔡安邦、把总周允魁、左营外委李连生、外委周德荣四员，均于同治元年四月间，在嘉义白沙墩等处打仗阵亡。

　　水提左营额外署左哨二司外委胡惠杰。该外委于同治元年八月间，由厦门奉派管带精兵赴台援剿，委解军饷往斗六大营接济。九月初八日，途至嘉属埤斗湖仔内地方，遇贼接仗阵亡。

　　浙江候补同知林廷翰。该员系嘉义人，浙江候补同知，丁忧在籍，嘉城两次被围，办理团练，守城杀贼。嗣因往救斗六大营，攻破被执，不屈骂贼遇害。随军次子林竣，亦被掳杀毙。

　　都司衔义首陈康泰。该义首系嘉义县人，前因带勇守城，随军节次杀贼，经前道臣洪毓琛奏请以守备留营补用，并赏戴蓝翎。奉部覆准在案。嗣复随攻南靖匪庄，身受重伤，立时毙命。

　　幕友王海帆，即王鹤康。该幕友系广东候补从九品前署嘉应州吏目，省亲来台，丁忧，在彰办理文案，城破被掳，欲谋贼，诈从，及贼攻嘉义县城，相持日久，戴逆在斗六闻大兵将至，驰书嘱围嘉股首严办加紧环攻，该逆即由斗六率党来嘉助势等语。该幕友乘间暗改其书云：大兵将至，恐难力敌，着令撤退回彰。因此，城围遂解、贼归，穷诘，置以千刃，骂不绝口，遇害。讯之逃回难民，供指确凿；访之嘉彰舆论，一律佥同。该幕友不惜一身之死，得保嘉义全城，舍生取义，殊堪悯恻，应请从优敕部议恤，以慰忠魂。

　　同知衔林上达。该职员系殉难前署北路协副将林得成之子，募勇随军斗六，节次杀贼，为父报仇，大营攻破，力战阵亡。

　　咨部军功九品顶戴严厚。该军功于同治元年三月间，带勇随同前道臣孔昭慈赴彰剿办戴逆，城陷杀贼，力竭被害。

　　军功六品义首林春、李光辉二名，于同治三年十月间，由淡水带勇来彰此看顶大营，随军功剿北势湳洪欉逆巢，打仗阵亡。

　　台镇城守营阵亡马兵陈寿生、林连标、陈福隆，战兵许捷报、杨金龙、吴升阶、朱捷高、余捷魁、杨朝昌、沈玉麟、锺蕴玉、刘国荣、李玉銮、邱荣金、苏升标、李朝龙、高朝阳、陈麒昌、邱雄英、林标云、林茂春、傅安国、郭振凤、王高飞、柯得元、郑芳勋、丁大珠、王连金、吴经魁、王捷升、吴高升、谢得魁、林路、张金安、林光琏、杨得高、蔡运高、柯捷魁、颜清凤、康德成、守兵杨开恩、陈熙元、曾士荣、林万升、江金凤、王卜捷、蔡大恩、吴朝高、周得泰、林仁贵、叶廷邦、何林玉、林得全、黄玉进、庄得庆、翁捷标、徐朝庆、杨连升、田锦玉、刘金生、陈连升、康进标、陈有群、谢大雄、吴得福、叶得辉、颜振辉、伍凤飞、裘连高、王继成、许日升、陈春保、蔡进宝、郑清贵、陈福春、尤元升、徐尤升、林得贵、黄茂辉、蔡朝宝、林国安、萧长太、倪国成、张飞龙、陈朝熊、李廷震、周旺、陈国胜、郭林合、沈元吉、雷廷升、连元吉、杨得宝九十三名，于同治元年在嘉义县斗六等处，打仗阵亡。

　　台镇中营阵亡战兵林松茂、褚飞凤、吴榜成、蔡陈生、郭安邦、高生发、杨锦章、邱鸿标、林大标、陈登榜、林连光、王上升、张连高、黄金城、吴连元、李国城、柯克敏、柯章兴、陆鼎成、康施兴、陈国荣、谢青龙、蔡世璋、周益生、廖天高、翁得龙、卓应立、黄祥云、黄立功、张文凤、朱吉友、曾捷标、曾文章、林一池、方廷坊、朱克明、王维斌、赖莺迁、詹国荣、吴成国、梁玉荣、黄光禄、叶得龙、王欢乐、方新禧，守兵王金标、陈国英、李福生、陈云凤、蔡青发、游得绍、王朝贤、余泰、邵玉生、叶长青、林捷升、林成兴、高振升、孔廷芳、萧定兴、谢泰、方得山、黄德隆、颜飞凤、王得虎、方得胜、施得宝、洪国璋、陈宏杰、陈捷升、陈清美、林廷茂、余朝贤、张成功、林得生、徐得意、王名卿、洪庄生、沈茂龙、黄得升、吴进春、许英雄、丁财贵、方扬清、方永春、方得意、曾春生、罗得光、吴经佐、张莫成、蔡林生、陈瑞隆、庄捷升九十三名，于同治元、二两年，在嘉义县南靖邦碑及埔心无影厝庄等处，先后打仗阵亡。

　　台镇左营阵亡马兵杯飞虎、叶芬生、周爵禄、张金元，战兵薛邦光、陈一春、王以成、黄成春、陈彰、陈上春、余德修、陈瑞芝、陈得标、陈辉、黄贵、林士贵、郭得旺、董进、黄连春、黄永泉、黄本金、陈得兴、林龙标、蒋青谅、苏庆元、杨得升、陈得名、莫长春、蔡得元、朱正春、张大凤、许振隆、卢联科、林振兴、叶陈林、欧永居、刘春辉、陈凤阁、朱勇进、叶席珍、陈振标、叶邦英、陈得诗、陈树勋、赖景唐、黄奠魁、陈廷温、陈朝凤，守兵王廷贵、颜有在、黄连升、廖得折、庄朝贵、陈春光、吴德升、潘青辉、朱志贵、蔡得安、杨得标、纪茗芳、叶春中、李志义、吴清华、周得春、张春辉、林升禄、纪正元、郑得胜、王再生、陈连贵、曾捷龙、刘光辉、魏轻龙、钱得清、辛骥德、姜锦升、林国青、谢青龙、陈升龙、曾大春、黄大鹏、洪得生、江生龙、戴日升、吴万万八十五名，于同治元、二两年，在嘉义县邦碑斗湖仔内并斗六及彰化县梅仔厝庄等处，先后打仗阵亡。

　　台镇右营阵亡战兵沈振武、何得章、李锦康、石得标、刘化龙、许飞雄、黄得进、刘正标、陈廉登、萧青龙、江有山、方得标、王士贵、王桂、陈如标、陈捷升、张得喜、洪泉中、林青得、陈士升、蔡长湖、何捷兴、沈国平、林禧光、傅友法、沈清吉、许文雅，守兵陈捷成、杨本源、苏得宝、王得标、黄国标、周龙山、颜得胜、吕得生、郭振成、黄瑞光、李清江、傅振辉、何焕春、吴得良、吴捷福、林恩福、洪得高、刘成福、施大玉、周新建、陈锦川、杨捷升、杨传音、陈振标、范浩然、沈安邦、林福安、林成龙、沈玉期、沈捷芳、黄复坤、王得贤五十九名，于同治元、二两年，在嘉义县碑斗湖仔内及斗六小埔心等处，打仗阵亡。

　　台协安平水师营阵亡战兵穆光辉、林大得、吴国标、欧阳法、许允成、洪保、叶日升、李近、王金盛、翁一成、阮得法、陈捷魁、倪高辉、张思新、吴古老、曾玉成、郑国成、周光彩、吴彩凤、翁德法、林国生、许得显、王再兴、郑廖福、戴荣春、樊奇、蔡文基、魏成法、李安生、许求成、陈得三、邱浩源、辛朝春、陈宗发、许清玉、胡必章、翁清吉、余金銮、王金标、郑锦贵、林国良、刘文升、李清瑞、余连太、洪顺兴、郑廷泰、林兴祥、陈有斗、洪绍科、陈茂朝、林向华、陈基、张登龙、陈起才、陈进旺、李炳文、游高发、施建勋、卢凤飞、纪腾飞、何广春、邱升龙、曾金城、陈锦铨、丁明耀、蔡国祥、陈隆福、顾得龙、高当引、吴得高、徐施兴、姚瑞义、薛尊然、薛高升、黄必定、陈得发、廖中桂、蔡三福、施得贵、郑宝魁、林连清、陈得寿、黄祯祥、陈清高、林必凤、张得春、林一桂、林得信、张步升、林朝海，守兵杨盛兴、张建生、薛得金、刘顺法、李青芳、李彪、卢金法、宋坤、李鸿贵、郑振安、龚日生、蔡传生、许扬友、高进祥、张得生、吴友生、黄国材、欧得生、李定国、李得全、利瓦伊城、邱建邦、周鹏僯、许志保、孙得生、徐高爵、李得恩、杨均达、曾志成、洪成法、郑神佑、钱友生、刘得胜、吴友吉、许吴成、李高太、陈清江、李进顺、蔡永成、张朝安、李荣福、谢福、蔡仕生、周逢春、龚正春、张信标、陈元福、林西兴、王青龙、陈得英、张福生、林建成、欧阳卿、吴鹏飞、王成元、林得明、许得春、黄万金、陈成发、林清吉、王明山、刘保生、李元义、曾振生、洪振元、叶彩云、陈瑞元、陈高升、洪士发、何发生、曾国安、王窑、徐得标、周建平、赖占魁、李彩、任金藩、廖学清、江得春、杨建春、李安邦、温昌荣、薛荣波、林国安、刘得良一百七十五名，于同治元年在嘉义县斗六并彰化县大墩等处，先后打仗阵亡。

　　澎湖水师营阵亡战兵林进国、吴一志、陈捷胜、梁德升、陈国庆、吴成家、邱得清、刘日、朱旗、陈友德、陈文魁、林得梁、谢得升、郑有成、韩永寿、吴朝升、王昌茂、方得升、严得生、陈郭福、张朝玉、李明顺、洪再兴，守兵胡杨福、曾初发、林克成、蔡世哲、刘转生、蔡成茂、黄其意、何汉忠、林得成、黄安国、麦福生、王有庆三十五名，同治元年在彰化县白沙墩地方打仗阵亡。

　　战兵林得良、潘宪章、魏得禄、施荣美、张黄清、林朝科、薛家春、高孟德、陈盛耀、廖福高、林江清、赖黄科、李振德、林陈蛟，守兵陈有才、林信发、邱连福、许必春十八名，于同治元年随同前镇臣林向荣在嘉义邦碑大营被溪水掩毙。

　　嘉义营阵亡战兵陈朝宝、萧文林、曾国忠、陈振升、潘朝彪、李夺魁、严朝荣、李成辉、黄高辉、林俊颜、李元龙、黄镇标、张进成、赵梦龄、黄耀金、陈开得、吕金福、朱清高、杨抡元、杨春生、张元隆、林得凤、游克忠、蔡捷元、王国标、洪春元、甘铭高、吴振江、范日升、周元亮、吕金标、陈标、衷长兴、蔡承封、梁振蛟、张云彪、吕得龙、刘元成、张金彪、刘殿高、衷元高、邹占标、罗得春、林玉绎、方进标、林朝魁、彭照魁、孙世龙、陈建标、陈振标、周德兴、林宗太、张士兴、章士颜、李忠魁、陈金养、卢玉章、林得胜、王和照、黄占魁、范初荣、杨日高、黄新传、林得春、陈大魁、张得胜、黄梦魁、黄克忠、连高、徐赐标、魏希候、陈得全、吴金川、守兵林捷升、叶得安、林成捷、陈时春、吴得标、沈聪明、许捷春、黄秀端、赖得胜、郑汉良、戴国栋、黄祥斌、沈廷节、陈鹏飞、曾占元、蔡庆云、彭瑞桂、连捷魁、余登标、陈金胜、顾得标、刘元高、吴玉辉、吴蔡生、苏锡金、张一海、张振芳、王振兴、曾太得、王瑞珍、张国选、卢得福、方瑞标、刘文平、锺明福、吴云生、郑安成、叶其福、卢耀南、罗明德、余永清、张日升、郑国成、黄定邦、刘金彪、赖鸿元、何殿元、衷占魁、张仁德、江朝福、纪瑞芳、萧兴凤、余连英、陈吉祥、吴得胜、谢金章、邱得升、彭得清、史得春、张定邦、陈大聘、林长春、康捷元、李枝芳、吴成彪、李廷桂、陈明贵、林德升、陈其祥、叶志云、张金升、林成标、蔡朝安、洪捷福、冯圣春、吴志升、阮明升、陈步阶、陈登凤、陈桂升、叶捷高、庄永清、蔡东平、宋清辉、江养生、谢会东、张元盛、杨建标、蔡国兴、洪成基、张捷魁、陈平辉、林胜辉、庄维新、许芳生、吕国璠、张长贵、连级升、杨抡春、庄振生、林良明、陈捷魁、江忠清、张步云、李春生、杨武、黄秀标、林达贤、林纪生一百八十二名，于同治元、二两年在嘉义、斗六营盘及石榴班庄、溪底、大堀尾、鹿仔草、新港、二重沟等处先后打仗陈亡。

　　台镇北协阵亡战兵林义路、萧登高、陈添福、陈大贵、吴魁元、林兆元、郑作福、袁复兴，守兵陈耀龙、李升魁、许化龙、叶春恩、谢顺高十三名，同治三年攻剿北势湳等处打仗阵亡。

　　南北路阵亡屯丁潘恭义、连乞生、张贵淑、邱仁贵、潘天愿、潘得成、王水仔、张阮艮、邱建华、张阿干、潘细苟、锺细九、曾传淑、邱阿传、张天河、涂喜爹、廖阿生、徐阿郎、林阿灵、潘福才、陈知母、林阿三、曾新桃、潘昂苟、潘阿哮、张阿四、潘开和、潘仙桃、潘山牛、潘成仔、陈丙郎、潘阿椪、潘正宗、潘却生、潘阿苟、杨辞二、曾阿鼎、潘添仔、潘春仔、潘莪仔、王两榜、潘妈生、潘福寿、陈老、苏定仔、赖漏、潘添、陈才、杨水生、潘升枝、潘景生、潘山来、潘贵仔、潘新丁、刘阿新、潘祥、潘仙助、潘有呈、潘阿的、张阿见、潘仁仔、潘文、温天生、潘红生、卢阿水、潘时、谢长、陈其才、杨教化、潘金声、潘凉仔、吴一寿、邱英生、林华妹、潘为仔、潘生有、林添福、林头仔、潘登龙、潘桂仔、潘庆仔、潘细仔、潘传来、刘阿金、潘守、潘美仔、潘天来、潘阿载、潘眉仔、潘列仔、吴阿番、潘阿来、潘添阿、潘新旺、潘春仔、潘牛仔、潘有生、潘治仔、潘忠仔、潘东僯、潘阿先、潘王仔、潘克山、潘阿僯、潘清水、潘阿治、潘进、潘雁、潘万成、潘莫、潘万掌、潘定、潘阿支、潘清河、潘春池、潘春水、潘廷全、潘廷瑞、潘金、潘福、潘福香、潘大吉、潘金法、潘得胜、潘平治、潘有成、潘喜、潘文贤、潘心正、潘金宝、潘敬、潘天福、侯天锦、王有得、潘元寿、潘方仔、潘金生、潘茂生、潘能春、潘阿望、潘英、潘吁卓、潘元生、潘阿生、潘金元、潘小阮、潘阿朋、潘顺、王振荣、林老守、李连、潘阿科、潘雹、潘丙、潘田、陈老顺、邱碰狮、黄阿云、邓开元、张侯、魏春风、潘乌、潘庆、张阿雹、陈阿五、潘恶、锺得利、吴春进、黎阿番、潘有仔、潘生仔、潘添生、潘术传、潘忠来、潘长成、潘友春、潘旺生、潘保生、潘全仔、潘连仔、潘阿保、潘机仔、王雹、潘发、潘乞来、潘文章、潘成力、潘天和、潘天元、锺捷三、刘贤盛、潘九生、潘红哦、刘德元、王登仔、潘圭仔、潘阿清、潘清仔、潘升仔、潘海生、潘振成、潘青云、潘添寿、潘能元、潘通柜、潘复、潘胜贤、潘牲仔、潘清春、潘金顺、潘能仔、潘老生、潘路生、刘阿福、潘金来、潘添丁、潘世英、潘谅仔、潘望仔、李谢桃、潘阿是、潘再生、潘永成、潘传仔、潘大和、潘能江、潘光烈、潘兴仔、潘斗生、潘溪、潘双仔、潘却市、潘蕊、潘得、潘阿成、王飞龙、潘国、潘福贵、潘乌柳、潘却、潘登、潘红、潘阿顺、潘传、徐尽、陈竣、王港阵、徐超、胡阿乌、潘添升、潘得升、潘惊生、潘福春、潘妈力、潘九王、刘林敦、机胜密、戴添付、罗咋哦、戴文为、庄头、欧贵、罗戆知、机推老、戴皆、武礼港、海司夺、龟刘武荖、龟乳抵不仔老、翁此兰、那眉客人、八宝仔、流锤仔、大箍小荖（？）二百七十五名，于同治元、二两年在嘉义县斗六、彰化县水里港等处，先后打仗阵亡。

　　伤亡屯丁苏雹、刘如玉、苏树、吴杏仁、李清玉、穆文元、标密、潘来八名，于同治元年。在嘉义县斗六等处，打仗受伤身死。

　　嘉义县防剿打仗阵亡义首林秉心、林孝成、王金元（即王庵）、许国辉、林永成、李秉忠、黄腾茂、林西辉、史忠九名。该义首等或招集民团来县解围，或解运粮米进城接济。或随军进剿，往救斗六。途次遇贼，接仗身亡。

　　壮勇王无报、徐二、刘精、黄赞、张渊、王添、潘党、黄禄、王汉水、余壬辰、潘缔、罗木、施薯、陈水池、苏七、吴戆虎、林得友、张九、陈英、吴生、刘龙、李翔、陈音、罗加、骆荣、陈当、蔡乞、张标、王忠、洪泰、陈阿屘、张真、江狮、谢昔、吴查某、黄甫、黄萍、柳厥、柳阔嘴、王氆、林伙、卓枋、林容、王灿、林知母、黄知高、杨吽游、金和、廖分、林义、洪在、林雪、廖心灯、谢力、吴春、罗五音、黄小萍、李决、郭瑞庆、刘泉、刘阿灿、许江、许哮、许琛、许尚、许眼、薛辛劳、苏升、蔡乌棕、洪趖、邵文、杨守、王厚、许赋、蔡才、许玉印、许憨、陈运、陈秋、苏贞、苏乌狮、许会贵、郑荫、周挠、许好、邵习、王赤、向瞈、蔡般、王友朋、蔡棕、蔡钱、洪厚、许军、蔡彤、蔡念、王得成、杨埔、蔡套、郑比、白响、许升、蔡猫、许知、蔡臭头、赖老深、许约、李方、黄水深、郭永贵、郭茶某、郭文理、郑乞、叶箍、施乞食、洪戆骚、洪玉串、李顺利、张赤、林田、吴添子、黄海、黄经、黄归、黄歹、陈士、颜福、钟万、江生、叶长恩、何添定、陈芋、林武、刘恶、黄华、沈化龙、赵尤、颜察、陈查亩、涂丁、赖日、赖草、吴爱、林涂、陈明智、林如、林群、廖恶、谢宽、黄卯、许大自、张钦、方皆、陈新力、张海、林鉴、黄猪哥、刘懙、张大鼻、黄喜、苏宇、李武、吴老回、杨质、张哙、张木、杨天来、邱猛、刘崁、黄牛、姚刘、林降、卢为、林断、林直、马无牙、蔡日黎、陈临、陈华、王炎、罗网、陈彭、黄进、陈宜、陈光坪、马德元、陈螺、林天楼、陈掳、黄正、陈老营、许礢、陈汉、罗累、周乙、王串、陈老随、陈庵戆、蔡建、陈振、吴鲑、马尚恭、李尤、陈选、许利、翁芋、翁木、宋月、林进、周印、陈武、郭谨、郭水连二百十三名，于同治元、二、三、四年等先后守城、攻庄以及剿办逆首严办二重沟、吕梓逆巢，打仗阵亡。

　　彰化县城陷被害家丁黄彬、林义、张缓、沈荣、程萃、郑贵、马义、侯福、陈定、许荣、陈喜、游盛十二名，因城破，被执，骂贼不屈遇害。

　　义首陈传成、陈传平、陈传祥、陈传砂、林婴、吴清白、吴清兴、林朝礼、林金礼、刘德辉、李嘉禾、李保军、吴登波、洪三统、洪火剪、洪火荫、叶涵、杨凤仪十八名，义首陈传成等十三名，率团助战，打仗阵亡。洪三统等五名，因帮官杀贼，挟恨被掳遇害。

　　壮勇张文古、何三、张必用、张高、赖玉麟、赖清河、赖传、赖三顺、黄老璎、赖火、赖金水、黄琳、黄为、徐英、吴委、张益、张炎、胡尾、柯为殿、陈坐、黄豹、黄顺、郑盐、黄戆、施添旺、施口、章酷、李亨、何孝道、郑别、许肇基、杨炉、陈成、杨灶、林庚寅、蔡天来、谢德、谢扶玉、王溜、郑狮、林猪、陈树、陈南、杨科、杨秋、杨尊、李歹、黄乌九、林笔、张乌思、廖必、吴九、林思、王意、王沛、黄种、邵未、李义、李涂辛、程陈递、李满、李性、周传、谢撼、黄胜章、王定、梁占梅、梁咸、吴友、顾善、卢偷、蔡品、施瞻、蔡懙、蔡铎、王玉、杨璠婆、杨务、林风、陈成、冯平、张清道、李金盘、萧俊、高生、李盘、张道、陈谅、陈利、李查亩、陈佛、苏笑、陈永、陈金城、李桃、许开谟、杨宝、杨茄东、徐由、陈助、刘颜、刘曾、赖顺德、李文灿、李业、李郡、李石、李兜、李山、许邻、江和尚、杜灶、吴猴、黄谕、李慈、李情、许王、李坎、吴虽、赖岳、李敏、唐必、柯吉、蔡涂、李世、陈春、赵端明、林东、洪候、张记、柯度、郑别、花白秋、林戆长、花旺、李有用、周戆俊、吕秀林、田黄雹、吴成、吴扰、张由、王宾、郑戆由、谢花、陈郊、陈祥、黄天赐、张来、王淡、林论、刘遁、陈暗光、陈福来、庄祥、黄芳、黄矮、游艳、陈扁、谢升、谢居、萧旺、谢汪、陈老七、陈廷李、刘进兴、庄秋水、庄清、王精、庄拗、简降麟、黄车、施添、郑璋慈、陈蔡、丁通、高山、林承发、吕恭、彭田、卓蚶、庄筭、邢令、林润、许戆、颜诗、陈万金、黄老能、黄龟精、顾来、谢乌面、蔡柔、廖华、黄正察、许化龙、黄迈、翁智、黄舟、洪田、赖天俊、王尚、游扼、黄栋、徐格、杨奴、杨看、杨别、杨然、蔡丙、柯广、胡训、曾魁、高基、戴泉、洪亏、杨枉、何班、杨喜、张显、吴梓、林爽、杨连、廖丙、蔡纲、杨篮、杨响、洪盛、杨同治、杨其如、杨庆、郑蛋、胡买、徐锡、洪弱、杨港、杨华、杨开、杨清池、杨辙、陈迁、杨梅、杨天晟、颜添、许戆云、叶牛、张定、张顺、洪坛、孙谈、陈勇元、颜銮、王添、周海、苏天机、林居、王睦、陈苏献、林寿、卓恭、许智、黄远、郑王、潘知、杨取、李求、李昌、李改、李周、杨恭、阮子、陈雨、柯平、洪诏、蔡约、高法、李海、李治、王鳅、林知、林庇、林熊、施弼、吴批、谢长音、徐受、徐九、谢景、杨坎、杨英、杨顶、康石盘、洪惟、杨约、戴英、张正、杨阿晟、杨广、杨番、杨秉、杨吻、杨茄苳、杨晟、廖马、蔡宝、林照、徐浅、杨饱、何葵、洪成、李在、蔡琼、陈武、陆吴姻、蔡渊、庄炳、邱长、陈扶、唐元、陈涂、陈吟、友田、谢从、陈卖油、蔡雨、郑团、张文生、陈富、吴枋、陈猫义、周乌、张妹、林潜、林老、陈泉、杨乞食、利阿三、林赐福、王赛、阮超、黄论、李敏省、王开然、黄仑、黄拘精、顾雷、翁见智、苏阿三、刘螺、黄周、黄庄仙、陈印川、吴明、李兜、林实留、曾志言、卓拣、黄布、杨麟、周突、刘俊、王眠、王泉、卓受、王林、柯保、柯狮、柯成、苏行、苏盈、卓路、陈兴、江德生、萧俊、谢佑、李有、李地、许成、许法、王头、王起、黄水、黄尚、陈喜、陈鹄、施头、王清、林着、杨案、杨金、蔡石头、杨胜、江文、陈亮、刘颜绍、庄实、李兴、邱仔、陈务、萧条、张春和、罗福泽、詹阿才、黄恶古、詹天生、谢运古、郭阿才、巫进、黄阿房、罗石秀、陈统生、涂泛、管阿古、杨番婆、陈永华四百十七名，于同治元、二、三、四等年，在北斗海丰仑及番婆庄、大埔心、北势湳等处，先后打仗阵亡。

　　台郡筹防局阵亡壮勇黄振元、黄五赛、唐恐、唐振、颜富、黄香、黄大、黄论、许天来、林烈、王位、刘武、曾清顺、林圭成、许番、陈璋、林发、林矮、颜文生、黄古人、陈韬、连禄、苏知、张后、马凤、林吉、黄招、郑歹九、潘吉、林昆、林凤、王沅、吕头、刘令、卢桂、施和、吴得然、江琴、蔡条智、蔡印、曹天、张奈、彭添、李二、李合、戴石器、曾来春、范祥、陆德裕、郑矮王、黄建、余至、黄包、苏庆、苏顺友、郭猛、陈立、邱容、文矮、胡戆、陈袭、余铁、张杰、余抱弟、余经、余面、林会、余忠、林双玉、潘意、余色、郑红、余拨、周抛、余猛、许照、张田、林强、郭子厚七十九名，于同治元、二两年，派往台、嘉、凤各庄巡哨及护解兵饷，中途遇贼打仗阵亡。

　　酌留缉匪阵亡亲勇林篇、李渊、郑王、洪志、陈老、徐阿申、曾海、曾石、徐猪、徐友、张山、林大鼻、尤其生、陈制胜、林毯、李顺、王乞食、洪悔、林金生、吴景、王基、柯目狮、张华、黄勉、朱詹、谢益、林大、陈国、曾图二十九名，于同治三年十月间攻剿北势湳逆首洪欉贼巢，先后打仗阵亡。

　　受伤身死亲勇施凌、杨荣、郭红、林发、蔡江、施轩、林富、陈皮、林外、林藏、李根、蔡炎、葵信、曾松、简雄、何合、洪明、陈遣十八名，于同治三年十月间攻剿北势湳洪欉贼巢，打仗受伤身死，理合登明。

　　戴逆案殉难员弁籍贯可查者七名。

　　台协中营外委孙朝宗（广东潮州府南澳厅人，同治元年九月十七日在斗六阵亡）。

　　台协右营额外许祥光（同治元年九月十七日在斗六阵亡）。

　　水师候补千总郑添禄（台湾府台湾县人，同治元年九月十七日在斗六阵亡）。

　　台协左营千总赵基英（漳州府绍安县人，同治元年三月间随军剿贼，沿途接战，积劳病故）。

　　台协中营把总李朝华（台湾府彰化县人，同治元年三月间剿贼受伤，积劳病故）。

　　台协左营把总林朝来（泉州府同安县人，同治元年四月间随攻悍贼林戆晟，积劳病故）。

　　台协中营外委郑朝龙（福州府闽县人，同治元年四月间剿贼受伤，积劳病故）。

　　以上七名，已见「治台必告录」。但籍贯未祥，录此以补其缺。

　　同治十三年十一月初六日，尽先补用知府即补同知直隶州台湾府台湾县前署嘉义县知县白鸾卿，为据情请核转事。案据嘉义县嘉安局绅士陈熙年、赖时辉、魏化龙、黄大章、高得宜、职员陈鸿瀛、许书馨、黄琼华、王秉筠、陈琨、王景云、武举张琮烈、林邦基、岁贡生蔡凌霄、陈登云、林春培、许清玉、廪生黄搏九、林菁华、张琮华、蔡行芳、陈梦黎、周神峰、黄朝恩、张慎仪、林启东、生员陈景昌、黄达琼、黄汝修、赖世英、赖世良、柯长荣、陈祖祺、陈汝潘、黄朝祯、林菁英、许龙章、陈春萱、高得荣、魏秉渊、魏汝锡、总理张雅南、张青云、李万升、黄秉维、许朝章、许朋寿、陈国舟、陈朝凤、纪茂兴、商铺药郊金合兴、杂货郊金和利、福员郊金福兴、布郊金顺利、糖郊李胜兴、■〈竹上敢下〉郊金长顺、茶郊潘振源、油郊金长盛、纸郊金捷顺等，以奉旨议恤，未蒙部覆，佥恳转详，请建祠祀以慰忠魂等事。禀称：窃嘉邑原名诸罗，乾隆年间，林逆滋事，围困城池，民皆效命，死守危城，后至米尽粮空，析骸易子，终存忠义之心，以待援师。荷蒙皇恩宠锡，赐名嘉义，以为旌表，而志不朽。是诚一字荣褒，甚于华衮也。厥后虽有小丑跳梁，旋扑旋灭，其最甚者，莫如同治元、二两年彰邑戴逆之变。遍地贼氛，全台震动。嘉邑为中权扼要之区，两次被围，历时八月。嘉以矢绝援穷，即人力之莫措，兼之地震堞颓，复粮饷乏罄空。当此时也，势如垒卵，合城十六境，心存忠义，议设联议局，誓以死守。富者损资，贫者出力，日则缒城击贼，夜则登埤守御。虽至枵腹绝食，犹复负戟从军。嗟彼境民潘缔等，或被杀殒命，或中枪身亡，荡平后经将阵亡各勇姓名造册，佥恳转祥请奖，已蒙前镇宪曾、道宪丁于同治五年三月十九日会奏，八月十九日内阁奉上谕，阵亡义首义勇等交部从优议恤，钦此，等因。仰见皇恩浩荡，第延今多年，未奉部覆。伏思朝廷盛典，无不破格恩施，不蒙详请优恤于死事地方，由绅民公同捐建义民祠，春秋祭祀，何以慰忠魂于地下、昭激劝于将来？兹钦差大臣渡台巡阅，办理海防，用特造具各勇姓名清册，沥情禀恳，伏乞就近转详，咨请建寺祭祀等情，计禀送清册到县。据此，查该绅士等禀送阵亡各勇名册，卑职前署嘉义县任内均有报案可稽。兹据禀前情，理合备文详请宪台察核，俯赐转详，咨请建祠祭祀，以顺舆情，实为公便。除详钦差大臣、帮办大臣，为此备由另文同申，伏乞照详施行，须至申者。

　　计详送清册壹本。

　　台湾府台湾县前署嘉义县谨将嘉邑城内联义局选送同治元、二两年团联义民出城与贼打仗阵亡及大目根堡等义民先后救城阵亡各姓名，理合汇造清册，呈送察核，须至册者。

　　今开

　　嘉义城内义民出城击贼阵亡各姓名与林聿成等四十一名，均于光绪二年建祠于嘉义城之明伦堂。

　　潘缔（系西安境壮丁，同治元年十月二十三日打仗阵亡）。

　　王汉水（系北门境壮丁，同治元年十月二十三日打仗阵亡）。

　　黄禄（系东安境壮丁，同治元年十月二十三日打仗阵亡）。

　　余壬辰（系局中精勇，同治元年十月二十三日打仗阵亡）。

　　罗木（系东安境壮丁，同治元年十一月十八日打仗阵亡）。

　　施薯（系元帅庙境壮丁，同治元年十一月十八日打仗阵亡）。

　　陈水池（系局中精勇，同治元年十一月十八日打仗阵亡）。

　　苏七（系兰井境壮丁，同治元年十一月十九日打仗阵亡）。

　　吴戆虎（系仁武境壮丁，同治元年十一月十九日打仗阵亡）。

　　林得友（系局中精勇，同治元年十一月二十六日打仗阵亡）。

　　陈英（系北门境壮丁，同治元年十二月二十六日打仗阵亡）。

　　张九（系局中精勇，同治元年十二月二十六日打仗阵亡）。

　　王添（系总爷街壮丁，同治二年正月初十日打仗阵亡）。

　　潘党（系总爷街壮丁，同治二年正月初十日打仗阵亡）。

　　王无报（系药长陈登俊壮丁，同治元年五月十五日焚毁贼巢受伤身亡）。

　　黄赞（系义首黄国藩义男，同治二年正月初十日打仗阵亡）。

　　陈明哲（系绅士陈熙年密嘱谋集义勇，导引林镇救城，事泄。同治元年六月初四日，被贼拏戮，骂贼不屈，惨遭异刑身死）。

　　庄民先后救城在途与贼打仗阵亡各姓名，均嘉义人。

　　义首、总理林聿成（住大目根堡鹿麻产街，同治元年六月初三日，督同义民解运油米救城，至好修庄阵亡）。

　　黄知高（住打猫堡甘蔗藔庄，同治元年六月初三日，解油米救城，至好修庄阵亡）。

　　黄甫（住大目根堡坂旧社庄，同治元年六月初三日，解油米救城，至好修庄阵亡）。

　　骆枋（住大目根堡仔垄庄，同治元年六月初三月，解油米救城，至好修庄阵亡）。

　　林伙（住大目根堡无水垄庄，同治元年六月初三日，解油米救城，至好修庄阵亡）。

　　游金和（住大目根堡山仔顶庄，同治元年六月初三日，解油米救城，至好修庄阵亡）。

　　廖分（住大目根堡内埔山仔顶庄，同治元年六月初三日，解油米救城，至好修庄阵亡）。

　　柳昔（住大目根堡旧社庄，同治元年六月初三日，解油米救城，至好修庄阵亡）。

　　吴查某（住大目根堡旧社庄，同治元年六月初三日，解油米救城，至好修庄阵亡）。

　　陈灿（住大目根堡湾桥庄，同治元年六月初三日，解油米救城，至好修庄阵亡）。

　　杨吽（住打猫堡诏安藔庄，同治元年六月初三日，解油米救城，至好修庄阵亡）。

　　王氆（住大目根堡内埔庄，同治元年六月初三日，解油米救城，至好修庄阵亡）。

　　江狮（住大目根堡旧社庄，同治元年六月初三日，解油米救城，至好修庄阵亡）。

　　黄萍（住大目根堡内埔庄，同治元年六月初三日，解油米救城，至好修庄阵亡）。

　　吴春（住大目根堡樟树坪庄，同治元年六月初三日，解油米救城，至好修庄阵亡）。

　　张真（住大目根堡大湖庄，同治元年六月初三日，解油米救城，至好修庄阵亡）。

　　柳厥（住大目根堡内埔庄，同治元年六月初三日，解油米救城，至好修庄阵亡）。

　　林客（住大目根堡白圯藔庄，同治元年六月初三日，解油米救城，至好修庄阵亡）。

　　柳阔嘴（住大目根堡内埔仔庄，同治元年六月初三日，解油米救城，至好修庄阵亡）。

　　罗五音（住大目根堡无底潭庄，同治元年六月初三日，解油米救城，至好修庄阵亡）。

　　陈阿屘（住打猫堡诏安藔庄，同治元年六月初三日，解油米救城，至好修庄阵亡）。

　　林知母（不知住处，同治元年六月初三日，解油米救城，至好修庄阵亡）（此据治台必告录补）。

　　林义

　　林在

　　林雪

　　刘泉（以上林义等四名，同治二年二月间，随同总理林维铭、义首林大约、林荣贵等，救城打仗阵亡）。

　　以上城乡各勇阵亡四十四名。

　　查以上四十一名，已见治台必告录请恤清单，惟骆枋、柳昔、陈灿三名未载，应补入，均嘉义人。

　　光绪二年十二月二十一日，升用知府、本任云霄同知、署理台湾府嘉义县知县雷其达，为据情详报事。本年十一月二十三日，准儒学移开：光绪元年九月二十四日，准前县移开：蒙前府札开：光绪元年六月初二日，蒙宪台札开：光绪元年五月十九日，准藩宪咨开：奉巡抚部院王宪行光绪元年三月初五日，准礼部咨祠祭司案呈内阁抄出沈片奏：同治元年彰化戴逆之乱，全台震动，嘉邑两次被围，官民誓以守死。时有义民潘缔等四十四名，力战捐躯，并有打仗阵亡文武员弁潘恭赞等案，于同治五年一并开单具奏请恤在案。

　　伏查阵亡文武员弁及兵丁义民人等，例准入祀昭忠祠。嘉邑未有祠宇，毅魄无依，恳请建祠以慰忠魂等情。于光绪元年正月初十日，军机大臣奉旨着照所请，该部知道。钦此。钦遵。到部。相应移咨福建巡抚部院遵照办理可也。等因，到院。行司即便移行遵照并移善后局查照，毋迟。等因，奉此。令就移知札府饬县钦遵办理，毋延，此札，等因。蒙此。查同治元年间，戴逆倡乱，嘉邑两次被围，官民誓以死守。时有义民潘缔等四十四名，力战捐躯，奉准建祠，敝学立即传集绅士陈熙年、赖时辉、蔡行芳、黄达琼、王秉筠、高得宜、陈焜、魏秉渊、潘君寿、陈献章、李锦春、陈登俊等捐资议建，择于本年十一月二十八日兴工，建立忠义祠在明伦堂之右，备移查照，等由，准此。并据本城绅士陈熙年、赖时辉、蔡行芳、黄达琼、王秉筠、高得宜、陈焜、魏秉渊、潘君寿、陈献章、李锦春、陈登俊等佥禀：议就城内明伦堂之右，建立忠义祠，定于本年十一月二十八日启土兴工，所用经费，由绅商士庶公捐办理，等情前来。

　　查同治元年，彰属戴逆倡乱，该义民潘缔等四十四名，力战捐躯，另有阵亡文武员弁，均已奉准议恤入祠，应准遵办。兹准前由，并据前情，理合具文详请宪台察核，除详抚宪外，为此备由呈乞照详施行，须至书册者。

　　谨将续查澎湖厅志所载戴逆案阵亡员弁兵勇开列清单。

　　吴忠发、黄得贵、孙广才。

　　以上三名俱官昭武都尉，籍贯未详。

　　黄吉彩、郑文凤、刘得春、罗生、吕太平、黄金山、邵光明、林玉水、洪玉员、吴金贵、许兴春、黄有盛、黄文兴、王寿生、陈青元、林得清、林大生、黄得奇、洪兴旺、许发生、张平生、陈汉和、陈开恩、黄晋胜、陈兴山、锺以仁、林要成、陈连升、刘兴国、林安国、赵廷华、苏平喜、刘福庆、徐纪云、余良兴、陈保福、傅永生、苏云良、陈裕得、陈正春、黄熙溥、黄金进、邱必明。

　　以上水提标兵勇共四十三名。

　　施崇美、叶安国、陈成耀、林春金、陈玉明、洪国成、林飞鹏、林长发、许得明、林朝栋、詹得太、高成超、周有鼎、陈诸金、陈金爵、李圣成、俞康成、黄鹏香、王猷鼎、洪国富、张大元、游光贵、陈文兴、李子洛、薛孝长、颜有春、林龙香、林子增、郭得升、林春高、陈逢恩、吴振声、何成龙、魏有照、林自海、周天佑、林兴进、李彦信、林祥高、林向春、洪爵庆、林章发、郑宗典、卢宗纯、丁新春、洪有清、陈君钊、王立晖、林国贞、林安兰、李鸿祥、陈春良、陈得龙、王湍芳、林利宝、林定远、周陈福、李有贵、高孟登、潘得清、王庆义、王朝用、林本才、陈庆发、林得顺、林殿发、林凤升、陈孝德、陈荣华、杨仕得、叶锦宝、洪得富、刘长发、黄世贵、陈增兴。

　　以上海坛标兵勇共七十五名。

　　张朝主、林江春、洪进城、沈成章、陈高科、阮国章、沈逢科、王大全、詹得高、杨得光、蓝扬顺、柳国标、谢朝科、柳国春、沈发兴、曹李义、傅廷柱、蔡逢春、黄得成、吴陈贵、刘清镕、林廷和、林福耀、林国全、刘成发、杨郑生、张游科、丁吴成、杨廷杰、黄进顺、蔡振太、李廷恩、童受福、陈梁高。

　　以上南澳标兵勇共三十四名。

　　施锦标、洪建功、陈立炎、李得盛。

　　以上烽火营兵丁共四名。

　　鄞明辉、翁朝贵、林振美、林福太、陈邦杰、汤祯英、刘平英、刘为政、潘明良、曾登科、李淑明、曾邦惠、李得金、陈河、黄振声、邱日生、林有德、刘承炽、颜炳泰、谢陈明、林朝高、杨焕新、陈成安、赖有章、叶青标、曾成玉、洪青龙、叶当春、陈声勇、卢进胜、李得成、陈国安、李泉、梁有科。

　　以上铜山营兵丁共三十四名。

　　郑绍安（闽安标兵丁一名）。

　　陈四、冯贵胜、萧美、梁苏、黄有德、何二、梁安兴、冯一、陈二、李义福、彭二、周荣昌、郭贡、廖召、谭玉章、李炳、黄有、余成昭、王三、梁九、何阿娣、方邦、庄巨元、文泽、陈定邦、李行、黄义、苏七胜、梁志高、谷仁、冯就。

　　以上义勇营兵丁共三十一名。

　　合共员弁兵勇共二百二十五名。  
自序

　　光绪十三年，台湾巡抚刘铭传令台湾一律清丈，以一条鞭办法，名为地丁。彰化管辖十三堡，清丈一齐起手。其委员、司办多未晓算法，随丈随算，间有舛错，且不辨土宜。若者厥田惟上上，若者厥田惟下下，亦随意填写则数，至于山顶无水之园、海滨沙瘠之地，田惟分上、中、下三则，园则视田之上、中、下各降二成，每甲各纳丈费二元。是以谣言四起，激成变端。迨至事平，知府程起鹗初履台篆，见丈数、等则多未妥，德功请更正。程公命德功禀请刘帅铭传。德功抄台南詹山保海滨一带下沙则园每甲或纳银三钱三分、或纳银四钱四分、海滨瘠田每甲纳银八钱；厥后命程公查核，如请准行，于是民困稍纾。

　　光绪十九年，全台修通志。知府陈文騄举德功釆访，拟撰施九缎一案。时署中案卷皆存，了如指掌。其人、其事，皆耳闻而目见。是以纲举目张，纪月编年，书官记氏皆灿若列眉。惟九缎明系围城三日，罪同叛逆，欲大书特书反字，何以成信史。又系清丈激成变端，若不曲笔，如公论何？此中词语，颇费踌躇。故起笔大书围城，继以索焚丈单，明其非故作不轨也。即起施九缎于九泉而问之，亦所甘心焉。此案经送台湾府陈公文騄并修志局总纂诸公，均蒙许可，故录其由以序于左。

　　光绪十九年十二月，立轩吴德功自序。

　　一、前彰化县俞炳焜批云：笔意周详，可称公允，候送通志局提调官转送。赠笔资金三十圆。

　　一、前翰林院掌教庶吉士国史馆协修通志局提调实授台湾府陈文焜批云：提纲斟酌得宜，余亦简净，候转详通志局存案。  
　 
施案纪略

　　光绪十有四年戊子秋九月己酉朔,施九縀围彰化县城，索焚丈单。

　　九缎，彰之二林上堡浸水庄人，耕作营生，家颇饶，性呆戆，信鬼神，常仗剑破额作乩童状。先是，丙戌年，台湾巡抚刘铭传奏请台湾一律清丈，以一条鞭办理。彰化县蔡麟祥率巡检黄文瀚、吴云孙等，先从桥仔头起手，大约每甲田止长加一，随丈随算，若有错误者改之。民无怨色。

　　嗣李嘉棠接篆，上游催迫，尽变旧章，各保派员清丈，不先计田之肥瘠，任意填写。一年之间，尽行丈完。催各保向领丈单，每甲丈费银贰元。计彰邑原赋额三万有奇，至是清丈，当未改则之初，约有二十余万，众委员在县署西花厅分给丈单，领者寥寥。时西门街民家有鸡雌化为雄，谣言颇起。嘉义亦催迫丈单，民间骚动。会盟纠众管领。武毅右营提督军门统领朱焕明（安徽人），本驻彰邑，刘爵抚檄往嘉义弹压，另拨栋营副带林超拔（雾峰人）驻守彰城。朱焕明带勇到嘉，焚毁庄社，赶散余党。有李盘同余众入彰属，住胡仔内杨中成家中。时彰邑迫领丈单，承领者无多。至于二林、马芝一带，或居海滨，或界溪边，沙埋土瘠，承领更少。邑令李嘉棠见嘉义县罗建常收缴丈费起色，为上游优擢。因此，倍加操切。戊子八月，将禀准在案正法之犯林武、林蕃薯二名带往北斗西螺两处钉死。又将未详辨之简灿，捏报病故，带到鹿港大桥，依样钉死。将以示威。传者误指简灿为在押之许猫振，所以伊弟许得龙谋夺，不对，遂乘间入街，拥抢盐馆。从者有湖仔内扬中成、番薯庄施庆并余匪二百余名。李令回彰闻报，出港往勘。许得龙、施庆等纠众在大路仗截。李嘉棠在鹿港游击郑荣（绍兴人）署中，请鹿绅为导，即刻由小路回邑。施家珍以一时召勇不及，取恨自此起。是日，戊子八月二十八日也。二十九日，有人入城，分黄布为号。初一日，施九缎身立神轿后，如迎神乩童，率杨中成、许得龙、施庆、李盘等，并余匪数百，以索焚丈单为名，旗书官激民变，下令不准抢劫人家财物。西门外六庄总理王焕，出派点心饷众。驻扎南瑶宫至日晡，不期而临城下者数千人。登城一望，漫山遍野，草木皆兵。自晨至午，连打电音数十次。旋电杆尽行斫断。李嘉棠在城中布置周密，分发兵勇，率都司叶承辉、栋字营副带林超拔、都司洪盘安（北投人）分守城上。其清丈诸委员、知县龙赞岗、县丞林锡圭、都司刘韶华亦励兵淬剑，上城防守。并札饬各保绅董，每保召勇二百名。时仓猝惊惶，将二百写作二名。兼以道路不通，各保惊疑，无人入援。鹿港游击郑荣只数十名兵，把守土城，街中绅商连结，仅能自保，不得进城入援。

　　蔡香邻先生曰：刑罚者，所以儆民，岂以示威乎？是以禹下车而泣罪，汤解网以施仁，刑苟当其罪，民虽死而不怨，若处以非刑，俾以惨死，道路且为之侧目，况为其兄弟之亲乎？时地方因清赋迫切，谣言四起。李君作宰，操守亦无可訾议，惟此一节，欲杀人以示威，适以激成变端耳。此李令之所以为李令也。

　　初二日庚戌，管领武毅右营提督军门朱焕明，在嘉义县闻变，回援彰化，途间力战死之。

　　初二日，围城愈急，所征兵勇，亦皆不至。朱焕明在嘉义闻报，星夜赶回。至东螺北斗街，绅董咸告以人情汹汹，途中恐有阻碍。朱焕明义气凛然，兼以家属亦在重围中，遂急赶回。是日，自嘉义拔队，行至大埔心，便有匪类尾其后，沿途截杀，营勇死者十余人，枪子俱竭。朱焕明又复奋勇夺路，手刃十余人，奔至口庄竹巷尾。时，施九缎扎住南瑶宫，即拥众迎杀。在水流观音庙桥头殉难。其马被李椪夺去，余勇奔散入城。

　　论曰：朱焕明驻军彰化，礼贤下士，有名将风。平日约束兵勇严肃，此次往嘉义防堵，闻变赶回，虽人告以道路难行，不顾成败利钝，急救彰城，沿途遇敌截杀，收合余烬，拼命转战，卒与勇丁十余人同遭其害。呜呼！烈哉！厥后奉旨赐建专祠。礼云：有功于社稷者则祀之。德功奉陈公文騄，就西门忠烈祠旧址而建祠焉，亦可慰朱公之忠魂矣。同殉难者陈鸣魁、陈明良、王得胜、李海山、李太和、萧云华。

　　初三日辛亥，彰化县李嘉棠，请彰化县教谕周长庚暨局绅贡生吴景韩、旧总理吴维邦、蒋攀龙缒城出谕解围。

　　初三日，城内闻朱焕明遇害，城围愈急。邑令李嘉棠请教官周长庚暨局绅吴景韩、总理蒋攀龙、吴维邦等，至平和厝开导解围。王焕等以施九缎必欲焚烧丈单始肯。是役也，教官几罹不测，后得率同回城，人皆服其胆智。然途中铳子已如雨下。李嘉棠初尚犹豫不决，旋备焚丈单告示发贴，以为缓兵之计。

　　论曰：周公长庚（字莘仲，福州举人）善四六文，工诗，勇于为义，城被围三日，援兵未到，周公胆略过人，激昂慷慨，直与族兄贡生吴景韩（彰化人）等缒城说和，佯许焚丈单，暂缓攻城。施九缎不敢加害，亦平时之德望入人深也。

　　初四日壬子，彰化县李嘉棠开绥丰仓，发米给付贫民。

　　初四日，城内油米告竭，恐索食生变，李嘉棠饬筹安局绅，将游手丁壮半收作义勇、半缒出城外，其余老幼乏食，即开绥丰仓给米，城中得恃不恐。

　　论曰：甚矣！义仓之有益于地方也。际此城中粮米告匮、饥民乏食，必至生变，李嘉棠开仓发赈，收丁壮作义勇，给以银米，散无赖出城外，诚为守城妙策。其有济变之才欤！

　　初五日癸丑，北门外匪党迫城，彰化县李嘉棠、栋军副带林超拔、中军叶永辉，督勇力御之。

　　是日细雨连宵，秋风瑟瑟，磷火夜青，雉堞间风高火灭，对面不见人影，危在呼吸。城外竹梯数十张，直迫城垣。林超拔、叶永辉亲督勇丁，李嘉棠彻夜巡守，达旦不寐，亲身上城防御，众始却退。

　　论曰：李嘉棠见城中危急，外援不到，亲持令箭上城，日夜防守，衣不解带七日。林超拔善督壮士，鎗发皆中，守御数日，无少疏懈。叶永辉亦率兵堵御，城赖以不破。不然，地方不堪设想矣！

　　初七日乙卯，统领栋字营记名道林朝栋乘夜赴彰解围。

　　初六日，风雨交加，带械露宿，闻有焚化丈单之议，兼以脯资已竭，众无战志。是夜，林朝栋至田中央调拨兵勇，三更进饭，五鼓带同从九林福浚、县丞林文荣募土勇八百名，分扎市仔尾，乘势带同副将余保元、卫队把总林青云，偃旗息鼓，一拥登陴。斩首一十七级。林超拔闻号，亦于城上夹击，顺势夺八卦山。李嘉棠亦率洪盘安土勇夺回南瑶宫番社，各匪如鸟兽散，尽奔西门而去，退住平和厝王焕庄中。彰化围解。

　　十一日，记名道林朝栋督县丞林文荣等克复平和厝等庄。

　　是日，李嘉棠、叶永辉驻守城内，林朝栋督带出城攻剿，先派都司洪盘安及练首李定邦等各率练勇分剿南路湳尾、大岸头、瓦窑等庄。知县龙赞岗率带粤勇，分剿中路顶仑仔、平等庄。北路砖仔窑及中路平和厝两庄，以林文荣带领练勇攻取。已革甘肃知县张纪南随同林青云（田中央人）带队策应。以林福浚带领栋字前营攻取中路，由三块厝等庄至平和厝。文童林朝瑞，随同林超拔带队策应。匪众屯驻平和厝，出围接仗，弹枪如雨。林朝栋督催林超拔向前包抄，并令余保元由后掩袭，环战二时之久，阵斩三名，并先锋郑心丁一名，夺获伪旗令。各党弃庄奔溃，砖仔窑亦经林文荣、林青云等同时攻破，并由各营乘势连破竹围二十一处，阵中斩首四十一级，生擒者八，随时枭示。夺获竹梯数十具，洋银、藤牌及各项器械无算。我军受伤十七名。余众尽奔浸水庄而去。林朝栋收军回城，即日备文禀爵抚获胜情由，请一面解散胁从，惟为首者伪号公道大王施戎缎、伪号大都督李达，罪在不赦，其胁从冈治。

　　论曰：林道朝栋（荫堂，台中阿罩雾人）自台北闻变回援，人心惶惶，竹笠草履，微服改装回雾峰，整顿兵勇。令林青云、林文荣、林福浚等掩息旗鼓，一夜破敌，诚将军天上飞来也。入城下令，戒兵勇不可妄杀一人，犹其用兵之善也。

　　十二日庚申，巡抚刘铭传委台东州吴本杰、福宁镇曹志忠、藩司沈应奎往彰查激变情形。

　　是日，刘铭传札开：彰化滋事，关系地方官激民变，委台东州吴本杰往查办，会同绅士解散，并发告示遍贴，并福宁镇曹志忠，会同沈应奎查官激民变情形。

　　十三日辛酉，总兵窦如田、都司郑有勤抵彰化城。

　　驻防鸡垄总兵窦如田带铭字三营、都司郑有勤带隘勇二营，于初七日至大甲。初八日到牛骂头。勇丁与街众闹事，铳毙数人。庄民蔡访率众鸣锣。窦勇退守牛骂头山顶。绅士蔡占鳌（鳌头人），接济粮食，安排解散，蔡访等于十三日解到彰化正法。

　　十四日，李嘉棠倡攻二十四庄，彰化县教谕周长庚幕友凌云止之。

　　十四日，各统领齐到。李嘉棠主攻二十四庄。是夜发令，三更造饭。浙人凌云在幕，闻知二十四庄之冤，即向郑有勤言曰：朱焕明一队遇害，始自武西堡大埔心，沿途截杀，至燕雾下堡茄苳林，兵勇损伤，已过其半，游击丁广龄，死在其处，距二十四庄十余里，至茄苳脚庄，始为二十四庄界。是杀官军者，不独二十四庄也。缘朱焕明毙在口庄尾耳，郑遍告各位统领，始收兵符。教官周长庚、中军叶永辉，代限至翌日酉刻，如二十四庄不入城领旗者，即听其攻打。星夜差人着二十四庄绅董入城领旗。至酉刻无人至城。李嘉棠即迫向各统领传令。三更造饭，四更起程，行兵分三路；众议已定。叶永辉、周长庚到总局嗟叹不已。言昨夜发令收回，今日无一人至，是空费此心矣。时德功在局中佐理事务，恳叶、周向各统领再限一天。星夜写信泣告二十四庄赶行来邑。时，各隘口均已截断，路中布蒺藜竹钉，人无来往。是晚，生员陈捷华、王赞成、白一声、白玉音、总理沈大英等接功手书，即率十余人由小路田洋而出，泥淖没胫，鞋袜皆去。

　　是夜德功同众人叩求周长庚、凌云带领诸人谒见各位统领跪求，李嘉棠限以棞送李椪等犯。

　　论曰：凌云字雪汀，尝游幕于彰，与东门杨波舍有姻谊。曾白二十四庄之冤。雪汀转告各统领止之。十四日，令南街人李安，急告二十四庄总董。时，各庄耆畏缩不敢前来。十五日，德功再差人泣告，始到城。若非陈捷华等出首叩求，各官军一发，必玉石俱焚矣。

　　十五日癸亥，全台营务处沈应奎、台东州吴本杰、澎湖镇吴宏洛，统领铭隘昌各军抵彰，周长庚同吴德功向沈应奎请给发各庄义旗。

　　周长庚带陈捷华等向沈应奎限捆送李椪等犯，给发义旗招安。是时，李嘉棠志在攻打，各庄观望不敢来领旗。然线东西数十庄、猫罗三十五庄及东西螺，已由德功招各绅董同周长庚向沈应奎领旗招安，民心始定。先是，李嘉棠催领丈单，怪内山海口殷户不向前，绅士不帮办，及沈应奎到彰，查问激变情由，李嘉棠乃卸罪鹿港郊商。谓抗领丈单，甘心助贼，宜攻毁鹿港。沈应奎不允。是夜，周长庚使德功专信到鹿，报知官军不攻鹿港，请鹿绅蔡德芳、许士昆等到彰见沈应奎。十七日，请周长庚、郑荣同往谒，鹿绅面禀激变事由。语碍李嘉棠。自是，李嘉棠恨鹿绅益深，鹿绅将回，沈应奎谕令缉掳施九缎等，并给发旗札，令招抚各庄，禀撤李嘉棠任。

　　十六日，李嘉棠请吴宏洛发兵攻鹿港，教谕周长庚、中军叶永辉请沈应奎止之。

　　李嘉棠日向吴宏洛请攻鹿港。吴宏洛将发兵开战，附鹿庄民，扶老携幼，露宿街中，惊惶彻夜。蔡德芳秉烛危坐，达旦不寐，以安民心。德功请周长庚、叶永辉求收兵符，吴镇不听。德功同周、叶、吴本杰求请沈应奎止吴，亦弗听。爰请沈公电请刘帅，以鹿港一攻，其白沙坑二十四庄、线西五十三庄皆望风而变，地方何堪设想？刘帅遂电令吴宏洛归沈公节制。

　　论曰：是时人心未定，若不胁从罔治，吾知大局不堪设想矣。

　　十七日乙丑，福宁镇曹志忠，由基隆登岸，进驻彰化城。

　　二十二日辛未，澎湖镇吴宏洛率各营攻浸水庄，施九縀等逃去。

　　二十三日，探报施九縀、杨中成回家，吴宏洛会商沈应奎，督军分道围捕，鹿绅前为乡导。

　　二十二日，大军驻番婆庄。是日，大兵到浸水庄，鹿港游击郑荣、廪生施家珍亦率勇会攻。四处捕围。施九缎等逃出。至湖仔内围杨中成，亦无踪迹。李家棠遂禀巡抚。以施家珍等通知施九缎预先远逃，致令大兵围捕无踪，请加之罪。令施家珍、施藻修等跟出施九缎等匪。

　　论曰：当发丈单时，鹿港大户迁延时日，内署已疑诸君之秘领丈单，后又自相卸肩，蜚语已入当道之耳。卒致兴大狱。诗曰：维口兴戎，此金人所以有三缄之戒也。士君子处乱世，口舌之间，可不慎哉！

　　二十八日丙子，统领铭隘各营澎湖镇吴宏洛、福宁镇曹志忠、总兵窦如田、都司郑有勤，均回台北。

　　二十九日丁丑，李嘉棠撤任，以朱公纯接彰化县篆。

　　是日出示安民，胁从罔治，设保安总局，请绅土蔡德芳、吴景韩、吴鸿宾、刘凤翔同德功等办理善后事宜。出示购辑施九缎、王焕、杨中成、李盘、施庆、许得龙等。其余赦之。并禀刘爵抚谕赦免全台丈费。

　　十一月初四日癸丑，藩司沈应奎，由彰赴嘉，办理善后。

　　是日，初四，沈应奎赴嘉义，施家珍等送之。临别总以缉掳施九缎一语叮咛切要，讵知施九缎若以公事论，应律以围城之罪，而偏远愚蒙，以为变起不平，甘心为其掩匿，致施家珍南北购线，极力追寻，迄无以应。

　　巡抚刘铭传奏撤李嘉棠保案，并请褫革施家珍、施藻修衣顶。

　　初六日，刘铭传奏请：彰化县李嘉棠性情刚愎，不洽舆情，且丈田不公，任听委员需索，因失民心。初一日，围城不足千人，两三日间，煽惑沿海百余庄，叛民竟至五、六千人。若非援救迅速，地方不堪设想，应请撤销清赋保案，并谓鹿港有心庇贼（？），将施家珍、施藻修先褫革衣顶。

　　十一月初五日，台湾兵备道兼按察使司唐景崧抵彰，查核致乱情由。

　　初五日，台湾道唐景崧到彰，途过二十四庄，其庄民以栋字营驻兵索取李椪等犯，跪道喊苦。唐景崧乃令撤去营勇。二十四庄民困稍舒。抵彰后，查核李嘉棠前所钉死民犯，从未经禀明，并以丈田致激民变，请巡抚奏参。时台湾布政司邵友濂亦以李嘉棠为官贪酷，视民如仇，详请革职，永不叙用。

　　论曰：李嘉棠在彰探知，星夜驰北哭求，卸罪鹿港官绅，而在城官绅亦波及焉。自是提解官绅，催集人证，是地方安静后，又有一番大狱矣。

　　二十二日己巳，巡抚刘铭传电拘留教谕周长庚，并提游击郑荣、进士蔡德芳、贡生施家珍、廪生施藻修、廪生吴景韩等到辕集讯。

　　初，周长庚请免攻二十四庄，并招各庄到沈应奎处领旗。自是，与李嘉棠不睦。李嘉棠因禀刘铭传，以周长庚与鹿港绅士相通情弊。周长庚禀称：当城危急，请庚冒险缒城解围，及事后诬人通弊，如李家棠者，是诚何心？二比互相攻讦，刘铭传令新令彰化县罗东之、台湾县黄承乙，在彰会审，各具亲供，送呈台北。李嘉棠于十一月十五日往台北，力言周长庚与鹿绅朋比为奸。周长庚请假会试。十七日回文批准。将印交彰化县罗东之。十九日，由土葛窟港内渡。二十二日，刘铭传电谕不准周长庚会试。罗东之追留不及。刘铭传打电到上海、福州等处拘留，一面札饬郑荣、施家珍等到台北，候提集周长庚到案讯鞠。

　　论曰：周莘仲以现任人员为民请命，激烈与当道争，其弃官如敝屣，临行囊空如洗，德功同蔡香邻山长鸠金三百元付之。其妻子，德功为之配船回家，东奔西走，公交车两上报罢，挂冠里居，与福州方朝元家澍，吟诗消遣。公逝后，德功又与蔡山长、施釆生、陈捷华，向鹿港二十四庄鸠金数百，为其子娶妇，虽本邑人颂公之德不衰，而公一官抛掷，落拓终身，每思及此，不禁泪涔涔下也。

　　十五年己丑二月，嘉义在籍户部主事徐德钦，拏获王焕，解台北。

　　先是，王焕未获以前，彰化县朱公纯、鹿港盐馆总办刘竺保，皆以不附李嘉棠，相继撤委。巡抚又电召福建按司渡台，闽浙总督卞窦第不允。至是，王焕解到，讯无官绅比匪实据，复密派委员提查鹿局账簿，亦无接济军火数目。巡抚始放释在押郑荣，令到鹿罚捐三万两，充为军费，并有电札各谕，如鹿港认捐此款，除施家珍一人仍行归案拿办外，其余绅商概不追究。鹿港遵谕缴捐，事平，王焕尚在监押。

　　论曰：刘帅之咎官绅比匪也，蜚语已先入耳。施缎告白，文甚雅驯，疑为官绅所作。使初非刘竺保之辨其诬，继非朱公纯之白其冤，终非程起鹗之查局簿、以证其不实，不特鹿绅之讼连祸结，吾知周长庚、郑荣不知将何所结局也。吁可畏哉！

　　十有八年壬辰冬十二月，台湾府程起鹗购获李盘，捆送省辕斩之。

　　十八年冬，台湾府程起鹗，保举前都司叶永辉，各县清庄。叶永辉在二林保购获李盘，送交省辕斩之。

　　十有九年癸巳秋九月初十日，台湾府陈文騄购获许得龙、施庆、杨中成与王焕均斩之。

　　十九年甲午秋，台湾府陈文騄购线围捕，彰化县知县俞秉琨，获施庆、杨中成，鹿港游击赖望云围掳许得龙。而许得龙勇力过人，潜大安三昼夜，率众围守，疲极始获。提王焕当堂研讯，斩之。施九縀前三年病故在浸水庄，案完。

　　施九缎如醉如痴，既非亡命无赖之徒，亦非有谋略出众之才，足见为众所推，非存心为乱者可比。故愚民甘为施九缎、王焕掩匿，虽百计购之而不获。而施九缎犹得死于牖下也。先生不以匪类书之。宜哉。受业生吴伦明拜识。

　　施九缎之攻城也，不抢掠附廓平民，不肯放大炮入城，恐伤民人，止令王焕各总理派点心而已。是有宋殇公不擒二毛之仁焉。亦惟不伤平民，是以日久而人愈多。不然，浸水庄离城二十余里，岂一旦可以直抵城下乎。又以索焚丈单为名，是以民人号为公道大王。然变至攻城，情同为逆，明是挟制官长，律以国法实所难容，后世之人固不可以此为训也。作者笔笔踏实，可为后世信史。谊弟陈捷华拜读。

　　施案一书，系叔祖奉修通志而作也。当日案卷灿然，年月官爵皆有可稽，非同附会者比。通体规抚纲目，或宜褒者书官，宜贬者夺之。李嘉棠激变故夺之以官，守城开仓有功则极力褒之。一善不泯没也。施九缎明有攻城，故大书而不讳。事因清丈而发，故以索焚丈单系之。据事直书，悉秉至公，绝无所偏倚，宜为陈太守所推许也。至篇中叙事处，不杂以议论，犹其书法之谨严耳。他日续修志乘，可以备輶轩之釆录云尔。

　　族曾侄孙吴望苏拜识  
　 
周莘仲广文遭难记

　　周老师名长庚，莘仲其号，少熟五经，及吕东莱博义。年十五，应童子试，始习八比时文数十首。翌年，入闽县学，联捷中秋榜。自是益讲究古文四六，福省凡寿文碑记论序，皆出先生手。犹精工书法，朝元方家澍以师事之。光绪十三年，实任彰化县教谕。时，刘帅铭传举行清丈，知县李公嘉棠收丈费过促，时解死犯简灿到鹿港钉死。贼伙许得龙误为其兄许猫振，率亡命之徒，欲抢回。奈见尸不对，遂令群匪抢盐馆。翌日，怂恿施九缎率众围城。乌合之徒皆响应。县城一时戒严。奈电信不通，恐台北援兵缓至，于是诸绅士吴景韩、总理吴维邦、蒋攀龙，同周老师缒城往平和厝王焕家议和。约三日内将丈单焚化为缓攻之计。

　　至第三日，忽林道朝栋乘夜夺回八卦山市仔尾解围。盖彰城惟有林超拔一营驻守，兵力不厚，其城之不破者，以周老师等冒险讲和缓兵之计也。初解围时，李知县尚欲令德功招安，迨林军攻破平和厝，施九缎退回浸水庄，忽变脸欲剿办胁从者，指鹿绅与郑协台荣皆通贼。又以朱统领焕明被贼杀毙在口庄，其马被李椪牵去，皆恨之次骨。兼以门丁欲索领旗重金（每领一旗赏百金），是以各庄不敢请领。旋刘帅派曹志忠、窦如田、吴宏洛驻彰弹压，又令沈藩司应奎到彰查办此案。十三日已发兵符攻二十四庄。适德功在保安局，遇周老师。叶都司亦到局叹息。二四庄无人投诚，明早必动干戈。该庄无噍类矣。德功再请周、叶二公向各统领求再宽一日，乘夜差人通知二四庄绅董陈捷华等十余人到彰。当绅董到白沙坑街，有人阻其缓行云：若我辈进城被官缚在阵头，我庄民又不敢开铳，如之奈何！于是，共议由山路入东门祝丰馆，与德功磋商。然后谒各官。乞周老师、叶都司竭力保护。

　　明晨，先见各统领，皆许投诚。迨见李令，怒气勃发，欲扣留诸绅董，周老师面争，叶中军亦拔刀相助，几乎用武。再引诸绅董谒见沈藩司，给予善良民旗二十四面。嗣后快官三十五庄、线西五十余庄，皆德功引见周老师，向沈公给予善良民旗，地方稍安堵矣。

　　但李令恨鹿港甚，每日泣求澎湖镇吴宏洛剿办。吴宏洛听之。德功同周老师托吴本杰向沈藩台言，鹿港一攻，各泉庄必尽变。官军难获全胜，地方必縻烂矣。沈即刻电陈刘帅。是夜刘师电谕吴镇，命听沈节制，即令德功通知鹿绅，到彰会见。于是，郑协台子开、蔡山长香翁、施家珍、施家藻、黄玉书、许肇清等到彰。但一行十余把轿入城，恐被李嘉棠知道，是以蔡山长一人乘肩舆，列位步行，由北门城边到定光庙边德功书馆，打探消息。盖因子日前，黄玉书私入城查探，被李令围掳，乘夜逃出城故也。德功即请周老师、叶都司引见沈藩台。时沈公驻在郑家南畔。德功即借郑家北畔作鹿绅寓所。

　　众友疑德功有他意，独蔡山长甚喜，以为同寓郑宅，或者沈公回探，各事可详剖白。是晚，李送席请沈公。沈公将原席转送鹿绅。李令见之，怒曰：是公然请贼党矣。是夜果沈公回探山长等。鹿绅将激变情形细禀，沈公电禀刘帅，准鹿港投诚，给予善良民旗，交带施家珍、施藻修严掳施九缎等。而沈公往嘉义巡视，鹿港始安。德功为此事费月余精神，每夜十时在祝丰馆与周老师、叶都司会议各事。每日写信卷在纸草中，差工人黄夏，报知鹿绅。盖恐被李令搜出也。德功所寄书信，多在施家珍手，皆藏腰■〈月斗〉中。平日施君办事谨慎，凡有书札皆袋在腰■〈月斗〉，以备不时检阅。

　　至刘帅令严掳施君，蔡子庭急写信通知德功云，兄所寄之信皆在施君■〈月斗〉中，万一被官掳获，必连累及之。时德功付信托蔡山长，请施君到局，将书信一切当堂烧化。由今以思，亦危矣哉。

　　后李令到台北泣告刘帅，硬指郑协台子开，同鹿绅通贼，且曾掳获挑子药人夫，到县堂讯，供称鹿港局雇他，向施长发挑出。又指局中账簿有载发子药与施九缎等。刘帅先命台湾县黄承乙询问，周、蔡、吴等并无通贼情形。后令程知府起鹗，亲到鹿查账，皆无发子药事。鹿绅始不及于难。惟缉掳施家珍一人而已。鹿港大难已消之日，正周老师患难之时。盖自李令十一月十日到台北，周老师即预筹脱难之策。每夜与德功商议，言刘帅必听李令之谮，五日外必打电扣留。如不先谋脱身，坐待提到台北，必押府经厅，候掳施九缎诸犯到案，始得辨明黑白。至少亦必三年，其苦何可言也！但刘帅已允准会试，不如乘此未发先逃。数夜商议，惟一颗印无可寄处。

　　于是，议乘夜间送交罗知县东之。素知罗每夜醉后不见客。是夜初更，将印带交罗知县，果差门丁，问以何事。周云我已蒙刘帅允准会试，此印且交贵县。罗公以为大帅已允准，令门丁将印收起，请明早来叙话。周老师即刻跑到德功家，言印已交，其家中止存五十余两，以为用费。此行会试，必三百金始可敷衍。迭言蔡山长在鹿不能通融，欲向功借，又不敢言。功观此情形，周老师又是为鹿港各庄领旗，致被李令所怪，倘乏款会试，必入罗网，岂不可惜！功因入内鸠集三百金助之。老师云：我此去如得重来，必不负君此情。又再写信一封，通知山长，内云临行匆匆，不及面晤。但吴汝能送「毛诗」一部，不胜感激云云。临行时先与功言刘帅怒，必在二三日间打电到彰，知我会试，必令各港口查寻，如无踪迹，必移文到闽县缉掳，如被我逃脱，必于会试火船中搜之。福州港搜罔获，必行文天津港口搜之。若至北京，则我不怕他。尔时如寻我，必到刑部衙门讼诉，彼一巡抚，亦必撤任。到北京质讯，想刘帅必不行此下计也。言毕，回家丁乘夜往土结窟，果吉人天相，黎明即有船往泉州崇武。

　　行至四日，到福州。先投友人问讯，始知闽县派勇二十名围家，乃在友人处暂住。迨同闽省举人搭火船会试，果在船中搜寻之。到天津亦如此。盖冒友人之名领船单，彼亦无奈之何也。周老师行后十余日，蔡山长到祝丰馆，问我以三百金助老师何不向我明言。功笑而不答。山长即云：当老师信到鹿，即邀诸人猜之，言老师又非童子，何以送他毛诗，其中必有故。因遂想出三百之句，或此信隐寓送他三百金之事。只恐信落他人手，贻累知己也。众人咸称予为鹿港等庄之事，劳心月余，既被李令所怪，又差人送密信，开费不少，何可再受累，已议将三百金送还矣。

　　后老师会试不中。下科德功又向鹿港及陈汝修、苏松柏等鸠集三百金助之，又不获中。抑郁以殁。其公子娶妇，功又鸠二、三百金为婚娶费助之。忆老师平日能急人之急，凡有益人民，死生以之。此次攻城，若非同吴景韩三人出城，冒险议和，以待援兵，则彰化必破。鹿港各庄等，若非老师向藩台尽力剖白，则必玉石俱焚矣。翌年，岁科两试之期，可得印结礼一万金，乃因此事，功名罣误，会试又不获隽，流离偃蹇，贫困以终。功思及此，因叹善人不获善报，未尝不为抚膺太息也。

　　光绪十九年，彰化立轩吴德功稿。

　　当修通志时，各属举釆访委员，先君时掌教白沙，知立轩先生熟于春秋，爰以戴、施两案嘱其负担。果能胜其任，为上宪推许，并奖先君所举得人也。吴君虽寒儒出身，然性任侠，朋友有急难，皆力为排解。周莘仲老师，蒙难远逃，先生仓猝之间，以巨金助之，亦不计此金将来可返壁否，诚吾辈所拜服也。同门弟蔡子庭拜识。   
