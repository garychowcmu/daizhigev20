吴风录
[明]黄省曾
    自吴王阖庐造九曲路以游姑胥之台，台上立春宵宫，为长夜之饮，作天池，泛青龙舟，舟中盛致妓乐，日与西施为嬉。白居易治吴，则与容满蝉态辈十妓游宿湖岛。至今吴中士夫画船游泛，携妓登山。而虎丘则以太守胡缵宗创造台阁数重，增益胜眺。自是，四时游客无寥寂之日，寺如喧市，妓女如云。而它所则春初西山踏青，夏则泛观荷荡，秋则桂岭九月登高，鼓吹沸川以往。
    自吴王光、僚骨肉戕杀，至今九族昆弟互谋交争，鲜有亲睦者。
    自甪里、披裘公、季札、范蠡辈前后洁身，历世不绝，时时有高隐者，永乐中有王宾氏。
    自汉蔡经居胥门，而王方平麻姑会于其室，魏伯阳作丹飞升，杨羲、陆修静辈入勾曲山学道，至今吴下好谈神仙之术，然声色消[汩]之，卒皆无成。最下者，造黄白伪金，谓之茅银，用此欺购者众。
    自梁鸿由扶风，东方朔由厌次，梅福由寿春，戴逵由剡适吴，国人主之，爱礼包容，至今四方之人多流寓于此，虽编籍为诸生，亦无攻发之者。亦多亡命逃法之奸，托之医卜群术以求容焉。
    自梁武帝好佛，大兴塔寺，竺道生虎丘聚石为徒，讲《涅粲经》，石皆首肯；支遁入道支硎山；海上浮二石像于开元寺，至今虎丘、开元每有方僧习禅设会讲，二三月，郡中十女浑聚至支硎观音殿，供香不绝。
    自六朝文士好嗜词赋，“二陆”撷其英华，国初“四才子”为盛，至今髫龀[龄]童子即能言词赋，村农学究解作律咏。
    自王谢、支遁喜为清谈，至今士夫相聚觞酒，为闲语终日，然多浮虚艳辞，不敦实干务。
    自梁王[皇]侃明《三礼》、《孝经》、《论语》，撰《礼记讲疏》五十卷、《论语义[疏]》十卷；陈张冲撰《春秋义》、《丧服义》三卷，《孝经论语义》十卷；隋褚晖撰《礼疏》一百卷，而陆元朗论撰尤多。至今吴人善著书，然喜裒集文章杂事，无明莹笃实而通经者。
    自吴曹弗典[兴]画《赤龙兵符图》，置龙水傍，应时雨足；张僧繇丹青绝代，而于金陵安乐寺画四龙，点睛者飞去；张璪双管为生枝枯蘖入神品；滕昌格花鸟，何充写貌，至今吴人善画者多。
    自张弘善篆，张彭祖善隶，右军每见其缣素尺牍则藏之，张旭草书入神品，至今吴人善书，章草称宋克，能品称徐有贞、李应祯、吴宽，而超入于晋者，惟祝允明得变化之妙。
    自席谦善棋，石荆山善琴，吕彦直善双钩，张珙善刊镵，至今吴中多棋客、琴师、双钩，然逐利而为，无古人自得之妙。
    自朱动创以花石媚进建节钺，而太湖石一座得银碗千，役夫赐郎官、金带，石封为盘[磐]固侯，垒为艮岳，至今吴中富豪竞以湖石筑峙，奇峰阴洞，至诸贵占据名岛以凿，凿而嵌空妙绝，珍花异木，错映阑圃，虽闾阎下户，亦饰小小盆岛为玩，以此务为饕贪，积金以克[充]众欲。而朱勔子孙居虎丘之麓，尚以种艺垒山为业，游于王侯之门，俗呼为花园子。其贫者，岁时担花鬻于吴城，而桑麻之事衰矣。
    自苏师旦以韩氏书史受诸将贿，至今吴人好游托权要起家。永乐时，附于权臣纪纲者有：陈湖陆氏、张氏；正德间，附于阉人刘瑾者有汤氏。家无担石者，入仕二三年即成巨富。由是，莫不以仕[士]为贾。而求入学庠者，肯捐百金图之，以大利在后也。陆冢宰黯货万余，以宸濠党谪戍；陆太守营新宅甲吴中，今归它[他]人。天道虽不爽，而贪者尤甚。然持廉而不营产者，则目为痴。其廉行最[素]著者：御史陈祚、副使陈琦、郎中张玮。
    自元氏海运用海民朱清、张瑄，而瑄子文虎遂以户部尚书领漕，取路大洋，旬日达于直沽。由是，朱、张二氏得以交通诸蕃贸易，占刈官芦，贩盐行劫，第宅遍于吴中。瑄妾杨氏美而悍，别建第于乘鱼桥，谓之四夫人府，后没籍二氏，特立提举司，专典其金帛。至今吴人有通蕃求富者，并海崇明三沙奸民，多以行贩抄掠为业。
    自沈万三秀好广辟田宅，富累金玉，沿至于今，竞以求富为务，书生惟藉进身[士]为殖生阶梯，鲜与国家效忠。
    自顾阿瑛好蓄玩器、书画，亦南渡遗风也。至今吴俗权豪家好聚三代铜器、唐宋玉窑器、书画，至有发掘古墓而求者，若陆完神品画累至十[千]卷，王延喆三代铜器万件，数倍于《宣和博古图》所载。
    自正德中，吴中古墓如城内梁朝公主坟、盘门外孙王陵、张士诚母坟，俱为势豪所发，获其殉葬金玉古器万万计，开吴民发掘之端。其后西山九龙坞诸坟，凡葬后二三日间，即发掘之，取其敛衣与棺，倾其尸于土。盖少久则墓有宿草，不可为矣。所发之棺，则归寄势要家人店肆以卖。乃稍稍辑获其状，胡太守缵宗发其事，罪者若十人。至今葬家不谨守者，间或遭之。
    自曹太守鬻物于民，皆有铺户答应十其入而一其酬，在昔已有“曹平分，傅白夺”之谣，至今郡县刻剥铺户。嘉靖十二年，霸州王仪以御史来，则铺户一切革之。
    自郡守徐亲信，吏胥门隶往往成富人，至今为吏胥门隶者，酷以剥克讼人为事，而隶人之害为尤甚，一人之正，十人之副，与吏胥因[夤]缘为奸买票[卖，而]出则横行，动辍素数十金，其富而讼者、粮长之欲脱稽其逋者，所赠尤多。
    自刘氏、毛氏创起利端为鼓铸囤房，王氏债典而大村名镇必张开百货之肆，以榷管其利，而村镇之负担者俱困，由是，累金百万。至今吴中缙绅士夫多以货殖为急，若京师官店六郭开行债典，兴贩盐酤，其术倍克于齐民。
    自江右张鳌山提学来吴，废七塔，朱、明二尼寺以业宦室，胡太守又废景德等寺为子游等祠、公馆，且往往馈赠势显。由是，自城至于四郊及西山一带，率为权豪所夺，为书院、园圃、坟墓，而吴之丛林无完者矣。至于黄县令辈（希效），则又尽撤古刹以赠权门贪夫，否则厚估其值，令释道纳之，大扰郡中，至今未已。
    自郭令信任巨富，粮长纳其赃贿千万，以致粮长倍收，人户吞并，乡民莫之控拆，而粮长自用官银买田、造宅，置妾百费，则又开坐于小户，谬言其逋。至今粮长虎噬百姓以奉县官。
    自张士诚走卒、厮养皆授官爵，至今称呼椎油作面佣夫为博士，剃工为待诏，家人奴仆为郎中，吏人为相公。
    自吴民刘永晖氏精造文具，自此，吴人争奇斗巧以治文具，行赂者乃赠郡县，故郡县宦此者争索文具于民，若长州[洲]郭、田二令，相继挟千副以往，至今为民害未已云。
附一
西洞庭风土记    清 沈德潜
    西洞庭去郡城百里，山之奇者石公，邃者包山，灵秀者林屋，高者缥缈峰，险而幽者大小龙渚、石蛇，总名西洞庭云。风俗淳朴，居民傍山，村落连缀，无堡坞廛市，耕稼外杂植花果，人烟鸡犬在花林中，四时果实成熟，待具衣食。濒湖者业渔，民多聚族，家有宗祠敬耉。长老者出，子弟追随扶掖，茕独者众扶掖之。路无妇人、无舆马、无丐者，无奇裹服，无勃溪色、诟谇声。秀者诵习，不专干禄。废诵习者服贾，子弟蔑弃先榘，虽富贵，众鄙之。婚嫁择对轻财，家饶裕者为媒氏，两姓或遭过，愆嫁娶期，媒氏饮助之。人虽贫，无为仆妾者。办赋税早，经年无催租吏。岁时亲朋觞酌，物俭情厚。里有逸民故老、畏荣耽寂者，常津津道之，琐细莫详。其大都如此。
    予慕洞天名，偶践其地，居人竞来相要，摘园蔬、网湖鱼，淹留款浃，数日别去，因得悉其风俗。从来游洞庭者，辄谈幽虚左神，金庭玉柱，夸神仙踪迹。记风土之异者，又谓境无蛇虎兔雉别于他山，而俗之淳朴近古，概未之及。予表而志之，以俟世有采风者。
附二
    黄省曾，字勉之。六龄好缃素古文，解通《尔雅》。弱冠，与兄鲁曾散金购书，覃精艺苑。先达王鏊、杨循吉皆为延誉。负笈南都，游尚书乔宇之门。嘉靖辛卯，魁乡榜，累举不第，交游益广。王守仁讲道越东，省曾执贽往见。又从湛若水游。李梦阳以诗雄于河洛，又北而称弟子，受学焉。为文学六朝，好谈经济，每月朔望，必陈五经而拜之。子姬水，字淳父，生而颖敏，省曾出入必携之具，有所占属，每令同赋。省曾拙于书，命姬水学书于祝允明，遂传其笔法。性至孝，哭父母成疾，遂弃诸生业。嘉靖乙卯，避倭难，侨寄金陵六年，归，尽斥其田产，以供婚嫁，衣食不能卒岁，而所蓄敦彝法帖名画甚富，一室之中，棐几莹洁，笔砚精良，焚香宴坐，忻然忘老。
