入越録　　（宋）吕祖谦 撰 


　　淳熈元年八月二十八日自金华与潘叔度为会稽之游辰后出旌孝门五里至闗头南折入会稽路二里桐树岭八里东藕塘城东陂塘此为大溉田甚博他时夏秋之交辄涸今岁雨泽以时田不卬水秋深犹弥漫也十五里含香民居颇成聚落道旁野塘木芙蓉初发映水殊有思致十里义井五里上下仓十里孝顺镇十里自驿路北折入香山路五里宿杭慈潘氏庄凡行七十里是日凝阴不开风袭人已有力始御夹四山云气滃然冈峦出没申后微雨夜遂大 

　　二十九日早冒雨行二里小鳯林寺涉溪屈曲稻塍间泥淖没屦五里苦山二十里梅口邸舍蠲洁胜官道盖行贾避义乌市征往往出此十五里香山林壑稍邃八里下稠岩景德寺寺屋可百年绘事皆朴质饭于小轩方池丛竹皆有趣然稍芜矣七里唐口自是复出驿路老梧离立道旁濯濯如青玉干又二里宿逆旅凡行五十九里晡后雨方歇所歴大抵匆匆不能详也 

　　三十日早发二里石斛桥溪流潺潺崖旁大石如屋桥西走浦江道也度桥而北十里石牛有楼临路楼下牖戸亦明敞主人留小语云创以待使客非其居也所谓石牛者道下塘卧石若牛水满不可见五里洞井居民依小坡植鸡冠花数百本冠距低昻大类尸乡祝鸡翁舍云薄见日已而大霁十里新界自石斛桥道出两山间少旷土至此山围始寛秋稼极目黄云蔚然过义乌东阳浦江永康四县巡检寨婺越界焉五里邵家湾观五指山其巅石如骈拇然近视不若逺望饭民家舍后水竹可步逢驱羊行贾者数百蹄散漫川谷风毛沙肋顿有汧陇秋色五里涉枫江土俗谚云第一扬子江第二钱塘江第三枫江盖甚言其水波恶实小溪耳闻春夏颇湍悍今仅至胫而已南岸有覆斗山山形正方若斗覆五里兴乐槿花夹道室庐篱落皆整五里界牌陇平坡浅草隐隐起伏环山城立真监牧地也五里牌头市道分为两北道出渔浦度浙江入杭东道入越轮蹄担负东视北不能十一市傍斗子岩岩旁狮子山首昻背偃畧类狻猊五里寒热阪五里宿砚石村凡行六十五里屡愒逆旅墙壁横斜多市侩牓帖大要皆尤人语斯其所以为市道与悚然久之 

　　九月一日晨雾上横陇东嶂出日金晕吞吐少焉全璧径升晃耀不可正视升数尺韬于云绚采光丽因蔽益竒非浮翳所能揜露稻风叶皆鲜鲜有生意五里里湖五里蔡家坞五里桐木岭五里诸暨县入县北门人烟犹萧疎县方筑社南垣两松樛枝小异里许至市自县治前东折度下桥桥屋半圯矣并大溪行流甚壮其源一自东阳一自浦江一自孝义至街亭合流径县城又径萧山浮桥入浙江县东陶朱山颇雄自入新界已岿然见之出县东门山益逺川原益旷田莱多荒盖沮洳不宜稼而然五里放生桥道左女贞新叶生黄緑间错如行闽粤茘枝林五里马秀才店店旁小室随事莳花草马久罢举矣三里双桥畈二里乌石其南入剡百里而近十五里苦李桥溪碛颇清浅木阴扶疎百余步入山径五里至新店湾复得平地五里栗桥登栗岭五里冷水望东岭神祠缥渺云间下坂稻穟垂黄际山数十里平铺如拭洋洋乎冨哉丰年之象道中所未见也五里宿枫桥镇前岁析诸暨之十乡即镇为义安县今年五月废凡行七十里薄暮小雨 

　　二日辨色发枫桥阴风薄寒十里干溪溪桥榉柳数百株有十围者过桥绕山足行十里古愽岭岭左右皆丛筱五里洪口有别径入明自枫桥而上美竹佳树相望近洪口曲折循小溪水声■〈氵虢〉■〈氵虢〉风物渐佳十里含晖桥亭天章寺路口也遂穿松径至寺寺盖晋王羲之兰亭山林秀润气象开敞寺右臂长冈达桥亭植以松桧疑人力所成者法堂后砌筒引水激髙数尺堂后登阶四五十级有照堂两旁修竹木犀盛开轩槛明洁又登二十余级至方丈眼界颇阔寺右王右军书堂庭下皆杉竹观右军遗像出书堂径田间百余步至曲水亭对凿两小池云是羲之鹅池墨池曲水乃污渠蜿蜓若蚓必非流觞之旧斟酌当是寺前溪但岁久失其处耳由曲水亭穿小径涉溪复出官道数里买舟泛鉴湖湖多堙为田所存仅如溪港然秋水平岸菰蒲青苍会稽秦望云门诸山互相映发城堞楼观跨空入云耳目应接不暇入水门过南堰歴府学天庆观至禹迹寺门舍舟外氏寓舍此寺拜外祖母温国钱夫人伯舅叔舅温国八十一矣气貎视听纔类五六十人与叔度同馆于书室 

　　三日游外氏园有梅坡站台菊潭杞菊堂竹隐蒲涧橘洲因寺废地葺治之十六七成矣最胜者梅坡遶亭皆梅前对蒲涧橘洲野水湾环岛溆掩映如在江湖而竹隐一径深幽阶庭清閟亦其次也又过义恩师院院与杞菊堂邻十年前尝识之午后自园后门穿僧庵度小桥转三两曲至圆通寺旧乃兴福寺子院去岁废兴福入圆通合二为一埽地更新面势端直殿庑华敞殿后犹未毕工循旧路复穿园中归园后边河岸木成阴舅氏云此即蜀桤木也植之方数年往时表里无障蔽今不复见道上车马矣杜子美所谓饱闻桤木三年大信然是日薄阴 

　　四日饭已侍伯舅同叔度詹季章（徽之）泛小舟出南堰绕城縁鉴湖访苏仁伸计议（师德）于偏门外皆前日初至所歴也（阙）颇稳惬砌下瑞香两本面皆丈余仁伸苏子容丞相孙致仕闲居年垂八十道前辈事亹亹不厌出旧书数种管子后子容手书庆厯乙酉家君面付犹苏河阳所藏也纸尾铭欵云惟苏氏世官学以儒何以遗后其在此书非学何立非书何习终以不倦圣贤可及其曰书秩铭戒者子容所识其曰先公铭戒者铭语亦同盖子容之子所识也纸背多废笺简刺字异今制者末云牒件状如前谨牒如前辈所记署衔多杭州官称子容云知府舍人乃知杭州时也归舟烟雨晻霭游大能仁寺闳壮光丽甲于会稽重殿复阁金碧相照寺吴越钱氏所建颓废久矣新于今主僧常坦之手二十年前见坦于此寺方为板下僧相与步败檐毁垣间慨然有兴作意具道规模次第果不愆其素有志者事竟成如此然益知民力之困也 

　　五日义恩师约饭偕者苏仁仲伯舅叔舅潘叔度詹季章丁茂才（松年）七六表弟槩中食开霁晴光发窻心目颇快饭罢复阴晚步过寺桥歴沈氏李氏园皆荒芜独修竹犹森然 

　　六日偕石天民（斗文）潘叔度自寺桥直道过郡庠道傍多流水乔木殊不类廛市教授廰后环碧亭小愒环亭皆水败荷折苇秋思甚浓石应之（宗昭）髙应朝（宗商）亦继来遂自直舍入学夫子殿居中修廊广庭长松错列讲堂榜以明伦后有稽古阁制作皆雄伟而阁下尤胜疎达开豁拥墙密竹如云晚冒雨归 

　　七日雨不可出过詹季章位小阁因重屋楼板其间纵三弓横半之南北取屋山为明逺山竹树歴歴如画芦簟仰承穹窿若船背幽洁极可爱名以越舲其状真类小舟也 

　　八日早过大中戒珠寺王右军故宅也屋多人少颇牢落门有两池亦称右军鹅池墨池畧无意趣政如天章者皆后人强名之耳殿后地渐峻石应之寓居在焉遂与应之登雪轩轩占卧佛殿右偏湖山聚落皆来献状以宜于观雪得名今虽不与雪值然雾雨空蒙亦竒观也寺后即蕺山蕺菜名图经云越王嗜蕺尝采于此 

　　九日早雨少止侍伯舅同潘叔度詹叔章泛舟赴苏仁仲饭舟经卧龙山下竹洲柳岸略如苕霅卧枝拂水尤竒饭罢登舟中涂小泊步游西园郡圃也其北飞盖堂下临大池其中集春堂四隅各一亭东春荣西秋芳南夏阴北冬瑞其南扬波堂面城水木幽茂两小亭对峙东曰逍遥西曰裴回园之西即曲水先入敷荣门右转至右军祠穿修竹坞遂登山山盖版筑所成缭绕深邃曲径回复迷藏亭观乍入者惶惑不知南北山背有流杯岩凿城引鉴湖为小溪穿岩下键以横闸激浪怒鸣过闸遂为曲水长庑华敞榱栋椽柱皆涂斵象竹遶以清流甃以苍石犬牙参错殆若天成俯砌琢石为礅流杯至礅傍辄自近岸盖庑中为三井吸水势使然曲水之上激湍亭惠风阁规橅若都下王公家山顶崇峻庵其胁骋怀亭面亭依山为岩壑然皆涂塈不可支久下山右遶至清真轩刻桷象栟榈平阶茶■〈艹縻〉架甚茂第为蔓草萦乱刺眼耳曲水乃前守史丞相（浩）所凿往年见其新成今竹树皆成阴而亭榭稍稍圮剥矣复登舟还禹迹 

　　十日午后同叔度泛舟过南堰出门穿鉴湖支港斜雨入蓬衣袂沾濡七里独山野桥烟树可画出山口港渐狭又七里道树舍舟步田间泥潦没屐一里许至坚密庵拜外大父墓庵屋纔八九间窻槛幽洁夜分四山风雨翛然始闻秋声 

　　十一日晨起冒雨蹑屐登舟入城至能仁寺赴常坦师饭七六弟在焉遂过报恩光孝寺寺后飞来山即图经所谓怪山也传云自琅邪飞至其说不经其巅有塔采绚甚华塔下有鳗井乃小石窍自唐以来神之谓鳗能时出祅祥近世不复见矣井故依山■〈土幻〉坡陁有古意近僧甃使就整遂无可观濮安懿王祠庙寓此寺有园令领吏卒守之主僧明哲往岁尝识之新昌设蜜术汤甚清美晚还禹迹十二日雨不可出借图经寻近城名山须雨霁徧游晚石应之来宿 

　　十三日过午雨止诸葛寿之（千龄）髙应朝石应之孙季和（应时）约往丁氏园遂同泛舟至新河步入园园多海桧但绾结阏其天性后墙皆密竹轩楹太敞宜夏不宜冬宿东偏小室会宿者叔度应之季和 

　　十四日自丁氏园偕叔度寿之应朝应之季和登舟出五云门入鉴湖湖面独此为阔隆兴初吴给事（芾）浚湖未一二尺多得古棺皆刳木为之盖汉末凿湖前冢墓也然后知古人为湖特因地势筑堤堤立而湖成不待深疏凿也今自五云门重堤隐然达于曹娥五六十里民间谓之省塘此乃故湖堤湖田之民每毁堤以决积水故堤缺而湖废异时有意复湖者第修完省塘则盗湖之田不待废而自为陂泺矣自湖尾入若耶溪过后汉郑弘庙传所记樵风蚤暮迎送舟楫采薪者云至今犹然半里石帆山山横若张帆又数十步秦始皇酒瓮乃山脚两石粗类瓮盎又一二里舣舟游龙瑞宫方士谓之阳明洞天穿松径数百步至宫宫后三峯翔舞飞动势若覆压大畧如栖贤望五老特欠其二耳中峯乃会稽山祠官春秋用事焉由西庑循山径观龙见坛其旁即禹穴乃大石中断成罅殊不古殆非司马子长所探也又数步飞来石老木槎牙石壁如削縁磴道至钱秀才庵遂自东庑出院院皆扄闭独遇一客道士云绵州人复登舟径鉴湖湖天夕照水村渔屋皆被光景日所入诸山如在金雾中天下絶境也暮泊告成观宿于明逺堂下小室 

　　十五日晨谒大禹祠 
