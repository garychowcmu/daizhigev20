闽中纪略


沈序
闽中纪略
闽难记
海寇记
国变难臣钞
 
 

 
沈序

　　是编康熙乙卯仲秋六日野史落帽生所纪中丞范觐公事实也。中丞抚浙时，慨然有大志，欲为国朝荡平六合，命落帽生草疏，可谓忠义勃兴；惜其疏洋洋二千余言切中时务，未曾载入编中。及其督闽也，密请削除三王。福建省会与耿藩同城，中丞始至，耿藩犹循宾主之礼；已而间隙日深，相持不下，中丞卒死于耿逆之难。落帽生虽见几而作，飘然远引；然于中丞遇害本末，惓惓弗能置；恐后日无以征诸青史，缘叙而纪之，亦可谓久要不忘平生者矣。

　　壬寅秋日，吴江沈楙德识。  
　 
闽中纪略

　　野史落帽生许旭着

　　范、耿，至亲也。先是，耿王之祖归顺辽左，以至受封为王，俱范文肃公力也。时范为内院枋国，与耿交谊最厚，誓为婚姻；迨今袭王，已第三辈矣。而制府乃文肃之子，王之妹又嫁制府之侄；亲戚中于辈行为长，凡书函往来，耿称晚生、范称眷生，无相间也。制府在杭，久念王辈虽幼而爵已尊，同在封疆，受其晚生，似属大过，因逊谢再四；自后耿称侍生、范称弟，亦无间也。旧例：各省督抚移文与平西、定南、靖南，俱平行衔，封外面止书某官姓；公文递至某王军前开拆，来文亦如之。一日，耿王公文至浙，传鼓投进，官封已变例程，面上大书年月，黑签某日，旁写右照会浙江巡抚，背刷「靖南王封」四大字；制府愕然。及启私函，则耿王仍称晚生，札中云新奉则例，王移文至督抚俱改照会，故于私函仍用晚生帖子；制所怫然。答柬仍改书眷生，而晚生竟帖不璧，函外止写王爷；书面授来使，而不用印信函封。以后来往悉然，嫌隙始于此矣。

　　制府在杭时，无一日不为地方兴利除害，昼夜不肯逸苟。四、五日无事，便云今岂无一事可做者乎！诸君在幕，何不为我思之。一日酒半，徘徊起行，不言者久之。忽谓余云：我有一篇极大文字，须要汝做。我在浙江四年，为地方除贪风苛政，踏勘历年荒田，蠲免连岁灾伤钱粮，于地方亦可为不负矣。及今壮盛之年，不为国家荡平六合，何用生此七尺之躯！郑氏不宾有年，无有建长策、奋知勇，统闽、广、江、浙之师起而灭此朝食者。余筹之已熟，先生为草一疏奏之，请从事焉。余曰：当今疮痍甫息，民困始苏；边事一开，其衅不知何时而止。况郑氏自己亥之后，退居海岛，各安天地；一旦驱几十万之众，与蛇龙争胜于不测之渊，公独不计及此乎！制府嘿然而散。次日，至余馆中，云海上之疏，先生草未？余答之如初。制府怫然曰：我受国恩，奋身克敌；分也。邀先生至此，辱以管记，代我笔舌，亦先生分也。先生不草，而谁草邪！余知事不可止，是日疏就，脱稿以呈。制府喜曰：我固知先生之能办是也。然其旨未畅而言未厉，俟增鄙见，畅所欲言，当以再商。遂袖而入；闭阁者一昼夜始出，则已洋洋二千余言矣。大抵首事势，次粮饷，次兵将，次闲谍，次外国；聚米画沙，了如指掌。请缨之气，已勃然在楮墨间。又次日，酌定缮疏，付舍人赍入都；而以其副寄归家中。云：我以示家兄、舍弟，知我不负朝廷也——家兄谓固山、舍弟谓刑部。舍人至京，先以副呈固山、刑部；俱骇曰：此本所关甚大，边徼至重，何可轻言！遂寝。然渐渐上闻，朝廷虽不见此疏，而心嘉其忠；闽督之任所由来也。

　　靖南在闽好饮酒，喜结纳。闽中人率出入府中，左右及藩下未免倚势朘民，所在逞虐；相沿已久，遂成积威之渐，督抚噤不敢问。制府廉威素着，命下之日，百姓欢呼。耿府虑其病己也，遣使馈重赂至杭云：范老爷素廉苦，橐中不具一钱。今来督七闽，计车马所需、犒军所费，非数万不可；无劳范老爷筹划，王谨储蓄以待久矣。制府笑曰：我岂以此累王帑哉！尽却之。王益蹙然。

　　闽中旧例：督抚见王，王正坐，督抚东西侍坐。制府陛见，宣言曰：总督为朝廷大臣，出镇一方，生杀予夺，俱奉天子威命；岂有藩王正坐，而总督旁坐者乎？时靖南有人在京，潜达于闽。及制府到任相见，王乃下坐；宾主谦让，不复如旧例矣。

　　旧例：督抚到任，王不出迎；谒见后，送不至级。制府抵福州日，王郊迎十里，设酒洗尘；虽托之姻娅，实欲自降也。到任后，王先遣子弟造贺；制府随即谒王，宾主礼成，欢好特甚。临别，制府携手道故，行一二十武。至级，制府佯若忘之者，又携手同下三级，始憬然曰：王爷何谦光至此！始分手而别。以后相送，遂为常例。

　　闽中钱粮，征索已尽；兵饷告匮，刻不可支。福州缺三个月，漳、泉各府缺六个月；脱巾之变，日日可虞。各兵闻范侍郎将至，忍饥以待，因而前任刘总督得以安然卸去。及制府莅闽，竭力措处，仅发到任后各饷；而先缺之额，竟无从给。因遣使告急于浙，预撮十三年解闽额饷六十万以济然眉，尚属画饼；闽事败坏可知。

　　闽督中军王可就，先为浙弁，悍而虐，荼毒一方；百姓苦之。制府抚浙时，屡欲置之法；以巡抚不与兵事，嘱浙提参核，审究数番，幸而获免。后升闽督中军，方欣免脱；不料制府又奉七闽之命，适隶麾下。制府爱其骁勇，辄曰：是一用得的人，而可就实未知也。旧例：总督到任，每府出银一万两为修理衙门之用。制府访知其弊，严欲革除；一面檄行按察司，又飞檄可就，传谕禁止。檄上朱笔大书：倘有不遵、仍行馈送者，该中军捆打五十。可就骇曰：我虽中军，职为副将，岂容捆打！此必范侍郎欲杀我也。心畏不已。然窃闻制府平海素志，尚冀立功自效。偶有人从海中来投可就，图画洲岛形势、地方虚实、进兵机宜，介以献制府；可就大喜，阴畜于家者半载。直至十月，范公至闽中，可就自以为贽见之，先资不世之奇功，制府必善之也。视事后三日，密陈其事。制府召其与语，平平无奇，麾而去；可就心益恐。属升左江总兵奉旨正陪俱回京陛见，钦点其副而退，可就还旧职，自此郁郁南归。甫至闽，则耿王将造乱，肘腋之下；甘心叛公矣。

　　毛廿一者，江山土豪也。居清湖镇，以歇店为业，甲于里中。凡浙、闽往来官弁士客，过必宿焉。度岭之兜舆、北来之船只，络绎赁雇，胥廿一主之；虽一日役夫数千，无不立应。其才具，诚有过人者。然鱼肉一方，肆虐自逞。制府抚浙时，曾痛惩而免其死。及莅闽，道由清湖；先二十里，一人年可七十，伏谒道旁，盛服革履，制府颔之。及抵镇，前驱毕集，县令已供张其家；廿一跽而通名。制府审视曰：尔尚未死邪！廿一叩首股栗，憾而避去。时靖藩方张，廿一业已窜身王府，伺衅思乱，适遂所欲。江山之民，揭竿而应，未必非廿一召之也。

　　杭州百步塘水月师者，异僧也。制府在杭日，时时延至幕中，言水旱蝗蝻，无不奇验。癸丑春，有督闽之任；师谆谆切诫曰：福建龙潭虎穴，去不得的。皇帝喜欢尔，尔去求做一部尚书，方可免祸。制府笑曰：师言谬矣！东西南北，惟君所命；岂得自主邪！师蹙然曰：审尔便一身去，母亲妻子不可去。制府首肯。八月，果单骑出京。九月，重憩武林贡院；十日，将行，师来送，愀然不乐曰：我教尔住在京中，何苦定要南行！今将奈何，吴三桂即日反！制府初亦倾耳，及闻平西欲反之语，不觉微哂。外传将军速宴，遂辞师而出。余时在坐，制府去，左右咸散；师即起，不顾而行。余尾其后，由提调公署至至公堂，几数百步，不出一语。抵明远楼，四顾无人；师正立，余揖而请曰：福建我去得否？师曰：尔不妨。袖中出法名片纸相授；细视之，乃「净闺」二字。余曰：得毋误乎？师曰：是也，非误。因顶礼作别。遂偕制府于十月朔日启行至闽。来岁仲春，告别旋里；三月，遂有靖南之事。始悟「净闺」二字，净者静也、闺者归也；言安静而归，不逢乱离也。

　　制府入闽时，年甫三十有九。素志方遂，又蒙朝廷殊眷，誓以报国；建旗鼓行山谷中，朱缨白马，顾盼伟如；一路妇女聚观。穷乡老叟自归版籍以来，从未一识长官者；咸匍匐焚香，啧啧叹慕。盖以浙、闽相连，仁声入人、浸灌已久；总制闽疆，庶几活我兆民耳。

　　浦城下舟，舟如一叶，仅可容三、四人；又以十月水涸，危礁若锯，宛转其中。忽值滩流奔激，瞬目便过。吾辈身习舟橹，莫不啮指叹息。制府生自北方，中原千里，纵送疾驰，从未阅历此境；呼酒命酌，意气自如。

　　制府或水或陆，必载账房以行，夜宿草间，不居馆驿。佽飞骑校、厮养夫役千有余人，每一露宿，账房星列、储胥虎落，顷刻而具，竟夜刁斗肃然。邀诸客帐中痛饮，漏下三十刻，犹命小奚按曲，或铙歌大鼓，弗肯就睡。天未明，已上马行十里；比之陶公运甓，不是过也。

　　余辛亥冬，初至浙幕。见中丞卧榻之侧，县一小牌，上书时事数则：一、三王宜撤。一、旗下宜终三年之丧。一、逃人宜宽连坐。一、苏松赋征宜减一半。中丞笑曰：此当今所亟，吾恨不得枋国如先君时，便一一措行。余甚韪其言。独三王之撤，意中以为必无此事。岂知宸眷日笃，癸丑之春遂以总督陛见。凌晨入朝、日旰而出，君臣密语，左右皆不闻。未几，旗下终丧、苏松六郡蠲赋，俱奉特旨；而三王之撤，亦竟如所言。虽或出自庙算以及诸王大臣之谋，而未必不由制府赞决。及杖钺南来，靖南疑有密敕处分，旁徨中夜，每每衷甲而寝。易曰：载鬼一车，先张之弧。此之谓矣。

　　制府在浙时，一介不取。署中尊卑男女几及千人，每岁供膳薪水、交际宾客、赈救灾荒、饩馆幕士，费及万余金；一遇困乏，必称贷于雅梅敕，大书借券三分起息，而钤以巡抚印。积久已多，责偿无计，遂以家中田产契归梅敕。后有人言藩司库银充牣，撮用一时，可免子息。每有所需，即从藩司借取，积几万两，踌蹰莫抵；乃令能干家人往楚市买米豆贸易，赢余得偿藩库之半。离任时，尚欠四万，一时无可挪移。藩司袁一相竟欲开置交盘册中，赖织造金移动机只钱粮抵销此项；而织造之数，期以到闽清偿。莅任后，兑支浙抚解闽饷银四万两画归织造，此项始清。初，中丞抚杭时，藩司例有岁馈，一概不取；积五年之久，便省二十余万。所撮之数，曾有几何！况浙省钱粮出入繁多，岂无开豁？属当藩司镌级调用，遂尔悍然负心。平日交情，一旦反面，宜其死也。

　　制府到任后，日以海事为念。忽有人献戚继光「闽中御倭事迹」，约五十余叶。制府喜曰：此真今日平海要策也。百余年来，倭寇不侵，兵制尽废。方今郑氏出没不常，福、兴、漳、泉在在无备；一遇变起，直入内地，始藉各镇之兵以为守御，几何不至糜烂邪！戚大将军方略具在，可踵而行也。遂以此书授余曰：海洋形势、攻守机宜，尽在是矣。特文词质古，似「战国策」；且山礁海汛，地名不一，难以句读。我军旅方殷，日碌碌戎马；子盍为我丹黄而钩贯之！余受而卒读，见其经略之法，全在外洋大海中间，分设五寨，每寨千人；五寨之间又设五游，每游七百人。平时以某寨之兵统领某游，某日以某游之兵哨至某寨；倭犯某寨则以某寨守御而以某游之兵应之，倭蹑某游则以某寨及别游之兵夹应之。其最妙之法，全在视风色。倭犯某处，则某寨先占上风以击之；倭犯某处，则某游绕出其背以击之。船在上风，利于取胜；波涛千里，如常山之蛇，首尾互应。南至粤界、北至浙界，逐日分巡、逐汛会哨，法至详密。余惊叹不已。阐绎十日夜，而朱黄钩贯始就。制府览竟，大喜曰：此书之来，其天资我成事乎！时靖南奉撤，左右翼之兵计七千人，业经归属总督；而总督额兵又有三千，制府即欲用此万人，以充五寨、五游之额，无容添设一兵、无容加增一饷，简练操演，即可以备折冲之用。况朝廷许便宜从事，而靖南既撤，又无一人敢掣其肘，势诚可为。甲寅正月初日，制府会饮幕斋。漏下未二十刻，忽余房中焰起；争往视之，则案上已灼然，扑之始灭。诸文书诗卷故无恙，而所辑录五寨、五游之稿已焚去。制府愕然不乐。细审每夜所点之烛约一尺有半，是夜烧未三寸，火光倒下，从烛心透跋而出，延及于案，诚怪事也。未五日而有云南之事，靖南免撤，两翼之兵仍归靖王；而事不可为矣。

　　制府虚心谘访利弊；到任之后，条陈事宜，不下数十人。李向阳所陈，尤剀切周至，文笔简炼可喜。制府召与语，貌颇不扬，而贫窭特甚；自言一妻一子，糠核不充，愿鬻身以自给。制府怜之，不受其券，饬署中间屋三楹，给以衣服银米，令率妻子俱来就食；而于幕外另设一榻居之，以备顾问闽事。向阳问无不知，尤时时请试，制义策论亦颇通晓。后移之箭道，令为家人童子师；每日抗颜高坐，制府颇爱之。及余二月出署，询之于人，乃耿府中出也。

　　制府初到任时，提督咨报某镇总兵出洋，获得海艘几十只、器械若干，当时斩过首级几十颗，现获贼六十名起解到省。随将六十人监候，业经具题待旨处决矣。制府忽思此六十人不过海边穷民，或计无所之，陷于不逞。虽船中器械格斗有形，然骈戮不无可悯；意欲特疏请宽，以为杀之不足以示国威，而释之或可以招反侧。其言累累，欲以格主上之心，开一面之网；专欲恩绥海滨，使无为盗故耳。

　　闽中海味极多，鱼盐之利为天下最，百姓藉以为生。自奉旨片板不许下海，不惟地方穷困，而小民谋生无路；间有冒险求获，觅食于刀锯之下。沿边兵将，往往以此解功。制府到任以后，日索海味，沿海之民咸额手曰：范侍郎将开海禁也。先是，都察院多诺请弛海禁，部覆止令小民于近港驾木筏捕鱼。虽奉谕旨，然从无一人敢采捕者。制府大言曰：海禁已宽，尔辈何不入海谋衣食邪！百姓以为近港之内所获甚微，且法网可畏。制府又曰：朝廷所许近港者，但非外洋耳。出海数百里，皆近港也。提督王进功力争不可；制府晓谕再三，自此海禁遂撤。会城之内，海味满街。 

　　曩者朝廷差满洲大人阅视海疆，恐沿海百姓相通海上，遂为清野之计。凡沿海二、三百里弃为瓯脱，荒畜牧、焚庐舍，百姓尽徙入内地，筑台寨为界；有过此者，命为透越，立斩不赦，百姓摇手犯禁。制府到日，讼言曰：拒敌者当守藩篱；今守堂奥，非计也。我方志平海外，何以示怯于敌？盍撤诸！移文提督。提督咨覆，以为建设台寨，久有定制；一旦撤去，设有海衅，谁执其咎？制府怒曰：我出京时，朝廷执手面谕：边疆之事，悉以委卿；况敕书内巡抚、提督，俱听尔节制。今如此大事，利及百姓，何以相沮！提督素无大志，闻而馁甚，遂噤不敢言。自此，透越之罪始免而台寨亦渐议撤矣。

　　靖南告报搬家人口约计十三万五千，随经核减去虚冒一万四千；制府又与耿王商酌，内有原籍闽人不愿北迁者留下万人，总计十一万有奇：业经造册具题。其装载船只、过岭兜轿以及抬扛夫役需至四、五十万，不惟一时地方无措，而所过中伙、歇店亦无宽地可容。议分作六运，一应船兜夫役，更番起送；每运用清流船五千只，每船载三、四人，约及二万人。由福州下船、至浦城登岸，上下行李，往返时日每运约计一月。自十三年三月十五日起行、至八月十五日，六运始完：已经报部。后因藩众料理不及，又改于四月十五日起行、至九月十五日告竣。制府自十二年十月二十日到任以后，无日不咨报邻省、檄行各属，酌处水陆之费；公咨之外，复有私函。虽不敢讼言，微寓阴雨之虑。先得川湖蔡总督咨移：平西藩旅，春初启行。昼夜筹划，计三藩之众会集，当在仪、扬之间，地方必有变动。方鳃鳃然重虑于此，忽于十三年正月十一日晡后，突有京中爱大人至，赍诏谕靖南王；内云：朕闻云南作乱，靖南王相应固守地方，不必搬家。而兵部随有密札咨总督，亦仅此三语；始知平西已起兵滇中。爱大人出京，时在腊月二十四日；十七日即抵福州，而搬家之事遂止。十三日，京中复有一大人至，赍诏赐靖南王；内云：靖南王既经固守地方，其两翼官兵仍归靖南王管理。兵部随有密札咨总督，亦仅此三语。次日，制府即命两翼总兵曾养性、江元勋赍领官兵文籍，交送耿王；王不受。次日，制府亲往交送，王仍不受。制府曰：朝廷昔以王爷搬家，故令两翼官兵归属于我。今王爷亦仍行管理地方，则封疆之责，彼此均也。我奉兵部密咨，理无不交；而王爷既奉手诏，亦断无不受之理。耿王嘿然，始领其众。又三日，京中复有御前虾二员至；仓皇迎接，乃耿王弟家书一封，朝廷命使者特持以赐靖南，内中大抵言国恩深厚、勉力忠孝等语。王心益疑。耿王自十三日奉诏以后，阖府披甲三日、王亦衷甲，疑大人两至，或有别旨付总督；仓卒相图之事，昼夜惴惴。上元之夕，制府大启筵宴，幕客毕集，张灯试伎。夜逾半，忽传耿王披甲行城中，■〈石斥〉死百姓二人；急传令覆掩，遂罢酒。

　　自十五日至二十日，王与总督猜嫌益急；阖城之人，无不料其相并。制府出示安民，谓朝廷虑海疆多事，靖南王免撤；今方同心共事，尔民毋得惊疑。王府出示，亦如之。耿王府中疑范总督每事相违，且受朝廷殊眷，必有不测之事；屡使人杂在匠役中密来觇视，见无举动，衅变始息。

　　朝廷遣使撤藩，云南差学士傅达礼、侍郎折尔肯，闽中差吏部侍郎陈一炳；陈即制府之中表兄弟也。先是，爱大人至闽，诏书但有「云南作乱」一语，未悉起兵之状。爱大人口述云南两使臣已为吴王所杀，一炳始不自安。二十一日，择吉还朝，王与督抚势不得不郊外饯别。比则猜忌愈甚，王与制府不相见者已六日矣。制府绕阶叹息，顾诸客曰：变生肘腋，顷刻间便有作乱之事，为之奈何！余曰：公与耿王嫌隙已成而情好未破。周太太病已危笃，姻好旧戚，情宜探问。公但以单骑往，毋随多人，毋带兵矢；天苟祚公，郭子仪渭桥之事可为也。制府如言而往，靖南惊曰：范老爷来邪！详问之，不过一人相随、一人持帖。靖南始延入，呵卫甚众。一揖之后，移床远客，颜色嗔变；曰：闻道尔几日算计我，我也不怕尔！制府徐曰：我与王爷相好至戚，何怨何隙！今日特为太太尊恙，故来探视，王何疑之甚邪！靖南颜始霁，曰：我固无疑也。制府言益婉曰：我与王爷，同在封疆，相倚无间；而军民人等讹言繁兴，止以我与王爷数日不相见耳。今我在此，愿与王爷把酒共饮，以息浮言。靖南置酒饮，逾二十刻始别，制府酩酊马上归。次日，遂同出郭送陈侍郎，各归府。

　　会城旧例：耿王洗炮，则必先期五日咨会督抚出示晓谕居民，使无惊恐。忽一日，天未明，炮声轰天而起；制府疑有变，差人侦问，则耿王洗炮也。是日，洗炮至晚，满城惊骇，衅端已决。

　　旧例：耿王阅操，先期咨会督抚定期某日，齐至教场演视。忽一日五更，城头角声齐动；巡捕官查探，则耿王已下教场，操演竟日。自后，或一更、或半夜、或昼、或晚，忽操，忽止；总督竟如赘疣。

　　福建省城，周围四十里，总督衙门偏在西隅，与王府相去不及五里，正如藏戈矛在卧榻之侧，呼吸生死。时王府额兵计有万余，而旗下所畜养甚众，府中男子年十四岁悉给弓矢、习骑射，鸣剑之心已非一日。总督标兵止有三千，又多虚冒，实按不过二千而已。况土著之人，悉与王府相通。制府虽有驾驭之心，空拳只手焉能搏斗，思欲出巡在外：北来则四百里而延平、又二百里而建宁、又三百里而浦城，始达于浙；中间千余里，水则危滩逆流、陆则县崖鸟道，无兵可恃，欲退不能。南去虽属边海死地，然兴、泉、漳三府尚有海澄公与提督以及各镇之兵。制府意欲出离虎穴，联络声势，以俟靖藩举动，徐为图之；潜约各镇于二月之望出巡，会于兴化：邮符已登。余以二月初二日出署归家，自后不知何以竟止不出；直至三月十五日耿王起事，而制府不免矣。

　　耿藩左翼总兵曾养性之父，范文肃公旧门下也；向受提携，每思尽忠于制府。一日密至，求屏左右，告曰：时事不妥，老爷告病去罢！制府曰：我受命秉钺而来，遑计利害乎！越数日，又密至，屏左右语曰：老爷病也不必告了，亟去，毋及于祸！制府曰：吾生死以之。

　　制府见时事不可为，命购一短刀，淬其刃，时置枕畔。每宵分酒酣索至，顾视良久，微叹数声，复慷慨浮大白，不再言；盖自拟也。临淮靴刀，其志日决，曷肯须臾毋死。今尚隐忍被絷，岂临变时夺去，不容引决邪？

　　制府在浙江时，梦手持两斧，遇驾至，俯伏在旁，召语移时。次日，言及此梦。余曰：其殆升总督也。制府问其故。余曰：礼不云乎：赐弓矢，然后征；赐斧钺，然后杀。公今虽为巡抚，但有节钺之名，而不提督军务；持斧见君，非总督而何？未几，即膺督闽之任。旋许陛见，前席问对，罔弗验焉。

　　一日，又梦在朝，把兔鲁公解佩刀相赠。制府曰：吾必为总督矣。余曰：两江重地，现缺总督，舍公而谁？制府曰：非也，两江不过为钱粮重地，于今时为缓；朝廷用我，必于多事之地，非滇黔，即福建也。把兔鲁公身立武功，解刀相赠，兆在此乎？

　　文臣无带刀者，惟总督腰许带刀，兼武事也。制府陛见时，召语良久；谢恩出，遗小刀殿上。朝廷云：此必范卿之物，命御前虾送还。此乃平日系腰割肉之刀，非带刀也。然刀乃利器，失之殿上，无终之象见矣。

　　郑氏虽在海外，然制府亦有闲谍在彼，时时驰至。余一日偶见一小册，内书：东宁国，地形险要，某处山礁、某处水门。官员见任休致，兵马屯札多少。文武有陈永华、冯锡范、薜进忠、柯平、洪磊诸人，俱材能知干。新建天兴、万年二州以及各县城郭、濠堑，军器储■〈仓侍〉，事事修整，时时讨练，势非一日忘中国者。明室子孙，崇养在彼者甚众，而无一人任事权；年号至今尚称「永历」。

　　闽中穷困极矣，本地钱粮供亿兵饷，缺匮已多。自制府到任，投降者日至；每一人至，衣帽靴袜以及赏赉安插，头目必十余金、下者三四金。初时乐于设处；渐久渐众，设处之路亦渐绌，欲拒之则不可，欲受之则帑银既无可动；幕府又无一钱，不知后来何以办此。

　　海澄公爵崇五等，然事权不过总兵等耳。海澄隔会城千里，制府到任时，先遣信远迎，书中殷勤谦抑，引李愬橐鞬马前拜裴晋公故事；虽属过情，其服膺制府，亦已至矣。

　　制府膺七闽之任，前任总督刘（讳）斗尚在闽中，差人至杭迎接；书币庄腆，有逾常格。取而视之，书中有云：「恭惟老亲翁白龙鱼服」；不觉失笑。幕客不通，一至于此！其中声偶参错、比俪牵舛，尤多说文不辨之字。闻刘公每岁以五百金延为朱履上客，尤堪喷饭。然豫且之困，不意竟为先谶云。

　　某总兵出洋邀截，得大船一只，有黄绫龙边敕书赐护国公者，大书「永历二十七年」；并有护国公札札给某副总兵共二件。解至制府，不知所谓护国公者何人也。但细阅札付，其年月亦用永历印文——大径五寸，而上乃「护封」二字，殊不可解。

　　制府在浙时，先有闽人张济夫献平海策一本，语颇详核。召见坐语，济夫貌山野而敢为大言，喋喋不已。制府曰：余今不在其位，未可与谋；俟官闽时，当请教也。送以书仪十二两而去。及到闽三月，济夫不至。

　　海盐王绪楷，献招海策，计万余言。其中云：当今招海之计，莫如置造大麒麟一座，上驾皇帝万岁龙位，沿海巡阅；使山岛顽梗之人，闻之莫不骇然曰：麒麟生，圣天子出矣。未有不率众来归者。但求宪天老爷准此妙策。如此胡谈，竟赴辕门投递，岂非狂病人邪！

　　制府自十月朔由浙之六和塔下船，泝钱塘而上。一路数十里，枫林尽赤，红叶遍天。沿村步行二十里下船，青山万重，江流如画。有客述二十年前土寇花面大王作乱于此，今者天清地宁，我辈重游，不亦快乎！余曰：世事浮云，光阴过客；曩者饮钱塘之水、踞虎爪之山，花面大王亦自以为乐也。瞬眼间烟云变灭，天道靡常；吾发未白，安知不更生荆棘邪！无端戏言，竟为伏戎。

　　衢州太学朱仙期，颀白少年，为楚中二眉山人高弟。偶至幕中，言事甚验。将入京，别制府，言洛阳相会。制府曰：我今已为总督，难道降我巡抚河南，殊不可解。不半年，而仙期死于津门；洛阳相会之语，已属孟浪。但余闽归时，见水月师预言闽事，历历不爽，而亦有河南之语；至今疑之。仙期在幕中时，友人问彼云：水月师何以能前知？仙期云：只是静极生悟，但能自了生死。一日，水月师至，友人亦以仙期问之。师云：他乌能前知，都今将去矣。未半年，而讣音果至。

　　余自闽归，制府特嘱往问水月师休咎。因于二月十九日到杭，随同差官王道隆至百步塘谒师。师曰：尔今来邪！尔昨岁别我，云我今年九月入闽，来年三月定归相看。我摇手曰：不消，不消；今几月邪？予方悟客岁临别之言，以为不劳枉顾，岂知暗指时月也。问王道隆曰：尔何人邪？余曰：范老爷差官，来看师者。师曰：无他言，头不是斫的；我教他不要去，如今龙潭虎穴，怎能跳出！良久，又曰：耿王逆他不得，逆便要死；虽然范老爷一身在南，举家在北，如何顺得？余因问耿王今即反邪？师曰：广东尚不反。遂嘿不言。因辞出。甫行数武，王道隆忽不见；余傍徨少俟，见道隆又从师舍中出，问之不言。后道隆入云间、至上海，纡道数日始归；耿已起兵，不及于难，殆师指点之也。道隆后自尽以谢公。

　　制府严禁供设，衙门内一无所具；大堂上止挂红绸一幅，内署中仅木凉床数张、破竹椅数把、木几十数个而已。制府见木凉床，犹以为民间之物，传谕发出。幕客笑曰：令吾辈席藁而睡邪？乃止。每夜会饮，各坐破椅上；竹久虫蛀，酒半，客欠申而椅折仆地。不两日，复然；五日之后，椅折其半，因易木凳而坐。

　　枫岭营界在浙、闽，参将以至守把两省官属，莫苦于此。而潮州总兵虽辖粤东，亦于闽督有属；地方连界，藉以互御，不得不然。

　　自浦城至省，千里之中，滩不下数百；最险者莫如黯澹滩、大罗滩、大米滩、阿弥陀佛滩，将军滩十数处，险各不同。不亲阅历，言之不信。

　　延津即宝剑化龙之地，去黯澹不远。余舟过此，适当风雨晦冥；忾然叹息，不禁兴怀于张、雷二公也。

　　闽督衙门最崇焕，而于地形为不吉。青乌家以为当面五山，形如五虎，受其冲突。故历来开府其地，仅初年李公某以升去、刘公兆麒以调去；其余或死、或被杀、或镌级去，无得免者。

　　福州自城南还珠门抵南台二十里，百货填集，珍奇充牣，触目灿烂；比之阊门，何啻几十倍。闽中子女玉帛、羽毛齿革，无不甲于天下；惜其声音不辨，微类鸟言。然会城、建宁，有朗然者。

　　书板，建宁最多。然闽中巨室藏书不少，偶见萧御史震家所藏书目几及六、七寸，内中多有未睹者，大抵闽中之书也。

　　萧在台中，与靖南时有齮龁，颇不相善；而于制府则为壬辰同榜，交契最深。甲寅春正，丁忧在家，猜嫌大起。两月之间，彼此竟不一面，盖深有所虑也。

　　闽俗元宵节，自十三夜，街上张灯、陈百戏，士女老少悉执刀鎗、鸣锣鼓，震喊连天，使人惊骇不已。次日，制府传令百姓，观者止许鸣锣击鼓，刀鎗悉禁止。

　　制府衙门，前后逻卒巡行，夜必鸣柝。余时不寐，静听之，柝声三下，宛然「打杀哉」三字；夜夜皆然。语之友人及随仆，审听皆同。私语留山，以为不祥。昔人听塔铃而知祸作，几先兆见定不诬。

　　留山才最敏速而性又机警，在幕中辄倡和为乐。所著医书，盈尺积几；尤善音律，制小剧，引喉作声，字字圆润。逆旅之中，藉以遣怀导郁，虽骨肉兄弟无以过也。余二月归，期以七月复至闽，与留山更代；闽变嗣作，竟尔隔绝，可叹哉！

　　仙霞岭仍由浙入闽之第一险处，北折而仄、南陡而峻。昔时路径尤隘；自制府长兄固山名达礼镇浙时，辟阔一、二丈，甃以砖石，今始稍宽。然骑者至此，悉牵马下；上若守以百人，虽万夫莫能踰也。大士、关帝诸殿在山半，丹碧炫耀，夺目动心；凭阑俯视，木末在下，真奇境也。特仙霞关在顶上，不过垒石为门，并无险处。

　　枫岭不甚高而径最崎仄，狭者不过三、四尺。一面山如壁立，老树奇石，岝崿吞吐；一面溪水奔激，作雪浪飞：盘折几四、五里，此入闽最佳、最险处。沿旁阑以树枝，恐有失足堕下者；时有断处，亦栈以木。

　　血紫塘重山回抱，中通一径，环绕如肠；塞断其口，便无可出之路。土人云：血紫乃树名，大可十围、细若榆荚。停车片晷，为之一笑。

　　小竿岭亦峻险，顶上有关帝庙，闽、浙分界之地；过此，即浦城境矣。

　　五显岭最高，比大小竿岭尤峻。其它丛竹千万。上有五显灵官庙，土人崇祀，故得是名。

　　总督署中，洪廓壮丽；堂至仪门，几数百武，阔亦如之。左右回廊深敞，庭中甃以细石。有荔枝六株，每株大几二十围，支离可怪；叶大而绿，望之如云。时方穷腊，白蕊微放。余偶作词一阕，有云：笑天南，虽然盼到；国色奇香，无我消受。制府曰：君岂不欲食此邪！余见风尘将动，忾然思归，诸友方以为怪。未二十日而滇信至，闽事方始；诸友虽欲归，不可得矣。

　　稽留山，无锡人。来闽时，邑侯吴伯成饯之，酒酣作词一章送别，调寄「踏莎行」；下半阕，限翠、醉、悴三韵，和者数人；邑侯书为一卷，携在奚囊。制府见而喜曰：吴令，文士邪！今日诸公初入闽中，即依此韵作一阕为乐。即席，余与留山、幼誉相次成。制府微醉，援笔曰：城郭无辉，村烟失翠，瞥然一见心如醉。迟君同作武夷游，哀鸿待尔离憔悴。余窃谓留山曰：闽中千家万户，烟火相望，庶富如此；制府之言，何其不祥也。留山亦为蹙然。

　　私署屋宇华洁，庭榭修靓；粉墙高几四、五丈，而芭蕉尚透出墙表。时腊月中，绛桃、海棠相间如绣；盆中横开红梅数十本，掩映粉墙之间。方举觥共饮，忽有白鹭飞集梅上，□之不去；因张灯梅畔，墙鹭一色，咸各赋诗以为和羹之瑞。次日视之鹭，已立死枝上。

　　制府于腊月初五为揽揆之日，一应藩臬道府馈遗拒绝，谄媚者计无所入。忽建宁知府萧来鸾以门下旧谊薄献微礼，而别启云：特延龙虎山张天师建醮郡城，为大老爷祈福！天师亦致书殷勤，自言虔修道法，祈佑锡祖之状。余窃鄙之。又一日，忽传制府同年笪老爷差人至。制府唤入，则一道士赍笪公诗扇一柄、苍朮一封而已，别无寒暄书问。笪公壬辰进士，官御史、江西直指，后即弃官隐句曲之华阳。其品行不同如此。

　　制府到任后，购阅各坊书目。适有「纪事本末」一部，计四十二本、纸白板新，按之为宋末时物；索值四两二钱，制府如价买进，命余评点。惜余归促，留置幕中，定归丙丁矣。

　　制府天资敏妙，涉猎甚多；督闽之后，专意用兵。一日，忽得「阴符经」一卷，昼夜探绎。读至「天有五贼，见之者昌；火生于木，祸发必克」数语，叹曰：阴符为用兵之祖，其言深险如是！因终夜弗寐，叩问不已。余诗有云：粉盘警枕军中暇，细绎阴符一卷书；盖实事也。

　　泉州守王者都，贪酷素着。制府到任后，者都谒见；制府曰：闻尔在任极贪极酷，有之乎？曰：有之。制府作色曰：尚可一日容于地方乎？者都曰：有故。知府若非极贪、极酷，岂能今日见大老爷？如前任某老爷岁时要若干、生日要若干，王府抚院藩臬监司岁时要若干、生日要若干，苟非极贪极酷，从何而应之！不参罚去任，则革职逮问久矣。今大老爷一文不取，知府便可做好官。试看几月之内知府再有秽声，虽参罚重处，亦所甘心。颜不少怍，而体貌挺然。制府曰：尔果能改变做好官，我不惟不参，还当荐尔（者都，江南沛县人，戊子举人）。

　　幕友顾崇伯，出自胥吏，精于书算。制府在杭，倚如左右手，束修厚至五百金；一省钱粮款项，悉出其手。制府升任时所撮藩司库银四万两，不为设法开销，几致危殆，遂不复延之入闽。然其才，实有可用。

　　毕完一，永平迁安人；习刑名，专司招稿。每遇钦件，一狱具必芟削原招，绝其矜疑之路；使部中一无可驳，辄夸其能。每酒酣耳热，自言我在北方，啖驴肠、吃烧刀，夜半挟妓睡土炕上，何等大乐；安用咿唔清吟，学苏空头吸数瓯苦茗邪！目中不识一丁，每见余与留山执笔草檄，援据经史，诽语指摘；以为若辈杜撰耳，古今安得有是事？吾弱冠作幕，迄今四十年，何曾用着经史上一字；余方填膺气结，忽留山大怒，突奋老拳。自此，屏气不言。制府闻之，亦以为当也。

　　一日，毕自夸博古，曰：昔晋朝有一钱僖公，在欧阳修门下，极有文才；同时为宰相。余曰：恐是宋否！曰：晋也。余曰：余寡学，「晋书」不见有欧阳修，想是唐太宗、魏征诸人删落了。

　　仓房范序公者，其父于文肃时司仓庾出入，因名仓房二叔。制府抚浙，令之随任；怜其壮年客旅，以一婢赠之。婢姓马，定情于七夕，众咸剧分作贺，而通以四六庄启，内云：骑马归来，遇佳人之姓马；牵牛渡过，值快婿之如牛。无不笑倒；范筠坚笔也。

　　制府言少时，遇一瞽者，揣骨曰：妙哉！举人、进士、翰林。又曰：忠臣、孝子。又曰：一品、二品、三品。惜哉！终于三品已。前俱验矣。制府由学士出抚浙，学士正二品；又加一级，则从一品矣。后升总督，加兵部右侍郎兼右副御都史。侍郎、副都俱正三品，而新定品级，学士亦正三品。后奉旨镌一级，竟止于此；异哉！

　　同年乡绅通刺，科称治侍生、道称治晚弟、部属司道府俱称治晚生、府佐县正悉称治晚学生；鴈塔同登，仕途霄壤，悲夫！

　　总督敕书虽巡抚提督俱听节制，然彼此平行；惟提督通名，写教弟而已。巡抚见总督，轿至仪门内下，提督至仪门外下；总督答拜，轿至堂檐下：体统不甚相远。独一省事权关系武职，如兵马、钱粮、贤否、盗案，提督俱咨总督具题，微存节制；巡抚则竟会稿具题矣。

　　余以十月度岭，寒极；至会城则地气殊暖，腊月止一单衣。正月十五夜，天忽大寒，重绵不足以御，服狐裘始觉稍温。次日，天大雪，遥望三山皆白，闽地二卜年中所未有也；相传见则有兵。

　　余因水月师之言，制府入闽时，颇不欲去。抵衢病甚，至福州始愈；而以制府初任应酬之札以及入京修候，一日不下数十函。如是者又一月始暇，余遂请归。制府曰：荔枝不吃、武夷不游，先生平日自命若何，顾乃戚戚作儿女态邪！余曰：余年踰五十，长子年二十二而未婚；少子九龄，孔孟书读未竟：岂能悠悠长作客邪！制府曰：先生谬矣！大丈夫当乘时奋发。吾先君在日，诸客相依幕下者，悉汲引。出仕者，大者至督抚，小者或府、或道，未有止于布衣者。吾今日处非其地，不得如先君时。苟有可图，岂不念及先生；奈何不少濡滞也！余曰：余老矣，仕进非所愿也。制府曰：审尔天气尚寒，过除而去。新岁，余再请行。制府曰：我在浙数年，从未张灯启宴；今闽中之灯名著天下，请于元夕大宴三日，送君北行可乎？未元夕而闽事起，余不忍言别，制府亦绝不言祖道。至晦日，余决请归。是夜，始饯行。朔日，又饯饮至四鼓。制府曰：君今行矣，故乡日近一日、故人日多一日；我今在此，故乡日远一日、故人日少一日，请以大斗为我饮。余已大醉，勉尽一觞。次日，告别而出。

　　武夷为闽中之胜，以去省千里，制府拟于按部时同游。时事倥偬，接浙而归，遂使名山隔面。武夷者，人名也，见「闽志」。

　　江郎山去江山县五十里，各山俱苍，独此山色如石青。远望仅一峰插天，近数里则分为二峰；及至，山则分峙为三。相传上有仙迹，无路可登；天雨则杳然不见。余去时，日色晴朗，山形如画；及归时，天阴微雨。重抵山下，但见四围乱山不改，而江郎竟不见矣。

　　三山以越王山、乌石山、九仙山得名；而复有旗山、鼓山者，为会城名胜。今鼓山寺盛建丛林，圆颅千指，比于江、浙；闽南所无也。

　　福州海味佳者，莫如西施舌，鲜嫩可喜；次则蛎房，小者佳。此外俱不堪。

　　龙虱宛似蜣蜋，食之无肉，嗅之醎臭不可当，投之酒中，亦无味。据闽人云：嚼咽后，口中作金墨香。每严席供小碟一二十，必以此品居上；碟内铺以洁白砂糖，面上仅缀几虱而已。此品出海边，土人以为龙甲中出。龙最腥秽，潜在水中，虫穴于甲；每一行雨，奋鳞振甲，虫始堕沙上，土人获之，其说近似。

　　龙肠长尺许，大如箸，色白；味如虾尾，■〈月忍〉不可当。

　　龙目似蛤壳，止一面肉；形如围碁，而瞳神宛然。

　　鳖脚与鳖爪无异，生于水中石上，其坚如石。欲食时，先于沸汤中漉之；碎其外壳，从爪中取肉，烹食颇佳。

　　江瑶柱，宁波者佳。

　　石璘似蛙，色黑，皮稍脆，肉似水鸡；闽人珍之。

　　建宁红鱼，大盈尺，味殊平平。

　　蟹有一、二十种，形各不同，其味尽佳。有一种，烹后壳如朱砂，中有石青填嵌处，最奇。

　　龙头虾，大者重二觔，头似龙形；味与常虾无异。

　　海鳗，鲜者味淡；干者蒸食，香美异常。

　　龙眼，在浙幕时，从闽中遗至，色尚白，蒂丛生。

　　橘以福得名，然实产于漳，非会城所有。其本地者，与江南洞庭红无异也。

　　柚大如盎，土人名为脬瓤，甘酸可食。

　　羊桃色青，四面瓜棱，味极酸。

　　佛手有大至三、四觔者，二月中，色尚青。余携三只归，一路香气透溢；抵家数日，色始变黄。

　　香蓣色赤，价极贱。熟食之，宛如薯蓣而甘；生食如藕，可止渴。

　　自浦城至省千里，酒之恶，色如败血水，味稍甜而气餲。至会城，则有绝佳者。

　　石首鱼甚多，日日可食。

　　鲎鱼色碧多足，其壳以为杓，薄而轻。

　　鹧鸪味最美，煮之，肉香而松。

　　闽中树多不雕，红叶绝少。千山万山，大抵俱浓绿皴染。偶有微红数点，则桃也；杏绝少。

　　寿山石形似冻，斲以为印章绝佳。闽人雕刻天禄、辟邪、狮、虎各钮，精如鬼工。赤者如琥珀，黄者如蜜蜡，白者如玉、如水晶，赤白间者如玛瑙，紫黑形状种种不一；向系闽产，百年来已绝。近复搜索而出，每一两价必二、三钱；有人携至吴中，每两值至二、三换。

　　白沙糖形如方砖，击之始碎，干而且坚。贩者以水潠之，粉为末，始贸易。江、浙之间，砖形者绝不见也。  
　 

闽难记

　　临海洪若皋虞邻着

　　予昔仕闽，摄粮储，供给靖南王耿继茂藩下兵糈。继茂父与定南、平南旧隶明岛帅毛文龙部下，因文龙被杀，航海归国，从征有功，咸封王爵。定南驻粤西、平南驻粤东，而靖南驻闽；续平西亲王吴三桂驻滇。继茂仪状俊秀，识大体，无子，有义男效忠；既而生子精忠、昭忠、聚忠。

　　精忠生而丑陋，性凶险，立为世子。康熙丁未，同昭忠、聚忠至闽省父。予时视臬篆，偕方伯何君中魁设席延其兄弟，翼明挟二仲不速而至。倥偬趣帐，具迎而入，长揖直坐，嬉笑叫号，恣飧流歠无人礼。饮酒爵无算，辄反宾爵饮主人。既醉，挟优人坐怀抱间，二仲稍稍引去，伊不为动，穷夜达曙乃已。

　　庚戌，继茂卒，精忠嗣。时天下太平。国初兵制遵胜国之遗，巡抚握兵驻省会，兼管军政；巡道备兵要害之州郡，兵不过五百名，皆乡兵。而总督提镇参游等官，因戡乱而设，事平则撤。自顺治十八年先皇上宾，四臣摄政，更旧制，文武分途：每省或两省设总督一员，兼管文武。文自巡抚以下，辖司道守令等官；武自提督总兵以下，辖副参游守等官。于是省有提镇、郡有城守、县有分防，永为定制。补选升迁，每月武选司与文选司埒焉。兵食之数日增，兼以平西在滇、平南在粤、靖南在闽——三藩岁费协饷数百万，国用日绌；天子惄然忧之，思撤藩旅以省饷，未得其便也。

　　康熙十二年癸丑，会平南王尚可喜年老请归旗，以子尚之孝嗣；天子许其父子同归。平西、靖南相继循例请，下部议覆：三藩均迁移安插山海关外，平西住锦州、平南住海州、靖南住辽东。廷议既定，一时撤藩之使并出。是年十月，吴三桂反于云南。十三年甲寅正月十三日，台巡道吴应鹏——三桂族也，奉拿解京，台始闻变。时吴逆勾连平，靖同叛，天子虑二藩蠢动，日传谕尚、耿子弟之在京师者开示祸福，俾传上指于粤、闽。平南输忠王室，得伪书不发，连函启于天子。陕西提督王辅臣，旧隶三桂右镇总兵官，贼遣授伪衔；辅臣令子继祯表献逆札，并执其来使王士荣。独耿逆包藏祸心，乘机索饷，遂与腹心徐文耀、白显中谋于是年三月十五日，因文武朝见巳齐，给总督范承谟至第，一时放炮为号，武士丛集，胁令文武各官从叛。福州知府王之仪、建宁同知喻三畏、侯官知县刘嘉猷、福州城守千总廖有功咸厉声骂贼，俱被杀戮，遂将总督及家属百余人隔别禁锢。巡海道参议陈启泰，驻漳州；闻变，同妻刘氏并妾二十余人，皆投缳死。从贼者，巡抚刘秉政、提督王进功、按察司席式、驿盐道吕应斗、粮道李学诗、运司田起蛟、福州府城守副将沈伟也。贼分兵两路寇浙：贼帅马九玉由仙霞岭陷常山、江山、青湖镇等处，将军赖塔、总督李之芳驻师衢州，扼贼喉吭。伪左军都督曾养性兵由福宁州，总兵吴万福婴城固守，将士献城，合家受戮。至平阳，游击司廷猷杀总兵内应；经温州，总兵祖宏勋、城守副将罗万里开门迎降，温处道陈丹赤、永嘉知县马琾、城守副将杨春芳、镇标游击魏万侯皆死之。

　　八月初三日，贼攻黄岩，城守参将武灏开门迎降，总兵阿尔泰亦降，满洲驻防萨克苏巷战死。

　　十月初十日，曾养性、伪安抚将军祖宏勋、伪镇海将军朱飞熊水陆并进，围台城，城中都统吉尔塔布、吴申、雅达里、周云龙、副都统伯穆赫林、提督赛白里、援剿松江提督段应举及调援各将弁满汉兵不下十万。山海土贼蜂起，宁波大岚山贼首胡双奇等、绍兴诸暨紫郎山贼首朱成龙等、嵊县长岭长乐等处贼首俞鼎臣等、金华寿昌竹园寿溪等处贼首张元兆朱鹭鸶梅和尚等、严州梓童园围屏等处贼首王飞石等、衢州沟溪焦园等处贼首马胜等咸拥众数万，受耿逆号令，攻城掠野。仙居为贼李云等所陷，都司佥书汪国祥率兵恢复；已而贼愈炽，撤仙居之兵守台城，仙居复为贼朱福所据。是时，陕西西安将军瓦尔喀等已破阳平关，而王辅臣标下兵变，总督莫洛死焉。广东尚可喜子尚之信复叛，可喜抱恨卒。吴三桂驻兵松滋，湖北、江西、江南皆震动，浙江温州、处州、绍属诸暨、嵊县、新昌、金属东阳、武义、衢属江山、常山、开化、台属太平、黄岩、仙居皆失陷。

　　十月，大将军康亲王莅杭，驻节金华府。宁海将军固山贝子富喇塔于十一月初四日至台，首恢复仙居。

　　十四年乙卯春，贼水师朱飞熊弟伪都督佥事朱光祖带伪官兵一百三十七名，驾船三只来降。

　　三月初十日，宁波水师提督常进功奉贝子令，自宁率舟师至台夹攻；朱飞熊出海门迎敌，被炮击死，贼势少衰。

　　七月十八日，贝子密令副都统穆赫林领满、汉兵从仙居小路进兵，经茅坪半山岭，出黄岩宁溪，抄贼后。贼闻，恐黄岩归路断绝，于八月初七夜弃营，乘海船逃走；温州、台州围解。

　　初八日，贝子率满、汉大兵尾追十四日，过黄岩。十七日，到乐清，围贼于温州。

　　十五年丙辰八月十四日，康亲王统师莅衢。于十五日，率参赞军务都统马哈达、将军■〈口赖〉塔三路进兵。午时至百陵卫，进大溪滩，斩伪副将林福，贼首伪将军马胜逃往江山。十六日二更，恢复江山，贼遁。十八日，恢复常山。二十一日，把守枫岭伪副将王明库、仙霞岭伪参将金应虎献关。二十七日，抵浦城，整兵前进。贝子于九月初三日自松溪由福宁州小路进发，接应康亲王；于九月初十日同至建宁府。十五日，守延平伪左将军耿继美至军前投诚，伪文武官员六百八十八员、兵一万一百零二名。

　　是月十六夜，耿精忠将总督范承谟并其弟承谱及家属尽杀死。

　　十八日，康亲王到延平。耿精忠于十九日率领官兵俱剃头讫；二十六日，遣子耿显祚迎接大兵。

　　十月，温州曾养性、祖宏勋俱行剃头投诚。

　　初四日，招抚诏书到闽，耿精忠仍复王爵，文武各官俱以原官补用。

　　初五日，康亲王统大兵至福州府。

　　十六年丁巳二月，广东尚之信投诚，赐爵亲王。提督李本深等复归朝。

　　十七年戊午正月朔，吴三桂称帝于衡州，国号大周，改元昭武，封孙世璠为端王。

　　踰月，三桂死于衡州；郭壮图立世璠为帝，转归云南。

　　十九年庚申，福建逆党尽数到京。闰八月十五日，耿精忠自缚赴兵部投到。

　　广东尚之信奉旨出师广西，其母舒氏并都统王国栋告之信不忠、不孝状。诸王议覆，奉旨：平南王尚可喜航海归诚，效力行间，镇守粤东，着有劳绩；及吴逆反叛，坚守臣节，不肯顺从，被逆子逼迫身死。尚之信不忠、不孝，念其曾授亲王，姑从宽赐死。尚之节、尚之璜、尚之瑛俱革副都统，即行处斩。李天植等二十六人，俱即处斩。各犯家口籍没，银两留充广东兵饷。

　　二十年辛酉五月，诸王会议：耿精忠荷蒙皇上好生，不即行正法；不思痛改前愆，乃怀反叛之心，遣王进功与海贼潜通信息，私备火炮火器，欲俟大兵回日，复招募散卒反叛。其亲弟耿昭忠、聚忠所参之疏及伊属官兵徐宏弼、吕应旸等首告之处，逐款真确。况当日既投诚，复将总督范承谟杀害；揆此，蓄怀反叛之心明矣。应将耿精忠革去王爵、伊子耿显祚革去散秩大臣，即斩耿精忠首级枭示。徐文耀、王世瑜、白显中、江元勋、曾养性、王振邦、蒋得■〈车宏〉、易明、陈昉俱革职，凌迟处死。王国瑞、廖廷云、李似桂、夏季旺、吕应斗、武灏、司定猷、沈伟、郭汾、罗万里、祖宏勋、陈仪、陈斌、吕八俱革职，即斩。刘秉政、席式已死，田起蛟、李学诗给本主为奴，妻子家口均人官，祖孙、父子、兄弟照律。和硕额驸耿昭忠、聚忠既将恶迹出首，均免照律。耿继美、田养民均革职免死，鞭示。各犯俱于是月二十一日绑赴顺城门外处决讫。又，广东夏国相、李本深亦于是日凌迟处死。

　　是年，大将军贝子章、勇略将军云贵总督赵良栋、绥远将军湖广总督蔡毓荣，奉命引师讨吴世璠。十月初八日，满、汉大兵齐到云南。二十五夜，连破新桥、土桥、双塔东寺、西寺、三市街等营，夺取得胜桥，逼城安营。二十八夜二更，城内火起，伪将军线緎、内府左将军吴国柱、金吾、龙威、右将军吴世基、黄明、原任都统何进忠、原任巡抚林天擎密谋内应，吴世璠、郭壮图并其子郭宗芬俱自刎死。二十九日，线緎等开城出降。贝子进城，将伪大学士方光琛、子方学潜、侄方学范俱凌迟处死。降伪将军以下武弁一千五百余员、文官八十余员、兵丁五千一百三十余名。伪威远大将军胡国柱、李匡、王绪自四川带兵来援，参赞都统希福、云南提督桑格中途杀，势穷，将奔金沙江中甸住居；蒙古扼守江边，断贼奔路。

　　二十一年壬戌正月初七日，胡国柱、李匡、王绪相继缢死。云南全平。川贼谭宏、彭时亨、谭天秘等投诚，解京正法。江西伪将军杨一豹、江机、葛如箑等投诚，解京并家口安插于乌喇宁古塔。

　　十二月，云南投诚伪将军线緎、张足法、李芳春、杨宏德、吴国柱等共一百六十七名，俱到京。原任云南知府高显辰、神木道杨三知、富川知县刘邻钦、浮梁知县王临元，俱抗节不屈被杀，并福建、温州死难文武各官，均赠荫有差；祭葬优恤，典溢常例。当日曾受伪官、后归正投诚授职者，毋论文武大小，概行革职为民，以励臣节。

　　二十二年癸亥，各路出师大将军、将军陆续旋京，在廷九卿詹事科道同上疏曰：三藩初建，原属一时权宜；睿虑深远，恐致尾大不掉，毅然撤去。及逆藩倡乱，反侧群起；皇上不动声色，恩威并济，命将出师：使功使过，兼合其宜；用智用勇，毕尽其力。天下莫不叹知人善任，措饷不派田亩，师行严禁扰民。八年以来，平秦、平楚、平闽、平粤、平蜀、平黔以及平滇南余孽，庙谟素定，某将应如何进兵、某官应如何运饷，莫不指示方略；万里之机宜，无遁于九重之成算。文武诸臣，不过恪遵成命、勉尽职守而已。功德巍巍，比隆尧、舜；宜特崇尊号，宣扬休美：俾薄海知中国之有圣人、万世知守成之有令主。且年来用兵，皇上宵衣旰食，而敬奉两宫晨昏靡间。今天下底定，请太皇太后、皇太后俱宜崇上徽号，以展皇上孝思于无斁也。天子曰：朕自御极以来，夙夜孜孜，勤求化理，期于海宇乂安，生民乐业。不意逆贼吴三桂背恩反叛，煽乱地方。数年之中，士卒疲于征调、闾阎困于转输。幸荷天地祖宗眷佑，渐次削平，四方底定。但逆贼虽已剿除，海内元气未复：兵民之疮痍未起，官方之廉洁鲜闻；教化未孚，风俗未厚。今惟欲与尔等诸臣实图治效，无复崇尚虚文。其加太皇太后、皇太后徽号，已经有旨；其所议崇朕尊号，不必行。鸣呼！大哉王言，真万世圣人，犹病如伤之心也。夫三藩之设，当日因地方未靖，暂资弹压；原非分茅建土，俾彼父子代禅为也。事定自当归旗，以省息东南财力。虽当日一时并撤，廷臣稍乏建明；在圣天子为生民计，深远意岂异哉！奈之何叛逆之！夫在地既久，家口蕃息，招纳匪类，簧鼓反侧，一时不过为安土重迁之故；卒之累累若若縻致阙下，名隶刑章、伏锧都市，身首异处、宗祀灭亡，又何益乎！要之，国家所以胜此者危矣，亦幸矣。夫天下困穷，已非一日；一旦戈矛丛起，民志遑遑。而况八年之久，三方用兵，百万之师日费不亿。幸赖天子圣明，不闻加赋之书，时下停征之诏。且被兵地方，犹发帑金以恤残赏亡。自古及今，未之常闻。虽国家数十年恭俭之储，亦安能无竭。然取之则有道焉：不派田亩而派间架，损有余也；不增正税而增杂租，抑末也。乡绅粮额宜加，分难逃也。予功名之路、启开复之门，则莫大于损纳。夫青矜至细也，江南三百万两、山左四十一万一千有余，而他可知矣。虽事定之后，诸例渐停；然曳白者藉衣顶以武断乎乡曲、拖朱者操券以课子母于沟渠之夫妇。睿怀所谓元气未复、风俗未厚，真圣人明见万里乎！且民者食上者也，兵者食于上者也；当逆藩发难之初，向所为设提、设镇，高牙大纛星罗碁布，曾不闻有藩篱之隔而反戈时闻，则当日纷更兵制之效，已见于此矣。谋国者，将何以建万年不拔之策，仰答圣明天子也哉！

　　康熙癸亥六月记。  
　 
海寇记

　　临海洪若皋虞邻着

　　从来防海者，防倭。

　　倭远处东海中，号日本国；所统五畿、七道、五百七十三郡。自汉以来，不通中国。虽元世祖征倭师败，亦非倭始衅。迨元末，张士诚、方国珍余党遁入海，始往往引为患。

　　明太祖遣莱州知州赵秩往谕，国主良怀因通朝贡，设市舶司于浙东互市。由是，倭熟识边隘，寇警时闻。及胡惟庸谋反，约倭伏兵贡艘中。惟庸诛，绝倭朝贡，命信国公汤和筑沿海四十九城以防之；独市舶未之绝也。后以内监领市舶司，嗜利朘削；兼商牙歇家，交相为奸，负倭债累万盈千。倭大恚，以挟国主赀而来，子母俱失，不得归；因盘踞岛中。海上穷困无赖之徒为之勾引，遂萌劫掠心。嘉靖二年，宁波市舶司番僧宋设毁嘉宾馆、劫东库，直趋绍兴西霍洋，杀备倭指挥刘锦、千户张镗，官兵莫之抗。由是，倭轻中国，悉境而来，岁渐增。内地巨猾投贼为用，破浙东杭、嘉、湖、苏、松、常、镇、淮扬至南通州诸沿江郡县不下数百处，杀伤人民百余万；守土以丧地被逮、总师以失律受诛者无数。迨总督胡宗宪计擒巨猾徐海、汪直，而总兵俞大猷、戚继光歼倭殆尽；至嘉靖四十三年，始平。于是罢市舶，严通番之禁；倭气渐息。

　　明末，赋繁课重，闽、广流民悉遁海上为盗；而最勍者；惟郑芝龙。

　　芝龙字飞虹，福建南安人。父绍祖，为泉州府库史。芝龙年十岁，太守蔡善继见之曰：『此子异日当贵』！万历末年，伪海寇颜振泉所掠；爱其少艾，有宠。振泉死，众推芝龙为魁；海上无赖奸民咸归之。娶倭妇，于天启四年（甲子）生子成功。芝龙在天启时，屡抚屡叛，纵横海上。崇祯元年七月，降于巡抚熊文粲；题授游击，令讨海寇刘香老以自效。十三年，迁参将，署总兵。十六年，复以芝龙叔郑鸿逵为副总兵，守南赣。及明室既移，拥立福建唐王定策功高，阁门腰玉，赐国姓。皇清顺治三年，大兵南下，释甲入臣，居第京师；其子成功仍叛海上。

　　迨芝龙被诛，成功负固厦门、金门、云霄、六鳌诸岛；福、兴、漳、泉之间糜烂靡遗，剿抚莫施。既而海澄内附，澎湖及围头、浯州咸失其险；于是乃计营台湾，以为三窟。

　　顺治十三年（丙申）正月，台州城守副将马信叛入海；十四年（丁酉）八月，引成功破黄岩，知县刘登龙死之。二十六日，破台城，令伪总制张英入城镇守；台道中军守备郑之文骂贼不屈，被害；台之邑皆陷。九月十七日，劫掠既饱，执城守副将王必、台州知府齐维藩、临海知县黎岳詹下海而去。

　　十六年（己亥）六月，成功统贼■〈舟宗〉数千，自镇江直趋江宁省城。时江南承平日久，贼起仓卒，下自镇江、上自芜湖数里百之间，无不望风纳款，献城缴印。省城守兵无几，城垣辽阔，垛口不啻十万，势难坚守。寇船逼城二十余日，群贼日于成功船中议铸印、铸钱；至二十六日，始登岸安营于太平、观音、神策、金川、锺阜、仪凤、江东等门外。二十七日，先犯锺阜、仪凤二门。三十日，驻防江宁将军哈哈木、固山大白祝户及贵洲凯旋夸蓝大噶褚、罕马尔赛、屠尔马等出城，战不利。七月，松江提督梁化凤带兵三千来援；十三日，战于仪凤门外，擒贼帅俞自新，斩首千余级；贼移营山上。二十四日，满、汉兵齐出，战于白土山下；擒贼将甘辉、郭良玉，督标中军常春射死马信。余众悉溃，争奔还船，浮尸盈江，弃兵仗如山积；成功连夜遁，出镇江归闽。世祖章皇帝闻变，震怒；于八月初九日驾幸海子，整饬六师亲征。是日申时，江南巡抚蒋国柱报贼已破；初十日子时，驾回宫，传百官于午门宣捷。寇平，以六等治从逆诸人罪，诛杀连年。

　　成功既饱掠扬归，跳梁如故。今上龙飞，白日朝升，凌冰解散。十八年（辛丑），遣尚书苏纳海将江、浙、闽、广四省边海三十里居民悉迁入内地，房屋尽行拆毁；严阡界，立木城，五里、三里设瞭台，置守兵。禁居民不许越出阡界，亩粮蠲除。

　　久之，贼既无所掠，成功亦死；其子郑锦素无望，众失所统。朝廷设安辑部，遣郎中贲代、王光裕等于闽之漳州、浙之宁波以招徕之。康熙二年（乙卯），厦门寨伪公侯伯周全斌等大伙贼■〈舟宗〉悉登岸，削发投诚；郑锦惧，请降。总督李□□性拗，无方略，不能措置得宜，致郑锦以五十号船遁于台湾。

　　四年（乙巳），假水师提督琅以靖海将军，率各投诚船只进剿；遇风飘散，军器、兵粮尽失。朝廷屡遣招抚，坐大不臣。

　　十三年（甲寅），耿精忠叛；郑锦据有漳、泉，与耿逆拒。十五年（丙辰），康亲王入闽，耿逆降；锦遁归台湾。

　　十九年（庚申）二月，总督姚启圣、巡抚吴兴祚出师台湾。二十四日，恢复海澄。二十七日，恢复厦门。三月初二日，恢复金门；阻风不得进。

　　二十年（辛酉）正月二十七日，郑锦死；伪提督董腾杀锦长子，立其次子克塽。是年十一月初十日，靖海将军侯施琅、总督姚启圣复出师驻澎湖，相机招抚。二十二年（癸亥）闰六月十一日，克塽遣郑平英、林维荣赍降表至施琅军前，举国内附。七月十五日，遣伪副使刘国昌、冯锡韩缴延平王、武平侯、忠诚伯印三颗。八月十五日，遣伪副使何仕龙至澎湖，迎接官兵船进港。十三日，施琅统水军至台湾。十八日，自克塽以下官民悉遵制剃发，降伪公郑聪、伪侯郑温等八人、伪武平侯刘国轩、伪忠诚伯冯锡范、故明监国鲁王世子朱桓及宗族朱慈爌、朱汀、朱浚、朱■〈火暑〉、朱熺、朱逵、朱熇、朱俨珍等。十一月十一日，克塽等齐到闽省；陆续进京，随旗食俸。

　　二十三年（甲子），立台湾府、台湾、凤山、诸罗三县，设台湾厦门总兵、分巡道及府县佐贰等官，迁民悉还故址；田赋五年起科，沿海居民许网、罟为业，商人听贸迁外国。江、浙、闽、广四省设四海关，每年部差征收渔课及商税，如各钞关例。

　　嗟乎！海氛之不靖，在胜国无论已；自国朝定鼎以来四十余年，未尝一日息也。国家费数百万师粮、蠲数百万地租以克成荡平，絜出较入，其盈绌不相偿焉。且国家生财有道，内安佃渔、外饬边备，不数年而盈宁可期！操奇赢以贸迁外国，计虽周矣；是在谋国者，思所以善后而可哉！志海寇者首纪防倭，其有以也夫。

　　康熙乙丑三月记。

　　 附录 

　　黄叔璥赤嵌笔谭

　　陈昂，字轩千；侯官诸生。富才藻，尤工骈丽之言。少日，为仇家告讦，谪戍山左。康熙末，遇赦，放归田里；纵游海上，多感怀吊古之作。其「咏伪郑逸事」诗云：『战衄旋师返北辕，转数航海辟乾坤；金多旧借牛良地，水涨遥通鹿耳门。赤嵌城孤遗故垒，红夷援绝驻新屯。何缘自比虬须客，岂昧先几让太原』！『片石能容百万人，天遗图谶应南闽；也知尺地皆归汉，妄托仙源可避秦。荒屿畬田登版籍，土酋番族杂流民。开荒绝胜田横岛，易世相传尚不臣』。『荒远羁栖幸弗诛，敢通叛逆约齐驱；漫劳蜗战争天险，先自鲸吞夺海隅。三载相持谁得利？两雄交构待全输。彼苍藉手「平南纪」，旷古新增一统图』。『昔年亡将济时才，仰仗威灵涉险来；地转海咸生淡水，天回风飓起奔雷。官军血战沧波沸，逋寇魂消劫火灰。澳屿全收三十六，受降澎岛戟门开』。

　　 跋 

　　南沙擅场辨论；其余诗、古文辞，粗犷之习，不免时露行间。然骨力伉爽，真色自存。兹暨闽难二记，名家手笔，尤觉落落不群。

　　先生需次里门时，不耐城居；尝筑东壁园于城西二十里，山环水抱，聚书数千卷，吟啸其中。迄今过其地者，犹想见其流风余韵云。

　　癸卯初夏，震泽杨复吉跋。  
　 

国变难臣钞

　　雍正癸丑夏，沙博士伟业出敝纸一卷，曰「国变难臣钞」。云：明崇祯甲申三月十九日之变，其先世自燕邸札记者。纸坏败，然诸人姓名颇完好；即不无一二蠹蚀者，名不全而姓尚存也。

　　凡分目为七：一曰死难姓名，一曰刑辱姓名，一曰囚辱姓名，一曰潜身姓名，一曰叛逆奸臣姓名，一曰受贼官职姓名，一曰诛戮姓名。

　　其死难姓名，自缢死者九人，为李邦华、施邦耀、凌义渠、吴麟征、吴甘来、许直、成德、张庆臻、巩永固。其自缢为家人解救、赋诗投古井死者，为范景文。其自缢并妻、幼女俱缢死者，为倪元璐。其自缢并合门缢死、为贼数百人跪哭者，为刘理顺。其自缢与其子新进士讳章明皆缢死者，为孟兆祥。其同妻俱朝服饮酒自缢死者，为汪伟。其于二十一日入朝回自缢死者，为周凤翔。其具衣冠赴朝内金水桥死者，为金铉。其骂贼被贼杀者，为宣府巡抚朱之冯。其骂贼不跪、被磔骂不绝口死者，为大同巡抚卫景瑗。其驱一家老幼俱上楼放火自焚死者，为刘文炳、刘文耀。凡死者二十有二人，皆致命赴义、争光日月者也。

　　其首列刑辱姓名者，为方岳贡，夹二夹，完赃三千两，不死，留用。次邱瑜，夹与岳贡同，完赃倍之而减其六之一。若雷耀龙、郝晋、王鳌永、沈日章、吕兆龙虽侥幸，而夹皆与岳贡同。其夹二夹仍不留用者，则有陈必谦、李明睿、张凤翔、金之俊、沈惟炳、胡世安、张忻诸人。其夹二夹并子亦夹一夹、拶一拶者，为王志正。其夹二夹、头箍一箍、仍夹其仆二夹、夺贼刀自刎死者，为张维机。其以古玉杯、金壶及诸赂器丐周锺贿王旗鼓得复授职者，一为夹一夹之汤汝成、一为夹一夹之吴履中。其以削发夹二夹者，方拱干、杨昌祚、卫胤文、刘明偀、吴孳昌；夹四夹、追银四万两死于家者，孙从度；夹四夹死尤惨者，李士淳、林增。其它如陈德纯、方以智、王□、顾鋐、郑楚勋、冯垣登、沈邦臣、萧时丰、万□、黄熙胤、张正英、赵士锦、吴伯宗、李起龙、郝杰、陆禹思、郑逢兰、范方、谢于升、陈翔、林兰友、蔡国光、刘中藻、何肇元、曹维才、李逢甲、钱增、邹逢吉，或夹一夹、二夹不等。凡夹者共五十五人，虽为人好丑不类，而皆不免于辱者也。

　　宋之绳削发，以杨廷鉴、周锺力荐于王旗鼓，免夹。汪光绪、杨若侨、周亮工、刘令尹俱未夹，此所谓囚辱者也。

　　蒋德璟十三日辞朝，出住崇文门外；郑二阳、曾缨、施元征、张伯鲸、汪维效、翁希禹、程北科、宫伟镠、程子奇、彭遇凯、施升、蒋臣、谭良友、史夏隆、严通、林饬、王崇简，所谓潜身者也。

　　其叛逆奸臣姓名，则张缙彦、周奎、宋企郊等四人。其时以太子献者，周奎也。以十九日同太监开齐化、东便二门献城仍被夹者，张缙彦也。

　　其受贼官职姓名，则刘太巩、光时亨、杨枝起三人倡为助饷之说，各写五千金丐宋企郊投名，召见授职。梁兆阳，召见凡二，授兵部侍郎；杨观光，亦召见二，授礼部侍郎。周锺、授检讨。撰劝进表、登极诏并献下江南策，逢人即自诩牛老师极为叹赏者，周锺也。项煜授太常丞。煜门生黎志升为□腹心，欲大拜之；即昌言于众曰：大丈夫大节既不全，当立盖世功名，如管仲、魏征可也。后授本职，始沮丧逃归。南渡时，煜亦被人执而沈诸河死。钱位坤，授国子监丞。初贼不用坤，丐周锺夤缘。伪文撰顾扬赴部时，对人曰：我明日此时，便非凡人矣（京师有不凡人传）。薛所蕴，授祭酒，何瑞征，授教习馆元。宋学显、赵京士、叶初春，授大理丞。贺王圣、吴家周，授原职。董家恒、杨廷鉴、韩四维、高尔严、陈名夏、张之琦、赵玉森、傅鼎铨、杨名琅、魏学濂、张元琳、吴尔埙、刘余谟、魏天赏、史可程、朱积、萧卓、王自超、刘廷琮、何九□、张九锡、刘肇国、李化□、姚文然、高衍、胡统虞、傅学禹、罗献炆、梁清标、白胤谦、何胤光、李呈祥、龚鼒、赵频、杨梅鹗、黄灿、成克巩、张端、吕崇烈、刘廷谏、熊文举、侯佐，俱原职。杨元锡、孙承泽、戴明说、傅振铎、时敏、申芝芳、高翔汉、芮元益、郭元、金汝砺、朱徽、彭管、林鸣球、柳寅东、陈白羽、张明骏、蔡鹏霄、卫祯国、涂必泓、王于曜、邹黄、徽胤、吴之琦、张琦、程玉成、王皋、黄国琦、王孙蕙、孙以敬、王尔禄、吴泰来、武愫、李登云，俱授职。龚□，授防御使。朱□，授四川府尹。张家玉，以建言捆三昼夜，仍授原职。凡为人一百有五，半皆一世知名之士也。

　　所谓诛戮姓名者，首辅则陈演，夹一夹，追黄金三百六十两、银四万七千两逮，夜杀之。魏藻德，夹一夹，追银一万七千两，其妻二拶、子二夹，饮□死。吏部尚书则李遇知，夹二夹、拶一拶，追银四万六千两，仍夹死。

　　其见于敝纸札记如此。

　　案卫胤文、吴尔埙殉扬州难，曾樱殉贵州难，张伯鲸殉扬州难，各有传。

　　傅鼎迁南还，为乡人非笑，尝欲求一死所，与揭公重熙同举义旗死，附见揭公传。

　　魏学濂欲有所为未遂，自缢死。无锡顾瑞征与如皋冒襄尝雪其冤，自有传。

　　张家玉起兵广东，屡破连州、博罗、连平、长宁诸县。转战一年，入据增城。清兵环攻之，战十日乃败，遍拜诸将，赴野塘死。附见瞿公式耜传。

　　方以智为僧入粤，清帅物色絷之，逼令更服则生、不更服则死。袍帽在左，白刃在右；惟其自择。以智辞左而受右，帅起亲解其缚，听为僧。钱澄之记一事云：顺治甲午，方密之以智既为僧，闭关高座寺。余往看之，寓报恩寺，坐卖卜周勿庵肆中。有老僧与同坐，故中官也。问余，知为桐城人。因曰：桐城有一方以智尚存乎？昔于内廷供事烈皇，一日御经筵回，天颜不怿，忽叹求忠臣必于孝子之门。如是者再，某跪请其故。上曰：今早经筵上，有展书官陈某，乃陈某子，其父巡抚河南，失机问大辟，系狱侯决。某衣锦熏香，展书朕前，略无戚容。不孝如此，其能忠乎？某跪进曰：展书官旧例皆然，跪进上前，防有不洁之气上触，故衣必鲜华，熏香盈袖，要令展书时芳香袭御座耳。上曰：既如此，便当辞官。不然，辞差可也。朕闻新进士中有方以智，其父方孔照，亦以巡抚湖广，与陈某同罪下狱。闻以智怀有血疏，日日于朝门外侯百官过，叩头呼号，求为上达。此亦是人子。言讫，又叹也：求忠臣必于孝子之门。未几时，释孔照而辟某，孔照之得生由此。外廷岂知之乎？余闻其语，随到竹关说与以智。以智伏地哭失声，北向九叩头谢恩：甲午秋九月事也。

　　按他书载襄城伯李国桢以三事要贼礼葬烈帝，遂死帝后旁。此事殊伪，宁都魏禧新乐侯传后已详辨之。其书具在，无可疑者。且国桢城守，尽撤守御。福王时，姜公曰广诋为狂稚；果国桢有大节可取，姜公决不违心抹杀也。况谭吉聪「肃松录」、吴陈琰「旷园杂志」所著赵一桂葬烈帝事俱甚详，何独无一语及国桢耶？而邵长蘅且云：以一桂事考之，襄城未尝一至陵下无疑；而争三大事及自杀，似传伪。名节甚重，未易轻以与人也。国桢死帝后旁事，具见无锡邹漪「明季遗闻」。其书顺治间最先出，他书遂踵而袭之，正史亦据以为断；而魏禧文集，都未寓目矣。吴梅村赠刘雪舫诗云：宁为英国死，不为襄城生。英因为张世泽，襄城则李国桢也。此又一证矣。

　　张捷，为东林僧人逼死鸡鸣寺。杨维垣诈称殉难，置三棺于中庭，挟二妾霄遁，半道遭仇家击死。某氏「记略」，则谓二人皆马、阮党，晚节自全，人皆异之；传闻异辞耶？正史亦与死节诸公并书，据某氏言耶？抑别有见而不宁惟是耶？  
　  
