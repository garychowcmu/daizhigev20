乾淳岁时记　　（宋）周密 撰 

　　●目录 

　　元正 
　　立春 
　　元夕 
　　舞队 
　　灯品 
　　挑菜 
　　进茶 
　　赏花 
　　放春 
　　社会 
　　祭扫 
　　浴佛 
　　迎新 
　　端午 
　　禁中纳凉 
　　都人避暑 
　　乞巧 
　　中元 
　　中秋 
　　观潮 
　　重九 
　　开炉 
　　冬至 
　　赏雪 
　　岁除 
　　岁晚节物 

　　●乾淳岁时记 

　　宋　周密 
　　武林旧事 

　　○元正 

　　朝廷元日冬至行大朝会仪则百官冠冕朝服备法驾设黄麾仗三千三百五十人 【视东京已减三之□】 用太常雅乐宫架登歌太子上公亲王宰执并赴紫宸殿立班进酒上千万岁寿上公致辞枢密宣荅及诸国使人及诸州入献朝贺然后奏乐进酒赐宴此礼不能常行每岁禁中止是以三茅钟鸣驾兴上服幞头玉带靴袍先诣福宁殿龙墀及圣堂炷香 【用腊沉脑子】 次至天章阁祖宗神御殿行酌献礼次诣东朝奉贺复回福宁殿受皇后太子皇子公主贵妃至郡夫人内官大内已下贺贺毕驾始过大庆殿御史台阁门分引文武百僚追班称贺大起居十六拜致辞上寿枢密宣荅礼毕放仗是日后苑排办御筵于清燕殿用插食盘架午后修内司排办晚筵于庆瑞殿用烟火进市食赏灯并如元夕 

　　○立春 

　　前一日临安府进大春牛设之福宁殿庭及驾临幸内宫皆用五色丝彩杖鞭牛御药院例取牛晴以充眼药余属直阁婆 【号管人都行首】 掌管预造小春牛数十饰彩旛雪柳分送殿阁巨珰各随以金银钱彩叚为酬是日赐百官春旛胜宰执亲王以金余以金里银及罗帛为之系文思院造进各垂于幞头之左入谢后苑办造春盘供进及分赐贵邸宰臣巨珰翠缕红丝金鸡玉燕备极精巧每盘直万钱学士院撰进春帖子帝后贵妃夫人诸阁各有定式绛罗金缕华粲可观临安府亦鞭春开宴而邸第馈遗则多效内庭焉 

　　○元夕 

　　禁中自去岁九月赏菊灯之后迤■〈辶里〉试灯谓之预赏一入新正灯火日盛皆修内司诸珰分主之竞出新意年异而岁不同往往于复古膺福清燕明华等殿张挂及宣德门梅堂三间台等处临时取旨起立鳌山灯之品极多 【见后灯品】 每以苏灯为最圈片大者径三四尺皆五色琉璃所成山水人物花竹翎毛种种竒妙俨然着色便面也其后福州所进则纯用白玉晃耀夺目如清氷玉壶爽彻心目近岁新安所进益竒虽圈骨悉皆琉璃所为号无骨灯禁中尝令作琉璃灯山其高五丈人物皆用机关活动结大彩楼贮之又于殿堂梁栋窻户间为涌壁作诸色故事龙凤噀水蜿蜒如生遂为诸灯之冠前后设玉栅帘宝光花影不可正视仙韶内人迭奏新曲声闻人间殿上铺连五色琉璃阁皆球文戏龙百花小窻间垂小水晶帘流苏宝带交暎璀璨中设御座恍然如在广寒清虚府中也至二鼓上乘小辇幸宣德门观鳌山擎辇者皆倒行以便观赏金炉脑麝如祥云五色荧煌炫转照耀天地山灯凡数千百种极其新巧怪怪竒竒无所不有中以五色玉栅簇成皇帝万岁四大字其上伶官奏乐称念口号致语其下为大露台百艺群工竞呈竒技内人及小黄门百余皆巾里翠蛾效街坊清乐傀儡缭绕于灯月之下既而取旨宣唤市井舞队及市食盘架先是京尹预择华洁及善歌呌者谨伺于外至是歌呼竞入既经进御妃嫔内人而下亦争买之皆数倍得直金珠磊落有一夕而至富者宫漏既深始宣放烟火百余架于是乐声四起烛影纵横而驾始还矣大率效宣和盛际愈加精妙特无登楼赐宴之事人间不能详知耳 
　　都城自旧岁冬孟驾回则已有乘肩小女鼓吹舞绾者数十队以供贵邸豪家幕次之翫而天街茶肆渐已罗列灯球等求售谓之灯市自此以后每夕皆然三桥等处客邸最盛舞者往来最多每夕楼灯初上则箫鼓已纷然自献于下酒边一笑所费殊不多往往至四鼓乃还自此日盛一日姜白石有诗云灯巳阑珊月气寒舞儿往往夜深还只因不尽婆娑意更向街心弄影看又云南陌东城尽舞儿画金刺绣满罗衣也知爱惜春游夜舞落银蟾不肯归吴梦窻玉楼春云茸茸狸帽遮梅额金蝉罗剪胡衫窄乘肩争看小腰身倦态强随闲鼓笛问称家在城东陌欲买千金应不惜归来困顿殢春眠犹梦婆娑斜趂拍深得其意态也至节后渐有大队如四国朝傀儡杵歌之类日趋于盛其多至数十百队天府每夕差官点名发给钱酒油烛多寡有差且使之南至升旸宫支酒烛北至春风楼支钱终夕天街鼓吹不绝都民士女罗绮如云葢无夕不然也至五夜则京尹乘小提轿诸舞队次第簇拥前后连亘十余里锦绣填委箫鼓振作耳目不暇给吏魁以大囊贮楮券凡遇小经纪人必犒数十谓之买市至有黠者以小盘贮梨藕数片腾身迭出于稠人之中支请官钱数次者亦不禁也李篔房诗云斜阳尽处荡轻烟辇路东风入管弦五夜好春随步暖一年明月打头圆香尘掠粉翻罗带密炬笼绡闘玉钿人影渐稀花露冷踏歌吹度晓云边京尹幕次例占市西坊繁闹之地蕡烛籸盆照耀如昼其前列荷校囚数人大书犯由云某人为不合抢扑钗环挨搪妇女继而行遣一二谓之装灯其实皆三狱罪囚姑借此以警奸民分委府僚廵警风烛及命辖房使臣等分任地方以缉奸盗三狱亦张灯建净狱道场多装狱户故事及陈列狱具邸第好事者如清河张府蒋御药家间设雅戏烟火花边水际灯烛粲然游人士女纵观则迎门酌酒而去又有幽坊静巷好事之家多设五色琉璃泡灯更自雅洁靓妆笑语望之如神仙白石诗云沙河云合无行处惆怅来游路已迷却入静坊灯火空门门相似列蛾眉又云游人归后天街静坊陌人家未闭门帘里垂灯照樽爼坐中嬉笑觉春温或戏于小楼以人为大影戏儿童讙呼终夕不绝此类不可遽数也西湖诸寺惟三竺张灯最盛往往有宫禁所赐贵珰所遗者都人好竒亦往观焉白石诗云珠络琉璃到地垂凤头御带玉交枝君王不赏无人进天竺堂深夜雨时 
　　元夕节物妇人皆带珠翠闹蛾玉梅雪柳菩提叶灯球销金合蝉貉袖项帕而衣多尚白葢月下所宜也游手浮浪辈则以白纸为大蝉谓之夜蛾又以枣肉炭屑为丸系以铁丝然之名火杨梅节食所尚则乳糖丸子锤■〈飠白〉科斗粉豉汤水晶脍韭饼及南北珍果并皂儿糕宜利少澄沙团子滴酥鲍螺酪面玉消膏琥珀饧轻饧生熟灌藕诸色珑缠蜜煎蜜裹糖瓜蒌煎七宝姜跂十般糖之类皆用镂■〈金俞〉装花盘架车儿簇插飞蛾红灯彩盝歌呌喧阗幕次往往使之吟呌倍酬其直白石亦有诗云贵客钩帘看御街市中珍品一时来帘前花架无行路不得金钱不肯回竞以金盘钿合簇饤馈遗谓之市食合儿翠帘销幕绛烛纱笼遍呈舞队密拥歌姬脆管清坑新声交奏戏具粉婴鬻歌售艺者纷然而集至夜阑则有持小灯照路拾遗者谓之扫街遗钿堕珥往往得之亦东都遗风也 

　　○舞队 

　　大小全棚傀儡 

　　查查鬼 【查夫】 李大口 【一字口】 
　　贺丰年 长瓠敛 【长头】 
　　兔吉 【兔毛大伯】 吃遂 
　　大憨儿 麤妲 
　　麻婆子 快活三郎 
　　黄金杏 瞎判官 
　　快活三娘 沈承务 
　　一脸膜 猫儿相公 
　　洞公觜 细妲 
　　河东子 黑遂 
　　玉缺儿 交椅 
　　夹捧 屏风 
　　男女竹马 男女杵歌 
　　大小斫刀鲍老 交衮鲍老 
　　子弟清音 女童清音 
　　诸国献宝 六国朝 
　　四国朝 穿心国入贡 
　　孙武子教女兵 遏云社 
　　绯绿社 胡女 
　　凤阮嵇琴 扑蝴蝶 
　　回阳丹 大药 
　　瓦鼓 焦锤架儿 
　　乔三教 乔迎酒 
　　乔亲事 乔乐神 【马明王】 
　　乔捉蛇 乔学堂 
　　乔宅眷 乔像生 
　　乔师娘 独自乔 
　　地仙 旱划船 
　　教象 装态 
　　村田乐 鼓板 
　　踏跷 扑旗 
　　抱锣装鬼 狮豹蛮牌 
　　十齐郎 耍和尚 
　　刘衮 散钱行 
　　货郎 打娇惜 

　　其品甚伙不可悉数首饰衣装相矜侈靡珠翠锦绮昡耀华丽如傀儡杵歌竹马之类多至十余队十二十三两日国忌禁乐则有装宅眷笼灯前引珠翠盛饰少年尾其后诃殿而来卒然遇之不办真伪及为乔经纪人如卖蜂糖饼小八块风子卖字本虔婆卖旗儿之类以资一笑者尤多也 

　　○灯品 

　　灯品至多苏福为冠新安晚出精妙绝伦所谓无骨灯者其法用绢囊贮粟为胎因之烧缀及成去粟则混然琉璃球也景物竒巧前无其比又为大屏灌水转机百物活动赵忠惠守吴日尝命制春雨堂五大间左为汴京御楼右为武林灯市歌舞杂艺纎悉曲尽凡用千工外此有魫灯则移镂犀珀玳瑁以饰之珠子灯则以五色珠为网下垂流苏或为龙船凤辇楼台故事羊皮灯则镞镂精巧五色妆染如影戏之法罗帛灯之类尤多或为百花或细眼间以红白号万眼罗者此种最竒外此有五色蜡纸菩提叶若沙戏影灯马骑人物旋转如飞又有深闺巧娃剪纸而成尤为精妙又有绢灯剪写诗词时寓讥笑及画人物藏头隐语及旧京诨语戏弄行人有贵邸尝出新意以细竹丝为之加以彩饰疎明可爱穆陵喜之令制百盏期限既迫势难卒成而内苑诸珰耻于不自己出思所以胜之遂以黄草布剪缕加之点染与竹无异凡两日百盏巳进御矣 

　　○挑菜 

　　二月一日谓之中和节唐人最重今惟作假及进单罗御服百官服单罗公裳而已二日宫中排辨挑菜御宴先是预备朱绿花斛下以罗帛作小卷书品目于上系以红丝上植生菜荠花诸品俟宴酬乐作自中殿以次各以金篦挑之后妃皇子贵主婕妤及都知等皆有赏无罚以次每斛十号五红字为赏五黑字为罚上赏则成号真珠玉杯金器北珠篦环珠翠领抹次亦铤银酒器冠镯翠花叚帛龙涎御扇笔墨官窑定器之类罚则舞唱吟诗念佛饮冷水吃生姜之类用此以资戏笑王宫贵邸亦多效之 

　　○进茶 

　　仲秋上旬福建漕司进第一纲茶名北苑试新方寸小夸进御止百夸护以黄罗软盝藉以青箬裹以黄罗夹复臣封朱印外用朱漆小匣镀金锁又以细竹丝织笈贮之凡数重此乃雀舌水芽所造一夸之直四十万仅可供数瓯之啜耳或以一二赐外邸则以生线分解转遗好事以为竒玩茶之初进御也翰林司例有品尝之费皆漕司邸吏赂之间不满欲则入盐少许茗花为之散漫而味亦漓矣禁中大庆会则用大镀金■〈敝上瓦下〉以五色韵果簇饤龙凤谓之绣茶不过悦目亦有专其工者外人罕知因附见于此 

　　○赏花 

　　禁中赏花非一先期后苑及修内司分任排办凡诸苑亭榭花木妆点一新锦帘销幕飞梭绣球以至茵褥设放器玩盆窠珍禽异物各务竒丽又命小珰内司列肆关扑珠翠冠朶篦环绣叚画领花扇官窑定器孩儿戏具闹竿龙船等物及有卖买菓木酒食饼饵蔬茹之类莫不备具悉效西湖景物起自梅堂赏梅芳春堂赏杏花桃源观桃粲锦堂金林檎照妆亭海棠兰亭修褉至于锺美堂大花为极盛堂前三面皆以花石为台三层各植名品标以象牌覆以碧幕台后分植玉绣球数百株俨如镂玉屏堂内左右各列三层雕花彩槛护以彩色牡丹画衣间列碾玉水晶金壶及大食玻璃官窑等瓶各簪竒品如姚魏御衣黄照殿红之类几千朶别以银箔间贴大斛分种数十百窠分列四面至于梁栋窻户间亦以湘筒贮花鳞次簇插何翅万朶堂中设牡丹红锦地茵自中殿妃嫔以至内官各赐翠叶牡丹分枝铺翠牡丹御书画扇龙涎金合之类有差下至伶官乐部应奉等人亦沾恩赐谓之随花赏或天颜悦怿谢恩赐予多至数次至春暮则稽古堂会瀛堂赏琼花静侣亭紫笑净香亭釆兰桃笋则春事已在绿阴芳草间矣大抵内宴赏初坐再坐插金盘架者谓之排当否则但谓之进酒 

　　○放春 

　　蒋苑使有小圃不满二亩而花木匼匝亭榭竒巧春时悉以所有书画玩器冠花器弄之物罗列满前戏效关扑有珠翠冠仅大如钱者闹竿花篮之类悉皆镂丝玉金为之极其精妙且立标竿射垜及秋千梭门鬪鸡蹴踘诸戏事以娱游客衣冠士女至者招邀杯酒往往过禁烟乃已葢效禁苑具体而微者也 

　　○社会 

　　二月八日为桐川张王生辰霍山行宫朝拜极盛百戏竞集如绯绿社 【杂剧】 齐云社 【蹴球】 遏云社 【唱赚】 同文社 【耍词】 角抵社 【相扑】 清音社 【清乐】 锦标社 【射弩】 锦体社 【花绣】 英略社 【仗棒】 雄辩社 【小说】 翠锦社 【行院】 绘革社 【影戏】 净发社 【梳剃】 律华社 【吟呌】 云机社 【撮弄】 而七宝■〈氵蓦〉马二会为最玉山宝带尺璧寸珠璀璨夺目而天骥龙媒绒鞯宝辔竞赏神骏好竒者至剪毛为花草人物厨行果局穷极肴核之珍有所谓意思作者悉以通草罗帛雕饰为楼台故事之类饰以珠翠极其精致一盘至直数万然皆浮靡无用之物不过资一玩耳竒禽则红鹦白雀水族则银蟹金龟高丽华山之竒松交广海峤之异卉不可缕数莫非动心骇目之观也若三月三日殿司真武会三月二十八日东岳生辰社会之盛大率类此不睱赘陈 

　　○祭扫 

　　清明前三日为寒食节都城人家皆插柳满檐虽小坊幽曲亦青青可爱大家则加束■〈飠固〉于柳上然多取之湖堤有诗云莫把青青都折尽明朝更有出城人朝廷遣台臣中使宫人车马朝响诸陵原庙荐献用麦糕稠饧而人家上冢者多用枣■〈飠固〉姜豉南北两山之间车马纷然而野祭者尤多如大昭庆九曲等处妇人淡装素衣提携儿女酒壶肴垒村店山家分馂游息至暮则花柳土宜随车而归若玉津富景御园包家山之桃关东青门之菜市东西马塍尼庵道院寻芳讨胜极意纵游随处各有买卖赶趂等人野果山花别有幽■〈走耴〉葢辇下骄民无日不在春风歌舞中而游手末技为尤盛也 

　　○浴佛 

　　四月八为佛诞日诸寺院各有浴佛会僧尼軰竞以小盆贮铜像浸以糖水覆以花棚铙钹交迎遍往邸第富室以小杓浇灌以求施利是日西湖作放生会舟楫盛多略如春时小舟竞卖龟鱼螺蚌放生 

　　○迎新 

　　户部点捡所十三酒库例于四月初开煮九月初开清先是提领所呈样品尝然后迎引至诸所隶官府而散每库各用疋布书库名高品以长竿悬之谓之布牌以木床铁擎为仙佛鬼神之类驾空飞动谓之台阁杂剧百戏诸艺之外又为渔父习闲竹马出猎八仙故事及命妓家女使里头花巾为酒家保及有花里五熟盘架放生笼养等各库争为新好库妓之琤琤者皆珠翠盛饰销金红背乘绣鞯宝勒骏骑各有皂衣黄号私身数对诃导干前罗扇衣笈浮浪闲客随逐于后少年狎客往往簇饤持杯争劝马首金钱彩叚沾及舆台都人习以为常不为怪笑所经之地高楼邃阁绣幕如云累足骈肩真所谓万人海也 

　　○端午 

　　先期学士院供帖子如春日禁中排当例用朔日谓之端一或传旧京亦然插食盘架设天师艾虎意思山子数十座五色蒲丝百草霜以大合三层饰以珠翠葵榴艾花蜈蚣蛇蝎蜥蜴等谓之毒虫及作糖霜韵果糖蜜巧粽极其精巧又以大金瓶数十遍插葵榴栀子花环绕殿阁及分赐后妃诸阁大珰近侍翠叶五色葵榴金丝翠扇真珠百索钗符经筒香囊软香龙涎佩带及紫练白葛红蕉之类大臣贵邸均被细葛香罗蒲丝艾朶彩团巧粽之赐而外邸节物大率效尤焉巧粽之品不一至结为楼台舫辂又以青罗作赤口白舌帖子与艾人并悬门楣以为禳禬道宫法院多送佩带符篆而市人门首各设大盆杂植艾蒲葵花上挂五色纸钱排饤果棕虽贫者亦然湖中是日游舫亦盛葢迤逦炎暑晏游渐稀故也俗以此日为马本命凡御厩邸第上乘悉用五彩为鬃尾之饰竒鞯宝辔充满道途亦可观玩也 

　　○禁中纳凉 

　　禁中避暑多御复古选德等殿及翠寒堂纳凉长松修竹浓翠蔽日层峦竒岫静窈萦深寒瀑飞空下注大池可十亩池中红白菡蓞万柄葢园丁以瓦盎别种分列水底时易新者庶几美观又置茉莉素馨建兰麝香藤朱槿玉桂红蕉阇婆檐卜等南花数百盆于广庭鼓以风轮清芬满殿御笐两旁各设金盘数十架积雪如山纱厨后先皆悬挂伽兰木真蜡龙涎等香珠百余蔗浆金盌珍果玉壶初不知人间有尘暑也闻洪景卢学士尝赐对于翠寒堂当三伏中体粟战栗不可久立上问故笑遣中贵人以北绫半臂赐之则境界可想见矣 

　　○都人避暑 

　　六月六日显应观崔府君诞辰自东都时庙食已盛是日都人士女骈集炷香已而登舟泛湖为避暑之游时物则新荔枝军庭李二果产闽奉化项里之杨梅聚景园之秀莲新藕蜜筒甜瓜椒核枇杷紫菱碧芡来禽金桃蜜渍昌元梅木瓜豆儿水荔枝膏金橘水团麻饮芥辣白醪凉水氷雪爽口之物关扑香囊画扇涎花珠佩而茉莉为最盛初出之时其价甚穹妇人簇带多至七插所直数十券不过供一饷之娱耳葢入夏则游船不复入里湖多占蒲深柳密宽凉之地披襟钓水月上始还或好事者则敞大舫设蕲簟高枕取凉栉发快浴惟取适意或留宿湖心竟夕而归 

　　○乞巧 

　　立秋日都人戴楸叶饮秋水赤小豆七夕节物多尚果食茜鸡及泥孩儿号摩■〈日侯〉罗有极精巧饰以金珠者其直不赀并以蜡印凫鴈水禽之类浮之水上妇人女子夜对月穿针饾饤杯盘饮酒为乐谓之乞巧及以小蜘蛛贮合内以候结网之疎密为得巧之多少小儿女多衣荷叶半臂手持荷叶效颦摩■〈日侯〉罗大抵皆原旧俗也七夕前修内司例进摩■〈日侯〉罗十卓每卓三十枚大者至高三尺或用象牙雕镂或用龙涎拂手香制造悉用镂金珠翠衣帽金钱钗镯佩环真珠头须及手中所执戏具皆七宝为之各护以五色镂金纱厨制阃贵臣及京府等处至有铸金为贡者宫姬市娃冠花衣领皆以乞巧时物为饰焉 

　　○中元 

　　七月十五日道家谓之中元节各有斋醮等会僧寺则于此日作盂兰盆斋而人家亦以此日祀先例用新米新酱冥衣时果彩叚面棊而茹素者几十八九屠门为之罢市焉 

　　○中秋 

　　禁中是夕有赏月延桂排当如倚桂阁秋晖堂碧岑皆临时取旨夜深天乐直彻人间御街如绒线蜜煎香铺皆铺设货物夸多竞好谓之歇眼灯烛华灿竟夕乃止此夕淅江放一点红羊皮小水灯数十万盏浮满水面烂如繁星有足观者或谓此乃江神所喜非徒事观美也 

　　○观潮 

　　淅江之潮天下之伟观也自既望以至十八日为最盛方其远出海门仅如银线既而渐近则玉城雪岭际天而来大声如雷霆震撼激射吞天沃日势极雄豪杨诚斋诗云海阔银为郭江横玉系腰者是也每岁京尹出淅江亭教阅水军艨艟数百分列两岸既而尽奔腾分合五阵之势并有乘骑弄旗标枪舞刀于水面者如履平地倐尔黄烟四起人物略不相覩水爆轰震声如崩山烟消波静则一舸无迹仅有敌舟为火所焚随波而逝吴儿善泅者数百皆被发丈身手持十幅大彩旗争先鼓勇泝迎而上出没于鲸波万仞中腾身百变而旗尾略不沾湿以比夸能而豪民贵宦争赏银彩江干上下十余里间珠翠罗绮溢目车马塞途饮食百物皆倍穹常时而僦赁看幕虽席地不容闲也禁中例观潮于天开图画高台下瞰如在指掌都民遥瞻黄伞雉扇干九霄之上真若箫台蓬岛也 

　　○重九 

　　禁中例于八日作重九排当于庆瑞殿分列万菊灿然眩眼且点菊灯略如元夕内人乐部亦有随花赏如前赏花例葢赏灯之宴权舆于此自是日盛矣或于清燕殿缀金亭赏橙橘遇郊祀岁则罢宴都人是日饮新酒泛萸簪菊且各以菊糕为馈以糖肉秫面杂物为之上缕肉丝鸭饼缀以榴颗标以彩旗又作蛮王狮子于上及麋栗为屑合以蜂蜜印花脱饼以为果饵又以苏子微渍梅卤杂和蔗霜梨橙玉榴小颗名曰春兰秋菊雨后新凉则已有炒银杏梧桐子吟呌于市矣 

　　○开炉 

　　是日御前供进夹罗御服臣僚服锦袄子夹公服授衣之意也自此御炉日设火至明年二月朔止皇后殿开炉节排当是月遣使朝陵如寒食仪都人亦出郊拜墓用绵球楮衣之类 

　　○冬至 

　　朝廷大朝会庆贺排当并如元正仪而都人最重一阳贺冬车马皆华整鲜好五鼓已填拥杂沓于九街妇人小儿服饰华炫往来如云岳祠城隍诸庙炷香者尤盛三日之内店肆皆罢市垂帘饮博谓之做节享先则以馄饨有冬馄饨年■〈飠发〉饦之谚贵家求竒一器凡十余色谓之百味馄饨 

　　○赏雪 

　　禁中赏雪多御明远楼 【禁中称楠木楼】 后苑进大小雪狮儿并以金铃彩缕为饰且作雪花雪灯雪山之类及滴酥为花及诸事件并以金盆盛进以供赏翫并造杂煎品味如春盘饾饤羊羔儿酒以赐并于内藏库支拨官券数百万以犒诸军及令临安府分给贫民或皇后殿别自支犒而贵家富室亦各以钱米犒闾里之贫者 

　　○岁除 

　　禁中以腊月二十四为小节夜三十日为大节夜呈女童驱傩装六丁六甲六神之类大率如梦华所载后苑修内司各进消夜果儿以大合簇饤凡百余种如蜜煎珍果下至花饧箕豆以至玉杯宝器珠翠花朶犀象博戏之具销金斗叶诸色戏弄之物无不备具皆极小巧又于其上作玉辂高至三四尺悉以金玉等为饰护以贴金龙凤罗罩以竒侈求胜一合之费不啻中人十家之产止以资天颜一笑耳后妃诸阁又各进岁轴儿及珠翠百事吉利市袋儿小样金银器皿并随年金钱一百二十文旋亦分赐亲王贵邸宰臣巨珰至于爆仗有为果子人物等类不一而殿司所进屏风外画钟馗捕鬼之类而内藏药线一爇连百余不绝箫鼓迎春鸡人警唱而玉漏渐移金门已启矣 

　　○岁晚节物 

　　腊月赐宰执亲王三衙从官内侍省官并外阃前宰执等腊药系和剂局方造进及御药院特旨制造银合各一百两以至五十两三十两各有差伏日赐暑药亦同 
　　都下自十月以来朝天门内外竞售锦装新历诸般大小门神桃符钟馗狻猊虎头及金彩缕花春帖旛胜之类为市甚盛八日则寺院及人家用胡桃松子乳蕈柿粟之类作粥谓之腊八粥医家亦多合药剂侑以虎头丹八神屠苏贮以綘囊馈遗大家谓之腊药至于馈岁盘合酒檐羊腔充斥道路二十四日谓之交年祀灶用花饧米饵及烧替代及作糖豆粥谓之口数市井迎傩以锣鼓遍至人家乞求利市至除夜则比屋以五色钱纸酒果以迎送六神于门至夜蕡烛籸盆红映霄汉爆竹鼓吹之声喧闹彻夜谓之聒厅小儿女终夕博戏不寐谓之守岁又明灯床下谓之照虚耗及贴天行帖儿财门于楣祀先之礼则或昏或晓各有不同如饮屠苏百事吉胶牙饧烧木卖懵等事率多东都之遗风焉守岁之词虽多极难其选独杨守斋一枝春最为近世所称并书于此竹爆惊春竞喧阗夜起千门箫鼓流苏帐暖翠鼎缓腾香雾停杯未举奈刚要送年新句应自赏歌字清圆未夸上林莺语从他岁穷日暮纵闲愁怎减刘郎风度屠苏办了迤逦柳忻梅妬宫壶未晓早骄马绣车盈路还又把月夕花朝自今细数 

　　乾淳岁时记 
 
