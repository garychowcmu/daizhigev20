甲申朝事小纪 清 王朝
凡例云：是编之辑，专纪崇祯宏光两朝忠节诸公，及朝野阙失，其间详略参差，随见随纪，若事已入史传者，不更赘，至文采不伦，或出诸文人学士之笔，或窃之稗官野史之余，依文直纪，不敢妄有改篡。
宫女读书
凡内廷选入宫女，未有名位，则曰某人女，必连其父之名为称，恐得宠后防假冒也。女初入门，选内宫之博学善书且有德行者，教之读书，先读《百家姓》、《千字文》，次及《孝经》《女训》《女孝经》《女诫》《内则》《诗经》《大学》《中庸》《论语》等书，其有志学者，随意读之。学规最严，能通者陞女秀才，陞女史，陞宫正司六局掌印。凡宫中太后后妃礼仪等事，则女秀才为赞礼官，主引礼；其宫女有罪，发落责处，或墩锁，或提铃以苦之。提铃者每夜起更二更三更四更之交四点，则自乾清门里提至日精门，回至月华门，仍还乾清门里方止，提者徐行正步，大风大雨不许避辞，其铃声远听，若四字一句之文，如曰“天下太平天下太平”云。
水戏奇法
熹庙好驰马、看武戏，又极好水戏。用大木桶大铜釭之类，鑿孔创机，启闭灌输，或涌泻如喷珠，或澌流如瀑布，或使伏机于下，借水力冲拥圆木毬，如核桃大者，于水涌之，大小盘旋宛转，随高随下，久而不坠，视之以为笑乐，皆自运巧思，出人意表。
天子巧艺
熹庙性好为匠，在宫中每自造房，手操斧锯凿削，引绳度木，运斤成风，施设既竟，即巧匠不能及。又好油漆，凡手用器具，皆自为之。性又急躁，有所为，朝起夕即期成，成而喜，喜不久而弃，弃而又成，不厌倦也。且不爱成器，不惜改毁，惟快一时之意。当其执器奏能，解衣盘礴，非素善之臣不得窥视，或有紧要本章，奏事者在侧，一边经营鄙事，一边倾耳且听之，毕即分咐曰：“汝们用心去行，我已知道了。”每营造得意，即膳饮亦忘，寒暑罔觉，其专意如此。
万乘刺船
熹庙五年五月十八日，祭方泽坛回，即幸西苑，与巴巴（即客氏）乘舟，上身自刺船，一内臣佐之，随波荡漾，方相顾欢笑，拟若登仙，倏忽大风陡作，舟覆，上与二内臣俱坠水底，两岸惊呼，从者俱无人色。内官谈敬急奔入水，负帝以出，二臣已毙于水，船上金宝酒器，并湮没无存。
客祸绝嗣
天启时客氏以乳母擅宠，妒，不容后有子。初立中宫张氏，乃河间生员张国纪女，客氏捏言是重犯孙二女，谮欲斥之，张后有孕，客暗嘱宫人于捻背时重捻腰间，孕堕。又裕姬张氏，亦有身，客矫旨斥其答应内使，封闭其宫，绝其水火，无所饮食，数日匍匐于簷溜下，伏?雨水数口而气绝。又成妃李氏，平日见裕妃活活饿死，虑后来亦招其毒，预将干食藏于宫簷瓦砖缝之中，后亦果绝其饮食，幸得前食，食之不死。
魏阉始末
魏阉原名李建中，肃宁县无赖子也，家贫，妻改适，无子自刑，入宫掌甲字库，渐饶裕。时光庙在春宫，殊淡泊，忠入为办膳，凡财物玩好，必营献之希宠。又阴结乳媪客氏内援。光庙登极，忠已得势。及熹庙立，杨琏即参忠二十四款，旨下司礼监查明具奏。忠巧计，时内臣有与同姓名者，将事款卸其名下，而身在御前为之营救，事得寝，乃改名魏忠贤。性善射，好蹴踘跑马，熹庙所好颇相同，因极宠爱。外结朝士为线索，逆焰滔天，杀妃嫔，绝皇嗣，皆出其手。至纠参者七十余疏，皆置不问。竈炀于上，羽党于下，至称赏忠贤功德者，累千百，出外，小民户设香案，供花插烛，路旁跪迎，马尘蔽天，车声震地，普天下郡县，肖像立生祠，内阁诸公，又欲为降九锡。姪良卿，封伯爵，良材荫都督同知。骄僭横侈，神人共愤。枭首河间，奚足蔽其辜也。
客媪始末
客氏名巴巴，定兴县民侯氏之妻，生子一，曰国兴，景历三十三年入宫，乳皇长孙。天启初封奉圣夫人，住咸不安宫。每日黎明至御前，夜分始归。与魏忠贤相表里。凡危中宫，杀裕妃，绝皇嗣，皆客氏谋。自居皇上八母之一，秽闻艳煽，道路传谓上甫出幼，客先邀上隆宠矣。出宫入宫，必传特旨清尘除道，仪仗大约与皇后同，内宫皆蟒袍玉带，步行摆队，客氏盛服衬妆，乘锦玉辇，从宫婢数百，前提御炉，焚爇沈香龙涎，氤氛如雾，纱灯角灯，红烛黄炬，亮子数千，黎明如耀白昼，呼殿之声远近数里，清徹悠长；拟于警跸，从者数千，皆车如流水，马若游龙。客氏张青盖羽幢，俨然神仙在上，胡然而天，胡然而帝，都人士见者无不咋舌。到家升堂登坐，众役叩头，称千岁千千岁，其声如轰雷，赏犒银钱不下千万，一日三餐，上仍徹御膳赐其家，中使络绎旁午。住家中朝事无不出其手。子国兴，封伯爵。天启七年，勒归私弟，临行赴熹庙梓宫前，出一黄袱包，上绣龙纹，内包数指甲龀齿，焚化痛哭而去，奉旨籍没，步赴浣衣局笞死，焚尸扬灰。子国兴，伏诛，弟容光遣戍。
宦者奸淫
阉人割势，以便宫中役使，古今用之，岂有势既割去尚能淫乱者乎？嘉靖中，宦者刘荣与宫人乱，事闻，黜役遣使。天启间，宦者赵进教、徐应元、魏忠贤三人，相为嫖友。又魏忠贤与宦者魏朝共私客氏。世法录载石允官河南佥事，民女被阉宦逼淫而死，问抵刑。合数事观之，宦者奸淫不虚矣，通鉴世法，系儒生作，或不及详酌，中志乃宦者作，亦言及此，要不妄言也。
崇祯宫辞
（王誉昌撰）
熹宗崩，大阉魏忠贤谋迎福王，懿安召上入继大统，密戒云：“勿食宫中食”，上从周皇亲家作麦饼，怀以自饷。
禁中有东一长街、西一长街，街有楼，楼以石为座，铜为璧，铜丝为窗户，中设路灯，每日晚内有供用库监工，灌油燃火，忠贤概令废之，以便侦察诸宫诸直房之言动也，至是乃复旧焉。
凡奉旨点收宫人，选十岁上下者二三百人，拨内书堂读书，择日拜先圣，请词林众老师，从北安门出入，每名各具白腊手帕龙掛香以为贽，给内则一册，并千家诗千字文诸书。有犯，老师批本监提督责处，轻则学长以界方打掌，重则罚跪于圣人前。每日摹临散，则班题诗，不过云淡风清之类，按春夏秋冬，随景腔韵而已。上以其亵词臣，更用内臣之有学者掌教焉。
上喜读书，各宫王座左右俱置卷帙，坐则随手批览。尝作四书八股文以示群臣，因而颁行天下，士子咸诵焉。
翊坤宫有放鸽台，每饲善鸽，当风日晴朗，领以一二带铃者，纵之群飞，盘空而上，铃声直逼层霄。
一日，上谕买元宵，即粉团也，所司随进一碗，上问其价，曰：“一贯钱。”上笑曰：“朕在藩时，每以三十文买一碗，今算一贯耶？”乃谕准给一贯，所司凛凛累日。
五六年间，宫眷每绣兽头于鞋上，以辟不祥，呼为猫头鞋，识者谓猫‘旄’也，兵象也。
上尝过一便殿，老阉以先朝所封戒勿动，上命启之，得古董数辐，有一人戴进贤官者七，曰官多法乱，有数人隔河对泣，曰军民号泣。
每日暮，各宫门挂红纱灯二，圣驾临幸某宫，则宫门之灯先卸，东西巡街者，即传九宫俱卸灯寝息，承华宫在徽音门内，陈妃居之，数年之间，止此一幸焉。
一日，钱守俊侍上，天甚寒，上顾之曰：“汝寒否？”曰：“寒。”命取一煖手赐之，且谕曰：“合此于掌中以笼袖，则通体俱暖矣。”守俊谢恩，煖手盖雄黄之最明透者，大如饼，重七两，试之果然。 
净身男子，大约闽人居多，崇祯十七年中，选三次，增万人，每岁月米增七万二千石，靴料增五万，其未选中者，散于皇城外，有堂子之佛寺，俗称无名白内宫，有十二监四司八局，共二十四衙门。
十八日，更余，上召太监王承恩入整内员，为出亡计，已而微服，欲夺门出，不得，望见正阳门上悬灯笼三盏，遂回。白灯笼者自一至三，以表寇信之缓急也。上与王承恩语良久，命酒对酌，至三更俱醉，上起携承恩手，至万寿山，上崩，承恩跪帝膝前，引带扼脰同死。今思陵墓门之右，为承恩墓，以从死祔焉。司兵柄者，外则李国祯，内则承恩也。
长平公主，被剑死复苏，舁归周皇亲家。顺治二年，主上书求为尼，特访元配周世显，备物遣嫁，遂以忧伤成疾，甫周岁而逝，葬于彰义门之赐庄。
黍离小志
幽囚士大夫，用夹棍逼取金钱，此古今未经见之事，亦古今所未有之惨。然贼非有亲旧心腹之臣，而结仇怨于不用之臣也。总原明之士大夫，自欲投用者众，故贼之用刑亦有二：在要津清华者，则夹以索其银；而在冷员间散者，则夹以释其怒。然有已受夹而仍纳银以求用者；有宁受夹而不肯到吏部报名者，人品攸分，姑并存之。
周钟劝进表一联云：“比尧舜而多武功，迈汤武而无慙德”，见马士英疏。百户周基，良乡人。周钟尝寓其家。时百户劝钟死，钟不应，出户投降，百户手挽钟带至断，不应，百户大恸，自经。
周钟授检讨，撰劝进表、登极诏，并献下江南策，逢人便云“牛老师极为钦赏”。钱位坤授国子监丞，初牛贼不用，乃托周钟夤缘伪文选司顾扬，赴部时，对人曰“我明日此时便非凡人了”。故京师有不凡人传云。
龚鼎孽降贼之后，每见人则曰“我原要死，小妾不肯”，小妾者，其为科臣时收娶秦淮媪妇也。见马士英疏。
闯贼未入都之日，仓场尚书党宗雅、御史熊世懿等，先期投降，传言不待攻城，开门纳款，即鸡犬不扰，以致守城官军懈心，一到城下，即有内竖等献门，及入门，即将献门人杀死。又称淫掠民间者，立行凌迟，假将犯罪之寇，杀死四人为五段，据称以淫掠之故也，民间误信，遂安心开张市店，嘻嘻自若，初来寇犹零星入抢，四五日后，恣行掠取。先令十家一保，一家逃亡，十家问斩，于是满城百姓，无不家家倾竭，尤可恨者，搜取妇女，携抱而出，青天白日之中，俱搂抱于马上。有一寇挟两人者，又有身搂一人余马夹带两三人者，不避耳目，恣行淫戏。此真古今未见之辱也。
众贼各肆掳掠，李闯或禁之，辄曰：“皇帝让汝做，金银妇女亦不与吾辈耶？”
李自成僭位诏系周介主笔，其文曰：“上帝鉴观，实惟求莫，下民归命，只切来苏，命既靡常，情尤可见，粤稽往代，爱知得失之由，鉴往识今，每恃治忽之故，兹尔明朝，久袭大宁，浸弛纲纪。君非甚闇，孤立而炀蔽恒多，臣尽行私，比党而公忠绝少。略通宫府，朝端之威福日移，制擅宗周闾左之脂膏殆尽，肆昊天聿穷乎仁爱，致兆民爰苦于灾祲。朕起布衣，目击憔悴之状，身切痌瘝之痛，念兹普天率土，咸罹困穷，讵忍易水燕山，未苏汤火，躬于恒翼，绥靖黔黎，犹虑尔君若臣，未识帝心，未喻朕志。是以质言正告，尔能体天念祖，度德审几，朕将嘉惠前人，不吝异数，如杞如宋，享祀永延。下略”
吴三桂讨闯贼李自成檄
钦差镇守辽东等处地方团练总兵官平西伯吴，为兴兵剿贼，光复神京，奠安宗社事。闯贼李自成，以么魔小丑，纠集草寇，长驱犯阙，荡秽神京，弑我帝后，禁我太子，刑我缙绅，汙我子女，掠我财物，戮我士庶。豺狼突于宗社，犬豕踞我朝廷。赤县坵墟，黔黎涂炭，妖氛吐焰，日月无光。成祖烈宗之阴恨，天寿凄风；元勋懿戚之尽锄，鬼门泣日。图之不早，病已成于养癰；局尚可为，涉必穷乎灭顶。悲夫悲夫！虏尘未灭，寇焰旋腾，血溅天潢，烽传陵寝。秦称天府，谁能封以一丸，晋有霸图，岂无追其三驾。乃者驾马横驰乎畿辅，羽书不绝于殿廷，南北之耗莫通，河山之险尽失。天威不测，极知汉天子自有神灵，兵势无常，岂得谢太傅但凭歌啸。义不共天，但凭指日，克襄大举，实赖同仇。请无分宦游，无分家食，或世贵如王谢，或最胜如金张，或子虚之以赀起，或輓辂之以谈兴。乃至射策孝廉，明经文学，亦往往名班国士，橐为里雄，各施壮谋，共图义旅。仗不需于武库，糗无壅于庖厨。飞附大军，力争一决，丑类之锄，普天大酺，此则万代之所瞻仰，而九庙为之鉴临者也。
戾园疑迹
大行皇帝，四子二女，太子名慈烺，甲申年十六岁。次长公主；次永王，名慈焕，少四岁，俱周后出。次定王，名慈杰，少六岁，田妃出。次坤仪公主，袁妃出。次怀隐王，田妃出，怀隐王少而甚慧，上绝爱之。登床病将薨，忽称奶奶为九莲菩萨，并言奶奶即隆庆李后，万历母亲也。先是李皇亲武清侯，以不助饷斥爵，时九莲菩萨，具言于皇子口中，因是复武清侯爵，而宫中事佛亦自此始。
闯犯阙，上命太子二王出匿而自缢。十九日，闯入，即下伪令求王及皇子甚急。二十日晨，永王定王见执，闯令行君臣礼，不从，遂长揖。闯曰：“若父王何在，孤必无杀意，何不出一见孤？”王曰：“不能面辱于汝，自缢宫中，无他去也。”闯又曰：“曾饭乎？”曰：“尚未进膳。”因进饭共食。少顷，得上驾崩信，闯谓二王曰：“若父何苦自缢，即存，孤将与分治江南，孤不忍有弑君之名，今即死，非我弑也。今无伤，俟大定天下，孤将裂地而封，尔无忧。”因发伪将军刘宗敏府，善养之。二王既至宗敏第，尚衣赤，谓监视军士曰：“我当衣素，奈何衣红，可为我取素衣来。”军士曰：“何处有素衣，将往取诸宫中可乎？”王曰：“不可。”遂罢。是日有伪旨，崇祯葬以帝礼，祭以王礼，其子仍封边方小国，从例行。二十二日，二王复入朝，闯语在廷者曰：“我将以杞宋之礼待之。”往来皆乘驴。四月初九日，复入朝，闯命之跪。王曰：“我岂为汝辈屈节？何不杀我。”闯曰：“汝无罪，姑且免。”而吴三桂之兵且至。十三日卯刻自城东出，二王同坐一粮食大车中。有伪都司持黄盖覆之，以饥饿在车上索食。至通州驻焉，百姓皆叩头。定王失一履，通州民趋与着之。既东，自成与三桂战于一片石，且败。晋王亦在闯营，跃马驰入吴军曰：“我晋王也。”三桂留之，以故晋王得无恙。而人遂传太子为三桂夺去，于是都民引领望太子定王入矣。二十六日，闯骑乍归，部署尽乱，未有知太子永王入者。既而三桂入京，亦不见所谓太子定王也，而或有言定王遇害于城南之空苑者，而太子永王终不知所之。
冬十一月，忽有男子同太监常某者，投嘉定侯周奎府中，曰：“我太子也。”奎不能识。奎侄铎，以旧卫引与公主相见，公主与太子抱头而哭，哭罢，奎饭之，举家行君臣礼。因讯太子向匿何所，何由得存。太子言：城陷之日，独出匿东厂门，一日夜，潜至东华门外投腐店，店中市夫心知为避难人，贷予以敝衣，代之司爟，居五日，腐店恐有败露，潜送予崇文门外尼庵中，以贫儿投托为名，尼僧不疑，留半月，而常某偶来见予，忽叩头，尼僧始觉，与常某谋之竟日，恐不能终，常遂携归，藏余甚密，以故得存无恙。今闻公主在，故来。具言如此，旁晚与公主哭别而去。数日复至，公主赠一锦袍，密戒云：“前来皇亲以上下行礼进膳，颇生疑衅，可他去，勿再至。”痛哭而别。后十九日复至，奎便留宿。奎侄铎与奎谋曰：“此男子不可久留，留即自害，不如遣之。”二十一日，奎语之曰：“汝非太子也，何为数至我家，今汝第曰姓刘，说书生理，可免祸，否则向官府究论耳。”男子曰：“我悔不从公主之言，今已晚矣，如此何不遣行，乃欲留我何意？”奎曰：“汝第言姓刘，是假太子，即已。”男子坚不肯从，既晚，奎令家人椎击之，逐之门外。捕营健卒，遂以犯夜擒去，明日献之刑部，曰：“此假太子也。”即日会讯，刑部山东主事钱凤览勘其事，讯内府旧臣真伪如何，内侍常某具言“此真太子”，旧司礼太监王德化亦曰“是真太子”。百姓观者数千，皆应声称太子。凤览大叱周铎云：“汝一白衣，食明朝大禄，今得见太子，反云是假，良心已绝，良狗彘不若也。”铎无词以对，览复下阶骂之，怒塞挥铎一拳，百姓前壅奋击，铎甚困。时刑部尚书某曰：“且入监再审。”遂拥去，百姓叩头路中，哭声大震，拥众狱门不去。凤览步送之进狱，即取衾褥，命家人入狱奉之。明晨周铎具书曰：“二十日，有素不识内员，不知名男子到臣寓，称前朝皇太子，臣伯父奎聩眊不能辨，请前朝公主面之，始知假冒，叩以往事，都不能对。即日跟迹此人潜往何处，至朱乙家，次日问之，其人姓刘，有一哥哥，有母年六十，说书生理，目不识丁，即其间稍知一二宫名，皆平日窃听尼僧之言，而尼僧实旧宫人。二十二日四鼓，先首于北城巡营参将，夫兴灭继绝，在于圣恩，何物奸人，谬称皇子，臣不胜举家愤惋，据此奏闻。”即日送入殿中廷勘之，男子言宫中事颇同，历讯之两监，多不言。有一杨某在旁，男子曰：“此太监杨常侍我，讯之可知。”杨仓猝曰：“奴婢姓张不姓杨，先服侍者非我也。”因呼旧锦衣常侍卫者十人讯之，十人齐跪曰：“此真太子。”复讯之晋王，晋王执不似；讯之旧司礼太监曹化淳、王之俊、王德化，皆言不似。独旧常侍太监曰是。遂下常内监及锦衣十人同伪太子同系狱。明日刑部复讯之，常内侍旧锦衣外，无敢复言是者。尚书公问云：“尔的系何人？来冒太子，自何人主使？”男子曰：“我实真太子，汝既以我为假，何必分辩。但我看公主，岂图甚事？以周奎卖我，致有今日，若以如此待我，何必再审真假。且我既至此，岂复求荣贪生，不必更烦言矣。”复下狱。百姓以王德化旧掌司礼，日侍太子，初讯之言真，次日复不言，因拥至其家，欲椎击之，且食其肉，而德化已暮夜空室潜逃矣。自是连讯之不决，凤览因上书力争之，复与晋王廷质太子。晋王执不言是，凤览不悦，语侵晋王。时旧阁臣谢升，亦以为非是，太子呼升曰：“谢先生，前时某日，谢先生谋某书书某事云云，先生犹忆之乎？”升嘿然不复言，乃曲躬一揖。凤览叱升不臣。复有内臣识太子者曰：“太子额上有瘢，今何无？”太子曰：“闯入城之日，我先逃至东厂门，腹且饥，有老人须眉皓白者，食予饭，且以手抹予额，老人因忽不见，后遂不复见此疤。”此其言近诞，廷谳者不信，复下狱系之，而正阳门各具疏请释太子，其詈谢升悖逆无道禽兽也。宛平县民杨时茂、顺天府内城民王博，相继上疏，并下狱，而太子每当廷谳未决，即曰：“杀我可也。”时廷臣有虞天下公论，乃讽科道官共疏言之，于是吏科给事中朱徽等上疏，其略以为“周奎既以太子为假，何留宿两日乃始奏闻，见时公主抱持痛哭，岂陌路能动至情如此，奎初与之衣食，后忽加以箠楚，情事诪张，何其变幻。家人孙才供词，刑部诸臣具在，而铎奏不载一字，此皆有所不可解也，今必从容研质，需之时日，真假自见。若草草完事，众口难防。信史可畏也。”而凤览复疏劾谢升。十二日初十日，摄政王御殿，谕群臣曰：“汝等力争太子何意？我自有着落，何必乃尔。”于是御史赵开心同钱凤览，并面奏言太子甚切，摄政王曰：“尔等言太子真伪皆无伤，言真不过优以王爵，言伪必众人识之乃见，独晋王为明朝皇子，谢升为明朝大臣，而凤览不逊，言晋王为无君，百姓骂大臣为无上，如此皆乱民也。除伪太子外，凡系狱争言太子无状，及钱凤览赵开心皆斩之。”时廷臣共乞生凤览开心。巡视北城御史陈叩头为请开心，而开心奏时无甚唐突，故宽恩免死，凤览言太子既真，便当早为着落，屡屡数百言，罔知进退，大触摄政王怒，故有是命，而有救凤览者，亦最力，因改绞死（中略）。当凤览之就刑也，神气自若，拜天地君亲毕，安坐语刑者曰：“可矣。”刑者多故役，痛苦不忍举手。百姓观者塞巷，乘屋叠望，众至十余万，哭声若霆震。既死。明年正月原夕，谢升早朝，出见凤览于前，升拱手曰：“钱先生在此，别来无恙？”忽不见，归而卧病，数日病笃，胫忽渐肿，曰：“刑部钱先生至，可献茶。”遂死。
四月初六日，东安县凤阿营富民祈八，忽聚众劫骡骑，曰：“往救明太子。”香义村生员杨凤鸣为军师，祈八自称大将军，张三为先锋前将军，立竿标旗，地迫上林，上林尉请兵部发骑兵已剿之。初八日，兵下凤阿，张三至军门詈曰：“若急还我太子！”骑兵奋刃趋之，急呼放砲，砲未燃而张三早死矣。遂擒祈八杨凤鸣入京斩之。时上林生员孙大壮，以聚保来京城，仇者诬以与祈八通，初九日并系至兵部讯之，孙曰：“我非祈党不必辩，然太子自真，若辈何心？”语侵诸大臣，遂腰斩之。乙酉四月，伪太子卒于太医院中。
张献忠记
张献忠，陕西敷施人，阴谋多狡。父快，屠沽而贱；母沈，并早死。献忠依丐徐大为沽，尝窃邻人鸡，偶见，詈之，献忠曰：“吾得志，此地人亦如鸡焉！”其残忍之心，少年已萌。及长，益无赖。适流贼王嘉侑作乱，献忠投之，号八大王，又号黄虎。崇祯四年，就抚于总督洪承畴。五年复叛，由河南掠江北，寻入楚。总理熊文灿抚之，未几复叛。
与群盗罗汝才合。平贼将军左良玉大败之，遂入蜀，又出走襄阳，焚襄阳府，执王坐之堂下，劝以卮酒，缚而杀之，投尸火中。未几罗汝才忤献忠，合李自成去，献忠自拔郧西，抢获益甚，蚁附之众，至数十万。左良玉又引兵击之，献忠败而遁，因汝才以奔自成，自成方强，欲屈之，献忠不为下，自成怒欲杀之，汝才阴以五百骑资之他往，献忠乃得东驰。复与群盗合，陷亳州、廉州、六合等处，将百姓尽断一臂，男左女右。寻入南京，总兵黄得功、刘廷佐联破之。献忠西入楚，黄刘旋师。献忠复沿江而上，破武阳，直逼武昌。时壬午之五日，执楚王，掠宫中金数百万，辇载不尽。初三司左史贷王金赡军，王不应，至是楚人咸恨王之愚也。贼以箯舆笼王，沉之西湖，屠戮士民数百万，浮尸蔽江而下，踰月江上脂厚累寸，武昌鱼几不可食。献忠据王府，铸西王之宝，伪设六部五府，开科取士，分授府县官。
献忠之陷武昌也，杀楚王，驱平民三千余人，溺之江中，又攻和州，知州黎弘慧死之。正月初四日，贼狂肆屠戮，天地为黑。有缚人之夫与父而淫其妻女者，然后杀之；有驱其父淫其女为戏，而后杀之；甚至裸孕妇于前，共卜腹中男女，剖而验之，一试不已，至再至三；煎油于锅，掷孩子于内，观其跳跃啼哭为戏；又缚人于地，生刳其腹，实以草豆，驱羊饲之；取人之血和米麦饲马，使之胆壮；注婴儿于槊为戏；每掳子女数千，临行不能多带，尽杀而去；或以芦薪堆城下，纵火焚之，令秽气烟焰薰逼城上，守兵立仆。
已而全楚俱陷，拆桂王府，至长沙造伪殿，又遣将分陷江西，左良玉次第恢复。献忠遂弃长沙入蜀，瑞王合室被难，取丁壮万余，刳耳鼻，断一手；驱徇各州县，兵至不下，以此为令。甲申十月，进陷成都，蜀王率宫人尽投于井。献忠欲尽屠蜀人，孙可望力谏乃止，然蜀人亦十存一二。十一月十六即伪位，称成都为西京，国号大西。僭元大顺，尊文昌神为始祖高皇帝，以樊某为状元，历评古帝王。以项羽为最，谓之御制万言策。大索全蜀绅士至成都皆磔之。又悬榜试士，远近争赴，至则以兵击之，凡二万二千三百人皆献策而死，弃笔墨若丘塚。
献忠之仇视川人也，先屠民，后屠孺，并欲屠川民之为兵者，诸将中多用川民为兵，有都督刘进忠，献忠将执之而坑其众，计未成，漏言于阍者，一军闻之，俱逃，于是将解体兵离散。
丙戌正月十日，复检各卫军及各营新兵，年十五以上者杀之，各路所杀卫军七十五万有奇。家口不计，兵二十三万六千有奇，家口三十二万。十六日，又出伪令，令孙可望四将军等，分道出屠川民兵，得男手足二百双者，便把总。女倍之，官以次进阶，童稚手足不计。可望等屠戮四五城不等，所遇幼男女投之水火，或弃道旁櫬马足，或掷空中以刃迎之为戏。寅出卯还，比赏格有踰十倍者，奖以为能。而王尚礼在成都，以屠戮为烦，乃取进城未尽之民，填之江中。献忠又将北行，入陕西，恶其党犹多，尝曰：“吾初起草泽，从者五百人，所至无敌，今日益多。前年出汉中为贺珍所败，为将者习富贵不用命，即为兵者有所贪恋怀二心，吾欲止留发难时旧人，即家口多者亦汰之，则人人自轻便，所向无阻。”汪兆麟进曰：“恐兵知而先譟奈何？不若先立法责之，各将军都督等，多置逻者以伺察营伍，有偶语者及微过俱置之法，并连坐，如此则杀之有名，无觉者矣！”密议已定，诸营尚未知，犹习故态，逻者至，辄收治，自诬服，益及其家。是日所杀即十余万人，于是人人惴慴，无敢出一言者，逻者无所得，乃于夜踰垣穴壁，入伏霤下，及床第帏幕间窃听，但有笑语，即跃出收系，并其家。贼嗜杀出天性，偶夜静无事，忽云，此时无可杀者，遂令杀其妻及爱妾数十人，惟一子亦杀之。又禁不得私藏金银，至一两者家尽诛，十两者生剥其皮。人或沉井中，或窖幽室，搜获亦按连坐法，告捕者即以其家妻妾马匹给之，于是豪奴悍婢，争讼其主。献忠动剥人皮，剥皮者自项至尻，刻一缕裂之，张于前如鸟展翅，率逾日始毙，倘即毙者，行刑之人坐死。又创立杀人之名式，割手足曰瓠奴，分夹脊曰边地，鎗其背于空中曰雪鳅。置火城以围数百小儿，见奔走号呼以为乐，曰贯戏；剖孕妇之腹，曰接宝，抽善走之筋，曰起铳，碎人肝以饲马曰出料，张人皮以悬市曰扱亚，聚少妇百人，缚之马拴，驱兵数千淫之，妇死则割男子之势名曰尺雀，贼之狂杀，天地为昏，蜀人于此，无孑遗矣。
会天朝大兵至汉中，进忠归命，因问以献忠所在，进忠曰：“在顺庆之金川铺。”导之至营，献忠逃伏积薪下，偶中流矢开声，曳出斩之。或曰献忠闻自成败，逡巡不敢出，以病死于蜀，更为谬传。
圆圆传
圆圆陈姓，玉峰歌妓也，声甲天下之声，色甲天下之色。
崇祯癸未，总兵吴三桂慕其名，齎千金往聘之，已先为田畹所得。时圆圆以不得事吴，怏怏也，而吴更甚。田畹者怀宗妃之父也，年耄矣。圆圆度流水高山之曲以歌之，畹每击节，不知其悼知音之希也。
甲申春，流氛大炽，怀宗宵旰忧之废寝食，妃谋所以解帝忧者，劝父畹进圆圆扫眉而入，冀邀一顾，帝漠然也，旋命之归畹第。时闯师将迫畿辅矣，帝急召三桂，赐上方，命守山海关，三桂亦慷慨受命，以忠贞自许也，而寇深矣。
长安富贵家胥皇皇，畹忧甚，语圆圆，圆圆曰：“当世乱而公无所依，祸必至，曷勿缔交于吴将军，庶缓急有藉乎。”畹曰：“斯何时？吾欲与之缱绻不暇也。”圆圆曰：“吴慕公家歌舞有时矣，公鉴于石尉，不借人看，设玉石焚时，能坚闭金谷耶？盍以此请，当必来勿却。”畹然之。遂躬迓吴视家乐，吴欲之而故却耶。强而可，至则戎服临筳，俨然有不可犯之色。畹陈列益甚，礼益恭。酒甫行，吴即欲去，畹屡易席，至邃室，出群姬调丝竹，皆殊秀，一淡妆者，统诸美而先众音，情艳意娇。三桂不觉其神移心荡也，遽命解戎服，易轻裘，顾谓畹曰：“此非所谓圆圆耶？洵足倾人城矣！公宁勿畏而拥此耶？”畹不知所答。命圆圆行酒，圆圆至席，吴语曰：“卿乐妙甚。”圆圆小语曰：“红拂尚不乐越公，矧不迨越公者耶？”吴颔之。酣饮间，警报踵至，吴似不欲行者，而不得不行。畹前席曰：“设寇至将奈何？”吴遽曰：“能以圆圆见赠，吾当保公家先于保国也！”畹勉许之。吴即命圆圆拜辞畹，择细马驰之去，畹怅然无如何也。
帝促三桂出关，三桂父督理御营名骧者，恐帝闻其子载圆圆事，留府第勿令往。三桂去而闯贼旋拔城矣。怀宗殉社稷，李自成据宫掖，宫人死者半、逸者半，自成询内监曰：“上苑三千，何无一国色耶？”内监曰：“先帝屏声色，鲜佳丽，有一圆圆者，绝世所希，田畹进帝，而帝却之，今闻畹赠三桂，三桂留之其父吴骧第中矣。”
是时骧方降闯，闯即向骧索圆圆，且籍其家，而命其作书以招子也。骧俱从命，进圆圆，自成惊且喜，遽命歌，奏吴歈，自成促额曰：“何貌甚佳而声殊不可耐也！”即命群姬唱西调，繁音激楚，执耳酸心。顾圆圆曰：“此乐何如？”圆圆曰：“此曲只营天上有，非南鄙之人所能及也。”自成甚嬖之。遂遣使以银四万两犒三桂军，三桂得父书，欣然受命，而一侦者至，询之曰：“吾家无恙耶？”曰为闯籍矣；曰：“吾至当自还也。”又一侦至，曰：“吾父无恙耶？”曰：“为闯拘絷矣。”曰：“吾至当即释也。”又一侦者至，曰：“陈夫人无恙耶？”曰：“为闯得之矣。”三桂拔剑斫案曰：“果有是，吾从若耶？”因作书答父，略曰：“儿以父荫，待罪戎行，以为李贼猖狂，不久即当扑灭，不意我国无人，望风而靡，侧闻圣主晏驾，不胜眦裂，但喜吾父奋拳一击，誓不俱生，不则刎颈以殉国，何乃隐忍偷生，训以非义，既无孝宽御寇之才，复愧平原骂贼之勇。父既不能为忠臣，儿安能为孝子乎？儿与父诀，不早图贼，虽置父鼎俎旁以诱三桂，不顾也。”随效秦庭之哭，乞王师以勦巨寇，先败之于一片石。
自成怒，戮吴骧，并其家人三十余口，欲杀圆圆，圆圆曰：“吴将军卷甲来归矣，徒以妾故，又复兴兵，杀妾何足惜，恐其为王死敌，不利也。”自成欲挈圆圆去，圆圆曰：“妾既事大王矣，岂不欲从大王行，恐吴将军以妾故而穷追不已也。王图之，度能敌彼，妾即褰裳跨驴从。”自成乃凝思。圆圆曰：“妾为大王计，宜留妾缓敌，当说彼不追，以报王之恩遇也。”自成然之。于是弃圆圆，载辎重，狼狈西行。
是时闯胆已落，一鼓可灭。三桂复京师，急觅圆圆，既得，相与抱持，悲喜交集。不待圆圆为闯致说，自以为法戒穷追，听其纵逸而不复问矣。旋受王封。建苏台，营郿坞于滇南，而时命圆圆歌。圆圆每歌大风之章以媚之。吴酒酣恒拔剑起舞，作发扬蹈厉之容，圆圆即捧觞介寿，以为其神武不可一世也。吴益爱之，故专房之宠，数十年如一日。其蓄异志，作谦恭，阴结天下士，相传多出于同梦之谋。厥后尊荣南面三十余年，又复浪沸潢池，同归歼灭，何足以偿不子不臣之罪也哉？
洪承畴纪略
洪成畴字亨九，福建人，明万历丙辰进士，由浙江督学转陕西兵备道。时流寇猖獗，张献忠李自成，其渠魁也。
承畴能披坚执锐，躬冒矢石，贼望见旗帜即奔逃，所当无不披靡。怀宗闻其能，召对称旨，以内阁兼兵部尚书，经略关东。承畴任事之后，欲屯田为久计，有新安谢四新者，与承畴世谊，用为参军，不意四新坠马上臂，辞归故里。值科道文章论承畴老师匮饷，于是承畴发兵渡辽阳，绕我兵之后，亲督盛军为犄角。我太祖崇德皇帝闻承畴兵盛，方思胜算，适辽水腾涨，承畴兵淹没殆尽。太宗即命别将取淹没旗帜，假作洪军，与大兵假战，大兵佯败。承畴谍知，以为得计，奋勇突前，至松山杏山间，大兵四合，承畴困甚。吴三桂告承畴曰：“内绝饷草，外无援救，岂可坐毙，桂欲冒矢突出，阁部可随我来。”三桂冲围而出，奔守山海关。承畴不能出，被擒。太宗爱其才，释缚置食。承畴不食请死，闭目僵卧凡九日，气垂尽，以参汤灌始苏。承畴张目曰：“我明朝大臣，家在福建不能降。”诸大臣曰：“我今许尔归，然在营中十日矣，长途鞍马，不可不进饮食。”即命进牛酒。食毕，即命军士护送。
将入关，承畴途遇家人，仓皇素服，惊问其故。家人亦惊问曰：“主人尚在乎？皇上闻主人已死，城上遥祭招魂，命吾等至觅骸骨，今若回京师，所统三军俱殁，地方俱失，纵然皇恩宽大，满朝文武，乌肯容纳，祸切不测。” 承畴逡巡马上，俛首恸哭，于是遂降。
已而李自成陷京师，庄烈帝殉社稷。适山海关总兵吴三桂来京师剿贼，承畴首先入关，因大哭曰：“不意今日生入此关！”大兵至京师，闯贼已遁，三桂追至陕西，得陈阮而观望之。
当是时，摄政王辅世祖章皇帝登大位，命承畴入阁。至顺治十一年，命承畴经略七省，征永历于云南。承畴奉命，随奏请大理寺卿关镇为中军，镇年少勇力，且其父为左良玉先锋，镇随父在湖广征剿流寇，屡立军功，故承畴荐之。乃命镇从征，渡洞庭，由帝德镇出奇兵得宝庆府，承畴即擢镇为宝庆总兵。时三桂驻师陕西，承畴檄三桂由汉中进四川攻黔阳，其将孙可望、李定国，彼此龃龉。次第倒戈，势如破竹。永历遁云南，入缅甸，三桂追索缢杀之，滇黔大定。
承畴因请封三桂为平西亲王，上允之。自出师至是，已七易寒暑矣！初承畴为经略，统满汉兵数十万，文武随征候补官千员，至湖广，即遣人请谢四新，不至，答诗四首云：“孤城血战苦睢阳，折臂书生枉断肠，天地鬼神皆草草，君臣父子两茫茫。南阳尚有刘文叔，博浪犹存张子房，当日共君浑是梦，梦中复梦梦何长？”[余三首未录] 承畴见书，嗟叹不已。又有淮北阎尔梅前壬子孝廉，与洪有旧，赴楚谒见，承畴问其近状，答曰：“一驴亡命三千里，四海无家十二年。”洪又问有近作否，曰：“有，曾阅李陵传，有诗一绝，后二句云：‘不引单于来入塞，李陵还是汉忠臣。’”承畴嘿然良久，谓尔梅：“予欲因地设官，于子如何？”尔梅亦嘿然。遂谢别。后承畴奏凯还京，仍居相位，数年而卒，家口俱入旗，世袭一等哈蕃。开国元勋也。
郑成功纪
郑成功，南安也，父芝龙，娶倭妇生，初名森。芝龙见森于唐王，王奇之，赐国姓，名成功。
顺治年丙戌三月，王封成功为忠孝伯。福州破，成功母死于兵，成功号恸不自胜。芝龙约降，成功泣谏不听。我贝勒挟芝龙北去，成功遂与所善陈辉、张进等乘二舰入海，收兵南澳，得数千人。
四年丁亥，闻永明王由榔僭立于肇庆，文移用永历年号，成功归自南澳。七月入寇海澄，不克而还。八月与鸿逵合攻泉州，败我提督赵国佐于桃花山，遂围泉州。
五年戊子，我副将王进自沈来援，成功解围去。三月攻同安，复寇泉州。九月我佟国器等援之，成功乃退。
六年己丑三月，遣施琅、杨才等寇漳浦，遂下云霄，抵诏安，屯分水关，守盘陀岭。七月，永明王遣使封成功为广平公。
七年庚寅，潮人黄海如、陈斌道成功入潮州，败我师于潮阳，师还，遂入两岛，两岛为郑彩郑联所据。成功师抵厦门，遂并联军，彩率所部遁于南中，已杀联而复彩。十二月王师下广州，守将杜永和本琼州，成功谋往援之。
八年辛卯，率众而南。二月次平海卫。我闽抚张学圣，闻成功南发，急调马得功取厦门，伪守将郑芝莞遁。四月成功诛芝莞，而得功已为郑鸿逵所攻，逸去两日矣。是日施琅来降，世祖以琅为福建水师提督，驻海澄。琅有军校犯令，将杀之，成功急止之，不从，故成功欲杀琅，琅遂来归。于是成功并憾茂。五月，成功寇南溪。十二月寇彰浦。
九年壬辰正月，寇海澄，漳州属邑皆下。五月，成功围漳州，凡七阅月，城中食尽，人相食，枕籍死者七十余万人，间存者气息仅属，虽悲泣不能下一泪；有士人饥死，邻舍儿窃食之，肠中历历皆故纸，字画隐隐可辨，邻舍儿见之，一恸亦绝。十月，金固山援至，成功大崩溃，退保海澄。
十年癸巳五月，金固山攻海澄，城坏百余丈，成功亲立雉堞堵御，不能破。一日，空炮递发，成功曰：“是将临城矣。”勒兵持斧以待，令曰：“敌至方斫。”官军渡濠，呼登城，众执巨斧以斫，随斫坠落，濠为之平，固山始解围去。
十一年甲午，芝豹就抚入京，成功不顺命，大扰福州兴化等郡。十月复遣满员议抚，无顺意。乃置芝龙于高俎、芝豹于宁固塔。十二月寇漳州，遂略泉州，不能破而还。
十二年乙未，正月寇仙游。五月寇舟山，破之。六月破安平镇。十一月我定远大将军庶子王至闽，成功遁回岛中。
十三年丙申，正月，庶子王自泉州出攻两岛，风不利引还。
十四年丁酉三月，成功遣甘辉等攻宁海，杀我满帅阿克襄，襄既坠马，犹手刃数人而死。
十五年戊戌，永明王进成功为延平郡王，成功遂议大举入寇金陵。甲士十七万，戈船八千，铁人八千。铁人者周身披铁，画以朱碧彪文，陈于行省，耸立视马足而斫之。至浙江攻破乐清等县，次阳山，暴风漂没八千余人，成功幼子溺焉。
十六年己亥五月，至崇明。七月抵焦山，成功集诸将议曰：“瓜镇为金陵门户，宜先破之。”乃命伪材官张亮督善泅水者，荡舟斩断滚江龙，伪兵部侍郎张煌言，令伪水师提督罗蕴章，候滚江龙既断，进据瓜州上流，成功与甘肃、翁天祐等直捣瓜州。战未合，张亮已断滚江龙，对岸夹击，遂破云龙阵。成功令刘猷守瓜州，余皆渡江趋镇江。以步兵驻守银山，夜引兵夺之。镇江守将高谦降，属邑皆下，率师薄金陵，诸将由仪凤门登陆。甘辉以守御既固，恐难卒拔，为谏，不听。大兵以千骑乘薄，伪前锋镇余新击败之，遂轻敌不设备，军士捕鱼饮博为乐。我副将梁化凤侦知之，由仪凤门穴城出，军皆衔枚走薄新营，新不及甲，遂就擒，大兵前后夹攻，成功大败。
九月，成功还师，攻崇明不下。十月，还岛，哭甘辉而复入曰：“我从甘辉言，不及此！”立庙祀之。
十七年庚子五月，世祖命率兵大搜海岛，令大船出漳州，小船出同安，檄广东投诚将士许萨等，会海上。成功令陈鹏守高崎，遏同安之师；郑泰出梧州，遇广东之师，自勒诸部扼海门，以御漳州之来讨者。成功既至海门，传令诸将碇海中流，按兵不动，令未毕，漳船风利，遂迫海门，诸将仓卒受命，未敢先发，大兵乘之，伪闽安侯周瑞与陈荛芙俱死焉。日向午，东风转甚，成功自手旗起，风吼涛立，北人不谙海性，眩晕不能军而退。是日同安军出高崎，陈鹏约降，伪副将陈蟒觉之，曰：“事急矣，当决一死战！”麾其属与伪殿兵镇陈璋合击之，我兵退陷于淖而溃，成功杀鹏，以蟒代之。
十八年辛丑，成功议取台湾，台湾东倚山，西薄海，北界鸡笼城，与福州对峙，周葇三千里，水陆之产咸备，初芝龙与群盗出没其地，后为红夷所据。成功自江南败还，地蹙兵弱，适红夷甲螺何斌逃至厦门，见成功，盛言台湾富强，且言可取状。成功大喜，遂上表永历，声言取地以奉，永历答书：“尔能灭此，既以地畀之。”成功三月入澎湖，次鹿耳门，水浅沙胶，海道迂折，仅容数武。成功至，适水长丈余，大小战舰衔尾而进，引兵登陆，克赤嵌城，遂攻王城，环七崑身以逼之。十月，命弃芝龙于柴市，郑氏子孙在京者无少长皆伏诛。十二月，成功围王城不下，乃纵火烧其夹板船，败者一人终无降意，成功乃使人告之曰：“此地乃先人故物，今我所欲得者，地耳，余悉以归尔。”荷兰乃降。成功既得台湾，制法律，兴学校，改台湾为安平镇，府一县二。曰天兴万年。
康熙元年壬寅五月，成功卒。成功自僭乱至今凡十七年，卒年三十九。
时成功长子经在厦门，台人以成功弟袭理台事。六月，讣至岛，经自称招讨大将军嗣立。我靖南王耿继茂总督李率泰遣人持书招经，经请如朝鲜事例，不报，经遂入台。于是上锐意南征，遣人约红夷合兵攻岛。已而王师大集，两岛之民烂焉。
三年甲辰，黄廷、周全斌俱来降。四年乙巳，施琅疏请攻台，不克而还。
七年戊申，上命明琅蔡毓荣至漳州，遣兴化知府慕天颜持书招谕经，经请如朝鲜事例，不报。
十一年壬子，吴三桂据云南贵州以叛。十三年癸丑，耿精忠据福建，执总督范承谟以叛，五月，精忠调海澄总兵赵得胜兵，得胜不从，来奉经。时经偷安日久，兵甲钝敞，精忠易之，经遣冯锡范取同安，精忠伪守将张学荛降，精忠惧，使王进守泉州，未几为锡范所逐。七月，王师围潮州，精忠不能救，伪总兵刘进忠纳款于经，经遣金汉臣率舟师援之，全军俱没。九月，精忠命漳浦降总兵刘炎与王进为犄角，取泉州。十月，刘国轩败进于涂岭。十一月，赵得胜、冯锡范攻漳州，与我师战于北冈。
十三年甲寅正月，精忠使张文韬往经议和，以枫亭为界，始通好也。五日，国轩入潮州，与何佑进忠狗属邑之未下者。我平南王尚可喜帅兵十万来攻，佑死战，可喜北，经入漳州。
十四年乙卯二月，吴三桂兵至肇庆，平南王尚之信降于三桂，三桂檄让惠州于经。五月，精忠汀州伪守将刘应麟以州款于经，往以应麟为伪奉明伯，使吴淑人据之。九月，王师入闽，精忠降。当是时，经悉有泉州潮漳韶惠汀邵八郡之地。
十五年丙辰正月，我师围兴化，何佑疑赵得胜贰于我，战败不救，得胜死之，佑奔泉州，兴化陷。二月，经遁入岛。四月，诸将入台，八郡尽失。
十六年丁巳二月，国轩入寇王洲三汊河等堡镇俱下，遂取平和漳平，围海澄。六月，逮郎廷相，以吴兴祚为闽抚，姚起圣为总督，趋诸军围海澄，诸将高垒自完，顾视不救，城破。国轩进陷长泰同安，乘胜围泉州。八月，官军复漳平长泰平和等县，国轩退还漳州，以二十一镇兵与王师战于龙虎山，精忠故仇郑，亲督战，立斩退缩者三人，大呼而入，破营十六座，斩首四千级，俘虏一千二百人，国轩洶河遁。
十八年己未十月，官军攻萧井赛。
十九年庚申春正月，提督万正色以舟师伐岛，经命林升率陈谅朱天贵御之，不战而溃，天贵来降。二月，遂复两岛，经及诸将遁入台。
二十年辛酉正月，经卒于台湾，嗣立凡十九年，经长子克（臧土），向监国，实非郑氏出，经死，经母董即收克（臧土）杀之，以克塽嗣。二十二年癸亥六月，官军窥澎湖，纵火焚舟，澎水故鹹，及王师云集，泉水忽甘，众志益奋，焚大小战舰二百余艘，澎湖破，国轩入台，奉克塽决计来降。七月，遣国轩等齎延平郡王金印一，招讨大将军金印一，公侯伯将军银印凡五，籍土地府库军实诣军门降。克塽嗣立凡二年，时年十五。自成功迄塽凡三世三十八年，僭伪悉平，克塽至京师，授汉军公。
三十九年，命成功及子孙之丧归葬南安。

