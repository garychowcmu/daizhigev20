 浔阳记 东晋 张僧鉴

　　庐山顶上有湖，广数顷，有杨梅山桃。止得于上饱啖，不得将去。

　　庐山西南有康王谷，又有北岭城。天欲雨，辄闻鼓角萧管之声。

　　鸡笼山下，涧中有数处累石，若有人功。水常深尺余，朝夕辄有涌泉溢出，如潮水，时刻不差，朔望尤大，号为潮泉。

　　溢城，灌婴所筑。建安中，孙权经此城，自标井地，令人掘之，正得故井。有石铭云：“汉六年，颖阴侯所开。十云三百年当塞，塞后不满百年，当为应运者所开。”权见铭，欣悦，以为己瑞，时咸异之。井甚深，大江有风浪，此井辄动。土人呼为浪井。

　　稽亭，北瞰大江，南望高岳，淹留远客。因以为名焉。浔阳城东门通大桥，常有蛟为百姓害。董奉疏符沉水，片少见一蛟死，浮出。

　　黄金山有柟树，一年东边荣西边枯，后年西边荣东边枯，年年如此。张华曰交让者，此是也。

　　麻姑山上，人登之，有物人形，眼、鼻、口、面、无臂、脚，俗名之枫子鬼。
