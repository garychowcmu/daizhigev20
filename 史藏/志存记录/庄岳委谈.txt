庄岳委谈　　（明）胡应麟 撰 

　　●庄岳委谈上 

　　（四库全书 子部 杂家类 杂编之属 少室山房笔丛正集卷二十五） 

　　大荒西经云西海之南流沙之滨赤水之后黑水之前有大山名曰昆仑有人戴胜虎齿豹尾穴处名曰西王母西山经云西玉山是王母所居其状如人豹尾虎齿善啸蓬髪戴胜是司天之属主疠及五残右山海经所述西王母与竹书纪年穆天子传殊不类盖因二书有王母之文而诡撰其状以实之余别辨于二书详矣集仙传则曰虎齿豹尾乃王母之使非真形也是又因山海经而讹者经云三危之山青鸟居焉广圆百里青鸟主为王母取食又云拒巫之山一曰龟其南有三青鸟为王母取食又言三足鸟主王母给使盖豹尾虎齿自为王母本形而三青鸟自为王母使者集仙既以王母为女仙而不得于豹尾虎齿之说故以三青鸟事当之皆梦中说梦也 

　　集仙传言王母生于神州姓侯氏而酉阳杂爼以王母姓杨名回字婉妗夫王母西华之气所化而侯杨皆后世姓氏本无足辩聊识此当一噱云 

　　观音大士絶不闻有妇人称近王长公取楞严普门三章合刻为大士本纪而着论以辟元僧之妄要为不学者言耳初不足辩也余母宋宜人素善病中歳虔精奉大士每困迫辄梦大士化身辄愈又余邑叶氏妇病不知人数日亦梦大士救之而愈此皆余所目击其它显化灵异往往闻之四方余尝欲因长公本纪而彚集诸经中大士言行散见者及六朝以还诸杂记小说中大士应迹较著者合为一编盖余母志云（今大士像作善财其旁亦无谓华严载善财歴叅诸善知识俱非观音变相虽观音在其中然度善财者文殊也） 

　　今塑画观音像无不作妇人者盖菩萨相端妍靓丽文殊普贤悉尔不特观世音也至冠饰以妇人之服则前此未闻考宣和画谱唐宋名手写观音像极多俱不云妇人服李廌董逌画跋所载诸观音像亦然则妇人之像当自近代始盖因大士有化身之说而闺阁多崇奉者展转流传遂致称谓皆讹若塑像势不能久前代无从证订然太平广记载一仕宦妻为神摄因作观音像其妻寻梦一僧救之得苏则唐以前塑像固不作妇人也 

　　杨用修词品记寿涯禅师咏鱼篮观音云深愿宏慈无缝罅乗时走入众生界窈窕丰姿都没赛提鱼卖堪笑马郎来纳败清泠露湿金襕坏茜裙不把珠璎盖特地掀来呈揑怪牵人爱还尽许多菩萨债据此则宋元间观音像亦有作妇人者然是变相未必如近时称谓可笑也今世女子多崇事鱼篮观音盖前代已有此像矣 

　　又宋人小说载南渡甄龙友题观世音像云巧笑倩兮美目盼兮彼美人兮西方之人兮则宋时所塑大士像或已讹为妇人而观世音之称妇人亦当起于宋世元僧謭陋无识遂以为妙庄王女可一笑也 

　　今观世音像率作妇人故人间显迹梦兆无复男子相者俗遂真以观世音为妇人不知梦生于心兆征于目心目注瞻皆非男相则恍惚示现自当女身余考法苑珠林宣验冥祥等记观世音显迹六朝至众其相或菩萨或沙门或道流絶无一作妇人者使当时崇事类今妇人像则显迹繁伙若斯讵容无一示现耶唐世亦然盖误起于宋无疑（因类识数条以袪世俗之惑） 

　　晋义熙十一年太原郭宣蜀郡文处茂先与梁州刺史杨收敬为友收敬有罪下狱宣与处茂同被桎梏念观世音十日后夜梦一菩萨慰谕之告以大命无忧俄而锁械自脱又宋张兴妻繋狱昼夜祈念观音经十日许夜梦一沙门以足蹑之曰咄咄可起妻即惊起钳锁桎梏俱解然闭户警防无由得出乃却自械又梦向沙门曰锁已开矣妻遂驰出又王球在狱至心念观音夜梦升高座见一沙门以一卷经与之题名光明又见一车轮沙门曰此五道门也既觉锁皆断脱又苻秦毕览东平人少奉法随慕容垂北征没敌单马逃窜敌骑追将及览至心诵念观世音既得免脱入山迷惑失道又专心持念中夜见一道人法服持锡示以途径安然至家又晋兴宁中沙门法义得病惟归诚观世音如此数日昼眠梦见一道人来候其病因为治之刳出肠胃洗濯毕还纳之梦觉众患豁然经云或现沙门梵志之象意者义公梦其是乎又东魏孙敬德亦梦沙门令念观音经临刑刀折为三此类甚众竟无一梦见妇人者当时像可推矣 

　　冯夷之为河伯其说逺矣好竒之士诪张眩惑纪载实繁即特立自信君子亦但斥言其妄而未尝不以河伯为水神也乃余独于竹书纪年而得其说焉纪年载帝芬十六年洛伯用与河伯冯夷鬬夫洛与河国名也伯爵也用与冯夷人名也谓河伯河神则洛伯洛神耶夫洛伯能与河伯斗矣胡用之为神寥寥后世而冯夷独盛称耶观泄十六年殷侯以河伯之师伐易则河伯为诸侯而冯夷非神鬼昭昭矣穆天子传河宗柏夭为穆王乗副车导之极于西土而后返则当时柏夭亦造父奔戎之属护从穆王者藉如后世所谓鱼身人首何以周旋天子之侧哉夫九歌屈氏之寓言而鱼水庄生之幻说本未尝谓实有且絶不道冯夷之名而茂先博物成式酉阳从而为说以实之吾不可以不辨亦幸而得之竹书也（段氏所引河伯姓名颇众并识于后以广异闻） 

　　酉阳杂俎云河伯人面乗两龙一曰冰夷一曰冯夷又曰人面鱼身又金匮言名冯循（一作修）河图言姓吕名夷穆天子传言无夷淮南子言冯迟圣贤记言服八石得水仙抱朴子曰八月上庚日溺河（按首所引山海经河图盖纬书也） 

　　今世绘八仙为图不知起自何代盖由杜陵有饮中八仙歌世俗不解何物语遂以道家者流当之要之起自元世王重阳敎盛行以锺离为正阳洞宾为纯阳何仙姑为纯阳弟子夤缘附会以成此目尝观前代书史若七贤过关四皓奕棋等图浅诞不根者甚众独无闻此可知也考其出处亦各有所本张果在诸人最先进明皇时显迹甚着叶法善以为混沌初分白蝙蝠精锺离权吕嵓俱唐中晩人锺有二絶吕有一律见唐诸选中蓝采和亦唐人有踏踏歌见沈汾续神仙传以常衣蓝袍故名韩湘文公侄孙昌黎实赠以诗贾岛亦有诗寄湘皆不言其道术独酉阳杂俎记文公吏侍日偶江淮一族子访之自云善幻文公令试其技顷刻开异花有云横秦岭一联乃录文公旧作非预兆且非湘也何仙姑见纯阳文宋人杂说以为不饮食无漏而徐神翁宣和间海陵人见三仙传颇详其余姓氏间有相同然不可深考总之不足深辩近阅元人庆寿词有锺吕二韩等八人信知起自元世人也 

　　元词有曹国舅考诸仙传曹姓无外戚而诸史曹姓外戚无得仙者据俗传为宋人检宋史惟曹佾为后弟见重于时年七十卒初不云得仙词又有跛者李孔目盖即图中跛足拄杖者尤荒唐然必合此乃得八人之数考诸传记惟神仙通鉴有刘跛子而非李姓与词语殊不相蒙未审元人何据大都委巷之谈耳（刘跛子事出冷斋夜话虽诡异然不曰仙仙鉴何以引之韩湘说尤不一并锺离亦无定论详下条） 

　　按通志有八仙图又有八仙传一卷注唐江积撰则此目唐时已似有之然徐神翁宋世甚明则唐时或他有其人如所谓五真之属且太平广记收神仙类事迹殆尽而锺吕显著若斯絶不见采并唐诸小说亦罕谈及则唐人所谓八仙传者决非锺吕之俦明矣 

　　锺吕传道记称唐施肩吾撰按肩吾晩唐诗人素不闻其有道术而宋初编太平御览搜唐以前小说殆遍独无所谓锺吕传道记者盖必宋世方士讹撰托名唐人耳且吕一律见于鼓吹锺二絶见于延之昌父所收而唐人所自选集皆无之恐俱不足凭也 

　　宣和书谱云神仙锺离先生名权不知何时人而间出接物自谓生于汉吕洞宾于先生执弟子礼有问答语及诗成集状其貎者作伟岸丈夫或峩冠绀衣或虬髯蓬鬓不冠巾而顶双髻文身跣足颀然而立睥睨物表自称天下都散汉又称散人尝草其为诗云得道高僧不易逢几时归去得相从字画飘然有凌云之气非凡笔也元佑七年七月录诗四章赠王定国多论精勤志学长生金丹之事亹亹可读终自论其书谓学龙蛇之状识者信其不诬今御府所藏草书一观此则锺离之像虬髯蓬鬓双髻跣足者与今所传正同盖宋时羽士假托锺离权以诳王定国辈其诗实唐锺离权所作而假托者不详其世以为即汉锺离昧故自称生于汉后世因以汉锺离目之盖其来非一日矣定国为其所欺可耳而蔡元长辈于唐诗亦漫不考何耶宋人淳化帖博古圗二书每供识者谈噱然宣和书画谱误处亦不在二书下杨用修尝叙宣和谱而论锺离乃以杜诗有近闻韦氏妹远在汉锺离之句世人遂赝作此名大可笑也 

　　仙传拾遗云吏部侍郎韩愈甥忘其名姓弱冠往洛下省骨肉乃慕云水不归杳絶音信元和中忽还长安吏部与语甚竒之问其伎能云染花红者可使碧或一朶具五色遂于吏部后堂前染白牡丹一丛云来春必作含棱碧色又四面合有一朶五色者无何濳去不知所之是歳上迎佛骨于凤翔御楼观之吏部上表直谏忤旨出为潮州刺史至商山泥滑雪深忽见是甥迎马首扶镫接辔意甚殷懃至翌日雪霁抵邓州乃白吏部曰某师在此不得远去将入玄扈倚帝峰矣吏部惊异其言问其师即洪崖先生也吏部为五十六字诗以别之曰一封朝奏九重天云云与诗讫挥泪而别行入林谷其速如飞明年春牡丹花开数朶花色一如其说但每一叶花中有楷书十四字曰云横秦岭家何在雪拥蓝关马不前书势精能人工所不及非神仙得道卓见先知何以至斯据此传则开顷刻花者又韩之甥然文公诗题甚明盖江淮族子之说当得其实记者或因此诗而讹为韩湘又或因江淮而讹为外甥耳（文公贬潮州歴歳始归何得次歳仍覩长安牡丹故杂爼之说近之） 

　　永州何仙姑不饮食无漏世传其神异岳州天庆观柱以震折有倒书谢仙火字仙姑云雷部夫妇二人长阔各三尺银色莫不倾信有熟于江湖间事者曰南方贾人各以火自名一火犹一部也此贾名仙刻木记已物耳是亦不可知也尝有道人自言隋唐间人谭黄巢事甚悉因曰黄大晚节至此张安道尚书云巢六兄弟而巢最小当第六由是推之则道人之言信然乎右见刘贡父诗话据吕纯阳语则何仙姑当为唐末人据此说则当是宋初人也安道以强记絶一代其博识仅见此然旧唐书巢兄弟八人揆为巢弟则巢非最小明矣道人固不足凭安道亦未为得贡父该洽冠宋又从笔之甚矣综核之难言也 

　　梦蕉诗话云广之増城有何仙姑者相传为邑民何泰之女生唐开耀间常欲絶俗去游罗浮父母怪之将婚夕忽不知其所之惟研屏间遗题云麻姑怪我恋尘嚣一隔仙凡道路遥去去沧洲弄明月倒骑黄鹤听鸾箫据此则何又当为唐人然他无可据恐好事者为之（齐东埜语亦载何及谢仙事当在庆厯间岂何显于宋世自称唐人耶） 

　　世所盛传张仙像张弓挟弹若贵逰公子以为即梓潼之神文昌之宿然梓潼自有像氅衣纱帽与张仙殊不类且道家言梓潼出处谓文昌尚近之祈嗣絶无干也偶阅陆文裕金台纪闻云张仙像是蜀王孟■〈日上永下〉挟弹图初花蘂夫人入宋宫念其故主偶携此图遂县于壁谨祀之一日太祖幸而见之诘焉花蘂跪答曰此蜀中张仙神也祀之能令人有子非实有所谓张仙也余按纪闻以此说得之蜀中一士夫或类近实盖以张弓为张仙挟弹为诞子而梓潼之神本蜀人且张姓因谬相传今又以梓潼化身传文昌耳 

　　王长公勘书图跋云宋初诸降王中独孟■〈日上永下〉有天人相见于花蘂夫人所供其童子为元喆武士为赵廷隐当时进御者以胜国故不敢具其实故目为文皇耳然则孟■〈日上永下〉之像一讹而为梓潼又再讹而为太宗皆可笑也（孟■〈日上永下〉尝刻石经于蜀又有与花蘂纳凉词世但知李重光■〈日上永下〉文雅殊不减也唐末名画皆入蜀故应屡见于图） 

　　世又谓张星之神为张仙按酉阳杂爼天翁姓张名坚又日姓张名表则天与日与星皆张姓宜海内张姓独多也闻者莫不絶倒（灶神亦姓张名单字子郭见杂爼梓潼神姓张名亚子见太平广记） 

　　俗传灌口二郎汉唐前殊不经见偶阅朱氏语类云蜀中灌口二郎庙当时是李氷因开离堆有功立庙今来现许多灵怪乃是他第二儿子出来初间封为王后来徽宗好道谓他是甚么真君遂改封为真君向张魏公用兵祷于其庙夜梦神语云我向来封为王有血食之奉故威福用得行令号为真君虽尊凡祭我以素食无血食之养故无威福之灵今须复我封为王当有威灵魏公遂乞复其封不知魏公是有此梦还是一时用兵托为此说今逐年人户赛祭杀数万来头羊庙前积骨如山州府亦得此一项税钱利路又有梓潼君极灵今二个神似乎割据了两川矣（见语类首鬼神类梓潼神事见太平广记盖唐以前有之今二祠香火遍海内不止蜀中矣） 

　　世所祀天地水三官祠宇几遍海内然其显迹前代传记殊未闻考通志惟三元醮仪一卷而不题撰者疑当起于宋世然宣和画谱大歴中名画周晦有三官像图唐末范琼孙位张素卿皆有之五代左礼朱繇曹仲元遂不可胜数推原实始汉末唐宋而盛至于今极矣（张道陵敎法凡祈祷服罪之人以三符授之一着山上一地下一水中详载汉书） 

　　今之戏具与古同而盛行于世者围碁象戏握槊而已弹碁摴蒱打马打彄采选叶子等俱不传今围碁十九行三百六十一路子亦如之宋世同此然汉制十七道唐局或十八道不可不知也按程氏演繁露云今碁方十九道合枰为碁子三百六十一案李善注韦昭博奕论枯碁三百引邯郸淳艺经曰碁局纵横各十七道合二百八十九道白黑碁子各一百五十枚则汉碁制可知唐栁子厚记石碁局自然成纹十有八道可奕然唐诗咏碁有十九条平路之句则唐制固应十九道其十八道者或碁局稍异间为之耳又胡宿诗又有三百枯碁之句则自引用汉人语不足据也 

　　今奕多以三六二四等起手然前此或不尽尔集异记王积薪避乱夜投一茅屋有姑妇暗中以口奕始云以东五南九置子次东五南十二至三十六而止其说虽极诡诞然可以知唐世起手不尽类今也今邓艾开西蜀图奕家不复传而通志有王积薪金谷园九局图又凤池一卷尚载诸谱中 

　　神仙虽长生天地迥絶凡民至于伎俩艺能未必尽超人世余歴考传记所载神仙家诗文及书画要自有一种超然方外意然拟之当行作者终自不同止如奕棋自王质烂柯之后薛用弱又撰王积薪事以实之世遂以仙家奕棊人世无敌然传记所载亦不尽然因忆唐人纪闻一事云段■〈契，石代大〉幼慕清虗年十六辞父入名山遇一叟引之至一处有诸先生坐大盘石上对碁■〈契，石代大〉为侍者覩先生碁皆不工因敎其形势诸先生曰汝亦晓碁可坐因与叟对奕亦不敌于是有老先生开户出召■〈契，石代大〉对之其碁少劣于■〈契，石代大〉因笑谓曰欲习何艺乎■〈契，石代大〉言愿受周易老先生召孟叟授之后■〈契，石代大〉布卦言事若神据此则仙家之碁反受敎于人世正与王积薪事相反二书皆唐人撰总之俱不足信然仙家者流荡意平心游于大化不以浅机小数疲神则此说或反近之闻余言者当失笑云（老先生者云即晋郗鉴也） 

　　又广记载唐待诏滑能棊品最高偶遇一人求与奕遂为敌手其人垂别谓滑曰吾天人帝命取公棊耳滑寻卒然则天人之奕固亦不加国手矣并识博笑 

　　今戏具围碁最古当是周时遗制或以为战国者徒据奕秋不知仲尼已先道矣象戏稍为后出北周武帝有象经二十卷杨用修疑非今象戏谓其卷数太多然今金鹏等谱往往有数十卷者何足异也第其序见御览者絶不与今同而唐以后殊无可考惟元怪录岑顺一事可据戏录之寳应元年汝南岑顺梦一人被甲报曰金象将军传语与天那贼会战顺明烛以观之夜半后东壁鼠穴化为城门有两军列阵相对部伍既定军师进曰天马斜飞度三止上将横行击四方辎车直入无廽翔六甲次第不乖行于是鼓之两军俱有一马斜去三尺止又鼓之各有一步卒横行一尺又鼓之车进须臾炮石乱下云云后家人觉其颜色惨悴因发掘东壁乃古冢有象戏局车马具焉按此或文士寓谈然唐人象戏之制赖此可考马斜行三路卒横行一路正与今同独车直进不回则类于今之卒恐其它不尽合也又不云有象按司马温公七国碁图亦无象云象不可用于中国故名有实无也（续考通志周武象经止一卷王褒何妥各有注则云二十卷者又丹铅录之误也） 

　　象戏亦有十九路者宋晁无咎广象棋图局十九路子九十八今温公七国谱传晁谱鲜知因录其序云象戏戏兵也黄帝之战驱猛兽以为阵象兽之雄也故戏兵而以象戏名之余为儿时无他弄见设局布棋为此戏者纵横出竒愕然莫测以为小道可喜也稍长观诸家阵法虽画地而守规矩有截而变化舒卷出入无倪其说亦可喜暇时因求所谓象戏者欲按之以消永日盖局纵横路十一棊三十二为两军耳意苦而狭也尝试以局纵横路十九棊九十八广之意少放焉然按图置物计步而使终亦胶柱而已矣而智者用之则十九者之间尽强弱之形九十八者之间尽死生之势而十九九十八之外死生强弱可循环无穷饱食终日得五说而为之则涿鹿之纵横犹目前矣右序载马端临文献通考谱录琴棋类据晁则宋时象棋纵横皆十一路而今纵十路横九路与宋时颇不合又宋人事物纪原亦载岑顺事以为与今正同则唐宋固无异而国朝或未尽同也 

　　今之双陆即古握槊也事始以为陈思王制而无明证晋世稍稍有为此者六朝唐宋相沿洪遵谱尚行世其制正与今同而唐制不可考惟宣室志一事足征洪氏谱双不载因戏录之虽其说诡诞不必论也东都陶化里空宅张秀才者居之夜深欹枕乃见道士与僧徒各十五人从堂中出形容长短皆相似排作六行秀才以为灵仙所集不敢愓息因佯寝以窥之良久别有二物展转于地每一物各有二十一眼内四眼剡如火色相驰逐而目光眩转砉剨有声逡巡间僧道三十人或驰或走或东或西或南或北道士一人独立一处则被一僧击而去之其二物周流于僧道之中未尝暂息如此争相击搏或分或聚一人忽呌云卓絶矣言竟僧道皆黙然而息秀才乃知必妖也明日捜寻之于壁角中得长行子三十骰子一双按此制正与今同但今双陆始列必八行而唐六行稍异然洪谱有三梁双陆每半三梁正得六梁唐制或同此也或谓六行者以六梁言恐未然凡握槊终乃六梁无先列六梁者（国朝某侯家多姬妾尝宾客对局命姬妾三十衣绯绿代长行盖真有之） 

　　今投子六面二十一点正与唐同或笑投子既方安得无六面者是不知外国投子有四面而无么六者见洪氏谱又有二面者古五木皆投子类也但今投子么四皆绯宣室志张某所见物二十一眼中止四眼闪烁如火则第四为绯耳么不尔也 

　　又今投子制甚小大者不过三数分无至寸者而唐人投子凡四点当加绯者或嵌相思子其中温庭筠诗云玲珑投子安红豆入骨相思知也无相思子即今红豆并四枚嵌一面则唐投子将近方寸矣 

　　投子六面者不知起于何时余意正当与握槊先后以其数皆限于六耳或谓列言投琼孔称博奕当起此时不知穆天子传王两与隐士井公博又在孔列之先然是五木之类非六面者（投当如上字从琼者以玉从骰者以骨皆后之变也） 

　　五木之戏盛行六朝幼尝读刘毅等传邈不知为何物尝阅他书稍稍得其要领后读程泰之演繁露证据精详可谓毫髪无憾矣其文多不载独谓骰子即五木而六面者起于唐时恐未然盖握槊晋世已行五木非握槊所用故当起于六代也 

　　国史补云今之博戏有长行最盛其具有局有子子黑黄各十五掷采之骰有二其法生于握槊变于双陆天后尝梦双陆不胜狄梁公言宫中无子是也后人新意长行出焉又有小双陆围透大点小点游谈鳯翼之名然无如长行也监险易者喻时事焉适变通者方易象焉王公大人颇或耽翫至于废庆吊忘寝食及博徒用之于是强各争胜谓之撩零假借分画谓之囊家囊家什一而取谓之乞头有通宵而战者有破产而输者其工者近有谭镐崔师本首出围碁次于长行其工者近有韦延佑杨芃首出如弹棊之戏甚古法虽设鲜有为之其工者近有吉达高越首出焉按右李肇所言则唐之长行正与今双陆合而李以为生于握槊变于双陆则唐之双陆或反与今不同而洪氏谱双合而为一尚似未妥总之三者亦小在同异之间非必相悬絶也至史补所言博徒囊家乞头通宵破产等俗絶与今类盖古昔共然矣乃唐人长行之戏至盛于围碁则理之不可喻者弹碁第闻汉晋间据此知唐人亦能之（栁子厚弹碁说今载围碁谱中非也） 

　　巵言谓前导为伍伯所引贾充及崔豹语当矣然晋唐间官中行鞭杖者亦谓伍伯南北史多载尚未明审唐书苏世长为刺史因民不率敎责躬引咎自挞于都街伍伯疾其诡鞭之见血世长不胜痛大呼走观者无不笑之又太平广记某人欲知未来或曰公部中伍伯判冥者也立召问之答曰某非能知未来但某在冥中亦为伍伯能以杖之多寡验人吉凶耳盖冥中考掠生人杖至十数已上者其人多死或预言之人遂谓之判冥而实非也据二事则伍伯固有两义按世长唐名臣而此事絶可供笑因志之 

　　酉阳杂爼载伍伯三四处如语资类载某公欲题名岩石偶无笔以伍伯杖画之则伍伯或前导而兼行杖者正犹今之皁人行则呵辟罚则用刑耳又按宋程氏演繁露载后汉虞诩传注续汉志伍伯公八人中二千石六人千石六百石皆四人自百石以下皆二人黄绶武官伍伯六官辟车铃下侍阁门阑部署衙走卒皆有程品多少随所典领率皆赤帻绛褠即今行鞭杖者然则伍伯之名汉世已有矣 

　　续考后汉曹节传节弟见越骑营五百妻有色从求之五百不敢违注引韦昭云五百字本伍伯伍当也伯道也使之导引当道也按今俗呼行杖人为五百右皆注中语据此说最为明了余所谓二义兼者信矣 

　　又祢衡传黄祖怒衡不逊令五百将出杖之亦见后汉书则知二字汉世通用也今俗称皁隶亦有所本皁人盖古司牧者隶则舆隶本不并言考张湛列子注已见则疑起于晋然义未必同 

　　今俗以新娶男称新郎女称新妇又妇之事公姑者例呼新妇按新妇之称盖六代已然而唐最为通行见诸小说稗官家不可胜举然自主翁姑言非主新嫁也新郎君唐人自称新获第者不闻主新娶者言惟宋世词有贺新郎或当起于此时大抵国朝世俗称谓率循习宋元世近故也（娘子已见六朝祖珽传又唐初有娘子军） 

　　妇人纒足谓唐以前无之余歴考未得其说古人风俗流传如堕马愁眉等史传尚未絶书此独不着太白至以素足咏女子信或起于唐末至宋元而盛矣 

　　又古言妇人弓腰而不言弓鞋言纤指而不言纤足则陶宗仪之说未为无见晋木兰歌述妇人改服但称云鬓花黄略不言足诚似可疑第六朝前妇人之履不知与男子竟有别否此虽闺阁靡关渉然是古今变革之大者尚俟详考定之（郎瑛谓纒足起李后主宫人窅娘见类稿） 

　　少室山房笔丛卷二十四 

　　●庄岳委谈下 

　　（四库全书 子部 杂家类 杂编之属 少室山房笔丛正集卷二十六） 

　　世所盛行宋元调曲咸以昉于唐末然实陈隋始之葢齐梁月露之体矜华角丽固已兆端至陈隋二主并富才情俱湎声色所为长短歌行率宋人词中语也炀之春江玉树等篇尤近至望江南诸阕唐宋元人沿袭至今词曲滥觞实始斯际自文皇以鸿裁硕藻拨六朝余习而力反之子昂太白相望并兴逮少陵氏作出经入史刬絶淫靡有唐三百年之诗遂屹然羽翼商周驱驾汉魏藉令非数君子砥柱其间则花间草堂将踵接于武徳开元之世讵宋元而后显哉葢六朝五代一也障其澜而上则诗盛而为唐袭其流而下则词盛而为宋余因是知陈李少陵厥功于艺苑甚伟而欧阳王苏黄秦诸君子弗能弗为三叹而致惜也（宋诸君自秦外不称当行然扶裒反正之责在焉而亦属意斯道故他无讥也） 

　　六朝五季始若不侔而末极相类陈隋二主固鲁卫之政乃南唐孟蜀二后主于词曲皆致工蜀则韦庄在■〈日上永下〉前唐则冯韩诸人唱酬煜世并宋元滥觞也 

　　今诗余名望江南外菩萨蛮忆秦娥称最古以草堂二词出太白也近世文人学士或以为实然余谓太白在当时直以风雅自任即近体盛行七言律鄙不肯为宁屑事此且二词虽工丽而气衰飒于太白超然之致不啻穹壤藉令真出青莲必不作如是语详其意调絶类温方城辈葢晩唐人词嫁名太白若怀素草书李赤姑熟耳原二词嫁名太白有故草堂词宋末人编青莲诗亦称草堂集后世以二词出唐人而无名氏故伪题太白以冠斯编也（杨用修词品又有清平乐词二阕尤浅俚俱赝作也） 

　　唐妓女歌曲酒楼恍惚与今俗类薛用弱所记王昌龄之涣高适豪饮事词人或间用之考其故实极可笑适五十始作诗藉令酣燕狭斜必当年少何缘得以诗句与二王决赌一也又令适学诗后则是时龙标业为闾丘晓害无缘复与高狎二也乐天郑胪墓志第言昌龄之涣更唱迭和絶不及高高集亦无与之涣诗三也举此一端即他悉诬妄可见往尝读薛记郁轮袍窃谓右丞不至是天幸得此逗漏为干载词场雪寃不觉浮三大白自快恨不呼右丞庆之 

　　菩萨蛮之名当起于晩唐世按杜阳杂编云大中初女蛮国贡双龙犀明霞锦其国人危鬓金冠璎珞被体故谓之菩萨蛮当时倡优遂制菩萨蛮曲文士亦往往效其词南部新书亦载此事则太白之世唐尚未有斯题何得预制其曲耶 

　　又北梦琐言云宣宗爱唱菩萨蛮词令狐相国假温飞卿新撰密进之戒以勿泄而遽言于人由是疎之按大中即宣宗年号此词新播故人君喜歌之余屡疑近飞卿至是释然自信具只眼也（即草堂称太白词） 

　　传竒之名不知起自何代陶宗仪谓唐为传竒宋为戏诨元为杂剧非也唐所谓传竒自是小说书名裴铏所撰中如蓝桥等记诗词家至今用之然什九诞妄寓言也裴晩唐人高骈幕客以骈好神仙故撰此以惑之其书颇事藻绘而体气俳弱葢晩唐文类尔然中絶无歌曲乐府若今所谓戏剧者何得以传竒为唐名或以中事迹相类后人取为戏剧张本因展转为此称不可知范文正记岳阳楼宋人讥曰传竒体则固以为文也 

　　今世俗搬演戏文盖元人杂剧之变而元人杂剧之类戏文者又金人词说之变也杂剧自唐宋金元迄明皆有之独戏文西厢作祖西厢出金董解元然实弦唱小说之类至元王闗所撰乃可登场搬演高氏一变而为南曲承平日久作者迭兴古昔所谓杂剧院本几于尽废仅教坊中存什二三耳诸野史稗官纪载率不能详荐绅先生置而弗论暇尝综核诸家颇得其槩漫识于后好事雅流或亡讥焉 

　　优伶戏文自优孟抵掌孙叔实始滥觞汉宦者傅脂粉侍中亦后世装旦之渐也魏陈思傅粉墨堆髻胡舞诵俳优小说虽假以逞其豪俊爽迈之气然当时优家者流糚束因可槩见而后世所为副浄等色有自来矣唐制如霓裳等舞度数至多而名号糚束不可深考乐府杂录开元中黄幡绰张野狐善弄叅军叅军即后世副浄也（见辍耕录）范传康上官唐卿吕敬迁三人弄假妇人假妇人即后世装旦也至后唐庄宗自傅粉墨称李天下大率与近世同特所搬演多是杂剧短套非必如近日戏文也（观安节乐府杂录称假妇人则知唐时无旦名也） 

　　古教坊有杂剧而无戏文者每公家开宴则百乐具陈两京六代不可备知唐宋小说如乐府杂录教坊记东京梦华武林旧事等编录颇详唐制自歌人之外特重舞队歌舞之外又有精乐器者若琵琶羯鼓之属此外俳优杂剧不过以供一笑其用葢与傀儡不甚相逺非雅士所留意也宋世亦然南渡稍见浄旦之目其用无以大异前朝浸淫胜国崔蔡二传竒迭出才情既富节奏弥工演习棃园几半天下上距都邑下迄闾阎每奏一剧穷夕彻旦虽有众乐亡暇杂陈此亦古今一大变革人不深考耳 

　　凡传竒以戏文为称也亡徃而非戏也故其事欲谬悠而亡根也其名欲颠倒而亡实也反是而求其当焉非戏也故曲欲熟而命以生也妇宜夜而命以旦也开场始事而命以末也涂污不洁而命以浄也凡此咸以颠倒其名也中郎之耳顺而壻牛也相国之絶交而娶崔也荆钗之诡而夫也香囊之幻而弟也凡此咸以谬悠其事也繇胜国而迄国初一辙近为传竒者若良史焉古意微矣（古无外与丑葢丑即副浄外即副末也） 

　　今优伶辈呼子弟大率八人为朋生旦浄丑副亦如之（外即副末丑即副浄）元院本止五人故有五花之目一曰副浄即古之叅军也一曰副末又名苍鹘苍鹘可击羣鸟犹副末可打副浄一曰末泥一曰孤装见陶氏辍耕录而无所谓生旦者葢院本与杂剧不同也元杂剧旦有数色所谓装旦即今正旦也小旦即今副旦也以墨点破其面谓之花旦今惟浄丑为之而元时名妓咸以此取称（如荆坚坚孔千金顾山山天然秀珠帘秀李娇儿类）又妓李娇儿为温柔旦张奔儿为风流旦葢胜国杂剧装旦多妇人为之也（元花旦必与今浄丑迥别故妓人多为之末泥孤装未知类今何色当续考之） 

　　宋世杂剧名号惟武林旧事足征每一甲有八人者有五人者八人者有戏头有引戏有次浄有副末有装旦五人者苐有前四色而无装旦葢旦之色目自宋已有之而未盛至元杂剧多用妓乐而变态纷纷矣以今亿之所谓戏头即生也引戏即末也副末即外也副浄装旦即与今浄旦同葢杂戏即传竒具体但短局未舒耳元院本无生旦者院本仅供调笑如唐弄叅军之类与歌曲无大相闗也 

　　乐府杂录云苏中郎后周士人苏葩嗜酒落魄自号中郎每有歌场辄入独舞今为戏者着绯戴帽面正赤盖状其醉也又有踏摇娘羊头浑脱九头狮子弄白马益钱以至循橦跳丸吐火吞刀旋盘筋斗悉属此部又教坊记云踏摇娘者北齐有人姓苏■〈鼻包〉鼻实不仕而自号为中郎嗜饮酗酒每醉辄殴其妻妻衔悲诉于邻里时人弄之丈夫着妇人衣徐步入场行歌每一迭旁人齐声和之云踏摇和来踏摇娘苦和来以其且步且歌故谓之踏摇以其称寃故言苦及其夫至则作殴鬬之状以为笑乐今则妇人为之按此二事絶类岂本一事耶然杂录又有踏摇娘等不可深晓观此唐世所谓优伶杂剧糚服节套大略可见宋之杂剧葢亦若斯元院本但有词无曲故词第属之歌人此类以供戏弄而已至元人曲调大兴凡诸杂剧皆名曲寓焉而教坊名妓亦多习之清歌妙舞悉隶是中唐宋诸词殆于尽废又一变而赡缛遂为南之戏文而唐宋所谓杂剧至元而流为院本今教坊尚遗习仅足一笑云（梨园字面见乐府杂録） 

　　杨用修云汉郊祀志优人为假饰妓女盖后世装旦之始也然未必如后世杂剧戏文之为缘其时郊祀皆奏乐章未有歌曲耳 

　　元杂剧中末即今戏文中生也考郑徳辉倩女闗汉卿窦娥皆以末为生此外又有中末葢即今之外耳然则青楼集所称末泥即生无疑今西厢记以张珙为生当是国初所改或元末琵琶等南戏出而易此名观闗氏所撰诸杂剧绯衣梦等悉不立生名他可例矣青楼集又有驾头恐即引戏之称俟考 

　　世谓秀才为措大元人以秀才为细酸倩女离魂首折末扮细酸为王文举是也细酸字面仅见此今俗尚有此称 

　　武林旧事所记社会甚伙以杂剧为绯绿社唱赠为遏云社耍词为同文社清乐为清音社小说为雄辩社影戏为绘革社撮弄为云机社吟呌为律华社右八种皆骈集一处者然当时唱赠之外又有吟呌耍词之外又有小说不知何以别之撮弄葢元人院本所从出也今自戏文外惟小说影戏社会尚有之 

　　胜国词人王实甫高则诚声价本出闗郑白马下而今世盛行元曲仅西厢琵琶而已西厢本元微之前人辩论甚核独蔡为牛壻絶无谓而莫知所本一日偶阅太平广记四百九十八卷杂录末引玉泉子云邓敞初比随计以孤寒不中第牛蔚兄弟僧孺子有气力且富于财谓敞曰吾有女弟子能婚当相为展力宁一第耶时敞已壻李氏矣其父尝为福建从事有女二人皆善书敞行卷多其笔迹顾已寒贱未必能致腾踔私利其言许之既登第就牛氏亲不日敞挈牛氏归将及家绐之曰吾久不至家请先往俟卿洎到家不敢泄其事明日牛氏奴驱辎槖直入即出牛氏居常翫好幙帐杂物列庭庑间李氏惊曰此何为者奴曰夫人将到令某陈之李氏曰吾敞妻也又何夫人焉即抚膺大哭牛氏至知其卖己也请见曰吾父为宰相兄弟皆在郎省纵嫌不能富贵岂无一嫁处耶其不幸岂唯夫人今愿一与共之李感其言卒同处终身乃知则诚所谓牛相即僧孺而邓生登第再昏事皆符合姓氏稍异耳（敞后官至秘书职位恍惚类邕） 

　　余尝笑中郎有三不幸汉史垂成陷身缧绁一也生止一女复没虏庭二也头白齿落制命凶渠千年后横遭风流案诬蔑日为里妇唾讥三也闻者辄大噱不能已（或谓中郎流离逃窜愁苦一生设有此诬致足乐耳） 

　　艺苑巵言云高则诚琵琶记其意欲以讥当时一士大夫而托名蔡伯喈不知其说偶阅说郛所载唐人小说牛相国僧孺之子繁与同人蔡生邂逅文字交寻同举进士才蔡生欲以女弟适之蔡已有妻赵矣力辞不得后牛氏与赵处能卑顺自将蔡氏至节度副使其姓事相同一至于此则诚何不直举其人而顾诬蔑贤者耶按巵言所引二姓悉合高氏或据此第僧孺之女则未审竟适何人耳僧孺二子曰蔚曰丛俱节度至尚书蔚子徽丛子峤亦显而絶无所谓繁者恐说郛所载未必如广记之实也西厢事唐人自有莺莺传而会真记侯鲭录尤详其为微之无疑然则西厢琵琶二记一本微之中表一假思黯女夫二人在唐先后入相当时事业寥寥不知千载后得元人力闹热百倍生前也 

　　西厢记虽出唐人莺莺传实本金董解元董曲今尚行世精工巧丽备极才情而字字本色言言古意当是古今传竒鼻祖金人一代文献尽此矣然其曲乃优人弦索弹唱者非搬演杂剧也 

　　董氏传竒称崔氏孀妇寓僧寺河中兵乱杜确弭之张生红娘等于莺传悉合独郑恒不可晓葢崔后与张絶再醮无所谓中表争姻之说乃微之自寓耳然疑董所撰或他有所本一日偶阅唐杂说栁叅军传栁春日游曲江邂逅崔氏女目成焉崔母王姓舅为执金吾他日金吾访崔母欲令子娶崔女女不乐潜遣青衣轻红徃荐福寺僧院达意于生生喜即纳聘私挈归金吾不知以为子盗之笞之数十既崔母亡栁夫妇来赴金吾子见之因讼于官崔女卒归王氏按此不知与微之孰先女皆崔姓婢皆红皆期僧寺中可笑乃有如此特王栁二姓差异至郑恒之争则断因此事附会无疑崔女后事甚怪不备录 

　　倩女离魂事亦出唐人小说虽怪甚然六朝此类甚多郑徳耀杂剧尚传神俊不若王高古弗如董也 

　　董解元见辍耕录明谓金章宗时人去元世较逺决不能与马郑辈相及而涵虚子记元词手乃有董解元等岂别一人或即金人以其北调之祖故引之耶惜其名字州里皆不可得且陶著书元末已谓董曲虽传能习者少则金元腔调亦自迥不侔矣 

　　王实甫闗汉卿大槩同时第不详元何帝代要皆世祖时人陶氏辍耕录云大名王和卿滑稽挑达播四方中统初燕市有一蝴蝶其大异常王赋醉中天云挣破庄周梦两翅驾东风三百处名园一采一个空难道风流种諕杀寻芳蜜蠭轻轻的飞动卖花人搧遇桥东由是名益着同时闗汉卿亦高才风流人王尝以讥谑加之闗极意酬答终不能胜王忽坐逝鼻垂双涕尺余人皆叹骇闗来唁询其由众对此玉筯也闗曰是嗓耳何玉筯为众大笑曰若被王和卿轻薄半世死后方还得一筹耳凡六畜劳伤鼻中流脓则谓之嗓也观此闗之为人可见王所赋词亦佳又以滑稽挑达与闗善得非即所谓实甫者以先闗卒故西厢记未成而闗续之耶此事理极易推惜无他据 

　　今王实甫西厢记为传竒冠北人以并司马子长固可笑不妨作词曲中思王太白也闗汉卿自有城南栁绯衣梦窦娥寃诸杂剧声调絶与郑恒问答语类邮亭梦后或当是其所补虽字字本色藻丽神俊大不及王然元世习尚颇殊所推闗下即郑何元朗亟称第一今倩女离魂四折大槩与闗出入岂元人以此当行耶要之公论百年后定若顾陆之画耳 

　　元曲传于今者崔蔡二家外散套间得三数佳篇如王长公所称暗想当年罗帕上把新诗写沈深逸宕而字字本色真妙絶古今矣百岁光阴意胜觉筋骨稍露长空万里辞胜觉肌肉太丰俱让一筹也 

　　汉文唐诗宋词元曲虽愈趋愈下要为各极其工然胜国诗文絶不足言而虞杨范揭辈皆烜赫史书至乐府絶出古今如王闗诸子无论生平履厯即字里若存若亡故知词曲游艺之末途非不朽之前着也 

　　涵虚子记元词手百八十余中能旁及诗文者贯云石高则诚二三子耳自余马致逺辈乐府外他伎俩不展一筹信天授有定也（滕玉霄元好问萨天锡赵子昂冯海粟卢疎斋姚牧庵辈工诗文旁及词耳） 

　　高则诚在胜国词人中似能以诗文见者徒以传竒故并没之同时卢摰处道亦东瓯人乐府声价政与高埒而制作弗传世遂以卢为文士而高为词人信有幸有不幸也元文人词名者赵子昂贯云石杨廉夫皆浙东西人元词手与中原抗衡惟越而已 

　　高诗律尚散见元人选中如题岳坟采莲曲等篇虽格不甚超要非传竒中语文则乌宝一传见辍耕录小词若琵琶诸引亦多近宋葢胜国才士涉学者 

　　近时左袒琵琶者或至品王闗上余以琵琶虽极天工人巧终是传竒一家语当今家喻户习故易于动人异时俗尚悬殊戏剧一变后世徒据纸上以文义摸索之不几于齐东下里乎西厢虽饶本色然才情逸发处自是卢骆艳歌温韦丽句恐将来永传竟在彼不在此金董解元世几不闻而花间草堂人口脍炙是其验也（或谓戏曲无可废理夫唐宋优伶所习今絶不省何状元北戏自西厢外亦殊少传者矣） 

　　西厢主韵度风神太白之诗也琵琶主名理伦教少陵之作也西厢本金元世习而琵琶特创规矱无古无今似尤难至才情虽琵琶大备故当让彼一筹也 

　　俳优戏文始于王魁永嘉人作之识者曰若见永嘉人作相宋当亡及宋将亡乃永嘉陈宜中作相其后元朝南戏尚盛行及当乱北院本特盛南戏遂絶右见叶氏草木子叶元末人据此则传奇始自永嘉人作之今王魁本不传而传琵琶琵琶亦永嘉人作遂为今南曲首二事极相类大可笑也然叶当国初著书而云南戏遂絶当是时琵琶尚未行世耶王魁事当在宋初今唐人小说载王魁事说者以为宋人剿入之云 

　　琵琶记昆山有良璧诗王允何其愚说者以汉末有二王允一诛董卓一乃弃妻再娶者非也按后汉书党锢传黄允字子艾济阴人也以隽才知名郭林宗见而谓曰卿有絶人之才足成伟器然恐守道不笃将失之矣后司徒袁隗欲为从女求婚见允叹曰得壻当如此允闻而黜遣其妻葢黄姓非王允也今本多误刻故录之汪司马颇取此诗谓西厢诗无一成语者琵琶此首差可观然瑜字与姿古韵絶不通又宋弘二语大似村学究声口仅胜王闗可耳 

　　王实父晩风寒峭词末句不想跳龙门到来学骗马今俗说但以骗为窃盗之义而实非也程泰之演繁露所载甚明实父葢用其意今录于后云尝见药肆鬻脚药者榜曰骗马丹归检字书其音为匹转且曰跃而上马已又见唐人武懿宗将兵遇敌而遁人为之语曰长弓度短箭蜀马临阶骗言蜀马既已短小而又临阶为高乃能跃上始悟骗之为义通典曰武举制土木马于里闾间教人习骗（以上俱繁露说）据此则骗本非盗窃之义与今俗说全不同实父用之于词者缘张踰墙楼崔故以骗马对龙门皆主跳跃之意益见措意之工程所引唐人讥武懿宗语乃张元一所作见孟棨本事诗又东京梦华录载百戏中有骗马等戏字义悉与前同乃知宋元间骗字音义如此今率以为盗窃举世一辞殊可笑也（今琵琶戏中有用此字者俗流妄増） 

　　琵琶记正是此曲才堪聴又被风吹别调间用高骈诗话昨夜筝声响碧空宫商信任徃来风依稀似曲才堪聴又被吹将别调中发语曰正是者明谓引用古人也 

　　今传竒有所谓董永者词极鄙陋而其事实本捜神记非杜撰也记称永父亡亡以葬乃自卖为奴主知其贤与钱千万遣之永行三年丧毕欲还诣主供奴职道逢一妇人曰愿为君妻遂与俱至主家曰永虽小人蒙君恩徳誓当服勤以报主曰妇人何能曰能织主曰必尔者但令君妇为我织缣百疋于是永妻织十日而百匹具焉据此则永夫妇当在六代前或晋或魏不可知也李徳武妻裴氏亦载隋史中 

　　古今传闻讹谬率不足欺有识惟闗壮缪明烛一端则大可笑乃读书之士亦什九信之何也葢繇胜国末村学究编魏吴蜀演义因传有羽守邳见执曹氏之文撰为斯说而俚儒潘氏又不考而赞其大节遂致谈者纷纷按三国志羽传及裴松之注及通鉴纲目并无此文演义何所据哉 

　　元词人闗汉卿撰单刀会杂剧虽幻妄然鲁肃传实有单刀俱会之文犹实于明烛也斩貂蝉事不经见自是委巷之谈然羽传注称羽欲娶布妻启曹公公疑布妻有殊色因自留之则非全无所自也 

　　吴志鲁肃传先主使闗羽争三郡肃住益阳与羽相拒肃邀羽相见各驻兵马百步上但诸将军单刀俱会肃因责数羽曰国家区区本以土地借卿家者卿家军败逺来无以为资故也今已得益州既无奉还之意但求三郡又不从命语未究竟坐有一人曰夫土地者惟徳所在耳何常之有肃厉声呵之辞色甚切羽操刀起谓曰皆国家事是人何知目使之去按今元人所撰单刀会杂剧本此葢肃传本实录而司马氏通鉴据呉书修辑以肃欲与羽会语诸将疑有变肃不从而徃而所记羽语殊俚陋不类云长葢呉书乃自尊其国非实录也本肃邀羽相见故羽操刀起岂得云肃欲徃疑羽有变乎裴松之辩驳最明独此注引呉书而略无是正亦大愦愦司马据之尤为疎也 

　　赤壁破曹玄徳功最大考昭烈传与曹公战于赤壁大破之操传公至赤壁与刘战不利而不言周瑜及鲁肃传俱言与刘并力陈寿书诸葛传后亦言权遣兵三万助刘刘得用与曹公交战大破其军则当日战功可见今率归重周瑜与陈寿志不甚合余别详之 

　　杨用修云世传冯商还妾余观氏族言行录冯京之父名式京生而隽迈不羣式一日取其所诵书题其后曰将作监丞通判荆南军府事冯京式既退官十一年京举进士第一为将作监丞通判荆南如式之言时人谓式为知子氏族录宋人所编当得其实世传冯商还妾事以为京父考之此文京父未尝为商又不名商也右见谈苑醍醐余考宋史京传不载父名亦无还妾事惟称京常过外兄见其侍妾询知同年某人女亟请嫁之葢因此附会也（杨本氏族录谓为正史亦非） 

　　用修又云吕蒙正父龟图多内宠与其母刘氏不协并蒙正出之颇沦踬窘乏刘誓不嫁及蒙正登仕乃迎二亲同堂异室奉养之近世传竒饐瓜亭亦缘此附会也陈晦伯驳云邵氏闻见录载吕蒙正微时于洛阳龙门利涉院土室中与温仲舒读书一日行伊水上见卖瓜者意欲得之无钱可买其人偶遗一枚于地公怅然取食之后作相买园洛城东南下临伊水起亭以饐瓜名焉麟考宋史吕实起寒素土室饐瓜当有之惟杨所引颇闗涉而史不载恐未确也 

　　连环亦本元曲或称李长吉诗榼银龟骑白马傅粉美人大旗下以为即吕布美人殊不知傅粉自说吕貌非姬妾也陶谷秦弱兰事见宋士人供状当不诬 

　　绣襦记事出唐人李娃传皆据旧文第传止称其父荥阳公而郑子无名字后人増益之耳娃晩收李子仅足赎其弃背之罪传者亟称其贤大可哂也 

　　王仙客亦唐人小说事大竒而不情葢润饰之过或乌有无是类不可知霍小玉事据李益传或有所本 

　　红拂红绡红线三女子皆唐人皆见小说又皆将家皆姬媵皆兼气侠然实无一信者卫公虽韩柱国甥絶不闻处道相值缘李百药尝盗素侍女素执将斩之覩百药倮体俊秀因畀侍儿归豪异秘纂遂嫁此事卫公而虬髯客之诞又不必辩者也红线事冷朝阳有诗其本末不可考甘泽谣未足凭据红绡尤谬悠葢以汾阳多妓乐诡为此谈又本红拂而昆仑则又附会虬髯耳第所状一品殊不类汾阳余尝疑他有其人大都不必深辩今诸传奇盛行骎骎欲追胜国矣章台栁事或有之唐人诗可证也 

　　辍耕录记元人杂剧有唐三藏一段今其曲尚传第不知即陶所记本否世俗以为陈姓且演为戏文极可笑然亦不甚虚也三藏即唐僧玄奘余辩见前续考独异志云沙门玄奘俗姓陈偃师县人也幼聪慧有操行唐武徳初往西域取经行至罽宾国道险虎豹不可过奘不知为计乃鏁房门而坐至夕开门见一老僧头面疮痍身体脓血床上独坐莫知来由奘乃礼拜勤求僧口授多心经一卷令奘诵之遂得山川平易道路开辟虎豹藏形魔鬼潜迹至佛国取经六百余部而归其多心经至今诵之据此皆与今颇合又元人散套亦有西域取经等事葢附会起于胜国不始于今而三藏之名则又始于宋时不始胜国东坡艾子小说云艾子好饮少醒日忽一日大饮而哕门人密抽彘肠致哕中持以示曰凡人具五脏方能活今公因饮而出一脏止四脏矣何以生耶艾子熟视而笑曰唐三脏犹可活况有四耶此虽戏语然宋世所称可见葢因唐僧不空号无畏三藏讹为玄奘耳（艾子疑非东坡然其目已见通考要亦出宋人圣教序虽有三藏要文等语匪玄奘号也） 

　　自花间草堂之流也而极于西厢琵琶自玄怪树萱之流也而极于剪灯秉烛然西厢琵琶虽词场最下伎俩在厥体中要为絶到若今所传新余二话则鄙陋之甚者也二书骤读之类村学究小知声律者不足当大雅一噱夷考其人实皆国朝名士手笔新话则瞿广文宗吉余话则李方伯昌祺也瞿国初钱塘人所著诗集诗话今传格律卑弱亡论而才情缥缈工语絶多词尤婉缛今诗词附见新话者乃无复字句可观李诗律殊精诣宣成间亶称作手今皇明风雅所选十数篇气骨铮铮侪流罕及而诗见余话者亦絶不足言昔唐人尝以南柯得名黄粱擅誉二书律之惭沮甚矣（岭南诗人孙蕡有朝云集句亦此类） 

　　新余二话本皆幻设然亦有一二实者秋香亭记乃宗吉自寓见田叔禾西湖志余至正妓人行则昌祺目击事以拟乐天商妇者也缘他多虚妄并二事实厯废之李名徳显著坐是不得入贤祠效二书而益下者有秉烛清谈等言之则点牙颊而撰人周礼尝着纲目发明杨用修喜道之 

　　始余读李方伯近体而善之以仝时曽子启不能过既复阅瞿诗词每疑新余话非二君笔及读孤树裒谈得李不入乡贤事又西湖志余云宗吉尝着剪灯新话一编粉饰闺情假托冥报虽属情妖丽游戏翰墨之间而劝百讽一间有可采秋香亭记乃其自寓桂孟平有题新话歌始知信二君作葢一时游戏笔端不复经意耳田叔禾所摘瞿语西湖词及妓鞋等曲皆多任务语又和杨廉夫睂颦黛色云恨从张敞毫端起春向梁鸿案上生殊不减胜国也 

　　七修类藁云剪灯新话乃杨廉夫所著惟后秋香亭记则瞿宗吉撰也其词气不类可知香奁集鄙亵者非廉夫乃韩致光诗三者非欲借重于人则一时刋误惜至今未有知者按瞿是编与所著诗话语絶类特加以俳谑又诗词不工为生平蛇足耳杨廉夫以文名元末今其遗集皆崛强怪奇笔端宁当有此都缘此老耽嗜声色故好事遂举归之郎曲儒不辨诗文面目无怪其然第或致悞后世若龙城录至今以为栁也（香奁是和鲁公嫁名韩渥杨自有续奁等作逺出其后郎说尤误） 

　　江湖纪闻载一士人狎倡供状四六札通篇用故事成语颇极饾饤之工惜不知其名姓并事之始末大槩是南渡时人耳惟荆钗布裙自说郑玉之非倡女屡求其出处俱疑似间偶阅说郛录抚青杂说一事乃知邢氏女先与单氏子议婚后邢父母遭乱皆遇害遂失身乐籍为杨玉而单氏子以荫为其州司户因间狎之询其所生父母知为幼所议妻遂告其父母娶之葢误邢字为郑耳布裙短衾即邢女告单子之言详陶氏所录中 

　　唐人初登第絶句云楚润相看别有情注但以楚润为妓之尤者而不详所出按孙棨北里志楚儿者素为三曲之尤晩以色衰嫁捕盗官郭锻以挑郑光业为郭曳棰数十因贻郑诗云蛾睂常被巨灵掌鸡肋难胜子路拳良可笑也润娘字子美（本名小润）王团儿女少时声誉藉藉崔垂休狎之题记于润髀上为同年某人见之因戏赠一絶慈恩塔上新泥壁滑腻光华玉不如何事博陵崔十四金陵腿上逞欧书俱可资笑云 

　　今世传街谈巷语有所谓演义者葢尤在传竒杂剧下然元人武林施某所编水浒传特为盛行世率以其凿空无据要不尽尔也余偶阅一小说序称施某尝入市肆紬阅故书于敝楮中得宋张叔夜禽贼招语一通备悉其一百八人所由起因润饰成此编其门人罗某亦效之为三国志絶浅陋可嗤也 

　　杨用修词品云瓮天脞语载宋江潜至李师师家题一词于壁云天南地北问乾坤何处可容狂客借得山东烟水寨来买鳯城春色翠袖围香鲛绡笼玉一笑千金值神仙体态薄幸如何销得　想芦叶滩头蓼花汀畔皓月空凝碧六六雁行连八九只待金鸡消息义胆包天忠肝葢地四海无人识闲愁万种醉乡一夜头白小辞盛于宋而剧贼亦工如此按此即水浒词杨谓瓮天或有别据第以江尝入洛则太愦愦也 

　　水浒余尝戏以拟琵琶谓皆不事文饰而曲尽人情耳然琵琶自本色外长空万里等篇即词人中不妨翘举而水浒所撰语稍涉声偶者辄呕哕不足观信其伎俩易尽第述情叙事针工宻致亦滑稽之雄也 

　　今世人耽嗜水浒传至搢绅文士亦间有好之者第此书中间用意非仓卒可窥世但知其形容曲尽而已至其排比一百八人分量重轻纤毫不爽而中间抑扬映带回护咏叹之工真有超出语言之外者余每惜斯人以如是心用于至下之技然自是其偏长政使读书执笔未必成章也 

　　此书所载四六语甚厌观葢主为俗人说不得不尔余二十年前所见水浒传本尚极足寻味十数载来为闽中坊贾刋落止录事实中间游词余韵神情寄寓处一槩删之遂几不堪覆瓿复数十年无原本印证此书将永废余因叹是编初出之日不知当更何如也 

　　宋郑叔厚以孙武子配论语易传明韩苑洛以闗汉卿配司马子长皆大是词埸猛诨因论水浒得二事絶可作对嘉隆间一巨公案头无他书仅左置南华经右置水浒传各一部又近一名士聴人说水浒作歌谓奄有丘明太史之长二语本滑稽与前意稍不同然词若符节信宇宙间未当无对也 

　　世所传宣和遗事极鄙俚然亦是胜国时闾阎俗说中有南儒及省元等字面又所记宋江三十六人卢俊义作李俊义杨雄作王雄闗胜作闗必胜自余俱小不同并花石纲等事皆似是水浒事本倘出水浒后必不更创新名又郎瑛类稿记点鬼簿中亦具有诸人事迹是元人锺继先所编然则施氏此书所谓三十六人者大槩各本前人独此外则附会耳郎谓此书及三国并罗贯中撰大谬二书浅深工拙若霄壤之悬讵有出一手理世传施号耐庵名字竟不可考友人王承父尝戏谓是编南华太史合成余以非猾胥之魁则剧盗之靡耳（施某事见田叔禾西湖志余） 

　　少室山房笔丛卷二十五 


