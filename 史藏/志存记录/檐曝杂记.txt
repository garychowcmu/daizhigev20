
檐曝杂记　　清 赵翼


●卷一
●卷二　　
●卷三　　
●卷四　　
●卷五

●卷一

○军机处军机处，本内阁之分局。国初承前明旧制，机务出纳悉关内阁，其军事付议政王大臣议奏。康熙中，谕旨或有令南书房翰林撰拟，是时南书房最为亲切地，如唐翰林学士掌内制也。雍正年间，用兵西北两路，以内阁在太和门外，亻直者多，虑漏泄事机，始设军需房于隆宗门内，选内阁中书之谨密者入直缮写。后名“军机处”。地近宫庭，便于宣召。为军机大臣者，皆亲臣重臣。于是承旨出政，皆在于此矣。直庐初仅板屋数间，今上特命改建瓦屋。然拟旨犹军机大臣之事。先是世宗宪皇帝时，皆桐城张文和公廷玉为之。今上初年，文和以汪文端公由敦长于文学，特荐入以代其劳。乾隆十二三年间金川用兵，皆文端笔也。国书则有舒文襄赫德及大司马班公第，蒙古文则有理藩院纳公延泰，皆任属草之役。迨傅文忠公恒领揆席，满司员欲藉为见才营进地，文忠始稍假之，其始不过短幅片纸，后则无一非司员所拟矣。文端见满司员如此，而汉文犹必自己出，嫌于揽持，乃亦听司员代拟。相沿日久，遂为军机司员之专职，虽上亦知司员所为。其司员亦不必皆由内阁入，凡部院之能事者皆得进焉，而员数且数倍于昔。此军机前后不同之故事也。

　　按出纳诏命，魏以来皆属中书，故六朝时中书令极贵，必以重臣为之。而中书令官尊，不常亲奏事，多令中书舍人入奏，于是中书舍人亦最为权要地。唐初犹然，高宗时始分其职于北门学士，玄宗时又移于翰林学士，于是中书门下之权稍轻。迨唐中叶以后，宦者操国柄，设为枢密使之职，生杀予夺皆由此出，而学士及中书俱承其下流，是以枢密一官极为权要。昭宗时大诛宦官，宫中无复奄寺，始命蒋玄晖为之，此枢密移于朝臣之始。地居要津，人所竞羡，故宣徽使孔循欲得其处，辄谮玄晖于朱全忠而杀之。朱梁改为崇政院，以敬翔为使。后唐复名枢密，以郭崇韬为使。明宗时安重诲为使。晋高祖以枢密使刘处尚不称职，乃废此职，归其印于中书，而枢密院学士亦废。出帝时桑维翰复之，再为枢密使。周世宗时王朴为之。是五代时之枢密院，即六朝之中书，其于唐则国初之中书、中叶之学士、末季之枢密合而为一者也。至宋、金则枢密使专掌兵事，与宰相分职，当时谓之两府，而他机务不与焉。元时军国事皆归中书省。明太祖诛胡惟庸后，废中书省不设，令六部各奏事，由是事权尽归宸断。然一日万机，登记撰录，不能不设官掌其事，故永乐中遂有内阁之设，批答本章，撰拟谕旨，渐复中书省之旧。其后天子与阁臣不常见，有所谕，则命内监先写事目，付阁撰文。于是宫内有所谓秉笔太监者，其权遂在内阁之上，与唐之枢密院无异矣。本朝则宦寺不得与政。世祖章皇帝亲政之初，即日至票本房，使大学士在御前票拟。康熙中虽有南书房拟旨之例，而机事仍属内阁。雍正以来，本章归内阁，机务及用兵皆军机大臣承旨。天子无日不与大臣相见，无论宦寺不得参，即承旨诸大臣，亦只供传述缮撰，而不能稍有赞画于其间也（按五代、宋、金枢密院，皆有学士供草制。今军机司员，亦犹是时之枢密院学士）。

　　○廷寄军机处有廷寄谕旨。凡机事虑漏泄不便发抄者，则军机大臣面承后撰拟进呈，发出即封入纸函，用办理军机处银印钤之，交兵部加封，发驿驰递。其迟速，皆由军机司员判明于函外。曰马上飞递者，不过日行三百里。有紧急则另判日行里数，或四五百里，或六百里，并有六百里加快者。即此一事，已为前代所未有。机事必颁发而后由部行文，则已传播人口，且驿递迟缓，探事者可雇捷足先驿递而到，自有廷寄之例，始密且速矣。此例自雍正年间始，其格式乃张文和所奏定也。军机印存大内，需用则请出，用毕即缴进。自用兵以来，军报旁午，日或数起，难于屡请屡缴。故每请印出，则钤就封函数百，以便随时取用。而封函无专员收掌，不免狼籍遗失，宜专派一员登记月日、数目，庶更为慎重。

　　○军机太臣同进见军机大臣同进见，自傅文忠公始。上初年，惟讷公亲一人承旨。讷公能强记，而不甚通文义，每传一旨，令汪文端撰拟。讷公惟恐不得当，辄令再撰，有屡易而仍用初稿者。一稿甫定，又传一旨，改易亦如之。文端颇苦之，然不敢较也，时傅文忠在旁窃不平。迨平金川归，首揆席，则自陈不能多识，恐有遗忘，乞令军机诸大臣同进见。于是遂为例。诸臣既感和衷之雅，而文忠实亦稍释独记之劳。然上眷倚有加，每日晚膳后阅内阁本章毕，有所商确，又独召文忠进见，时谓之晚面云。

　　○军机不与外臣交接往时，军机大臣罕有与督抚外吏相接者。前辈尝言张文和公在雍正年间最承宠眷，然门无竿牍，馈礼有价值百金者辄却之。讷公亲当今上初年，亦最蒙眷遇。然其人虽苛刻，而门庭峻绝，无有能干以私者。余入军机，已不及见二公。时傅文忠为首揆，颇和易近情矣，然外吏莫能登其门，督抚皆平交，不恃为奥援也。余在汪文端第，凡书牍多为作答，见湖抚陈文恭伴函不过僮锦二端。闽抚潘敏惠，公同年也，馈节亦不过葛纱而已。至军机司员，更莫有过而问者。闽督杨某被劾入京，人各送币毳数事，值三十余金。顾北墅云入直，诧为异事，谓：“生平未尝见此重馈也。”王氵敕田日杏所识外吏稍多，扈从南巡，途次间有赠遗，归装剩百金，过端午节充然有余，辄沾沾夸于同列。是时风气如此。

　　军机非特不与外吏接也，即在京部院官亦少往还。余初入时，见前辈马少京兆尝正襟危坐，有部院官立阶前，辄拒之曰：“此机密地，非公等所宜至也。”同直中有与部院官交语者，更面斥不少假，被斥者不敢置一词云。

　　○军机撰拟之速军机撰述谕旨，向例撰定后于次日进呈。自西陲用兵，军报至辄递入，所述旨亦随撰随进。或巡幸在途，马上降旨，傅文忠面奉后，使军机司员歇马撰缮，驰至顿宿之行营进奏，原不为迟也。然此营至彼营七、八十里，必牛日方到，而两营之间尚有一尖营，以备圣驾中途小憩者，国语谓之乌墩。司员欲夸捷，遂仓猝缮就，急飞驰至乌墩进奏，名曰赶乌墩。斯固敏速集事，然限于晷刻，究不能曲尽事理，每烦御笔改定云。

　　○军机直舍余直军机时，直舍即在军机大臣直庐之西，仅屋一间半，又逼近隆宗门之墙，故窄且暗。后迁于对面北向之屋五间，与满洲司员同直，则余已改官不复入直矣。扈从木兰时，戎帐中无几案，率伏地起草，或以奏事黄匣作书案，而悬腕书之。夜无灯檠，惟以铁丝灯笼作座，置灯盘其上，映以作字，偶萦拂，辄蜡泪污满身。非特戎帐中为然，木兰外有行宫处，直房亦如此，惟多一木榻耳。余归田后，岁庚子上南巡。余恭迎于宿迁，见行宫之军机房明窗净几、华衤困绣毯，当笔者倚隐囊欹而坐，颇顾盼自雄，余不觉爽然失也。

　　○圣躬勤政上每晨起必以卯刻，长夏时天已向明，至冬月才五更尽也。时同直军机者十余人，每夕留一人宿直舍。又恐诘朝猝有事，非一人所了，则每日轮一人早入相助，谓之早班，率以五鼓入。平时不知圣躬起居，自十二月二十四日以后，上自寝宫出，每过一门必鸣爆竹一声。余辈在直舍，遥闻爆竹声自远渐近，则知圣驾已至乾清宫，计是时，尚须燃烛寸许始天明也。余辈十余人，阅五六日轮一早班，已觉劳苦，孰知上日日如此，然此犹寻常无事时耳。当西陲用兵，有军报至，虽夜半亦必亲览，趣召军机大臣指示机宜，动千百言。余时撰拟，自起草至作楷进呈或需一二时，上犹披衣待也。

　　○圣学一上圣学高深，才思敏赡，为古今所未有。御制诗文如神龙行空，瞬息万里。平伊犁所撰告成太学碑文，属草不过五刻，成数千言。读者想见神动天随光景，真天下之奇作也。寻常碑记之类，亦有命汪文端具草者，文端以属余。余悉意结构，既成，文端又斟酌尽善。及尽呈，御笔删改，往往有十数语只用一二语易之，转觉爽劲者，非亲见斧削之迹，不知圣学之真不可及也。

　　○圣学二上每晨起，即进膳。膳后，阅部院所奏事及各督抚摺子，毕，以次召见诸大臣，或一人独见，或数人同见，日必四五起。最后见军机大臣，指示机务，讫，有铨选之文武官，则吏、兵二部各以其员引见。见毕，日加巳，皆燕闲时矣。或作书，或作画，而诗尤为常课，日必数首，皆用朱笔作草，令内监持出，付军机大臣之有文学者，用摺纸楷书之，谓之诗片。遇有引用故事，而御笔令注之者，则诸大臣归遍纟番书籍，或数日始得；有终不得者，上亦弗怪也。余扈从木兰时，读御制《雨猎诗》，有“著制”二字，一时不知所出。后始悟，《左传》齐陈成子帅师救郑篇“衣制杖戈”注云“制，雨衣也”。又用兵时，谕旨有朱笔增出“埋根首进”四字，亦不解所谓。后偶阅《后汉书。马融传》中始得之，谓决计进兵也。圣学渊博如此，岂文学诸臣所能仰副万一哉？余直军机时，见诗片乃汪文端、刘文正所书，其后刘文定继之。由诗片钞入诗本，则内监之职。迨于文襄供奉，并诗本亦手自缮写矣（御制诗每岁成一本，高寸许）。

　　○圣射上最善射，每夏日引见武官毕，即在宫门外较射，秋出塞亦如之。射以三番为率，番必三矢，每发辄中圆的，九矢率中六七，此余所常见者。已巳岁十月，偶在大西门前射，九矢九中。钱东麓汝诚叹为异事，作《圣射记》进呈。不知圣艺优娴，每射皆如此，不足为异也。

　　○皇子读书本朝家法之严，即皇子读书一事，已迥绝千古。余内直时，届早班之期，率以五鼓入，时部院百官未有至者，惟内府苏喇数人（谓闲散白身人在内府供役者）。往来。黑暗中残睡未醒，时复倚柱假寐，然已隐隐望见有白纱灯一点入隆宗门，则皇子进书房也。吾辈穷措大专恃读书为衣食者，尚不能早起，而天家金玉之体乃日日如是。既入书房，作诗文，每日皆有程课，未刻毕，则又有满洲师傅教国书、习国语及骑射等事，薄暮始休。然则文学安得不深？武事安得不娴熟？宜乎皇子孙不惟诗文书画无一不擅其妙，而上下千古成败理乱已了然于胸中。以之临政，复何事不办？因忆昔人所谓生于深宫之中，长于阿保之手，如前朝宫庭间逸惰尤甚，皇子十余岁始请出阁，不过官僚训讲片刻，其余皆妇寺与居，复安望其明道理、烛事机哉？然则我朝谕教之法，岂惟历代所无，即三代以上，亦所不及矣。

　　○皇子善射一日至张三营行宫，上坐较射，皇子、皇孙以次射。皇次孙绵恩方八岁，亦以小弓箭一发中的，再发再中。上大喜，谕令再中一矢赏黄马褂。果又中一矢，辄收弓矢跪于前。上若为弗解其意者，问：“何欲？”仍跪而不言。上大笑，趣以黄马褂衣之。仓卒间不得小褂，则以大者裹之抱而去。童年娴射，已是异事；而此种机警，在至尊前自然流露，非有人教之，信天畀也。

　　○庆典皇太后寿辰在十一月二十五日，乾隆十六年届六十慈寿，中外臣僚纷集京师，举行大庆。自西华门至西直门外之高梁桥，十余里中，各有分地，张设灯彩，结撰楼阁。天街本广阔，两旁遂不见市廛。锦绣山河，金银宫阙，剪彩为花，铺锦为屋，九华之灯，七宝之座，丹碧相映，不可名状。每数十步间一戏台，南腔北调，备四方之乐，亻辰童妙伎，歌扇舞衫，后部未歇，前部已迎，左顾方惊，右盼复眩，游者如人蓬莱仙岛，在琼楼玉宇中，听《霓裳曲》，观《羽衣舞》也。其景物之工，亦有巧于点缀而不甚费者。或以色绢为山岳形，锡箔为波涛纹，甚至一蟠桃大数间屋，此皆粗略不足道。至如广东所构翡翠亭，广二三丈，全以孔雀尾作屋瓦，一亭不啻万眼。楚省之黄鹤楼，重檐三层，墙壁皆用玻璃高七八尺者。浙省出湖镜，则为广榭，中以大圆镜嵌藻井之上，四旁则小镜数万，鳞砌成墙，人一入其中，即一身化千百亿身，如左慈之无处不在，真天下之奇观也。时街衢惟听妇女乘舆，士民则骑而过，否则步行。绣毂雕鞍，填溢终日。余凡两游焉。此等胜会，千百年不可一遇，而余得亲身见之，岂非厚幸哉！京师长至月已多风雪，寒侵肌骨，而是年自初十日至二十五日，无一阵风，无一丝雨，晴和暄暖，如春三月光景，谓非天心协应，助此庆会乎？二十四日，皇太后銮舆自郊园进城，上亲骑而导，金根所过，纤尘不兴。文武千官以至大臣命妇、京师士女，簪缨冠帔，跪伏满途。皇太后见景色钜丽，殊嫌繁费，甫入宫即命撤去。以是，辛巳岁皇太后七十万寿仪物稍减。后皇太后八十万寿、皇上八十万寿，闻京师钜典繁盛，均不减辛未，而余已出京不及见矣。

　　○大戏内府戏班，子弟最多，袍笏甲胄及诸装具，皆世所未有，余尝于热河行宫见之。上秋弥至热河，蒙古诸王皆觐。中秋前二日为万寿圣节，是以月之六日即演大戏，至十五日止。所演戏，率用《西游记》、《封神传》等小说中神仙鬼怪之类，取其荒幻不经，无所触忌，且可凭空点缀，排引多人，离奇变诡作大观也。戏台阔九筵，凡三层。所扮妖魅，有自上而下者，自下突出者，甚至两厢楼亦作化人居，而跨驼舞马，则庭中亦满焉。有时神鬼毕集，面具千百，无一相肖者。神仙将出，先有道童十二三岁者作队出场，继有十五六岁，十七八岁者。每队各数十人，长短一律，无分寸参差。举此则其他可知也。又按六十甲子扮寿星六十人，后增至一百二十人。又有八仙来庆贺，携带道童不计其数。至唐玄奘僧雷音寺取经之日，如来上殿，迦叶、罗汉、辟支、声闻，高下分九层，列坐几千人，而台仍绰有余地。

　　○烟火上元夕，西厂舞灯、放烟火最盛。清晨先于圆明园宫门列烟火数十架，药线徐引燃，成界画栏杆五色。每架将完，中复烧出宝塔楼阁之类，并有笼鸽及喜鹊数十在盒中乘火飞出者。未、申之交，驾至西厂。先有八旗骗马诸戏：或一足立鞍凳而驰者；或两足立马背而驰者；或扳马鞍步行而并马驰者；或两人对面驰来，各在马上腾身互换者；或甲腾出，乙在马上戴甲于首而驰者，曲尽马上之奇。日既夕，则楼前舞灯者三千人列队焉，口唱《太平歌》，各执彩灯，循环进止，各依其缀兆，一转旋则三千人排成一“太”字，再转成“平”字，以次作“万”、“岁”字，又以次合成“太平万岁”字，所谓“太平万岁字当中”也。舞罢，则烟火大发，其声如雷霆，火光烛半空，但见千万红鱼奋迅跳跃于云海内，极天下之奇观矣。

　　○木兰杀虎上较猎木兰，如闻有虎，以必得为期。初出塞，过青石梁，至地名两间房者，其地最多虎。虎枪人例须进一二虎，其职役也。乾隆二十二年秋，余扈从木兰。一日停围，上赐宴蒙古诸王。方演剧，而蒙古两王相耳语。上瞥见，趣问之，两王奏云：“适有奴子来报，奴等营中白昼有虎来搏马，是以相语。”（蒙古王随驾，另驻营在大营数里外。）上立命止乐，骑而出，侍卫仓猝随，虎枪人闻之，疾驰始及，探得虎窝仅两小虎在。上命一侍卫取以来，方举手，小虎忽作势，侍卫稍陕输，上立褫其翎顶。适有小蒙古突出，攫一虎挟入左腋，又攫一虎挟入右腋。上大喜，即以所褫侍卫翎顶予之。其时虎父已远，惟虎母恋其子，犹在前山回顾。虎枪人尽力追之，历重，腾绝涧。上勒马待，至日将酉始得虎归。虎枪人被伤者三人，一最重，赏孔雀翎一枝、银二百两，其二人各银百两。虎已死，用橐驼负而归，列于幔城，自头至尻长八九尺，毛已浅红色，蹄粗至三四围，盖虎中之最大者。

　　○跳驼撩脚杂戏未至木兰之前，途次每到行宫，上辄坐宫门外较射。射毕，有跳驼、布库诸戏，皆以习武事也。跳驼者，牵驼高八尺以上者立于庭，捷足者在驼旁，忽跃起越驼背而过，到地仍直立不仆，亦绝技也。布库，亦谓之撩脚，本徒手相搏，而专赌脚力，胜败以仆地为定。其人皆白布短衫，窄袖，而领及襟率用布七八层密缝之，使坚韧不可碎。初则两两作势，各欲俟隙取胜；继则互相扭结，以足相掠，稍一失即拉然仆矣。既仆，则敛手退，胜者跪饮一卮而去。

　　○蒙古诈马戏上每岁行，非特使旗兵肄武习劳，实以驾驭诸蒙古，使之畏威怀德，弭首帖伏而不敢生心也。上至热河，近边诸蒙古王公例来迎谒。秋八月万寿节，行宫演大戏十日，蒙古王公皆入宴，兼赐蟒缎诸物。行围兵一千三百名，皆蒙古也。每行围，质明趋事。其王公侍上左右，听指挥惟谨。十余围后，必诹日进宴，上亲临之。是日，设大蒙古包作正殿，旁列四蒙古包以款随驾之王公大臣。奏乐多弦索，极可听。又陈布库、诈马诸戏。布库不如御前人，而诈马乃其长技也。其法：驱生驹之未羁勺者千百群，令善骑者持长竿，竿头有绳作圈络，突入驹队中，驹方惊，而持竿者已绳系驹首，舍己马跨驹背以络络之，驹弗肯受，辄跳跃作人立，而骣骑者夹以两足终不下，须臾已络首而驹即帖伏矣。此皆蒙古戏，以供睿赏者也。岁岁如此，不特上下情相浃，且驯而习之于驱策之中，意至深远也。又喀尔喀四大部，地最远，每岁则以一部来入觐。上虽岁岁出塞，而其部须四年一觐。若间岁一出，则其入觐须八年矣。此又驭喀尔喀之长计也。

　　○犬毙虎虎食犬，常也，独围场中犬能毙虎。其犬锐喙高足，身细而长，望之如蛇之四足者。侍卫逐虎不能及，则嗾犬突而前。嗾必三犬，虎方奔不暇回噬。一犬前啮其后足，虎挣而脱；一犬又噬其一足，虎又一挣；两挣之间，一犬从后直啮其颔，而虎倒矣。然犬恃人为威，非有人嗾之不敢也。

　　○鹰兔鹰窠中往往有兔，即鹰所生也，其走能与鹰之飞同捷。凡鹰见兔，必逐而搏之，此兔度不能避，则仰而簇四足于腹，俟鹰至劈而开之，则鹰为所裂矣。

　　○木兰物产木兰在热河东北三百余里，本蒙古地，康熙中近边诸蒙古献出，以供圣祖秋。今每岁行围，大约至巴颜沟即转而南，不复北矣。巴颜，蒙古语谓富也，其地最多鹿，故云。山多童，惟兴安岭稍有树。全惕庄为热河总管，尝奉旨采木于木兰，谓余云：“巴颜沟之北多大木，伐之从羊肠河流出。热河宫殿材皆取给于此。”有落叶松，盖气益寒，则松叶亦落矣。木兰出麻菇最佳。每秋弥驻营后，土益肥，故所产尤美。俗呼银盘麻菇，取其形似，非也，盖营盘之讹为银盘耳。地有鼠，土疏而坟，一鼠在土中穿突，土辄高起如冢。余初入木兰，见遍地皆冢，疑此中无人居，何得有此？后在戎帐中，日将暮，坐褥前尺许地渐坟起，诧为异事。袁愚谷谓：“勿怪，此有鼠在其下也。”明早再入视，则高尺许如冢矣，然后知向所见皆鼠宅也。野鸡味最鲜。初在草中，为人马所惊，辄飞起，然飞只在两山间，不能越山而过。力竭则扑而下，入草中尚能冲十余丈，过此则以首伏丛薄，不见人，即自以为人不见矣。俯而拾之，尚活。数十钱即买得，故可煮汤以待鸡之至也。凡水陆之味，无有过此者。土人云：“木兰中多榛松子，野鸡食之，故肉尤美”云。

　　○蒙古食酪蒙古之俗，膻肉酪浆，然不能皆食肉也。余在木兰，中有蒙古兵能汉语者，询之，谓：“食肉惟王公台吉能之，我等穷夷，但逢节杀一羊而已。杀羊亦必数户迭为主，而分之，以是为一年食肉之候。寻常度日，但恃牛马乳。每清晨，男、妇皆取乳，先熬茶熟，去其滓，倾乳而沸之，人各啜二碗，暮亦如之。”此蒙古人饣粥也。

　　○蒙古尊奉喇嘛蒙古俗最重喇嘛（即僧也），非特近边诸部落也，凡喀尔喀、准噶尔及土鲁番、青海、西番、西藏等处，无不虔奉恐后。喇嘛之首号胡土克图，犹内地所称大和尚也。尤以西藏之达赖喇嘛为大宗，谓之活佛，相传即如来后身世世轮回者。将死，则自言托生处，其弟子如期往，奉以归，谓之瑚毕勒罕。至十六岁始放参，则又为达赖喇嘛。其实伪也。喇嘛死，弟子号谛巴者，访某家生子，辄托言喇嘛后身而迎以归，幼即教以经典。至放参后，有来谒者，谛巴先为述其家世，令喇嘛见之，一二语道著，辄共惊为前喇嘛转世也，故崇信尤甚。然西藏路远，西北各部不能往参，则各有胡土克图掌佛教于国中。大者，其王亦执礼惟谨；小亦各严重于一方。每胡土克图出行，无不膜拜道旁，以金宝戴于首献之，但得其一摩顶，便以为有福，欢喜无量。并不必胡土克图也，即凡为喇嘛者，诸番亦无不尊奉之。所至让穹庐与居，宰羊马，奉酮酪，夜则妻妾子女惟所欲，谓之供养，惟恐不得当。其俗然也。虽愚而可悯，然千百年来习尚如是，故国家于西北诸部，亦因其俗而加礼于胡土克图，有时竟得其用。如乾隆十五年，西藏王朱尔墨特那木扎尔有异志，驻藏大臣傅清及拉布敦诱而手刃之，其番众咸挺而为乱，达赖喇嘛出谕遂止。三十一年，喀尔喀部青滚杂卜断驿道而叛，邻部将应之，其地有哲卜尊丹巴胡土克图，怵于定边将军之言，独不从乱，遂皆戢。其明验也。是以上亦有国师，号章嘉胡土克图，住京师之ヤ檀寺。每元旦入朝，黄宪车所过，争以手帕铺于道，伺其轮压而过，则以为有福。其车直入东华门，盖尊宠章嘉，正所以帖服外夷，乃长驾远驭之深意。余尝见章嘉，颜状殊丑劣，行步需人扶，然蒙古经及中土大藏佛经皆能背诵如瓶泻水。汪文端尝叩一佛事，辄答以某经某卷，检之果不爽，则其人亦未可浅量矣。

　　○黄教红教喇嘛有黄教、红教之别。黄教者，专以善道化人，使勉忠孝，息争竞，达赖喇嘛及大胡土克图皆以此重于诸部也。红教则有术能召风雨，并咒人至死。平西陲后，尝取准夷之习此术者入内地，令之祈晴雨，亦有小验。

　　○达瓦齐达瓦齐既至，行献俘礼，系白组跪阙下。上以其未抗拒也，特赦之，封以亲王，赐第，择宗室女配之。然不耐中国风俗，日惟向大池驱鹅鸭闹其中以为乐而已。体极肥，面大于盘，腰腹十围，膻气不可近。其从人亦皆厄鲁特，故膻益甚，十步外即令人掩鼻。然性淳厚忠谨。尝扈从行围，上下马，坐茵未至，方小立，达瓦齐辄手捧落叶堆于地，请上坐。上大笑，赏银币以宠之。

　　○黑水营之围黑水营之围，孤军陷万里外，凡三月得全师以出诚千古未有之奇事也。将军兆惠既深入叶尔羌，贼众我寡，且马力疲不能冲杀，乃占一村寨，掘濠筑垒自守，即所谓黑水营也。所掘濠既浅，垒亦甚低，贼可步さ入，遂日夜来攻，而我兵处危地，皆死中求生，故杀贼甚力。贼惧我兵致死，欲以不战收全功，别筑一垒于濠外，为长围守之，如梁唐所谓夹城者，意我兵食尽，当自毙也。而营中掘得窖粟数百石，稍赖以济。贼又决水灌营，我兵泄之于下流，其水转资我汲饮。已而，随处掘井皆得水。又所占地林木甚多，薪以供爨常不乏。贼以鸟枪击我，其铅子著枝叶间，每砍一树辄得数升，反用以击贼。惟拒守既久，粮日乏，仅瘦驼羸马亦将尽。各兵每乘间出掠回人充食。或有夫妇同掠至者。杀其夫，即令妻煮之，夜则荐枕席。明日夫肉尽，又杀此妇以食。被杀者皆默然无声，听烹割而已。某公性最啬，会除夕，明公瑞、常公钧等皆至其帐聚语，屈指军粮，过十日皆鬼篆矣。某公慨然谓：“吾出肃州时有送酒肴者，所馀饣丁，今尚贮皮袋中。”呼奴取出，供一啖。时绝粮久，皆大喜过望。既饱而去，则私相渭曰：“某公亦不留此，事可知矣。”不觉泣下，盖自十月初旬被围，至此已将百日，无复生还望也。而上已预调兵在途，富将军、舒参赞率以进援，果毅阿公又以驼马至，遂转战而入。兆将军亦破垒而出，两军相遇，乃振旅归。是役也，地在万里之遥，围及百日之久，不伤一人，全师而返，国家如天之福，于此可见。然向非预调索伦兵在途，将缓不及事，于此益见睿算之远到云。其年遂尽平回地。

　　○俄罗斯西北诸国，惟俄罗斯最大。我朝平准夷后，西北万里悉入版图。准夷西北为哈萨克，而哈萨克外皆俄罗斯地也。中国之正北出居庸关五千里，始至喀尔喀之乌里雅苏台，为边境尽处，亦与接壤。其地有一种人号乌良海，有我朝之乌良海，亦有俄罗斯之乌良海。此正北之连界处也。乾隆二十二三年间，曾遣使米借辽东之黑龙江运粮，则其国境又与我东北之黑龙江相接也。回部之外为拔达克山，而拔达克山之外又系俄罗斯地，则其西境又包众回部矣。不宁惟是，康熙年间我朝征大西洋国之能占星者，西洋遣南怀仁、高慎思等由陆路来，亦假道俄罗斯，三年始至，则其国西境又直至西海矣。兆将军西征时，闻西北有龚国者，其城周五百里，皆铜铸成，岂即俄罗斯耶？抑别一国耶？俄罗斯至今为我朝与国，不奉正朔，两国书问不直达宫廷。我朝有理藩院，彼亦有萨纳特，有事则两衙门行文相往来。其字又与蒙古异，内阁尝另设中书二人，专习其书文，以便文移。其印则圆如三寸盘，而油朱堆纸上厚数分，不与内地印色同也。纸亦洁白可爱。其国历代皆女主，号察罕汗。康熙中，圣祖尝遣侍卫托硕至彼定边界事。托硕美须眉，为女主所宠，凡三年始得归。所定十八条，皆从枕席上订盟，至今犹遵守不变。闻近日亦易男主矣。

　　○茶叶大黄中国随地产茶，无足异也。而西北游牧诸部，则恃以为命。其所食膻酪甚肥腻，非此无以清荣卫也。自前明已设茶马御史，以茶易马，外番多款塞。我朝尤以是为抚驭之资，喀尔喀及蒙古、回部无不仰给焉。太西洋距中国十万里，其番舶来，所需中国之物，亦惟茶是急，满船载归，则其用且极于西海以外矣。俄罗斯则又以中国之大黄为上药，病者非此不治。旧尝通贡使，许其市易，其入口处曰恰克图。后有数事渝约，上命绝其互市，禁大黄，勿出口，俄罗斯遂惧而不敢生事。今又许其贸易焉。天若生此二物为我朝控驭外夷之具也。

　　○回人绳伎回人有能绳伎者，与内地不同。内地走索之法，豕两竿于地，以索平系于竿，而人往来其上耳。回人则立一木高数丈者，其颠斜系长绠属于地。回人手横一木，取其两头轻重相等，不致欹侧，则步绠而上，直至木之颠，并跷一足，而仅以一足踏于绠，口唱歌，良久始下。其绝技也。上每出行，武备院尝以其人奏伎。后偶有一人坠而下者，上悯之，自此不得设。

　　●卷二○杭应龙先生余十余岁，颇能作时文，如明隆、万间短篇，一日可得四五首。先府君子容公观其文义，谓他日不患不文，而经书尚未尽读，遂不令复作，专以读经为业。十四岁始发笔为之，辄有发挥处。十五岁，先府君见背。余童骏，专弄笔墨学作诗、古文、词、赋、四六之类，沾沾自喜，而举业遂废。有杭应龙先生，与先府君交最厚，悯余孤露，谓不治举业，何以救贫，乃延余至家塾，课其幼子念屺，而使长君杏川、次君白峰拉余同课，二君久以举业擅名者也。余时年十八，犹厌薄不肯为。至冬，有庄位乾明经移帐于杭，课先生从子廷宣，书舍与余同一厅事，日相怂｛臾心｝，始勉为之。然驰骋于诗、古文者已数年，一旦束缚为八股，转不如十四、五岁时之中绳墨矣。明年补诸生，遂不得不致力。后藉以取科第得官，皆应龙先生玉成之力也。及余得中书舍人以归，而先生已不及见。余有诗哭之云“我归但有徐君墓，公在曾怜赵氏孤”。至今犹抱痛焉。

　　○汪文端公汪文端公诗、古文之学最深，当时馆阁后进群奉为韩、欧，上亦深识其老于文学。殁后，上以诗哭公，有云：“赞治尝资理，论文每契神。”公之所以结主知者可想已。余自乾隆十五年冬客公第，至二十三年公殁，凡八九年。此八九年中，诗文多余属草，每经公笔削，皆惬心餍理，不能更易一字。尝一月中代作古文三十篇，篇各彷一家。公辄为指其派系所自，无一二爽，此非遍历诸家不能也。金鳌玉ぐ桥新修成，桥柱须镌联句，余拟云：“玉宇琼楼天尺五，方壶员峤水中央。”自以为写此处光景甚切合。公改“尺五”作“上下”二字，乃益觉生动。即此可见一斑矣。公又好奖借后进。余尝代拟东岳庙联，云：“云行雨施，不崇朝而遍天下。理大物博，祖阳气之发东方。”已进御，奉朱笔圈出。公方缮书，适金桧门总宪至，谓必出自公手。公曰：“非也，乃门人赵云崧所集句耳。”又尝代和《御制司马君实玉印诗》，中一联云“不名符宿望，此德称高贤”，亦非甚佳句。上命内监持示南书房诸臣，谓毕竟汪由敦所作不同，诸臣皆宜师事。盖诸臣皆说成名印，此独云“不名”，于“君实”二字较切耳。诸臣皆谀公，公又以余答。其说项如此。及公殁，诸公皆以公故物色余，谓公所捉刀者，必好手也。及属草持去，其所击赏者未必佳，而著意结构处转或遭窜改，于是益叹此中甘苦，固非浅人所能识。余初序公集有云：“公死而天下无真知古学之人，天下无真知古学之人，而翼遂无复知己之望。”由今思之，安得不潸焉出涕也。

　　○傅文忠公爱才傅文忠文学虽不深，然于奏牍案卷，目数行下。遇有窒碍处辄指出，并示以宜作何改定，果惬事理，反覆思之，无以易也。余尝以此服公，公谓无他，但办事熟耳。尹文端以南巡事，隔岁先入觐。公尝命司属代作诗相嘲，中有句云“名胜前番已绝伦，闻公搜访更争新”，文忠辄易“公”字为“今”字，便觉酝藉，可见其才分之高也。文忠不谈诗文，而极爱才。余在直时最贫，一貂帽已三载，毛皆缩如猬。一日黎明，公在隆宗门外小直房，独呼余至，探怀中五十金授余，嘱易新帽过年。时已残腊卒岁，资正缺，五十金遂以应用。明日入直，依然旧帽也。公一笑不复言。呜呼！此意尤可感已。

　　○观总宪爱才总宪观公保最爱才，余初不相识也。扈从木兰，有宫詹温君属余代和御制诗数首，温即公婿也。公与温皆扈从，公见温诗，询知为余作，即令温致殷勤。明年再扈从，公先过余邸，以捉刀诿讠垂，自是公应制之作皆以相属。后余入翰林，公为掌院，派撰文，定京察一等，皆公力也。前辈留意人材，不遗葑菲如此。

　　○大臣身后邀恩之例汪文端师两子：今少司农承霈、前龙川令承澍，皆余授业弟子也。师一日忽语余：“桐城张文和公先以得罪归，今既殁，上仍遵世宗遗诏，还其配享钜典，恩莫大焉。其子学士君自宜泥首阙廷奏谢。乃寄声问余，应入京否，抑或循故事呈本籍巡抚代奏，毋乃不知事体。”余始知大臣身后有恤典，其子例当谢恩，而生前官禁近受眷最深者，尤当诣阙谢也。及师殁，长君郎中承沆本荫官，既扶柩归，奉恩纶葬祭如礼。岁庚辰服阕，赴京补官，而病殁于扬州，吾师身后遂无复登仕籍者。承霈以书来告，余忽忆师前语，因令其以御赐祭葬来谢，万一蒙恩旨，或可得一官。遂作书趣霈来，而澍亦至。余为白于傅文忠，文忠讶其以何事来，余告之以故，或因此得蒙恩授一内阁中书，文端一脉不坠矣。文忠喜曰：“此可谓善于觅题。”明日即代为奏。方是时，京师诸公卿皆以为文端既殁，其子复何所望而贸贸来也。虽旧在门下乞余光者，亦目笑之。次日，上至瀛台。奏甫入，上即命内监高姓者出问：“汪由敦二子在此，朕欲一见。”已而又一内监秦姓者出，传旨带领引见。及驾出，二子迎舆前，免冠叩头谢。上驻舆垂问，奏对毕，上意似不甚嘉许。因问二人履历，奏云：“皆监生，试而未中。”上曰：“汝明年可再试，试而不中可再来。”谕毕，舆已行。文忠奏云：“明年乃会试，此二子皆监生，不能入礼闱。”上命各赏一举人，理藩院尚书富公德来传旨，率二子叩谢。而文忠以余先有内阁中书之语未得遂也，又奏云：“小者无所能，大者书法似其父。”上又命以前赏其长子之荫官赐霈，而赐涝举人。于是文忠来传旨，又率二子迎舆谢。一刻间凡三叩头，而霈得户部主事，转过于内阁中书矣。是日满朝大小臣工，无不感圣天子垂念旧臣恩施逾格，有泣下者，兼颂文忠之垂悯故人子弟，而并以余为有画策之能，抑知此事实因师前论张文和语而触发之。然则吾师前语其有意乎？无意乎？由今思之，竟如樗里子之智，能计及身后者。吾师真哲人也。自余为二子创此例，后裘文达、钱文敏、王文庄诸公殁，其子皆彷此得授内阁中书云。

　　○辛巳殿试辛巳殿试，阅卷大臣刘文正公、刘文定公，皆军机大臣也。是科会试前，有军机行走之御史眭朝栋上一封事，请复回避卷，即唐人所谓别头试也。上意其子弟有会试者，虑己入分校应回避，故预为此奏，乃特点朝栋为同考官，而命于入闱时，各自书应避之亲族，列单进呈。则眭别无子弟，而总裁刘文正、于文襄应回避者甚多。是岁上方南巡，启跸时曾密语刘、于二公留京主会试，疑语泄而眭为二公地也，遂下刑部治罪。部引结交近侍例，坐以大辟。于是军机大臣及司员为一时所指摘。且隔岁庚辰科状元毕秋帆、榜眼诸桐屿，皆军机中书，故蜚语上闻，有历科鼎甲皆为军机所占之说。及会试榜发，而余又以军机中书得隽，傅文忠为余危之，语余不必更望大魁。而余以生平所志在此，私心终不能已。适两刘公又作阅卷大臣，虑其以避嫌摈也，乃变易书法，作欧阳率更体。两刘公初不知已列之高等。及将定进呈十卷，文定公虑余卷入一甲，又或启形迹之疑，且得祸，乃遍检诸卷，意必得余置十名外，彼此俱无累矣。及检，一卷独九圈，当以第一进呈。九圈者，卷面另粘纸条，阅卷大臣各以圈点别优劣于其上，是岁阅卷者九人，九人皆圈者惟此一卷。文定公细验疑是余，以语文正。文正覆阅，大笑曰：“赵云崧字迹虽烧灰亦可认，此必非也。”盖余初入京时，曾客公第，爱其公子石庵书法，每仿之。及直军机，余以起草多不楷书，偶楷书即用石庵体，而不知余另有率更体一种也。文定则谓遍检二百七卷，无赵云崧书，则必变体矣。文正又覆阅，谓赵云崧文素斤也不羁，亦不能如此谨严，而文定终以为疑，恐又成军机结交之局。兆将军惠时方奏凯归，亦派入阅卷，自陈不习汉文，上谕以诸臣各有圈点为记，但圈多者即佳。至是兆公果用数圈法，而惟此卷独九圈，余或八、或五，遂以第一进呈。先是历科进呈卷皆弥封，俟上亲定甲乙，然后拆。是科因御史奏改，遂先拆封，传集引见。上是日阅十卷，几二十刻，见拙卷系江南人，第二胡豫堂高望浙江人，且皆内阁中书；而第三卷王惺园杰则陕西籍。因召读卷大臣，先问：“本朝陕西曾有状元否？”皆对云：“前朝有康海，本朝则未有。”上因以王卷与翼互易焉。惺园由此邀宸眷，翔步直上，而余仅至监司，此固命也，然贱名亦即由此蒙主知。胪传之日，一甲三人例出班跪。余独挂数珠，上升座遥见之。后以问傅文忠，文忠以军机中书例带数珠对，且言昔汪由敦应奉文字皆其所拟，上心识之。明日谕诸大臣，谓：“赵翼文自佳，然江、浙多状元，无足异。陕西则本朝尚未有。今当西师大凯之后，王杰卷已至第三，即与一状元亦不为过。”次日又屡言之。于是乡、会试，翼皆蒙钦点房考，每京察必记名，及授镇安府、赴滇从军、调广州、升贵西道，无一非奉特旨，上之恩注深矣。向使不归田，受恩当更无限。寻以太恭人年高，乞归侍养，凡五年。丁艰又三年。在家之日已久，服阕赴补，途次又以病归，遂绝意仕进。此固福薄量小，无远到之器，亦以在任数年，经历事端，自知吏才不如人，恐致陨越，则负恩转甚。是以戢影林下，不敢希荣进也。

　　偶阅《闽书》载：绍兴八年廷试，初以黄公度为状元，陈俊卿次之。高宗召问二人：“乡土何奇，辄生二卿？”黄对曰：“子鱼紫菜，荔枝蛎房。”俊卿对曰：“地瘦栽松柏，家贫子读书。”高宗曰：“公度不如卿。”遂赐俊卿第一。《瀛奎律髓》记宋高宗自丁未至壬午，所取首甲科者十一人：一丞相、一枢使、三尚书、五从官，惟公度以忤秦桧，即被论归，至桧死召为考功郎中而卒。是其命本不应显达，故登第之始即遭挫折，此预兆于几先者也。

　　○殿试送卷头殿试前，有才之士例须奔竞，以所拟对策首三十余行先缮写送诸公之门。卷内有当切题处，固不能预拟，而颂圣数语则不拘何题皆可通用也，谓之送卷头。延揽者即以是默识之，然亦须视阅卷大臣之为人。当两刘公主裁数科，则营进者转或被摈。辛巳科，余固虑及此而不使知矣。癸未新进士褚筠心及余门人董东亭潮，本一榜中巨擘，诗文楷法抡魁有余。东亭惟恐不得前列。余告以两刘公不可干以私，且其衡鉴自精，有才者亦不必干，余往事可验也，东亭窃以为不然。而吾乡少司空刘圃三先生好汲引，与文定又从兄弟也，特为东亭送卷头。文定既入阅，则先觅东亭卷，谓同列曰：“此吾乡董潮也。”文正亦觅筠心卷出示曰：“此吾向日延请在家修书之褚廷璋也。”两人遂不入十卷，褚卷第十一，董卷第十二。而十卷进呈者或转逊焉，此又因营求而失之者也。然两刘公殁，而不受干谒之风又令人思矣。

　　○武闱武闱但以弓马技艺为主，内场文策不论工拙也。余尝主顺天乙酉科武乡试。其策有极可笑者，如“一旦”二字多作“亘”字，“丕”字又作“不一”字。盖缘夹带小本字画甚密，不能分晰，故抄誊讹错耳。又如“国家”字应抬高一字，则凡泛论古今处，如“国家四郊多垒”、“社稷危亡”之类，亦无不抬写。武生自称“生”，则应于行内稍偏，乃又将“生人”、“生物”、“生机杀机”之“生”字，一概偏在侧边。如此者不一而足。然外场已挑入双好字号，则不得不取中。幸武闱无磨勘之例，可不深求耳。

　　○汪、刘二公文学汪文端师应奉诗文，门生有才者或为代作，可用即用之，不必悉自己出也。刘文定公亦令诸门生撰稿，却不肯袭用一语。而其中新料、新意，又必另入炉锤，改制而用之，盖为刻稿地也。于此见文端之大，亦见文定之精。

　　○刘文正公塞阳桥决口刘文正公临事虽颇刚急，然实有厘剔奸弊，人受其福而不知者。辛巳岁，河决阳桥，公奉命往塞决口。时夺流者数百丈，埽工薪木皆数百里内村民车载而来。县丞某掌收料物，欲藉以营利，留难百端，有五六日不得交纳者，人马守候，刍粮皆告竭。公一日易眼微行，见薪车千百辆环列河干，私问之，得其故，乃大怒。至公馆，亟请巡抚奉王命旗牌至，使伍伯缚县丞来，欲先斩然后入奏。巡抚及司道以下为之长跪，良久始释。而数千辆料物一日尽收，民皆驱车返矣。此虽细事，亦可见公察弊利民之一端也。

　　○尹文端公肃清江南漕政尹文端节制两江凡四度，德政固多，而最得民心在严禁漕弊一事。先是有司收漕粮，以脚费为名，率一斗准作六七升。公初巡抚江南，奏明每石令业户别纳兑费钱五十二文，而斗斛听民自概。有遗粒在斛之铁边者，亦谓之“花边”，令民自拂去。其时有司签书吏入仓收漕，莫肯应也。其后桂林陈文恭抚吴，胡文伯为藩司，皆守成规，弗丝毫假借。有某县令戈姓，每石加收一升五合，辄被劾坐绞。漕务肃清者凡四十余年，皆文端遗惠也，宜吴人思公至今犹不置云。

　　○程文恭公遭遇仕宦进退，莫不有命。余外舅程文恭公为礼部侍郎时，在班行中无所短长，方疑侍郎一席亦不能久。会圆明园失火，举朝大臣咸趋救。公踉跄入，正值上坐小舆出，文恭跪道左请圣安，而先入及后入者，皆未得见也。上遂心识之。明日赏救火诸臣币物，特命给一分。自是邀圣眷，氵存历吏部尚书、拜大学士，为一时贤相。其端皆自救火之日起。

　　○两中鼎魁王新城记：康熙中，有中进士被革后再中进士者。乾隆年间有马全者，山西人，已中武探花，由侍卫出为参将，与同官相争詈，被劾革职。入京，在九门提督卫门充兵。又应乡、会试中式，庚辰殿试竟得状元。凡两得鼎魁，亦奇闻也。后官至提督，征金川战殁。

　　○相宅董仙翁董华星达存，吾邑人，壬申进士，精六壬奇门术，相宅尤奇验。壬申将会试，须僦宅贡院前，余与之约同寓矣。时余客座师汪文端公第，公为余赁一宅，余不敢却，乃嘱内弟刘敬舆偕董寓，董所亲择也。又有吾乡符天藻亦附焉。二场后，余诣董，私问其寓内当中几人，答曰：“三人俱可隽。恐符君或失之，盖夜卧须各按本命定方位，而符怀疑，不我从也。”出榜，果董、刘俱成进士，余与符落第。又江苏巡抚庄公有恭延之相衙署，董为改葺数处。既落成，公将出堂视事，董止之，为择一吉日时而出。届期坐甫定，辕门外忽传鼓报喜，则加官保之信适以是刻至矣。今藩伯康基田令昭文，以家中有子弟应秋试，预叩董。董询其先茔何向，教以茔之某方立一灯竿，子弟中某年生者当发解，已而果然。他奇验多类此，人皆称“董仙翁”。

　　○揣骨史瞎子术家又有揣骨听声之法，多瞽者为之。《北史》：高欢未遇时，与司马子如等逐赤兔。遇盲妪，自言善暗相，因遍扪诸人，言皆贵而俱由欢。齐文宣帝试皇甫玉相术，以帛巾袜其目，使历摸诸贵人，无不验。齐文襄时，有吴士双盲，妙于听声。文襄令刘桃枝、赵道德等列试之，言皆中。《五代史》：李守贞为河中节度使，有术者善听人声，以知吉凶。守贞出其家人使听之。术者闻其子妇符氏声，惊曰：“此天下母也。”守贞益自负，曰：“吾妇犹为天下母，吾取天下复何疑哉。”遂反。后守贞败，符氏为周世宗继室，果为皇后。此揣骨听声之见于史传者也。近时亦尚有精其术者。雍正年间，浙东有史瞎子者，遇男子则揣骨，女子则听声，言休咎奇中。徐文定公元梦抚浙时，其孙舒文襄赫德相国方角，而休宁汪文端公由敦以诸生为之师。文定令史相师弟二人。史曰：“皆大位也。”时舒以世家贵公子，其显达固意中事，文端则寒诸生，念不到此，谓史特因弟以及师，聊作周旋语耳。是夕，史独伥伥到书塾，谓文端曰：“君勉之！将来官职声名在主人之上。”文端益惶恐不敢当。史曰：“非谰语也。君寒士，谀君何所利？正以我之命某年当有厄，某年当得脱。计君是时已登显仕，我之厄或由君而解，故郑重相托，君是时幸勿忘今日言，当力为拯之。”已而，或进史于世宗宪皇帝，奏对后忽奉旨发辽左为民。至今上御极之十年，诏军流以下皆减等发落。时文端公果为刑部尚书。乃检史旧案，则系特旨发往，不载犯罪之由。同列多难之，文端以其罪不过军流，正与恩诏相符，乃奏释焉。既入京，仍客于文端第，则益韬晦，不肯言祸福矣。岁庚午，文端长子承沆方应举，文端夫人望之甚切，请史决之。史曰：“即当得六品官。”六品者，惟翰林修撰及部主事。时文端方直禁近，子弟若登科第，必不至分部，其为状元官修撰无疑也。母夫人方窃喜。无何，文端为是科主考官，承沆回避不得试，共以史言为妄矣。其冬特旨赐文端荫一子，承沆果得主事官，正六品。其奇中如此。余以是岁客文端第，故知之甚悉。其他奇验尚多，不胜缕述也。

　　○兼管部务一部有满、汉两尚书、四侍郎，凡核议之事，宜允当矣。然往往势力较重者一人主之，则其余皆相随画诺，不复可否。若更有重臣兼部务，则一切皆惟所命，而重臣者实未尝检阅也，但听司员立谈数语，即画押而已。故司员中为尚书所倚者，其权反在侍郎上。为兼管部务之重臣所熟者，其权更在尚书上。甚至有尚书、侍郎方商榷未定，而司员已持向重臣处画押来，皆相顾不敢发一语。昔人曾奏请亲王不可兼部务，盖有所见也。

　　○军需各数上用兵凡四、五次。乾隆十二、三年用兵金川，至十四年三月止，共军需银七百七十五万（实销六百五十八万，移驳一百十七万）。十九年用兵西陲，至二十五年，共军需银二千三百一十万（实销二千二百四十七万，行查未结六十三万）。三十一年用兵缅甸，至三十四年，共军需银九百十一万。三十六年用兵金川起，至四十二年止，共军需银六千三百七十万。以上系章湖庄在户部军需局结算之数。五十二年台湾用兵，本省先用九十三万，邻省拨五百四十万，又续拨二百万，又拨各省米一百十万，并本省米三十万石，加以运脚，约共银、米一千万。

　　○京官趋势吊丧傅文忠公扈从热河，而其兄总宪广公成殁于京，文忠乞假归治丧。广公家受吊之期凡三日，已遍讣矣，其最后一日，则文忠到京日也，前两日遂无一人至者。文忠到，则各部院大小百官无不毕至，虽与广公绝不相识者，亦以文忠故致赙而泥首焉。舆马溢门巷，数里不得驱而进，皆步行入。

　　○钟表自鸣钟、时辰表，皆来自西洋。钟能按时自鸣，表则有针随晷刻指十二时，皆绝技也。今钦天监中占星及定宪书，多用西洋人，盖其推算比中国旧法较密云。洪荒以来，在玑，齐七政，几经神圣，始泄天地之秘。西洋远在十万里外，乃其法更胜，可知天地之大，到处有开创之圣人，固不仅羲、轩、巢、燧已也。钟表亦须常修理，否则其中金线或有缓急，辄少差。故朝臣之有钟表者，转误期会，而不误者皆无钟表者也。傅文忠公家所在有钟表，甚至亻兼从无不各悬一表于身，可互相印证，宜其不爽矣。一日御门之期，公表尚未及时刻，方从容入直，而上已久坐，乃惶悚无地，叩首阶陛，惊惧不安者累日。

　　○西洋千里镜及乐器天主堂在宣武门内，钦天监正西洋人刘松龄、高慎思等所居也。堂之为屋圆而穹，如城门洞，而明爽异常。所供天主如美少年，名邪酥，彼中圣人也。像绘于壁而突出，似离立不著壁者。堂之旁有观星台，列架以贮千里镜。镜以木为筒，长七八尺。中空之而嵌以玻璃，有一层者、两层者、三层者。余尝登其台以镜视天，赤日中亦见星斗。视城外，则玉泉山宝塔近在咫尺间，砖缝亦历历可数。而玻璃之单层者，所照山河人物皆正，两层者悉倒，三层者则又正矣。有楼为作乐之所。一虬髯者坐而鼓琴，则笙、箫、磬、笛、钟、鼓、铙、镯之声无一不备。其法设木架于楼，架之上悬铅管数十，下垂不及楼板寸许。楼板两层，板有缝，与各管孔相对。一人在东南隅，鼓嘴以作气。气在夹板中尽趋于铅管下之缝，由缝直达于管。管各有一铜丝系于琴弦。虬髯者拨弦，则各丝自抽顿其管中之关捩而发响矣。铅管大小不同，中各有窍，以象诸乐之声，故一人鼓琴而众管齐鸣，百乐无不备，真奇巧也。又有乐钟，并不烦人挑拨，而按时自鸣，亦备诸乐之声，尤为巧绝。

　　○梨园色艺京师梨园中有色艺者，士大夫往往与相狎。庚午、辛未间，庆成班有方俊官，颇韶靓，为吾乡庄本淳舍人所昵。本淳旋得大魁。后宝和班有李桂官者，亦波峭可喜。毕秋帆舍人狎之，亦得修撰。故方、李皆有状元夫人之目，余皆识之。二人故不俗，亦不徒以色艺称也。本淳殁后，方为之服期年之丧。而秋帆未第时颇窘，李且时周其乏。以是二人皆有声缙绅间。后李来谒余广州，已半老矣。余尝作《李郎曲》赠之。近年闻有蜀人魏三儿者，尤擅名，所至无不为之靡，王公、大人俱物色恐后。余已出京，不及见。岁戊申，余至扬州，魏三者忽在江鹤亭家。酒间呼之登场，年已将四十，不甚都丽。惟演戏能随事自出新意，不专用旧本，盖其灵慧较胜云。

　　○京师偷拐之技都门繁会之地，偷儿、拐子有非意计所及者。吾乡董某偶入戏馆，占席以待客，横二千钱于案。忽衣冠者三人自外来，中一人若与董素相识者，遽向揖。董答揖，揖甫下，而钱为其人之同伴者撮去挂于肩。揖毕，问姓氏，其人故惊愕作误认状，深抱不安。董回坐，而案上之钱已失。撮钱者尚立于旁，反咎之曰：“戏馆中有钱岂可横于案？如我之挂于肩斯可耳。”实则挂肩之钱即其钱也。董熟视，竟不敢言。又一少年以银易钱于市，方讲价，忽一老者从后击而仆之，且骂曰：“父穷至此，儿有银乃私易钱。不孝孰甚！”遂夺银去。旁观者谓是父责子也。少年闷绝，良久始苏，云：“吾安得有父也？”而银已去不可追矣。又有藏利刃杂稠人中，剪取腰间杂佩，或至割衣襟一幅去，混号谓之“小李”。被剪者觉而获之，虽加殴辱弗怨。或旁人指破，则必报矣。有女郎坐香车，一书生行其旁，两美相顾，颇有情。小李者伺书生后，将下手，书生不知也。方回顾，女郎不便语，但以口颊隐示若有人伺于后者，书生觉而斥之，小李遂去。未几，车转曲巷，女郎口忽为小刀划破。

　　○狐祟京师多狐祟，每占高楼空屋，然不为害，故皆称为狐仙。余尝客尹文端第。其厅事后即大楼，楼下眷属所居，楼之上久为狐宅，人不处也。尝与公子庆玉同立院中，日尚未暮，忽有泥丸如弹者抛屋而下，凡十数丸。余拾其一仰投之，建瓴之屋宜即抛下矣，乃若有接于空中者，不复下，亦一奇也。余僦屋醋张衙同，其屋已数月无人居。初入之夕，睡既熟，忽梦魇，若有物压于胸腹者，力挣良久始得脱。时月明如昼，见有物如黑犬者从窗格中出。明日视窗纸，绝无穿破处。先母命余夕以二鸡卵、一杯酒设于案，默祝焉。诘朝，卵、酒俱如故，而其物不复至。

　　○洪经略行状先辈尝言：洪文襄公承畴当明崇祯十五年松山被陷时，京师传闻公已殉难。崇祯帝辍朝，特赐祭九坛，其子弟在京成服受吊，撰行状送诸公卿矣。方祭第九坛，而公生降之信至，遂罢祭，而行状已遍传人间。顺治元年从入关，为内院大学士。次年，出经略江南诸省，逋寇以次削平，后再出经略楚、粤、滇、黔诸省，西南底定，皆其功也。归皇朝一年乃卒。其家再成服受吊，撰行状不复叙前朝事，但自佐命入关起。有好事者，尝得其前后两行状，订为一本云。

　　○李太虚戏本李太虚，南昌人，吴梅村座师也。明崇祯中为列卿。国变不死，降李自成。本朝定鼎后，乃脱归。有举人徐巨源者，其年家子也，尝非笑之。一日视太虚疾，太虚自言病将不起。巨源曰：“公寿正长，必不死。”诘之，则曰：“甲申、乙酉不死，则更无死期。以是知公之寿未艾也。”太虚怒，然无如何。巨源又撰一剧，演太虚及龚芝麓降贼，后闻本朝兵入，急逃而南，至杭州，为追兵所蹑，匿于岳坟铁铸秦桧夫人跨下。值夫人方月事，迨兵过而出，两人头皆血污。此剧已演于民间，稍稍闻于太虚。适芝麓以上林苑监谪宦广东，过南昌，亦闻此事。乃与太虚密召歌伶，夜半演而观之。至两人出跨下时，血淋漓满头面，不觉相顾大哭，谓：“名节扫地至此，夫复何言！然为孺子辱至此，必杀以泄忿。”乃使人俟巨源于逆旅，刺杀之。此事得之于蒋心余编修。

　　○徐健庵先辈尝言：徐健庵乾学在康熙中以文学受知。方其盛时，权势奔走天下，务以奖拔寒峻、笼络人才，为邀名计，故时誉翕然归之。其所居绳匠胡同，后生之欲求进者，必僦屋于旁。俟其五更入朝，辄朗诵诗文使闻之。如是数日，徐必从而物色。有所长，辄为延誉。当时绳匠胡同宅子僦价辄倍他处。所甄拔初不以贿，惟视其才之高下定等差。相传乡、会试之年，诸名士先于郊外自拟名次。及榜出，果不爽，非必亲自主试也。徐方主持风气，登高而呼，衡文者类无不从而附之。以是游其门者，无不得科第。有翰林杨某者，其中表也。八月初，遇徐于朝。徐问：“欲主顺天乡试否？”杨谓：“幸甚。”徐曰：“有名士数人不可失也。”及夕，则小红封送一名单至，计榜额已满。诘朝，主试命下矣。杨不得已，与诸同考官如其数取之。榜发而京师大哗，捏名帖遍街市。圣祖闻之，降旨亲审。杨窘甚，求救于徐。徐谓：“毋恐，姑晚饭去。”翼日，有称贺于上前者，谓：“国初以美官授汉儿，汉儿且不肯受。今汉儿营求科目，足觇人心归附。可为有道之庆。”圣祖默然，遂置不问。盖即徐令人传达此语也。尝有人日具名纸谒其门，必馈司阍者十金，而不求见，但嘱以名达徐而已。阍人怪之，密以白徐，徐令留见之，其人故作状，谓：“吾诚意尚未到，不敢求见也。”强之而后入。徐问曰：“足下有深雠未报乎？”曰：“无有也。”“然则何为逡巡不敢言？”固问之，始以情告，欲得来科状元耳。徐曰：“已有人，可思其次。”其人谓：“他非所望，宁再迟一科。”徐许之。然徐不久罢归，其人竟不第。

　　○高士奇高江村士奇，康熙中直南书房，最蒙圣祖知眷。时尚未有军机处，凡撰述谕旨，多属南书房诸臣，非特供奉书画、赓和诗句而已，地既亲切，权势日益崇。相传江村初入都，自肩仆被进彰义门。后为明相国家司阍者课子。一日相国急欲作书数函，仓卒无人。司阍以江村对，即呼入，援笔立就。相国大喜，遂属掌书记。后入翰林，直南书房，皆明公力也。江村才本绝人。既居势要，家日富，则结近侍探上起居，报一事，酬以金豆一颗。每入直，金豆满荷囊，日暮率倾囊而出，以是宫廷事皆得闻。或觇知上方阅某书，即抽某书翻阅。偶天语垂问，辄能对大意。以是圣祖益爱赏之。初因明公进，至是明公转须向江村访消息。每归第，则九卿肩舆伺其巷皆满，明公亦在焉。江村直入门，若为弗知也者。客皆使亻兼从侦探：盥面矣，晚饭矣。少顷，则传呼延明相国入，必语良久始出。其余大臣或延一二入晤，不能遍，则令家奴出告曰：“日暮不能见，请俟异日也。”诸肩舆始散。明日伺于巷者复然。以是声势赫奕，忌者亦益多。江村率以五鼓入朝，至薄暮始出，盖一刻不敢离左右矣。或有谮之者，谓：“士奇肩仆被入都，今但问其家赀若干，即可得其招权纳贿状。”圣祖一日问之，江村以实对，谓：“督抚诸臣以臣蒙主眷，故有馈遗，丝毫皆恩遇中来也。”圣祖笑颔之。后以忌者众，令致仕归，以全始终。犹令携书编纂，以荣其行，可谓极文人之遭际矣。

　　按《宋史》，卢多逊为相时，太祖每取书史馆，多逊预戒吏先白己，辄通夕阅之。遇上问书中事，应答无滞。《魏书》，温子升先为广阳王渊家马坊中教奴子书，尝作《侯山祠堂碑文》，常景见而善之，因访焉，由是名誉稍起。按此二事，高江村绝相似。

　　○王云锦雍正中，王云锦殿撰元日早朝后归邸舍，与数友作叶子戏。已数局矣，忽失一叶，局不成，遂罢而饮。偶一日入朝，上问以元日何事，具以实对。上嘉其无隐，出袖中一叶与之曰：“俾尔终局。”则即前所失也。当时逻察如此。云锦孙日杏语余云。

　　●卷三○粤西滩峡粤西滩与峡皆极险。府江之昭平峡，横州之大滩，右江之努滩、鸡翼滩，左江之归德峡、果化峡，余皆身经其地，而昭平峡最险。余初至桂林，由水路赴镇安任。先是大雨十七昼夜，是日适晴。巳刻白桂林发舟，日午已至平乐。舟子忽栋弋焉。余以久雨得晴，方日中何遽泊，趣放舟，而不知其下有峡之险也。舟子不得已，乃发舟。山上塘兵亟呼不可开，而舟已入峡不能止，遂听其顺流下。但见满江如沸，有数于百旋涡。询知下有一石，则上有一涡，余始怃然惧，然已无如何。幸而出峡，舟子来贺，谓：“半生操舟，未尝冒险至此也。”余自是不敢用壮矣。后余凋广州，自桂林起程，百僚饯送，有县令缑山鹏亦在座。余至广—卜余日，忽闻缑令溺死峡中矣。横州大滩长三十里，舟行石缝中，稍不戒辄齐粉，亦奇险也。自黔江下至常德府，有清浪滩，略与横州滩相等。两处俱有马伏波庙。而黔中之头滩、二滩、三滩，共三滩，路虽短而险更甚。

　　○镇安民俗镇安府在粤西之极西，与南土富州接壤，其南则处处皆安南界也。崇山密箐，颇有瘴。然民最淳，讼狱稀简。县各有头目，其次有甲目，如内地保长之类，小民视之已如官府。有事先诉甲目，皆跪而质讯。申目不能决，始控头目。头目再不能决，始控于官，则已为健讼者矣。余初作守，方欲以听断自见，及至则无所事。前后在任几两年，仅两坐讼堂，郡人已叹为无留狱，则简僻可知也。此中民风，比江、浙诸省，直有三、四千年之别。余甚乐之，愿终身不迁，然安得有此福也？

　　○镇安水土镇安故多瘴疠。钮玉樵《粤述》谓署中有肉球、肉脚，时出现，而瘴毒尤甚，入其境者，遂无复生还之望。及余至郡，未见有所谓肉球、肉脚者，瘴亦不甚觉。问之父老，谓“昔时城外满山皆树，故浓烟阴雾，凝聚不散。今人烟日多，伐薪已至三十里外，是以瘴气尽散”云。惟水最清削，极垢衣荡漾一二次，则腻尽去，不烦手扌闰也。是以不论贫富皆食脂以润肠胃。余尝探其水源，在城西三十里，地名鉴隘塘。水从山腹中出，有长石横拦之，长三十余丈。水从石上跌而下作瀑布，极雄壮。城中望之，不啻数百匹白练也。汇而成川，绕城南而过。川皆石底，无土性，故鱼之肉甚坚而无味。又东流，亦从山腹中出左江。盖滇、黔、粤西诸水大半在山腹中通流，其见于溪涧者不过十之一二而已。后余在贵州，探牟珠洞，秉炬入三里许，忽闻江涛汹涌声，以炬照，不知其涯淡，益可见水之行山腹中者，如长江、大河，非臆说也。牟珠洞之水终岁在黑暗中，无天日光，水中生鱼遂无目，尤见造化之奇。

　　○镇安多虎镇安多虎患。其近城者，常有三虎，中一虎已黑色，兼有肉翅。月明之夕，居人常于栏房上见之，盖千年神物也。余募能杀虎者，一虎许偿五十千。居人设阱扌及地弩之类，无不备，终莫能得。槛羊豕以诱之，弗顾也。人之为所食者，夜方甘寝，忽腹痛欲出便，其俗屋后皆菜园，甫出门至园，而虎已衔去矣。相传腹痛即虎伥所为云。人家禾仓多在门外，以多虎故无窃者。余尝有句云“俗有鬼神蚕放蛊，夜无盗贼虎巡街”，盖实事也。余在镇两年，惟购得一虎、五豹。豹皆土人擒来，虎乃向武州人钩获者。其法以木作架，悬铁钩，钩肉以饵之。虎来搏肉，必触机，机动而虎已被钩悬于空中矣。

　　闻山西岢岚州在万山中，最多虎，故居民能以一人杀一虎。其法用枪一枝，高与眉齐，谓之齐眉枪。遇虎则嬲之，使发怒，辄腾起来扑。扑将及，则以枪柄拄于地，而人鞠躬一蹲，虎扑来正中枪尖毙矣。或徒手猝遇虎，则当其扑来，辄以首撞其喉，使不得噬，而两手抱虎腰，同滚于地，虎力尽亦毙。余在镇安，曾以百千募湖南虎匠，至半年迄无一获，安得岢岚人来绝此恶孽也。

　　○独秀山黑猿镇安府署东北有独秀山，高百丈。山之半一洞，深不可测。其中有黑猿，不轻出，出则不利于太守。余在郡时，以详请前守韦驮保回京事将被劾，上官檄余赴省，而猿忽出，满城人皆谓太守当以此事罢官矣。有老者熟视久之，谓：“旧时猿出，多俯而下视，故官覆。今猿向上，当无虑，且得迁。”未几，余得旨赴滇从军，遂免劾。然驰驱两年，劳苦特甚，猿盖先示兆云。又天保县令送一黑猿来，系于楹。有门子嬲之，相距尚七八尺，忽其右臂引而长，遂捉门子之衣，几为所裂，而猿之左肩则已无臂，乃知左臂已并入右臂矣，即所谓通臂猿也。此猿竟不为人所狎，终日默坐。与之食不顾，数日遂饿死。

　　○树海镇安沿边，与安南接壤处，皆崇山密箐，斧斤所不到，老藤古树，有洪荒所生，至今尚葱郁者。其地冬不落叶，每风来万叶皆，如山之鳞甲，全身皆动，真奇观也，余尝名之曰“树海”，作歌记之。其下荫翳，殆终古不见天日，故虺蛇之类最毒。余行归顺州，途中有紫楠木七十余株，皆大五六抱，莫有过而顾之者，但供路人炊饭而已。孤行者无炊具，以刀斫竹一节，实水米其中，倚树根而炊，炊熟则树根之皮亦燃，久之，火盘旋自外而入，月余则树倒矣。倒后，火仍不灭，旅炊者益便焉。使此木在江南，不知若何贵重，而遭此厄，可惜也。余尝欲构一屋材，拟遣匠克尺寸断之，雇夫运出，终以距水次甚远，一木须费数十千，遂不果。

　　○肉桂肉桂以安南出者为上，安南又以清化镇出者为上。粤西浔州之桂，皆民间所种，非山中自生者，故不及也。然清化桂今已不可得。闻其国有禁，欲入山采桂者，必先纳银五百两，然后给票听入。既入，惟恐不得偿所费，遇桂虽如指大者，亦砍伐不遗，故无复遗种矣。安南入贡之年，内地人多向买。安南人先向浔州买归，炙而曲之，使作交桂状，不知者辄为所愚。其实浔桂亦自可用，但须年久而大合抱者，视其附皮之肉松若有沙便佳。然必新砍者乃润而有油，枯则无用也。

　　○面木　酒树《洛阳伽蓝记》有所谓“酒树”、“面木”，初不解所谓，余至广西，乃知“面木”即桄榔树也。大者五六围，长数丈，直上无枝，至颠则生叶数十，似并榈。其树中空，满腹皆粉，可得十数斛。沸汤淬之，味似藕粉。粤人尝以此馈遗。又广东椰子树，每一椰子内必有酒半杯，小者一勺许，甘香清洌，味胜于米酿数倍，此即“酒树”也。

　　○三七　鸡血藤南方阳气上浮，而阴气凝于下，故所产多有益于血阴者。有草名“三七”，三桠、七叶，其根如萝卜，为治血之上药。刀斧伤，血方喷流，以其屑糁之立止。孕妇产前、产后皆可服，盖其性能去淤而生新，故产前服之可生血，产后服之又可去淤也。然皆生大箐中不见天日之处。近有人采其子，种于天保县之陇峒、暮峒，亦伐木蔽之，不使见天日，以之治血亦有效，非陇、暮二峒不能种也。南有鸡血藤胶，治妇人血枯证最灵。余在滇买数斤，然不知其藤何似。忆在镇安，见大箐中有藤粗如碗，长数百丈，延缘林木间，不知其起止，意即鸡血藤也。遂兼买其藤，携回镇安，取箐中藤相比，藤断处有汁赤色，与滇藤无异，乃知即此物也。煎胶治血亦效，惜不久改官去，遂不得多煎。

　　○山羊　石羊山羊之血，治刀斧伤最灵。是物生山箐中，尝食三七故也。粤人馈遗，多有赝者。余在镇安，土官有馈生者，似羊而大如驴，生取其血，较可信。又一种石羊，身较小，其胆在蹄中。凡山岩陡绝处，能直奔而上，力乏，则曲蹄于口饣舌之，力辄完，复奔而上，故其胆可止喘。

　　○蛤蚧蛤蚧，蛇身而四足，形如虎，身有瘢，五色俱备，其疥处又似虾蟆，最丑恶。余初入镇安，路旁见之，疑为四足蛇，甚恶之。问土人，乃知为蛤蚧也。郡衙倚山，处处有之。夜辄闻其鸣，一声曰蛤，一声曰蚧，能叫至十三声方止者乃佳。其物每一年一声，十三声则年久而有力也，能润肺补气壮阳。口咬物则至死不释，故捕者辄以小竹片嬲之使咬，即携以来。虽已入石缝中，亦可乘其咬而掣出也。遇其雌雄相接时取之，则有用于房中术，然不易遇也。药肆中所售两两成对者，乃取两身联属之耳。其力在尾，而头足有毒，故用之者必尾全而去其头足。

　　○阴桫密箐中有一种阴桫，其木横生土中，不见天日，有枝无叶，在泥沙下，自生自长，世莫之知也。将出为人用，则一枝或透出土；否则人过其上，足步有空声，知其下有此木矣。其色微黑，质理似松薄而有丝，劈其端，可自根拽至颠不断也。验其真伪，以此木作小匣，暑日入煮肉其中，隔宿不败。是以作棺埋入地，尸千年不腐。又有一种，则深山中大树年久自死，倒入泥沙中，为土气所滋，土木之性已相浃，故作棺亦历久不坏。余在镇安尝得一具，但未知生于土中之物，抑或倒入泥沙之物。本以备太恭人送终，太恭人以二十年前已作榇，岁加漆，光致可爱，而此具仅厚三寸许，遂不肯易。余拟留以自用云。

　　○边郡风俗粤西土民及滇、黔苗、倮风俗，大概皆淳朴，惟男女之事不甚有别。每春月趁墟唱歌，男女各坐一边，其歌皆男女相悦之词。其不合者，亦有歌拒之，如“你爱我，我不爱你”之类。若两相悦，则歌毕辄携手就酒棚，并坐而饮，彼此各赠物以定情，订期相会，甚有酒后即潜入山洞中相昵者。其视野田草露之事，不过如内地人看戏赌钱之类，非异事也。当墟场唱歌时，诸妇女杂坐。凡游客素不相识者，皆可与之嘲弄，甚而相偎抱亦所不禁。并有夫妻同在墟场，夫见其妻为人所调笑，不嗔而反喜者，渭妻美能使人悦也，否则或归而相诟焉。凡男女私相结，谓之“拜同年”，又谓之“做后生”，多在未嫁娶以前。谓嫁娶生子，则须作苦成家，不复可为此蝣戏。是以其俗成婚虽早，然初婚时夫妻例不同宿。婚夕，其女即拜一邻妪为干娘，与之同寝。三日内，为翁姑挑水数担，即归母家。其后虽亦时至夫家，仍不同寝，恐生子则不能做后生也。大抵念四五岁以前，皆系做后生之时。女既出拜男同年，男亦出拜女同年。至念四五以后，则嬉游之性已退，愿成家室，于是夫妻始同处。以故恩意多不笃，偶因反目，辄至离异，皆由于年少不即成婚之故也。余在镇安欲革此俗，下令凡婚者不许异寝。镇民闻之皆笑，以为此事非太守所当与闻也。近城之民颇有遵者，远乡仍复如故云。

　　○西南土音相通广东言语虽不可了了，但音异耳。至粤西边地，与安南相接之镇安、太平等府，如“吃饭”曰“紧考”、“吃酒”曰“紧老”、“吃茶”曰“紧伽”，不特音异，其言语本异也。然自粤西至滇之西南徼外，大略相通。余在滇南各土司地，令随行之镇安人以乡语与人问答，相通者竟十之六七。

　　○缅甸之役征缅之役，其详具余所撰《缅事述略》中。余以镇安守，于乾隆三十三年奉命至军，时果毅公阿里衮方为将军，命余参军事。未几，今大学士诚谋英勇公云岩阿公桂亦以总督兼将军至。两将军合营，翼仍在幕府。明年四月，傅文忠公恒来滇经略，余以故吏又橐笔以从。时方议冒暑兴师不必避瘴，大兵从腾越州西渡戛鸠江，经猛拱、猛养直抵缅酋所居之阿瓦。余在滇一年余，知暑瘴不可不避，必俟霜降后瘴始退，军行无疾病，始可展力。且大兵既渡戛鸠，全在江外，万一不能如志，则归路可虞。尝力言之，而公意已定，不见纳。惟偏师应援一节，公初议大兵渡戛鸠，别令提督五福统偏师五千，从普洱进，以分贼势。时方阅地图，余指谓公曰：“图中戛鸠、普洱相距不过三寸许，其实有四千余里。两军既进，东西远隔，声息不相闻，进退皆难遥断。前岁明将军之不返，由不得猛密路消息也。”公始瞿然，问计安出。余谓：“大兵既渡戛鸠之西，则偏师宜由江东之蛮暮、老官屯进取猛密，则夹江而下，造船以通往来，庶两军可互应。”公是之。乃罢普洱兵，改偏师循东岸以进。其后大兵西渡，遭瘴气多疾病；而云岩将军所统江东一军独完，遂具舟迎公于猛养，渡而归。又以此兵败贼于蛮暮，攻贼于老官屯，得以蒇事。余自愧在军无所赞画，惟此一节，稍可附于刍荛之一得。忆昔直军机时，公于汉员中最厚余，满员中最厚云岩。公今征缅之役，因余说而改偏师，因云岩公统偏师而得善归，此中似有机缘也。

　　○南天气之暖南天气炎蒸。余在盏达军营度岁，布帐不敢南向，则面北以避日炙。然其地多西南风，则又于帐南合缝处用横木支一罅使透风。又令仆役伐夷村中大竹数十，环植帐外，稍可御暑。然其地距腾越不及三百里，遥望腾越，山巅积雪乃经春不化，殊不可解。又大理府之下关，六月中常有雪团卖于市，喝行者以当饮冰焉。询其由来，则取诸点苍山最高处也。相传五台山有千年不化之冰、六月长霏之雪，塞外苦寒，固宜尔，滇南极炎地，乃亦有此。余尝疑地气有寒暖不同，而天气皆凉，是以滇地虽暑，而山巅雪仍不化也。未审是否。

　　○人变虎龚观察士模为余言，普尔边外人有能变虎者，新授孟艮土目叭先捧即其人也。余以将军命檄之来永昌，令其变虎，竟不能。

　　○象璞函随经略至猛拱，每晨起，途中多有粪堆如小冢，土人云野象粪也。其象不受人驱策，故谓之野象，必诱而驯之，始供役。诱之之法：掘地坑，布席而土覆之若平地，数百人锣鼓铳炮驱象过而陷之。象体重而坑深陡，不能出也。则饿之数日，然后问之：“肯给役否？”象点头，则属刂其坑前地，迤＜辶里＞斜上，使步而出。一点头，则终身受人役不复变，盖象性最信也。负重有力，一象能驮千斤炮一位，故缅人出兵，随路有炮也。象不点头，则不使出，饿数日再问之。亦有饿死而终不点头者。

　　○碎蛇　缅铃闻孟艮边外有碎蛇，每日必上树，跌而下，至地则散如粉，俄又合成一蛇，蜿蜒而去。盖其生气郁勃，必一散以泄之也，为接骨治伤之胜药。然余在滇未得见。又缅地有淫鸟，其精可助房中术。有得其淋于石者，以铜裹之如铃，谓之“缅铃”。余归田后，有人以一铃来售，大如龙眼，四周无缝，不知其真伪。而握入手，稍得暖气则铃自动，切切如有声，置于几案则止，亦一奇也。余无所用，乃还之。

　　○安宁州温泉滇南处处有温泉，其热者可以Ь鸡鸭，惜无人为之池架屋，徒流注于野沟荒港而已。一夕驻师象达，见山麓乱草中烟气腾上，探之则温泉也。然气息殊恶，盖山下有石炭或硫磺，则泉虽温而不离其母气。惟下有朱砂者气最正，兼可愈风湿之疾。滇城西六十里为安宁州，前明杨文襄一清故里也，有温泉极佳，有司已筑室其上。余自滇回粤，纡道赴之。门外小石山数座，皆穿穴透漏，土人谓之“七窍通天”。款扉入，有内外两池，皆正方，惜池底仍沙土，但四周砖，可坐而已。闻骊山之泉下有石版铺底，此不及也。然官斯土者已为此泉所累。每大吏出省，安宁其首驿也，必往浴焉，供张毕具。又相传有某督者，日须此泉浴，姬妾亦效之，日费三十斛。知州者另制木桶，使气不泄，常雇六十人，更番作水，递至督署，尚暖可浴也。在大吏不过一盆水，而有司为之惫矣。

　　○永昌府珍珠泉永昌府城外九龙山，亦名太保山。下有易罗池，方二丈许。池底常喷出如碎珠者万颗斜而上，将至波面，辄散为水不可见。池中有鱼，其首皆俯趋。盖泉初出时味最甘，故鱼惯趋而下也。池水流出，又有一大池，可五六十亩，颇有烟波浩淼之致。傅文忠经略来滇，明中丞特构一亭于湖中，比杭之湖心亭，而架曲木桥以通之，颇可憩。惜堤上无树，若植桃、柳数百株，当称“小西湖”也。黔之威宁城外有葡萄泉，亦从池底涌出，其颗大如葡萄，色嫩绿，亦如之，惜无廊槛映其旁，但一破亭而已。余方欲经始，适去官，遂不果。

　　○响水塘瀑布天下瀑布皆汹涌下注而已。滇中广南府有地名响水塘者，其瀑乃自下而上，跃出半空。初在三里外，即闻轰雷声。渐近里许，则对面语不相闻。望见白雨溅空，皆喷而上，高十余丈，碎点飞洒，成一片烟雾，阔可十亩。真天下奇观也。喷而复落，流为涧。驿路在涧之右，少焉循路而上，则与瀑顶相并，乃知其上又有大山，大山诸水汇于此，跌而下，正值大石如盘陀者，触而激射，是以溅入空际，非真有逆流之瀑也。

　　○宝石　碧霞洗猛密土司有三宝井，分三处，如铛脚，其城即随而围之，故号“三角城”。地属缅，缅酋封禁甚严，必土司先以文申请，酋遣人莅视，始得开。人缒而下，遇石即取以出，石中有有宝者，有无宝者。岁只开一井，故一井常三岁一开，欲休其地力，使生宝也。宝石之次为碧霞洗，则猛密山中有之，不必井出。宝石有红、蓝诸色。旧时质大而光厚，并有映红、映蓝二种，贮水缸则满缸如其色，近已不可得。碧霞洗亦有诸色。今亦多石滓，光淡不能融透，盖搜采者多，不待其精神足也。闽中漳洲诸山有水晶，则其上先有气，土人因得掘取之。掘尽，则他处又生。有紫者、绿者颇珍重，白者不贵也。闻和阗之玉亦岁岁长成。每秋八九月，玉山大雾数日，则其水中石即变玉，故有纯净者，有不脱石质者。乃知此等宝物，生生不穷，非上古所有，至今始得之也。

　　○乩仙扶乩请仙，到处皆有，不得谓无其事也。大约人死后，必有数十年灵爽，为符咒所召，则降乩而来，非必纯阳辈也。其中亦灵蠢不同，皆余所亲验者。余乡孝廉王殿邦善请仙，在京师时，余邀来决事，隔宿先草一疏，至期焚于香案。殿邦不知何语也，而所判语辄针锋相对，其降坛诗尤切合。余厅事后门联有“富贵平安”字，外人所不见。而是日香案供水果，与门联又不相值也。降坛诗辄云“香烟篆出平安字，水果娇成富贵花”。则岂非仙从厅后门过而来耶？先至者为回道人，即纯阳也，则呼余为“赵子”；后至者为卢道人，则呼余“探花公”，似亦各视其身分以为相接之高下。而其所判诗，起句后，循其文义，下文亦可意揣而得，应作某字，余方思及，而乩已书矣。大约每字总比余早半字工夫。后余在永昌，果毅阿公之子丰升额（后亦袭公爵）。亦能请仙。阿公夜约余及同在幕府诸公，候仙至，则几不能成文理，判一字后，停笔半晌不续。时夜已深，余急欲退，知其非通品也，则反暗为传递。余初不扶乩，但余意中想到一字，默出诸喉，则乩已书矣。余故缓之，辄又停笔。于是为足成绝句而毕事。乃知所符召者，不分仙鬼也。如王殿邦所请，则不必画符，但念咒，一揖即至，盖其家设坛虔奉已久，相熟习云。

　　○镇安仓谷、田照二事余在镇安，别无惠民处，惟去其病民者一二事而已。常平仓谷，每岁例当春借秋还。其谷连穗，故不斗量而权以称出。借时盛以竹筐，每称连筐五十斤，筐重五斤，则民得谷仅四十五斤耳。及还仓，则五十斤之外加筐五斤，息谷五斤，又折耗五斤，共六十五斤为一称，民已加十五斤。然相沿日久，亦视为固然，不敢怨。余赴滇从军之岁，粤西购马万匹济滇军，有司不无所累，遂于收谷时，别制大筐可盛百二十斤者收之，民无可诉也。及明年，余自滇归，已无购马费，则仍循旧例六十五斤可矣，而墨吏意殊不足，然未敢开仓也。余府仓亦有社谷当收，即令于称之六十斤处凿一孔，贯锤绳于其中，不可动移，听民自权（筐五斤，系前官放谷时所扣；息谷五斤，价交司库，故六十斤为一称）。于是民之以两筐来者，剩一筐去，城内外酒肆几不能容。余适以事赴南宁，而归顺州牧欲以购马岁所收为额，州民陈恂等赴宁来控。余立遣役缚其监仓奴及书吏，荷校于仓外，而各属之收谷，皆不敢逾检矣。又天保县令某，先与署府某商谋，谓民间田土无所凭，故易讼，宜按田给照以息争端，实则欲以给照敛钱也。而时未秋，民无所得钱，先使甲目造册，将于秋收后举行，而不虞余之自滇归也。夏六月，余忽回郡，廉知之，以此令向日尚非甚墨，因语以此事固所以息争，而胥役等反藉以需索，则民怨且集于官，不如自以己意出示罢之，尚全其颜面也。然计其所失，已不下万余金。某方衔次骨，而民间皆知以余故得免此横钱，是以感最深。每余出行，各村民辄来舁舆至其村，巡历而过，又送一村，其村亦如之，父老妇稚夹道膜拜，日不过行三十里。至宿处，土锉瓦盆、鸡豚酒醴，各有所献，不烦县令供顿也。及余调广州，时方赴桂林，途次得旨，即赴新任，不复回郡。时署中惟一妾，巾车出城，满街人户无不设香案跪送。又留一族孙鹤冲在郡，交代毕来广时，街民送亦如之。是岁九月，陈恂等七十余人又送万民衣伞至广，计程四千余里，距余出镇安已六七月矣。亦可见此邦民情之厚也。

　　○榕巢查俭堂礼为粤西太平守，署园有大榕树一株，其干旁出者四。俭堂谓可架屋其上也，乃斫木为书室，名曰“榕巢”，并以自号焉。明窗净几，掩映绿阴中，退食后辄梯而上，品书画，阅文史，颇为退闲胜地。丁艰去，接任者来，熟视，笑曰：“此中大便甚佳。”遂穴其板作厕舍。

　　●卷四○广东珠价广东珠价初未尝贵，自某巡抚收买，于是价日增。而珠之来自外洋者，亦无所不有。有豪、蚌二种：豪珠有底稍平，状如馒头，而色微赤；蚌珠则有极圆者，光洁白可爱，然圆者亦不易得也。品珠先论形体，稍有欹侧及皱纹，弗贵也。珠又多疵。体或圆矣，而有一二点黄晕，又珠之累也。圆而无疵矣，又须有精光，乃为上品。或因有微疵，而稍加磨治，则光闪烁不定矣。余尝见一颗重三钱，大如龙眼果，惜有黄晕如豆许，然已索价万金，若无疵，虽二万金不得也。数珠亦用此庄严。数珠一百八粒，或用碧霞洗，或用珊瑚及青金石、伽亻南香之类，价不过三四千金。其旁有记念三挂，挂各十颗，以珠为之，每颗重四、五分，欲取其形体光彩一样相同者，须于数百颗中选配始成。大约重四分者，以四五千金为率；重五分者，以六七千金为率。此记念也。记念之末，又有小垂角，须体长而上锐下圆者。每颗重六七分，则价七八百金；重八分以上，则千金矣。三垂角又以三千金为率、而数珠之后，又有一丝绦悬于背者，中为背云，下为大垂角。背云径二寸，非一珠可满也，则中嵌一大珠，重六七分者，价率二千金；旁嵌四珠，重五六分者，价亦如之。大垂角亦珠也，其形亦上锐下圆，而重须二钱以外始相称，则索价不赀，率五六千金矣。又有佛头四颗，间于百八珠之间，则以碧霞洗及珊瑚之类为之，大者亦须二千金。总计数珠一挂，必三万余金始完善。而珠之形，又有天然奇巧者：或为葫芦形，或如胆瓶状。此又偶然一遇，欲求成对，虽数年不得。余在广一年，所见珠颇多，然置之暗中绝无光。不知古所谓夜明珠者，又何物也。

　　○广东船广州珠江船不下七八千，皆以脂粉为生计，猝难禁也。户本海边捕鱼为业，能入海挺枪杀巨鱼，其人例不陆处。脂粉为生者，亦以船为家，故冒其名，实非真也。珠江甚阔，船所聚长七八里，列十数层，皆植木以架船，虽大风浪不动。中空水街，小船数百往来其间。客之上船者，皆由小船渡。女率老妓买为己女，年十三四即令侍客，实罕有佳者。晨起面多黄色，傅粉后饮卯酒作微红。七八千船，每日皆有客。小船之绕行水街者，卖果食香品，竟夜不绝也。余守广州时，制府尝命余禁之，余谓：“此风由来已久。每船十余人恃以衣食，一旦绝其生计，令此七八万人何处得食？且缠头皆出富人，亦裒多益寡之一道也。”事遂已。闻潮州之绿篷船较有佳者。女郎未笄，多扮作僮奴侍侧，官吏亦无不为所染也。有“状元夫人”者尤绝出。其修撰视学粤东，试潮毕，以夏日回广州，所坐船不知其为绿篷也。夜就寝，忽篷顶有雨渗及枕边，急呼群奴，奴已各就妓船去，莫有应者。忽舱后一丽人裸而执烛至，红绡抹胸，肤洁如玉，褰帷来视漏处，修撰不觉心动，遂昵焉。船日行二三十里，十余日至惠州，又随至广州。将别矣，而丽人誓欲相从，谓：“久堕风尘中，今得侍贵人，正如蜕骨得仙。若复沦下贱，有死而已。清随入署，为夫人作婢以殁世。”泪如雨不止。百计遣之不去，赠以五百金始归。而不知正其巧于索赀也。及归，而声价益高，非厚币不得见，人皆称“状元夫人”云。

　　○茭塘海盗番禺县茭塘十数村，世以海盗为业。其船曰“多桨船”，盖海船皆趁风使帆，此独用桨，故不论风之顺逆皆可行，其桨有至三十六枝者。行劫皆以白昼，遥望他船如黑豆许，则不能追及；或大如鸭，则无有不追及者矣。至则两头用铁钩拽其船，而群盗持刀仗往劫，亦有盗船仍被盗劫者，此船一二十人方劫得赀货，又遇盗船三四十人者，辄复为所劫。此类甚多，几莫能致诘也。其出海口，有水汛兵讥察，则例有私税。以出海一度为一水，率不过月余。乾隆三十五年，盗魁陈详胜者率其徒出海，久不归。汛兵计其期已过，会出哨遇之，遂索补税焉。盗乞缓期，俟厚获当倍偿。兵不许，则相争。兵以鸟枪毙四盗，盗亦以压船石掷伤兵。于是兵以拒捕告，而制府入奏，责有司速缉。购得同为盗之黄姓者，许发觉后免其罪，始得陈详胜等，而无左证，入其家，搜得分赃单一张，不书姓名而有暗记，由是讯出二十余人。又从二十余人讯出他案八九十人，共一百八人。《律》载江洋大盗不分首从皆斩，则俱鬼中数也。余念法不可逭，而诸盗未有杀人案，则情稍轻。因略为条别：有惧而未敢从者；有患病伏于舱者；有被诱作火夫炊饭者；甚至年二十以下则指为盗首之嬖童，初不肯服，寻知为生路也，亦忍耻认之。案既定，立决者三十八人，骈戮于教场，地为之赭。其余皆遣戍绝徼，自是海盗稍清。然不数年盗又炽，巡抚李公湖乃杀至三百余人云。

　　闽省海盗率借商船行劫。盖盗不能制大船，则数十人驾一小船，出海遇商船，夺而据之，逼商人入舱，盖以板而铁钉钉之，使不得出。及行劫既饱，则驾至僻岸，各携所得而去。商人在舱下属耳，无人声始敢撞板而出，盗已不知何往矣。

　　○粤东沙田粤东沿海地，往往有涨沙。居民见水中隐隐有沙距水数寸，则先报升科。俟其沙出水面，先种草数年，然后筑堤分畎，试种禾秫，又数年始成良田。然报垦者率以多报少，如报一百亩，其所规度必数百亩。而粤东又有例，所垦田浮于报额，而为人首告，即以所浮田赏之。于是先报垦者方种草筑堤，黠者已睨其旁，知其有所浮，辄首而得之。而报垦家虽有欺匿，实已费数年赀力，一旦为旁观夺去，其何能甘？于是每至收获辄相斗，动至毙命。余谓宜改例，量以十之一赏告者，而所浮之田仍令原垦者升科，庶免争夺。方欲请于大吏，会迁官去，遂不及竟其事。

　　○西洋船西洋船之长深广，见余所咏《番舶诗》，而其帆尤异。桅竿高数十丈，大十余抱，一桅之费数千金。船三桅，中桅其最大者也。中国之帆上下同阔，西洋帆则上阔下窄，如折扇展开之状，远而望之几如垂天之云，盖阔处几及百丈云。中国之帆曳而上只一大ㄌ著力，其旁每幅一小ㄌ不过揽之使受风而已。西洋帆则每ㄌ皆著力，一帆无虑千百ㄌ，纷如乱麻，番人一一有绪，略不紊。又能以逆风作顺风，以前两帆开门，使风自前入触于后帆，则风折而前，转为顺风矣，其奇巧非町意测也。红毛番舶，每一船有数十帆，更能使横风、逆风皆作顺风云。

　　○诸番广东为海外诸番所聚。有白番、黑番，粤人呼为“白鬼子”、“黑鬼子”。白者面微红而眉发皆白，虽少年亦皓如霜雪。黑者眉发既黑，面亦黔，但比眉发稍浅，如淡墨色耳。白为主，黑为奴，生而贵贱自判。黑奴性最悫，且有力，能入水取物，其主使之下海，虽蛟蛇弗避也。古所谓“摩诃”及“黑昆仑”，盖即此种。某家买一黑奴，配以粤婢，生子矣，或戏之曰：“尔黑鬼，生儿当黑。今儿白，非尔生也。”黑奴果疑，以刀斫儿胫死，而胫骨乃纯黑，于是大恸。始知骨属父，而肌肉则母体也。又有红夷一种，面白而眉发皆赤，故谓之“红毛夷”，其国乃荷兰云。香山县之澳门，久为番夷所僦居，我朝设一同知镇之。诸番家于澳，而以船贩海为业。女工最精，然不肯出嫁人，惟许作赘婿。香山人类能番语，有贪其利者，往往入赘焉。

　　○骡马与人性相通骡马不能言，然性灵者能与人心相通。余在滇从军，得一骡，色纯黑，高五尺，甚瘦，虽加刍豆饲之不肥也。然力甚坚劲，日行百余里，虽竟月不疲。性极灵，上下冈坂，宜左宜右，不待揽以辔，真如四体之不言而喻也。上峻岭时，每数里辄勒住听其稍喘，余或下而藉草坐，则骡侍立于旁，以颈相就，若相劳苦者。时有骡马三十余，归粤时尽以赠同人，独此骡不忍弃，随至镇安，青刍香秣，稍酬其劳。调守广州，亦随往。后余赴黔，上水四千里，不能载往，遂送番禺张令，甫一夕死矣。岂此骡宿世有所负于余，而使之偿宿逋耶？抑其性贞烈，不肯易主而自毙耶？昔汪幼泉自京丁艰归，以所乘青骡豢于姊婿吴仲贤处，阅二年余忽死。未几，幼泉讣至，计其日，即骡死之日也。又李钦斋制府尝有一公子极聪慧，五、六岁即能骑马，爱厩中一马，乞于公，公即与之。后公子殇，马亦同日死。则冥冥中人马似有相关者，不可解也。

　　○三界庙粤西之梧、浔、南宁三府，有三界庙最灵。邝露《赤雅》云：神姓许，平南人，采樵得一衣，轻如叶，带内有字，能召风雨，知未来事。明弘治中，制府捕至，覆以洪钟，积薪烧之，至夕发之，不见，后人遂为立庙曰“三界”，亦曰“青蛇庙”。人或飨神，则蛇出饮食，、倘有许愿不偿者，虽数百里蛇必来索，人呼曰“青蛇使者”云。今庙之在梧州者，气焰尤著。商贾之演戏设祭以申祈报者，殆无虚日。祭之时，果有青蛇自龛中、或梁上、或神之袖中出而饮酒食鸡卵，见人不避，食毕蜿蜒而去。余友冯尉一ピ之官南宁，其随行之妻弟高某偶溺于庙侧，是日即病，不数日遂死。余初赴镇安时，长儿廷英以病留南宁月余，几不救矣。内子设祭于庙。时久旱甚暑，适是日大雨稍凉，儿病遂霍然。后余自广东赴贵西任，途次三儿廷俊甫周ㄧ，忽患异证，连日昏懵，不乳不哭，医莫能愈也。过浔州，以羊豕祭三界庙，是日五更即能哭出声，数日大愈。此余所亲验者，不得谓鬼神之事渺茫也。

　　○黔粤人民黔、粤土司地苗、倮、瑶、僮之类，前朝叛乱无宁岁，非必法令不善，实其势盛也。黔东为罗施鬼国，率苗人所居。黔西为罗甸鬼国，率倮人所居。客民侨其间，不及十之一二，故无以钤制，而易于跳梁。然客民多黠，在其地贸易，稍以子母钱质其产蚕食之，久之，膏腴地皆为所占。苗、倮渐移入深山，而凡附城郭、通驿路之处，变为客民世业，今皆成土著，故民势盛而苗、倮势弱，不复敢蠹动云。惟粤西土民故瑶、僮种，今皆训习畏法，盖粤西土俗本柔懦也。

　　○黔中倮俗凡土官之于土民，其主仆之分最严，盖自祖宗千百年以来，官常为主，民常为仆，故其视土官，休戚相关，直如发乎天性而无可解免者。粤西田州土官岑宜栋，即岑猛之后，其虐使土民非常法所有。土民虽读书，不许应试，恐其出仕而脱籍也。田州与镇安之奉议州一江相对，每奉议州试日，田民闻炮声但遥望太息而已。生女有姿色，本官辄唤入，不听嫁，不敢字人也。有事控于本官，本官或判不公，负冤者惟私向老土官墓上痛哭，虽有流官辖土司，不敢上诉也。贵州之水西倮人更甚，本朝初年已改流矣，而其四十八支子孙为头目如故。凡有征徭，必使头目签派，辄顷刻集事。流官号令，不如头目之传呼也。倮人见头目，答语必跪，进食必跪，甚至捧盥水亦跪。头目或有事，但杀一鸡，沥血于酒，使各饮之，则生死惟命。余在贵西，尝讯安氏头目争田事。左证皆其所属倮人，群奉头目所约，虽加以三木，无改语。至刑讯头目已吐实，诸倮犹目相视不敢言，转令头目谕之，乃定谳。

　　○土例土民事事有土例。如出夫应役，某村民自某塘送至某塘，欲其过一步不肯也。凡交官粮及杂款，旧例所沿，虽非令甲亦输纳惟谨，彼固不知有所谓朝制，但祖父相传，即以为固然也。有流官不肖者，既征数年，将满任，辄与土民约：某例缴钱若干，吾为汝去之。谓之“卖例”。土民欣然敛财馈官，官为之勒碑示后。后官至，复欲征之，土民不服，故往往滋事。

　　○滇黔民俗滇、黔民情最淳。征缅时，派满洲、索伦兵各五千，每站过兵，须马七百、夫二千，皆出之民间。上轸念民艰，按例加倍给雇价，然多为有司移用，民之应差者未必得也。其夫、马皆民间按田均派。余自滇归，一日小憩道旁灵官庙。有生监及村老十余人咸集，见余至，皆跪迎。余问其何事，皆不敢言，固诘之，则结算兵差费耳。问以费若干，则粮银一两科至六两余。余谓：“朝廷给价已加倍，何至烦尔等出财？”皆云：“藩库例不先发，令有司垫办，有司亦令民垫办，俟差事毕始给。今差虽毕，而给与否未可知。且有司亦多他用，民等幸不误差，不敢望给直矣。”其谨厚如此。至黔中苗人应徭役，一家出夫，则数家助之，故夫役尤多。第不肯与汉民同办，必分日应差，恐汉民不公，或被虐使云。

　　○苗倮陋俗苗、倮俗，惟男女之事少所禁忌。兄死则妻其嫂，弟死则妻其妇，比比而然。水西安氏虽已改流，而其四十八支子孙仍为头目。头目死，妻欲改嫁，而赀产不得将去，则于诸叔中择而赘焉，叔亦利其产而乐为婚也。故往往有妻年四十余，而夫仅二十者。至家中婢女，率皆无夫，听其与人苟合，生子则又为奴仆，是以苗、倮家奴仆皆无父也。余尝在毕节籍一马户，家有老婢名大娃者，问其夫，则曰：“未嫁。”及点奴子，有二童，皆其子也，可为一笑。然其俗大概如此，不为异也。仲家苗已有读书发科第者，而妇女犹不著裤。某君已作吏矣，致书其妻，谓到任作夫人须裤而入，其妻以素所未服，宁不赴任。滇之永昌城中，虽绅家亦听婢女出外野合，每日纳钱数十文于其主而已，俗名“青菜汤”，谓不能肉食，仅可买菜作汤也。嘉禾沈百门又言湖南苗俗亦相同，惟为女时无所禁，既嫁，则其夫防察甚严，不许有所私云。

　　○仕途丰啬顿异余出守镇安，万山中一官独尊。鼓吹日数通，出门炮声如雷。冬月巡边，舆前骑而引者凡十余，队后拥纛驺骑又十余，可谓极秀才之荣矣。然心窃自恐不能消受。一日方盥面，适内子对镜晓妆，余瞥自见面目于镜中，谓内子曰：“君睹此面，可称此无仕否？”未数日，而以详请前守回籍事几被劾。会有旨从军，乃得免。然滇中两年，跋涉万余里，坐征鞍，寝戎幕，依然旧时出塞况味也。既回镇安，忽调广州，乃大豪富。署中食米日费二石，厨屋七间，有三大铁镬，煮水数百斛供浴，犹不给也。另设水夫六名，专赴龙泉山担烹茶之水，常以足趼告。演戏召客，月必数开筵，蜡泪成堆，履舄交错，古所谓钟鸣鼎食殆无以过。然仅一年，迁贵西，署在威宁万山巅。冬月极寒，下凌经月不止，弥望皆冰雪。自书吏、差役、门子、轿伞夫，皆仰食于官，否则无人执役矣。书吏行文书，每日纸几番、封几函，俱列单向官请给，天下无此贫署也。两年之间，寒暄顿异若此。统计生平无仕，惟广州一年。然在广时，刻无宁晷，未尝一日享华腴也。召梨园宴客，亦多命僚友代作主，而自向讼堂讯囚。每食仍不过鲑菜三碟、羹一碗而已。则固性所习，亦命所限也。

　　○湖南祝由科湖南有祝由科，能以符咒治病。余与陈玉亭同直军机时皆少年，暇辄手搏相戏。玉亭有力，握余手辄痛不可忍，余受侮屡矣。一日在郊园直舍，余愤甚欲报之，取破凳一桄，语玉亭：“吾闭目相击，触余桄而伤，非余罪也。”余意闭目，则玉亭必不敢冒险来犯，而玉亭又意冒险来，余必不敢以桄击也。忽闻桄端扌骨一声，惊，视，则玉亭已血满面，将毙矣，盖桄著唇间也。急以汤灌之，始苏，呼车送入城。是日下直，余急骑马往视玉亭，而马忽跳跃，亦跌余死，半刻方醒。及明日见玉亭，玉亭故无恙。后其家人语余奴子，始知余之跌，即玉亭所为。祝由科能以伤移于人也。方术妖符，固有不可以常理论者。然湖南葛益山以此治病，最擅名，人称“葛仙翁”。余在滇时，将军果毅公患左肩一小瘤，本旧时骑马跌伤臂，其节揪结而成者，至是为庸医所误，皮破不能合。滇抚明公德特为招致葛仙来治之。用符水喷患处，刀割去腐肉，愈割而瘤愈大，竟不效而去。

　　○肩舆牵缆扬帆、牵缆，皆行舟事。然云、贵作吏者，肩舆上山，必用纤夫。其纤以色布为之，承应上司或有用全帛者。盖山路高，舁舆而上，须藉此得力也。余在贵州，山行亦用之。因忆昔在山东途次见挽小车者，顺风则张小帆于车，可援作一对，因得句云：“笑看南俗轿牵缆，好对北方车挂帆。”章湖庄云：“甘肃宁夏府有沙山，亦用缆挽轿。”

　　○缅甸安南出银银本出内地，如五代时五台山僧继以采银佐北汉之类，宋以前不取于边地也。今内地诸山有银矿处俱取尽，故采至滇徼。然滇中惟乐马厂岁出银数万而已，他皆恃外番来。粤、闽二省用银钱，悉海南诸番载来贸易者。滇边外则有缅属之大山厂，粤西边外则有安南之宋星厂，银矿皆极旺。而彼地人不习烹炼法，故听中国人往采，彼特设官收税而已。大山厂多江西、湖广人，宋星厂多广东人。大山自与缅甸交兵后，厂丁已散，无复往采者。明将军曾过其地。老厂、新厂两处民居遗址，各长数里，皆旧时江、楚人所居。采银者，岁常有四万人。人岁获利三四十金，则岁常有一百余万赍回内地。当缅酋攻厂时，各厂丁曾驰禀滇督，谓只须遣官兵三千，来助声势，则厂丁四万自能御敌。时滇督恐启封疆衅，遂不果。宋星厂距余所守镇安郡，仅六日程。镇安土民最懦钝无用矣，然一肩挑针线鞋布诸物往，辄倍获而归。其所得银，皆制镯贯于手，以便携带，故镇郡多镯银，而其大伙多由太平府之龙州出口。时有相杀事，恃人众则择最旺之山踞之，别有纠伙更众者则又来夺占，以是攻剽无宁岁。安南第主收税，不问相杀事也。有一黄姓者，广东嘉应州人，在厂滋事，由安南国王牒解广督。余讯以所得几何，而在外国滋事如此。渠对云：“利实不赀。矿旺处，画山仅六尺，只许直进，不许旁及。先索僦直六百金，始听采，即有人立以六百金僦之。则其利可知也。”

　　○南铁索桥铁索桥，多奔流急湍，不可累石为柱，则以铁索大如臂者，贯于两岸之崖石。或十余条、或二十条，用木绞使直，而建屋其上，铺板作地平，翼以栏椐。桥长者或数十丈，望之如飞楼虚阁，往来者不知行于空中也。滇中以澜沧江桥为最。昔李定国烧断以拒我师，吴三桂用竹筏过兵，至永昌。既逐定国，始动帑三千金修之。道旁今尚有碑记。而黔中盘江一桥，视澜沧更胜。鄂文端节制三省时，改驿路于此所创建也。

　　○榕树黄果树闽、粤间榕树最多，其材一无所用，而荫极大，行者皆憩息焉。余尝作涛咏之，所谓以无用而为有用也。其根尤奇。昔在镇安，府署后独秀山有榕一株，根千百条，沿缘山腹，透入石罅，如鼠钻穴、蛇入洞，固已奇矣。及至广州，厅事后又有一株，根大五十抱，相传有神。每太守到任，必沥酒祭之。然皆无须也。又有一种有须者，其旁出之干忽生须，如流苏下垂，及著土则又成根。久之，千百根合成一根，故根益大，槎牙嵌空，不可名状。土人谓无须者为雄，有须者为雌。余谓当反其名称，如人之有须者必男也。滇南有黄果树，亦然。人敬之为神树，其须垂地不敢稍损，故根益多。余尝过遮放土司，有一株荫大三四亩，其须之著土成根者，亦大盈亩。千百根或离或合，中多｛穴敫｝，如千门万户。大处可布一席，小处仅侧身过，亦有不可过者。余尝屈曲行其中，竟日犹未遍，几不能出，信天下之奇观也。

　　○甘肃少水甘肃地少水，水甚珍。余尝遣一仆至皋兰，每宿旅店，有一盂水送客盥面，盥毕不可泼去，店家澄而清之，又供用矣。凡内地诸水不通流者，谓之“死水”，久则色变，且臭秽不可食。甘省独不然，土井、土窖绝不通河流，但得水即藏入，虽臭秽弗顾也。久之，水得土气，则清彻可饮矣。余友章湖庄铨为宁夏守，为余言：甘省处处以得雨为利，惟宁夏不惟不望雨，且惧雨。缘地多碱气，雨过而日晒，则碱气上升，弥望如雪白，植物皆萎。故终岁不雨，绝不为意。然宁夏稻田米最多，则专恃黄河水灌注。水浊而甚肥，所至禾苗蔬果无不滋发，不必粪田也。田水稍清则放之，又引浊水。田高水下，水能逆流而入于田，亦事理之不可解者。

　　○虾蟆衔雹湖庄又云：甘省多雨雹，大者或击毙牛马。每雹时，辄有虾蟆千百飞入空中喧叫，口皆有雹喷下，盖龙气所摄而上也。用鸟枪轰之，始散去。

　　○甘省陋俗甘省多男少女，故男女之事颇阔略。兄死妻嫂，弟死妻其妇，比比皆是。同姓惟同祖以下不婚，过此则不论也。有兄弟数人合娶一妻者，或轮夕而宿；或白昼有事，辄悬一裙于房门，即知回避。生子则长者与兄，以次及诸弟云。其有不能娶而望子者，则僦他人妻，立券书期限：或二年，或三年，或以得子为限。过期则原夫促回，不能一日留也。客游其地者，亦僦以消旅况。立券书限，即宿其夫之家。限内客至，其夫辄避去。限外，无论夫不许，即其妻素与客最笃者，亦坚拒不纳。欲续好，则更出僦价乃可。亦湖庄云。

　　○逆回之乱湖庄又云：逆回苏四十三之乱，攻兰州城甚急。西门外即黄河滩，多石子，布政使王廷赞预令运城上，贼至掷之，故不得近。贼又于西门外关帝庙神座下掘地道，已至城内矣，实火药其中，方燃药线，忽大雨如注，线湿不能发，遂止。于是恨神不佑，尽拔其须而去。事平后，兰州感神之功，益崇像设，庙宇壮丽，更倍于昔。

　　○洛阳桥少时见优人演蔡忠惠修洛阳桥，有醉隶入海投文之事，以为荒幻。及阅《明史》，则鄞人蔡锡守泉州时事也。余至泉州，过此桥，果壮丽。桥之南有忠惠祠，手书碑记犹在。旁有夏将军庙，即传奇所谓醉隶夏得海也。桥名万安而曰洛阳者，其地有洛阳社，此水亦名洛阳江也。按《闽书》以此事属蔡锡，并记桥圮时有《石谶》云“石头若开，蔡公再来”，以为锡之证。而《坚瓠集》、《名山记》皆亦以为忠惠事。又云：其母先渡此江，遇风，舟将覆，闻空中有声呼“蔡学士在”，风遂止。同舟数十人问姓名。公母方有娠，心窃喜，发誓愿，如果符神言，当造桥以济行者。后公守泉而母夫人尚在，遂奉母命成之。而附会者又谓吕洞宾遭劫时，避于公炉内得免，乃谢以笔墨。公造桥时，以之书符檄，故能达海神云。其说不经。而《府志》两存之。究未知其为襄与锡也。今按忠惠手书碑记一百五十二字，但志其长三百六十余丈、广丈五尺，洞四十有七，用钱一千四百万有奇，而其他不及焉。使其奉母命，且有海神相之，则安得不志亲惠而著神庥？然则醉吏一事，非忠惠可知也。至桥之长三四百丈固雄壮，然闽桥如此者甚多。福州之南台，长不及而广过之，石视万安更新整。即泉州一府，如通济桥长八十余丈，顺济桥长一百五十余丈，大通长二百余丈，镇安长三百余丈，盘光四百余丈，东洋四百三十余丈、酾水二百四十二道，安平八百十有一丈、酾水三百六十二道，其他以数十丈计者，更指不胜屈也。盖闽多海汊而又有石山，汊阔而取石易，故规制如此。余所见天下桥梁，滇、黔之用铁索，闽之用石，皆奇观也。

　　○闽俗好勇闽中漳、泉风俗多好名尚气。凡科第官阀及旌表节孝之类，必建石坊于通衢。泉州城外，至有数百坊，高下大小骈列半里许。市街绰楔，更无论也。葬坟亦必有穹碑，或距孔道数里，则不立墓而立道旁，欲使人见也。民多聚族而居。两姓或以事相争，往往纠众械斗，必毙数命。当其斗时，虽翁婿、甥舅不相顾也。事毕，则亲串仍往来如故，谓斗者公事，往来者私情，两不相悖云。未斗之前，各族先议定数人抵命，抵者之妻子给公产以赡之。故往往非凶手而甘自认，虽刑讯无异同。凡械斗案，顶凶率十居八九也，其气习如此。使良有司能鼓之以忠义，缓急用之，可收有勇知方之效。惜乎官其地者率以敛贿为事，为民所积轻且深怨。于是有身家者尚不敢妄为，而悍之徒相率而为盗矣。

　　○井水灌田灌田或用桔槔，或用戽斗，有急流处则用水车，未闻恃井汲也。山左人间用辘轳汲水，不过灌畦蔬而已。泉州则禾田亦以井灌。田各有井，井之上立一石柱，而横贯一小木为关捩。横木之上，系一长木，根缚石而杪悬竿。竿未有桶，拄其竿下，汲满，则引而上之，木根之石方压而下，则桶趁势出矣。其用略如罾鱼之架，而俯仰更捷。或井深而桶大，石之力不能压使出，则又一人绠于木之根以曳之。余尝有句云“一田一井浇禾遍，此是泉南占井田”，亦异闻也。盖泉州在海边，地之下皆水所渗，故汲之不竭云。然久旱则井亦涸。

　　○断水御海寇海水不可饮。故凡海舟必有水舱，取淡水入其中。余在广，因祭南海神庙，适有西洋船泊狮子洋，遂登焉。其高七八丈，入舱深亦如之。凡取淡水处皆有程，至某地取水，可至某地，涓滴不敢多用也。闻国初海澄公黄梧初附时，有朝臣问以御海寇之法，曰：“海寇不能不取水于内河。凡入内河取水处，皆设炮台，使不得入，即困矣。”今沿海各港汊皆有炮台，梧所创议也。余往厦门，涉海汊，见水极清Г可爱，因以一指蘸而尝之，乃碱涩不可耐，良久舌犹不能屈伸云。

　　○河底古木灰岁丙午，江南大旱。余乡河港皆赤裂百余日，居民多赴烟城濠中掘黑泥，和麸作饼。相传此城本沈法兴聚粮处，年久化为泥也。乡人以各河底皆有黑泥，亦掘之。至五六尺许，辄得泥如石炭者，然不可食，以作薪火，乃终日不熄。其质非土非石，有大至数围，须用斧劈者；有碎叠成块，缝层层可揭者。细验之，则大者本巨木，层叠者则木叶所积，年久烂成块也。江南人惟沿村有树，河港之在野者罕所植，间有之，亦必取作器，小则伐为薪，其孰肯砍而弃诸河？意必洪荒以来，两岸本多树，随山刊木时，始伐而投之，历千万年成此耳。是岁，数百里内河港俱掘得。氵鬲湖大数十里，湖底亦有之。余弟汝霖买数百斤，犹存。

　　●卷五《诗》有四始、五际。按《诗纬泛历枢》曰：《大明》在亥，水始也。《四牡》在寅，木始也。《嘉鱼》在巳，火始也。《鸿雁》在申，金始也。卯，《天保》也。酉，《祈父》也。午，《采芑》也。亥，《大明》也。午、亥之际为革命。卯、酉之际为改正。辰者，天门，出入退听（《居易录》）。

　　三皇之书：伏羲有《易》，神农有《本草》，黄帝有《素问》。《易》以卜筮存，《本草》、《素问》以方技存。

　　《大戴记。夏小正》、《管子。弟子职》、《孔丛子。小尔雅》，古书之存者，皆三子之力也。

　　陆务观曰：唐及国初学者不敢议孔安国、郑康成，况圣人乎？自庆历后，诸儒发明经旨，非前人所及。然排《系辞》，毁周、孔，疑孟子，讥《书》之《胤征》、《顾命》，黜《诗》之《序》，不难于议经，况传、注乎？（李诩《戒庵漫笔》）

　　“包牺因燧皇之图而制八卦，神农演之为六十四。”此淳于俊对高贵乡公之言也。汉、魏间守经甚严，此语必有所本。（同上）

　　孔庙易“文宣王”号为“先师”，易塑像为木主，相传嘉靖中张璁所建白。然明太祖初年已易木主矣。《水东日记》云：国初孔庙、城隍皆木主，今虽太学亦以塑像为常，不知何时始也。闻广州城隍旧设木主，景泰中都御史易塑像云。一说太祖改塑像为木主，而旧时塑像，各学生员俱不忍毁坏，遂迁于夹室。后功令稍弛，仍奉以塑像。迨至嘉靖中始易木主云。

　　诗看用事，字看用笔，画看用墨。

　　《杜少陵年谱》系黄长睿所著。随年编纂，以古律相参，先后乃有次第，然后少陵之出处老少粲然可观。

　　三言诗起于散骑常侍夏侯湛。李东阳有云：“扬风帆，出江树。家遥遥，在何处？”徐东痴云：“辘轳鸣，井深浅。楼高高，去何远？”

　　六朝以来绝少题画诗，自杜少陵创为画松、画马、画鹰等大篇，搜奇抉奥，笔补造化。嗣是，苏、黄诸公极妍尽态，物无遁形，以后益务斗胜矣。

　　古来构园林者，多垒石为嵌空险峭之势。自崇祯时有张南垣，创意为假山，以营邱、北苑、大痴、黄鹤画法为之，峰壑湍濑，曲折平远，巧夺化工。南垣死，其子然号陶庵者继之，今京师瀛台、玉泉、畅春苑皆其所布置也。杨惠之变画而为塑，此更变为平远山水，尤奇矣。

　　宝志公圹本在钟山，而今鸡鸣山有志公肉身遗像者，明太祖将以钟山为陵，并欲取灵谷寺以扩兆域，祷于志公，得签诗曰：“世间万物各有主，一厘一毫莫乱取。英雄豪杰本天生，也须步步寻规矩。”后终以钟山为陵，启志公瘗，用两大缸合成，志公端坐其中，指甲已长绕腰三匝。遂迁之于灵谷寺，而八功德水竟带去，至今尚在灵谷寺也。后太祖常召太常不至，内诗曰：“遣往灵谷祭志公去矣。”乃命即鸡鸣山塑像祭之（杨仪《明良记》）。

　　唐末黄巢、明末李自成，皆以流贼起事，至陷宫阙，僭伪号，无一不相似。后巢败奔于太山狼虎谷，为其甥林言斩首；自成败奔于九宫山，为村民锄死，亦无一不同。二贼死后，又皆有传其未死者。谓巢依张全义于洛阳，曾写己像，题诗云：“记得当年草上飞，铁衣着尽着僧衣。天津桥上无人识，独倚栏杆看落晖。”（按，此本元微之《赠智度僧诗》。）自成死后，亦有传其为僧于武当者，又无一不相似。乃其败死，又皆以破毁祖墓所致。王氏《见闻录》：巢犯阙，有一道人诣安康守崔某，请斫其金统水源祖墓。果得一窟，窟中有黄腰人，举身自扑死。道人曰：“吾为天下破贼讫。”巢果败死。自成祖墓在米脂。相传中有漆灯，漆灯不灭，李氏必兴。边大绶为米脂令，亦发其冢。果有一蛇，遍体生毛，向日光飞出，咋咋而堕。是日自成即为陈永福射中左目。后虽陷京城，旋亦败死。是二贼又无一不相似也。然皆因发冢而灭。青乌家风水之说，岂真有征验耶？

　　又黄巢所至杀掠，独厚于同姓，并黄冈、黄梅等县亦得免祸。张献忠乱蜀时，亦于张恶子、张桓侯庙大有增饰。牛金星以下第举人作贼，凡进士官必杀，举人出身者不杀。后其党杀一县令，询知举人出身，乃弃而奔逃。此亦流贼之相似者。

　　张谊《宦游记闻》载有《白粥》一首：“水旱年来稻不收，至今煮粥未曾稠。人言箸插东西倒，我道匙挑两岸流。捧出堂前风起浪，将来庭下月沉钩。早间不用青铜照，眉目分明在里头。”

　　煮饭何如煮粥强，好同儿女熟商量。一升可作二升用，两日堪为六日粮。有客只须添水火，无钱不必问羹汤。莫言淡泊少滋味，淡泊之中滋味长。（《白粥诗》）

　　《豆腐诗》：“传得淮南术最佳，皮肤脱尽见精华。一轮磨上流琼液，百沸汤中滚雪花。瓦缶浸来蟾有影，金刀割处玉无瑕。个中滋味谁知得，只合僧家与道家。”

　　《池北偶谈》载：海盐徐咸著《西园杂记》，谓“大礼之议，张、桂之论，确不可易。诸元老大臣徒以朝廷大议出一书生，不胜其愤，遂不论事之是非，相率力排之。其实非至公至当之论”云。又引黄毅庵《野记蒙搜》云“有不可解者，大礼之议主张、桂而诋杨廷和也。”是阮亭之意亦以张、桂为非，盖习于前明绪论，而不敢创为异说尔。《明史》谓“张、桂之论千古不易，诸臣徒见汉、宋诸儒之成说，而不究事势之不同，争之愈力，失之愈深”。此真作史者之卓见也。

　　《池北偶谈》谓元时以契丹、高丽、女直、竹因歹、竹亦歹、木里阔歹、竹温、渤海八种人为汉人，以中国人为南人。按，元时亦有不尽然者，初取辽、金，以辽、金人为汉人；继取南宋，则以南宋人为南人。

　　邱文庄《世史正纲》云：“王安石行新法，欲去异议者。彼皆先朝旧人，素有闻望，去之无名，乃为祠禄处之。此安石增置之法，非祖宗故事也”云云。然王旦致仕后，已尝为玉清昭应宫使，则不自安石始矣，盖祖宗时本已有之，不过一二老臣以示尊礼崇奉之意。至安石则增置益滥耳。陆放翁以宝谟阁学士致仕，亦有十样锦之祠禄，则庶僚亦得邀此恩例。此又安石后所滥加者也。

　　汴梁王金章吊其师刘文奇诗云：“门无司马求书使，室有黔娄正被妻。”

　　韩诗“新衣晚入青杨巷，细马春过皂荚桥”，此不过属对字面好看耳。青杨巷在荆州，梁何妥居白杨巷，萧居青杨巷。皂荚桥在扬州，晁无咎《扬州诗》云：“皂荚村南三四里，春江不隔一程遥。”相去数千里，凑合有何味耶？

　　云间某相国之孙乞米于人，归途无力自负，觅一市佣负之。嗔其行迟，曰：“吾相门之子，不能肩负，固也。汝，佣也，胡亦不能行？”对曰：“吾亦某尚书孙也。”此语闻之董苍水。

　　尚宝卿王延哲，王文恪之子也，性豪侈。有持宋椠《史记》来售者，索价三百金。延哲绐其人曰：“姑留此，一月后可来取价。”乃选善工就宋版本刻就。其人如期至索价，又绐之曰：“以原书还汝。”其人不辨真赝持去，既而复来曰：“此亦宋椠，而纸不如吾书，岂误耶？”延哲大笑，告以故。取新刷数十部，并板亦赠之，其人大喜过望。今所传震泽王氏《史记》是也。以文恪之清正，而其子豪富如此。今苏州布政司署，相传亦文恪旧第四分之一，则其富可想矣。

　　京师前门关帝庙签，夙称奇验。予顺治己亥谒选，往祈，初得签云：“君今庚甲未亨通，且向江头作钓翁。玉兔重生应发迹，万人头上逞英雄。”是年十月得扬州推官，以明年庚子春之任。扬郡濒江，故曰“江头”也。然终未悟“玉兔重生”所指。予以崇祯甲戌生，实在闰八月。过闰中秋遂擢拜国子祭酒，于是乃悟。（《居易录》）

　　刘云山，常州医也。康熙丙午，杭州有巨室子病亟。忽有人到门曰：“我刘云山也。”投一匕而霍然。赠之金不受，曰：“他日寻我于毗陵之司徒庙巷可也。”后某至庙侧，有老人曰：“云山死三十七年矣。其生时常信鬼神，曾为斯庙广其祠宇，而自为像于神旁，尚可识其形容也。”巨室子入拜，其像宛然。（陈椒峰记其事）

　　仪真县地名仙人掌，有柳耆卿墓。按《避暑录》，柳死旅殡润州，王平甫为守，出钱葬之。真、润地相接，或即平甫所葬也。阮亭《真州诗》云：“残月晓风仙掌路，何人为吊柳屯田。”正指此。然按《独醒杂志》，耆卿死葬枣阳县之花山。每岁清明，词人集其下为吊柳会。然则柳墓不在真州也。

　　福建总兵杨富有嬖童生二子，杨子之，名曰天舍、地舍。后杨历官江西提督。又乐陵男子范文仁亦生子，余内兄张宾公亲见之。（《池北偶谈》）

　　陈丈人年百余岁。知县周惠隆延之，询其所得，曰：“无他，知事迟，回头早耳。”

　　江阴君山以春申君得名。其山临江，为一邑胜境。有联云：“此水自当兵十万，昔人曾有客三千。”

　　卢仝之死，今据《戒庵漫笔》，谓甘露之变，座上见收，年老寡发，收者以丁钉其颅而去。

　　《水南翰记》：“人家择风水，子孙百世计。谁知后来者，反卖祖宗地。其地若果佳，其家长富贵。其人卖至此，其地必不利。”

　　宋壶山《赠地理师》云：“世人尽知穴在山，岂知穴在方寸间。好山好水世不欠，苟非其人世不见。我见富贵人家坟，往往葬时本贫贱。迨其富贵力可求，人事极时天理变。”又钱仁夫诗云：“寻山本不为亲谋，大半多因富贵求。肯信人间好风水，山头不在在心头。”

　　行过前山又后山，寻龙不见又空还。想应相去无多路，只在灵台方寸间（亦堪舆家言）。

　　成化己丑会试题，“老者安之……”三句。有举子破题云：“人各有其等，圣人等其等。”李西涯为主考，批曰：“若还如此等，着他等一等。”（汤沐《公馀日录》）

　　江阴周岐凤狂放，得罪逃避。钱晔赠以诗云：“一身作客如张俭，四海何人似孔融。”（同上）

　　汤沐《公余日录》：部曹马汝砺以失火事罢官，陆龙皋慰以诗云：“非灾敢谓池鱼及，是福终当塞马归。”

　　萧何封ガ。赞ガ有二音，音赞者在南阳，音嵯者在沛。王《野客丛书》引《唐书。刘晏传》释文，并引杨巨源、贾岛、姚合诸人诗以证之，当作赞音，其音嵯者，乃误也云云。（同上）

　　一传未终，恍已迷其姓字。片文屡过，犹未识其偏旁。

　　《居易录》述吴梅村师谓予在广陵，日了公事，夜接词人，比之刘穆之。则知阮亭曾拜梅村为师也。

　　张谊《宦游纪闻》：元世祖欲吞巴、蜀，舣船万舰，阻绝江流，使鱼不得下。时有张、王二守，并屯要害，百计拒敌，不肯屈服。每悬鱼竿上，以示有余。世祖遂潜师而退，钓鱼名山者以此。按攻合州是元世祖之兄窝阔台，非世祖也。

　　西瓜已见《五代史。胡峤传》，而江以南犹未有种也。自洪忠宣使金移种归，始有之。（亦见李诩《漫笔》）

　　古辣水用锡罐贮之，上刻“永乐二年熬造”。罐重二斤，水八两，香气酷烈。（同上）

　　左萝石有《古辣水诗》，又有古姓者，自号“古辣泉”云。古辣本宾、横间墟名，以墟中之泉酿酒，埋之地中，取出名“古辣泉”。

　　人参背阳向阴，一名“土精”。生上党者佳，人形皆具，能作儿啼。今则产辽东之北者最贵重。有私贩入山海关者，至大辟。至上党参，则无有过而问者矣。古今地气不同，抑物性有变易耶？

　　今人称子弟之不成材者曰“不郎不秀”。汤沐《公余日录》：“明初，民间称呼有二等，一曰”秀“，谓故家右族颖出之辈；一曰”郎“，则微裔末流群小之辈。称”秀“则曰”某几秀“，称”郎“则曰”某几郎“。人自分定，不相跨越。

　　李西涯有子兆先，明敏绝人，而好游荡。公一日题其书室云：“今日花街，明日柳街，有限光阴，秀才秀才。”其子归，亦题公书室曰：“今日黄风，明日黑风，燮理阴阳，相公相公。”（杨仪《明良记》）

　　张忠定廷登屡典乡、会试，得人最盛，其厅联云“门多将相文中子，身系安危郭令公”。

　　小说载：李空同督学江西，一生偶同姓名。李出对句云：“蔺相如、司马相如，名相如，实不相如。”应声对曰：“费无忌、长孙无忌，公无忌，我亦无忌。”

　　兵部尚书夏原吉治水江南，与给事中某同寓僧寺。某如厕甚急，夏戏之曰：“披衣ヒ履而行，急事，急事。”即对曰：“弃甲曳兵而走，尚书，尚书。”（常输也。见《齐东野语》）

　　张谊《宦游纪闻》：安南使入朝，出一对云：“琴、瑟、琵、琶，八大王，一般头脑。”程篁墩对曰：“魑、魅、魍、魉，四小鬼，各自肚肠。”

　　金山一小沙弥善对。太守某出对云：“史君子花，朝白午红暮紫。”应声曰：“虞美人草，春青夏绿秋红。”

　　一个十字四个口字（图字），一个口字四个十字（毕字）。

　　今人谓干谒求财者曰“打秋风”。靖江一县令得客所送扇，题还之曰：“马驮沙上县新开，城郭民稀半草莱。寄语江南诸子弟，秋风切莫过江来。”（同上）

　　杨一清童时，有某国公与某尚书同席。各赐以杯酒，一清以两手接之。尚书出对曰：“手执两杯文武酒，饮文乎，饮武乎？”杨应声曰：“胸藏万卷圣贤书，希圣也，希贤也。”（同上）

　　《宫人诗》曰：“金针刺破南窗纸，偷引寒梅一线香。蝼蚁也知春富贵，倒拖花片上宫墙。”

　　磨谜：路迢迢而非远，石叠叠而无山，雷遥遥而不雨，雪飘飘而不寒。

　　采石李太白墓，过客留题甚多。有一诗云：“采石湾头一堆土，李白文章冠今古。来的去的一首诗，鲁般门前弄刀斧。”

　　荷叶鱼儿伞，蛛丝燕子帘。

　　陈询出为同知，同僚饯之。令各用三字分合，以韵相协，以成句终之。陈循云：“轰字三个车，余斗字成斜。车、车、车，远上寒山石径斜。”高毂云：“品字三个口，水酉字成酒。口、口、口，劝君更尽一杯酒。”询自云：“矗字三个直，黑出字成黜。直、直、直，焉往而不三黜。”

　　一字或去上、或去下，仍各成一字。如“章”字上去“立”，则下成“早”字，下去“十”则上成“音”字。　｛八允｝　克　患　昼　粪　党　罴　｛蕊木｝薰　箪　　笞　巢　奔　苍。

　　上下无异：中、申、车。

　　四围无异：田、十、回、井。

　　中去一字为别字：穷—穹　庥—床　阊—间　闾—问　屁—尼　痴—疾　窳—お　羁—骂　霭—。

　　颠倒各成一字：由—甲　干—士。

　　移中置上别成一字：田—古　困—杏　—沓　—否　回—吕。

　　移中一画在上别成一字：目—百　曲—西　尹—户。

　　一字易置为二字者：可—叮　召—叨。

　　两字各异音同者：瞎—核　镤—帕　铭—忄冥。

　　《水南翰记》：国子祭酒和诗，有以“周弓”作“弓周”者。监生嘲之曰：“周弓难以作弓周，似此诗才欠致标。若是此人为酒祭，算来端的负廷朝。”

　　天然对偶，用《经》书句者：“天维显思”，“民亦劳止”。“维汝一德”，“于今三年”。“有能夺庸”，“爰立作相”。“行此四德”，“弼予一人”。“文王之德之纯”，“周公之才之美”。“闲暇而明政刑”，“会通以行典礼”。“礼乐自天子出”，“笾豆则有司存”。“欣欣然有喜色”，“荡荡乎无能名”。“率百官若帝之初”，“于万年受天之”。“发号施令罔不臧”，“陈善闭邪谓之敬”。“闻俎豆未学军旅之事”，“听鼓鼙则思将帅之臣”。“聪明而有作，不作聪明”，“由仁义以安行，非行仁义”。“五百里采、五百里卫，外包有截之区”，“八千岁春、八千岁秋，上祝无疆之寿”。“是为冯妇也”，“无若宋人然”。“相公公相子”，“人主主人翁”。“断送一生惟有”，“破赊万事无过”。“迅雷风烈风雷雨”，“绝地天通天地人”。“无可奈何花落去”（晏元献），“似曾相识燕归来”（王琪）。“水底月如天上月”，“眼中人是面前人”（杨大年）。“天若有情天亦老”（老长吉）。“月如无恨丹长圆”（石曼卿）。“江州司马青衫湿”（王安石）。“梨园子弟白发新”（蔡天启）。“人言卢杞是奸邪”，“我觉魏徵但妩媚”（东坡）。“哀王孙而进食，岂望报乎”（汤思退）。“为长者而折枝，非不能也”（洪容斋）。“宰予昼寝，于予与何诛”，“子贡方人，夫我则不暇”（汪圣锡）。“孟孙问孝于我，我……”，“赐也何敢望回，回……”。

　　目字加两点，不作员字看（贺字）。贝字欠两点，不作目字看（资字）。

　　木了又一口，不作杏字猜，若作困字猜，又是呆秀才（亟字）。

　　莫道南风常向北，北风也有向南时。（同上）

　　城外俱是土馒头，城中尽是馒头馅。（《暖姝由笔》）

　　五风十雨梅黄节，二水三山李白诗。（李西涯、程篁墩在采石联句）

　　祝枝山学佛语作《叉袋谜》：无佛（物）不开口，开口便成（盛）佛，盘多罗诘（结）多，罗破多刹（撒）多，佛（物）多难陀（驮）。

　　客少主人多，天高皇帝远。

　　张文潜《宛丘集。仲夏诗》：“云间赵盾益可畏，渊底武侯方熟眠。”（武侯谓卧龙。）此谑当更云汤Ь诸葛耳。相传有送鹅及梅子札云：“汤Ь右军二只，醋浸曹公一瓶。”

　　福州仁王寺有僧喜唱《望江南》。或为言于当事，延主一刹。又不得意，作诗云：“当初只欲转头衔，转了头衔转不堪。何似仁王高阁上，倚兰闲唱《望江南》。”此与“匆匆不暇唱渭城”相似。

　　《爆孛娄诗》：“东入吴门十万家，家家爆谷卜年华。就锅排下黄金粟，转手翻成白玉花。红粉美人占喜事，白头老叟问生涯。晓来妆饰诸儿女，数片梅花插鬓斜。”

　　俗语作对：烧炭用柴，必横柴而竖炭；煎浆下饭，须热饭而冷浆。（同上）

　　纸画梅花有诗云：“羌笛有声吹不落，胆瓶无水亦常开。”（同上）

　　俗语：“精”曰“鲫令”。“团”曰“突栾”。“孔”曰“窟笼”。“蓬”曰“勃笼”。“忍”曰“熬”。“足”曰“彀”。“视”曰“看”，曰“望”。“按”曰“｛钦手｝”。“浮”曰“吞”。（去声。）“移”曰“捅”。“流”曰“倘”。“虹”曰“吼”。“窍”曰“洞”。“箸”曰“快”。“卧”曰“党”。“概”曰“荡”。“跑”曰“波”。“立”曰“站”。“趋”曰“跑”。“躲”曰“闪”，曰“伴”。“藏物”曰“圆”。“热酒”曰“顿”，曰“荡”。“泻酒”曰“筛”。“门关”曰“闪”。“非常事”曰“咤异”。“喜事”曰“利市”。“忧事”钝“。”阶磴“曰”僵察“。”自夸“曰”卖弄“。”首饰“曰”头面“。”鞋袜“曰”脚手“。”器“曰”家伙“。”取物“曰”担“，曰”拿“。”疟疾“曰”打摆子“。”相助“曰”帮辅“。”小食“曰”点心“。

　　明太祖尝至国子监，有厨人进茶，上悦，赏以冠带。一贡生夜吟云：“十载寒窗下，何如一盏茶。”帝适闻之，应声曰：“他才不如你，你命不如他。”（同上）

　　刘钦谟至一僧寺，僧不答。刘问：“何礼？”僧曰：“我释教，不答是敬汝。”刘偶见一戒方，取击僧首。僧问：“何故？”刘曰：“我圣教，打是敬汝。”（同上）

　　伍文定与知府出行，见墙头露出一少艾。知府出对曰：“墙内桃花，露出一枝难入手。”伍对曰：“园中梅子，不消几个便酸牙。”（同上）

　　正德三年会试，王鏊、梁储为主考官。教坊演戏，一人问曰：“今年会试文何如？”一人答曰：“王良天下之贱工也，如何得好文章？”

　　金星士有《劝世诗》：“有生有死自家知，人不回头也是痴。傀儡一场虽好看，可怜终有散场时。”

　　一字易置为二字者：可、叮，召、叨，古、右。字异音同者：缌、相、钤。

　　僭删朱子中庸首节章句朱子注“天命之谓性”三句，不知费几番参究，然后落笔，固已无复可议，而愚窃尚有未安者。“天以阴阳五行化生万物，气以成形，而理亦赋焉，犹命令也。于是人物之生，各得其所赋之理，以为健顺五常之德，所谓性也。”第思孟子云“犬之性”、“牛之性”，即同是物类，已不能同性，况能与人各得所赋之理，以为健顺五常之德乎？盖物之中，清浊本不同。有与人性相通者，如蜂蚁君臣，虎狼父子，乌反哺，羔跪乳，鸡司晨，犬守夜，牛负重，马健行，是也。圣人因得而品节之，如牛穿鼻，马络头，皆驯而服之，非必栖鸟于泉，蓄鱼于木，而后谓之品节也。有与人性不相通者，如豺虎之暴，蜂虿之毒，行、喙息、蠕动，甚至虺、蛇、枭、獍，亦何莫非率其所赋之自然，而所谓理者果安在乎？况又有五常之德乎？圣人于此，亦惟有如周公之驱虎豹犀象而远之，固无所施其品节之方，物亦不受圣人之品节也，益可见人性、物性不可混而同之也。子思专就人身上指示性理，故言无弊。朱子从阴阳五行根源说下，故不得不兼人物而言，既兼人物而言，又于人所得天赋之理处不另为划清，故语多窒碍也。今僭删数字云：“天以阴阳五行化生万物，气以成形，而理亦（亦应改即）。赋焉，犹命令也。于是人之生（删一物字，专主人说）。因各得其所赋之理，以为（健顺二字亦可删。五常之内自有健顺也）五常之德，所谓性也。”如此注解，似觉意圆而义密。至于末节有“万物育焉”之句，则又是人道之极功，而非谓人物初生时同得天理之全也。愚陋之见，未知然否。

　　○题席帽山人王逢梧溪集是集久无刻本，余从江阴叶保堂明经处借得抄本，颇完善。一再读之，知其生长于元末明初，与杨维祯、倪瓒、袁凯辈相友善，而始终不仕，盖自托于元之遗老，欲以隐节自完。故其为诗，大概以扶植名教、激扬风义为主。如余阙、李黼石、抹宜孙、陈友定、达识帖木儿等捐躯殉难，及他节妇、孝子、义士，无不各有小序以表彰之。尝劝张士诚降元，授官太尉，诗中即以“张太尉”称之，其后士诚僭伪号，则不复齿及，盖隐援陶渊明甲子纪年之义，亦可见其用意所在矣。古体诗音节高古，时有汉、魏遗韵。近体亦老成朴实，不落纤佻，固不屑与ひ家争工斗靡也。保堂以乡先辈遗墨，不忍听其湮没，将付梓以传，可谓能扶大雅之轮矣。

　　○河套河套，古朔方地，唐张仁愿筑三受降城处，地在黄河南，自宁夏至偏头关，延袤二千余里，饶水草。明初设东胜二卫，永乐后以地远难守，遂废为瓯脱。正统十四年有额森（旧名也先）。寇宁夏，留千余骑于其中，然尚未为所占据也。天顺间有阿勒楚尔（旧名阿罗出）。潜来居之。又有伽嘉色楞窃入套，将为久居计。王越等往剿，虽屡捷而寇据套自如。伽嘉色楞又纠元裔们都将居套内，称汗。成化四年，项忠讨满四，恐其乘冰冻与套寇合，乃急攻，获满四。可见是时寇久已居套矣。成化九年，王越袭寇于红盐池，大捷，寇始徙北去，西陲得息肩者数年。成化十一年，余子俊以延庆地平易，寇屡入套，我反居外，寇反居内，故筑边墙千七百里，以限内外。弘治元年，小王子渐入套中，出没为寇。弘治八年，鞑靼北部伊果刺伊木王等入套驻牧。于是小王子等相倚为边患。小王子居东方，号土默特，其分诸部在西北者曰济农、曰谙达。二部据有河套，时入寇。济农先入，诸达自丰州来会之，相倚为边患。总督刘天和击败之，然终未逐出。后济农死，谙达独盛。嘉靖二十六年，谙达求封贡，诏不许。时曾铣上言：“寇居河套将百年，出套则寇宁夏、三关，入套则寇甘、固，应请水陆并进，三举则寇不能支，当远徙矣。”帝方向之。而帝意忽中变，故严嵩得以陷铣及夏言于大辟。究而论之，套地水草肥美，自永乐弃废之后，又无汉人居之，故寇得窃据。其始犹未敢据为巢穴，中国每岁发兵搜套。其时寇常为客，而我犹为主。迨后驻牧既久，寇且视为故土，彼反为主，我反为客矣。今套地实即鄂尔多斯，守藩服惟谨，与四十八家蒙古及喀尔喀诸部落，长为不侵不叛之臣，自无庸驱之他徙。然则驾驭外藩，固在朝廷之盛德，使之不敢生心也哉。嘉庆十四年十一月初二日，因演剧有《议河套》一出，因略考套中原委于此。

　　○假印大案嘉庆十四年冬，有蠹吏蔡泳受、王书常、吴玉等私雕假印，凭空捏造事由，向三库及内务府广储司库共十四次，并诈传谕旨，称钦派办工大臣姓名，用伪印文书咨行部院衙门，以致各堂司官被其欺蒙，给发银两。有商人王国栋亦以工程在广储司库领银，看出假印，事遂败露。皇上念此案于涉大小官员甚多，惟恐稍有枉滥，默祷于天。正当节届近年，天气开朗，瑞雪应期，因即照军机大臣所拟，蔡泳受、王书常、吴玉均即处斩，仍先刑夹一次，再行正法。并传集各部院书吏环视，俾知警惧。其为从之谢典邦、商曾祺，秋后处决，余犯陶士煜等七人发黑龙江为奴。其失察之堂司官，分别黜降有差。

　　○海盗来降闽、粤外洋，自盗首蔡牵ㄈ扰滋事，海氛不靖，已十馀年。牵后为官兵所击溺死，继有朱为首，猖獗又数年。死，其弟朱渥独不愿为匪，嘉庆十四年冬率党夥三千三百馀人自首出投，海氛已稍熄矣。而外洋尚有郭婆带（本名郭学显）、张保仔二股，船数最多，剽掠亦日久。郭婆带亦愿为良民，张保仔邀其相助，不赴，并与保仔奋勇鏖战，杀其夥党百十人，擒获三百余名。自率其众五千馀人，亦于十四年冬收入平海内港，赴官呈献，并缴大小船七十余只、炮四百余位。闽浙总督百龄具奏其事。上喜其悔悟自新，赏给郭婆带官把总，令其随同捕盗。又同时有盗首东海霸陈胜等四百余人，亦带领船只炮械来投首，地方文武官乘机剿捕，又歼贼六七百人。余初不知外洋有如许盗贼，今据邸报，投首及擒献、歼毙者不下万人。真天子如天之福，自此，东南数省当长享清晏之福矣。

　　卷六○高名衡王阮亭《居易录》记明崇祯中，高明衡工诗画，尝在京画白练衣，内有花二十五种，寄其夫人张氏，并题五七言绝句（录中载其四首），以为风雅中人。按，名衡字平仲，以御史巡按豫省，劾熊文灿表荐孔贞会，为其所愚，专以抚流贼，遂致误国。崇祯十四年正月，李自成来攻汴梁。名衡偕推官黄澍、祥符县王燮、总兵陈永福等拒守七昼夜，贼退去。名衡由豫按代李仙风为豫抚。是年十二月，自成又攻汴。名衡偕陈永福及巡按任浚等，不解甲者四十昼夜。十五年二月十三日，贼放火药攻城，为浮土所歼而退。三月贼再来攻，以必拔为期，筑长围困之。直至九月十五日，朱家寨、马家口黄河两路大决，汴城全淹，始护周王以出，仍回城拒守。帝念其劳，得以乞病归。钱谦益记其守城诗，所谓“心同石炮俱糜碎，身与金钱总弃捐”者也。则名衡实为封疆劳臣，何以《居易录》绝无一字及之，但云守汴有功而已。

　　○骆养性王阮亭《池北偶谈》：故明锦衣卫指挥使骆养性。崇祯时，熊开元、姜采以言事下锦衣狱。一夕，帝御笔谕养性，取二犯绝命。养性附奏缴御笔，谓：“言官有罪，当明正典刑。今以昏夜杀二谏官，臣不敢奉命。”适帝意亦解，遂得不死。按《东华录》，养性入本朝，顺治二年为天津总督，奏请田赋悉照明代原额，其辽饷五百万、新饷九百万、练饷七百三十万一概删除，得旨允行。是时天津尚沿明季设有总督，故养性得之，而竟能奏免天下二千余万之加赋，可谓天下阴受其福，而不知我国家万年有道之长，实基于此。是养性之功，不特救熊、姜一事也。阮亭乃反遗之，未免舍其大而志其细。阮亭又谓宋荔裳犹及见之，而不言其现任官位，盖已致仕退闲矣。

　　骆养性掌锦衣卫，乃周延儒所荐也。后背延儒与中官结，反刺延儒阴事，皆上闻。帝乃大怒，延儒由是赐死。

　　○王承恩崇祯帝缢煤山时从死者，诸书所记不同。冯梦龙《甲申纪闻》谓太监王之心。程源《孤臣纪哭》谓太监王之心、王之俊。《燕都日记》谓司礼监王之俊。《绅志略》谓王之心从死，王之俊、王德化俱自尽。陈济生《再生纪略》谓王之心从死，其司礼监王之俊则被贼追赃时自尽。王世德《崇祯遗录》谓京城陷，帝以太子、二王托太监王之心、栗宗周、王之俊三人。帝缢，王之心从死。宗周、之俊献太子、二王于闯贼。是皆无王承恩姓名，惟徐梦得《日星不晦录》谓太监王承恩于十九日缢死，然不言从帝同缢。《国事补遗》及《国变录》则谓帝与王承恩对面同缢。今《明史》载同缢者系王承恩，盖据我朝顺治十一年上谕，褒恤明季殉难诸臣十六人内，独有太监王承恩。其时鼎革之际，明末内监多有在宫禁执役者，我世祖章皇帝询得其详，故独褒恤之。康熙四十二年，圣祖仁皇帝以熊赐履等所进《明史稿》载王之心系属错误，特命改王承恩。可见稗官小说多有不可尽信者，而本朝修《明史》时考订必求确核，真可传信千古。

　　按吴梅村所辑《绥寇纪略补遗》，独载帝与王承恩对缢于寿皇亭，内监皆未知，因御马至山后草，一识之，始寻得云。梅村成书在顺治壬辰，比世祖褒恤王承恩尚在前。梅村所辑已得其实，可见其临文不苟矣。

　　○张家玉《明史。张家玉传》：闯贼陷京城，家玉抵书骂贼，被缚去，长揖不跪。贼以杀其父母恐之，乃跪。其实父母尚在粤也。然诸野史所记，皆无此事。《燕都日记》谓家玉上书闯贼，请表彰死节诸臣。贼始而欲腰斩，继而免罪，仍署弘文院。《日星不晦录》家玉名下注：骂贼，绑出要剐，旋放。《劫灰录》谓：家玉年少貌美，声巨词辨。贼曰：“吾杀此曹多矣，未有如此不畏死者。”乃释之。家玉恐不得脱，乃转为文誉贼，乘间南走。惟《绅志略》谓：“家玉上书闯贼，请宾而不臣，贼怒欲剐之，颜色不变，乃释，而愈欲降之，不可，遣人往拘其父母，乃跪云。是为亲屈膝，事非无因。然诸书皆为之讳，则以家玉归广东后，起义兴复，百折不回，死犹不肯以颈血污敌手。其大节固已卓著，此等权宜营脱之处固可略而不论也。至修《明史》，则不妨瑕瑜互见耳。

　　华兰芬《燕邸日抄》亦谓：家玉已极口骂贼矣，绑出要剐，遽尔回心。为烈不卒，君子惜之。《通鉴辑览》：以家玉曾谒闯贼，廷议不予谥。

　　○汤若望　南怀仁余年二十许时，阅时宪书，即有钦天监正汤若望、监副南怀仁姓名，皆西洋人，精于天文，能推算节候。然不知其年寿也。后阅蒋良骐《东华录》，则汤若望当我朝定鼎之初，即进所制浑天星球一床，地平日晷、窥远镜各一具。其官曰“修政立法”。顺治九年，汤若望又进浑天星球、地平日晷仪器（初曰“修政立法”，或前明所授官，或其自署。至钦天监正则本朝所授官也。是年又赐太常寺卿，管钦天监事。汤若望号通玄教师，又从钦天监正升大常卿衔）。康熙七年治历，南怀仁议奏：监副吴维ピ所造八年时宪书，十二月应是九年正月，又一年两春分、两秋分种种错误。遂革维ピ职，授南怀仁为监副。按国初至余二十许时，已一百二十余年。而二人在朝中已能制造仪器，必非少年所能，当亦在三四十岁。则余识其姓名时，盖已一百五六十岁矣。后阅《明史。徐光启传》，以崇祯时历法舛讹，请令西洋人罗雅谷、汤若望以其国新法相参较。书成，即以崇祯元年戊辰为历元。是崇祯初已有汤若望，则又不止一百五六十岁。嗣后又不知以何岁卒也。

　　《明史。外国传》：西洋人东来者，大都聪明特达之士，意专行教，不求禄利。其所著书，多华人所未道，故一时好异者咸尚之，如徐光启辈是也。

　　○牛金星卢氏县举人牛金星，以磨勘被斥，投降李自成。自成奇其才辨，与谋议帐中。后私归取其妻子，为族中送官，坐斩，得减死论。自成又得之，大喜，伪署弘文馆学士。说自成以私恩小惠收人心，创为“迎闯王，不纳粮”之谣，传之民间，并为之分等威，申职守，创官爵名号，大加置署。自成既僭号，拜金星为天佑殿大学士。及自成自京师败归陕，金星子为其襄阳府尹。金星随自成自陕南奔，其同党宋献策等皆道亡，金星乃依其子于襄阳。此《绥寇纪略》所记也。以后不知下落，料已失势死矣。及阅王阮亭《池北偶谈》，则金星又尝为我朝京卿。盖奸宄之雄，见自成势盛，妄思为佐命功臣；及本朝定鼎，又知天命有归，则背伪主而仕兴朝，尚为得策也。

　　○洛阳伽蓝记佛教之入中国，已见《陔余丛考》。今按杨之《洛阳伽蓝记》，晋永嘉中，洛阳仅有寺四十二所，今城内外共一千余寺。其最雄丽者为永宁寺，后魏灵太后胡氏所造浮图，九层，高九十丈，刹又高十丈，西域沙门达摩遍历诸国，谓阎浮提所无也。按白马寺，汉明帝遣人向西域求得《四十二章经》，以白马驮来，因以为名。此一寺最古。后魏显祖好浮屠之学，国俗化之。故梵刹之盛，实自后魏始。报德寺，孝文帝所立，为冯太后荐福。景明寺、永明寺、瑶光寺，皆宣武帝所立。秦太上君寺，胡太后为其父母追福。胡统尼寺，太后姑所立。景乐寺、融觉寺、冲觉寺，皆清河王怿所立。明悬尼寺，彭城王勰所立。平等寺，武穆王舍宅所立。龙华寺，广陵王所立。宣忠寺，城阳王徽所立。高阳寺，高阳王雍之宅，雍为尔朱荣所害，故为寺。追光寺，东平王略之宅。建中寺，乐平王尔朱世隆所立。长秋寺，刘腾所立。景宁寺，司徒杨椿所立。又河阴之役，诸元歼尽，王侯第宅，多题为寺，故列刹相望。龙华寺，众羽林所立。菩提寺，西域人所立。法云寺，西域乌伤国沙门摩罗所立。又胡太后曾遣比丘惠生及敦煌人宋云向西域取经，惠生有《行记》，亦载《伽蓝记》内。按佛教既无益于身心性命，又无益于国计民生，不知何以风行若此？今且更千百倍焉。此固愚民易为所惑，然其始亦必有奇异动人之处，是以所至皈依。如《晋书。载记》内所志诵经解难，临刑枷锁自脱之类，大概或竟有其事。即如《伽蓝记》所谓：盘陀国王舍位与子，向乌伤国学婆罗门咒。四年尽得其术，还，复登王位。就池咒龙，龙变为人，向王悔过，实足骇人观听。是以人皆信向，到处崇奉。乌伤国有如来晒衣处。龙王寺有如来履石之迹。婆楼城有如来投身喂虎处。王城南摩休国有如来剥皮为纸、拆骨为笔处。再西行五日，有如来舍头施人处。辛头河有如来作摩竭大鱼以肉喂人处，有如来挑眼施人处。雀离国有如来为尸毗王救鸽处。那竭城有如来浣衣处。虽皆出于附会，然能使天下人人附会，必非无因。盖佛教多在咒语、偈语，如张道陵在鹤鸣山造符咒，传之至今，犹有验者。并里俗之祝由科、圆梦等技，虽不识字人习之，亦能驱使鬼神。不可尽以为诞妄也。世间万事无不有，岂可以方隅之见概之哉。

　　○庚申外史权以衡所著《庚申外史》，元顺帝为宋德帝之子一事。最为斟酌得宜，谓之真，则无确据；谓之假，则当时朝野咸有传闻。故开卷即书“文宗崩，遗命以明宗子妥欢帖木儿为嗣”，此顺帝得嗣位之由来也。下又叙宋德帝入元封瀛国公。瀛国公，幼君也。既长，愿为僧于白塔寺中，号合尊大师。后奉诏居甘州山寺。有赵王者出游，过其地，怜其老且孤，留一回回女与之。延七年，女有娠。四月十六日夜，生一男子。明宗自北方来，早行，见其寺上有龙文五采，物色得之，乃问瀛国公曰：“子之所居，得毋有重宝乎？”曰：“无有，惟今早生一男。”明宗大喜，因求为子，并载其母归。是虽未明言此子即妥欢帖木儿，而明宗先有子懿只班，立未逾月而殇，此外别无他子，则即妥欢无疑也。顺帝入即位后，又载尚书高保哥奏言：“昔文宗在时，尝述明宗谓陛下素非其子。”帝闻之大怒，问当时草诏者何人。虞集、马祖常以文宗御笔呈上，乃舍而不问。是又明顺帝非明宗亲子，则其为瀛国公遗体不待言矣。故余应、袁忠彻、程克勤诸人各有记述并诗歌。而权以衡此史于真赝疑信之间，可谓措词尽善矣。至其叙至正元年京师大饥，户部遣郎官求粮于扩廓。有普贤奴谓使者曰：“他将帅出师，皆朝廷供给刍粮。今察罕父子出兵大河南北，不曾费朝廷一钱，乃来求粮耶！”参政张至道叹曰：“三十二年天子，岂可使无一顿饱饭吃。”乃运五十车送京。按至正十一年天下乱，始有颍上红军起。十三年，颍州沈丘人察罕帖木儿起义兵，克复汴梁。其养子扩廓直至至正二十一年察罕被田丰刺死，始统其父军，安得以征粮事系于至正元年？且张至道谓“三十二年天子”，则应是至正二十七八年之事，何得倒置耶？

　　○绥寇纪略吴梅村著《绥寇纪略》一书，记明末流贼之祸。仿苏鹗《杜阳杂编》、何光远《鉴戒录》之例，每卷以三字命题，虽不免小说家纤仄之体，而记载详赡，以事系日，以日系月，以月系年。其大者朝章国典、兵制军饷、勋戚之封建、藩邸之支派，以及国变后诸臣死事之忠节，无一不广搜博采。甚至流贼之混号，亦详其氏名，并贼属之伪官，亦注其姓字。不知当日何以有如许档案作为底本？盖直聚崇祯十七年邸报奏疏部议，一一考核；又参之以传闻，揣之以情事，而后成书。其自叙谓：北都之殉难者，以弘光中礼臣表忠之疏为鹄，而绪闻佐之。豫省以御史苏京优恤之疏为鹄，而绪闻佐之。然不特此也，保定则有陈禧之《甲申上谷纪事》，其他各省，访辑详载，虽滇、黔边裔，亦搜剔不遗。其心力可谓勤矣。每卷后又各有论断，文笔雅洁，各成一则古文，又可见其深于古学也。

　　《补遗》内，为项水心煜、周介生钟力辨其从贼之冤。谓“甲申三月十九日京师陷，煜于四月十八日已到南都，弘光即位已在拜舞之列，不知更有何时何地可以从贼。钟本笃厚友悌人，不死实大负生平。乃元末红巾有‘媲尧、舜而多武功，迈汤、武而无惭德’之语，现载陶九成《辍耕录》。忽移以诬陷钟，入之爰书，遂至正法。此何说乎”云云。余初疑梅村文人气类，未免意存回护。及观第九卷，李自成伪官如宋企郊、巩育、陆之祁、张然、喻上猷、扬王休、黎志升、史可镜等，内黎、史二人皆当时名士，而皆直书其从贼不讳。并谓可镜在省垣有声，降张献忠为长、常、辰巡抚，官军械至南都伏法。则因其从贼者之必书，可以知不从贼而诬为从贼者之辨之，非徇情也。惟李国祯列于正祀武臣七人之内，书云：襄城伯，赠太子太师，进侯，李贞武公国祯。自注云：襄城之死稍后矣。然不屈而死，祀之可也，进侯则过矣云云。然《明史。李浚传》谓：国祯被执即降，旋以拷赃自缢死。则谓其不屈而死者误也。想梅村先据礼臣表忠之疏书于正祀武臣内；后知其拷赃缢死，故又于《赠刘雪舫诗》内有“宁为英国死，不作襄城生”之句。可见其一字不假易矣。

　　《补遗》内有云：蒋德憬：李建泰、范景文视从前之充位者，相去远矣。下又云：建泰风骨峭拔，性慷慨，负重名。又云：建泰以督师出京，疾甚不能军。保定官绅方誓守城，建泰求入城，见势急，欲用知府邵宗元印，以活一城生灵，宗元不可。及城陷，建泰遂降于贼。是亦可见其直笔。

　　卷十内，张献忠有爱将，皆养子，共十人。抚南将军曰刘文秀，安西曰李定国，定北某轶其名，而平东亦不著其姓名，此外又有艾能奇、第化龙、张能、马元利等，共八人。献忠将尽屠蜀人，平东力谏曰：“王转战二十年，所过屠城无寸土。今出万死得斯土，庶几可立霸业。今又屠之，某等何用生为？愿先百姓死。”献忠乃止。献忠谋自蜀入秦，平东又为之破马广于汉中。是平东者，既能为献忠止杀，又能为献忠御侮，实盗贼中之贤者。梅村何以不著其姓名？按献忠爱将十人内尚有孙可望、白文选。今恭读《御批通鉴辑览》，乃知平东即孙可望，定北即能奇，而伪都督则白文选也。梅村不直书，盖可望后为李定国所败，降于我朝，封义王，其子犹袭封慕义公。想梅村著此书时，可望正官于朝，不便明其出自盗贼，故讳之耳（白文选后随李定国死于缅甸）。

　　《明史》孙传庭、杨嗣昌、左良玉及流贼李自成、张献忠等《传》，大概多取之于吴梅村《绥寇纪略》。盖梅村于顺治九年即辑成此书，而本朝修《明史》则在康熙十七年以后，时天下野史稗乘碑志之类皆送史馆，故《明史》于此数《传》皆以《纪略》为底本。其间稍有不同者。卷七内杨嗣昌伏毒死，下又云嗣昌自缢死，卷八内亦称嗣昌缢死，此未免歧误。《御批通鉴辑览》则云杨嗣昌自杀。又自崇祯十四年以后，李自成攻汴梁凡三次。据《纪略》谓是年正月之攻，高名衡以巡按偕陈永福等拒守七昼夜，贼退去。名衡以守城功擢河南巡抚。其后两次拒守，皆巡抚任内之事。而《明史》谓三次皆巡抚高名衡拒守（盖三次皆名衡拒守，故不复分别巡按、巡抚，以省文耳）。《通鉴辑览》则初次守城系名衡巡按任内之事，后二次守城乃巡抚任内之事，与《绥寇纪略》同。

　　《绥寇纪略》卷九，李自成入西安，长安知县吴从义死之。乃即此卷内隔五页，又云：自成封吴从义为太平伯。自成败回陕，从西安逃出时，吴从义尚从之至武昌。岂两人耶？

　　甲申三月十八日，《明史》谓太监曹化淳开彰义门延贼入，《纪略》谓太监张永裕开齐化门延贼入。是时贼兵多，各门皆有攻击，不止一处也。

　　京师陷，《明史》谓宫女魏氏投河死，从者二百余人，而不及费氏。《纪略》谓宫女费氏为贼将所得，将成婚，费氏以刀刺杀之，亦不及魏氏（盖本两事，各记所纪。《通鉴辑览》魏氏、费氏俱载）。

　　李自成之死，《纪略》谓：通城九宫山有元帝庙，山民赛会，谋捍卫闾井。自成以二十骑上山，又止其二十骑，自成以单骑入，拜不能起。山民疑为劫盗，取锄碎其首。既而见其腰有金印，且有非常衣，始知即贼首自成也。《明史》则谓：自成率二十骑掠食，为村民所围，不能脱，自缢死。或又云：村民方筑堡，见贼少，争前击之，自成脑中锄死。此数事亦微有不同，其余皆符合。而《纪略》凡十二卷，《明史》只以三四十页括之，可见修史者剪裁之苦心也。惟洪承畴驰驱剿贼，自崇祯二年至十一年无一处不身在行间，而《明史》所列劳绩尚不如《纪略》之详，则正史与野史体例固各有不同耳。他如以亲兵曰“都虞候”、以勇士为“曳落河”、以番部为“典属国”、以汛地千把总为“候尉吏”、以抚降者为“安集掾”、以阉人为“竖头须”，此则过求典雅而反近于博也。

　　闻之故老云：明崇祯十五年松山为我朝兵所败，传闻督师洪承畴已殉难。崇祯帝恤典极隆，赐祭十六坛。其子弟在京，已刻行状，散吊客。方祭第十四，崇祯帝将亲祭（《通鉴辑览》谓赐祭十六坛）。而承畴生降之信至。后金声起兵徽州，与门人江天一俱败。总督洪承畴谕降，天一诵崇祯祭承畴文以愧之。承畴入本朝，为江南等省经略，又为川、湖、云、贵经略，归殁于京师，其子弟又刻行状，不复叙前朝事，即从本朝入关起。有轻薄子得其两行状，订为一本，以作笑端云。按承畴历官，惟在前朝剿流贼最劳；也，本朝国史未必叙其在前朝之事，赖《纪略》一书纤屑备载。盖其在前朝实有鞠躬尽瘁之忠，不可泯没者，不必复责其半途失节也。

　　○冒赈大案嘉庆十三年，淮、扬大水，皇上不惜数十万帑金，赈济灾民。有山阳县王伸汉冒开饥户，领赈银入己，上司委试用知县即墨李毓昌查赈。毓昌新进士，以清白自矢，遍往各乡村，查出浮开饥户无数。伸汉惧，许分肥，不受。既竣事，置酒饯别。是夕毓昌暴卒于公馆。淮安府知府王毂来验，口尚流血，竟不问，以颈有绳系，遂以自缢报。家人李祥、顾祥、马连升皆雇募长随，并伸汉拨来听差人包祥，亦长随也。棺敛毕，皆散去。未几，毓昌有叔李泰清来省视，见遗衣有血痕，颇疑之，密访亦有所闻，遂赴京以身死不明控，都察院具奏。上命山东巡抚吉念，提尸柩来济宁检验，口内尚有血痕，通体骨青黑，的系中毒。捕获五长随鞫讯，乃知伸汉贿嘱诸长随，乘其主酒渴，饮以鸩；又绳系颈，若自缢者。上大戒怒，以为从来未有之奇。诸长随皆凌迟处死。内手灌鸩之李祥，解至毓昌坟上，先刑夹一次，刳心以祭其主。顾祥、马连升先责四十板。包祥创谋，亦先刑夹一次。王伸汉斩决枭示。先验尸之王毂，以得赃亦斩决。其余查赈徇隐之同知、教官，皆连坐，分别定罪。加赠李毓昌官知府，其继子李希佐钦赐举人，一体会试。赴京控告之李泰清，亦赏给武举人。又御制五言排律三十韵以旌异之，颁诏天下。各地方官谅无不警惕矣。或者虑将来地方官因此遂不敢报灾办赈，不知圣天子视民如伤，惟恐一夫不得其所，岂肯因噎废食。惟向来办赈之法，本尚疏略。盖徒察弊于事后，而未能杜弊于事前也。放赈时，虽有委员监放，既赈后亦有委员覆查，然官吏不肖者多，或徇隐，或分肥，终属有名无实。救荒之策，究莫如减价平粜。多设厂座，俾远地不致向隅。限以升斗，俾奸民不能囤贩。仓谷不足，则买运以续之。此最为实惠及民之善政。其有灾重必应发赈者，饬各地保开报饥户，官为核实，即缮写姓名。凡一州县之内，各乡必有村镇聚集之所，计不过数十处。发赈之前，先将饥户姓名，并人口之多寡、赈期之久暂，分贴此数十处聚集之所，使人人皆得见之。事后抽查，亦易见虚实。则地方官自无从浮开饥口，即无从虚领赈赀，不防弊而弊自绝。圣主可无虑官吏之中饱，而有司亦不必避嫌而匿灾不报，或转致滋事也。

　　明末职方郎李继祯疏言：“国家发金钱活数十万生灵，而农桑复业，赋税常供，所得不止数十万金钱也。今已从贼者虽多，犹有限，未从贼而将来必至从贼者无限。今日平贼之费与他日平贼之费孰多？今日借出之钱与他日借出之钱孰多？不待词之毕而可决矣。”又宫允李明睿疏言：“先时发出一钱，可当两钱之用。急时与十钱，不敌一钱之用。”

　　○银杏树嘉庆十四年三月初九日，常州府学大银杏树一株，腹中忽发火。从隙处进出青绿色，有四、五蛇冒火出。初十日辰刻方熄。树仍无伤，葱郁如故。按李戒庵《漫笔》，明嘉靖元年正月二十一日，常州府学银杏树西南一枝，忽火发，窍中焰焰，水不能灌，至二十二日方止，树亦无害。未知今被火之树，即嘉靖中被火之树耶？或谓此乃文明之兆。嘉靖元年，府学有华钥中解元，今岁非会试之年，俟日后验之。

　　唐末董昌反，以卯年卯月卯日卯时僭号（见《吴越备史》）。

　　元末周子旺反，以寅年寅月寅日寅时僭号（见《庚申外纪》）。

　　○头有肉角梁武帝时，钟离人顾思远年一百十二岁，萧俣见其头有肉角，长寸许（见《俣传》）。余亦曾见二人，一江兰皋，阳湖人；一徐姓，嘉兴人，头上皆有肉角高寸许，年亦皆九十余，盖寿相也。然二人皆贫苦，皆无子，则亦非吉征。

　　○八仙俗以钟离权、吕洞宾等为八仙。后蜀孟昶生日，道士张素卿进八仙图，乃李耳、容成、董仲舒、张道陵、严君平、李八百、范长寿、葛永贵也。详见黄休复《茅亭客话》。又《图画见闻志》作李阿、长寿仙（《居易录》）。

　　《居易录》载：昌平洲柳林村夜有物似马，食人田禾。群伺之不可得，乃相约弓矢射之，马被创逸去，众随血迹寻之。至周皇亲坟，一石马身有血痕，始知食禾者，即此马也。余远祖廉使公（讳，明景泰甲戌进士，仕至山西按察使）。谕茔亦有此异。相传每稻熟时，辄秕而不实，但夜有砻米唱山歌声。居民迹之，乃坟上石人也，遂仆之。至今尚卧田中。余欲重起之，居民惧再为田禾祟，哀恳勿立，乃听之。

　　《长水日抄》云：东坡翰墨在崇宁、大观间尽令焚毁。及宣和间，上自搜访，一纸直万钱。梁师成以三百千取英州石桥铭。谭稹以五万钱缀“月林堂”榜书三字。幽人释子寸纸尺幅皆重购归之。是坡书翰不待南渡始贵重矣。

　　庆远人李文凤《月山丛谈》载：广西镇安府五指山与交趾相邻，产水精，弥望如雪。其巨者或取作假山，长至丈余云。余曾作镇安守，其地无所谓五指山，亦绝无水精，况长丈余者耶。

　　懒妇，状如豪猪，入海化为鱼，名“奔孚”。取其油作烛，饮酒则明，读书则暗。

　　○晏公庙晏公庙，昔人以为江中棕绳，许旌阳以法印击之，遂称正神云。按《国宪家猷》，载猪婆龙事，有老渔问其姓，曰：“晏也。”明太祖曰：“昔救我于覆舟山，云是晏公。”乃封为神霄玉府晏公、都督大元帅，命有司祀之，而不云棕怪。

　　○大和尚石勒称大王，奉佛图澄号曰“大和尚”。今沙门出世领众者，例称大和尚，自澄始云。

　　○招安梁山泺榜文《居易录》载宋张忠文公叔夜招安梁山泺榜文：有拿获宋江者，赏钱万万贯，拿获卢进义者赏百万贯，拿获关胜、呼延绰、柴进、武松、张清等者赏十万贯，拿获董平、李进者赏五万贯有差。今叶子戏有万万贯、千万贯、百万贯递降，皆用张叔夜榜文也。又传中方腊贼党吕师囊，台州仙居人，亦非杜撰。又《七修类稿》言《录鬼簿》钟继先作，于此传之事尤多。

　　文征明方竹杖跋语云：“予今年八十七矣，而背未骀，发未黄。灯下犹能为蝇头细书，作画犹能为径丈势，不自觉其为老也。”

　　康熙辛巳，御史张瑗疏：请毁明逆阉魏忠贤西山墓及华表碑碣，得旨速行。

　　李福达匿常州杨七郎家，酒间能呼屏风上美人下地歌舞。郡仓后深潭有蛟为祟，太守请捕之。作符令童子入水，即持蛟出，乃杀之，付厨作甚美。又在华亭朱尚书家，一日告别，云往京师，并求两仆同行，既抵京，即令二仆归。后尚书方饮酒，李忽从空而下，又留住经年乃去。

　　盘山拙庵禅师诵《白衣观音咒》云：“南无佛，南无法，南无僧，怛（塔）只哆（多），伽（茄）（挫）伐哆，伽伐哆，伽诃（呵）伐哆，伽伐哆，伽伐哆，娑诃。”（《居易录》）

　　阿魏散治骨、传尸劳、寒热、羸弱、喘嗽方，亦载《续夷坚志》。阿魏三钱；斫青蒿一握，细切；向东桃枝一握，细锉；甘草如病人中指许大，男左女右；童便二升半。先以童便隔夜浸药，明早煎一大升，空心温服，服时分为三次。次服调槟榔末三钱。如人行十里许时，再一服。丈夫病用妇人煎，妇人病丈夫煎。合药时忌孝子、孕妇、病人及腥秽之物，勿令鸡犬见。服药后忌油腻湿面诸冷硬食物。服一二剂即吐出虫，或泄泻，更不须服余药。若未吐利，即当尽服之。或吐或利，出虫皆如人发马尾之状，病即瘥。又云此方得自神授，随手取效。陵川进士刘俞字彬叔传，吐利后虚羸、魂魄不安，以茯苓汤补之。白茯苓、茯神各一钱，人参三钱，远志去心三钱，龙骨二钱，防风二钱，甘草三钱，麦门冬去心四钱，犀角五钱锉为末，生干地黄四钱，大枣七枚，水二大升，煎作八分，分三服温下。如人行五里许时，更一服，谨避风寒。若未安，隔日再作一剂。已上二方，须连服之。

　　又云治发背、脑疽、一切恶疮。初起时，采独科苍耳一根，连叶带子细锉，不见铁器，用砂锅熬，水二大碗，熬及一碗。如疮在上，饭后徐徐服，吐出，吐定再服，以尽为度。如疮在下，空心服，疮自破出脓，以膏药傅之。京兆张伯玉榜示传人，后昆仲皆登第。

　　又治一切恶疮服瓜蒌方。悬蒌一枚，去皮用瓤及子，生姜四两，甘草二两（横纹者佳），细切，用白灰酒——碗，煎及半浓服之。煎时不见铜铁。患在上食后服，在下空心服。亦见《续夷坚志》。又云：张户部林卿说有加大黄，或木香，或乳香没药者。病疮先疏利，次用瓜蒌方，日以乳香、べ豆粉温下三五钱，防毒气入腹，外以膏涂傅之，自无不愈。

　　用生何首乌五钱，青皮三钱，陈皮三钱，酒一碗，河水一碗，煎至一碗，温服，治疟不论久近即愈。

　　魏象枢初无子，或教以空心日服建莲子，遂生子。李奉倩有子十一人，云劝；服此方有验。

　　食河豚中毒者，陶九成录方：或龙脑浸水，或至宝丹，或橄榄，皆可解。又槐花炒微黄，与干胭脂各等分捣粉，水调灌即效。

　　于总宪传三秘方，云皆有奇验。治噎食倒食症一方：用真柿霜拌稻米蒸饭食之，八日不饮滴水，效。又一方：用虎肚烧末存性，好酒调服，效。治伤寒症，用糯米粽无枣者，和滑石末，砸成锭，爆干，烧炭浸酒。去炭热饮之，七日内者即汗，七日外者次日汗。

　　碧玉露浆方：中秋前后，用无五子青布数段，每段长四五尺。五更时于百草头上，将细竹一根掠去蛛网，乃用青布系长竹上，取草露水，绞在桶中。绞至布色淡，则另换青布。阳光一现，即停绞。所取露水用瓷罐贮之。用人乳一杯，蜜一杯，参汤一杯，露水一饭碗，和匀，绵纸封口。次日五更，烧开水三大碗，将此和匀之露水隔汤熟，缓缓服之。治虚劳症极效。

　　扑打损伤方：以十一月采野菊花，连枝叶阴干。用时每野菊花一两，加童便、无灰酒各一碗同煎服，立效。

　　又一方：取未退胎毛鸡，和骨生捣如泥，作饼，入五加皮，傅伤处，接骨如神。

　　治失血症方：取未熟青黄色大柿一枚，好酒煎至九沸，去酒取柿食之，奇效。

　　麦粉，用陈醋熬膏，贴无名肿毒，神效。

　　宋刘昌诗治喘方：麻黄三两，不去根节，汤浴过；诃子三两，去核用肉。二味为粗末，每服三大匙，水二盏，煎减一半；入腊茶一钱，再煎作八分，热服，无不验。

　　治男妇气血亏损、喘嗽、寒热重症：用人参一分，真三七二分，共为末，无灰酒调服三煎。三煎皆如前。日服三次，有奇效。

　　治肿毒初起，取鸡子，用银簪插一孔，用透明雄黄三钱，研极末，入之，仍以簪搅极匀，封孔。入饭内蒸熟，日食三枚，神效。

　　《居易录》谓：蛤蚧出蜀中，雌雄相抱。妇人临蓐握掌中，儿即易下。余守镇安，其地最多，雄声蛤，雌声蚧，能有十二声者为上。状如蛙而有青绿色，多在石缝中。以竹片嬲之，辄来啮，啮则至死不放。其力全在尾，然不能雌雄并获。药肆所售必以对者，乃以两枚托为成对耳。非真对也。志云能润肺补气壮阳。余为守时，有仆人路升病痨瘵症，每日和肉食之，半月全愈矣。

　　有人病溺不下，求于乩仙，判云：“牛膝、车前子，三钱共五钱，同М为粗末，将来白水煎。”空心服之，果愈。

　　固齿及血衄方：生地黄、细辛、白芷、皂角各一两，去黑皮，并子入瓶，黄泥封固。用炭火五六片煅，令炭尽。入白僵蚕一分，甘草二钱，并为细末，早晚用。

　　○烂眼边单方先洗眼，用桑叶数张，灯心三十寸，红枣七枚，明矾一撮，泡汤洗净。用猪苦胆一个，白蜜四文。猪苦胆略割破，白蜜灌下，用棉线结口。贮在茶杯，隔汤煮之片刻。用羊毛笔搽烂眼皮边，即愈除根。

　　○神效洗眼方昔扬州有一赵知府，年九十有余，患眼疾，双目不明二十年矣。后遇陈八相普长方：用桑白皮不拘多少，煅过存性，将水一碗煎至九分，澄清洗眼。不至一年内，如童儿一般。长方不可隐藏在家，若不传出，家贫寿夭。

　　洗眼日期开明于左正月初八　二月初十　三月初五　四月初八　五月初五　六月初七　七月初八　八月初五　九月初三　十月初十　十一月初十　十二月初八　若闰月，望日洗亦可。

　　若有善信君子，抄写此方传出世者，功德无星。浙东句章童广凌刊送。

　　○桑叶洗眼方立冬日采桑叶一百二十片，悬风处令自干。每用十片，水一碗，于沙罐内煎至八分，去渣，温洗。洗日斋戒，忌荤酒。正月初五日，二月初一日，三月初五日，四月初八日，五月初五日，六月初七日，七月初七日，八月初八日，九月三十日（月小则廿九日），十月初十日，十一月初十日，十二月初一日。

　　人被火烧，皮肉焦烂，出虫如蛆者，用杏仁为末敷之，即愈。

　　有老人九十余，某公尝问何以得寿。答曰：“好吃的不多吃，不好吃的全不吃。”

　　求子之法：妇人服四子汤，男子服四物汤。候月经净后入房，左手足用力。精过后，令女人亦侧左身而睡。盖男血女气常各不足，故各补其所亏也。

　　治喘方：麻黄三两，不去根节，汤浴过；诃子二两，去核用肉。共二味为粗末，每服三大匙，水二盏，煎减半，入腊茶一钱，再煎作八分，热服，无不验。（《居易录》）

　　治肿毒初起方：取鸡子，用银簪插一孔，用透明雄黄三钱，研极细末，入之，仍以簪搅匀，封孔。入饭内蒸熟，食之，日三枚，奇效。（同上）

　　高邮一学官自言少患血症，用青布非五子染者，于荷稻或草木上，接秋露最洁者，以瓷瓶盛之。分作十八碗，作三次服，每次六碗，入人参汤五分，冬蜜、人乳各一种煎，服久而益健。（《居易录》）

　　治疫气、伤寒等症：麦门冬三钱，乌梅三枚，枣三枚，芫荽梗三十寸，灯心三十寸，竹叶三十片，煎服。（同上）

　　梧州鲭鱼胆治眼疾立效。山羊血治血凝亦神效。（同上）

　　治跌打损伤方：以十一月采野菊花，连枝叶阴干。用时每野菊一两，加童便、无灰好酒各一碗同煎，热服。（同上）

　　又一方：未退胎毛小鸡一只，和骨生捣如泥，作饼，入五加皮，傅伤处，接骨如神。（同上）

　　治失血症：未熟青黄色大柿一枚，好酒煎九沸，去酒取柿食之，神效。（同上）

　　麦粉不拘多少，用陈醋熬膏，贴无名肿毒，神效。（同上）

　　魏象枢无子，或教以每晨空心服建连子，遂生子。李奉倩亦服此有效。

　　空中木通连白葱须三寸，半酒半水煎服，治疝有效。

　　用生何首乌五钱，青皮三钱，陈皮二钱，酒一碗，河水一碗，煎至一碗。不论久暂即愈。

　　黑豆丹方：用黑豆五升，洗干后，蒸三遍，去皮。又大好麻子三升，浸一宿取出，亦蒸三遍，令开口，去壳。用豆五升，麻子仁三升，先捣豆黄为细末，再捣麻子仁极细，添下豆黄匀作丸，如拳大。入甑内蒸过。从晨至夜参子时住火，天晓出甑，至午晒干，捣为细末服之。但以不饥为度，不得食他物。第一顿七日不饥，二顿四十九日不饥，三顿百日不饥，四顿千日不饥，如更服永不饥矣。渴则饮新汲水，或大麻子浆。若要重吃他物，用葵菜子研细末，煎汤，冷服下，亦可。（《戒庵漫笔》）

　　治一切发背、毒疖：用虾蟆肝一个，银朱五分，再用好墨研磨搽，甚效。（《暖姝由笔》）

　　韭菜地曲鳝泥，水调，治狗咬疮。（同上）

　　治翻胃病：用梨一个，以箸钻一眼，入胡椒一粒，纸裹灰中煨熟。去椒食梨三五个，试之极效。

　　治积块：用白头老鸦，以青靛一二碗煮，食其肉。将骨磨末，面糊丸，酒下。

　　治喉闭方：用梧桐子一二十粒，研细，加少醋服下，痰自愈。

　　治心疼：青靛半盏，长流水半盏，调服。

　　治男妇气血两亏：用人参一分，真三七称二分，共为末，无灰酒调服。二煎、三煎皆如前。服三次，有奇效。

　　土虺蛇伤人最毒，用水牛耳中垢腻涂咬处，甚效。或急摘桑叶，取白汁滴伤处，亦效。

　　治鹤膝风：用碗略锋破虾蟆腹，留缝，不可穿，缚置患处。待动胁移时，虾蟆受毒辄死，再易一枚。不过两三枚即愈。

　　治发背：用苍术，去黑皮，加地龙（即蚯蚓）、盐梅（即霜梅）等分，捣成泥，猪胆调，围四周，空头渐愈。（传是《孙真人方》）

　　指甲刮极细末，点目中，去翳甚妙。

　　治溺死者，急以鸭血灌之，可活。

　　治疯狗毒蛇咬伤者，以人粪涂伤处，极效。须新粪乃佳。（《戒庵漫笔》）

　　治广疮，用干荷叶浓煎，当茶吃，六、七日即愈。（同上）

　　治虎伤，服香油可解其毒。（《戒庵漫笔》）

　　治眼病，用石蟹，水磨之有腥气，涂两眦，能已痛。（《居易录》）

　　○续○钦赏三品职衔准重赴鹿鸣宴谢折原任贵州贵西道臣赵翼、原任刑部郎中臣姚鼐为恭恳代为奏谢圣恩事。奉上谕：“本年庚午科乡试，据广厚奏‘江苏省原任贵州贵西道赵翼，现年八十四岁；安徽省原任刑部郎中姚鼐，现年八十岁，均系乾隆庚午科举人，循例恳请重赴鹿鸣宴’等语。赵翼、姚鼐早年登第，耄齿康强，宾兴际周甲之期，寿考叶吉庚之岁，允宜加锡恩施，以光盛典。赵翼着赏给三品顶戴，姚鼐着赏给四品顶戴，俱准重赴鹿鸣筵宴，以示朕加惠耆儒至意。钦此。”臣翼、臣鼐窃自思樗栎菲才，草茅陋质。昔年入仕，曾无补于涓埃；中岁归田，但专营于著述；猥以林居晚景，适逢乡举初程，蒙皇上宠加旧秩以赏衔，准随新班而赴宴。礼筵有座，听广乐于笙簧；章服增荣，耀衤阑衫于黼绣。与作人之化，弥知圣寿之无疆；游化日之舒，又及引年之优赐。恩施非望，感切难名。惟有咏歌太平，虔祝纯嘏，教儿孙经书奋迹，世笃忠贞；率乡里孝弟力田，各勤耕凿，以期仰报高厚洪慈于万一。所有感激下忱，伏乞代为陈奏恭谢天恩。

　　按历科以来，惟庚午乡试多有重赴鹿鸣者。姜孺山《松江诗抄》云：康熙庚午，上海人陆秉绍中副榜，有《和黄宫詹会先后同年诗》云：“车骑联镳赴绮筵，鹿鸣歌后谒高年。却夸蕊榜题名外，添得三朝一地仙。周甲科名曾有几，乡邦旧事却重新。东山久系苍生望，六十年前榜上人。”余中式乾隆庚午科顺天乡试，亦有吏部侍郎黄叔琳来会先后同年（盖即黄宫詹）。今嘉庆庚午，余又与姚鼐及汉军施奕学、浙闱周春、闽闱林田培共六人，皆重赴鹿鸣。是庚午科必有重赴之事。其他如黄宫詹诗所称王文恭重赴癸卯。此外则近年梁同书、翁方纲皆重赴丁卯，余不多见也。

　　又按少司寇阮吾山《茶余客话》记：东莞尹之逵，顺治丁酉举人。至康熙丁酉科，以巡抚会先后同年，重赴鹿鸣筵宴。主司严思位赠诗云：“六十年前攀桂客，天留硕果到今时。已从石室传丹诀，复与琼筵泛玉卮。金粟山头清白吏，珊瑚渊畔去来辞。非潜非见穷经术，百岁常为后辈师。”康熙乙卯乡试，松江进士唐昌期以万历乙卯亦会先后同年，有客赠诗“鹰扬杖履追前哲，鹗荐科名接后贤”。乾隆己未，赵执信亦与新举人会先后同年，沈归愚赠诗有“后先己未亦同年”之句。余中庚午科，亦有侍郎黄叔琳昆圃来会先后同年。次年辛未，昆圃并会会试同年。其家本住京师，乃邀新进士至家，大合乐，辇下称盛事。庚辰会试，史文靖贻直相国亦循故事。壬午，闽中黄莘田亦会先后同年。又浙江丙子科有吴大炜，顺天甲午科有孟诱，南己酉科有赛，俱重赴鹿鸣。赛年正百岁，特赐进士。壬子科，湖北万年茂、福建陈材、邱理德，湖南覃昌明亦俱会先后同年。庚戌科会试，嵇相国璜重赴琼林。

　　○跋吴氏三老图乡先辈胡忠安公年老致政。家有兄弟三人，俱康强无恙，乃筑寿恺堂，觞咏其中。《明史》载之，传为盛事。今吾乡又有吴氏昆弟三人，长瑞丰年八十四，次载功八十二，次太和八十。白首相对，雍睦一堂，至老不析产。儿孙两三代，或儒或贾，皆能守其家。虽校之忠安公名位声望有大小之不同，而家门聚顺、和气致祥，实足称升平人瑞也。

　　○老境昔文征明八十七岁时，尝自谓灯下犹能作蝇头细书，作画犹能为径丈大幅，足见其老而强壮，神明不衰。余今年亦八十六矣，既不能书，又不能画。以诗遣日，亦安得许多诗思。惟范蜀公景仁言：“端居静坐，不起念虑，虽儿童喧哗，近在咫尺，亦不见闻。”黄山谷谓景仁深于学佛，故得此养闲之法。而余则浮躁性生，此心不能一刻不用，又安能窃景仁之绪余也？

　　○妖民吸精髓徽州歙县颜子街有妖民张良璧，能吸童女精髓，年已七十余，须眉皓白，而颜貌只如三四十岁人。其术诱拐四五岁女童，用药吹入鼻孔，即昏迷无所知，用银管探其阴，恣吸精髓。女童犹未死，抱送还其家，或数日，或十数日始殒命。人皆不知其中伤也。忽一日门扃有罅缝，同被诱之女童瞥见之，归语其父母，事遂败露。此声既扬，县尉某先拘其妾某氏讯供。诸被害家亦争控于官，然无赃证。良璧到案，挺身长跪，抗论不挠，谓：“从古无此事，何得以莫须有之事诬陷人？”严讯三日，并呼其妻质对。始吐实。二十年来，被拐者共十七人，其四人尚无恙，余十三人皆被戕。适有同乡御史吴椿官于朝，合邑士民公札寄知，椿据以入奏。皇上饬地方有司，讯得实情。良璧照《采生炙割律》凌迟处死，妾及子皆遣戍，失察之官吏黜革有差。此嘉庆十六年八九月间事。

　　○书史印曾死孝事毁不灭性，亲丧而以身殉，过矣。然在死孝者，非必以身殉为期，而伤惨之至，有不期而殒其生者，君子未尝不哀其志而惜其命也。溧阳史印曾，字绶紫，父汝杰官潞安府同知。印曾幼随任事父及母谢氏，即能得其欢心。父解官归，母病，印曾奉汤药。衣不解带者累月，骨柴立如枯腊。吁祷不效，母殁，呼抢不欲生，长号擗踊，呕血数升而死。是真死孝者矣！

　　○书刘慕陔绵州救难民事绵州为蜀省最冲要地，杜甫所谓“绵州州府何磊落，显庆年中越王作”者也。历代沿革载在《州志》。嘉庆五年，忽有白莲教匪徒ㄈ扰，偷渡嘉陵江，渐逼潼、绵，肆抢掠。适毗陵刘慕陔以名进士来牧是州，叹曰：“是不可以徒手障也。”乃先捐米五百石、钱千缗为士民倡。士民见公为民保护如此，无不踊跃乐捐。不数月，得白金六万两。鸠工庀材，不匝月工成，屹然崇墉。士民扶老携幼入城，俱得倚毗，无一被戕者。将军魁公亦领兵万余驻绵之金山驿，相距仅三十里。恐有匪徒混入难民内，城下有船数十艘，不许拨往济渡。慕陔目击阽危，不忍以非己部民遂恝视。请于将军，不得，继以涕泣跪求，愿供具军令状，如有不测，惟州牧是问。于是万余人咸得生路。其自旧绵赴新任也，迎者、送者，父老旌幢，儿童旗伞，几于锦天绣地。在籍李翰林调元曾有句云：“百堞能容千户住，一航先救万人生。”今竞称刘使君城。盖自古官民之相爱未有盛于此时者。佥曰：“生我者父母，活我者刘使君也。”予尝读《明史》宋礼、周忱等《传》，谓皆能殚公心以集事，而其才又足以济之。然事之有迹者易以传，而事之因人者难为继。如慕孩之筑城、济渡二事，实兼昔人之长。行当与汉之栾公社、唐之狄梁公生祠并垂不朽矣。

　　○西山煤（煤本屋尘。其产于山而可供爨者，曰石炭，今概以煤称之）

　　京师自辽建都以来，千有余年，最为久远。凡城池宫殿、朝庙苑圃及水陆运道，经累代缔构，已无一不完善通顺。其居恒日用所资，亦自然辐辏，有若天成。即如柴薪一项，有西山产煤，足供炊爨。故老相传“烧不尽的西山煤”，此尤天所以利物济人之具也。惟是都会之地，日益繁盛，则烟爨亦日益增多。虽畿甸尚有禾梗足资火食，而京师常有数十万马骡藉以刍秣，不能作炊爨之用。是以煤价日贵。余在京时，煤之捶碎而印成方墼者，每块价钱三文，重二斤十二两。今价尚如旧，而每块不过斤许矣。此不可不预为筹及也。闻直隶真定府之获鹿县有煤厂，产煤甚旺，距京不过六百里，似可以获鹿之有余，补西山之不足。其间或有水道不通之处，量为开浚，如淮右之五丈河，俾船运常通，则永无薪桂之患。

　　宜兴山中人有善捕虎者，用黏胶散布于乱草上。虎来必就草打滚，则草尽粘在身，愈滚愈粘。虎性急不耐烦，滚愈急，辄哮吼而死。此亦前人未有之奇也。
