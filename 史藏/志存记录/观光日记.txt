●观光日记
　　台中彰化立轩吴德功稿
　　明治三十三年，台湾总督府男爵儿玉源太郎阁下举行扬文会。总计全台举人、贡生、廪生止余一百五十名。先期发柬，文曰：『启者：以文会友，以友辅仁之义，是藉以敦世风、励绩学也。兹总督阁下定于本年三月十五日特乘公暇，会设扬文，搜罗台疆俊杰之才，聿赞国家文明之化。惟冀诸君依题抒臆之外，总期各尽所蕴蓄，临会投文，俾得有奇共赏。愿赓同调，敢夸玉尺量才；毋秘尔音，岂乏金针度谱。是有厚望焉。端此祗颂文祺』。又出三题：一、修保庙宇（文庙、城隍、天后等庙）议，二、旌表节孝（孝子、节妇、忠婢、义仆）议，三、救济赈恤（养济、育婴、义冢、义仓、义渡）议。其文会宿构，备临会面投。各地方官派引导会员，一路舟车免费。德功于八日禀辞师范学校长木下邦昌，翼日出发。
　　八日自彰化城起程。是日半晴半阴，中庄仔等处满田大菜花，色白如银。至柴坑仔，农人分秧，青苍可爱。抵溪买渡，即景赋五律：早起乘舆出，春阴压野埛。豆花千顷白，秧子半畦青。雾罩山疑隐，云对日欲暝。一溪山水碧，忍冻渡孤舲。
　　午刻至湖日庄，岸上置停车场，飞桥跨溪，铁轨络绎，溪中鼓棹，甚盛景也。吟五律云：湖日庄头渡，途间铁轨横。雨过新水涨，云积远山平。岸上飞轮越，溪中短棹撑。交通欣便利，商埠勃然兴。晚抵大墩族亲鸾旗家，见牡丹两株鲜艳夺目，桧树、侧柏盆景十余种，盖向内地商人购来也。爰吟牡丹七绝一首：魏紫姚黄数朵栽，含苞富贵结楼台。人情最厌无颜色，故染胭脂点缀开。
　　十日，大雨如注。乘舆到大墩。至午，天气稍晴，即赋所见：雨后郊原润，春秧绿满畴。烟迷村树隐，水涨野桥浮。燕垒添新土，鱼罾避急流。晴天当向午，缕缕爨烟稠。
　　午后，造县厅学务课，吉野利喜马引余同诸友谒知事木下周一。适学务部长武藤针五郎付信一封，令功引诸友谒台北町田学务校长。时知事新建洋楼一座，鸟革翚飞，甚壮丽也。缘梯而上，板铺五色花毡，四面皆以肖栊木造成，漆光可鉴。各递名刺，知事谕以明早亲同出发，命吉野引导会员往北，一路行李交警官保护。礼毕而退，余即景赋五律八句：建瓦高瓴耸，登临俯瞰危。云梯铺锦绣，月牖挂玻璃。排闼峰三面，环轩水一池。公余聊退食，徙倚乐委蛇。
　　日晡，散步大墩街外，见新坟旧坟累累，因忆戴万生乱秋雁臣司马殉难于此，吟七绝以吊之：此地当年旧战场，登临蒿目倍心伤。捐躯报国秋司马，血溅荒丘草木香。
　　十一日，吉野君引导诸会员一日欲抵苗粟。是早鸡鸣起程，天尚未曙。咏五言古风云：破晓晨鸡鸣，舆夫促登程。孤星明耿耿，肃肃以宵征。相逢不相见，但闻人语声。睡坐肩舆中，数里天未明。午刻抵葫芦墩，街市热闹，亦设车站。沿途上下埤圳水分流，是为朴仔篱圳。即景赋五律：晓发台中县，人家植竹篱。葫墩新市建，雁社古风遗（雁里社土番尚多）。汴别东西派，溪分上下埤（前合为一，后始分之）。维新声教讫，风俗化浇漓。
　　午后抵大甲溪畔，铁轨络绎，越岭穿山，皆成坦途。但恐两车相击，覆辙堪虞。行人慎之。爰赋七言古风一篇：大甲溪路甚险巇，小径狭仄难驱驰。嶙峋怪石屹然立，俨似鲸鳞作之而。大甲溪水波洪汹，万派汇流行人恐。忽遇飓风天末起，木根摇动天泉涌。近来荒地尽交通，桥梁横挂如长虹。铁轨络绎接对岸，车声轧轧音玲珑。坦坦荡荡直如矢，穿山越岭平如砥。从此往来无病涉，较胜济人于溱洧。
　　既抵烘炉崎，石径迂回，峰峦屹立。即景赋五言一首：路作之而状，崎岖石径多。悬崖如勒马，迭嶂似旋螺。纠葛萝牵屋，槎枒树折柯。负薪村女秀，逐队唱山歌（近山粤女赤脚负薪，唱和山歌）。
　　越烘炉崎，多行山路。西面一山，横亘途中。村女荷樵，行歌互答，皆男女相悦之词，其音甚淫荡也。至三叉河，惟荒店数间而已。即吟五律云：纔过烘炉崎，三叉路绕河。溪深桥益险，径仄石偏多。数里余荒店，漫山杂野萝。停舆聊少住，侧耳听樵歌。
　　下午抵东罗园，青山四面环绕，中开大湖，泉水涓涓，灌溉稻田。民皆粤籍，傍山为屋，鳞瓦整齐，足见民物丰阜。吴孝廉芸阁故庐犹在，其人杰之出，殆由地灵矣。即在舆中横手板赋五律四韵：三叉河过后，直抵东罗园。四面峰环屋，几弯水绕村。纳凉疑嶰谷，避地俨桃源。傍晚夕阳照，林间鸟雀喧。
　　薄暮行抵苗粟。西畔大山，有帝国陆军大队及联队封茔，高树木华表。回忆乙未黑旗统将吴彭年（字季籛）驻军接战，管带袁锡清、帮带林鸿贵战死之事，爰赋五古一篇以吊之：薄暮抵苗粟，漫山旧战地。封尸为京观，新冢何累累。回忆五年前，两军奋击刺。袁林二兵弁，争先罔回避。满身中枪炮，鲜血洒鞍辔。大军夺东山，遍树蝥弧帜。我今乘舆过，触目心胆碎。遥见帝国军，华表特标帜。黑旗诸将弁，遗骼埋何处。安得有心人，搜寻泐名志。
　　是日行八十里，抵苗粟街，幸天气尚晴，时夕阳在山，人影散乱，未得造访刘牧亭。同行杨君惟吾代赁旅馆，不甚清洁，然匆匆投宿，未暇择也。夜咏五律云：陇亩下牛羊，山头挂夕阳。仆夫嗟况瘁，旅馆叹凄凉。蒸饭柴根湿，铺床稻稿香。更深犹不寐，欹枕梦家乡。
　　十二早，天意欲雨。予坐肩舆中，见地势两山相夹，而良田万顷，涧泉崖溜，足以资其灌溉。且大厦鳞排，石路里许，其富庶之家已可概见。口呼五律以纪之：碧瓦朱栏外，东西夹两山。炊烟迷还岸，曙色压鱼滩。石古云频起，天寒雨欲潜。秧田溪涧绕，流水响潺潺。
　　出苗粟里许，即通车桥，舆夫不敢过，竟越溪徒涉，由后垄旧路而来，依然如昔日飞砂迷路，细雨霏霏，海风卷浪。予坐肩舆中牙齿欲震，因赋所见：破晓苗街发，旋经后垄来。漫山无草宅，遍地尽砂堆。日隐风加急，天寒雨欲摧。羊裘犹透冷，忍冻过宕隈。后垄山行尽，即为中港渡。仆夫置肩舆于舟中，予坐舆上，顷刻抵岸。时天阴日隐，以时计观之，适当午刻；因吟五古以咏其事。诗云：抬舆置舟中，舟在水上浮。一身占两便，乘舆亦乘舟。
　　下午申刻抵新竹县，夕阳下山，同杨君惟吾、赖君君选先到水田赁旅馆寄宿，予亦随伴入寓，未得造访昔日知交也。
　　十三日大雨，乘肩舆抵凤山崎火车头，呈验凭据，即登火车，免输车费。九点发车，路上停车添炭数处，至十二点抵大稻埕。火车敏捷如此，因咏五古云：新竹抵稻津，辰发午即至。俨似费长房，符术能缩地。旋转任自如，水气通火气。水火交相用，系易占既济。逐电迅追风，敏捷胜奔驰。举重有若轻，便捷兼爽利。下车艋舺渡辜君耀星楼上，望见舟子将船泊在楼下，引入楼中午饭，礼意殷勤，真所谓他乡遇故知也。
　　下午，吉野君引到稻新街，门上贴学士公馆条，役丁将行李搬入楼上。床帐皆新制，每床红毡五件。器具、洋灯、茶汤俱备，厨房伙食丰腆，即授餐适馆意也，会员有宾至如归焉。
　　十四早，计台中会员十八名，吉野君引见本县知事木下周一，适出门拜客，各投刺请安。予再谒村上知事，三谷君引率入见。谆谆问台中安静否。知事虽卸篆，犹问怀于旧治焉。并谕以黄玉阶请开天足会，甚合本意，但愿会员实心开导，俾全岛妇女喜悦听从，幡然改观，未始非维新之一大事也。
　　十五日上午九时，三县绅士齐集淡水馆，即前登瀛书院也。中堂悬金字「扬文会」匾，楹柱簪花，红白相间，五色扬文会小旗密布，春风荡漾，摇曳生姿。堂上列古松等盆景，甬道两边栽植异卉名花，多自内地运来者。堂内客厅铺设锦茵，西洋椅棹上挂自来火灯。司宾者各济济款洽。钟鸣十下，儿玉总督阁下驾临，静肃不动声色。俄而炮声千响，司宾者引导上藏书楼。楼上灯彩，金碧辉煌，各种名花或剪彩而成，或折枝高插，更有两地瓶插两松柏，枝干苍古如蟠龙状。于是绅士坐定，总督朗诵祝词，后藤民政局长亦演说云：帝国皇统一系，国祚兴隆，与天壤无穷，迄今二千五百年，金瓯无缺，国运之振兴，教育之进步，汉文自王仁赍入，释教自印度流来，泰西文学亦喜为采纳，皆能与之融和而得其要领。余非不知汉文之高雅优美而欲废之也，惟先示以易知易学之方，故首教以国语，继公学校、师范学校，将来文运长进，更设专门学校以期巩固利用厚生之根抵，养成有用之才。此次之扬文会即发扬大人之学，即大学之道。大学言明德新民，又曰格物致知，汤言日日新，康诰言作新民，无非欲使人格考穷理，使德业富有日新也。尔等皆博学之士，归去当教迪后进，庶无负督宪表扬文之意。读毕，台北厅总代李秉钧、台中总代庄士勋、台南总代蔡国琳、宜兰总代李望洋高诵答词而退。于是下楼，各行照像，即上席开筵，总督同民政局长、台北县知事村上义雄、台中县知事木下周一、台南县知事、法院诸官长居中陪宴。嘉肴美馔，酒醴笙簧，备极盛设。宴毕，日已晡矣。总督令吉野君引导往阅陆军操演。初阅陆军宿舍，十人一房，会员行过，各起立行礼，肃严无哗。曹长引出排队，各手执隐仓枪，腰带炮子袋，以革带系刀，背佩兽皮制四方袋。其号令进退步伐，皆有纪律，洵为节制之师也。旋引阅骑兵。其马匹皆独逸式，队长号令，马行如旋风驰骤，桓桓纠纠，实一队劲旅也。阅完，钟鸣六点，回寓。爰感赋五古以纪之：时经沧桑变，诗书都欲焚。戎马倥偬后，谁与讲典坟！儿玉大爵帅，胜会开扬文。先期折柬招，延聘礼意勤。三题令建议，各畅所欲云。授餐兼适馆，旅费厚颁分。縻金万余圆，旷典世罕闻！三县绅士集，衣冠盛如云。逊荒诸处士，吐气扬眉欣。金碧辉华堂，辕门车马纷。新宴开烧尾，绿蚁酒初醺。木杯尽金泥，荣宠逾纽纁。午后阅武库，操阅陈陆军。文王歌棫朴，鲁侯咏藻芹。学术细演说，开道心孔殷。叩首告辞退，天气日欲曛。
　　十六日，引会员驾火车往基隆观战舰。火车所过五、六站，穿山而过，对面不见人。最后一洞约四里许，即到基隆。台北至基隆四、五十里，火车两点即到。由小船上舰，约二十余层之梯。舰名横须贺，盖日本国第三等末号战舰也，长约三百步，阔约四十多步。首尾安大■〈月良〉二樽，名曰钢线炮。舰中置大炮数十樽，烟筒二枝，桅三枝。时管带官命海军操演，如对敌状，各演空枪数十响。寻而二人假为中伤跌下，命苦力缚绳抬起，军医随时疗治。忽见舰中大炮发数十响，烟满舰中，不辨人物。旋又出鱼雷一樽，大约丈余，值二千余金，盖入海以击敌船也。午刻，以什锦点心请会员。是日，细雨湿衣，海浦泥淖滑滑，人欲倾跌。再驾火车回寓，日已傍晚。
　　十七日午前九时，会员齐赴淡水馆。时大雨如注，各乘人力车，下衣多湿。通译员岩元同吉野利喜马引导至警察狱官学习所，见所长汤目保隆。所内洋楼一座，四面窗牖玻璃明亮，中分四室：舍监室、事务室、会计室、受付堂。上有走马楼。外环以女墙，如雉堞状。阶砌以石，清洁异常。通姓名毕，所长引率阅警察宿舍。下铺地板，离地三尺许。两边宿舍十余间。床以铁枝做成，红毡布被，亦清洁。中留甬道。屋脊上高三、四尺，两边玻璃窗，以通空气，且光明异常。小折而南，为练习武艺所。坐定后，所长令铃木练习生等打拳，连环攀倒，扑地有声。演数回，令操伏地绳、捆缚绳、非常绳、土匪捆缚绳等法。旋而陆军伍长拔刀挥令，练习生操演，步伐整齐，一视伍长号令，无敢疏慢。令进立开连环炮，旋令退而屈膝，亦开连环炮，虽无入子药，亦簌簌有声，如临大敌。然伍长亦收刀合鞘，又令练习生头戴铁线面具，两手束皮囊，以皮肚围之。初以二人击刺，寻以四人乃至八人两相四打，竹拳之声震动耳目，盖观其所打止头、手、腹三处，有物以护之，虽猛扑不伤皮肤也。操演一时久，引到练习生读书处。左边一学堂，是狱吏生练习所，玻璃窗光洁，椅棹齐备。中悬一匾，文曰「至诚」，儿玉爵帅手书也。右边一学堂，是警察生练习所，玻璃窗椅棹一样。中一匾，文曰「尽忠」，后藤民政局长亲题也。所长令舌人一一指陈，引入中厅，排列果子、点心、烟茶，予同诸会员四面环坐。寻告辞而退，各官吏肃立以送。
　　出练习所门百余步，转过一桥，岸上相思树青苍夺目，是为制药所。洋楼屹立，下分四室，中梯作两折，纡曲而上。梯级至楼上，皆铺花毡。东边客厅，四面玻璃窗，翠峰环拱，了如指掌。所长由西边宿舍出接。通问后，引率会员到制洋烟所。初阅原料，红涂、乌涂数十箱。再进贮烟膏所，列百余桶。苦力工每日向各桶以篙搅之，恐其发霉也。出门，观熬烟所，止见烟气上腾，水声鼎沸，不知火由地下铁管引入鼎内也。盖鼎双层，中空，两边夹以两铁管，火由鼎中而入也。水亦由管入鼎，可放可止，甚为灵巧。又用机器将烟涂煮匀，取入器中，用铁器绞之，如榨油然，烟浆自四出，以铁管引入各鼎。辗转数鼎，而后熬膏。每一鼎日可熬八百左右两。计制烟职工百余人，可供全岛人之吸，不亦简而该哉！
　　又进观电火所，置二铁炉，日夜用土炭五千斤左右。日则烧炭以熬烟，夜则以燃电火也。电火用两铁车，一轮转动，用皮带牵动彼轮，二轮互转数次而火由铁管引入电灯。灯中数条白金线渐红，而火即发矣。铁管数枝：一分燃总督衙门，一分民政局卫门，一分测候所、卫生所等处也。
　　出制烟旁门有二大井，大有六、七尺，四方。而屋上置大桶一个，以铁管引水，自下而上，以分灌数处，殆自来水之制欤。
　　制药所对门即为卫生课。内贮各种药水。卫生员以清水二礶平等，一置浊水少许，其水随即变色。又用水放药水少许，水即变红。寻以他水滴一点，其质收合为一，以玻璃管搅之，水即变黄色。并取民制下等烟膏化之，其水黑而不变；以官制之烟化以药水，即变为乳色。诚以官制之烟无毒物以杂之，吸者可以无病焉。又以白糖杂炭酸水，更以他药水少许滴之，其糖即自燃。化学之理奥妙如许，格物之功，乌可废哉！
　　十八夜，设宴于淡水馆。会员午后五时齐集馆中。楼三楹，张结戏台。楼上、楼下檐际，红灯珠排，约千余盏，用火药引心，联络如牟尼一串。黄昏时，信炮三响，千灯齐明；堂内电灯亦一时同发。司宾者引会员并在地之绅士，不在会者亦与宴焉。儿玉总督、后藤民政长官、各县知事及各衙门官长陪宴。席办西洋料理，各人分食，多干烧类。几上列山东苹果、岭南蜜橙、本岛芭蕉诸果，杂以古瓶插列名花。碟上假仙桃、红柿，无异天生。萄葡美酒，贮以玻璃杯，诗所谓「美酒葡萄夜光杯」者，殆类是欤！宴毕上楼。
　　楼上戏台，金碧辉煌。女戏剧首出演「寿鹤稚松」故事，盖宫内逢一月子日行宫丁拔稚松之式，取义长生延寿也。二出演「兄弟复仇」。建久四年，伊藤佑成同弟时致各有爱妾，曰虎、曰少将，同往弒杀工藤佑经，以其父为佑经所杀，故复仇也。一班女戏，皆选内地艺妓，年可十七、八，明眸善睐，靥辅承■〈鱹，骨代鱼〉，浓纤得中，修短合度。其行也翻若惊鸿，婉若游龙，荣耀秋菊，华茂春松。子建之赋洛神，何以过之！至其管弦之合拍，歌喉之婉转，犹其余事耳。时皓月已上，漏响三更，坐客无一散者。诸官长亦陪观，诚所谓与民同乐也。
　　十九日午前九时，满天雨意。吉野君引率会员往病院，见院长山口秀高。中厅坐定，后藤民政局长谕云：『国家以民为邦本，本固邦宁。苟无人民，即是无国家。所以本国以养生为重也。人而不知养生，则饮食起居不得其宜，则人之精神不固焉。不知本岛何以轻视医士，未闻有专家请求者，亦在上无以鼓舞之耳。本国医学士为国家出力者甚多。由医士置身通显者亦难更仆数。试看本岛医学候补生将来出身必比寻常学校较优。尔等会员系是明理之人，归去必开导，令聪明子弟入医院练习，他日可为国效力焉』。
　　言毕，高声唱「扬文会万岁」！揣其一片婆心，盖欲使诸会员以开导民人也。寻令舌人引阅上等病院，计十三栋，床椅西洋式，工致绝伦。房铺地毡，病者各着看护妇伺药汤。上等病人每日金贰圆，中、下递降之。遍阅配药室，玻璃器具，难以枚举，药品杂列，各种俱备。又阅死尸横陈列室，有人头及手足五脏皆全，并有小儿面目皆具，胥贮以玻璃礶，以药水浸之，至久不朽，其味稍腥耳。询其舌人，以病者在何处毙命，求病人喜悦，愿许剖割，以医后人，非强为也。院中坪数甚广（计一万四千三百八十余坪）。入门内，中为甬道，两边办事室、诊视室，皆十余间。再进分三甬道，两边为病院，最后为时疫病室。前后左右甬道流通。是日虽遇天阴雨，而衣衾犹不湿焉。告辞出门，西边即公医学校，一字高楼皆与病院同，离地五尺余，各铺地板以避湿气也。内公医练习候补生，自明治三十一年十一月开学，初次生徒二十名，将来卒业，必为本岛医学专门之名士。又有看护妇养成科十数名，受讲师指示方法，庶能保护病人。盖此二事均为本岛开风气之先也。
　　午后往阅商品陈列所。入门有园数亩，栽各种植物。中间圆沼，沼中有假山，植槟榔数株，杂以花木数种。进入所内，罗列各种对象，中有水器、磁瓶、五金器皿。山珍海错，无物不有，并列绸缎铳刀，皆以玻璃盒贮之。无论会员及随行，皆可入阅，揣其意无非欲开本岛人之智慧也。
　　吉野君又引入邮便局。外置递信口、贮金口，中一棹以便写字。局面仿西洋式，甚壮大坚固。由北边小门而入，忽在楼下。见各口各人司事，甚有条理。北边电信局楼上，司电者各司其职。楼下贮电油等件。盖是局由邮便口而观，无异平地，由后而进，忽在楼下，其布置之巧妙如此。
　　二十日午前，二位引到总督府国语学校。予将台中学务部长武藤针五郎之信交校长町田则文。其屋宇宏壮，各有甬道，是本岛最大学校。内中校长一人、教授八人、助教授十人、教谕二十四人、助教谕九人、书记七人。师范部内地生徒三十名，将来卒业即为教员。语学部内地人七十七名，本岛人六十六名。并有附属学校三处：第一附属在艋舺，教本土童子；第二附属在城内，教内地童子；第三附属在士林，教女弟子。校长引会员至讲堂，令卒业生演化学。初以水化药水，随变五色，旋用药放少许，将原料收聚，水仍白色，惟黑水不能再白。再以空气使入器中，水喷如细雨。寻以白糖和硫酸水，又以药水滴一点，其火自燃。盖化学之理也。并陈内地、本岛及地球全图并各地分图，引会员展玩以广眼界。闻此回卒业生近日领证书，必得优任，盖总督之栽培后进皆特别优待也。又引观生徒习课，试以国语，皆应对如响，可见平日校师之课程严密焉。再进东边运动场，生徒两手舞木瓜棍，左旋右转，舞数十回，头戴铁面具，腰围皮革囊，数十人以行棍击刺，如飞花滚雪，令人目不暇给。阅完，会员引客厅吃点心烟茶。是时见案上陈列女子书法，有单条数幅，笔力活泼，他日临池学习，可追步于卫夫人焉。
　　十一时，大雨倾盆。吉野君引阅炮兵工厂。内有炮具制造所、小铳制造所、铳炮制造所、目黑火药制造所、板桥火药制造所。又有锯木料所。有横锯，有直锯，机捷如旋风。厂中用涂炭激烟入轮，以轮击轮，牵动数十轮，其声喧嘈盈耳。制造之敏捷，于此可见。
　　午后二时，细雨如织。吉野君引观度量衡调查所。度有铜天尺、鲁班尺、本岛与西洋诸尺皆备。量有铜斗，两旁有耳，升合亦皆铜器。木斗方圆皆有，本岛各县之斗都备。衡有天平，虽一毛置之，其机自然浮沈也。西洋诸衡连本岛各县诸衡，无所不备也。舌人各随物演说明白，退出。
　　寻早，再到测候所。高台屹立，形如八卦，前后有门。台共三层，四边办事室，如折扇状，玻璃窗明亮。三层为雾台，中间圆孔杉梯，边环铁枝如旋螺状，下广上狭，登高一望，众山环聚目前，所谓「欲穷千里目，更上一层楼」也。下层边室置地震器械，凡地震一分，其机自动。壁上悬汉朝张衡候风动地仪图。考后汉书，张平子以精铜铸成员径八尺，合盖隆起，形似酒樽，饰以篆文、山龟、鸟兽之形，中有柱傍行八道，施关发机，外有八龙，首御铜丸，下有蟾蜍，张口承之。如有地动，樽则震，龙吐丸，而蜍御之。尝一龙机发，而地不觉动，人笑其无征，后果地震陇西，始服其妙。
　　三时到覆审法院。大厦一座，离地五尺许，中留甬道，横直如十字。两边各五间房屋，中分受付、事务、告诉入口诸办事室，南北各二座。砖壁大堂，是为法堂。是日同译员往阅法堂，审问诉讼。时简大狮自厦门解来，法官五人、通译二人堂上审问，检察官记录口供。会员坐听一时久告退。
　　四时，往东门外樟栳制造所。初到事务室，舌人引导阅脑仓。再观制造所。西边大铁炉铜鼎六座，以煮本土之脑，每鼎二日夜，喷出水气，可煮五、六千斤之脑。又有铁炉二座以煮脑油，如酿酒状，每日夜可酿油千担。每百斤油可煮净栳六、七十斤。东面用火激机器，装净栳，初规成四方，再用机器压成四方块，白如羊脂。每斤可兑金壹圆五角。随包随装，如制洋烟之式，真佳制也。闻机器制栳、煮烟，外国未经开设，皆由内地博士创始，功省利溥，真令人不可思议哉！
　　是晚同各会员赴天足会筵。总督府及各长官式临焉。先是黄君玉阶请村上知事，甚韪其论，极力赞助开会。盖以妇人主中馈，相夫助子，躬亲操作，若一缠足，则步履维艰，卫生有碍。令会员开导玉成，俾全岛痛除积弊，式焕新猷云。
　　二十一日，总督府率会员往北投赏温泉。行七、八里，到八芝兰，即士林也。过一浮桥，山峰屹峙，即台北八景中「芝山独立」也。行里许，有街市，河川绕其傍，可通舟楫。内山居民贸易于此。街外设女学校。校中女弟子百余人，有十八余岁卒业生，擢为女师。校长令弟子鼓琴唱歌，并写汉文于乌板，各能诵说。剪彩为花，惟妙惟肖，会员误以为园中摘来者，啧啧称其善培花卉。不谓村落竟有此学校，是为本岛得风气之先。爰赋五律以纪之：间气山川毓，聪明出女儿。乡村多设校，闺阁解吟诗。剪彩花惟肖，弹琴律协宜。羡渠新卒业，绛帐坐皋皮。
　　辞校长出门行七、八里，层峦耸翠，上出重霄。白云舒卷，黑烟吐墨，是为大屯山。因忆稗海记游载郁永河到此采磺赋诗，因步原韵五律云：天开名胜迹，觱沸涌温泉。瘴气迷荒谷，峦烟挂树巅。磺池山上滚，阴火地中燃。小住真佳趣，何须更羡仙。行近山麓，有小村落，是为北投。平坦如砥，坑填以桥。上山一亭，有警官把守。树下设茶具，游人渴饮，小折而北，土地平旷，豁然开朗，树木参差，青翠宜人。一字楼三座，离地五尺许，中铺锦毡，有烟癖者倒吃芙蓉膏，盖总督特赐也。更上一级，亦一字楼三座，各约十五坪地。嘉肴美酒，陈列几上，会员上席，草场、横泽等官陪宴。宴罢，本国人演幻术。是日霪雨连天，未得出浴温泉。楼窗四面玻璃，倚栏凭眺，烟雨参错，诚奇观也。因赋七律：大屯高峰景最奇，峥嵘千仞势何危。毒烟触雾天如接，海雨翻风日出迟。磺火熏蒸成巨镬，温泉澄澈聚洿池。山楼小憩成佳趣，远眺凭栏乐不疲。
　　二十二日，午后天气晴好，各会员齐集淡水馆书画展览会。西厢数十幅，皆本国人笔迹，有百余年物，有近三、四十年者，或工笔，或写意，各尽其妙，皆裱绫锦，毫无失真，是善藏书画者。东厢悬郑延平王、文文山行书二幅，笔笔遒劲，不世之宝也。观止，随意上楼恳话会。俄行插花抹茶礼。先期分茶室启云：『此处文星云集，日游各处，观光采风，所谈者止官人，未瞥本国家庭之事，故设茶室一所』。会员四人，一回入室坐定，官绅儿女造膝献茶一杯，再献点心，举止娴雅大方，绝无羞涩气。足见一枝一叶动中规矩，令人莫名其妙。亦以表总督府以四海为一家，以万物为一体，无丝毫芥滞嫌，诚为本岛人目所未见也。会员递番更进，夕阳已在山矣。咸趋总督府宿舍叩谢，吉野君引率上楼，各投刺而回。因忆三次开宴，赋七律以纪恩：华堂鼓瑟并吹笙，赐宴三番咏鹿鸣。俨似滕王开胜会，敢云洛社聚奇英。插花茶室叨殊遇，把盏山楼荷显荣。还有一班新女乐，霓裳度曲月三更。
　　明治三十二年制定银行补助法，政府拨银壹万元，并于度库款内拨龙银贰百万元贷与银行，准限五年蠲免利息。政府之补助银行，抑何厚哉！是晚副长柳星一寿君折柬招请会员，每县三人，予亦与焉。席办西洋料理，酒馔之美，自不待言。初，正长添田寿一君演说旨趣，无非欲振兴商务起见。再令副长柳生一寿演说。盖地方有银行，移挪活泼，凡百庶务，自可措置裕如。并设贮金法，民人有余财易于侈用，若存放银行，日有利息，积少成多，并可将利作母，转瞬即集成巨款，且可免水火盗贼之患，何便如之。岛民约近百万，若一人贮金三元，即可集二百余万，每年可得利十余万。海滨一隅，富强立致也。反复叮咛，总冀会员开导万民为要。宴罢，导引阅库藏，金币龙银，不可胜计。临行各赠银行条规数部。
　　二十三日，盐务组合开筵于淡水馆。申刻，信炮一声，会员毕集。李君石樵、辜君耀星、刘君硕卿在馆门揖客以入。陈君淑程在内分花，为入场记。总督府、民政长官、台北、台南、台中知事、法院诸长官驾临就席，会员亦列坐堂上。电灯蜡炬，辉煌席间。嘉肴美酒杂陈。主人再三劝酒，十分热闹。宴罢，上楼观剧。一班菊部，檀板笙歌，响遏行云。首出演「三进宫」，次「状元拜塔」，其三「断机教子」，四「双湖船」，皆台北艺妓阿叶、阿燕、阿杭、阿妹、阿刘、罔市更翻出场，歌舞诙谐，绝无儿女态，不啻梨园子弟也。演罢，时已夜分，告辞回寓。天气昏黑，宿舍外一盏电灯，高照数丈，照耀如白昼。
　　二十四日，熊田君（总督府课员）枉顾，索取拙著施戴两案，适予访李君石樵、陈君淑程，盖旧相识者，廿余年旧友也。谈论时务，畅叙契阔之情。适粘（？）君舜音亦驾到，相与促膝谈心。闻口述籾山衣洲先生咏扬文会诗，时大雨淋漓，携归寓中和云：国运关文运，诗隆遇亦隆。瀛东虽地僻，冀北岂群空。和会民人洽，褒扬意气融。品评邀月旦。议论愧雷同。蜡炬辉煌院，声歌征画栊。扶轮持大雅，翼道赖宗工。幸荷山涛辟，谁云阮籍穷。辟门昭盛典，圣主值明聪。
　　二十五日，在稻津大和遇施君悦秋自泉买渡而来，隔别数年，一朝逆旅相见，喜出望外。施君即席赋诗，予和二首云：隔别丰仪五六春，稻江会饮洒清尘。冥鸿远举成君志，守兔拘墟愧此身。昔日同侪多离散，他乡相遇倍加亲。世情险恶炎凉甚，四海知心有几人。飞觞醉月赏芳春，彻夜雄谈尘拂尘。幸我清风携两袖，羡君明月是前身。客中话旧情怀洽，海外论交气味亲。马齿徒增渐老大，依然少壮不如人。是晚收拾行李，将施戴两案纪交谷信近君转交熊田君。
　　二十六日早间，大雨，八时稍晴。同林君峻堂、王君琼琪束装回家。至车头验明凭据，亦免车税，且坐上等车。至午刻，抵凤山崎，再换轻便车，至午后三时抵新竹城外。李君恢业在台北未回，三少君挽留甚殷。四时出访郑君香谷，倾谈一时。郑君亦强留，因诸友约明早起程，再行回寓。
　　二十七日由新竹起程。但新竹至苗栗，越山穿岭，皆由铁道，行李之往来甚便也，然系新创，车路太狭，兼以由高而下，车勒不住，即脱幅坠于溪中。余于是由龟仑岭旧路而行。口占五古一则云：崎岖苗栗道，铁轨结成路。穿山不乘骡，越溪免唤渡。陆地能荡舟，往来便驰驱。但事系草创，基址未巩固。前车击后车，失足恒贻误。我非若王尊，何须频叱御。小折而西行，乘舆聊四顾。寄语管理人，兴修善防护。
　　二十七日午，半晴半阴。抵中港，同林峻堂、王学潜访陈汝厚兄。数年一晤，虔备午餐。饭后已二时，告辞就道。因感赋五古云：乘舆过中港，旭日恰当午。慷慨陈孟光，投辖作地主。饮我以膏梁，饷我以枣脯。时事娓娓谈，济世心独苦。三时抵中港，渡众客争登，小船不堪重儎，海潮初退，三次搁浅，几遭倾覆。幸无大风，赖以不恐。口占五古一篇：中港设义渡，济人于溱洧。旅客竞渡争，满儎堆行李。溪流趁潮退，微风漾波起。旅触铁板沙（府志载安平有铁板沙），沙汕胶船底。三次欲倾覆，危险濒于死。寄语买渡人，往来慎行止。是晚宿后垄旅馆，与诸友谈诗，至鸡鸣始睡。
　　二十八日早，同林、王二君在后垄出发。天气开霁，中午抵通霄街，会友汤星槎留午餐。午后抵苑里，蔡君振芳与予有文字交，先在街等候，停舆，将行李搬入宿舍。寻郑君惟康款洽挽留。于是二人议定，各食一餐。是晚适郑君家，离街百步，四面田畴，大厦一座，环以莿竹，虽近街市，却有田家况味。因咏其事：晚风瑟瑟日斜曛，同类相逢礼意勤。倒屣争为东道主，一班行客愿平分。
　　是晚宿蔡君家中。嫡妻林香谷女史能诗，出稿相示，读之齿颊俱芬。并令诸妾见客。女史举止大方，四妾、五妾有羞花闭目之容。蔡君性爽朗，何修而得此艳福也！爰赋四绝戏赠云：风流自古本争传，矧结联床五美缘。艳福几人消受得，羡君境遇若神仙！不图闺阁解吟诗，才子佳人配合宜。五凤楼中相唱和，好将韵事写传奇。握管拈毫信手挥，纷纷落纸吐珠玑。檀郎对客词将屈，步慞青绫代解围。蔡家当日降毛姑，绰约娉婷国色殊。玉手纤纤搔痒好，不知君背试曾无。
　　二十九日早，由苑里过房里溪。溪中开田，松竹交加。林峻堂即景赋诗，予和之：房里溪流汇数重，洪波击石势汹汹。烂霞西抹横沧海，旭日东升露峭峰。凤尾参天多劲竹，虬枝倒地倚跛榕。离家一日途犹远，草草劳人可恼侬。是午在大甲停。中午，家朝宗设筵款洽。予不胜酒，林峻堂高量，相与猜拳。至下午三时始行。予赋云：不速来三客，途中遇故人。入门欣把臂，倒屣出迎宾。味美佳肴列，香腾老酒陈。猜拳犹未已，斜日照溪津。
　　下午三时至大甲溪。溪流重迭，既乏竹筏，亦鲜渡船，而乱石参差，浅深莫测，适樵鱼数人翼轿而过。口占七古云：连日豪雨降如注，众流奔汇洪波怒。迩来驿站由苗栗，荆榛遍地石当路。行李往来渐稀少，沿途偏觅乏小■〈舟符〉。招招舟子莫卭须，前溪后溪难飞渡。就深就浅蹇裳涉，仆夫徐行踯躅步。急滩成堆如旋螺，幸藉渔樵相扶护。自揣一生仗忠信，虽经险阻心不怖。
　　既越大甲溪，天气忽然变暖，初脱羊裘换锦袄，旋换单袷，气候不同，亦地气各异也。即景而咏云：税驾星言赋曰归，天时寒冷变晴曦。果然地气分南北，脱却绵衣换袷衣。是晚分路，王学潜回家，予同林峻堂宿侄女婿蔡君莲舫处。
　　三十日，大雨下降，予欲起程，莲舫挽留。午后，会友黄子庚、王学潜亦到，相与谈叙扬文会之盛。是晚，莲舫开宴庆贺。予咏五律云：胜会扬文赴，归来笑语温。友朋欣共述，姻娅喜开樽。大道千钧挽，吾儒一线存。作人歌棫朴，士贵国弥尊。
　　三十一日，自鳌头回归。天气晴霁，春风和煦，满田叱犊分秧，一望青苍。回思起程之时，菜花满畦如雪，又换一翻风景矣。即吟七律：油油芳草绣长堤，雨后农夫荷笠犁。几阵耕牛翻浅水，数行秧马带新泥。春风淡荡睢鸠唤，霁日融和喜雀啼。经过肚山山下望，扁舟游水绕前溪。
　　午刻抵汴仔头，蔡君灿云细询扬文会之事，会友陈养吾君亦在，相与缕述一遍，咸称此次礼意甚厚云。
　　午后过大肚溪，抵中寮，见园中芸瓜种豆，子妇皆忙，不复如春冬相交飞沙扬尘也。即吟五律云：四月闲人少，经营子妇忙。蔬园多下种，蔗■〈廓，部代郭〉尚研浆。雨后薯藤秀，风前麦浪扬。叮咛锄草者，勿使豆根伤。行至薄暮，抵家。

