《海纪辑要》　　（明清）夏琳 撰  

●海纪辑要卷一
　　泉南夏琳元斌纂乙酉、隆武元年夏、闰六月，唐王聿键即皇帝位于福州。
　　初，唐王统兵勤王，以擅离南阳，锢禁狱。及弘光立，赦出，而南都破；靖鲁伯郑鸿逵遇于嘉兴，语合，遂奉以入闽，与其兄南安伯芝龙谋立之，于闰六月十五日即位。福州为天兴府、布政司为大内，改元隆武。
　　晋南安伯郑芝龙平国公、靖鲁伯郑鸿逵定国公。
　　芝龙字飞黄，南安石井人。兄弟四：长芝龙，次芝虎，三鸿逵，四芝豹。芝龙起家海上，崇祯戊辰归诚。以平海寇功，累迁至南澳总兵。甲申之变，弘光主即位南京，封南安伯。至是，以翊立功，晋芝龙平国公、鸿逵定国公、芝豹澄济伯。
　　召见平国公郑芝龙子成功，赐姓朱，封忠孝伯。
　　成功原名森，字大木；以天启甲子年七月十五日生于日本。诞时万火齐明，风仪秀整。七岁取回，俶傥有大志。年十五，补南安弟子员；试高等，食饩。赴省试，有金陵术士相之，惊曰：『君非科甲中人，殆王侯相也』！时方锐志场屋，不以为然。及隆武立，召见；奇其状貌，封忠孝伯；抚其背曰：『惜无一女配卿，卿当尽忠吾家，无相忘也』！因赐姓朱、改名成功。自是，中外称国姓云。
　　封平国公部将洪旭为忠振伯、张进忠匡伯、林习山忠定伯、陈辉忠靖伯。
　　寻封施天福为武毅伯（芝龙部将）、陈豹忠勇侯、林察辅明侯（鸿逵部将）。
　　以郑鸿逵为大元帅，出浙东；郑彩为副元帅，出江西。
　　二将既出关，疏言饷缺，逗遛不前。
　　丙戌、二年春、正月，以忠孝伯成功为御营都督，赐尚方剑，仪同驸马；寻命佩招讨大将军印，镇仙霞关。
　　时军国重事皆取决于芝龙；帝积不能平，常独居愁叹。成功进见，奏曰：『陛下郁郁不乐，得无以臣父有异志耶！臣受国厚恩，义无反顾，誓当以死报陛下』！帝嘉叹，故有是命。秋、八月，郑芝龙密撤回仙霞兵，纵清师入闽。
　　芝龙以拥立非其本意，日与文臣忤。又度清朝神武，必不能偏安一隅，有叛意；密遣人通清内院洪承畴、御史黄熙胤。至是，闻鲁监国杭州失守，乃称缺饷，檄守将施天福等回。
　　忠孝伯成功兵溃于仙霞关。
　　芝龙闻清师将至，密遣亲吏到清帅军前送降款；且授意于成功，令引兵还。亲吏先密到清帅纳款，清帅诘之曰：『吾兵未临境，而先献降书，岂非诈耶』？命缚出斩之；亲吏呼冤，乃遣之回。至仙霞，入见成功，将以此告；语未发，成功曰：『归语太师，速发饷济师！吾妻妾簪珥，皆脱以供军需』。因引入卧内，见夫人等皆布裙竹钗；噤不敢发一语。既出，语所私曰：『向若道及纳款事，吾头已断矣』！因疾回，见芝龙，备述前事；芝龙曰：『痴儿固执乃尔，吾不发粮，彼能枵腹出战哉』！成功屡请，皆不报。关兵无粮，遂逃散；成功不得已引还。至延平，登城周视，叹息而回。秋、九月，帝下诏亲征。师次延平，清兵猝至；帝出奔，殂于将乐。
　　初，帝决意亲征；于南台祭江，忽风雨骤至，旗帜尽拔，不能成礼。成功跪榻前，泣奏曰：『臣父已有异志，陛下当善自为计』！因伏地呜咽。帝掩袂挥泪，命之起；遂向延平。将幸赣，清兵猝至，迫城；帝仓皇出奔将乐，清兵追及，遂遇害（或云投井死、或云死于乱军）。
　　清贝勒王入闽，郑芝龙退保安平镇，寻降；忠孝伯成功遁入海。
　　清兵至泉州，芝龙退保安平，军容甚盛；以洪、黄之信未通，未敢迎师。贝勒以书招之，其略曰：『吾所以重将军者，正以将军能立唐藩也。人臣事主，苟有可为，必竭其力；力不胜天，则投明而事，乘时建不世之功，此豪杰事也。若将军不辅立，吾何用将军哉！且两广未平，今铸闽粤总督印以相待』！芝龙得书大喜，成功力谏不听，遂降。十一月，将往福州见贝勒，成功又泣谏；知不可挽，乃遁入海。芝龙至福州，贝勒置酒，甚懽；忽夜半挟之北去，从者皆不得见。丁亥、永历元年永明王由榔即皇帝位于肇庆。
　　王为神宗之孙、桂王之子，初封衡阳，以寇乱徙梧州。会桂王薨，两广总督丁魁楚与广西巡抚瞿式耜拥立之；改元永历，以肇庆府署为行宫。
　　明忠孝伯招讨大将军成功起兵。
　　初，芝龙既归清，谕成功速降；成功泣曰：『父教子忠，不闻以贰』！即逸去。及芝龙北去，乃与所厚数十人举义，收兵南澳。时年二十四，文移称「招讨大将军罪臣国姓」。既闻永历即位，遣人间道上表，尊奉正朔。
　　大将军成功屯兵于鼓浪屿。
　　时厦门先为建国公郑彩及弟定远侯郑联所据。赐姓自南澳回，旧众稍集，乃移屯鼓浪屿。以洪政、陈辉为左右先锋，杨才、张进为亲丁镇，郭泰（或作郭新）、余宽为左右镇，林习山为楼船镇，进攻海澄。清援兵至，洪政中流矢死，乃引还。秋、八月，大将军会定国公鸿逵攻泉州。
　　鸿逵自芝龙归清，尚拥兵甲。至是，赐姓与合攻泉州，败清提督赵国祚于桃花山，追至城下。九月三日攻城，军声大振；清漳州副将王进率兵来援，围解。戊子、二年永历在桂林。春、闰三月，大将军攻同安，克之；以叶翼云知县事。
　　赐姓引兵取同安，战于店头山，清兵溃；追至城下，守将廉郎、知县张效龄弃城遁。赐姓入据之，以叶翼云知县事（翼云，厦门人，庚辰进士，由吴江知县擢吏部主事）。秋、八月，清兵破同安，知县叶翼云、教谕陈鼎、守将丘晋、林壮猷皆死之；屠其城。
　　泉州之围，自冬徂春；郡邑戒严，所在蜂起。七月十三日，清部堂陈锦援师至。八月，遂陷同安；丘晋、林壮猷战没，翼云及鼎死之。屠戮无遗，凡五万余人。先是，有「同安血流沟」之谶；至是，果验。是岁大饥，斗米千钱。己丑、三年永历在肇庆。春、三月，大将军攻漳浦，克之。
　　自同安败后，赐姓往铜山募兵，命柯宸枢、黄廷等攻漳浦，守将王起俸降；遂由云霄抵诏安，移屯分水关，令黄廷、柯宸枢守盘陀岭。
　　清兵攻盘陀，中冲镇柯宸枢死之。
　　清漳镇王邦俊与副将王之刚合兵来攻，廷不战而遁；宸枢分兵拒战，众寡不敌，与其弟军宸梅俱战死。赐姓哀悼，厚恤其家，建祠祀之。秋、七月，永历遣使晋招讨大将军忠孝伯成功为延平公。冬、十一月，大将军徇潮州。
　　是年，全粤俱奉永历正朔，土寇随在窃据。守潮者，永历新泰侯郝尚久也；自鸿逵据潮之揭阳，两家各相疑忌。初，潮人黄海如、陈斌为巨寇，来归；至是，导赐姓入潮，遂入南阳。分兵剿许隆、杨广诸贼及达濠、新墟等寨，悉平之（是时尚久已有贰心，故与鸿逵两相猜疑）。命太子太师郑香守石尾城。
　　有众数千。后为清兵所破，二子郑广、郑海死焉。庚寅、四年永历在肇庆。春、正月，大将军入潮阳。
　　赐姓引兵将至潮阳，知县常翼风以城降；令洪旭驻镇其地。六月，攻潮州，不克。
　　遣甘辉杀贼黄亮釆，复败广东合提督军于潮阳。秋、八月，大将军旋师厦门，并定远侯郑联军。
　　时金、厦两岛尚为建国公郑彩、定远侯郑联所据，肆虐不道，民不堪命；其将章云飞尤横。赐姓乃与陈豹等议曰：『两岛本吾家土地，彼兄弟虎踞横行，大不堪』！乃严部署，自揭阳回军，于中秋夜抵厦门。联方醉万石岩，报至，不得通；诘朝出见赐姓舟中，交拜甚欢。赐姓笑曰：『兄能以一军相假乎』？联未及对，诸执锐者前矣；唯唯惟命。于是麾军过船，联众皆降，海上军悉属焉。惟彩率所部遁去；飘泊数载，赐姓招之还，以病卒于家。冬、十一月，大将军南下，命郑芝鹏镇守厦门。
　　赐姓至潮阳，提塘黄文自行在来，称有旨征赐姓率兵入援。永历在南宁。招讨大将军延平公成功起兵勤王。
　　时清平南王尚可喜、靖南王耿继茂率满骑数万攻复广州，西宁王李定国望赐姓入援甚切。闰十一月，赐姓率各镇官兵南下勤王；十二月，抵揭阳。辛卯、五年春、正月，大将军成功率勤王兵至南澳。
　　施琅进曰：『勤王固臣子职分；但琅昨得一梦，甚不利。乞复细思』！赐姓默然，令将琅所佩左先锋印及兵将委副将苏茂管辖，命琅同定国公鸿逵回厦门助芝鹏固守；赐姓率师南下。二月，至白沙湖，飓风大作，船几覆。三月，至大星所，杀退惠州援兵；攻其城，下之。二月，清巡抚张学圣会提督马得功袭厦门，文渊阁大学士吏部尚书曾樱死之。
　　赐姓南下，舟次平海卫；学圣、得功乘虚来袭。时鸿逵弃揭阳回师未至，芝鹏不能守；得功先遣数十骑渡五通登岸，兵民望见，皆溃。时阁部曾樱在城中，或邀之遁；樱曰：『此一块清净土，正吾死所，岂复泛海求活耶』！遂自经；时为二月三十日。门人阮旻锡、陈泰冒险出其尸，乡绅王忠孝殓之，殡于金门。奏闻永历行在，追赠光禄大夫上柱国太师，谥文忠，赐祭刼；荫一子中书科舍人、一子锦衣卫，世袭。夏、四月，大将军旋师复厦门，承制诛郑芝鹏。
　　先是，马得功既入岛，张学圣及兴泉道黄澍于三月初一至；见厦门孤悬海外，汪洋万顷，愕然曰：『此绝地也！若有缓急，援兵岂能飞渡耶』？即先引回。不数日，鸿逵至，截港围攻。得功欲退，不得渡，窘甚；谓鸿逵曰：『公等家口皆在安平，脱得功不出，恐不利公家』！鸿逵患之，且不虞赐姓之猝至也，纵其归。四月初一，赐姓旋师，得功已渡海二日矣。赐姓大悔恨，按芝鹏失守罪，请尚方剑斩以徇；诸将股栗，兵势复振，凡六万余人。鸿逵退泊白沙，筑寨居之。左先锋施琅得罪逃归清。琅，晋汪人。其事赐姓也，年最少，知兵善战；自楼橹、阵伍、旗帜之法，皆琅启之。前在南澳兵付苏茂代将，意回日必复任。赐姓既不与，遂请为僧；扬姓令再募兵，许授前锋镇。偶有亲丁曾德逃于赐姓营，琅擒治之，赐姓驰令勿杀，琅竟杀之；赐姓大怒，捕琅并逮其家属。琅乘间逸去，密渡安平，依郑芝豹；赐姓收其父大宣并其弟援剿左镇施显，杀之。五月，大将军入南溪。
　　赐姓自回厦门，申严纪律，军声大振。率众入漳之南溪，漳镇王邦俊迎战，大破之；复败之于漳浦，降其将卒数百人，漳州戒严。冬、十一月，大将军败清提督杨名高于小盈岭。
　　名高自福州率步骑援漳，赐姓迎战小盈岭；名高大败，仅以身免。乘胜徇漳浦，守将陈尧策以城降。前定西侯张名振、平夷侯周崔之等来归。
　　名振、崔之，鲁监国之别将。至是，与英义伯阮骏等自舟山来归，俱授为水师镇。壬辰、六年春、正月，大将军攻海澄；清守将郝文兴以城降。
　　赐姓引兵向海澄。是日，潮乍涨，舟达城垣，守将郝文兴降；以举人黄维孑、冯澄世先后知县事。三月，大将军大败清总督陈锦于江东桥；乘胜拔长泰，漳州属邑俱下。
　　赐姓遣中提督甘辉攻长泰，遇清副将王进（号老虎）于北溪。两人俱雄健著名，久念一决雌雄；乃奋戈傅矢，两马相当。自巳至午，纵横跌荡，观者竦踊。既而两家兵至，乃解。进入长泰，辉日夜攻，弗克。清总督陈锦来援，赐姓简精锐逆战于江东桥北。锦狃先年同安之捷，颇轻敌；全军俱覆，奔回泉州。乘胜攻长泰，拔之；王进独以数十骑遁入漳州城，属邑俱下。夏、四月，大将军攻漳州。
　　赐姓引兵围漳州。五月，清浙镇马逢知（原名进宝）率兵来援，纵其入城；引兵出战，连败之，遂婴城固守不出。赐姓累攻不下，乃壅镇门之水以灌之，堤坏不浸；复列栅围之。城中食尽，人相食，枕藉死者七十余万人。秋、七月，清库成栋弑其主总督部院陈锦来归，诛之。
　　锦军于凤尾山，惭于江东之败，号令峻刻；为其仆库成栋所刺，持首来归。赐姓叹曰：『仆隶之人而戕其主，是大逆也；大逆何以劝后』！命斩以徇。成栋呼曰：『陈锦暴戾不仁，众心已离；宽我一死，必有望风续至者，八闽可不劳而定也』。众咸为之请；赐姓曰『得八闽者，一时之私利也；诛叛逆者，万世之公义也。吾终不忍以一时之私利而废万世之公义』！命亟斩之。冬、十月，战于古县，败绩；解漳州围，退守海澄。
　　漳州久围，中外隔绝。清固山金砺来援；时赐姓久顿坚城，师老粮匮，退屯古县；迎战累败，收兵退保海澄。永历在安隆。
　　是时，封李定国为西宁王；败清定南王孔有德于桂林、敬谨王尼堪于衡州。癸巳、七年春、正月，大将军遣定西侯张名振率水师恢复浙直州县。夏、五月，清固山金砺攻海澄，大将军亲督兵击却之。
　　金砺既解漳围，悉满、汉精锐进攻海澄。城坏百余丈，赐姓亲立雉堞防御；张盖而坐，与诸将饮敌楼。清兵望见，矢炮雨集；赐姓益治军，指挥自若。方易坐，而原座为炮击碎；赐姓大呼曰：『天佑孤臣，诸将无虞也』！众各奋气十倍。清师临城，蜂拥而上；有厮养卒郑仁举巨斧以砍，众从之，登者悉坠，积尸填壕。甘辉复率兵截击，擒斩无遗；固山宵遁。是役也，论功行赏，以忠孝伯印授甘辉，辉不敢受；召郑仁，拜都督。乃更筑短城，而澄守益固。永历遣兵部主事万年英齎敕晋成功漳国公，封延平王；成功表辞。
　　成功既破固山金砺，遣监督池士绅以蜡表奏永历行在，并叙破提督杨名高及歼总督陈锦之功。永历乃命年英齎敕晋成功漳国公，封延平王；成功拜表辞让，请甘辉、黄廷等各镇封爵。秋、九月，大将军率师南下剿鸥汀贝；寻引还。
　　清兵攻潮州，郝尚久乞援；遣陈六御先率兵救之，尚久不敢纳。潮破，尚久自焚死。赐姓寻破鸥汀贝土贼而还。初，鸥汀贝恃其土城险固，聚众剽掠，海上商船多被擒截；抽肠刳腹，惨酷非常。至是，攻破之，屠其城，丁壮无遗。甲午、八年春、二月，清遣官来议抚，以海澄公印封大将军；弗受。
　　初，芝龙在京密令李德回劝赐姓就抚，阳许之；清遂封芝龙为同安侯、芝豹左都督，遣郑、贾二官齎诏及海澄公印敕授赐姓，且封鸿逵奉化伯。赐姓不受。十月，再遣内院学士叶成格、理藩院阿山及郑度（芝龙少子）齎敕至，许以漳、泉、惠、潮四府安插兵众；赐姓坚执不从。李德泣请曰：『将军弗听，恐太师（即芝龙）祸且不测』！赐姓戚然久之；谓曰：『非不知清朝待我厚，但我受明室厚恩，义不可屈』。因泣；挥之去。叶、阿回奏，清朝怒置芝龙于高墙、戍芝豹宁古塔。冬、十月，大将军成功遣兵勤王。
　　遣辅明侯林察、闽安侯周瑞督水师，戎旗镇王秀奇、左先锋苏茂督陆师，率官兵战舰百余艘南下勤王。差效用官林浚奉勤王表诣永历行在，并持书会西宁王李定国。十二月，大将军复漳州。
　　十二月晦日，赐姓自厦门入海澄。夜严部署，四鼓直抵漳州；入其城，兵不血刃。于是，守将卜世用、魏标等及知府房星灿、知县周琼皆降；十县俱下。泉州属邑望风而溃，独泉帅韩尚亮固守泉州不下。乙未、九年春、二月，招讨大将军延平王成功承制设六官。
　　初，赐姓以永历行在遥隔，军前所委任文武职衔一时不及奏闻，永历许其便宜委用：武职许委至一品、文衔许设六部主事。赐姓复疏请，以主事七品衔卑，难以弹压；永历乃赐诏许其军前所设六部主事秩比行在侍郎、都事秩比郎中、都吏秩比员外。于是设六官：以潘赓钟（壬午举人）为吏官、洪旭为户官、陈宝钥为礼官、张光启为兵官、程璠为刑官、冯澄世为工官，设协理各一员、左右都事各二员。以常寿宁为察言司，邓会、张一彬为正副审理（宝钥、澄世，俱丙戌举人）。设储贤馆。
　　以前所试诸生洪初辟、杨芳、吕弼、林复明、阮旻锡等充之。先是，永历开科粤西，诸生愿赴科举者，赐姓皆给花红、路费遣之。岛上衣冠济济，犹有升平气象。
　　设育胄馆。
　　以死事诸将及侯伯子弟柯平、林维荣等充之。
　　改中左所为思明州。
　　中左所，即厦门城。至是，改称思明州；以薛联桂、邓会先后知州事。
　　奉鲁王居金门。
　　时监国鲁王及宁靖王诸宗室避难至厦门，赐姓皆礼赡优给，奉之居金门。
　　给避难缙绅卢若腾、王忠孝、辜朝荐、徐孚远等银币。
　　时缙绅避难入岛者甚众，赐姓皆优赡之；岁有常给，待以客礼，军国大事时辄咨之，皆称为老先生而不名。若卢、王、辜、徐及沈佺期、郭贞一、纪许国诸公，尤所尊敬者。
　　诛饷镇黄恺。
　　赐姓自兴名以来，军律严明，禁止淫掠；犯者立斩。破城之日，诸军虽争取财物，遇妇人在室，则却退不敢入，远近称为三代之师。以饷馈不足，命恺为饷镇，供给军需。恺克剥不堪，怨声载道；赐姓怒，收斩之。
　　夏、五月，总督勤王师林察、周瑞、王秀奇、苏茂等无功引还；大将军怒，贬责有差。
　　察等回军，称西宁王李定国战败退入梧州，应援不及；赐姓大怒，将斩之。以其夙着战功，各降黜、捆责有差。因致书于李定国，其略曰：『敝员以台命至，知老台台内急君父之忧，外切仇雠之痛；某恨不能征帆倏忽直指珠江，同挈故土，以迎乘舆。讵意船师未到，而大军已先班回！胜负兵家之常，不足深忧；但敝船逗遛，既不能先期会师，又不能奋图后援，使某实与有罪焉。已将水陆各将领审定功罪，重行捆责；乃念其有功，不然已正法矣。今援粤之精锐已悉来闽，且檄全粤水陆与某争衡，则粤东势必空虚；乘机袭取，正其时也。幸迅旆入粤直取，某处定有摧枯拉朽之势！从此长驱破竹』。遣忠振伯洪旭、北镇陈六御督师北征。
　　六御等扬帆进取舟山，守将巴臣兴降，以六御守其地；旭等攻温、台等处，台州镇马信、宁波镇张弘德出降，空其城而归。六月，毁安平镇。
　　安平距泉郡六十里，芝龙置第其中；洋船直通城外，人烟繁华胜于郡城。至是，闻清贝子王统兵将至，乃堕其城；并毁漳州及惠安、南安、同安三邑，敛兵回厦。秋、七月，遣中提督甘辉、右提督王秀奇统兵北上。
　　以辉为正总督、秀奇副之；率二十余镇往北，与忠振伯洪旭、总制陈六御相机进攻。遣前提督黄廷、后提督万礼统兵南下。
　　以廷为正总督、礼副之；率二十余镇南下。八月，廷等攻揭阳，清潮镇刘伯禄来援，连破走之；忠勇侯陈豹复自南澳率兵来会，遂拔揭阳，并复普宁县。冬、十一月，清定远大将军庶子王入闽；大将军回思明州。
　　庶子王至泉，遣人持谕至厦门招抚，不纳；复易函称书，赐姓答之。令厦门居民搬移过海，官兵眷口搬住金门、镇海等处，空岛以待。丙申、十年春、正月，清平南王尚可喜遣兵攻揭阳，左先锋苏茂败绩。
　　可喜拨骑兵同潮镇刘伯禄来复揭阳，茂率左冲镇黄梧等迎战，大败；清兵追至城下，前提督黄廷出兵接战，乃退。三月，清庶子王遣水师攻两岛，遭风引还。
　　庶子王大集各澳船只，令泉镇韩尚亮督率，出泉州港；赐姓令林顺、陈泽等迎击。忽飓风大作，清船飘散沉坏，收回者不满十舟。由是，不敢渡海。夏、五月，诛左先锋苏茂。
　　茂，原为左先锋施琅副将；琅之逸去，茂实密纵之，因补其职。至是，同前冲镇黄梧丧师于揭阳调还，遂按军法斩之。六月，大将军督师北上；前冲镇黄梧以海澄叛归清，清封梧为海澄公。
　　赐姓将北上，而留储蓄于海澄，以左提督王秀奇统黄梧、苏明等守之；克日解缆。时清贝子王入闽，泉、漳属邑皆下；独澄未复，百计诱降。黄梧以揭阳失利惧诛，遂挟苏明据城叛，降于清；清封为海澄公，命驻漳州。先是，清遣官賫海澄公印欲封赐姓，赐姓弗受；清总督上书曰：『悬此印于国门，彼中岂无内应者』。至是，梧降，即以此爵封之；别调苏明入京，授为哆理机昂邦内大臣。其后，梧献平海策（黄梧当杀可恨）：请发郑氏祖坟、诛求亲党、没五大商及迁界等事；害及五省，人罹其祸。秋、七月，大将军克闽安镇，进逼福州。
　　时清贝子屯重兵在漳，赐姓议率兵北向以缀之。既解缆，忽报黄梧以海澄叛；或劝旋师争之。赐姓曰：『吾欲图大事，海澄何足惜哉』！遂扬帆进攻闽安镇，破之，福州大震；攻之不克，乃城牛心塔，以陈斌等戍之。八月，清师复舟山，总制陈六御、英义伯阮骏死之。
　　浙兵攻舟山，陈、阮率兵迎击；被诱深入，水急收船不回，俱赴海自焚死，余船奔散。清兵遂毁舟山城郭，迁居民。
　　冬、十月，清世子王发兵攻铜山，后冲镇华栋、护卫镇黄元击败之；世子王引兵还福州。
　　华栋，原名金燧第，兴化诸生也；举义，其母尚系府狱，故改名，赐姓以千金赎出之。后栋殁，仍恤其子。
　　协理礼官陈宝钥归清。
　　宝钥常惧得罪；至是，以赐姓在北，遂挈其家人入泉投诚，清以为贵州驿传道。事闻，赐姓以黄开泰（丙戌举人）代为礼官；后亦归清为河南睢陈道。
　　十二月，大将军复罗源、宁德，清世子王遣梅勒阿格襄率兵来援，中提督甘辉击斩之。
　　阿格襄率满将巴都、柯如良等袭辉军，满将见阵整，不逼；格襄恃勇直前，甘辉迎击，挥戈摄其首。是役也，格襄最骁勇，而巴都、柯如良等皆善战；及俱败没，满兵为之夺气。
　　清同安侯郑芝龙遣谢表来劝大将军就抚，弗听。
　　清复遣芝龙命谢表来劝就抚，部院李率泰亦令人说暂退兵以就抚局；赐姓弗听。表等日夜涕泣，谓无可回覆为忧；赐姓因复书于芝龙，其略曰：『谢表賫父亲手谕忽然而至，疑信参半，情能不伤，而势无可如何耳！吾父存亡祸福，儿料之已熟。清待投诚之人，猜忌多端，有始无终，总是「挟」之一字，而儿岂可挟之人乎？自清朝入闽以来，丧许多人马、费许多钱粮，百姓涂炭，赤地千里，已验于往时矣。兹世子倾国来闽，将历三载；殊无奇谋异能，只是补葺破地，淫掠焚杀！一弄兵于白沙，而船兵覆没；再弄兵于铜山，而全军歼灭；闽安为福省门户，遽尔遂破；阿格襄等尽丧，其力量亦可见矣。乃损无数之甲兵、费无稽之钱粮、死亿万之生灵，区区争此数根无用之头发，不特大失策，亦何量之不广也！清朝诚能略其小而计其大，俾地方安插我兵，彼无诈、我无虞，如此则奉清朝之正朔，无非为生民计而为吾父屈也。将兵安插得宜，清朝自无南顾之忧！中左（即厦门）在海外别一天地，儿效巢、许、严光辈优游山林，高尚其志耳。清朝多疑，不便差人再往。儿至此，心已尽而言尤实。伏祈鉴照』！赐姓义不就抚；然父子之情，恒于中夜起立北向，私自哀恸。丁酉、十一年永历在云南。春、三月，定国公郑鸿逵卒于金门。
　　鸿逵自其兄芝龙北去，与赐姓起义兵；同攻泉州，入潮州。辛卯退泊白沙；丙申清兵攻之，不克，移居金门养病。至是卒，年四十五。时赐姓在北，闻之，回思明州。
　　夏、六月，台湾红夷酋长揆一献方物，求通商；许之。
　　揆一遣通事何斌贡外国珍宝，求通商；愿年输饷银五千两、箭坯十万枝、硫黄一千担，赐姓许之。秋、七月，大将军率师北上；命忠振伯洪旭等守思明州。
　　赐姓既北向，八月，进攻黄岩，清守将王戎以城降；乘胜攻台州，清总兵李必、知府齐维蕃、临海知县黎岳詹俱降。九月，下太平、天台，守将俱降。九月，清师复闽安镇。
　　清世子王及总督李率泰合兵破闽安镇，前提督右镇余程战死；护卫前镇陈斌率五百余人守罗星塔，不得出，清遣人招降，尽杀之于南台桥。赐姓弃台州来援，闽安已失，乃引回思明州。冬、十一月，永历遣漳平伯周金汤晋招讨大将军延平王成功潮王。
　　初，永历癸巳遣万年英封赐姓成功为延平王，成功表让，为诸镇请封爵；永历以帛诏封甘辉为崇明伯、黄廷永安伯、万礼建安伯、郝文兴祥符伯、王秀奇庆都伯、张煌言兵部左侍郎、冯澄世太仆卿兼佥都御史，余各封拜有差。至是，复差周金汤及太监刘国柱从海道賫延平王敕印至，晋封潮王；成功谦让不敢当，仍称招讨大将军。
　　前监国科臣徐孚远至自交趾。
　　孚远，字闇公；几社六子之一。避难入岛，奉永历命使安南，为交趾所得；欲要以臣礼见，孚远不屈而还（有「交行摘锦」传于世）。赐姓怒，遂禁商船，不许往交趾贸易。戊戌、十二年春、三月，大将军筑演武亭练兵。
　　亭在厦门院东、澳仔岭之交，赐姓筑以操练军士。以石狮重五百筋为的，力能举者，拨入左右虎卫亲军；皆戴铁面、着铁裙，配斩马大刀，并带弓箭，号曰「铁人」。命左武卫林胜督兵南下攻许龙，破之。
　　许龙为南阳巨寇，出没反覆，负固不服；赐姓命林胜合左右虎卫之兵攻之。师至，港水忽涨，胜等直入，许龙率众遁；获其辎重、船只，焚其巢穴。澄海守将刘进忠等迎降。夏、五月，招讨大将军延平王大举北图江南。
　　初，永历己丑开科于广省，诏各勳镇考送诸生赴试。赐姓遂送生员叶后诏、洪初辟等十余人，令洪志高賫本诣行在；舟至潮阳，遭风飘坏，余人不得达，独志高至粤；诏以为兵部职方司，监赐姓军，命以舟师直取南都。赐姓承此诏旨，至是议欲大举直攻南京。诸将请曰：『南京地远城坚，非数十万人不可，不如近取为得计』。赐姓曰：『入据长江，则江南半壁皆吾囊中物矣』！乃以黄廷为前提督、洪旭为兵官、郑泰为户官，留守厦门；而自率甘辉等北上。甲士十七万、铁人八千、战船八千扬帆而进，号八十万。六月，大将军徇浙江，平阳、瑞安诸县降。
　　赐姓引兵至浙，平阳守将车任暹、瑞安守将艾诚祥降。七月，次羊山，为暴风飘没八千余人；次子从军，溺焉。泊滃州修理战舰。九月，至象山，知县令父老賫羊酒犒师；命勿攻。十月，至台州港，后冲镇刘进忠叛入海门所；令攻之，弃城走。己亥、十三年春、正月，大将军驻沙关。夏、五月，永历在永昌。大将军至崇明。
　　赐姓次崇明，诸将请先取之以为老营；不听。乃遣监纪刘澄密通清江南提督马进宝。六月，大将军破瓜州，寻克镇江府。
　　赐姓舟至焦山，谓诸将曰：『瓜镇为金陵门户，须先破之』；乃授诸将机宜。值南风盛发，各率所部进据瓜州上流。十六日，自督亲军及甘辉等将直捣其栅，清操江军门朱衣佐、城守左云龙率满、汉骑兵迎战。阵方交，赐姓麾军大进，右武卫周全斌率其部将浮水先登，直冲其阵，身中五矢，气益厉。诸军继之，清兵大败。斩云龙于桥下，擒朱衣佐，遂克其城；命援剿左镇刘猷守之，以柯平为江防同知。召见朱衣佐，将欲用之；以有母在，哀恳求归，给资斧纵还。二十日，移兵趋镇江，清提督管效忠率满、汉官兵夹击，奋勇死战；赐姓亲督诸军，大破之，积尸填濠，效忠仅以身免。知府戴可进等开门出降，令周全斌守之；属邑皆下。遣兵部侍郎张煌言、督理戎政杨朝栋招抚江南，兵部主事袁起震、徐长春招抚江北，军声大振。于是，太平、宁国、滁、和、徽、池诸郡县俱欲迎降；即杭州及九江等处，亦有密谋举义、前来给劄欲为内应者。秋、七月，大将军进逼南京。
　　瓜镇既破，甘辉进曰：『瓜镇为南北咽喉，但坐镇此，断瓜州，则山东之师不得下；据北固，则两浙之路不通：南部不劳而定矣』！赐姓不听。将进兵，甘辉又请从陆路，以为『乘破竹之势，一鼓可下，或破其附近州郡以绝援兵，则南京势孤必难守；若由水路，恐风信稽迟，援兵四集，又费工力』。诸将多以从水路利便，赐姓遂率师扬帆，直指南部；传檄四方，有『六月兴师，敢云趋利！十年养税，正欲待时』之语。
　　招讨大将军延平王晋封潮王成功遥祭太祖高皇帝孝陵。
　　成功由凤仪门登岸，屯军岳庙山；望祭太祖孝陵，再拜恸哭，哀动三军，诸将士无不感奋。遣礼科都事蔡政、监督高绵祖会清提督马进宝进师。
　　进宝心恋明室，密有通款；赐姓师次崇明时，曾遣监纪刘澄賫密函通之。至是，复遣政等前往，订其进师来会。大将军列营围南京，败绩；中提督崇明伯甘辉死之。
　　赐姓师迫南京，甘辉进曰：『兵贵神速，宜急攻城，乘其势未定而拔之；否则，彼援兵毕集，难于仰攻，君必悔之！』不听；乃列营围之。方下令示期攻城，会清援师四集，有千骑薄前锋营，为余新击败，遂轻敌无备。清从城上觇其军懈，是夜崇明副将梁化凤由凤仪门穴城十余道，率兵从街坊房舍中毁墙而通，复薄新营；众不及甲，仓皇出拒，副将董延中、萧拱柱死焉，新遂就擒。赐姓闻警，遣翁天佑驰援，已无及矣。清尽出骑兵列于城下，赐姓自率亲军击退之。清援兵云集，四面合攻，赐姓督诸将接战，累败；始麾军退，登舟而渡。清水师击楫来追，令黄安御之，沉其数船，清不敢迫；徐渡诸残兵而趋镇江。是役也，甘辉且战且走，单骑击杀数十百人；马踬被获。入金陵见清帅，戟手骂不屈；令幽之，徐使人说降；辉怒骂，求速死；数日水浆不入口，乃引出杀之，神色不变；悬其首于市，青蝇不敢近，清帅以为忠义所感，函而刼之。五军张英、亲军林胜、陈魁、提督万礼、总镇蓝衍、魏标、卜世用、洪复、户官潘赓钟、仪卫吴赐等皆阵殁。八月，大将军攻崇明，不克；遣礼科都事蔡政往北京议和。
　　是月四日，回师至吴淞港；遣蔡政往见马进宝，入京议和。八日，至崇明；十一日，攻城，崩数十丈，清守将梁化凤固守不下。周全斌以为孤城狭隘，得之无益；适进宝差中军同蔡政来劝赐姓退师，以待奏请，徐观和局成否。从之，仍遣蔡政往北京。九月，大将军旋师至思明州。
　　赐姓既还，建忠臣庙祀死事诸人；以甘辉为第一，入哭尽哀，曰：『吾早从甘将军言，不至此也』！以女妻其子孟煜，厚恤其家。冬、十二月，礼科都事蔡政至自北京。
　　政至京，清世祖皇帝特赐一品袍褂，命回江南与督、抚、提会议。甫出都，而言官即劾赐姓无礼，请戮来使，飞檄追捕；政闻，即昼夜兼程，由间道奔回。赐姓嘉其才智，亲酌卮酒劳之，礼待有加；始知和议不成，击同安侯于狱、逮马进宝入京问罪及遣满州将军达素督兵三省会剿之由。
　　庚子、十四年夏、四月，改右提督马信为提督亲军骁骑镇。
　　赐姓闻清师将合攻厦门，令各提镇官兵眷口搬住金门，命英兵镇陈瑞同户官郑泰保护。五月，清满州将军达素合兵攻厦门；大将军迎击海上，大破之。
　　清以江南既定，乃命将军达素、总督李率泰大蒐两岛。五月，部分满、汉军大船出漳州、小船出同安，檄广东投诚许龙等引兵来会。赐姓以陈鹏督诸部守高崎，遏同安；郑泰出浯洲，遏广东；自勒诸部，扼海门。初十黎明，漳船乘风逼海门，赐姓遣五府陈尧策令诸舟按军勿动，俟其齐出击之；呼吸间，漳船乍至，诸船奉令莫敢先发，闽安侯周瑞先为漳船击破，与尧策皆死焉。继攻陈辉船，辉发火药烧之，满兵跃退，且战且却。赐姓自驾八桨板舟，往来视师。向午，潮涌风发，乃亲率巨舰冲之；郑泰复自浯屿引兵合击，北兵大败，横尸满海。有满兵数百乘船登圭屿死力拒战；马信招降之，夜溺诸海。是日，同安船趋高崎，陈鹏约降，饬所部勿动；北兵恃有内应，船未及岸，涉水争先。鹏部将陈蟒不与谋，曰：『事急矣，当决一死』！麾其属与殿兵镇陈璋合击之，北兵披靡，蹈海死者十七、八，生擒首领吕哈喇，杀满兵一千六百余人。赐姓收鹏斩之，以蟒代其职。许龙等后二日至，知清兵已败，奔回；达素率残兵回福州，自杀。
　　冬、十月，监国鲁王殂于金门。辛丑、十五年春、正月，永历在缅甸。三月，大将军兴师攻台湾。
　　台湾，在东南海中，延亘数千里，土番杂处。天启末，红夷据其地；筑二城：一曰赤嵌、一曰王城，与中国、日本、广南贸易。以夷长揆一镇之，立法甚严，土番皆听约束，历三十余年无敢犯者。至是，赐姓以清世祖新薨、未暇战征，遂决意取之。诸将咸有难色；通事何斌固请曰：『台湾沃野千里，四通外洋，横绝大海，足与中国抗衡。土番受红夷欺凌，每欲反噬；以天威临之，如猛虎逐群羊也。得其地足以广国，取其财足以饷兵，进战退守，勿踰于此』！且陈可取状甚悉；协理戎政杨朝栋亦主取之。赐姓悦，以忠振伯洪旭、前提督黄廷居守思明州，户官郑泰居守金门所，自率文武官、亲军、武卫前进。夏、四月，大将军入台湾。
　　赐姓舟次澎湖，下令曰：『视吾鷁首所向』！至鹿耳门，水骤涨丈余（港道纡回水浅，不能渡巨舟，至是骤涨），大小战船衔尾而进，纵横无碍。红夷大惊，以为从天而下。赐姓以手加额曰：『此天所以哀吾而不委之壑也！天怜孤臣，必有宁宇矣』。引兵登岸，先取赤嵌城。红夷败，退保王城，酋长揆一死守不下；乃列营环围以逼之，俟其自降。六月，铜山守将蔡禄、郭义叛归清，忠匡伯张进死之。
　　进守铜山，恩威并着。蔡禄、郭义畏往台湾，据城以叛；胁进同行，进不从。曰：『吾守土，有死而已』！密置火药于署中，欲俟禄、义来，并焚之；禄等侦知，不赴，遣人促行，进遂举火，阖室自焚。清兵遂入城，兵官洪旭会忠勇侯陈豹统水师复之。报至，赐姓感叹，命厚恤进家；遣总监营翁天佑守其地。是役，原思明州知州薛联桂亦同禄等归清，授为江西督粮道。秋、八月，红夷率甲板来犯，大将军击败之。
　　先以甲板接战，陈泽、陈广等攻之；击沉头□〈舟宗〉，焚其次□〈舟宗〉。至是，复会甲板至，令陈泽督水师击之；获其巨舰二并小艇诸舟。自是，甲板不敢复出。冬、十月，清弃同安侯郑芝龙于市。
　　初，芝龙在京屡以书谕赐姓就抚，不则恐见诛戮。赐姓复书有云：『儿昔者再三苦谏而吾父不听，今事已差池，言之何益！设有不幸，儿当缟素复仇以结忠孝之局而已』！然清亦不之罪也。至是，世祖薨、新君嗣位，执政者与芝龙有隙，遂促杀之；以十月初三斩于燕京之柴市，子孙在京者皆与焉。清迁界，徙沿海居民于内地。
　　闽海以赐姓故，历年用兵，捐师縻饷，清患之；苏纳海等议曰：『蕞尔两岛得遂猖獗者，恃沿海居民交通接济。今将山东、江、浙、闽、广滨海人民尽迁入内地，设界防守，片板不许下水、粒货不许越疆，则海上食尽，鸟兽散矣』。从之；分遣满员督迁。各省千年生聚，一旦流离，死亡疾病，惨不可言。十二月，红夷酋长揆一降；纵其归国，台湾平。
　　赐姓督攻王城，平其炮台；揆一惧，乞降，许之。凡珍宝、辎重，听其搬回本国。揆一泣谢，率残夷五百余名归荷兰。壬寅、十六年春、正月，永历在滇城。二月，大将军开创台湾府县。
　　台湾既平，赐姓改为安平镇，赤嵌城曰承天府；设县二：曰天兴、曰万年；总号曰东都。闻清迁界，赐姓怃然曰：『举数省几万里鱼盐之地无故而弃之，涂炭生民，岂得计哉！清之技亦穷矣。吾养精蓄锐，天下事未可知也』！于是辟草莱、兴屯聚、严法令，犯者虽亲不贷；或谏以用法宜稍宽者，赐姓曰：『子产治郑、孔明治蜀，皆以严从事。况立国之初，不加一番整顿，则流弊不可胜言矣』！众皆拜服。三月，遣周全斌击忠勇侯陈豹于南澳。
　　豹，精悍雄壮，守南澳近二十年，许龙、苏利不敢犯，畏之如虎；但性傲，人多忌之。至是，为飞语所中，赐姓命全斌攻之。豹仓卒不敢自明，又不敢迎战，乃举家入粤投诚；清封为慕化伯。夏、四月，大将军遣官至思明州杀世子经及董夫人，弗果。
　　赐姓治家严肃。世子居思明与乳媪通，生子。赐姓闻之大怒，命黄昱至岛谕郑泰监杀世子及世子母董夫人；以教子不严也。诸部大惊，忠振伯洪旭不肯奉命。五月庚辰，明延平王招讨大将军晋潮王国姓成功殂于东都。
　　五月朔，赐姓感冒风寒；文武官入谒，尚坐胡床谈论，人莫知其病。及疾革，都督洪秉诚调药以进，赐姓投之地；叹曰：『自家国飘零以来，枕戈泣血十有六年。今日屏迹遐荒，遽捐人世！忠孝两亏，死不瞑目！天乎天乎！何使孤臣至于此极也』？顿足拊膺，大叫而殂。时年三十有九，为五月八日也。赐姓初倡义时，无兵将、又无粮饷，徒以忠贞自矢，众遂日附。治军严整，临阵身先士卒，信赏必罚。北将来归，推心置腹，故一时智勇咸效死乐为之用。虽位极人臣，犹以未能恢复境土为罪，终其世不敢称王。将卒之年，遥传永历遇害，有劝其改年者；泣曰：『皇上西狩，存亡未卜，何忍改年』！终身尊奉正朔。以两岛抗天下全力，威振宇内，从古未有也。
　　六月，审理所正兼赏勳司蔡政奉潮王冠袍至思明州，世子经发丧嗣位。
　　赐姓殂，其弟世袭护理大将军印；以世子得罪于父，遂欲阴谋自立。蔡政抗声折以大义；遂奉赐姓所遗冠袍赴厦门。世子经发丧嗣位，文移称「嗣封世子」；以周全斌为五军都督、陈永华为谘议参军、冯锡范（澄世子）为侍卫。清靖南王耿继茂、总督李率泰遣官至思明州招抚。
　　耿、李知赐姓殂，遣中军王明、赏功李有功持书入厦门议抚。郑泰与洪旭、黄廷、蔡鸣雷议曰：『先王东征之日，犹有权宜通好意。今沿海迁移，惨至此极；纵不为他省计，独不念桑梓乎』？因请于世子；世子曰：『先王开国东都，草创未半，遽尔崩殂，予将东承遗绪；诸君苟能息兵安民，无坠先王一生孤忠苦节，甚善』！泰等议照朝鲜例，遣杨来嘉（泰中军官）入京待命；不报，驿来嘉回。世子复继茂书云：『日在鹭、铜，多荷指教。读「诚来诚往、延揽英雄」之语，虽不能从，然心异之！顷承惠书，尚袭游说之后谈，岂犹是不相知之论乎！东宁偏隅，远在海外，与版舆渺不相涉；虽夷落部曲，日与为邻，正如张仲坚远绝扶余，以中土让太原公子；阁下亦曾知其意乎？阁下倘能以延揽英雄、休兵息民为念，即静饬部曲，慰安边陲；羊、陆故事，敢不勉承！若夫疆场之事，一彼一此，胜负之数，自有天在；得失难易，阁下自知，亦无容赘也』。
　　清遣户部郎中贲岱、兵部郎中金世德入闽，安插投诚各官。
　　清既迁界，遣满汉兵部、户部郎中各一员，安插海上投诚官。上下相蒙，真伪莫辩。武职率众降者，照原衔议叙；只身降者，降四级；文官亦降二级补授。又有武改文之例：都督改副史、副将改佥事、参游改同知。或目不识丁，谬膺监司；力无缚鸡，滥授总兵。其时，幸功名者多藉此为捷径。冬、十月，招讨大将军世子入东都。
　　赐姓既殂，黄昭奉世袭为护理，谋即真；世子乃偕陈永华、冯锡范、周全斌率兵东渡。十月晦，世子至；十一月朔，黄昭会诸部来攻。值大雾昼冥，诸将皆迷失道，独昭先至，破营而入，世子溃，几为所窘；周全斌率左右数十人力战，昭中流矢，全斌斩以徇。忽而云消天朗，日向午矣。其众惊溃，皆曰：『吾君之子也』！悉投戈降。世子慰谕之，遂入安平镇；收杀李应清、萧拱宸、曹从龙等，余皆不问。曰：『令反侧子自安』！遣人请世袭至，待之如初。
　　●海纪辑要卷二
　　泉南夏琳元斌纂癸卯、十七年春、正月，招讨大将军世子至自东都。
　　世子□□内难，祭合先王，调诸将分守各汛；自率周全斌等及其叔世袭回思明州。是年，永历讣至；世子犹奉其正朔，称永历十七年。以审理所正蔡政兼摄思明州事。夏、六月，世子执户官郑泰幽之；泰自杀。
　　泰守金门，赀以百万计。世子自东都回，得泰与黄昭往来书，疑其有异志；泰不自安，称病不入谒。世子欲袭之，或劝其□兵见世子自白；泰曰：『吾今救死而已；若称兵，适重□□也』。又劝其投清；泰曰：『平国公已误，岂容再误』。舣舟□命。陈永华谋以世子将归东都，命泰居守；铸居守户官印，遣协理吴慎賫至金门授之。泰犹豫未敢入谢，弟鸣骏力赞其行，遂带兵船及饷银十万赴思明州进见。世子慰劳毕，托更衣以入；永华即榜泰十罪，并出所与黄昭往来之书示泰。泰欲向辨，洪旭曰：『无庸也』！挽至别室馆榖之。周全斌率兵并其船，独蔡璋一船逸出金门。鸣骏仓卒与泰之子缵绪率诸将及眷口下船，入泉港投诚。船凡二百□□、精兵八千人、文武官数百员，全斌等追之不及。泰□之，遂自缢。清封鸣骏为遵义侯、缵绪为慕恩伯，同降文武官，班赏、叙用有差。遣协理刑官蔡政使日本。
　　先是，宫傅郑泰有银巨万寄日本国。世子遣政往征以佐饷，倭酋已将原银付政包封。适泰弟鸣骏亦遣人持勘合至，倭以其有据也，将欲与之；政告倭酋曰：『郑泰，我国故司农也，粮饷由其掌握；所寄乃我主国帑，于义取之固当』。倭人韪之；乃皆不发，而收贮以待后命。秋、七月，以黄而辉为思明州知州。
　　而辉，黄廷之子。自郑鸣骏投诚，镇营多叛：右武卫杨富、左武卫何义、忠靖伯陈辉、参军蔡鸣雷等皆后先归清。八月，前提督黄廷自铜山入见，世子慰谕之。九月，荷兰红夷入寇。
　　红夷纠集甲板船十六只、夷兵数千，会靖南王及总督同攻金、厦两岛；约事定之日，筑城浯屿贸易如广东香山澳例。总督李率泰遂议平岛。冬、十月，清靖南王耿继茂、总督李率泰督满、汉投诚官军及红夷甲板破思明州。
　　继茂、率泰调投诚官兵船只同甲板出泉州，以陆路提督马得功统之；自引小舟从同安出，海澄公黄梧、水师提督施琅出海澄。世子部分死士，令周全斌逆战。十九日，遇得功于金门乌沙。时甲板十四只、泉州战舰三百余号；全斌以十三船直冲其□〈舟宗〉，往来攻击，剽疾如马，红夷炮无一中者。清船望见，披靡不敢前；得功殿后，为全斌所破，赴海死，举船兵众皆没。已而，继茂、率泰、黄梧、施琅各济师，世子众寡不敌，遂弃思明及金门，退守铜山。清兵入岛，男妇童稚掳掠一空，遗民数十万靡有孑遗；遂堕城、焚屋、弃其地而回。先是，有「嘉禾断人种」之谶；至此，果验。十二月，世子至铜山。
　　金、厦既破，世子收余众至铜山；而两岛之旧将、残兵、官员、绅士无船可泛海者，或投诚、或逃遁，流离失所，死亡殆尽。甲辰、明朔永历十八年春、正月，五军都督周全斌叛归清。
　　世于驻铜山，诸军乏粮，周全斌欲袭忠振伯洪旭而并其船，旭亦防之。值海风大作，船各飘开，全斌遂率所部入漳投诚；清封为承恩伯。而洪旭以杜辉守南澳；辉亦掠旭辎重归诚。三月，世子弃铜山，退守东都。
　　世子见众叛粮乏，难于久驻；偕陈永华、冯锡范等率余众归东都。工官冯澄世别驾一船从行，为其仆所迫，自投海死。
　　前提督永安伯黄廷归清。
　　世子既东归，洪旭以二十舟邀黄廷同行。廷所部兵将多不愿行，欲使其子而辉、婿吴朝宰率众投诚，而已挈眷与旭东行。适黄梧遣官招安，廷遂降；清封为慕义伯。招讨大将军世子至东都。
　　世子至东都，以谘议参军陈永华理国政。改东都为东宁，置天兴、万年二州。分诸将土地，课耕种、征租赋、税丁庸、兴学校、通鱼盐，安抚土民，贸易外国，俨然别一乾坤。秋、七月，协理刑官蔡政至自泉州。
　　政出使日本归，将至厦，值世子兵败还东宁；政为舟人挟入泉州，清遵义侯郑鸣骏设馆礼待，而防卫甚密。是时，清朝方隆招抚之命，凡投诚部职量与监司；政名素着，督、抚即会鸣骏缮疏具题；命将下，而政以计脱归东宁。既至，世子大喜，命为协理礼官，宠遇日隆。
　　乙巳、明朔永历十九年夏、四月，清加水师提督施琅靖海将军，统舟师进攻东宁；遭风引还。
　　总督李率泰上疏：命施琅攻东宁；报可。乃加琅靖海将军，总率官兵；以周全忠孝，字愧两；崇祯戊辰进士，清忠贞毅。明室既亡，不避艰险，举义兵复兴化；寻避难入厦门，居曾厝垵。十三年，永历遣官賫敕陞为兵部左侍郎，忠孝疏辞；永历复赐敕曰：『王忠孝孤臣亮节，久鉴朕心。新衔未足示□〈酉守〉，尚宜祗受，以资联络。俟闽疆克奠，卿即驰赴行畿，用展壮猷』！忠孝感泣，日望恢复。至是，卒。癸丑、明塑永历二十七年冬、十一月，招讨大将军世子率舟师次澎湖。
　　初，平南王尚可喜疏请归老辽东，而留其子安达公之信袭镇广州；许之，并令举家归旗。于是平西、靖南二王相继疏请如平南例，俱报可；遣内大臣促行。靖南王耿精忠蓄逆谋，密令黄镛入东宁，请济师为声援；世子许之，率师次澎湖以待。
　　是月，平西王反于云南，尽有川、湖、云、贵之地；耿精忠停其归旗，复使人辞世子回师。
　　甲寅、明朔永历二十八年春、正月，清靖南王耿精忠据福州反，自称总统兵马上将军；驰檄七闽，皆下之。
　　是时，清以吴三桂反，命直省督抚增修武备，精忠益不自安；乃于十五日传各官议事，总督范承谟、巡抚刘秉政至，伏甲执之。移檄各府县，皆望风而降。其檄文略云：『共奉大明之文物，悉还中夏之乾坤。高皇大业，必留隆准之遗；明室中兴，断有舂陵之瑞！誓当推诚翌戴，戮力匡勷。申李、郭再造之功，振晋、郑相依之业；会周师而反商政，除新法以复汉仪！非惟日月重光，直令河山改色』云云。上将军耿精忠遣黄镛入东宁，请济师。
　　精忠既反，遣黄镛往东宁，请世子以舟师由海道取江南，且以战船相许；曰：『世藩将水、吾将陆，江、浙不足平也』。镛回言海上船不满百、兵不满万，精忠始轻之。招讨大将军世子遣礼官柯平入福州报聘。
　　精忠将反，虑下游郡邑不服，故遣黄镛会师。乃不一月而全闽降附，浙之温处、江右广信、粤之潮州亦相继纳款，声势大振；及见柯平来报聘，意甚轻之，谩应曰：『世藩来甚善，各分地自战可也』。由是，兵端遂起。侍卫冯锡范、右武卫刘国轩督兵入思明州；海澄总兵赵得胜以城来归。
　　郑、耿会师有成议矣，世子乃令锡范、国轩率兵先至厦门。时海澄镇赵得胜降于耿，封为威远将军；征其兵出关，得胜不从，乃以城约降世藩，与锡范深相结。及柯平至自福州，知耿意变，遂将兵进攻同安。侍卫冯锡范克同安。
　　时张学尧守同安；耿王征提督王进功入省，调学尧守泉州；以化尚兰代之。锡范引兵至，尚兰迎降。学尧闻变趋回，家眷已获入海矣；不得已，亦降。
　　夏、五月，招讨大将军延平王世子至思明州，传檄四方。
　　世子将济师，以参军陈永华为总制，留守东宁；自率兵官陈绳武、吏官洪磊等奉永历二十八年正朔渡海西来，传檄直省。其略曰：『洪惟二祖列宗，丰功伟业，泽润民生；践土食毛，世承君德。即有亡国之祸，非有失道之主；而煤山龙驭，死守社稷，尤忠臣义士所椎心而感泣者也。今平西倡义于滇南，靖南反正于闽中，秦、黔、楚、蜀莫不骚动；人怀逐鹿之心，家思执箠之逐。予组练数万、楼船数千，陆战而兕虎避易，水阵则蛟龙震惊；愿与同志之士共崇故主之恩，雪国家之耻，救民生之祸。凡诸官员，不论满、汉，有能以城邑、兵马反正来归者，各照原职加陞委用；其有前系故将、中道离去者，悉赦不究，一本收录。师之所过，秋毫无犯；非得罪社稷及抗我戎行者，一无所问。嘉与士民，同建匡复之勳，永快升平之乐』。既至厦门，叙海澄功：以赵得胜为左提督，封兴明伯；叙同安功：以张学尧为左先锋荡鲁将军、化尚兰为仁武镇。邓麟彩仍知县事，以郑省英知思明州。寻遣人至耿王处，议拨船及地方安插兵众；耿不答。于是，郑、耿交恶。六月，招讨大将军世子入泉州。
　　初，提督王进功降于耿，封为平北将军；征之福州，留之。遣都尉王进率兵镇泉州；进至，与城守赖玉深相结，勒进功家眷入省，精忠复遣兵接应；进功之子藩锡惧，议先发以制之，乃诱执赖玉杀之，率兵逐王进，遣官迎世子入城。慰劳藩锡，以为指挥使，命暂理提督事务；道、府、厅县，各仍其旧。清海澄公黄芳度以漳州降世子，封为德化公。
　　初，精忠反，海澄公黄梧降精忠，封为平和公；寻病疽死，子芳度袭封。精忠征其兵，使刘豹守漳州。及世子入泉，芳度惧不免；世子遣人慰谕之，乃袭杀刘豹，具启请降。其略曰：『某荷恩早世，依荫今兹；宜负弩以前驱，敢乘尘而后至。缘罪在诛殛，非丧面所得自宽；即量加优容，然扪心安能无愧！既为天壤间无所容之罪，窃比鱼鸟之飞潜；自计百十口凡有生之年，总望雷霆之生育！拜遣涓弁，奉奏微虔，祈伏宏开覆载，广布包荒！退补过而进尽忠，岂仅将于事大之小；生捐躯而死结草，期少图于赎罪之勳』！启进，世子封芳度为德化公，授前提督，漳属钱粮听其征给。芳度终不自安，遣人间道賫密疏入京，请援。秋、七月，潮州总兵刘进忠以城来降。
　　进忠先以潮州降耿，封为宁粤将军。至是，为安达公尚之信所围；精忠以泉、漳之变不能援，进忠乃以潮来降。世子遣援剿后镇金汉臣率舟师援之，以进忠为右提督，封定鲁伯。九月，上将军耿精忠遣都尉王进攻泉州，世子命右武卫刘国轩督诸军御之。
　　王进自泉州奔回，精忠令镇兴化，发兵从上游入漳浦会刘炎协攻泉州。进鼓行至惠安，肆行焚掠；世子乃命刘国轩督军御之。冬、十月，右武卫刘国轩破耿都尉王进于涂岭，追至兴化而还。
　　王进，号老虎，素轻南兵；泉州之役，以众寡不敌为辞。至是，请攻泉州自效；精忠益以步骑二万，直抵惠安，兵势甚盛。刘国轩严阵待之，对垒逾旬，进不能前；退屯枫亭，列营二十余里。国轩率轻骑觇之，猝遇于涂岭，进引兵出战；自辰至巳，两军殊死穽。进溃走，国轩追至兴化郭外，宿三日而还。十一月，周遣礼曹员外周文骥来聘。
　　平西王吴三桂既举兵，国号周；遣使賫帛书入东宁会师，世子遣推官陈克岐、副将陈文焕报之。三桂复遣礼曹钱点通问；值郑、耿构兵，点回报。三桂乃遣文骥来和解，大意以「同室操戈，贻笑敌国」为言。招讨大将军世子遣兴明伯赵得胜、侍卫冯锡范督诸军复漳浦。
　　漳州既约降，诸邑皆下，独刘炎附耿据守漳浦。精忠遣兵援之，至平和，黄芳度守将击却之；精忠复遣其亲军都尉徐鸿弼从间道入漳浦。世子令锡范、得胜由海澄攻之，鸿弼、炎会云霄镇刘成龙迎战于罗山岭。左虎卫何佑挥军邀击，鸿弼等大败，退入城；锡范、得胜督兵环攻，以红夷冲天炮击之。刘炎惧，与鸿弼、成龙俱出降。招讨大将军世子设六官。
　　以洪磊为吏宜、杨英户官、郑斌礼官、柯平刑官、杨贤工官，各名曰协理；不设兵官，以陈绳武为赞画兵部；仍置六科都事、都吏及察言、承宣二司、中书舍人本科等官。初，赐姓虽承制设六官，文书仅称卑职；至世子中年，文武官具启始称臣。军国事宜，皆主决于赞画陈绳武、侍卫冯锡范。以郑省英为宣慰使。
　　初，世子率师西来，兵饷皆取给于东宁。及得泉、漳，兵将日多，转运不给；乃议征饷：百姓年十六岁以上、六十岁以下每人月纳银五分，名曰「毛丁」；船计丈尺纳饷，名曰「梁头」。以省英为宣慰使，总理各郡钱粮；各县令以齐六科都事为之。又设盐运司，分管盐场；以陈廷章为泉州盐政、冯锡珪为漳州盐政、李景为潮州盐政。每石盐价二钱，征饷四钱。又设饷司科杂税，以给兵食。以郑得潇为中书科。
　　得潇，明诸生；博洽群书，方正澹雅，与陈永华交厚。世子至思明时，永华以书聘得潇与其侄兵部绳武同计事，以老辞；已而，世子征为从事，则又辞；乃以为中书科，供笔札、掌笺奏，一时推为文辞巨手。
　　乙卯、明朔永历二十九年春、正月，上将军耿精忠遣少卿张文韬来聘；世子遣礼官郑斌报之。
　　精忠以董一奇、王世瑜议和未成，再遣张文韬来贺元旦，且送船五只以践前约；世子许之，命郑斌报聘，以枫亭为界，各不侵犯。自是，郑、耿交好。二月，左虎卫何佑大破粤兵于饶平，清续顺公沈瑞降。
　　沈瑞驻饶平，刘进忠攻之不克。广兵来援，何佑遇之于百子桥，破走之；瑞出降，世子封为怀安侯。三月，流清经略洪承畴眷属及前进士杨明琅于狼峤。
　　清祀洪承畴于学宫。世子毁祀破主，改祀故相黄道周、忠毅蔡道宪；流其胞侄洪士昌、士伦及家属于东宁极边之狼峤。并责杨明琅「甲申之变过崇祯梓宫不下马、且斥为真亡国之君」，亦流之于狼峤。后皆死于窜所。礼送清南安县知县刘佑北归。
　　先是，将修南安县志，乡绅以赐姓与承畴二家为请；刘佑曰：『洪不可太褒、郑亦不可太贬』！世子闻其语而感之。精忠之变，佑逃匿山谷。至是，世子遣人致聘，将欲官之；辞曰：『吾向者所言，乃公义在人不容泯尔，岂为今日地耶？吾官受之本朝，城破不能死，已有余罪；何忍苟降以贪生』！世子义之，遣兵护送北归，礼之甚厚。夏、五月，招讨大将军世子帅师次海澄。
　　黄芳度虽受封，其志未尝忘清。饶平之捷，刘进忠请世子南征，许之；乃自泉率师次澄，实欲图漳。芳度不敢出谒，乃遣郑斌入漳慰谕：『或率兵从征，或束身入觐』；芳度终不受命。耿精忠移檄召之，亦以疾辞；世子始定计攻之。左虎卫何佑大破安达公尚之信于鲎母山。
　　刘国轩自涂岭捷后，率诸镇入潮，同刘进忠规取属县之未附者。安达公尚之信调兵十余万尽锐来攻；相持日久，国轩等食尽，退至鲎母山。之信率兵来追，何佑奋勇冲击直贯，骁骑出其左右；国轩继之，之信大败，奔回。是役也，以饥卒数千破劲敌数万；自是，何佑名振粤东，广兵望见旗帜皆遁。六月，招讨大将军世子攻漳州。
　　世子师次万松关，芳度令其将俱削发据守；遣其兄芳泰入粤请援。世子进攻不利，乃筑长垣围之；调何佑从潮州先攻平和县，芳度守将赖陞降，诸属县悉下。英圭黎及暹罗国贡方物，乞互市；许之。
　　先是，厦门为诸洋利薮；癸卯破后，番舶不至。至是，英圭黎、万丹、暹罗、安南等国贡方物，求互市；岛上人烟辐辏如前。
　　冬、十月，招讨大将军世子克漳州，夷黄芳度家。
　　自六月围漳，芳度悉力拒守；世子数攻不下，列营而困之。初六日，芳度标将吴淑献城降、芳度方登北门巡视，闻变，踉跄投开元寺井而死。获其将黄翼、蔡龙、朱武、张济、戴麟、陈骥、黄琯等，斩之。剖黄梧棺，戮尸，枭芳度首以徇；梧亲属无少长，皆肆诸市：报发塚之仇也。有请欲毁梧祖坟者，世子曰：『罪止其身，与其祖何与』！不许。时芳泰往广求援，会其兄芳世率广兵由汀州入，亦以是日破永定县；闻漳城陷，乃大掠而遁。初，吴淑自海上投诚，拨归梧标，梧待之厚；将死，呼淑托曰：『吾儿年少，君可善辅之』！及漳围日久，淑谓弟潜曰：『梧虽待我厚，顾负先藩实深。今世藩恩待芳度有加，反图逆命；吾其以私恩废公义也』？遂决计约降；世子封为平鲁将军、后提督，潜为戎旗镇。招讨大将军世子礼葬清殉难巡海道忠烈陈启泰。
　　启泰，字大来（辽东人）；为政豪敢有威。甲寅之变，会海澄公黄梧疽发背，漳兵乱，启泰先令阖家二十余口自缢；亲为排列，从容引僚属入视，皆相顾失色；启泰谈笑自若，乃朝服望阙再拜，自经以死。至是，世子入漳，高其节，以盛礼葬于漳之阪。十一月，遣龚淳取回日本银。
　　故户官郑泰所寄也。泰先事芝龙，隆武立，加宫傅；赐姓起兵，以为居守户官。有心计，善理财，积赀至百万余；别以四十万寄日本国，以备不虞。癸卯泰死，弟鸣骏归清，遣人往取；适世子亦遣刑官蔡政至，力争之；倭酋居奇，乃两不听载还。至是，世子入泉，而泰原委寄银之人龚淳持献勘合，乃遣淳往取；倭人混开支销，仅得二十六万而回。丙辰、明朔永历三十年春、正月，世子遣右虎卫许耀、前冲镇洪羽徇广东州郡。
　　世子驻漳，念广东州郡未下，乃遣许耀、洪羽等率师会在潮诸军分道进取。二月，右武卫将军刘国轩入惠州。
　　平南王尚可喜昏病日久，会周师克肇庆、韶州等府，广州人人自危。乙卯除夕，驻潮兵烧营遁回，刘国轩、何佑等分道而进。碣石镇苗之秀军程乡，其妻在汛，遣人迎师，之秀不得已，遂降；世子封为灭鲁将军，命仍镇碣石。国轩围惠州，分攻博罗，不利；寻下长乐、新安等县。安达公尚之信势蹙，遂降周；吴三桂封为辅德公，令退让惠州与世子。之信檄提督严自明撤惠州兵回广，遣使通好，馈弓马币帛。乃以刘国轩镇惠州。时东莞守将张国勳亦降，封为征卤将军。自是，与周分界而守。以中书舍人许明廷提督泉、漳学政。
　　时考拔武生随军，有「考武不考文」之谣；乃命明廷提督泉、漳学政，考校生童。夏、五月，世子遣后提督吴淑袭汀州。
　　时刘应麟为清副将，守汀州；耿精忠反，封为怀远将军。至是檄其出关，应麟不从，密来献款。世子遣吴淑督兵观变，驰书精忠：言欲假道汀州以出江右；精忠遣兵防城，应麟惧见图，率所部掠瑞金、石城。吴淑兵至，见汀州有备，欲回；应麟劝淑攻之，一鼓而下，汀属邑皆降。报至，世子以应麟为前提督，封奉明伯。秋、九月，总统兵马上将军耿精忠降清，遣原提督王进功回泉州。
　　初，精忠来修好，实欲以全力出图江、浙。至是，师老无功，大势已溃；复闻失汀州，益忧内顾。诸将遂密谋归清，引康亲王入闽。精忠闻变，知为王进等所谋，乃收进并范承谟、萧震等，皆缢杀之。欲乘船奔海，为都尉徐文耀等所胁，不得出；遣王进功回泉取救兵，密嘱曰：『吾忍死以待也』！进功至，世子授为中提督、匡明伯，竟不发兵。清师遂入延、建，精忠势困，不得已于九月十九日削发待罪，迎康亲王入福州。耿精忠兴化守将马成龙以城来归。
　　精忠既投清，马成龙以兴化城来降；世子令许耀率兵赴之，以成龙为援剿左都督，封殄鲁伯。冬、十月，右虎卫许耀与清师战于乌龙江，败绩。
　　耀入兴化，遂督诸军进取福州，驻师乌龙江；狃于涂岭之捷，骄纵嬉戏，诸将不服。清兵渡江，或请半渡击之；不听。既济成列，耀仓皇出战；前锋少却，耀即引兵先遁，委弃辎仗不可胜计。世子乃调赵得胜、何佑代守兴化，勩耀罪，使将兵自效。奇兵镇黄应督水师败耿舟师于定海。
　　耿精忠檄曾养性等自温州航海回闽，黄应等邀击之，获巨舰数十号；余船且战且走，逸入福州。十一月，耿精忠邵武守将杨德以城来归。
　　杨德守邵武，精忠所署将军也。闻耿精忠降清，献款于世子；时吴淑驻汀，疾驰赴之，遂入其城。十二月，后提督吴淑败绩，弃邵武。
　　清兵来攻邵武，吴淑督兵御之；时大雪严寒，诸军涉溪拒战，皆冻不能支，遂溃。淑弃邵武，退屯汀州。左武卫薛进思弃汀州，奔回。
　　初，吴淑以汀属闽、赣要地，请重师弹压；世子遣进思守之。及清兵复邵武，进至建宁县，距汀数程；进思闻之，仓皇失措。刘应麟愿倾家赀饷军固守，进思猜疑不从，弃城宵遁。应麟奔潮州，依刘进忠，发愤病死。安达公尚之信遣使报讣，并请其妹回粤；许之。
　　清平南王尚可喜于九月病故，之信遣使讣闻，并请其妹奔丧（妹即续顺公沈瑞叔母也）；世子许之，仍遣使吊丧。时周主吴三桂封之信为辅德亲王。
　　丁巳、明朔永历三十一年春、正月，清兵入兴化，何佑弃城奔泉州；左提督兴明伯赵得胜死之。
　　乌龙江之败，诸军锐气已丧。佑又与得胜不睦，清兵至，纵反间，佑疑得胜贰于清；得胜拔剑指天自誓，佑犹不信。战之日，佑拥兵坐视，得胜力战死之；佑奔回泉州。二月，清兵入泉州；世子弃漳州，遁入岛。
　　兴化既失，兵心涣散。清师至泉，守将林定无备。初九黎明，清兵攻城，一鼓而下，标将林孟、参宿营谢贵死之；定素与民相安，削发为僧，脱走。世子驻漳州，报至，仓皇登舟，至海澄，弃而不守，遂遁入厦门，欲回东宁；百姓号泣遮留，角宿营吴桂敛兵拒守，众赖以安。继而诸将稍集，调水师防卫，分汛而守，赏逃回各将。祭赵得胜，世子亲临哭之；以女妻其子。世子诛薛进思，杖许耀，释吴淑、何佑，责令图功赎罪。
　　各处失守，进思与耀同系，诸将为之力请图功赎罪；不许。于是数进思不战而逃，罪浮于耀，斩之；杖耀百，释吴淑，溯何佑前功，夺其所佩将军印，各令戴罪自效。不数日，耀病痢死。论曰；自甲寅渡海而西，奄有泉、漳、惠、潮，连和吴、耿，声势岂不赫哉！及袭汀州，兵端一起，北骑随至。许耀挫衂于峡山，吴淑继败于邵武，赵得胜战死兴化，何佑弃城而遁；土崩瓦解，莫可如何！薛进思亲信宿将，专制汀郡，曾未一矢相加，踉跄逃遁；众心一摇，弃兴、泉、漳如敝屣，伊谁之咎欤？使早明许耀之罚，进思未必敢弃汀州；速正进思之典，何佑必不敢弃兴化。入岛处分，惜哉！至许耀之罪，不死法而死病，人犹以为憾。移北将家眷入东宁；刘炎奔碣石卫。
　　令王进功、沈瑞、张学尧等各搬眷住东宁，陆续起程；刘炎以母老病，至外洋勒兵劫船，乘风下碣石卫，依苗之秀。三月，分水陆汛守。
　　时诸将退集厦门，兵饷不给；乃分汛南北地方措饷、召募。布置周密，人始有固志。
　　夏、六月，右提督定鲁伯刘进忠据潮州叛；降清。
　　进忠素悍，性叵测。乙卯世子破漳，进忠来谒，世子坦率迎之，礼意甚厚；及回，意望甚奢。比各郡失守，辄拥兵观望。世子遣官至潮征饷，不应；遣舟买运，又闭籴；遂献款于吴三桂。至是归清，封为征逆将军；后逮入京，殛死。右武卫将军刘国轩自惠州引还。
　　国轩，武平人，清漳州千总。甲午漳州破，归赐姓；累迁至右武卫将军。入潮，屡有战功；镇惠州，粤人畏之。诸郡失守，进忠据潮，尚氏据广，国轩一军摄其间，布置安闲，两家俱不敢逼。未几，之信、进忠相继归清，声问隔绝；世子遣舟迎之，乃率所部从容航海而归。
　　冬、十二月，清和硕康亲王遣兴化知府卞永誉、泉州知府张仲举来议抚；世子弗从。
　　初，慕天颜之入东宁也，议照朝鲜例，称臣纳贡；不成。至是，康亲王遣兴、泉二府同乡绅黄至美、吴公鸿等再申前议，世子弗从；亦无报使。
　　戊午、明朔永历三十二年春、二月，招讨大将军世子以右武卫刘国轩为中提督，总督诸军；后提督吴淑副之。率师徇海澄。
　　自七郡之失，世子顿兵岛上。清总督郎廷相、海澄公黄芳世、副都统胡兔按兵漳州，黄蓝镇海澄，分防玉洲、石码等堡。初十日，国轩督诸军至海澄，克玉洲、三叉河、福浒；寻取江东桥，守将王重禄、吕韬奔溃。适漳、泉兵至，国轩分兵迎击。是日，三战三捷，军声大振。廿三夜，取石码，获守将刘符、杨朝宗，遂军于祖山头，以逼海澄。满州副都统孟安等自潮来援，国轩退屯石码，浚濠筑垣拒守；遂分兵屯漳州郭外。是役也，国轩部将苏爵战却，立斩以徇，诸将股栗；又能身先士卒，有被伤者辄出己赀赏之，故众心悦服。三月，周主吴三桂僣号于衡州；遣使来聘。
　　三桂在衡州，以三月初二日僣称帝，改元昭武。适世子遣官賫书至，三桂乃遣使来致书，署曰「大周皇帝致书郑世子殿下」。中提督刘国轩大破清海澄公水师提督黄芳世于水头。
　　自江东桥之断，漳、泉隔绝。清提督段应举自泉州来，宁海将军喇哈达自福州来，平南将军赖塔自潮州来，先后率兵应援。国轩倏水、倏陆，满、汉兵疲于奔命。初二日，国轩列阵漳郡东赤岭，清兵背城迎战，互有胜负。时朱寅率兵扎天宝山，以牵清兵之势；黄芳世击走之，乃移屯水头湾腰树及镇门，以断海兵往来水路。国轩侦知，伪焚营垒、撤兵为遁状；少顷，举帆直抵水头，登岸鏖战。芳世素不知兵，又以天宝骤胜而骄，与满将不相下；一战而溃，惊惶坠马。奔回漳郡，抱病数月而死。国轩兵势，由是日盛。中提督刘国轩大破清提督段应举于祖山头，遂围海澄。
　　应举及满州将军兵数万列营祖山头，十八日，国轩兵至，应学挥兵迎战；何佑少却，江胜、吴淑等绕出左山之背，国轩督劲卒冲满州营，满兵败走，众遂溃。又以疑兵截漳州大路，满、汉兵望见，弃辎仗自相践踏。应举等率残兵奔入海澄，国轩追至城下，连夜凿堑引江水环城围之；外又凿沟数重，沿堤两岸安铳守之。由是，内外阻绝。别遣昂宿营张雄乘间取平和，副将黄瑞镳取漳平，皆下之。夏、五月，清兵援海澄，中提督刘国轩击败之。
　　时清总督郎廷相入京，以布政姚启圣代之；勒巡抚杨熙致仕，以按察使吴兴祚代之；寻调江南提督杨捷代段应举，援兵四集，屯笔架山，以救海澄。刘国轩以山南灯火寨下临大溪，顺流可通海澄，恐清兵据之；问谁敢扼守？吴淑请往，乘夜率兵进寨。初十酉刻，清营发炮攻击，连夜不绝；淑令军士穴地藏身，无一伤者。驰报国轩，以为乘夜发炮，意不在寨；当别防之。信至，清满、汉兵已齐抵祖山岳岭，破林彪、张凤二营；凤战死，进攻林陞营。适国轩援兵至，发火炮齐击之，死者无数，满骑多填于堑；遂退走，海澄援绝。六月，中提督刘国轩破海澄，清提督段应举死之。
　　海澄素无蓄积，被围八十三日，满甲二千、马八千余匹、合各镇兵计三万人，至是食尽，尸骸枕藉。刘国轩初十日进攻，众力不支，城遂破；段应举从容自缢于敌楼，穆伯希佛自焚死，黄蓝战殁，获孟安、魏赫、田香五等，满、汉兵将无一遗者。国轩入城厚殓应举，付其家人舁还。所获诸将，世子皆释之，授衔给俸；满兵千余，迁之东宁。
　　招讨大将军世子晋中提督刘国轩为武平伯征北将军、吴淑定西伯平北将军、其余镇营各陞赏有差。
　　世子以恢复海澄，或戮力行间、或着绩守御，水陆诸将咸有功次。既晋正、副总督刘国轩、吴淑，仍升左虎卫何佑为左武卫将军、前虎卫林升为右武卫将军，俱授左都督；镇营各加级有差。朱寅率众来归，世子封为荡鲁将军。
　　丁巳之败，漳浦人蔡寅挟左道惑众，诡称朱三太子，聚集海上残兵。于三月十九日夜袭泉州，攀堞而入；率二百余人从西门至开元寺街，鸣鼓扬旗；守泉兵昏夜出不意，以为海师复至，多惊窜。至双门前炮发，寅乃抽兵出城；清兵来追，按军徐退，无一死者。自此，人益以为神，归附日众，屡战皆捷，蔓延于泉、漳属县，聚众至万人，头裹白布为号，时人谓之「白头贼」，海上亦藉壮其声势。至是，率众来归，世子封为荡鲁将军，改名蔡明义。岁余，病死，其党犹以为尸解云。中提督刘国轩率兵攻泉州，属县皆下。
　　海澄之破，闽省震动。诸援兵皆退守漳州，国轩议乘虚捣泉州；吴淑分兵复长泰县，国轩自率诸军取同安。时都统雅大里自浙调援海澄，至同安而澄破；闻国轩至，弃城走保泉州；国轩督水陆并进，遂围泉州。遣左虎卫江胜攻南安，克之。于是，惠安、安溪、永春、德化诸县守兵皆相继弃城遁。秋、八月，清舟师攻定海，楼船中镇萧琛败绩，水师五镇章元勳死之。
　　泉州围急，清以林贤、黄镐等督舟师出闽安镇，遥为声援。萧琛守定海，不及设备，以舟寡且小，欲据上流牵制之；元勳欲先发制人，率所部十舟进战。林贤等击之，元勳众寡不敌，一军尽没；萧琛大溃，退泊海山。召中提督刘国轩旋师，所复诸县皆弃。
　　国轩攻泉州，阅两月不下，援兵四至。七月，清宁海将军喇哈达间道出安溪，学士李光地练乡壮为向导出同安，巡抚吴兴祚由仙游出永春，提督杨捷由兴化下惠安；国轩对垒相持，援兵皆未敢前。会萧琛失定海，妄报福州水师大至；世子恐厦门有失，檄国轩解围退守。二十四日，国轩退兵下船，清兵不敢追；越三日，城中兵始敢出。国轩既退，所得诸县皆失。世子召回萧琛，斩之；以援剿左镇陈谅、后镇陈起明、楼船左镇朱天贵等督水军防御北船。伪周主吴三桂殂，孙世璠立。
　　三桂病死衡州，其孙世璠立；年甫十二，改元洪化。侄应奇守岳州，骄而贪；清兵攻之，弃城遁回。于是，湖南、云、贵皆不守，驯至于亡。九月，中提督刘国轩与清师战于漳州龙虎山，败绩。
　　国轩自泉州退师，复率诸镇入漳，军于溪西。满、汉兵尽锐来攻，力战击败之；乘胜长驱，冲至耿精忠营。精忠故仇海上，挥兵迎击；亲自督战，大呼驰骤。诸军继进，国轩奔溃，遂弃长泰，出江东，退屯观音山。冬、十月，清总督姚启圣遣中书张雄入思明州议和；弗从。
　　时漳、泉属邑皆为清所复，独海澄未下；启圣等难于复命，乃遣漳州进士张雄賫公书来议和。略云：『昔令先王震动天南，亦不忍父老怨嗟，静处台湾；今贵藩诚能体会先志，念井里疮痍，翻然解甲息兵，天和人顺，荣华世世！数月来徒劳士卒，涂炭生灵，亦何益于贵藩哉？即从贵藩下游者，恐今昔人心不同，事变难测；能不顾念及此！近悉贵藩大有恻隐桑梓之念，故修章布悃，惟望息心毕论，并遣使偕临』！世子弗从，礼遣雄归；复书云：『顷承明教，以生民为念；不佞亦正以生灵涂炭，不忍坐视，故修矛整甲相与周旋，亿万生灵所共亮也。天心厌乱，杀运将回；苟可休息，罔不如命。礼应遣员奉教，但贵使之缆未解，而诸将之戈已挥。彼此差池，未及如愿』。雄回，清督、抚复遣泉州乡绅黄志美賫书来议：终以必得海澄，乃可通好。世子竟不从。十二月，清再迁界。
　　甲寅之变，闽省居民迁入内地者，悉还故土。丙辰冬，八闽归清，复议迁界；康亲王奏言迁界累民，罢之。至是，督、抚请再迁，报可。值破海澄、围泉州，事暂停；及泉围解，遂行迁界之令。上自福宁、下至诏安，沿海筑寨、置兵守之；仍筑界墙，以截内外。滨海数千里，无复人烟。己未、明朔永历三十三年春、二月，援剿左镇陈谅督水师败清舟师于定海。
　　自定海失守，世子调楼船左镇朱天贵守海坛；以陈谅为水师总督，进泊定海。清遣战船百余号出五虎门迎战，朱天贵及陈起明率熕船冲□〈舟宗〉而入，清船望风披靡，击破十余舟，获大鸟船一只。值大风暴起，清船逃入五虎门，海船收泊海坛。报至，世子加谅、天贵统领；余各陞赏有差。三月，以李景知思明州。
　　时军需浩大，议派殷户，富民、洋商炤上、中、下派取；以知州李景任其事。令未下，樊门寡妇辛氏先输银三百两；世子嘉其尚义，赐金花、彩缎旌奖。景任事苛刻，岛民怨之。中提督刘国轩辞俸自饷其兵。
　　自丁巳之变，岛民月输米一斗佐军；久之，多藉力廕免。乃命銮仪卫陈庆清查漏口，每月加米二斗。国轩请停文武官月俸，自饷辖兵三月；从之。夏、四月，参军御史陈永华请以世孙克□〈臧上土下〉监国；许之。
　　甲寅世子西征，留总制陈永华守东宁。至是，以世孙克□〈臧上土下〉长成，请循「君行则守」之例，立为监国；从之，铸印曰「监国世孙之章」。克□〈臧上土下〉，永华之婿；时年十六。秋、七月，中提督刘国轩筑浔尾寨。
　　浔尾，与厦门高崎咫尺一水，癸卯清兵从此入岛。国轩请筑寨预防之，一夜而成；同安守将率兵来争，击却之。复筑□〈氵丙〉州城。由是，同安八桨船不敢窥伺厦门，西北藉以无虞。清康亲王命中书苏矿来议和，世子遣宾客司傅为霖报之。
　　前后议和不就，苏矿致书再申前议；康亲王复遣矿至厦门，请遣官修好。世子乃命傅为霖入省，沿途府县迎送供应，巡抚、布政各遣官至兴化接待。至省，见康亲王，面议海澄及往来之礼；为霖曰：『区区海澄，议成之后为彼此公所。若亲王在闽，藩主并行往来；亲王在京，各设官往来』。总督姚启圣以非出己意，力阻其事；遂止。冬、十月，中提督刘国轩大破清兵于坂尾寨。
　　时国轩离漳州五里列营，清援漳满、汉兵共十余万，营垒咫尺相望；国轩仅万余人，指挥自如，清兵畏之如虎。以果堂扼要重地，就其后坂尾再筑一寨。工未就，清提镇将军及耿精忠率兵数万来争，锋锐不可当；国轩与吴淑、何佑、林升、江胜等兵不满二千，奋勇死穽。自午至申，冲击数次，国轩依寨，且战且守；每炮发，无不披靡，阵斩章京巴石兔等。清兵死伤数千，始引回。自是气夺，兵不敢出。国轩恒遣卒数百持鹿铳、鸟枪，渡河冲击；身登士阜，据胡床张盖而观之。满、汉兵遇之，皆摧破。又善用间谍，敌人情状纤悉必知。十一月，后提督定西伯吴淑卒于军。
　　淑守坂尾寨，清兵筑垒环攻，炮声日夜不绝；淑处之晏如，身被伤，复染病，不以为意。值阴雨，新筑垒墙多坏，挥左右避之；自据床而卧，墙崩压死。舁至厦门，世子亲临哭之；以其子吴天驷为建威右镇，统其兵。十二月，世子遣右武卫林升督舟师北上。
　　清督、抚姚启圣、吴兴祚大集舟师攻厦门。世子乃调文武官私船及洋船配兵北上，以右武卫林升为总督、左虎卫江胜、楼船左镇朱天贵为左右副总督，率诸军往御；临行宴之。礼遣清死节巡海道陈启泰子汝器北归。
　　汝器，故巡海道启泰子。丁巳夏，自京来运父骸，为东石守将所执；羁于东宁，命水师镇林亮监之。亮以其忠臣之子，待之甚厚。至是，清督、抚以万金来赎；世子悯启泰忠烈，却其金，礼遣汝器回（汝器至京，授右通政；寻擢安徽巡抚）。庚申、明朔永历三十四年春、正月，清水师提督万正色入海坛。
　　正色督舟师出闽安镇，巡抚吴兴祚率兵沿海援之；林升等退泊泉之崇武，正色入海坛。二月，右武卫林升与清提督万正色战于崇武。
　　正色至围头，朱天贵以七舟冲其□〈舟宗〉，所向无前。偶海风大作，正色船收于泉州港；吴兴祚督陆师沿海滨放炮，林升等船无所取水，乃退之金门。报至，思明惊皇，以为战败；各思逃窜，众心遂摇。世子召中提督刘国轩退守思明州，遂弃海澄。
　　二月二十二日，世子闻林升退屯金门，以为战败，急驰谕令国轩回；有云：『思明既失，海澄何用』？国轩不知，以为实然，遂弃澄入厦。比至，见林升启事，叹曰：『右武卫战胜，若此惊怖；苟败，何所逃生！坏误大事，贻笑千古矣』。招讨大将军世子弃思明州，遁回东宁。
　　时刘国轩全师引回，犹欲据守厦门；然兵心已变，不可收拾。诸文臣如杨英、洪磊等已先携眷登舟，诸军乘间掳掠；国轩禁止不得。世子惧为人所图，焚演武亭行宫，辎重、宝玩悉毁于火；踉跄下船，遁回东宁（时为二月二十六日）。廿九次于澎湖，诸文武士民俱接踵而至；总制陈永华启请回国，许之。清兵入厦门。
　　世子既遁，海兵乘机劫掠；协理五军吴桂调兵禁戢，民赖以安。寻渡江请师；廿八日，清总督姚启圣、巡抚吴兴祚、水师提督万正色率兵入岛，秋毫无犯，百姓欢呼。三月，世子至东宁。
　　世子于十二日至东宁；董太妃召责之曰：『若辈不才，莫如勿往；今观此举，徒累梓桑、苦生灵，何益』？夏、五月，东宁雨雹。
　　东宁地鸣，声如驴；寻雨雹，大如鸡子。清总督姚启圣招降楼船左镇正统领朱天贵。
　　厦门之弃，朱天贵率所部全军屯南澳；船凡百余只，军容甚盛，进退未决。姚启圣累遣官致书招之，乃进泊铜山，于五月率众入海澄投诚。总制陈永华辞解勇卫军，许之。
　　永华留守东宁，兼领勇卫军。侍卫冯锡范知思明之弃，众咸归咎于己；非握重兵，不足以压服。及至东宁，察诸镇兵，惟勇卫军最骁壮；诡谓永华曰：『自惭护驾西征无效，拟欲辞职』。永华私念曰：『彼武夫也，尚能谦退；吾侪文士，岂可久恋重权』！即具启乞解兵柄，并辞总制；锡范密赞世子许之，以其军归刘国轩，而己仍任侍卫如故。籍民兵自卫。
　　甲寅耿变，世子顷国西征。至是，弃思明东归，兵将多叛去，随回仅有千余；恐清师乘虚来攻，乃籍文武官田甲与百姓丁壮，每十人抽一名，训练自卫。秋、七月，谘议参军右都御史陈永华卒。
　　永华，字复甫；明诸生，孝廉陈鼎子。鼎为同安教谕，死节；赐姓怜永华为忠臣之后，延与世子伴读。及世子嗣位，授为参军，甚见亲信。甲寅西征，擢总制，留守东宁；戢兵抚民，供给军需，具有成规；尤爱惜士类。为政佐以儒雅，东宁赖以又安；为世子文臣第一。至是，卒；而大权尽归冯锡范矣。
　　冬、十月，遣右武卫林升率兵堕鸡笼城。
　　鸡笼在东宁之北，居淡水上游，其澳堪泊数百舟。先是，吕宋夷窃建此城，与土番贸易；因远馈不给，弃去。后红夷及赐姓据台湾，皆不守其地。癸卯，清总督李率泰约红夷攻两岛，许并力取东宁归之，后仅许其就省交易；红夷知为所绐，于乙巳年重修鸡笼城，谋复东宁。丙午年，世子命勇卫黄安督水陆诸军攻之，亲随镇林凤战死；红夷无外援，遁还。至是，传清师欲从此飞渡；恐被其据为老营，乃命林升督兵北巡，并毁其城。世子委政于监国世孙克□〈臧上土下〉。
　　世子素不亲政，在东宁则委于参军陈永华，西征时则委于赞画陈绳武、侍卫冯锡范；至是，乃委监国克□〈臧上土下〉。凡文武启章裁决呈览，咸称世子意。其赋性刚方果决，颇有赐姓遗风；诸公子及冯锡范深忌之。
　　●海纪辑要卷三
　　泉南夏琳元斌纂辛酉、明朔永历三十五年春、正月壬午，明延平王招讨大将军世子薨。
　　世子讳经，字贤之；工诗赋、善弓马，推诚待人，礼敬明室遗宗。嗣王位十九年，虽得七府、雄据一方，而终身称世子，奉明正朔不少变；舆论称之。惜性柔懦，怠于政事；自厦门败归，溺于酒色，无复西意，而东宁之业遂衰。至是，殂于承天府行台。时年四十，为正月二十八日。侍卫将军冯锡范与诸公子共废监国克□〈臧上土下〉，缢杀之。
　　初，世藩未有子，嬖妾产女，密取他人子代之，即克□〈臧上土下〉也。其事甚秘，世藩莫知；甚爱之，立为监国。世藩临薨，授以剑印，命中提督刘国轩善辅之。锡范以克□〈臧上土下〉非世藩子，且欲立其婿克塽，乃与国轩及诸公子请于董太妃，收还剑印。寻缢杀之。二月，董太妃命世孙克塽嗣延平王位；仍称招讨大将军世子。
　　克塽，世藩子也，时年十二。诸文官上启劝进，董太妃乃下教会诸臣立之。事无大小，皆取决于侍卫冯锡范。
　　颁国忧令，谕于诸将。
　　其略曰：『气运邅回，我父藩规恢未就，薪胆自励；不幸于正月十三遘疾，至二十八日遐登于寝殿。惟兹臣庶悲号，既攀髯而莫逮；遥念将军暴露，倍摧肝以震伤。文到之日，诸大小将领洎诸兵士挂孝三日，释服办汛。呜呼，先德在念，知臣心之爱无穷；小子告哀，惟匪躬之报是望』。世子克塽以其叔郑聪为辅政公。
　　聪，赐姓次子。世子初立，以太妃命封为辅政公；授以令谕，其略曰：『属当家造之离披，遗我末嗣以艰大；未知臧否，罔克负荷。幸奉太母之慈训，爰命叔父以匡扶。为贤为亲，水木笃原本之谊；维城维翰，厦栋获磐础之安。繄予小子，宠承我祖我父之洪庥；抑亦太叔，克敦为子为弟之大义』。然聪庸懦，事少决断；惟冯锡范是听。晋中提督武平伯刘国轩武平侯、侍卫冯锡范忠诚伯。
　　世子以翊戴功，晋国轩武平侯、锡范忠诚伯，兼参赞机务。命戎旗四镇董腾守澎湖。
　　自弃厦门东归，澎湖不设守备。至是，以国难，恐清乘衅来攻，乃议拨兵汛防；以董腾系国戚，令往守之。
　　以郑明、郑智为左右武骧将军。
　　明，赐姓第三子；智、第五子也。时有为郑氏谋者，以大权归臣下、教诸公子募兵为羽翼；明、智以闻，乃授是职。夏、四月，承天府灾。监国克□〈臧上土下〉妻郑氏自经。
　　初，克□〈臧上土下〉被收，顾谓陈曰：『耳目非是，恐不能相保』。陈曰：『夫在与在、夫亡与亡，必不相负』。及克□〈臧上土下〉见杀，董太妃犹以陈父永华为国之望，礼待抚慰，询其所为；陈泣曰：『昔为箕帚妇，今为罪人妻。愿出别室，待亡夫卒哭，即相从地下耳』。许之。陈旦夕临，日啜苦茗数勺；既卒哭，沐浴自经于柩侧。上招讨大将军延平王晋潮王国姓成功谥号，曰潮武王。
　　初，永历封赐姓为延平王，寻晋潮王；赐姓谦让不敢当，终身仅称大将军。至是，世孙乃拜表请谥为武王，具启告庙；其略曰：『伏以手辟乾坤，大猷聿昭于百世；忠扶日月，流芳永被乎万年。我显祖武王，忠孝性成，智勇天授。赐姓决休戚之与同，分王卜苗裔之及永。汉业将成，毁败难逆睹也；天梦未醒，英雄得自由乎？于是式辟东宁，划除戎丑。取残山剩水为宗社，点缀春光；事绿亩青畴为匡复，培植本根。垂我父藩，猥及藐躬。爰稽古典，勘乱之武维扬；请命天朝，显忠之誉克允。敬上庙号，尊称武王。得位则得其名，宁虚尊而无当；可大亦因可久，将奕世而弥光』。上世藩谥号，曰文王；妃唐氏，曰文妃。
　　唐妃，乃兵部侍郎显悦孙女；贞静有礼，不苟言笑。世子惑于嬖妾，久不见答，郁抑而卒。及世子病革，乃追悔前非；遗命合刼。至是，谥为文妃；世孙嫡母也。六月，潮武王妃董氏卒。
　　妃乃招讨大将军赐姓夫人，世子母，泉郡乡绅董用先侄女也。性方正端雅，凡理家政、处媵妾，俱以贤德见称。辛卯马得功入岛，妃独怀其姑木主以行；赐姓嘉其识大义，尤加敬礼。居常无事，深戒子孙以抚恤民瘼为念；至七郡之失、厦门之弃，每云『若辈不才，徒苦生灵。今百姓流离至此，须加轸恤』。凡难民得免丁役者，皆妃之赐也。秋、八月，中军营火。
　　时灾异数见；九月，涂堑庭火。冬、十月，诛宾客司傅为霖。
　　为霖，先同郑缵绪投诚，清授为湘江通判，革职归。甲寅之变，世子入泉，以为宾客司，甚见亲幸。及世子薨，为霖即以密书通清总督姚启圣云：『东宁主少国疑，权门树党，人心怏望，可乘时进取之机也』；约为内应。事发，乃收为霖砾之；其子弟党羽皆斩。侍卫冯锡范杀怀安侯沈瑞。
　　瑞在清袭父职续顺公；镇潮州，为刘进忠所迫，出屯饶平；世子遣何佑攻之，不得已，降；卦为怀安侯，迁至东宁。至是，锡范利其财，诬其与传为霖谋，令自经；其祖母及母皆自缢。瑞夫人郑氏，礼官郑斌女；斌欲全之，郑氏守义，亦自经以殉。修葺战船。
　　时闻清将内侵，议修战船；命水师镇林亮董其役。命武平侯刘国轩总督诸军守澎湖。
　　先是，以右武卫林升代董腾守澎湖。至是，复命刘国轩为总督，率诸镇代戍；授以令谕，略曰：『惟武平侯声塞宇宙，义炳日月。电掣风驱，胆落望刘之帜；虞张机骇，气夺撼岳之山。草木已知其名，楼船更壮其烈。兹特命尔总督诸镇、营官兵，驾我大小战舰，前往扼守澎湖，遏截鲁船。鱼龙队里，独高杀气之英腾；霹雳声中，倏见敌舟之齑粉。讵不休哉』！
　　以天兴州知州柯鼎开为赞画中书舍人。
　　鼎开，刑官柯平子、大将军仪宾也；秀美能文，尤工诗赋。为知州时，爱惜士类，民亦戴之。至是，以为赞画中书；谕曰：『尔性质润朗，气度温蔼。由其式榖能似，谢家固自有以凤毛；以故公姻夙连，柴氏亦分荣夫蟠李。莅方州而歌其襦□〈穴上呌下〉，瞻气宇足资乎栋梁。兹升尔某官，尔其朝夕诏媺，绳愆紏谬。以无怠左右弼直，塈茨丹艧；而必周休戚攸关，崇报未艾』。以万年州知州张日曜为天兴州。
　　日曜，忠匡伯张进子。由长泰知县擢至天兴州，谕之曰：『立政端在养民，辟筑室先厚其址；良材足以治剧，如迁莺乍出于乔。尔某从忠孝以起家，着神明而茂宰。谣兴买犊，慈惠已播于万年；兆合梦刀，明陟正及乎三载。兹转授尔为天兴知府，治众有如治寡，适应轻车熟路之材；保赤即为保民，无待攀辕卧辙之劳。尔尚益懋前修，悉布中悃：劝相惟求安静，将岁计而有余；禔福遍及氓萌，行剔历而大受。敬哉无忽』！命左武卫将军何佑督诸军守鸡笼、淡水。
　　淡水与福州相对，天色清明，山势可以望见。恐清师从此潜渡，乃命佑督诸军防御；以左先锋李茂副之。
　　税乡社民居间架。
　　东宁府街民居，原有税间架之科；惟乡村茅舍无税。至是，工官杨贤建议征之；百姓患焉，自毁其居，十去其三。然事终不行。壬戌、明朔永历三十六年春、二月，遣监纪陈福往淡水取金。
　　淡水通事李沧愿取金自效；乃遣陈福偕宣毅镇叶明同往。未至产金之处，其土番执锐扼险以待；曰：『吾侪累世恃此为活，若汉人来取，不特害生，且为受劳；不回，必决一死』。译者以告，福等乃引还。鸡笼山大疫。
　　时值疫气盛行，汛守官兵死者过半。以仪宾甘孟煜知天兴州。
　　孟煜，崇明伯甘辉子；善属文，性明敏。为州时，民有欠粮者，数限不能完，皆贷其责；民奋然曰：『后期当照数全输』。至而果然。孟煜察其色凄怆，诘其故，民泣曰：『鬻女所得也』。孟煜悯之，出俸金赎还。其仁恕，类如此。以吏官洪磊兼理户官事务。
　　磊，忠振伯洪旭子；事世子为吏官，亲信亚于冯锡范。至是，命协理户官事务；谕曰：『抡才以适用为宜，寇平仲不循例簿；筦计非清修不可，房玄龄兼领度支。惟其至明出于至清，故知驭贵即能驭富。念尔清操兼有良才，是用授尔为吏官、兼协理户官事务。尔其合内外而酌盈虚，道有无以准轻重。但能不畜聚敛之臣以阜吾民，则用人、理财合而为一；更念既富方榖之义以植国本，则养贤、致民道亦在中矣。敬哉』。三月，白虹贯天。秋、七月，武平侯刘国轩归自澎湖。
　　国轩拨诸将守澎湖，闻清总督姚启圣官兵回汛，暂还东宁。是月，安平镇火。八月，北路诸社土番反，命宣毅前镇叶明讨平之。
　　鸡笼城之守，凡军需、粮饷悉着土番沿途接递；男女老稚，均任役使。督运弁目酷施鞭挞，土番不堪，乃相率倡乱；新港、竹堑诸社皆应。于是遣叶明等会剿，土番尽逃入山；寻请降，许之。冬、十一月，中提督刘国轩赴澎湖。
　　时闻清水师提督施琅题请专征，相机进取，报可；国轩乃往澎湖视师。十二月，承天府火灾。
　　是时岁饥，米价腾贵，民不堪命。承天府火，沿烧一千六百余家。刘国轩归自澎湖。
　　癸亥、明朔永历三十七年是岁，明朔亡。春、正月，以忠诚伯冯锡范为左提督。
　　时值岁饥，民多饿死。复闻清将来攻，乃以锡范为左提督，备兵鹿耳门。夏、四月，鳄鱼登澎湖岛，死于民家。
　　澎岛素无鳄鱼，忽一日从海登岸；长丈许，四足，身有鳞甲火炎。百姓惊异，以冥钞、金鼓送之下水。越三日，复乘夜登山，死于民间厨下。安抚司杨秉模具启以闻。五月，中提督刘国轩率师至澎湖。
 
