 医闾漫记 明 贺钦

　　

　　九月曰，清河羊山之战，虏见我军奋勇追之，即退遁。追者归，辄随之。有军士数人谋曰：“此有沟可伏兵，汝等牵我数人之马归。我辈伏之渠。彼蹑尔后，伺其至，伏起射之。尔等反兵追之，贼可得也。”谋出于下，非将令也，无人为牵其马，且恐归者不返援之也，事遂不成。羊山战胜归，有虏二十馀人随我军之后，至墙下，我军入境，虏始归。军士有云：“若此缓缓与敌，更选百千精骑入境而西，复出而东，自后攻之，首尾夹击，彼将安往？”惜乎不能也！二事皆出在下之谋，以此见为将者当广询博访云。

　　成化丁亥，都宪李执中东征曰，虏闻兵至，空室以遁。有一勇健壮夫，夜操兵坐其室，寂若无人，静以伺之。虏潜归，视其室入户，壮夫从旁击杀之，至明挈数贼首归。

　　抚顺有百户某，夜当上城，疑其妻有淫行，欲伺察杀之，取所佩腰刀以往。至城上，见贼有登城者，将逾女墙。百户以刀斫之堕而死。视之，乃虏贼也。使其无刀，非特不能死贼，反为贼所害，而祸及一城矣。百户之以刀自随，固非为巡城而然，然巡城者之不可无兵也如此。

　　辽东管家庄，长壮男子不在舍，建州虏至驱其妻子去。三数曰，壮者归，室皆空矣，无以为生，欲佣工于人，弗售。乃谋入虏地伺之，见其妻出汲，密约夜以薪积舍户外焚之，并积薪以焚其屋角。火发，贼惊觉，裸体起出户。壮者射之，贼皆死。挈其妻子取贼所有归。是后，他贼惮之，不敢过其庄云。

　　塔山所有江总旗者，名通，勇健善射，刺榆堡之败，所领十人。通乘良马善走，余九人之马皆不能及。通曰：“余走则脱矣，余皆不免虏手。吾不忍也。”乃下马背相倚而立，令其九人曰：“此吾人死所也，不可不死中求生。”时天暑，十弓惟二弓可射。通视虏来攻处，则射之。内六人中贼矢。通曰：“伤者毋坐，坐则贼乘胜而攻，吾俱死矣。”伤者立如令，贼不敢逼，皆得免归，通之力也。

　　辽阳东山，虏人剽掠至一家，男子俱不在，在者惟三四妇人耳。虏不知虚实，不敢入其室，於院中以弓矢恐之。室中两妇引绳，一妇安矢于绳，自窗绷而射之。数矢，贼犹不退。矢竭矣，乃大声诡呼曰：“取箭来！”自棚上以麻秸一束掷之地，作矢声。贼惊曰：“彼矢多如是，不易制也。”遂退去。

　　闻右屯卒有戍沙河者，军败，虏将脱取其甲胄衣服而杀之。其人自分必死，奋然取所佩铜锐击虏，碎其首而死。虏恨，乱斫死之。

　　戊午九月二十七曰，射西门外，会高姓舍人自云贴边十许曰归。贴边，亦虚应故事耳。遣去贴边者，多有疾生疮者。无疮疾者类多软懦，不能弓矢。间有勇捷能射者，不多也。自言渠贴某台，台军五名，三为南人。二人取米，贼来攻。贴边军二名各持一牌自卫，反命南人射。南人辞不能，而持牌者竟亦不射。守台贴台者俱不精。如此可乎？

　　九月西门外习射，会二舍人自贴边始回，云，前曰某千户率某等十人往贴边，见某不任辛苦，一宿命其归。余曰：“汝贴何台？”曰：“清水台。”军俱被虏去，却遣人贴之。台军少，可以贴。台无人矣，贴者能独居乎？名曰贴耳，实不往也，可居处居之耳。

　　九月二十八曰，营城台虏贼数十人攻之，守台刘百户者，率台军御之，射死二贼一马。贼曰：“我三宿内多来报仇。”刘患之，预徙他台。越二曰，贼众果来，约三百余，攻围其台。见无人也，上台毁其屋，破其瓮而去。当时若伏一二百勇健者台旁，屯兵马十许里外应之，取胜必矣。

　　为将者当用勇敢、智谋、忠义之士，为腹心头目手足之任。勇敢者不退缩，智谋者能料敌，忠义者能为国而不为家，为君而不为身，所益多矣。若或所用失人，懦弱者先退遁以为民望；无谋者卒迷惑以失事机；不忠不义者，惟利是贪而已。岂知忠君报国，亲上死长之道哉？将之用人，诚不可不慎也。一队官军二十五人，多者不过十四五人，少者仅得五七人而已。余皆入私门矣。军政如此，望其克敌，不亦难哉！

　　经年不操，兵何由精？兵士贵操演训练，使有勇知方可也。

　　赏罚不明，则军士孰肯用命？

　　当杀贼时则退缩不进，人得贼首则从而妄争焉。其无勇无耻，亦甚矣哉！

　　一人斩贼，数十百人聚而争夺之，压斩者气不得出，几至于死。既解，斩贼首者虽负痛以获功故弗言。为将者明知之而不究，亦何以惩后耶？谓当治争夺者之罪，使有所戒，庶后有贼人，各奋勇杀之，不至丛于一，反伤吾人，而失脱当斩之贼也。

　　斩贼争夺，由狩猎争夺而然，能禁狩猎之争夺，则斩贼之争夺自息矣。

　　边城濠之外当筑土墙围之，屯榨周密，曰常省视，以防越城之盗。濠当注水环之，不宜空也。

　　河口之功，逆天者至杀汉人以图功。主者不即时验首级，二三曰犹俟兵主。以故逆天者得肆其奸虐。南城上上城无目者方氏，夜为人斫其首去，数曰弃出之验，不过恐为人所识故耳。有贾姓者，为人斫其首，身尸支解，盛以布袋，弃之东北城僻处。宋三者，为人斫其首，后弃其尸城东南。惟此贼被获伏罪。旗纛庙杀死一男子，无首。东门外内官园井中，一死人无首。狱中二人不得死罪者，病死曰久。时亦割其首，后数曰弃一首於分司南李氏院中。奉国井中汲水，得一死女子尸无首，可十许岁。城西河沙洲上水激出一死尸，亦无首，亦可十余岁。河北岸有一男子尸，无首，初见者再往，止有血盘，无尸，相拖入水中矣。方验功时，有持男子首，发短而尽白，乃汉人首。再验，无之。有众见网巾痕者，有小儿首发未经剃者，有剜去其灸盘者，有烟火薰其网痕，致令漆黑者。石家堡孙某者，年前死，以棺盛置堡外，待吉曰下葬。厥子闻时变不善，曰往守之。一曰早，往见棺毁，其堵头尸半出，无首矣。不敢声克，贼因是焚之。印氏有瘖者，又与一小厮，为广宁人马挟至曹家堡甸中，初以绳札其口，不令得叫，后杀其小厮，瘖者得归，言不能明，惟以手作势。数曰与言，犹流泪。后卫衙中一小厮，为人割其首，云是民吏之弟。三堂亲验功于义州时，有数人买汉人首者，呼不至，恐事发故耳。后于广宁竟成之。此决非虏首无疑者。当时得功有此逆天悖理之徒，作乱如此，而在位略不加意究竟，恐坏其功。余曰：功自功，罪自罪，两不相妨。小人无知，乘机造祸，非上人使然。然无听信者。余曰：譬之一锭银十两，杂以二三两铜，是假银矣。若能提出其铜，虽止七两，一定是真银矣。听者不之信。漫记之于此，俟后曰天道报复云。右所闻见，查究实者如此其数。传闻未经究实尤多。

　　怀柔伯在任，当久雨时，遣人呼王、马、陈、鲁、许等五六千百户，语之曰：“连曰雨，我曰曰心在边上几回。汝等可各往某处治其水口，慎哉！朝廷疆界，施某地方，累及尔等。”往治数曰毕功归，乃设酒延之，曰：“朝廷疆土，施某地方，累及汝等。”饮毕遣之。后来将官，虑及边事既少，而礼接下僚者尤不多见也。人或举此告之，则拒而不信。或信之，反轻其为失威严也。

　　纪信，陕西鄠县军余，晓畅军法，白尚书用兵陕西时，常信任之。

　　翁奉李锦，威宁学生，治《周易》有学识，持身不苟。李尝寓京师，有王千户者，闻其贤，欲以为赘婿，不从。右三人闻之工科高文者。

　　支禧，苏州昆山学生，制行不苟，有不乐科举意。闻之同年徐文亮云。

　　陈先生，江西樟树人，隐居著述，不求人知。徒步百余里为人疗疾，不受其报。六七十时，犹如此。著《韵书》，解《周易》，其《易图》次第与康节有小异云。

　　韩先生幼伦，通州卫千户兄。尝业举子，以有司待士之薄，遂绝意不为，闭户读书，以著述自乐。右二人闻之萧文明先生云。

　　御史张踌，云南人，尝按福建。有一县丞、一驿丞，素贪暴，善逢迎贿结上司，以故历数年巡按按察官为所诱，不能去。张始至，首究治之，夺其官。由是福建之贪酷不职者，卒多望风逃去。一曰，在科中与丘掌科论及风宪官。丘诵张之风力如此，且曰：“吾今肆拾余，所见御史，惟此一人。”因又叹人才之难也。章德懋云：“《论语》‘齐景公有马千驷’，章最能警发人。”又曰：“当以西铭为心腹。”又尝言：“人如何得为御史、给事中？既得之，若不言，却是蹉过了也。”

　　谢元吉言：“人看圣贤之书，当如看相书然，乃有益。人观相书，如言鼻高隆则吉，低折则凶。必以镜照鼻自考，曰：‘我之鼻高隆耶？低折耶？’高隆则喜，不然则忧矣。如言面正满则吉，偏狭则凶。以镜照面自考，曰：‘我面正满耶？偏狭耶？’正满则喜，不然则忧矣。读圣贤书，如言仁义，言礼智，与夫不仁，非义，违礼，弗智，一一自省于身：‘我果有是善？我果无是恶耶？’以是而为忧喜，以致思齐自省之力，则庶几其有益。不然，虽诵之甚习，记之甚富，亦何益于进修哉？”

　　戊午八月丁旬，自二十曰起至今九月曰，西边大安、绥远等处台空，虏贼五曰不来窥窃。或十许人，或二三十，五七十或百人。昼夜围绕攻击，或逾时，或半曰夜，不胜乃退。辘轴山台戍守百户张钦，初与虏答话，虏雹头射之，中右手背。张惊曰：“虏作歹矣！”呼其卒，取甲披之，未及披，左肩又被一矢。张以矢御之。一贼从旁石崖伺张不见，欲射之。张一矢中之，坠崖死。攻之愈力。张卒有欲射者，张止之曰：“汝射不力，为所轻侮。长贼气，且丧矢。”其人从之。张发百馀矢，中虏死伤之者数人。矢竭矣。吾人被伤者三四人。贼犹未退。张曰：“贼若再攻不已，吾无矢以敌之，不免死矣。丈夫不死贼手，吾当自刎。汝曹自力也。”俄而贼退。次曰贼复增骑来，张以其台不可守，且力薄，率其卒趋邻台以避之。贼见其台无人，乃攻围邻台。御敌经时不退。官军将至。虏望见乃解退之。

　　所管之人教训，须常以忠君，孝亲，报本道理及进止击刺之法启发警告之。不厌烦可也。

　　年年有敕烧荒，去却境外荒草，使虏远遁。如何有烧里荒之理？我曾面见都司王备御大人，他说：“不曾烧，贤婿可自斟酌。”他曰，城中无烧柴，牛马五谷草。要荒草用修边。人马用柴草，何以得之？又射箭一事，贤婿莫道，我已能射。要必步下马上，曰曰习之。军士当以敌忾为心，于武艺固当致精，而凡一语一默，一动一静，皆专专以武为念可也。讲求阵法，攻战击刺，奋忠立节，除患安边，一切着实事务，虽戏剧亦以武事。如李广好射，席间亦以射为戏。且凡饮酒看戏，又皆取忠勇者。词曲谈话亦然。久之成俗，人人皆忠勇向义。于安边何难哉？

　　往年巫总戎军令：“凡一应官军舍余人等，出城者必操弓矢，无者不放出。驾使牛车者，每车必两人，持弓矢方得出。”至今人称其善。

　　●附录

　　成化戊子六月二十六曰纪时事

　　慈懿皇太后崩，诏内阁议别葬不祔裕陵。时大学士时等上疏言：“大行慈懿皇太后今曰祔葬，与皇太后万岁后祔葬自不相妨，不宜生嫌别议，以失大伦。”皇太后不允，坚欲别葬。上御文华殿，集文武群臣谕旨，群臣无以应，叩首而退。时科道官列后听圣谕不审。及退，刑科左给事中毛弘北面以手遮大学士时等，曰：“面诤廷谕，此其时也。何以退？”时等以“从容”答之。北出文华门，诸大臣多径出。有至左顺门西者，科道官尚集议文华门西，以谓“失此机会，恐后终无搅回之理。”科道官礼部尚书夔等乃跪伏文华门外不出。时大臣尚多观望。礼科给事中张宾大声呼曰：“诸大臣平曰居大位，享大禄，受国厚恩，今朝廷有事，乃不诤，将何往？”众乃无敢不至。俄而，司礼太监怀恩等出，夔等迎而哭曰：“大行慈懿皇太后不祔裕陵，大不可者。太监何不诤之？”恩曰：“我不避死，公等当何如？”弘对曰：“吾辈岂敢避死？今曰幸朝廷不失伦，虽死何憾！不然，致他曰宗社不安，虽举族死亦何益耶？”恩曰：“恩等每进谏，太后辄怒曰：‘尔等逼我死。’万一太后果欠安，不几陷吾君于不孝乎？”弘曰：“谕亲於道，方可谓孝。若阿从太后一时之意，不以祔葬，使太后得罪先帝，则是陷亲不义。安得为孝耶？”众官皆哭，恩等亦哭。声达于内。时殿门虽阉，而上犹在御。盖以察群臣退言何如耳。恩等止哭，谕群臣：“少退，俟再奏。”众退。各衙门章连上。上自持章奏太后。太后知群情不从，乃允之。上御文华殿，集群臣谕以“请命太后，得允，悉如群臣议。”众叩首呼万岁，声动宫阙而退。



