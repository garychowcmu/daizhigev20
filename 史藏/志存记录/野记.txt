《野记》[明]祝允明


　　●野记一 

　　允明幼存内外二祖之怀膝，长侍妇翁之杖几，师门友席，崇论烁闻，洋洋乎盈耳矣。坐忘无勇，弗即条述，新故溷仍，久益迷落。比暇，因慨然追记胸膈，获之辄书大概，网一已漏九矣。或众所通识，部具它策，无更缀陈焉。盖孔子曰“质则野，文则史”，余于是无所简校焉。小大粹杂错然，亡必可劝惩为也，大略意不欲侵于史焉尔。辛未岁既望，在家笔完。 

　　韩林儿始由颖州逃之武安，为穿窬，渐肆劫杀，有徒既繁，乃啸乱，称“小明王”。刘护军始就之，谓竖子不足谋，去适皇祖。皇祖初亦与其事，谓刘：“应便除之乎？”基云：“不足为，伺他伪爝息时，彼应已先下矣。”因请建号“大明”，太祖从之，韩果先殄。 

　　郭某不知何许人，精识纬候。元季，见王气在东南，遍游闽、广、江、黄间，久亡所遇。乃北涉淮、泗，入涂山之境，得之矣，遂止不行。假五行命禄，求诸陶渔中。大姓某令观其家人，数辈悉贵人命也。后及一女，郭曰：“公家之贵，悉繇此女矣。”主人曰：“是女双瞽，复无聘者，奚以贵为哉？”郭曰：“非若而所知，今吾未娶，诚能归之邪？”主人幸甚，就馆焉。生四男，一即滁阳王也。 

　　亡几，天下大乱，王纠旅已众，皇祖亦归之，王配以女，即孝慈也。王分兵授皇祖往守某地。时与王同起有甲乙两军，王从甲军饮，甲将除王，因徙席渐远，王从兵已隔，即执之。皇祖闻变，驰援，王得脱，而皇祖披执。王速遣中山王达往质易，上归。久之，两军复连和，中山亦全。已而，上悉有滁阳之众，王后仗剑死。 （滁阳王碑以郭为曹州人。） 

　　高皇龙潜时，渔于川。一日，获鲤三十五，置之一笭箵。有陈四者来，共语，又戏以罩罩圣躬。既而，上持鱼还舍，启笭箵，已失其五，知陈窃矣，往问之，陈讳匿。上欲殴之，陈笑出以还上。 

　　及上即位，一日，问刘诚意：“吾享位几何年？”刘曰：“圣寿无疆，然以数言，当三十五，又其间五岁假者。”上忽思窃鱼事，以其数符也，立召陈至，将杀之。上问：“若颇忆与吾周旋否？”陈对曰：“吾何敢忘。”因述渔事。上曰：“吾忘之为何地？”对曰：“乌龙潭也。”上曰：“吾乡焉有此？”对曰：“臣尝于此罩乌龙，故云尔。”上见其对，以为畏惧，颇谓称旨，因曰：“汝欲为官乎？”陈叩头谢。上曰：“可为户部江西司郎中。”时钱谷山积，此司陈居三四年，竟以墨诛。迨后洪武之纪，果符其数。 

　　周颠，建昌人，年十四得颠疾，行乞于南昌。比长，举措诡谲，人莫能识。常趋官府，白愿有言，问：“何言？”曰：“告太平。” 

　　皇祖征陈友谅，下南昌，还，顾颠于东门。上至京师三月，颠复谒。上问：“来何为？”曰：“告太平。”上每出，颠必前遮拜，时有所言，必以“告太平”为首词。上厌之，命沃以烧酒，观其如何。颠饮极多，终不醉。拟遂除之，颠曰：“公宁能死我乎？水、火、金，挺直亡耳。”乃命覆以巨缶，积薪煅之。火熄启缶，正坐晏然，乃令出。既复煅之，颠犹故也。后益加薪，久爇之。迨启，烟凝缶底，颠若瞑，微撼其首，即醒然起，乃令居蒋山寺。转益狂肆，日挠竞，诸髡良不堪。月余，僧白上，言其异，尝与沙弥争饭，遂不食，已半月。上便命驾幸视之，颠迎谒，上饭于翠微亭，命盛馔，召之侍食。既而，上令僧且饿之，谕之以为“清斋”。僧因閟颠空室，水米不入口，日遣问如故。旬有三日，上又自往，令谕之：“吾来为若开斋。”令诸将校先馈之，众争进酒喂，颠一一食之其多，既悉吐去。伺上命至，侍食安舒。久之，酒太多，亦似有酣态，乃趋出先行，伺上还，伏于道右。上至，颠以手画地为圈，顾谓上曰：“你打破个桶，作 （音佐） 个桶。” 

　　已而，王师狥九江，上问颠：“此行何如？”应声曰：“好。”上曰：“彼已称帝，今欲取之，岂不难乎？”颠仰视屋久之，端首正容摇手曰：“上面无他的。”上曰：“汝从行可乎？”曰：“可。”即以所扶杖高举趋前，作壮士挥击状，以示必胜意。行至皖城，苦无风，遣问颠，颠曰：“只管行，只管有风，无胆不行，便无风。”乃令众挽舟行，不三里，风起。既而迅飙猛作，倐忽达小孤。上谕众：“闻颠言辄来白。”至马当，江豚戏波中，颠曰：“水怪见，前行损人多。”上闻之怒，令持颠去，投之江。久之，众与偕来，上曰：“何不死之？”众曰：“频掷不能死。”上乃更与同食。食罢，颠整容饰衣，若远行状，趋近上前，曲腰伸颈，谓上曰：“你杀之。”上曰：“且未能杀，姑纵汝行。”颠遂去，莫知所之。 

　　及上彭蠡战后，宿师江上，命访之庐山，其地极寂，惟太平宫侧一民居草莽中，言：“顷忽有一人瘠而颀，来语曰：‘好了，我告太平来了，你为民者，用心耕田。’因止此舍，不食半月，乃深入匡庐，今不知所在。” 

　　上既定天下，洪武癸亥八月，有赤脚僧诣阙，自言名觉头，顷于匡庐深壑中见一老人，使我来谒大明天子，有言当面启。殿庭仪礼司问其何说，但云言国祚事。比奏，上恐惑众，不令见。赤脚守阙下四年，乃辞去，云将复往匡庐，上竟不见，御制诗三篇与之，令行。后三年，上因使使令问赤脚曾见向老人否？对以不见。 

　　又四年，上不豫，外奏赤脚为天眼尊者及周愿仙人遣送药至。上初不令见，既而引入。赤脚进所持药，一曰温良药两片、一曰温良石一颗，其方用金盆子盛之，磨药注金盏子，一服当好。上服之，至暮，胸次撼掣，其夕即安。已而，圣体日康胜，倍觉精神灵睿，乃日服之三，似闻菖蒲香而盏底凝丹砂，红彩逈异。赤脚且云：“某所居去岩五里天池寺中，有徐道人者来见某，言尝在竹林寺见诗，可往视之。因与偕往，见天眼坐寺中。少顷，一人披草衣入，某扣天眼，天眼曰：“此周颠也，即令上所询者。”因问诗何在？颠曰：“已书石上。”视之，果有二首，乃天眼与颠各为之。” （诗语粗拙，大略颂上功德，亦不审其所谓，今不录。） 其后竟不得其所终。 

　　上自制颠传，命詹希原书，碑在天池寺中。又有祭天眼、周颠、徐道人、赤脚僧诗，皆不及录。或云道士初进药，上未及，俄而召之，亡矣。上遣行人走江州，令三司索之。三司与行人偕入匡庐，至庐山观，且漠然无为计。前道士忽至，语行人周在竹林寺与天眼道者较棋。导之去，果见颠在门与一道流奕，行人致朝命，颠殊不顾。良久，行人屡请之，颠令入寺，姑游观。行人入，见殿堂庭庑甚弘丽，漫循廊行，且观廊左右对列室中各有主者，或冠袍，或野服，侍从甚都，旌幢供设，珍具充牣。主者咸踞座，启门治事，通二十八室，独其一扄鐍（jué），中无人焉，一巨虺据席地，微有流血。出而问颠，颠曰：“若既见之矣，二十八室者，经天之宿也，递为人世主。汝主方御宇，故虚室，疾，故血。然而起行矣，圣寿无疆。”行人曰：“固尔，然将以何语复皇命，苟无验，吾罪且死。”颠乃赋诗一章畀之，曰：“上览此当信也。”又邀天眼同赋。行人持去，回顾，寺亡有也，遂以二诗进。上览之，皆浅近语，亦不知何所指，意上心知之，俄而疾愈。此与传少异。 

　　高皇严朽索之至，每夕膳后，露坐禁苑，玩察天象，有时达旦不安寐。上善推测，于天心亡不洞然。 

　　高皇圣孝超杰，以尚书“咨羲和”、“惟天阴（隲zhì，同“骘”）下民”二简蔡沈注误，尝问群臣：“七政左旋，然乎？”答禄与权仍以朱熹新说对。上曰：“朕自起兵迄今，未尝少置步览，焉可循儒生腐谈？”因命礼部试右侍郎张智与学士刘三吾等改正，为书传会选。劄示天下学子曰：“凡前元科举，尚书专以蔡传为主，考其天文一节，已自差谬。谓月月随天而左旋，今仰观乾象，甚为不然。夫日月五星之丽天也，除太阳人目不能见其行于列宿之间，其太阴与五星昭然右旋。何以见之？当天清气爽之时，指一宿为主，使太阴居列宿之西一丈许，尽一夜，则太阴过而东矣。盖列宿附天舍次而不动者，太阴过东，则其右旋明矣。夫左旋者，随天体也；右旋者，附天体也。必如五星右旋为顺行，左旋为逆行，其顺行之日常多，逆行之日常少。若如蔡氏之说，则逆行多而顺行少，岂理也哉？若不革正，有误方来。今后学尚书者，天文一节，当依朱氏诗传十月之交注文为是。又如洪范内“惟天阴隲下民，相协厥居”一节，蔡氏俱以天言，不知“阴隲下民”乃天之事，“相协厥居”乃人君之事。天之“阴隲下民”者何？风雨霜露，均调四时，五谷结实，立烝民之命，此天之阴隲也。君之“相协厥居”者何？敷五教以教民，明五刑而弼教，保护和洽，使强不得凌弱，众不得暴寡，而各安其居也。若如蔡氏之说，则“相协厥居”事皆付之于天，而君但安安自若，奉天勤民之政略不相与，又岂天佑下民，作之君师之意哉？今后当依此说。” 

　　高皇凡得封疏。即令左右疏节其事，粘之壁，甲乙治之，裁断如流，壁帖一日数易。 

　　高皇与宫人语，不离稼穑组紃，后宫垣壁屏障，多绘耕织像焉。 

　　高皇龙潜时，过临淮郭山甫。山甫惊异，急具馔，与交欢。酒酣，跽上，备陈天表之异，它日贵不可言，幸无相忘。上去，山甫语诸子：“吾视若曹皆非田舍郎，往往可封侯，今始知皆以此公，宜谨事之。”复以女入侍，渡江协孝慈以肇家。孝慈崩，尝摄六宫事，号“皇妃”。追封山甫营国公。 

　　癸卯岁八月，高皇援南昌，兵驻鄱阳彭蠡湖。友谅以巨舰连锁为陈，旗旌楼橹如山，我舟师少，怯于仰攻。上不悦，执旗四麾，右师小郤，上遽命斩长而下十余人，犹不止。郭威襄公请以火攻，上命常开平遇春、郭宣武子兴，帅众以轻舠载火纵焚，敌船悉烧溺，友谅败走鞵山。旬余，复来战，开平还用前法烧之，友谅蹙迫，启牕顾视，宣武遽射之，矢贯其颅及睛而死。 

　　高帝平伪周，先有榜谕曰：皇帝圣旨，吴王令旨，总兵官准中书省咨，敬奉令旨。予闻伐罪救民，王者之师，考之往古，世代昭然。轩辕诛蚩尤，殷汤征葛伯，文王伐崇侯，三圣人之起兵也，非富天下，本为救民。近睹有元之末，主居深宫，臣操威福，官以贿求，罪以情免，台宪举亲而劾仇，有司差贫而优富。庙堂不以为虑，方添冗官，又改钞法，役数十万民湮塞黄河，死者枕籍于道，哀苦声闻于天。不幸小民，误中妖术，不解其言之妄诞，酷信弥勒之真有，冀其治世，以苏困苦，聚为烧香之党，根据汝、颍，蔓延河、洛。妖言既行，凶谋遂逞，焚荡城郭，杀戮士夫，荼毒生灵，无端万状。元以天下兵马钱粮大势而讨之，略无功效，愈见猖獗，然事终不能济世安民。是以有志之士，旁观熟虑，乘势而起，或假元氏为名，或托乡军为号，或以孤军自立，皆欲自为，由是天下土崩瓦解。 

　　予本濠梁之民，初列行伍，渐至提兵，灼见妖言不能成事，又度胡运难与立功，遂引兵渡江。赖天地祖宗之灵及将相之力，一鼓而有江左，再战而定浙东。陈氏称号，据土上游，爰兴问罪之师。彭蠡交兵，元恶授首，父子兄弟面缚舆衬，既待以不死，又封以列爵，将相皆置于朝班，民庶各安于田里，荆、襄、湖广尽入版图，虽德化未及，而政令颇修。 

　　惟兹姑苏张士诚，为民则私贩盐货，行劫于江湖，兵兴则首聚凶徒，负固于海岛，其罪一也；又恐海隅一区，难抗天下全势，诈降于元，坑其参政赵琏，囚其待制孙撝，二也；厥后掩袭浙西，兵不满万数，地不足千里，僭号改元，三也；初寇我边，一战生擒其亲弟，再犯浙省，扬矛直捣其近郊， （“扬矛”，原作“杨苗”，据明邓士龙国朝典故本前闻记改。） 首尾畏缩，又诈降于元，四也；阳受元朝之名，阴行假王之令，挟制达丞相，谋害杨左丞，五也；占据江浙，钱粮十年不贡，六也；知元纲已坠，公然害其丞相达失帖木儿、南台大夫普化帖木儿，七也；恃其地险食足，诱我叛将，掠我边民，八也。凡此八罪，又甚于蚩尤、葛伯、崇侯，虽黄帝、汤、文与之同世，亦所不容，理宜征讨，以靖天下，以济斯民。爰命中书左相国徐达总率马步舟师，分道并进，攻取浙西诸处城池。已行戒饬军将，征讨所至，歼厥渠魁，胁从罔治。备有条章。凡有逋逃臣民，被陷军士，悔悟来归，咸宥其罪。其尔张氏臣寮，果能明识天时，或全城附顺，或弃刃投降，名爵赏赐，予所不吝。凡尔百姓，果能安业不动，即我良民，旧有田产房舍，仍前为主，依额纳粮，以供军储，余无科取，使汝等永保乡里，以全室家，此兴师之故也。敢有百千相聚，旅拒王师者，即当移兵剿灭，迁徙宗族于五溪、两广，永离乡土，以御边戎。凡予之言，信如皎日，咨尔臣庶，毋或自疑，钦此。除钦遵外，咨请施行，准此，合行备出榜文晓谕，敬依令旨事意施行。所有文榜，须议出给者。 （龙凤十二年五月二十一日，本州判官许士杰赍到。） 



　　张九四之败，由其伪司徒李伯升倒戈，今吴人犹呼卖友者为“李司徒”。皇祖始见伯升，命劳以酒，花彩迎赏于京城三日，郤取对九四斩之。 

　　吕珍为张士诚守绍兴，皇祖屡攻之，未克。珍有材略，善战，尝以牛革囊兵，宵济以袭我师。每战，令战士及城中人为歌高噪，以诟胡公大海。王冕元章不肯附珍。诣我军献策攻之，然亦弗克。既而，竟不能支，降。初，珍作保越录，自诩守城之功，既降，乃泯之。今越人有其书。 

　　皇祖一统后，每高秋严冬，分命诸王帅兵巡边，远涉不毛，校猎而还，谓之“肃清沙漠”，岁以为常。 

　　洪武三年，大封功臣，凡二十四人，公六人，曰：李善长韩国、徐达魏国、常茂郑国、李文忠曹国、冯胜宋国、邓愈卫国。侯二十八人：汤和中山、唐胜宗延安、陆仲亨吉安、周德兴江夏、华云龙淮安、顾时济宁、耿炳文长兴、陈德临江、郭子兴巩昌、王志原六安、郑遇春荥阳、费聚平凉、吴良江阴、吴祯靖海、赵庸南雄、廖永忠德庆、俞通源南安、华高广德、康铎蕲春、朱亮祖永嘉、傅友德颖川、胡均美豫章、韩政东平、黄彬宜春、曹良臣宣宁、梅思祖汝南、陆聚河南。先是，受封而已没者六人，曰：冯国用郢国公、常遇春鄂国公、廖永安楚国公、俞通海虢国公、沐英西平侯、耿君用长兴侯。及后十七年，又定功臣次第，与前稍异。功高望重，连岁曾总兵者八人，曰：魏国公徐达、曹国公李文忠、宋国公冯胜、卫国公邓愈、信国公汤和、长兴侯耿炳文、江阴侯吴良、西平侯沐英。专簿书而听指示者一人；韩国公李善长。以义气而封者三人，曰：荣阳侯郑遇春、六安侯王志原、平凉侯费聚。所在随军征讨，累有战将之功，未有总兵之名，而论旧封者十九人：江夏侯周德兴、巩昌侯郭子兴、南雄侯赵庸、安庆侯仇成、崇山侯李新、南安侯俞通源、永平侯谢成、凤翔侯张龙、靖海侯吴祯、东胜侯汪兴祖、普定侯陈桓、航悔侯张赫、舳舻侯朱寿、德庆侯廖永忠、临江侯陈德、济宁侯顾时、延安侯唐胜宗、吉安侯陆仲亨、淮安侯华云龙。建功者十五人，曰：颖国公傅友德、凉国公蓝玉、靖宁侯叶升、会宁侯张温、定远侯王弼、武定侯郭英、景川侯曹震、怀远侯曹兴、雄武侯周武、安陆侯吴复、宣德侯金朝兴、永成侯薛显、东川侯胡海、鹤庆侯张翼、永嘉侯朱亮祖。因父功而封者四人，曰：开国公常升、蕲春侯康铎、全宁侯孙恪、 （自巳功又作陈辂。） 西凉侯濮玙。持兵负固于两间，可观望而不观望来归者七人，曰：东平侯韩政、宣宁侯曹良、营阳侯杨璟、河南侯陆聚、汝南侯梅思祖、宜春侯黄彬、豫章侯胡美（又作均美）。共五十七人。 

　　按：汉高祖谓吾能用三杰，所以有天下，元功封侯者十有八人而已。我明聿兴，公侯爵赏，数倍汉朝，李韩公之勋烈无异萧何，徐魏公之将略踰于韩信，刘诚意之智计埒于张良，乃若常遇春、李文忠、傅友德诸人，皆无非三杰之俦匹，而视十八将瞠乎其后。我朝开国元功，视汉高尤有光矣，大业之成，岂偶然哉！ 

　　二十三年五月初二日，以肃清逆党事，命刑部尚书杨靖备条乱臣情播告天下。上口诏几四千言，其始言前代君臣相负者可为哀伤愤恨，因推开国元勋之名起于汤、武之后，非因推让而有，故尧、舜、禹无之。次述受命之由，辅兴之功，至于偃华夏之兵，奠安鬼神，妥人民于大定，以至武则摧坚抚顺，卧雪眠霜，袵金革而死．若中山开平等。文则剸繁治剧，无缺公用，辑和将士，无有怨嗟。若李韩公，前后封以五等，而善长心谋不轨，党比胡、陈。其弟李四告变，善长不言。既贷其族诛之罪，至二十三年，京民为逆，僇其半，以半迁之化外。善长复请免其党数人，于是始正其辟而备述前后功臣为逆之由，以见非朕不能保全功臣而害旧人也。 

　　自洪武十三年四月前后，胡党事觉，内有谋逆不仁者济宁侯顾时等十四人，乱宫者豫章侯胡均美。延安侯唐胜宗、吉安侯陆仲亨二人，以无符擅驰驿，降发代县捕寇，期年不获，责禁。久之复爵，遂反。吉安侯自十七岁为乱兵所掠，衣食不给，父母兄弟俱无，潜处草莽，手持一把褁麦升许见朕，朕曰：“从行乎？”曰：“从。”自从至今三十九年，前二十一年无事，自洪武六年至二十二年反，已十八年，非家奴所觉，朕略不知。但见其居贵位而无雍和之色，默默然各带忧容。今既事觉，乃知前日之态果有意焉。 

　　临江侯陈德为征西，匿头匹而有饿死军数千，责之而怒，遂反。 

　　平凉侯费聚，为命往姑苏辨军民之杂居，毋使军扰民，特令军匝城而居，便于守御。于是阳使随胡、陈之计，奏杂居者胡也。及其清军民之时，又奏平凉伤民，朕凭其奏，怒无用而詈责之，遂反。 

　　小淮安侯华中已死，不知其反之由。 

　　六安侯王志原已死，不知其反之由。 

　　营阳侯杨璟，先于凤杨、太平、浙江口、茅冈、潞州凡五次败兵不下数万，未尝责之。至攻瞿塘，又陷军五千余，关犹不下。责而后怒，遂反焉。责非终责，反亦反矣。 

　　永嘉侯朱亮祖，本元之义旅，江东宁谧，亮祖十余雄首渡江东，为姑溪之民窘之。适朕兵渡江，亮祖意在且得从容，往往遣人诣军门，假势少得从容。及兵师陷宣城，威震郡县，反我而自为。数遣将捕，累彼此军死者前后七千余。后朕往拔宁国而获之，谓曰：“前日反，今日如何？”曰：“杀则杀矣，存则捐躯以报。”由是鞭三五而义其壮，存之，果能累善战而致封侯。本粗卤之徒，为胡所惑，今与之反耳，其由不知。 

　　汝南侯梅思祖，本元义旅，反元而从乱，被王总兵、廓扩帖木儿醢其父及弟数人。从刘太保，弃刘太保而从张九四，而来归我，被张九四凌迟其弟数人。今在我朝又造反，身虽病故，事觉于家奴，族灭弟侄子孙，但存其妇女耳。 

　　河南侯陆聚为胡、陈所诱，于朝廷礼无欠。 

　　宜春侯黄彬为胡、陈所诱，于朝廷礼无欠。 

　　宜德侯金朝兴为都督时，为胡、陈所诱，于朝廷礼无欠。 

　　韩国公李善长，呜呼！善长初为吏，当群雄鼎沸时，挈家奔走草莽，顾命之不暇，虽欲往而无方。及朕所在，善长挈家诣军门，俯伏告曰：“有天下有日矣。”朕与语，见其聪敏，时善长年四十，朕二十七，语甚相契。复虑其反，与之词曰：“吾观诸雄，或数月，或数旬，或期岁之余，虽兴叠兴，废亦叠废。察其所以，皆文吏之所为。何也？多虚少实，生事害民，斡旋乱雄之机，或财货，或酒色，或佐使报仇损下故尔。今汝与吾行，军将之得失，公与我言，待吾自知，但掌簿书而已。”誓后善长能谨固自守。自相从至于成帝业，诸谋不举合行文事，切于彼者责任在焉。善长柔奸深密，诸务并不为言，直伺朕发端而后行，此其所以奸深也。初不知之，今事觉于二十七年，已被谩二十八年矣。盖凡待朕发端，不以是否善恶，惟命是从，何事不成？尚有过失，端原在我而不在彼，二十八年皆若是也，何其深哉！天地神明，昭鉴发露，岂偶然哉？安有若是之为居上公，以应天道而理阴阳者邪？ 

　　豫章侯胡美，长女入宫，贵居妃位。本人二次入乱宫禁，初被阉人赚入，明知不可，次又复入。且本人未入之先，阉人已将其小婿并二子宫中暗行二年余。洪武十七年事觉，子婿刑死，本人赐以自尽，杀身亡家，姓氏俱没。都督五人，毛让、于显、陈方亮三人反由，皆胡、陈所诱，于朝廷礼无失矣。耿忠、于琥，琥，显之男。二人先在宁夏任指挥，明听胡、陈之命，将囚军封绩递送出境，往勘地理，通报消息。后大军克破胡营，获绩，穷问所以，二人反情遂露。 

　　刘诚意屡白土，江广洋不堪相，胡惟庸必乱政，上未见从。刘屡乞归，久而得请，且有密旨，令察其乡有利病于民社者潜入奏。括有淡洋，斥而不卤，豪酋数辈即为之场灶，私煮海贩利，聚为大寇，益肆劫掠。刘疏其事，请建巡检司其地而籍其酋为醝丁，令子尚宝琏上之。上纳其奏，遣琏归，将见施行。惟庸辈闻之怒，谓中外章牍悉由中书，刘虽勋旧，既已休闲，不应私有陈请，且安得不入政府而径彻宸览。言于上，请究其事，且请以琏付法司，上曰：“朕已遣之矣。”海酋知之，相结为计，通于惟庸。走阙下言：“刘某善相地，以此土踞山面海，有王气，构图欲空民居，假以立公署而规攘为己有，则将居之，以当异符。且其地本不可为巡司。”上下之有司，惟庸等因请加以重辟，上不报。久之，为手书谕刘，历言古之君子保身之福，作孽之祸，及君臣相待之义，词甚详，末言念卿功，姑夺其禄而存其爵。（先是，刘虽闲居，犹给禄。） 刘得书即诣阙谢恩，讫，遂居京师不敢归。久，始求赐还，上已洞释前疑，从之。复手书慰之，语极尊隆，方以周公。刘归，未几而卒。又御史中丞涂节言基以遇毒死，广洋宜知状。上召问广洋，广洋对：“无之。”上怒，以为欺罔，贬之。则诚意之殁，未得其实也。 

　　汪广洋为中书左丞，为杨宪嗾御史刘炳劾贬海南。宪诛，召拜左丞，封忠勤伯。后复谪复相，宠遇殊渥。又以知惟庸之逆而不言，又引进夷使不时，继又为节言之，遂仍谪海南。甫出国门，又赐敕切责，广洋惧，遂自经。 

　　刘诚意初仕元，方国珍兵起，刘疏请勿受其朝，当举兵伐之。珍纳贿元主及权幸，朝命贳其罪，僭窃名号仪物就令有之，且谪刘于诏兴海滨，珍将甘心焉。刘遽欲自尽，其仆劝止之，无何遂归皇祖。 

　　闻功臣庙正殿初有诚意伯，文皇去之，未审果否。今七人，徐、常、李、邓及汤、马、沐也。功臣庙祀馒头撤之，散给卫士，以激劝也。（除却一日粮。） 

　　高皇始造钞，累不就。一夕，梦神告当用秀才心肝为之。寤，思之未得，曰：“岂将杀士而为之邪？”高后曰：“不然，士子苦心程业，其文课即其心肝也。”遂令岁输上方。今太学季纳课业簿，云给军卫糊为炮，仿书给光禄为面囊造钞事，想行于国初耳。 

　　钞法既行，上命皇太子专董其事。时伪造甚众，比有得者，一验即知伪，盖其机识在二印，伪者不知。 

　　太祖筑京城，用石灰秫粥锢其外，时出阅视。监掌者以丈尺分治，上任意指一处击视，皆纯白色，或稍杂泥壤，即筑筑者于垣中，斯金汤之固也。 

　　懿文太子以洪武二十五年夏薨，将停群祀，礼部议当如宋制，从之。 

　　洪武三年二月，命制四方平定巾式颁行天下，以士民所服四带巾未尽善，复制此，令士人吏民服之，皂隶、伶人如初所定，以异其式。二十四年五月，又谕礼部右侍郎张智等：“恁礼部将士民戴的头巾样制，再申明整理。”智奏：“先为软巾制度，已成钦定，而小民往往成造破烂不堪，纱罗用纸糊裹，竹丝漆布混同造卖，有乖礼制。请申禁，违者论如法。”（旧传太祖召杨维祯，维祯戴此巾以见，太祖问：“何巾？”对曰：“四方平定巾。”上悦，令士庶依其制，且用其名。土又谓有司初进样，方直其顶，以手按之，偃向后，正如民字形，遂为定制，未知然否。） 

　　国初，诸司官或不由科荐，苟得其人，便令正席，民服莅政，故有“平巾”、“祭酒”等称。或有过，稍轻罚，去冠带，此法今犹用之。 

　　孝慈尝幸太学，遂赐监生家人浆粉钱。（后以孝慈崩，诸妇不哭临，除之。） 

　　詹舍人希原书宫殿公署榜，最后写太学集贤门，门字右文稍钩其末。上曰：“吾方欲集贤，希原欲闭门，塞吾贤路邪？”以此杀之。 

　　太祖命有司造成均士人肆习案座，以独木坚厚，曰：“秀才顽，毋败吾案。”太学初成，幸观，怒某处侈费，命埋督造部官于晷台下顷。成化间，有广士入监，潜奠其旁，云是厥祖也。 

　　洪武七年二月丁酉朔，日食。诏孔庙释奠用十一日丁未。 

　　洪武七年，御史答禄与权请举禘祭，下礼部、太常、翰林集议，以古者世系易寻，故有禘，自汉、唐来，皆不明言始祖所出，已不可行。今国家既追尊四庙所自出者，未有所考，恐难遽举，事乃寝。 

　　国初，诸司所进表笺，皆如往代撰制。后上以其文多犯嫌忌 （如“质本生知”、“与民作则”等语），频见诸刑书，因命词臣撰为定文，迄今遵之，惟书以进而已。尝禁四六文辞，欲撰者，以柳宗元代柳公绰谢表及韩愈贺雨表为式，颁示。（洪武六年九月。） 又洪武十四年重定进表笺仪，其文内二名不偏讳，嫌名不讳。 

　　洪武三年五月，谕中书省曰：“今人书劄多称顿首、再拜、百拜，非实礼也，宜定其式。细民有取古圣贤汉、唐国宝等字为名若字者，亦宜禁止。”礼部议：凡致书于尊者称端肃奉书，答则称端肃奉复，敌己者称奉书奉复，上与下称书寄书答，卑幼与尊长云家书敬覆，尊长与卑幼云书付。某人其名字有天国、君臣、圣神，尧舜禹汤文武周汉晋唐等国号犯者悉更之。是月，又命考服色所尚，礼部奏宜尚赤，从之。洪武己未冬，诏致仕乡官与人叙坐，惟于宗族外祖及妻家叙尊卑，若筵宴则设别席，不得居无官者之下。如致仕官胥会则叙爵，爵同则叙齿。其与异姓无官者相见，不次答礼，庶民则以官礼谒见，敢有凌侮者论如律，着为令。此制今殊不然，不知何时弛也。又允明记先公云：国朝之制，三品致仕事理与见任同，今亦不知所出也。 

　　洪武十九年六月二十日，诏赐耆老粟帛，京师、应天府、凤阳府民年八十以上，天下民年九十以上，赐爵社士。应天、凤阳民九十以上，赐爵乡土。天下民人八十以上，赐爵里士，皆与乡官平礼，并免杂役，冠带服色另议颁行，正官岁一存问。此爵称今亦多不知也。又官民吏胥人等，除正名表字应合公私身名于世，敢有更名易讳及两三名字者，被人告发，家产给赏告人，诛其身，家迁化外。 （同前语。） 

　　洪武壬子，遣中人往苏、杭选民间妇女通晓书数者入宫给事，须其愿乃发，得四十四人。比至试之，可任者才十四人，乃留之，赐金以赡其家，余悉遣归。至永乐癸卯，又令选天下嫠妇无子而守节者，有司籍送内廷，教宫女刺锈缝纫，因以廪之。及有藩王之国，分隶随行，以教王宫女，其所处曰“养赡所”。 （此王国，然内廷未审何称。） 初，独以无子者，其后有子而幼且窘者亦遣行。 （“其后有子而幼且窘者亦遣行”，原无“窘者亦”三字，据明历代小史本补。） 时吾郡吴江吴家妇陆氏亦以例入内，有子遗于家。至宣德丙午，陆从某王封广东，又转从封江西。子已长，往来二藩间，屡请求见母，辄不允。迨正统丁卯，复恳启于王，王怜而许之，命入见于养赡所，陆已病笃不能言，子刲股食之，陆苏。王闻，益悯，召见，赐金币劳遣之，子遂引出，至旅而卒，归衬先墓。大夫士多作吴孝子传记诗歌。子名璋，生子起进士，历显仕，即今南京刑部尚书洪也。 

　　国初，司天之官犹候气测景，测用八尺之表，而郭守敬用四十尺，故号精密，今并废矣。闻后来候气者具文，亦置灰坎中，潜通地，遂按时以沸石灰汤从彼穴灌之，汤至而飞灰也。 

　　南极入地三十六度，北极出地三十六度，皆以地尽处言。今南京乃入二十度，至苏殆十五度，北京地出十五度，（即南之南，北之北，视此九州，不啻各有三之二，海内之小可知。然二极如许，二十八舍何以只临内九州？又昆仑为数度之中，四际相若，亦应近此，即佛氏所谈，亦未可县决为诞。又吾里有邓老，宣德中下西洋，为予言历数国至极远处，仰视三光，大小次第一切与中国不异，斗柄亦只如此。予又知旧以二十八宿只隶内九州者殊非。 月下于日如人下于月。 （此最捷数。） 

　　郭守敬说古日舒长，今日渐促，此义在度数之外无伤也，不可以语泥者，每百年短一分也。鬻熊曰：“运转无已，天地密移，畴觉之哉？”元之授时历逆之前千载不差，而顺之后四十年已爽一度。大统历即用授时，特改太阴行度耳。 

　　云唯本朝祭，前代不然，以为云即雨也。 

　　国初议郊礼，主分合者各有之，久不决。太祖曰：“非天子不议礼，朕决为合祭。”并坛屋，诸制一日悉定。 

　　上敬天，无敢毫未怠。以乐生不娶颛洁，创神乐观居之，赡给优裕，所辖钱谷不刷卷，曰：“要他事神明，底人不要与他计较。”常瞻外，复予肉若干，曰：“毋使饥寒乱性。”郊坛武舞，执干盾，后易楮甲，绘兵其上，曰：“为后世防微。” 

　　国初，群神尚仍旧称，洪武二年即诏更之。城隍神亦始有封爵，府为公，州为侯，县为伯，皆号“显佑”。其制词曰：“帝王受天明命，行政教于天下，必有生圣之瑞，受命之符，此天示不言之妙而人见闻所及者也。神司淑慝，为天降祥，亦必受天之命，所谓明有礼乐，幽有鬼神，天理人心，其致一也。朕君四方，虽明智弗类，代天理物之道，实罄于衷，思应天命，此神所鉴而简在帝心者。君道之大，惟典神天，有其举之，承事惟谨。某府城隍，聪明正直，圣不可知，固有超于高城深池之表者，世之崇于神者则然，神受于天者，盖不可知也。兹以临御之初，与天下更始，凡城隍之神，皆新其命。眷此府郡，灵祗所司，宜封曰“鉴察司民城隍显佑公”，显则威灵丕着，佑则福泽溥施，此固神之德而亦天之命也。司于我民，鉴于邦政，享兹祀典，悠久无疆，主者施行。洪武二年正月某日。” 

　　国初，官名有更制，后人鲜知者，谩记一二，未之尽也：曰尚宾大使、曰都谏官、曰知骁骑卫指挥使司事、曰詹事府赞读、曰儒学提举司校理、曰侍礼郎、曰引进使、曰翰林院直学士、曰翰林院应奉、曰起居注、曰左、右正言、承天门侍诏、阁门使、观察使、侍仪司通赞舍人。后罢中书、四辅、谏院、仪礼司及改御史中丞、大夫之属，不复其余。 

　　洪武初，尝命翰林院编修、检讨、典籍、左春坊左司直郎、正字、赞读考驳诸司奏启，如平允，则署其衔曰翰林院兼平驳诸司文章事某官某人，列名书之。 

　　洪武十三年九月，谕礼部左侍郎张衡、左都御史詹徽等：“有司公宴扰民，今后支与官钞，布政司一千贯，以下另详。”十月，衡等奏行遵守，凡遇正旦、圣节、冬至，公宴钱于本处官钱内支给，无府、州、县都司、卫所移文附近有司关用。每节，布政司一千贯（在城都司、卫所附郭大小衙门官吏、师生、耆民俱赴本司筵宴。）， 府（有都司七百贯，以下各有差。）、州（有卫五百贯，以下有差）、县（有卫四百贯，以下有差）， 无有司衙门。（此条可参见明太祖实录卷二０四洪武二十三年九月癸丑条。）（卫四百贯，所一百五十贯。） 十九年，又赐有司朝觐，每员给盘缠钞一百贯，在任岁支柴炭钞五十贯。又定引钱，为堂食费。 

　　太祖命图大辟囚造罪被刑之状于锦衣卫外垣，俾人得见为惩戒，亦象刑悬魏之义。 

　　太祖平乱国用重典，当时政刑具有成书。及辑古事，劝惩诸王百官，往往今人少见之，如彰善瘅恶录、逆臣录、清戒录、永鉴录、志戒录、世臣总录等甚多。 

　　国初，犯大辟者，其家属多请代刑，上并宥之，如五伦书所载是也。其后继请，乃一切许之为多，既以杜奸谲，且因成其孝弟，非迂细者所知。吾苏戴用代其父，王敬代其兄，余未殚纪，至有都文信代妇翁。 

　　高祖恶顽民窜迹缁流，聚犯者数十人，掘地埋其躯，十五并列，特露其顶，用大斧削之，一削去数颗头，谓之“铲头会”。时有神僧在列，因示神变，元既丧随复出，凡三五不止，乃释之，并罢斯会。 

　　国初重辟，凌迟处死外，有刷洗，裸置铁床，沃以沸汤，以铁帚刷去皮肉。有枭，令以钩钩脊悬之。有称竿，缚置竿杪，彼末悬石称之。有抽肠，亦挂架上，以钩入谷道钩肠出，却放彼端石，尸起肠出。有剥皮，剥赃酷吏皮置公座，令代者坐警。以惩有数重者，有挑膝盖，有锡蛇游等，凡以止大憝之辟也。（上尝往行国学，见县尸连比，尸手足动，以为尚活，语之曰：“汝欲放？吾行放矣。”既还，无几晏驾。） 迨作祖训，即严其禁。至哉！圣心之仁矣。 

　　洪武中，征高僧复见心，其师訢笑隐止之曰：“上苑亦无频婆果，且留残命吃酸梨。”复不听。后竟被诛，濒死而悔，因道訢语。上闻，逮訢至，将杀之，訢曰：“此故偈，臣偶举，非有它也。”上问：“何出？”訢曰：“出在大藏某录，在某函某卷某叶。”命检视，果然，乃释之。 

　　高皇微行大中桥旁，闻一人言繁刑者，语近不逊。上怒，遂幸徐武宁第，武宁已出，夫人出迎上，上问：“王安在？”夫人对以何事在何所，夫人欲命召，上止之。又言：“嫂知吾怒乎？”夫人谢不知。因大惧，恐为王也，叩首请其故，上曰：“吾为人欺侮。”夫人又请之，上怒甚，不言。久之，命左右往召某兵官帅兵三千持兵来，上默坐以待。夫人益恐，以为决屠其家矣，又迄不敢呼王。顷之，兵至，上令二兵官守大中、淮清二桥，使兵自东而西诛之，当时顿灭数千家。上坐以俟返命乃兴。 

　　伪周用黄敬夫、蔡彦文、叶德新为参军，谋国事，三人皆奴才也。丁未春，蔡、叶伏诛于南京，风干其尸于竿，一月黄已死。初，吴人有为十七字诗云：“丞相做事业，专用黄蔡叶，一夜西风来，干鳖。”竟成其谶。 

　　秦从龙，字元之，洛阳人，为元江南行台侍御史，避乱居镇江。王师下金陵，命徐太傅、汤信公狥镇江，上谓徐曰：“入城为吾访秦元之，言予欲见意。”既而得之，驰报上。上令某王以金币聘之。从龙与妻偕来，上至龙湾迎候。时上居富民陈家，因与陈同处，日久共谋昼，深见采纳。既而上居元御史台，徙从龙居西门外，谟议益密，称为先生而不名，每以漆版书讯问答，人不得知也。乙巳岁，求还镇江，上饯之郊外，握手为别。既卒，上适督军江上，遂幸其家，哭之恸，亦命营葬，厚赡其家。 

　　洪武中，郭德成为骁骑指挥。尝入禁内，上以黄金二锭置其袖，曰：“第归，勿宣出。”德成敬诺。比出宫门，纳靴中，佯醉，脱靴露金。阍人以闻，上曰：“吾赐也。”或尤之，德成曰：“九关严密如此，藏金而出，非窃耶？且吾妹侍宫闱，吾出入无间，安知上不以相试。”众乃服。 

　　洪武中，造徐中山坊表初成，江阴侯吴良、靖海侯吴祯兄弟薄暮过之，问左右曰：“何以称大功坊？”对曰：“此魏国公第也。”良乘醉迳击，坏额署，有司以闻。明日，二吴入朝，上怒问：“何以坏吾坊？”良对曰：“臣等与徐达同功，今独达赐第表里，且称大功，陛下安乎？”上笑曰：“毋急性。”未几，令有司即所封地建宅二区赐之。在今江阴县，良居前，称前府，祯居后，称后府，甚弘丽也。 

　　宋祭酒讷刚严当其职，高皇殊眷之，君臣之契莫伦。上燕居，常思见之，不欲数召劳烦，令画工阴写其神以来。工往，潜处帘幙，讷方公服，危坐不语，工亟图以进。上览之，收讫。明日，讷朝罢，上谓曰：“昨日某时，卿曾公服坐堂上乎？”对曰：“然。”上曰：“何以有怒色？”讷惶恐对曰：“适一生献茶，踣而碎茶瓯，臣不觉怒。且念臣不才，不能教率所致，有负陛下委任，故含怒自讼，未责此生耳。”因问何以知之，上出像，语其故，笑而慰之，更赐以茶。 

　　危学士素以胜国名卿事我太祖，年既高矣，上重其文学，礼遇之。一日，上燕坐屏后，素不知也，步履屏外，甚为舒徐，上隔屏问为谁？素对曰：“老臣危素。”语复雍缓。上低声笑曰：“我只道是文天祥来。” （或云伯夷、叔齐。） 

　　太祖召杨维祯，将用之。维祯八十余矣，作老客妇谣以见意。或劝上杀之，上曰：“老蛮子正欲吾成其名耳。”不僇而遣之。一时颇高其事，宋学士送以诗，詹同文为作传，皆假借之，所谓非义之义也。维祯直不恭耳，予有论暴其罪，此不载。 

　　宋学士景濂以王佐才受聘草昧间，辅成帝业，制礼乐，定律历，敷文德，颂武功，太祖眷礼隆笃。其孙祚得罪当死，以学士故未赴市，学士不敢请。既而，且连坐学士。高后遣奏上，乞念宋先生教太子诸王之功，请免其死。上未允，皇太子泣请，亦未蒙恩命。太子窘，遽投金水河，左右救上。以闻，上乃释公，窜之松蟠。 

　　宋公被谪，居茂州，卒于夔，葬于莲花山下。成化末，蜀府承奉宋昌葬母，凿独石屋为椁，垣隧尽拟园寝之制，又大筑享堂，有司将以上闻。昌惧，请毁去，众曰：“盍以藏宋先生乎？”昌欣然应命。因稍削僭饰，启学士之葬，学士皮肉消尽，骨犹完整，浴加袭衣而瘗焉。享室即以为祠堂，昌以同姓且敬祀守护焉。 

　　太祖平吴后，虑犹有余孽，城守难其人。与孝慈议，因言惟魏观可守，已致仕，及同起事有蔡本，忠勇可武卫，今在散地。后劝赞用之，上即命召二臣。既至，引入后宫便殿，赐坐，二臣叩头谢，且请睿旨所在，上曰：“朕新得苏州，恐余枿包毒，朝夕在心。今思其人，唯卿观公忠疆干，可为朕一守。”顾本言：“尔本我好弟兄，托得尔，屈尔作 （去声） 指挥，其皆毋辞。”二臣又拜。领宸旨，将辞出，上曰：“且住，皇后要见尔。”少顷后出，宫人携酒果以从，上手酌以赐，二臣受饮，拜谢而出。 

　　魏守欲复府治，兼疏浚城中河。御史张度劾公，有“兴灭王之基，开败国之河”之语，盖以旧治先为伪周所处，而卧龙街、西淤川即旧所谓“锦帆泾”故也。上大怒，置公极典。高太史启以作新府上梁文，与王彝皆与其难，高被截为八段云。 

　　洪武中，朝命开燕支河。先曾祖臣焕文往役，役者多死，先臣独生。会工满将归，失去路引，分必死，无为谋。其督工百户者 （失名） 谓曰：“主上圣神，吾当引汝面奏，脱有生理。”先臣从之。百户为口奏，上曰：“既失去，罢。”先臣叩头辞讫方退，上忽呼回，顾之曰：“看汝模样也似个本分人，可赏钱二十贯。”先臣受赐，谢恩而归，乡里莫不惊羡。 



　　吴中自昔繁雄，迨钱氏奢靡，征敛困弊。及俶纳土，宋人沈其赋籍于水，王方贽更定税法，悉亩出一斗，民获其惠。蒙古礼隳政庞，民富而僭，汰溃不经，其后兼并益甚。太祖愤其城久不下，恶民之附寇，且受困于富室而更为死守，因令取诸豪族租佃簿历付有司，俾如其数为定税，故苏赋特重，盖惩一时之弊，后且将平之也。 



　　洪武三年二月庚午，上问户部天下民孰富？产孰优？对曰：“以田赋校之，惟浙江多富室者。若苏州一郡，民岁输粮百石至四百石者四百九十户，五百至千石者五十六户，千石至二千者六户，二千石至三千八百石者二户，计五百四十四户，而岁输至十五万有奇。”上曰：“富民多豪强，故元时此辈欺凌小民，武断乡曲，人受其害，宜召之来，朕将勉谕之。”于是诸郡富民入见，谕之云云，皆顿首谢，复赐酒食遣之。上顾谓宋濂、詹同、王祎、起居注陈敬曰：“朕谕此辈，只欲勉之为善耳。”祎曰：“此最得君师教养之道。” 

　　是年五月，户部奏：“苏州逋税三十万余，请论守臣罪。”上曰：“苏州归附之初，军民之用多赖其力，今积二年不偿，民困可知。若逮其官，必责之于民，民畏刑罚，必倾赀以输官，如是而欲其生，遂不可得矣，其并所逋免之。”至十三年二月朔，遂命户部减苏、松、嘉、湖重租粮额。 （旧一亩科七斗五升至四斗四升者，减十之二，四斗三升至三斗六升者，俱止征三斗五升，以下仍照旧额。） 

　　其后复命户部核实天下土田。而两浙富民畏避徭役，往往以田产诡托亲邻佃仆，谓之“铁脚诡寄”。久之，相习成风，乡里欺州县，州县欺府，奸弊百出，谓之“通天诡寄”。而富者益富，贫者益贫矣。上闻之，遣国子生武淳等往各处，随其税粮多寡定为几区，一区设粮长四人，使集里甲耆民，躬履田亩，以粮度之。图其田之方圆，次其字号，悉书主名及田之丈尺四止，编类为册，其法甚备，谓之“鱼麟图册”。二十年二月，浙江布政司及苏州等府、州、县图成上进，自是以为定赋，然视它邦，终为偏重。周文襄恂如、况侯伯律抚守于兹，皆尝请免，得除永税数十万而犹未大均。其后朝无特命，掌邦计者不敢擅议，以迄于今。 



　　太祖微行至三山街，一媪门有木榻，假坐移时，间媪何许人？对曰：“苏人。”又问：“张士诚在苏州何如？”媪曰：“方大明皇帝起手时，张王自知非真命天子，全城归附，苏人不受兵戈之苦，至今感德。”又问其姓而去。翼日，语朝臣曰：“张士诚于苏人初无深仁厚德，昨见一老妇深感其恩，盖苏民忠厚，恐京师百姓千万无此一妇也。”迨洪武二十四年以后，取富户实京师，多用苏人，盖亦如此。 



　　太祖初渡江，御舟濒危，得一樯以免，令树此樯于一舟而祭之，遂为常制。今在京城清凉门外，已逾百四十年矣。有司岁修祀，给一兵世守之，居舟旁，免其余役。或云即当时操舟兵之后也。 



　　今南京兵部门无署榜。太祖一夕遣人侦诸司，皆有卫宿者，独兵部无之，乃取其榜去。俄有一吏来追夺，不能得，侦者以闻。上召部官问：“谁当直？”对：“职方司某官某吏、卒。”又问：“夺榜吏为谁？”乃职方吏某也。遂诛官与卒，即以此吏补其官，不复补榜，以迄于今。其后太宗迁都，令诸司各以官一员扈从，兵曹素耻此吏并列，因遣行，后部亦恒虚此席。 



　　初，监生历事诸司，皆旦往夜归，号舍往返十余里。太祖一日命察诸司官吏等，独户部历事监生一人不至。逮问，对曰：“苦道远，行不前耳。”上始知之，因给历事监生驴钱，令赁驴而行，然独户部有之，今亦无矣。 



　　●野记二 



　　闻之故老言，洪武纪年之末庚辰前后，人间道不拾遗。有见遗钞于涂，拾起一视，恐污践，更置阶圮高洁地，直不取也。 



　　建庶人国破时，削发披缁骑而逸。其后在湖、湘间某寺中， （或曰武当山。） 至正统时，八十余矣。一日，闻巡按御史行部，乃至察院，言欲入陈牒，门者不知谁何，亦不敢沮。既入，从中道行，至堂下坐于地，御史问：“汝何人？讼何事？”不对。命与纸笔，即书云“告状人某姓，太祖高皇帝长孙懿文太子长子”以付。左右持上，御史谓曰：“老和尚事真伪不可知，即真也，吾与汝无君臣分，不得行此礼。虽然，汝老如此，欲复出何为乎？”曰：“吾老也，无能为矣，所以出者，吾此一把骨当付之何地邪？不过欲归体父母侧尔，幸为达之。”御史许诺，命有司守护，飞章以闻。上令送京师。 

　　至，遣内竖往视，咸不识。庶人曰：“固也，此曹安得及事我为？”问吴诚在无？众以白上，上命诚往。诚见庶人亦迟疑，庶人曰：“不相见殆四十年，亦应难辨矣。吾语若一事，昔某年月日，吾御某殿，汝侍膳，吾以箸挟一脔肉赐汝，汝两手皆有执持，不可接，吾掷之地，汝伏地以口嚃取食之，汝宁忘之耶？”诚闻大恸，返命言信也。上命迎入大内某佛堂中养之，久而殂云。 

　　或曰庶人削发乘马，自朝阳门出，至河南居某寺，寺僧亦不之知。一日，有盗劫寺，俄而一文官一武弁同来捕，围其寺，且将屠之，僧徒忧。庶人大书黄布掷出，曰：“圣旨令官军散。”二官执而问之，庶人道其实，乃闻于朝。命某二官往迎取，驿赴阙下，置之禁中，时正统间事，与前闻异辞。或又云在沐黔公府后，乃沐为奏还，非也。或又曰其出由地道。 



　　文皇兵薄京城，内以枪支门，门内枪满无隙焉，靖难兵先锋死者甚众，兵始入，遂克之。 



　　建庶人数以文皇靖难之谋问中山王仲子增寿，对以保无它。及兵至，建召徐诘责腰斩之，横尸路旁。文皇入城，问为谁？左右以告，文皇哭之，即时追封武阳侯，进定国公。召见其子，年甫十五，即赐名，命袭爵焉。 



　　文皇兵入城，驸马都尉梅公死于笪桥下。某国长公主曳文皇裾不释，问驸马何在？文皇与公主言：“予二甥为世官。”以慰主心。靖难兵未起时，长公主有书遗文皇，劝沮大计，上不答。逮兵兴，以手书寄之，言兴师大意，且令迁居太平门外，恐误误罹锋刃。及上绍统后，二甥犹幼，主保护甚到，恒与同寝，置于榻内，如是数年。比长，乃已。上亦恒赐手诏，有曰：“若不念汝母亲，不至今日，尔畜生宜知之。” 

　　今世传逸诗一篇，曰：“寥落东南四十秋，如今霜雪已盈头。乾坤有恨家何在？江汉无情水自流。长乐宫中云气散，朝元阁上雨声愁。新蒲细柳年年录，野老吞声哭未休。” 



　　建庶人亲属初居中都广安宫。正统时，有司奏人众不能容，应稍展大其居或徙他地。上命悉放出，听杂居民间。遂皆出，壮强者不能名六畜。时命既下，或言仍宜稍拘制之，上曰：“本吾一家。”又举宋艺祖言：“有天命者，任自为之。”群臣不敢复言，惟仰圣度之如天也。 



　　永乐初，都御史陈瑛言：“建文时效死之臣，如礼部侍郎黄观、太常寺少卿廖升、修撰王叔英、衡府纪善周是修、浙江按察使王良、沛县知县颜伯玮，宜加追僇。”上曰：“朕初举义兵，诛奸臣不过齐、黄数辈耳。其后二十九人如张紞、王钝、郑赐、黄福、尹昌隆等，皆宥而用之。今所陈犹有非此类者，勿问。”初，靖难兵入城，升、是修自经死。观守安庆，投江死。叔英守广德，亦自经死。良在官，举家自焚。伯玮在县，兵至城，不肯下，与其子皆死。瑛后阅方孝孺等狱辞，乃收观、叔英妻女，将给配之。观妻出通济门，挤其二女于河，即自溺。叔英二女皆及笄，逮赴锦衣狱，皆赴井而死。 



　　高帝令宋学士濂作灵芝甘露颂，赐酒，大醉。归为孝孺言之，须臾酣寝。方候夜深殊未醒，方料先生不寤，明当误事，即为制文书完。比晓，宋起趋朝，愕然谓方曰：“我今日死矣。”方问何故？宋曰：“昨上命作颂，醉甚，误不为，今何及矣！上怒，必赐死。”方曰：“正恐先生觉迟，已具一草，或裁定以进，可乎？”即以文呈，宋阅之曰：“何改为？”亟怀之入朝。上迎谓濂：“颂安在？”宋出进之。上读之曰：“此非学士笔也。”宋又愕然。上曰：“此当胜先生。”宋叩首谢：“臣实以赐酒过醉，不能成章，门生方某代为之。”上曰：“此生良胜汝。”立召见，即试以一论五策，方立成。上览讫，复顾宋曰：“渠实过汝。”即命面赐绯袍、腰带，犹平巾，令往礼部宴，命宗伯陪之。复遣觇焉，方据上席巍然。上曰：“斯人何傲？”因不留，俾为蜀王府教授。语懿文曰：“有一佳士赉汝，今寄在蜀。其人刚傲，吾抑之，汝用之，当得其大气力。” 



　　文皇既即位，问广孝谁可草诏？广孝以方对，遂召之。数往返，方竟不行，乃强持之入，方披斩衰行哭。既至，令视草，大号，詈不从，强使搦管，掷去，语益厉，曰：“不过夷我九族耳！”上怒云：“吾夷汝十族。”左右问何一族？上曰：“朋友亦族也。”于是尽其九族之命而大搜天下为方友者杀之。 



　　铁铉，字鼎石，为山东布政。靖难兵攻城，铉固守不下。帝即位，致之来，不屈，终不面天颜，遂劓刖剺面，支解躯体，至死詈不绝。 



　　卓敬，字惟恭，瑞安人。洪武中起进士，除给事中，后迁户部侍郎，尝密疏言北平事。及太宗皇帝南下，执敬，责以不迎乘舆之罪，敬厉声以对，词甚不谨。上怒，欲杀之，而怜其才，系之狱。或以管仲、魏征之事讽之，敬折斥之，竟被斩夷三族。上曰：“国家养士三十年，惟得卓敬。”刘忠愍公所撰传云耳。 



　　周缙，字伯绅，武昌人，以太学生授永清典史，摄令事。文皇兵起，郡县望风迎降，永清地密近燕府，缙极力为拒守。县民寡弱，相率逃散。缙度不可为，怀印南奔，将他图焉。道闻母丧，归葬。即出，纠义旅勤王，战舰戎器数日略具，则闻南师熸而天命去矣，遂去匿编氓间。已而，事露，有司即其家械赴京师。缙分必死，慷慨就行，至则下狱。久之，从轻典，谪戍兴州。居数年，以子代还，年八十，考终于家。吴文定公撰传云尔。 



　　曾凤韶，庐陵人，建文中御史。诏遣使请罢靖难兵，众惮行，凤韶请往，至不纳。文庙即位，以侍郎召，不赴，自杀，年二十九。 



　　陈继之，莆田人，庚辰进士，户科给事中，屡论时事。洪武三十五年六月，与太常卿分宜黄子澄、兵部尚书溧水齐泰、户部侍郎定远郭任、翰林侍讲宁海方孝孺、户部主事平凉匡敬、兵科给事中西安韩永列名奸臣榜，皆死，夷族。（时死者方党、练党最多。练安，字子宁，二人事此不具录。） 



　　邹谨、魏勉皆永丰人，建文世同为御史。朝士有约北兵开门以纳，谨率同列廷殴之，又请加诛。明日，建文亡，二人自杀。 



　　王艮，字敬止，吉水人，为翰林修撰。建文亡前一夕，吞脑子死。 



　　陈彦回，本莆田人。父丞归安，被诛，家破。彦回幼，同县定远令黄积良收育之。积良又谪戍，彦回转依南充丞于中和。被荐授保宁训导，累迁知徽州府。靖难兵兴，彦回紏义勇赴援。永乐初，诏械送京师，杀之，妻妾给配。 



　　黄钺，字叔扬，常熟人，以进士为户科左给事中，居忧于家。壬午岁，闻国事，遂赴琴川桥下死。 



　　刘政，字仲理，吴县人，中解元，家居。亦以壬午岁闻事不食，大呼跃投地，绝脰而卒。 



　　钱芹，字继忠，吴县人，隐节。峻白太守姚君问政，芹授一策，不言而退。其策言勤王事，不知其详也。 



　　文皇龙潜时，刘观为王府良医。一旦以事怒之，与数人谪云南。始至，入铁佛寺，寺僧此宗顾刘等曰：“方谈盛德。”旁一僧曰：“丰干饶舌。”刘知二人与，礼拜请言，皆固拒。恳之久，乃顾刘曰：“君知之。”又问：答曰：“姚和尚知之。”盖二僧方谈邸事，时刘等亦未知也。无几，果召还。 

　　刘归以启上，时姚公未见亲密，刘等言其能卜。上召问：“汝能卜乎？”姚以吴语对曰：“会。”曰：“何术邪？”曰：“观音课。”曰：“用课钱乎？”曰：“我自有。”即开襟，有太平钱五文系于内衣带，解奉于上。上祝既，姚以一文钱掷之，徐复一掷，讫，视上曰：“殿下要作 （音佐） 皇帝乎？”上曰：“莫胡说。”姚曰：“有之。”又曰：“有一人善相，殿下可寻来一看。”问为谁？曰：“宁波袁珙。” 

　　既而，上乃命人致之来。至燕，使者与饮于酒肆，一人驰入报。上命与天颜相类者九人并服卫士衣，同入肆沽。使者因谓袁试看此十人，珙趋拜上前曰：“殿下何如此轻行？”上曰：“胡说，我等十人皆后护卫长官也。” （俗呼卫士。） 珙不答。上还宫，命召珙至，详叩之。珙曰：“殿下太平天子也，伺龙须及脐，即登宝位。”上怒，命数士絷送有司，言有游客来府中为妖言，令解还原籍，索文牒而去。既至直沽入舟，王以大桶盛袁而鐍之，舁入王府，上遂与言事。上日夕视其须，既一年有半乃脐矣，召袁视之。袁方至，上昂首谓：“吾须如何？”珙曰：“已及脐矣，殿下何忽仰头乎，仰之犹少不及，然时已至，特稍费力耳。” 



　　上一日燕坐，有二人突入，见上遽言曰：“殿下尚安坐此乎？何不速起去？”上问：“何人？”曰：“殿下将应天顺人，乃安坐乎？”上曰：“何等狂夫妄言。”二人曰：“今布、按二司已上奏，言殿下事，不半月朝廷来觅殿下矣，尚不省耶？臣为柰亨，布政司吏；臣为李友直，按察司吏也，奏草在此。”出诸怀中以进。上怒，呼左右逐去，二人曰：“逐乎出门亦死，不出亦死，臣尚出耶？”乃留之。 



　　文皇将靖内难，年余不视朝，以末疾曳杖而行。六月十一日，召三司、府、县官入，出西瓜数拌，曰：“有进瓜，与卿等尝之。”上自啮一片瓜。既而，词责曰：“吾奉藩守土，未尝扰有司，尔等何为离间？”以瓜皮高掷起，杖亦弃去，伏甲皆起，执群官尽杀之，兵遂出。 



　　文皇屡问姚公起义之期，姚每言未可，上曰：“如何？”姚曰：“伺有天兵来助乃可。”上未知所谓。一日，启上，明日午时，天兵应至。及期，上已发兵，见空中兵甲蔽天，其帅即玄帝也。上忽摇首，发皆散解被面，即玄帝像也，此其应云。 

　　时都指挥平保儿闻变南奔，建庶人命守徐州。文皇兵至金川门，平时守御，遂拒战。平善枪，枪及御衣，当胁洞数重而过。俄而，平骑忽蹶，平叹曰：“真命天子也。”遂就擒，上命絷于军。其夕，上驻跸于鼓楼。翼日，克城，上即位。又明日，召平问之曰：“汝前日马不蹶，将若何？”对曰：“若枪及肤则无今日矣，臣欲得生陛下，故止穿衣耳。”上曰：“父皇养如许人，止得此小厮。”乃令守北平。后六年，平以事入见，上顾曰：“保儿尚在乎？”盖喜之也。明日，更召，则夕已雉经矣，误以上言为憾之也。上嗟惜曰：“是予错说话矣。” （或曰平拒战事即在徐。） 

　　文皇兵驻金川门，命人请皇嫂来军中。既至，上陈建庶人罪状与兴师之故。比皇嫂还宫，宫已焚矣。皇嫂常氏，后文皇追谥懿文曰“孝康皇帝”，庙号“兴宗”，皆曰“懿敬皇后”。 

　　文皇兵初入城，杨文敏公迎见马首，上问：“何人？”对曰：“翰林编修臣杨荣。”曰：“何如？”曰：“臣请问殿下今始入城，当先谒陵乎？先入朝乎？”上哑然，曰：“固当先谒陵。”遽从之。既而，召文敏，谓非若言，几误乃事矣，由是宠遇遂隆。 

　　文皇即位诏，传为王达善所草。闻之先辈，言实景彰学士笔也。 



　　周纪善初与胡广、金幼孜、解缙、黄淮、杨士奇、胡俨约同死。比难及，周命其子邀诸人，皆不应。周乃独缢于应天府学礼殿东庑。 



　　国朝至于今，文臣膺封爵者，洪武中五人，曰：李善长 （韩国公） ，刘基 （诚意伯） ，汪广洋 （忠勤伯） ，陶安 （姑孰侯） ，李炎 （桂林伯） 。永乐中三人，曰：姚广孝 （荣国公） ，茹瑺 （忠诚伯） ，王骥 （靖远伯） 。正统中二人，曰：徐友贞 （武功伯） ，杨善 （兴济伯） 。成化中一人，曰：王钺 （威宁伯） 。正德中一人，曰：王守仁 （新建伯） 。 



　　姚广孝建取日功后，文皇欲疏茅土，姚固辞，乃只为善世。一日朝罢，上与语，姚应对如常，上曰：“公今日胸中当有事乎？”姚曰：“无之。”上曰：“必有之，朕见卿词气知之矣，勿讳。” 姚又对如初。三四问答，姚始言：“今早驾未出时，臣与吏部尚书言，尚书班在前，臣进而应之，凡越二班，话间屡进屡退，殊为不安，以此少介介耳。”上曰：“向欲爵公，固以此耳。”即命为少师，姚乃受之。然终不畜发。上即欲为建第，姚力辞之，竟居庆寿寺中。又赐宫人，姚亦不受，惟章服曾服之。今有画像，面大方肥，红袍玉带，髡顶，上戴唐帽也。 



　　姚广孝为文皇治兵，作重屋，周缭厚垣，以瓴甋瓶缶密甃之，口向内，其上以铸，下畜鹅鸭，日夕鸣噪，迄不闻煅声。 （懿文尝至燕，即闻地道下有金鼓声，惊悸至疾。） 



　　风李秀不知何许人。太宗在藩时，秀寄赤籍中，阳狂奇谲，众因呼之云。然无他异，惟上知其人，数召与语，语多不伦。府殿鸱吻堕，上殊恶之，左右莫敢言。秀突来前，上曰：“秀，吾殿兽堕，何也？”秀曰：“欲换色耳。”上笑曰：“痴子胡说。”尝启上：“明日臣生辰，欲邀三护卫饮，乞为臣召之。”上又笑，令诸校往。及往，秀已出，茅庐萧萧，略无营具，老妻坐茅下，云秀请客未归，幸少伺。诸校坐门外地上，噪而不敢怒也。及午，秀持楮钱来，谢言：“劳诸公枉临，伺烧纸后奉欵。”置楮于地下，散之，便烬之，烟起冲人窍，诸人涕横流。纸已烬，秀运箕扬之，灰被众衣，秀乃大言曰：“如此时侯，若辈犹不起邪？”众咸愤诟其狂颠，去复于上，上笑而已。张英公时未极臣位，坐堂上，偶梁尘落其背，秀疾趋其后，拍其背三，曰：“如此大尘犹未起乎？吾拍公起耳。”尝启上：“某地贵不可言，上宁有可葬者乎？”上怪其不祥，曰：“无之。”秀曰：“固也，第不知殿下乳母谁与？”上曰：“死矣，藁葬于某。”秀请更葬，上从之。其地去西山四十里平壤间，即“圣夫人墓”，人呼“奶母墓”是已。及上登极，秀犹在，后不知所终。 （殿堕兽事，或云是上梦而姚答，必有一误。） 



　　永乐元年正月，李至刚言宜以北平为北京，从之。 



　　太宗大崇文教，特命儒臣纂修四书、五经、性理大全书，供赐甚渥。礼记先修，书成，最号精当。既而，亦颇有餐钱之啧，遂急成余帙。或谓未协舆议。 （或又云礼经最后，或未审。） 其后复开局修永乐大典，凡古今事物言词，网罗无遗。每摘一字为标揭，系事其下，大小精粗，无所不有。以太穰滥，竟未完净而罢，闻其目录且几百卷云。 



　　太宗征善书者试而官之。最喜云间二沈， （学士度、少卿粲。） 尤重度书，称为我朝王羲之。命中书舍人习其体，凡王言悉为一家书，迄今百余年，传习不改。 



　　永乐三年，进士放榜后，诏选二十八人入文渊阁缉学，以比二十八宿，号“庶吉士”。其人曰：曾棨、周述、周孟简、杨相、刘子钦、彭汝器、王英、王直、余鼎、章敞、王训、柴广敬、王道、熊直、陈敬宗、沈升、洪顺、章朴、余学夔、罗汝敬、卢翰、汤留、李时勉、段民、倪维哲、袁天祥、吴绅、杨勉也。周文襄不与，乃自请于上，诏从之，时谓之“挨宿”。此称遂遍于人间，凡未至其地而强攀附者，以此称之。 



　　太宗一日命左右至文渊阁觇庶吉士讲习否，令一一记其动静。比报，各有所事，唯刘子钦袒腹席地酣睡，盖时初饭罢，子钦被酒，径入梦尔。上命召至，谓曰：“吾书堂为汝卧榻邪？罚去其官，可就往工部为辨事吏。”子钦略不分疏，遽谢恩，起而出。至外，即买吏巾绦服之，步入工部，跽于庭。尚书见之，惊曰：“刘进士何为尔？”特起迎之。子钦曰：“奉圣旨，命子钦为本衙门吏。”尚书不敢答，子钦便登堂侍立于旁，与群胥偶。少顷，上又命一竖入部觇之，还报云云。上笑曰：“刘子钦好没廉耻。”更令召来。子钦至，犹吏服，上曰：“汝好没廉耻。”顾左右还与冠带，归内阁着读书。子钦又无言遽起，谢恩出，具冠袍返阁中，即一日间也。 



　　永乐三年，取进士六百人，分为六甲，状元曰李马，上改“马”为“骐”。既而，骐除名，故今人罕知。其尾榜者曰宜生。是年敕进士年二十以下者遣归，仍附本学肄业。皆豫注拟某官，待缺取用，悉出御意。人人自拟之，就注登科录下。 

　　是岁进士有林廷美者，闽人，仪貌颇伟，上欲俾近侍，问其贯籍，林以乡音对，上嫌之，乃拟为某京官。林退数步，复召回，曰：“老蛮子也，没若福。”即改为山东某州知州，凡二任。会有朝旨，有司繁剧地升一级。林时在京师，三司以下皆保奏某县系繁剧，林当准敕。时程襄毅公信谓林曰：“公必与驳典，然亦应稍通人事。”林曰：“我何为尔？”程曰：“官不须尔，当承胥辈一语，无伤。”林亦不从。一日，倚部门，吏出揖曰：“公某州使君乎？”林曰：“然。”吏曰“公在升格，可贺矣。”林曰：“然。”吏曰：“某当承效殷勤，公少顾之乎？”林曰：“否。”吏白再三，林曰：“吾有银伍钱，为日费，姑以馈尔。”吏欲十两，林不答去。吏明日抱文书白所司言：“某州保结，恐三司失实，异时连坐。”官曰：“奈何？”吏曰：“当更行下军卫具保乃可。”官从之。林知之，窘矣。问之吏，吏曰：“公亦问我乎？今欲集事反手耳，弟予我金，然当倍之。”林予之十五金，吏乃曰：“公高枕旅邸，以伺新命，候有帖子召公当来。”越二日，果然。盖吏又白官：“移文往返，应得半岁期，恐违朝廷一时恩典。”官曰：“奈何？”曰：“今当州有操兵数百在京，或令具一结状，则事可速办兼获其实。”官曰：“然。”吏即行牒移军具状如式，林遂得如拾芥。舞文辈入赂市权如此，而上之知人亦洞彻矣。 



　　永乐中，征安南，黎季牦降，有三子，皆随入朝。其孟曰澄，赐姓陈，官为户部尚书。澄善制枪，为朝廷创造神枪。后贬其官，而命其子世袭锦衣指挥，澄愿从文，乃许令世以一人为国子生。今凡祭兵器并祭澄也。其仲曰某，赐姓邓，亦官尚书。后贬江阴县佐。 （未审丞、簿。） 有三子，亦令一人袭锦衣指挥，并赐江阴田甚厚，永蠲其徭，今犹守世业。其季曰某，官为指挥。久之，乞归祭墓，既往，即自立为王。季牦死葬京师，其子后迁葬于钟山之旁。 



　　本朝赐臣下姓不多见，惟国初有之。予友邳州车挥使车言，本姓信。洪武中，信禄有军功，赐姓车。天顺中，进士笪茂赐姓陕，“笪”读如“陕”也。 



　　太宗置供用库在内宫墙外，密迩御在所，云典守者出纳作弊， 令纳户高呌，皇帝则自闻之。其初旨如此，后有呼者，有司谓之惊驾，辄问徒杖，竟不得申。今纳者，有以五十石入而止得作四十石者。 



　　永乐初，上言客人贩磁器入京，取他粗碗三两筒与饭堂乞儿，有司循之至今。国家善法盛心多不能及，大抵视有司所存者耳。 



　　文皇尝召盛御医寅至便殿，令切脉，盛稍诊候便止，奏云：“圣情方怒后，脉理不可察。”上曰：“一时之怒，亦形于脉耳，汝诚妙手。”又云：“盛胡子我诉汝，前时沐昕进两小丫头，颇能唱，我每饭常使之唱。近呼之不见，久之，始知为他以铜椎打杀了。适来小公主见我，投怀中，我因抚抱。少顷遽闻其哭，问之，又是渠击以铜椎，个小女儿能胜之耶？有如此人，我怒甚，不觉挥几肘，至今气不能平也。”盛叩头陈劝再三，乃已。上语谓仁孝也。 



　　永乐中，山东民妇唐赛儿夫死，唐祭墓回，经山麓，见石罅露出石匣角，唐发视之，中藏宝剑妖书。唐取书究习，遂通晓诸术。剑亦神物，唐能用之。因削发为尼，以其教施于村里，悉验，细民翕然从之。欲衣食财货百物，随须以术运致。初亦无大志，事冗浩阔，妖徒转盛至数万，官捕之，唐遂称反，官军不能支。朝命集数路兵击之，屡战，杀伤甚众，逾久不获。三司皆以不觉察系狱。既而，捕得之，将伏法，怡然不惧，裸而缚之诣市。临刑，刃不得入，不得已，复下狱，三木被体，鉄钮系足。俄皆自解脱，竟遁去，不知所终。三司、郡、县将校等官，皆以失寇诛。 



　　太宗崩于榆木川，仁庙在南京，帐内左右良窘。金文靖公速集诸内侍，令秘不发丧，亟命工部官括行在及军中锡器，悉收入内幄，召攻金者入，销锡制为椑。椑成，权敛而锢之，即杀工以灭口，命光禄日进膳如常仪。随作二诏，一为遗诏入朝，一召东宫于留都，俾星驰即位。比丧达京师，寂无知者。皇太子至，遂发丧，易梓宫成礼。文靖一时镇定之功，逈不可及也。 



　　仁宗皇帝日记万言，太宗亲称之。昭帝圣学缉熙，词翰并精，尤喜举业。在青宫，每得试录，辄指摘瑕病，手标疏之，以示宫臣，往往审当。语之曰：“使我应举，岂不堪作状元天子耶？” 



　　仁庙圣体肥硕，腰腹数围。上常令太子诸王习骑射，仁庙苦不能，上见辄恙，令有司减削玉食。某官每供膳，私益以家肴，仁庙德之。上知，醢其人。仁庙登基，乃官其后。仁庙失意于文皇，每含愠，言：“何以了事？”仁孝每劝之。一日，内苑曲宴，又对后詈之，色怒甚。既而曰：“媳妇儿好，他日我家亏他撑持。”又曰：“吾不以媳妇故，废之久矣。”谓诚孝也。时先在侍，忽不见，上令觅之，乃在爨室手制汤饼以荐。比荐，上大喜，复至感泣，命痛饮而罢。 



　　太宗既久不见皇储，亦颇思之。一日，命召之，敕既其，未命使人，杨士奇进曰：“请令夏原吉往。”上问：“何故？”对曰：“皇太子久不蒙召，一旦忽有命，恐过疑或致他虞。”上叹服，从之。比原吉至，仁庙初闻之，果惊怖，谓或有后命，颇欲自裁，问：“谁衔命？”左右对原吉，仁宗曰：“原吉来，必能为我调护，当且见之。”及见，原吉备道上旨，仁宗乃安，即与就道。 



　　仁庙一日谓三杨公曰：“见夜来玄象否？”对曰：“不见，高皇帝有私习天文之禁，故臣等不能晓。”上曰：“大臣与国同休戚，岂可论此？朕夜中观之紫微垣，有事甚急，不可解矣。”沉思久之，长叹拊髀而起。明日，遂晏驾。 



　　仁宗郭妃以中宫诞辰，邀过其宫上寿，上亦往，妃进卮于后，后不即饮，上曰：“尔又为疑乎？”遽取饮之，妃失色，无及矣。俄而，上崩，妃自经死，时适雷。 



　　宣庙尝乘怒杀二奄尹，心恒念其非辜。晚年每游幸时，指曰：“此厮又在此。”即命弹丸自射之。左右问：“何如？”上曰：“即某某，见朕行辄伏于前，如候伺者。”以后益频，以逮晏驾。 （太监阮安留说，宣庙崩时，肌肤燥裂犹燔鱼，以烈剂故。） 



　　文帝初，仁宗为皇太子，帝命监国居留都，又以其柔仁，令汉庶人辅之。庶人于诸王中特雄杰，勇力绝人，极精弧矢，每从上搜畋，射生特多。有鸟并柯而栖，庶人连发二矢，前矢已贯禽，偶栖者未觉，而后矢已及矣，联翩而堕焉，其妙如此。上尝称之，谓昔人有一箭落双雕之誉，我汉王岂不匹休之？及辅监国既久，屡欲归朝，无计。然帝虽假为监国重，自又不可少之，每思欲在左右。后某公以事如南都，庶人因托陈委曲。某某归言于上，上即命召至，继令之国，于时反谋未尝一日忘。暨仁宗践祚，庶人益轻之，姑伺机而发。无何，仁宗晏驾，庶人谓：“我向在兄未正位时，犹欲居之，兄在亦应竟取，况侄乎？”逆谋遂决。 



　　汉庶人既获，系于禁省，以鉄镣絷其足，而维以长木曳地。及见上，庶人以足运曳木，回拉上足，上踣，庶人将遂为弑逆，左右急扶上起而免，即以铜釜覆庶人燔之。 



　　英宗皇帝登遐之后，群臣兆民若丧考妣，悲哀特甚，以为神德圣政，不可殚窥。四事尤为卓绝：终世未尝杀一非罪，未尝遣差内官出干郡县，复中宫位号，不用宫人殉葬。此皆自昔君人甚难，而出于帝之刚明独断，所谓度越百王者也。 



　　正统甲子，三殿新成，上御正衙受贺，大陈礼乐，百辟济济，一时伟观甚盛。而容台拜赞者，目眩心忪，误多唱一拜，觉之，无及矣。廷中惕息，谓大失瞻望，谴戾必重。礼毕，紏仪官举劾，天颜笑曰：“今日是好日子，只恐少了拜，既误多了，罢。”顷之，锡宴甚丰洽也。 

　　皇后大渐，召三杨于榻前，问朝廷尚有何大事未办者？文贞首对有三事，其一建庶人虽已灭，曾临御四年，当命史官修起一朝实录，仍用建文之号。后曰：“历日已革除之，岂可复用？”对曰：“历日行于一时，实录万世信史，岂可蒙洪武之年以乱实？”后颔之。 （或曰且请谥为“神宗皇帝”，非实。） 其二后亦首肯。其三方孝孺得罪已诛，太宗皇帝诏“收其片言一字，论死”，乞弛其禁，文辞不系国事者，听令存而传之。后默然未答，三公即趋下，叩头言臣等谨受顾命，遂出。 



　　英庙一日独与杨文敏公语，语及公家事甚详。又问：“公有何事难自处者，朕为卿处之。”公谢无有。上因询之，公曰：“臣惟有一妾，与臣共贫贱，颇善事。弟妾有父，以臣贵久依臣，臣固厚待之。今彼侵家政，规权赂，颇挠臣事，臣未去之也。”公意盖欲上为属之法吏，罪而屏之耳。上忽顾左右，呼校尉来，面封杖，俾至公第杖杀之，公叩首谢。然而以双棰往，公请其故？上曰：“既去其父，安用其子乎？”公顿首言：“此女颇无过，居亦自疾其父，姑且留之。”上曰：“父以女死，女宁自安？要之势自不可，后或噬脐，无如初忍情也。”公又申恳再三，竟不从。校去顷刻，报已两毙，公犹未出朝也。 



　　正统时，王振虽跋扈，大臣犹持体分。某尚书遇振，未曾少降词色，同坐时，振欲据尊席，尚书曰：“公职太监，四品，吾二品也。”岸然凝坐，振无如之何。 



　　李祭酒先生时勉，始为侍讲，直谏，仁宗大怒，命武士以十八斤金瓜击其胁折，曳出舁下狱。杨文贞公遇于外朝，以烧酒灌之，得不死。宣宗即位，召见，亦盛怒将毙之，对云云，乃少霁而释之。及为大司成，在正统中，诸生称之曰：“父母之心，天地之量。”王振势倾朝野，每进香文庙，司成设茗延欵，至先生独否。振久衔之，令人密廉其事，无所得。彝伦堂前有大树，是许平仲手植，先生嫌其一面阴翳，妨诸生班列，稍令伐去旁枝。振遂声罪，以为擅伐官木入私家用，传圣旨以百斤枷枷之，肆诸成均前。时为三械，与司业赵琬、掌馔金鉴同枷。先生之械特重数斤而窍极隘，不可饮食。鉴请易之，先生不可。始先生以助教姑苏李继为浮薄，厌之。至是，继力自效，继家素富，结诸权贵，与某伯李者为兄弟，因李识会昌伯孙公。至是，为求援于孙，孙适生辰，家启晏，太后令家自馈礼，孙因附奏：“臣今岁生辰殊不乐，比年每得诸公卿为贺，国子学先生不过一幅绡帊而已，然辱此大人君子临贲为荣。今诸公皆集，独李先生为朝廷桁杨之禁，臣席无此君子为重，故不乐耳。”奏上，太后即邀上言之。 （或曰太后云：“祭酒尊贵臣，奈何施囊头，是甚纪纲？”上答言：“不知。”太后言：“不知作甚皇帝。”） 上遣问之，乃知振所为也，即飞诏放李先生，令就去贺孙舅公，乃得释。继又已备仪物，公因就诣孙某宅，初筵犹未散也。 （或曰诸生司马恂等上章，愿代枷，伏阙三日，始得命公脱枷。久始苏，稍迟，皆死矣。又曰愿代枷石大用，皆未详孰是也。”） 



　　李先生在翰林时，一岁上元夜，朝廷结鳌山。一驺控先生马而行，中道拾一堕钗，以呈先生，视之，金也，怀之。归，少酬驺以钱，大书揭于门。既而，失钗妇往寻不获，仓皇间人告以李翰林家有示帖，妇遽往。先生扣之，妇言夫为锦衣千户，勾当海外，妾昨出看鳌山，失去一金钗，尚存其一可验也。先生出验之，良是，即以归之，亦不问其姓氏。既久，千户还，妻述失钗事。夫言非李公汝当忧思成病，或且致绝，汝绝吾亦不聊生，是二命所关也。亟往扣谢之，因具仪物酬先生，先生悉却之。其人言：“公不受不能强，此一片药乃海域所产，非伤财所得而甚罕贵，公幸受之。”先生问：“何物？”曰：“血蝎也。”乃受。付夫人，言此为血蝎，当识之。既而，先生被击胁折，舁至锦衣，适此千户莅狱，惊曰：“此李翰林先生也，圣旨固未尝令死。”因密召良医师入视，医云：“可为，弟须真血蝎。”千户曰：“吾曩固尝贶公。”立命问其夫人，夫人取舁之。医治药，以板夹胁傅之，越一日夜，遂苏焉。 



　　正统未，王振谓三杨：“朝廷事亏三位老先生，然三先生亦高龄，倦瘁矣，其后当如何？”文贞曰：“老臣当尽瘁报国，死而后已。”文敏曰：“不然，杨先生休如此说，吾辈衰残，无以效力，当荐几个后生报圣恩耳。”振喜，令具名来。翼日，即同荐陈循、高谷、苗衷等，振欣然用之。文贞或让文敏，文敏曰：“彼厌吾辈矣，吾辈纵自力，彼岂自已乎？一旦内中出片纸，书几个名字，某入阁，某入阁，则吾辈束手而已。今数士竟是我辈人，当一心力也。”文贞叹服。 



　　己巳之变，郭忠武登守大同，极效劳烈。自是年秋至明年夏，与贼相拒，大小数十百战，未尝挫衄，斩捕无算。初，西宁侯宋瑛、武进伯宋冕全军覆没，上班师将旋驾，郭欲有陈论，不能自达，乃告学士曹鼐、张益宜从紫荆关返，鼐、益曰：“然。”即当入奏。既而行营果入紫荆，郭以为得请矣。俄复折而东，才四十余里耳，盖竟从居庸也，未入而蒙尘矣。 

　　己巳八月二十三日，虏以二十余人奉上皇至大同城下，索金币，约贿至即归驾，郭定襄登闭门不纳。上皇传旨曰：“朕与登有姻连，何外朕若此？”登遣人传奏曰：“臣奉朝廷命守城，不敢擅启闭。”竟不出。袁斌以头触门大呼，广宁伯刘安、给事中孙祥、知府 （或曰同知。） 霍瑄乃出见，有所献，瑄尤效力。及如约以贿往，虏笑不应，竟拥驾去。及上皇回銮，瑄与众朝见，上皇特嘉劳瑄久之。至复辟，即擢瑄为户部侍郎。登止夺爵，降守甘州而已。 （郭氏家传云：定襄谋以死士七十余人饷之食，令奋前执其弓刀，众拥驾还。召而与之盟，约事酬以一品之禄，败则族诛之，士皆用命，已书券给之，会有阻者。既淹久，虏疑，遽惊扰而去，未审其的。） 

　　虏拥乘舆登陴临视，诸臣在城下朝上，虏以长刀签一脔烧羊于钴端啖赵尚书雍，赵径开喉仰接而吞之，虏惊啮指，曰“好汉”。 

　　英宗在虏庭，未尝少沮降辞色，圣敬无斁。虏以女入侍，不受。虏畏服，不敢少失臣礼。会大雪，乘舆所止，穹庐上雪不凝，虏尤异之。往觇上天容，穆然危坐，亦无寒色，咸惊骇叹，效顺之谋益笃焉。 

　　北狩时，袁锦衣彬劳力特着，世皆知之。又有沙狐狸，亦卫士在侍。尝以乏御膳告也先，也先不晓何等语，问译者，译者曰：“中国惟皇帝饮食称为御膳。”也先啮指称羡，以我中华君臣，虽在蒙尘，其礼犹如此耳。乃与之六羊，令自致行在，盖又以测沙之强弱智愚。沙即裂其衣，联革为长条二，各絷三羊，担着两肩而行。也先已异之，复令人觇。沙行数里始至上前，叩头复命。置羊，复出数里外取水，返，又出数里取薪藁，每往返皆复命如初。也先益奇之，召问其姓名及有无事任，沙告之。又问：“汝邂逅至此邪？亦故随驾者邪？”沙曰：“偶随来耳。”又问：“中国如汝比者几？”沙曰：“十万胜我者，若更胜而至精者，复若干。”也先曰：“然则向何不以汝等辈来迎驾耶？”沙曰：“先是往征东南某国未旋耳，回即来此矣。”也先闻言颇心动。及驾旋，沙不及从，留虏中，虏授以士卒为头目，浸用事，权力已雄。纳妇生子，为富贵大族，亦时奉虏命帅部曲至朵颜三卫市马，如是殆四十年。弘治初又来，访得其子，因密语之，令输情于朝，期以明年复至，当遂归朝，幸朝廷多益兵卫之归。其子以闻，上允，且深悯之。如期果至，见我兵及其子已喻意，径挥其属幡然南趋，暨其胡妇胡儿一家悉至，所携辎重且甚富。至京师，入见上，上恐其诈，命所司详验，时诸司上下莫有识之，不敢信。沙曰：“是固有证，先帝顷尝赐我一绣囊，且曰：“此周娘娘手制也。”今囊故在，乞进娘娘验之。”所司取以进，太皇太后览之曰：“此真老爷爷物也。”上乃授以某卫千户，赐宅一区。 



　　景泰五年春，积雪恒阴，诏求直言。御史钟公同手疏请朝两宫复太子，未上，以示都御史刘广衡，广衡沮之，钟不听，稍易疏语，竟上之。诏廷臣集议。章恭毅公时为仪制郎中，方且封事欲发，遂急入奏，其疏大意亦言二事，与钟类，五月己未也。晡时奏入，帝读毕大怒，日已暝，宫门扄，乃传旨自臬隙中出，命锦衣卫即时逮捕入狱。明日，加讯，无所指。又明日，大施榜掠，已无完肤，辞连钟公，即逮置对复。下苛拷，迫令服通南内，皆不伏。乃用炮烙之刑，又不伏，更益穷惨酷，必欲致死。会大风沙，乃命禁锢狱中终身。大理少卿廖公庄在忧中，亦上疏言复储事，帝怒，命伺服阕治之。既而，陛见，即命于朝堂以大杖杖之八十，濒死而止，贬为定羌城驿丞。因是命锦衣卫封巨挺六，择六壮卒，就狱中痛杖钟、章二公各一百，每五杖易手。钟公尤瘠，杖至三十，已僵不动。杖毕，顷之乃苏，众以手舁入狱，又禁不与酒，既而三人皆不死。 



　　●野记三 



　　景泰末，在廷多择君之志，二张都督輗、軏、石武清亨、杨鸿胪善、曹太监吉祥则主复辟。诹于许学士彬，许荐徐公有贞。诸人就徐议，徐览步乾文，言时在今夕，遂成取日之功。徐既锡茆土，权宠倾朝。始凡批答制旨皆出阁臣，后入宦寺手。至是，徐复请归阁，宦人浸失权，嫌徐。迨曹、石私谒徐以事，辄不从。去，自陈情于上，徐复谏止，每节缩恩典，益衔之。会御史杨瑄劾曹、石，中批令铨曹记瑄名，曹、石愈憾。上与徐多屏人语，曹、石乃令小竖窃伏得之。以闻上，上果惊，疑徐卖直。久之，上意既动，曹、石因造奏诽毁朝政，多危语，假给事中李秉彝名上之。李时已丁艰去，曹、石以貌类一人持奏入。接本小竖视其牍甚长，言大人说何事有许多文字，其人不语，竖观悬牌吏科给事中也，奏入。明日，朝命召其人，则亡之矣。逮捕甚急，校尉妄持一人入示小竖，竖曰：“非也，昨肥而髯，今瘠无耏。”乃复大搜。常熟张廷端以写竹游都下，捕者视其貌惟肖，且无语也，取以入，加掠亡状。后乃得李，竟死酷烈之下。曹、石因言此徐有贞怨望，使所密泰州布衣马士权及某官某某，吏杨某共为之而灭其迹耳，遂收四人及徐家属。诏下狱，加之酷烈益甚，濒死数四，竟亡收。马尤毒虐，马曰：“今欲吾三人何所承？”刑官曰：“徐有贞欲作逆，与汝三人同谋，先为此以惑朝廷。”士权颛建计，某某执笔作状，杨某书誊之，士权大呼曰：“徐有贞欲使今皇帝为尧舜之君，今百姓为尧舜之民，如此而已，不知其他。”刑官不能折，狱竟不成。会承天门灾，徐遂得释，谪金齿。 



　　英庙复辟后，厉精圣治，庶务综密。每览封疏，必得其情，或有一二字可疑，辄取本映日视之，曰：“是磨改者。”指示左右，莫不惊伏。 



　　景帝汪妃甚贤，帝欲立怀愍，时妃执不可，语帝曰：“恐碍监国之称。”帝不从，汪殊不悦。及英庙复辟，汪犹在宫中。时宪宗在青宫，意极感之，曰：“当时事，我固详知，婶娘信圣哲。”所以礼之甚恭而奉养极隆。汪与太皇太后尤相得。既而，宪宗言：“婶就养于此甚好，但居处不相宜，婶当不安。”乃言于英考，迁之外王府，汪至弘治中犹存。本丁未生，与景齐年，太皇太后岁节亦时邀入叙家人礼。 

　　汪既出，而郡主尚在宫中。至宪宗朝，命选郡马，主坚不肯行，言当一生不嫁。上曰：“妹不肯嫁，志虽好，然终不了后去，恐无结果处。”乃强下嫁王氏。汪出未久，英庙一日入内帑，问太监刘桓曰：“记得有一玉玲珑系腰，今何在？”桓言景帝取入，今当在汪所。上遣问汪，汪曰：“无之。”又问，对如初。俄有间于上，言汪之出，所擕甚伙，上命往检取，得银二十万以入。盖汪出时，宫中物宪庙为护持，令罄一宫所有，悉取自随，故所畜甚厚，从是遂索然矣。逮英宗崩后，汪稍稍言于人，带实有之，当时索太急，吾谓景虽废，亦尝为天子七年，一系腰何不可胜消，必欲自取耶？且景之天下，尚逊而归之，何有于数片玉？其二番索时，实怒而击碎，悉沉之井中也。 



　　丁丑，承天门灾，岳编修正草诏罪己甚至。曹、石相谓：“言奸邪蒙蔽，不谓我曹？抑不谓徐有贞乎？”谮于上，上命杖岳百，谪戍肃州，室庐财产尽赐指挥季铎。铎得旨，自往据岳门，检括净尽，家人出门，一一搜验，苛辱特甚。无几，上宥岳还。适铎得罪，上曰：“季铎家产尽是岳正物，可悉取还之。”岳乃亦往，据铎门，搜括如铎，以复昔怨。初，岳为儒臣，赀无几何，铎素积不訾，皆归于岳。岳复加厉，凡铎妇女出门，亦加摸索，尤极丑辱焉。 



　　武功方被殊眷，刘源博溥谓曰：“公气甚不佳，适与天气合，公将不免。”武功曰：“奈何？”刘曰：“天上金气甚沴，应当在公。”既而，果罹其咎。武功奋志疾恶，汤都阃胤绩谓曰：“省斋误矣。”公曰：“东谷亦为是言耶？”汤曰：“公身在殿上，乃可推人下阶陛。今公自立庭下，乃欲挽殿中人出乎？”公默然。 

　　曹钦逆谋既就，知朝廷以七月某日寅时出师征麓川， （“知朝廷以七月某日寅时出师征麓川”，原无“某”字，据明历代小史本补。） 期以其时为乱。先日，以语都督吴瑾，瑾，其妻侄也，令以兵从。瑾阳许之，曰：“斯事非有内应，殆难为措手。”钦即以属之，令与守门者通谋，瑾诺之，曰：“翼旦必伺吾报，始可举兵。”钦亦诺之。瑾遂去匿他所作奏，请翼日勿遣兵，第不开朝门，以伺其变。奏成，不敢命人书，瑾书素不善，勉自写之，大字数行而已。薄暮诣门，呼守兵自门隙投奏入，语门者：“奏有急情，须即上之。”比钦伺至鸡鸣，犹不见瑾来，钦往问其家，家人曰：“瑾自昨日早朝，竟未尝归。”钦色动，知为所卖矣。即往索诸门旁，得之，投之以兵，堕沟中，遂被射死。朝廷得奏，不启关，钦已拥众驰长安东街。天大明，城门犹未辟，钦知事露，无以为计，第索二三大臣将杀之，军卒无纪律，骑驰纵横市中。钦入朝房，朝士奔迸，遂杀逯杲，寇都御史深方俯首着靴，钦以大刀斫其肩，身破而两。既而，孙怀宁镗提兵来袭，钦战败，伏诛，须臾事定。方战时，孙令士巡街大呼居民，令勿开门，故无误婴锋镝者。已而，朝门开，即传宣街市觅吴瑾，不得。内中接次遣人传呼，有藏得瑾，赏若干，无应者。午后方得其尸于沟，遂将葬之，与寇深皆蒙恤典。瑾赠恭顺侯，后追封凉国公，谥忠壮。 

　　钦既败，捕其家人，讯同谋者，终不得。族已赤，独一妾贺氏在官，问：“汝夫谁同谋？”答：“不知。”又问：“朝臣谁为汝夫门下人？”贺曰：“汝等无一人非吾夫门下人，尚孰问耶？”官愕然无言。屡易讯者，贺对皆如前，竟不得。而贺受酷楚已甚，后乃曰：“有冯先生特厚。”冯先生者，山阴冯益损之也。捕之来，冯佯不识贺，丑诟之，贺曰：“冯先生胡诟为？向事吾夫，独与君密议，不记一夕，吾夫问：“古有宦官家为天子乎？”先生言：“曹操乃曹节家，竟成帝业。”吾夫大喜，觞先生，尚命妾侑饮，庸何讳乎？”益无语与贺对，斩于市。 

　　或曰孙始佯与钦连谋，钦留孙帅兵，孙言马须素乘熟者，钦令十勇士随孙往取马。孙入门辄锁之重重，人戮十兵于家。从后门出，治军袭钦。钦杀孙之子，孙遂迄成歼渠之勋。时钦遍觅大臣，惟寇遇害。及执李相贤，频拟以刃而释之。索王尚书翱甚急，王在一室，窘迫无计，一主事长大有力，遽负王奔去而免。王后擢此人要津，时呼为“驮官人”。 

　　一日，上问吉祥：“南城事假当时不克，则尔辈无噍类矣，乃当如何？”对曰：“臣有侄钦，亨有侄彪，皆掌精兵在北边，内事有变，当入救，京兵不能敌也。”上口诺而心惕然，谓彼于禁中举事，直如此易，使欲自取何有乎？以是恒衔深疑。未几，钦、彪继反，上益信，故于功臣，罕终保全。且尝有密旨：“他方有警，不得调北边军马往征及入京城。” 



　　丁丑易储，召襄王议，首谋迄今纷纷。大抵易储事，一时君臣不得逃讥，召襄则云无之，于、王不得无罪，第死不蔽法耳。既赴东市，于第言：“前日内外军马悉在吾掌中，天下八十万精兵任吾用，吾不反，今日一尪秀才乃反邪？”王语尤傲倔。然王之功非于匹也。 



　　杨昌平俊、范都督广为石亨所构，诛，皆非其罪。二人赴市，英气不挫。杨尤挺劲，至市，但云：“陷驾者谁？今在何？吾提军救驾，今杀之，固宜。”俄有一妇人缟而来，乃娼也，杨故狎之。 顾谓曰：“君来何为？”娼曰：“来事公死。”因大呼曰：“天乎！忠良死矣。”观者骇然。杨止之曰：“已矣，无益于我，更累君耳。”娼曰：“我已办矣，公先往，妾随至。”杨挺身呼行刑者曰：“何不快动手。”既丧元，娼恸哭，吮其头血，以针线纫接着于项，顾杨氏家人曰：“收去葬之。”即自取练经于旁。 



　　宪宗仁爱天纵，每接覆死刑奏，虽燕欢辄惨然，或当食便废食，或以手拒牍，谓左右：“与刑官说，少缓之何妨。” 



　　河东驿丞王伫奏知州徐孚事，法司问妖言罪，斩。其妻李氏上疏言：“国家公法，臣复何云？独念死者不可更生，断者不可还续。夫死固宜，第其父母老病惫甚，不久人世，而所生惟夫。今妾欲守事翁姑，则夫在狱衣食断绝失所，是妾能孝不能义，而夫妇之道乖；欲舍翁姑而供夫，则翁姑贫病而死，是妾能妇不能孝，而子妇之义缺矣。此于孝义不能两全，故与苟完一时之命，不若代夫死以全孝义也。且夫既死，则其父母必痛伤以死，夫父母死，妾为未亡人，亦当偕死，是夫一人之命而三人之存亡系焉。使妾而死，则不过一人，而夫得生养父母，享有天年，是妾一人之死，有以全三人之生，此妾死所以不足惜也。伏幸圣慈，宥夫一死，俾得归全父子之恩，郤将妾斩首抵罪，用章国家大义。”成化十三年三月十六日奉旨：“是，都饶死罢。” 



　　孝庙在青宫，仁孝恭俭，令闻已浃四海。比谅闇，菅麻未尝去体，久绝酒肉。每朝退，苫坐于灵幄侧，哀擗之余，不释卷籍。所览者四种书，分作日课，务在记臆，研核旨义。有未得，即召问儒臣法吏。四籍即孝经、尚书、朱熹家礼、大明律也。 



　　陕西都司都指挥使杨敬等奏：“据西安府鄠县道安里军人毛志学等状，弘治十三年六月二十二日午时，在本里赵伦村泥河水边澡浴，得一玉玺。臣等辩得篆文，系是“受命于天，既寿永昌”八字。背有螭纽，其色鲜白，光彩异常。厚一寸，连纽高二寸，方围一尺四寸，四角完全，篆文明朗，刻划奇古，纯无瑕玷。巡抚右都御史熊翀会验，此即历代传国玺也。除玺该熊翀差官赍进外，谨具奏闻。” 



　　国朝太庙，至英宗九庙己备。及宪宗山陵礼毕，神主当升祔而祧一代，诏礼部集廷臣议。议者多以自德祖而下，四庙以次当祧，至太祖乃为百世不迁之祖。倪文毅公岳曰：“此固所以尊太祖，然岂太祖崇本尊亲之意哉？故周既追王太王、王季，又上祀先公以天子之礼，其意盖出于此。国家自德祖以上莫推其世，则德祖乃周之后稷也，不可祧。懿、僖、仁三祖以次当祧，至太祖、太宗为周之文、武，百世不迁。今宪宗升附，当祧懿祖一庙。宜于太庙寝殿后别建藏祧主之所，如古夹室之制，每岁暮，则奉祧主合享，亦应古祫祭之制。”诏从之。 



　　成化戊子，慈懿皇太后崩。上命别择葬地，礼部、翰林院以为不可，乞集议，诏从之。群臣议以为宜与今皇太后千秋万岁后俱合葬裕陵，慈懿皇太后居左，皇太后居右，一体祔庙。上答诏云：“卿等言固正理，但圣母在上，事有窒碍。朕屡请命，不蒙俞允，又令内臣往返数次恳请，坚意不许。朕平日孝奉两宫如一，若因此违逆，致有他虞，岂得为孝？今当于裕陵左右别择吉地安葬，崇奉如礼，庶几两全，卿等其体朕意。”群臣复奏，大意谓上所有者，祖宗之天下，当守祖宗之成法。祖宗成法即先皇帝与母后犹不敢违，而况陛下乎？若今日之礼稍失，则非先皇帝之心，损母后之德，皇上不得为至孝。当起敬起孝以谏，而号泣随之可也。若母后犹坚持不从，则当用尊无二，上处亲以大义之道，断而行之。上犹未从。于是内阁复请会议，诏下群臣再奏，其言益切，谓：“或者曰上为皇太后所出，不可薄于此而厚于彼，殊不知慈懿与皇太后他日并合裕陵，并享太庙，略无轻重小大，何谓有薄厚乎？或又曰慈懿无子，宜与恭让皇后同，此尤不然。恭让在宣宗时已尝逊处别宫而立孝恭皇后矣，慈懿在当时未尝退处他宫，未尝别立一皇后，岂得谓之同乎？况宣宗晚年，追复恭让徽号，悔恨莫及，自笑曰：“此朕幼年事。”盖可知矣。又况皇上继统承绪，即同其子，而可谓非其所出而别议乎？”后复继以危言，上乃从之，合葬祔庙如礼。 

　　初，成化戊子，议葬孝庄睿皇后于裕陵，时已有皇太后他日祔葬祔庙之说矣。至弘治，太皇太后崩，既上尊谥曰“孝肃贞顺康懿光烈辅天承圣睿皇后”，同孝庄之制矣。内阁大臣觉其误，乃上疏言：“成化初，因事有难处，臣子姑为将顺之意，今当再议。”于是始诏礼官会议。议未定，上频召三四元臣密议便殿中，反复甚勤。吴文定公宽，以掌詹事府与议。一日，众推文定，乃云：“鲁颂姜嫄閟宫、春秋考仲子之宫，皆为祀于别庙之证，自汉、唐来亦然。至宋乃有并祔者，其礼已缪，然皆诸帝继室生而为配者，非后世子孙追尊之比。惟李宸妃之没，仁宗伤痛出于至情，乃用追尊而祔祭，此岂后世所当法哉？”佥曰：“然。”遂奏请去“睿皇后”，改称“太皇太后”，立庙别祭，竟从之。时倪文毅为礼部尚书，亦言周之姜嫄为帝喾次妃，后稷之母，故周礼有享先妣乐舞，盖指姜嫄，而鲁颂閟宫之诗，特见其名，此别庙之明证也。且唐、宋已来，皆有故事可考，如奉慈殿是已。今孝穆神主，宜于奉先殿旁别立庙，岁时祭享，悉如奉先殿之仪，于是议遂定。 



　　国初，天下府僚咸属卫官节制。朔望，郡官至卫作揖，生徒、里老等亦先诣听处分。吾郡自况公钟至，遂革其制。我守况君钟，字伯律，南昌人，始由小吏拔为郎。郡由前政狼籍，公私惫矣。宣庙方轸皇衷，内相三杨公特荐君，遂分左符，又赐玺书，假便宜从事。君初视银黄犹无为，称群吏为提控，持文书上，不问当否便判可，吏眇且狎焉。凡牍中窜塞囊穴，君退辄密疏之，弊害了了，然且不暴之。通判赵忱，百方詈谩，兼肆凌侮，君亦唯唯。既期月，一旦，命左右具香烛案，并呼礼生来。既至，僚属以下亦集，君言某有朝廷敕未尝宣，今日宣敕。及宣，中有“僚属不法，迳自拏问”之语，于是诸吏皆惊。礼毕，君坐堂上，唤里老言：“吾闻郡人多狡武，每倾诬善人。吾有彰瘅之术，然不能如阎罗老子自为剖别，今以属若等，速以善户恶户来报，善者吾优视之，甚则宾致乡饮，恶者且为百姓杀之，吾列善恶二簿伺若曹矣。”又召府中胥悉前，大声言某日某事，尔某作如此拟，尔应窃贿若干然乎？某日某如之然乎？群胥骇服，不敢辨。君命引出，曰：“吾不能多耐烦。”命裸之，俾皂隶有膂力者四人舁一胥掷空中，攧死之。皂姑少投去，君大怒：“吾为百姓杀贼，狗鼠辈为吾树虐威邪？高投之立死，不死，死尔狗曹矣。”皂隶惧，如命，立毙六人。君命呼屠人持钩来，钩其发曳出郡衙，肆诸衢，上下战栗，革面焉。初，前守王观亦尝棰死奸吏钱英，高帝喜，遣使赐敕奖谕，劳以上尊，制词甚重之也。 

　　况君于庠校师徒乃加礼焉，至讲诵校试，多不亲事，朔望谒先圣后，亦不命讲，曰：“某本刀笔吏，未尝事坟籍，不能妄教习。所能者，旌别勤惰消长耳，诸君幸自勉。”同寅有劝君稍加考简，勿废进退权者，君报之如前语，且曰：“公以科目名，以属公矣。”后每同座阅士类课卷，唯听同寅酬酢，君袖手敬陪，事无少不足意焉。师徒每入郡白事，必延之内堂，坐而啜茗谈笑，愉然不衰。如以私事至，则必顿慢矣。 



　　陈祭酒敬宗，持己方严，师矩振肃，饮量甚洪，而未尝失色于人。丰城侯李公贞居守留都， （丰城侯中无李贞。此时为侯者李贤。见明史卷一０六功臣世表二。此事明史卷一六三陈敬宗传有载，记为襄城伯李隆。） 礼公甚恭。公过丰城，丰城夫人即公主也，闻公饮量，欲观之，命丰城留饮。内治馈甚丰，而广为筵座，崇堂从庑，幽轩曲馆，以达于内，凡经行处，辄陈席驻饮。逮夜，觞釂已无算，而公亦醉矣，始入正席。公主坐屏后潜窥之，且命家妓奏乐，公目不迕视，犹恐失仪，默屈指掐掌中以持儆，杯行辄罄，殆不可胜乃散。公翼日醒，起视之掌，血凝矣，其律检如是。 



　　曾内翰棨之饮亦大量也。有虏使至，称善饮。有司推能伴者，才得一武弁，犹恐不胜。上令廷臣自荐，曾请往，上问：“卿量几何？”对曰：“无论臣量，且当陪过此虏。”上喜，令往。二人默饮终日，初不可计，虏使已酣，武人亦潦倒，内翰爽然复命。上笑曰：“无论文学，此酒量岂不为大明状元乎？”锡以内酝甚厚。 



　　本朝初不禁官妓，唯挟娼饮宿者有律耳。永乐末，都御史顾公佐始奏革之。国初，于京师官建妓馆六楼于聚宝门外，以安远人，故名曰来宾、曰重译、曰轻烟、曰淡粉、曰梅妍、曰柳翠。其下四名，主女侍言也。其时虽法宪严肃，诸司每朝退，相率饮于妓楼，群婢歌侑，畅饮踰时，以朝无禁令故也。后乃浸淫放恣，解带盘簿，喧呶竟日，楼窗悬系牙牌累累相比。日昃归署，半已沾醉，曹多废务矣。朝廷知之，遂从顾公之言。 

　　顾公，太康人，刚严为朝绅冠，时谓明之包公也。每待漏朝房，诸僚无一人与同坐，比连壁三五室内皆寂然，畏其闻也。或过门，见其双藤外立，知是公也，趋而避之。 



　　夏忠靖公以忠纯事文帝，眷遇极隆。为尚书三十年不解户曹，中间恒兼二部，或吏或礼，又尝兼户、礼、刑三部，至总掌六部，并掌都察院、大理寺，凡佩八印焉。 



　　先朝掌邦赋者，夏公及周文襄，皆理财尽善手也。文襄，盖刘晏、韩滉、陈恕之流，如桑、孔、王鉷辈何敢望哉？二公事纪者已多，不复烦云。近者并祠于吴，然其功岂独吴尔？ 

　　陈亢宗使高丽，大振风采，方物侍妓，一无所纳。国人无以狎之，因请造其殿记，公不允，君臣恳礼数四，乃为握筦。夷王燕谢，献紫金瓶一枚，公拂去，王强之，便索文欲毁裂，王乃收瓶，谨谢焉。归朝，或谓：“公既已为文，受瓶可已。”公言：“造文润笔，固亦有名。吾以天朝儒臣，为彼记殿体势，重矣！受瓶则是有价，且吾行为卖文也，宁可忽诸？” 

　　李布政昌祺，为人正直，不同于时，才学亦赡雅少双。其作剪灯余话，虽寓言小说之靡，其间多讥失节，有为作也。同时诸老，多面交而心恶之，李不屑意也。其弹琴记有“江南旧事休重省，桃叶桃根尽可伤”之句，亦别有所指。叶文庄公水东日记亦稍纪其行概。及韩公雍按江西，亦以公有此书，不入乡贤祠。盖时独以为文人，且病其怪乱，乃尔，未知公也。纵未知此，公大节高名，安得以笔墨疵戏累之矣！ 

　　韩中丞兵入大藤，忽青袍方巾数十人出林中，执香拜伏军前，问之，曰：“我等悉良民，向执公役，为贼掠至，官军累征，未尝深入，无缘殄灭。今公至此，我等必得脱阱擭矣。”韩厉声曰：“尔等皆贼，敢欺我邪？”命悉裸而斩之，果皆有短兵裹于衣，乃尽支解之，随兵入路，散悬身首于树，夹道不绝。峡中酋闻之，惊呼曰：“天神至矣！”极力拒敌，不支，遂平之。其详别见。韩公胆勇绝人，初得贼斩之，即取其头倾脑饮之，却命将校饮之，多不能也。又两司官方集议兵，适引数贼入，公握刀付一布政曰：“公可手斩此贼。”布政战缩，公笑曰：“公谈兵何美，杀一絷囚犹尔，临阵当如何？”即自持刀连断数人头，众惧，有眩绝者。其他类此甚多，故军中与贼皆畏之如虎，比闻其死，祠之为神。 

　　孔侍郎公镛，平生以忠信自厉，事英、宪、孝三朝，皆处外，所至声绩裒然，言信行达，真谓蛮貊行之。知田州日，峒獠仓卒犯城，公莅任才三日，郡兵先已调发，众议闭门守。公曰：“孤城中虚，能支几日乎？只应谕以朝廷恩威，庶自解耳。”皆难之，谓孔太守书生迂谈耳。公曰：“然则束手伺尽乎？”众曰：“即尔，谁当往？”公曰：“此吾城也，吾当独行。”众犹谏沮，公即命骑，令开门去。众请从以少土兵，公笑却乏。众乃乘城，向贼启门，贼以为出战。门启，一马乘官人出，二夫控络而已，门随复闭。贼遮马问故，公曰：“我新太守也，当至尔峒寨有所言，尔当导我。”贼叵测，姑导以行。远入林箐，行间顾从夫已逸其一，既达贼地，一亦逸矣。贼控马入深林，夹路罥裸人于树者，弥望见公，叫呼求救。公问：“何人？”乃庠序士也，前期赴郡，为贼邀，不从，贼将杀之耳，公不顾，径入峒。贼露刃出迎，旁刃夹拥如林。至巢穴，公下马，立其庐中，顾贼曰：“我乃尔父母官，可以座来，尔等来参见。”贼取榻置于中，公坐，呼众前，众不觉相顾而进。渠酋问公为谁？公曰：“孔太守也。”贼曰：“岂圣人儿孙邪？”公曰：“然。”贼皆罗拜。公曰：“我固知君曹本良民，迫于冻饿聚此，苟图救死耳。前官不知此，动以兵相加，欲剿绝汝。我今奉朝廷命来作汝父母官，视汝犹子孙，不忍便杀害汝，若能从我，当宥汝前罪，可送我归府，我以谷帛赉汝，尔后勿复为劫掠事。若不从，可杀我，后有官军来问罪，汝自当之矣。”众错愕，争曰：“诚如公言，公诚能相恤，请终公任，不复扰犯。”公曰：“然，我一语已定，何必多疑？”众复拜。公曰：“我馁矣，可以食来。”众杀牛马为麦饭以进，公饱啖之，贼皆惊伏。日暮，公曰：“晚矣，我不及入城，可即此宿。”贼除治中庐，设床褥，公徐寝，贼罗寝侍卫。明日，贼复进食，公曰：“我尚倦行，更住此。”又宿。至明日，曰：“吾今归矣，尔等能从往取粟帛乎？”贼曰：“然。”控马送出林间，公顾曰：“此秀才皆好人也，汝既效顺，可释之与吾同返。”贼解其缚，还其巾裾，诸生奔走。公按辔出峒，数十贼骑而随。薄暮及城，公命呼城中，城中吏登城见之，惊曰：“必太守畏死，叛而降之，导来陷城矣。”争问故，公言：“第开门，吾有处分。”众益疑，拒。公笑语贼：“尔等勿入城，我当自入，乃出犒汝。”贼少郤，城开，公入复闭。公命取谷帛从城上投与之，贼取谢公而去，迄终任不复出。 

　　阿溪者，贵州清平卫所部苗也。本江西人，漂荡至彼，桀骜多智数，久之，为寨主，雄视诸苗。有养子曰阿剌，膂力绝伦，能披三重甲，持二丈之枪，两端着刃，遇数百人与敌，刺以枪，点地跃而起，辄三五丈，飞行稠人之上以战，若一二丈川涧，跨越之如沟浍尔。二人谋勇相挟，由是横行夷落，推为渠魁。观诸酋之附近而稍弱者，岁以畜产分给而倍征其入。既得苗夷之利，又谋诇我之商民，经行其地者，辄诱他苗令邀劫杀掠。官司差健步往深探访，健步必谒溪请许，溪乃要我重贿，期为剿之。健步归报官司，从之，溪乃以素不能服之苗远而悍者指为贼，导官军往击捕，于是远苗畏惮，亦服从之。其后与我官司益狎，我凡有事，就令访处，不复闲备矣。三堂之寡廉者，皆不岁赂，溪益负恃，为恶滋甚。每交讧官、苗，使争斗，以收鹬蚌之利，岁辄数次。其志小则规为土官，大尤未可知也。以是清平一境，官、苗交受其害，岁无宁居。 

　　吾郡孔公为都宪，受命镇巡贵州。初至，尚未知之，往往见报某地被贼劫杀官兵，某地劫杀民商，公问：“何以处之？”上下皆谓：“须属之阿溪当治。”公言：“清平为指挥使司，诸土官、宣慰等乃命官，皆贵且众，何以不能治军事，更借一寨主力羁縻之徒邪？”心固疑之。渐询诸人，人以溪凶横，且私于监军、总帅，言之，恐无益得祸，多不吐语。公诹咨转力，乃得前煽乱诸状。谋欲除之，因佯扣监军、总帅等，皆回护之，公益信其私党，知不可与共事，且务决去之。乃命复自往清平，众沮之，公不听，独至清平。 

　　复访求部曲之良，有指挥王通，素才而端方，称疾不莅事。公召而礼之，因广扣时事，通有言而不及溪。公曰：“吾闻此中事，惟阿溪大且要，尔乃不言，何也？”通不答，往复数四，竟默然。公曰：“吾所以异待而，以为解辨大专非辈行等，今尔何以酬我？”通曰：“言之而公事且辨，则一方受福，而愚言有益，否，则公独己耳，吾家且赤，乃当若何？”公笑言：“何用不克？”通始慷慨许诺，陈列根枝。公问：“溪所任何人，何以能通吾上官？”通曰：“彼独藉王指挥、陈总旗二人，公必先得此二人心力，乃可济。”公曰：“吾自能之。”通谢去。 

　　公候旬朔，群将校参揖时，号于众曰：“今急缺一巡捕官，君等悉留，前，吾自择之。”乃径指王曰：“可矣。”独留之。众出，王前，公谓之曰：“汝何以与贼通？”王惊讳之。公曰：“阿溪岁赂三堂，谁为之通，我已备知，而尚讳邪？”王悚惧不敢言。公曰：“吾今贳汝罪，推心以用汝，汝必取溪自赎，仍被醲赏，或贰或偾，则重辟不汝免矣。”王叩头曰：“信如公言，然阿剌之猛，谁欲擒之而不可得，奈何？”公曰：“然则事遂已乎？”王曰：“当更得一年老多谋者同事，乃可。”公问谁？王曰：“无如陈总旗。”公曰：“诺，吾今授汝檄，令举谋勇之士，帅所部兵来，有事指麾，汝则径举陈，与俱来。”王受令去。少之，偕陈入见。公初问之亦若问王者，陈讳骇亦若王，屡顾王，王曰：“勿讳为，吾与若事公已悉知之，第当自力以报公。”陈亦言其难状，公曰：“而第诱之出寨，吾自有以取之。”陈言此易耳，此有斗牛，可以此诱之出。 （土大姓畜牛，每岁时出牛对之，以拳围牛腹，拳多则牛大，每数十拳，有至百拳者，以拳多寡为胜负也。） 乃计令以一人牵牛在野，陈入寨访溪，诱令出观，随遣王率劲卒伏牛旁，伺出擒之，且刻其期，遣它兵来援。并又豫缴近溪各寨，及期各以部兵同集助之。 

　　议定，陈受教去见溪，溪曰：“何久不来？”陈曰：“新都堂至，故不能来见老王。” （呼溪为“老王”，剌为“小王”。） 溪曰：“都何如？”曰：“无能为耳。”溪曰：“闻在广解捉贼，何谓无能？”陈曰：“同姓耳，非其人也。”溪曰：“赂之何如？”陈曰：“姑徐徐，何以遽舍重货。”溪留陈食，纵谈到牛事，陈曰：“适见道中牛，未审校老王家牛何似？然亦大矣，优劣未可决也。”溪曰：“宁有是乎？审尔，我当买之。”陈曰：“牛人非商贩，似不可致入寨。”溪曰：“我去观之。”陈佯曰：“何必自行。”溪奋曰：“必去，必去。”因顾剌，使俱。陈又激言曰：“新都堂在，小王岂敢去乎？”剌怒曰：“何都堂能阻阿剌足邪？”因即座以鸡卜，不吉。溪言：“吾夜梦大网，恐不利出。”陈曰：“梦网得鱼，牛必属王矣。”溪、剌乃与陈刻木， （土人与众为事，必刻木为信。） 即俱起，三骑联而出。至其地，视牛眇耳。溪诧乐，命酒饮。忽报巡捕官至，陈曰：“王知乎？王指挥也，盍往访之？”溪曰：“伺彼来可。”陈曰：“宁有新官遽下访人乎？”因劝令往，又说令去所佩刀，曰：“新武职官见刀，以为不利，是求好反恶也。”溪乃去之。既往见，王留坐，因戏谓溪、剌：“新上司按部至境，何不夙迎侍，此来何为？”溪、剌犹谓故戏，漫言拒之，王怒曰：“而戏乎？吾岂不能执汝？”溪、剌犹笑，傲。王呼伏出数百人往捉剌，剌徒手搏伤八十人，竟就擒，并溪絷之。时援兵正至，无失期，诸寨兵亦集，共围之。公又夙命造二槛车随王，令一得溪、剌，即囚之径驰赴贵州，无经清平，恐其党劫之也。于是一如公命，解至三司鞫之，论死。公临问，皆无一语，第垂头请死。剌语人：“吾不畏千万人，独畏一孔公耳。然亦不知其擒我若此易也。”中官犹为解救，公言：“吾不究君事，犹能解乎？”溪、剌死，溪有二子，篡都匀。公又令都匀官司径擒之，悉殪焉。 

　　洪武中，山西都指挥郭敬，性解钟律。以水置食器中，斟酌损益，以箸击之，即合音调。尝闻教坊奏登降之乐，愀然不乐，或问之，曰：“非尔所知。” 

　　骁骑指挥郭德成，尝侍太祖宴内苑，既醉，免冠谢，其顶荡然。上笑曰：“酒风汉，头毛如此，非酒过邪？”德成曰：“臣犹厌其多，欲尽髡也。”上默然。既醒，悔悟触犯，遂尽削其发，被缁诵佛，乃免。 

　　太祖建孝陵，将迁宝志家。祝之，不报，乃曰：“假地之半， 迁瘗微偏，当一日享尔一供。”乃得卜。发其坎，金棺银椁，因函其骨。移瘗，建灵谷寺卫之，立浮屠于函上，覆以无梁甎殿，工费钜万。仍赐庄田三百六十所，日食其一，岁而周焉，以为永业。御制文，树碑记绩，辟历震其碑，再树再击。上曰：“碑文再击，不欲谓吾记绩耳。”乃寝不树。 

　　太宗偶问宋指挥晟有子无？宋对有二子， （琥、瑛。） 上令：“带来我看。”晟引入见，上喜曰：“都好。”即命三公主、四公主同下降，兄弟并为都尉。一日，晟从外归，二子迎侍，晟醉，大喜，抚二子曰：“吾家受恩深矣，父腰金，子腰玉。”时二主在屏后闻之。后见上，偶语及之，上曰：“渠要玉带耳。”无几，命守宁夏，以功擢都督，荐至封侯西宁。 

　　太祖时，整容匠杜某专事上梳栉修甲。一日，上见其以手足甲用佳纸裹而怀之，上问：“将何处去？”杜对曰：“圣体之遗，岂敢狼籍，将归谨藏之。”上曰：“汝何诈邪？前后吾指甲安在？”杜对：“见藏奉于家。”上留杜，命人往取甲，其家人从佛阁上取之，以朱匣盛顿，香烛供其前。比奏，上大喜，谓其诚谨知礼，即命为太常卿。后卒，葬于某山。及宋西宁之丧，卜地其旁，欲并购其壤，以启于朝，不可。今西宁茔侧一路山，即是。犹有表题曰“太常卿杜公之墓”。 

　　太祖进膳有发，召问光禄寺官，对曰：“非发也，龙须也。”因即捋须，得一二茎，遂叱去，不复问。 

　　洪武间，宪典火烈，期以止辟。刑部郎袁凯，上久欲除之。一日，忽问凯：“有某犯法，朕将诛之，而太子辄欲宥之，何也？”凯对曰：“陛下欲杀之者，法之正；太子欲生之者，心之慈也。”上含怒，口诵“法之正，心之慈”二语，再四不止，已而，叱出。凯知不免矣，即日佯狂，颠缪百端，或搏面煎炙如犬秽状，家人潜布诸涂，辄自拾啖之。既久，人以为真狂，上闻，乃置之。 

　　又某御史，松人也，伪为瞽，虽家人不知之，其妇遂与同居校尉通。一旦，尉自其室出，履错然有声，御史了了，伪问妇：“何声？”妇曰：“猫跳下楼耳。”御史曰：“诺。”遂亦终免。及后朝时，已老，归乡，目以稍稍称愈。或日，与妇竞，妇喧辨，御史曰：“记得猫儿跳否？”妇悟，即自经。 

　　国初，疏牍奏御上，一览即送东宫，令参决，以观才识鉴。稍后，遂定制，凡章奏必以副封启东朝，与实封同进。 

　　洪武中，御史与校尉同居官舍，重屋，御史在上，尉在下，欲其互相察纠也。 

　　洪武中，京师有校尉与邻妇通。一晨，校瞰夫出，即入门登床，夫复归，校伏床下。妇问夫曰：“何故复回？”夫曰：“见天寒，思尔热寝，足露衾外，恐汝伤冷，来添被耳。”乃加覆而去。校忽念彼爱妻至此，乃忍负之，即取佩刀杀妇而去。有卖菜翁常供蔬妇家，至是入门，见无人即出，邻人执以闻官。翁不能明诬状，狱成。将弃市，校出呼曰：“某人妻是我杀之，奈何要他人偿命乎？”遂白监决者，欲面奏。监者引见，校奏曰：“此妇实与臣通，其日臣闻其夫语云云，因念此妇忍负其夫，臣在床下一时义气发作，就杀之，臣不敢欺，愿赐臣死。”上叹曰：“杀一不义，生一无辜，可嘉也。”即释之。 

　　洪武中，欧阳都尉挟四妓饮，事觉，逮妓急，妓分必死，大毁其貌以往。一老胥谓曰：“予我千金，能免尔死。”妓予之半。胥曰：“上位神圣，宁不知若曹之侈肆？慎不可欺，当如常貌，更加饰耳。”妓曰：“何如？”曰：“须沐浴靓洁，以脂粉香泽治面与身，令香远彻而肌理妍艳之极。首饰衣装，悉以金宝锦绣，虽裹服亵裾，不可以寸素间之，务穷尽妖丽，能夺目荡心则可，弟如此， 无伺它术。问其词曰，一味哀呼而已。”妓从之。比见上，上令自陈，妓无一言。上顾左右曰：“挪起杀了。”妓解衣就缚，自外及内，备极华烂缯彩，珍贝堆积满地，照耀左右。至裸体，肤肉如玉，香闻远近。上曰：“这个小妮子，使我见也当惑了，那厮可知哩。”即叱放之。 

　　蓝都督玉，始以常开平妻弟从征，累功至大将，所向多克捷。素狼愎不学，恃功暴横，庄奴假子数千。尝夺民田，民诉之御史，玉执御史，棰而逐之。征北还，私载无算。比度喜峰关，关吏以夜不即纳，玉毁关而入。上闻之，怒，会有言其私元主妃，上诘责之，玉不为意。每侍上坐饮宴，容止傲慢。总兵在外，专黜陟刑罚，至违诏出师。属征西归，意望进爵，时已封凉国公，上命为太傅，玉攘袂曰：“我当为太师，何太傅也？”及奏事，上不从。玉退曰：“上疑我也。”遂谋反，密召故）“故”字后脱去“部曲，令收集士卒家奴伏甲为变。将发，为锦衣卫士蒋瓛上告，捕讯伏诛。连坐者鹤庆侯张翼、普定侯陈垣(桓)、景川侯曹震、舳舻侯朱寿、东莞伯何荣、都有(督)黄路(恪)、吏部尚书詹徽、侍郎傅女文，洪武二十六年二月乙酉也。”一段，此据清元和祝氏本补录。） 

　　后一日，天禧寺浮图灾。 （即古长于寺。） 有司入奏，上命兵马督人遥卫于外，令勿救火。寺既烬，命尽取其灰投于江，即其地鼎建大刹，立塔十三重，赐名大报恩寺，雄丽甲海内焉。 

　　太宗皇帝一夕梦服绯七人上谒。翼日，铨曹引进士七人奏拟某官，皆如格七、八品。上以符所梦，谓冢宰曰：“五品以上服绯方面官阙几人，速省检以来。”尚书上其数，上即命注授七人。中有布政一，吾乡陈公祚得河南参议。 

　　陈佥宪祚疏劝宣庙读大学衍义，上怒，自批其奏曰：“你道我不读书，我是怎么来做皇帝？”遂下狱，父母、兄弟、妻子、娣侄，凡男子悉固禁，妇女下浣衣局，凡七年。英庙践祚，释之。幼女出时，方七岁，不能名六畜。公刚劲绝类，后复屡谏，濒死，详具别籍。 

　　宣宗召吾乡钦院判言：“钦谦，汝江南人惺惺，朕欲用某药，可制与我。”谦对不解。上曰：“与酒饭吃。”乃出。如是凡数次。上曰：“何其吝乎！”谦曰：“臣以医受陛下官禄，先圣先贤医道者，无此等书，臣实不解。”上怒，命数力士以旃席囊其头，持去，及出朝，无一人知者。家中失谦，问之太医院，不知，访诸朝市，皆不知所在。诸省部大臣潜为访之，一狱卒言知状，扣之，曰：“今在锦衣狱，以四铁绳絷之，加以三木，与陈祚同处极幽冷一室中。”家人不敢白，亦不敢通问，久之，释出。 

　　有李校尉者，口奏：宣宗爷爷诏求直言，臣不解文字，只口奏二事，其一云云，其二陈符乃奄人，爷爷赐与二宫人何所用？直言只此二事为大。上大怒，命割其舌。行刑者即它校尉也，少削其尖，不大去之。上令持去，饿七日来说。既入狱，诸校更以肉饵啖之。七日，奏李不死，上令再饿七日，校啖之如初。又七日，奏不死，上曰：“岂神仙乎？”放之。既出，人遂号“李神仙”。 

　　宣宗幸某官第，就宴，家人供事，有女甚美，行酒左右，上悦之，然稚齿，未可进御。上谓曰：“尔要东西与我说。”又曰：“先与尔头面。”眷恋久之而去。明日，赐金玉珠宝首饰各一秤。又数日，语近珰曰：“向见某家食器皆铜，何其贫邪！”又赐金银饮食器甚伙，价数千缗。明年，上崩，此女竟不入宫。 

　　正统末，京师旱，街巷小儿为土龙祷雨，拜而歌曰：“雨帝雨帝，城隍土地。雨若再来，还我土地。”成群噪呼，不知所起。未几，有监国即位之事，继又有复辟之举。说者谓雨帝者，与帝；城隍者，郕王；再来还土地，复辟也，以谣为有征也。 

　　成化某年进士放榜，有南昌龙腾霄，上曰：“龙而腾霄，是飞龙在天也。”命更名。 

　　成化未，上病，舌涩，朝臣读奏，答旨多以“是”字，而尤弗便。鸿胪卿施纯请以“照例”二字代之，上喜，擢为大宗伯，时号“两字尚书”。施，京师人，体貌丰伟，音吐洪亮，词语庄整，班行中可观。其内子亦京师人，貌甚端丽。一日，同诸命妇朝两宫，内廷嫔御，色亦鲜俪，咸属目焉。太后命之前，问夫人谁氏？对曰：“妾礼部尚书施纯妻也。”太后赐钞，谛视久之，顾左右寺人曰：“向者东朝选妃，何不及此人？”又顾谓曰：“夫人向后不必更入朝也。” 

　　尚书杨公翥，厚德冠一时，乡邦传诵其事甚多。如邻家构舍，侵其桷，溜坠其庭。公不问，曰：“晴日多，雨日少也。”又或侵其址，公有“普天之下皆王土，再过些些也不妨”之句。又以邻翁生儿，恐乘驴惊之，卖驴徒行等，纪载已多。又闻其先墓前碑，为数田儿戏推仆，墓人奔告。公曰：“伤儿乎？”曰：“否。”曰：“幸矣，语诸儿家善护儿，毋惊之。” 

　　尤参议先生文度，惇厚庄介，乡国模范，亦多纪载者。游学时，行委巷，一姝遥迎之，将献笑。先生趋避之，更不由是涂也。 

　　予姨夫蒋君廷贵应试，经行教坊，群婢挟拥。蒋不一顾，妓挪揄，引其裾。蒋绝裾去，亦不怒。吴文定公在吏部时，以丧归，适其第西偏一曲巷，诸淫妪奔避。公语驺从，彼亦贫迫不得已耳，吾既未能济而革之，亦沮彼糊口计，命回车迂行而东，戒勿由此。 

　　盛寅先生尝夜梦有寄椒于家者久矣，急欲椒，遂私发用之。寤而深自讼曰：“岂素日义心不明，以致此邪？”迄不能寐，坐以待旦。 

　　陈检讨继，幼孤，母节妇，守义甚坚。教公严笃，郡邑上其事，朝命巡按御史廉核之。御史既得状，复微行至其邻家楼上潜窥之，节妇方率子灌园，节妇前行，检讨抱盎从之，步趋整肃如朝廷然。已而，同灌。少顷，节妇入内，久之，手持茶二瓯来。检讨遥望见，遽掷盎趋迎至前，跪，两手捧一瓯而起，饮之。御史不觉动容称叹，即以上奏，旌表门闾。 

　　永新刘某，行业端茂。永乐戊子，领乡荐会试下第，道遇洚水，一女子未没号救。刘命援之登舟，附载以归，道中皎然不涅。逮家，妇问曰：“买妾乎？”刘告之故。妇扣女，女言本富族，今举室葬鱼腹矣，感君有再生恩，请执婢役以报。刘曰：“恶有是？吾乃犹能返汝。”立命人送之还，至则茫茫大川耳，亲识皆绝形迹，复载来。刘命妇善视，伺为觅婿归之，妇曰：“渠已无家，吾亦无后，君非构意室之，即使从人，未必胜君，殆亦天作之合，其留侍巾栉。”刘固不可。知者谕劝再四，久之，乃处二室。既而，生二子，长即大宗伯文安公定之，次布政参议寅之也。 

　　孙御史鼎，吉安人。天顺初，提学南畿，生徒诚服。所历戒毋候迓，舟行近学舍旁，数夫肩小舆猝入，人无知者。师弟子既集，便令阖门试之，试文不以完篇，破题数首，随阅随差次之。比毕，诸生犹在堂，而已发文案。私请自无所入，有过者未始轻罚，惟自讼，格其心，而大戾者必黜。一日，庭中橘熟，命摘与诸士同啖之，人一枚。一士辄取二枚，问之，曰：“将遗母孙。”大称赏，令摘益予之。其后乃得天台陈选及福建陈琳，大略相似，二君江南士人人能诵之。 

　　太祖留神学校胄监，教术尤为严密，司成亦多得人。今多称李公时勉，以耳目相及，又其忠节震灼尔。 

　　英宗以来，道学称薛文清公，后来如吴与弼、陈献章辈；博学有山西石宗，人鲜知，后称丘相等；文学杨文贞公，后称徐武功等；政事兵刑等，各有名世，不可悉述而评，且有所不敢也。即此所征，道学惟文清诚为之，余亦不暇方人也。要之，祖宗时人物不树门户而各臻其极，千载自有律度量衡，独忠义之节，前后所出者，扶植宇宙，万古一日耳。 （此旧作跋语，以颇近纪事，故笔之。） 

　　景泰中，刘学士俨典北畿秋试，取江阴徐泰为解首。泰本富室，或以为有私，高阁老乃请覆试，上不可。比泰等赴礼闱，中旨特召北畿五经魁士入禁中覆试。陈阁老徐步观五士文章，至泰，微言曰：“仍应以此卷为首。”亦不知其识泰否也。比拆封，其次一与原第符合，乃仍赐泰为解元。刘公初大不平，欲扣阍力辩，迨覆试乃已。后刘没，有司议谥，亦以此专谥曰“文介”焉。初，高之请，以于尚书、王都御史二子不第，乘此为之地耳。既而，朝廷徇其意，特命以二子登科，时目为钦赐举人。 

　　旧制，生员以贡举入监，巾襕无所变，直至殿试选授后，方易命服。洪武中，尝许监生戴遮阴帽，遂因私戴之。洪熙中，贡士入朝，上问：“此着蓝衣者何人？”左右对：“监生。”上曰：“教着青衣好看。”乃易青袍迄今。王尚书恕在吏部，有欲请历事附选监生服冠带者以咨于王，王曰：“秀才在诸司，惟此衣巾易便，稍可礼待，若冠带，则与承差办事官何异？任其趋走于前而礼貌无少别，所损乃大矣。”乃止。近南京有司亦草疏，谓吏胥在选，即以冠带，况儒生乎？欲行，亦有沮而寝。 

　　倪文毅公，颀躬广頳（chēng，同“赪”），美如冠玉，腹大十围，体有四乳，仪观表揭百僚。为宗伯，定庙祀。为冢宰，公正刚方，权幸不敢干，未久而卒，誉充朝野。初，厥考文僖公在翰林，衔命祀北岳。其配姚夫人梦绯袍神人入室，语之曰：“吾知汝无子，鉴汝夫斋祀之诚，今以此子乞汝。”因指捧香合童子示之。乃寤，果得文毅，文禧因以岳名之。（文毅但无阴，故无子。） 

　　徐文靖公少学时，性甚沉静，言动不苟。尝效古人以二瓶贮黄黑豆，每举一善，念道：“一善言行一善事。”投一黄豆，不善者，以黑为。始黑多黄甚少，渐积参半，久之，黄者乃多。云平生如是，虽贵不辍。（徐溥） 

　　吴文定公，忠信弘厚，天性学力，天成全德，不可胜纪，漫志耳目小端一二。未达时，家应织人役，征扰百状，公见重于有司，其父亦长者，不以有公怠事。或当苛甚时，稍谓公：“盍一白之上官？”公曰：“譬我不作秀才，亦已矣。”乃潜入金胥徒辈，以宽其事，父不知也。里儇子以私憾公，伺夫人出，随詈公于车旁，从人欲较，公召戒勿应而已。又刓去公所为郡学碑刻名，上官追究。公曰：“吾文诚不足存，幸无，校官重刻而已。”县官矫激束缚公家人，固无所可罪，至事公，礼仪亦矫而简慢，公殊不介意。县官述职，公正佐吏部，冢宰欲出此令，问公，公曰：“谓之最，固非公，以黜，则亦未至尔。”冢宰即从之，而迁佐别郡。（吴原博） 

　　祥符民袁海，景泰初从募戍边。母病于家，妇徐氏刲股饵之，即愈。后复病，妇祷于空，祈玄帝祐之，愿进香武当以谢。姑即梦神予丹药一粒，吞之，既寐，复愈。及夫还，语之故，夫与母、妻偕往至南岩宫。徐始言向姑危切时，妾实请捐躯代，故今当如约。姑与夫愕然，方止之，宛转已不见。徐乃潜至飞升台旁，投身万仞之崖，留鞵崖畔，以示觅者。众觅不获，见鞵始悟，恸而已。俄而，母与夫持香上金殿，遥见一人在殿下拜礼，即之，徐也。骇问之，徐言方陨躯而下，忽若众拥持之，不觉已在此也，遂同归。其孝感明烈如此。 

　　洪武、永乐之间，苏郡人有为嘉定县吏者，郡中一人以事诖误，至县潜白吏，求助直之。吏曰：“今上自郡守，下至县首领官，皆廉公奉法，吾曹亦革心戒谨，岂敢私出入文牍邪？然若事既直，第公听之，决无枉理。”乡人如教，果获伸雪。感吏情，以米二石馈之，吏固却，久之，此人竟不肯已。吏曰：“我以乡曲故，为君受一斛。”乡人别去后半载，吏假归，以原粟奉乡人之母，曰：“此君儿向寄我处，今以还母。” 



　　●野记四 



　　卤簿官仪，非可私籍，昔者亦有述焉，固穷陬乐闻也，今列大驾梗概：殿内左右扇三重，内双龙扇二十，外素扇二十二，又外素扇二十。殿门左右黄曲盖伞二，次左金交椅一，右金脚踏一，次左金盆一，右金罐一。此外为丹陛左右仗三重，内双龙扇二十，次单龙扇二十，外金节六，次响节二十六，次领头二。又外左朱雀旗一，右玄武旗一，次骨朵六，次金钺六，次金镫六，次卧瓜六，次立瓜六，次仪刀六，次梧杖六，次班剑六，次龙戟六，次单戟六，次左青龙旗一，右白虎旗一，次领头二。中道左右双龙扇内红花伞二，次黄盖伞二，次红方伞二，单龙扇内设太乐之所。此外为丹墀左右仗三重，内黄盖伞二，次红绣伞二，次红花盖伞二，次红曲盖伞二，次红花伞二，次红曲盖伞二，次红曲盖伞二，次红方伞二，次紫方伞四，次雉扇十，次红花扇十六，外羽葆幢十，次豹尾四，次龙头竿十，次信旛十，次传教旛十，次告止旛十，次降引旛十， 次黄麾二，又外戟氅二十，次戈氅二十，次仪锽二十，凡三重，皆有头领各二。中道右黄盖伞内马杌一，雉扇内左为玉辂，右为大辂，玉辂前为步辇，大辂前为朱红辇，戟氅外左右诞马二十四， （此数未审。） 仗下左右鸣鞭各二，驯象各三，此立仗之仪也。其出行卤簿大略同前，而陈列稍引而长之，最上一重稍前，二重数稍减杀，而左右先列黄麾二，次朱雀、玄武旗，次五伞，中黄盖伞，前左红销金伞，前右黑销金伞，后左青销金伞，后右白销金伞，次左杌子一，右鞍笼一，次中为从马一，次中为板轿，次中为步辇，次中为朱红辇，次中为大辂，最前为玉辂，自玉辂至从马前皆列灯， （玉辂前特多。） 次左右为诞马，而刀枪弓矢之卫未及详陈。若旗之象及序列略志之最后：左右为旗门二，次左为熊右为罴， （或曰亦熊。） 次左天鸾右天麟，次左天鹿右天马，次为门，次左青龙右白虎，次为门，次左淮右济，次左江右河，次左西岳右北岳，次左东岳右南岳，次左参右轸，次左觜右翼，次左毕右张，次左昴右星，次左胃右柳，次左娄右鬼，次左奎右井，次左箕右壁，次左尾右室，次左心右危，次左房右虚，次左氐右女，次左亢右牛，次左角右斗，次左火右水，次左木右金，次左雷右雨，次左风右云，次左日右月，次左右黄旗四十，次左右白泽二，次门二。其中左右箕壁之际为龙旗十二，而居中之旗最后，鸾麟之际为豹尾，江河之际为玄武，参轸之际为北斗，奎井之际为中岳，角斗之际为红樱纛，龙旛之前为土，又前为黑纛，最前旗门中为朱雀。 

　　旧传东夷诸国多乞赐书，及赐，惟易不能达，凡数四，每有之，舟辄溺。或昍令人诵记去，人亦不达。未察信否。 

　　正德辛未岁，巴喇西国遣使臣沙地白入贡，言其国在南海，甚远。始领其王命，在洋舶行凡四年半，被风飘至西澜海面，舶坏，唯存一脚艇。又在洋飘风八日，至得吉零国，住十一个月。又往地名秘得住八个月，乃遵路行二十六日至暹罗国。以情白王，王赐日给，又与妇女四人，住彼又四年。至今年五月，才附番人奈林船入广。其所贡：木匣六枚，内金叶表文、祖母绿一块、珊瑚树四株、玻璃瓶四把、玻璃盏四个及玛瑙珠、胡里丹。 

　　辰州杨君说，上供朱砂，舟中以竹筒贮砂，筒外以狗皮裹之，又频涂狗血，以其精英焰发，经行江湖，龙欲戏取之也。杨又说砂产处奇秘与采取之法甚巧。 

　　岭南友人说，大蚺蛇食大鹿牛，皆通体吞之，不咀嚼。既下咽，塞于膈臆，即入水浸两三日，则肉糜于腹矣。或遇大角双格，吻旁不能入，则鹿死而蛇困。如遇蛇啮，急拔去己顶心上发，掐破顶皮，毒水出即愈。 

尝得公牒，列海味名，漫笔之曰：■〈鱼敕〉鱼，■〈鱼每〉鱼，鲞鱼，黄鲇，鲻鱼，鱆猴，马鲛，鲥鱼，鲚鱼，魦鱼，■〈鱼赤〉鱼，魬鱼，鲦鱼，鳅鱼，魹■〈鱼每〉，虎头，蛇燕，丫寇子，沙鲉，断沙鳗鱼，■〈鱼縻〉头鱼，鱄鱼，■〈鱼带〉鱼，鲞，铁头鱼，鲈鱼，海鲫鱼，鮉，佯箭头鱼，狮子鱼，海鳖，珠子沙，锦裙栏，犁头沙，■〈鱼秦〉鱼，蛮子鱼，■〈鱼闰〉鱼，■〈鱼华〉鱼，红娘子，虽沙鱼，草鞵底■〈鱼灰〉，鲇子，蝤■〈虫母〉，蠘蟹，蝗蟹，蟛蚏，鬼面蟹，竹蛭，毛蛵，沙笋，■〈虫昌〉■〈虫吾〉，蛤蜊，土蛈，强虾，鹰爪虾，水精虾，■〈虫罢〉白虾，红芒虾，蝶肚虾，■〈虫每〉虾子，乌贼， （即明脯干。） ，■〈虫气〉■〈虫孤〉子，■〈虫十〉寇子，沙■〈虫十〉面鱼，水母，■〈虫先〉■〈虫敲〉蚏丁鱼，鲇鱼，■〈鱼愁〉罗，香■〈虫系〉，罗虾，■〈虫修〉蟹，蝙蛵子，白海縺，花■〈虫励〉，蜡淡菜，鳅儿。 

（注：此段一作：尝得公牒，列海味名，漫笔之，曰鳓鱼、每鱼、鯗鱼、黄鮕、鲻鱼、鱆猴、马鲛、鲥鱼、鲚鱼、魦鱼、赤鱼、魬鱼、鲦鱼、■鱼、魹每、虎头蛇、燕节、寇子沙、鲉断沙、鳗鱼、摩头鱼、孚鱼、带鯗、夭头鱼、鲈鱼、海鲫鲁、鲐洋、箭头鱼、师子鱼、波{敝毛}、朱乎砂、锦裙礻阑、黎头沙、秦鱼、蛮子鱼、闰鱼、鲜鱼、红娘子、隹沙鱼、草鞋底、魬鮕子、蝤蛑、戏蟹、蝗蟹、蟛蚏、鬼面蟹、竹□、毛□、沙笋、昌吾、蛤蜊、土央、强虾鹰瓜虾、水精虾、罢白虾、红芒虾、蝶肚虾、每虾子、乌贼、气孤子、蚪寇子沙、蛘面鱼、水母、先敲、■鱼、鲇鱼、愁罗香、系罗虾、 条蟹、鳊蛭子、白海鲢花、蠾蜡、淡菜、鳅鬼。） 

　　安南邓上舍说，其祖初入朝时，贡象箪、金枕。象箪者，凡象齿之中悉是，逐条纵攒于内，用法煮软，逐条抽出之，柔韧如线，以织为席。今横截牙心，有花纹即是也，纵时可抽。 

　　先公说正统中，在朝每燕享，廷中陈百兽，近陛之东西二兽，东称麒麟，身似鹿，灰色，微有文，颈特长，殆将二丈，望之如植竽，其首亦大概如羊，颇丑怪，绝非所谓麕身凤颈，有许文彩也，乃永乐中外国所献。右者称驺虞，亦与传记所称不同。又，公以己未登时，有贡麟，礼闱以命赋，又非此类。又成化甲辰，泗州民家牛生麟，黄毛中肉鳞隐起如半钱，以为怪，杀之。弘治初，蒙阴苗滋秀才家驴生驹，马首，牛尾圆蹄，遍体花纹，闪烁如电，时或以为麟，滋家亦谓之怪，杖杀之。 

　　河南府龙门南，有妇人曰司牡丹，为夫蹴死。越三年，同乡有袁马头死而复苏，自言我司牡丹也。召其家人验之，语音良是。云死后其魂径至薄姬庙中为婢侍，得袁死，乃借其尸还魂，所言甚详。时懿文太子自陕西还，河南府官因启兹事。太子回言于上，上遣中人召至，面问确实，赐钞帛遣还，诏令两家同给养之。事在洪武二十四年八月。 

　　吾乡王宾仲先，隐操狷绝，药身为创，不婚不宦，事母笃孝，当世之独行也。既死，魂依其母家，庭日闻曳履行游声。母固知为宾也，少慰戒之。宾遂作语呼母曰：“娘娘，儿舍娘娘不得。”久之，始隐。余阅古今鬼神影响事无限，亦尝亲见闻之，别有纪述。今世士少读几行文字，便瞠眼道无鬼神矣，视宾等事乃若何？知鬼神之情状是圣人语，无形与声是近贤语，固宜慎思之明辨之。 

　　方希直先墓初有妖，后治墓，乃见大蟒出冢中，生聚极繁，殆至数千，洞穴蔓广，腥秽逼人。众议欲尽歼之，姑掩穴归，治挺钁火攻之具。其夕，方公父梦黑衣妪拜，恳言：“吾辈无损于公，公将灭吾族，幸舍之，当报德，不然亦能报怨。”父曰：“奚报怨为？”妪曰：“公能族我，我亦能族公。”又曰：“吾举族来恳矣。”方顾妪后男女无限，然竟不许。明日，语家人，且谓妖蟒乃尔，正当除之，因极力搜捕，焚杀罄绝。其夜，闻山中哭声。后方公不幸婴烈祸，蛇蘖亦足征也。 

　　冷谦，字启敬，道号龙阳子，武陵人也。元中统初，与刘秉忠从沙门海云游，博学精于易，尤深学百家方术，靡不洞习。至元间，秉忠为相，谦乃弃释从儒，游霅川，交赵孟俯。尝同在四明故史相弥远家观李思训画，遂效之，深得其趣，因以善绘称。后隶淮阳，遇异人，授中黄大丹，传张氏悟真之旨。迨至正间，年百余岁矣，颜如童孩。值朱■〈髟上炅下〉之乱，避地金陵，日卖药市中，神效骇人。国初，仕于朝，为太常博士。逆旅人贫。谦数给之。一日，就馆壁画为公门状，语馆人曰：“吾且与尔同入，慎无将带片物遗落。”馆人如戒。谦引手推门，门开，挽馆人入，见是大帑屋，金宝百货充积。谦令恣取之，同出，如是数数为之。其后，馆人入时，有一纸路引，身畔忘去之。比出，惊视，亡之矣。谦已知，曰：“尔遗物矣，尔则不终，吾亦从此逝矣。”遂入壁，不复再见。初，内帑屡失物，守藏吏数被诛。于是得引捕馆人，至，吐实，乃正其辜，而谦迄漏网焉。谦尝于至元六年五月五日作仙奕图，以遗三丰遁老。三丰遁老者，即所谓张剌闼也。迨永乐二年四月，手题此图以归于太师淇国丘公。近岁流落一友家，倩予叙咏，其图作奇峦、异沼、林木、室宇种种轩特，屋内为仙奕，沼中荷花正艳发，群仙姝游采其旁。张题及谦终事，第云：“天朝维新，君有画鹤之诬，隐璧仙逝。予方将访君于十洲三岛，恐后人不识奇仙异笔，混之凡流，故识此。”盖秘且讳之也。本朝仙迹称周颠及张为最着，奇遁之事称谦及山西金箔张。 

　　太宗未登极时，剌闼异迹甚多，比即位，不复见。乃命胡忠安濙驰传遍索于天下，不限时月，数年竟无所见。（或又言胡之索不独以张，未审。） 凡二张之事，人喜谭之，然往往传闻异辞，此故不纪。 

　　永乐中，曾有人造木牛流马，行数步而止。（或曰刘诚意，盖非。） 

　　李至刚尝以罪褫冠服，平巾入史馆供职。阍人谁何之？李既不敢举其衔，又非役徒，乃自称：“修史人李至刚。”且操乡音，于是馆中皆称之曰“羞死人李至刚”。 

　　正统时，有鸿胪少卿王某，音词清亮，传制赞拜，超迈耸听，而每当读奏，必至蹇吃失仪。其项寡发而美髯。有戏为诗嘲之曰：“传制声无敌，宣章字有讹。后边头发少，前面口须多。”或使外归，问京师新事，人诵此诗，问为谁？遽答曰：“此王少卿也。” 

　　商阁老三试首榜。及乙未读卷，有应首选者，商嫌埒己，遂下其首焉。 

　　癸丑，礼部春试。初，燕，宗伯或与典衡争席。比命题，曰：“伯拜稽首，让于夔龙。”戏示讥也。 

　　旧传一事，两朝贵以公事见时珰，期不可屈膝。甲先入，乙窥之，甲跽伏惟谨。比出，乙扣之，甲岸然曰：“如约。”乙入便跪。出而责之，乙曰：“见公已尔，不能异同耳。”甲赪然。兹事甚密，传者屡异其人，故不名亦不欲名也。 

　　国初，内中尝失金瓶，盖谓执事内竖窃之，命斩于市。临刑，追免之，盖已得也。竖言入市时，犹恇慑，既而觉身坐屋檐上，下临市井，见反缚一人将就刑，顷之闻报至，我乃下屋驱还耳。盖死者大率魂爽先逝如此。又异教谓人魂非一，可以分为死生去来者，亦可参审之也。 

　　前辈说某县令之能。县有民将出商，既登舟，伺一奴久不至。舟人见其单孑，地复僻寂，忽发恶念，急起挤之水，携其赀归。更诣商家，击门问商何不行？商妻遣视舟，无有也，问奴，奴言才至舟，不见主人，莫知所之也。乃姑以闻之县，逮舟人邻比，诇询反复，卒无状，由是历政莫决。至此令，因屏人独询商妻，始舟人来问时，言语情状乃若何？妻云：“夫去久，舟人来击门，门未启，遽呼曰：‘娘子，如何官人久不来下船？’言止此耳。”令郤屏妇，召舟人询状，其语同。令笑曰：“是矣，杀人者汝，汝已自服，无须他证矣。”舟人哗曰：“何服邪？”令曰：“明知官人不在家，所以扣门称娘子，岂有见人不来，而即知其不存，乃不呼之者乎？”舟人骇伏，遂正其法。此亦神明之政也，惜遗姓字。 

　　成化中，南郊事竣，撤器，亡一金瓶。有庖人侍其处，咸谓其窃之何疑。告捕系狱，栲掠不堪，竟诬伏。索其赃，无以为对，迫之，漫云在坛前某地。令人觅之不获，犹系之，将毙焉。俄，盗以瓶系金丝鬻于市，市人疑之，执于官，乃卫士也。乃云：“既窃之，遽无以藏，遂瘗之坛前，只捩取系耳。”官与俱去，发地得之，乃密比庖所指处，相去数寸而已，或前发土微广，则庖人虀粉矣。讯狱亦诚难哉！ 

　　旧传一事，有巨室主妇，岁当农时，独骑往畎亩督视，朝出暮返为常。一日晚临城，不及入矣，又不可返田舍，因就城下巨室，假宿其家，馆之楼寝。诘旦，日高不启，户主妇久伺讶疑，排闼则杀死于榻矣。居邻闻之官，数政莫之能明，竟归辜于主翁。后御史监决，翁濒刑固号冤，御史乃止。即往其家究察，周视楼居，见旁垣有补甃痕，因问：“此补垣外何邻？”乃一缝人也。召之来，录其家口，缝曰：“某某在，一女久居母族。”审初去时，正妇死一日前也。御史曰：“得之矣。”立命呼女，谓之曰：“汝奸事，吾知之矣，可吐实，毋当吾刑。”女即陈与东邻少年郎私。召郎至，亦具状本末，为奸已久，每奸，佩刀自卫。是夕，穴墙入，便登床，女拒之，因忿，即手刃焉。盖所得者妇，妇以为居停主人，拒之耳。狱具，斩郎，论女如法。此事盛传而多异辞，或以御史为吾郡盛昶。或谓事后白于法司发之者，乃嘉禾项尚书，又以为白主事、丁千户也，皆未审的。 

　　又近岁陕西丁四官人事亦相类。某氏有妇与小姑春日在圃中作秋千戏，圃前矮垣外临官道，有美少年走马墙外，驻而寓目。二女瞥见之，皆兴感慕，因问侍婢识此郎否？婢令人物色之，报云：“丁四官人也。”此郎固不知，少之自去。明日，邻妪来与女周旋，久之，颇言小娘昨见丁四官人乎？女以为得其情，颇发頳，妪曰：“无庸我讳，此来正谓丁郎耳。郎昨睹芳仪，固深倾注。”二女稍问郎踪迹，妪盛称其美。妪见小姑有动意，入其寝，识其户径而去。入夜，女灭烛不寐，恇忪，若有所伺。宵深，忽一郎踰墉而入，暗中即闯女房。女问：“谁何之？”小语曰：“我丁四官人也。”女默然，携手入就寐，未明而逝，初不睹其面也。是夕复至，亦在暗中相处，荏冉数月。一日，女以事适外氏，且久未返，兄嫂迁寝其室，亦灭烛而寐。郎来见扃户，毁窗而入，遽登床，扪女，得骈首枕上，即取所佩刀，断双头而去。诘旦，家人入视，见之，不审何故，直以为盗，闻于官，缉捕无状。后至一上官录之，因沉思良久，谓翁媪曰：“若子妇故居此室邪？”翁媪言：“故为女室，斯夕偶暂宿耳。”上官命召女至，讯之，即承与丁通。逮丁至，諊之，愕然无答。女言前事，丁亦惘然，曰：“是日从墙外偶驻，虽见秋千事，初无谋念，小玩而过，其后事略不知也，顾安得谬妄若此？”官犹以为诈，问：“识之乎？”女言：“每来辄在暗中，终不及旦，固不识也。”官更沉虑，因逮妪掠之，妪乃不能讳。初二女偶语时，妪伏邻壁闻之，因宛转以属其子耳。捕子至，即具服，言：“久与女私，甚密。是夜，见其闭户，疑有它也，入袭之，果与男子并寝，遂戕之耳，不知其非女也。”于是各正其辟。此与前事又甚似，传者亦以为审确，且云数年内事，未审参互传之或本二端尔。 

　　京师有盗劫一家，遗一册子，旦视之，尽富室子弟名。书云某日某甲会饮某地，议事或聚博挟娼某地云云，大都如此，凡二十余。以白于官，按册捕至，皆跅弛少年也，良以为是。各父母亦颇自疑诸儿皆不逞事，岂信邪？及究群少饮博诸事，悉实，盖盗每侦而籍之也。少年不胜榜毒，诬服，讯贿所在，浪言埋郊壝外东南角头。发之，悉获。诸少相顾骇绝，本妄语，何为尔？遂结案伺决。一指挥疑之，数呼鞫，诸少言：“天亡我徒，第感公恩耳，亦复何辞？”指挥沉思久，曰：“吾左右中一髯，职豢马，何得每讯斯狱辄侍侧？”因复引囚鞠数四，察髯必至，他则否。猝呼而问之，髯曰：“奴职豢马耳，焉知其他？”指挥曰：“尔欲溃肤邪？”呼取炮烙具，髯扣头曰：“公毋张皇，恐外漏逸贼，愿屏左右。”乃曰：“初不知事本末，惟盗赂，祝令每治斯狱，必记公与囚言，驰报耳。先予吾千金，约事讫足之，前后狱情贼罔不知。今聚以伺我，幸畀之众，请悉擒以自赎。”指挥令数兵易杂衣与往，至僻境，盗蚁集以问，兵悉执之，一人不遗。向发赃，乃得报宵瘗之耳，遂以伏法。 

　　嘉定有少年曰徐达，巧黠而亡赖。闻一家将嫁女，借持栉具去为女开面，即复谋为婚筵茶酒。嘉会日，达相事未终，辄不辞而去，约二恶少共窃女。昏时，二少避后墉外，达复入供事。至入更，独在室，突入，急负之奔至后垣，开门授二少，复闭门入，公出前门而去。乃趋往，同挟女去如飞，女羞怕不能呼唤。俄而，其家失妇讶惑，一黠奴谓家长：“茶酒素亡赖，数睥睨新人，殊似有奸态，两度不辞而去，可疑也。”女父母亦言开面事。二家奴婢言曰：“渠非本技业人，直造奸耳。”因俱入后巷追之，巷甚永而无旁岐，二少见势逼，弃女而逸。达独持之行，无计他去，适道旁有井，遂挤女其中。众既追及，达就执，讯之，不伏。待旦，送于县，始吐实。与往检觅，果得尸，然而男子也，达亦自怪。逮二少对，同达词。舅姑或谓事由父母，又逮之，及妁人、两家邻，交讯皆无可言，官不能决。榜召尸属，亦终无认者。乃独系达，吏数考掠，竟无状。 

　　居岁余，官方引问达，适开封某县解至二囚，一男一女，达回首见之，大骇号叫：“久昧女所在，此真是也，鬼邪？”官召前问之，始得其实。方女入眢井，不死，大呼求救，而追人得达喧哗，拥回不闻井中声也。将曙，有二男子井旁过，即开封人同贾于松而归。闻声趋视，因以甲下井肩女，乙以布接出之。既出，乙视女，忽念甲赀厚，因而戕之，则谁知者？顾独得美妇兼其货，非计邪？遂下之石，甲毙焉，即所出疑尸也。乙问女得故，曰：“君当从我逝矣，我开封府富家，若幸为我妾而勿道实于我家人，不然，若为人女妇而外逸，尚可返复女妇乎？”女惧，从之至乙家。甲家来问乙甲耗，乙言分手于苏州，女如乙戒。而乙妇极悍，毒女百端，女绝不能当。一日，乙出，女谋诸邻媪，媪言：“若故无罪，特从诱胁来，何苦忍如是？”因导之奔诉于官，于是逮乙，与女解来审验耳。令闻之，大叹息，回牒正乙诛而论达、少如法，还妇于先夫焉。 



　　秦中有僧，约众期焚身，钱镪坌积。至时，果就火，士民拥仰。巡按御史闻之，求视。至则令止炬，扣所愿三四，不应。御史讶，令人升柴棚察之情，但攒眉堕泪，凝手足坐，不动不言。御史命之下，亦不能，乃诸髡缚着薪上，加以缁袍，而麻药噤其口耳。伺其苏，讯得之，乃知岁如此，先邀厚施，比期，取一愚髡当之也，遂抵于辟。 

　　今有奸僧，道伪作坐亡者，往往以铁梗入死人谷道，钉着坐上也。 

　　诸民惟缁徒不可尽察，大奸贼多橐其中。顷一贼尤恶，南京城外僻地，有妇人探亲独行，一髡遥尾之，至迥寂处，迫而调之。始以好语，不从，继以贿赂，又不从，继以威胁，拔刀撼之，妇惧而从焉。既，复谓妇曰：“我欲观尔双乳。”即推仆篁茆中，踞坐具体，取囊间利刃割取两乳头，裹藏而去。妇痛绝而苏，适兵马巡逻过之，见妇仰卧道侧，口不能言，但指胸臆间，又指贼去路，官知其故，亟令追之，不远获焉，乃以伏法。扣其割乳之故，乃将为炼指之用。盖剥乳头之皮包于指上，复以药物粘牢，烧之，内肉了无痛也。凡燃指、炼顶、剌血之类，盖皆有术，而此事亦可备讯鞠之一知。 

　　先公说宣德中一日未申间，天裂于西南，视之，若十余丈，时晴碧无翳，内外际畔了可察，其中苍茫深昧，不可穷极，良久乃合。 

　　凤阳宿州民张真妻王氏孕，当产，脐下之右痛不可言，凡历三月，惫苦委剧。成化十八年三月一日亥时，复右畔开裂一处，产生一男，鼻准中有黑志一，巡按御史周蕃具闻于朝。 

　　弘治庚戌三月，陕西庆阳府雨石无数，大者如鹅鸭卵，小者如鹅头实，皆作人言，说长道短。奏疏云耳。 

　　己酉岁，阙里孔庙灾。初火发于树抄，俄及殿庑，室宇不甚毁，焚荡古木甚多，惟先代碑刻亦咸付煨烬。 

　　甲寅六月六日，苏州卫铜印大热不可持，以布裹而用，久之始复。 

　　戊午六月十一日，苏州水溢，不以江湖陂塘井沟，一时平起数寸，顷之即平。予在友人园地中，正见之，后乃知所在甚广，南尽浙地，北尽邳、徐，正古扬州境也。 

　　成化初，上元民女张妙清与兄张二、嫂陈之室连壁。兄晨与嫂偶而出，女不胜淫想，呼嫂来同卧，问状，且与戏效兄为之，遂感胎。事闻，法司拟以不应为，从重律。后竟生子，犹处女也，官令兄育其子。又鄞县民出贾，妻与姒妇同处，慕夫兄成疾。家愍其将殆而不敢为淫通，乃令伯氏从帷外引手入衾，少拊腹逸去，以释妇想，妇亦遂感胎产一掌焉。前事与掘多比丘、凡阿槃国仙人事相类，后事与零陵太守女饮小吏残水事意亦相似，字宙之间，何所不有。 

　　国初，有尤六十者，南京人，父以六十岁生之，因名六十。绝有力，途人或不识，与竞，六十不怒，更好谓：“哥且来。”遂持其襟袖至廊檐下，以手拔起柱，引裾压其下，知而恳之，乃举柱出衣。它如此更多，当时以勇名远近。近成化中，义兴人王昌四，力尤绝众。治田不以牛，身犁而耕，妻驾之。昌一奋，土去数尺，或抵堘，堘为之动。尝馈运，肩舟桅而担焉，前后十钟，达数百里。他舟人不知昌，乃或侮昌，昌曰：“若欲以众慑我邪？虽百人胡能为。”众恚，集百许人争击昌，昌持樯拂左右，及拂者无弗溺。山行见蝇蚋起丛薄，视之，有巨蛇长十寻。昌走不竟蛇，蛇将尾而置之口。昌怒，捉蛇尾振之，掷空中，迨及地，死矣。行遇搏虎者，持枪戟来。昌弱其具，都折而委之，拔巨竹削其端，使廉甚，治以水火。治未就，虎突至后，昌不及运竹，便以两手搘虎两膊，又交执于一掌，抽腰间竹刺入虎喉，信手掷起，踰背后树杪而坠毙焉。或久虚其力，辄手足撼掉不休，速犇山中，擢林木数株运弄之，或提顽石行百匝。雨，无为，于室则索绹如杵，数十丈寸寸掐断之，力稍解云。昌有女，力肖其父。陆有修舰，众莫致之水。造昌庐，命昌，昌病，命女。女往，辟人独荡，手及舟，舟在水矣。 

　　今朝制选将军（谓直殿者，号“大汉将军”），身力相应，以长八尺，（所司有木架高八尺，选者立其旁，与之齐则是也。）担五百斤砖行殿庭一匝，为之合格。 



　　吴邑朱生，宣德中商湖、湘，泊舟官河下，其旁四方客云集，娼船蚁附焉。一日，传有名妓新王二者至，众竞出观，果艳姬也。一优偕来，其船密比生舟。既数日，凡生言笑动静，娼罔不密察，有眷眷意，数以言挑生，生漫应之。或曰生登岸独立，一仆在，娼移船就仆，密问生之年里性行，及其家族生计，以及妻之怒悍，子之多寡极悉，仆一一语之，乃去。生还，仆以告，生亦不为意。 

　　明日晚，娼视生在舟，使优邀之饮，又潜告生曰：“君但言延我入舟则可，我欲有言于君耳。”生从之。娼入生舟，饮间戚戚无欢容，生数殷勤之，亦漫不领，倩其歌，亦不肯。俄去眠榻上，生曰：“小娘子既辱临近，何不开意为欢乎？”娼曰：“我自不耐烦，君勿缠殢也。”生有新衫在榻，娼取碎裂之，生亦无愠容，惟心念风尘骄贱，不足介意。酒罢就寝，中夜问之，娼顾旁舟无觉者，乃低语生曰：“我有冤，欲图之人，久不获。日者察君久，似见君有心人，故辄自求近。凡君身家事，我固悉知矣，独不见君性度，适裂衫，乃试君度耳。我用意精如此，不知君有此力量否？若果能担负，则我事乃济而君亦不为无益矣。” 生曰：“吾颇负义侠，岂不能庇一妇女乎？”娼潸然曰：“我非娼，淮安蔡指挥女也。吾父以公错调湖广之襄阳卫，挈家以行。舟人王贼，乘父醉挤之江，并母死焉，僮婢悉尽，以我色独留，犯之，呼为妻。吾父赀素丰，贼厚载欲商于他。不几日复为盗劫，吾与贼仅免，吾家赀乃罄焉。贼欲归，以有我不可，进退维谷，遂以余赀买小舟，使我学歌舞，为京娼而来此。君能复吾仇于官，我终身事君为妾侍耳！”因出父文牍示生，生慷慨许诺。 

　　翼日，优来曰：“二姐未起乎？”生大骂曰：“贼不知死所，尚觅二姐乎？”优知事泄，随生语自投于水。生遂持娼归家，娼卒老焉。 



　　蒋霆，余杭人，素佻浪，与二客同贾江南。返经诸暨村中，行渐暮，不逢居人，迤逦微雨作，三人疾步而前。俄林间有一庄宅，三人大幸，立门下，双扉一阖，一半扃。霆遽推门，二人止之。霆曰：“何伤乎？此吾妇翁家。”二人又止之。既久，雨甚，门启，主人出，乃庞眉翁也。揖客人入，且曰：“适闻有云云者，谁邪？”霆面发赤，二客不敢对。翁曰：“二君请入少周旋，此郎既云尔，乃吾子行，非宾友之礼，可伺于外。”语既，径肃二人入，户复阖。二客登堂暄凉后，翁又曰：“途道间无状如此，岂周身之道乎？”二客敬谢，翁不之顾。少顷，进酒食，竟不要霆，二客又不敢请。 

　　霆栖栖独倚雨檐，良不堪也，然又不可独去。迫夜，雨止，月出笼明，霆闻内稍寂，似已寝，去住未决，忽闻门内附槛小语云：“姑勿去。”霆以为客语，漫应之。少选，又小语云：“有少物将出，可取之。”霆又唯唯，念必二君耳，既安享啖釂，又攘其贿乎？然而姑伺之。须臾，墙上投物出，视之，二襆也，中实以女饰、饮器、黄白钱布。霆急负而趋，少远其门。又久之，闻墙上踰出二人，霆谓客耳，不复近，先行数十步，踰者遥尾之。霆又念二士及，当均贿焉，乃止，启检黄金重货别裹之，援襆以行，尾者亦不敢近。冥行半夜，不相觌。将黎明，二人乃疾逐之。及，霆视之二女子也，睨霆，亦皆惊，欲退。霆劫持之，曰：“何去乎？急从吾行，不然鸣于尔家。”女不敢言，即从之，霆挽之偕逝矣。天明，入一馆，密扣之，女曰：“我主公女也，幼许嫁某，今其人瞽矣，我不愿归。尝属意于一姻家郎，期今夕窃负而逃，我伺之不至。忽闻父入内喧言门前客妄言云尔，我料为私郎的矣，急收并少赀货，引此青衣为伴，掷襆踰垣以从郎，虑为人觉，故不近。今业如此，则且奈何哉？然而既两失之，即应终附君耳，余固不容计矣。”霆欣然，不待二友，径携之还家，绐家人以娶之途。妇入门甚贤能，为霆生一子。 

　　已而，思其父母不置，谓霆曰：“始吾不欲从瞽夫，故冒礼颠沛至此，今则思亲不能一刻忘，殆病矣，奈何？然父母爱我甚，脱使之知，当亦不加谴，君决图之。”霆因谋于一友，其人报当为君效委曲。乃至翁所，为商人贸易者，事竟，翁款客，纵谭客邑中事，客言：“二三年前余杭有一商而归，道里间以片言得一妇，仙邑人也，翁宁知之乎？”翁曰：“知其姓邪？”曰：“闻之陶氏也。”翁矍然曰：“得非吾女乎？”客复说其名岁容貌了悉。翁曰：“真吾女矣。”客曰：“欲见之与？”翁曰：“固也。”翁妻王媪屏后奔出，哭告客：“吾夫妇生只此女，自失之，殆无以为生，客诚能见吾女，倾半产谢客耳。”客曰：“翁媪固欲见乃女，得无难若婿乎？”翁曰：“苟见之，庆幸不遑，尚可忤情为？” 客曰：“然则请丈人偕行矣。”翁与俱去。既相见，相持大恸，载之以归，母女哭绝，分此生无复闻形迹，谁复知有今日哉！婿叩头谢罪，共述往语，翁曰：“天使子为此言，真前定也，何咎之有？”遂大召族里宴会成礼，厚赀遣归之，复礼客为媒，遗贶甚伙云，事在成化间。 



　　碧落碑凡数书载之，咸以为不得事实。吾子衍学古编曰：“按碑云：‘有唐五十三祀，龙集敦牂。’（“龙集敦牂”，金石录补卷二一作“岁集敦牂”。）自高祖武德元年戊寅至高宗咸亨元年庚午，为五十三年，敦牂，午也。自庚午至懿宗咸通十一年庚寅，计二百一年。旧云韩王元嘉之子训为母房氏立此碑。按元嘉乃高祖子，然则碑刻于咸亨元年庚午，而释文刻于二百年后乎？世传李阳冰卧看三日，阳冰与李、杜同时人，若是，则此碑已久矣。又云“道士书毕，化鹤飞去”，比之寓言可也。但不知郑承规奉何人之命而书释文耳，岂李训时不果立，而后子孙始克立之与？郑承规“奉命书之”一言为可疑，岂即其人书之篆与？盖此篆多奇，恐人不解，故并释之耳？” 

　　允明按：宋吴坰所著五总志载其事云：“唐韩王元嘉守绛、泽二府，其子黄公为妣妃荐严作文立石，以表孝诚，文虽不同而俱名曰“碧落”。在绛州者立于天尊之北，在泽者立于佛龛之西。绛之道馆，有开元中所立石志，谓荆人陈惟玉书。”然则碧落岂亦惟玉之笔与？石志今不见，不知文与书何如也。虽泽碑亦不知为何人书，然可以见与绛碑同时所立，定非咸通所补立也。先公仕晋时，榻得此碑甚多，石在绛州，而泽无有矣。近胡副使谧修志载其目，乃注云“李撰书”，当或有所据，抑误以为李训书，而又误“训”为“撰”邪？ 

　　都玄敬尝得一石于虎丘殿中之佛后，石可二尺余，四周皆斵平如面，则唐汝南周贞之志也。玄敬即辇归之。词曰唐故周府君墓志铭并序： 

　　君讳贞，字处廉，汝南郡人也。祖度，父玩，为代素尚，介然清高，心无宦情，丘园养性，君即父之第二子也。君韫生知而挺质，禀夙植以崇困，广谈八解之门，高蹈四禅之域，至哉妙觉，无得而称焉。何期积善无征，歼我贤哲，以开元二十八年正月二十一日寝疾，终于私第，享年五十有七。呜呼！晷运不留，泉扉閟景。其年二月九日窀于郊西北九里武丘东山新茔，礼也。有息怀钦、怀德等，并陟岵缠哀，趋庭绝训，昊天殒烈，扣地崩摧，恐陵谷迁移，勒石以名记。词曰：惟君敬法，道俗规模，五欲斯拔，三轸齐丘，其一；泰山其颓，而子安仰，抚衬增悲，惟神昭爽，其二；佳城见日，石椁铭词，一扃此室，万古何之，其三；天道微昧，诞育人伦，死生有命，坱圠无垠，刊贞楚兮纪德，庶陵谷兮不湮，其四。 

　　晋元帝之生，据本纪只云夏侯妃通小吏牛氏，盖其时牛金已为宣王鸩死久矣，后人皆云金生，误也。 



　　予尝得一古牒，中有题李郡王山东事迹，盖元人记也。因节述于此，亦可以备阙文：景定壬戌二月二十日，离涟水，将带涟水、 西海、东海及佥军伍万余人入里。二十七日抵济南府。三月五日小捷。三月离济南五十里者老仓口，及其八日大捷于清河。四月三日受围，离城三十里开河筑城，离所筑城，出城十里在开河筑城，共是三河三城，而围起十七路人马。高丽国兵亦来。 

　　自围之后，城里长有白蜃气，观者以为白蛇精。史天泽总把丞相差人于东平府取开山人来。开山者，即吾国捕蛇之人。一见其气，谓是白蛇精未食血，若食血了难收。今则用百日捕得此蛇，城即陷，可活得李行省。于是于白气之方掘一土穴，收禁蛇于其内，早夜连城吹牛角咒之：“大蛇不出小蛇去，小蛇不出大蛇出。”至六月半间，其白气腾空而去。自是李郡王似失精彩，三复昏沉，虽军伍不齐，将士作乱，以至绝粮俱不得晓，甚至截屋担草，拌盐而饲马。已而亦无，相将食人，所谓八都鲁军皆倚墙而已。 

　　至七月十三日，结阵而出，人已无力，复被杀人。由是诸军间有出投拜者，云昨夜天文见，当主兵散，郡王曰：“俺们也无理会。”自是日遂兵出投拜。十八日，子出投拜。十九夜一鼓，大星坠于府治，李拈香而拜曰：“李璮死于此。” 于是坐于庭中，以镊摘去长髭，留其短者。二十日早，分付众人出，各计路去。王下小舟，入于海口子，投水，止及其腰。有一老子姓黄曰：“相公为天下不平，做出这事，何故自损？”引而登岸，至孟权府。千户治所密报，张相公差人缚出。严相公首问曰：“此事何等做作？”王答曰：“你们每与我相约，却又不来。” 严就肋下剌一刀。史丞相问之曰：“何不投拜？”王不答。又问曰：“忽必烈有甚亏你处？”王曰：“你有文书约俺起兵，何故背盟？”史唤黄眼回回砍去两臂，次除两足，开食其心肝，割其肉，方斩首。令其子提其首以下山东诸郡。 

　　王有子六人，长曰崇山，年十九。齐山、南山，王夫人生嫡子，封平州总管。凤山，乃搭察儿妹所生。牛山、景山俱在。崇山为忽必烈取去，凤山为搭察国王取出。李王之死，身无滴血，惟是黄浓浆，尸无蝇蚋，亦可怪也。其受围之日，题水龙吟一词于壁，曰：腰刀帕首从军，戍楼独倚闲凝眺，中原气象，狐居兔穴，幕烟残照。投笔书怀，枕戈待旦，陇西年少。叹光阴掣电，易生髀肉，不如易腔改调。世变沧海成田，奈群生几番惊扰，干戈烂熳，无时休鼠，凭谁驱扫？眼底山河，胸中事业，一声长啸。太平时，相将近也，稳稳首平燕赵。 



　　弘治初，予得义虎事，为作传曰：荆溪有二人，髫丱交，壮而贫富不同。窭子以故宴安无他技，独微解书数，妻且艳。富子乃设谋谓言：“若困甚，盍图济乎？”窭告以不能故。富子曰：“固知也，某山某甲丰于贿，乏主计吏，觅久矣，若才正应膺此耳。若欲，吾为若策之邪？”窭感谢。富子即具舟费，并载其艳妻以去。 

　　抵山，又谓言：“吾固未尝夙语彼，彼突见若夫妇，得无少忤乎？一忤且不可得复进，留而内守舟，吾若先，容言计也。”窭从之，偕上山。富子宛转引行险恶溪林中，窭胼胝破碎，血出被踝踵不已。至极寂处，乃蹴而委之地，出腰钺砍之，窭殒绝，富子不审，谓死矣。哭下山，谓艳妻：“若夫君啮于虎矣，若之何？”妇惟哭。富子又谓言：“哭无为，吾试同若往检觅，不见乃更造许耳。”妇亦从之，偕上山。富子又宛转引行别险恶溪林中，至极寂处，拥而求淫之，妇未答。忽真虎出丛柯间，咆哮奋前，啮富子出毙焉。妇惊走，心念彼习行且尔，吾夫其果在虎腹中矣，不怨客，转身而归。逃故途，顺涂而哭，倐见一人步于旁，问故，妇陈之，人言：“尔勿哭，当随吾之，管得归，尔舟在彼道。”遂从之返，见舟而灭，盖神云。 

　　妇登舟莫为计，俄而山中又一人哭以出，遥察之，厥夫也，妇疑骇其夫鬼与？夫亦疑妇当为贼收矣，何尚独存哉？既相逼，果夫果妻也，相携大恸而苏，各道故，夫曰：“彼图淫若，固未淫若；图死我，固未死我，则我置我憾也。”妇曰：“吾苦若死，若固不死，图报贼，贼固自得报矣，我憾亦何不可置邪？”于是更悲而慰，哭而笑，终归完于乡。 

　　祝生曰：“视贼始谋时何义哉？已乃以巧败，受不义之诛于虎。虎亦巧矣，非虎也，天也。使妇不遇虎，得理于人，而报贼且未必遂，遂且未若此快也，故巧不足以尽虎，以义表焉可也。” 
