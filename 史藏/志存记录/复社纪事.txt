复社纪事

　　自制举艺之法行，其撰着之富，单行可传，无如临川陈大士际泰。大士与其友罗文止万藻、章大力世纯、艾千子南英，实共为此学；三子者仅举于乡、大士久困诸生，未遇也。金沙周介生锺始以制艺甲乙天下，其推重者曰临川、曰莱阳。宋九青玫父子兄弟治一家言，于临川不及也；然最以科第显。盖介生为此说。踰年，而吾师张天如先生（讳溥）从娄东往，复社之举自此始。

　　初，先生起里中，诸老先生颇共非笑其业以为怪。一时同志，苏州曰杨维斗廷枢、曰徐九一汧，松江曰夏彝仲允彝、曰陈卧子子龙；而同里最亲善曰张受先釆，读书先生七录斋，海内所目为娄东两张者也。受先举戊辰会试第三人，九一进史馆，是为崇祯改纪之初年。先生以贡入京师，纵观郊庙辟雍之盛，喟然太息曰：『我国家以经义取天下士垂三百载，学者宜思有表章微言、润色鸿业。今公卿不通六艺，后进小生剽耳佣目，幸弋获于有司。无怪乎■〈扌豕〉人持柄而折枝舐痔，半出于诵法孔子之徒。无他，诗书之道亏，而廉耻之途塞也。新天子即位，临雍讲学，丕变斯民。生当其时者，图仰赞万一，庶几尊遗经、砭俗学，俾盛明著作比隆三代，其在吾党乎』！乃与燕、赵、卫之贤者为文言志，申要约而后去。

　　受先既筮仕临川，纲维张设，一以古循吏为师。先生归，尽发筐中书，视其传写之蹐驳、笺解之纰缪，点定而钩贯之；于制举艺别芟订以行世，颜曰表经、曰国表：昭本志也。楚熊鱼山先生开元用能治剧，换知吴江县事；以文章饰吏治；知人下士，喜从先生游。吴江大姓吴氏、沈氏洁馆舍庇，饮食其郊，以待四方之造请者；推先生高第弟子吕石香云孚为都讲。石香好作古文奇字，浙东西多闻其声；而湖州有孙孟朴淳锐身为往来绍介。于是臭味翕习，远自楚之蕲、黄，豫之梁、宋、上江之宣城、宁国、浙东之山阴、四明，轮蹄日至；秦、晋、闽、广，多有以其文邮致者。先生丹铅上下，人人各尽其意，高举隆洽，沾丐远近矣。

　　三年庚子省试，胥会于金陵，江、淮、宣、歙之士咸在。主江南试为江西姜燕及先生；榜发，维斗褎然为举首；自先生以下，若卧子及伟业辈凡一、二十人，吴江吴来之昌时亦与焉，称得士。而大士同时始举于其乡，主者从废卷中力索之始遇；燕及先生犹以不得介生有余恨云。四年辛未，伟业举礼部第一，先生选庶吉士，天下争传其文；而艾千子独出其所为书相訾謷。千子之学雅自命大家，然于其乡南丰、临川两公之言，未尝无依据；顾为人褊狭矜愎，不能虚公以求是。尝燕集弇洲山园，卧子年十九，诗歌、古文倾一世。艾旁睨之，谓此年少，何所知！酒酣论文，仗气骂坐。卧子不能忍，直前殴之；乃嘿而逃去。已复侨居吴门，论定帖括，挟异同、贾声利，故为抑扬，以示纵横；非其读书本指。已先生既笃志五经、诸史，不复用制艺与千子争短长，独取其折衷于介生。

　　介生之从兄曰仲驭鏖，南司农郎，着风节，解官讲授南都。兄曰简臣铨，才不及弟，与彝仲、卧子同举丁丑进士。介生生平执友大士七十登第、九青已踰九卿，骎骎公辅矣；介生沦落诸生，自如也。先生初以为少，长兄事介生，既显贵，倾介生客，顾修旧节唯谨；于事必首介生，而己为之下。介生亦不以贫贱故，少有所抑损。世称友道，以周、张为难。

　　受先既谢病归，先生亦请假还里，公廉于郡邑，无所私谒。先生性好士，穷乡末学粗知好古攻文，辄许与不置口，赖其奖擢成名者数十百人；台使者视所言以为取舍。以此附丽益众，或稍乘其气凌藉于人；而士之不见齿录者多褊心，不能无望。受先即遇同辈，亦多所摩切。敢为激发之行，数以古法治乡党；闾左铢两之奸辄诵言诛之，若惟恐其人弗闻知者。两公性不同相爱，见则互教诫所不及；介生、卧子亦贻书归之，然终不改。

　　当复社未起时，吾郡虞山钱牧斋、吴门文湛持、姚现闻三君子由忤珰召用，牧斋以枚卜为乌程相讦奏罢归。其同时奏对称旨、先乌程大拜者阳羡周挹斋先生——主辛未会试，在先生及伟业为座主，自以位尊显无所称于士大夫间，欲介门下士以收物望；寻谢政得请。而乌程窃国柄，阴鸷惨核，谋于其党刑部待郎蔡弈琛、兵给事中薛国观，思所以剚刃于东南诸君子。先生搤腕太息，早夜呼愤。其门弟子从苕、霅间来者，具得相温阴事；名为廉洁奉法，实纵子弟暴横乡里，招权利、通金钱。先生引满听之，以为笑谑，语稍稍流闻；相温时盛修郄虞山，思一举并中之，未得闻也。会上忧耳目壅阏，诏吏民极陈时政阙失。山阳一妄庸武生上书言事，躐拜吏给事中；海内轻躁险陂之徒，竞思钩奇抵巘，以封事得官。相温阴计此便，遂钩致陈履谦、张汉儒与谋。履谦、汉儒者，故虞山胥吏有罪亡命入京师；而政府遣腹心延之东第，密受记，告牧斋及其门人瞿公式相所为不法，。相温从中下其章银铛逮治，而复社之狱并起。

　　先是，郡司理闽周之夔宿名士，与两公为旧好；而太仓守东粤刘公士斗皆辛未同年，相厚善。郡司以他事与守相失，阴中守于漕御史，御史显以郡章闻。守有惠政，两公挽之不得，进让周，俾无所容。周内惭困怼甚，曰：『若我故人，遇事不右我而众辱我』；持两公所为军储说显相诘。而军储本由一邑规便益建请，事亦未施行，于漕政无所得失；虽假借相诘拄，不能有以难也。周性卞急，又以蜚语构间，颠呓日甚，上台亦浸厌之，寻发狂易疾，乞养去官。州人陆文声者驵侩无行，尝招摇取赂，受先执而抶之。知当国方雠复社，逸入都，就张汉儒同邸舍；夤缘得谒见国观，捃摭两公事十余条，踵汉儒上章诬奏。上疑两案难并逮，下提学御史山阴倪公元珙验治。倪公贤者，即苏松道慈溪冯公元扬所谳以奏曰：『臣奉诏董诸生，而复社多高材生，相就考德问业，不应以此为罪。文声挟私憾，瞒谰诋毁，荧惑上听。所奏故不以实，昧死闻』。有诏：并元扬镌级调用。相温自谓怨己构事，终辽缓不决。文声小人，语不足动上听，知司理老悖失职，可以利啖而动也，嗾奸弁李应实条奏。内诘之夔去状，微开其端，命弈琛召而挑之；若来，故物可引手致。而之夔以母服走七千里，伏阙上书矣。往者，邑子不快于社事，谓先生以阙里自拟，曰配、曰哲，傅会指目。先生门下士以古文书志表，误「配」作「妃」；寻手自窜定，其本已有流传者。之夔草「复社或问」，遂大书之，讦为僭端。又无名氏诡托徐怀丹檄复社十大罪，语皆不经。之夔入京师，执二书为左验。先自言争漕弃官，语侵抚臣张公国维、按臣祁公彪佳，坐以党私壅蔽；于溥、釆则危言丑诋，陷不以轨。赖上神圣，疑其太切、当有诈，章下所司如前。之夔修饰「或问」及檄，谋再上；而陈履谦、张汉儒为东厂缉获事，榜死长安右门，尽得温相关通状，坐罢免。宵小为失气，之夔竟不得官。文声去为道州簿，赃败瘐死。

　　未几，薛国观以庶僚得政察，弈琛与里豪吴中彦者交，私受其金为鬻狱；南御史成分勇发其事，以指纵疑先生，谋益急。吴来之昌时为礼部郎，移书先生曰：『虞山毁不用，湛持相三月即被逐，东南党狱日闻；非阳羡复出，不足弭祸。今主上于用舍多独断，然不能无中援；惟丹阳盛顺伯可与谋』。顺伯时客先生所，故与介生姻旧，雅负权谲；见其书，奋曰：『来之算诚善。顾非公言莫足鼓动者，某既衔命矣』。先生嘿不应。来之以己意数申款问遗中贵人，卒不能得要领；间刺探一、二禁密语疏中，数为人传说，沾沾自多，公卿固侧目。国观以私人王陛彦赂遗事发败，下北司，考竟得罪。陛彦，云间人，出自吴氏；国观微疑语泄，以及此祸。将死，语监者曰：『吴昌时杀我』！语上闻，来之不以为忧，顾色喜。已而阳羡果召。召出自上意，初非有他也；而来之自谓谋已行，视世事弥不足为。先生前十日属疾卒于家，千里内外皆会哭，私谥曰仁学先生；崇祯十四年辛巳五月也。

　　其十一月，蔡弈琛以贿国观前事逮讯，不肯入狱，抗章自讼为复社诸人构陷；以旧邑令丁煌语为征，取「复社或问」及檄增益上之；且因以并攻虞山曰：『复社杀臣，谦益教之也』。阳羡方敦趣在中道，时相为调旨责三人具对，谦益奏曰：『臣先张溥中进士二十余年，结社会文，止为经生应举。臣叨任卿贰，不应参涉。弈琛以旧辅温体仁亲戚，疑臣报复；其坐王陛彦事，自有睿断，非远臣所得与知』。釆奏曰：『复社之起，在臣令临川日；自此，杜门病废十年。谓复社是臣事，则臣非其时；谓复社非臣事，则张溥实臣至友』。上览其词直，置弗问；而弈琛坐本罪论戍。再用御史刘熙祚言，先生所纂五经疏大全及礼书、乐书、名臣奏议数百卷，缮写进览。人皆谓先生著作之才见嫉时宰，不获尽史职于生前，仅得受主知于身后，可为国家人材痛惜！然先生死而谗口嗷嗷，犹追仇其地下之骨；幸蒙天子湔雪，又并其遗书拭拂之，于以见稽古之不容泯灭，而海内为之兴起。此乃斯文厚幸，而先生之夙志也。先生尝密疏救时十余事，要阳羡以再出必行。会上虚己，属任师相，蠲逋租、举废籍、撤中使、止内操，政多可纪，悉当时所笏记。识者皆追功先生，而颇恨其身殁不究于用；阳羡亦以此不终云。

　　来之不知书，粗有知计，尤贪利嗜进，难以独任。比阳羡得志，来之自以为功，专擅权势，阳羡反为所用；山阴、江北诸君不能平，面责数来之于朝。熊鱼山则复社初起时所宗，来之以邑诸生亲受奖遇者也；至是，官棘寺，为国是异同，延击首臣，忤旨杖阙下，系诏狱。来之力能俾政府申救，顾不肯强诤，阳阴唯诺，漫具槖饘，示调解而已。无何，御史发来之他罪，首臣为所罪累与俱败，事具国史。

　　介生，癸未成进士，选庶常。踰年国亡，不能死，污伪命南奔，伏法于金陵。仲驭以钩党赐自尽，受先为经纪其丧。仲驭之讲授南都也，怀宁阮大铖故奄党，倾危、喜结纳，仲驭令其门人檄之出境，阮缓颊输平，弗许。介生常一遇之于杯酒间，少弟我容后至；语不合，推案坏坐，坐者皆失色，介生徐引去不为谢，阮衔之次骨。山东刘泽清，故群盗也；既贵，阳幕（？）知名士，奉书五百金，虚左席以邀致介生。介生却其币，弗往。弘光中，此两人中擅威福，南士甘心复社，迎合当事之意，流传增饰，取不逞词传生口中。二憾交作，遂伏首恶之诛，乃并至仲驭不免。人始知介生应死，其杀之未必尽得其罪。仲驭刚肠疾恶，横为匪人所害，后世必有纪其事者，可无憾矣。介生以一念濡忍，缓于引决；重为用事者齮龁，蒙彼恶声，殒身独柳。使先生在，必为嘘唏掩涕，恨其舍生取义之未能，而身名并灭，贻天下戮笑也！

　　明年，南都覆，九一、彝仲、卧子、维斗诸君子或抱石沈渊、或流肠碎首，同时老成具尽。而受先为邑螙里猾乘乱摽击，剟刺几无完肤，绝而复苏；又两年，而病殁于避迹之荒野。其老儒佚叟零落仅存，于往事都不复记忆，亦罕有能言之者矣。熊鱼山流离南国，削发祝融峰下，携楖栗来吴中，缚禅灵岩山寺，号蘖庵和尚，今无恙。余故辑而存之，其姓名宜书者附见于篇。 
