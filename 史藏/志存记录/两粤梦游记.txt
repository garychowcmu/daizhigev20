两粤梦游记


叙一
叙二
叙三
叙四
叙五
叙六
叙七
两粤梦游记
跋
江变纪略卷一
江变纪略卷二
 
 
叙一

　　天之生才，何代无有！在士大夫之生逢其时，有幸有不幸耳。不幸而当国家蒙难、夫马多艰、危急存亡之际，内沮宵人、外绝同气，职非心膂、位拥虚名，虽武侯之志匡汉鼎、王导之功扶晋祚，岳岳棱棱，赤心劲骨，将焉用之；徒使壮士寒心、英流饮泣而已！然君子之福，莫大乎不与小人同富贵、竞名誉。正以小人之谋毒君子者，实无事不成就君子；未几而身败名灭，富贵亦随之俱尽，仅刻昼一怙势倾险之小人而出，乃天下事始更有不忍言者。吾甚有感于涑庵先生之梦游笔记也。

　　先生自崇祯庚辰应烈皇帝征辟之典，简牧永宁；寻台臬以干才推毂，调繁刺全。时闯逆凶陷三楚，岭外危疆，势多鼠首。独先生乃心王室，控戢巢猺，逆氛望风敛甲而去；有百粤睢阳之称。洎量移佐琼，晋阶宪副，调停悍帅、庇恤残黎，心枯力竭，危苦万状。先是，上在潜邸，避兵过州，深藉拥护。践祚之日，念先生勋德，出中旨召赴殿廷，擢贰冏；侃侃建议，多为五虎攒足。虽抚全之命，中外欢呼，实党人以危地相出；空拳秉钺，涌涕受命。诸帅方挟进勋爵，昼夜荒宴，兵无编训，饷恃掠取；及闻北兵南徇，溃营宵遁而已。先生方谢病在告，疾趋行在，告北兵随至；乘舆播迁，先生已拔刀自刎，为夏弁坚夺，拥之登舟，孑身东下。嗟乎！脱豺狼之窟、乞锋镝之生，讵先生之得已哉！使当时朝无党人、镇有良将，藉舂陵之景运，授公旄钺，与何、堵诸君子戮力安攘，焉知灵武、建康之事，不复得见于今日乎！

　　虽然，以予观先生，尚未为不幸也。使居恒而当朝廷清宴之日，由守牧而历跻中丞，不过博一富贵显荣之人，如三蝉四贵而止矣。安得老铁寒松，巩国难于蛮烟瘴海之间，壮志士之悲歌者哉！宋黄文节云：吾人临大节而不夺，只是不俗。惟先生之为不俗之人，先生之真不俗之梦矣。

　　新安旅亭社盟小弟许楚拜书于鹅城之一觉道院。  
　 
叙二

　　予与涑庵，同应征书、同驱百粤、同膺祸患，其滨死烟峦瘴海、稠戈密垒之中而栉风沐雨、忍饥耐暑以苟幸无罪，盖无之而不同也者。然则予与涑庵，皆梦中人也。同在梦中，迷而不悟，而涑庵独为拈出其邯郸一觉乎！缅怀十数年中，国势如飘风、人心如骇浪，事且岌岌；而行在诸君子，顾乃为蜗争、为蚁斗，门分户列，议论嚣然，以成败为儿戏。予思援手而不得，亦付之无可如何，流涕太息而已矣。涑庵行不避难，一旦把中丞钺，出镇永地；完残补弊，劳苦万状。至于骄兵悍帅，黾勉支吾，而岭右迄亦少延秋毫，皆中丞力也。及涑庵谢病，而遂不支。九关虎豹，岂不以人重哉？

　　今读其梦游一编，大抵应变者什之七、靖乱者什之三；才敏而识深、锋铦而机利，故节解理断，奏刀砉然。其自守土以迄抚绥，无或有棘其手者；雅歌投壶，而有封狼居胥之意，隐若敌国矣。万里归来，经纶尽捐；乃复理前梦，如杨柳外晓风残月，乍明乍灭，当无问黄粱之熟与未也。夫蕉中之鹿、槐国之蚁，千古沉沉，谁为唤醒？阅是编而乃知风尘劳攘，举皆酣呓枕中，总非实相；苟得其解，亦可以洒然而雪释矣。

　　虽然，因梦得觉，觉亦是梦，天下事何常之有！涑庵以醒眼澄观世外，升沈往复，终当有定，弱流方浅，夫将耸身瑶岛，为汗漫之游；而予顾沾沾焉涑庵话畴昔、商甘苦，亦几于痴人说梦矣。

　　年社弟晚庵陆世廉题。  
　 
叙三

　　般若经云：三千大千世界中如梦如幻、如响如像、如阳焰、如变化事、如寻杳城。呜呼！一念心起，三千性相一时起；一念心灭，三千性相一时灭。人生梦耳，何事足挂人齿！虽然，予上下古今，世间唯忠义感愤、艰苦历试之际，其赤胆丹衷如鱼肠干将，或化为虎、或化为龙，射牛斗、耀霄汉，一段不可磨灭之精气，固亘天地间也。

　　涑庵应诏握符，始州郡藩臬，既秉钺雄镇。值鼎湖乌号，宗社不绝如线。寻阅中外交讧，金戈铁马倥偬震撼，公等碌喙瞠目袖手之交，能咄叱风云，指顾患难，出生入死、出死入生，屠坦解牛，砉然恤然无一棘手；此无他，唯心镜澄澈，一尘不染，如嗢钵罗、奔荼利、俱母陀种种名华出自波淖中一滓不着，故迎刃辄解。衣絮缊，掉臂丛棘中，而能脱然无罣碍若此；此何莫非忠义感愤，艰苦历试所余也。

　　嗟乎！涑庵炼金者，黑浊气竭，黄白次之；黄白气竭，青白次之；至青白竭，而紫白乃成；质之至精者，未有不经锻炼而成者也。今涑庵锻炼成矣，何异六祖在梅碓杵之时，立地大悟三解脱、六神通、七等觉是。夫悟则俱悟；经云：若梦、若觉，要于见闻知法中，有觉慧转。由斯起染，由斯起净，总于梦觉分之矣。予故为涑庵述般若偈曰：一切有为法，如梦幻泡影，如露亦如电，应作如是观。

　　社弟何谦贞识。  
　 
叙四

　　我侪埋首芸窗，便作邯郸，计其进退。古人矢志忼慨，即有真精神感召。其问及跳入大枕中，得意耶？失意耶？失中有得耶？得中有失耶？皆梦也。当其沉沉酣呓，谁知失得；迨蘧然一觉，始拍案叫曰：嘻！是乃其为梦也已？嗟乎！人生何事非梦，梦幻已；乃梦觉而向人说梦，又为人解梦，不亦幻中之幻乎！予曰：非幻也，真也。于何征之？于吾年社伯涑庵征之。

　　涑庵少负不羁之才，每当旗鼓相向、人所棘手莫措者，涑庵独游刃有余；人所手忙脚乱、一队难整者，涑庵独投壶雅歌而八面皆锋。■〈艹盇〉由才大而机敏，故目无全牛，一往而奏刀砉然也。及应明诏，涑庵先着祖鞭，晚庵次之，予最后。两翁后先应命入粤，而予区区小草，凉倒莫支。自后三人亦石公所云同床各梦，不相干矣。忽遭■〈氵顷〉洞，睠怀知己，亦每每梦断关山。颠倒十余年间，两翁复先后归来，相与握手，殷勤慰劳苦者，亦恍如梦中人说梦中事。

　　一日过涑庵斋，出一编示予曰：此我十二年中两粤梦游录也。予读之，不禁泪数行下。非泣其茹荼饮血于岭崖烟瘴中，滨万死而得一生也；非泣其枕戈擐甲于虎狼窟穴内，痛定转生痛也。泣其有才如此，而不获展于河清海宴之日，又不早抒于车攻马同之秋，而乃抒于矢尽兵穷之会！迄今想其仗钺时，虽鼓气竭，而热血犹腥于海峤一块土也。使移此于河清海宴、车攻马同之日，有不勒燕然而绘麟阁者乎？且两者相较，孰难而孰易也！呜呼！其真梦耶！幻耶！然在他人为幻，而在涑庵则犹是游刃有余，犹是投壶雅歌，直举万重戈矛荆棘，一以诗坛酒垒镇之而已矣。则非涑庵不能为梦，而非是梦不足以见涑庵。果真也，非幻也，请以唤醒说梦者。

　　年社弟铭果氏吴迪题。  
　 

叙五

　　涑庵先生记其在两粤时事，命曰梦游。陈子受而读之，慨然叹曰：国家治乱成败之故，何其古今一辙乎！

　　方先生之守一州也，位在下僚。然是时纪纲尚出于一旦，多大吏之贤者。赞之襄之，虽间有异己，争之辄胜，故能发摅志意，卓有建立；泽被遐迩，称道弗衰。及其后为御史中丞，秉旄钺，通显甚矣。乃阴挠其权、显掣其肘者，旁见迭出；大声疾呼，褎如充耳。所以艰难拮据，卒鲜成功。逮于奉身引退，而事遂不可为；斯可叹息也已！先生此编，于阴挠其权、显掣其肘者，皆微见而不详。盖不欲以过归人，有忠厚之旨。而叙述之词，亦类取质直，不加润色；则又见其无聊抑郁、触绪纷来，不愿以言语文字擅长也。介之推不云乎？身将隐，焉文之；先生有焉。后之览者，使不能得言外之意而求之文字之间，则于先生之所谓梦游者犹未梦见，何足与观古今成败治乱之故！爰识之简端，以请质诸先生。

　　虞山后学陈鹤征识。  
叙六

　　天下治平，分符出宰，一中材之士能办之。惟当国祚欲迁、汉鼎将移之日，巨寇临冲、强藩争据，而乘间窃发者触处戈矛，剖腹藏珠者婪贪亡命，首鼠孤遁者阴阳煽惑。士生其间，而欲安上全下，犯难不危、历险无毙，岂不难哉？此非有大识量、大学术、大才智者弗能。

　　吾友马涑庵，于烈宗朝为粤西州守，以才优转东琼郡牧。际泣鼎湖，晋元南渡，从龙附凤，晋阶中丞。其间蹈豺虎穴者凡几，堕蛟螭壑者凡几，历魑魅魍魉之交者凡几，存危旦暮，生死呼吸；而卒能翛然杖履，扁舟还吴，亲戚故旧，卮酒慰劳，极平生欢。予每强之述别后行踪，涑翁笑曰：此梦游耳，何足言！浮白浇之尽醉，掀髯谈故，数年情事如在一日；予不胜敛服。嗟乎！今人中有如是识量、如是学术、如是才智其人耶？唐之裴、郭，宋之富、郑、寇莱，庶其匹与！若夫公等碌喙所谓因人成事者，其何可同日语哉！强请笔之记而题之序。

　　竹庵弟冯瑄。  
　 
叙七

　　吾人看破梦觉关头，便是学问得力处；以此治心、以此治世，天空云净，绝无尘碍。涑庵兄以征辟起家，致位中丞；能出其生平学问，扬历中外十有余年。国家板荡日，置身于惊涛骇浪中，而卒至蹈险而若丧、履危而无恙！斯何异梦中境界，千变万化，靡所不有；蘧然一觉，仍见本来面目也。归来问旷，花晨月夕，斗棋赌酒，与二三知己抗谈往事，悲歌慷慨，是真能看破梦觉关头者。试取两粤游记读之，治心治世，学问具在此矣。

　　弟演拜书。  
　 
两粤梦游记

　　吴县马光涑庵撰

　　余幼不慧，长失学，偃蹇食贫，蹭蹬于名场者二十四载。己卯春，改赴北雍，为破釜沈舟之计；复以次场一字失格，摈于外闱，进退维谷，几不欲生。询之日者云：流年大运，即有发迹之日也。殊讶其妄。落魄无聊，适冯仲光过访相慰，语次呜咽，因劝予云：今圣天子加意征辟，破格用人，何不图一进取。予答之云：是虽创典，然奔竞之徒实有败类，心切鄙之，不屑与比肩也。仲光云：家贫亲老，日月逝矣，能必来科之拾芥乎？且事在人为，顾各竖文何如耳。予闻此语，通身汗下，遂往商之芝田周老师，欣然开荐。以是年秋九月初八日送部，十月十五日进呈御览。十一月初五日报名，初六日过堂；十五日吏部考试第二名，定知州衔。十二月十五日掣签，得广西之永宁州。庚辰正月领凭归。三月初十日，束装起行。六月初十日抵任。永宁，故万山中弹丸地，猺十之九，民十之一。士着在庠者，仅二十余人，荒瘠无比。抵任后，谒各上台，俱有刮目相待之意。因同社凌求蒙先在桂林郡，时得邸报，极口为说贤也。是时，署桂林府者，为司李徐公登瀛；执手嘱云：永宁虽僻小，有两件极难处分事；公能了之，便是大经济。

　　予详叩之；云：其一为土司罗大政事，匿印杀人；其父兄俱毙于狱，印终不出，赃终不完。参戎屡统兵擒之，每受伤而归。此系钦件，八年于兹矣。其一为奸人首告于靖藩云：土豪数百，侵占三镇兵田三万余亩；王府批送两台，欲清出没为王庄。予谦让未遑，仅唯唯别。

　　莅任之初，革去三里供应旧例；及各铺户官价，一照民间时值平买。讼狱之事，一一以处公平恕出之。每朔望之次日，进二十余庠生于明伦堂，拈题分课；晚以榼酒相酬劝，随甲乙之。未几，两台奉藩王命，檄催清田，随■〈〈丬百匕〉上几下〉舆诣三镇踏勘，其田虽系土狼，然军田数传之后，转相酬售，民猺安为世业，一旦按籍稽之，必汹汹生变，乃设法清查。其地亩宽溢者，量为查追，令其从实自首，得五千余亩以报，且为力陈利害。靖藩不满志，然亦无能相左。初欲立庄设官收租，又力阻之；径自州中收籽粒以输，而州无烦扰，合邑称便。查田之日，路经土司罗大政巢穴，故假宿于其邻近，此酋侦知予近人情也，果备鸡豕酒菜谒见。予为霁颜以待，善言慰谕，罗酋始亦疑有计，辞色惶悚；继见披沥相待，神情稍安。语次，因询汝向有事在府未了乎？曰：然。向来外边官府，尚欲株求汝乎？曰：然。问何以不即了给？云：实系父兄犯事，与小的无干。今出即就死，所以不敢出头。因跌足语之曰。可惜；向来本州岛太爷，不为汝调停，所以汝吃亏耳。酋叩头服。又语之曰：汝若听信我，当为汝昭雪此事，完八年未了之局。只怕你信我不过耳。酋因感泣。又语之曰：约汝三日后到州城来具呈，我当为汝申详，完汝事，保汝命。酋再叩谢而诺。返舟之三日，酋果如期具呈，匍匐庭墀；又以善言慰之。刚在州一日，府差突如其来，炼锁而拘之，将擒入省。呼府差，喝骂之曰：汝辈既有手段挐他，何八年内不拿，直待今日本州岛劝之出来，凑汝之巧；若然，则本州岛诚心相劝，竟是设计弄他。此人不足惜，本州岛亦何以能诚心待百姓？府差坚不放松，云失此机会，后难图也。又骂之曰：宁可日后汝有本事自行捉挐，今日断不令汝拿去，要锁竟锁我，要禀府院竟禀坏我，此人终不可得。府差见词色峻厉，尚在疑难。因谓之曰：汝辈不过欲完前件耳。他赃银在，我可完；匿印在，我可出。完汝前件，弄完按院本府刑厅前件，汝意若何？府差禀云：若得如此分付，又有何说？因挥使开炼放罗酋归家，只取印来；赃银八十五两，我代汝还。酋不敢去，愿就监禁；曰：恐太爷信不得小的也。予喝之曰：汝信我而来，我今反不信汝之去，有是理否？酋叩头大泣，府差依言开锁放，限令二日速来。二日持印到，又设处四十金，皆零星低饰，随在库兑银八十五两，封印一颗，备文书交付府差上纳，酋亦陆续完库。

　　署府徐司李，惊喜欲狂，遍告各台云：有此神通，到任未三月，而了此两件难事。因是，两台、两司转相告语，谬得虚誉，遂相商调繁全州。全，故岩邑也，绅士多，而抗输吏胥作奸者众，钱粮完不足三分，侵欠至不可究诘。按台左公永图，同守道王维夔、郡侯凌公必正、司李徐公登瀛亲往查算，了无头绪，杖毙库史书三人，一年四易其署，及新守至，以愿吶之人，终为奸蠹所混，两台竟密商题奏，将两州对调，不使人知。迨后藩司有一吏漏止消息，急赴省恳辞，而旨已下矣。永宁绅士耆老民猺百辈，赴省控留，极其哀恳，终不可得。后见右藩刘方伯讳伸语云，贵州何所感动，而上下交孚，乃至于此？先是，议调之日，左藩何方伯讳应瑞，力劝两台云：全州自来州守不得令终，永宁虽小吏，习民安，今调之往，非以爱之，实以害之。譬如名花，初开鲜妍可爱，政宜护惜之，多赏玩几日，如何摆在风风雨雨之地，使其一旦零落，真可惜也。为之叹息。两台云：全邑整顿，非马守不可，彼可无难也。交檄力促往代，不得已料理仓库册籍，交代捕官赴全，与旧守对换交付。初到之日，积蠹俱遁，六房寥寥无几，因有相得，新守严峻者，绅士颇不敢前，乃先就各绅延访利弊，令之各陈所见。及查钱粮册籍，诸奸恐害己也，而悉去之，耐心催造，阅两月始得其概，知向来积欠非尽民欠也，吏书相沿侵收，终挂欠在花户，所以民敢于欠耳。为立催科之法，凡输纳者，亲为给票挂号，不使吏书得入其手。当堂握算及额者，免其候比，即不及而相去不远者，亦免其朴责，惟久不输纳者，乡绅则严提家属责枷，甚有乡绅亲赴讨卯，扭其胸，愿与同入禁。秀才欠多者，申参褫革，完即详复。因是，乡绅不复如向日抗输，而小民有挂号之票，赴比完纳，不为库吏侵欺，其银色不足与零星小块，亦与平收，详解藩司。将此项发兑兵饷，得允。人人乐输，竟征定至九分外矣。全绅士极多，凡有争讼，虽小事必有几人说情，莫可适从。听审之日，信理决断，当堂立批。审单，令承行者高声朗诵，问以歪诗词调笑之。绅士林立庭墀，闻之竟解颐去。其情罪可恨者，严加痛责，免其抵罪，后绅士亦无扰也。驿递夫马，往来如织，每宽惜一分，供应无缺，各台积年前件宿案，至累百计，差役追呼盈门，静以待之，有狡纵者，先申详而责禁之。犹忆一府差催前件，票内计有三十余件，每件索使费一钱，许以三分，犹睥睨不应。予朱笔判示粘照墙云：积年前件不完，不自今日始，然府差何必苦来缠缠我也。不相干，不如早整归鞭，莫教枉费盘缠，州中事体万千，于我有急者为先。府差竟揭朱示呈府尊张公元弼。府尊执以诉抚台及监司。抚台笑曰：此戏耳。又府粮厅挐州中粮户文汉章。拘禁，差役并拘其户族，里中不平，争击之。府差奔归肤愬，粗厅随取一名帖，令府差具一呈来告，欲本州岛提解。府差忿甚，不候出堂，击梆传游，奴子误遗名帖，仅以一呈进，即批其呈云：有了一个文汉章，又要一个文汉章，不打府差而打谁哉？应该打，还该打。立时发出，府差见之，愤懑愈甚，亦持粮送厅。厅系宗室，且西北人也，性甚急，见之，大诧，亦伸呈抚台。抚台云：全州惯如此耳。粮厅怨抚有嗜全之癖。于是，司差，府差，裹足不前，即有至者，亦不敢为虐，拮据半年之后，乡绅之称雄者，始倾心信服，置酒相款，必为引满尽兴。嗣后诸从风延请，人人交欢赴席，殆无虚日。半月一课士，亦如永宁。科岁两次童子试，取首一为马永凯，一为谢希洙，次名邓裔璋、胡襄国，俱少年未冠，即获隽乡榜。生员月课居首名者，壬午榜得捷二十五人。因是，翕然有衡鉴之名。旧春元俱执贽门下，凡赴省送考各县遣童子，于二十里外跪迎至寓，为分题覆考，各拔数名，送道府尊，瞠目相视，各县亦不以越俎为嫌也。尔时，士民倾服，催科不甚费力，得暇寻山问水。乡绅为造一酒船，日徜徉于峭壁瀑泉间，巡道谨起龙孙公，每以公函储所作诗索和，日以为常。抚台林公贽好作文，每以成帙相授，俯索批评。驿传道黎公庆永，亦以诗唱和，称文字交。或以公事赴省，偕同僚谒各台，必另延见，不以末属相待也。绅士请席，必有歌姬侑觞，彻夜豪饮，外有风流太守之称。

　　壬午之夏，忽有乡绅告变云，文桥地方有倡乱奸徒，每百人为一部，今已聚至七部矣。旦夕窃发，将有不虞。此绅为伍成武，老成端谨人也。其言非缪，因密商之何都阃，以百兵付胡把总，前往擒缉。但路径未谙，不便径往。因呼一步快，熟彼处径路者，授以千钱，令众干粮而往，大雨中黑夜衔枚而进，黎明入其巢，果翌晚宰牛盟神，是早尚群聚酣饮，一时拥入，擒其渠魁十六人，细审颠末，立毙杖下，余党悉溃，地方弭一隐忧，各绅俱捧榼酒称贺曰：赖父母之力，得安枕矣。又积窝蒋绍元者，通广东西、湖广三省剧盗，按台廉访之不可得，适有乡绅袁三余，偶于郭外遇之，侦其行止，密来相告，授计捕官，率丁壮十余人往，猝然就缚，党羽甚多，刚羁重禁，城街忽张挂伪示，称总制三省大将军统兵三千余员名，即日入城兴问罪之师。绅士喧哗，揭而阅之，谓绅士曰：无妨也，此即狱中蒋盗所为耳。绅士曰：何以知之？曰：此奴遇袁老先生，而猝然就縳，今伪示所言三千余者，三余也。员者，袁也。直斥袁名，非此奴而何？袁绅怖绝，适值按院李仲熊入境，又久雨城墙倾圮三十丈，一面令狱卒防护。严紧，按院欲留驻全州一月，料理入境疏，因思越狱事有可虞，缓图必致滋蔓，若详上台，反成不了之局。彼羽翼甚多，变生旦夕，欲权自处置，则按巡诸台与诸刑厅在境，又无不相闻之理，乃赂按台掌案者，怂恿台即日莅省，然例又当躬送，往返须旬日，城墙倾颓甚虑也。踌躇无策，郊送六十里，策马而前，即行禀别，按台唯唯，飞骑回州，日已衔出矣。以名帖迎请诸绅士至公所，狱中提此剧盗，及先有事相关二盗在禁者，捽之至前，数其罪而朗告绅士曰：若此罪大恶极，蟠结三省寇盗，作孽地方者，应置之死乎？齐声应曰：应置之死。乃选力壮数人，痛捶之。三盗立殒杖下。伪示虚声毕，竟绝影响，人心称快。假使此时随按台赴省，城墙倾圮，可以阑入，一时逞发，可不为寒心乎？全故多盗，一拘禁则在外党羽必百计力出之。若申详上台，问拟大辟，每有越狱者，株累反多。任内凡获盗二百余人，审其情真罪当，法所难贷者，俱立刻杖毙，所以一时盗贼屏息。

　　癸未闯贼、献贼攻陷全楚，逼近全州，所在震动。先时，祁阳王为虐地方，人心怨恨，乘此攻杀，祁藩星夜遁入全境，假道赴粤西省城，倡乱者随之而来，人人股栗，因陈兵境上，力阻遏之。祁藩致书乞哀，必求庇护，又思外既有强寇，内又有乱民，必致自相糜烂，申详各宪，严檄阻之。祁藩亦竟他道间去，纔得帖息，而逆贼之报来矣。尔时，城内空虚，百无一备，绅士俱携家眷出城，百姓从之，一日数惊，乃出示先禁搬移，次禁讹传，详上宪调永宁副戎孙公尚镒领千兵为城守计，渐次布置防御，忽九月十九日夜半，防守黄沙参戎李公当瑞叩城门甚急，晨行李入城曰，闯贼来矣。予曰：何以知之？云：闯贼假装督饷。庄户部讳相诲之舟，沿途知县参谒，俱不相见，且随船约有三百余号，若督饷何以有此多船也。予始亦疑之。比天明，城中无一人矣。予令孙副戎坐北门城楼，以锁钥交付，亲策马出城，只随门子一人，到河干呼一渔艇飞棹迎之，果数百艘扬帆直指，遥问庄老爷坐在何船内？指一船曰：此是。予袖银抛其船赂之，得以相傍，涌身一跃，登其舟，请相见，仍以病辞。因高声曰：事急矣，我此来救护旧公祖，非为别事也。庄在内舱闻之，即卧次请相见。问系何故？答曰：人传老大人船乃张献忠贼船，前途共有民兵数千堵截，因老大人昔抚敝地，恐有误伤，故亲来识认，今果真，当飞回阻遏也。随别跃下小舟登岸，城隅绅士见予仍策马回，俱额手大喜曰：太尊此去无恙，非真贼矣。人心始定。于是，开城门，换衣服，候其舟到城下，又更谒之。庄公恳借一寓，调养沉疴。力辞之云：闯逆旦夕且至，事不可知，岂堪驻札。又恳少留一、二日，备买柴米酒肉之类。曰：是不难，遂送白米二十石、柴二十担、酒三十坛、宰猪二口，力促之行。其所随之船，俱楚中逃难者，附之而行，俱严逐之出境。是晚，城中乃大定。于是，详调土司狼兵应敌，陆续渐至，又计饷无从出也，躬请绅士计议，有言坚守者，有言出战者，有言避贼者，有言坚壁清野者，有寂默无语者，众论不一。予语之曰：各位若欲办贼，不消许多议论，只依我两个字，余俱我自承当。众问云何。曰只要完钱粮。既有粮饷，稍粗胆壮，凡事可以凑手。我守土之官，百凡是我干系也。众欣然争输，不三日，而得万余金。又详请粤东制台，粤西抚台、各檄藩司，其解一万三千金。又抚台问：米何从出？曰：此不难耳。只留本州岛解府仓粮一年，便足用；只须候详批耳。抚台喜甚。云：此何必详贵州，竟便宜行之。又得米一万三千余石。于时，泗城州狼兵以三千应，忠州狼兵以四千应，附近土猺又以二千应，两标营兵以二千应，杨总镇率各参游督率分攻永州、东安、道州、宁远、祁阳等处，支给本色、折色、水运陆运，人人贾勇，遂复楚七城，擒迎降授伪官百余人，审首恶六十四人磔之。先是，防守之日，闯贼遣二将领兵数百伏于黄沙，仅领十余人叩城门云：是投降效用者，登城隅俯询之，二人称系张闯营将，偶为失事得罪，今逃来投生，愿为向导。张闯可立得也。予阳慰劳之云：且安营城外，当详军门，而后收。即遣二吏，持榼酒相款，授之以计，多酌劝之酒，与结盟，候彼极欢之时，便附耳与语云：可惜二位好人，州主疑心错了，彼若惊问，即云州主今以酒款留，别无好意，即刻调兵来擒杀也。果二贼跑马飞去，随于城中放炮发喊以疑之，二贼同十余人狂奔至黄沙，语休兵云，大兵来矣。正不知多少，伏兵弃甲曳戈，甚有滚跌黄沙河而自相践踏者。大夺其魄，此第一次虚声幸成也。恢楚之后，驻兵永州，高同知监纪者，与杨总镇争所获财物、妇女，意气相激。高先拔营回，杨亦撤兵返全州，弃所获，空城又为贼所据，骎骎又逼全矣。城中复哄动。予提刀向杨总镇曰：婴城固守，是我分内事，今为私忿弃却城池，前功尽隳，反招引贼寇乘势而来，是谁之咎？公若不速往，我以家眷入山中，即以刀杀汝，遂自刎矣。杨总镇悚然承应，立刻又提兵往，复克获所得诸城，虽有桑榆之收，然杀伤扰害，又大损一番矣。时靖藩欲借击贼之名，阴有不轨之意，不谋两台，自密调田州狼兵一万，先于黑夜潜出省城，单骑到全，匿于民家，有门生周春元、名忠佐，密来报云：靖藩悄地来此，田州狼兵将蜂拥而至，若之何随，密报抚院，一面托宗室素相知者，谕以藩王无出境之理，劝令潜回田。狼兵到省之时，大逞抢杀，抚台无以禁之，亦惊惶甚，令赏功官预备棺木，经过灵川，县官走匿，经过兴安，县官自缢；所到，无不焚劫，先声可畏。头站到州，押摃官投见，大作模样。予降阶迎之，延引共坐，首询以犒官、犒兵数目，彼先有一手折在袖，曰：太爷真正在行，别处何曾说及，所以众人吵嚷耳。接其手折，约费仅二百金。立刻捐资兑封，并备榼酒，躬自答拜。摃官愕然曰：太爷何神速至此！感蒙如此相待，自当效力，不即卸鞍，随策马前迎三十里，语营头曰：全州太爷晓事，不比别处，汝辈须遵约束，不可仍前乱撺。众皆唯唯。土目田州知州姓岑名延铎者，少年嗜杀，性极劣傲，到州之日，留在城外湘山寺结营，紧闭城门，自往投拜，彼盛陈兵卫以待，予亦盛仪从，吆喝而往，颇知谨戢，预备嗄程酒席丑之。翌日张筵以款，彼此酬答，与彼心腹，了无猜忌，不敢少逞，亦绝不与谈及行兵事。每早倡筹给米一百四十石，分堆给散，委十吏管十堆，无一哗者。一日遣权州（即土司丞相也）来云：不消每日费心给米，只求给几票下乡自买米足矣。予即以十金成锭者纳权州袖中，语之曰：我米现储仓中甚多，尽着支用，何须要买？所云买者，不过兵丁假此下乡骚扰耳。顾文一言方便作阴隙，权州颔之而去。结营十日，兵丁颇有不耐禁戢之意。余绐土司曰：盟翁知此来为靖藩所误乎？曰：不知也。曰：靖藩调兵，未曾知会抚台，今抚台将拜疏入告，谓盟翁擅行调兵离境，倘奉旨严切，将若之何？土司忙问曰：何以教我？予曰：今楚地平定，无所用兵，盟翁不若率师军归，弟当力求抚台歇手何如？土司感甚曰：非公见教，几误我。次早即班师去，备榼郊饯，洒泪而别，消弭地方一事，亦大快也。

　　旋以十三洞巢猺人作乱，两台欲顺道借此土狼兵万人进剿之。予遣陈春元与猺为邻，招抚叛猺，竟不用土狼而去。盖自九月十九日至十二月二十六日，登城守陴，躬率绅士，分隅防守，夜则每隅列火炬，松香油糠，火光彻夜耀天，衣不解带，目不交睫者，约一百日夜。甲申三月望日，备席七十余桌，花红台盏，折席称是，请杨总镇暨参游各官及本州岛绅士庆太平宴。宴毕，诸乡绅、春元、生员俱向予拜谢，有一绅为赵献，素为户部郎诸绅士所推重者，昌言于众曰：公等知今日太平晏为老父母剿贼之功乎？愚意功不在今日，在上年除文桥七部之贼，若使此辈蔓延，至今我属无噍类矣。众共称服其言为当。嗣后地方复业，各土司狼兵及标兵俱各发回。时狼兵被调者，罗大政一营，亦在其内。罗效力居多，盖感前日永宁保全之德也。凡各营所掳妇女，携经全州者，挨查发银收赎，分寄绅士家，传示楚中，令彼本主认回，多有绅士家艾妇室女，相携至堂墀，抱头痛哭，叩颡感谢。抚台闻之，亦致札谆谢云：门下积此阴功，已记名天庭矣。是时，在楚藩王、宗室无不戕害，独桂藩轻骑过全，不入城，径赴省入粤东。逆贼获两世子安仁王、永明王羁禁之，将劫以行。安仁王在道州禁中，靖藩护卫往救得脱。永明王在道州禁中，予同杨总镇突围救出，护送来全，为备衣服、铺帐、饮馔、器皿安歇。三日送路费，遣吏目千户护送，又委一生员谢允谦伴行至东粤，桂藩父子重得聚会。桂王甚感，特疏题荐，东西制抚交荐，东制台沈公犹龙特疏荐云：逆贼攻陷全楚，势如破竹，睥睨全阳，徘徊城下，本官悉力防御，使贼不敢正视全城，踉跄而去，乘胜袭击，恢复楚境等语。而京师已有变矣。

　　甲申四月，接邸报，升东琼州府同知，深幸脱苦海。不半月，随有先帝遇害之报。尔时，五内摧装，亟催署邸交代离任，而不可得。藩司蔡沈，因上台委署未定，又复详留。予激切再详云：三年劳吏，艰苦备尝，今安得不拘留之，禁锢之也。藩司以「拘留禁锢」四字过激得罪，故意稽捺，幸沈制台见详文恳切，在宁远调回陆州同代谢，始得卸事。先时，按台李仲熊与抚台林公为难，各具疏参劾，俱牵予作证。时大计参商，按台将抚台所信重者四人，尽皆拉去，而独不及予。因予拚着一官与之硬对，且知予为王昆华师门下士，且为李括苍师、孙大器师北雍赏拔，因是不敢动手也。李按台性极贪鄙，莅任未几，即遣承差赉三报封来云，每一报封要一访犯，须万金赃者为要。予语之曰：全州何等地方，即极大乡绅，亦不过几千金家业，那有访犯得万金者，为我持去缴还，无此访犯，不过坏一州官，不及贵差也。厚赠厚款之，差亦唯唯持报封去。然例又不可少访；有一异棍，系江右人，逃匿西延，作孽多端，即胪款开送，遂羁禁之，适值分校武闱赴省，虑其逃脱，即亲自械往。此棍神通异常，用七百金贿脱，按台亲唤当堂释放。且属云：汝此访必有造访之某，可速报来。此棍遂将西延姓唐者，造十万赃送访。按台幸甚，行脾仰平乐刑厅姚公斌提究，差后到州。予谓之曰：此访犯从何来耶？木州访过。有人，按台不审径放，今此访未经本州岛开送，按院何处得来，要人只挐我去便了，屡催亦终不应改批。桂林刑厅贾公必选来差，亦复如前坚拒之。贾刑厅不得已，面禀云：全州为非本官开送，倔强不申解，须是改批本州岛审解，庶可结局。从之改批来州。予不差役，只写一谕单，唤今唐人同诸被害出州。越日。即至。询词内有名俱齐，呼役摆设香案在露台，公服对天四拜，祝云：全州知州马光在任，从未做一件伤天理灭子孙的事，今被按院逼迫，没奈何搽了花脸，做此桩事，众百姓亦须谅我。诸犯证闻之，号啕大哭，合堂胥吏，亦俱涕泣。于是，端坐唤令商议此俱是捏造之事，无可审，无可问，只须酌量赃银多少，申报便了。诸犯俯伏，一惟上命。始酌议四百零九两，具招详报。详中极寓讥讽，旋即批允，不数日细思详文多有未便，行票桂厅，不必解赃，速吊销原卷，刑厅行文并作东吊销讫。按院又恐来票留作张本，又连票亦俱吊销。从此按院恨入骨髓矣。按院于平乐府吊取赃银三千余两，寄全库，予禀抚台知之，亦即参奏，且指余作证，后绝不敢取一厘，仅于赏兵送礼动支花销后，语桂刑厅曰：不料全州狼恶如此。然终无奈我何也。及造册候代，牌行全州。驻扎，且面嘱修理衙宇。予思此来相与盘桓，终非好相识也。亟语桂刑尊曰：外边传说有万千赃赎寄全州库，若来则此语似真，桂刑尊以闻，即刻改牌驻柳州者三月，不见亲近为幸，亦省多少风波也。迨为总宪李邦华参拏，而始得与之开交；不然，恐亦终不免也。

　　将离任赴东粤之前，新按台郑公讳封莅任，先驻梧州，因送抚台，便道来谒。初见亟屏人询两台交争事。予为备陈颠末。郑公始悟。又曰：虽则如此，然在衙门体面，各人要存耳。后亦不与抚台为难。按临省城，与新桂刑厅吴公锺峦同年也，催贤否册亟甚，尚未经酌定，遣捕员密请传梆以进。语云：吴年兄只会做文字，不会做官，岂有司理问以贤否而久不应者乎（时司李兼署府）。借重为一开列备览。予作起曰：此何等事，而下吏敢越俎。按台曰：此乃肺腑之语，若如此，反不相谅。因据所知开列，复荐按台所不满者二人，辞别赴广东行。是时，沈制台出巡韶州，溯流而上，欲往辞，给假暂归，抵英德，两舟相值，复随之而下。至三水驿，相见谢辞，不允，至东省再见，以老母年高，乞假暂省。制台曰：海南黎贼叛乱，告正有事之日，必欲借重调停，即日迁转易事耳。谒按台刘公逵亦然，不得已驱车赴琼，路遇强寇，劫掠行囊过半，间关渡海，正值黎贼攻破临高县，杀官劫库，又围定安县，城中一空，绅士百姓赴府告急者，以数千计。道台林公讳汝翥，忙甚，初见即握手谓曰：望眼穿矣，一以黎事付托，竟携印赴省辞任弃官去。府尊张公允佳，惶惶无策，地方蠢动。予与守备许大才商议，宰牛誓师，突冲定安之围，围遂解。先是，定安知县王姓者，以贼围无援，窘甚自缢，署印无人，因为暂理。招抚居民，日则拮据，夜则巡城，即除夕、元夕，犹登城策骑周视也。贼魁符元豪，黎雪、黎禄、黎番、分踞作耗，广布奸细窥伺，因每日在教场试骑射，缮甲、造帐、制弓箭、火药、铳炮，铁藜诸武具。黎贼相谓曰：马二爷果欲剿我辈耶？时又招黎头王仲英及黎长陈贡生，王贡生十数辈，严令防御。又阳示招抚，忽命徐中军授以反间之计，三黎自相戕并，俱各授首。符元豪雄据儋州，势亦少孤，亦遂用计扑杀之。枭其首，并三黎之首献俘，厚赉徐中军，刘陈二守备，为之把盏。是役也，不兴一旅，不烦一矢，而得成功，琼人传颂；向来黎患，特简总督师徒数万，钱粮数十万，未得贴服，今不劳费而定，未有若此之安闲神速者也。然差喜侥幸获成，非有他能也。丙戌正月，符黎余孽复啸聚于白沙深处，欲乘灯夕弛禁之日，进郡城作乱，有告急者，禁不令传说，仍令徐中军扮作卖肉者，挑担入其巢穴，与之交易，假以无意扬言府二爷不知提兵往何处，即日各寨兵到，我辈做小经纪人，只怕兵来，不知此处可借住几日否？众孽闻之，疑事泄，来捣巢也，旋即散去。

　　是时，署府印止九十日，恰值岁底新年，一无所事，海北守道蔡秋卿来署，海南巡道颇作声色，见予署府印，嘱门子来索八百金，同堂弟在署，颇有难色。予曰：狗既咋骨，纔不噬人，竟予之四百金。即日封印，小轿便服，拜乡绅春元告别。百姓闻之，闭城门罢市，人持一砖，拥进道门，欲甘心于蔡道。蔡道闻之，心胆俱碎，急遣在署乡亲翁姓者，到府跽求，出堂视事，谕散百姓。予始亦以病辞，既思亦尽勾酒落矣。朱写牌谕止之。士民始定。蔡道悔过不遑曰：那知此公如此得民心也。后又以临高、澄迈二县缺官托新府尊李逢春致意，借重兼署，欲以偿前费也。予语之曰：署府三月，诈银四百，并署两县，我不能又出赀本作贩夫也。回详中，亦以贩夫二字直拒之。李府尊为之咋舌。按院王公讳化澄闻之，行查此事，将以据参，而蔡道适患病殒，幸也。福建、江西信急，新制台丁公讳魁楚，因方伯吴公讳时亮推荐特甚，是日移镇南雄，征调土司狼兵，知为予素所服习，题荐监军道佥事，不俟命下，遣官敦请，监摄其军。其率领亲兵及召募黎民，渡海赴南雄，为制台造营房，给月饷整顿兵马，分拨前过梅岭，偶与雄厅冯珖不合，亟求解务，坚不允行，纔二十日，而闽信又坏矣。同制台返肇庆，议拥立事。适西抚瞿公讳式耜，陛任少司马，在肇与制台议论相左为之调停弗获，又两相委托，因思拥载大事，岂小臣所轻置喙者。异日两公相激，必诿罪我，不别两公，竟归琼州。谢监军事后，亦究依瞿公。议拥戴既定，陛任车驾司员外，未几，恒中李公用楫疏荐升海北巡道旅，改岭西巡道副使，纔欲束装，而时事已不可为矣。避居海滨，行李为之一空。时丁亥三月中事也。戊子春，忽闻反正之信，六月始确与同事出身相庆。九月杪渡海。十二月抵端州陛见，旋擢勋少。上念旧拥护功，传旨召对，极谢当日护救始末，赐宴，谕鸿胪寺堂上官传旨吏部，照三次覃恩加陛三级，乃为当事五虎所尼，仅陛冏少卿，加级赠封祖父母，父母、恩及三代。盖异数也。朝班碌喙，见门户攻击愈甚，五虎惟以招权纳贿，伐异党同为事，知时事不可为，屡以疾辞。奉旨不允，仅令在寓调理。时全永李抚军病故，全绅士思及旧拒闯逆功，督辅瞿公知之，亟以民情上闻，即日有全抚之擢，旧例抚臣必由会推，五虎以资格相尼，不由会推，冢宰竟奉旨补牍陛授。予抗章恳辞，侵及诸人。疏至再三不获。陛辞之日，条议时事，疏力谪之，诸人亦不敢置辩。抵桂林，与督辅瞿公商酌情形，见将骄兵悍，且馈饷不给，日事劫掳，力陈措饷、励兵、侦探、夹击、分汛、保民诸事。条上，鳃鳃虑之，及抵全州，捐橐犒军，为费不赀，督诸营分五道并进，诸将俱已晋爵公侯，志得意满，日则赌博群饮，夜则拥少艾为乐，观望不进，迁延两月，乃始发兵攻永州。初亦告捷三次，继而疏纵奸细入营放火，尚然高卧，一时喧乱，人不及甲，马不及鞍，相率鼠窜狂奔，封疆又付之一掷矣。抵全喘定，亟备酒饭，慰其渴饥，乃语之曰：彼不来追，我自走耳。站定脚根，尚可养锐，以图再举。试问今日将更退归于何处？诸将闻之，无语。力督其收拾残败，仍札营于全北城外十里之太平铺，力为设处粮米，亲往山中村落沿家督催粮赋，即除夕元旦亦令之挑负送营，声势振怖。庚寅三月，忽讹传有北兵来，不及致详，五营尽拔营宵遁，督师张公同敞，亦在营中，不能不偕之行。予致柬微讽之，渠以为嘲刺，竟衔恨去。予自谓与城存亡之人也，即檄绅士百姓，誓神督民兵得万人，设立十三关，四民俱搬入关中，相倚为命。人民俱集，各营闻之愧悔，督辅瞿公，严檄催进，复移营来全，纵兵入关，大肆掳掠，避难居民，受毒不可胜言矣。余愤甚，为缮疏上闻，即乞休，屏居山顶。镇国公胡一青立营关外，力请出山，谓公不出，则扰民不已，出则乃不扰民也。予谓以此要我，断无不出之理，即策辔出山，料理接济粮饷，不一月而各镇又闻风拔营走矣。若辈拥重兵，受重寄，等于儿戏。再上疏乞休，自请就戮，哀动天听，奉旨撒回，赴部用。瞿公疏留，谓节钺重臣，无轻撤理。又奉旨慰留，遣兵部司官赉敕谆谕，然居民已无一人，孑然一身，作何障御？适病感冒甚剧，舆疾赴省，与瞿公具述所以戕民擅奔之状。瞿公始知一日不可留也。甚悔前疏之失。予具咨恳以转奏。十一月初六日上午，奉旨病痊起用，而兵入省城，已大溃决裂矣。此时，即拟自裁，念有老母在，且既已准病离任，可缓于封疆之诛，尽弃行李，舟无榜人，几至沉溺，仅抵阳朔，而两路夹击，欲赴水为僮子泣挽，乃舍舟入山寨，次早兵随入由，衣服被囊，罄劫无存，抵暮从山巅挂下，黑夜掉泥中，避往獞巢，又为外人所觉，遣将官领兵看守，随欲夺其刀自刎，为将官夏姓者坚持，又不容转身，立逼之出，随之登舟，此时已置生死于度外矣。到省见总兵线国安，副总于文科，力请速死。二人竟相待甚善。线总兵为安顿住处，挑送饭米。于副总又虑在省嘈杂，请之线总兵，求送全州安置，遂于辛卯二月初一日行，实元旦也（当时改用建丑正，故二月朔为元旦）。凡饮食住歇之处，俱于副总任之，屡求退不得也。幸旧识及门生诸人，日馈资粮，间以碁酒遣日，盘桓九阅月，法禁稍弛，拟卜乡居，旧门生有愿送田者，有愿借园房者，欲就之隐居，为终焉之计。恳之于总，已得首肯，值瞿使从家乡来，附有家报，知先慈已于已春二月弃世，家中为籍产事株累极苦，痛悼几绝，归志始决。然终不可得也。值代于总者为刘副总孔修，江宁人也，一见如故，虽武弁，然青田之后颇知文墨，兼喜对客衔杯日夕敦请宴乐必至夜半，始别，语次求其谋。归，亦终无策。适有流谤于线总者，言日有宴会，必饶赀财，线总遣将官密访，将有羁留随旗之意，刘副总闻之，即呼遣官谕云，彼日食尚不给，我辈念为先朝大臣，怜其流落他乡，不实忍也。遣官依言回复，线总兵忽动良心，遂发一护身牌放归，时壬辰三月也。刘总改调南宁，留家眷在全托为照管。又嘱家中措置路赆五十金相赠，稍稽时日，迨四月十六日欲行，闻有铁骑从衡州来而阻。至五月二十五日，借一小舟行至永州，闻有溃兵四散而至，一路戒严。六月初三日，抵衡州，觅搭船不可得，借寓于总新造空船内六七日，闻靖州有孙兵至（即孙可望之兵）合城喧遁。此时亦坐不稳矣。河干阻住行舟，绝无往来者，觅一小小客船相附，恳衡州署府赵同知转求营将给牌放行。时有祁阳徐将官，联舟欲相随。予认为一家，许之相傍，得出栅。次日，至衡山，夜半忽喊声震天，疑为强贼，乃续顺公帐下差官掳船也。掳及徐船，原系旧识，徐将官亦认为一家，得以无掠，深幸两日前携带人，今亦为人所携带，何相报之速也。又行三日，始达湘潭。时续顺公从宝庆全营奔逃，河中樯帆乱窜，随之行至长沙，札营立栅，亦不许放一船行走，以六、七月中酷暑，伏藏小艇者四十六日，日蝇夜蚊攒集，从来未经尝之苦，未可形容。值于总新船载盐过辰州，禀讨关放，恳搭其船，纔脱虎口，如插翅上天矣。纔行一日，驾舟者不识水径，竟搁浅滩，挽拽三日夜不得动；水愈干，船愈牢；续顺公全营闻追兵，又饶夜飞奔，始时见满河船尽而追兵至，孑然一舟，钉立沙滩，亦付之无可如何而已，静以待之，遥望三四船至，因默祝曰：倘可生还，或得呼而求渡乎；渐渐相近，遥呼之，即应，原与于总舟人相识者。但粗造未完，都无遮盖，因求相渡，慨然依允，即刻顾之以行。两日抵洞庭湖，顺风极狂，暮时将抵岳州矣。时中秋月极皎，忽而火电交至，霎时黑雾漫天，狂风骤雨，迅速而来，以破散未完之舟，震荡于冲波激浪，上无遮盖，淋雨倾身，兼之黑夜，舟人无所施其伎俩，叫喊连天，谓此番必不得免矣。震荡者一夜，抵天明，风势稍缓，终不得行，又摇撼于湖中者一日夜。第三日纔扬帆过岳州。续顺公营又扎岳城下，恐其截住，飞棹径过，所携僮子，另宿脚舟，几乎相失。行三日，达汉口，遣人另觅搭船，得一船，已议定写单矣，及登舟而又不允，闻僮子呼老爷，谓是职官不便也。再三讲说得允，云少待五六日可行，始谓五六日易待耳，不料客货未齐，在船闷坐者二十七日乃动身，及撑至江口，又坐十日。至九月十七日乃行，纔一日，狂风大作，黄沙蔽天，不可得行波浪中，又歇二日。见别船颠溺江中者，殊可怖也。日遇逆风，不过行三、四十里，挨过黄蕲，过九江，风愈炽，望见匡庐，舟主人指曰：此所称庐山也。遥隔停舟，置酒相款，时同舟者有徽人、湖人，颇知字，谓予曰：何不作诗纪游乎。予因搦管浪吟，颇志不忍轻别之意。亡何，狂颷径作，经小孤山，舟过而复相回三次，因思不忍轻别之语，若为之谶也。舟人谓自行舟以来，未有此怪事。十月初七日，始达芜湖。停五日，另雇库船出关，备受二关需索之累。至龙江，风狂舟行如驶，欲赴瓜埠访刘副总令郎，兼送家信，而舟不得停，仅遣一人去。及到京口，好抵家矣。不谓开河作坝，先一日已筑断，又阻不得进，乃登岸借居七日，归心如箭，雇车以行，至奔牛，雇船行，及横林，而次儿、长孙来迎。一时父子祖孙相会，相抱痛哭。又行一日，纔抵家。盖无一生中得生，万无得归时得归；及得归矣，而途中备极险阻如此；念自庚辰三月出门，壬辰十月二十七日还家，共十三余年，在外备极劳苦，历尽患难，乃于兵戈满地，波浪掀天中作收场。今仍是本来面目，梦中梦，幻中幻，如卢生从枕上游也。但思先帝大恩未竖尺寸，又不获以身殉，则死亦不瞑目也夫。

　　按广西通志职官表；马光，吴县人，崇祯十四年任永宁知州，崇祯十六年任全州知州；宦绩志未立传。  
跋

　　两粤梦游一编，吾六世祖涑庵公宦游两粤事迹，亲记手泽也。公自粤游归，隐迹尧峰，幽栖岩阿。傍筑纯阳阁，又近姑苏台旧址，往来于灵岩香泾穹窿山谷赤松子采芝处。又有渔蓑樵笠、云袖霞裳，皆深沈奇士，日以琴歌诗酒相与啸傲其间。公临终云：裣虽无冠带，剩我本来面目亦可。今之结茅息影之所，即葬我身足矣云云。后子庵公恪遵奉安。所遗是编，传已七叶。前蒙新安许子（讳楚）首为之序；其后起顽陆子、圣征何子、铭果吴子、青田陈子、竹庵冯子并讳演侄者诸君子亦各题序。但是编有残损字迹，幸存澐来公钞本校补。钟自顾菲材，又惭无识；每一开卷，未尝不垂泪沾襟。当春秋祭扫，徘徊松下，而不能去，幼时怀吊诗有「先世丹青亚，后代何贫蹇」句。嘻！天若无亏，石可不炼；海如长涸，鸟可停衔。公之劳迹，望君子之能扬；传得手编，期后人之克守：庶不沦吾祖之苦志也，幸矣！

　　七世孙钟跋。  
江变纪略卷一

　　徐世溥撰

　　金声桓，左良玉部将也。本辽阳卫应袭世职，以边资，历杨枢辅嗣昌、史督师可法诸营，累升至淮徐总兵官，寻隶左后队。初，左既败绩襄樊，退保武昌，力不支，则图屯兵南都。癸未春，至池州，闻有备而还。久之，复至武昌，徘徊楚东。乙酉春，闯贼又日夜东下，左帅恐不能不徙，欲复趋南京而无名也，患之。时，宏光帝立已半载，朝廷昏乱，马士英、阮大铖用事，出史可法于扬州，而囚北来崇祯先皇太子，人滋不服，久之，都下纷纷言所囚者乃王驸马子也，于真太子无与。东南日夜望真太子出而立之。左客胡以宁，因献计令为太子手诏，趣左帅入靖留都者，使客自北来，称太子有手书血诏付左。左佯受诏，为坛而哭，酒血誓师；内惮江楚督师侍郎袁继咸在九江，胡以宁旧与袁游，即遣以宁用太子旨绐袁侍郎会师，部署三十六总兵而东，以江西属之金声桓。左至，则袁所部吕督师旧将郝效忠，郭云凤乘袁、左舟宴，焚掠九江。左兵即附之，良玉见城中火起，闻报曰：左兵也，即其舟中顿足呕血而死。左死，军益乱，其子梦庚竟劫袁与俱，下至芜湖，宏光帝已执矣。继咸随宏光北，其中军总兵官都督邓林奇死之。而左军三十六将皆降。英王令左梦庚以父官率诸将入朝，金声桓不欲往，乃自请愿取江西以献。英王许之，即不遣一满兵而以江西专委声桓，还师南向，与闯部降将王体忠合营，西屯九江。声桓宣言满兵旦夕至，马步二十余万，日遣牌谕江西速降，即免屠城。一日牌十四五至，巡抚旷昭惧，解印而逃，诸有司缙绅士民则皆走，江城内外一空。六月初四日，乡约遂偕市井诸士类迎金督镇于九江。初不知有王体忠也。十九日，声桓至，乃有诸生数十人迎于江干。声桓戴方巾，被青纱金缕洒线蝴蝶披风，受诸生廷参于舟前。廷参者，初见即跪，跪已起揖乃拜，复起揖再拜而止。声桓故武人，被轻衫，骤受文谒，以唾手得江西，喜殊不自胜。左右顾从者，当如何答礼，且笑且抠，引诸生起，口中谦让，喃喃有所云，而无其辞。颊涎坠缩如丝，迎者及其从官皆掩口而笑。当时闻者，知其无足与矣，恐有伏兵，徘徊久之，乃入城。体忠忿江城无人迎之入，则与金氏分营，而居城以东者为王，城以西者为金。金所分当都会喧阗处，官府甲第萃焉。其偏裨弟族又多，因得分据华剧网罗乡城诸富家，诛铲未逃诸豪暴，略尽以渐，便宜署置，有司官属矣。阴念江西迎我，特以清兵声势，而我甲仗士马精强，逊王氏远甚，体忠亦不大诛掠，人心渐有王氏，欲计除之，未有以发。会八月二十五日薙发令至，实其叔号称十大爷者，赍文以来。令下三日，未有应者。声桓曰：此王兵为梗也。明日请体忠计事，即其揖时刺之。尸出，王兵大扰，攻金氏，烧德胜门，又烧章江门，格鬬三日，诸金各率其精兵巷战，杀伤略相当。王氏老营兵，私计溃散无归，且新至无主；即外据州府，势不能久独立。声桓谍知其语，且战且招降，而以王氏兵属体忠旧掌军鼓号筩者旗牌王得仁，军中所谓王杂毛也。江西自是尽为金兵矣。声桓以江西据江南上游，西控楚，南通闽越，得江西则东南要害居其大半，而声桓未费满州一矢，斗粮孤军，传檄取十三府七十二州县数千里地，拱手归之新朝，计大清入塞以来，功未有高于己者，意望旦夕封公王，次亦不失侯耳。收江疏还，乃以副总兵提督江西军务事，视旧官更贬，得报气沮，大非所望也。是时，明唐王已起福建，改元隆武，以杨廷麟为相，督师取江西，万元吉为兵部尚书，督师镇赣州。明年八月，隆武败于江州。十月，赣州破，两督师皆死之。诸尝在闽授官得脱归者，往往有隆武及阁部诸札付，然见声桓方恣杀明人士，诸凡年十五以上及有病未薙与告反及诬官闽者辄杀之，非有故而家质中百金以上辄诬以通明，使有司论杀之，没其财产。十三郡人人莫必其命，是以游士莫敢言自外归，金氏威震闽、楚。巡抚李翔凤死，声桓益骄，乃大治宫室，以明都司署为帅府，役夫万余人，穷高极壮，避暑之室，舂白瓷屑为尘垩壁，倚者如冰，阿阁曲房，层毡为墁，覆以绛绘，履之若绵。尝病思食虎，即令环西山勒三日得虎，而果得虎以脯。诸所为侈，纵类是也。乃其胸中恚郁异甚，故灭裂极意为荒暴，如此。然声桓为人阴狼，能箝噤不泄；方南顾明微，内惎清盛，欲侍四方有起者，因而自立。自李巡抚死，北来有司益多挫之，王得仁亦望为提督总兵而不得，意同怏怏，又屡受折辱。得仁本起群盗，从闯营未尝有坚阵，性犷躁不能无恶言。或曰：天下事大定矣，顾君命当侯否耳，富贵自有时，君其忍之。得仁益愤，则招致方士，起宫观，煅金银，以万金使丹客宗超一开天宝洞，将以立坛请致物怪，檄罡雷役使丁甲神将，为百胜天符军法所居，故宜春营理王府也，深八九重，畜伶优教歌儿数十人，私居时时戴明制便衣冠，于最后堂张饮，数令伶人演郭子仪、韩世忠故事。由是，金、王两家怨辞稍稍闻于外，自赣州未破也，万督师尝遣间使密访声桓，使反。万从武陵杨枢辅西征时，尝与声桓相识于左营故也。声桓得书不报，闻使去，乃遣人捕万仆箐华，械系于庭，夜深解其缚，与善饮食，劳苦问督师起居，殷勤甚厚，未明而纵之。万死后，菁华亦间泄其语。诸归客闭匿既久，虑人操其踪迹，闻已确有间，往往各缘所知，私觌两人，其始本图聊免祸耳，诸悖竞喜事者，乃妄意立功名，辄时时微言杨、万未死，隆武尚在也。反餂知两家怨不得封意，则间自露其关防札印，乃言隆武屡有手诏，许公能以江西归明者，即举江西封公，亦尝达一、二乎？未几，江城人士走诸金门下者，受意为声桓立生祠。祠成塑像，而请其冠服之式，声桓令塑为华阳巾而羽衣，舁像入祠，观者强手齚舌，而声桓者益意得。初，声桓本故以此探明虚实，而归客亦因极口诡声桓，言明复大聚，且阿意课先授侯印，令公举江西，待收京且分天下而王之。声桓日闻此言，况阴与万督师前语相应，不能不喜且信，而说者久久，亦真自以为中兴果可指期待也。后巡抚章于天至，遇诸将益倨，日从诸将索珍宝奇货，呼声桓曰金副总，得仁曰王把总。先此两人在外，固已自称都督，副总以自文于偏裨矣。至是，其部伍亦骇。一日，章巡抚宴布政司堂，铺旃席地，各取银管吸烟，已递火不及诸将，解腰刀割灸蹄又独与文官饮食，自声桓而下，皆坐旃外。酒半，嘻笑顾视曰：王得仁，汝欲反耶。是日，得仁归，大愧而愤甚。声桓亦无色，俯首亸鞭还帅府。七月，得仁提兵如建昌，章于天差官票追其饷三十万，得仁大怒，搥案大呼曰：我王流贼也，大明崇祯皇帝为我逼死，汝不知耶？语汝，官无饷可得，杠则有之。声如嘶吼，目睛皆出，敲其差官三十杠，曰寄章于天，此三十万饷银也。声桓闻之，谓其客曰：王家儿急矣，所遣请印陈大生等数辈皆不还，奈何！丹客宗超一弟子黎士广者，亦轻悁喜事，旧与左右往来。其邻胡叟，有门人官隆武者，黎从买札付为官，即因为轻卖以萦致喜事，少年又雅游于金客黄人龙之门，即因人龙自荐于声桓曰：若辈非能得之，明兵虽大聚，独我知隆武主所在耳。公诚无爱厚费，资我以往，可期而至也。声桓曰：顾汝归如何而酬汝，且功名本共之居有间，黎生及胡尔音夜袖两印入帅府，一为镇江侯，一为维新伯，篆皆柳叶文，又玉印一，上刻文小篆曰「精忠报国」，玉亦美甚。曰：此上所私赐也。声桓喜甚，日挂腕间。八月，得仁归自建昌，声桓举印畀之，且扬腕笑示其刚卯。得仁曰：可矣。声桓曰：待赵旗鼓归而议之，我闻乌金王为何腾蛟所败，已使赵旗鼓往觇，且贺何得擒王否也。赵旗鼓还，盛言乌金不过小失利，今且大破明兵于宝庆，会胡以宁亦死（以宁为人，有口敢主断，陈大生，黎士广等虽入幕，特伺候附会意指耳。先所泄王氏演韩，郭诸克捷戏，及使人请祠像服式，皆以宁启之也）。以宁死，诸客并狐疑相伏，二人以故按不发，已而巡按董学成亦觉金、王谋反有端，屡扬言欲奏闻，而索得仁歌儿。得仁恐，与之歌儿，则居家状泄，有验，坚不肯与。于天又从索金玉杯，匜水犀，腽肭脐，得仁实无海物，益滋其怒。日夜闭诸匠为旗帜，炼火器，制鞍甲。戊子正月既望，章于天率内丁数十骑忽如瑞州，捕掠诸豪富，索钱财，无状甚。或谓得仁，此恐非为索财贿也，前有满兵数十骑，不知所往，恐其伏瑞州，待抚按，定议而发，脱有尺一，诏出不意，公等且见擒。得仁益急。正月晦，万寿节；二十六日壬戌，官将夜习仪于上兰寺，得仁伏军甲而往，上甬道，努喙聪声桓曰：如何？声桓摇首。是夕未发，习拜如仪，文武官各罢散。得仁归，尽夜部勒全营，然未得声桓指。癸亥五鼓，谒声桓。声桓不出，使其子出见之。得仁自未将兵时，业父事声桓矣。及其子出，厉声谓曰：大哥向马，既出身从流贼，得伯不能作，即死，汝爹已侯，当死。今日不出，为侯亦死。声桓心薄侯不欲，又事急，度不能再遣人邀易爵。于明，其子入报，乃曰：为侯不为侯皆死。然则为公耳。声桓许之日：可，爹为公，咎为侯，遂反。天明，七门不开，绞杀董巡按于帅府西，绞杀湖西成守道于帅府南，尽捕杀司道府县官，诸兵民戴满帽者辄射之。自是城中委弃缨笠，积道旁如山。得仁遣人邀擒章于天于江中。声桓使人迎宏光阁臣姜曰广于浠湖里第，以其门生故里多人，任南北者皆有故迎与其事，资号召也。出告示安民，称隆武四年。金声桓称豫国公，王得仁称建武侯。吏部侍郎东阁大学士姜曰广称太子太保，吏部尚书兼兵部尚书，中极殿大学士。三衔皆兼吏、兵部尚书，皆称赐尚方剑，便宜行事。大略谓劳苦功高，不惟无寸功之见录，反受有司之百凌，血气难平，不得已效命原主云云。于是，以声桓中军官宋奎光为左军都督府都督佥事，声桓所委守道黄人龙为总督川、陕、山东、山西、河南五省兵部侍郎。声桓初入江西时观变前锋刘一鹏为汉城侯。胡以宁前死，使其十二岁子为进贤伯。诸金皆为都督。得仁妇弟黄天雷为兵部侍郎。锦衣卫同知金幕、书记吴尊周为巡按。江西监察御史王幕书记陈芳为巡抚。江西佥都御史、司道、抚院各属堂佐，皆其客也。时服色变易已久，仓猝求冠带不能具，尽取之优伶箱中。一时官府皆纱帽皂靴白杨绯蓝、元青盘领衫袍、鹤雁雉翟狮虎白泽补服、金银犀各钑花带、素带、伞飘、檐轿、唱道，威仪如他日，乡民扶携拥街巷，艳观啧啧，惟视其翅间前后皆秃无鬓，以此征异。内外寮署，遍布私人，而诸客首言明事者，录并不及，惟陈大生、黎士广，林亮数人得部曹而已。其有真宦闽归而不愿者，声桓则又坐以观望，矫诏加衔，勒令为官，欲困劫聚义旅，观其强弱。诸客既失望，亦各称自衔级，出所藏隆武阁部、督府札付，散卖颁给，欲罗萃山怿以自树，常别为一军。由是，职方、监纪，交错于道矣。然时得大书姓名往来交谒而已。非是豫国、建武府售者，诸将亦不为礼，不能把权射金钱。黄天雷者，妹有殊色，得仁为之心死，而王体忠亦欲之，故构体忠于声桓杀之，而夺其军，以纳其妹于得仁怂恿也。天雷妹以不良死，已而迫怜悔之（？），乃厚遇天雷，凡事咨而行。故营中诸客，皆关黄舅爷。黄年少，亦能折节奔走，求官者皆就黄，锦衣侍郎，以归建武。建武之门，几倾豫国客。声桓性素忌，见王氏日盛，由此内恶王氏，而得仁见诸客卖官聚众，亦恶其分利挠权，即又嫉诸说客义师。得仁巡城，忽取幞头，盖其平日所见优伶演扮古公侯丞相，冠皆幞头云耳。无纱帽者，不知明制。幞头，公服也，朝参公座，凡公事自府部至丞簿，皆得戴之，既取至，于是，其巡城也，纱帽而出，幞头而还，展角又偏，头匡宽过额，见者皆匿笑不禁，诸客传相哗。又引旧制府部不同衔，窃议王侯舅侍郎，即不当锦衣，锦衣即不当侍郎，此两语流闻，则王，黄益怒。姜冢辅亦恶其非制科，而皆自居以进士官也。出示诟之，公、候逐客之意遂决。当此之时，金、王两门下乃有一侯、一伯、一巡抚、三侍郎，两御史、二十余都督，而诸自称隆武郎中、员外、监纪者，自陈大生等，皆囊头箱胫，轻者榜掠笞挞，臀无完肤，蓬头垢面，跛躄出国门而去。旬日之间，公侯义客，分为三旅，所遣迎隆武驾丁时遇辈趦趄道中莫前，实不知所在。或曰邵武，或曰安远，并支吾不验，两人亦觉其诈，然事已举，微闻南来人言，隆武已死，明诸臣复拥立桂王于广东也，改元永历，即为隆武禅诏，进诸官秩有差。告示文移，更署永历二年。然声桓意终疑，又谋求益王子立为世子以监国。诸事隆武而尝为鲁王官者，因亦各谋寻迎鲁王而戴之；搢绅有识者，见国中举动如此，各各引归，转相告戒勿出。东路义旅督师侍郎揭重熙、詹事傅鼎铨到城一日，并引兵还。城中独姜太保在位，陪金公、王侯调剂兵食而已。永历二年之前一日，二月庚午，建武侯西征，九江胡以宁从兄胡澹诣军门说曰：君侯拥精骑数十万，指麾顾盼，反清为明，冠带之伦，欢呼动地，今闻所在，莫不结牦刺网以待，以下九江，奚啻拉朽。若能乘破竹之势，以清兵旗号服色，顺流而下，扬言章抚院请救者，江南必开门纳君，其将吏文武可以立擒，遂更旗帜，播年号，祭告陵寝，腾檄山东，中原必闻风响应，大河南北，西及山陕，其谁得而为清有也？得仁咤其言，到九江，不移时而破之，珍其卤获，自部送还，金亦忌王北伐，数趣使归。归以澹谋质声桓，坐客皆曰：此上策也。若西取武汉，连衡郧襄，与湖南何氏鼎足相投，此为中策。万一不然，攻城破邑，所过不留，重为流寇，此出下策。虽然，审能如是，竟亦不失中策，待永历帅六师，堂堂正正，而后北伐。清兵猝至，婴城自守，则无策也。声桓顾人龙曰：策如是，宜何从？奎光曰：从上策，未晚也，人龙曰：三策皆非也，不闻宁王之事乎？赣州高氏在彼。声桓愕然问故。人龙曰：昔者，明有宁王名曰宸濠，反于江西，以不备赣州，故为赣州巡抚王守仁所擒也，声桓心动，立议伐赣，然忌王氏专制。会城胁与偕往。三月丙辰，乃出师，骑步舳舻，旌旗辎重，水陆亘三日不断，使使先赍册印封高进库，论以利害。进库初无意斗，及见书，大怒曰：金皇帝耶！安敢侯吾？且永历安在，使者不能答。遂勒兵出战。声桓使副将白朝佐冲之，曰战酣来助。朝佐者，本铁岭骁将，为声桓刺王体忠者也。前破建昌，得金银五十万，声桓出师时索之，朝佐不与，曰久尽矣。及与高氏战追，奔数十里，径至城下。高师窘甚白战亦倦，使人视大军尚去二十里。朝佐怒曰：此为彼五十万欲致我死地也。收军归南昌，削发为僧。高得复入城守，金、王全军相待七十余日，会城空虚，陈芳、吴尊周等徒取其官，兵民独倚宋奎光，黄天雷为重。四月二十八日，九江破，报至城下，内外皆走；车一辆，舟一渡，索雇值数金，如乙酉初；虽斩之，不能禁。  
　 
江变纪略卷二

　　徐世溥撰

　　五月初七日辛未，七百骑至石头口，传为鲍瑞王兵。又曰九江裨将吴高败兵，及见其红缨白帐，始议筑城。明日，西岸哭声震野，铁骑满西山矣。大队从东路走南昌，而以偏师先从麦源、青岚诸道搜西山而后出；故未下营已血刃数十里。癸酉，声桓兄金成功纳降，许为内应。奎光闻杀之。是夜尽撤城外屋庐，不及撤者焚之，火光烛天，王营裨将贡鳌，以其军叛，斩关竟出，而黄天雷未之知也。报至赣州，声桓大恐，虞高兵尾之，故秘不传，从容撒还。十五日，前队至生米，闻清兵有十余骑放掠，其将以为易与，使数十人趋之，争利踹冷口桥，桥板朽断，溺死十余人，讹惊传为清兵所败。后舟即扬帆还。十九日，金、王大队乃至，与清兵接战于北沙，败之，获其大炮三。声桓与姜冢辅，盛服祓而迎之，罩以丹帛，鼓吹舁至德胜门郛中。声桓有骄色，遂勒兵入城，独郭天才以为不可，而屯营西岸；大兵射书城中，以布丈二，瓜子斗与之为隐，城中莫能解者。声桓、得仁亦射书招大兵降。或曰：未大捷而说人降听乎？六月三日，得仁悉其精兵攻清垒，兵未集，清兵横出遮之，大败于七里街。清兵虽胜而素畏王勇名，甚虑其袭之。军中时时夜惊曰：王杂毛来也。得仁生而顖二毛，故杂毛之称，闻于南北。越十余日，竟城守莫敢出，大将军固山额真谭泰乃行营掘濠沟，筑土城；东自王家渡，属灌城；西自鸡笼山及生米，尽驱所掳丁壮老弱掘濠负土，妇女老丑者亦荷畚锸，为濠率深二丈余，广如之，远近伐山木，撒屋取其栋枋、梁楣、大柯、长干作排栅，以为沟缘。又掘冢墓斫棺倾尸及未葬者，悉枭之，取其匡廓墙羽以为蒙。溽暑督工不停晷，上曝旁蒸死者，无虑十余万。死即弃尸沟中，臭闻数十里，蝇鸟日盘飞蔽天。又役俘掳为浮桥于章江，以凌风涛，自东及西，广袤七里；上起文家坊，下至杨子洲，凡为三桥。章江故深险，而所造三桥，上直矶，中当回洑，下当湍驶，皆没水；置石下椿为基度及沙面，且丈余之上，乃更累木迭石，迭至与水面平，而后絙船墁板，加土重栈楯，为桥死者又数十万。会天旱水涸，功亦竟就。盖天启时有广信周生者，善布施，贪福利，尝与宗室议论，谋造浮桥于章江，时人皆以为狂。咨之硕师老匠，以为虽费百亿万金，无益也。而大兵为辄成之。附郭东西周回数十里间，田禾、山木、庐舍、邱墓，一望殆尽矣。其留筑土城在营丁壮，率日与糜一飧，半凑水。莫能名其为沟池井泉何等也，薪刍无远近，辰出申还，疲病死者十七八。妇女各旗分取之，同营者迭嬲无昼夜。三伏溽炎，或旬月不得一盥，拭除所杀及道死、水死、自经死而在营者亦十余万；所食牛豕，皆沸汤微■〈火集〉而已。饱食湿卧，自愿在营而死者亦十七八。而先至之兵，已各私载卤获，连轲而下，所掠男女一并斤卖。其初有不愿死者，望城破或胜，庶几生还。至是，知见掠转卖，长与乡里辞也，莫不悲号动天，奋身决赴，浮尸蔽江，天为厉霾；而自昌邑吴城，下至仪扬，舳舻货物，■〈火艳〉湛干余里。于是，河南淮北骁悍亡命之徒，莫不忻健愿死江西而属餍焉，非从固山额真来而继至从军括掠满志愿者，莫能数固山额真营。蒲子塘距永和门六七里，筑高台于永和门东二里，高十余丈，登台望城中，市贸往来，独行偶语，一一尽见，独留惠民门蒙侧数十丈不围，纵其出入，亦藉以俘掠城中情状。吴尊周记（？）请广兵而去，诸将先后各托请援去。敦天才屯西岸，五战三胜，见城中无出战意，亦撒营去。所遣购米、运硝黄、刍油，先后数百艘，见为大兵横江夹岸追击。六月二十一日，西烧生米，东烧河泊所。明日烧市■〈氵义〉。七月初六日，烧黄土墩。八月初十日，洗松湖，水遮陆藏，无一人还报者；而得仁方娶武都司女为继室，锦绮金宝、筐篚万千以为聘币。亲迎之日，绣旆帷灯，香燎历乱，鼓乐前后，导从溢街巷，城外高台望见，大怪其缤纷暇豫异常。但妄意以为饬降，竟莫拟及建武侯娶妇也。笙吹方喧，忽大声震天，火光数十道，拥黑云大如车轮飞堕城中，哄曰城奔，举国狂走相蹈藉赴池井死者无算。是时也，顷刻几溃，已而寂然，歌鼓复作，众乃稍定。晡时，得铅弹于澹台祠东，秤之其重八斤，盖城外炮核先时大若车毂之云者也。自建武新婚炮惊，酒荒日甚，城中兵相率酺醵纵歌舞，穷夜累日。声桓面色如土，嚄恨而已。诸将裨禀问，百不一应。惟日责姜太保，令其遣客间道出城，号召四乡起义。殷桢国请行，胡澹书入，日国中拥百万精兵，不能出寸步，日夜荒宴，而眼穿外援，澹非辞难者，故敢与相国诀，自金氏入城，朘富良、诛锄贞烈几尽，刘天驷家钞，西山解体，胡奇伟擒至，李翔凤欲释，而金卒斩之。庾岭以南，腐心郭应铨兄弟，不返吉安，恨之到今。支解曾亨应父子，临汝莫不咬齿。王氏、杨万同时起事者，宿怨略遍四维矣。且公以附金、王而起者为义乎。不附金、王者义乎。天下方乱，雄鸷并起，强者自立，弱者因人。夫戴旧主、称宗国，此固忠义士所性愿望，而亦能者风动之资也。今之确乎岿然不与畔援为伍者，独陈九思孤军，五年百战，即今两家归正，彼前一收祁门，旋还师候驾，卒未尝通聘币、介尺素于二氏也。其受命隆武者，揭司马、傅詹事，前入国门已厌见其所为而去，自余不过群盗假义名以行。盗之魁杰，若蔡全才、邓参三軰，前已为金氏荡灭，余众闻大兵至，各先散保妻子。金之心腹，独张起祚起幕客守郡，宜图得当以报，而瑞州阑僻，不能有所为。邓云龙以五千岁议深召乌合，崎岖武宁溪谷间，望屋掠烟，实群盗耳，以当北兵，如振落，虽万众何益！且即令义士如云，见前者摧折僇辱如此，稍有志识，莫不饮恨祝亡，今假从年号，种怨自恣在前，上无真主，而欲使气节之士为金、王出死力，其谁听之！相国孤城，瓦注一叶，闭目不见泰山，岂知重闉之外，所在白骨如邱陵。环南新附郭，百里村烟断灭；人之不存，兵于何有？相国无庸谈义兵为也。姜读竟，默然良久曰：吾悔不用某言。豫国来讯起义，若何但日与为期言待援兵至集而已。城中斗米，渐至一金。宋奎光忧之，以死劝背城一战，欲独将其家丁，开门以赴清营死之，终不能得。念诸将人人异趣，不足与谋，独庶几神道可以威众。而德胜门乳中关王庙，向有酬赛神羊、神马，羊能怪最（？）。闻马朝自出就水草，夕还庙，调驯殊畜，而未尝有试鞍勒者。奎光一日早起，使备香醴，疾趋德胜门，扬言曰：夜者关帝见梦，赐吾马以破敌。今趣往领，遂入庙，握马不鞍而驰之。三十六营兵将，七门四民皆惊，愿听约束，从宋都督出战，而金、王终欲待外援夹击。奎光计复不行。城中斗米至六金，有狂僧大言于众云：能解围破敌，自言其名曰摩诃般若。声桓欲验其术，乃请以米五升试散兵民，自辰至酉，阖城沾足，由是骇服，其愿推拜以为国师。自豫国、建武而下，至厮养佣丐，无不倾心顶礼者。令文武兵民皆蔬水斋戒，而摩诃般若饮酒食肉自如。每日阖城手香随国师环绕七门，各衢市调摩诃般若三匝，期以每夜出城破敌，令军士无持寸刃，独用苇炬数千百竿缚之，人持一炬爇四端。豫国、建武亲挟竹批，率师纵马大呼冲阵即破矣。得仁觉其诈，然声桓犹惑之，人龙乃称病佯狂。声桓为求救于国师，摩诃般若曰：咦！吾已知之，彼私饮御妇，天帝罚令尔。我行救之，遂偕往视之。人龙故狂言如初。豫国戒左右缚之，具刑考鞫，摩诃般若曰：我北来巡按江西御史也，人为间，今何言，遂磔之。是日，并杀章于天，解太保印，更以文武兵饷内外军事，尽听全鸣时指麾。全鸣时为都督内外军务、吏兵户部三尚书、太子太师，赐尚方剑，便宜行事。城中升米二金矣。固山额真闻之，知其穷也，以米二石，使人呼于城下，缒而馈之。豫国报以冬笋百斤、金橘一石。固山亦笑称其能答。至是，百姓皆呼愿出城从公、侯一舍命决战。声桓、得仁终望外粮来，继城中薪亦尽，撤屋以炊，自荒静阛阓，渐至衢衖，渐至官廨、寺寮，启视官仓米，发者十已空七。或曰：此摩诃般若术所销摄，或曰摩诃般若本无术，时感神鸟之事，侥幸取不赀富贵（？），妖由人兴，物或凭之，彼亦不知所以能然，数尽而败。或曰：实为间小有术，但能鬼物为耗耳。而各营宿富裨伍囷窌亦尽，城中米至六百金一石，有反键重户枕数千金而死者。禽鼠草根木实悉尽，遂杀人而食。东北一隅，撤屋最先，废宅往往生雀麦，饥人将以食。得仁犹称瑞，曰此天贻我也。国中非十五成群不敢行。交衢直巷，先有瞭者，以隐为号。曰雄鸡也，即男。伏雌也，即妇。曰有翅，即带刀者。曰无翅，即无器。曰有尾者，即群行。曰无尾，即独行者。闻无翅与尾者，即共出擒而杀之。其始独兵食老弱及病者，渐乃择人而食。民剥鼓皮韡筩之属既尽，亦复群聚兵为粮。后更不择人而食。至父子、夫妇相啖矣。日望外援、外饷济师。且曰：春水涨必退。讫至全城为醢城，破后廨宇存者，人脂熏髆尚充牣云。谭固山知转饷路绝，因得以从容西南逐张启昌，西北降邓云龙而杀五千人，北剿余应桂、吴江于都昌，东收湖盗涂麒，西破丁家塘土砦；余什伯为聚未成者，林亮、殷国桢辈，次第擒散。胡澹愤国中所为不中，以为两人不足惜，而徒沮中原之气，病膈噎死。其二子，亦为大兵擒斩。百姓转复归，输粮贩鬻，为大兵耳目。几月以后，牛酒蓏菜日至，安坐而收其毙。然王氏火器悍精，且多清兵，攻城亦数为所困。全鸣时莅事，众志一新，全亦能军善守，故前后相持至八阅月。副将杨国柱私降。江南运红夷大炮至。已丑正月十九日，尽日力攻，声闻百余里，山谷皆震。亭午，城始破，金声桓衣其银甲宝铤赴帅府荷池死。王得仁突围至德胜门，兵塞不能前，三出三入，击杀数百人，被执支解。宋奎光，城破后二日得之于城西空舍，擒见固山，谕之降，不屈乃杀之。陈芳、黄人龙皆死乱兵中，余诸将不知死状者，大率皆为人所食也。声桓病思食虎时，使人问死生于八角庙汉将军番君梅鋗之神。神曰：死存浮沤，应在验于荷池。得仁突围出入，遭之者无不殊死，与谭固山马首再相值，而不识其为大将军，岂非天哉；姜旧辅儒衣冠死于偰家池，余兵以次降走矣。此江右一时公侯将相之梗概也。

　　人臣非甚顽薄，无不望其国中兴者，顾知其可为而为之，与不知其不可为而为者，才与识异。要以武侯、文山之诫，兼汾阳、临淮之福，尽瘁以事，生死置之度外，犹惧不济，今陉侠不本正义，苟且趋功名，不顾以亿万侥幸，且冀后世可欺。调如陆贾之调和将相，齐名平勃欲格天，得乎；古受降招叛者，皆垂成或半而特借之以为全力，若汉高英布、周殷之事是也。今江右之难，以金叛始，亦以金叛终。彼□□无论，乃宿称老成沈毅者，不思身不蹑半垒一城，无尺寸以制人死命，不免亦借游诸区区，欲仗掉舌之功，使畜头人鸣，庶他方尤而效之，成其瓦解，卒之以叛易叛，于事无济，而身名俱灭，虽事济名遂，然后世犹不免以排阖之徒，同类而称之也。君子哀之。初，姜旧辅之出也，道过江上，使人邀汉儒裔俱出。辞曰：某三年不入国门，久无木朝冠服。今惭见长者。何言入郭后，数属人来邀，曰必致之乃入城，谒之于故第，相见慰藉，娓娓道故，叙一事不可断如曩时。日午，客饥，风且起，欲西还，因起辞去。姜曰：止，请兄来，固欲有报也。即谬曰：适仓卒待更端久，乃忘正语。曰：何语？曰：两言耳。国家中兴之喜忘贺，师相再造之功忘谢也。立踧踖曰：是何言，是何言；吾所谓当其时则无贱，母以子贵，舁而作太上皇者也。于今为之，当若何？因复坐，请问曰：明之所以失天下，非左与闯耶？金则左孽，王乃闯役。公与侯安所授之哉；十日之间，年号两易，名虽归明，实叛清耳。今擅除爵，恣杀人，筦利权，大更张如此；若明有主，不待命如此；是僭也。若其无隆武、永历而如此为之，是伪也。僭、伪二者，春秋之所不许，相国纵与同事，无后衅后世史论谓姜公何如人？且两家与诸客，一以封拜，一以陶明，彼此互相愚以成其变，而究也实为两人所用。年号甫更，门迹已扫，今且内相猜忌，公能亲于建武之与豫国乎？能则揽其兵柄，退称旧辅，缟素待罪，以告天下。令其惭而听我，竭心力为之。不济则死，不能则引身而退，归耕田野可耳。言毕辞去，姜旧辅后竟不能克如其言，以致身虽死，而名不彰。可慨也夫！  
　
