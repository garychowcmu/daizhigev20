庚申英夷入寇大变记略


不着撰人

　 
　　　　　 
　　谨按咸丰九年巳未五月，英夷入天津海口，上命僧邸御之，大获胜仗。轰坏夷船十余只，计毙夷匪六七百名。英夷随即遁去，而海防从此起矣。夫僧邸筹办海防，挑濠筑垒，伐树掘坟，姑无论招谤与否，而以之御英夷，则可谓殚尽心力已。 
　　至今岁庚申五月，英夷由广东至山东，踞登州海口，声言俟伊马队到齐，即长驱大进，欲复去岁之仇。彼时我国之人，皆以海防可恃，有一僧王在，可高枕无忧也。考英吉利在南洋三岛，去中国七万里有奇，其由粤东历山左抵天津大沽口，计程一万三千余里，而计日不过半月，其船驶也。 
　　至六月上旬，遂入寇天津。大小船百余只，该夷并闽粤各匪不下二三万人。传言带兵饷银钱可支三年，刀矛火器多而且精。出名者惟英吉利、佛兰西二国。夷酋有额尔金、葛罗、危咤马、巴夏里等名。先至北塘口停泊。此处僧营仗有地雷。夷人获一沙姓者，询知确实，即时将地雷挖去，整队上岸，伤民居数千家。是时僧邸意在决战，而朝中惠、怡、郑三王及肃顺等，意在必和。上意竟为动摇。相持日久，迄无定见。 
　　至七月初四日，大势决裂。夷人以汉奸潮勇作马队，意在以我攻我。 
　　初五、六、七等日，僧营连日开仗。因事多掣肘，故败多胜少。夷匪或虎皮蒙马，或猩毡裹人，我马队见之即溃。又因南炮台火药房被轰，该夷马步队蜂拥而来，直扑我大沽营盘。僧营不支，遂南北炮台俱陷。提督乐善阵亡。是役也，我兵虽败，未至大伤。僧邸苟再整劲旅，堵御谨严，夷其如我何哉。无如机由中制，奸党弄权，并私令该夷抄袭僧营后路，其意何居？真令人发指矣！僧营退守北岸，意仍在必战也。直督恒福袖出廷寄云：“业已违旨，尚一误再误耶！”僧邸顿足曰：“两年辛苦，费尽心血，一旦弃之，可惜也！”遂将大沽让出。及津人闻之，急往挽留，已兵退十里外矣。 
　　夷匪遂于初九日入天津城，并不杀戮，且出告示云：“大英、法国提督水陆军门某某，为晓谕事：去岁我国前来互换和约，中国失信，伤我师旅。故今年前来复仇，又动干戈。于某日占居大沽，某日统先锋入天津城。我两国水陆会商，绝不骚扰百姓。尔等各安生业，俟大局已定，酌有章程，再行明示”云云。该夷携带眷口，盘踞津城。我兵一矢不加，甘心奉让。可叹可恨！朝中又命满中堂瑞麟领兵至通州防堵，直督恒福、中堂桂良、侍郎文俊，往津议和。僧邸大营退至张家湾扎住。有旨云：“僧格林沁办理一切，未能周妥。着拔去三眼花翎，革去内廷差使，以示薄惩。着桂良、恒福授为钦差大臣，驰往天津，办理事件。” 
　　自初十至廿日，茫无头绪。夷人所要求者，如要现银一千六百万两，及设官盖馆等条款。奏闻后，奉上谕云：“勿得决裂和局，亦不可遽行应允。”圣意尚在两可，而该夷早已贿求桂良，全行应允，并许其五百人进京。京城一闻此信，安得不惊惶乎？京南一带各防兵均已撤回，恐僧邸复战也。僧邸回京，上不许其入城。听谗言恐其有异志也。既而廷寄有“不准该夷进城”之谕，而悍夷已不可制矣。遂于甘三日自津起队，甘五日至杨村，甘六日至蔡村，抢掠民夫无算。 
　　而朝中于廿四日，忽有北巡之议。此乃端华、肃顺之谋。上深然之。是日御正大光明殿，召诸王大臣，示以暂幸木兰之意。皆无言而退，惟侍郎毕道远进言云：“从古国君守社稷，断无远出之理。”上复召诸臣云：“尔等所言固为有理，设夷匪入城，将置联于何地？”因相向而泣。一时忽传顺天府预备车辆，工部备木箱二百只，并黄幄行帐等件，户部备银六十万两。大城内外臣民，皆知驾必北行矣。是日山东、山西勤王兵到。申刻，怡王载垣、军机穆荫，自请赴津与夷讲和，以纾上忧。上许之。此时九城已设炮调兵，人心惶惶，眷属多有出城者。 
　　廿六日，赏还僧邸三眼花翎。中堂彭蕴章、予告大学士翁心存、上书房、南书房诸臣，各递封奏。 
　　廿七日，六部、九卿、都察院、五城御史科道等，均递封奏。奉朱谕云：“朕审时度势，今日巡幸之师，即为异日亲征之举。统带劲旅，坐镇京北，遥为控制”云云。即日已闻提督派惇王，监国派瑞常矣。僧王马递由贾格庄发。 
　　廿八日，祁中堂巂藻、潘祖荫、刘成忠、九卿、都察院、科道各递封奏。潘祖荫折内云：“国君死社稷，上欲何往？”陆秉枢折云：“上何以对祖宗？何以示臣庶？”言之痛切。至胜保、曹登庸等折，直痛骂误国权奸，死有余罪。军机文祥，恳留诸臣勿散，欲力争也。召见时，剀切开陈，痛哭流涕，至于碰头血出。恭王、惇王、醇王抱上足哭留。圣心无可如何。遂于戌刻传旨云：“近因军务紧急，须用车辆，纷纷征调，不免喷有烦言。朕闻外间浮议，竟有谓朕将巡幸木兰，举行秋狝者，以致人心疑惑，互相播扬。朕为天下臣民主，当此时势艰难，岂暇乘时观省？且果有此举，亦必明降谕旨，预行宣示，断未有銮舆所莅，不令天下闻知者。尔中外臣民，当可共谅。所有军营备用车马，着钦差王大臣等，传谕各处，即行分别发还，毋得尽行扣留守候，以息浮议，而定人心。钦此。”又分赏防堵巡防内外兵丁甘万两，以示激励。皆以为我皇上至圣至明，一经转圜，足征干断，即英夷闻之，亦当退避三舍。此数日中，在朝者盈廷力诤，折奏纷纷。出城者逃亡离散，抢掠尤多，诚有幸有不幸也。 
　　廿九日，僧王马递贾格庄发。 
　　八月初一日，怡王六百里加紧，天津发。是日酉刻方定局主战。京城前三门添派兵勇，安设炮位。闻夷人分拨万余，已抵河西务一带。胜保自请将兵出御，遂协同伊勒东阿，于初四日驰赴防所。自上月甘八日至今日，端华、肃顺并未召见。均以为圣心自有权衡，此辈祸不旋踵矣。而岂知根深蒂固，牢不可破乎。 
　　初三日，怡王六百里加紧：“与夷人约定，在通州会商和议。”是日，僧营已移屯通州城外。 
　　初四日，夷人进通州。我国以礼接之，设筵相待。怡王载垣、军机穆荫，与该夷面商，惟欲罢兵讲和。无如该夷等要求无厌，出言不逊，无礼已极。时僧邸已伏兵在外，和议不成，即时开仗。樽俎之地，变为戎马之场矣。计杀毙夷匪百余人，生擒二十余名。内有大小头目四人。巴酋者（即巴夏里），彼国通师总兵，乃积年狡酋。自英夷滋事以来，皆此酋主谋，彼国甚倚赖之，是日亦被获。 
　　初五日，怡王押解赴园。其时，上或御正殿亲讯，或钦派亲王大臣讯，巴夷自必确供原委。而奸党之贿赂充斥，内结外连者，自不难水落石出。乃端、肃等见巴夷一到，恐有漏言，即急令解进京城，分交顺天府刑部分禁，上亦遂置之不问。小人之敢于蒙混如此，实由上之宠信过深也。即日晚得旨云：“朕抚驭寰海，一视同仁。外洋诸国，互市通商，原所不禁。英吉利、佛兰西与中华和好有年，久无嫌隙。咸丰七年冬间，在广东遽起兵端，入我城池，袭虏我官吏。朕犹以为总督叶名琛刚愎自用，召衅有由，未即兴问罪之师也。八年间，夷酋额尔金等赴诉天津。当令总督谭廷襄前往查办。该夷乃乘我不备，攻踞炮台，直抵津门。联恐荼毒生灵，不与深较。爰命大学士桂良等往与面议，息事罢兵。因前请条约，多有要挟。复令桂良、花沙纳等驰往上海，商定税则，再将所立条约，讲求明允，以为信据。讵夷酋卜鲁斯等桀骜不驯，复于九年驾驶兵船，直抵大沽，毁我防具。经统兵大臣僧格林沁痛加轰剿，始行击退。此由该夷自取，并非我中国失信，天下所共知也。本年夷酋额尔金、葛罗等，复来海口。我中国不为已甚，准令由北塘登岸，赴京换约。不意该夷等包藏祸心，夹带炮车并马步各队，抄我大沽炮台后路。我兵撤退后，复至天津。因思桂良系前年在津原议之人，又令驰往与之理谕，犹冀该夷等稍知礼义，但使所求尚可允许，亦必予以复容。岂意额尔金肆意要求，意欲婪索兵费，强增口岸。陈兵拥众，入我郊畿。凶狡情形，至于诸极。爰命怡亲王载垣、兵部尚书穆荫，前往再三开导。并令将所请各条，妥为商办。逆夷犹敢逞凶，带领夷兵，逼近通州，称欲带兵入见。朕若再事含容，其何以对天下？现已严饬统兵大臣，带领各路马队诸军，与之决战。近畿各州县地方士民，或率领乡兵齐心助战，或整饬团练阻截路途。无论员弁兵民人等，如有能斩黑夷一级者，赏银五十两；斩白夷一级者，赏银一百两；擒斩夷酋一人者，赏银五百两；焚抢夷船一只者，五千两。所得资财，全行充赏。天津百姓素称义勇，务各敌忾同仇，明攻暗袭，以靖逆氛。朕非好武穷兵之主，凡此大不得已之苦衷，当为天下臣民所共谅。至该夷所掳闽广等处内地人民，皆朕赤子，如能自拔来归，或斩夷酋来献，朕亦必予以厚赏。该夷去国万里，原为流通货物，向来全由刁恶汉奸百端唆使，以致如此决裂。并当谕令各海口一律闭关，绝其贸易。其余恭顺各国，各安生业，勿相惊扰。经此次剀切明谕，该夷倘能醒悟，悔罪输诚，所有从前通商各口，朕仍准其照常交易，以示宽大之仁。倘执迷不悟，灭理横行，我将士民团等，惟有尽力歼除，誓必全殄丑类，其毋后悔。将此通谕中外知之。钦此。”上谕若早下十日，尚可有为。无奈举朝以和议自愚，牵掣僧营，不使成功。虽有此旨，寇深矣，可若何！ 
　　初六日，焦佑瀛、张之万六百里加紧，静海发。 
　　初七日，夷匪分两大股出队。我兵三支：胜营、僧营、瑞营也。在通州南接仗，胜帅在前队执旗督战，开炮轰毙夷匪千余人。该夷愈死愈进，我兵亦奋勇直前。两军正在相持，忽该夷炸炮（即子母炮也），飞落僧营，马队惊散。胜帅中炮子落马，大旗折倒。三营俱溃。瑞麟幸免于死，退至皇木厂收集败兵。夷复来扑营，幸得各路勤王兵截退。胜帅入城养伤。是役也，初本胜仗，因蒙古兵先溃，几至全军不保。胜帅所领京兵，皆久不经训练者，一旦猝遇劲敌，欲其必胜，难矣。僧营马队皆蒙古锐卒，其不战先逃者，将弁灰心，士卒解体。诚以昔欲战而不使战，今使战而不欲战也。且前所颁二十万赏银，各营俱有，僧营独无，未知当事者是何意见？瑞营之兵，更不足数矣。胜帅身受重伤，中炮时，其马已糜烂，而人竟保全，诚天幸也。 
　　是日晚，上在海淀闻败信，内外惊惧，彻夜匆忙，立传预备。圣驾遂于初八日巳刻偷走。及各衙门值日引见等官赴园，始知上已北行，銮舆不备，扈从无多。随行者惟惠王、怡王、端华、肃顺等，并军机穆荫、匡源、杜翰诸人。车马寥寥，宫眷后至，询迫不及待矣。是日，上仅咽鸡子二枚。次日，上与诸宫眷食小米粥数碗，泣数行下。国家多难，天子蒙尘，令人浩叹。 
　　忆自六月以来，荧惑星入南斗，七月间太白经天。占验家有“荧惑南斗，天子下殿走”之语，至是竟验。上启行时，留朱谕云：“穆荫等办理抚局，未能周妥。改派恭亲王奕，留海淀议抚，并帕克王绵森、陈孚恩、贾桢等守城。”且密谕恭王：“如战不胜，即潜赴行在。”上意直弃宗社臣民如敝屣矣。是二日，九门昼闭，人情汹汹。逃窜者不可胜计。设南城无团防，即变生不测矣。 
　　初九、初十二日，东便门、齐化门、沙锅门俱用土塞住。惟正阳门、顺治门半开，午后即闭。我兵均靠城列营。 
　　十一日，事势更急，探报纷传，茫无确耗。又间以土匪布散谣言，满城惶惶，去者大半。而出城被掠者犹多，竟至人财俱失。百物昂贵，街中苍凉。银价至二十七吊一两。是时内城仗提督文祥之力，外城借五城团防之功。五日不闻圣驾所在，而城池尚保无恙。皆我朝深仁厚泽，培养二百余年，故能得士气之醇、民心之固如此，真自古未有也。 
　　十二日，始知上驾至热河。有旨令周祖培留守外城，贾桢、赵光、陈孚恩帮办。豫王、桂良、全庆，分驻内城、禁城。恭王、文祥仍驻海淀，并朱谕办理行在一切事宜，立送印信，命上驷院给马，户部给银，均未如数发往，可谓呼天不灵。 
　　十三日，陕西、甘肃、河南各省勤王兵到。既不派人管领，又不颁发粮饷，茫无布置。兵虽多而无用，国中无主故也。夜间夷匪在齐化门外，放火焚烧民房铺户无数。 
　　十四日，因情势紧急，令刑部在禁各官犯取保出狱。武备院卿恒棋，内务府人也。前任粤海关监督，与巴酋有结盟之好。是时往来说和，屡到刑部与巴夷晤谈，并求其寄书与额尔金，息争议好。婉求数日，巴夷始允。其书大略云：“我国此来原为通商，并非攻城略地，乃〔仍〕宜和好为是，退兵张家湾，再议条款。且我在此甚蒙恭王优待。恭王为人亦甚明白，似和约可成”等语。后有夷字一行。我国无人认识，不敢遽送夷营。迟至数日，始行发往，从此两有照会。彼云先送出巴夷等，然后退兵。我云必先退兵，然后释还各夷。因此又耽搁数日。 
　　十五日，有女夷带兵城下，询巴夷消息。我巡城兵答曰：“并未囚禁，优待之至。”夷始退去。是日释巴夷出刑部，往德胜门内高庙。我文武大臣等摆队相送，辱国体矣。 
　　十六至十九日，略为安顿。夷匪之不攻城者，因巴夏里在内也。 
　　廿日，我执事大员，差商人往夷营送礼，恳请说和。该夷批答云：“尔等来意知悉。但我国无私收礼物之理。所送各礼，按市价给钱。至通商各情节，仍向尔国呈请照会，方为合理”等语。可谓情通理顺，而礼物俱被黑夷鬼抢去。其谲诡狡狯，往往类此。我执事等竟莫可如何，伤财惹气，一事无成。 
　　廿一日，上自热河来旨云：“夷虽欲就抚，料理城池一切事宜，不可懈怠。如抚局已成，即飞速奏闻，以便早行回銮，以安人心”云云。 
　　廿二日，夷人领马队闯入海淀，意在恭邸也。因未得手，即放火将园门烧毁，树木朝房，皆成灰烬。附近一带，焚掠无算。夷匪进宫门时，皇太妃染病在床。闻事急，自勒死。驻园大臣文丰，投御河殉难，宫女内监，死者更多。内务府员外郎泰清，全家十六口俱自焚死。其余各官园寓，荡然无存，一片焦土。土匪乘之，于是宫中精蓄陈设等，抢掠一空。恭邸及军机文样，夜间避之长新店，并无房屋，露宿终夜。夷匪烧园后，申亥回营，路遇瑞麟马步兵五千，即时接仗。瑞兵大败，尸骸遍地，其受伤者，溃入德胜门，喊哭连天，城中大乱。兵部尚书陈孚恩痛哭云：“大事去矣，我辈有死而已。”内外城各铺户，席卷而逃。钱当店被抢者数十家。各官眷出城者，更不胜数矣。是时未关闭者，止一西便门。拥挤纷纷，车马填塞，竟有候至终日，不能出城者。内城八旗男妇，提老携幼，步行而出，尤为伤心惨目。 
　　廿三日夜间，夷匪又来扑城。胜帅以帛裹伤处，率领陕甘山东各省兵接仗。僧邸马队继之。四面围剿，夷始败退。是夜炮火冲天，人声鼎沸。枪炮之声，震动山岳。有闭门坐泣者，有彻夜不眠者，有打点行囊为宵遁计者，人人丧胆，真非常之惊也。 
　　廿四日，夷营驻扎黑寺。各省武举会试者，早已远逃矣。附城各村庄，不分昼夜，火光烛天。我之溃兵溃勇，无人招集，任意抢夺。西山一带，皆京城宅眷逃往者，荼毒尤甚。各衙署当差无人，弃官者不知几何。是日彰仪门开，出城者络绎不绝。而守门之吏忽而放行，忽而拦阻，需索银钱，尤为可恶。未刻，送巴夷出城。恒褀往夷营议和回去，和议已成，彼此罢兵。所有条款，均已允许。定于明日国子监赴宴。时胜帅已入城，僧邸驻天灵〔宁〕寺。人心从此稍安。 
　　廿五日，前三门俱半开。该夷因天雨改期换约。 
　　廿六日，夷人来照会，定于甘九日，带领马步队一仟人城。内外一闻此信，又复惊慌摇动。于是前之未走者，亦皆出城为暂避计，恐夷匪入城骚扰也。是夜沙锅门外火。 
　　廿八日，恒褀往夷营。 
　　廿九日午刻，恒褀率领夷人马步队五百人，入安定门。夷酋有成姓、刚姓、巴姓（即巴夏里）三人，在国子监赴筵。礼乐文章之地，犬羊杂处矣，为之一叹。宴后，分三处驻扎。惟巴夷领夷匪多人，住安定门楼上。该夷布满城墙，遍插旗帜，安设炮位，将我兵士尽行逐出。器械枪炮等件，抛弃满地。我国接待之人，绵森、全庆、宝鋆、成琦、崇纶、恒褀等。该夷定要亲见恭王，始换和约。我当事诸人未敢遽允。 
　　九月初一日，该夷交出汉奸四人，并请我国诸大臣赴宴。 
　　初二日，诸执事去请恭邸。王与文祥自长新店回，驻天灵〔宁〕寺。是夜德胜门外火。 
　　初三、四两日，夷人屡贴告示。始而云：“绝不扰害，百姓安堵如常。”继则云：“如恭王不见，和约不换，仍动干戈。尔商民等，宜及早远离，免致受祸。”于是人心不定，搬移者又纷纷矣。北城一带，遍住夷人。而我国之男妇往看者，日不下千余人。前则畏其搏噬，窜避不遑；后则视为希奇，传说有味。且该夷又以洋钱易市钱，抛掷满地。贫妇乞儿等，纷纷逐拾，彼观之为乐。可恨可笑。夷酋等向顺天府要毡子千条，皮袄三千件，白米数千担。均如数给付，又因夷人打仗受伤，加索现银五十万两。种种不情，难以缕述。我朝诸大老，俯首帖耳。任其罗唣，莫敢谁何。且夷匪分班上城住宿，其该班者，纪律谨严，并不敢移动跬步。下班者，即潜肆淫掠，北城东城受害者不少。此虽由将帅无能，兵丁无用，而开门揖盗者，实恒褀一人。其罪上通于天矣。是日有旨：僧邸革去王爵，仍留大臣关防。瑞麟革职留营效力。提督改派瑞常。因败仗后，恭王参〔奏〕，故有是旨也。 
　　初五日，该夷因前在通州被获各人，有为胥役拷掠致死者五名，此次声言泄忿，放火将圆明园、三山（玉泉、万寿、香山）等处，全行烧毁。烟焰迷天，红光半壁。连烧五日五夜，不啻咸阳一炬。数百载之精华，亿万金之积贮，以及宗器、裳衣、书画、珍宝、玩好等物，有用者载入夷营，不要者变为瓦砾，更被土匪搜劫一空。万间宫殿，荡为墟矣。伊谁之咎？至历代圣容，皆为碎裂，尤不忍闻矣。当未放火之先，夷酋索恤银五十万，曾有照会给恭王。王亦照会该夷，遣一守备往投。讵该弁竟未送到，私将照会毁弃，复捏造夷字收条缴差。夷酋等候至三日，不见照会，因而烧园。后事情泄露，将该守备立即正法，然已无裨于事矣。 
　　初七、八两日，恒褀带领巴夷，相度盖馆地面。如隆福寺、老君堂、天主堂等处，均要占踞。又有王府数处。后各府皆贿求巴酋，始行让出。 
　　初九日，夷人强挟顺天府尹董醇，带往厚载门，擅入咸阳宫，游景山，至太高殿，过神武门外桥而回。宫门禁地，任其往来，令人发指。数日间，屡有上谕示恭王，言：“夷情叵测，万不可亲身往见”，并有“勿蹈虎口”之语。恭邸复奏有云：“奴才于皇上，分则君臣，亲则骨肉。捧读朱谕，爱臣者至矣。然臣不亲见，该夷必不罢休。合城亿万生灵所系，臣虽死无憾”云云。 
　　初十日，由户部发现银五十万两，共计二百五十箱。夷人纷纷抬去。并商议伊等见恭王仪注。 
　　十一日巳刻，恭王领马步兵二千进城。文有文祥，武有胜保，威仪严肃，夷人为之气夺。至吏部下马时，一二品大员皆集。夷等恐有埋伏，亦派夷兵二千，前后防守。未刻，巴夏里先到，亲来请恭王安，行全礼。王遂携巴夷同至礼部。申初，额尔金乘轿至大堂前下轿。王迎于檐下。额酋亦行彼国全礼，王拱揖答之。入座后，通使传话，略为寒暄而已。当面画押，互相和约。夷酋等深赞王贤，感激无地。巴夷尤为恭敬叹服。临行额酋复至王前，行礼告辞也。王送至阶下而回。是日合城往观，填街塞巷，亦盛举也。 
　　十二日，与佛兰西换约，礼节与英夷同。 
　　十三日米利坚、俄罗斯、黑鬼国换约。该夷等因烧毁海淀，于一千六百万中，让三百万。然其所掠者，已不下千万矣，将谁欺耶？ 
　　十四、十五两日，夷人出南城，至前门大街、珠宝市、大栅栏等处，买办货物。虽不甚猖獗，而各人携带枪刀，少不如意，即行滋扰。于是铺户多关者。 
　　十七日，佛兰西首先退兵。因英夷肆掠无忌，彼亦为之不平，遂忿而先去也。英夷重修顺城门内天主堂，日往念经。并令我国将和约条款，刊刻眷黄，颁行天下。畏各省关闭绝其贸易也。复欲拆毁我地坛，筑彼炮台，幸而中止。 
　　十八日，英夷请恭王赴宴，并送王礼物甚多。又述说彼此起衅之由，恳王入奏，代陈下情，颇为恭顺。 
　　廿日后，夷人逐日出城，听戏闲游，毫无阻碍。 
　　廿三日，夷人将安定门交还，始准我军民出入。 
　　廿四日，上召僧邸、瑞麟赴行在，并饬令各衙门堂司官员拣赴行在。无论大小官员，俱不准告假。才觉安定，威权又作矣。是时恭邸进城，驻瑞应寺。 
　　廿五日，方有邸抄上谕云：“恭亲王奕奏互换和约一折，本月十一、二等日，业经恭亲王奕，将八年所定和约，及本年续约，与英、佛各国互换。所有和约内所定各条，均皆允准，行诸久远。从此永息干戈，共敦和好。彼此相安以信，各无猜疑。其和约内应行事宜，即通行各省督抚大吏，遵照办理。钦此。” 
　　廿六日，恭邸奏请回銮。 
　　廿七日，英夷始退兵。军机文祥及诸大臣与之饯行。该夷酋等云：“我等此来，甚为骚扰，大皇帝破费多多。至今大皇帝未回，我等心甚不安。理应我带兵赴热河迎驾，恐大皇帝见疑。又复北行，更为不美。是以不敢前往。异日诸公可为我们代奏”等语。骄傲之态，凌辱之言，我执事诸大老汗颜听受而已。 
廿九日，夷兵俱已退净。诸大臣奏请回銮。奉朱批云：“夷人虽退，尚踞天津。条款内有面递国书一条，并未议妥。该夷如有反复，转恐有甚于八月初八日之事者。尔诸臣孰能保无后患？”上意若此，其久驻热河必矣。赏还僧邸王爵，并三眼花翎。赏瑞麟侍郎衔，饬令带兵赴河间，防剿捻匪。英夷之事，于此结矣。


