　　北东园笔录初编 　清 梁恭辰


●卷一
◎阿文勤公吾乡伊墨卿太守秉绶在刑部日，以宽恕称。有后进请教者，必举阿文成公故事告之。当文成公末贵时，其父阿文勤公克敦方燕居。文成侍立，文勤仰而若有思，忽顾文成曰：“朝延一旦用汝为刑官治狱，宜何如？”文成谢未习，公曰：“固也，姑言其意。”文成曰：“行法必当其罪，罪一分，与一分法，罪十分，与十分法，无使轻重。”公大怒，骂曰：“是子将败我家，是当死”。遽索杖。

　　文成惶恐叩头谢曰：“惟大人教戒之，不敢忘。”公曰：“噫，如汝言，天下无全人矣。夫罪十分，治之五六已不能堪，而可尽耶？且一分之罪，尚足问耶？”

　　其后文成长刑部，屡为诸曹郎述之，太守盖面受其说云。按文成之子那文毅公彦成，家大人受知师也。其长刑部日，家大人以军机会审事常到部，每侍淡之。项文毅曾以此语相勖，故余亦得转闻其详。庭训、官箴一以贯之，宜其柱石相承，簪缨未艾矣。又闻家大人曰：“乾隆年间有冯廉访廷丞者，尝为大理寺承，大理为三法司，主平反，自刑部权日重，大理不得举其职。冯在官，于罪名出入数有纠驳，多所矜恕，诸司皆怒。适大学士刘文正公总理部务，独心善焉。后冯亦由刑部郎氵存擢至江西按察使。入觐，大学士于文襄公问冯以治狱之要，冯日：”夫狱者，愈求则愈深，要在适中而止，则情法两尽。“文襄嗟赏其言，告诸曹司以为法，此与阿文勤言正可相印，证也。

　　◎方恪敏公乾隆五十余年春，巡畿甸，突有村民犯跸，手携兵器。为扈从侍卫所格，讧被执。诘之，曰：“直隶人。”纯庙震怒，曰：“朕每年春秋两巡，累及近畿百姓，固应怨我。然两次所免钱粮积数十年计之，亦不为少，竟不足以生，其感乎是殆有主之者矣。”时总督方恪敏公观承已于卡伦门外接驾，一闻此事，飞骑追上，而乘舆已前行。公疾趋伏道旁，大声呼曰：“臣方观承奏明，此人是保定村中一疯子也。”上闻，稍回顾，而乘舆已入宫门。甫降舆，即传军机大臣入对。

　　上曰：“顷犯跸之人，据方观承奏是一疯子，不知究竟如何？”军机大臣碰头奏曰：“方观承久于直隶，据所奏是疯子，自然不错。”上曰：“既系如此，即交尔等会同刑部严讯，作疯子办理亦可。”军机大臣碰头谢出，即日在行帐中定案。

　　当是时，众情危惧，不知此案将如何株连。乃以恪敏公片语回天，其事骤解，如浮云之过太虚。真所渭仁人之言，其利溥哉。后恪敏公之子勤襄公（维甸）亦继武为直隶总督，国恩家庆，其原有自来矣。此事蒋砺堂节相为家大人所述，并云恪敏在直隶功德甚盛，此其逸事行状，墓志所不载，我辈宜笔之于书也。

　　◎曹宗丞曹慕堂宗丞（学口）与纪文达公同充翰林院办事，会有八九英俊与同馆争名相轧，同中蜚语为院长所嫉，势且同挂弹章。时文达公亦负时誉，在危疑中，不能为申雪，为坐清堂中，与同事相叹惜。宗丞乃奋起拍案曰：“诸公以此事为真耶，则数人皆轻薄子耳，去之何足惜？如灼知其枉耶，则所办何事而噤口如寒蝉乎？”乃邀同人诣院长前，宗丞婉请曰：“据公所闻，此数人者，褫不蔽辜矣，然公此语从何来？倘白简一上，事下刑曹，无证佐不能成狱，愿先示告者姓名，并列章中”。院长沉吟久之，事竟中止。后八九人者皆通显，无知此事缘宗丞得解者，而宗丞亦终身未尝自言。又其同年陈裕斋侍御，年过四十无子，又有所阻格，不能置妾。宗丞倡率鸠资，买一女送其家，后举一子。侍御夫妇相继没，有婿谋踞其余赀，百计媒蘖，孤儿孀妇且旦夕不能自存。闻者扼腕莫能为力。宗丞又率众同年仗义执词逐婿，于乃得安，今已读书成立矣。宗丞于锡麟由翰林擢侍御，孙汝渊亦由庶常改刑部，人皆渭为宗丞隐德之报云。按宗丞墓志铭出朱文正公手，神道碑出钱竹汀先生手，此二事皆未及载，盖先叔祖太常公所亲闻于纪文达公者。锡龄为太常公乙未同年，汝渊为先伯曼云公乙未同年，述其祖德，亦如此也。

　　◎吴祭酒吴谷人先生（锡麟）初通籍时，其家适以七月放盂兰会。事毕，老仆搬携杂物进内，有供寒林大士一半桌尚置门外，偷儿乘闲窃负而去。仆出，求桌不得，询诸家人，先生默坐厅事侧，应曰：“适见一人负去矣。”仆曰：“何以不呼？”

　　先生曰：“其人已负去，呼之奈若人何？”于是举家皆窃笑先生为不了事。先生负儒林重望，此其一端小节，已与青坡吾家故物同一风味。其后领成均、享耆寿，哲词或登鼎甲，或入枢廷，谓非厚德之报哉？先生与先叔祖太常公为乙未同年，家大人以所闻于太常公者为余述之如此。

　　◎昭勇将军仪征阮芸台阁老，余先伯曼云公己未座主也。兄之师，弟例亦称师，故家大人亦执弟子礼为。道光壬寅，余随侍家大人寓邗上者三阅月，阁老方子告里居，时来燕谈，余得从旁窃窥道范。因私询家大人云：“似此福慧具足一代伟人，其祖德宗功不知若何致此。”家大人曰：“汝未读吾师《研经室文集》乎？集中载吾师之封翁有昭勇将军者，名玉堂，字琢庵，以武进士起家，侍卫内廷，外擢游击。乾隆初，以湖北苗疆九溪营游击领九溪、沣州、洞庭、常德四营兵随征湖南叛苗，身先士卒，转战皆捷。会总督张广泗檄公进剿南山大箐屯贼，公以正兵佯攻于外，而自率奇兵由间道攀藤越岭而入，遂大捷。余党八百户退据南岭，粮尽出降，总督虑贼诈，不允，公力辩其诚，以死任之，保全无算。后又进剿横坡，搜获男妇数千人，总督欲尽诛之，公再四谏阻不从，不得已，乃请曰：”壮丁能执兵抗拒者，戮之，妇女及男十六岁以下者，必宜宥免。‘所活又无算。九溪有北山，周数十里，向为兵民所仰给。有明季指挥豪姓子孙，讼为祖传旧地，委官勘讯，几为所夺矣。公慨然人省垣，力陈于大府之前曰：“地即豪姓地，亦前代事，今久为数万家葬窆樵牧之利，一旦夺之以归一家，如数万家何？’大府乃省悟此非武弁分内事。而公能冒不韪争之，卒得挽回。其利民之事类如此。公身仅以游击终，今以孙贵享八座之祀，膺一品之封，门下门生遍于天下，其食报也大矣。”家大人曰：“兵，凶器；战，危事。然必化凶为吉，转危为安，方于国事有济。若徒以逞杀邀功，于大局毫无裨益，国家焉用有是举，天地焉赖有是人乎？”

　　昔人言：“军旅之间，可济者惟仁恕最为有味。”汉飞将军李广以诱杀降羌八百余人，坐是不得侯。广后以失道自杀。至其孙陵，且以降虏致族。与昭勇将军事二千余年遥遥反对，天道有何不可知哉？

　　◎姚文僖公湖州姚秋农先生（文田）为曼云公己未同年，是年元旦，其同郡某梦至一官府，闻喧传曰：“状元榜出矣。”朱门洞开，两绯衣吏擎二黄旗出，旗尾各缀四字日：人心易昧，天理难欺。醒后，亦不知为何浯。及胪唱姚为第一，人有以此梦告之者，先生思之良久，瞿然日：“此先世高祖某公语也。公提刑皖江时，狱有二囚为怨家所诬，陷死罪，公按其事无左验，将出之，怨家献二千金，请必拟大辟。公曰：”人心易昧，天理难欺。得金而枉杀人，天不容也。‘屏不受，卒出二囚于狱。旗尾所书得无是欤？“呜呼！公庭片语而天听式凭，百年后卒使其云礻乃享大科之报，司民命者，亦可以兴矣。后先生历官至大宗伯，谥文僖。

　　◎彭庄二家惜宇余以公车抵京，始屡晤彭咏莪（蕴章）。盖咏藉与吉甫伯兄为至交，故与余兄弟皆契好。稔知其累世科第，甲于吴中，间询其家门鼎盛之由，咏莪曰：“吾苏彭氏与武进庄姓，世皆称为积善之家。雍正丁未科，余曾祖芝庭公讳（启丰）

　　与武进庄公名（柱）者同榜。庄母太夫人梦三神人议是科鼎甲，一神曰：“论先世阴德，庄与彭相埒，惟本人惜字一节，庄不及彭。‘一神曰：”果尔，即改彭为第一可矣。’及胪唱后，始知庄本拟元，乃芝庭公则以第十卷改为第一。此事当时熟在人口，庄因此益专意惜字。后两子俱中鼎甲，长为方耕侍郎（存与），乾隆乙酉榜眼，次为本醇学士（培因），甲戌状元，此佘两家惜字之报可据者如是。而世人不察，辄谓予家专奉文昌，得拣笔篆之术，遂于科第如探囊取物。余家自国初以来虔奉文昌则信有之，笔篆事近渺茫，本非可以为训，未敢为吾子告也。“按彭芝庭尚书系雍正丁未会状，而其祖南昀侍讲（定求）实先为康熙丙辰会状，祖孙以会状相继者，海内无第二家。而其后嗣科第尚蝉联不断，仅就余所稔知者，如修田侍郎（希濂）曾典试吾闽，苇间太守（希郑）与家大人司官礼部，远峰编修（蕴辉）与曼云公为己末同年，合咏莪亦成进士，入枢直，擢少京兆，其少子又于庚子中北闱副车，知其先世积德之深，食报之远，似尚不仅惜字之一端也。

　　◎潘氏厚德苏州巨族，以潘姓为最，有富潘、贵潘两派。然富者不必贵，而贵者乃兼富，今芝轩先生家是也。其先世封翁某居乡有盛德，凡扶危济困、矜孤恤寡之事，莫不本至诚恻怛以为之。尝于除夜见厅事前有匐伏于黑暗中者，烛之，乃邻家子也。

　　忸怩言曰：“某不肖，好赌博，负人累累。今除夜，索逋者甚急，不得已，欲乘夜行窃。既被获，乞饶命而已。”翁悯之，曰：“若干得了诸负？”曰：“十金。”

　　翁曰：“何不早告我？”命之坐出二十金与之曰：“以半偿负，以半作小经纪，但愿汝戒赌，勉为安分良民，我誓不以今夜之事告人也。”其人泣谢去。后十余年，翁入山相一坟地，未知为何氏产。就村店沽饮，店主拜于前，乃即前除夜所见之邻家子也。盖其人得金后，感翁之德，来此为旗亭业，颇获利，娶妻生子矣。

　　见翁大喜，款留下榻。翁亦喜，因询以顷所卜之地，则曰：“此某所买，欲以葬先人者，恩人以为佳，请献之。”翁不可，再三恳允，乃厚偿其值而立券焉。堪舆家见之，无不以为状元宰辅吉穴。葬后不数傅，榕皋、铁华两先生先后成进士。

　　至癸丑，芝轩先生遂得大魁。乙卯，榕皋之子（世璜）探花及第。今芝轩先生子又登科甲矣。彭咏莪曰：“芝轩先生为人宽厚，其仆有过恶宜驱者，不面加呵斥，但粘一纸于僻处，令其自知而辞去。”余谓即此可征相虔矣。

　　◎尹文端公赵瓯北（翼）曰：“尹文端公节制两江，凡四度，德政固多，而最得民心者，在严禁漕弊一事。先是，有司收漕以脚费为名，率一斗准作六七升。公初巡抚江南，奏明每石令业户别纳兑费钱五十二文，而斗解听民自。概有遗粒在斛之铁边者，亦谓之花边，令民自拂去。后桂林陈文恭公抚吴，胡文伯为藩司，皆守成规，弗使丝毫假借。有某令戈姓者，每石加收一升五合，辄被劾坐绞。漕务肃清者凡四十年，皆文端遗惠也，宜吴人思公至今不替云。”家大人曰：“文端公之清漕，被其泽者在江南；而文端公之治狱，被其泽者且在天下后世。”凡强盗律，不论首从，皆斩。自分别法无可贷、情有可原两条，免死者遂不计其数。余在吴中与程梓廷先生清厘盗案，先生深以此条为非是，以为自有分别办法而犯案者益多，非正本清源之道。余谓此例实发自尹文端公，仰蒙高庙允行，至今遵办数十年，合计各直省免死之人不下千万，此天地好生之德，国家宽大之恩，我大清亿万年景运之延洪，未必不由于此。而尹文端公一家，韦平继起，组相承，即此已见其概，断非后人所当轻议矣。

　　◎纪文达公纪文达公为当代名臣名儒，天下望之若泰山北斗。而好行方便，士大夫乃阴受其福而不知。家大人曾述其二事云：一为嘉庆年间，实录馆奏请议叙，有以过优为言者。上以语公，公不置可否，但云“臣服官数十年，无敢以苞苴进者，惟亲友情臣为其先代题主或作墓志铭，虽厚币无不受者。”上辗然曰：“然则朕为先帝施恩，亦有何不可？”遂置不议。又某科考试差后，外有宣布前十人诗句姓名者，御史某密以陈奏。上召公论其事，公奏日：“臣即漏泄者。”上问其故，对曰：“书生习气，见佳作必久吟哦。阅卷时，或记诵其句，出而欲访其为何人手笔，则不免于泄漏矣。”上含笑，其事亦寝，土林颂之。张南山（维屏）曰：“或疑文达公博览淹贯，何以不看书？余曰：”公一生精力具见于《四库全书提要》，又何必更著书？‘或又言：“既不著书，何以又撰小说？’余曰：”此公之深心也。盖考据论辨之书至于今而大备，其书非留心学问者多不寓目，而稗官小说、搜神志怪、谈狐说鬼之书则无人不乐观之，故公即于此寓劝戒之意，托之于小说而其书易行，出之以谐谈而其言易入。‘“然则如是我闻《槐西杂志》诸书，其觉梦之清钟、迷津之宝筏乎？按近今小说家有关劝戒诸书，莫善于《阅微草堂笔记》，第以熟在人口，家有其书，不可复录，且时代稍远，与余书专采近事之例不合，故都从舍旃也。

　　◎孙春台中丞无锡孙春台中丞（永清），平叔宫保（尔准）之父也。为诸生时，入广东布政使胡公文伯幕中。值土司以争荫袭相讦告，验之，皆明时印玺，总督将拟以私造符信。比叛逆律当斩，株连者尤众。公先具私稿，袖以见胡曰：“土酋意在承袭，无他志，岂宜妄以叛逆坐之？”胡曰：“是督抚意，且限迫，安能仓卒易稿？”

　　公乃出所具示之。胡读竟大喜，陈于督抚，从之，得活者二百余人。及公巡抚广西时，安南诸大校莫、黎、郑、阮各姓相吞噬久矣。先是黎氏残莫氏而据其国，其臣郑检寻篡之，阮惠复诛郑并逐黎氏。乾隆间，黎维祁叩关求内附时，朝廷已遣福文襄王总督两广。将议讨，公密陈曰：“黎阮相吞噬，外夷之常。闻安南深慑天威，可以折棰使也。”文襄然之。未几，阮惠果悔罪，自陈乞效职贡。纯庙嘉阮惠之恭顺，准其入觐，赐名光平，并赐改国号日“越南”，皆公之成其美也。

　　公由举人中书入直枢禁，出掌封圻，常以未登甲科为憾。今平叔宫保由词林登制府，谥文靖。宫保之子又由进士出身，则公之贻谷也大矣。

　　◎毕秋帆宫保国朝状元鲜外任者，毕秋帆先生（沅）及史渔村先生（致光）两人由府道氵存历总督，而加宫保、赏花翎，勋名之盛则毕公远胜于史。公未第时，先由中书直军机。应庚辰会试，揭晓前一日，公与诸桐屿（重光）、童梧冈（凤三）皆在西苑。该班桐屿应夜直，忽浯公曰：“今夕须湘衡（毕公字）代我夜直。”公问故，则曰：“余辈尚善书，倘获隽，可望鼎甲，须早回寓以待。若君书法，即中式，敢作分外想乎？”语竟，二人径去不顾。公怡然为代直。及日晡，适陕甘总督黄廷桂奏折发下，则言新疆屯田事，公夜坐无事，乃熟读之。无何，三人皆中。时新疆甫辟，上方欲兴屯田，及廷试，策问即及之。公屯田策独详核冠场，拟以第四本进呈，上改第一，桐屿次之，梧冈名在第十一。同直知其事者咸嗟叹，赵瓯北曰：“倘揭晓之夕湘衡竟不代直，则无由知屯田事。以书法断之，其卷必不能在十本内，而龙头竟属桐屿矣。”昔贤每教人学吃亏，至是而益信。亦湘衡之性度使然，而福命即随之欤。

　　◎佘秋室学士佘秋室学士（集）文采风流甲于两浙。初，榜下未得馆选，以纂修四库书，积劳擢至学士。余少时，闻其名辄以为古人，后乃知家大人公车诣京时，曾及见学士，尝因问私请曰：“先生书法精妙乃尔，何以不得鼎元？”学士笑曰：“此我生平一故事，微君问，亦将告汝。记得丙戌科榜下归班时，有广东吴某者来访，因延人，吴曰：”君其出恭看书耶？‘予怪之，吴曰：“我亦犯此罪过，去岁曾大病，梦入阴司，自念母早寡，予以遗腹抚而成立，今先母卒，母将无依，痛哭求阎王放还，待母天年。王取生死簿阅之，顾判官曰：”彼阳寿尚未终，何以勾至？“判官曰：”此人出恭看书，已夺其寿算矣。“王命取簿则一册，厚寸许，签书”出恭看书“四大字。王展阅，至予名，予方跪迎案前叩头哀泣，因得偷目视册，果减寿二纪。予之上名即君也，君名下注浙江钱塘人，壬午举人，丙戌状元。以下禄位注甚长，乃于”状元“字用笔勾去，改”进士“二字。王谓判官曰：”彼死惟以母为念，可谓孝乎。且世间不知此罪最重，犯者甚多，无以劝谕，盍放之还，俾流布人世，有则改之，可以自赎。冀罪册中人不至太多，亦可贷寿一纪。然此十二年中亦须示薄罚，毋令其自适也。“于是判官以笔点予头，痛甚，大叫而苏，则已死去一昼夜矣。今顶问一疽，医亦罔效，大约即判官点处也。’时予闻吴言，方愕然痛悔，誓改前愆。方发誓愿，时正四库修书，诏下征召之日也。”

　　◎吴修撰先叔祖太常公应乾隆乙未廷试，卷已拟元，旋改吴纯甫（锡龄）。是科三鼎甲皆不利，吴方二十四岁，逾年即逝。探花为沈鲁田（清藻），亦未及散馆而没；榜眼汪东序（镛）以夜醉到迟，误却胪唱，未授职即罚俸。相传是日午门中门有煞应避，而状元与探花当之，榜眼以未到故免，后官四品，以寿终。又传吴前身为僧，募修桥道，又之封翁侣捐甚力，工竣，见僧入房而生纯甫，优昙一现即作空花，然不归之因果不得也。

　　◎戴吴二公乾隆末，戴文端公（衢亨）及吴槐江公（熊光）尚为军机章京，两人适同夜直。夜半，忽有某省急递折至，上已披衣阅竟，宣召军机大臣甚急。内监奏军机大臣尚未到，只有该夜班之军机章京两人，已在直房祗候。上询两人姓名，即行召人，以折示之，并口授机宜，令即拟旨进坚。两人出，运笔如飞，立具草以进，晓畅周浃悉如上意。适军机大臣已到齐入对，上以两人所拟示之，并询妥否，咸曰：“甚妥。”于是上盛夸两人之能，命每日即随军机大臣入对。时和砷方用事，恐分己权，奏曰：“两人本军机处得力之员，即臣等撰拟，皆出其手。今可仍责成在直承办，与面承谕旨无异。若即令随同入对，则官职较卑于枢廷，体制似有未协。”上微哂曰：“汝等不过计较官职之高低，朕又何难处分？汝等且出，即有旨谕。”和┞遂不敢再奏。末几而朱谕已下，戴衢亨、吴熊光即赏加三品顶戴，在军机大臣上学习行走。和坤为之答然。小人之谋，无往不福，君子此之谓欤。

　　◎李方伯冤狱李许斋方伯（赓芸）之狱，主持者汪稼门制府（志伊），激成者涂瀹庄太守（以舫），左右委诺者王畹馨抚军（绍兰）。当狱急时，李本可自明，而涂承汪意指，必欲周内其事，当堂拍案呵斥，声色俱厉，李不能堪，遂自裁。奏入，上震怒，发二星使勘实其事。李清望久著闻，吾闽人又感其德政，有副贡生林（光天）者倡义合数百人讼其冤。星使据以上闻，狱遂白。涂谪戍，汪王皆罢斥为民，闽人快之。王一生宦迹不离闽省，由知县至巡抚皆汪一力扶持，而王故感汪至深，过于迎合，以有此错。汪则自命甚高，大有吃两庑特豚之意，而一意造作，群称为假道学。自以此案败，声名骤衰，将去任时，署中至白昼见鬼云。

　　●卷二◎钱南园侍御钱南园先生（沣）伉直有声，似御史。为军机章京时，和砷掌军机，屡之弗屈也。钱劾山东巡抚国泰贿赂通行，秽名彰著。上命和┞驰往查办。和与国素相比，欲化其事为子虚，奏请与钱偕行。时值冬令，沿途送温裘、送珍食，凡可以结钱之欢者，备极殷勤。钱弗为动。比至济南，以众证确凿，不能不据实奏覆。和益衔之。钱旋出为湖南监司，和密嘱本省大吏媒蘖其短，久之，不得间。

　　最后，浦霖为巡抚，亦与钱龃龉，乃以盐务陋规附会成狱，褫职。钱卒于京，启殡南旋，路过柴市，正值浦霖押赴伏法之时，灵举与囚车相摩击而过，竟若预刻其时而巧使先生亲见之者，钱之交好为笔其事于书云。

　　◎徐总戎东粤徐星溪总戎（庆超），虎头燕颔，辟易万夫，而说礼敦涛，居然儒将。

　　以乾隆甲寅举于乡，故与家大人叙文武同年谊甚笃。仁擘窠书，所到名山，辄有磨崖大字。有《涤研图画卷》，名流题咏殆遍，每出必以自随。惟性嗜狗肉，厨中无日不烹狗，如常人之餍鸡豚，所过辄有群狗嗥之。官建宁镇时，以巡阅至崇安，登武夷山。适日晡，宿于九曲舟中，营弁杀狗以供，遂呼觞大嚼。次日，登天游观，甫入殿门，瞥见金光一道，口仆地不语。众弁掖之起，则浑身瘫软如无骨者。视之，气已绝矣。观中道士蔡元莹曰：“此座上王灵官显威也。凡食狗肉者，从不敢人此殿。某以大员，故不敢阻耳。”旧传被王灵官鞭者，全身骨节皆碎，睹此乃信。

　　◎孽海家大人维藩吴中时，石琢堂先生（韫玉）主紫阳书院讲席。每进署宴集，余得从屏后窥之。年近八十而精神矍铄，健谈豪饮常如五十许人。吴人盛传其为诸生时，家置一纸库，名曰“孽海”，凡见淫词艳曲坏人心术与夫得罪名教之书，悉纳其中而烧之，历历数十年不倦，盖又不徒惜字而已。乾隆庚戌，以会魁胪唱第一，旋典试吾闽，继为湖南学政，历官至山东按察使，亦可谓报施不爽者矣。

　　至俗复传其偶阅叶绍翁《四朝闻见录》，内有劾朱文公一疏，不胜发指，拍案大呼，思欲尽购此书以付诸火。乃谋诸夫人，假奁饰金珠诸物易钱质库，遍搜坊肆，得三百四十余部，悉烬于孽海中，则未免言失其实。按此事又见沈桐威《谐铎》中，沈亦辨其不必然。盖所载疏草系胡、沈继祖所为，与作是书者何涉？小人之污蔑君子，何所不可？既以为伪学，则亦无不可加之罪，明著之，正所以释人之惑，何足以病此书？《四库提要》称绍翁与真德秀皆游朱子之门，其学一以朱子为宗，故所论多持平。又谓南渡以后，诸野史足以补吏传之缺者，惟李心传《建炎以来朝野杂记》及绍翁是录，则亦甚重其书。且书中所载谥议二则，于朱子表章甚力，并无异词，则是书亦何可轻毁？琢堂先生当少壮时，盛气轻举，容或有之。所谓扶翼名教者，当不在此。且苏州城中一时坊肆，又安得有三百四十余部之《四朝闻见录》供其搜取而侈为美谈乎？闻家大人曾以此事面质先生，先生亦笑而不承也。

　　◎奉阴骘文家大人观政仪曹日，与歙县程澄江先生（世醇）为同官。先生科分最早，尝于乾隆己亥偕大兴朱文正公典试吾闽。先外祖郑苏年先生出其门，以故与家大人尤相笃厚。喜谈旧事，自述：“乾隆己酉与陈修撰（初哲）同典试秦中，已取定二十五卷送陈覆阅，内某号一卷疵谬颇多，陈欲去之，以备取卷顶补，忽闻鬼声四起，徐至窗外长嗥，寻入室，揶揄扰至黎明乃去。陈意考院久无人居，疑狐为祟，亦不以为怪。造余商酌去取，余不觉心动，谓陈曰：忆先君子皓首文场，三次获隽，皆以正副主司意见不合抑落孙山之外。由今追昔，不觉感伤。至此卷之疵类，愚亦见之，其去取原无成见，第以愚念及之，情不能禁，或可格外录之。‘陈勉从所请。榜后来谒，则一村学究祝振声也。余与陈历言其故，询以有何阴骘，祝自陈春夏务农，秋冬训课，不惟无暇为阴骘，亦不知何者为阴骘。固问之，乃曰：”幼受文昌阴骘文，二十八岁时，每晨漱口焚香拜读一过。今五十八岁，行之已三十年不倦。生平惟有此事，他无所知。’余曰：“汝能读之，即能行之，即此已是阴骘矣。‘逾年公车到京，见其人朴诚无文，呐呐如不出诸口，其言或不诬也。”

　　◎孝子有后吴中徐少鹤侍郎（颇），其封翁兰石先生本江南名下士，而性尤笃孝，中年孺慕不衰。值母病，侍奉汤药，衣不解带，及病亟，涕泣无措。计惟愿减己年以益母算，乃刺指血写疏，焚于灶神之前，求其上达。母病顿痊，而先生寻没，年才五十。人方痛孝子之不永年也，无何，少鹤以嘉庆甲子举于乡，乙丑联捷成进上，榜眼及第，官至内阁学士兼礼部侍郎。乃知孝子之不水牛者，天所以成其志，而至性所感不旋踵而报即随之矣。相传江南甲子闱内，监试张古余（敦仁）梦古衣冠人告之曰：“今科有山东卷，须汝中之。”张自揣监试非阅卷者，且山东之卷，安得至江南？意良不然。次日，同考某令荐一卷，主司赏其渊博，已收之。

　　某令以卷中所引用故实多非经传数见语为疑，适张登堂预观，亦悦其博奥，一一为之数典，卷遂定。及填榜，乃少鹤也，某令盖山东人云。

　　◎租牛待赎吴门董个亭封翁，琴南观察（国华）之父也。观察与家大人为素交，亦昔年宣南诗社旧侣。后家大人官吴中，复时从观察采风问俗，往来无间。稔知其家世积善，为乡人所称。尝以岁歉，见农夫无力卒岁，以耕牛售诸屠肆，乃倡义邀绅士集赀，于城外辟一园，如所售之价，买牛而牧之。春作时，听本人取赎。每岁活牛无算。观察旋成进士、入翰林、转御史，为郡守监司。次子（国琛）亦登贤书，人皆谓封翁应得此善报也。按道光癸未，吴中大水氵存饥，吾乡林少穆先生适为廉访，亦以冬买牛，春听赎，次年农事借以补苴，远迩颂之。其法盖仿自董氏云。

　　◎关庙签兆陶文毅公尝言，湖南有巡抚某，平时敬奉关帝，每元旦，先赴关庙行香求签，问本年休咎，无不应验。一年元旦，求签得“十八滩头说与君”之句，因有戒心。

　　是年，虽遇浅水平流，亦必舍舟而轿。秋间，为候七一案，星使按临，欲舟行，某不可，乃以关庙签语告之，星使勉从，而心不喜。未几，贵州铅厂事发，有某受赃事，某不承认，而司阍之李奴必欲扳其主人。时李已受刑，两足委顿。主仆方争辨不休，星使厉声曰：“十八滩头之神签验矣。李字，十八也，委顿于地，滩也，据供此银送与主人，是送与君也，关帝早知有此劫数，公何辨焉？”某始悚然款服，案遂定。某为吾乡大吏，甚有能声，所惜者近利耳。余尚及见其人也。

　　◎循吏获报桂林龙雨川（光旬）以孝廉为湖南知县，爱民如子，盛有循声。大府闻其廉能，力荐之，今已擢他省矣。其子翰臣（启瑞），甲午孝廉，端方谨饬，生平尤好义轻财，周给亲友无吝色。其同里闵鹤雏孝廉尝称之，谓余曰：“近年所交，得此一人焉。”庚子礼闱揭晓，余与鹤雏、翰臣同报罢。次日翰臣因鹤雏访余，一见即决其非凡品。盖温柔敦厚，君子人也。数日后，余出都而翰臣留京。及辛丑入都，访翰臣于内城，自后踪迹渐密，心欲效其为人，而自觉不逮。是年，翰臣考取中书，随成进上。其诗文楷法本优，人咸以翰苑相期，无何，竟得大魁。

　　是夏，余返桂林。适家大人调抚江苏，舟过长沙，龙雨川来谒。龙与余家本有世谊，盖其父与家大人同登甲寅乡榜者也。述及“客冬新莅一县署中有旧亭，已就芜废，乃捐俸重修之。适县南有一渠亦久湮塞，合邑绅民鸠工浚治，既告成，而署中亭工亦恰竣事。都人士来告曰：”故老相传，此渠若通，邑中必出殿元。今此亭适同日告成，清以启瑞为名而记其缘起可乎？‘旋已，公制启瑞亭扁，择日悬挂矣。而余儿启瑞状元之报适至，不应于民间而应于县署，为民父母者有余愧矣。“家大人谓此科名佳话，不可不记也，因附述于此。

　　◎罗山冤狱江南河帅黎襄勤公（世序）言其乡有村翁，其子出外贸易，留媳于家。媳素贤，日以织纟任佐炊。翁坐享之，无所事事，每出与村人赌博，负则取偿于媳，习以为常，媳亦不较也。一日媳小病停织，语其翁曰：“我手力所入有限，以资菽水则仅可，以供博，负则无余，翁以后可稍节赌否？”翁默然。是日微雨，饭后携伞径出，至夜不归。媳疑之。既三日不返，媳愈疑虑，乃向邻里告以故，嘱代觅之。值连日阴雨，河流暴涨，有邻妪来告媳曰：“顷闻河里有一浮尸，旁有破伞，盍往验之？”媳急往视，则六十许老人，居然翁也，乃呼号欲绝。观者怜之，代为捞起殡殓。适里中有监生某，虎而冠者也。知媳家固贫，而媳之外家颇殷实，思借此吓诈。昌言于众曰：“此事能不报官而遂了乎？”里中无应之者。

　　某素习刀笔，乃以媳怨言逼翁投水鸣于官。拘媳严询，媳不惯受刑，遂诬服，案遂定。弃市日，其翁适自外归，仍携旧伞。沿途闻其媳将以冤死，亟奔法场，已无及矣，遂痛哭赴官自陈。县乃据实检举，而以监生抵罪，县亦褫职。邻妪有梦某媳冠帔来别者，云已为神矣。此家大人官淮海道时闻公所述如此。公罗山人，述此时但云其乡前数年事，疑即罗山县案也。

　　◎济渡自救钱塘屠琴坞（倬）负文望而有吏才，以嘉庆戊辰庶常出宰仪征，官声甚著。

　　仪征渡江赴龙潭，向只小舟，猝遇风，往往覆溺。屠莅任，捐赀制二舟，仿镇江红船式以济，渡人咸赖之。丁丑六月，屠以引疾赴金陵请咨，即乘此舟。午后抵黄天荡，暴风陡作，时尚在北岸，即泊舟系缆下碇以为万全矣。俄顷，雨益骤，风浪搏击，缆中断，舟漂出江心大溜中，如箭脱，铁鹿亦浮。舟人仆从皆号泣，屠危坐舱中，祝曰：“余造此舟济人，即以此舟溺，恐不足以劝善，若有神理，幸返吾舟。”祝甫毕，忽见水手及舆夫五人跃入巨浪中，竟曳断缆，瞬息抵岸，复下碇，舟始定。时浪高于山，一起伏可数丈，舟人曰：“少缓须臾，此舟散矣。”

　　询之，五人咸称跃入巨浪时各不相谋，昏昏然若有人掖之者。夫造舟济渡非为己谋而适以自救，信报施之不爽哉。后屠以丁忧回籍，道光初由本籍奉特旨擢守九江。

　　◎仪征盗案屠琴坞尝语人曰：“善恶之报，如影随形，然有时出人拟议之外，而亦未始不在人意计之中。记得庚午冬月，仪征任内，有湖广回空粮船夜出瓜州大江，三更人仪征境被盗。余连夜赴舟踏勘，即就本船水手究出端倪，旋将水手可疑者三人带回署中鞫讯，遂得首从主名八人，盖即本船水手通同勾引也。仪邑捕役懈弛已久，余到任后捐赀日募健儿数十辈，遇有要案，重赏缉捕，无不立破。至是，乃选自募者八人，而以一家丁、一捕役领之，不分畛域，凡粮船所过，西至芜湖、太平，南至苏、松、杭州，迄无所获。复折而北，始于邳州、宿迁、沛县、济宁先后获四人，又于直隶武清获二人，其一赴水逸去，其一甫被缚而各粮船水手围拥数百人，力将夺犯。适漕帅许秋崖先生至，停舆查询，命中军协拿，众始散，于是招解到省。苏臬发首府督同首县覆审，长洲某公忽欲改盗为窃，窜易供词，具禀臬司。详巡抚飞札调余晋省会审，盖案情甚重，若误入数人，死罪未决则黑龙江之行已不可免。家人咸咎余办事太拙，本来有级可抵，虽不获盗亦无碍，今以两年之久，往返数千里重赏踩缉，赔累至二千余金，案虽破，反致获咎，柰何？

　　余笑曰：“人人能似余拙，天下可无患盗矣。若顾虑后患，吝惜捕费，谁为国家任事者？‘遂赴省会审。相持至一月未决，同官有为余二人调停者，谓将案情改作起意行窃，临时行强，则余与长州皆无处分。盖起意行窃则长洲翻供为有因，已可出数人于死罪矣。余次日即以此情面陈于大府，且自认原办情节太过，大府遂命余且回任。家人复咎余案情既无可疑，奈何不力争而迁就乎？余笑曰：”曩盗犯到案即伏，以盗定案，是盗死于法。今有人必欲活之而以避处分，故必致之死，是不死于法而死于心矣。死于法，公也，死于心，私也。书日：“罪疑惟轻。”

　　今余不疑于案而疑于余心之介于公私也，故从轻。‘后月余，省中信来，知臬司过堂，盗仍吐实，臬司大惊，复照原招定案。“盖巨盗恶贯已盈，不能幸逃国法，过堂时供出实情，有若或使之者，此可见稔恶者虽已出死入生而仍不能幸免也。

　　然“死于法”、“死于心”二语，窃愿刑名家详味之。

　　◎骗贼巧还家大人扈跸沈阳，与无锡顾晴芬侍郎（皋）帐幄相接。公余时得晤谈，侍郎述其乡数年前一故事，云：有华姓者，挟三百金将买货淮海间。舟过丹阳，见岸上负重囊一客呼搭船甚急。华怜之，令停船相待。舵工摇手曰：“此地匪人最多，免累为幸。”华固欲相待，舵工不得已，迎客宿于后舱。将抵丹徒，客负囊出曰：“余为访戚来，今已近戚家，可以行矣。”谢华去。顷之，华开箱取衣，则箱中三百金尽变瓦石，知为客偷换，懊恨无已。俄而天雨且寒，风又逆，舟不得进。

　　华私念金已被罚，无买货赀，不如归家摒挡再作计。乃呼篙工返棹，许其直，仍如到淮之数。舟人从之，顺风张帆而归。过奔牛镇，又见有人冒雨负行李淋漓立，招呼搭船。舵工视之，即窃银客也，急伏舱内而令水手迎之。其人本不料此船仍回，天晚雨甚，急不及待，持行李先付水手，身跃入舱，见华在焉，大骇狂奔登岸，失足落水，众以篙筑之，遂沉。华发其行囊，原银三百宛然尚存，外有珍珠百十粒，价可数千金，而华从此富矣。

　　◎孝友大魁苏州吴松甫先生（钟骏），庚寅、辛卯间余随任苏藩，与仲兄同受业师也。

　　藩署书屋故窄小，仲兄与师隔屋，余则晨夕笔砚相亲者二年有余。见其器度浑厚，绝无疾言遽色，聚谈时亦间有戏谑，而未尝不执于正。生平无他好，惟喜聚书，至借贷以购。居常则手抄弗辍。师本壬午举人，己丑会试得誊录，自云如不中进士，将来由此途去矣。有相士者，余兄弟私叩之，云贵师学问甚好，而外貌不扬，或可得教官耳。辛卯冬，师将计偕北上，遂辞馆出，家大人赀其行。无何，师之兄于岁杪物故，家无余财，又逼岁暮，几至不能成礼，遂尽出行赀敛之。而索屋租者旋至，窘迫困苦之境无以自存，余兄弟在署不知也。新正，师入署，颜色惨沮。余兄弟惊疑，询悉其故，师泫然曰：“计偕已无望，而馆地又已辞，断生计，将绝，可若何？”余亦怏然。时先母郑夫人岁暮略有所赐，俗所谓压岁钱也，余兄弟议以此再助之。而同受业者尚有余姑夫邱藜辉、林庆枯两君，闻之，亦欣然乐从，因集成洋银一百圆，因此得行。四月廿九日，遂得吾师大魁之报，其事遽闻于外，吴中以为美谈。余谓由困而亨，理固宜，然未有如师之捷如影响者。脱使靳其所有不以敛兄难，得行，未必捷，虽得捷，未必元也。甲午，师以修撰来闽典试，乙未又典试湖南，丁酉遂督闽学，近已由大司成晋宫詹阁学，近闻又视学浙江，天之报施，善人正未有艾矣。

　　◎李翁义举余随任桂林，与水部郎李芸圃先生（秉绶）过从最密。芸翁之先德口诚封翁本江西临川人，少时极贫困，尝除夕避债族人家，值其家为献岁之供，就其岁盆温火，为奴辈所斥，负气出，以一袱一伞谋食于粤西。稍得赢余，而素性任侠，随手辄罄其所有。后随客辗转至交趾，市肉桂归售于两粤间，往返数四，得八千金而归。途遇太平郡某丞，素所善也，见其颜色惨沮，诘之，泫然曰：“我权某县时，因公挪移库项八千金，今为新任所揭，被檄至省，行将参革监追，身家性命恐不能保耳。”翁曰：“吾所携囊中金适符此数，君可将去，无戚戚也。”丞曰：“君半生辛苦始得此，则素手而归，我何以安？”翁曰：“我无此金，可图再举，君无此金，则身陷不测，将有不忍言者矣。”竟委金于丞，疾驰而去。丞得金，事遂解。翁归，乃改为猗顿之术，不数年富甲一郡，连举丈夫子十余人，芸翁其最少者。其长孙春湖先生（宗翰）早岁成进士，以翰林出身，官至侍郎，尝典试吾闽，督学浙江，儒林文人，天下仰之。

　　◎万近蓬视鬼张兰渚侍郎云，吾乡有万近蓬（福）者，杭堇浦太史之弟子，性好道术，又目能视鬼神。尝设盂兰会，别为其师位荐之。至召请，某见太史来，相与话别后事甚悉。问近作何状，曰：“吾本观音大士座下奇灵童子转世托生，遂迷本性，颇增笔舌之过，以致不能还我本来。幸无他恶业，未堕三涂，冥中亦无拘束，尚能逍遥来往于风清月白时也。”万因问陈勾山太仆近复何如，曰：“此君胜我多矣，彼故文昌宫中人，生平有善无恶，和易近人，人有寸美，爱不去口，有乐道人善之风，身后已归桂宫。即其子孙，他日亦贵显，吾何敢望彼哉？”按袁简斋《新齐谐》中亦载此事，袁与杭、陈皆同征友，当不以意为轩轾。今数十年后，杭之后嗣极衰替，而太仆之孙香谷（桂生）位至巡抚，从孙荔香（崇庆）位至侍郎，其曾孙（宪曾）近亦入翰林，则万之言不诬矣。

　　◎顾老绍酿酒吴江有顾老绍者，以酿酒为业。一日见酒缸中死一赤练蛇，心知酒已被毒，饮之当害人。而吝惜赀本，不肯弃去，仍与其夥严姓者分贮十余瓮置墙下。将出售矣，忽震雷击酒瓮，尽碎无一存者，而人俱无恙。顾始大悔，每向人言之，以为幸逃天诛也。夫酒瓮不以他故碎而赫然碎之以震雷，使人不疑为适然、偶然而后发其儆惧之隐，酒未售，人未伤，此人原可以不死，且必留此活口以证其事之根由，又以见事虽未行而一念之不仁已上达天听。天心之仁爱，阴律之森严，胥于一事寓之，亦奇矣哉。此系十余年前事，甚近，且确家大人闻之黄霁青太守，而太守又闻之潘寿生（眉）。寿生博学多闻，即作《三国志补注》者。家大人多采其说入《三国志旁证》中。

　　◎朱酉生述二事朱酉生孝廉（绶）在家大人幕中，为余言，其友叶某尝在某学使署中阅卷，有一卷文甚佳，而叶失手污墨几半，学使见之，不知为叶所污也，竟置四等。叶恐学使怒其粗率，亦不为之剖辨，听之而已。后传闻考四等者自缢死，密访之，则知其家甚贫，藉授徒糊口，自考四等后，生徒皆散去，几不能自存，遂怨愤而成短计也。叶自是甚咎悔，后凡乡试两次，皆有所见而皆以污卷黜逐，不敢复应举。每语人曰：“此余无心造业、无心结冤，而衔恨已如此，当日何难一言自认为此生解免哉！”又言其戚管静山名英者，工于时文，有声庠序。惟性颇放诞，喜为狭斜游。嘉庆丙子科与余同往金陵乡试，三场甫毕即颠倒于秦淮妓馆，旋得病，迟余十日始归。病革时，余往视之，慨然曰：“管英不中，无以为能文者劝；管英不死，无以为荒淫者戒。”越日，报中人果至，又一日，乃绝。酉生谓此非静山所自言，乃鬼神凭之而言也。慧业文人可以知所择矣。

　　◎甘肃藩署甘肃藩署有大堂而无二堂。大堂之后为大院，院之前即大库。每年西北各省协济新疆饷银数百万，皆由甘肃转输，故藩库规制之崇宏甲于各直省。库前有鸽子数千，每月支库中银若干为饲鸽粮。间有深夜无故近库门者，鸽必丛集其身，碎其头面而后已。其遗卵或坠地，皆相戒不敢拾取。相传为守库神鸽，不知始自何年也。家大人莅任后，闻老库吏言，乾隆未有方伯某值元旦朝贺，早起具朝衣朝冠在大院登舆。适有阵鸽屎污其朝冠及补服，旋退至内室涤冠易衣而出，则督部已先至。方伯大怒，甫归署，即呼铳击鸽，伤者百十头。复灭其粮，剔其巢，毁其卵。越数日而案头朱笔为鸽衔至空中掷下，既又衔其帽顶掷于客前，既又衔其朝珠散委于地，最后乃失其印。大索两日，于鸽巢中得之。如是喧扰者月余日，而方伯遂病。又逾月，竟以赃败。家大人曰：“此鸽屎之污人，或知其将败而警之，或乘其衰气而弄之，自非偶然。乃不知恐惧修省，而与物为仇，庸有胜乎？”

　　又曰：“此鸽去来无定，闻我未到任之前，藩篆系伍实生廉访兼署，伍在臬署接印，鸽即随印而往，其留守藩库者不过百十头。迨我接印之日，乃全队归来，然则不但守库而兼守印矣。”

　　◎沈东甫逸事道光戊子、己丑间，余随侍江苏藩任。时署中书记友为湖州沈巽帆茂才（一咸），尝述其族祖沈东甫先生（炳震）一事云，公尝昼寝书斋中，梦青衣者引至一院，立镜高丈许，请公自照前生，则方巾朱履，非本朝衣冠。方错愕间，又请照三生，则乌纱、红袍、玉带、皂靴，又非儒者衣冠。有苍头闯然入跪叩头曰：“犹识老奴乎？曾从公赴大同兵备道任者也。”以文卷一册呈。公问其故，曰：“公前身在明嘉靖间，姓王名秀，今日青衣召公，乃地府文信王处，有大同任内五百鬼诉公，请质问耳。老奴记得杀此五百人非公本意，此五百人本刘七案内败卒，降后又反，故某总兵立意杀之，以杜后患。公曾有手书劝阻，总兵不从。老奴恐公忘却此书，难以辨雪，故袖此稿奉公耳。”公亦恍然记前世事，与慰劳者再。青衣请曰：“步行乎？乘轿乎？”苍头呵之曰：“安有监司大员而步行者乎？”

　　呼一舆二夫甚哗。掖公行数里许，前有宫阙，中坐王者，冕旒白须，旁吏绛衣乌纱，持文簿呼兵备道王秀进。王曰：“且止，此应先唤总兵。”旋有戎装金甲者从东厢入。公视之，果某总兵，旧同官也。正与问答良久，语不可辨。随唤公，公揖王而立，王：“杀刘七党五百人，总兵业已承认。君有书劝止，吾亦知之。

　　然明朝法，总兵亦受兵备道节制，君令之不从，平日忄Й耍可知。“公唯唯谢过。

　　时总兵在旁争曰：“此五百人非杀不可者也。况诈降复反，不杀则又将反，我为国杀之，非为私杀也。”言未已，阶下黑气如墨，声啾啾远来，血臭不可耐，五百头拉杂如滚球，齐张口露牙来啮总兵，兼睨公。王拍案厉声曰：“断头奴诈降复反，事有之乎？”群鬼曰：“有。”王曰：“然则总兵杀汝诚当，又何哓哓？”

　　群鬼曰：“当日诈降者，渠魁数人，复反者，亦渠魁数人，余皆协从者，何可尽杀？且总兵意欲迎合嘉靖皇帝严刻之心，非真为国为民也。”王笑日：“说总兵不为民可也，说总兵不为国不可也。此事沉搁二百年，总为事属因公，阴官不能断。今总兵心迹未明，不能成神去，汝等怨气未散，又不能托生为人，我想以此事状上奏，听候玉帝处置。惟兵备道所犯甚小，且有手书劝阻为据，可放还阳，他生罚作富家女子，以惩其弱懦之过。”五百鬼手持头叩阶曰：“惟大王命。”

　　因命青衣复引公出，又至镜所，呼曰：“请照今生。”不觉惊醒，汗出如雨，见家人环哭，云已晕绝一昼夜矣。

　　●卷三◎谈命相法家大人官仪曹日，适金溪杨迈公中丞（口）由浙抚降为三品卿堂，再降为部郎，入仪制司。同官知其素精风鉴，群聚叩之。公但微笑曰：“此自少年狡狯，尚且离合参半，今老眼昏花已甚，敢复自欺以欺人乎？”家大人诘之曰：“君在浙抚，将离任之前，亦曾揽镜自相乎？”公曰：“我明知此案既发，必至失官，而屡对镜揣摩，并无咎征，晦气不明，何故？”家大人曰：“以封疆艰巨之任，而忽弛重担，仍还清班，岂得谓之咎征？亦有何晦气？然则先生之眼力仍不差矣。”

　　公拱手曰：“足下此论甚精，诲我多矣。足下既明此理，则何必复论相？且相随心改，命由心造，本非一成不变之局，亦何可刻舟以求吾侪？但当强善以迎之，居易以俟之而已。”时孔荃溪方伯（昭虔）亦在坐，瞿然曰：“相随心改，屡闻其事，命由人造，窃所未明，愿先生毕其说。”公曰：“命与相相连而及，未有相佳而命丑，亦未有命好而相乖者也。君不闻李敏果公（卫）之事乎？李未达时，尝同一道士渡江，适有与舟子争诟者，道士太息曰：”命在须臾，尚计较数文钱耶？‘俄其人为帆脚所扫，堕江死。李心异之。中流风作，舟欲覆，道土禹步诵咒，风止得济，李再拜谢救，道士曰：“适堕江者，命也，吾不能救。君，贵人也，遇危得济，亦命也，吾不能不救，何谢焉？’李又拜日：”领师此训，吾终身安命矣。‘道士曰：“是不尽然，一身之穷达当安命，不安命则奔竞排轧无所不至。不知李林甫、秦桧，即不倾陷善类，亦作宰相，徒自增罪案耳。至国计民生之利害，则不可言命。天地之生才，朝延之设官，所以补救气数也。身握事权，束手而归命，天地何必生此才，朝廷何必没此官乎？君其识之：’后李常述此语以戒人。又山东国中丞（泰）尝扶乩，问年寿若干，乩判曰：”不知。‘问：’仙人岂有所不知？‘判日：“他人可知，公则不可知。修短有数，常人尽其所禀而已。若封疆重镇，操生杀予夺之权，一善政则千百万人受其福，寿可以增。

　　一政不善则千百万人受其祸，寿亦可以减，此即司命之神不能预为注定，何况于吾？岂不闻苏误杀二人，减二年寿，娄师德误杀二人，减十年寿乎？然则年命之事，公当自问，不必问人矣。‘此言皆凿然中理，与前说正相发明也。“

　　◎徐侍郎平湖徐辛庵侍郎（士芬）以嘉庆己卯进士入翰林，跻九列。未达时，偕族兄土芳同应戊寅乡试。逆旅中，检得一包裹，知为过客所遗。验其物，为妇人首饰。

　　辛庵日：“此宜守而还之，意外之财，勿得也。”其兄漫应之，诡谓辛庵曰：“弟但行，吾当守此。”辛庵信之不疑，遂先行。其兄即挟包裹竟去，先后至省。

　　辛庵问之，设辞以对，无从质证其虚也。既兄弟同入场，辛庵文不惬意，已绝望矣。及填榜日，其兄士芳卷已拟中，方写至芳字草头，忽烛花适爆，落其卷面，亟拂去，已焚去一角。群谓此人必有恶业，盍易之？或谓榜中姓名已具，如何？

　　监临曰：“此却无妨，可以洗补。”乃急取备卷易之，及拆弥封，则辛庵卷也。

　　于是众皆喜曰：“是直无事洗补，于草头下添写一分字可耳。”善人获报之巧如此。

　　◎钱三元本朝以三元及第者，自长洲钱湘ぎ公（）始。为诸生时，初名起，因功令避前代名贤之同姓名者，易今名。幼以孝闻，其母高太夫人病笃，到臂肉和药以进，应手而愈。大魁后，以修撰直上书房，敬恭匪懈。值和坤当事，欲罗致之，坚不为夺。和衔之，故诗文楷法并精，屡司文柄而终无由进一阶。和败后，始连擢至内阁学士，时诸近侍党于和者皆有所碍，公独然事外，时论高之。按钱之墓志铭为石琢堂先生所撰，而于不入和党大节独遗之，不知何故。又叙官阶只及修撰，而以后开坊历至阁学曾不见，亦载笔之疏也。（此文今载《独学庐文集》中）

　　◎陈三元继钱湘ぎ而成三元者，为桂林陈莲史方伯（继昌）。初名守睿，尝梦泥金到门，乃“继昌”二字，诘以错讹，其人答云：“今年会状必是此名。”寤而更今名。桂林城外还珠洞有石笋下垂，旧有“石笋到地，状元及第”之谚，至是，石果与地接。又洞中有磨崖诗刻，分嵌“继昌”二字，亦一奇也。方伯为榕门相国文恭公元孙，其积累之深，栽培之大，所不必言。及第时，封翁蕉雪中翰（元焘）

　　犹健在，寄以诗云：“祖宗贻福逮云礻乃，福至还期器可盛。好以文章勤职业，勉求学问副科名。出身岂为营温饱，得志从来戒满盈。有子克家宽父责，老怀不用日愁生。”似此庭诰，岂罗念庵之妇翁所能梦见乎？按方伯为嘉庆二十五年庚辰科会状，其廷试策首颂扬处有“道光宇宙”字，逾年，恰为道光元年，亦可谓几之先见者，己亥、庚子间，余与仲兄随侍桂林，值方伯在里养疴，最承青眼，尝集句手书楹帖见赠，云：“虚其心，实其腹，骥之子，凤之雏。”义兼褒勖。

　　余兄弟甚感佩之。

　　◎季亢二家王葑亭通政（友亮）语余先叔祖太常公曰：“国家巨富有南季北亢之称，今殆无复知者。余居金陵，外兄罗履堂自江北归，为言泰兴有季家市，居人三百余家，半为季氏。相传市乃其先一家所居，环居为复道，每夕行扌周六十人。蓄伶甚众，又有女乐二部，稚齿韶颜，服饰皆值巨万。及笄，或自纳，或赠人。有修撰某得其一，百方媚之，姬涕泣废飧，谓弗若其主家厮养，乃遣之。此与钮氏《觚剩》所载略相同。余幼随先大夫之山西平阳任，屡游城外亢家园，中设宝座，盖康熙中尝临幸焉。园大十里，树石池台，幽深如画。间有婢媵出窥，皆吴中妆束也。相传亢先世得李闯所遣辎重起家，康熙中，《长生殿》传奇新出，命家伶演之，一切器用费镪四十余万，他举称是。雍正末，所居火，凡十七昼夜，珍宝一空。计余往游时，亢已中落，规模仅存，今则荡然无人，园亦鞠为茂草矣。余聆之，太息曰：”盛衰相倚，天也，而人事居半焉。当两家盛时，不思殖德以培其后，骄奢淫佚，如出一途，转瞬之间，澌灭殆尽。今季氏尚知课子，有登第官侍御者，其家虽替，子孙犹得借儒业自存。亢氏以读书为苦，日惟声色博饮是耽，迨乎困穷，束手无策，忧伤短折，遂致馁而死，非父兄失教使然欤？世人崇货殖而薄诗书，观于此可憬然悟矣。“‘按葑亭先生为太常公所述如此，太常公自述弱冠时就婚山西，亦曾游平阳之亢园，尚可想其梗概。及道光间，家大人过平阳，亦欲往一游，倩导游者则土人，以断垣丛甓毫无足观辞矣。

　　◎太平王姓家大人与温朋梅学士（启鹏）同官仪部，申之以婚姻。温本山西太谷巨富，近稍减。家大人偶询之曰：“山右多富族，如君家者尚有几姓？”学士曰：“余家不足言，吾乡所称本以太平县王姓为最。相传其先有一诸生，言信行果，而家极贫。教读邻村，岁暮撤馆归，辄将所衣之蓝衫质之典铺，以资度岁。新春必赎回，披以上馆，岁以为常。一年，持蓝衫往质，店夥嫌其敝，不纳。生具道春间必赎，年例如此，试查故簿自知。店夥仍斥之，生叹曰：”我若开典铺，有可以济人急者，虽死尸亦必受当。‘乃负气披衫而返。途中为棘刺所钩，衣破，益悒悒。行数步，忽思岁除在即，此地来往颇多，恐棘复钩他人衣，乃返，脱衫徒手拔棘。棘坚不可拔，因拾道旁树枝刨土挖根，根尽而其中有空坎，白金见焉，检以归。正月焚纸镪其处以谢，则坎中藏金颇多，尽取之，乃开小典铺于前所质铺之对门。开张日，仍披蓝衫祀神，闻店前喧争声，出视之，有人裹一死孩来当。

　　店夥呵詈，其人争曰：“汝家主人曾亲口许当。‘心知为某铺所为，乃云：”语实有之，欲当几何？’答云：“—两。‘如数给之，店夥无不怒且笑者。生持入于园中，掘坎埋之，坎底粲粲皆白金也，因以致富甲于通省，远近悉称为太平王。

　　恤穷周乏终身不倦，子孙皆守其训，闻至今破蓝衫尚存。“

　　◎放生会稽陶石梁、张芝亭同过大善寺，见鳝鱼数万，陶谓张曰：“我欲买此放生，顾力不足，愿兄为倡，募众成之，何如？”张慨诺之，自出银一两，募众凑成八两，尽买而放之。至秋，梦神告之曰：“汝本未得中，缘放生功大，得早一科放榜。”陶与张皆中式。

　　◎丙午科二事乾隆丙午顺天乡试，有大书于卷面者，曰：“黄四姑娘”，开拆遂登蓝榜。

　　是科，江南闱中一士子于题纸下后高歌不辍，忽题一诗于号板云：“芳魂飘泊已多年，今日相蓬矮屋前。误尔功名亏我节，当初错认是良缘。”踉跄而去。

　　◎白卷获隽句容某生博学能文，好行阴德。值乡试无资，得亲友赆仪十余金抵省，寓东花园地藏庵。闻邻舍有老妪失养，不得已而卖媳者，分离前夕，哭甚哀。讯其子，则多年远出矣。生恻然为辗转作计，诡作其子，家书言久商获利，将归，因结账暂留，先寄银十两以资家用，明发投之。老妪得银，事遂解。生复借贷入闱，梦有神告之曰：“子获隽矣，然必三场俱曳白乃妙。”醒而窃笑荒唐。题纸下，方欲握管，恍惚梦神呵止之曰：“子欲落孙山外耶？卷有字，榜无名矣。”生仍不信，静坐构思。而心如废井，绪似棼丝，日已将夕，不能成一字。继且神思困惫，竟入睡乡。及觉，见提筐出场者踵相接，无奈何，亦交卷而出。闻蓝榜已揭，趋视无己名，乃勉入二三场，遂坦然曳白。迨揭晓，则已高标第二名。正错愕间，有飞骑递某令札至，启视，则闱稿悉具。令固名进士，由庶常改外派作收卷官，深以不与衡校为恨，得闱题，技痒难禁，默成三艺，适接生白卷，袖归寝所，疾写发誊，欲以试内帘之眼力，而惟恐生之不再来也。继得二三场卷，俱一律曳白，益大喜，始终完其卷。填榜知已夺魁，意得甚，故密札以达之。生诣谢，令笑问：“君何惜墨乃尔？”生以梦告。问：“有何阴德致此？”生谦言无之。固问，因微言场前寄银事。令拱手曰：“是矣，子代人作家书，天遣予代子作场艺，又何谢焉？”报施之巧如此，遇合之奇又如此，梦中神语之不惮烦又如此。一善行之，所系不綦重哉！

　　◎俞生江阴俞生，乾隆末乡试，入头场，于初十黎明即裹具欲出。邻号生知其未誊真也，怪而问之，色甚惨沮。力诘之，始告曰：“言之罪矣。先君宦游半世，解组而归，弥留时呼予兄弟四人泣嘱曰：”吾平生无昧心事，惟任某县令时曾受贿二千金，冤杀二囚。昨诣冥司对案，法当斩，嗣以祖上有拯溺功，得留一子单传，五世贫贱终身。吾地狱之苦已不能免，倘或子孙妄想功名，适增吾罪，非孝也。

　　汝兄弟其各勉为善而已。‘言讫而瞑。后兄弟相继死，惟我仅存。乡试二次，悉污卷，昨三更脱稿，倏见先君揭号帘指责曰：“汝既不能积德累功，挽回天意，违吾遗嘱，致吾奔走，且重获罪。’随以手械一击烛灭，砚翻，遂失所在。予三登蓝榜，不足为恨，所痛先人负疚，拘系九幽，行当削发入山，学目连救拔亡灵耳。”众闻咋舌，同号陈扶青作《归山》诗以送之。

　　◎至孝感神兴于诗者，江都人，本姓孔，定南王后也。初业儒，不售，挈其子贸易于定陶县。嘉庆癸酉，教匪犯定陶，兴父子同奔。贼及之，将斫，子跪而请曰：“幸斫我，忽斫我父。”贼径斫其父。子抱父颈连呼“斫我、斫我”‘贼两斫之，皆殒。兴于瞀罔中，不知有昏晓，俄见其子手足动而不能言，俄见其子手据地起而仆，仆而复起，然亦不能言。又久之，自觉喉间有一缕气蒸蒸然甚热，咳而言，其子亦言。初斫时，如有神人傅以药，许不死也。父子匍匐出积尸间，凡十有五日不食、不饮、不知痛，乃并不死。兴面受刀划，眼耳鼻各半。其子殊而未绝，今已归江都，饮食笑语并如恒人。朱酉生《知止堂文集》中记其事云。

　　◎始吉终凶陈枫阶（宸书）曰：“有某令者，湖北人，与余同官湖南知县，声名甚平常。

　　其长于秋舫登己卯大魁，典试广东，次子大云旋亦以翰林典试广西。兄弟先后皆请假省亲到湖南任所，人咸艳之。大吏因是亦重视某令，随擢用为州牧。或有疑其报应之或爽者，余曰：“无疑也。尝闻其幕中老友云，令曾于某任内得教匪联名册，私焚之，终不上闻。盖活人多矣。此所以报欤。‘后某令亦恣肆，大吏廉其实，于汁典黜之。旋里后，有堪舆家告以祖坟有水，某令以铁签试之，水果旁涌。择期改葬，甫启石门，热气薰蒸，有二红鱼跃出，始悟占穴。一鱼倏不知所往，一鱼为石压死，悔之无及。某令目旋双瞽，无何，得都中信，知秋舫以覆车惊悸而卒，计其日，正启坟时也。时大云以御史奏直隶水利事，奉命驰驿往勘，沿途作威福，有呵斥道厅之事，蒋励堂制府以状上闻，坐此罢废，其家骤落。”

　　大同此一人一家之事，乃始以种德，而其应如响，旋以怙恶，而不获令终。太上之言曰：“祸福无门，惟人自召。”信哉！

　　◎朱别驾家大人陈臬山东时，司刑名者绍兴岑可楼老幕也，为述乾隆末荏平县有一奇案，云山西平阳令朱铄者，性惨刻，所莅之区，必别造厚枷巨梃。案涉妇女，必引入奸情。杖妓必去其小衣，以杖抵其阴，使肿溃，曰：“看渠如何接客。”妓之美者加酷，髡其发，以刀开其两鼻孔，曰：“使美者不美，则妓风绝矣。”语同寅官日：“见色不动，非吾冰心铁面，何能如此？”后以俸满推升此间别驾，挈眷至荏平旅店，店楼封锁甚固，朱问故，店主人日：“楼中有怪，历年不敢开。”

　　朱素愎，曰：“即开何害？怪闻吾威名，当早自退。”妻子苦劝之，不听。乃置妻子于别室，己独携剑秉烛登楼。坐至三鼓，有叩门进者，白发绛冠老人。见朱长揖，朱叱何怪，老人曰：“某非怪，乃此方土地神也。闻贵人至此，正群怪殄灭之时，故喜而相迎。”且嘱曰：“少顷，怪当叠见，但须以宝剑挥之，某更相助，无不授首矣。”朱大喜，谢而遣之。须臾，青面者、白面者以次沓来，朱以剑斫之，皆应手而倒。最后有长牙黑脸者来，朱以剑击，亦呼痛而奔。朱喜且自负，急呼店主至，告之状。时鸡已鸣，家人秉烛来视，则横尸满地，所杀者皆其妻妾子女也。朱大呼曰：“鬼弄我矣。”一恸而绝。店主报官立案。后两年，余佐荏平幕时，曾亲检其卷阅之。

　　◎节孝祠岑可楼又言，前在钜野县幕时，闻其县学有门斗某典守节孝祠，即寄家于祠旁小屋。值秋祭，门斗夜起洒扫，其妻犹寝，似梦非梦，见祠门外坐二神将，金盔练甲，数鬼卒夹而伺。有妇女数十辈联袂而入，中有旧识二贫媪，素知其未邀旌典，讶问其何以亦来。一媪答曰：“人世表题，岂能遍及穷乡小户？湮没者不可胜数。鬼神矜怜苦节，虽未得请旌者亦招之歆祀祠中，若冒滥恩荣者，虽已设位反不容入也。”按冥漠之中，理合如是，偶借此门斗之妻以传播于世耳。

　　◎山阳大狱山左李皋言（毓昌），即墨人，嘉庆戊辰进士。以知县分发江苏，奉委赴山阳县查账。至则遍历村舍，覆实稽考，殊多浮冒侵渔。将据实通禀，已具稿，山阳令王伸汉大惧，使阍人包祥以多金啖李之仆李祥、顾祥、马升等说其主，且许重贿，李坚弗从。事甚急，伸汉忽谓包祥曰：“此事期必济，听汝辈为之。”包祥还，与李祥等密商，于茶内入砒，夜深进之。李君毒发颠仆狂吼，尚不即死，李祥等复以腰带扣颈悬床上，作自缢状，遂绝。淮安守王毂者，本贪酷吏，有王老虎之号。先以赈事得伸汉金，竟以中恶自缢验报具详，返其柩于家，人亦无复疑者。数月后，有李君同学荆翁者，老诸生也，一日于郊外见李君仪从导引前来，遂凭附至家，呼家人具言受害状，且云已得请于上帝，悯其清正强直，死于民事，授栖霞城隍神。家人痛哭环听，启棺视，七孔血痕犹可验。于是李君之叔士璜赴控京师，事遂上闻，将王毂、王伸汉等俱拿解交军机处会同刑部严审。先是伸汉坚不承，一日熬跪倦极，忽乞茶饮，命左右与之，伸汉执茶杯瞪目良久，遂吐实，王毂亦款眼狱。具奏上，李祥发李毓昌墓前凌迟处死，余皆弃市。睿庙有御制诗三十韵，悯毓昌，加知府衔，赐其子举人，一体会试。天下闻者皆额手称快。按王毂先任德州知州时，有二童子，一年十二，一年十三，在塾中戏相鸡奸，为人所见，两家父差愤互讼。毂竟问实，律，凡奸十二岁以下无问男女皆论死，十二岁以上仅科奸罪。于是十二岁童子以薄责发回，十三者论如律，瘐死狱中。后数年，十二岁者已及冠，出赴试，为十三岁之父兄所控阻，以为彼尝受污于我子，我子已问罪如律，彼何得复玷胶庠？十二岁者羞不自容，竟自戕死。其实两家童子当时皆知识初开，不必果有其事，两家父兄迫于人言嘲笑，愤而具控，亦不乐官之证实也。使当官者以两儿嬉戏，验讯无据，呼其父兄自行领回训责，不为纵法，而所全不已多乎？盖毂之天性刻薄如此。时孙渊如先生（星衍）为德州粮道，目击其事，甚为不平。后闻山阳案发，慨然曰：“若王毂者，虽无此事，死亦晚矣。”

　　◎江都某令扬州卞竹辰方伯（士云）云，乾隆间江都某令以公事将往苏州，赴甘泉李令处作别，面托云，如本县有尸伤相验事，望代为办理，李唯唯。已而闻其登舟后夜三鼓仍搬行李回署。李不解何事，探之，乃有报验尸者。商家汪姓两奴口角，一奴自缢死。汪有富名，某令以为奇货，命停尸于大厅，故不即验。待其臭秽，讲货三千金始行往验。又语侵主人，以为喝令，重勒诈四千金方肯结案。李令见而尤之，以为太过，某令曰：“我非得已，适欲为儿子捐知县故耳。现在汪银七千已即日兑往京师上库署中，并未藏一金也。”未几，其子果选甘肃知县，擢河州知州。因赃私案发处斩，两孙尽行充发，家产籍没入官。某令惊悸，疽发背死。

　　按此事与吾闽厦防某丞事相仿，而其报更烈矣。

　　◎刘映南江右刘映南贾于吾闽之汀州，颇得利，乃买舟箧金归。中途被窃，号于众曰：“箧中有毛某所寄二百金，奈何？”众为追窃者，已望见矣，窃者始弃箧而逸。

　　刘验之，狂喜曰：“寄银好在。”盖窃者弃其余以饵追者，刘银去而毛银存也。

　　众问失银若干，曰：“四百。”问何以狂喜，曰：“寄银在，可以见吾友。失银，命也！”众咸嗟叹。是岁，贸利倍常时，适偿所失也。此事在嘉庆六年辛酉，越十四年乙亥，有同乡某贾于归化者，忽患病。刘往收账，则责负人丛集店中，查检钱货，呶呶议分未决。而刘责负五十金，数最巨，乃语众曰：“病者尚可不死，若钱货骤分，则病者必死，是由吾辈死之也，且奈眷口何？我所责独多，今若此，盍共俟明春乎？”众唯唯而散，某病旋愈。刘回舟，中途有巨盗伺之，探知空手归遂去。

　　◎蒋封翁铅山蒋适园封翁（坚），心余太史（士铨）之父也。精法家言，以智侠自喜。

　　七岁随其叔游法云堂，听僧诵经。庑下坐县捕数人，私语曰：“某寺僧被杀，不得主名，奈何？”蒋附叔耳语曰：“杀人者，堂上老僧也。”叔呵之，曰：“渠诵经而屡顾不在经，故疑之。”语为捕者所闻，竟牵僧去，一讯而服。十七岁出游，阻风瑞洪镇。有少年同舟，舟人食，少年登岸，再食，再登岸。蒋疑而迹之，见其蹲古庙太钟下，诘之，则曰：“我南昌熊白龙，家贫告急于河口某戚不遇，反寄食于舟人，未偿其值。而又阻风，舟人将不余食，故避此。”言毕泣，蒋亦泣，强之同舟，与共食，并资以金。熊感谢归，邀过其家见母，誓为兄弟。居无何，熊来曰：“我得弟金，获利三倍，今将贩缯临安，无所托母妻，故来。弟亦知吾父有养子曰蛟，平素无行，脱有故，弟善持之。”言毕去。逾年，临安人来日：“熊某死矣，余金若干，濒死时嘱曰：”为我报蒋君。‘“蒋阴计归熊丧非蛟不可，而蛟见金必叵测，乃函致临安主人授部署法，迟至十日始告熊母，母果遣蛟往。已而召蒋哭曰：”蛟至临安，儿骸已焚，块然在桶，今舟人已负之纳我圃中，此外不余一钱，奈何？“蒋慰母再三，而身自往圃哭视。毕，走出，母牵蒋袍哭曰：”闻临安主人以儿金寄君，金之来固由君，然贸易者与有劳，盍析其半以活老身，如何？“蒋夫答，蛟突前，睨曰：”此事须南昌厅主明之耳。“蒋叱之曰：”何必南昌厅，召二三邻叟来即明也。“蛟即扃蒋而去，俄顷有庞眉者六七辈至，蒋曰：”所以嗫嚅者，受亡人托，防蛟故也。今母见逼，不得不速明，请皆诣圃。“绕桶而号曰：”白龙知我。“斧之，复底脱，皆熔金，莹然裹以簿券。众取视，皆感泣叹老妪不知人而已。游幕山右时，临汾令纵吏暴征，民弃家登山：抚军檄泽州牧佟往抚治，聘蒋同往。至其地，山上人如蠛蠓，张旗树栅，汹汹然。蒋手令箭九行，环山呼曰：”抚军知汝等皆良民，为奸吏迫而走，特遣佟使君来活汝，宜各宁尔家，有目者视此箭。“山上人噤不敢语，稍稍下，蒋导之入县庭，率犯法吏六人跪佟前，民环庭而嚣，欲殴之，蒋从旁大呼曰：”勿妄动，有王法在。“乃榜吏至血流，民欢噪拜谢去，安堵如故。后蒋以倦游家居，忽闻佟为负课事系狱，怃然曰：”我不往，则难不解：“至泽州，佟方缺金五千，自分无全理，且老，不肯食；闻蒋至，为强一饭。曾太守有疑狱聘蒋，蒋曰：”若能助佟。我即助若。“太守喜，张示劝募州人负刀布至，三日而事集。佟行，蒋乃行。蒋四十六岁始娶钟夫人，生心余，捐馆时，犹及见心余举于乡，后以心余官编修，赠如其官。

　　◎陈鉴亭侍郎嘉庆戊午，吾闽乡试，适新城陈鉴亭先生（观）以盐法道在贡院头门点名，并监视搜检。有应试广文某怀挟一包裹，被兵弁所搜获，献之先生。时众目骇观，咸为广文担忧，广文已觳觫至无人状。先生乃取包裹置于坐椅之右，大声饬兵弁曰：“既有怀挟，应仔细再搜。”兵弁不敢违，复将考篮及衣架重复检视，乃跪禀曰：“无之。”观察弗然曰：“汝既说有怀挟，如何又言无之？”仍饬再搜如初，复跪禀曰：“实在无之。”观察目广文曰：“既实在无之，汝不进去，何待于是？”广文领卷径进，而兵弁乃瞠视无一辞。旁观者皆暗地称颂不置。夫科举之搜检，自前代即有之，然功令不得不严，而奉行者则不可不存宽大之心，以全朝廷待士之体，以养士子廉耻之原。如观察者，可谓知政体矣。后观察历跻显秩，官至仓场侍郎。按江西新城陈氏，先世极寒微，有在富家佣工者，朴诚直谅，为主人翁所倚任，人咸称之为陈长者。厥后子孙繁昌，家道大起，如前少宗伯硕士先生（用光），前少司寇钟溪先生（希曾），前侍御史玉方先生（希祖），今大廷尉子鹤先生（孚恩），皆鉴亭仓侍之群从行也。当乾隆末年，吾闽亏空案发，自督抚以至州县，无不获咎者。由京拣发道府十六员到闽补用，时抚署有老幕客，精风鉴，每于屏后伺十六员之来，遍相之，私语人曰：“新到之道府率多刻核之才，而鲜浑涵之度，其精明而兼浑厚，将来能终保令名者，仅三人而已。”谓庆蕉园制府（保）、李荫原藩伯（长森）及鉴亭也，而鉴亭最称仁恕云。

　　◎戴太守报德吾乡俟官游心水太守（绍安）在南安任时，大庾戴莨圃先生方以幼童应县试。

　　戴本徽州产，众攻之不释，太守与大庾令孙卓峰（迈）力护之。孙亦闽人也。莨圃先生少颖异，县府试皆高标，故邑人益妒之。太守已于学使者前为之缓颊，院试日，太守预藏莨圃于舆中，四鼓即同入试院，学使者榜发，亦高标，众无奈之何，遂入籍。未几，篦圃、可亭、石士、莲士数先生踵起，蔚成韦平之业。莨圃先生临终时，嘱其后人云：“吾家之兴，实游孙二公之赐，他日当无忘报德也。”

　　越数十年后，游之后嗣不振，至无以自存，而戴昆禾太守（嘉毂）适莅福州，甫下车即访游孙二家于侄。而游近居榕城，值陈叙斋侍御（功）里居，为之介绍缕，复其田庐，并延师课其孙曾，资之薪水，筹画备至，一时传为佳话。家大人曾作《报德歌》以美之。

　　◎支某镇江盐商支姓者，其家雄于赀，而富而好礼。余随侍家大人寓居邗上时，钱梅溪（泳）主其家，盖镇江、扬州各有一宅。余与梅溪为忘年交，数相往来于扬州宅，因识支。见其谆谨敦笃，绝无豪商习气。时英夷警报屡至镇江，绅富多先期迁避，莠民乘机拦抢者不绝于途。支家方择日，令妇女带辎重将为江西之行，有莠民百十人约届日拦门劫之。支于首涂日始闻其事，欲请官弹压，已弗及。突有乞徒三百余人攘臂登门，将莠民驱逐净尽，俟眷属行李尽数登舟，始各散去。

　　盖支家平日以恤贫为务，待乞徒尤优，有求无弗应者，每朔望必大张酒饭以款之，使各尽欢而后罢，故终得一日之报云。

　　◎嘉义令道光十二年台湾陈办之乱，大抵为贪酷吏所激而成。有嘉义令某者，闻变逃入民舍，适堂后有空棺，遂卧其中。贼至，见虚无人，已相率去，有一贼以大便急独留后。某令以为贼去尽，又郁闷已久，微露呵欠声，为贼所觉，奔告前贼，遂返开棺，将某令曳出横加掠，令其将某案得赃若干逐案供明。凌虐移时，然后刃于腹焉，不知者方以为不屈被难也。时三山诗社以此命题，家大人有句云：“固难擢发顽民罪，岂有甘心众母家？”可谓婉而讽矣。

　　●卷四◎黄霁青述二事道光辛丑，家大人在上海防堵英夷，与黄霁青太守（安涛）相遇，昔年宣南诗社旧侣也。太守喜谈因果，述其数年前魏塘（太守所居乡名）有周蕴超者，死时遍身青肿，作拷痕，阴囊肿如斗大，自以锥刺，溃烂若蜂窠。如是多日，垂毙，手足俱合，如桎梏状。口呼冥卒及地保包为荣名，哀号泣怜作悔恨声不绝，室内外锁链声琅琅然。“其居与余邻，余亦闻之，询其戚党，是人生前究作何恶业，有人附余细语曰：”是不可枚举，第就一二事言之，可知其人矣。里有姑嫂二人，皆孀居，稍有薄产。周初诱而奸之，数年后复将二妇诱卖，兼吞其赀，二妇皆郁郁死。数日前，周已自言为二妇所控，拘魂就鞫矣。又一尼庵有田数十亩，尼亦粗有姿者，其田为乾隆初施主所舍，勒碑殿门外。周阴使人磨去施主名而易己祖名，外涂泥沙以掩迹，旋使其侄诱尼奸，而自率无赖数辈密掩之，遂以不守清规逐尼而夺其田。摹碑呈官，冒称施主子孙，官亦无以难也。其他事率类此，欲不受其报，得乎？“‘太守又曰：”包为荣者，生前曾充地保，人尚朴愿，未尝鱼肉乡民，不意其死后仍充是役也，“霁青太守又述其封翁退庵先生家居，乐善济人，以医而自隐于诗，尝著《医话》八卷，《友渔斋诗集》若干卷。生平戒杀，凡祭祀宾客之用，无非沽诸肆者。一日友人饷蟹二筐，霜螯肥美，旁观者咸思朵颐，先生时坐水阁中，倾筐投诸河。一湖州客适在座，谓先生酷类其乡张封翁。”

　　张封翁者，兰渚侍郎之父也。其家戒杀放生已数世，侍郎兄弟咸登甲科膺显，仕君能如此行见，诸郎贵显比张氏矣。“愈年霁青旋以二甲第一人入翰林，典黔试，作守高州。按兰渚侍郎抚闽时，家大人曾入其幕中，初不知其戒杀也，居将匝月，馆膳中未设一鸡，遇逢宴集，必蒸板鸭以饷客。询之，乃知其专食自死肉。合署皆奉其教，不敢违也。侍郎自奉甚清俭，每朔望黎明出署，但买两麦花瞰之（俗称油札保）。日奉莲池大师法门，以修净土念佛号为事。易箦之日，有人于南屏僧寮遇之，殆已生忉利天矣。

　　◎陈海霞述二事陈海霞（标），吴江人，历司桂林抚署刑名，在家大人幕中最久，与余为忘年交。尝言其同里某氏适邑中赵某，赵私一仆妇，有身，氏故有子，知其故，乃匿仆妇于内，诈为己孕，俟其产而留抚之，人鲜知者。后仆妇所生子名平章，中某科举人，选嘉定教谕，氏得封如例，而己所生子则夭亡久矣。向使不留仆妇子，宗祧不遂斩乎？天之所以报不妒者如此。海霞又曰：“有浙中皇甫某，乾隆某科进士，为某邑知县，罢归，来主吾邑笠泽书院。皇甫故长者，授徒有方，吾邑人士亦亲爱之。而暮年殊困顿，有一子，已登贤书而暴卒，惟老夫妇两口寄居吴江，亦相继而没。尝语人曰：”吾平生有三快意事，而因一事错误致受恶报，此生无复他望，虽悔曷追？言之可为戒也。吾少年时步游郊外，见一丽人，心殊爱慕，后娶妇归，即曩时所遇之人，快意者一；会试放榜日，随众往观，苦短视不能及远，又人众挤不得前，瞥见地上遗一眼镜，试戴之，与眼恰合，一举首见己姓名正巍然高列，快意者二；某年，吾子初应乡试，即登贤书，快意者三。迨吾为某邑知县，有门生某有才无行，中乡榜后，嫌已聘妻贫，诬以有外遇，此女适病鼓胀，乃指为有孕，控于吾，乞断离。吾信之，拘此女讯于公庭，不容置辨。女性故烈，袖出刀自剖其腹，急救不及，遂死。于是事上闻，某门生抵罪，而吾亦坐是失官，心殊惴惴。无何，吾子白昼睹女来，卒死。今吾夫妇老而无依，行见为他乡馁，而之鬼报亦酷矣。‘闻者无不酸鼻。“当官者轻信之弊，至于如此，可畏也哉！

　　◎劝人惜字朱坎泉者，钱塘诸生。客游他省，有某官延课二子。见其居民不知惜字，糊窗抹桌践踏秽污，恶习相沿，恬不为怪，乃力劝居停，捐赀收买。或有不洁之纸，必手自洗涤焚烧。逢人劝谕，竟移其俗。不数年间，所收之字以百亿万计。及其归也，长子名澜，以嘉庆丁丑成进士、入翰林，次子瀛亦以某科登乡荐矣。夫一人惜字，为善有限，能使人人惜字，则其善大矣，宜其获报之隆也。

　　◎贪吏不终道光初，吾乡侯官令张姓者，湘阴人。其父本充县役，尝语人曰：“公门中好修行，吾侪随事皆可造福也。”生平喜为人解纷，不肯逼人于险，人咸称为张长者。因解犯至省垣，卒，即葬于城外官山。地势低洼，每春夏月，必为水潦所浸。家本贫，不能起迁，听之而已。后其子某由科目出身，又以此为吉穴，不肯起迁，及作令吾闽，声名狼籍，不恤人言，宦橐既充，即遣所亲旋楚将先墓之周围用土填高，以免水患。乃不数月遽以不谨被劾去官，其乡人颇疑为修墓之故，或曰：“其地本鲇鱼穴，得水则活，水涸则死耳。”时陈枫阶摄令湘阴，闻之，慨然曰：“一胥役而行善，遂得贵子，一邑宰而贪墨，不免失官。天道无私如此，人不察天心之所在，而徒哓哓于地理，岂非慎哉。”

　　◎武冈州事武冈州周某家，衣食稍足而族丁寡弱，居舒杨两大族之中。是年岁荒冬寒，舒姓有乞儿冻死郊外，距周宅半里余，周夜卧不知。天明，舒来见之，乃归约匪徒以人命图赖周，惧，贿金五十两求息，十六人共分之。前一班去，后一班又来，人数愈众，须银愈多，非数百金不办。周无奈，往请关圣像，并州城二郎神像，供于郊外，上疏祷之，众始惧而散。过数日，分金诸人内有一人忽颠狂，自来周门，跪拜曰：“我只分得银若干，但愿汝明中去暗中回”云云。每日拜三次，数日而死。又一人继之，拜祝如前，连死七人。余九人惧，愿退还原金，求周代忏悔，周不敢允，而十六人尽死矣。此乾隆丁未年事，《暗室灯》（书名）载之。

　　◎苏大璋乾隆间，有诸生苏大璋者，治易有声。梦天榜中式第十一名，偶与同经友言之，友起妒心，诉于郡，谓苏有关节，预知名次，乞究治。及填榜时，郡守在座，第十一名果习易者，乃以状白。监临、试官俱曰：“设如所言，何以自解？”拟以他备卷易之。议既定，拆弥封，则自备卷而中式者苏大璋，由中式而抑置者即诉郡之友也。一堂咋舌，士论快之。

　　◎陈扶升湖北陈扶升者，黄州府巨族也。通族有一祖山，俗呼蛇穴，其实乃水木芦。

　　鞭之，龙直来横受，穴闪一旁，而祖坟皆在尽头，所以不发。时扶升方为父营葬，本房单弱，族人逞强，不容其占大穴。不得已，在横窝定穴，乃恰得真龙。葬后，生六子，皆聪明岸异，少年科第，各得显官。宅中收婢如云，奈家法不整，凡仆妇之有姿者，恒用以伴宿。争相献媚，习以为常。及其生子，仍为奴仆所有。后有数家逃至江南，易姓改名，竟得大贵；而扶升之嫡派仅一传即衰。虽访知其事，转畏势不敢往认，只说奴婢发达而不知为陈氏之正支也。长沙贵中孚曰：“此事余所亲见，吾乡中如陈氏者亦不知凡几，当其内乱之日，未尝不自鸣得意，岂知其受害如此之深哉？夫人情莫不欲后嗣之显荣，岂肯将大富大贵之子孙子白断送与他姓？所以然者，私欲蔽之而利害未明耳。若早有觉寤，而不通身汗下者，非人也。昔年衡山有谭姓者，由县官罢职而归，日享田园之乐。一日收租，见庄户之妇甚美，以言调之，不愿，再逼之，即走避，私告其姑。姑曰：”似此富贵之家，谋其风水犹恐不得，今来就你，有何吃亏，而反不从耶？‘妇曰：“恐夫知见责耳。’姑曰：”我先为你言之，可无虑也。‘越日，谭复调之，便欣然相就，谭大喜。是夜入房，而妇适至，将解衣就寝，乃问之曰：“我前再三相调，你决意不许，今一言甫出而遽相从，何前难而后易乎？’妇乃告以受姑之教云云。谭大醒悟，因假托出便，遂夜遁去。后谭连生数子，皆显达，今尚孙曾蔚起不衰。

　　此所谓临坡勒马，撒手悬崖也。“观此，知富贵之家尤宜保重，真种一失，永不归还，纵有显亲扬名之子孙，徒误认他人为父祖，吉地之灵秀潜移，正支之嗣续浸替，身后之追封不及，祠庙之祭享让人，父不能认其子，子不能识其父，而当局者反以为乐，不亦太可哀哉！

　　◎佃户行善有佃户钱益者，其主人因谋占邻田不遂，心生毒计，令益以稗子撒邻田中。

　　益谓其妻曰：“竟撒则害人，不撒则逆主命，将奈何？”妻曰：“何不以蒸熟稗子代之？”益遂如法行。其主察之，见已撒而止，而邻田毫无所损。后益生子登进士第，夫妻皆受封偕老焉。

　　◎代写离书宁波葛观察为诸生时，每赴学塾，过路旁一庙，必揖而去。神托梦于庙祝曰：“葛状元过此必揖，我起立不安，其为我筑一屏于门。”庙祝将鸠工，复梦日：“无庸，葛代人写离书，已削其科名矣。”盖里有弃妻者，葛得其一金而代为之也。葛闻庙祝言，为力完其夫妇。后登乡榜，官至监司而止。

　　◎恩某恩某者，以满洲文举人选山东某县，颇有干才，而行同无赖。署中治事之暇，即鸠合僮仆差役等大开赌局，呼卢喝采，昼夜不绝声。其长女已及笄，常一骑一仆出游，不知所往，夜亦不归。恩不能禁，亦不过问也。教匪马进忠之案，本多附会，所株累至数十人。恩为承审官，将定案，株累者率不肯画供。诘其故，曰：“画即斫头，岂有不知？”恩谕之曰：“但画，我保汝不斫头。”众皆曰：“太爷哄我。”恩曰：“我若哄汝，汝索我命。”众诺之。翼曰，皆骈戮矣。家大人莅东臬任，检马案，悉其冤，于是日思劾恩，旋擢任去，不果。至钟云亭（祥）

　　为巡抚，始因案去之，大受挟制，且与其妻日持刀伺于途，钟至简出以避之。后因京控，上命文秋潭阁老往鞫之，始定。发遣途中，为群鬼所扼死，其妻子流落不知所终。

　　◎藉人雪仇泗州某生薄游粤之琼州府，寓僧舍中，先有一客在焉。询知为江西刘某，与新太守有旧，因新太守未至，暂寓以俟。偶题诗壁上，牢骚惋恻。泗州生颇有怜才之意，邀之小酌，相见恨晚。因与晨夕晤对，唱和甚欢。未几，新太守已下车，促刘往谒，踟蹰不去。疑其衣敝履穿羞颜干谒，即假衣冠仆从，怂恿其行。至午后，去而复返。诘其故，惨然曰：“旬日来，深感知遇之厚，屡欲诚告，恐骇听闻，而事难克济，尚须鼎力成全，不敢不陈心腹。余之访太守，实欲雪仇耳。太守前因诖误亏帑，余为之借贷弥缝，复整产为之捐，复既得官零陵令。余往理索，则顿遭白眼，不但不承前欠，且以恶言相逐，使我进退无路，瘠死他乡。数年来屡欲得而甘心，奈渠出则吏胥为之排护，入则门丞户尉为之呵禁，君若肯伪作抽丰客，试往一拜，余当藏身扇匣中，但得进宅门即无阻矣。”泗州生大为不平，既而惊曰：“然则君其鬼矣。”刘曰：“然。”试于灯前月下验之，时已薄暮，即秉烛相照，果无影。泗州生大惧，枯坐神丧，默无一言。刘慰之曰：“勿怖。

　　日来蒙惠垂青，孤魂藉以不馁，顷复求仗鼎力，岂敢祟君？“良久，稍神定，许以所求。明日，如其语进谒，片刻即出。次日，忽喧传太守暴疾终矣。泗州生恐泄前事构祸，亟他去，而刘亦不知所之。

　　◎占坟恶报有卜葬者，信地师之言，以古坟为吉穴，合数冢之地，锄而平之，弃其朽骨，瘗其父母，谓陶朱之富，可操券致也。居货海船，贸于东洋，忽遇风落氵祭，数年始得出氵祭而返。初去年余，其家人忽见其仓皇夜归，曰：“我在海被盗劫货，不能返，因亦在海为盗，劫杀多人。今事败幸逃，闻被执者已供我姓名里址，飞檄拘眷属，可速自为计，俱死无益也。”挥泪而窜。合家震骇，一夜星散。次日，邻人怪其日午不开门，推之，乃虚掩，呼之，无一人，不明其故。地方具禀，有司检其什物，为造册封之。亲族疑虑，无敢出为理者。后此人旋里，见屋闭官封，询之，邻人告以久遁。乃呈官请给还屋物，官转诘以全家夜逃之故，邀邻族环保。

　　所挟赀已耗尽，所领回之屋已破坏不堪，什物失其十之七八矣。两年后，过镇江，遇其妻为人佣妪，乃述其故，流离亡去之子女尚不知所之。有知其占坟者，为人言之，鬼报之恶毒如此。

　　◎贞女明冤乾隆辛亥春，京师德胜门外一老人雇车往南城，未至而死。御者赴官报验，日暮未及检，命里甲二人守之，更深冷甚，守者各觅火向暖，既归，尸乌有矣。

　　惧罪，计无所出，有点者曰：“吾见僻处厝一棺，已被挖，可偷其尸代之。”遂往发焉。黑夜间不复审视，匆遽将尸覆置验所。明日，官来检验，则女尸也，项有扼痕。共相骇愕，严鞫守者，迫于刑，遂吐实。亟拘尸主至，严讯之，盖西人某姓女。其父娶一后妇，妇本有夫，以贫故，伪为兄妹而卖之以度生。某贪其色，娶焉，前夫以亲故，时相往来。某业贾，每出必竟日，或越夕不返，其前夫得以交好如初。久之，为女所窥，惧发其私，谋并污之。与女婉商不允，至夜，强劫之。女号詈百端，妇计无所施，适其父以索逋赴通州，须十日方归，遂共扼杀以灭口。比某归，绐以暴病死，亦弗究也。至是，鞫得其情，以二人抵罪。顾老人之尸乌有也，遍索弗获，姑系车夫与甲—甲以待。忽一日，有老人言于官曰：“前日所失之尸即吾也，吾夙有痰疾，冷则发，发则如死。至中夜醒，见黑暗无人，意御者弃我而去耳，暗中寻路自返，孰意兴此大狱哉？”官出车夫及里甲验之，确，并释之，案乃结。噫！此天之不欲淫凶漏网，抑贞魂烈魄假手于人以自明其冤欤！

　　◎城隍显灵吾郡城隍庙，本屏山地，层垒而上，形势巍峨，香火最盛。余周历各省，所见庙貌无此壮观也。少闻莆田县有王监生一案，王素豪横，见田邻张妪田五亩，欲取成方，造伪契贿县令某，断为已有。张妪无奈何，以田与之，而中心甚愤，日骂其门。王不能堪，买嘱邻人殴杀张妪，召其子视之，即执以鸣官，诬为子杀其母。众证确凿，子不胜酷刑，遂诬伏。将请王命，登时凌迟矣。总督苏昌闻而疑之，以为子纵不孝，殴母当在其家，不当在山野间，且通体鳞伤，子殴母必不至此，乃檄福州、泉州二知府会鞫于省中城隍庙。两知府各有成见，仍照前拟定罪。其子受绑，将出庙门，大呼曰：“城隍爷爷，我家奇冤极枉，而神全无灵响，何以享人间血食哉？”语毕，西厢突然倾倒。当事者犹以庙柱素朽，不甚介意。

　　及牵出最下一层庙门，则两泥塑皂隶忽移而前，以两梃夹义之，人不能过。于是观者大噪，两知府亦悚然，重加研讯，始白其子冤，而玉监生伏法。城隍之香火从此益盛，而头门两皂隶前进香者亦不绝。此先祖资政公目击其事，为家大人述之云。

　　◎宋龙图同时仙游县亦有王监生一案，时县令为嘉兴宋某，素性方严，以包老自命。

　　某村有王监生者，奸佃户之妻而嫌其本夫在家，乃贿算命者，告其夫以在家流年不利，必远游他方，庶免于厄。本夫信之，告王监生，王遂借之赀本，令贸易四川。三年不归，村人遂喧传某佃户被王监生谋死矣。宋素闻此语，欲雪其冤。一日过某村，有旋风起于轿前，迹之，风从井中出，遣人淘井，得男子腐尸，信为某佃，立拘王监生与某佃妻，严刑拷讯，俱自认谋害本夫，遂置之于法。邑人称为宋龙图，演成戏本，沿村弹唱。又一年，某佃自四川归，甫入城，见戏台上演王监生事，就观之，方知其妻业已冤死。登时大恸，号控于省城。臬司某为之申理，宋知县以故勘平人致死抵罪，仙游人为之歌曰：“瞎说奸夫杀本夫，真龙图变假龙图。寄言民牧须详慎，莫恃官清胆气粗。”此家大人读书仙游书院时闻邑诸生所述，盖乾隆四十年间事。

　　◎孝心领解袁简斋先生《新齐谐》中，载裘文达公典试福建，心奇解元之文，榜发后，急欲一见。昼坐公廨，闻门外喧嚷声，问之，则新解元与公家人为门包角口。公心薄之，而疑其贫，禁遏家人索诈，立刻传见。其人面目语言皆粗鄙无可取，心闷闷，因告方伯某悔取士之失。方伯云：“公不言，某不敢说。放榜前一日，某梦文昌、关帝与孔子同坐，朱衣者持福建题名录来，关帝蹙额云：”此第一人平生作恶武断，何以作解头？‘文昌云：“渠官阶甚大，因无行，已削尽。然渠好勇喜斗，一闻母喝即止。念此尚属孝心，姑与一解，不久当令归上矣。’关帝尚怒，而孔子无言。此亦奇事。”未几，某亡。按裘文达公系乾隆己未进士，于丁卯典试湖北，壬申典试江南，庚午典试浙江，癸酉复典试浙江，己卯复典试江南，丙戌遂为会试总裁，并无典试吾闽之事。此所载有歧误，然其事则均可劝可戒矣。

　　◎廖思芳廖都转（寅）以获教匪首犯刘之协功，由叶县知县擢镇江知府，又擢两淮盐运使。当时手擒刘之协者，实都转之子（思芳），勇声闻天下，既复思以奇功自见，而所行多莽卤。嘉庆癸酉教匪林清之变，其党李文成起河南，陷滑县。事定，以次骈戮，而诸大头目中有所谓祝现、刘第五者六人皆逸去。上通饬各直省协拿，许以重赏。廖思芳乃攘臂其间，每出必从数骑。一日路经某县，日暮雨作，憩道旁店中。故有伟男子口操齐音，袒坐露其，有刀箭瘢。思芳震骇，迫视之，腰悬铁刀，急出呼骑上奴兜擒之。问其名，曰：“刘第五”。遂送县定谳。已解刑部，而曲阜孔氏言诸朝，廖所获者，乃孔氏庄农刘第五，非教匪大头目刘第五也。

　　上怒，集廷臣鞫之，如孔氏言，于是释刘第五而下思芳于狱，都转亦罢职去。未几，思芳瘐死狱中。家大人曰：“当日都中舆论谓刘之协之获，实出廖思芳，而思芳又实系得自他人之手。其人将部诉，故不敢归功思芳，而都转自尸之。思芳愤不能平，日夜思之，乃酿为刘第五之举。乖气致戾，此之谓欤！”

　　◎凡戏无益廖思芳误擒刘第五之案，初至部时，士大夫日以此为谈柄。一日恭值，上躬耕藉田，祭先农坛甫毕，驾诣具服殿小憩更衣，公卿百官皆祗候于望耕台下。时刑部已讯出刘第五是曲阜孔氏庄农，尚未具奏，众官齐向大司寇韩桂龄先生详问原委。适诸城刘信芳先生与德州卢南石先生并立。桂龄先生戏谓二人曰：“都是汝山东人不好。”刘未及答，卢目刘曰：“都是他姓刘的不好。”刘应声曰：“都是汝第五的不好。”（卢序五，京中常称为“卢五爷”）众皆大笑，其声灌然。时上已出具服殿，似有所闻。前引侍卫飞趋前来，以手麾之，众始悚息。闻纠仪御史欲列弹章，以事涉德州，有力阻之者，乃止，否则吏议者恐不乏人矣。

　　是日家大人亦在坛监礼，目击其事，退为余兄弟辈述之，且曰：“凡戏无益，矧咫尺天威乎？”录之，亦足为好谑者戒也。

　　◎祝由科赵瓯北与陈玉亭（纯祖）同直军机，两人皆少年，暇辄手搏相戏。玉亭有力，每握瓯北手，辄痛不可忍，瓯北受侮屡矣，时思所以报之。一日，在圆明园直庐，取凳一桄语玉亭曰：“吾闭目相击，若触吾桄而伤，非吾罪也。”盖瓯北自谓闭目则玉亭必不敢冒险来犯，而玉亭又意冒险来，瓯北必不敢以桄击也。忽闻桄端拇突一声，玉亭已血满面，将毙矣。急以汤灌之，始苏。瓯北大惊，悔，立呼车送之入城。是日散直，急骑马往视。甫入西直门，而马忽跳跃，瓯北遂跌仆地，死去半刻方醒。乃先回宅将息，明日始往见玉亭，玉亭故无恙。后两家奴子互相议论，始知瓯北之跌，即玉亭所为。玉亭楚人，盖素习祝由科，能以伤移于人也。

　　凡戏无益，此则不但无益，而且有损矣。

　　◎贤妇保家周才美以刻薄起家，为子娶妇，初入门即付以斗、斛、秤、尺等物各两件，谕行入多出少之法。妇怪之，即涕泣求去，曰：“翁所为有逆天道，后代必育不肖子破家，人谓妾所生，妾不受也。”才美悟，曰：“然则改之何如？”妇问：“用此几年矣？”曰：“二十余载。”妇曰：“必欲留妾，请反用二十余年，以偿昔日欺诈之数。”才美诺之，后生二子，皆登第。此妇既贤且智，以巾帼而能为干蛊之事，洵女丈夫哉！

　　◎施药得报广西陈桂舫（铧），余丁酉同年也。余于榜后即到桂林省亲，故三次计偕皆由潇湘泛洞庭至汴梁，渡河北上。每谈及洞庭，桂舫辄怦怦然色变。或笑其胆怯，曰：“非但胆怯，几乎胆碎，幸有天道也。”因述前数年随其叔由河南归，路过洞庭，因风不利而泊，同泊船不下数百。适有流民小舟十数只，舟中人多死于病，桂舫舟中带有药丸（如藿香六合之类），投之辄效，于是求药者不一而足。后药所剩无几，有不能遍给之势，其叔日：“药原所以救人，靳而不与，非义也。”

　　乃倾所有给之，计救活者已数十人。次早风转，各舟不约同开，波浪掀天，四望无际。及傍晚，离湘阴尚有十余里，风忽息，众心稍定，而船户则惴惴然谓恐其转风也。勉强趱行，约离口岸不及半里，而逆风已起，俄风力渐猛，兼以船大招风，不能拢进。不得已，约众水手及全船人由小舟登岸，用双条大缆牵之。船户嘱桂舫将柁握定，勿令偏向。众甫登岸而飓风怒发，船一起伏，约高丈余，人力难施，竟有飘至中流之势。正在仓皇，忽闻山后一簇人喊曰：“快来相救。”七八十人随缆而泅，一呐喊间，船已收口矣。众方庆再生，询之，即昨日之流民也。

　　盖流民船小，未起风时早已到岸。此若有神使之者，救人即所以自救，良不诬也。

　　◎某先达某先达者，家本素封，角口时，即联姻富室。其尊人慷慨好施，罄其所积，临终时，惟以阴德遗公。公困甚，入泮后，借贷为娶妇计。而富翁嫌婿贫，阴背盟，而以青衣易之。青衣固端庄婉娩，公无由知其伪也。后往岳家，里中无赖子群以婢婿相揶揄。公密叩诸妇，妇直告焉。先是，公尝梦至一所，朱阑碧瓦，回异人间，有数女郎共绣一锦袍。问之，曰：“新科状元服。”谛枧，襟袖间朱书二字，乃己姓名。醒后颇自负，及知娶婢，恚甚，念他年富贵必欲改弦。一夕，仍梦至前所，刺绣女郎漠不相顾，视襟袖间字，模糊将灭，急问其故，女郎漫应曰：“此子近萌一弃妻念，上帝命易他人耳。”瞿然惊觉，深自悔厉。自此琴瑟益调，誓言偕老，不数年而大魁天下，游掌封圻。

　　◎救人不终闽县陈赢仙（赓元），戊辰进士，选山东临邑县。陈本豪士，纵情诗酒，又不善理财，遂以计典去官。短交仓库正款至万八千余金，应拟大辟，已收入府狱中。道光五年，家大人陈臬山左，与陈为素交，日思所以解脱之。济南府钟云亭（祥）为陈戊辰同年，家大人与之极力摒挡，缩其数至壹万以内，实亏九千余金。

　　若能限内完缴，便可免罪，且准捐复原官。而妙手空空，别无计策。时方伯为讷近堂（讷尔经额），新抚军为陈心畲中丞（中孚），继钟为济南府者为家大人同年杨蓉峰（惠元）。中丞、方伯皆与陈厚，而杨则陈之姻也。数人同心，极力为之部署。适潍县缺出，佥商接手之人，家大人乃谋诸抚藩调署一人，令其于半年内补苴临邑亏数。潍县为通省第一优缺，于本人毫无所难，而陈得大受其益，且帑项不至久虚，一举而三善兼，众皆以为至妥。适中丞选一某令，并面告之故，某令极口担承。谒家大人及诸上官，亦无不再三谆嘱之，并无难色。无何而家大人擢苏藩，讷近堂擢漕帅，杨蓉峰回泰安任，陈中丞卒于山东。某令已莅任半年余，见原议之上官无一在眼前者，顿翻前说，一毫不拔。陈遂以限满无完，照例拟罪，卒于府狱。同官知此事者皆为不平，而无如之何也。未几而潍县以逃犯故，将某令奏参革职。逃犯本不必即去官，盖上官闻陈事，恶其虚诈，故因案去之耳。

　　逾年，某令始捐复，改发南省。过苏州藩署，修谒家大人，征及前事，某令羞惭满面，至不能置一辞云。

　　◎大吏好杀吾闽乾隆末亏空之案，发于福州将军魁伦。司章奏者，为吾郡林樾亭先生（乔荫），士林耆宿也。时闽省吏治极敝，仓库皆空，魁伦镇闽日久，尽知其详，而先生文笔既雄，敷陈详尽。奏入，大动上听，立授魁伦为闽督，使穷治其事，遂成大狱。逾年，魁伦以丁忧回京，先生亦赴部竭选。见故太傅朱文正公。先生本文正公高足，公于其来谒，私叩之曰：“魁某兴大狱，汝何不阻之？”先生曰：“劝之不从，奈何？彼谓亏空于理应办，不料清查之决裂至此耳。”公曰：“汝代人捉刀，固不得已，若魁某之好杀，断无好结局，且静观之。”时樾亭先生在内城主魁伦家，在外城主先叔祖太常公家，此语亲为家大人述之。无何，魁伦授四川总督，以教匪偷渡嘉陵江失机伏法。樾亭先生时甫选四川彭县，调江津，旋被檄委办藏务，卒于西陲边外。

　　◎贪酷吏善途迎嘉庆初，有进士作令吾闽者，贪与酷兼而才复足以济之。初任晋江县，适大吏以巡阅过境，距县尚数十里，即有村间民妇提筐跪献道左者。问其何以知我来，则曰：“小民那知有大人过此，昨闻本县官将到，官爱我等若子，又素不受馈赂，计惟田园中所有蔬果可藉以献芹忱。今适遇大人，因思县有好官，皆出自大人之赐，理应先献大人，后再补送县官也。”大吏笑颔之。如是者络绎数十起，乃悉令随舆至城中领赏。及至行馆，见某令，大将异之。因筹所以赏提筐者，则某令已代备银牌百面，随传命分给之，各欢声雷动而去，大吏又大称快，而不知皆此令所预为之也。不数月，即擢厦防同知，为吾闽第一优缺。莅任之日，适报一命案，有本辖富绅捐部郎者，因起造园亭，亲督工匠，自坐一圆椅，旁置灯火以供吸食鸦片烟之用。俄一匠亦携潮烟筒向灯吸火，富绅叱之甚厉，匠负气去，乘仆从不在侧，携斧劈其背，立毙。匠亦旋被执送官，自认不讳。即收禁，牌示明日早堂听审，而夜遣人语匠，令供指使者。翼日，匠供主人之妾某氏。签拘某妾晚堂听审，某家急使客以万金赂得免。复使人语匠曰：“某妾不肯到官，恐指使别有人，明日覆讯，当另供。”又越日，覆供事出某妾而其意实起于其妻。签拘某妻，则复使客加赂万金，案遂定。盖受篆甫三日已乾没二万金，而于案情并无出入，于是人皆畏其贪酷，而亦群服其才。大吏益贤之，旋擢守泉州。后屡缘事复处降为令，盖历任所为率类此，终至辗转褫职。有所仟干仆阴记其前后所入不下五十万金，皆随手散去，罢废之后，两目旋瞽，两子皆纳赀为郡丞者，亦相继而亡，遂至贫无以自存，竟住傺客死。俗所谓人财两空者，此令之谓矣。同时有莆田令者，汉军人，亦工逢迎。值某大吏过境，午憩于涵汁驿馆。莆中山水本佳，而涵江风景尤好。驿馆中一楼最擅溪山之胜，某大吏颇喜吟咏，因即景成七言截句一首，书纸粘壁而去。越旬余，旋节，复憩此楼。见壁上有墨拓山水一横幅，结构颇佳，幅左有诗款，就视之，即前所作截句也。适某令进谒，大加称谢，并询墨拓，如有余纸，拟带数幅回省垣以分贻知好。则早已拓成二百幅，精裱装成，随辎重发行矣。于是大吏复称谢不已，握手郑重而去。旋有兴粮厅缺出，已拟题升某令，闻其暴卒而止。某令挥金如土，自奉极奢，而身后欠负累累。同寅极力襄助，仅得归去。近有吾乡公车为某宦带信物至京，亲交某令宅中者，则所居极湫隘，仅一婺妾应门而已。

　　◎盗胁官有盗夜入某令家，露刃胁之曰：“吾与若均盗也，以盗得盗物不得谓之盗。

　　吾之盗，得财而已，不必杀人。若之盗，常杀人以得财，与吾孰贤耶？夫盗之罪必死，吾知之。而乃冒死为之，徒以贫故，不得已出此计。所历若干家，所犯若干案，较若所为，曾未及半，而徒获盗名，甚无谓也。今独取若赀，吾可以归里买田，恂恂为善人，不犹胜若之终身为盗乎？“去其箧千金径去。某令大惧，不敢泄其事。其邻有微闻之者，传播于众如此。此江南某县嘉庆初年事。

　　◎曹循吏曹怀璞（瑾），河南解元，宝应朱文定公及陈恭甫编修所取士也。作令吾闽，有循声，为吾乡近来第一廉能之吏。宰闽县时，值新廉访莅任。故事，闽县与侯官分辨署中磁器。侯官费至洋银千圆，而曹以百圆了之。司阍者不纳，且毁其器之牛。曹乃怀器单及各碗式亲呈于廉访门：“以大人上下人等计之，无论侯官所办若干，即卑职此一单，已足敷厨房茶灶之用，今为阍人毁其半，亦愿补行送入。

　　若必求多且精，只有取之于民，非卑职所敢出也。“廉访无如之何，转奖慰之。

　　一日，于途中遇两人争辨，执而问之，其一人曰：“某拾得银一封，约重五十两，持归家呈母，母曰：”银数太多，倘此人急需此项，失之恐有他变，亟应守其地而归之。‘某因到此守候，果遇此人寻至，即以原银还之。其人熟视许久，曰：’尚有五十两，汝应一并还我。‘盖其人即欲藉此讹诈也。“曹诘失银者曰：”汝所失银实是百两乎？“曰：”然。“又语得银者曰：”渠所失系百两，与此不符，此乃他人所失，今其人不来，汝姑取之。“复语失银者曰：”汝所失之百金，少顷当有人送还，可仍在此候之。“其拾银者持银竟去，失银者嗒然不能复置一辞。途中围观者咸称快。曹之断狱明决，类如此。曹面貌枯槁而少须眉，相者谓其终身无子，今五旬外已举一子，且擢淡水同知，论者谓廉明之报云。

　　◎清查浮数乾隆未年，吾闽亏空案发，州县伏法者二十余人。藩司以惊怖死，臬司以冤杀七命为人举发，时甫擢陕藩，已起行，复奉部文追回正法。道府俱褫职，总督伍拉纳、巡抚浦霖并逮问入京。纯庙震怒，廷讯日，施大刑，越日，即押赴市曹。

　　时伍两目耿耿，犹能左右视，浦右腿已夹断，横卧车中，奄奄一息矣。此家大人公车在京时所目击也。当日总理清查局者为田方伯（凤仪），天性峻刻，勾稽出入皆就现亏为断，又以迫促了事，就中应划应抵者皆未及详慎分清，撤局后，总计库款，乃浮出数十万金，而死者不可复生矣。有古田令塔伦岱者，由满州文举人出身，官声本好，亏项皆有款可抵，当时未及查出，遂拟绞决，人尤冤之。方伯施以丁艰归，已过山岭，将上江山船，忽见船头约有官衔伞灯七八对，最前一对上书古田县正堂，字可辨，心讶此闽员，何以送出浙界，又何由径入我船？及登舟，乃并无一人，问之，仆从亦无所见，由是得心疾，郁郁以死。

　　◎修符家大人陈臬山左时，考课泺源书院，有海阳修生者，文颇佳。异其姓，因询家世，则读书旧家，其父修符者，曾中解元。并述其父来省赴试时，途次遇夫妇二人携幼子哭甚哀，诘之，则将鬻子以偿富家债者，修乃计其数倾囊与之。及入闱，题为“孔子于乡党”句，属思未就，忽梦一老人告之曰：“此题若作两乡党，必元”。惊觉，即以宋鲁分股。出闱后，遇一人泥首于地，视之，即将鬻子人也。

　　坚请过其家，甫入门，见壁悬绘像，与梦中老人宛然无二，询之，为其父遗像也。

　　榜发果首选。按此事已载先大父《天池公书香堂笔记》中，家大人近复录入《制艺丛话》。忆张惕庵先生曾云：“乡党自是昌平阙里。”然《礼儒行篇》云：“某少居鲁，衣摧掖之衣，长居宋，冠章甫之冠。”则宋鲁并称乡党，非无据也。

　　◎与鬼说情浙江某科，有温州某生在号舍中遇女鬼索命甚急，邻舍生颇负胆略，往诘其故，某生噤弗能语，鬼附某生代应曰：“我本无邪念，彼百般挑我，正与目成，为夫所见，大遭诟辱。实未受污也，彼不但不为剖辩，反以风流自命，故作得意之状，使我无以自明，遂成短计。”邻生曰：“此人诚可恶，但能容我一言否？”

　　鬼曰：“我自索命，彼自抵命，与君何干？”邻生曰：“我平生专喜解冤释恨，凡事总求有益于人，鬼之情状，与人当不悬殊，徒以抵命为快，又何益乎？”鬼曰：“然则君将何以处我？”邻生曰：“汝有子否？”鬼曰：“我有一子，今年十八。”又问：“彼有子否？”则曰：“彼有一女，已及笄矣。”邻生曰：“今我令彼将女许汝为媳，汝愿从否？”则曰：“此固所愿，但此人无良，难保其不翻悔，此次若放他去，则再遇又不知何时耳。”邻生慨然曰：“我愿以一家保此事，如有翻悔，汝即向我索命可也。”鬼沉吟良久，日：“姑从君命，切勿食言。”

　　郑重而去，某生顿苏。邻生告之故，遂满口应承，惟恐鬼之复至也。是夜，邻生甫就寝，即梦前鬼来谢曰：“蒙君为妾调停此事，已达神听，彼生本应此科中式，今已移与君，我特来贺，但一出闱，即当急了此事，勿因循也。”三场甫毕，邻生即寻至两家，各述颠末，数日之间，遂成吉礼。未几，榜发，而邻生已高标矣。

　　盖邻生素在温州各属办理刑幕，亦微闻有此事，而未得其端倪，今既力为担承，如果翻悔，不难以访案竟其狱耳。此事为郭莲渚比部所述，时比部方随任浙中也。

　　◎与鬼讲理鬼之情状，与人无殊，可以情动，亦可以理遣也。浙江某科，有赵生应乡试，既入闱，饭后假寐，一妇人揭帘入曰：“误矣，非某人也。”言毕倏隐。赵生默记其姓名，时点名尚未竟，赵乃倚号口栅栏，逢人询问。旋遇一人，与所记姓名相符，语以故且讽其出。人初不省，忆久之，复问妇人年貌衣饰，赵以所见对。

　　其人乃日：“果此人，吾弗惧矣。曩吾家有一舆夫甚懦，为妻所制，日被殴辱弗敢较。一日，见舆夫被殴败面，吾怒斥之曰：”汝夫纲不振，一至于此，彼殴汝，汝独不能殴彼乎？‘舆夫以一言激动，还殴其妻，其妻大恚，以为天下之大，有妻殴其夫而已，今乃反是，此天下之大辱也。哭詈终日，至夜而自缢。此妇可谓至愚极悍，倒行逆施者矣。吾持公论以斥其夫，并非迫此妇以自缢，乃欲执是以仇我，天岂容之乎？“于是同号士子闻之，共起为文向空焚之，剖说其理，使悟而自去，且曰：”若再夜出为祟，当同诣明远楼诉诸关帝，押汝入无间地狱也。“

　　是夜竟寂然。

　　◎淫报杨雪椒光录（庆琛）在山左藩任，闻其幕宾云，每岁泰山进香时，士女往来如织，有男女二人于半山僻处苟合，旋为人撞见，方思逸去，而下体已联为一，欲强分之，即痛不可忍。既而观者愈众，有识其为某处人者，告其家，往视之，则嫂叔也。其家人急以被裹二人舁回活埋之。夫人生一举一动皆有鬼神览观，况名山显赫之区，而敢不顾伦常，肆行淫秽，得不受此恶报乎？

　　●卷五◎孟瓶庵先生吾乡数十年来绅耆负重望，实足为国人矜式者，莫如孟瓶庵公（超然）。公掌教鳌峰八年，家大人及诸伯叔父皆从受业。公家世寒微，封翁某充藩署茶役，而醇谨有士风。祖传戒杀之训，奉行惟谨，兼劝其侪偶，多信从之者。署中宴客，厨下宰杀无数，封翁必远避，不但不忍见，并不忍闻其声。方伯闻而喜之，亦以此化导其家人，为之减杀无数。封翁知公善读书，加意培护之。公每往友人家会文，日未晡，封翁必篝灯候其门，并嘱出入人毋使某知，恐扰文思。后公自知之，每会文辄不待晡而毕。乡试揭榜日，封翁随官入内帘，缮至解元名，不觉大笑，众官询，知即其子，乃各起立拱贺，先送之出。公联捷成进士，入翰林，改吏部，典试粤西，督学川中，封翁尚健在。甫报政还朝，即乞养归不出。子若孙皆联翩举于乡。公守先志，至今合族犹以杀生为戒云。道光年间，有修辑福建通志之举，所有书中体例、局中经费，悉归陈恭甫编修主持。前志有“儒林”“道学”二门，盖沿宋史之例，同人拟仍其旧，编修谓“儒林”可以包“道学”，不必复立“道学”之名，毅然删之。时家大人请假里居，语同人曰：“道学莫盛于宋，亦莫盛于闽，此在他史可无，而在宋史则应有，在他志可无，而在闽志则应有，不可删也。”众皆然之。编修曰：“然则本朝何人可称道学？”家大人曰：“如瓶庵先生者，优入之矣。”众翕然无异词，编修不能夺也。

　　◎叶宫詹乾隆间，吾乡叶毅庵宫詹（观国）以儒林文人屡司文柄，廉勤尽职，至老不衰。督滇学时，诸城刘文正公适奉使至，见公，喜曰：“吾见馆阁诸君，一出学差，无不面丰体胖，今君如此清癯，半为校士清勤，半为官厨冷淡，不愧为吾门下士矣。”在粤西时，值乙酉选拔之期，有某生为巨公婿，挟权要人手书，谆谆相托。得书立焚之，不置一辞。榜出，其人竟不与，阖属翕然。按试各郡，约束丁役，无额外縻费。比任满，代者以地方供应事酿成大案，竟罹重辟。抚臣劾奏，学臣某按临之处，较前任学臣叶某多派人夫至七百余名。在安徽时，年近七旬，大省卷帙繁多，而无一篇不过目。尝夏夜校阅，尽屏仆从，惟留一幼僮在身后挥扇，风扇忽灭灯，饬懂取火。宫詹每阅卷，必据大几，将卷居中央，取者置左，不取者置右。当灭灯顷，宫詹以两手各压两边卷上，乃暗中有一卷飞压左手之背，及灯至覆阅之，则未过目之卷，其文实不佳，乃将此卷另行批抹，遍示幕客丽不言其故，于是署中惊以为神。平生凡四任学政，皆弊绝风清，心安理得。四十岁外始连举丈夫子七人，长与三皆以优行贡成均，四与五皆以举人大挑知县，二与六与七并成进士。二以榜下知县分发广东，六与七皆入翰林，氵存出为监司、郡守。孙数十人，有由翰林历吏部出为监司者，其成进士、举人、拔贡者，尚指不胜屈。吾郡簪缨之盛，一时莫之与京也。同时吾郡出为学政者不一人，而清操隽望则惟宫詹与瓶庵吏部为伯仲之间。吏部督学四川时，总督某广纳苞苴。值其寿辰，公手书楹联为祝，不受。公以已署双款为言，仍不受，且云并非整寿，他处送者悉不敢收，不能不一律相待。公即日携一椅坐总督头门外，凡各属有送寿仪者，悉为簿录而却之曰：“大人并不收礼，我送微物且不收，何况所属有混行馈赂者？我必立揭部科。”凡坚坐三日而去，于是总督亦为屏息。至今蜀人能道其详，盖非公之壁立万仞不能如此。同时有督学某省者，虽满载而归，不数年即罄尽，则等之自郐无讥矣。

　　◎陈尚书陈望坡尚书（若霖），本吾闽盛族，世居闽县之螺洲。江流环抱沙土，华滋生其间者，每多巨人长德。而公尤为杰出，扬历中外数十年，皆以朴诚结主知，以仁恕孚人望。尝语人曰：“吾侪生当盛世，循分供职，有何奇才异能？惟能以人事君，则收效自远。”又曰：“吾侪治狱，不能惟明，遑云克允。惟念唐虞之世，以尧舜为君，以皋陶为刑官，而一则曰罪疑惟轻，再则曰宁失不经，则其不敢自信可知，而宽严之间必有道矣。”当陈臬楚北时，勘办秋录，以失出十五案为部臣所指驳，奏入，上谓：“陈若霖刑部老手，何至失出十五案之多？”坐降四品顶戴，拔去花翎。或有以此诮公者，公曰：“此我平生第一心安理得事，君何尤焉？”掌刑部日，尤以汲引人才为务，鼓舞作兴，无一人不乐为之用者。近年刑曹中推能手，其外任司道，掌封圻，铮铮有声者，皆出公夹袋中也。吾乡俗传老于刑部者，鲜能保全终始，而后人亦多不振。今公进退以礼，克永终誉，又享高年。其次子景亮在兵部为长贰所倚任，又中庚子南元，三子景曾以拔贡作令山西，孙承宽亦登己亥乡荐，皆有蒸蒸日上之势，则公之食报可知矣。又闻公早年困于童试，至二十八岁之春尚应岁试，仍不售，乃决意辍业为商，结伴同往苏州贩布，已登舟矣。螺洲距省城三十里而遥，舟至洪山桥必小泊（即省城之马头，过此则长行矣），值连日大风，不能解缆，忽见岸上急足到，为公递家信，云昨学辕牌示即于日内赶办科考，嘱公速回应试。公笑曰：“此所谓蛇足也。”漠不为意。其同伴皆促之回，亦不动，乃数人挽之上岸，将行李抛置路旁，时风已转，径扬帆去。公不得已，怏怏入城，旬日间遂入泮，是为乾隆丙午科。九月举于乡，次年三月成进士、入翰林，散馆改刑部，甫补缺即丁忧归，家居八年，始再出。

　　公之澹于荣进如此。公貌简口讷不喜趋承，在刑部时，惟日坐司堂理牍，堂官从不识其面，公亦不求人知。时和坤初伏法，其仆刘秃者已拟远戍。故事，凡遣犯日，提牢官点交差役解往顺天府衙门发配，司官弗与闻。是日适公当月，念此系重犯，亲身押往，索取顺天府收文回。旋有科道参奏遣犯刘秃声势尚赫，临行夹路饯筵拥挤不绝，以致发配三日尚未出京。上震怒，立召刑部各堂官，斥以所司何事。各堂官噤无以对，碰头出，即联骑入署，立传各司官诘之，司官亦皆茫然。

　　时公方贸贸人司堂，问何事喧嚷，有老书吏告之故，且请公上堂。则堂官查出是日当月之员，已厉色相待。见公至，大声曰：“汝于某日当月乎？”曰：“然。”

　　曰：“刘秃之事发矣，汝尚不知乎？”曰：“顷适知之，但咎在顺天府，与本部何干？与当月者又何干？刘秃于某日出禁，司官即于是日亲身押交顺天府衙门，并立取本日收到印文为据，尚何惧乎？”因就怀中出一纸呈上，各堂官皆辗然曰：“是不难覆奏矣。”事遂解。于是合署上下无不知有福建陈老爷者。附录之，以见公之遇事详慎，有益于公家又如此也。望坡尚书亦常劝人惜字，每言其无锡同年顾式度（钰）人礼闱时，梦见一人来索卷，大书一惜字而去，觉而恶之，题纸下，三艺援笔立就。及誊，真人自嫌首艺太短，场后意殊不慊。及榜发，竟中会元，始悟卷中惜字乃其封翁勤于惜字之报，其族人皆异口同声也。望坡尚书抚滇时，其夫人卒于官署，令长子景福扶衬归闽。濒行，带一副沙木寿板，为公所见，饬之曰：“汝带此回去何用？”景福不能对，公笑曰：“以汝身分，不配用此，自然是为我预备，且问汝直以我为能终于里第乎？果尔，则如天之福，吾闽木材亦不恶，何必多求？如当终于督抚任所，则又何难得一美棺乎？”因举一故事谕之曰：“昔有张翁，最精心计，年六十时，自备一棺，旋嫌其材太薄，访有贫家治丧仓卒不及办棺者，借与用之，约还时但索加厚一寸以为利息。如是展转数次，居然棺厚九寸，藏厢房内。一夕邻家火起，沿及厢房，急入扛取其棺，业已被焚，忙投之水塘中，火旋熄，拖起刨之，依然可用，但尺寸之薄，亦依然如前。张翁乃叹曰：”此我命中祗应得薄棺也。‘夫棺之厚薄，尚有定数，又何必费无数之赀求美材于万里之外乎？“闻者皆服其达观。

　　◎五子登科福州曾霁峰刺史（晖春）以进士官州牧。其祖本寒儒，尝与戚属某姓争坟地，地故曾物，争辨莫决，将断诸官。而某戚颇有力，预制墓碑，先一夜瘗诸地。次日官至，掘得墓碑，遂勒曾起棺改葬焉。曾随亦闻其计，无如何也。后历数十年，两家之科名仕宦皆相埒，风水之说固不谬矣。今则某氏之显者渐替，其子孙亦寥寥。曾氏则继起之书香愈盛，长子元基，乙未举人；次子元炳，己丑进士；三子元海，壬午进士，广西学政；四子元燮，戊戌进土，现官主事；五子元澄，辛卯举人。魏丽泉中丞制“五子登科”扁旌其闾。而孙兆鳌旋登庚子进士。科名之盛，一时莫之与京。可知人不患为人所欺，而但求为天所佑耳。又闻曾氏自刺史之父又盘公（新）戒杀，已历三代，百有余年，抑亦好生之报欤。

　　◎廖氏阴德闽县廖氏积有阴德，先母郑夫人常称之。先母为廖家之表侄女，故知之最悉。

　　每谈旧事，述廖氏兄弟之父，群称廖太翁者，曾于台湾充郡署吏书，于某年私焚海盗案一册，盖活人以千计。生平又最敬惜字纸，每自背一篮于穷街僻巷检之，其受污秽不堪着予者，亦必拾回洗净焚化，行之数十年不倦，盖文人学士之所难者。其累代待婢女甚宽恕，恒及时遣嫁，凡俗所为试妆、回门之礼皆不废。人问之，曰：“婢女亦女也，忍异视乎？”其厚德又如此。此皆乾嘉间事，先母所目睹者。彼时廖家尚未发祥，今则兄弟相继而登科第：长鸿翔，嘉庆戊寅举人，广东知县；次鸿禧，道光乙酉举人；次鸿苞，嘉庆丁丑进士，江南同知；次鸿藻，嘉庆己巳进士，江西粮道；次鸿荃，己巴榜眼，现官尚书。鸿苞字竹臣，鸿藻字仪卿，鸿荃字钰夫，三人皆由翰林出身，亦近代所希有矣。

　　◎许氏阴德侯官许荫坪进士（德树）自述其先代本籍晋江，其曾祖母郑孺人，湖北巡抚鱼门先生（任仑）女也。巡抚罢官，留修湖北省垣，孺人捐田产、衣饰，合得白金二百余斤，助工费，巡抚因得归，遂携子女从父居侯官，而弃其田庐之在晋江者尽与夫之兄弟。泉州守义之，书门曰：“巾帼君子”。而家日贫，偶念族中有男女二人流落异乡者，力措金寄赎之，值其绝粮已数日矣。子端本（崇楷），乾隆己卯举人，山西翼城知县，孙继之（懿善），乾隆辛卯举人，广东陆丰知县，皆以治谱相嬗，有循声。陆丰君尤阔达好施与，其姑某氏贫，生二女，将溺之，悉收为己女，时君家已有五女矣。又某氏姑有二女，因贫将鬻为婢，公复携归，代为抚养。婚嫁婿家，皆各能成立。时城中称女赏者，必推许氏。曾孙鹤ぎ（冠瀛）先成进士、入翰林，荫坪亦成进士，又庆澜继登乡荐。家大人与荫坪少同受业于郑苏年先生之门，癸卯回福州，访荫坪，则荫坪之两子两孙皆方以秀才应乡试，书香之盛，同辈所仅见也。

　　◎官志斋征君侯官官志斋征君（崇）业盐世，以忠厚称。后负官帑，志斋代其父系官者数月，复竭赀产以授代者，家遂破。志斋既贫甚，而善事其亲，从朱梅崖先生受作文法。乾隆己亥科大兴，太傅朱文正公典闽试，从落卷中拔置第六。文极古淡，訾议纷起。文正公复命，上索闱墨观之，语公曰：“前数篇皆佳，而第六名文尤有先正典型。”自是訾议者不敢鼓其喙。既试礼部，不第归。公为贻书闽中当事代谋馆谷，当事知某邑书院师未定，以告志斋，志斋曰：“去岁主是席者，吾同学友某。倘夺彼与我，实不愿为。”当事复改筹某邑，志斋曰：“适闻求荐某席者，吾中表兄弟也”。皆弗果就。嘉庆元年，诏举孝廉方正，汪中丞稔志斋贤，诸夤缘少年皆被驳，而独举志斋以应。士论翕然。志斋以亲意勉就徵，行至清湖病没。其友谢退谷孝廉（金銮）忽梦志斋来告曰：“我寿数已终矣，上帝怜我恤师母、育遗孤，命为侯官县城隍神。”遂挟退谷偕之城隍庙，退谷请相依于此，志斋麾之归。侯官城隍庙在衙门中，少有知之者，明日访其地，果如梦境所历。

　　未几而志斋讣至矣。先是，志斋之师某孝廉死，家无遗产，志斋迎养师母而抚育其孤，至成立始还其故居云。

　　◎萨露萧农部福州盐商惟萨姓能世其家，自露萧农部（龙光）为总商，其名益盛。农部之父启源翁（知遇）本以忠厚起家，乐善好施。农部禀承家训，又雄于财，故数十年来阳施夜行之盛为吾闽称首。乾隆庚子冬，农部方计偕北行，翁既厚给之赀，俾得沿途周济穷乏。辛丑春，适有引见官进京者，翁复兑寄三千金，函谕另箧存贮，侯发榜后以分吾乡之报罢者。农部遵行惟谨，于是吾乡下第举子无一留滞他乡者。农部即于是科登进士，选庶常，散馆改户部。京曹多清苦，惟户部所入较优，农部悉留以资京寮之贫者，不足则捐赀以济。同郡之谒选及与计偕者，多馆于农部宅中。值乡宦某有迫于逋负，将以身殉者，倾囊助之，立解其厄。以丁忧归里，遂不复出。时盐政日敝，农部左提右挈，所代承谋额不下数十万金。农部以一身肩之，推惠内外，凡鳏寡孤独贫苦无以嫁娶敛埋者，族戚之待以举火者，士子之赴省试、礼部试者，往往无半面之识而莫不遂所求以去。有侯官令某以亏空干吏议，并非素交，仓卒登门求助，慨诺之，某获复官。又尝增置鳌峰书院书舍，整修洪山桥，建东街文昌祠、新鼓山涌泉寺。乙卯之赈饥，丁丑之浚河，皆赖倡输以集事。其实农部偶亦称贷于人，非盖有余而施不倦，人皆知之。尝语人曰：“吾岂以财为德哉？视吾义所在而从之而已。必俟有余而后散焉，则为善无日矣。”有子十五人，皆相继登秀孝之科，其孙辈至今登贤书者亦不绝。农部晚年无他嗜好，惟曰喜为叶子戏。或议其荒于家政，然教子必以义方。尝持蔚州魏敏果公之训曰：“败家子有二等，放荡赌博，骄奢淫佚，丧祖父之赀产，败其家门者，此愚顽不读书之人为之；妨贤病国，贪贿肥家，辱祖父之名节，败其家世者，此聪明读书之人为之。二者交讥，故知保赀产者尤宜爱名节。”又尝诵关西张子西铭之语曰：“富贵福泽，将厚吾之生，使之为善也轻。”然则农部之所学可想矣。

　　◎林状元吾间前明鼎甲最盛，三百年中登状元者十一人，榜眼十二人，探花十人。本朝百余年来，屡得榜眼。乾隆间有“四眼开，状元来”之谣。时邓允庭（启元）、赵秀山（晋）、吴剑虹（丈焕）、林清圃（枝春）相继登榜眼，佥谓大魁可拭目俟。而韩城王文端公适以修撰来视闽学，遂应其语。直至嘉庆己巳，廖钰夫（鸿荃）复登榜眼，而状元仍虚无人焉。道光丙申，林勿村（鸿年）始得大魁，何杰夫（冠英）亦同登榜眼。勿村旋充册封琉球正使，加一品服。科名盛事，萃集一时。余谓状元在他省不足为奇，而在吾闽则为二百年来破天荒之事。勿村家世，余所未详，而里尚阝啧啧其令祖封翁某一轶事，则发祥流庆有自来矣，因亟记之。

　　封翁某尝薄游归，路过南台之中亭街，见路旁鱼货店中喧扭一客，势欲拳殴，客至哀求不得脱，窘不可言。封翁诘知因索偿欠负，询其数，则银洋四十元。封翁慨然曰：“我身边适有洋银四十余元，可以代完此欠。”即出银付之，事骤解。

　　客德之甚，详问封翁姓氏里居及其子孙名字，归家制一长生牌记之，称曰“恩公”。

　　如是者二三十年，至勿村登第，此客尚在，乃造庐启贺。时封翁已逝，诣其祖堂泣拜，并扬其事于众。盖至是勿村始自知其始末。隐德之报，信不诬欤。

　　◎杨光禄杨雪椒光禄，嘉庆甲子登乡荐，至庚辰始成进士。是年，以公车过苏州，因乏川资，枉道至乍浦，因乡谊集得洋银五十元。还苏小住旅店，见邻有卖女者哭甚哀，一念不忍，出洋银二十八元赎而完之。有同乡怜其贫，复凑集十余金，遂孑然抵都，拮据入场。竟得中式，观政刑部。为大司寇陈望坡先生所赏识，不数年得京察典，以郎中出为监司，旋陈臬湘中，开藩历下，复入为光禄卿。此事雪椒先生并未自言，江苏有刊本《劝戒近事辑略》一书载之，吾乡人始知其事云。

　　◎贫家赠米廖仪卿观察言其祖光禄公曾官百夫长，家贫，岁暮萧然无办。日晡独坐，有学射生送年敬一函，启视之，钱票一千耳。自念我贫，尚有人送年敬，某亲串甫故，妻寡子幼，将何以卒岁？乃怀票牵马出门，往碓坊市米五斗余，装马背，躬送某亲串之门。其家讶曰：“廖家甫送米来，何又送耶？”叩之，则其祖母王太夫人于清晨已送米五斗矣。归而询之，王太夫人乃言实念伊贫，又以吾家亦非有余者，虑烦君心，故自典耳环购馈耳。公大喜，以腊酒相慰藉曰：“相夫当如是矣。”又言其父光禄公奉侍王太夫人，务体亲心。尝有亲串某充县粮书，蚀官项，为官所系治，约以三日内不缴，当榜死。某妻持屋契泣告于王太夫人，求以此为质，贷三百于。王太夫人语公曰：“此好事，汝宜做”。公敬诺，立与三百千，越日，又来，云屋本有余价，今官项尚不敷，求再贷一百千。王太夫人又语公曰：“救人须救彻，汝宜做”。公敬诺，复以百千益之。后微知其事真而其契伪，请益之举则其夫脱系后令妻试为之也，亦竟不问。

　　◎拾遗不还廖仪卿又言其家旧在城北之夹道坊，对门江西人开茶食店。一日，有人装束类衙署长随者入食，食毕匆匆出店，主人敛食器，则案上遗一小布包，解视之，当票二纸，钱票五百余千，密怀入内。少顷，其人踉跄至，遍觅上下，颜色沮败，谓主人曰：“我本某公馆家人，今晨本官付我皮箱二只，命我质钱，我在长生当店中质得钱五百四十千，并当票包在白布手巾中，忙遽遗此，求主人赐还，没齿不敢忘德。”主人作色曰：“此地人山人海，知谁检去？”其人泣且跪曰：“我若不得此物，将何面目见本官，惟有投水死耳。”时观者如堵，咸注目主人，主人指天日誓曰：“我若拾得不还，亦必死于水。”众乃释然。其人起，垂涕迳去。

　　主人以其货稍稍营运，贩漆器于延平，往来大获利。逾岁，携其子罄所有置货往延平贸易，满载而归，过南蛇滩，舟撞蛇颈立碎，片板无存，父子并溺，死水之言竟验。

　　◎辛生仙游辛生者，素有文名，并工刀笔，凡邑中健讼者，皆归焉。以此积有余赀，而每遇歉年，戚党之待炊者不能沾丐其一粟，众忿之。年过四十无子，祷于神，愿以毕生福命易一子。梦神叱之曰：“汝所作讼牍，变乱黑白，破人产，诈人财多矣，逃祸不暇，尚望子乎？”辛曰：“业此多年，悔之已晚，如何？”神手书“放下厨刀，立地成佛”八字示之。辛觉而汗下，立誓改辙，虽唱以重金不顾，而反为人排解息讼，前后竟如两人。如是者年余，复祷于神，梦神谕之曰：“汝近来所为甚好。但汝生平尚有恶孽，独不白知乎？”因手书“能与贫人共年谷，必有明月出蚌胎”十四字示之。辛心领其意，悚然而寤，而不知此二句所从来。

　　时先祖资政公掌教金石书院，辛固院中高才生，因以梦质公，公曰：“此黄山谷诗句，神若曰果能分粟济贫，自不难得子耳。”辛乃罄所藏以施济之，以平粜，如是者又年余，乃梦神告之曰：“汝年来积善已达天曹，观音大士行将送子与汝矣。”逾数日，果梦一白衣妇人抱一婴孩自对岸来，正思往迎，突有大牛横亘于前，白衣妇人遽回身去。懊恨而醒，悟为平日食牛肉之故，因合家誓戒食牛，后果生子，且游庠矣。

　　◎潘封翁同安潘文岩封翁（振承），少孤家贫，附估舶泛海，遇飓风，飘荡不知所之。

　　死生已置于度外，惟念家有老母，日夕哀号而已。越日，风忽转，数刻间遂泊番禺。又越日，前舟再发，复遇风，竟溺，独君以恋母不行获免。所赍货适腾贵，得利数倍，人以为孝思所感，由是以赀雄岭海间。广州饥，捐米万石助赈。会大疫，施棺五十余具。修华圃书院及紫阳祠，增餐钱，供远来学者，他义举多称是。

　　乾隆中，以剿金川助饷，叙军功三品衔。卒年七十有四。嘉庆末，自岭南归葬。

　　同安子七人，皆有位于朝，孙多登科第者。同里陈恭甫编修为之传。

　　◎祝封翁浦城富而好礼之家，首推祝氏。余长姻东岩太守（昌泰）之嗣父恕亭翁（荣封）者，慷慨多义举。邑之南浦书院膏火无出，翁独力捐资，至今士林颂其惠。

　　时省城鳌峰书院经费亦告匮，翁复捐助之，合两书院损数不下数万金。太守之本生父和亭翁（乾封）者，亦好义，而早卒。其继妻徐太恭人体其志，捐膳产数万金修复全城，并修刊县志，皆祖舫斋尚书董其成。大吏为闻于朝，今吾闽志乘并载其事。太守之季父简亭翁（缔封）尤疏财仗义，济人之急，戚党中无不被其恩者。喜为人排难解纷，无论识与不识，有来质者，辄相悦以解。近有人自四川来者，相传为蜀中某县城隍。今浦中祝氏子姓繁盛，簪缨不绝，其源有自来矣。同时有季子骏明经（新元）者，乐善好施，为里党所推服。道光四年，邑中荒歉，常自橐数千金往邻省买米，回浦减价出粜，所全活甚多。近亦闻其为广东大埔县城隍。季与祝为世亲，子骏又与家大人善，因并录之。

　　◎张解元浦城张陟庵孝廉（翘）祖墓为江山黄姓所占，已倒棺弃骸矣。张合族中子姓控于郡，郡伯赵某受黄贿，勒张诬服，张坚不从，至熬刑夹腿晕绝不少悔。时值辛酉乡试，张求赴省应试，郡伯不肯，丐人再三请，勉从之曰：“看他到省中解元去。”是科吾闽主考为姚文僖公至八月杪，尚未得元。一日睡中，闻堂前履声橐橐，又闻嗟叹声起，迹之，实无人。时同考官皆披衣起，因饬各覆检落卷，有同考官丁曰：“恭者是夜梦有人偷其印，心甚恶之。”丁每阅卷录取者，必盖用道心惟微，小印为识。适得张卷，讲中有道心惟微语，大笑曰：“此殆即偷印之征乎？”急荐之姚，一展视，即大激赏。先将张卷别录一纸，遍示同人曰：“此我拟作，乞诸君子正之。”诸同人曰：“若得似此精理名言，真堪压榜矣。”姚乃出神中张卷示之，即日定元。揭晓后，郡伯以事罢去，讼亦得直。于是浦中人皆称为张孝子。未几而张之从弟（梦魁）、张之子（廷书）相继登乡荐，皆当日同在讼庭受威吓者也。此事姚文僖公为张之封翁作寿序曾述及之，而梦魁、廷书皆曾在南浦书院受业于家大人者，故得闻其详如此。

　　◎惜字速报余侍居浦城，倡为惜字之举。凡检拾焚化诸冗务，悉陈莲航茂才（洛）力任之，日与检拾佣工相交接，不惮烦也。莲航本居福州，携其子授读于浦城。一日其子得狂疾，跳而出，夜行伥伥，几为路鬼所揶揄。有拾字佣素识之，时夜已深，乃掖之入粤山道院，而使人通知莲航。凌晨引归，疾亦寻愈。当日寻觅者皆注力于城外溪边，而不知其近在市里之内，向使不遇此佣，恐当夜即有变故，向使此佣与莲航父子不相习，则亦未必即引之使归。佥曰：“此惜字之功也，事方创始而已有食其报者，可以劝矣。”按惜字局中有司事孟姓者，其人向不读书而偏知惜字，自言十许岁时即沿途拾取，乐此不疲。每年于所检字纸中辄有所得，或银钱，或首饰，数虽不多而贫家则不无少补。一年于小除日合计本年，却无所得，亦不以为意。次日除夕，值各家扫除之残纸沿街堆积，孟耐心寻检，果有字纸，持归审视，则中有钱票一纸，载钱五千文云。

　　◎某秀才浦城某生颇有文名，书法亦秀整，又精星命之学，风度恬雅，言辞婉畅，前邑侯周赓廷（虎拜）优待之。周政尚猛，待士尤严，而独与某生厚，出入无禁，言听计从，合邑为之侧目。又与某富翁善，某生之父本名宿，某翁曾受业其门，近又延某生课其二子，故情谊尤笃，外事惟某生之言是听，凡田产交接悉付某生主持，某生家本赤贫，至是而渐裕，蜚语亦渐起，某翁虽闻之弗较也。既而乾没之实迹日渐宣露，某生不自安，辞馆出，复移家于远乡，以避讥讪。所积既多，乃就宅边开一典铺，仍函乞某翁助，某翁慨赠以千金。未几，病卒，弥留之际，尚以手嘱付某妻持往某翁家求助丧费，语有所挟，某翁仍以三百金遗之，自是两家不相往来，而某生负某翁之名遂播于人口矣。逾年，所开典铺忽遭回禄，延及所居，悉归一烬。数子皆不才，流落至无以自存。其妻旋自缢，先一日告人曰：“我昨夜梦至一官府，见吾夫裸身囚首跪于庭隅，我问其何以至是，则曰：”生前所为种种恶孽，至此皆破露，夫复何言？‘“合邑之人咸谓报应之显无逾此者。

　　或又云某生乡居日，尤无利不钻，有所善某监生家有余货，自负其相必贵而嘱某生以星命合之，某生叩以必贵之故，则曰：“我有阴相，肾囊中有一黑痣，此外人所不知也。”某生因与所私邻妇言之，嘱邻妇声称与监生有旧好，今贫无食，愿依监生为妾。监生愕然，谓从未识面，何得相诬？则以私痣为证，监生语塞，某生乃出为调停，以六百金与邻妇，而某生阴分其半。监生旋悟漏言之故，遂与绝交。某生尝自推星命，谓当得六十二岁以血疾终，乃于五十二岁暴患血淋遽卒，盖亦多行不义，阴夺其算欤。

　　◎棘闱遇鬼孟瓶庵先生云，吾乡乾隆己亥乡试首场有三怪事：其一人首场交卷毕，忽发狂出棘闱入市中，遇人辄搏击；其一人甫领卷入号舍，忽狂叫曰：“我只能为呈辞，使人相攻陷，胡强我作八股艺为？”尤异者，推字号泉州某生日将夕大叫疾趋出号舍，号军四五人挽之不可得，但呼日：“觅汝五年，今始获遇汝，汝不得他去。”既乃奔出庭中，监临命以水沃之，如故。寻跳跃不可制，因缚之守于二门内。门开乃移于贡院官厅。目直视，其两手与鬼搏，尽肿。余儿子与邻号亲见之，归以告余，且曰：“大人旧稿中不有《癸酉笔记》乎？”余曰：“阅二十余年，已失之矣。”因忆癸酉第二场，余亦坐推字号，甫入号，号军相与偶语，微怪之。次日将出，号军曰：“昨欲告官人，恐惊惧也。首场有外郡人已完卷忽据案摊卷，危坐若作校阅状者，某视其神色有异，曰：”卷已完，可以出矣。‘不应，则浓墨自圈其文讫，寻又涂勾之，愈益怒，则拍案批破之，奋然出，若有驱之者。“此非鬼为祟而何夫作不善者？方自谓无人知觉，幸免刑诛，而孰知冥冥之中乃于大廷广众显示其报，可畏也。或曰，故事，凡贡院启门时，主者先召鬼入，故恩怨之报尤显异云。按召鬼之说历来相传如此，京城贡院明远楼四角高插蓝旗，闻亦系为召鬼而设。而余随任粤西，值家大人三次监临乡闱，并未闻有召鬼之举，岂边省独不行乎？然历来场中果报之事则层见叠出，亦与他省无殊也。

　　◎陈ぅ娘晋江陈简湄太常（大）为诸生日，里中有妇陈ぅ娘者，夫出独居，中夜暴死。太常廉知为不从某甲逼胁也，语其夫，若鸣诸官，吾当为尔具状。其夫懦，以无左验不能行。复语诸ぅ娘外家，则已受某甲略矣。太常忿甚久之，至福州告于分司某，某亦以事久不能为力也，信太常语，书“火烈冰清”四字扁送其家。

　　寻甲辰乡试，应举首题为“能行五者于天下为仁矣”，请问之，曰“恭、宽、信、敏、惠”。太常素豪爽，不喜作理题，构思甚苦。越日晨起，见有揭其号舍帘者，一妇人衣蓝布袄曰：“吾陈ぅ娘也。”摊卷不觉文思沛然，是年中式。

　　◎开坟凿棺近日浦城开坟凿棺之案层见叠出，然皆不开男棺而开女棺，则女棺多厚殓之故也。浦俗，殓其妇女，虽贫家亦必附银器首饰，富家则金珠宝玉充身矣。余伯兄之继嫂没于浦寓，伯兄请家大人视合殓，守平日家诫，金银器毫不入棺，外人传为笑柄，以为如此门第而薄待亡人如是。家大人怜其愚，嗤其妄，曾作《厚殓说》一首，冀稍有挽救，而浦人之省悟者仍寥寥也。闻近年有数月之间报控凿棺至数十案者，邑令某愤然曰：“谁叫汝作孽以致此乎？”置之不理，控者无奈之何。又闻近有旧家子某者，其祖父皆孝廉，至某而家计日窘，无以自存，忆其母殓时尚有银器附棺，乃托言墓中有水，应迁葬，遂开墓凿棺取其首饰数事，而将遗骸大葬，闻者皆不忍言。未几而某暴亡，其家遂绝。呜呼！天理绝矣，人事又焉得不绝哉？家大人《厚殓说》曰：“客有询于余曰：”州县患盗，而其祸莫烈于斫棺，比年此案叠出，巨绅富户尤惴惴焉，何以止之？‘余曰：“惟礼可以止之。’或迂其言，余晓之曰：”死者必殓，礼也。古字“殓”本作“敛”，取敛首足形而已。今《会典》及《通礼》并载官员丧礼：越日小殓，三品以上含用小珠玉五，七品以上用金玉屑五。又云加殓衣，三品以上五，称复三禅二；二品以上三，称复二禅一；六品以下二，称复一禅一。过此则逾制而悖礼。夫珠玉而云小，金玉而云屑，但取容口可知。其言殓衣，至七品以下而言，含但称七品以上，其以下之不得用含可知。含之用尚有制也，其肯如今之金银压首、珠玉周身乎？

　　闻比年破案者，率系女棺，不及男棺，然则以厚殓而招盗，亦彰彰明矣。而凡子孙之殓其亲，父母之殓其子女，家长之殓其卑幼，犹必曰宁厚而无薄，是名为爱之，适所以戕之，无益于死者之毫末，而贻之以身后之灾。剥肤之惨，在子孙为不孝，在父母家长为不仁，而推其原则，由于不合礼而已。故吾曰：惟礼可以止之。夫循礼自可以消患于无形，不循礼其祸即极于不孝不仁而无以自解，然则仁人孝子可不知所变计哉？‘“按家大人寓居浦城，手撰《停葬说》、《锢婢说》、《厚殓说》三篇，皆此邦积惯颓风，不惮大声疾呼以期家喻户晓，而《厚殓说》尤为切要，惟望劝回一家即免一家之祸，劝回一人即免一人之愆，苦口婆心，非可以寻常文字视之也，因谨附录于此。

　　●卷六◎某太史乾隆末年，吾乡某孝廉留京过夏。孝廉家本小康，以年少登科，鲜衣美食，宴游吟啸，习以为常。凡九上公车，而家计遂落。京居多所称贷，岁暮，索负者盈门。孝廉素矜惜颜面，计无所之，竟自缢，为两仆所救而苏。时同乡官及同公车者咸往慰视，有某太史与孝廉行径正同，往来素密，亦随众至，乃瞠无一语。

　　及退，语人曰：“此某欲自拔苦海耳，何以救为？救之适所以苦之矣。”众皆怪其持论之乖。逾数月，而某太史亦白缢，群救之不苏。时家大人在京，目击其事。

　　先叔祖太常公曰：“论此事孝廉原可以不死，而某太史之为此言，则其心已早死。

　　孔子曰：“哀莫大于心死，而人死次之‘，此孝廉所以更生而太史所以不救也。

　　然太史本翩翩佳公子，又已登清华之选，衣帽闲雅，笔研精良，断不似以非命死者，而竟如此，此吾乡士大夫之耻，宦运之衰也。“家大人曰：”此中必有因果，特人有知有不知耳。“近日士大夫可惊可愕之事有甚于此者，自李许斋方伯开其端，而王少华廉访继之，某监司又继之，某运使又继之，某学政又继之，甚之以状元而不免此，以宰相而不免此，二十余年之间，此事乃层见叠出，论者率渭其人之命运使然，非必尽关因果其然，岂其然乎？

　　◎林先生林翰云先生（楚）中乾隆甲寅榜副车，故于家大人亦有同年之谊。后以甲子举人大挑二等归时，家大人陈臬山左，邀留署中，授余兄弟辈读。工时文，善讲，贯听者忘疲。惟胆过怯，尤惧雷，一闻声即神色俱变，独坐室内战兢而已。

　　若在稠人广众之场，则必跳往空处立。众诘其故，笑曰：“我三十岁以前，尚不至如此之惧。一日由福州至连江，坐一舟，同舟者十余人，中有父子二人相诟詈者，继子声益厉，其父遽走后舱避之，尚呶呶不休，同舟者相怒以目。忽一声霹雳从船桅下击，其子立毙，桅为之断，舟旋转浪中几覆。时余已惊绝去，半晌始苏，自是胆为之碎，其所以必跳立空处者，尚恐为人带累耳。”

　　◎庸医先外祖苏年先生卧病时，医者日数人，皆庸手。有郑姓者，其名最盛，而其技实最庸。每与众医互相标榜，商立医案，迁延月余日，而先生病遂深。适陈修园邑侯（念祖）新归，家大人自往延之，遍视旧方，叹日：“皆此等庸医所误。”

　　而于郑所立医案尤切齿，批其后云：“市医伎俩，大概相同。”越日，众医至，阅陈所批，皆气沮，郑喑曰：“陈某何以呼我辈为市医？”闻者莫不匿笑，而先生卒不起。不逾年，此数医亦相继殂。时号郑为市医先生云。又有某姓者，本名医之子，而其术不逮父远甚，每诊妇女脉，必揭帐熟观，曰问闻望切必先望而后切，此古法不可不遵也。后为一少妇治病，竟以目成私合，其夫愤甚，延妖鬼捉其魂。一日晡归，甫入门即仆地谵语，自述其生平阴恶，喃喃不休，逾时遂绝。

　　同时业医者无不引以为戒。家大人曰：“昔人有言，士君子无以刀杀人之事，惟庸医杀人，其惨即无殊手刃，若复包孕邪心，乱人闺阃，则其孽愈重，某之暴卒，非妖鬼之能作祟，实其人之自犯冥诛。”纪文达公尝戏为集句以赠医者，有“医来寇至”之对，其言不为苛矣。

　　◎天道好还林于川先生（雨化），先祖资政公戊子同年也。性刚直，司铎宁德。有某生家颇裕，而所为多不善，先生屡戒饬之，某生衔恨，诬先生以他事，控于府。太守全某与某生比，先生面诉于太守，词又憨直，太守恨之。某生欲因此逐先生，乃献洋银五百于太守，控先生得赃，送省委审。委员又袒护全守，呵斥甚厉，先生曰：“此事若不得直，我当京控。”亦呵斥委员甚厉。大府闻而恶之，上下锻链成狱，遣戍乌鲁木齐。此乾隆六竹事。逾年，而全守亦以遣罪至，时先生以嘉庆元年思敖释回，戒行之日，全守适到，先生具旧属手版到门部起居，并禀明即日东行，于手版中央呈一涛笺云：“五百花边亦小哉，忍将名教扫尘埃。好还天道君知否，我睛正归时汝却来。”全某正早餐，阅之且噎且吐，晕倒于地，儿至不起。

　　◎赴席后至三事林樾亭先生胸罗列宿，口若悬河，每当宴集时，高谈雄辨，四座倾倒。家大人以通家子弟，最喜亲炙侍谈，藉挹其言论风采。一日随先生为伊墨卿比部招饮，至则法时帆祭酒、游彤卤侍御已先在座。因候一公车客，久不至。时先生馆内城魁伦宅，祭酒居厚载门外，皆欲早归，而晷已加申，因匆匆呼肴促酒食次。先生忽举一故事云，某科乡试，有同考官阅一文甚不佳，因弃去，俄顷，其卷复还几上，如是者数回，不得已，姑荐之，竟得中榜。后见某生，语之故，并诘以平生有何阴骘，某生无以对。固询之，则曰：“虚度四十余年，实元一善事可纪，惟历数半生，凡遇人招饮，无一次不先，惟恐烦主人守候，或即此亦可为方便乎？”

　　言甫竟而阍者报公车客至，乃大笑而散。余谓此先生触机戏谑耳，而应酬世故中亦实有此可厌之事，夫一饭之顷，本不甚费日力，如果忙不能至，即应早辞，既不肯辞，即应为主人计，为众宾计，乃装模作样颟顸不前，徒使主人蒿目以须，坐客枵腹相向，僮仆愠形于色，厨子义手而嬉。如果系尊师贵宦，尚不免局外讥评，况同此平等耦俱，何可不稍加体谅？其最可恨者，入觐之外官，假装忙状，要津之热客，力避闲名，此两种人赴席，无有不后至者。长安道中积成恶习，虽名场之小节，抑亦君子所深讥欤。记在京时，家大人尝告余辈曰：“昨为门人祝云帆中翰（春熙）招同程晴峰（采）、达玉圃（麟）两仪部、李兰卿中翰（彦章）往其家，陪新任金华太守杨占心（兆璜）。候至灯时，古心尚未到，云帆大怒，见余四人有饥色，乃先入座畅饮，且曰：”古心必不来，即来亦当不理他。‘饮至三鼓，肴核已尽，而古心忽来，云帆乃侈口肆骂，声色俱厉，仅以一羹一饭了之。古心大惭沮而去，闻者皆以为快。又一日，为闻春台侍读（人熙）邀同程春庐驾部（同文）陪一外官早饭，待至口将晡，客尚不到，时余三人皆在军机行走，春台又因明日本班早入，皆不能久待，遂大恣饭瞰而散。甫上灯，春台即闭门睡。须臾，客到，阍人传命曰：“主人明日早直，陪客皆须入城，不及相待，改日另请可也。”客亦大惭沮，噤无一词，京官传为笑谈。“此二事虽琐鄙不足道，记之亦可为戒云匀。

　　◎周封翁二事浦城周封翁（之缙）兄弟五人，翁其季也。稍长，即贩运于福州，辄获利。

　　其第三兄妒之，效其贸易，辄失利。因侦弟所置货物及行期，必与同，翁亦乐为兄伴。于是各运米至省，半途翁船破，应修治，客有传省城米贵者，兄遂别翁先往，果获利，复市他货旋浦。翁方至省，则价倍长，更获利无算。其兄叹其福厚，妒心顿消。后因运米至省，登陆后，见船底一大孔，为巨石横塞，如人工嵌成者，乃悚然曰：“贪天之功，不如知足。”遂不复贾。每与人清厘账项，凡分应归己者，必扫去尾数，佯为不知。或以误告，翁笑曰：“不误，吾为子若孙留余也。”

　　以孙风雏得，赠四品衔。凤雏字仪轩，由邑庠生入赀为盐运，同喜书画，善鉴藏。家大人掌教南浦书院日，与讲论此事，遂相交好。仪轩慷慨好施与，日以济物为心，而尤有功于桑梓。县城东祝家冈为地脉所关，自因修城凿石其巅，大有高岸深谷之惧，乡试亦屡脱科。时令浦城者，为金溪陈士竹（），与绅士谋所以补苴之者，屡不得当。仪轩乃慨然独任之，不半年而工竣，费白金一千有奇。

　　逾年，而县人登乡荐者至五人之多，前此所未见也，？又逾年，而仪轩之子启丰、启棠相继游庠，而启棠即登乡荐。见义必为，旋自食其报，陈士竹为勒共事碑。

　　◎挞婢微言先妣郑夫人性宽慈，不得已而挞婢，每不著痛养，而转为黠婢所侮，先妣明知其然，亦不校。其待乳媪灶妪，往往受其倒持，而家道乃蒸蒸日起，弃世之日，婢媪无不哭失声者。尝喜述一故事云：有亲串喜挞婢者，婢脱走，手藤鞭盛气逐之，婢逃出厅事，适庭前衬裁缝工数人，婢呼曰：“司父救我；”（士俗呼做活计人为司父）一工人笑曰：“汝是自作自受，非我所能救，谁叫汝前生喜挞婢乎？”

　　挞婢料子顿软，鞭坠于地而返。按此是笑谈，然简而能中殊，有古人谲谏之意，其事不必行，而其理则不磨矣。

　　◎买业微言常州某观察富而多吝，尝买—菜园，反覆播弄，欲减其价，卖者情急，则愈加刻剥，其于在旁甚不适意，乃大言门：“大人可稍增价，使儿辈他日卖去。亦可得善价。”其父愕然，自此稍悟。后观察死，其子改从厚道，一反父所为，因幸保未败。此子可谓干蛊，其触机片言，真足醒肚矣。

　　◎封异姓浦城吴世熹（式丹），祖舫斋尚书之母舅也。尚书家本有恒产，其封翁（率英）为邑诸生，勤于读书，不善理生计。而世熹工于营运，常贩鬻苏州，辄得利。

　　封翁因出己赀求叶熹代为经理，二人亲串，本相得，世熹慨允之。浦产诸物岁至苏州者，如茶叶、莲子、香蕈诸物，获利颇厚。而系为封翁代运者，每不得利，世熹捉所自运者，则倍获如常。封翁初不以为疑。而世熹则大以为歉，乃另定章程，一年划为两次，以祖赀悉归春运，以己赀悉归秋运，则是年春运尽绌而秋运极赢。次午。易已赀为春运，以祖赀入秋运，则又春赢而秋绌。再次年，仍祖存运而吴秋运，而春绌秋赢又如之。浦城人常以为笑柄。于是世熹语封翁曰：“君非商贾中人，可不必事此，但专勤本业，尽心课子，所有生计，吾当任之。”时吴家日起，富甲一乡。乾隆丁酉，尚书举于乡，世熹令封翁挈之进京，长途资斧、京居薪水悉为筹备。次年，尚书遂成进士、入翰林、改刑部，世熹皆厚资之，岁以为常。后尚书请于朝，以侍郎任内加一级一品封诰赠世熹，浦人荣之。嘉庆间重修县志，尚书属家大人为之传，时家大人方主南浦书院讲席也。

　　◎丧心现报丙申春，仲兄挈嫂祝氏由省垣归宁浦城。嫂氏多子女，故所带乳媪亦多。有江氏者，其大江国宝亦随行，途中病卒，仲兄出赀使二役买棺敛之。二役者，即闽县所派护送之差也，将其敛赀侵吞过半，棺既恶薄，并其随身衣服剥去殆尽，而余兄与嫂皆不知也。二役本当回省，故国宝之枢即与之同回，未到省时。一役之父梦见国宝云：“汝儿很忍已极，渠所著之套裤，予物也，予当诉之地下矣。”

　　国宝之父亦梦其子云：“儿已死，惟二役忍心害理，必有以报之。”国宝父得此梦后，即来余家探问，及差回，则知其子果死矣。一役见父，父询所著之套裤何来，初不以实告，其父曰：“予早于梦中知之。国宝在地下候汝，汝必不免。”

　　役始惶恐，随于是夜发寒热卒。其一役亦于旬日内相继而亡，此事子家内外皆能道其详。其事至小，而报应最速，尤最显，此鬼神幽明之道，确然示人以可见者，亦可为下流说法矣。或曰：“天下劫夺人财者不乏，此何以必宜死？”余曰：“观此一事，二役良心早已丧尽，其为素行不义者可知，非即为此事而死，此事特其一端耳。”

　　◎贤母训子吾郡郭寿川邑侯（昌年）少孤而贫，其封翁（贻斗）业儒，兼学医，尝语人曰：“医为九流之一。其意专务活人，若依以为利，则与市侩何别？”每为戚党治病，虽极窘，亦不名一钱。富室有感其活者，厚资之，必再三辞而后受，则即以其钱买善药合丸，散以济贫病者。中年而卒，家无担石储。易箦时，握寿川及其妾许氏手，目直视不语，许问所欲言，久而呜咽曰：“吾半生读书而不能成名，惟愿此子酬吾愿耳。”许颔之而瞑，时寿川年甫十二，许即其所生母也。殡殓粗毕，许即集亲党告之曰：“诸君皆曾受先人医药之惠者，今未亡人家徒壁立，弱子伶俜，无以自存，愿诸君鸠赀以为生计，不敢奢望，只集得三十金足矣。”众皆慨诺，各书单如数付之，既而曰：“尔得此金，究竟作何布置？”许曰：“以为孤子书本耳。”（俗以童子入学从师之资为书本）众曰：“吾等以尔得此金，将谋一小经纪，岁取子钱以度日，若专为书本计，则有出无归，此钱立尽，后将何继？且此子年已长大，未见其后必有成也。”遂将前单收回，一哄而散。许闻之，号天大哭，寿川亦哭。邻媪见而悯之，曰：“尔等且毋哭，吾恰有余钱千文，尔携去压花会，或死者有灵，得当亦未可知。”许乃拜受，即托邻媪料理。逾夜，竟得偿钱三十千以归。许乃将钱托所亲生息，而自以针纫佐之，日督寿川入塾读书。不数年即入泮，道光戊子举于乡，己丑联捷成进士，作令山东。逾年，遂以养亲乞归，为其母请七品封典。闻今尚康强，邻媪亦时往来其家，如至戚云。

　　◎救鱼不果侯官某孝廉，曾与家大人同受业于林畅园先生（茂春）之门，体貌丰伟，文笔亦雄杰，群以远到相期。先举拔萃科，复登乡荐。某科以公车北行，于江南舟中夜梦一金甲神求其护助曰：“汝若救我，我必救汝。”醒而忘之。午后，见渔舟以一大赤鲤求售，索价二千，某许以千钱，不谐而去，忽忆夜梦，急令舟人增价售之，而先为邻舟所得，已斫其项，批其鳞矣。同人皆诮让之，某由是骤得心疾，遽卒于京师。家大人曰：“凡为民物所托命之人，其器量未有不宏且大者，此鱼坐不知人而遂无以自救，鱼之负人欤？抑人之负鱼也。”

　　◎命案纳贿永福江心葵邑侯（景阳）于余家为世交，以乾隆己酉举人大挑，分发南补宜良县，官声甚好。值檄委运京铜离任，绅民皆依恋不舍，合制一楹帖赠之云：“不负国、不负民、不负所学；能为父、能为母、能为人师。”纪其实也。铜差竣，仍回本任候升。有一命案，死者之家势弱，而凶手饶于财，欲赂以免，心葵不为动。值卧病，其子暗纳其贿。遂以误伤结案，而心葵不知也。又数月，乞养归，起造园亭，就山伐石，令其子督工，竟为大石所压死。心葵恸甚，有所亲知在滇纳贿颠末，私叹曰：“此子死晚矣。”为心葵所闻，不能隐其事，乃播于外，而心葵之痛亦遂纾矣。

　　◎广爱录孟瓶庵先生戒杀本于家传，尝辑古今戒杀事为一卷，名曰《广爱录》，中有数条皆吾乡数十年间遗言近事，因汇录之，云：“张惕庵先生（甄陶）有《家政须知》一卷，中一条曰：”古人不常杀生，亦不皆食肉。观戴记无故不杀之文，则知不常杀生也，观文王七十食肉之政，则知不皆食肉也。今市肆品味甚多，何必更多宰杀以求备物？食者甚甘，死者甚苦。纵云敬客，亦当稍存爱物之心也。‘按此语通达和平，可使饮食之人无所藉口。今先生长嗣（经邦）已中解元、成进士矣。“又云：”何念修侍郎（逢僖）言，苏州有一鳝鱼面店，获利数倍于他店。

　　其法以铁针环钉蒸笼上，使鳝鱼环走，自刳出血以和面，味甚美。后数年晚出，忽不归，其子沿河岸觅之，行数里，则已死于水。将负归，见鳝鱼数万环绕其腰腹间，此亦报应之最显者也。“又云：”陈剑城给谏（化龙）言，吾乡前辈张无闷先生（远）有《和曹秋岳开笼行序》云：“秦景天自连江笼鹧鸪寄曹，曹悉放之，作《开笼行》，余和之，结语有”开笼放入青霄去，还尔悠悠天地身“之句。‘余每读而慕之。世人既以鸡凫为常馔，而于野雀、鸽子、鹧鸪、鹌鹑之类，复掩取无遗，以为适口，或谓之野味，或谓之山味。又谓必生拔其毛方得净尽，惨酷不可名状，登俎无几而罪孽有邱山之重矣。给谏为此言时，旁有哂其迂者，今给练二子皆联科登乡荐。”又云：“余己丑岁在成都得疾，医云必得鹿胎合药，方可速愈。巡检潘某谓取之松潘，半月可得，余函止之。后复患啖喘，医者欲制霞天丸，以牛肉熬成膏，合半夏粉，可立效。余以家世不食牛，亦不从，然余病亦寻愈也。大凡诸杀戒中，耕牛最重。余曾另编《戒牛集览》一卷，昔程子尝谓客曰：”甚矣，小人之无行也，资牛之力，老则屠之。’客曰：“老牛不可用，屠之犹得半价。‘曰：”尔之言，知计利而不知义者也。为政之本，莫大于使民与行。民俗善而衣食不足者，未之有也。水旱螟虫之灾，皆俗不善之所致也。’此言从本原上说来大有关系，有世道人心之责者，不可不知。“又云：”先君子于畜犬，冬寒必为择寝处之地，死必以钱雇人埋之。壬辰二月，先君子病亟，犬忽奔突入床下，驱之出，流泪不止。此侍疾诸人所共见者，孰谓畜类无知哉？“又云：”畜产自牛犬断不可食外，驴马肉亦不可食。住在都门，见西城某胡同鬻驴肉者，云传之数代，然面狭而长，宛然驴形也。至马肉，则皆病而不堪乘骑者始就杀，食马肉者往往患马钉疮。又瘟疫盛行之年，得病而死者皆系素食牛马之人，何苦为口腹而受此苦报哉？“又云：”炙余官京师，生日，有同宗某馈一羊，厨人问杀以宴客乎？余许之，遂出门。洎归，仆人告曰：“羊已杀，腹中有胎。‘余甚懊悔，遂不能下箸。壬辰归里为儿子成婚时，先君子早已戒杀，旧交十数人公送羊酒，先君子曰：”此不可却。’受而畜之鼓山涌泉寺。先君子之慈心及物，而处置得宜如此。“又云：”有好食鼠者，家甚饶，故纳鼠放仓廒中，恣其食，肥甚，乃掩取之，炮炙以为美味。此暴殄五谷而兼杀生者也。后其人死于水。先祖朝议公一生持杀戒，常劝人不必畜猫。一日立门外，有数鼠疾走，众欲扑之，朝议公力阻而止，众哗然笑，以为迂阔书生也。先君子偃卧时，鼠或窥床箦间，器物一无所毁。尝谓人曰：“吾家百年不畜猫，我不害鼠，鼠宁残我物乎？‘此虽小事，亦所当守为家法者也。”又云：“少闻长老言，有一县尹喜食鹅掌者，炽火于铁片之下，笼鹅令跳跃其上，久之，两掌渐厚，乃取而烹炙之。又击羊于橛，令庖人胁，以手取其心。后患恶疮，展转床蓐乃死。时人以为报应无爽云。”

　　◎盗报恩甲与乙皆福州南台人，素相善。乙偶辞甲去，不知所往，甲思之甚。甲精于贾，家渐裕，广厦连云，食指数百。门前开酒店，日坐其中稽出入焉。一日，乙过其门，甲大喜，挽入店中叙契阔，且曰：“比余家计日繁，必须相助为理。”

　　乙难之，强而后可。甲优待之如亲兄弟，亦日坐店中。有挈磁瓶来沽酒者，就垆头饮，瓶将罄，复沽益之，而已入醉乡。乃携瓶去，不数武跌于墙边，瓶碎酒泼墙，不顾而去。乙熟视之，问曰：“墙内有室否？”曰：“有”。曰：“今夜须防贼。渠之醉跌皆伪也，墙土得酒而松，易于掘耳。”乃篝灯于室伺之。夜过半，果闻墙外登登声，俄而墙穿，一腿先进。遽持其腿，而开门捉贼，则一无头人横卧墙外，众皆骇。乙令速将死人碎为数段，装大酒坛中，连夜抬至江边沉之，仍关门睡至天明。乙告甲曰：“此三日内宅中人不许擅出，外来者无论何人，作何事干，皆须一一告我。”越三日，甲告乙日：“前两日并无人出入，惟今晨有村农来议赚粪事，缘宅墙尽处有一厕坑，约明日早晨来盘粪，已许之矣。”乙默然。

　　待至夜深，即率宅中人先盘粪，粪尽而人头见。乃取头出，尽复其粪，而以囊盛头，加石而投之江。翼日，果有村农五六人来盘粪，事毕，无所见，相率去。于是乙告甲曰：“此后可高枕无忧矣。”居无何，乙复辞去，苦留之不可，诘其所往，则模糊以应。时吾乡海寇正炽，被获者辄斩，每案至少亦十余人。一日有押海案赴市曹者，则乙在焉。甲大惊愕，就抱之而哭，押者皆侧目。乙忽举脚踢甲曰：“便宜了汝，我正想诬攀汝，今无及矣。”甲被踢，晕绝仆地，久而始苏，徐悟乙以一踢数言救之，否则海寇之党，鲜不被逮矣。乃感乙之恩，越日，私往收其尸，而经纪其家室焉。古言盗亦有道，信矣。而如乙之智术，乃能救人，何不能自救？此盗之所以为盗欤。

　　◎溺爱之害吾乡有胡姓者，精堪舆之学。一日为人寻地，小憩邮亭，见一乞人年将四十，带一七八岁儿在亭侧煮饭。胡斥之曰：“观汝壮健，何不佣工，乃作此事耶？”

　　乞人曰：“是我娘害我。”诘其故，答曰：“我本富家，当我幼时，我祖督我读书学技，我娘护持不肯，又事事顺我，凡饭食必供我快意。及我祖没，我一事不知，日同匪类往来，弄出祸事，将家产卖尽，妻亦嫁人，仅遗此子。今欲佣工，又不晓耕种，故带子觅食，岂非我娘害我乎？”呜呼！此人以不孝彰其亲之过，固不足责，而世之一味为慈母者，亦可以思矣。

　　◎林韶轩孝廉闽县林韶轩（缙），吉甫伯兄乙酉同年也。夙称孝友，尤好行方便事。相传其于道光甲申年结同人为文社。年已过半百，乡试屡荐不售，志不少馁。时有以大古砚求售者，韶轩审视之，知为唐陈观察墓碑石，遂不吝价买之。寻访得其墓，集同人为之重修，即以砚石树其前，复为没祠越山，春秋致祭，一时传为佳话。

　　虽事出公举，而韶轩之力居多也。逾年，忽梦至一所，殿宇巍峨。历阶级而上，见南面一神垂旒端坐，似人世所奉文昌帝君。又一人旁坐，古衣冠，容甚温霁，呼韶轩至前，谓之曰：“我即唐旧观察使陈某也，承子柏待厚我，必有以相报。”

　　遂引至帝君前，若有所请者。旋即醒，为人述梦境，犹历历如绘也。是秋，遂中式。按唐黄璞撰《陈观察墓志》，载墓在闽县兴业乡太平里，考宋太平兴国中割敦业等乡置怀安县，明万历中裁归侯官，则陈墓实在今侯官三十四都，崇业乡不知毁于何代。黄所撰志铭，于康熙四十三年出于北郊乡农黄福屋后，为林来斋吉人兄弟所得，始知公墓所在。至康熙六十年，林氏与里中李君范等始捐赀修葺，归铭于圹。雍正三年，里人陈祈广等复请于官，岁拨侯官租八金以供祀事。考公志铭著录《来斋金石考》中，乾隆末，里人郑杰始得其拓纸，计千百四十字。石约高三尺二寸，宽二尺，书石者“安定胡”三字下磨灭不可辨，依《来斋金石考》补“兆祉”二字，其余缺者尚百余字。志铭于康熙末归圹，碑石于道光初归墓，前后皆出林氏，亦吾乡一故实，因附记之。

　　◎五世同堂侯官高允培（城）与家大人同结诚交社，文课有年，又同举于乡，交谊最笃。

　　家世忠厚，初以开焕章号缎匹店发家，城内外皆称为高焕章。其同怀弟霁亭封翁（腾）尤质直好义，凡里中有善举，无不与者。霁亭之子（鸿湘）中嘉庆己卯举人，其孙镜洲（明远）年甫弱冠，于甲午、乙未联捷成进士，众皆以为厚德之报。

　　又闻镜洲完娶后，房中有一操作之妇，颇有姿，欲去之，白诸霁亭，霁亭曰：“心中无之，但留何如？”镜洲意谓留之终觉未妥，乃再请于霁亭，竟去之。少年遇色即以礼自持，宜其早登科第矣。当霁亭祖母在堂时，镜洲已生，群谓五世同堂，世所希见。今则霁亭健在，而镜洲得孙，又居然五世同堂。此不但为吾乡美谈，即薄海以内，恐亦不数见也。

　　◎明心受谴侯官某孝廉本与家大人为忘年之交，继复修年家子礼甚谨，矜奇嗜古，兼精篆隶，有桂未谷、伊墨卿遗规。而狂放不羁，都人士多侧目相视，惟家大人优待之。壬辰乞假里居时。每招致之而屡不来，探其故，则为乡人倡议修洪山桥，与其友某合为首事，日在洪塘一带募捐，有蜚语议其侵匿者，其友拉某同入城隍庙明心，约各具密疏一通。某孝廉初不欲往，众人强之行。初入庙门，某孝廉即绊足而跌，及二人各跪焚疏，忽大风骤起，揭某孝廉疏于空中，众接观之。中有“为贫之故，望神涵宥”等语，众一哄而散。某孝廉即于是日得病，杜门不出者两旬余。家大人命余往视之，则已于前夜逝矣。

　　◎林长娘德化县女林长娘，及笄未字，父鳏而弟幼，家资累万。父遘疾，弥留，以子幼为忧，长娘泣曰：“父无忧，弟虽幼，儿不幼也。”父瞠视之，则矢终身不嫁以保弟保家，父遂瞑。弟既长授室，夫妇德长娘，欲厚嫁之。长娘闻之怒，悬父影神于中堂，跪而泣曰：“儿何忍食言。”责其弟曰：“而姊有不肖，为弟所窥耶，何敢议此？”弟夫妇泣谢不敢，曰：“姊天人也，弟以人测姊，罪当万死。”

　　后长娘卒死于林家，其弟上事于有司，得祠祀焉。嘉庆丙辰，邑大水，祠中壁墙四倒，而长娘神龛不坏，人皆神之。

　　◎好占便宜同年林梅友（国士）尝述其某姓戚素狡黠，好占便宜。当搭渡往乡收租，舟狭人众，坐起不便。某适欲溺，恐去之而失其坐，因将胯下舱板私挪一缝，就而溲焉，不顾舱底之尚有货物也。会舟中有所迁移，挪合板缝，某阴受夹，疾声叫号。舟中人莫知颠末，奔问喧杂，语音莫辨，久之，始悉其故，复受众人骂，莫置一辞。是可为好占便宜者戒也。

　　◎小血食浦城史华庭秀才（文邦）言，道光二十二年，其子某在建宁府季存仁典铺内，夜梦与素识聂（连第）者相遇于大市街，询其何往，曰：“我要到城隍庙投递公文，即赶回吉水去。”询到吉水何事？曰：“我有小血食在彼”，某初不解“血食”二字为何义，匆匆不暇细问而别。数月后回浦城，见华庭，始知聂已于上年以微疾逝。问何为小血食，华庭曰：“闻其死后托梦于其家人曰：”我须住占水作土地。‘’小血食‘者，殆即村间宰牲烧纸之谓也。“按其人生平以谨愿闻，别无表见，惟里党间啧啧称其孝。孝，大德也，其没而为神也宜哉。

◎陶文毅公前两江制府安化陶文毅公，与家大人为壬戌同榜进士，同官京师，最相契厚，两家内眷时有来往。先母郑夫人尝语余曰：“陶家年母右手之背有凸起一疣，问其故，则蹙然曰：”我出身微贱，少常操作，此手为磨柄所伤耳。‘“先母亦不敢追问其详。后家大人闻于楚南知好云，文毅少极贫，初聘同邑黄氏女。有富翁吴姓者，闻黄女姿色，谋夺为其子继室，以厚利咱黄翁。黄顿萌异志，迫公退婚，公不可，黄女之母亦不愿。而女利吴之富，意已决，又其父主持甚力，遂誓不适穷生。家有养婢愿以身代，女之母许之，文毅亦坦然受之，初不相疑，即今之膺一品夫人诰命者也。后吴姓恃富，又占曾姓田，两相譬斗。吴子被欧死，吴翁亦继卒。族中欺黄女寡弱，侵吞其田产殆尽。时文毅已贵显，以丁外忧归里，始悉其颠末，怜黄女在窘乡，赠之五十金。黄女愧悔欲死，口抱银号泣而不忍用，旋为偷儿窃去，忿而自缢：闻文毅今尚每年周恤其家不倦云。按此事传闻情节小有岐互，而大致则同。忆文毅与家大人同官吴中时，朱文定公（士彦）由浙江学政还朝，亦壬戌同年也。舟过苏州，同官演剧，公觞之，文定令演《双冠诰》，文毅至泪承睫不能忍。文定私语家大人曰：”此我失检，忘却云汀口（字）家亦有碧莲姊也。“是日，上下观剧者百十人，无不目注文毅者，众口喧传其事，益信。



　　北东园笔录续编 　清。梁恭辰

　　●卷一　　　 ●卷二　　　 ●卷三　　　 ●卷四●卷五　　　 ●卷六

　　●卷一◎金文简公吴江金文简公（士松），少口寒苦，恒随其封翁外出读书。翁常馆同邑某氏，一年至除夕始放学，主人讶其迟。翁曰：“明年正月下旬为子聘妇，恐稽时日，故于今岁预补其不足耳。”又曰：“寒士举事不易，纳币费实无所出，欲探支明年两月，东修可乎？”主人如言付之归。届期备礼延宾，冰人赵某，旧交也，饮酒欢甚。赍币至女家，徐姓号索封，见赵色变，偾然曰：“几为君误，今而知金氏赤贫，吾女奈何适窭人子乎？”赵谓君业已许之，岂能食言？徐坚不允，词气俱厉。赵无奈何，还白翁，时宾朋满座，见事中变，咸默然。翁惭甚，谓赵君作蹇修而事至此，奈贻笑何。赵俯思久之，乃曰：“我与君旧交，家有息女，年与君相若，即以缔姻，何如？”翁喜诺，立浼座客执柯以币纳赵，应期成礼焉。后文简官至大司马，赵封一品夫人，而徐女不知何往矣。

　　◎梁文定公会稽梁文定公（国治），其封翁某，尝官刑部司狱。向来诣狱者，狱官辄有所索，遇官犯，所索尤赊。公独屏不受，一无所染。督狱卒洒扫洁清，一切叮以方便者，必多方调护之，数十年如一日。氵存擢刑部主事，一口就乩坛询宦途所至。批曰：“司狱有功，前程远大。”曰：“然则可外擢道府乎？”曰：“不止。”

　　然则递升两司或开府乎？皆曰不止。然则内跻九列乎？曰：“尚不止。”封翁大笑曰：“然则拜相乎？”则批曰：“真者不能，假者可得。”后梁文定公山状元起家，官东阁大学士，封翁果赠如其官。

　　仁和孙文靖公孙补山公（士毅），先世有业农者，家小康。乡之虎而冠者，以其愚弱有财，谋所以倾陷之。适有盗案，攀入其名，拘讯屈招，定为死罪矣。

　　乃有乡人伪为矜悯救援之状，向其妇曰：“虽断死刑，尚可谋赎。”妇方哀其夫之不赦而请托无门也，闻之大喜，尽鬻其田产付之。数日后，业农者释系出禁，踵门谢之。询其所以解脱之故，答曰：“将尔罪嫁与某人，尔方得生也。”农骇曰：“我幸以有救而得生，渠转以无故而致死，是可伤更甚于予也。况渠代予死，可不谋救之乎？”恳再为设法，其乡人曰：“非财无以为也。”农归与其媒妇，将祖上祭田并其住屋尽弃之，以为营救之资，而不知悉饱乡人之囊也。其忠厚恻怛，甘受人欺如此。后公由进士出身，内历翰部，外掌封圻，晋割公爵，赐谥文靖，其勃兴也宜哉。

　　◎金匮孙文靖公孙平叔先生久宦吾闽，有遗爱，由汀州守涛晋连圻，身后亦谥文靖。故世称数十年间江浙有两孙文靖公。有无锡幕客吴最亭者，言公有二子而尚无孙，时二子亦日以得子为急，欲以慰乃翁之心。然以公之德性卜之，其必有后无疑也。相传公未释褐时，乡邻有老嫠妇不戒于火，延烧十余家，嫠妇以无救焚死。家乏余了，烬余之尸任其暴露矣。其十数家被烧者，旋复营造，将残砖破瓦悉堆砌于嫠妇遗骸之上。公见而伤之，独出数十缗，令匠人移去砖瓦，起出遗骸，买棺敛埋之。又值邑中荒歉，粮价腾踊，饿莩载途，官方议行平粜，而富户吝于出谷，互相推诿。公时家中落，将古瓶一对售得数百缗，于前后门各没一厂平粜。由是殷实之家感愧，竞相设厂开粜，藉以存活者无算。次年，公遂成进士，入词垣。

　　◎戴简恪公开化戴简恪公（敦元），家本贫。其封翁年五十无子，仅有田三顷。值衢州河涨，溺毙人口无算，翁以地契质富家，得钱若干，救活者颇多，事过而田已去其三之二。逾年即生简恪，五龄能写大字，书籍甫过目即成诵，时号为神童。翁携之杭州，时齐息园先生家居，称博雅耆宿，与之谈艺，不能相难。早登科甲，值出痘未殿试，次科乃补试。入翰林，改刑部。丁艰，归居天竺寺十年。仪征阮宫保抚浙，乃敦促入都。简恪之先德，人鲜知者，其同郡余朗山侍御（本敦）始为人述之。

　　◎史总宪山阴史渔村先生（致光），原名步云，字郯师。乾隆丁酉选拔，官广文，登乡荐后始易今名。其祖母周太夫人早寡，喜行善事。族人因有争葬坟山，几至酿命，太夫人闻之，即质衣饰出资为之解和，事得寝。先生于乾隆丙午科登北闱乡榜，丁未入礼闱。之先一夕，梦神语之曰：“尔祖父以救活人命，阴德不轻，故列尔名于榜首，以示果报。汝若再能谨慎承家，则前程不可量矣。”揭晓，有名。

　　及胪唱，果第一。先生性极恬澹，虽扬历中外而循循如书生。后由云贵总督内召为总宪，入都时家大人为荆州知府，接见于郊外行馆。因请教居官之要，先生曰：“我辈勿论官京官外，但须做二等官，切不必见好。一见好，即有不好伏其中。

　　愿高明人审之。“家大人深佩其言。逾年，家大人擢淮海道，时先生已引年矣。

　　予告出京，复相见于清江浦，殷勤握手曰：“犹记荆州城外絮谈之语否？”家大人曰：“谨识不敢忘。”先生曰：“我昨亦以前语告莲翁，竟是如水投石，可若何？”莲翁即张莲舫河帅（文治），先生之戚也。是冬，高堰失事，莲翁遂出塞。

　　于此见老成典型，瞻言百里，未可以轻心掉之也。

　　◎阮阁老扬州黄右原比部告余曰：“君前集载吾师芸台公之祖昭勇将军以不杀降功德笃生平章，甚足劝世。不知公本身之功德亦复不浅，从前蠢子数皆言公寿不满七十而必为枢廷宰相，此系三十岁许所推。后公抚浙督粤，泽被东南。从前浙江灾歉，并无办赈之案，浙赈自公始，其时一赈所存活，已不下数万人。后抚浙者，踵而行之，又不知存活数十百万人。今公寿届八旬，精神强固，虽百岁可期。即未入枢廷，而宰相固已得之矣。此亦可补入劝戒录也。”按芸台阁老在浙功德尚多，其兼管盐政，所有盐务陋规一概不取，责令补苴旧欠。行之数年，浙盐遂日有起色。其督粤时，抚驭夷商，机宜悉协，一尘不染，十年晏然。今英夷追恨前政，每语多龌龊，而惟公无一字牵涉，非实足以服其心，何能致此。又闻家大人言，嘉庆十九年间，江北早灾，流民充斥道路。公时为漕帅，由淮城催漕至袁浦，中途有饥民万余拦舆乞食，势甚汹汹。时漕艘衔尾而北，水浅船迟，公立发令箭传谕各押运文武官，令每船派添二十人帮纤。适江南十余帮在境，恰有五百余艘。

　　俄倾之间，万余饥民皆安插得食，欢声雷动。此所谓猝然临之而不惊者，而处置裕如，已隐成莫大之阴德。他人当此，鲜有不张皇失措者矣。又公有表弟林报曾者，为中州末僚，言阁老之封翁湘浦先生，信善人也。屡行阴德，不可殚述。有友人买一鼋，重可数斤，方欲宰而烹之。翁适往，见鼋畜于盆，昂首视翁者良久，异之。友人曰：“汝喜可持去，不必论值。”翁曰：“予明日治餐相邀，即以此奉敬。”翌日，翁以红线纫鼋足为记，诣江放之。他日语友日：“予已烹鼋食之，不获奉邀，恕罪。”乃偿其值以归。越数日，翁复见红线鼋悬诸市，仍买而放之。

　　越数月，又有持鼋鬻于市者，翁熟视红线犹存，复买而远投之深渊。是夕，梦有黑身戴尖帽者稽首于前曰：“子奉命巡江，三次遭劫，幸蒙数救，赖以生全。今脱离矣，后当相谢。”及阁老告退时，心切救人，尝创制红船多只，护送渡江者，活人无算。一日，阁老往镇江，遇飓风，折桅，舟几覆。正仓皇莫措，忽一大鼋带数十小鼋，拥舟至岸而免，此其所以报欤。

　　◎连平颜氏道光乙酉，家大人在淮海道任，督运淮南滞漕二百万石。时连平颜惺甫先生（检）为漕帅，日有交涉公务，无时不晤接。漕帅尝抚吾闽，其弟某又与家大人同登甲寅乡荐，本相契好。燕谈之顷，述其祖德甚详。盖颜氏本由吾闽龙岩州迁居粤之连平州，其始祖（秉亨）翁，年百有四岁，群呼为百岁翁。素精堪舆之术，距城二十里，土名鸿坑，有人送坟一穴，百岁翁用钱数千买得之，因葬其祖。临时掘土，数寸下即见一棺，翁曰：“此地前人已葬，何忍迁移，使前人暴骨。”

　　急命掩之。夜间，梦有古衣冠人来谢曰：“掘土见棺者，即我也。我葬此不得真穴，致有此厄。其真穴在左畔，汝何不择某字向葬之。念汝见棺不迁，仁人用心，特为指示。但使我坟能春秋附汝祭扫无阙，受赐多矣。”翁觉，如所指葬之，仍树碑于右畔，立约后人附祖茔春秋祭扫不绝。厥后翁家渐起，至元孙氵静亭中丞（希深），由同知起家，仕至贵州、湖南巡抚。中丞之长子即惺甫先生，由拔贡仕至河南、福建巡抚，闽浙、直隶总督，再起为漕运总督。今先生之子鲁舆先生（伯焘），由编修仕至南巡抚，继为闽浙总督。其旁支之成进士入翰林，由县令历牧守者，踵相接。相传百岁翁尚见氵静亭中丞为臬司云粤中。国朝二百年来，衣冠之盛，未有如连平颜氏者也。

　　◎潘氏阴德孟莲友茂才（经国）曰：“潘芝轩相国其祖某翁业鹾，家裕，每腊月中旬后，取白金二三百两，各称小包，三五两不等。身被旧褐衣，走乡中僻巷，察其无汁度岁者，量给与之，人不知为谁也。奉行《感应篇》，终身不倦，尝获吉壤，地师以为必发鼎元。翁乃语人以风水在心不在地，《感应篇》即风水书，奉而行之，无不可，期子孙昌大也。按潘氏以吉地发祥，已洋前录，此条当可参观。

　　◎茹氏阴德孟莲友曰：“茹古香尚书（）之尊人三桥先生为县令时，设自新所，专羁邑中窃匪，按名日给口粮半升，盐菜钱三文，以典史总其事。不时亲自稽查，或提至中庭，谆切开导，十年如一日。多知感悔，审释为良民者，不可胜计。古香由大魁官一品，其食报也隆矣。按闻春台太守（人熙）与尚书为同乡亲谊，尝语家大人曰：”三桥先生索有隐德，尝在京中遇某异人，相得甚欢。将南旋，往别之，某忽问曰：君得子否？曰：我有天阉之疾，不作此想久矣。某曰：相君神采焕然满面，阴骘纹发现，不但可得子，并应得贵子。因向水陆行途，先生曰：我阙于盘资，拟搭运河长船归去。某拍子曰：得之矣，君登舟即静坐，行左右转睛法。每日无论数千转，愈多愈妙。比抵家，必有效验。如具言，及到家，阳事忽举，遂诞尚书，然只此一索而止矣。“

　　◎汤氏阴德萧山汤敦甫阁老（金钊），为先伯父曼云公己未同年，又为家大人甲寅同年。

　　与家大人以文章道义相切靡刂，虽在礼部有堂属之分，而略分言情，交谊最笃。

　　尝闻人述共先世寒微，曾大父某翁开一小店于乡隅，生意甚微薄，而勤于伺应，客多乐就之。一日，有客遗银包而去，检而藏之。久不来取，因启其包，约有数十金。偶借用之，辄得利。旋积足其原数，封贮之。数年，是客复至，询悉而奉还之，并告以借用得利，积足归完之故。客大喜而誉之曰：“不还不足以为仁，不用不足以为智。子所为，殆仁且智也。如此大才，岂区区所能尽其量。”复付以三下令，俾得扩允其业。翁恐倘或失利，数大难偿，再三却之客不允，竟委金而去，十馀年间，遂至巨万，萧山学额本二十名，乾隆间恭逢皇太后南巡，特恩加增五名，以部赞无出，未得奉文准行。时翁家虽稍丰，尚无弟子应试，见绅衿退缩不前，奋然先提千金为倡，其事始得举行。其时，翁以家计渐充，谋营屋宇，为乡里无赖子所阻挠，至吹求无所得，乃造言牛事，谓上梁时日必归乡耆定择，上梁须贴十恶大败四大字，庶无碍一乡风水。翁一一从之，适其日，邑尊因公下乡，舆从过其门。邑尊素谙阴阳选择，闻剥啄声，知系上梁，以是日时辰极凶，怪而入询之。见梁间字益骇，翁据实以对。邑尊立拘日者，诘责之，答云：“时虽破败，有文曲星降临，得以化凶为吉。”文曲星，盖暗指邑尊。邑尊闻而释然，谓翁曰：“有大度者必有大福，固非凶神恶煞之所能灾也。”孟莲友曰：“汤氏世有隐德，敦甫阁老督学江苏时，其封翁令在苏捐赀设局施药，计三年内所活不入万人。当时药局事务，皆以鄞县名医张又新主之，人多不知为学署所施。后封翁午逾八秩，膺一品封。”

　　◎梁督部梁晚香先生（肯堂）任直隶总督时，幕宾有周疯子者，精于天文占测。一日仰天，忽言天牢开矣。先生素信其言，立往查臬司监，则皆以磁碗破锋，互相剃发，将于是夕越狱群逃，以有备而止。先生寝其事，所全活甚多。是时，尚未得孙也。先生之长子某，尝祷于泰山碧霞元君祠而牛小槎，后由部郎出守顺德。凡祷于碧霞君者，例以祠中土偶归供宗祠中。年久，土偶为雨所漏淋，卸其肩之一角，而太守旋患臂痛。后将土偶装塑完好，而臂疾亦痊。今先生之曾孙翰苹太史（敬事）又中丙申进士，入翰林矣。

　　◎吴中丞南海吴荷屋中丞（荣光）与家大人同直枢廷，最称契厚。每于夜直燕谈之顷。

　　悉其少年逸事一端录之。以为后生小子简性闲情之一助也。中丞云：“余有同居中表妹，自幼起坐言笑，耦俱无猜，然抹牌、象戏外落然也。及余订姻他姓，妹属疾恹恹，嗣于余成婚之夕奄然而逝。闻亲串有述其病笃时，呼余小字长叹含泪情状，余为黯然，旋亦置之。一日夜卧，朦胧间，似有传呼人衙署者。见一官袍眼据案坐，余不觉俯伏，据案者颐余曰：知有人控诉尔者耶？余愕然则隶卒掖一女子向案跪，视之，表妹也。方悟其已死，据案者为冥官也，第未知被控何因。

　　女广若有申诉，音细不可辨。顷之，闻冥官拍案，似斥女单情致天，妄诉者，令ㄏ之去。谓余本无他肠，此事已明，好好读书，希图上进，勉之。命隶送余归，及门而寤，汗已渍衾枕矣。怵息寻思，深以前此之落然为幸，倘不自检，入冥对簿，正不知作何光景，？叮不惧耶？“盖谈次犹不胜感喟云。

　　◎大魁出孝子家秦簪园修撰（大成），幼失怙，事母纯孝，先意承志。母稍不悦，则长跪请罪。家素贫，躬啖藜藿，奉母必甘旨。比长，授徒某氏，距家四五里，晨昏定省，寒暑无间。以是日忘其贫而乐共子之贤也。同时吴县张四峰先生（书勋），亦以孝闻于乡。乾隆癸未岁元旦，张母某太夫人梦金甲神谓曰：“汝子孝行素苦，今春固当大魁天下，但嘉定秦某之孝尤笃，且贫甚，当先秦。”是科礼闱，张文已中第三，主司嫌孟艺后路大率，欲易之，忽获秦卷，大加叹赏，遂黜张而中秦。

　　廷对，果大魁。次科丙戍，张亦胪唱第一。

　　◎行功过格苏州吴太史（廷珍），幼聪颖，喜读书而苦怔怯。十馀岁时，梦神人语之云：“子无功名分，且恐促寿，虽读书无益也。”吴泣请曰：“数可逃乎。”神出金字阴骘文示之，愕然而醒。自后日课功过格不敢稍懈，十未探花及第，癸酉典试滇中。

　　◎谢椒石观察南康谢椒石先生（学崇），与家大人同登嘉庆壬戍进士。三日名中，公年最少。既人翰林司文柄，声誉赫然。时公之尊人蕴山先生方为广西巡抚，公与其弟（学拘）同膺京秩，香囊尘尾，居然工谢家风，同辈望之如神仙。不数年，出守陈州，旋擢开归道。乃弟亦出守潮州，需次观察。未几而兄弟同中蜚语，改授部郎，潮州君旋即物故。公既不能补官，全家数十口寄居邗上二十余年，藉馆谷自给。有丈太子七人，多聪慧者，而皆屡困棘闱。道光壬寅避夷淮上，公触暑道卒。

　　迨事平，眷口复回邗亡而生计荡然矣。邗上人咸啧喷疑公生平和平宽厚，居官亦清正有声，不应如此结果。或云蕴山中丞在山西任内清查亏空，曾杀山西知府，事后亦颇自悔，盖种因于数十年以前乎。或又言公在开归道任内，一日午倦假寐，梦一黑丈夫伟然岸异，跪而求生。公颔之，既觉而不甚省记。翌日，有馈大鼋者，付庖人烹之，味极劣。是夜，仍梦黑丈夫血淋漓遍体挺立于前，大言必藉手以报。

　　公悚然而寤，汗流浃背。其即此恶缘，未可知也。家大人曰：“前官京师时日在苏斋谈艺，闻翁覃溪师言康熙末西山有高僧精风鉴，曾在京中谈相，每言人休咎无不奇中。后宪皇帝闻之，敕此僧以后不准再与人谈相。此僧遂自扃一小楼中，不与人交接。至乾隆中尚存。时蕴山先生初入翰林，一日随苏斋师同游西山，欲见此僧，今他僧通意。僧素仰苏斋重名，允一人上楼，苏斋师言因脚力不便，必须一弟子扶侍，请与俱，强而后可。及接见，憎熟视二人，曰：”翁先生虽贵，不过文学侍从。此位高徒，将来必掌生杀之权，但老僧有一言奉劝，切莫好杀也。“

　　语毕，即默然然。则山西之事，高憎早已见及而谈言微中，惜蕴山先生不能服膺其言耳。

　　◎汪竺君比部镇洋汪竺材比部（元爵），为持斋先生（廷）之孙，杏江先生（学金）之子，而刘金门先生之快婿也。祖父皆以鼎甲起家，而君仅登乙科，然体貌丰腴，文笔敏瞻，领班枢直行，将擢用外台，忽以疡卒，朝士皆惜之。先是，有推算蠢子数者，决其于某年某月当受骈首之诛。坐是日惴惴，尝随穆鹤舫阁老谳狱淮上，多所保全，后竟考终牖下，似为善可以逃数矣。然闻其疡初生于项，后绕匝乏项前而溃烂，名断头疮，则亦与骈首无异。黄右原曰：“此一以见为善原可回天，一以见国法可趋避而阴律犹必正名也。”

　　◎杨氏阴德余外舅杨竹圃方伯公（簧），本藉连城，先世贩运木植，寓憎福州之新道马头，因家焉。其封翁（发泗）与弟（德广）于足之谊最笃，德广翁善经纪，帐簿必请发泗翁掌之。新道地滨江，翁结浮宅其上。某午大水，并浮宅亦冲散，合家不能相顾，发泗翁手握帐簿露立水中者数昼夜。德广翁度帐簿必早失，但以兄之存否为念，一日望见兄立水中，急救之，悲喜交集，旋知帐簿在兄怀中，为之感泣。盖簿失则外挂之资悉不能归，簿存水退，故业仍可无恙。厥后，德广翁生计日隆，积赀本至数十万金，皆基于此。谚所谓兄弟同心土变金者，此之谓欤，又闻发泗翁之父（兰起）翁，读书未成而独严于义利之辨，其少子（发浩）颇豪宕，翁所不喜，顾以其善读书也而姑容之。发浩登乾隆辛卯乡荐，翁益喜，纵其所为，家计日蹙。发浩之房师某适任台防同知，谓发浩日：“汝父清苦如斯，汝乃一筹莫展，于心安乎？此后如有关涉防署之案，于理无碍者，汝代为请托，我必准行，汝藉得谢金以救贫，未为不可。”发浩因觅得一案可得四百金者以告，允而成之。

　　因将所得金先呈于师，师日：“本以济汝之窘，町归奉汝父。”发浩如其言，翁大怒，杖而逐之，并禁其投足师门焉。又家有法码甚准，人多来借兑。一日，有客兑毕而去，遗二百金于案。翁检藏之，戒儿辈曰：“此两包银，我与某借未定，切勿轻开。”后客来，将原封还之，客欲均分之，翁不可。欲少留之，复不可。

　　曰：“物各有主，吾不取非分之财也。”其耿介不苟如此。今方伯公以进士起家，外掌藩条，内践卿秩，而公之诸弟及子侄辈氵存登科第，尚未有艾。积善之家，必有余庆，允哉。

　　◎胡尚书家大人曰：“余初官礼部时，大宗伯为通州胡西庚先生（长龄）。相待颇优，盖先生与吾乡游彤卣侍为己酉同年。余初上公车，与侍御同寓，遂得亲炙。侍御尝私语余曰：”此人必大显，我不知相术，但见其耳白于面，如欧阳公之语耳。‘审视之，果然。时先生方为修撰，不数年遂跻九列。余尝询先生于同官李雪岩（芳梅），李曰：“此公家有阴德，宜其贵也。盖其封翁某尝为州吏，承行盗案，犯供纠众自大门入，已定谳矣。某知各犯皆因贫苦偶作窃，非真巨盗也，言于官曰：此到案而即承认盗情，必非平日惯为盗也。惯为盗者，无不避重就轻。今此案用不论首从皆斩律，似失入矣。官以招册皆已缮成，上台催督甚迫，无暇更改为辞。某请于大门大字上添一点，为自犬门入。且言某仰体恩宪平日好生之心，并无一毫私弊也。官悟而从之，得免死者十余人。即此一事，已应食报于后人矣。

　　后闻徐树人（宗干）观察所述同此。李与徐皆通州人，当得其实也。“

　　◎栗恭勤公栗恭勤公（毓美），为河东总督，殁于工次。恤典优渥，有持躬端谨办事实心之褒，近年河臣中所仅见也。尝梦入河神庙，见三神并坐，公问何人？庙祝云：中为某大王，左为某大王，其右一神，朝服便顶尖靴、以帛蒙面，问之则不答。

　　旋有人语公曰：尔勿到胡家屯（工次行馆）也。公唯唯而出，行至胡家屯，见一片波涛汹涌，遂惊寤。后逐年防汛，来往河上，总不宿胡家屯。庚子年，值有钦使赴东河查料，公随行至工次，各行馆皆巳备星使供帐，不得已小住胡家屯。方午食，忽尔呕吐痰壅，遂不能言。时随行者惟二仆一弁，仓皇无措，公执弁之手而自指其衣，弁知其欲更衣也，及开竹笥检之，朝服悉具。时方奉大行皇后国讳，且工次亦无用此礼服，似公预知其不祥而备之者。于是便顶尖靴，仅用朝服袭而敛。盖昔日梦中所见之相，即公之幻相也。逾年而祥符口决，城垣岌岌将圮，忽有少年者大呼曰：当拆南城楼砖瓦填塞某处。如法行之，见金甲神涌大溜改道傍走，人皆谓公之灵佑。公生平治河，得力于砖工，故身后显灵仍令用砖也。家大人曰：“治河用砖，前无所承，自公创行之，实大有裨于修防而大不利于料贩。

　　于是多方阻挠，众口沸腾，朝议几为所夺。丙申，余由京赴任粤西道，出开封。

　　公从百里外策骑访余于旅店，时公方以砖工在危疑震撼中，知余在南河时颇不为牙侩所惑，且欲探知中朝舆论何如。余告以东河之刨工，即南河之碎石工。南河有石可采，东河无石则以创代之，有何不可？黎襄勤公初用碎石，时亦众口交攻，大半皆为料贩所使。襄勤尝早起于船头，见一对联云：秦始皇抽梁换柱，黎世序碎石填河。襄勤一笑置之，而浮议亦旋息。此余所目击之事，今去襄勤已十余年，碎石并无流弊，则东河仿而行之，正所谓前事之师，君但坚忍持之，勿为瞽说所动，利口所摇可耳。公闻余言，乃欢然曰：“余志已定，君之贶我实多。”遂郑重订交而别。终公之任，砖工亦并无流弊。即今东河屡决，糜帑无数，参官无数，未闻一言归咎于砖工者，则公亦可以含笑于九原矣。相传黄河工次金龙四大王每幻为蛇身出现，河上官民皆能识认，近年有栗色者，各官环拜，或免冠于地而跪，祷之曰：“如公有灵，即上吾帽。”乃盘旋于帽，少顷即不知所往。此众日所共见者。盖如公之聪明正直，其没而为神也宜矣，附记于此，以谂后之治河者。

　　●卷二◎馆陶令姚伯昂先生（元之）尝述其同年张（琦）者，为山东馆陶令，死即为馆陶城隍。将卒之前一夕，其子请以身代，焚书于馆陶城隍庙。无一人知者，署中惟一洒扫夫素为走无常者知之，云：“我太爷阳寿虽未终，无如旧城隍已升作济南府城隍，只好请太爷前去，阳寿另有处分也。”张到城隍任后，忽于演戏日擒一生员跪神像前，于是众目不观戏而观城隍，则俨一张太爷也。生员尝以唆讼受责于张者七次，县中皆有案可稽，是日盖责其怙恶不悛云。按前熟闻家大人言官山东臬使时，有张汉峰（琦）者，最为循吏，古貌古心而善于听断，学问亦好。当时甚赏异之，每举以为诸令长钦式。初不料其身后之为城隍也。聪明正直，其为神也宜矣。

　　◎陈曼生陈曼生郡丞（鸿寿），以名下士，官南河同知。文采意气倾其流辈。未第时，家甚贫，岁暮，索逋者盈门。有馈以二十金者，计还债仅及三分之一。正在踌躇间，有友人向其告急，其数适与所馈相符，即举以畀之。其妻闻而愀然，颇有怨声。郡丞多方宽解之，语未终，有人叩门，赠以百金者。偿负之外，尚有盈余，郡丞慨然曰：“此所谓得帮人处且帮人也。”忆家大人官京师时，每度岁率皆拮据，然当岁除前后，必强划出数金，扃置别箧，适一年所入较丰，因得百金，另行缄固。家人请其故，则曰：“正月观厂是冷京官一最乐生涯，例须数金以收几种旧书旧字耳。”既而除夕甫晡，有同部友来告贷者，情甚迫切，遂将所缄金应之。其人甫去，而即有馈百金来者，家大人笑谓余兄弟辈曰：“天无绝人之路，信哉。”此与曼生郡丞事真如规周矩值也。

　　◎蔡太守杭州蔡太守（澄），官四川保宁府。兼摄川北道。时值金川用兵，所调索伦兵势张甚，沿途抢掠，州县不敢诘。公召其统兵官，谓之曰：“兵以戡乱，若如此是创乱也。余止知保护我民耳，汝再不戢，余惟白之大帅，且兵备亦可按军法也。”兵竟肃然。是役也，川中颇骚扰，惟川北一境帖然。又制宪某素黩货，时公以军功将得保举，制府先期语之，且曰：“保宁产绸甚好。”公伪为不知者，竟送绢二匹。制府大恚，以年老劾去。去官日，人争出钱立碑，至今川中庙祀之。

　　公之孙名（任）者，辛酉进士，官自隶知县，慈祥恺悌，有佛子之称。其子柄墉患重疾，恍惚中入冥府，遇其父执，引至一所，香案供一生位，指谓曰：“汝父居官仁慈，此间亦敬礼之。”是年，为辛卯科，其子无力应试，屡梦其先人告以今科必须进场。余系总理科场事务，上帝以我家忠厚，赐汝登科，不得以艰于措置因循不赴试也。于是竭力摒挡进场，果中式。

　　◎良吏有后嘉庆十八年，河南滑县教匪滋事，夺城戕官，其势甚张。泸县密迩邻封，势甚危急。时知县事者为桂林朱蕴山先生（凤森），坚壁清野，力捍孤城，全活生灵不翅亿万，以叙功加同知衔。其长嗣濂甫太史（琦）应辛卯乡试，主司得其卷，满纸如云烟，悉现圈形，遂以定元。是科北闱解首董似谷，即同时守城县尉之子，亦成进士，入词垣矣。濂甫近已转西台，其弟容庵（辂）亦登乡荐。先生于事平后即辞官去，家大人尝题其遗照云：“贼平身退若无事，鸿鹄飘然日高举。回首漓江旧草堂，玉树干寻切琼宇。”盖纪实也。冥冥中报功之典，固如是昭彰哉。

　　◎侠客嘉庆间，苏州某商挟重赀归，舟行遇雨，见有冒雨呼搭船者，衣衫淋漓，商悯而许之。引入舱，易以袍，给以酒食，其身外无长物，恣意饮啖而商亦略无厌倦。数日后，忽有盗十余人，持械登舟肆劫。舟人皆哭，计无所施，惟束手待尽而已。忽搭船人大呼曰：“有我在，毋恐也。”跳出船头，连击数人落水，盗遂引去。其人珍重一声，瞥然登岸，不知所之。桂林周熙桥孝廉目击其事，作《侠客传》纪之。夫客固侠矣，而某商之遇险不险者，则不忍之一念为之也。

　　◎李封翁临川李诚封翁，以义举起家，已载《前录》，兹复得其遗事一条云：封翁始至粤西，投酒肆为贱役，主人以其笃减，特拔之，令司帐务。主人本家山西，一日病重，召李语之曰：“我病势殆不起，此店计可收得千余金，身后托汝为我殡殓周妥，并运柩回山西，付与吾儿，余金即为汝酬劳。”李诺之，如命运至其家，将遗书与余银悉交还其子。子以父书中有遗金酬劳之语，坚不受金。李委之而去。忠诚任恤，于此已见一斑矣。

　　◎借银代偿余《前录》载徐辛庵侍郎与其族兄科名互换事，时浦城令郭少汾邑侯与侍郎为儿女亲家，尚未知有此事，颇以为疑。兹余复从福州闻浙人述侍郎事，情状又异，因并录之，其足为劝则一也。浙人云：今少司空徐辛庵先生，嘉庆戊寅科浙省解元也。秋闱前，偶与族兄游城隍山，适有妇人入庙求签，以签文求道士指示。

　　道士令请教先生，先生询其所问何事，妇人曰：“予夫病重，医言须眼人参方有转机，予家贫，不得不重息称贷以为参价计。夫病能挽回，偿债自易，否则累上加累，身实难当，故决之于神，相公为我剖之。”先生以好言慰之而去，其族兄忽于神案旁检得一布包，解之有银约二十余两，笑向先生曰：“今夕不患无酒资矣”。先生曰：“此必顷妇人所遗，汝既闻其言币忍取之乎？”族兄以为迂谈，竞自携去。须臾，妇人踉跄复至，寻觅不见银包，号啕大哭曰：“予此物遗失，与吾夫性命俱休矣”。先生解之曰：“物已落他人手，不可复得。汝向告予言，予深知汝苦，予不能力止人之携去，是予劣也。今愿代赔，故在此候汝。汝可告我姓氏住址，我下山为汝设措，下午当如数送至汝家。”妇人始不肯信，后思无可如何，只得先回。侍郎立向各亲友借凑成数，亲送其家付之。是科发解，次年已卯会试连捷，入词林，跻九列。壬午科主试江南，本年又作会试总裁、江南学政，不可谓非厚德之报也。

　　◎持金刚经持诵《金刚经》之灵异，自晋宋以来备著传记，至唐益显。段成式家世持诵，历受其益，有《金刚经鸠异摭拾》，至二十余则，皆当时目击情事，非子虚也。

　　余少随侍京师，见翁覃溪先生年逾八十，犹每年于先人忌日，必用精楷书《金刚经》全册，分送各名刹及诸交好。家大人时在苏斋谈诗，亦乞得一册。每疑先生索不佞佛，何以亦于此。先生尝言：“金刚乃佛家木强之神，党同伐异，有呼必来，有求必应，全不顾理之是非曲直也。故佛氏坐之门外为壮观御侮之用。

　　乾隆间，有某司寇之戚徐姓者，能持《金刚经》，司寇卒后，徐为作功德，诵经日每百遍。一夕，病中忽梦为鬼役召至阎罗殿，上坐王者谓曰：某司寇办事太刻，奉上帝檄发交我处，应讯事甚多，忽然金刚神闯门入大嚷大闹，不许我审，硬向我要某司寇去。我系地下冥司，金刚乃天上神将，我不敢与抗，只好交其带去，金刚竟将他释放。我因人犯脱逃，不能奏覆亡帝，只得行查到地藏王处，方知是汝在阳间多事，替他念《金刚经》所致，姑念汝也是一片好意，无大罪过，然妄召尊神，终有小谴，已罚减阳寿矣。特召汝告此情节，仍放汝还阳，俾知此经非可妄持。其某司寇已蒙地藏王重复解到听审矣。“按此覃溪先生为家大人所述如此，不知受自何人。先生非妄言者，即此一事，足见佛力无边，天条难犯，两者盖并行不悖云。

　　◎持大士斋坦中寡妇某氏，家极贫，以女红鞠二子，素持大士斋甚谨。初其次子病目，久不愈，势将瞽矣。妇日夕祷所供大士前。一日夜，梦一妪曰：汝欲儿愈，盍诵《大士救苦经》乎？妇以不识字对，妪教之念，醒而了了不忘。明日，诵以问人，果《救苦经》也。遂日夜持念，子目渐愈，由是持斋益虔。然日中有所为，夜辄见金甲神谯诃之。一日，邻家豕溺其门，妇持帚驱之。夜寐中闻神谴语曰：“尔何等人？敢以物击豕。”妇力辨为驱之而未尝击也，神怒不已，其子再四代哀之而醒。又尝过邻家，见其烹鱼，鱼跃釜外，妇从旁曰：“盍盖之。”是夜，复梦神盛怒责之曰：“人家烹鱼，尔不劝之放生。罪矣。又教之加盖，罪若何？”遂于床上起跪，两手反接，哀号痛楚，若被杖状、良久乃苏。后其子渐长，能营生，尝于斋日买油一斤，熬熟沃瓜食之。是夕甫寝，即闻神大詈曰：“尔称持斋，有如许受用者。”手即ㄏ妇发，以匕取沸油浇其顶，痛不可忍，号声彻于四邻，其子力呼而苏，首尚痛不可耐。稍定，复寐，则见神将复擒治，乃急走之草间伏焉。

　　旋见白兔数十成群，争舐其首，不觉爽然，顶痛尽愈。徐出视，则神已去，有一老妪立其旁，指成群者曰：“汝知此何物乎？”妇以白兔对，曰：“非也，此白猿，吾驱之来救汝也。”自是不敢他有所嗜，然偶有言语之过，辄于夜间受鞭挞，日以为常。今犹健在，不知其究竟何如也。按此林樾亭先生杂稿中所载，盖乾隆末年事，未详其何里何氏。先生早归道山，无从质证，然足见持大士斋者甚非可以率尔从事矣。

　　◎持大悲咒家大人曰：叶健庵中丞（世倬）由吾闽监司廉访氵存晋巡抚，道光元年入觐京师，于宫门外待漏，时与余晤谈良久。旧闻中丞持诵《大悲咒》甚得力，因叩其说。中丞曰：“余二十许岁时，尝患疟甚重，其寒热交战时，苦不可言。医言下次当更重，忧惧几不欲生。忽见书架有《大悲咒》一卷，自念持诵或可稍减病苦，且借以却疟鬼。遂发心以次日焚香祷誓佛前，摄心虔诵，而疟恰以是日顿止。

　　于是连日诵之，疟竟不发。故自通籍以来，数十年持诵不辍也。“按《大悲咒》列于密部，即《陀罗尼经》。屠琴坞曰：”观世音菩萨告梵王，言大慈悲心是平等心，是无为心，是无染着心，是空观心，是恭敬心，是卑下心，是无杂乱心，是无见取心。是无上菩提心，是菩萨已将八十四句咒义诠释明白。持诵者须将慈悲、平等、无为、空观等心十句细心寻绎，身体而力行之，即可到应时身生千手千眼地位。极之八万四千陀罗尼手眼，皆不出此十句妙用，故曰：当知此咒，犹如妙药，名阿伽罗，一切诸病无所不治也。今人多信奉《金刚经》而不敢轻持《大悲咒》，辄谓此咒妙蹄、真诠在语言文字之外，持之不谨反恐致殃，则亦未尝笃信力行之过耳。

　　◎溺鬼自拔吴江有渔者李正，所居一港甚僻。一夕得鱼，沽酒独酌。俄有一人立门外，李曰：“予何来？”闩：“予，鬼也。溺此港中数年矣。见翁独酌，欲分一杯，可乎？”李曰：“子既欲饮，可入坐。”鬼遂对酌，后因常至。越半月，无谓曰：“明日代我者至，我将去矣。”问何人？曰：“驾船者。”明日伺之，果一人驾船来，并无他故而去。及夜鬼至，李曰：“何以不汝代。”曰：“此人少年丧父，养一幼弟，吾害之，彼弟亦不能生矣，故释之。”又半月，鬼又曰：“明日代我者至。”次日果一人到岸边，徘徊数次而去。其夕鬼至，复问何以不代？鬼曰：“此人家有老母，死则无依，故释之。”李曰：“汝如此存心，岂久堕下泉者哉？”

　　又数日，鬼曰：“明日有一妇人代我，我特来告别。”次日伺之，傍晚有妇人临岸，意欲下水。复循岸去。鬼又至，李曰：“何以又舍此妇？”曰：“此妇怀孕在身，若不阻之，是丧二命也。予为男子，没水滨数年，尚无生路，况此孕妇，何日超生？故又舍之。任予魂消魄散于水中，誓不敢丧人二命也。”潸然泪下，别数日，鬼忽绯袍冠带、侍从甚众来辞李曰：“上帝以吾仁德好生，敕为本方土地。”言讫不见。按此条载《感应篇旁证》，盖嘉庆初年事。后评云：宁自忍而不忍人，一而再，再而三，此心不变，善根定矣。堕鬼道者犹能格天，况生人哉。

　　◎盛封翁浙中盛陶村（唐），嘉庆乙丑进士。相传其祖越湖封翁在杭州开盐厂，一日有桐庐县诸生投之，初不相识也。留住数月，始知其被仇陷害，缉捕将至。封翁急挈之妇家，藏夹墙中。年余，其妻子亦逋逃继至，封翁并收之。聚居年余，事平始送回，而陶村得馆选矣。

　　◎幸灾乐祸甘肃有两县令，甲强而乙弱，皆劣员也。值家大人在藩任，办理计典，将劾乙以疲软，外间以揣摩及之。甲与乙素有隙，闻而大喜，即于公庭面诋之，乙怒形于色而隐忍不敢较，众皆为不平。未几，计典榜发，则甲适亦以浮躁被劾。乙乃反唇相讥，闻者快之。甲两颧发赤，几欲戟手而前，为众所格。而愦跳愈不可耐，时成兰生方伯（世）为兰州守，目击其事，令仆役挟之归寓，遂成狂易之疾以终。方伯笑语人曰：“昔有人自言，今早登黄鹤楼，欲观江中覆舟以为乐，竟无一舟覆者。归见荷磁器者入城，失足尽碎，差快人意。似此幸灾乐祸，心术阴恶，其言至令人不忍闻。此在市井无赖之徒或所不免，不料士大夫于功名得失之际，竟有蹈此辙者，宜乎灾及其身也。”

　　◎放雀获报镇江范某其妻病痨疾濒死，有医者教之曰：“用雀百头制药末饵之，又于三七日服其脑，当痊。然一雀不可减也。”范依言聚雀而笼之，妻闻之，恚曰：“以吾一命残物百命，虽死，决不为也。”开笼放之。未几，病自痊，且得妊，生男。男两肩上各有黑斑如雀形。

　　◎黑额人金陵有数十人共一舟渡江者，中流风骤起，忽闻空中语曰：“黑额人。”中有黑额者，自思空中既指我，何为累人，遂跳入水。舟随覆，无一得免者。惟黑额人先附一巨木，漂水至岸，独不死。

　　◎纨挎子弟家大人曰：“余十一岁即随先资政公游学厦门，馆于厦防厅署，东人为汉军刘某。时台湾林爽文之滋事，军兴梗阻，留滞三年始归。厦防厅为吾闽第一优缺，海舶集，市尘殷赡，官厅尤极豪奢，大堂左右设自鸣钟两架，高与人齐。内署称是，署中蓄梨园两班，除国忌外，五日不演唱。馆中学徒六人，二弱冠，余则十三四岁不等，无人不佩时辰表者。十三四岁者，遇岁时必盛服，头上必红顶花翎，腰间必荷囊素扮（即飘带），日与梨园子弟相追逐。但一近书馆门，辄为资政公所呵禁，不令人。学徒在馆中尚知严惮，一出馆门。则无所不为。东人常令司阍者缚其子至馆，请施夏楚，而内东旋入馆面求宽免，以故学徒皆无所顾忌。

　　余每望而畏之，资政公常饬之曰：“汝不必畏他，亦不必慕他，此古人所谓纨挎子弟也。杜诗有云：”纨不饿死‘，若此辈者，十年之后，吾真恐其饿死也。’后东人以军功擢嘉兴守，入觐，和坤知其在厦防缺久，索贿四十万。不应，遂摭其冒功蚀饷状，籍没之。余初次公车，至京访之，则已散居各庙庑，萧条无以自存。后余官京师，再访之，仅存一名四格者，与其所生母促居草屋中，蓝缕不堪，余每月以制钱二千资之，复令其以佣书津贴，其笔法尚是资政公当日所授也。迨余出守荆州，荆州将军某首宗室公也，与刘有亲谊，余犹因将军寄资之。未几，余擢淮海监司去，将军亦物故，此后遂不知其所终。

　　◎雷击洋商英吉利滋事之初，尚有所畏忌于国中。其暗中羽翼而保护之者，则粤东洋商之罪不容诛也。当林少穆先生总制两粤时，日思以计擒其酋义律，而洋商辄侦知之。一日，制府以事招义律谕话，即将羁之。义律乘轿诣督署，已入外辕门，适有洋商伍绍琼者，由督署出，即于轿中以手摇挥之。义律会意，遽回轿，迨制府闻而追之，则出城已远矣。此粤东人众目所共瞻，切齿所同恨者也。先是，有英夷数百万金寄在洋商家，至是取还，皆伍绍琼密为布置。无何，雷起洋商屋后，将伍绍琼从第四进厅事提至头进庭中，摄击毙之。众洋商暨英夷始稍知畏惧。余时随侍桂林，不数日即闻其事，盖无不抚掌称快者。

　　◎实心教学侯官谢退谷学博曰：“今人读书多不免于处馆，或以为迫于贫而妨于学，其实非也。既处馆，则当以误人子弟为忧，如教童子读四书、读经书必与讲解，自家不了然于口，不得不先自用心研究。且有看书时自谓已晓，及至与人讲解，反觉口中辞理不顺者，则又不得不加研审一番。如此反覆，则弟子所得者仅二三分，而师之所得已六七分矣。惟身虽处馆，而以子弟之功课为厌物，苟且了事，频年处馆弟子无得，师亦无聊，不数年间，以求馆之难为怨望矣。故贫士处馆而立身行已于此觇焉，前程通塞于此定焉。圣人不厌不倦，是彻上彻下之事以圣人为之，终身不过如是。”以初入门学者为之，亦必如是。“此言最为确切。

　　◎蛇冤黄霁青先生尝语家大人曰：“道光丁酉夏，予于南园观叠石，见一螳螂飞扑奴子笠檐上，双举怒臂，若欲搏击然。奴将捉而杀之，时木渎卖花人顾姓在旁，摇手戒勿杀，曰：”物有知也，安可与之结怨对耶？“予闻其语，异而诘之，顾因言数年前伊戚王姓者，尝以花木易米，往来湖广。一日，舣船汉阳村落间，忽来一小青蛇，沿跳板（舟人停泊布木板以便上下名跳板）作叩头状。王异之，寻缘隙入头舱泥中而蛰。因其非毒螫者，听之。后返棹至江宁之浦口，刚系缆，则蛇出，仍缘板登岸，回顾叩头如前状。益诧异，伺其所之。蜿蜒半里许，瞥入道旁人家篱下，匿不复见。越日，闻有人为蛇啮毙者，心知其异。往视则一少年，衣冠甚都，倒前蛇匿处，似营县奉差人也。其仆方往来无措，叩之，知毙者策骑过篱下，鞭忽堕，勒马俯而拾之，一小青蛇突出啮其指，嗷然失声，滚地呼痛，顷之遂绝，而蛇迹杳然矣。视其所啮，则右手食指青黑而肿，似中毒甚深者。王不胜叹异，归以语顾者如此，顾因所闻推以儆奴子耳。按小青蛇，即俗所谓青条蛇，我乡人家屋宇及田野阡陌间所在都有，非如赤练、寸银（昔蛇名）之毒也，从未闻有啮人至死者。汉阳小青，不远千里，吁求附舟，择地潜匿，若早知其人之必由此路，有堕鞭之事，欲得而甘心者。苟非积仇宿怨，曷至此。愿世人多结善缘，勿留孽果。乃或谓此段公案，适然遭逢，若雷出地奋，触之者毙。亦安知天下之广大，人物之蕃庶，胡为而适然遭逢耶？盍亦思其故矣。

　　◎负妻果报道光戊子科顺天乡试，首场有拔贡生某者，入号后垂帘偃卧，不饮不食。诘朝，题纸下已久，日且高，某亦无声息。号军及邻舍疑其病也，更迭觇之，见其起撤所卧板，移矮杌向内坐，始喃喃语不可辨，继而自批其颊。号军虑不测，禀巡绰官入号看视，某辄言貌如常。官去，仍垂帘寂然矣。有顷伺之，则已自绞死，所缢绳两端悬于壁钉，绝无圈结，仅络项而已。而项间则爪痕稠叠深陷，若遭痛掏者。然时有识其人知其事者，云生幼孤寒，伶仃无依，拾马通换胡饼以延喘，而质颇聪慧，时于村塾间听群儿读，辄能依样记诵。其乡有某翁者家小康，怜而异之，招至家，给其饮食，具束修命之就傅。且以女年相若，遂许字焉。生成童游庠，及冠，与拔萃科，声名鹊起。生与女素不避面，意得后，遂乘间偷合，翁不知也。嗣入都久，翁信问婚期，生自负才名，不患无富贵良姻，而顾与田舍翁缔婚乎？竟萌侮意，覆书言其女不贞，难怪背盟之语。翁接阅恚甚，诘责其女，遂吐实。复浼媒宛转，而生坚不可回，翁无奈烦啧于室，女竟衔愤投环，此其辜恩负心之报乎。

　　◎赵太守桂林赵复斋太守（宜本）为诸生时，偶行市中，遇老人呼其名曰：“汝祖德厚，立品亦端，今科当中第，牛犬肉尚宜戒食，毋忽”。赵方疑讶间，见其径登鼓楼，亟蹑其后，闲寂无人。是科果获售，榜后，复梦老人让曰：“何忘吾言？”

　　赵自念持成甚力，惊醒，遍告家人，始知日间以犬肉祝都鲁神也。相传都鲁为元裨将，兵败匿山谷中，因犬吠为敌所觉，遂遇害。后为神，威灵赫濯，故土人祀必以犬云。闻太守之尊人精申韩学，主粤东西大幕，值其卧病濒危，适有疑狱，大府亲至其居，叩之床榻间，力疾定谳，所全活者众。太守登第后，分职秋曹，本其家学，为时所推重。有昏夜辇千金嘱托者，峻却之。今四子皆入仕版，少子以贤书出刺山西隰州，时州治背山荒僻殊甚。一日，微行遇虎，长揖祷祝而虎竟退。今州人立赵公祠于遇虎处，则其人、其政均可想见矣。

　　◎故祖首逆湖州戴氏子，自幼失欢于父，被逐出外，流佣积年，小有赀蓄。逾冠，能营生而娶妻矣。其父穷老无依，闻之来探，且冀收养焉。至则其子作白眼，谓昔不我子而今欲父事耶？恝置之，不留餐宿。父丧气，垂涕归。已阅时矣，一日，其子忽具舟迎父，叩首悔过。自是，骨肉完聚，奉养无稍懈，始逆终顺，若出两人也。有知其事者，言其父归后，值四月四日，邑人奉城隍神出游，子方倚门观，蹶然倒地，口喃喃作官语，继复呼痛乞恩，了了可辨，似其已故之祖以忤逆乃父诉诸吴兴冥司，邑神准移，适摄魂而惩责也。及苏，询之，虽讳不复承，然观其率然改行而为父子如初者，众目昭昭，阴阳相证，知其悔悟为有因矣。按戴氏子之忍于其所生，乃父不明首于官，而厥祖顾代诉诸幽阴，卒使其孙为顺孙，不为逆子，冥冥中之挽回，非犹是生前一腔慈爱耶？世人于亲族稍疏者，每谓去祖已远，视如陌路，岂知由子孙观之，则枝分叶散。由祖宗观之，固一本同源也。后嗣之于贤不肖有异视，先代于后嗣之贤不肖无异视也。观此可油然生孝弟之心矣。

　　◎仙画道光初，常州杨姓母子二人，母衰老，子年十五六，担卖鲜果为生，孝养无缺。尝遇母疾笃，侍奉不离，既乏生理，医药益艰。一日持方向肆，赊贳再三，哀恳肆中，人以所负多，不复许。忧危无措，适一蓝缕道人过，询状，旋乞得肆中包裹素纸长三寸许者，并索笔砚，倚积台画柳下一老翁坐船头，手把一卷，卷端书雪舟渔唱四字，眉目须髯，勾点写意而已。掷笔，付其子曰：“若计医药费及经营赀当几许耶？”子曰：“十贯钱够矣。”曰：“若将此至某门外官塘石桥侧，张画就盘陀坐。有问价者，如数售之可也。”时市人聚观，谓此草草笔墨，又无装潢，谁其出重赀以购耶？率嗤为妄。其子见道人意良善，且计无复之，姑如所指往俟。良久无遇，懊怅欲归，则远远闻鸣锣声，顷三四大舸旗枪鲜明类官肪者，至桥，倏尔停泊。一短衿袍褂俨然贵人出舱四眺，睹所张画，急上岸趋视，把玩而不能释，问欲售耶？曰：“然。”问值，以十贯对。微怪其昂，遽携入舱，呈一老妇。妇捧卷而笑，若不胜其喜者。招其子询所自来，欢曰：“此仙笔也。”

　　命仆囊钱如数送其家而去，市人咸惊异，信为孝行之报也。其子由是顿偿药债，母病旋愈，生理欣欣，竟得小康云。

　　●卷三◎江南举子江南近科卿试，有数举子于寓楼连夜闻邻居以妇女泣者，声甚幽咽。视屋梁有穿漏处，一人叠几上窥，见小楼中设灵座，孤灯荧荧，一缟衣妇年稚状姣，以巾撮泪而哭。其人招众毕登，高壁摩肩，尘土索索下，妇若觉之者，仰首长叹一声，颜色惨变，吐舌三寸许，然卷灯灭影。众骇绝，堕若累棋，有破额伤股者，各惊悸，蒙头而卧。翌日，访其邻，则室无居人。或言数月前有某氏妇，因夫死而自缢以殉者，众皆懊丧，并以破伤不及终试事归。此事潘寿生为黄霁青先生所述，先生曰：“此妇生前节烈，死后犹凄恋故夫，光景何等可怜，乃闻声而为穴隙之间睹状，而甚飞梭之掷，乐因哀感，惧以喜招。然则贞魂三寸之舌即谓之广长说法可也。彼子衿佻达者，何不引以为戒哉。”

　　◎梁国平广东东安县梁国平，一生忠厚正直，急人之难，多所矜全。殁后，见梦于其戚曹盈中者，谓蒙天监为他省冥官，死生路隔，难忘故情，特来作别云云。曹醒，疑信参半。逾岁，又梦与国平晤叙，如平生欢。云复荷上帝加恩，迁擢甘肃靖远县城隍，已于某月日赴任矣。曹问前任之神何以更替，国平言旧神亦系同省高州府信宜县人，姓雷名鸣邦，新升甘肃都城隍，故我得膺是选。临别作四诗为赠，记其二云：聪明正直始为神，嘱尔诸昆好敬亲。从古吉门多衍庆，和平终属一家春。处世须成大丈夫，无骄无谄是真儒。田园世守诗书业，耕读人家泽自腴。词虽浅近而义关劝勉，此嘉庆戍寅三月二十五日夜曹所记第二次梦也。

　　◎张氏子浙有张氏子，年少解音律，素行佻达。每值清明中元，妇女野祭夜哭时，辄窥伺窃听。乐此不疲，意盖希邪缘凑合也。后于七月望夜，乘月信步入曲巷，闻有哭声达户外，凄惋绵挚，知为新孀。倾听良久，魂荡神怡，因其地去家近，亟返携所吹箫至，则哭犹未已。乃当门负墙而立，鼓唇按指，觉乌乌声入孔相应。

　　方快适间，忽若有从背后批其颊者，所吹箫堕地如裂，遽负痛抱首归。气续如缕，向其妻述先后所遇，曰：“吾平日以此为乐，岂知今乃遘大苦耶？”视所批处，由红肿而紫烂，不日竟以此殒。其妻每临哭，必先觇户外，见其无人乃发声，惟恐有人窃听似其夫者。顾不能守本，终丧而醮矣。

　　◎犯淫道光甲午湖南乡试，有士子题一律于明远楼下，云：“千里来观上国光，卷中暗被火油伤。半生只为淫三妇，七届谁怜贴五场。始信韶颜为鬼域，悔从蓦地结鸳鸯。寄声有志青云士，莫道间花艳且香。”可为淫人闺阁者下一针砭。时杨雪椒先生官湖南，为予述之如此。

　　◎张南珍嘉善县城隍庙神座傍分塑书役像，皆生前肖形所为。有库吏张南珍者，亦厕其间。一日，以事偕友人庙，有指像戏语曰：“尔尚未当差耶？”张曰：“老爷不见唤耳。”散后越日，张午倦伏枕，瞥见皂衣人来若促其趋公者。起随之行，至一衙署，穿石牌楼过池上平桥越厅事到后堂，不知为何地也。伫立良久，皂衣人曰：“官升座矣。”则见短身白须蓝袍短褂而顶戴者据案坐，旁一吏侍，张膝地叩头，官问：“尔张某耶？尔谓我不唤尔当差，今来此何如？”张始悟为城隍神以昨戏言故也。意颇惶窘，复叩头称愿执役，但有心事未了，吁恳宽限。神诘其为何，张以三柩尚未葬诉。神颜似不怿，曰：“尔年已七十三矣，此事不应早了耶？”张复以家寒无力诉。神旁顾吏捧巨册进，略一展帙，遽色霁点首曰：“尔尚有一点好生之心，合多活十年，届时来当差可也。”麾之出，遇故隶马丹书者，谓之曰：“尔何不速归耶？”拍其肩，遂醒，则僵卧已三昼夜，妻子环泣，以心头尚温，未即棺殓耳。张为人和易，管库日有蠹吏伙造伪串冒征事发，曾为设法补苴，吁求当局多方开释，卒免骈诛，得从未减，盖其力也。神所云一点好生之心，其谓是耶？

　　◎冥诛吴江举人周某者，素无赖，阳施阴设噬人以填其欲壑者不知凡几。某年冬，将为入都计，邑令虑其生事，馈金劝驾可成行矣。未几得疯癫疾，纵饮歌哭，举止改常，家人防闲之，久而渐懈。一日晓起，于屋后见浮尸。捞视，周也。颈上隐隐有红缕，若刀划然，究莫知其死状若何。先一夕，有县役于初昏时闻听差传呼声，意邑署比较也，往返趋视，厅事寂然。及谛听，则声出自城隍庙。因赴庙，遇素识之术士于门，摇手止之，暗中共阚。见堂上灯火照曜，阶下鬼影丛丛，神视事处分，茫昧不可辨。继闻呼周某名，鬼卒抨一人前，琅挡殷耳。神拍案怒，遽命曳出斩之，觉阴风飒然拂面而过，冷沁毛骨，而堂上影响灭矣。骇异归，比晓，闻其淹毙。先是，富家某姓正室死，有疑其妾致毙者。周与某姓素无交谊，因是往吊，以危言惊其坐人。某姓惶惧，浼馈以塞其口，顾声闻四播，从而觊觎者众，被诬入官。及检验无故，事得白而家半破。又某氏婢死不明，周为之强制其亲属，致有衔忿自沉者。就此二事，其被冥诛也宜哉。

　　◎试卷毁名嘉庆丁卯浙江乡试点名日，三场适值大雨，应试者浑身濡湿，挨挤踉跄，落后搀先，无复鱼贯，而头场尤甚。钱唐张某于人丛倒地，为履齿践踏以致惨陨。

　　他如摩肩堕筐蹑肿遗履者，纷纷藉藉。黄霁青太守适应乡试三场，因失履蔑而泥行，坐女字四十号。此舍先为号军堆积杂物，黄将考具暂置于右间之三十九号，出借同试之穿靴而备鞋者。再入号，则油帘坐褥，号军已代为安顿。呷茶偃卧刚息余喘，闻呼三十九号者至矣。起视壁间字，方知越次，顾疲甚，倦于搬挪。且念两舍毗连共一号军，无关弊窦，不如通融易坐之为便也。因向本号者告之误，且与之商再三，乃允。其人武康王姓，谈次颇自负闱艺，意气甚雄。盖幕游归而应举者也。十四日，黄晚睡方熟，见一披发女子掀帘扑压，王闻惊呼，唤黄觉，知梦魇耳，寻常置之。俄顷，则王亦魇喊，黄呼之醒，询其状，与所见同。时黄病目赤，眵昏特甚。中秋夕，未暝即寐。夜半，闻王失声啃曰：“误矣。”起视其卷面烧一孔，大如鹅眼钱云。适欲如厕，刚掩卷蜡煤爆落致此。因告巡绰官，乞换卷。监临谕以毋庸换，给不干贴例也。王回号，仍欣然誊写。未几，复闻呼声更厉。视之，则卷面烧痕细如线香而姓名毁矣。盖其五策巳钞毕，将收拾交卷，忽遭此厄也。再以换卷请，监临责其粗心屡渎，坚不之许。乃顿足涕泗而出，竟登蓝榜。意者红莲幕下有以召游魂之变耶，受之者当自知耳。

　　◎微行摘印长牧庵阁老（麟）巡抚浙江时，访得某邑令颇著墨声。一夕微行，遇令于道，公直冲其前导，问将安往？令降舆答以巡夜。公曰：“时方二鼓，毋乃太早。且巡夜所以察奸也，今汝盛陈仪卫，奸民方避之不暇，何以察为？无已，其从予行。”

　　乃悉屏其从者，携令手偕行数里。至一酒家，谓令曰：“得毋劳乎？且与子饮酒。”

　　遂入据坐，问酒家迩来得利如何？对曰：“利甚微，重以官司科派，动多亏本。”

　　公曰：“汝细民也，何科派之有。”对曰：“父母官爱财如命，不论茶坊酒肆，凡买卖者，每月悉征常例钱。蠹役因假虎威，加倍勒索，是以小民殊不聊生。”

　　因缕述某令害民者十余事，不知即座上客也。公曰：“据汝言，上司独无觉察乎？”

　　对曰：“新巡抚号称爱民，然一时不能尽悉，小民亦何敢控诉？”公笑饮数杯，输值讫，出谓令曰：“小人多已甚之言，我不敢轻听，汝亦勿怒也。”复行数里，曰：“我今夕正可巡夜，盍分路而往。”令即去，公复回至酒家，叩门求宿，酒家对以非寓客处。公曰：“汝今宵当被横祸，我此来非为寄宿，盖护汝也。”酒家异其言，遂留之。至夜半，闻剥啄声甚急，则里胥县差持朱签拘卖酒者。公出应曰：“我，主人也。有犯，我自当之，与某无涉。”里胥不识公，嗔曰：“本官指名索某，汝何为者？”公强欲与俱，遂连拽以行。酒家丧魄，不知所指。公慰之曰：“有我在，无恐，会即释汝也”。至则令升座，首唤酒家，公以毡帽蒙首，与酒家并绾锁登堂，令一见大骇，亟免冠叩颡。公升其座，笑曰：“吾固知汝之必逮酒家耳。”遂怀其印以去，曰：“省却一员摘印官也。”

　　◎雷异嘉庆壬申，广东新宁县某村兄弟二人，有妹，已适人。兄四十未娶，弟曰：“兄不娶将绝嗣，盍鬻弟以娶妇。”兄曰：“得妇而失弟，不可以为人，不如其无妇也。”村中有富翁，闻而义之，语兄曰：“吾正需佣，今与若三十金，若弟为我佣而当其息。弟得食，若得妇，不两利乎？他日有金，可赎也。”从之。新妇入门，久之，窃疑夫故有弟，今何在？夫泣语以故，妇曰：“得妇而失弟，不可以为人，不如其无妇也。”妇谋诸父，展转得三十金，藏诸笥，将促其大赎弟。

　　既而索之，亡矣，愤而自缢。葬日，其小姑哭送之，忽雷震棺开，妇活而小姑死，金掷诸地。盖小姑归宁，知嫂藏金处，阴窃之，而嫂不疑也。遂以棺葬小姑，而以金赎其弟。事见吴鸿来孝廉（应逵）《雁山文集》。

　　◎任幼植先生家大人曰：“江南任幼植先生（大椿）为礼部前辈，礼学、小学俱精，记诵博洽，一时无两。翁覃溪师称为畏友。而以乾隆己丑传胪，浮沈郎署，晚年始得记名御史，未拜即归道山。本朝二甲传胪，鲜不入词馆者，人皆为先生惜之。先生自言十五六时，偶为从父侍姬以官词书扇，从父疑之，致自缢死。其魂讼于地下，先生遂奄奄卧疾，魂亦被摄考问，阅四五年，冥官亲鞫七八度，始辨明出于无心，然卒坐以过失杀人，减削其官禄，故仕途偃蹇如是。纪文达师尝曰：”冥官治是狱者，即顾郎中（德懋），二人先不相知，一日相遇，彼此如旧识。时同在座亲闻其追话冥司事，幼植对之，犹栗栗也。“

　　◎顾郎中有客问顾郎中以冥王果报之事，曰：“阴间判狱，仍用王法乎？抑用佛教乎？”

　　顾曰：“不用王法，亦不用佛教，但凭人心。人但问心无愧即冥中所谓善，问心有愧即冥中所谓恶。公是公非，不遍不倚，幽明一理，儒佛五分。”按此说平易近情，天堂地狱原听人趋避也。

　　◎述警乾隆间，福州某甲震死久之，或传其在逆旅尝负乡人客死者千金之托，致其举家窘死，此雷所以报也。同时同郡甘蔗洲民某乙弟病瘵，利其赀，赂医药杀之。医度其弟疾本必死而赂可计取也，乃请缓图而谬其旺，与药以愚某乙。弟死，医如约责赂。既而医偕某乙入城，舟行傍江浒，有虎跃登其舟，衔某乙去而爪败医面，罄所得赂求药乃愈。客或以此事告家大人者，曰：“使天所显戮咸若是雷是虎，天下孰敢为不善。惟其不尽然也，人乃疑之耳。”家大人曰：“人世议狱，固有狱具辄刑不俟奏报者，如重案请王命即行正法者是也。有奏当报可而后行者，如朱批即行正法者是也。有迟之又久而不之刑者，如缓决减等者是也。

　　而矜疑之狱，八议所宽者，亦时日寸有之。彼遭雷虎显戮者，其不俟奏报而即刑者欤。其他报有迟速而或疑其爽，安知非迟而有待而报之终爽者？又安知非如人世矜疑八议之比，冥漠中别有权衡者欤？“

　　◎慢客招尤余随任桂林时，闻前政某中丞性简傲，每日必午睡半晌，不许家人惊扰。一日，某学使来拜，大门外已传鼓矣。中丞方偃蹇在床，司阍者持名柬启请勉而后起。时方暑熟，呼汤盥身面再四，又俟其通体凉干，然后著衣冠徐徐出迎，则日晷已移六刻。署中宾朋咸窃笑之，学使在舆中热不可耐，愤不可言。相见后，草草数言即别，两家仆从皆知其不欢而去，而中丞懵然也。越日，中丞往学署谢步，亦在大门外苦守一时许而后获进。是日，天愈酷热，中丞坐舆中久，已经中暑，及至厅事，言语失次，竟至踉跄而回。卧病旬余日而后出。有学使怦来问病者，私语人曰：“是日中丞到门，司阍者实相戒不传鼓，盖仆从等暗修前日之怨，故使主人迟久而后出也。”按此事虽小而招怨甚大，昔《史记》载郑当时戒门下，客至无贵贱无留门者，颜之推《家训》云：门不停宾。“又云：”失教之家，阍寺尤礼。或以主君寝食嗔怒，拒客未通，江南深以为耻。黄门侍郎裴之礼号善待士，有如此辈，对宾杖之。“此皆不以为小节而忽之也。若某中丞之事，则愈当引以为戒矣。

　　◎周次立家大人曰：“周次立邑候（以勋）宰丹徒时，江浙大旱，所办荒政最好。地处四冲，大吏过境者络绎，供帐饮食率用六簋，不设海味，所费不过二金。当时州县谒督抚，不送门包者，惟次立与陈曼生（鸿寿）两人，虽索亦不应。嘉庆甲戌，余挈家进京，过镇江，次立亦以六簋饷余，曰：”毋嫌其薄，数年来自督抚至道府，皆一律此物也。“余笑谢之，忙中告余曰：”某坊里甲昨报客寓一人猝死，以无亲属当诣验，见其人斜倚椅上，一手犹执烟筒，目睛突出坐而毙。有一随伴小僮，言昨日初到此，向在某官处为长，随以事逐出，云当往京师提督府具控，毫无疾病。方坐椅上吸烟，忽若有所见，自呼曰我该死，立时气绝。问以所控何事？答云不知。验其身，实系中恶死，无他故。检其箧，忽得一控状稿底，又一册罗列主人阴事多款。余念此册不可留，是将兴大狱者，乃袖回署中焚之“。

　　且曰：“册中多款虚实不可知，然此辈阴刺主人劣迹以为挟制之具，挟制不得则反噬倾陷，且将罗织多人，丧心昧良，宜鬼神之立殛之也。”或曰：“某官故丹徒人，其祖宗墟墓在此，殆阴灵不泯而为是欤。”余谓次立此举，必有善报。后十余年，余官吴门，闻人言次立为丹徒城隍，确有所据。或曰得自张真人，语殆不诬矣。

　　◎请旌良法安化阴文毅抚苏时，以一疏请旌常州府属武进、阳湖两县贞孝节烈妇女三千十八人，一疏请旌江宁府属上元、江宁贞孝节烈妇女五百余人，各建总坊以表之。

　　其总祠则听地方绅士之自为，在朝廷不过费帑六十金，而潜德幽光阐发，至三十五百余人之多，微特世所未闻，亦古所未有也。时家大人在江苏藩任，襄办其事，因念法属创举，虑各直省之不克周知，请宫保将此全案付梓，咨行各直省照办。

　　复虑各省虽奉咨，收掌仍在吏胥，未必能家喻户晓，并嘱各牧令照刊一册，广为分送。乙未重过吴下，果有《旷典阐幽录》一书通行，为之欣慰不已。夫各直省之待旌者，不可以数计，寒闺嫠妇，编户为多，国家慎重科条，维持风化，法良意美，至深且远，而胥吏即借为需索之端，一妇得旌，费须百余金。视所领坊银，加至数倍。穷檐苦节，其何以堪？今则普天之下官府闾阎各有此册，绅士牧令即可据此册照案清行，而不虞吏胥之阻隔，将见两间无郁而不宣之气，名节日尊，风俗日美，则此册之功德亦讵有涯哉！余侨居浦城，适周芑源广文（启丰）亦总建宁府七属之贞孝节烈妇女雷李氏等三千一百余名口，合为请旌，如江南之例。

　　余亦劝其俟奏履准后即为刊册广颁，盖总祠之成，总坊之建，皆尚需时日。而祠中牌位既繁，坊上姓氏尤密，殊不便于览观，不若寿诸枣梨，俾得人人寓目。因备述此事之缘起以示之，广文性好善事，合浦邑千万人中所熟视无睹，绝口不谈者。不惮采访笔墨之劳，不惜州府吏胥之费，以独肩此义举。闻广文年过五十无子，自举此事，逾年即得一男，其亦可以劝矣乎。

　　◎江铁君述四事吴中江铁君（沅），艮庭先生子也。始弃儒为僧，后复返初服。家大人藩吴时，与为文字交。尝闻其杂述数事。一为娄东王明经树获言其乡人某，阖门燔死，少长无遗，并来未半月之婢亦与焉。邻里以其生平无横暴行，不测其何隐恶而天罚之酷，且及婢之初来也。适有请乩仙者，以其事叩之，乩示曰：“其家散弃五谷太甚，纵小儿女食且弄，妪婢亦共为污秽，每掷弃之。上帝为其无恶也，拟俟其悛，以小灾警之十年矣，而狼籍如故，乃付雷部。雷部覆奏，以为轻，又付瘟部，瘟部亦如之，遂付大部。婢本不在劫中，三日前，主与残食抛窗外落粪堆中，而秘不言，故并殛之。”又言：“有书贾周某，端且谨，出纳不苟。一日语予曰：某贾书市中，有儒生携一少年求小说所谓《肉蒲团》者。”某正色言曰：“君读书人，所携者非子弟即学徒也，奈何问此，何以训后生？何以作士子乎？吾虽市井，不屑售此也，君勿复尔。”其人愧甚，揖谢曰：“某失言，谨受教，当书绅也。”而去。予曰：“此人闻法言而受，必改过矣，亦善士也。”因忆有朱姓者，以鬻书家渐起，后忽自刻小曲售之。予谓之曰：“尔鬻书，因与我辈往还，若售此则与负担厮役往还矣，后毋如是。”朱曰：“我贪好价耳。”予曰：“尔贪目前之利，以此坏人心术，必有冥诛，可速改之。”不听，未及一年，其子窃资淫于外，乃为之娶而分室异之，子旋死。幼子亦然，家遂罄，肩残书鬻于市，旋死于街亭。又言：慈溪北乡有瞽者，贫欲遣其妻，妻不可。瞽者曰：“若去，则俱活。若不去，且俱死矣。不如我先死，若自可去。”遂欲自死，妻不得已改适，谓其后夫曰：“瞽者无所赖，吾当月再往为之缝纫洗浣，不宿即归也。”后夫许之。瞽者因得卖妻洋银，以其赢，夜弄之有声。旁塾童子艳之，尽窃去，瞽者遂缢。越日，其妇至，惊哭，亦缢。后夫次日往视之，痛人与金两失也，赴水死。其母闻之，又缢。某日，天大雷雨，震死塾中学子十六人，盖与闻其事而均分其银者。塾师不与知，小生不得分，故免。时道光庚寅某月也。又云：劝善惩恶之言，或书本，或单片流通于世，功德无量；即有弃掷或轻亵者，得一人奉行，便灯传无尽。一人惊觉，便转败为功。曾闻有中表兄妹，俱为旧族名门，才貌双绝，各有慕悦之意。虽得数面，而俱有尊长在前，不能达也。后值演剧盛宴，堂设珠帘屏隔内外，其表兄避酒潜探后堂，见其表妹不在席，乃东西散步到一书房，值其醉憩小榻，颓然粉融脂散。喜极，昵近，忽触壁间小轴堕地，取视之，乃戒淫文也，语言危厉，读之悚然汗下，疾趋而去。虽此少年本有善根，亦全赖此当头棒喝矣。

　　◎烈妇释冤江铁君又言：江南某科乡试有某生者，闻邻号哗声，视之，一生碎碗割面，流血滂然。某问其故，则有鬼附其体，言妾夫妇贫贱，携子佣此人家，此人窥我色，屡调我不遂。陷我夫客死，复凌逼我，我遂投缳，今来取其命耳。某曰：“然则烈妇也可敬，若子今在否？”鬼日：“我死后丐于路耳。”某曰：“若取其命，而子丐如故，恐不免沟壑，奈何？苟贷其死，命以田产若干给尔子，俾娶妻生子，死者有祀，生者有后，可乎？”鬼曰：“如此甚善，但彼未必从，且我奉冥牒但追命也。”某曰：“彼畏死，必从。我为若成之，否则仍取命可也。”

　　鬼曰：“甚善，君为我要之。”鬼去，其人遂苏。某问之信，且告之故，其人唯唯。既出闱，至其人寓，其人作一议焚之日：“我归即办此事，俟君来证也。”

　　某三场前终卷，忽见前鬼现形，明睹有喜色，谢曰：“赖君一言，死者得所，生者得安，才德士也，妾为君请于神，早登两科，今即捷矣，勉成吾事可也。”某归诣其人家，则已求得其子，分产授之，且成某家室，合窆其夫妇。某是科果捷，明年成进士。此亦王明经树获壬申年为予所述，俱有姓名，今忘之矣。按此与前编所录浙闱与鬼说情一条相类，但彼是浙江事，此是江南事，彼是乾隆间事，此是道光间事，亦可见天下无不可解之冤也。

　　◎牛戒余家世不食牛肉，已相传二百余年矣。家大人以公车报罢南旋，在浙江患疟，沿途抱病而回。自秋徂冬，每日一疟，已至百余次，虚羸殆不可言状。先大父怜其饮食少进，间以厚味滋益之。一日，有相好某广文以丁祭所余牛肉相饷，医者言虚疟最宜啖牛肉，盖大有益于脾。家先大父精治之，谓家大人曰：“此丁祭之余，本可食。况以治病，尤无妨也。”家大人本不欲食，惮违严命，勉下一箸，旋大吐，并宿痰一齐涌出，其日疟遽止，其实牛肉并未下喉也。因忆施愚山先生《矩斋杂记》中有一条云：“庾楼字木叔，三代不食牛肉。会病，以牛脑合药，间有馈牛肉者，则以给奴仆。自谓可幸无罪。忽梦冕服绯衣者曰：”汝岂食牛者耶？何腥闻若是？“庾亟以未食对。绯衣者命从官检簿，瞑目曰：”汝虽未食牛，然借病破戒，且以啖奴仆，当夺一纪。念汝有悔心，能劝得百十家不食，徐还汝算。“庾默念世人信戒者少，设有饷以牛肉，可奈何？绯衣人微哂曰：”瘗之土可也。只愁念不坚，何忧行不广。“庾惊寤，特笔其事。门人黎同吉，字亦仲，亦持牛戒。偶患疟，为所亲强举一匕。夜梦少年黄姓者持剑怒詈，谓啖伊母肉。

　　晨起询所饷，果黄牝牛肉也。或谓食牛细过，二子既累世不食，因病稍啖而阴谴，乃尔彼椎牛炮羔不知餍者，何以复加？坐客曰：“黑面老子自有处分。且如彼凶人说因果不信，并此鬼神警惧之梦，亦自侥幸不得也。”或又疑食与杀有异，不知人皆食牛，则牛如八珍，世未有见八珍不割而鬻诸市也。人皆不食牛，则牛如粪土，世未有取粪土割而鬻诸市也。是杀与食犹梃与刃也。此言极为痛切，可录可劝云云，因备载之。

　　◎程太令同年何小汀（艮表）曰：“江苏赣榆县有程姓者，以忠厚称，由商贾致富，素与其戚郑某善。晚年一切贩运，悉归经理程某。物故，其子（义勋）者，道光乙酉科举人，以父所信任之人不敢更易。郑乘义勋计偕入都，其幼弟方习儒业，遂将其生理罢止。大凡贸易，不能悉属现赀，时有所称贷于人，亦或为人所负。

　　其时程合计子母实有赢无绌，第生理既罢，为人负者皆归乌有，而贷诸人者，索取盈门，甚至构讼。义勋虽挑得知县，羁于讼事，不能赴官。而郑转置身事外，亲友咸为不平。后郑子院试已录送招覆日以笔误被黜，所补之人即义勋少子也。

　　群以为天道有知云。按小汀之尊人（恒键），于嘉庆末任赣榆令，义勋即其县试所拔取者。道光间，小汀之从弟（森林）复官是县。因得悉其前后颠末，为余述之。

　　●卷四◎冥判吾乡杨允清邑侯（金华），与先祖资政公交好，其父有活无常之称（凡当冥司差役者名为活无常，或曰走无常）。家大人少时，常因侍侧，泥邑侯问鬼神情状，邑侯曰：“窃闻人间居室处处有鬼，鬼所最畏者三种人，一为节妇，二为营兵，三为醉汉。骤遇之而不及避，其魂必被冲散。盖节妇之正气，营兵之悍气，醉汉之旺气，皆足以冲之也。”又言近日有某甲在舟中，忽有自后呼之者，则其邻也。甲曰：“忆汝已死，何事至此？”鬼曰：“我因客死，魂游甚苦，欲附尔归耳。”甲素相熟，不怖，竟使登舟闲谈久之。问阴间最重何事？鬼曰：“最重是吃牛肉，吃牛之人，吉神避之，恶煞随之。戒牛之人，吉神随之，恶煞避之。”

　　甲曰：“信如汝言，我从今誓不食牛矣。”有顷，鬼忽大哭，甲问何故？鬼曰：“本欲附归，忽见福禄寿三星拥护尔身，我不敢近，归不成矣。”踉跄登岸而去。

　　◎某太守贵筑周石藩（际华），与家大人相遇于扬州，有循吏之目，善谈论。尝语家大人曰：“吾乡有苏君某，某太守之爱婿也。苏以气质粗暴见忤于父，其父赴官首之，太守为之周旋，乃得免。嗣苏以纳妾故，与太守女反目，女诉于太守，太守怒甚，白其横暴之状于官，揭其旧案而周内之，遂下狱。苏愤极郁积，疽发对口而死。时论以太守之徇其女而毒其婿也，不旋踵而太守亦以对口疮毙，此非苏之能为厉也，但苏初忤父当死，太守既庇之，旋以女故置之死，则苏无死法，其为厉也亦宜矣。

　　◎冒籍冤狱周石藩又言：“其弟南坪在刑部四川司主稿时，四川有擅杀案回堂，拂堂官意，遂疾之。道光壬午春闱揭晓，有姚廷清者中式，姚本浙人，游幕于黔，与予旧识，洎后遂冒黔籍领乡荐。来京未拜同乡，及联捷，乃遍拜，皆弗纳。闻予住贵州西馆，不告阍人直至予寝所相见，求予弟印结。因与弟熟商，集同乡官共议，座满人多，予避去。弟白于众曰：”彼固由乡试来也，家乡人不及攻，因其连捷而攻之，已成之名殊可惜也。且攻之亦不能更补一黔人矣。“座中水部宋某云：”令彼出金三百修理会馆何如？“众弗应，弟亦未言可。不少顷，农部某与西曹某某皆含愤而散。予自外归，弟述其状。且曰：”吾先有礼于众矣，姑出之容，异日徐图可也。“乃召姚而与之结。某某议论腾沸，有孝廉乌姓力撺之，即使某之弟革生名清者，赴都察院且控。奏交刑部审办，审系由贵州乡试来者，乃定议行查。忽清又以南坪弟受姚贿五百金再控，堂官修前隙，奏请革职严讯。讯十日无端倪，复白于堂官。不许，乃锻炼姚，使以捐金三百修馆之说诬弟，姚不忍也。

　　熬审不支，乃从其诬。随召弟鞫之，三日不能成谳，并票传予同讯。予度其情事，知堂官之必与弟为难也，乃语弟曰：“彼不过欲夺尔职耳，拚一革职，何堪受此折磨也？”弟乃诬服。覆奏曰：“周某系管理会馆之人，如此项银两入手，虽非侵蚀，亦不挪用。前已奏请革职，毋庸议。”此案一出，都人士莫以为冤。未几而革生清者以恶诈不遂而致狱，狱成而归死于道路。其兄西曹某死于京，仆妾背逃。承审官某以别案坐赃出西口，死异域。乌姓者补县令，西曹某得知府，同时革职。乌尚回黔，某知府更不知所究竟无何而主是狱者。其势焰亦尽，获戾益深。

　　予所见报应之事，未有如此之速，一无所漏者。盖不必皆为此事，而不啻其为此事者。彼苍者天，胡不惴惴耶？

　　◎刘幕山左吴邑侯（敬森）知贵州桐梓县，因案进省，与其幕宾刘某者同住杨家客寓。一日，吴赴饮遵义县署，二更时归寓。甫入门，闻搏击声，疑谁与刘幕斗也。

　　推其寝门，视之挥拳如雨，脚亦飞扬。捺之使言，嗒然若丧，固诘其故，则曰：“某氏率其女将与我为难也。”先是，桐邑有童生某赘于岳家，衣服饮食皆资于岳，于是妇有骄色，虽生女已三龄，而反目之端已非一日。某日，其妻虐遇之，生恚甚，持锄柄击之死。其女哭而呼之，并一击而死。案到官，吴以其寒士，并壮其志气，欲加怜恤。刘为谋删去其女，俾得稍从未减。刘正缮此稿，而冤魂随之耳。夫人命至重，律案难诬，刘不过以一念好生，仅求末减，且受鬼谴，况以赃私出入人罪者乎？此亦周石藩目击之事。

　　◎孔生有孔生某者，在黔中为梨园子弟。时周石藩馆于太守赵芦州幕中，值署中演剧，见之。骇其姓，因诘之，据言祖籍山东，其先代官都阃，没于黔，遂家焉。

　　门庭渐落，因岁歉鬻身价青蚨一千四百文，今十四岁矣。耻隶是役，欲脱无缘。

　　言次，涕泪随之，并求教之以字。石藩怜之，惟念广文冷宦，欲从孽海航人，大不容易。姑叩其赎身之数，则非百金不可。乃述其事于县尉陈君复庐，陈亦心动，许以五十金赎之，班长不可，急挟之遁于滇中。适昆明太守见而异之，并得其颠末，慨然曰：“百金，易事耳。”呼班长，立致之。班长又欲倍其值，太守怒白于大府，迫之以刑，乃得赎。制府伯公以属通海令使课之，盖其山东同乡也。有明经张君者，自荐不取修脯，而自为之师。期年，即读竟四子全书，并朱注悉熟。

　　又三年，旋黔，从蒲孝廉学为文，亟谒石藩，执弟子礼。石藩又为违于遵义令张君岱庵，张月给三金以资薪俸，复陈其前状于胡梁园学使（枚），遂入泮。制府伯公喜甚，俄之千金，为购薄产。癸酉已登拔萃科矣。石藩曾记其事。或曰是不可记，恐为孔生玷。石藩曰：“渠始十二三，如赤子入井，少长即耻求去，其志气已足千古。记之所以哀其志而幸其遇也，何玷之有？”予曰：“此生以克自振拔，不辱其宗，正宜急述之以为人劝。而诸君子所以扶植之者，其功尤不可掩。

　　今石藩家门鼎盛而张明经蒲孝廉者皆已成进士，不必言果报，而果报在其中矣。“

　　◎三总督林子川先生自西域释回，人益轻健，仍在福州授徒讲学，日与家大人过从谈艺，并旁及时事之可惊可喜者。一日，语家大人曰：“乾隆庚子予公车北上，附三总督（宝）眷船由衢至杭，有一仆守船。予偶问大人有几子？答云：止一子，初生甫数月。因述大人原有两子，巡抚山西时，有县令出，适一骑前行，前导呵之不下，令挥拴之，其人即抽佩刀以拒，刀为前导所夺，询之，则辖下武进士。

　　令以刀诬控，大人遂论死、临刑，其魂即到巡抚署内大诟，满口称冤，扼杀大人之长子，又欲杀其次。大人惧，恳曰：“我为令误，何不仇令而仇我乎？”曰：“令何能杀我，杀我者汝也，我必绝而嗣。”又扼杀之。曰：“我今且杀令。”

　　遂到令署，亦大诟称冤，谓令曰：“汝冤杀我，我必杀汝。”今伏地乞命久之，乃曰：“汝行当获罪，姑饶汝。”遂去。无何，令果以罪去官，遣回家眷。甫出郭门，令之妻女忍发狂，自褫其衣，至尽赤体呼冤，万众骇观，其为厉如此。以传载伯有之事观之。非不可信也。予尝述以诫人。及余到新疆，同事王君笃祜，全椒人，有才学，与予同寓州学官舍，唱酬甚洽。谈次，余为述及此事，王独默然。予又述其事于河南李君时景，李曰：“汝未知乎？此即王某事也。”予挢舌久之，曰：“甚哉！世路之仄也。”子向固尝为王君言之，噫！予之闻是事也，固不知为谁何之人而漫述之以为戒耳。孰知远对万里外邂逅相遇，偶述数十年前传闻之语，乃适亲为其事之人乎？益知事不可妄为，言不可妄发。王君之事往矣，而我乃面暴之以触其所讳，我述王君之事屡矣，乃适述之于王君，而悔其所难追。

　　甚矣，言行不可不慎也。然非李君之言，则亦不知为王君之事矣。此中若有天焉以戒王君并以戒予也。“

　　◎匿情枉法林于川先生又云：“平湖某翁者，老而鳏，一子充驿卒。妇有姿色，门列酒舍，聚无赖子赌。有贵人俊仆，数过其舍，翁悦之，遂以妇饵，有日矣。仆欲长据其妇，与翁谋杀其子。适子从驿晚归，促之行不可，因坚留之，妇不敢泄。仆已贿里中酒徒，具凶械匿于家。至夜，翁挟肴酒与子饮，且酣，匿者从背后奋大椎击之，跃起丈余，脑裂，血淋漓不死。妇惶恐，早匿楼上，翁乃以绳系颈，命妇勒之。妇不可，因挥绳楼亡，劫妇引之，自以两手勒死。先是，无赖中有某甲，日夜从翁舍赌忘归，其家束之严，昏夜不得出。翁诘知其故，曰：”岂有男儿而受制妇女哉？“乃诱卖其妇。甲既得金，遂纵赌无忌，金随尽。甲既失妇，又亡金，乃大衔翁，早知翁与仆情，是日见往来耳语状，疑之。伺夜潜从窗隙窥之，自其始饮以及行凶之形，历历在目也。晨起，即扬于众，且首官。贵人密以札与令，寝其事，众怒哄然，因敛钱付甲，驰杭城鸣锣沿街卖新闻，为官所执。问得其实，悉置之法，而令亦以匿情枉法论死。盖令事发时，贵人亲诣令，诱怀其札，故令欲分其罪而无从也。夫某翁之穷凶极恶不足论，奈何居民上者徒慑于贵人之势而纵滔天之恶以殃及其身哉？

　　◎黟县二案乾隆间，徽州黟县有男子娶妇，后父母俱亡，弟幼，兄嫂育之。兄营生于外。

　　后弟年长，兄自外归，嫂置酒慰劳之，呼叔同饮。席间先敬叔，后敬其夫，兄惑焉。终一宿，凌晨即起，顾谓妻曰：“我贮货他处，须往发，必半月始归。”言已而去，嫂谓叔曰：“尔兄向日还，温言絮语，家人契阔，固应尔尔。昨归后神气索然，剧可疑。今我还家视我父母，必尔兄归而后归也。箱箧皆封键，叔为我谨守房户可矣。”叔诺之而送于门。夜卧更余，闻叩门声甚急，起出讯之，不辨何人。启户，则裸妇也，急欲闭户，而妇涕泣跪槛前。云有急难，非君嫂莫救。

　　曰：“嫂已归宁，家中只我一男子，不可留也。”妇紧挂户，乞怜不已。无奈，解衣遥掷之，令衣而入，宿嫂空房。已乃喟然曰：“我一男子，而深夜纳一妇人，何以自解？邑渠无衣，天明又将何以遣之？”于是锁重门而出，嫂父家不远，寅夜往告之使归，与之衣而遣之。嫂曰：“夜已半，我不可以归。”时嫂父在堂，曰：“若然，叔亦暂留吾家，晨当同归，善遣之。”叔遂归钥于嫂而自寝别室。

　　嫂之弟闻而生心焉，遂窃其钥而往，仓忙入户，不及键，与抱卧。适兄夜归，推门已启，侧身潜进，历重门，伏于房外，闻秽亵声。怒甚，操刀而入，尽杀之。

　　而奔告于妻家曰：“尔女与叔通，我皆杀之矣。”妻父曰：“尔何言？女与叔咸在是。”悉呼至，兄愕然曰：“然则妇何人？”嫂与叔齐述夜间事，兄憬然曰：“误矣。然则男何人？”嫂环顾一家，不见弟，急索钥，不可得。曰：“是必弟不肖。已为刀下鬼矣。”群奔至家，验之良是，而不知妇所从来。无何，有杀奸而逸其妻者，喧传遍索，导之使验，曰：“嘻，是也，幸代歼之矣。”乃共闻于官，令各掩埋而释之。夥县又有姊妹二人，所适夫家相去不远，每归宁，妹常便道至姊所，邀与俱归，暮则宿姊所，习以为常。一日，将祝父寿，约同往，姊置馔候之。日晡不来，谓其叔曰：“此去涉岭路艰，势难久待，我先往，妹至留宿我空房中，待旦而行可矣。”良久，妹至，叔迎门述嫂意止之，款而宿焉。薄暮未暝，叔不耐卧，反扃其门而游于市。过日间沽酒，肆呼与语，问何客来，须置酒。叔告之故，肆人曰：“然则子不便归，留此共酌可乎？”叔诺之，于是列佳肴斟美酝长谈畅饮。叔沈醉，隐柜而卧，肆人窃其钥悄然往。入门，瞰空房户牡以锥剔之，妹闻户有声，曰：“叔向端谨，何忽有此举？”计床后有板扉，潜启而逸，匿于柴室丛中。肆人入户，登其床，虚无人也。曰：“从他遁，我且伏而伺之。”月微明，见屋间有妇匍匐而下，拥而纳诸床。事已，询妇，曰：“吾某邻妇也，乘间思窃其物，尔音非叔，果何人平？”肆人述其由，妇曰：“素识也，可频来。”肆人患其扰恶而贼之，潜归，叔犹然酣卧也。纳钥，呼之起曰：“天将明矣。”黎明苍皇返，适妹自柴中出，让叔曰：“汝何遽无良，剔我户牡。”

　　叔力辨其无，妹举脱牡为证。叔讶而入，见尸于床，曰：“此邻妇也。何自来哉？

　　抑孰贼之？“乃鸣之官，官验讫，详讯夜来情状，曰：”是必有异。“立拘肆人严鞫之，吐其实。乃定罪案，而叔之无辜以雪，妹亦免于难，以保其身。

　　◎海南一勺数事广丰徐柏舫吏部（谦）奉持观音大士经咒甚虔，尝辑《海南一勺》内外函数十卷，备述灵感之迹。中有近事数条，尤信而可征，兹特录出。如云海阳周武堂明府尝言《高王观世音经》及《大悲咒》，遇难默涌即能免厄。嘉庆六年八月初八夜，余偕明府从陆路兼程进省，至惠阳始登舟，舟人满挂蒲帆，从月色昏黄中行至番禹鹿步，适狂飓覆舟，余坠深渊，觉水底有物托余足而上。明府及同舟者亦俱坠而获救，其衣服文书全行湿透，惟所藏之《高王经》外湿内干，吁亦异矣。又云：桂林粟孝廉（楷）之父某。客维杨，以七月七日渡江。怪风骤起，时同行舟牛覆溺，其舟亦篷转江心，某惟默诵《观音宝咒》不绝，并设愿印施一万二千卷，俄而飘往关口，得无恙。自苏；旋扬时，届重九，甫出镇江口，涛头扑舟，舟子力阻旋舟，某亦默诵《观音咒》，亦径渡无恙。又云：滇南陈太守（廷墒）素奉大士最虔，日诵《大悲咒》，虽忙迫不少辍也。道光癸巳秋，以同知擢永昌守，由汉江人都。一日，偶出船眺望，适旁人转帆，失足坠江。时值风驶，瞬息间船已去里许。自言坠江时，浪花掀天而水仅及膝，两足如有物夹持者，不遽沈，亦不能动，惟袍襟飘荡水面而已。急诵《大悲咒》，未三遍而救者至，身以上未尝沾湿也。又云：是年有浮梁程孝廉（昭）者，以公车报罢，返棹至大江，怒涛覆舟，随舟漂荡至十余里。苍黄之际，惟一心虔诵心经，忽得抱舷干覆舟之下，若有物承其足者，转借得微坐。及闻人声喧哗，乃急呼救，遂登岸焉。又云：上海陈茹征为余言，乾隆壬寅十一月，其里人俞宗妻忽寒战谵语云：我婆媳两人行路经此，饥甚，必以酒食饷我。喃喃不已，审其音，无锡人也。邀其邻医郁在中就视诊之，无脉，曰：此不可药治，疑有祟，盍延观音堂僧诵经解之。俞即延憎为诵《心经》、《大悲咒》、《金刚经》，甫一周，即闻病粕肖让云：我初不肯人，汝必欲来此，今何如？遍体皆飞刀剌我，痛不可忍，其速去。媳唯唯，已而寂然。乃不复寒战，惟神气稍呆，越宿而起，则已愈矣。

　　◎强暴稽诛新安富姓某者，商于江右，性浮暴，尝偕客游松门，途遇浣女娟好，命僮仆促入丛林深处，欲污之。女滚地哭骂，抵死不从。某将纵之去，有刘姓客者，趣缚而轮污之，惨死林下。女家得尸，控于官，捕凶久不获，案遂寝。某一子蠢而劣，年二十一，女美而慧，年十八，未字。同伴入山采茶，雨骤至，失伴，独立岩下，忽闻石壁中有唤其闺名者，大怖。石中曰：“汝无怖，我山神也。汝父客中逞暴，污一良家女致死，女已诉之冥司，将报之汝身。观音大士念汝母贤淑，日诵经咒甚虔，且长斋戒杀，发大慈悲，令解汝厄。汝父作恶不悛，大厄将至。

　　汝当速归，此非善地也。“女踉跄冒雨行，寻见女伴聚立山亭，旋有四五恶少至，指女笑曰：”不在岩下，何故狂奔至此？“饱眼而去。女始悟非善地之言，微神言，几遭狂暴，默诵观音号不绝。归白母，母叹且泣曰：”以汝父素行，何事不为，神佛岂欺人哉？“自此戒律弥严，女亦诚心奉大士。其子未婚，常梗母命。

　　一日为人所诳，谓世间惟太监最乐，因自阉而死。未几，某归，妻以女之事、子之死详告之。某仰首呵斥曰：“妇人畏鬼信佛，乃欲以冥报吓我。如果有地狱，吾将遍历所谓刀山剑树者以广见闻，何惧之有。”妻哂曰：“以若所为，恐十八重地狱尽当奉屈一游，但恐流连忘返，不能再入人世耳。”某怒，乃析宅而居。

　　仅月余，遂病，目见前死女子或立榻前，或坐室中，若有所俟者。凡数夕，女又引两青衣械一人至，则前趣缚之刘客也。某凄怆不胜，呼妻女至前恸哭，告所见，乞为诵经忏悔，言未终，忽声喘如牛，大叫我去我去而死。后有人从江右来言，刘客于某月日自刃而死，甚惨。正某死之前一日也。徐柏舫曰：“庶女一呼，雷霆下击。此女正气喷薄，百折不回，可怜，可敬。犹恨强暴之报迟迟，窃谓未快人心也，”此嘉庆年间事。

　　◎冥游确记长洲朱生（兆庚）自述其妻陈氏素有肝疾，上年五月疾大作，兼病暑。时作鬼语，乞予诵大悲神咒以资超度。予为庄诵七遍，病者神气稍定。予问鬼与病者有夙冤否？曰：“无。”然则病无妨否？曰：“无妨，至诚念佛，可即瘳耳。”

　　异日，余赴塾为友言之，疑信者各半。余为晨夕诵大悲咒，氏病竟痊。今岁八月初旬，前疾复作，仍谵语。然病至二十余日，水米不入口，气息奄奄，而口中仍喃喃念阿弥陀佛至千百遍，气尽力竭，不敢少休。延至九月初五日酉刻，忽发狂叫云：人唤我去矣，船已在门前矣，奈何？遂不知人事，惟念佛不绝声。良久自言曰：此何处？即复作老妪声口应曰：此东岳也。遂作进见礼拜状，形色股栗。

　　须臾又至一处，复作老妪声曰：此地小立，且俟开门。既又作皂隶喝道声，鸣锣放炮击鼓声。顷之，又言南面者登座矣。冥王冕冠紫袍，两旁判吏自堂上排至廊下，皆长桌子。阶下军隶站班者约二百余。又见书架无数，上置簿子几万本。另有卷案，似阳间手卷式。审问事件甚伙，审毕将案卷发出。所审第一起，系秀才，著蓝色衣，腰挂秋香手帕，从中门进，俄而出，衣衿悉褫，垢面蓬头，遍身皆血，体无完肤。问之吏，乃云：“秀才好食牛肉，故受拷掠也。”第二起，是一乞丐，携断竹破篮，下体仅遮敝席一片，伛偻上堂。略问数语，即下。笑容可掬，口惟念佛，蹑空而哂。旁一吏云：“是人以夙业，生前罚为乞丐，平日不食荤酒，常念阿弥陀佛，梦中不绝声。冥王嘉其笃志，将历劫罪障悉除，兹径往西方，是以喜形于色耳。”第三起，见四人舁肩舆至，中坐一媪，冥王出座，一揖而别。舆后有鳝鱼十三担，又田鸡、螺蛤、虾蟹无数。旁吏谓诸犯曰：“此婆婆年八十三岁，自廿三岁念佛持斋，至老不倦。随舆者，皆生前所放物命也。”第四起，见群羊腥膻难近，一人裸身而前，羊齐啮其足。吏云：“是人在生为羊贩者。”每审一案，刑甚惨，号啕之声震于外。氏私问吏曰：“今日所审，何只问杀生事？

　　其余不孝不慈及谋财害命等情，岂无一人犯者耶？“吏曰”他案各有掌管衙门，不在此审讯，且忤逆劫盗阳律可畏，犯者犹少。惟杀生一节，世人肆贪口腹，恬不为怪，但嗜己之肥甘，谁顾物之冤苦。岂知一到此间，生前杀孽，丝粟有报。

　　汝若还阳，须将今日所见一一说与人知也。“候至第十六起，始唤程氏，乃从第七层阶前跪下。自禀程姓，翁已故，姑六十二岁，父母俱亡。夫业儒，年三十二，五月生，其日时全不记得。堂上者喝曰：”已知之，不必多说。“见案上簿子长三尺余，阔二尺余，字如人世洋钱大。所注朱门程氏名下有五行半大字，红圈二个。旁黑面判官曰：”汝幸少杀业，故案簿上字寥寥数行，自后照常为人，尚有好处。冥司最重《金刚经》及《大悲咒》，纵有罪孽，亦可忏悔，汝记之，慎勿随众杀生造无量冤孽也。“寻命起而下阶，不知所审何案，亦不见质审之人。心中惶恐，急欲归家，奈铁栅封钥。有一人领至刀山，见刀剑插空，刀上人穿胸洞胁，血肉淋漓，且皆无耳，氏不忍视，急趋而出。小憩青石上，回望东首，都是惨惨可怜人。因西向视之，则皆游行自在，多欣喜容。又见中庭堆衣如山，旁人谓此剥衣亭也，临终衣服如系僭越，不论有罪无罪，至此必剥去。小顷，遂开栅门，拥挤出者纷纷，小路有千万条，有一人领之从西边排弄走，内黑暗如漆，走出即见停船所，仍下船归家而醒（从此何处起至此句止皆病人口说）。醒后问之，皆了了，与昏愦时所言无二，时漏下三鼓矣。遂索粥饮即睡，至晓寂然，病势亦渐减，此予与薇卿五弟及女子仆妇同在床前，历历在余耳中，即不啻历历在予目中。因序其颠末，不敢增减，惟愿善信者悟阴阳之一理，惕果报之难逃，痛戒杀生之孽，免随轮回。力行念佛之功，往生净土。即以《冥游确记》名其篇。徐柏舫曰：”此道光十三年的的实实新果报，是年予客江苏，林少穆同年招之节署，其门下士刘秀才嗣龙贻此帙。朱与刘同年友也，因亟录编中。俾世人共见共闻之。“

　　◎慈生张辛田邑侯（川<未喜>）奉差过浦城，家大人留饭于北东园，以《慈生编》一册赠余。中有一条最可警世者，云：人情于诞日、生子日、婚宦日大会宾朋，莫不步步求吉祥称意。或率然坠一饼，断一钗，必籍籍疑不利。而庖人几上刳肠抉胃，肉血淋漓，此之不祥视他不祥孰大？至于疾病，皆关定数，惟有开笼放鹊，解网纵鱼，差冀可消夙孽。今反烹宰求禳，听命于巫祝，一祷不应，至再至三，徒戕物命，增杀业，其无益有损也明矣。按此山左赵序堂先生（未彤）之言，家大人曾于京邸闻而记之。

　　◎某方伯张辛田又曰：近有某方伯者，好作威福，平时为两府所制，愤不能平。适督部引疾去，抚部兼理督篆，因须出驻海滨，于省城诸务不能兼顾，奏将抚篆交藩司护理。某方伯意得甚，未及一月，欲甄别实缺知县十六员，并请拣发知县二十员听用，开单嘱两司具详，两司难之。而某方伯意已决，遽厉声曰：“吾疏稿已具，公等即不具详，日内亦定出奏也。”时大小官僚皆惶恐罔措，未几即来到部檄，则以某案事发而方伯已革职矣。翌晨，两司入谒，某方伯尚秘而未宣，而署督部因先奉到部咨，即日要回省取回抚篆。两司已知其事，故从容请曰：“前奉宪台令具甄别十六县详文，适有两县已因另案撤任，只有十四员应人详，不知仍须凑成十六员否？”某方伯乃愀然出部文相示曰：“我躬不阅，遑恤我后，诸公休矣。”于是两司默然而出，哄传其事，咸以为快云。

　　●卷五◎庸师折禄鄞县某生颇工文而偃蹇不第，忽梦至冥司，遇一吏，乃其亡友，因问己功名寿数。吏为稽籍曰：“君寿未尽而禄已尽，将不久堕鬼篆，更何望于功名。”生言平生以馆谷糊口，无过分之暴殄，禄何以先尽？吏太息曰：“正为受人馆谷而疏于训课，冥法无功窃食，即属虚縻，销除其应得之禄，补所探支。有官禄者减官禄，无官禄者减食禄也。”醒而恶之，旋病嗝食，逾年死。按阮吾山侍郎（葵生）尝言：“士君子无持刃杀人之事，惟庸医误人性命，庸师误人子弟，其罪无殊于手刃。周赞醇观察（廷燮）尝为年大将军塾师，年威权势焰，蔑视百官，而独折节于教读西宾。于塾门悬一联云：怠慢先生，天诛地灭。误人子弟，男盗女娼。语虽粗暴，然不知世之为师与延师者闻此，其各悚惶否耶？”按吴人最知尊敬塾师，故科甲之盛，冠于各省。家大人在苏藩任内，常闻韩桂ぎ尚书（葑）言其乡先辈王文肃公（锡爵）二事，一为公韶稚时有塾师某，仅摄馆十九日而去，久且忘之矣。公登第后，未尝踵门一叩。及归田，有佃以贫负租，家丁系其父子归。其老家主，即摄馆之塾师某也，年九十余，不关家政。因其子若孙被系，其媳请救于翁。塾师不得已，躬挟刺以投，公见刺而惊曰：“师犹在乎？向久忘之，某罪多矣。”疾趣迎之入曰：“缺于侍奉，罪甚。”掖入书斋，请款留而亲释其子若孙使归，留数月余，奉侍甚优。塾师不自安，辞归，公固留之，塾师曰：“余老人也，坐卧须人，府中使令虽备，不若吾子若孙之适吾意也。”乃送之归，至则峻墉崇宇，丹垩焕如。塾师惊曰：“此殆非是。”曰：“太师命改筑也。”

　　遥见男女皆衣文绣，簇拥而来。仓皇欲退，及至前，皆家人也。问何遽若？是曰：“太师赐也。”塾师太息不已，索笔书数语，藉使以谢云。又言：文肃公曾聘嘉定布衣唐叔达，于家塾训其子缑山公（衡）。缑山领乡荐，物议沸腾。公奏言臣向延名师诲子，今臣子衡发解滋众议，臣甚悚惶，乞陛下遴选亲信重臣提衡覆试，如不副其实，请治臣父子之罪。上敕令从严覆试，文益佳。由是名愈著，旋以第二人及第。后公徂谢，葬于苏州来凤桥之左。将点木主时，冠冕云集，无不引领遥望，窃议相国门第，非等闲人所可执笔而临也。及舆至，则宽袍大袖、岸然高坐者，乃布衣唐叔达其人焉。乃共叹以德不以爵，所见过人甚远。而缑山之醇谨克守家风，亦可见矣。

　　◎金银气松江马质国（晋）曰：忆前年夜行，遇一亡友，本与相善，殊不怖畏。询其所往，曰：余身后沉沦业满，今将往城隍庙探转生信耳。因偕行，间指一蓬门，曰：此中乃有金银气。余问何以知之？鬼曰：凡人诡计阴谋，贪黩聚敛，或逐膻附臭，积得多金，全无辉光。但觉秽气触鼻。惟躬耕力作不事营求者，偶有盈余，虽仅积三五金，即有白光三四尺，人不能见，但鬼神知之耳。余曰：“然则仆授徒舌耕，所藏束金当亦有光乎？”鬼曰：“否否，君尸位绛帷，于人家子弟毫无裨益，间或自作书画，赝款以欺俗眼，此亦与隶胥市贩者相等，便有千百金，亦只作一缕黑烟，腥臭迫人而已。”余闻其言，嗒不能应。明日，走诣所指金银气处探之，乃一寡妇，晨夕纺绩，积钱四贯，将易银付孤子送其塾师也。按此事或疑为马生寓言，然不自匿其短。于理未必子虚，录之亦足当守财虏一剂清凉散云尔。

　　◎白发妇吴人朱元蕙乾隆间应江宁乡试，首艺初创稿，见邻舍一生三艺俱已膳清。未几而己之诗文俱就，闻邻生犹作咿唔声，盖八韵诗颈联犹未对也，遂与捉刀了之。

　　邻生大喜，同出玩月，因互通姓名，知为高邮刘敬，年五十四，应乡试已十二次矣。且言入场辄见一白发妇携绣绷小儿血满襟袖者，神即昏瞀若梦，妇去始渐清爽，平时文思泉涌，至此不能成一字，往往曳白而去。有一科，妇迟至，诗文俱就，方沾沾自喜。而妇忽来，以小孩置卷上，遂至为油墨所污。又一科卷中竟沾鲜血，为收卷官所诘，托词呕血而免。素拙吟咏，构八韵诗如作《三都赋》，前科鬼妇未至，文颇得意。又以诗句不全贴出。今日文锋亦利，诗赖鸿才助我。伏思元魁有足下在，不敢妄冀，要知贱名，定不再落孙山。方共互读所作未竟，而邻生忽面色如土，张皇四顾。众询之，但摇手乱指，遂发痫出。二场不到，想又见白发妇矣。

　　◎传奇削禄吴中彭兰台孝廉（希涑），芝庭尚书之孙，彭咏莪京兆之封翁也。淡泊功名，精于内典，然有出尘之致。尝手辑《二十二史感应录》，摘叙正史中果报之事，足以启聩振聋，读者并可收温史之益。适所亲朱蕉圃（海）喜游戏翰墨，著有《钗燕园传奇》，颇传于世。封翁斥之曰：“此桑间濮上之词，最足坏人心术，虽系假托名姓，然宇宙之广，必有相同。诬人闺间之愆，万不可逭。吾乡尤西堂太史（侗）《杂俎》中仅载钧天乐吊琵琶、黑白卫、登科记，尚有数种艳情丽事，匪夷所思。曾因才鬼降乩，告以冥中削禄。以西堂太史之根器才望，犹未免于冷宦不迁，子孙不振。吾曹可不知所儆醒哉！”后朱亦潦倒终其身。

　　◎状师徐树人观察言，泰安某生文才极优。而工刀笔，众皆呼之为状师。入场之日，神思昏倦，凭号板而坐，灯光下忽见魁星立于前，曰：“尔来年状元也。”伸手令写状元及第四字，生欣然濡毫，方写一伏字，魁星遽以手翻印其卷面，因被贴，此后遂不复应试，以潦倒终其身。或曰：“魁星，即冤鬼之幻相也。”嗟乎！尝见世之为状师者，其才情无不极优，苟正用之无不可擢高科，而每以刀笔自误也。

　　惜哉！

　　◎闱中怨鬼家大人任苏藩时，张莳塘邑侯（吉安）已引退回里，以诗酒相往还甚熟。闻邑侯自言前应乡闱，有同号舍一生，忽作手抱琵琶状，弹唱《满江红》小调，淫声戏嬲。陡然痛哭，又呼害奴好苦，奇变百出，若有鬼凭之，合号哗然。一老儒正色叱曰：“冤魂报怨，任汝为之，毋得扰乱他人文思。”生瞪目不语。少顷，取卷拭泪，昏昏睡去。次早，狼狈出场。同时目击者，皆不言而喻矣。

　　◎累债子顾南雅先生（莼）与家大人同年相好，尝谓家大人曰：乾隆间有上海五月樵上舍（芳泽）者，为同邑郭孝廉（体乾）之婿，因相距二百余里，来苏州必信宿而后返。一夕就寝，忽见其幼子拜于床下，即不见。讶其半夜至此，为之心动，终夜无寐。次晨，呼棹急返。途遇家人来报，其子因骤病已不救矣。释氏谓子之幼殇者，皆索前生债负者也。债完即去，父母为之痴哭，彼自脱然恝然。此子死而来拜，殆劝；索债而复种未了之缘者乎？家大人曰：即以还债论，理亦应拜谢而去，此鬼其犹讲礼者哉。

　　◎附魂训子南雅先生又曰：吴中李沧云（曾誉）以赀为官，分发浙江。将赴任，其子之乳妪忽仆而起，坐呼沧云曰：吾名场不利，赍志黄泉，尔捐官亦好，贪廉之辨，尔自知之。但须知为官而贪，民尚有生路。廉而刻，则民之生路绝。贪固不可，廉亦宜廉于己，不可刻于下。占今清白吏子孙或多不振，正坐刻耳。沧云唯唯受命。妪苏，茫无所知。其声口绝似乃翁。可见前辈义方之训，死尚拳拳也。

　　◎鬼穿下棺时衣吾闽台湾林爽文之乱，有杂职蒋某者，吴人也，死于难。同寅为殓厝，未通音耗。蒋之弟在家，忽一日见兄惨沮而回，身穿红青褂，有旧钉补子痕，布裹其头，曰：我被贼匪伤害，棺厝台湾府城西僧寺，上有标题衔姓，易于寻觅，汝可取归，与汝嫂合葬。我无后，应分老屋器皿，与尔子为我双祧可也。倏不见，后其弟往扶榇，遇其旧仆，言千棺时服色无异。时弟有二子，以长继立。不久，次子死，竟应双祧之语，鬼其先知矣。按此是死难之鬼，精灵不昧，故能从容嘱咐如此，虽末秩，亦自与顽鬼不同也。又按鬼所穿衣，常以下棺时为定。有罗掌纶者，亦吴人，家中值中元节祭祀。新雇一无锡小僮，方十岁，忽大言曰：今日庭中好多客，男女俱著棉衣，还有穿蟒袍补褂之老爷，有著凤冠霞帔之太太，并有披绣花袄之新娘，如此大热天，何以不换纱葛云云。众呵之，乃止。其为死人常穿下棺时衣服无疑。观此，亦可以知鬼神之情状，而古人附身附棺不敢不慎之精义亦即是而昭然若揭矣。

　　◎雷击先插小汪铭甫明经（茶寿）曰：浙中有某甲，善用铜银。其子甫七岁，于除夕忽惊啼告母曰：有青面獠牙人自天降下，以小旗插爷头上而去。未几，雷震，甲死于通衢，犹手执用剩铜银。亲邻有知其事者，缘郊外某农以鸡遣子售于市，为卒岁之需，甲以铜银向买，农子贪其价贵，孰知无可兑钱。归被父责，投河自溺。盖甲虽未杀农子，而农子实由甲而死。国宪不及加，天雷殛之耳。尝闻父老言被雷殛者，阴司先有小旗插其首，曾有人因晨起盥沐，见盆水中头插小旗，大惊，时欲药死孤侄而吞其产，乃亟弃其药而愈善抚其侄，后竟获免。此可见阳律有自首之条，天诛亦容人忏悔也。

　　◎鬼畏节妇沈秀才（成言）昔年白京来抗访亲，途次武清旅店。月色甚佳，独出散步。

　　遥见一小招提门外有十余人席地赌博，隐闻喧呶声，俄招提内似有人提灯出望，博者即鸟兽散。时万籁俱寂，四野萧寥，有三四人奔来互咎曰：何处不可开场，要邻近倪节妇。一曰：彼处开场久，尔等不喧嚷，倪节妇亦不出来。相距咫尺，语毕倏灭，知为见鬼，遂返旅舍。次日，诣招提访问，乃一尼庵，果有尼之祖母倪媪寄食庵中，夜闻人声嘈嘈，疑有火警，因出视。无影，即闭户安寝。倪媪自言三十而寡，舅姑欲嫁之，以死自誓，即遭怒逐，携二子一女织草笠度活。流离困苦，惨不町言，幸子女皆已婚嫁，而子若婿又皆不才，赖女孙度为尼，乃依栖于此。年已八十，虽鸡皮鹤发，犹耳聪目明也。嘻！匹妇矢节而无赖恶鬼犹知钦敬如此，惜其湮没篷蒿，不能上邀旌典也。

　　◎鬼畏孝妇苏州城隍庙向有道士住持，乾隆间有袁守中者，杭州春圃方伯之族裔也。工诗词，善小楷，其徒皆敬畏之。有某徒私出游山，半夜始归，不敢叩院户，即坐殿上假寐。逾时，闻一鬼曰：奉牒拘某妇，乃恋其病姑，念念固结，神不离舍，不能摄取，奈何？一鬼答曰：精诚固结以恋病姑，此孝妇也。与强魂捍拒者不同，不可率夜又去，宜禀请东岳帝议延其寿，慎勿孟浪。语毕，似偕入内殿，去即寂然。其徒惶惧，急叩院户而进。朱蕉圃曰：世人未有不思延寿者，孰知孝之延寿盖有不求而自得者哉。

　　◎鬼报德乾隆五十三年，苏州荒疫，饥民路毙者遍道路。值溽暑淫潦，血水横流。有李连玉者，捐西郊高壤百弓为义冢以瘗之。工甫竣，一夜自乡催租归，不及进城，姑泊舟近港。夜半，忽有盗三五辈登舟搜劫，公然行强，持刀相向。方危急间，闻岸上有数百人叫嚣诟谇声，群盗惊疑，狼狈而遁，其实丛莽蔽野，无一人也。

　　心知为义冢鬼报德。异日，具酒淆赴其地，酹谢之。

　　◎郁翁报怨吴人卫某，少贫，其邻郁翁者，年老无子，爱其俊秀，以家资千金畀之。曰：“吾无他望，惟殁后求不为饿鬼而已。”郁翁死，卫谨记之。后补弟子员，家渐饶，忽沦其初志，谓我卫氏子，安得祭郁氏鬼耶？自后鬼为厉于室，无一夕之安。

　　延师作法，驱之乃止。越数载，读书侧厢，恍见郁翁自外入，妻即于是日举一子。

　　时卫累赀巨万，惟以乏嗣为忧，得儿喜甚。及长，恃爱耽博，不能禁，数年之间，家业萧然矣。呜乎！得其财废其祀，谓死者可欺耳，乃不转瞬，竟什百而偿之，死者其果可欺乎哉。

　　◎雷殛三事乾隆乙已年四月，金匮县松山之麓有村人某，往邀其外姑至家，令妻预烹一鸡以待。妻往河干浣衣，时邻妇失鸡，觅之不获，一媪突至某家，入其厨，见釜有熟鸡，遂奔告邻妇，妇疾来，值婴孩卧于灶旁，遂取鸡，以孩投釜，覆盖而去。

　　妻返，以鸡之未熟也，纳薪炊之，偶揭盖，则婴孩烂焉。惊惨无可说，遂自经。

　　及某与外姑至，不见妻，入厨见孩烂死，妻悬梁间，骇极，频顿足。外姑闻而趋至，抢地长号，曰：“汝灭吾女，为此惨毒，此恨岂能解乎？”某默不能语，遽俯首入房，外姑趋入拽之，则又缢死。乃仰天大呼曰：“大乎？将何罪乎？”霎时黑云弥漫，疾雷数声，邻妇殛死于庭，媪半体陷土中，自陈颠末已乃死。而村人夫妇皆复苏。又同时有某家佃水田中多稗，芸不能尽，方怏怏间，闻有人为雷击死，恍然曰：“去秋是田乃渠所耕者，今吾佃是，彼必恨我，乃设此策以快其意耳，而谁知天道之难容也。”又邻近郁某者，家有田数亩，本为周寿所佃，积岁负租，乃易佃。次年布秧水中，甫插脚，即呼痛，骡起视之，则角刺遍田中。

　　于是捞至日暮，累累盈筐，乃知为周寿所密置也。逾年而寿亦为雷震死。以上二事相类，因并志之。

　　◎土地祠嘉定西城外三里曰青冈墩，其旁有上地祠，相传为宋梁状元颢，常著灵异。

　　叫城西有应童子试者，其妻晨起盥沐，失金指环，意婢窃之，鞭挞数四，惧而逃之祠，匿神坐下。夜间闻叩门声，老妪出启之，一叟也。妪曰：“归何晚？”曰：“顷在城隍司注弟子员册，四方各举士人以荐，我将以城西某生进，踌躇未果，司讯之，我以某纵妻枉婢窃环对，司仍命注名于册，曰待某不悛，除之未晚也。”

　　妪曰：“然则环果何在？”曰：“为鸭所吞耳。”婢闻之喜，狂奔至家，以实告。

　　遂剖鸭得环，某生悔而谢过，足岁果游庠。

　　◎京城尉绍兴某，以部吏考满为京城尉。夏月，以事出城，休于道旁树下，见一骑西来，亦息此。询所自，曰：奉帝命，将往摄人。出牒示之，尉名与焉。惊曰：迨摄我来耶？曰：未也，首城东老人，次为山左人，三为女子，君其四也。言已，遂失所在。尉踉跄归，以告家人。诘旦，至城东，见一老人方启门呼买菜，踣于地不起，乃信前言之不爽。急归，饬家人办丧具。翌日，复至郊外，闻哭声甚哀，寻其踪，见一舆尸抚之而哭者，少妇也。就问之，曰：吾夫世居济南，家贫，访旧京都，不遇而反，暴死，无以敛，故深悲耳。尉恻然曰：我为若殡。乃导舆之空地，悉以所备丧具赙之，且赠金三十两，令扶榇归。妇泣谢去。尉归家，复饬办丧具如前，搬沐更衣，端坐而俟。人定后，忽闻叩门声甚亟，启之，揖以入，坐语移时，再拜而去。入谓家人曰：余不死矣，上帝以予本日行一阴德，增算一纪，此人顷来相告耳。后果无他。

　　◎屠太守感梦录林少穆先生（则徐）曰：余友钱塘屠琴坞太守，于辛已秋得危疾，医者误投药，几殆。自誓以利人济物为忏悔地，他事一不系怀。一夕，观音大士应感入梦，谓太守夙世为楚中某官，遇事公而刻，殊伤仁厚，虽无私，亦减禄位。又多戕物命，宜得短命报。幸病中誓愿坚固，念念以利济为怀，无毫发怨尤，其中以他福德折除，当可益算。阴律惟救生可延生，且加禄，当益勉之。寤后，遂举家戒杀，且买物放生。是冬，叠拜袁州九江太守之命，即蒙起用，邀不次殊恩。明年春，病亦颊愈。太守念佛法以自利利他为大愿，欲人人咸获戒杀放生福报，而又虑人人之不尽征信也，故为《放生录》一书，后一篇第畅明吾儒不杀之理，而于感梦一事未尝及之。其于立言之体固当，而于觉世之意或有未尽，余故复为洋述之使，人知感应之故非荒幻也。近时风俗奢靡，无故饮食酬酢，刀几必赤，惟归安张兰渚中丞独守此戒，前抚吴日，当为戒杀文注释以劝吏民。有议之者曰：大臣行政，以已饥已溺为量，煦煦之仁，似非急务。闻者疑之，独太守折之曰：“惟仁民者乃能爱物，未有爱物而不仁民者。吾方以中丞为师法，何疑焉。”盖太守之笃信，非一日矣。余又闻太守之先德封翁，中年始得子，即立愿戒杀放生，冀其子以文学科名显。太守果以翰林起家。今太守复于病中感梦大士，盖福德种子有自来矣。

　　愿览其文者，人人勉行之，则于变风行，太和翔洽，于世道既有裨益，而文学科名之报，与夫延生起疾，亦正有如响斯应者在也。按此条见徐柏舫《海南一勺》中。

　　◎毛封翁长洲毛春门吏部（鼎亨）之父琢轩封翁，六岁而孤，家素奉关帝像甚虔，封翁因贫弃儒，依舅氏习布业。念孀母谢苦节积劳成疾，期早自振拔以宽慈怀。乾隆己卯春，赴阊门外普安桥关帝庙叩终身菀枯，得第九签，有望渠消息到长安句。

　　二十余岁，挟赀商于凤阳怀远等县，亏折过半，寻丁母忧归，因戴星而行，霜露侵肺，患痰哮，至十余年，医治罔效，于是发愿诵观音大士咒觉世真经，宿疾顿愈，信奉弥坚。三十一岁始得一子，即（春门）吏部。工书，翁令书觉世真经广施，复刊板，随时印送。吏部在官，因无昆弟，急欲迎养，祈签正阳门外关帝庙，亦得第九签。翁悟签旨，允迎养，于壬申六日抵京。见其子升郎中，受正四品封诰，寿至八十四。一日预戒治后事，无疾端坐而逝。

　　◎佛姆化导彭尺木先生（绍升）曰：近十余年来，现优婆夷身虔修净业者推南濠镜智道人，道人汪姓，归李景禧为继室，年二十六而寡。发出世心，以菩萨戒倡导乡里。

　　尝刺舌血写《法华经》、《阿弥陀经》、《梵纲戒品》各一通。年三十八病痢，一日起沐，合掌趺坐念佛而逝，时乾隆四十九年也。后三载，同里何氏女病热，见其亡叔某赤体披发，言在生种种作孽，死后拘黑暗地狱八年，日受恶鬼铁棒，近幸观音大士降临，跪求慈拯，忽得离暗而出。适有道人自西方来为冥王帅，即上年念佛坐逝者也，因与吾家有旧，乞暂放还。急为我修福，俾得生人道。兄子性三为持佛名一万，仍许请僧诵经荐拔乃去。是夕初更，何氏女忽闷绝，至三更而苏。言有群众执红灯以大轿舁我去，路迢，遥诣一大庙，出轿，趋殿下，见一靛面王者中坐，傍有小鬼各执钢叉、铜锤左右立，便命取锤打我。慌惘之除，忽见金童、玉女持幡幢自内殿出，中拥道人，离地丈许，握白拂，摄云履，严洁无伦。视之，即万年桥李姆也。往尝一宿其家，仿佛可识。然光彩迥绝矣。姆声言止止，王遽释我。姆垂手援我，引入内殿，光明洞然，几席靓整，案上供佛经。

　　令设茗果饷我，果似苹婆，香甚烈。云从西方来，引我历观地狱。先见血河浩渺无涯，有诸女人或倒浸河内，或蓬发上指，或侧身横睡，血流遍体。复见刀山，高矗云宵，百万雪刃互相撑拄，中有罪人，横斜刀上，既死复活，活而又死。更令左右携灯照我人黑暗狱，见众鬼皆肓，头大如斗，颈细似管，鼻液长尺许，若醉若寐。从黑狱出，见旋磨，中血肉下坠，鸡鸭啄食，黑风吹余肉，复变为人，鬼卒寸磔其肉，重磨作粉，化蝇蚊蚁子，一一散去。我心酸泪下，问姆何不救之。

　　答曰：罪大障深，安能即出，汝知怕否？人身难得，可勿持戒念佛求生西方哉。

　　汝能一心念阿弥陀佛，吾当携汝直往西方，汝意云何。我未及答，姆曰：因缘未到，姑俟异日。来此已久，恐家中惊惶，可速归，好好持斋念佛，一意西方，时至迎汝。勉之，勉之。仍命轿送我，蹶然而觉。翌日，汗出，病良已。性三亲闻其事，述于予，为书而传之，徐柏舫曰：此姆苦心，望人同修净业，谆谆如此，慈悲化导，真天人师也。地狱罪苦诸囚，若生前各早回首，安有刀山、血池之设哉。

　　◎买牛放生福州省城旧俗，凡同文课之友人遇有入泮登科者，例须捐喜金若干，称家之丰啬，以为同会被黜者聚饮解闷之资，所谓会例也。被黜者当新贵簪挂前后之间，将此捐金觅一清旷处所，群相畅饮，藉消抑郁之怀，故俗又谓之避气。侯官陈星垣（经）郡丞尝言，其昔年应童试不遇，赴西湖书院会例之宴，偶闲步出院门，见有牵牛者，以牛不肯前行，鞭挞不已。郡丞就近往视，牛泪涔涔下。知其将牵往屠所，为之恻然，问其值，曰十五缗。乃退而与座中诸友议曰：例金尚有赢余，何不以买牛放生，同诸君作一阴德事乎。中有不乐从者，谓若此便无消遣之资矣。

　　郡丞论之曰：此事颇关阴骘，消遣不过一时，若愁簪挂日无宴聚资，我当独治具，延诸君于舍间小酌，可乎？众不得已应允，乃将牛价交割，送牛至西禅寺放生。

　　并将余金付僧人，嘱其随时照料。归即谋诸闺中，典衣饰为簪挂日宴饮之费，以践前言。次年，郡丞即入泮，旋登乡荐，由大挑知县升海门司马，加知府衔，权守苏州云。

　　◎李副榜浦城有李某者，与其邻嫠妇通，外人不之觉也。应某科乡试，已拟中第五名，以他故降为副榜。时邑中屡脱科，虽副榜亦足为荣，报喜者至门，乡里聚观，嫠妇亦至，不觉喜形于色，拍李肩而笑曰：我素料汝必有出息，故不惜以身相许耳。

　　其语为人所闻，遂播于众，各匿笑而散，或谓正榜之降为副榜，职此之故。其犹得留副榜者，以其根器本深耳。余曰：倘此人不得副榜，则此事从何而破，俗谓天不藏奸，信哉。

　　◎王总戎道光辛丑，英夷滋扰江浙，家大人以江苏巡抚兼权总督，篆务带兵赴上海防堵。时提督陈忠愍公（化成）驻吴淞口，徐州镇总兵王某驻上海城外。王，蜀人，躯干英伟，谈论晓畅，下榻城外天后宫楼上，日手拼辟百金方诵之，略能通贯，家大人颇优待之。既思吴淞口岸直达宝山，绵亘数十里，兵将稍单，而城中呼应较灵，兼可控制城外，拟调王总戎移驻吴淞，与陈提戎成犄角之势，较可放心。

　　曾乘间以此探王意，王谓一动不如一静。家大人复以己意驰往吴淞，与陈熟商，陈亦不以为然，似言多此一人亦无甚关系者。未几，而家大人即卸督篆回苏，遂听之。逾数月，夷船陷宝山，直驶吴淞，陈提戎以孤立无援，血战而亡，而上海亦陷。时王总戎已挟所部兵遁松江郡城，即以暴病卒。有参劾其坐视上海之破，不出一兵不发一矢者，旋奉严旨。以既伏冥诛，尽革去生前官职，并饬查其子孙有功名者，尽行革退。无功名者，一概不准应考出仕。江南军民快之。时家大人已引疾归里，于邸报中悉其事，瞿然曰：陈忠愍可谓知人矣。按湖南罗提戎（思举）亦蜀人，临阵不避枪炮，所服战袍为铅丸火烧圆孔无数，然卒不死。尝云：自顾何人，官爵至此，若得死于疆场，则受恩当更渥，苦我无此福分耳。以不能死于兵为无福，洵忠勇之言也。相传战阵之间巧于避死者，往往即死。屹然不畏死者，往往不死。合王总戎、罗提戎并论之，可以劝矣。

　　◎王县令江西有某县令王姓者，酷烈任性，禁赌博尤严。有富家孤子，方十五岁，为奸徒诱赌，输银一百两，索取甚厉，孤子之祖母不得已鸣于官。王以重刑责奸徒讫，将责孤子，其祖母愿以金赎，王不许，即以责奸徒者责孤子，毙于杖下。其祖母见孙已亡，触壁而死。孤子之母闻之，亦缢死。未几，王得行取。将登舟，忽自呼曰：我已离任，不须叫冤。众视无人，王曰：二妇人，一少年。王旋患头痛，口鼻流血而死。王亦一子，方迎柩于家，亦患头痛，其母令藏于婿万某家。

　　万与同床卧，至夜半，觉有手入被中，其冷如冰，旋缩出，曰：误矣。万亦大惧，送之归，至中途，亦口鼻流血而亡。夫犯赌非无罪，以童子被诱，薄责之可也。

　　然一时固执任性，其受报如是之惨，况用刑而误者乎！窃谓尊长首子弟被诱赌博者，审实免责其子弟法良善也。

　　◎徐氏隐德徐树人观察官泰安令时，家大人陈臬山左，曾以循良荐举，观察遂执贽称弟子，并述其先德甚详。盖其封翁松门先生名（蔚）者，年十二而孤，值母陈太恭人病笃，封翁侍奉汤药，到右臂肉入药奉之，乃疔。入书塾中，不能作字，塾师责之。及归，太恭人又责之。托言疮疾，终不以语人。太恭人寿至七旬有余，封翁始入庠食饩。以母老多病，一弱弟已殇，因绝意科名，授徒里中以便侍养。及门中成秀孝者至百十余人，皆封翁所培植也。嘉庆年间，海门厅沙民与通州争学额；求拨二名，各自立学，历呈督抚学三大宪，封翁率诸同人力持之，卒未能夺，至今士林感之。观察于嘉庆庚辰成进士，其仲弟宗勉以是年广额补诸生，而殿于末，在补额二名之内，一时舆论咸谓封翁争学额之报也。宗勉旋于道光乙未中副榜，癸卯中举人。闱中皆梦封翁至号舍中训戒之。观察又言其母季太恭人最信因果，观察兄弟三人幼时，自书塾归。有写完影字一本，必索而焚之，曰：毋使留存，致为妇女夹花样，婢仆糊窗拭桌也。仲子宗勉、季子宗祥先后补诸生，其坐号同为果字四号，戚族咸以为惜字纸之果报云。有仆人夜间启柜窃米，将锁翅用线束住。侦而知之，次日请领管钥，仍旧与之，而以他事却之去，曰：我自不用之耳，何必暴其恶而使之无路谋食也。观察尝迎养至泰安县署，署中惟一老妪，夜则不遣使，或自取携。妪曰：何不唤我。曰：尔老矣，吾儿若非做官，则与尔一般耳。妪合掌曰：“阿弥陀佛。”又曰：家慈兄弟姊妹本十人，今仅存千城舅氏一人（桓），因外祖母哭子女失明，誓茹素求母目复明。顾一日舟行至焦山边，暴风大作，将舟柁撞破，舟人皆哭，束手待毙，舅亦昏瞀不知所为。忽梦中有匠人一手执三角木尺，一手执斧踏浪而来，以木尺架子船尾，曰：念尔三十余年不食荤腥，保全物命甚多。以斧击柁，顷刻舟随风入港。是日溺沉者甚多，独此舟得无恙。人皆异之，舅氏亦不言其故也。

　　◎窝犯徐观察又言：令泰安最久，所治与兖沂交界，山庄多窝匪者。一日缉获窝犯某，提讯之，曰：父某、祖某，补佐杂有年，升县令有年，升州牧复指升郡守有年。现有祖母在堂，亲戚亦多绅宦，有现任为寅僚者。即前任兹邑者，亦其至戚。

　　伊亦曾进署中，署中人亦尚有能识之者。次日，其祖母踵至，询其子曰：某某现有职衔，托其妻子于友而之楚游矣。妻妾尚有五人，子女七人，终日仰屋，匪类窃得赃物，利其可以窝留而依分之，所起赃物甚多，软梯绳鞭刀械悉具。问其何来，曰：窃盗某某之物，向藏寄吾家。至有不忍究诘者。岂其先代为官即如为盗，而获此报欤。抑纵盗害民，亦合有此报欤。否则治盗或不免枉屈，而报及其子孙欤。署中有老幕宾曰：吾曾亲见其父，由首剧升州牧，缉捕最有能声，想多枉滥，故有此果报云。

　　◎不作枪替徐观察又曰：泰安冯生误娶有夫之妇，及知情而后弃之，妇家讼于官。时余方为泰安令，庭讯已结，冯生本有应得之罪，将杖之。因念考试在即，姑从宽免。

　　及试后，新进诸生来谒，则冯生亦肩随焉。询其平居作何状，自言家极寒苦，惟平日誓不于文闱中以枪替渔利耳。殆即此一念而遂邀神佑而免刑诛，盖庸流多一幸进之人，即真才多一屈抑之士，所系固靡轻也。然则吾辈之以枪手自雄者，其亦可以返乎。

　　●卷六◎贫士收弃女四明袁道济，家贫乏赀，不赴秋闱。七月望前，犹在家。有戚友赠以三金，劝之往，乃行。路遇一弃婴，莫肯收养，啼饥垂毙。袁恻然，即以三金托豆腐店夫妇善抚之。至省，同乡友憎其贫，不纳。独旧识一僧，勉强留之。僧夜梦各府城隍齐集，以乡试册呈文昌帝君，内有被黜者，尚须查补。宁波城隍禀曰：“袁生救人心切是可中。”帝君命召至，见其寒陋，曰：“此子貌寝奈何？”城隍禀曰：“易耳，可以判官须贷之。”僧寤，骇甚。次早，正欲告袁，及相晤，见其向本无须，一夕间忽两腮萌动，笑吃吃不止。袁问故，僧具言之，与袁所梦合，互相惊叹。后榜发，果中式。又沔阳王沔，家赤贫，遇考试，辄卖卜于市。妻张氏性慈善，邻有生女欲溺者，强抱养之，如是者再。乾隆甲寅春，同乡某生梦神告曰：“今科本省解元是育婴。”醒以为异，及揭晓，领解者乃王ピ也。某生细询ピ，乃恍然于神示之不爽云。

　　◎溺女弃婴恶报莫谭，饶州人，家计颇裕。年四十，妻已生五子。因粗识字，学星命之术。

　　凡本家以及近邻生女时，即邀查其八字，女命不佳者，俱劝人溺之，人信其言而溺死其女者已不少。无何，而已之五子连夭其四，存者亦瞎目。未几，莫旋死于痨，绝而复苏，哭告家人曰：“适奉拘至阴司，冥王大怒，曰：”古无命学，亦无义败扫禄之说。自汉唐时，因外国请和亲而难于辞绝，故托是说以塞其求，各命书中已论及。尔全不识，乃敢妄言，况此女即使将来果败，亦是注定者，纵能溺死一女，又要生出一女。故凡算女命者，但当以好字应之，免其遭嫌难嫁，才合天理。岂可我于簿上放生，尔于口中判死乎！姑押回阳，广传此说，庶世人咸知改过，或可略减罪孽也。“徐柏舫曰：”此余近年眼见之事。“

　　徐柏舫又曰：“乾隆四十年乙未，长沙农民米上西晨出，见道旁置一小箩，内贮女婴，并布一匹、银十两，附生年月日一纸。此盖势必难留，作此曲全之术，令遇者或收回抚养，或送入育婴堂，俱可。讵料米竟沈女于河，取银布以归。未过百日，为震雷击死。”吁！杀人取财，有不上干天怒者乎。

　　◎陈宗洛桃源县秀才陈宗洛，秉性慈善，家极贫。其乡旧有育婴堂，因缺资久废，陈欲募修，就里中劝捐。有一守财虏，不特靳于解囊，且对陈谩骂，曰：“一介酸儒，殊不量力。我等之钱，岂是铳打来者，肯与若修五脏庙乎？”陈气忿而归，对家人曰：“愧吾之志不能行于一乡，愿一家之中妻妾子女及弟侄等体吾志而行之。”皆应曰：“谨受教。”陈曰：“自吾父派下男女，世世子孙，共守今日之誓。”凡得人遗弃之女，必收付有乳者养之。若有乳者怀中已满，不得已付无乳者，以蜜饼饲之（蜜饼养成者，已七名，且体气充实，非若俗说欠乳者多孱弱云）。

　　至周二三岁时，有贫乏而忠厚者，或愿取作童养之妇，听之，只要将本姓上加一字曰陈某氏，盖欲如陈氏所出。约此女长成，仍要分乳不育之女，是以绵绵滋蔓，救活甚多。陈举行时，年三十六，前年九十寿诞，子孙富贵双全。所称陈某氏者，都如亲戚，称觞膝下。已有一百七十六名。陈对客大笑曰：“古云为善最乐，不信然乎？人情爱拜干儿女，能如寒家所称之陈某氏否。惜当时骂我者已死三十余年，欲拜谢其激成之恩，不可得矣。”客曰：“前骂君者自系谨守之家，未知今其后人尚能保其富否？”陈曰：“说他可怜，此人五十外，三子尽夭，疾病、死亡、讼事、盗贼接踵而至，家财耗散，贫乏不能自存。某年，余馆于绿萝山，因与同乡乞为馆僮。余亦不念旧恶，怜而收之，卒之不甘为人下，至十月而去，后竟沿门觅食。”客曰：“倘当时反谩骂之意，转为乐善之心，后虽贫乏，君亦必谋所以全之。”陈曰：“不然，夫富者，天之所以助人为善，倘此人乐善，天必不夺其富，又奚待余全之？”客曰：“非君，见不及此，愿长持此说，勉人法陈君之贫而富，无若骂陈者之富而贫也。”

　　◎章开元南丰武举章开元，嘉庆二十五年以骑射课徒。三月十九日，试期，赴教场，为徒发马，用力太猛，仆地。众扶返寓，呻吟床蓐，见一吏执朱票银铛而负梃者，突前曳之。方仓皇无措，忽身后一人挽而呼曰：“勿尔，此人奉行《敬信录》、持《观音经》甚虔。嘉庆二十三年，曾于《敬信录》内摘出易犯者数条，抄写十余本，给人解说，且许心愿刊印。若仍短命，何以劝善。”役曰：“奉上官命，安知其余。”曳如前，而挽者益力。役释手，怒甚，以梃掠章足而去。宛转呼痛，莫辨晨昏。甫交睫，役又来曳，身后人复挽而争。心念挽者何人，得无神明垂救乎？回顾，则或左或右，不可见。役既去，谓章曰：“渠虽去，明日系廿八卯期，必又至，汝其殆矣。吾指汝，到南海求救于大士。”章虑蹒跚难行，曰：“但合掌端坐，诚心念南无阿弥陀佛及大慈大悲救苦救难观世音菩萨宝号，倘睹可好者，切勿动心。”章如教，觉身如风律，飘空而起。未几，见深巷当泸者，并佳丽，争来勾引，冥情弗顾，则又无所见。而奔涛接天，海立眼前矣。海上有岛，往来皆道路，了了可辨。章伏岸傍，宣佛号良久。见两三白发叟携一人下山，貌肖己。

　　身后人谓曰：“此汝魂也，速礼菩萨叩谢。”忽前役又至，梃章足而去。身后人曰：“汝勿悸，今蒙菩萨赦宥矣。盍游阴府，遍观善恶两边。”遂导至一所，见尤数疯瘫乞丐及人面兽身者，内有数人，为章所熟识。又至一厅，中多鹤发翁媪，握念珠跌坐。逡巡间，倏至大宅，堂上皆贵官，冠带尊严，阶下披枷带锁，剖心拔舌备诸惨刑。最后一舍，有童男女环走，身后人言：“此为善，此为恶。此为无善无恶，此为罪大恶极。汝今归去，当坚持前念，自修以训人，毋怠厥志。”

　　章唯唯，顿觉奔波神疲，蘧然而苏，身仍在床，一灯如粟，邻鸡喔喔矣。天明，即披衣步门外，足疾顿失，同舍咸惊异。不日而精神如旧，然终不悟挽而救者为何神也？

　　◎莱芜令莱芜令素有能声，而地方积疲已久，治之过骤。一日，因征粮激变，几成大狱。上宪檄委邻封新泰某令往查办，某令即单骑前往弹压。乡民持械，蜂拥而前。

　　某令独立牛车上，剀切劝谕，众始知其为邻县某父母也。数语解纷，舆情帖然，其事遂解。未几，莱芜令擢任去，旋以贪墨败。新泰令，即今浙中梁楚香中丞也。

　　◎马翁济宁州属有马翁者。年少不得志，曾混迹绿林中，后乃改行，教子读书。子且贵矣，翁福寿兼备，里中人皆谓天之报施不可知。一日，请乩，问科名，并问及马翁之子何以显贵。乩大书“窗前白镪，笼里红裙”八字，皆不解其故。有黠者，径述乩语以问翁。翁固蔼然长者，微哂曰：“此非人所知，我实告汝，汝勿笑也。我少年流落四方，为群盗裹胁同行，偶至一家，有妇人哭甚哀，我隔窗问之，妇大惊，我曰：”我来问汝疾苦，无他意。‘妇曰：“吾夫为某豪家佃户，积欠若干金，无力缴偿，今欲以妾身抵欠缓追，以是哭耳。’我乃就群盗所存赃内提银若干，置其窗外，呼而与之，彼亦终不知银所自来也。又乡里中有巨室，为富不仁者，群盗直入其室，仆妇皆遁去，帏中有一弱女子，裸体，不得出。盗曰：”俟搜赃毕再搂而取之可耳。‘时群盗方搜括衣物，我乘间以被蒙此女，令伏于鸡笼下，自执火立其上，招挥群盗席卷衣物。移时，有盗问女所在，我曰早逃去矣。俟群盗全出，我乃逸，女幸而免。乩语殆指是欤。“观此，则何人不可为善，亦何地不可为善乎。

　　◎地师得梦六合某氏，父为县令。延地师仰思忠者卜窀穸。寻得一吉地，方点穴间，雨骤至，遂下山，约俟天晴再往。是夜，地师梦一老人问曰：“今日之地佳乎？”

　　曰：“佳。”曰：“此地切勿与此人，此人生前为考官时，卖三举子，当有阴祸。

　　若葬此穴，当荣其子孙，非天意也。“明日，问六合尹林克正曰：”某大令居官何如？“林曰：”闻其先为教谕，后选此官，不久即卒。但传其为考官时大通关节，得贿甚多，乡评以是少之。“思忠惕然，因托故辞归。越二三年，遇其乡人，问某大令葬否？其人曰：某大令家因与势豪争坟致死，官事牵缠，家业凋落，至今尚未归土云。

　　◎匿银丧命道光辛丑夏，河决祥符口，城内外皆成泽国，田庐、男妇漂没者不可数计。

　　大府发银赈济，使某丞任其事。某领银四万。先将二万匿于家，以二万驾舟往。

　　时遍地皆水，由城堞上登舟，忽遇暴风舟覆，救者得某丞尸，失其左腿，银则尽数捞出。核之领数，仅得其半，其事遂上闻。大吏委员察其寓中，则二万银在焉。

　　时吾乡叶小庚先生（申芗）守河南，与某丞有旧，凡在长江大河因公身没者，例得恤典，某丞之子求叶代请于大府。既入省垣，稔知其颠末，乃叹曰：“此孔门所谓以身发财也，死已晚矣。”此事闻之小庚之子旭昌，盖目睹其事，巳云某丞李姓也。

　　◎侮师新安汪某者，天资颖异，过目成诵，八岁能文。但自恃其才，侮慢师长。一日呵欠，口中忽跳出一物，形如人，指汪曰：“汝本状元，因侮慢师长，阴司已削去，吾亦不随汝矣。”言讫不见。次日翻卷，不识一字，穷饿终其身。

　　◎湖州钮氏湖州钮氏，世有隐德，树槐封翁（之瑜）寿逾八旬，乐善不倦，里中义举，无不竭力首倡，累代施衣施棺，放生戒杀，各善事不胜枚举。其曾孙平斋仪部（芳治）始中辛酉进士，平斋之弟诣津（芳题）、赓云（芳图），先后登贤书。

　　晴岚明经（芳鼎）精歧黄术，贫不能医者，恒不吝重赀合药济之。邑文庙倾圮，独自承修，积德乐善，克承先志。其子松泉（福保）遂以戊戍得大魁，屡典文衡，昆季辈甲午榜同捷者二人，己亥榜同捷者三人。松泉之子（承筠）又于癸卯登贤书矣。或又传其先世有为藩署幕友者，遇乡民巨案，株连千余人，隐为裁减卷册，消弭全活无算，至今云扔繁衍，甲于浙西，咸谓食报由此云。松泉当得大魁时尝语人曰：“岂吾之学问足以致此哉？乃阿爹所为之事发觉耳。”远报在儿孙，谅哉。

　　◎肃宁令余于甲辰春应礼部试闱前，以制义质冯景亭（桂芬）先生，因受业焉。景亭师言：日内新到一大令孙公，渠有一大因果，不可不记。因为余述曰：孙兰皋（翘江），贵州黄平州人，乙未进士，癸卯十二月选授直隶肃宁县，于二十日履任视篆。甫三日，睹一白衣女子相随不离。晚即晕仆于地，久之始苏。时各幕友闻之，群趋入视，孙泣而言曰：“是殆夙业也。女子为阜城人，许聘某家，因患痞腹大，婿家疑孕辞婚。女故烈，遂自经。女父母讼于官，余前生姓黄，亦为肃宁令，以腹竖竟断为失节。贞魂含冤，相寻五十余年矣。”幕友劝孙诉诸城隍神，孙作牒焚诸城隍。后于二十七日夜，又晕仆如前，盖女鬼自被牒后，诉诸府，城隍摄孙生魂对质。神亦为孙排解，言孙过出无心，前世做官甚好，今世事亲颇孝，不犯淫戒，未便索命。且查禄籍，官至四品，今将可得官禄全行削抵，姑准改教以奉双亲余年。女鬼不得已而允。孙醒后，即促幕友作改教文书，幕友迁延未作，鬼知之，来促孙自作。禀禀成后，又以驿中压滞未发，鬼强孙同往河间府。守河间者，为熊虚谷（守谦），江西新建人，丙戍进士。孙晤熊，以情告，熊曰：“渠不过欲表扬名节，我辈虽不能闻诸朝廷，然为之作传表碣，亦可传诸不朽，以此劝之，或可解释。君甫到任，何必遽行改教。”孙商之鬼，鬼不允，曰：“汝仍恋此一官，是不遵神判，于今仍索汝命。”即授以黄带，迫其自经。孙即作自缢状，众人婉劝始止，而孙公顶发已揪去一绺，黄带亦现在，人皆见之。鬼曰：“若不速改教，仍索汝命。”孙因偕熊同见鬼，鬼附孙体，称熊为大人，熊复面为劝解，鬼曰：“虽为无心之过，若非神断，岂肯饶他。请问大人，此案若阳律，失入应得何罪？岂止改教而已乎。”熊询其何以称大人，鬼曰：“大人他日当开府，惟武备须留心耳。”并有一鬼诗，语甚俚，熊不得已，遂为转详改教。

　　孙在署，检得乾隆五十一年一案，与此恰符，官果姓黄，署中有老吏能详之。附录禀稿云：敬禀者，江前世亦为肃宁令，有良家女子，误拟以失节，致伊抱不白之冤。兹伊冤魂特来缠扰，口称系北直人，已请命于上下神祗，必不使江复作此官。去岁十二月二十三日夜，江与伊对质于城隍神前，蒙神掷册示江云：查江生平，稍知尽孝，颇不犯淫，注江教授终身，准免饥寒之苦而已。嗟乎！误在前生，孽随隔世，虽已当场出丑，并非今生之愆。牧民者慎之哉！现在合眼即见一白衣女子，或笑或骂，以手按江，便自不能言语。若许以不官此地，形影即消。伏乞大老爷迅赐委员往摄肃篆，江实不敢回署，恐有性命之虞。江家贫亲老，如蒙大老爷即日代江出详改教职，俾得稍遂仰事俯畜之愁，感且不朽。并祈将此段罪案发刊示众，庶几慰彼冤魂，恩同再造。大老爷将来位至开府，最宜留心武备。江在下风，敢布腹心，不胜惶悚待命之至。肃宁县知县孙翘江谨禀。又一禀云：哭禀者，江昨夜二更后神情恍惚，眼能睁而口不能言，倏见冤女以手提江顶发而言曰：“好了你，好了你，你不在此为官，我又何多求。”江随询其姓氏，并示以大老爷之意，要与你详达上台。题请旌表，以慰贞魂，而为天下后世之听讼不慎者戒。冤女摇首云：“我事迹早已明白，无劳熊大人如此费心。且我之来意，并非求名也。”江又许以诵经超度，女又云：“我非求和者也，你前生以不明不白之事误我，我今亦以不明不白之事误尔。”言毕，怒目相向，实在可怕。须臾而退，曰：“我去矣。”江此番情愿改教，求升斗之禄以奉亲，伏乞大老爷格外成全，不必饬江回任，恐此后神气愦乱，办公错谬，虽逃阴诛，又遭阳谴，反辜负大老爷一片培植慈心也。江到任数日，一切仓库钱粮词讼均未经手，统祈俯鉴。

　　读书二十年，奔驰七千里，上有父母，下有妻子，痛哉！余谓此段公案，众目共见，众口喧传，可戒而兼可劝。一以见谳狱之不慎，虽隔世而无可解之冤。一以见小孝之感神，虽夙孽而亦可从末减也。

　　◎彭孝廉余于甲辰会试后，往谒彭咏莪京兆。适其族弟名蕴炜者亦在座，则新科会试者也。京兆告余曰：“去年吾乡乡试，余弟寓中有鬻其女以偿债者，余弟为之恻然，因竭资助之，其事得寝。询其祖，则秀才也。后榜发，余弟遂中式第四名，人以为救急之报也。”

　　◎阎作梁文闱中遇鬼索命之事，往往有之，然多见于乡场，而会场则鲜有之。甲辰会试，余于二场坐西阙字号。十一日，同号皆闻鬼叫。十二日戍刻，忽闻有人缢死，盖号字六十八号即阙字前一号也。次日，余于辰刻即交卷，出闱，见西墙下拥挤多人，则其尸正由墙头吊出，而尚未详其所以缢死之由。后于三场遇吴硕夫（骏昌），则即二场同在号字号内者，据云，其人为阎作梁，甘肃人，年五十三岁，自入本号后，嗟叹之声不绝，并自言联奎何必苦苦寻我，岂竟不能缓至场后云云。

　　次日，则神色惨沮。薄暮，向号军云：“我不久即死，你速请都老爷来。”话甫毕，即奔至巷末厕舍中。将带向颈上一套，登时气绝。同号者见其题纸上书一诗云：“迢迢万里为何因，只为高堂有老亲。寄语三江诸旧友，休将戏笑认为真。

　　款云：一塘杨联奎未定草。又见其卷上写四语云：刀笔杀人者三，鸡奸致死者一，此即经文，请大人正法。又闻此人系惯放重债者，罪恶多端，一死不足以蔽辜。

　　而天必死之于耳目昭彰之地，吁！可畏矣。

　　◎黄琴农述三事永福黄琴农（义）为余言，其祖海涛封翁系莘田先生之犹子，随同怀兄心庵邑侯在江西高安县署料理，一毫不苟。心庵引疾回闽，封翁将所挟余银购东茶奉兄，其友爱如此。尝制一大袖布袍，饭后即出，沿街检拾残字，日以为常。污秽中有字，尤必细检回家，亲自洗涤。常捡有银物、钱票等件，仍以易钱雇人帮捡。

　　值李方伯（赓芸）莅闽，呈请严禁靴鞋中贴写字迹，大蒙嘉奖。自江西归时，年方五十，无日不以惜字为事。寿至八十二而终，盖三十余年如一日也。未几，其子养九公由举人大挑一等改教职，寿亦至七十余。两孙均游庠，一即琴农。余延在家授读，所述如此。琴农又言，福州惜字社最多，而缘此获报者，指不胜屈。

　　其尤速效者，如介石社之首事林星航（锡赓），家甚贫，每质物雇人捡拾字纸，并力邀同志鸠集工赀，每日以收得百斤为率。不及数，必于次二三日力补足之。

　　行之仅三四年，而星航即于癸卯科登乡荐，甲辰科连登进士。方入乡闱时，有某友知其失馆贫困，为之指引为某生捉刀，因号军阻碍不果，冥冥中若有主之者。

　　同社内如杨姓、吴姓、方姓，亦先后隽云。琴农又曰：吾闽永福县文庙久破损，道光戊子，阖邑捐修，甚崇丽。报部后，邑令加级，董事之子弟多入庠者。壬辰、癸已、乙未、三科，连中进士三人，二黄姓、一林姓，武举一榜，共中三人，盖吾邑从无此盛事。又余尝随宦连城学署，亲见该邑鼎新文庙，辛已乡榜中至六人。

　　道光初，蒙赐圣协时中匾额。有童姓者，独力精制金匾悬挂，即于乙酉科得拔贡生。可知敬圣者一人获吉，即阖邑亦与有荣。尝见有力之家，每于淫祀野庙，无不勉力捐修，为求福计。独至义举当为之事，推诿不前，其子孙不振，宜欲求一衿而不可得也。

　　◎蔡遇龙湖州蔡君遇龙，壮岁游幕远方，与东人春司马极相投契。未几，司马卒于官。

　　司马系旗籍，家于京师，眷口俱未随任，身后仆从星散，柩不得归。君独毅然身任，不惮数千里，送其柩回京师。晚年，家小裕，性好施济，开一米肆，尽以其钱米贷给乡人，而不取息。有乡民负君钱数十千，一日，君偶至其家，乡人喜容可掬，曰：“今岁丰收，家有余谷，可先偿君十余石矣。”坐未定，忽有乡豪数人亦来取债者，将其家所有藏谷倾筐倒箧而去，乡民举家号兆。君恻然泪下，即将自己帐簿勾去，并将己家所收租米周给之，观者皆为感涕。其行事大率如此。

　　后寿至七十有六，其次子瀛升已登庚子科乡荐矣。

　　◎杨光禄述三事杨云椒先生喜言科场果报事。尝告余曰：乾隆癸丑间，陕西一举子应礼部试，于号舍遇鬼，遂发狂疾。众掖出归寓，鬼亦随至，自以首触壁，皮骨皆破。避至外城，鬼又随之，乃手书“天网恢恢，疏而不漏”八字，付其友，以刃自刺死。

　　又曰：安徽宿松令朱某分校江南乡闱，得一卷，拟首荐。夜梦神人谓曰“此人不可中”，手书一“淫”字示之。次日忘却，以卷呈主司。初加奖赏，后忽抹“险阻”二字，朱请曰：“中卷有此二字者甚多，似不应抹。”即命朱洗去，及洗而墨迹渍透数层矣，竟被摈。又曰：汉阳诸生蔡某，少有文名，后值试期，不肯进场，其友诘之，蔡曰：“吾少时读书，某邻有好女，每浴时常隙而窥之，自是每入场双目辄朦然罔见，出则如旧。”遂坎凛终其身。

　　◎闵鹤亭父子桂林闵逢源（三江），耆儒也，工属文而好行善事。乾隆年间，城中时疫大作，闵故知医，率一老仆，负药囊，比户诊视，令仆调药，遍饮之，所全活甚众。

　　未几，其次子鹤亭（锡爵）以供事军机处得官，其孙鹤雏（光弼）旋登丁酉乡荐。

　　相传翁乡试时，曾两次拟元。初次主司得卷甚喜，传观毕，置帐顶间，后遍觅不得。或传主司阅此卷时，辄见大黑影在前，遂置之，盖其家有经纪牛牙者。翁遽令辍业，而合家誓不食牛犬。行之数十年，今鹤雏又以大挑得外翰矣。家大人守荆州时，闵鹤亭方为磨盘洲巡检，值荆江秋涨甚急，鹤亭悉力堵御，工无可施，傍徨四顾，见有禹王庙，遂往默祷。四壁颓然，仅存古钟一座，遍镌梵字。鹤亭命丁役舁镇水口，自据钟纽，呼曰：“数万生灵，惟神庇佑。工若不就，当以身殉。”祝毕，即下桥抛石，而堤遂成。时有从堤下过者。偶以碎砖击钟，钟大吼，其人遽病，祷之乃愈。由是牲牢报赛无虚日。家大人初莅任，巡堤见钟，诘之，始知其由。及巡抚桂林，鹤亭犹健在，为亲缕旧事，付鹤雏记之。

　　◎洪山桥王菽兰（道徵）曰：吾郡西关外之洪山桥与南门外之大桥。其长相埒，皆千万人来往所必由者。某年洪山桥为水所圮，众议修建，有某甲列其戚某绅，及同人姓名，往各当事衙署题捐，得若干金，日夕为狭斜之游，销耗殆尽，而久无兴工之期。事发，官欲穷治其事。时鳌峰山长某与官相善，某甲托绅求援于山长，为之缓颊，其事乃解。闻此举凡十六人，其后十四人皆绝嗣，惟某甲与绅各存一子。而绅子忽于去岁暴卒，某甲乃自夸曰：“是役也，惟余可以对人耳。”数日后，某甲子亦竟痘殇。或疑绅为人坦易可亲，生平无他过恶，不应得报之烈如此。

　　而不知绅于其中，实有染指也。吁！亦可畏矣。

　　◎讼师恶报王菽兰又曰：讼师未有得善报者，余所目击已三人矣。一为某明经，少聪款颖，诗文字俱佳。中年乃弄刀笔，被其害者无以自明，祷之于神，因某案发，为官所治，瘐死狱中。又一友自负能诗，一友自负工书，皆托业于此，未几妻子俱亡，同以穷饿终。余能详其事而不忍举其名也。

　　◎蜜浸家大人在浦城，作停葬、锢婢、厚殓三说以寓劝惩。沈荫士师见而喜之，尝谓恭辰曰：“此三篇文字，大声疾呼，不但有益于浦城，偷俗颓风，到处有之，特浦城为甚耳。然余闻浦城溺女之风亦甚于他处。忆道光丙戍，公车报罢，南旋，至浙。同舟中有浦人，忘其姓氏，谈次间，询其家中眷口，云有一子三女。因欢息曰：吾浦罕有二女之家，若余之三女，同邑每托为异事。盖浦俗，嫁女必用蜜浸果品，以多为贵，至少亦须数百瓶。此物无买处，必须家自配制，又极费事。

　　嫁期数月以前，即须备办，殚日夜之勤，穷工极巧。天时人工，一不相凑，色味便差。婿家往往以蜜浸之精粗，卜来妇之吉祥与否。贫寒之家，虑遣嫁之难，而举女不敢多留者，半由于此。予妇行居次，生时，亦将溺之。适其母舅至，再三劝解，乃勉留之。因是感誓，生女虽多不弃云。予告之曰：君举于乡，行诣即当为一乡之表率。今既育女不弃，足以劝慈。将来嫁女，务先捐此蜜浸之陋习，以塞祸胎，为一乡示效，则功德必非浅鲜也。其人闻之，颇以为然。今不知此风尚仍旧否？“余曰：”近日浦城溺女之风稍差，而蜜浸之习未革。“然余长姻祝东岩大守本有不用蜜浸之议，余伯姊即其家冢妇，近日嫁女于孟家，独排众议，不用蜜浸，省却许多葛藤。近闻有嫁女之家，其家长亦立意不用，而妇女辈仍于背地偷送者，陋习之固结如此。今浦城大小宴集，以及新正款客，新宾登门，无不需此。而家大人但捧杯一拱，从未沾唇，盖亦本无滋味之可耽也。大抵溺女之风起于吝财，而吝财之弊由于厚嫁，蜜浸特其一事。而作无益害有益，举国趋之若惊，实不可解。且近闻有一新妇在家，因竭力配制蜜浸致成痨疾者，是诚不可以已乎？

　　◎丁封翁吾郡丁封翁名（嵩）者，兄弟三人，（岱）居长，次翁，次（岳）。岱治家，翁外经营，岳在家读书，兄弟和好无间言。岱生四子，岳生五子，翁只一子，甫四龄。岱一日谓两弟曰：“食指渐繁，盍析产为三，各觅生计乎？”翁曰：“吾家九世未分。为世所称，我辈不能勉法前人，已为可愧。今兄四侄、弟五侄，我惟一子，不忍诸侄啬而我独丰。若必分产，请析为十。”兄从之。翁贸易湖广，有索回外欠千金，岱与岳所未知，翁如数出之。回家适大病，口不能言，但指银与诸侄手作十字而逝。兄不忍利其有，尽归翁妇。是夕，妇梦翁曰：“速出前银。”

　　妇如言，仍析为十，分之丁系白屋。未几，翁之子弱冠即成进士，嗣科第不绝，今为榕城世家矣。

　　◎妇人名节廖仪卿先生曰：凡作地方官，杀人不可枉。而有关妇人名节者，尤宜慎之。

　　余为江右监司时，某县有本夫告其妻被杀，并述其妻将死之时，言与某有奸，拒之而被杀云。夫有奸而何以拒之？曰：本夫在家也。既因本夫在家而拒之，至奄奄将毙之时，又安肯直言无隐？此其中情节，大有可疑。后其奸夫自缢身死，案亦议结。万一此妇人守节被戕，即据本夫之言率定爰书，是此妇人不冤沈海底乎。

　　闻某县令出详之日，即病故开缺之日。余尝批驳，以明有王法，幽有鬼神云。而岂知已为鬼之所殛耶。

　　◎罪遣难逃仪卿先生又曰：在江右日，因督粮舟泊鄱阳湖，忽遇大风，余坐船吹至滩上，余船覆没者百余号。有前会昌县某故令灵枢在船，眷属同行。前一夕，舟人见蟒衣补服者往来船头，叹息之声不绝，是日，全家覆没。柩浮至某地，人以为柜物也，见前标题衔名，乃返之。夫某令现形于舟人，而独不见形于家属，闻此令居官本有浮议，其亦自知罪谴之必不可逃欤。

　　◎林州牧林梅甫州牧（靖光）宰直隶定兴时，将赴任所，距城二十里之北河店，杨椒山先生坟茔在焉。林拜祷于坟下，云：“惟公忠国爱民，某甫莅兹土，誓以兼爱立心，如有稍涉贪残，惟神鉴之。地方公事，力有不逮之处，惟求神灵默助。”

　　适天晚，即宿公坟祠中，而迎接之吏役俱不知也。莅任未几，有贡生某呈控伊邻某鸡奸其孙六岁幼童，血衣具在，该犯已闻风远扬，贡生叠次喊禀援律请办，四捕无踪，及寻至邻境，见一人贸贸然来，形迹可疑，诘之，即邻某也，遂锁拿抵县。当堂直供不讳，林本欲开之，谓贡生曰：“汝孙现无恙，鸡奸六岁幼孩，必无之事，汝孙将来或有成就，岂可污其终身。”贡生坚执不允，邻某亦坚认不移。

　　不得已，据情详解，旬日即正典刑。讯时，问其既逃，何以复返。据云：行至某村，途遇一六十余岁老人，身颀而长，青脸白须，呼其名曰：汝非某处人乎？吾特为汝而来，幸勿隐也。乃以实告，老人曰：汝事幸未酿命，官司已息。汝家父母嘱我传信与汝，回家可勿虑也。不料甫入境，即被获。察其所供形状，即祠中所拜忠愍像也。立志为好官者，其阴得神助如此。

　　◎何秀岩副榜嘉庆间，吾郡盐商之好行其德者，首推萨露商农部，已于《前录》详之。兹阅王菽兰《避暑录》，中又得一人焉。其言曰：乾嘉间，吾乡论孝友好施而品行端谨者，群称闽县何氏翁。翁名蔚然，字秀岩，生六岁而孤，母教之学。家贫无书，借人阅视，雪钞露纂，右手胝而弗辍。作文无速藻，尝与陈滋田太守同应郡县试，有何通宵、陈达旦之目。乾隆乙酉，冠郡试藉诸生。是秋遂，举解。嗣因食指繁，勉就盐馆，代馆东承受商名。后遂独任。奉母与兄极孝友，爱某甥，恣其所欲，折阅计万金。恐撄母怒，默不敢较。帮务中虽值繁冗，夜必归视母膳。

　　母年九十二卒，凡母所嗜物，皆不忍食。三兄皆早卒，抚从子慈笃备至。门多杂宾。三党故旧，赖以衣食嫁娶丧葬者数十家。素不相识者，浼人求助，无不如其意。居城西，筑西郊草堂，购书十万卷，进郡中寒，与诸子同砚席，饮食教诲之，多得科第以去者。岁大饥，则为粥以食饿者，兴工作以资民之无业者，所全活无数。西湖书院滨水易圮，翁三度葺之。他若坏城垣，修庙学，成桥梁，所费皆不赀，而乐为之不倦。自奉如寒士，不买妾，不嗜酒，不耽博奕，并不营生产。

　　尝语诸子曰：“吾本天仙化人，暂谪人间，忽而来，忽而去，不能为子孙计也。”

　　年六十八，无疾而逝。子岐海（治运）孙肫迈（广喜），相继为名孝廉。天之所以报善人者，远矣。家大人曰：“萨何二家之好施，皆余所目击。萨以素封继志，何以寒士起家，何尤为其所难而诗书之泽较远。今郡中何尝无盐商，而此风杳不可追，帮务、商情亦日趋而日下，此则可为浩叹者矣。

　　◎纂书获报王菽兰曾受业于曼云先伯，笃信师说，而安贫嗜学，尤能不愧薪传。尝语人曰：刊刻善书劝人，其积功最大，食报亦最速。余年逾三十，尚未得男，因忆癸已岁与石君孺怀同梓有七曲原本文昌《孝经》离句板，刷印不多。乃祷于文昌神前，愿递年印送一百部，求赐丈夫子，果于次年辛丑得男兆麟。又寒家向藏有先正诗文，零缣断简颇多，前年借此劝惩，纬以论说，撰成《消寒录避暑钞》二种。

　　甫梓行，而连夜梦中屡有巾冠数辈陆续来谢。尤异者，一夕蠓瞳中，见古貌伟躯、长须丰颊扶杖告余曰：“吾，莲花洞仙翁也。君所刻二书，足见留心风化，且所收著作多系零落遗稿，其用心尤见淳厚，但未经搜辑者尚复不少，幸终前志，无废成功。君现在所辑《东越樵书》，其逸事美谈尤足资文献，可急付手民以传于世。”余以梓费未集辞。仙翁曰：“君畏难耳，吾当为君筹之。”飘然辞去。未知后验如何。但此梦甚异，记之以见拾残补阙。薄有微功，其即能感动幽冥如此。

　　按此语颇闻于人，有窃晒其诞者，家大人曰：“此事可劝，此理亦不诬。昔人有言，收拾前人遗诗文者，如哺路弃之幼孩，瘗荒原之枯骨，其功甚大。吴人顾侠君撰《元诗选》各集成，梦古衣冠百十辈来谢，此事传播艺林。菽兰之志何以异是。俗流鲜见寡闻，又不乐道人善，所谓己则无礼，而反笑人何故行礼，此圣人所谓末如之何者也。”按余续辑是录，时家大人适为先伯父曼云公校编《秋竹斋诗存》，吉甫伯兄侍旁，多所参酌，每至夜分不倦。一夜，伯兄梦曼云公来与家大人及伯兄叙谢。晨起，言之历历，家大人谓此偶然梦幻耳。曼云公早世，惟伯兄尚及接音容，故精神所趋形于梦寐，非必真有灵感相通。余窃读曼云公自序，一生心血半在此编，其属望于家大人者甚切，乃迟至二十年始克酬其素愿，则冥冥中之且慰且感，正非无因。谨附记之，俾后人之珍护遗文、阐扬旧德者知所劝焉。

　　◎江右刘氏阴德刘容轩封翁，江右新昌人，以孝廉举于乡，豁达有大度。村中有无赖子某者，素狡黠，不事正业。一日，遇翁于途，指骂欲殴。翁佯若弗闻，亟走避之。旁观代为不平，往白翁家。其家人汹汹，欲出。翁止之，曰：“无之，彼焉敢然者。”

　　家人咸谓翁怯。不移时，有走告者曰：“无赖某扑地死矣。”先是，某与翁有小隙，适因与人赌博，负债累累，窘极，服毒而寻翁诟骂，冀以斗殴致死，贾祸翁家。翁不较，遂技穷，毒发而死。翁闻之，惊曰：“彼横逆无端，而来使吾少与之争，祸立至矣。”人皆服翁雅量。生子七，孙曾蕃衍，不数世成几百户。科甲蝉联，至今益盛。又其孙夔典封翁，亦好善乐施，见贫而鬻妇者，必解囊相助，以全夫妇。力或不足，虽称贷无吝色。族中一大支仅存一丁，孤苦无以为家，悯之，为之娶妇。今已子孙众多，其得以接续宗支者，夔典之力也。夫人蔡氏，亦能助夫为善，恒典簪珥以济贫。其子（拱宸）已于甲辰捷南宫，筮仕豫省矣。




　　北东园笔录三编 　清。梁恭辰

　　●卷一　　　 ●卷二　　　 ●卷三　　　 ●卷四      ●卷五　　　 ●卷六

　　●卷一◎桐城张氏阴德桐城张息耕（元宰）与家大人壬戌同年，同登馆选。家大人于壬戌秋奉讳归里，故同年中虽觌面多不相知。迨乙丑入京散馆，始渐款洽，而于息耕尤契厚，若素交。尝问息耕：“君家韦乎济美，至今尚簪绂相承，其先必有莫大之隐德。”

　　息耕曰：“余家有竹立城，君闻之乎？余家先代某翁，文端公之祖也，尝于雪夜见盗隐屋脊间，悯其冻，以梯掖之下。视之，则邻也。携入书斋，塑壶飧以食之，并赠数金遣之去，初不令家人知也。邻感翁甚，常思所以报。后夫妇以力耕置田五六亩，一日往田间，见富家子与葬师诣一所，相度良久，曰：”佳哉，此卿相城也。‘问有何验，葬师曰：“试插竹其间，竹越宿则萌矣。’邻闻之，归述于妻，妻曰：”向者急于图报张翁，今其可矣。‘邻问其故，妻曰：“如是，如是，不亦可乎？’邻诺之。旦赴其地，竹果萌，乃去之，易以枯枝。顷，葬师复来，讶其言之不应也；爽然去。邻以计买之而归之翁，翁曰：”不可，贪天必厚祸。‘邻曰：“非公盛德，不足当此。’敦请不已，乃受之，而偿其直。后人遂呼此穴为竹立城云。”家大人曰：“堪舆之说不可不信，君亦闻吾乡安溪李文贞公之事乎？文贞公之父某翁为某翰林佃户，翰林延葬师卜地，得一穴，曰：”此必出三公也。‘筑将半，有某葬师阻之，不果筑。前葬师恚甚，时已薄暮，立辞去。本与李翁素识，遂借宿其家，具以谗告。李敬奉之，乃问：“君父母归土乎？’李辞以未，曰：”然则盍求某翰林弃地而葬之乎？我为君乞之。‘明日，状呈某翰林，某翰林正欲征验其地，许之。葬师喜，为诹日卜葬。事毕，将行，告李曰：’三年后，我必来覆视也。‘后李耕倍获，家业渐裕，某翰林异之，召后葬师问故，对曰：“祸本未成，如于墓旁环以河，祸将立至。’某翰林即凿河以试其言，河成而文贞公生矣。一日，前葬师至，李以凿河告，曰：”福萃于兹矣。‘忽闻内室呱声，曰：“君得丈夫子乎？’请出视之，方额直准，葬师曰：”此一座台星也，恐彼葬师知之，当远徙，毋速祸。‘乃合族迁居，某翰林知之，命他佃护其墓。文贞公年十二，随父归省墓，德某翰林，往谢之。翰林惊曰：何来此儿，是他日公辅器也。’遂留于家，延明师训之，此亦安溪相公家发祥之故事也。“

　　息耕为之嗟叹。时座中有江右同年某友，以葬事与族邻争控不已，闻两人纵谈，乃慨然曰：“吾乡谚云：福地福人来。何争之有？余本拟散馆后急乞假回家了此事，今不复尔矣。”众叩之，亦莫详其颠委云。

　　◎杭州许氏阴德钱塘许滇生尚书家，四世科第，每届乡会试，支属群从必有人登科第者。相传，其封翁乐亭先生为申韩老手，即滇生尚书之曾祖也。初就幕于陕甘两省，后督部方恪敏公以厚币延之。公办事精敏，时平凉、庆阳数府氵存饥，卧瑾相属。

　　封翁闻而悯之，私具一折稿请公入告，并请发帑银二十万两赈济平凉等府饥民。

　　迟之数日，折尚未发，封翁即袱被辞馆，公亲至问故，曰：“待先生并无敢慢，今忽然辞馆，想为请币二十万之折迟疑未发耶？”封翁曰：“此折果发，必不辞馆。”公诺之，即日拜发。去后，公意终惴惴，谓所请过多，恐不能邀准。一月后，奉回朱批，乃大蒙嘉奖，并以二十万两恐尚不敷，加赈二十万两。公大喜过望，即诣封翁谢过。于是平凉等府数十万生灵，得免转于沟壑矣。不数年，封翁之哲嗣即领乡荐，文孙学范、学曾均接踵成进士，迨乃字排行，益复昌盛。人谓许氏阴宅甚佳，讵知封翁之功德曾活数十万生灵之所致哉？戴君槐谷为许氏姻亲，所述如此，当得其实也。

　　◎南昌万氏阴德家大人官河南监司时，南昌万氏兄弟，如廉山（承纪）、渊北（承紫），皆本辖厅官，往来最熟。稔闻其家门鼎盛，询厥由来，则皆其尊人梅皋先生之世泽也。先生名廷兰，字梅皋，乾隆壬申春乡秋会联捷进士，由庶常改知县，授直隶怀朵县，调宛平县，擢通州牧。以东路厅事牵涉罢官抵罪者甚众，案狱者日事刑求，众皆不知所措。先生独恻然，以一身任之。一年狱成，拟大辟，余官皆得免。

　　未几，朝廷亦微知其非罪也。戊子秋谳，蒙恩免勾。丁酉春，銮驭东巡，过通州，见祟墉屹然，问此城工何人承办？大吏以前任州牧万廷兰对。遽蒙恩，改缓决。

　　壬寅年，忽奉特旨出狱，计系保阳狱者十六年矣。时同案各官，皆已旋里，各出厚资来助归计者，不约而同，先生悉笑却之。归里后，优游林下几三十年，至嘉庆丁卯寿终，享年八十有九。梁山舟先生为集元遗山诗句，作挽联云：千文气豪天也妒，一生诗在事堪传。有《计树园诗存》行世。今先生之幼子（承绛），以道光甲辰进士官山西知县。先生之孙（启匀），以嘉庆己已进士历官御史。

　　（启封）以嘉庆癸酉副举人，官浙江知县。曾孙（立锦）又中道光庚子举人。目下孙、曾不下百余人。呜呼，盛矣！

　　◎方勤襄公吾闽台湾林爽文之乱，福节相（康安）来平之。随带军机章京二员，一为方葆岩（维甸），一为范叔度鏊，节相倚之若左右手。命方专司讯鞫，范专司文奏。

　　收复诸罗日，在番山中搜出逆民千余人，节相欲尽置之法，姑付方讯录供词。方逐名细如研鞫，则皆被胁从者，欲并释之，节相不可，方持之益力，后竟得尽活。

　　此后搜山所得，悉仿此办理，所全殊多。时论谓方之功德甚大，宜有报。后果扬历封开，终于直隶督任，谥勤襄。家大人曰：“葆岩两世为直隶总督，其父恪敏公积厚流光，尝以片言释保定疯民犯跸之案，最著人口（事详前录）。又闻姚姬传述，公五十外尚未有子，抚浙时，使人于金陵买一女子，公之女兄送之至杭，择日将纳矣。公偶至女兄所，见诗册有相知名，问，知此女携其祖父作也。公曰：‘吾少时与此女祖以诗相知，安得纳其孙女乎？’即还其家，助资嫁之，时公年六十一矣。是年，室中吴太夫人即生葆岩。今复为尚书总督，继公后。呜呼！此恪敏公之隐德，人鲜知者。闻勤襄公尝言家门鼎盛，乃皆不由翰林出身为憾，今公子传穆，己由词林出守，氵存擢监司矣。

　　◎胡中丞翻阳胡果泉（克家）先生，为家大人乙卯会试荐卷师，相待极好。初拟拣发吾闽道府，相订同出京，谓有还乡省亲之乐也。旋放广东惠潮嘉道，乃命家大人留京夏课，不必出京。在刑部，以仁恕为主，不肯稍涉私心，得观察。谢恩之日，夜起尚早，坐而假寐，见一青衣来请入署，胡曰：“顷当进内，不能去。”青衣曰：“去来不误。”因命驾舆，答言已备。不觉出门，登车疾驰而去，过一门，黑如漆而有光。再进，则光明绿瓦大殿矣。入则中坐者三，见其来，皆起而拱。

　　先生上前揖毕，阶下跪一人，两臀溃烂。上坐者曰：“此人当暑应缓杖，控言未缓而决，因伤溃死，是否？”胡答以杖罪系某照例审断，决则某已病假，不知也。

　　遂检查册子，其时果在假中。又一人捧首而前，言罪当缓决，误人情实。胡答以斩缓系我所定，情实则堂官所改。于是上坐者乃命设坐，好语勉慰之。既出，仍登车而回。路遇旧吏某，乃数日前死者，舆前叩首，称某母老家贫，殡不能归，书室字纸篓乱纸堆中有银三十两，乞检付其家人。又某吏曾用银三百两，以相好故无券无利，今将不还，求饬其速行归结。时先生忽忆递折误矣，吏曰：“有人已为奏请病假，无虑也。”先生乃醒。次日，自至吏家，向纸篓检之，果得银三十两。更召某吏至，语以故，某吏大惊，不数日即将前项筹还。冥冥固不可欺，非先生之仁心为质，亦不能整暇周至若斯也。先生由外台扬历开府皖中，每为人述前事如此。

　　◎陈方伯江西德化陈东浦方伯（奉兹），初以进士为四川知县，当金川作乱，大兵过境。上宪多委以苦差，公主炮局及修葺兵兴桥路，常居口外山谷间，濒危者屡矣。

　　同僚亦不之恤，上宪更不垂怜也。有三杂土司者，地当进攻金川之孔道，官兵猝至，三杂长卓尔码，妇人也，疑且伐之，闭门相拒。将校大哗，谓三杂畔矣，宜先攻破之。公疾行，告将军曰：“三杂非畔，未知国家意耳，请以单骑往察而谕之。”将军从公策，公至，数语间，卓尔码即散守者，具状上谢，且奉军过甚谨。

　　后得诏，加封贤顺。卓尔码谓惟公能活我，又予我以荣也。至今铸像事之。公在蜀中二十七年，至是，以军功氵存擢至江苏布政使。

　　◎孙观察孙伯渊先生（星衍），耿介自持，不随流俗。以一甲进士授编修，时和坤当国，一时英俊，多屈收门下。公自守，独不相往来。和衔之，公散馆试《厉志赋》，用《史记》搁绸如畏语，和指为别字，抑置二等，以部员改用。故事，一甲进士散部，或奏请留馆。时和方掌院事，欲公至面商，公卒不往，曰：“吾宁可得上所改官，不受人惠也。”又由编修改官可得员外郎，前此吾闽吴文焕有成案。或谓君但往一见，即可仿办，公曰：“主事终擢员外，何必汲汲求人。”

　　自是，编修改主事遂为成例。补刑部直隶司主事，时领部务相国阿文成公、大司寇胡庄敏公皆刮目相待，派人总办秋审处。同人皆目君为书呆，不相浃洽，惟同年张鞠园（祥云）素与公以古学相切靡刂，既同官相得，而议狱多龃龉。鞠园主精明，公主仁恕，往往依古义以求平，多所全活，为长贰所爱敬。久之，同人亦渐无后言，是年，伊墨卿先生新入部，其尊人云林光禄饬之曰：“治狱最难，吾愿汝法伯渊可耳。”公自改官后仅六年，即由京察出为兖、沂曹道，权臬事七。

　　越月，平反至数十百条，活死罪诬服者十余案。亦不以之罪县官，曰：“县官岂能尽明刑律，皆幕僚误之也。”解组后，侨寓白门，专以揄扬后进为事，座客恒满，人目为陈太邱。尝与人论一前辈，云：“彼之不爱才，毕竟自家才识有限耳。”

　　时服为名言。近相传其身后主管栖霞山。聪明正直，宜其为神。可以理信之矣。

　　◎黄封翁嘉善黄南薰封翁（凯钧），霁青太守之父也。少攻帖括，甫冠而孤，度不能自存，乃弃去，课治农亩。今友《渔斋诗集》有咏农器诗十余首，每首一器，并详为之注。使不耕而食者读之，可以知农功辛苦，稼穑艰难焉。嘉庆甲子，浙西大水，禾稼淹没，米价骤腾，县官行平粜政，众多避匿。翁独以身倡，大暑烈日，持盖步行，按户之上下，罔有漏失，所全活甚多。尝以屋旁隙地假人，后久假不归，且反唇焉。翁笑置不问。又买邻人之屋，而其屋先已赁人为店，翁虑其他徙失利，垂立券而毁之，让其店者。其好行其德如此。未几，霁青入翰林，掌文枋，历郡守。里人以为封翁仁厚之报云。

　　◎彭咏莪宗丞述二事彭咏莪宗丞云：吴中乡饮大宾彭惕斋讳正乾者，芝庭尚书之封翁也。尝因造屋，闻有碍东邻风水，命匠人断柱木，各短三尺，其屋甚卑，不称巨室。里中人称其盛德。后膺一品封，夫妇皆跻上寿。阅数十年，而东邻之屋尽入于彭，为其子孙所分居矣。又云：吴中朱广文应潮之父，名宏基者，居枫桥贸易。尝有偷儿入其室，视之，则邻舍某也。其人惧执，跪而求免。朱出白金十两给之，曰：“持此，自觅生计，毋再作贼也。”其人竟改恶从善，朱亦终不言其姓名。后应潮于乾隆乙卯试顺天乡闱，房官已掷其卷矣，恍惚梦一人云：“请再看。”房官觉，勉强覆看，仍不惬意，掷卷就寝。忽有人推其床，曰：“起，起，再看。”

　　即惊醒，随取卷加圈。次日，呈荐主司，即取中。后官桐城教谕。

　　◎回煞姚伯昂先生《竹叶亭杂记》云：凡人死后有回煞之说，北方谓之出殃。闻友人常云麾言：地安门外某家，有新死者，延阴阳生检出殃日。生检查，告以期，且曰：“此殃大异于寻常，必为大厉，合家徙避，仍恐不免于祟。唯有某鸦番乌克神（即看街兵之称）胆大能敌，当邀至家以御之。”其家甚恐，至日，奔访某鸦番乌克神，邀之酒食，食毕，告以故。某亦素负其胆，不肯辞。至夜，闻棺盖作声，视之，则盖已离开，棺中人欲起矣。急跃棺上，力按之，相持竟夜，闻鸡鸣，棺中人始帖然。某仍合其棺。及其家人至，问夜来情景，某不言，但以无事答之而归。其家乃以无事告阴阳生，生愕然，曰：“吾前检日误矣。其实殃之归，正在今日耳。然其厉不可言状矣，欲御之，仍非某不可。”其家复至某处，求其再来。某心欲却，而恐失胆大名。欲去，恐力不敌。姑应之，而心自疑虑。偶至街前，见一测字者，卒然问曰：“尔有何心事，当告我，可为筹之。”某怪其无因而先知，乃告之故，测字者曰：“鬼甚厉尔，将不敌，我有爆竹三枚相赠，但至事急时，放一枚，三放可无事矣。然不可在屋中，当登屋以俟。”某如测字者所指。及夜半，棺盖裂声甚猛，果不似前夜。盖方裂而尸已出，四望无人，即出院中。复四望，见某在屋上，跃而登，将及矣，某放一炮，应声而倒。少顷，复起。如是者三，炮尽而鸡鸣，尸不复起矣。其家人至，备悉其状，舁尸复殡。往告阴阳生，生已暴死，身若火燃者，硝磺气犹未散也。其人大骇。后询知此生素恨某，欲因此杀之，且以神其术也。夫欲图人而使亡者先受暴露之苦，冥中自不能恕之，其为火所毙，固天道宜然。此等术士之能为祸，亦复可惧。测字者不问先知，是亦可疑矣。

　　◎嗣子起家卓海帆阁老云：闻吴中某封翁者，五岁时为伯父嗣，后嗣父宠婢连生五子，遂憎厌封翁。庶出子居长者，更狡险，娶妻某氏，尤极凶悍阴毒。日事谗构封翁，事事掣肘，隐忍顺受者数十年。家本殷富，析箸时，诸弟俱拥厚赀，封翁所得不及每股之半。家渐落，封翁素节俭，生平不妄用一钱。嗣父没后，诸弟益肆淫荡，禁之不止，遂觅屋异居。后诸弟与人构讼累年，已耗其家赀之半，长者夫妇俱暴卒，子四人连夭其三，其余亦死丧叠见，生计萧然。而封翁两子俱登科第，官清要，夫妇齐眉，孙曾林立。知其事者，咸啧啧于天道之不爽也。

　　◎四美卓阁老又云：道光乙酉冬，余在京，闻江南乡试二场有题诗卷面者，系七律一首，后四句云：“薄采慈姑吟怨句，漫煎益母治相思。临行互剪罗衫袖，珍重啼痕好护持。”末书“坐九王复题”。盖坐字九号也。是科闱中有两王复，一安徽人，一江苏人。后乙未岁，余以阁学典江南试，得一卷，已定前列，因诗结联用四美两字，嫌其不甚庄重，遂斥之。及折弥封，阅其名，乃王复也。

　　◎江山巨族江山县绅户，近日以王家为最盛。相传其先人某，居北门外，只有茅房一间，为其祖业。一日早起，打扫茅屋，见有小包裹一个，检视之，内有五十金，知为过客所遗，坚坐门首待之。俄有一人踉跄号哭而来，诘其故，则即遗金者。自述金系假贷而来，缘其戚为人诬扳入狱，拟以此金分赂守者，始得释。今不得金，则某戚行将毙狱，其妻与子皆无以自存，我无以对某戚，又何敢独活，此金实关系四命，故如此仓惶耳。语毕，复哭。某即出前物，还之。其人详询姓名，拜谢而去。逾年，某葬亲。届期，扶柩而行，距穴地仅半里许，适大雷雨，水暴涨，柩不得前，即安放于中途隙地。而雨愈暴，水愈大，走视坟穴，已被水冲破，不堪葬。不得已，即就隙地累土成坟。逾年，其家骤起，入泮宫、登乡荐者接踵而来。佥以为某还金之报，今已成城中巨族矣。

　　◎某廉访楚南按察使某，浙人也。以善理苗功，由同知氵存擢至廉访，加二品衔，并戴花翎，疆骚开府矣。明白有才干，省中事听其主持。会粮道出缺，有候补道某应补，抚军与廉访商不之与。某道饮恨。廉访平苗时，有苗田若干顷，名为充兵饷，实则廉访主之，每年至苗地一次，号称巡查，其实收租而已。某道知之详，常向人言，欲发之。廉访大恐，思先陷之。某道前曾署岳常澧道，鞫小钱一案，有苞苴。廉访欲实之而无左证，乃使人以贿诱钱主之妇，得其实，飞章劾之。得旨，褫某道职，严讯。廉访主其事。某道初上公堂，犹以廉访有同僚谊，痛哭诉来。廉访大怒，以为咆哮公堂，令加刑具。及送之狱，又对某道惋惜嗟叹，如旧寅好，被以己之褐，坐以己之肩舆而出。盖虑人议其加刑具而故掩饰之也。及某道入狱，则复令狱吏严禁不与人通，若系大盗者。狱成，以赃私律论绞。无何，廉访入觐，旋楚，宿汝州旅店。入座，命仆送茶二瓯。其仆怪之，旋闻室内诘辨声，乃主人与某道辨论，但闻其声，不见其人。及返署，甫入室，惊曰：“某道台胡为乎来哉？”旋见某道击其背，疽发而死。廉访奸险极矣，死有余辜。然某道之轻言招祸，亦足戒也。

　　◎某太守道光间，有某太守，以刑名起家。初以同知分发来闽，氵存擢太守，小有才，为制府所倚任，虽补有本缺，实经年在省审案也。而招摇恐吓，声势甚张，省中官无不侧目者。台湾戕官一案，制府命随往，获犯百六十余人，制府初欲分别办理，某曰：“台湾民情浮动，此案犯若不死，恐难安静。且系大人所核之案，将来此辈有事，恐大人亦难辞咎也。”于是尽斩之。及内渡，甫登舟，某见鬼无数攀其舟，舟将覆，急登制府舟，乃免。时史望之大司寇督闽学，深恶之，绝不假以词色。及贺耦耕先生奉命为闽藩，亦熟闻某之名，贺履任后，某请私谒，乃不礼之。某怒甚。归，掷其帽，曰：“不官矣。”是日，首府因某未入署审案，遣人要之，某辞以疾。其徒有以军功候补通判某及候补县丞某，同往视之，见某通判曰：“台湾之案，后三四十人皆汝等定谳，今皆到我处厮闹，室几不能容矣。”

　　二人疑其病狂也，无语而退。次晨，探之，死矣。是案固尽当置法，而制府有分别一念，未始不可于死中求生，因某一言，皆为无头之鬼，其恨之也宜哉。按：乙未年，贺耦耕先生与家大人同被召复出，贺先到京，即授闽藩。家大人北上，于天津舟次相遇，贺详询闽省吏治，且曰：“我素知福建有两郡丞，一时派，一龌龊。”时派指陆莱臧，龌龊则指某也。然则贺之精明洞察，某即不死，其何以自容哉？又按：此条余闻于福州同时诸当事，嗣阅姚伯昂先生《竹叶亭杂记》，所载略同。是非之公，知不能关众口也。

　　◎冥中重苦节吕农部某，道光乙酉举人，丙戌进士。有袁大尹俊，为其乡试同年。春闱前，袁之兄梦一老人，知其为祖也。有客来访，坐谓其祖曰：“有事相商，肯乎？”

　　祖问何事，客曰：“肯而后言。”祖曰：“必肯。”客曰：“令孙今科会试当中，然只得一缺，当中者二人。有吕某，两代苦节，请让之。”其兄闻言，急询客之姓名，欲殴之，客以汤某对。其兄亦久知敦甫尚书名，即不敢殴。祖送客去，其太夫人素奉神，梦在神前上香，为子求功名。香将上，旁有一少年击堕之而醒。

　　榜发闻，吕某中若干名。母问吕年岁，方二十余，憬然曰：“梦中击堕我香者，即此人也。”及谒，房师告曰：“汝卷已为卢总裁弃去，汤总裁极赏识，乃得中，此中岂有缘耶？”袁以己丑成进士，果后一科。冥中之重守节如此。但吕母孀居时年近三十岁，推其祖殁时年方四十余，朝廷例不与旌者，冥中即以苦节称之，甚矣！守节之可贵也。

　　◎不孝谴重《竹叶亭杂记》云：卓某，汉军人，以资为太守，分发广东。贷一洪姓财数千两，许其人司阍，随之登舟。一夕，其人登跳板大解，舟子撤板，其人坠水，群趋救之，得不死。卓虑其受寒，以己衣衣之，群谓主人之过厚也。舟至高邮，小仆及婢在舟中方侍夫人食鸡子，忽闻雷声从空一震，仆、婢皆昏仆。及醒，卓与妻俱死矣。舟子先亦震死，继而苏，乃言：“某之堕水，系卓以百金贿我死之也。”言讫，复僵。或谓洪尚未死，其罚似重。比闻卓夫妇皆不孝，卓旧为佐领，有母在堂，先于本旗册档将己名改窜于伯之夫妻俱殁名下，为异日之无丧地也。

　　将行，向一戚称贷，云为留其母日食资。得财，乃阴作假票与其母而去，始知天谴盖为此不为彼矣。若舟子者，实有贪甲之财，必致乙死之心。苏而复死，亦诛心之罚也。按此事记在道光九年间，时余随侍家大人苏州藩署，初传闻至苏，众皆莫测其故，以为未履任之官，何至有此重罚。即负财害命一节，何以夫妇并受其殃。及高邮牧至苏，谒见，向家大人言之，历历如绘，皆出诸仆婢之口，乃群喟然曰：“此人之死晚矣。”高邮牧之来，为鸠赙资，故得悉其详。

　　◎枉杀嘉庆戊午科，浙江乡试二场之次日，有士子发枉疾，监试蒋观察令供给所李照磨押令出号。狂生自言：本年元旦，梦一京兆人披发泣血，言为其父枉杀，报在子孙，黜其科名，不许应试。今甫脱稿，此鬼即来作祟。言次，跳跃叫号，无所不至。适顾见海宁张令，言父台救我。细询之，始知其祖尝为显宦，父现作令直隶。该生学业素优者也。乃带出号舍，饮以米汤，渐就清爽。求复入号，李照磨引至，至公堂，为朱停者所阻。求之至再，始准入，而蒋监试忽大声曰：“迟矣。”出示其卷，已书废卷，墨迹犹未干也。遂扶出。次日，主司调取二场卷，殆首场已中式矣。一事枉法，遂致后人不振，为民牧者可不慎哉。

　　◎关帝签有关中某孝廉，久病不起，日卧床褥。一日，忽梦关帝告之曰：“汝明年中矣，明日即可起身。”诘朝，遽能起。商之母曰：“县中水脚银先已领用，奈何？”

　　徐思之，曰：“父在日有某人欠银若干，父许其不追矣。今无所出，盍控县追之。”

　　于是呈县理前欠，县为严拘追付。既上公车，放榜，不中。疑之，往前门关帝庙求签，签云：“我曾许汝事和谐，谁料修为汝自乖等语。大抵神无诳语，所以应中而不中者，即是强追许免之银为伤天理而结人怨也。

　　◎满招损姚伯昂先生曰：王春亭刺史（照）言某科山西副考官差旋，时本省官出郭送行，向例：州县官送主司，去肩舆前及丈，公揖。主司驻舆出阑，众官趋进。辞之，复入舆而行。众官仍前数武公揖。是时，众官拜揖，某副考但在舆中欠伸而已。有金明府者，副考同年也，愠甚。俟肩舆去远，令人飞奔及之，声称某县请少驻，有禀。某副考不获已，降舆。金明府俟其出舆，乃言向所嘱磨勘卷子已讫，余无他言。副考知其戏也，惭而去。满招损，古人诫之。家大人言：掌教浦城日，有新任某学政入境，时东莱周赓廷邑侯（虎拜）出郭候迎，某学政但于舆中一拱，并不降舆。周大怒，至候馆，不禀谒，声言夫马当照兵部勘牌例给，不能多发一名。学政委巡捕官再三谢过，竟不欢而去。又有新班援例某巡道入境，所属郡守为李松云先生（尧栋），于道左候接，亦不降舆。先生大怒，以事锁其门丁，不释。某巡道不久即引疾归。又言：昔年官河上日，有入觐某将军舟过淮安，时漕帅为魏爱轩先生（元煜）。入舟相见，辞出，将军只送至舱门口，即退。魏登岸，至舆前，回顾，旁无主人，始爽然若失。即日至袁浦，为孙寄圃节相述之。节相笑曰：“此自君不老气耳，我当有以处之。”翼日，将军至袁浦，节相入舟相见。

　　辞出，直沿跳板登岸，至舆前，回顾，不见将军。立命武巡捕至舟，曰：“我适有要语，忘却交代，请将军登岸一言。”及其将军至舆前，则曰：“并无他语，但于礼君宜送我至此也。”遽登舆去，将军亦嗒然而退。此皆所谓侮人者人恒侮之也。

　　●卷二◎漳州城隍福州漳州府城隍神，相传即李许斋方伯（赓芸），威灵甚显。戴昆禾太守（嘉谷）知漳州时，延刑名友沈小隐，绍兴人，相处数年，极称相得。及戴调福州，要沈同往，沈不可，戴颇愠之。一日，语家人辈曰：“沈师爷帮我数年甚好，我待之亦不错，我今调首府，事更烦多，自以相信者同往为放心，乃竟不肯同去，殊为可恼。”有一家人徐答曰：“沈师爷不去，主人之福也。”戴愕然，问故，其家人乃以所知得赃枉法数事对。戴密访，不诬。及启行日，戴潜于书房书一疏，自咎误用匪人，并白其一无所染之情，谒城隍庙焚之。是日，沈尚未移寓也。晡时即病，其家以为虚弱所致，煎高丽参汤饮之，不效。更延漳之名医某诊之，某至，甫及门，遇一人自内出，卒然问曰：“汝来医沈某耶？”曰：“然。”其人：“曰是人不可治，医之若效，尔即不利。”某惶然，熟视不见，某知其不可治，入诊之，不为立方。其妻急欲煎人参饮之，至外室，见三人，一颀而长，二微短。

　　其长者手执铁索。再视，则以纸为者。其二人一持牌，一持扇，迳人内。其妻急反，而灯骤灭，沈已卒。始恍然所见三人，即闽中所谓“走无常”也。神之不缓须臾如此。

　　◎姚伯昂先生述二事姚伯昂先生曰：门人汤海秋侍御（鹏）之夫人唐氏以产难殁，是日适有折差回湖南，汤作家书，时迫，草草数行至其外舅，不及叙病之颠末。其外舅乡居，去城远。得书，痛女，甚悲而不得病原。是夕，设乩问焉。少顷，乩动，则女至，言海秋前生为四川绵竹令，渠为幕友，宾主极相得。曾用主人银，将及万，今世应转男子身，以主人之银未还而情未答也，特现女子身以报。今缘尽当死，不可留也。病之原委，叙之特详。此道光甲午年事也。世谓人世妻子有还账者，有索账者，余因忆前有妹，五岁豆危，呻吟甚哀，数日夜不绝声。张太夫人谓其何不早去，乃大言曰：“尚负八千文，未曾偿清，我即去耶。”先赠光禄公遣余告之曰：“必以此钱为之棺殓，再加千文为焚楮镪，是宜速去，何茹苦乃尔？”余告之，是夕即死。然则还账索账之说不爽也。又曰：河南彰德营参将，忘其名，得奇疾，医不知为何病。日惟自语诟詈，若索债者。其属穆守备齐贤有口才，往解之，病者大呼曰：“我前世为四川总督，某为总兵，负我万金不偿。物色之数十年，今始迹得之，某负心实甚，不能解也，必索其命。”穆曰：“参戎负债不偿，无怪大人之怒，但隔世事，今参戎一贫至此，焉能偿。即索其命去，于大人有何利焉？不如令其备冥镪如数，焚以奉偿，可乎？”病者许诺。乃购冥镪焚之，病者曰：“银色太差，平亦太短，不能抵也。”穆乃集赀购金银箔，属众折为锭，焚之。病者曰：“此次银色大好，惟尚短平若干。”穆请再补，病者曰：“不必，君此番亦辛苦，短者即以酬劳。”道谢而去，参戎病亦愈。然则冥镪其可抵真银乎？

　　◎贫女报恩凡人烟辐辏之区，遇吉日，嫁娶恒十余起。一日，两家俱嫁女，一巨富，一极贫。至中途相值，雨甚至，舁者各以彩舆置邮亭中，四散为避雨计。贫女于舆中哭甚哀，久之，富家女亦心动，遣媵婢问之，曰：“女子适人，离父母远兄弟，诚大苦，然何至伤恸乃尔。”贫女曰：“我母家故穷，所适又乞人子，明日即不知何若，以是悲。”富家女为之恻然，俗于嫁娘两袖中必置坠重物，谓之压袖，富家女神贮荷囊二，各缄金锭一，约重二十余两。乃出，使婢纳诸贫女之怀，语以萍水相逢，无可为赠，持此谋嬗粥，或不致遽冻馁，贫女受之。正欲问姓名，适雨霁，舆夫坌集，两两分路。贫女嫁后，出所赠金，俾其夫权子母，逐什一之利，遂臻饶裕，乃行大贾，家骤起，广市田园。然所置产，田必两庄，屋必两所，本资与所获利必相埒，众莫解其意之所在。性好施，予一乡称善人。顾艰于嗣息，逾十载始生男，视若掌珠，择乳媪哺之。媪来时，诸婢仆指示屋后楼三楹，云：“每清晨，主母盥洗毕，即捧香屏从人诣其上，汝慎勿登，违则必不恕也。”问何故，众言：“我辈来此有十余年者，皆不知，但谨守条约而已。”媪所哺子，渐能行走，忽攀跻欲上，媪阻之，则号跳不得已。从之登入，其中则空洞无物，惟设香案，南向一龛，障以幕。媪揭视久之，不觉失声哭。众闻声，告主母，争讯之，媪伏罪，言：“小郎欲登，恐其蹉跌，匆促间不及细思，致干犯。应如何示罚，惟主命。”问何为哭，媪以挥涕曰：“适见其中所悬荷囊，与我嫁时压袖者相似，是日行至途中，并所贮金赠一嫁娘尔。时母家、夫家皆极盛，初不介意，亦不知其可贵也。不图今日落魄至此。”语罢复泣。诸婢喝之止。主问：“汝嫁为何时？”媪以某年月日对，问：“是日遇雨否？”媪曰：“不雨，则我之荷囊固在也。”主闻而默然，亦不之罪，但寻其夫来。媪以为将遣已也，益悲不自胜。

　　次日，主家张灯彩，召梨园，若将宴贵客者，<并召>々其族人皆至。届时，堂中排二席，设两坐，旁列二几，堆簿籍高尺许。媪之夫在外厢，命四仆引入，四妇自室中拥媪出，令各按二人上坐，勿使动。主人、主母倒身下拜，拜已，起而言曰：“曩蒙赠金者，乃我贱夫妇。非媪，无以有今日。藏庋荷囊，示不忘也。日日顶礼，冀相遇也；财分为二，不敢专利也。今幸天假之缘，不致负恩没世。此田产簿二分，愿存其一而以一归翁媪。”并示族人，不得有异说。翁媪慌遽，惟同声连称不敢、不敢而已。主乃促坐定，奉酒卮，筵开乐作。至二鼓，挑灯送归所居之东院宿，凡几案衾榻，与主居无少异。翁媪本富家出身，亦安之若固有。

　　媪初生女，寄养他人而身出为佣，至是迎归，后长成，遂以字其所乳子。‘两家世为婚姻，如朱陈村焉。世或疑翁媪坐享其成，几于幸获，不知皆其赠金特恻隐之一念所感召也。而贫女暴富即矢图报心，宜天之阴相之矣。造物岂妄予人以福泽哉？

　　◎神庙香火资山西解州关帝庙，在西门外，灵应异常。庙中旧存香火捐资银二万两，有胡州牧者，知是州，假用三千，欲不归矣。及罢官，新任者至，胡移居馆舍。夜有人扣门，问之，答曰：“西门外姓周者，向官索欠。”如是者三夜，每夜如是者三。胡心知其故，而终吝之。频行前夕，又至，且曰：“此项将有公事须用，宜速还，否则未便。”辞殊委婉，胡惧，乃如数归款。未几，刘松岚（大观）观察河东，将莅任，行至平定，夜梦关帝至前，有红旃大书“汉寿亭侯”。刘俯伏前迎，神谓之曰：“河东，吾乡里也，行将有难，汝宜善视之。”刘寤，不知所谓。

　　岁甲子、乙丑、丙寅间，解州大旱，刘请于上司，设粥以赈。赈厂即设于庙前。

　　公费将完，欲请奏益，又须时日，心甚忧之。夜梦周将军语之曰：“赈费不足，何不借庙中存款耶？”刘觉，乃借庙中存银三千备用，则即胡州牧所还之原封也。

　　人乃悟前索胡欠，言有公事须用，即此。刘因修庙，作文勒碑记之。夫人不可欺，而况神乎？债不可负，而况香火资乎？周将军可谓处置尽善矣。俗传周将军气多刚猛，而于此事辞气委婉，殊不类其生平。世之冠带人以索欠而负气相对反目成仇者，亦可愧矣。

　　◎晋宁科甲叶庶常（桂），甘肃晋宁州人。其先德官把总，自以不能读书，望子尤切，因子久困场屋，郁郁以终。某科乡试，初八夜，叶梦其父来，责之曰：“屡试不第，总由尔不用心之故。某某今已中了，尔若努力，今科亦有望，勉之，勉之。”

　　语方毕，号军已唤接题纸矣。叶惊晤，犹惴惴也。然梦中所举获隽之两人，绝不记其名。榜发，晋宁获第者三人，而叶与焉。其二人为刘伯欧、王汝舟，梦中所举，盖即是人。晋宁自国朝以来，无一科中三人者，此为欢舆，故其先德欣喜之而因勉之也。壬午春，叶成进士，出毛春门礼部（鼎亨）门下。授庶吉士日，毛梦一人前致辞曰：“叶某，我之子也。荷蒙成全，特来拜谢。”毛以语叶，且为述梦中人风采举动，一一肖其生前。平生结念，一旦得遂，至不远数千里犹致感焉。然则孝子慈孙有显扬之愿者，当何如奋勉哉。然则彼孙山之外，冥冥之中不胜流涕欷献者，又不知凡几矣。

　　◎龙溪令龙溪，漳之首邑也，俗悍喜斗，故多命案。婺源程某宰是邑，延李森图司刑席，时钟云亭制军（详）总督闽浙，嗔各属鞫案因循，多以缉凶为辞：不肯结案，因下令州县结案不得迟延，不得借口缉凶。程急欲见长于上官，有一案正凶不实，程即欲定案。李致说帖于程，言非真凶，不可定谳。程答曰：“亦知非真，奈上宪督责严，不得不尔。”李复曰：“君九案已结其八，此案少缓，未为迟也。”

　　程对以有冤我当之，与君无与。因定谳，上之，程旋以事去官，李解馆，因疏于城隍以自白。是夜，程梦至冥司，对案俯首认罪，程宦囊丰富，多营运于苏州，因挈眷至苏。未几，病作，自刎而死。本籍所营田园宫室，不得一日安享也。论者曰：“李食程俸，知囚之冤，争之不从而不能去，亦不得为无过云。”

　　◎刑官夙孽《竹叶亭杂记》云：刑部一老皂隶，梦至一处，宫殿巍峨，上座若东岳庙之塑像者，阶下列鬼无数。少顷，引一人至，问答有词，但听不了了耳。上座者怒曰：“罪当绞。”隶细视之，则本衙门秋审处提调张某也。俄又引一人至，问答如前，上座者曰：“当斩。”隶细视之，则又本衙门秋审处提调吴某也。俄又引一人至，体貌甚伟，上座者怒似稍霁，令去两目，隶审视之，则本部尚书长牧庵相国麟也。隶股栗而醒。无何，张出为观察，一日，有红衣两女子为祟，百计治之不去，观察避于太夫人室，鬼不敢入。太夫者，节妇也。后伺太夫人寝，突入，拉杀之。吴后知某府，颈生疮，世所谓断头疮也，以是卒。长相国仅以失明止。

　　理刑者可不慎乎哉！家大人曰：长牧庵阁老为先叔父太常公乙未同年，似不失为正人君子。乾隆间，公巡抚山东，时每岁某关有解抚署公费若干金，公欲奏归公，其长公子怀亦亭云麾（新），方十余岁，以为不可，曰：“大人不取此项，不足为廉，若一奏入公，代者至，必仍旧贯，是令司关者倍出之矣。”不听，后果如公子言，公亦稍悔所见之不远也。及为喀什噶尔办事大臣，则所为深得大体。先是，新疆奠定之初，一切赋税较之准噶尔时有减无增，回民悦服。其喀什噶尔回民，内有伯德尔格一种，素皆贩运营生，绝无恒产，岁例税金十两、金丝缎三匹。

　　乾隆二十七年，有知府名莫萨者，于正供外索普尔钱二十千文。办事大臣海明查出，即将此钱作为正赋，公具奏，以为既非赋课旧有，即应革去。又伯德尔格初只八十余户，迨乾隆四十五年，有四百余户。办事大臣玛兴阿议增贡金四十两，公以为无论中外百姓回民，生齿日繁，则生计亦日难，从无计户增赋之例，即为裁去。又喀什噶尔看管果园回民，岁进葡萄一千斤，办事大臣永贵议以徒劳台站，只收二百斤，余八百斤每斤作钱十文，折价存库。公以事虽细微，体制不合，一切免之。凡此，皆深得治边之体。似此廉明通达，其在刑部必不致过有枉纵可知也。

　　◎妄念辱身怀亦亭云麾言：其同寅某戚家花园有狐居之，某尝过戚家饮酒，其仆随往，恒潜于园之隙处默祝，冀仙之一遇也。一日，竟见美人翩翩而来，喜出望外，即欲止之于亭。美人意不欲，曰：“亭近外廊，恐有人知，此间后轩极幽僻，人迹所不经，非此恐乐之不畅也。”僮随之行，三折至一小穿堂，长榻莹然，令僮先解衣而卧，美人襦甫脱，则伟然皓首庞眉一老丈夫也。按其臀而刺之，力挣不得脱，痛声与恨声俱厉，竟不闻于外。迨翻身却坐，但觉股下葺葺然如坐于新絮间，而老丈已不见矣。委顿出园，猝遇宅中人，竟不能掩其事。自此，谷道旁有白毛，周围一丛。尝以示人，亦不自讳。是可为有妄念者戒也。

　　◎欠债李进士贡南，光州人。未第时得狂疾，既愈辄，能役鬼，往往先事预言，无不奇中。人有寄之书者，书未至，已能道其书中语，然皆托之梦也。授读于固始曾舍人资见家。固始有吴秀才图南者，贫而死，遗妻及弱子，几不能自存。其妻茹苦守志，族中人皆悯之。舍人有族弟某者，与李善，与吴秀才亦为莫逆交，恒以其家贫为念。一日，问李曰：“知君能役鬼，我欲致书与吴图南，可乎？”李曰：“可。”曾密封一函与之，李乃朱书“李翼”二字于封面之右，其左书“仰值日功曹查送”，取火于书室院中焚之。及晚，李忽为作复书，叙答甚详，观者意李托之鬼也，李言乃吴浼其作答。然李固末见前书，而所答不差。书中念其妻之贫甚耿耿，谢曾之垂念又甚殷殷。书末，将其生前戚友中所负之钱，某某三千、某某二千，一一开列，属其妻索，得之即可存活，计钱九十七千余文。曾以其书示吴之妻，妻初不信，姑持书示负者家，皆悚然归之，果如其数，其家遂赖以存。

　　此事曾舍人亲为人言之，足见债不可负，阴间所存记，一一不差。惟李名贡南，而书面所书乃为李翼，岂阴阳有二名耶？

　　◎劝孝杭州有某甲，病魂离舍。至冥司，遇一吏，乃其故友，为检籍，蹙眉曰：“子忤逆父母，法当付汤镬狱，幸寿未终，且去，俟寿终再来。”甲惶怖求解，吏曰：“此罪至重，佛亦难度，我何能哉？”甲泣求不已，吏沉思良久，曰：“谚云：解铃还要系铃人。得罪父母，亟以孝顺父母忏悔，或可挽回耳。”送之反，汗出而愈。即向父母备陈所遇，从此婉容愉色，侍奉惟谨，并戒妻温清无懈，颇得父母欢心。及父母故，丧葬如礼。后年逾七十寿终，想缘孝顺挽回也。

　　◎孝鬼草姚舜宾，无锡人，忠诚笃实，乡里目为长者。家綦贫而孝，母年七十，训句读以养，极婉容愉色，不敢懈缺菽水。乾隆五十年，岁大饥，生徒既散，日不给嬗粥，焦劳拮据，未几病死。不能殡，瘗于屋后隙地。次日，见土上忽生一草，形似山药，结子累累，香甘而糯。妻采食之，终日不饥，遂以供姑。晨采午生，取之不竭。草长四五尺，母抚而哭，即伏地摇摇如拜。邑中播闻，观者如堵，皆嘉其孝，各出甘旨以赡其母焉。孝心所感，生死不回，此经所谓不匮也。

　　◎宿冤索命苏州史家巷蒋孝廉（东吉），有子，娶徐氏，伉俪甚笃。一日，忽置酒，与婿把盏曰：“吾宿冤已到，势难挽回，劝君更尽一杯为别，此后幸勿相念。”掩袂大恸。蒋生抚背劝慰，无何，氏忽竖肩目，大呼曰：“汝记万历十二年，两人设计惨杀我于影光书楼乎？”手自批颊，又以剪刀遍刺其体，口音似山东人。

　　一家伏跪哀求，卒不解。中街路吉祥庵有僧名莲台，素著道行，遣人召之至。徐氏曰：“秃奴可怖，且去，且去。”及僧出，又詈曰：“汝家媳妇房中能朝夕住和尚耶？”僧曰：“前世冤业，二百余年才得寻著，稽愈久，恨愈深，报亦愈急，老僧无能为也。”僧辞去，徐氏即剪耳、刺手，掐身无完肤而死。

　　◎醵金赎女吴县许也秋进士（大铉），以进士需次在籍，见亲戚中有买妾者，日以肩舆抬女到家视。一日，见两女有大家风，询之，父系贡生，某兄亦孝廉。为之心恻，乃醵金以赎，认为义女，先后择土人嫁之。此事在道光庚寅年。再逾年，而也秋之子达泉（源）即领壬辰乡荐。丙申，成进士，出知某县，已大著循声矣。

　　◎解砒毒方歙医蒋（紫垣）有秘方，解砒毒立验，然必邀取重资，不满所欲，坐视其死。

　　一日，行医献县，中夜暴卒。见梦于居停主人曰：“吾以耽利之故，误人九命，死者诉于冥司，冥司判九世服砒死，今将赴转轮，我赂鬼卒，来以解砒毒方相授。

　　君为我活一人，则我少受一世业报。若得遍传利世，君更获福无量。“言讫，涕泣而去，曰：”吾悔晚矣。“其方，以防风一两研末，水调服，并无他药。南城邓葵乡《异谈可信录》又载：冷水调石青，解砒毒如神。幸善知识，心存普济也。

　　◎负债为驴吴人薛端书（楷）自城西夜归，途次，小憩桐桥阑上，遇一皂隶絷囚先坐。

　　见囚啜泣不止，隶鞭楚之，意觉不忍，从旁劝解。隶曰：“此南濠牙侩，吞负客钱盈千累百，逋逃时犹在狭斜淫乐。居然一牙户空拳赤手享用埒素封，谁念客之履艰涉险，撇妻子以性命博此阿堵物。今冥司判为山东道上驴，押之往生，又累吾行远路。生前以客资挥霍如粪土，今日独无一纸钱饷吾沽杯酒，尚淹留不肯去耶？”端书竦然起，隶囚俱不见矣。

　　◎戒戏言湖南浏阳县有欧阳生者，为人轻薄，与某生同塾读书，时某生新娶，欧阳生以某生所娶新妇如何美貌，与伊熟识往来，常与相狎。某生素性迂拙，不知其戏己也。归与其妻寻事吵闹，因此不睦，而其妻亦不知所由来。后某生声言以妻在母家闺门不谨，其妻无从剖白，即投缳殒命。同塾闻之，皆以戏言误事共咎欧阳生，而欧阳生以同窗戏谑，不为介意，旋亦息事。乾隆戊申岁秋闱，欧阳生赴科应试。入闱，系某字第一号，因号外嘈杂，与第八号之某翁调换，某翁因茶水近便，亦即应允。是夜三更后，忽有女子塞帘而入，讶曰：“何号是而人非也？”

　　疑讶间，忽即退出，徘徊帘下，作呜咽声。某翁知其有异，因诘之，曰：“汝有冤相报，欲寻何人耶？何不告我，我当为汝计之。”女以欧阳生事向诉，且言欧阳生今科当中，故来相阻，以报夙冤。某翁云：“此乃戏言误听，并非有心，可以原谅。但汝之死固冤，令其超荐七七四十九日道场何如？”女曰：“此自可从，但欧阳生为人无信。”翁曰：“我当为汝谋之。”留女少待，翁即往告欧阳生曰：“某生之妻某氏来寻汝矣。”欧阳生闻言失措，喑不能语，翁因为慰解，告以今科必隽，出场后当作七七道场，方可解释。欧阳生唯唯。翁恐其无信，索写契据一纸，回告女鬼。某氏见字，半信，欲翁作保，翁为写一保字，将纸烧化。女即垂泪，裣衤任谢曰：“只是便宜了此人而已。”后生出场，即为作道场。及榜发，果中式。是科首题“夫子圣者欤？何其多能也”，欧阳生错写“夫子圣矣乎？”

　　磨勘罚停三科，以一举终其身。

　　◎杀尼姑弄嘉善县北门，内有杀尼姑弄，莫知其所由名。相传弄中向有尼庵，一尼先与屠者私，复有他好，屠妒奸，乘夜入室杀之。希灭迹，支解其尸，纳诸袋负而出北门，将沉之河。时尚五更也，门者诘之，以婚家供神所宰对，遂混而出。至吊桥，瞥睹黑而胡者持刀立桥心，惧不敢过，往返踯躅数次，天渐明。乡人入市者，见袋口血漉漉下，询之，如对门者言。顾神色慌张，类有异，强解所负，视之，则一光圆女首，四肢分截，骇为尼尸也。号执赴官，一鞫吐实，按律处斩，而毁其庵。人遂以杀尼姑名弄云。按北门外柳洲亭有关圣庙，黑胡持刀者，盖周将军之灵，路截淫凶，俾无漏网，亦足见神威之显赫矣。

　　◎救难巧报山阴陈某，逸其名。赴省试，舟泊萧山之西兴驿，忽闻街市火起，登舟往观，见避者纷纷，火光中一女子身无半缕，蹲伏于地，羞惧无以自容。陈急取一袍，掷与之，女得衣蔽体，而家人星散，号泣无所归，哀陈求救。陈使宿其舟之头舱，终夜不交一语。晨起，访其母家，掖之归，彼此匆匆不暇问姓名，衣亦未还，陈即渡江去。及入场，题纸既下，文思甚涩，一字俱无。正窘迫间，闻邻号呻吟声，窥之，见一生病甚笃，谓陈曰：“余病矣，文成而不能写，惟交白卷求出场而已。

　　子其为我点检考具，感且不朽。“陈为之料量毕，生问：”材文如何？“陈告以故。生曰：”余文已无用，感君之义，即赠君。“陈既受文，遂扶生出。归号，全录其文。揭晓，竟中式。亟访某生，无知者，久亦置之。后陈以大挑，分发安徽，晤一候补令，似曾相识。谛视之，即向日之患病某生也。各叙往事，乃知某即萧山人，是年出场后，病旋愈，次科亦获隽，昨甫到此，陈谢之。偶一回首，见檐下有晒衣，则前赠女子之衣在焉。不觉屡顾，某疑而问之，陈言其始末，且询得衣之由。某恍然曰：”信哉，君所见女子，即内子也。遭回禄时尚未嫁，及归余，笥中见此衣，内子为余言，昔遭火厄，幸遇一士子掷一衣，得蔽体而归，彼此匆匆不暇问名姓，衣亦未还，每呼负负。故夏日必晒而藏之，将以报也。盖君之遇我，我之赠君，悉君之阴德所致。冥冥中假予手以报之，非偶然矣。“语毕，呼妻出谢，从此来往如通家。此嘉庆初年事。

　　◎鬼畏孝子吴中屠者刘四，有胆，中年积资数千金，遂纳监，列衣冠。虽放下屠刀，未能成佛，日与诸恶少饮博恶噱，无所不为，士林羞与伍也。然事母甚孝。一日，其徒语及郊外某舍有厉鬼，人莫敢居，遂与刘四约，如敢止宿，当酿酒食以啖。

　　刘四欣然独往，众恐刘为鬼困，率伏户外以护，雾色苍茫，月光黯淡，乌啼鬼叫。

　　方共惴惴战栗，草木皆兵，忽听有人高唱《莲花落》，前往推户，一鬼忽从人衣袂下突前，止之曰：“刘孝子在内，我辈只可露宿；杯酒尚未温，子速归休。”

　　唧唧数声而去。众更骇，牵衣奔返，群鬼相逐，尘沙染衣，有堕道旁溷者，满头遍插木樨花而去。

　　◎医地人生邀福之心过甚，则事之断无是理者，亦遽信之而不疑。青乌之说，自不可废，然一为所动，则必终为所愚。京中有赵八疯子者，创为医地之说，此亘古奇谈，而竟有信之者。尝为武清一曾任县令者卜地，告之曰：“适得吉壤在某村某家之灶下，去其屋则得吉穴。”某令遂别购地造屋，迁其人而购其室。及毁灶，赵又熟视曰：“此地惜为灶所泄，地力弱矣。”某令曰：“为之奈何？”曰：“医之自能复元，药当用人参一斤，肉桂半斤。俟得此二物，付我，余药我自为合之。”某令如其教，备参、桂授之。越日，掘地下药，又告曰：“三日后夜半，立于一里之外，若遥见此地有火光浮起，则元气大复矣。”乃潜施火药，于地外，阴令人往，约以某夜远见有笼烛前行者即燃之。及期至，某令家邀其夜中笼烛往视。漏三下，曰：“是其时矣。”遂同往。久之，遥望其地，果有火光进起，狂喜曰：“君家福甚大，不意元气之复若是之速也。”某令亦大喜，然为药物故，家资以消耗过半。赵售其参、桂，家称小康。无何，赵子俱亡，赵亦得奇疾，身如已死，但能饮食而已。始大悔。平生所愚者不止某令，而所售参、桂之资亦归于尽。身受其报，天道当然。而为所愚者，绝不思理之有无，又愚之愚者也。

　　◎薛二蒋伯生大尹（因培）云：山东试用薛大尹（定云），无锡人。一日，坐公馆中，方食汤面，忽有一卒至前，问曰：“尔姓薛乎？”曰：“然。”“行二乎？”

　　曰：“然。”卒曰：“我老爷令我唤你。”薛曰：“尔老爷为谁？”答曰：“见便相识。”欲俟食毕往，卒曰：“归食未晚也。”薛遂不觉，随之去。至一座落，见一官，衣冠与州县等，卒然问曰：“你为薛二耶？”薛应之，心方怒其官相等，何乃遽如此相呼。上坐者呵曰：“见我，何以不跪？”辄令牵下，掌责二十。薛又念能责我者，官当胜我，然不自知所触犯何事。乃大言曰：“大老爷乞查明卑职以何事犯责。”上座者亦大言曰：“尔何人，敢称卑职耶？”薛乃述现为试用知县。上座者推案起，遽前谢过，因问何人相请至此，卒乃跪以对。乃大杖其卒三十，令送薛归。出门回顾，则里中土城隍祠也。比到公馆，其面尚未冷，而两颐遽肿，乞假十日乃愈。是日，薛之邻居僚友有长随薛二暴卒。盖缘误勾。逾日而土城隍祠忽毁于火，薛未半岁亦卒。盖其精气已委顿，俗所谓火焰不高，故鬼卒得以近前，而上坐者不察其罪，遽行施刑，致无辜之人误被掌责。聪明正直之谓何，宜其旋受冥罚矣。

　　◎戒食鳖新建渔人获一鳖，特巨，背列八卦形。观者异之，劝释放。渔蠢而狠，曰：“犹是鳖也。”竟烹食之。越日，复渔于江，则鳖群无数，绕舟浮游，众渔竞前捕捉，遂致争斗，前获巨鳖之渔毙焉，而鳖群散矣。噫！鳖而有文，非凡介矣，顾不能避预且之醢，岂智有所昧哉。老杜《义鸟诗》云：“物情有报复，快意贵目前。”渔者见报于其族类，可为妄杀者戒。甚矣，怨毒之所归也。此嘉庆已卯冬事。

　　◎鸦片朱某言：仕宦场中多嗜鸦片烟者。或云疲于案牍，食之，振起精神，则为花柳场中游荡之助。若花柳场中男子，妇人，亦有食者。朱尝于苏州宴会间，问一老妓，言食此之弊甚洋。言男子初食此烟，房事可以鏖战数倍。妇人食者，正可与敌。及其久也，男子之势伤，日缩，渐至于尽，不但不能战，并战具而无之。

　　妇人食此久，精血过伤，以合房事为苦事。则苦况尤不可言状。恐人未能尽知也，故记之以示警戒耳。

　　◎钱学士钱金粟学士（林），每年常入冥判事，众所共知。道光甲申，尝与同年宫辛楣洗马（焕）闲谈，官方以大考为虑。钱曰：“无虑也，考得着即妙。”后宫至七月物故，而九月始大考。当宫病时，钱未往视，及病亟，始至卧榻前，袖出一纸，焚之而去。宫之子从火中攫之，只存烬余，外签有“某时封”三字，宫即以其时没也。大考擢官后，又有闻其入冥者。问之，则曰：“只八月廿七一度耳。”

　　问何事？则曰：“勾人名耳。”问何所据？则曰：“凭其册注，大抵昧财者居多，然亦有昧至盈千累万而不勾者。”问何故？则曰：“亦不自知，但其时觉其可不即勾耳。”阅册时，有吏在旁，指册中二人应勾者，余恶其多言，复疑其有弊，独不勾。事毕，有衣冠显者据案，收册者因献以册。其人阅毕，言所勾极合，惟漏却二人耳，即前吏所指也。余请补勾，显者曰：“奉旨请尔来办此，勾由尔，饶亦由尔，不能补也。”时家大人与程春庐先生（同文）同在盘山行帐中，亲闻学士述此。是冬，学士即归道山矣。程曰：“疑吏有弊，独宥两人，殊不知即堕此吏计中也。然则幽明殆无别欤？其所谓昧财至盈千累万而不勾者，当必别有大处分，不第以一勾了事也。”吁！可畏哉。

　　●卷三◎会场孽报吴中某生，年十二入泮，十六领乡荐，才貌兼擅，群相慕悦，为某富室赘婿，与其次婿同馆肆业。次婿，年十五，丰姿韶秀，宛如璧人。某于酒间语次，每调谑之，意颇含愠，以父母推重之，辄复隐忍。某生以为可诱，一夜乘其醉卧，裸而淫之。及醒，羞忿，逃往天台，剃发为僧。家中人寻得之，誓死不肯返。未久，圆寂寺中。后父母知其故，自惜颜面，亦寝其事。某生于会试场中，忽见连襟婿如同馆时，大喜，竟忘其死，复谑之曰：“弥子之妻与子路之妻，兄弟也。”遂以前二语大书卷上。后屡试见之，从未终三场，缘早岁登科，年方强仕已截取知县，比报到，忽癫痫而死。

　　◎诉冤鬼衡水某妇，有与豪右通而谋杀其夫者。尸，侄首官，豪以金赂仵作，相尸无伤，转坐诬。复诉之，廉访委某令邓公往按之。反覆相验，亦无证据。夜宿馆舍，披阅供语，思维间，漏已三下，从者尽鼾寝。骤觉烛光黯淡，阴风搴律，壁角一人乍前乍却，倏跪案下，微啜泣声，若有所请。公心悚，口噤，凝神谛视，审知日间所相尸，右耳畔垂一物，如白练状，大悟，乃大言：“尔去，吾必雪尔冤也。”

　　其鬼稽首而灭，烛亦骤明。遂折东，邀衡水尹督责吏仵，复至尸所覆验，衡水尹笑曰：“人谓邓公书痴，良不诬也。作令十年，家无寸储，其才可想矣。似此公案，岂拙宦所能办哉？”勉强复往。邓叱检视右耳孔，仵作即失色，乃于耳中取出水湿棉絮，约累半斤，告衡水尹曰：“此奸夫淫妇之所以得志也。”遂榜掠之，尽得其前后奸状，置之法。

　　◎托生报德顾小韩方伯（学潮）言：杨乘时（溥），无锡诸生，文名甲于邑。奈屡试辄落孙山，年过五十，所育非男，闺中但有五女，因娶妾焉。娶之日，宾客宴，贺者未散，主人入房，见新姬呜咽镜蔹次，慰之不止，诘其由，乃曰：“忆儿家阿父为南浔通判时，尝置多妾，后为阿母不容，鞭篓极楚，逐出后甚有流为娼者。

　　阿父闻而不忍，使苍头持金嫁为厕养妇，或送空门。今不幸父兄俱戍黔疆，母妹早年丧失，孑身异路，遭媒侩居奇，侍巾栉于君。予抚今追昔，不觉悲从中来。“

　　杨为之泫然，曰：“毋泣，我之祧嗣有命存焉，何忍以宦家女为媵妾尔，其为我女，当为择一佳婿。”女再拜，遂命与诸女寝，隶姊妹行。出谓客曰：“君辈且留，不意今夜复得一女，请再作汤饼会。”具述前事，众客颂其盛德。明年，夫人举一子，临蓐时，公坐堂上，蓦见二隶导一官进，方欲迎迓，官遽趋内室，与二隶俱不见。觇其面貌，女谓酷似其父也。公年九十余终，子为名孝廉，诸婿俱显贵，义女婿后亦得官，赠公为中宪大夫焉。

　　◎见鬼乾隆间，京师有宦家子，年十六七，聪隽秀丽。遇赛社会戏，不觉夜深，途中求饮民舍，其家惟一少妇，即留小坐，流目送盼，言其夫应官外出，须明日方归。男婉女媚，遂相燕好，临行赠以金钏，泣嘱后勿再来。次日视钏，铜青裹满，似出土中。忆念不忘，复至其地，并无屋宇，徘徊寻视。突有乱髯黑鬼，批颊诟厉，跄跄奔归，鬼亦随回，以是发狂谵语，吐陈前由。父母诣墓，设奠埋钏，其子忽瞑目曰：“我妇失钏，疑有别故，因无确据，仅鞭责鬻卖，今汝还钏，可知为汝所诱。此何等事，可以酒食钱帛谢过。”颠痫两月，竟以不起。谚云奸近杀，钻穴逾墙之事，实以性命相搏。虽幽冥奇遇，祸患亦复如是，可不慎哉。

　　◎仙桃草治伤徽人汪德隆，因父被殴重伤，奄奄垂毙。漏夜觅医，山路迷径，见道旁茅舍坐一老者，遂投问津，且告以故。老者乃出药一包与之，曰：“以水调服，无须医也。”询其何药，云：“名仙桃草，其草四月间在麦田中蔓生，叶绿茎红，实大如椒，形如桃，中有一小虫者，即是。宜小暑节十五日内取之，先期则虫未生，后期则虫飞出。趁未出采之，烘干研末，藏贮磁器，一切跌打损伤，服一二钱，可以起死回生。”遂引路，送至大道，乘月归家，服之立愈。越日，市豚酒往酬，至则仅一坛垅，并无茆舍，遂拜祭坟前而返。是鬼悯其孝欤？抑好善济人至死不倦欤？

　　◎杀业果报乾隆末，苏州忽传有飞虫夜伤人，互相惊惕，谯鼓未起，家家闭户。儿童见莎鸡蛋蛾，辄嗷然啼泣。既而画图传视，好事者指为射工，以是妖由人兴。黄鹂坊有张媪者，寡，守妾之遗腹子，时年十岁，因见螳螂，惊痫而死。媪怅怅，日购螳螂，槌杀以祭。一日，所市螳螂千百贮笼，忽闻笼内作儿哭声，媪骇异，开笼审视，忽见儿现形曰：“娘勿杀螳螂，冥司以儿好杀虫伤戕生命，今母以儿故，又杀螳螂至万计。罪业深重，罚儿化螳螂五百劫矣。”语罢，牵衣大恸，媪抚之，乃一螳螂在衣，侧首凝视而已。

　　◎污蔑人长洲蒋镜斋（溶）茂才，日讲性理，侃侃径轻，无一语与人阿合。其书斋临河，因邻有少女隔水而居，欲避嫌疑，斋窗终岁扃闲，虽炎郁蒸，终不启。有同学弹破其纸，将窥之，即赤颊诃斥。年二十余病死。先是，郡之武庙文昌阁结有惜字社，诸士子捐资雇夫四处收拾字纸，每月朔，司事者汇焚之，士子毕集拈香，亦藉以会友，或出近作文互相就正。镜斋每至，众以其迂，恒鲜问答。有龚浩庭者，尤不以镜斋为然，恒轻侮之。镜斋忿懑，期期艾艾，不吐一词相报，众为之哗然笑解。镜斋既死，有友在社，语及镜斋为人虽迂润不合时宜，亦自不为恶，使人尽如此，幽冥当可不设地狱。浩庭曰：“无间地狱正为此辈而设，彼对河邻有少女，终岁闭窗，岂自制其邪萌哉？安知非其私偶而吝与同侪见耳？”将再有语，忽面色如土，向空鞫躬屈膝，喃喃引咎，惘惘如痴。吴俗：人言或遇祟，批其颊可以苏醒，众竞批之，两颧红肿，良久始定。告人曰：“忽见蒋镜斋谓我诬其私邻女，力曳去投质文帝，余再四引咎，幸渠即释乎，若被曳去，性命休矣。”

　　◎食廪饩华亭姜小枚（皋）尝告予曰：吾乡诸生有诸雪堂、赵渔塘者，皆嗜古力学，齐名簧序间。一日，同应科试，雪堂夜梦渔塘操一米舟至，雪堂以为己米也，呼之，渔塘曰：“君米尚在后。”寤而不解其故。未几，揭晓，招覆者四人，雪堂与焉。翼日黜之，而渔塘补其缺，由是渔塘食饩。雪塘曰：“嘻，吾无望作廪生矣。”越十余年，雪堂科试始列前茅，时渔塘以岁贡出廪，雪堂补之。梦兆始一一不虚，食饩之攸关定数如此。古人言：一饮一啄，莫非前定，洵哉！家大人曰：天府之粟，非可幸邀，尝闻推算子平家言：八字中有天厨星者，必当食廪饩。验之，皆不爽。余八字中确有天厨星，而未经补廪即登贤书，询之推算者，皆不能自伸其说。然余自念入直枢廷，日饱大官之膳，受客食之颁，其为天厨星照命，又岂区区廪饩之足云。然则子平家固未见及此，而其说则未可尽非也。

　　◎孝媳绍兴山阴县双奔地方有祝姓者，年六十余，鳏居，家有孀媳孤孙。后孙亦死，只有翁媳二人。媳至孝，多病，翁亦心伤，病卧。家无应门人，茕独无依，媳忧甚，接其妹来家，代为操作，摒挡琐事，并代为服侍其翁。妹年仅十六，因姊命，亦甚勤谨。姊日以翁病难愈为虑，妹云：“翁病无妨，精力尚健，将来可望嗣续。”

　　姊诘其故，妹云：“每以灰桶盛小便，翁似有力直冲桶底，闻之父云：凡年老人小便有力直冲而不散者，尚能举子，以故知之。”姊闻言甚喜，日日盼翁病痊，惟以无力再娶为虑，因思妹晨夕奉翁不离左右，何不即以此妹与翁为继室，情愿奉妹为姑，为祝姓续嗣，但不知妹意如何。私向妹商之，妹亦不甚辞，但云惟姊命是从。姊甚喜，拟俟翁病痊，商之父母再定。嗣翁病痊，妹亦回家，姊即归告其父母，父以辈行年岁俱不相称，甚有难色。姊再三言之，父问妹愿否？妹云：“惟父命是听。”父见其情愿出于真诚，且得姊妹同处，亦即允许。姊遂回禀其翁，亦欣然乐从。遂邀媒说合过门，成婚数年，连举三子，皆读书入泮成名。翁年九十余卒，至今书香不绝，子孙繁衍。人以为孝媳感天德延祝姓一脉也。

　　◎损人益己桐城光孝廉某，行五，卜葬古塘马家玉屏庵左，地邻方氏坟，地师曰：“此地若葬，大不利于有坟者之家，其家必绝，改卜之便。”光曰：“但期我吉，何必问人家之绝不绝也。”葬之。方氏两代孀居，只一子，年十五，未数月而天。

　　将死，呼曰：“我死，终不放光五也。”时光在城内，寓其戚李宅，日中出溺，久不返。其仆异而觇之，曰喃喃，若辨葬地事。骇，入室，奔告众人。趋视，则已仆地绝矣。有弟，游幕浙江龙泉署，未半年亦亡。此事有戚何氏先怂恿之，一年而何氏子亦亡。一念之差，至于此极，人其可以径情直行乎。

　　◎效职冥中《竹叶亭杂记》云：郭孝廉汪灿，湘潭人，嘉庆甲戌进士，本姓汪，因加原姓为郭汪灿。自言未释褐时，曾效职冥中，若各馆供事者，然其屋轩厂高大，中设长案，多人列坐，又若考棚童生之应试也。所司之册甚大，皆毛头纸装订，每页界为三段，上注其人之生前衣禄，中注其善恶，下注其归结及年寿。其人若将有不善之念，必有人持小纸来报即书于册，阅日改悔，又来报，即勾销之。事之纷烦，日不暇给。所在去一大官署不远，不知何官何署也。一日，见一人跪阶下，上坐者判数语，即命斫其腿，狱卒即斫腿，仍乘以盘，献于堂上。郭方惊愕间，又见其窗友某，亦跪于阶，闻亦有斫腿之命。郭仓皇逾窗而前，跪于堂上，叩首乞免，上坐者曰：“此冥刑耳，其人在阳世不过一跌，残伤，不死也。”郭坚为请，上坐者曰：“已奉旨，不可违也。”郭叩首不已，上坐者乃曰：“念汝一念之诚，当恕之。”方言奉旨不可违，何也？上坐者曰：“至诚所感，可为奏请，当蒙宥也。”因命吏取册示之，吏误以三品册进，其册水红绫面，郭急偷阅，见其旧友之子列名其中，注曰：十九岁入学，提督学院某，文题、诗题某某，二十二岁中式若干名，正考、副考、房考某某，文题某某。考官只载姓，无名耳。上坐者怒吏之误与也，急取之，郭惊寤其时此子方两岁也，可知科名有定，文题及出于某试官之门，亦由前定，妄想者当知自反矣。郭又言：曾经一处，见有宫殿巍然，人称为文昌宫。庚午五月某日，闻宫中议论纷然，良久乃散，有同事自宫出，问之，曰：“更换本榜第三名耳。”问其故，曰：“查出是儿八岁时，以好弄，触怒其祖，将捶之，奔而逃，其父追及之，按于地，骑其背，俾其祖之捶之也。亟跃而起，致跌其父。”郭自外大言曰：“八岁无知，避打而推跌其父，亦出无心，无知无心乃科其罪耶？”其人曰：“所议正为此，故但停一科，否已斥去矣。”郭在梦中，每有见闻，寤，辄挑灯记之，扁于匣内，意欲积久成书，刻以劝世也。后以多言为冥官所逐，欲刻所记，启视，一无存者，封锁依然，不知其纸之从何失也。

　　◎科名前定科名有定数，其幸得者，未必尽系乎夤缘；其终失者，尽可相安于义命。尝闻姚伯昂先生善谈因果，且喜为人述场屋近闻，尤可警世。自言嘉庆戊辰，奉命典试陕甘，时程小鹤同年家督为副，小鹤尊人鹤樵先生国仁，上年丁卯科充陕西正考官，父子连科典试一省，亦佳话也。榜发，有张树德者，上科文已入彀附刻矣，因二场不合例而黜。鹤樵先生爱其文，因已刻，不忍去之，为加评语以志惋惜。及次年，乃得第。盖张不当出鹤樵先生门，必待小鹤而后举，信乎科名之关定数也。榜发来谒，语毕爽然。又云：九江府李孝廉标多须髯，未第时，梦中见一榜，大书“第十四名李标，”欣然以为得第矣。名下有小字，谛视，注曰：“无须”，惧然以为别一人也。屡试不第，道光辛巳春，梦其先德示之曰：“剃去尔须，当获隽矣。”久之复梦，李固于思也。而年逾五十，思欲剃之，恐为人笑，乃不剃。及秋，附舟入省，舟中有售琉黄者，展包检视，李适在侧，烟火落黄中，灼然一烬，李须无一茎存者，俨然一无须之李标也。榜发，中式，名次一如梦云。又云：“江西辛巳乡试，第一吴廷硅，浮梁人。当嘉庆辛酉乡试，主司极赏其文，拔第一，及将榜，忽失其卷，遍搜不获，乃易一人。撤闱后，主司检李，于帐顶得一卷，乃初中第一之卷也。懊恨久之，自是试辄不利。越二十年，仍获解首。冥中有临场查对善恶之举，或有过失罚科耶？”又云：吾乡吴进士廷辉，以困于棘闱，更名泰临，某年应试金陵，甫出场，遇吾家袖江先生，先生素善谑，问吴曰：“闻君更名，请道何名。”吴告之，瞿然曰：“至于八月有凶，君欲第，其将九月入场乃利耳。”乡试例以八月，其言九月者，谓吴将终不得第也。吴殊恶其言，又久之，仍不第，乃北来应顺天试。值嘉庆辛酉都中大水，号舍苦于水，乃奏改九月八日入场，吴以是科获隽。一语之戏，乃适为谶，岂亦默有所使耶？又云：吾乡叶孝廉佩珩，道光辛巳获第后，忽一日梦有旌旗迎之者，坐肩舆，舆前张大灯，书“山西绛州府正堂”字。行至一处，官署森严，盖绛州府也。遂升座，旁有州同马有州判马，州同不与言，呈案牍而白事者，州判也。

　　叶自念家有老母，无人侍养，何遽至此？州判似知之，白以勿虑，当即归，有事暂往来耳，不守此也。叶初视案牍，茫然不解，州判略为具言，辄了了洞悉。自此六日一莅，去必肩舆，返则退堂，即醒，依然卧所也。惟大汗雨下，顿觉备甚耳。初时寤，必与人言所判某某事若何。一日莅任，则铁锁絷项坐舆中，升座亦不之释，自是惧而不敢告人。壬午正月四日，莅任，簿书中见有二册，白册黑字，黄册朱字，画诺后以问判，答曰：“此春榜题名录耳。”悔未之视，及二十六日，复有一册请画押，册之外签书曰“进士录”，叶欲观，判遽以两手掩其册，曰：“本应请查核，然恐天机预露，故不敢请试。”叶时已丁忧，因问吾乡有中者否？

　　判答曰：“小恒子中。”叶寤，以语人，且讶乡人计偕无名恒者。或谓方孝廉宝庆小名恒，当是。方或谓恒以小称，盖有所承而言。余侄婿张子畏寅，父字伊恒，子畏乃恒之子，当是张。榜发，张获隽，其言果验。叶前所见二册，其白纸者盖会试榜，黄纸者盖殿试榜也。然则除夕迎天榜，或信有之，岂天榜定必颁其册于各府耶？叶所见之进士录，据判官云，此乃临场发各地方查对善恶，为期已迫，请先画行。盖临场甄别耳。孰谓功名可幸致哉？又云：仕宦之通塞，实有子平所不能推者。休宁汪薰亭阁学滋畹，推子平者皆言官不过同知，后汪困顿场屋，始就盐场大使。乾隆戊申，赴部候选，自分风尘，梦不作大罗天上客矣。候选者，例每月朔到部投供，阁学平生喜斗马吊，一日欢会，继之以夜，次日为月朔，不忍舍之，同室人有投供者，请之代。同室人到部，忘之，是月出缺，汪以月朔未投供也，不得选。懊恨无及，不得已入闱应试，是科获隽，联捷成进土，官翰林，不二十年至内阁学士。使同室者一为投供，则早已执手板，听鼓辕门矣。然平生不知几经术家推算，竟无一许其为木天人也，亦异矣哉！或曰：“凡乡居无日晷即有之，或遇阴晦，则诞生之时多由意度，盖时辰不得真也。”理或然与？又云：每月御门，吉礼也，故向无左迁者。每岁入春初次，例不进刑部，本谓其非吉事耳。丙戍三月十六日御门，同年朱大京兆为弼调补府丞，盖宗人府丞三品，京兆亦三品，上以对品，故调之。然以宗丞较大京兆，则差二阶矣。后有推子平者张云征至都，朱之子以八字属推，张云：“本年官运颇不利，虽不见风波，亦当镌二级。”盖其命定如此，然御门降官，向所少有也。又云：朱文正公之为掌院学士也，上忽问以衙门中有学问最优者否？文正误以为内阁衙门，乃以叶云素舍人继第对，又适忘其名，辄以字对。叶时为中书，充军机章京，余同年叶芸潭绍本时为编修，一日忽有督学福建之命。入谢，蒙问官中书几年，充章京几年，典试几次，同考几次，时翰林中叶姓只一人，上意朱所奏者，即其人矣。芸潭到闽，已过岁试，例得留任，在闽凡五年。云素由部郎改御史，以言事降职，遂不得补官。一幸得，一终不得，皆其命也。人谓君相造命之说未确，余日：“此正足见君相之造命也。”

　　◎生日做功德无锡有许长生者，家称小康，早年丧偶，未续，时年六十，亲友劝之曰：“凡过生日者，必做一桩功德，方不枉人生一世。”许问以所费几何，亲友对以约计三百余千文，许允诺。即于生日前数日，将钱如数分写钱票若干张，先赴贫穷各亲友家散送，后即赴乡间某佃户家避生日，并告以散钱做寿，嘱其本年不必完租。佃户欢欣感激，时佃户有女，年甫十六，麻而黑胖，在旁咨嗟叹息，谓此人将来必有好报。其父以许鳏居孤独，焉能再有好处，其女力争必有好报，其父诮之曰：“汝欲嫁彼耶”。女曰：“惟父母之命。”其父即向许述及婚事，许以年老力辞，不肯。其女情愿相从，许心窃异之，允诺订婚，诹吉迎娶过门。后许连举五子，有孙三人。年八十时，亲友复为做寿，公送对联云：花甲初周，无妻无妾；杖朝八十，有子有孙。县令为之给扁旌奖，后其妻先许而故，许寿至九十有余，至今子孙繁衍，门户隆隆，咸称为善人有后云。

　　◎雷殛舆夫张林，武清人，御大车为业。尝由王家营载一举子应礼部试，一仆坐于车前，将至临城驿，冒雨前行，忽风雷暴至，摄其仆掷于数十步外，拔举子一靴掷于车旁，张林亦昏仆于数武之外。少顷，呼臀痛甚剧，举子下视之，见其裤碎裂，左臀割去肉一条，血淋漓，不辨深浅。其仆终不醒，趋视，则仰天而卧，已刷心而死矣。举子为之买棺，复延医治张林疮，愈而后行。张林归，自是不敢出门，有知其事者，问之，则解衣而示其股伤处，长五寸余，深将及寸，居然如沟洫焉。姚伯昂先生日：“此仆盖罪大恶极，故受此重罚。张林之夷于左股，殆亦隐恶焉，薄乎云尔，雷公未必牵连无辜也。”

　　◎柳州牧伯昂先生义云：旧友杨天玉嘉庆丙子秋赴金陵录科，前一岁丁本生母忧，是时降服已阕，而学官未之申明，格不能试，附船而归。及燕子矶，风浪大作，舟覆。同舟十四人皆没于水。江故有救化船，因浪大，俱袖手坐视。潜山柳舍人际清，寒士也，时为诸生赴金陵应试，适见之，泊舟，悬赏以募救者。获起七人，杨君与焉。柳为之解衣，赠路资，七人由是得生，而柳之试资已罄，竭蹶，至金陵，称贷以毕试事。是科获隽，连捷成进士，授中书。柳之释褐在救人之后，实阴骘有以致之也。按：柳后以山书改就知县，在广西颇著循声，适家大人为巡抚，奏调宣化县，并专折奏荐。以州牧擢用，实岭西一好官也。

　　◎黑巨川李鼎和云：临清黑巨川，祖业甚富，有质库，陆陈诸行。巨川性侈而复色荒，时招青楼至家，命其妇巡酒，妇不胜忿，归母家，与之绝。未几，黑之田产俱属他人。未几，行店亦属他人，独余住室。其家人劝之曰：“家已如此，所恃者只此室，可直数百千钱耳。再勿浪费，或尚可终余年。”巨川曰：“谨受教。”但性嗜食，未能自禁，众曰：“徒食尚可给也。”自是，巨川每日必至王老饺子店食饺子，其食但取其馅少许，余则弃之，王老每拾其余，暴于日中令干，以米囤聚而藏之。无何，囤满，再易一囤。无何，巨川之屋尽入于腹矣。遂为丐，每乞食至王老门，王老即以所暴之饺子食之，无何而干饺亦尽。巨川遂饿死。夫巨川以一小人暴殄至此，死其自取，而其败家，毋亦其祖致富不以其道欤？独上老拾其所余，储为他日之食，其用心殊可嘉矣。

　　◎头脱姚伯昂先生云：某太守，贵州人，须多连髦，人称之为某胡子，绰号“双料曹操”。两任广州太守。其初任，财尚不丰，再任，人传其有纳贿故入人斩决一案，其人处决之日，署中即见其人，群放爆竹以吓之，某亦寻告归。其归也，赫然一大富翁还乡矣。至家，鬼亦至，某日呼其名而丐其恕罪焉。鬼不去，扰之甚，常命家人具酒肴以飨之。鬼或醉，乃不扰，少顷如故。某固多须，一日，得怪疾，须之孔生疮，一须一疮，百计不效，于是糜烂，及颈及喉而头脱。家中以金五十，请皮匠缝其首，皮烂不受针线，乃以猪皮联之。及入棺，头复脱，无可如何，但纳诸棺而已。出殡日，旌旗耀目，道必历大浪坡、二浪坡、三浪坡，出巷而后至大街。三浪坡有磴道，道固宽而平也，殡至此，绋忽断，棺随地，若辘轳疾转，直及巷口。棺止，盖开，其首复出。巷口至大街尚有一箭之遥，其首忽又若球圆转，至大街乃止。观者如堵。岂冥冥亦有枭示刑耶？此乾隆末年事黄兑楣（安泰）

　　亲见，为予言之，犹凛凛畏人也。

　　◎魔餐孽种上天竺有老僧某，尝入冥，见鬼卒驱数千人在一公廨外，皆褫衣反缚。有官南面坐，吏执簿唱名，一一选择精粗，揣量肥瘠，若屠肆之鬻羊豕。意怪之，窃问一吏，答曰：“诸妖魔众皆以人为粮，爰是人间常多瘟疫水灾，及甫产即殇者。

　　如来运大神力摄伏魔王皈依五戒，而部族繁夥，叛服不常，皆言自尤始以来，魔众食人如人食谷，佛能断人食谷，我即不复食人。即此哓哓，魔王亦不能制。佛以孽海洪波沉沦不返，无间地狱已无隙处，乃牒下阎罗王，移此狱囚充彼瞰噬。

　　彼腹得果，可免荼毒生灵。十王共议，以民命所关，无如守令，造福最易，造孽亦深。惟是种种冤愆，多非自作业，镜有台罪归元恶。其最为民害者，曰吏、曰役、曰官亲、曰仆隶，是四种人。无官之责，有官之权，官或自顾考成，彼则惟图牟利，依草附木，狐假虎威，足使人敲髓沥膏，吞声泣血。四大部洲内，惟此四种恶业至多，用以供其汤鼎，亦藉清我泥犁。以白皙者、柔脆者、膏腴者充魔王食，以粗材充众魔食，故为差别发遣。其间业稍轻者，一经脔割烹炮，即化为乌有。业重者，啖余残骨，吹以孽风，复还本相，再供刀俎。自三五度至百十度不一。业最重者，乃至一日化形数度，到剔燔炙无有巳时。“僧问其官无罪乎。

　　吏曰：“故纵者同罪，陷于不知者，则转生受报痴呆肓哑。”僧额手曰：“诚不如削发出牛，可免此苦。”吏曰：“不然，其权可以害人，其力即可以济人。灵山会不原有宰官，即此四种人亦未尝无逍遥莲界者也。”语讫，忽寤僧有侄在一县令署，急驰书促归，劝使改业。朱蕉圃曰：“此事宏恩寺僧明心尝先告晓岚大宗伯，已纪入《滦阳销夏录》，犹谓是警世苦心聊作寓言。今春登上天竺，与僧良发谈前事，将讯其有无，余从一轿夫名哑张三者，在阶下窃听，忽咿咿哑哑，自指其鼻，复拱于摇摆，作态万状。众为之欢笑，良发合掌曰：”果报现前，不必究其寓言与否也。“

　　◎贞女奇遇林爽文滋扰台阳时，有凤山陈氏女为贼所掠，逼之不从，鬻于镇卒，复坚自守。有军官义之，时方醵金赎难民，知陈女之贞，群欲得之。忽其友某赎一童子至，询之，即陈之议配夫也。翼日，赎一妪至，乃陈之母也。继又赎一妪至，则陈之姑也。俄有两老者觅妻，踉跄至门，即陈之父及童子父也。两家骨肉，一时团聚，遂为之合{丞巴}，办装而归之。

　　◎魂守金楚人戴香树（三锡，）从父游幕浙江，父死，贫不能归，遂继父业，其实申韩学未明也。幸归方伯（景照）与其父有旧，因荐于丽水。令方虞蚊负赖居停，徇上游面，不辞。一日，有巨案，经营三日夜，罔措科罪谳语。晨起，将托故归，收拾文稿，忽见涂抹淋漓，凡未能办详，各案悉已就绪。遽发出，主人折服其才，置酒酬酢。是夜，扶醉寝，迨三更酒醒，口渴，搴帐骤起，方欲挑灯，突见一老，庞眉皓齿，坐于研北，搦管手批文牍。谛视之，署中并无此老，惊问之，老人避舍，曰：“君远坐，勿讶，仆亦楚人，死于此三十余年矣。因积资千金埋床下，人无知者，故尸归而魂未归也。今以足下桑梓谊，知诚实忠信，将去馆，故仿足下笔迹分效微劳，幸他日归楚，携银交吾子某某。后此文牍，足下但置案早眠可也。”香树汗栗拜谢，复安寝，隔帐视灯如膦。及老人不见，始卧。次日，私发床下金，果如数。自此每夜见之，越三载，香树计馆谷小有所积，遂并床下金归楚，如约送还。

　　◎妻崇薄幸刘研渠广文（萼棣）言：其乡宋某娶妻何氏，通文墨，贤淑成性，第貌不扬，失伉俪欢。宋又轻佻，常作狭邪游，陨越先绪，弃妻母家，出门，不通音信。妻弟舌耕糊口，事母不遑，乃赖针黹苟活。逮及二十年，适有戚自滇中来，见宋已得官，为曲靖经历，另娶妻，生子，车马衣服丽都。谂其妻之困阮，临行，劝其寄书接眷。弗听。甚不平之，爰告其内弟，弟告姊，姊泣曰：“远官数千里，不接眷而娶妾，犹未失伦常。今弃置如遗，薄幸无良，尚可言哉。”抑郁数日，竟自缢死。值其戚复往滇，向氏弟辞行，见氏柩，大忿曰：“我疏远之亲，不能控其弃妻再娶，君又萱堂年老，不可远行，奈何？”咨嗟而别。戚启行，后恒闻唧唧，鬼泣甚悲。心疑何氏，祝曰：“若是何娘子，当送一见薄幸郎可也。”于是枉道晤宋，寒暄未毕，忽自批其颊曰：“诚薄幸，诚薄幸。”昏仆于地。戚遽退，次日往侦，夜间宋已死。噫！昔人言：贫贱之交不可忘，糟糠之妻不下堂，此宋氏故事也，何竟忘之乎？

　　◎滕县吏喻蔼人（星）者，南昌人，有从兄某官滕县尹。时一吏为城隍案吏，往往赴阴办公，即僵卧如死，自一二日至三五日方苏，谓之过阴。既苏，则饮食起居如常，赴署供役，亦无异。其冥事，箝口不敢一语。缘以过阴误卯，怒其妄怠，责令以后过阴查检本官所作为言，如不符，即将以妖人治之。越日，闻吏又过阴，滕尹乃独居内室，闭户却绝家人，省躬思过。夫人邀请饔飧，俱不应。迨更余，夫人虑其饿损，煮鸡子两枚，从棂眼中亲饷，不忍拒，乃食之。次日，吏来见，询所查检，答曰：“昨一日无善恶事录报来冥，但绝粮终日，代公乞赐禄食，神止准给鸡子两枚，未敢多求。虑公得毋太饿乎？”此闺中事，外人无有知者，以其符合，置不究。逾年，吏忽自备棺衾，告儿辈某日当殓，即作过阴状。至期，冀其复苏，不敢遽殓。逾七八日，觉尸变，遂殓之，是亦“走无常”也。噫！人每自谓深居闭户，而不知冥中如觌晤然。一饮一食，皆操于神，而神目如电如此，敢不慎独知于衾影哉。

　　◎讳不知圣人面授贤者之训，亦不过曰：“知之为知之，不知为不知。”今人多有强不知以为知者，并有讳不知以为知者。强之害重，讳之害轻，其为害则一也。尝闻有一南客，不食鸡卵，初至北地，早尖，下舆入店，呼店伙甚急，其状似甚饥，开口便问：“有好菜乎？”答曰：“有木樨肉（北方店中以鸡子炒肉，名木樨肉，盖取其有碎黄色也）。”客曰：“好好，速取来。”及献于几，则所不食者也，虑为人所笑，遂不敢言。又问：“别有佳者乎？”答曰：“摊黄菜何如（即南方摊鸡子也）？”客曰：“早言有此，岂不大佳？”及献于几，则仍所不食者。阳举箸，复辍，称言尚饱，不欲食。其仆人言前程甚远，恐路中饥，客曰：“如此，但食点心可耳。”因问：“有好点心乎？”答以窝果子（南方所谓荷包蛋）。客曰：“多持几枚来。”及献于几，则仍所不食者也。且惭且怒，忍饥而行，遂至委顿。夫天下事不知者多矣，不知何害，此客必欲讳不知以为知，甘作负腹将军，腹亦何辜哉？

　　●卷四◎书记为僧苏州某书记，游幕湖北，稍有蓄赀，归里，改业贸迁。嘉庆十八年夏，将之京师，至山东境，薄暮抵宿。下车，然倒地，如中恶状。夜半始苏，神色惨沮。

　　仓皇回车，至扬州一佛寺剃发为僧，僮仆劝沮，弗听，且莫测其故也。信至家，其子奔视，涕泗挽归，某泣曰：“残喘幸留，勿复多事。若还俗，则无死所矣。”

　　因言是日于道中见二皂衣人在车前，俄顷即为所摄去，谓有事须对簿。自念不知何因，姑随之行。至一所，类官府，入门，则隶卒列阶下，凶恶可怖。堂上巍坐者，若冥王状。皂衣人跪禀某到，始知非人问也。堂上者拍案怒曰：“汝在某县敢妄杀人也。”辨无之，掷状下，则向所书某县擒获教匪，审明解营正法禀也。

　　某曰：“此诚某书，但系刑名某所撰，当时亦曾疑其冤，始末允书，后因东道逼迫发怒，谓即有罪过，余当之，且尔不书，终有人书云云。遂为之书。”堂上顾左右拿某某来，鬼卒嗷然齐应，旋见摔二黑影至案前，类浓烟笼罩者。鬼卒持扇扇烟，约略露面目，则邑令与刑名友也。堂上者呵问之，声呦呦然，承伏如某所对。仍摔之去，复顾左右曰：“渠虽非造意，但明知数十生灵无事就戮，恋馆徇情，不以去就争之，亦难轻恕，宜何罪？左右者曰：”秋间付山东司按罪可也。“

　　堂上者遂叱某出，正惊悸间，见故友某，因述被摄对簿事，且求拯救。曰：“大数难逃，惟速行南旋，投空门托身，或可免耳。”故友送行数十武，拍肩曰：“归休。”遂苏，则晕去已半日矣。并言：“曩日川陕楚三省教匪滋事，牧令多有以擒贼得功者，某县令绝冀升阶，而无机会，一日，有报难民数十人窜至城外者，令以为奇货，刑名赞成之，某强为缮。令迁官，后与刑名相继暴亡，岂知结此一重冥案耶？”言讫，捶胸浩叹，子垂涕而归。

　　◎经忏不如施舍嘉庆丙子岁，吴中岁歉，南濠李文璧父故，广延僧道修醮拜忏。一夕，伊父凭孙女福全语文璧云：“尔固孝我，但当此荒年，有此钱财，何不施济饥寒，较为有益。延酒肉僧道礼拜经忏，非但于我无补，更加我以罪愆。若肯施济贫穷，功德比经忏胜百倍也。”李从命惟谨，日施饥人每人钱一百廿文，共用七百余千。

　　未几，伊父又凭福全语文璧云：“尔之孝思己动幽冥，冥府已加增福寿，我今亦往生富贵人家去矣。”

　　◎鬼畏老儒盛孟岩中丞（崇）言：某乡有某甲，幼子为鬼所凭，索酒食冥资无餍。延道土，符咒不能禁，某豪拥金百万，人目为财星，因邀以制，辄被秽詈。适有老儒过其门，进询之，鬼避舍去。老儒出，鬼复来。或以问鬼，答曰：“老儒虽淹蹇寒衿，已五世为人，三魂六魄俱全。若某豪，初轮回人道，吾何畏之？近世孽生太繁，魂魄全者甚少，故愚蠢乖戾者多。凡蔑三网、夷五伦，无恻隐羞恶辞让是非之心，皆甫脱毛角者也。读书少即了了，乃前生读过，今生温故而已。”或又问：“梨园子弟数龄即能演唱，殆亦前世习之乎？”鬼曰：“莺歌燕舞，非其本质欤？”言虽恶谑，理或有之。德清蔡生甫太吏（之定），忠信慈爱出于性成，幼即持《大悲楞严咒》，每日必诵一遍。今殆数十年，行住不辍。自知前生为杭州盐桥念佛老妪，故京师同官戏呼为蔡老太婆。具见人之秉性善恶，实由本来面目也。

　　◎鬼乞伸冤余侍宦袁浦时，闻幕中友沈香城（廉）言：乾隆末年，山东陶某，年十八，无父母兄弟，从戚习幕。戚死，流落淮安，充某邑刑胥，遂赁屋为家。买幼婢执炊，情如父女。越数年，稍有蓄，娶妻，时婢已及笄，妻欲卖之。陶某不忍，乃赠奁具，嫁一民壮，并常恤其家。陶某疑妻之妒也，亦不与言。年余，邑署前寓一星士推测富贵寿夭多有验，适公暇，过而问焉，星士决其立冬日必死，为之忧疑不释。妻劝，忧亦不解。迨秋抄，陶某虽无疾而忧甚。妻曰：“恐或有无妄之灾，盍赴县乞假勿出户，且邀平日故交为伴。”陶某从之，招友欢呼畅叙，流连晨夕。至立冬日，幸如故。及更余，客皆半酣，主人连日酬酢，极困倦。因留客再饮，自退内室少息，逾时，忽闻其室轰如雷电，众惊而趋，见陶某头面俱破，血流满衣，披发夺户而出。众共追之，行甚疾，竟投河而没。打捞数日，亦无弋获。莫不以星土如神，谓陶负前生宿孽也。陶某妻无所依，即再醮某甲。平日舆陶某交好者，皆听之。而旧嫁民壮之婢，一夜夫供役未返，忽闻鬼哭声，渐见陶某谓曰：“我为人谋死，含冤莫伸，尔当为我报之。”婢惊啼，鬼即灭。告于夫，不信。未数日，民壮复路遇陶某泣血而前，责负往日情不代报冤。遂以夫妇所见状禀白本官，适某进士为令，年少有治才，极留心民隐，陶某旧住屋，尚无人居住，勘之，壁脚有未净血痕，周视内外，徘徊半日。觉房后地有松处，命畚掘，竟得陶某尸。询究其妻，乃知所醮某甲素善泅水，少即私通，嫁后仍往来。先嘱星士惑之，并谂陶某每至二更，神倦不可支，必就寝。乃藏某家，乘机杀死，自穿其血衣，披发蒙面夺户投水，妻劝招故交饮酒为伴，实使为证。嘱陶某卖婢，亦碍见甲之来耳。立拘某甲，到供无二，遂同置诸法。凡谋杀亲夫，诡计百出，未有如此周密者。卒之鬼能鸣冤，贤令尹又能实心查勘，人可欺，天可欺哉？

　　◎轮回家大人在军机日，熟闻富阳董蔗林阁老家一老仆王某，性谦谨，善应门，数十年未忤一人。尝随公斋宿署中，月夜，据石纳凉，遥见一人仓皇隐避，一人遽遮止之，提臂共坐树下，曰：“以汝生天久矣，乃在此相遇耶。”因先述相交契厚，次责任事负心，历数某事乘我急需，故难其词以勒我，中饱若干。某事欺我不谙，虚张其数以绐我，乾没又若干。凡数十事，一事一批其颊，怒气坌涌，欲相吞噬。俄一老叟自草间出，曰：“渠今已堕饿鬼道，何必相凌，且负债必还，何必太遽。”其人弥怒曰：“既己饿鬼，更何还债？”叟曰：“业有满时，则债有还日。冥律凡称贷子母之钱，来生有禄则偿，无禄则免，为其限于力也。若胁取诱取，虽历万劫，亦须填补。其或无禄可抵，则为六畜以偿，一世不足抵，则分数世。今夕董公所食之豚，非其干仆某之十一世身耶？”其人怒略平，释手各散。意叟是土神也。程春庐曰：“此事记得说部中已有之，似是文恪公事。拟乘暇面向阁老质实其事，匆匆未果，而阁老遽骑箕去矣。”家大人曰：“文恪文恭相距不过数十年，此事无论孰前孰后，均可为戒也。”

　　◎忍辱解冤徐受天，吴中闾门人，尝于市上遇担粪者，倾污满身，徐念担粪穷民，谅不能赔其衣履，含忍欲走，担粪者反诬其撞翻，挥拳大骂，挣脱而窜，犹追逐里许。

　　众为之不平。徐狼狈至家，更衣浣体，妻孥怨怅，以为不祥，徐亦怏怏，无如之何。至半夜，忽闻叩户声甚急，启视之，则担粪者凶凶而前，嗫嚅不语，徐讶曰：“吾不责汝赔衣履，向我骂，我忍而避之，亦可已矣。奈何又夤夜而来。”答曰：“吾与君有宿世仇，日间以君相避，我恨已消，今我已死，我家贫，无棺以殓，君能殡我，请即解此仇。若得更恤我妻子，且当报德矣。”言罢大哭，灯光惨碧，相对寒凛，徐已战栗，闻其为鬼，益惧。因曰：“当如汝言。”担粪者遂告其姓名里址，大啸而去。徐次日往访，果如其语，遂厚殓之，并贻其子十金，营小贸贩以瞻母。尝以此事告人曰：“苟逞一时之忿，不忍辱远避，则担粪者死于吾手，吾已缳首市曹矣。”

　　◎鬼打墙蒋味村（承培），杭城人，言：某甲以种菜为业，小有家赀，平生惜字，遇街路墙壁所贴告示、招纸为风雨飘摇欲坠者，检藏回家，汇焚惜字社洪炉中。年九十余不倦。一夜，遇祟迷路，奔走三更，辄遇墙阻，谚所谓遭鬼打墙也。摩摸间，似有纸飘摇，即揭取之，顿觉手中发光，隐约知是村中社庙，因得循其门而扣之，遂止宿焉。夫仓颉造字，天雨粟，鬼夜哭，何等郑重。某甲手揭字纸，即鬼不能迷，岂非显证。尝闻太上垂训，惜字十万，延寿一纪，彼种菜者年逾九十，谓非惜字之报欤？

　　◎鬼仇讦私汪铭甫明经（恭寿）曰：“乾隆间，苏州有赵延洪者，性爽直嫉恶，偶见邻妇与少年调笑，遽造其夫，侦之有迹，诡托远出，窃伺其寝，骈杀首官。依律勿论。越半年，赵忽发狂，作邻妇语索命，引刀自斫。家人力救，仍啮舌而死。夫窃谈闺间，已伤阴德，况邻妇有奸，并非亲属应执，遽以不于已事致毙两人，我虽不杀伯仁，伯仁由我而死，是诚何心哉？游魂为厉，殆其自作之孽也。

　　◎阴恶坠犬报有某甲，守父成业，家日饶裕，一乡以为肖子。死后，甲子见二隶押甲缧绁而来，曰：“我平生未修一善，五伦但知妻子，重富欺贫，绝情忘义，周亲世谊，一至困乏，先戒阍者来即拒却。凡有作为，一味取巧，功归于己，咎委他人。冥司责我阴恶，谓犬最欺贫，饲之则摇尾效媚，拂之则反噬无情，今将坠为西邻白蹄黄犬。愿尔勿惜家财，广行阴骘，以赎我愆，亦赀尔福。”鸣鸣而去。越日，果见邻有黄犬，四啼全白，心动，取以畜之，终岁不吠人。其悔前生过恶欤？吁！

　　悔之晚矣。

　　◎罗氏双节粤东仁化县有罗氏双节妇，例应入祀，广文需索不遂，屡次阻格，邑令洪某询其故，广文曰：“祠在文庙，妇人不应人也。”邑令曰：“向所祀者皆非妇人耶？”遂入祠，越日，邑令赴乡催科，止罗氏村，午后把门，役卒见二媪飘忽进，索之不获。邑令适梦二媪来谢从祀，乃知贞妇之魂不能泯也。未几而广文暴卒。

　　◎怨鬼托生张补梧孝廉（邦弼）言：公车途次，闻有淮民陆氏，奸恶素著，复横，侵其邻郑氏产，撤为己室，惟存嘉木一株。晚岁得子而喑，一日游于庭，指树忽言曰：“树乎？尔犹在耶？”家人大惊，已而复喑，百方诱之，终不出语。及长，荒淫放荡，靡所不为，家罄室售乃死。殆郑氏怨鬼托生也。

　　◎财色家大人在苏州时，与尤春樊中翰为文字之交。闻其家有诸生尤敬庭（世纶）

　　者，为西堂先生之文孙，淹通经史，搜览百家。年七十余，掩卷诵《离骚》，犹能倒读。所著作刻意于古，以是不遇赏音，潦倒一青衿。家綦贫，居葑泾西堂先生之遗宅，萧然不蔽风雨。授生徒糊口，恒无儋石储。尽日铅黄荣几间，不改其乐。亲故来往，从未以贫故言一钱。曾述其早岁读书南禅寺时，寺宇荒废，榛莽四围，阴雨晦冥，鬼声达旦。寓斋比舍有轩三楹，颇幽洁，一人赁居，未几病头痛死，后复居一人，病心痛死。越数日，一壮夫来僦其居，半夜又呼头痛死。从此人目为凶宅。敬庭独以贱值赁之，即携琴载书于其中，夜分忽有叩扉声，启视，则有少女妖冶眩目，进而裣衽。讯所来，曰：“妾邻姬也。见妒于妻，常苦鞭挞。

　　知君无室，不羞沮露之嫌，宵夜私奔，愿侍巾栉。“既正拒之，且壅壅诲诫，而女终不去。乃盛气诃斥之而灭。次夜，门未闭，女又来出黄金，语曰：”知公义丈夫，盗得主人镪，奉以为寿，但请设方略脱罗网。“又拒之，且以金掷弃门外，谓曰：”书生不解预人闺阃事，毋饶舌。“乘女门外取金，即扃户。回视，女仍在室，化一丑鬼，狰狞踞床，曰：”我实鬼也，得神仙术，食生人心脑，至七具，可复生。故以财色诱饵之。尔硬心如木石，不可诱，我岂不能力取耶？“伸一掌，如巨扇，前来猛攫。惶窘间，遂以案上书乱击之，即应手而灭。及明，走告宅主，掘地得白骨一骸，遍生黄毛，中有血，火之。始知向之头痛心痛而死者，皆此鬼之祟。噫！观此可见非礼之色，非义之财，莫不与身命相关。彼前之心痛头痛而死者，职是之故耳。

　　◎孝力乾隆间，河南彰德府有一马军，名曰马皮条，以孝闻。家有寡母，奉事惟谨。

　　一日，祷于关帝庙，曰：“贫无以养，愿神赐之力。”是夜，梦神命周将军拍其肩背，遂勇力绝人，于是马皮条之名大著。市豪洎绿林，无不避其锋者。有一人郊行遇二盗，其人伪称马皮条，盗旋逸去。适与马皮条遇，二盗转疑其伪，以械击之，始笑而受，再击之，乃怒曰：“始吾以汝为戏耳。”乃擒甲乙盗，对扑之，一举而二盗毙矣。后其母死，其力顿灭，如初时。家大人曰：“神非可以妄干，力非可以骤假，乃为孝思所感神，亦不难徇其所为。迨母死，复初，神又未尝漫无限制。孝之能感神，固如是哉。”

　　◎后身应誓吴中郭凤岗言：有某甲负其千金，持眷往索，甲醉以酒而窃其券。越日，甲遽言债已还。凤岗知醉酒窃券也。乃誓曰：“吾虽失券，若债已收而复索，则世世妻女当再醮。”甲亦誓曰：“我若负债，则妻必为娼以偿。”月余，甲妻死，不复继娶。知其事者，以为天道无知，竟至漏网也。逾十余年，凤岗薄游白门，适有妓梨云者，艳名噪誉为烟花冠，乌衣公子日拜石榴裙下。凤岗一见倾倒，互相爱悦，梨云绝不以倚红偎绿为嫌，即出私蓄千金密赠之，约向鸨儿买为妾。鸨以为钱树子，执不肯，梨云遽无疾而逝。风岗懊丧，即以赠金营窀穸，封阡树碣，极其美焕。一夜，忽见梨云来谢曰：“儿家某甲妾之后身也，所蓄缠头，原为某甲偿债，今蒙泽及枯骨，当又结后身以报矣。”倏忽不见。嘻！古人以誓明心，近日狡狯之徒，比比以誓为饰诈文过之资，孰知报应昭昭，无不与誓吻合者？幸免今世，不免后身，如甲誓妻为娼以偿债，或其父有隐德，不应有为娼之媳妇，乃速甲妻死，以其后身应为娼之誓。彼苍者天，岂愦愦哉？

　　◎天诛番禺某甲，家素丰，出外贸易，唯其妇独处，孕数月矣。有从叔婶异居而贫，常往来。及分娩，邀婶接生。既产生，婶告妇曰：“育一女，气已绝，不能活也。”

　　其妇疲乏中亦不及审视。婶以絮塞口，将竹筐贮之，弃而归。忽家所畜犬啤跳入房，口牵妇衣，似欲其外出者。妇异之，强起，随犬行里许，犬忽跃出忌下，以脚爬地，露黄色布一婴贮筐内，肉温而动，男也。验布，知所自产，抉口中絮，抱归，遂呱呱声。阴念婶恶意，不敢扬。越数日，婶偕叔同至。始入户，犬扑向叔，狠咬之，伤足。正呼急间，忽霹雳轰然，妇出视，则叔婶均毙于庭，各有字在背，篆文不可辨。远近喧观，咸知叔夫妇谋产绝嗣，倘非天诛，或别将肆毒，殆叵测也。

　　◎蝙蝠撞钟嘉应饶氏为望族，有李淑人卒，殡敛甚厚，诸事皆委家丁钟福。福垂涎其赀，葬后，其孙至坟，觉碑有异，手按之，碑仆，见碑内穴开而尸裸矣。立诉之官，时州牧为王公某，审积月不得其状，乃焚表城隍庙，与其子孙斋戒宿庙。一夜间，钟自鸣，视之，乃蝙蝠鼓翼撞钟作声。公祝曰：“果是阴灵，蝠当来撞我。”言已，蝠竟来撞王公头。公即设备刑杖在庙审鞠，问其子曰：“有姓钟名蝠其人乎？”

　　子指在后家丁曰：“此即钟福。”公唤前问之，不刑自供，随置之法。

　　◎神批伪官颜鸣皋于乾隆间为台湾总兵官，值巡海，衙门事委表亲杨奇。奇素好谑，一日，署中因祝寿会饮，酒醉，谓众曰：“吾为大家乐，可乎？”皆诺，即出总兵袍冠被体，传呼材官排衙吹打。云板一声，暖阁门启，奇将就官座，忽仆地不省人事。昏卧三四日乃稍苏。众询其故，曰：“就座时，左右似有二金甲人肃立左右者，举掌如箕，向我批颊而倒。”后其颊终身深黑如初伤者。《寒梧垫录》云：凡任封疆者，皆有煞神直宿拥护，故出而英威，令人惮畏。观扬奇事，信之矣。

　　◎鬼知节妇嘉应州颜提督（鸣汉）祖母杨夫人，年二十而寡，守一子，纺织度日，足不出户限。其室北窗外有荒圃，乱石堆积，闻明季土弁于此为杀人地。每当天阴雨湿，冷风一起，石随以飞，交击空中，砰訇可骇。杨夫人出手窗外，麾曰：“勿如此，惊我孤儿寡妇。”石立寂然。一日，其表妹来，值石复起击，表妹昂首窗外詈曰：“是何妖怪，当聚粪火烧之。”言未已，空中掷一石下，伤其颊，移时不能苏。杨夫人闻鬼语曰：？吾以为夫人止我，不知是尔村妇大胆耳，速奉一千大锭来，乃饶尔。“如数焚之，乃苏。夫人闻后，每曰：”吾家当有兴者矣。“

　　后两孙皆贵，鸣皋为台湾总兵，鸣汉为福建提督。

　　◎李二夫妇台湾镇某总戎，有仆福州李二，娶妻张氏，亦小家女。李二科敛刻薄，颇有家赀，遂畜童婢。张氏骄悍酷虐，鞭挞童婢之具，恒及其夫。有两婢，稍不如意，扑责至数百。疑李二私嬖，下体标以非刑，日给一盂粥，饥冻不可忍。屡欲逃窜，以炼锁之，李二不能禁，相继磨灭死。未几，张氏因所欢远客，积思病瘵，恍惚见二婢索命而死。后年余，张氏见梦于李二日：“我为婢讼，冥王罚我为牛，明日市有牛贩牵一白项犊，可买归，免我将来烹宰。如不从，即啮杀汝。”醒而异之。次日，市中果遇牛贩带一犊白项，欲不买，犊即咆哮奔逐，李惧，因购归，畜之后圃。放逸，不治耕，常奔与邻牛媾。且饲必饭，与以草，即践踏门窗器皿。

　　邻人有挟李二刻薄积怨者，隐知其故，用毒药饲之。李二以牛槁葬，复窃剥其皮。

　　嗟夫，坠入畜道，犹怙恶不悛，卒不免于剥皮之惨，能无悔欤？能无惧欤？然两间人物如张氏者，正复不少，特其报有不能如是之速者。人遂疑天网恹恹，有时亦漏。噫！此殆未之见耳，岂真有漏者哉？

　　◎牛报恩刘老者，逸其名氏里居，途遇一牛将就屠，怜其觳觫，解衣质钱赎归，畜之外厩。明年疫死，家人欲取其革，不许，瘗于废圃。后被盗挥斧破产，发箧搜财，一家遭其捆缚，烙炙遍至。刘老潜伏深林草莽中，听所为而已。盗即里中无赖，知刘老有窖金，遂遍觅之圃中。忽涌出黑气一团。盘旋不定，有病犬卧檐下，已濒死，闻盗警，力奋不起，瞠目哮狺，声亦渐嘶。黑气触之，即腾啮跳掷，怒吼而前，盗挺刃交下，略不稍避，盗竟负伤窜逸。追至门外，触仆一盗，仅以蹄压之。盗不能转动，迨天明，邻舍共至，执盗，跟缉，悉获伏法。刘老乃免于难，而病犬瘠，仅存皮骨。呼之返，一步一蹶，其夜间之猛如哮虎，殆所瘗之牛魂附于犬也。夫牛犬之报德者数矣，冥司以人不食牛犬为持半偈，况发大慈悲力相救护而终受其报。孰谓人物之不相涉，幽明之不可知哉？

　　◎为师恶报乾隆间，有杨御史某，在京时与一道士善。道士能见鬼，言午后鬼出或大而长，或小而短，或老或少，无处不有。或食烟，或吸气吸精，或啜人畜所食之余，正《法华经》所云随其所作而受业报者此也。一日，来杨馆，笑曰：“君厨下有偷食小鬼，今投生矣，特不知何家偿其债耳。”杨因言近日得一子，令媪抱出，道士审视，愕然无言。杨怪之，延入幄，密叩再三，道士敷欷曰：“君曾作何业，偷食鬼为尔子矣。”杨曰：“吾自信无大过，但微时为童子师，稍懈怠耳。”道士拍其背曰：“妄食东人粥饭，废却子弟岁月，尚不为大过乎。”道士拂衣出。

　　后此子长，日事酒色，田尽则掘屋砖换酒，竟不识一丁而终。

　　◎一念解脱杭州长庆寺静缘和尚，金陵人，自言未出家时，尝山行失路，宿一破庙。半夜，忽见一僧来与语，相对神即惘惘，少顷，渐觉百脉倒涌，肌肤寸裂，肠胃中烈火燔烧，遍身痛如刀割，良久稍定。凝神审视，月光射窗，则见腰间丝带已作双缳，自缢檑上。忽前僧来为之解救，大骇曰：“夙无仇隙，身畔又无财可贪，何遽谋害？”僧答曰：“佛家无诳语，身实缢鬼，本欲以君替代。回念生前自缢时苦楚万状，恻然不忍，故复来解救，毋怪唐突也。”言讫不见。乃探首出缳，再拜佛前，惕惕然，虑鬼又来扰。忽听前僧在窗下曰：“我以一念之修，伽蓝许从解脱。君夙业沉重，但自忏悔，可不坠于恶趣。姑安寝，且毋多虑也。”至晓回家，终无他异，以是因缘遂剃发报恩寺云。

　　◎延寿上虞顾华亭（大年），初在户部则例馆，忽遇一似旧识者，谓曰：“子寿不过三十六，今止四五年，曷不早归摒挡家事。”欲与语，倏不见。惘惘如梦，心甚恶之。迨馆满议叙，拣发福建，年正三十六。途中患病，危于呼吸，医者咸缩手，日夜暝然若死，但四肢温软。魂摇摇不定，所见多冥中状，恍惚有人抚之曰：“嘻，惫矣，亟服白虎汤。”遂自呼家人，速市白虎汤来。以其数日噤不语，众皆大喜，而医者又谓是汤与脉症不甚宜，以其呼之急，姑调剂以进，即时愈。乾隆间尚官于汀州，竟无恙。闻其先一年，有梓乡某应礼闱试落第，即馆于京师，娶妻生一子，家有母，屡欲归，而苦无资。后某死，其妻将自鬻为人妾，以赀遣幼子归依孀姑。有人以华亭与乡故，乃以子托之，华亭即往告其妻曰：“果欲子归延宗嗣奉迈姑，则非不能守节者，毋自鬻也。母子扶概归里之需，余当肩任之。”

　　其妻大哭曰：“天乎！未亡人岂不知礼法哉？因无父母兄弟，自维年逾三十，多病，恐不久溘朝露，彼孤子，流落数千里外，不为仆隶，即填沟壑，天实为之矣。”听者莫不酸鼻。华亭以己将得官，双亲在京，方欲先送南旋，遂慨然白于父，携其母子并某旅概返里，更周恤之。有此盛德，宜天增其算矣。

　　◎亵经削禄徐上舍（本敬）负才不羁，好作歇后语，每以经文断章取义，或涉秽亵。曾在某督学幕中作集《四书》歇后诗曰：抛却刑于寡（妻），来看未丧斯（文），止因四海困（穷），博得七年之（病）。半折援之以（手），全昏请问其（目）。

　　且过子游子（夏），弃甲曳兵而（走）。才大心灵可以概见，乃竟偃蹇不第，未及中寿死。家贫无子弟，又乏嗣，无可继。孀妻刺绣糊口，每念宗祧无望，屡欲自戕。一日，忽见形，谓其妻曰：“吾本名列清华，位应显要，皆因亵渎圣经，禄籍削尽，尚有余谴。冥王以吾好作歇后语，乃罚绝后，幸祖宗有阴德，不斩大宗，吾弟将有子也。善抚继子，勿戚。”妻涕泣，欲与语，倏灭影。明年，其弟孪生二子，乃以一继嗣焉。朱蕉圃（海）曰：“亵渎圣经，冥罚如此之重。余于童年曾集四书句，戏作男女居室题文，即此罪案。致陨越先绪，千里飘蓬，难苦备尝，坎坷不偶功名，惟送人作郡，家计则假贷为生，岂非孽由自作。尚有目不识丁之子，殆犹祖父之泽不斩其嗣欤？悔及噬脐，但向隅一哭而已。”

　　◎金太婆吴有金媒媪者，奔走巨室，晚年家甚丰，邻里呼为金太婆。便佞口给，与人货售珠翠，无不成而垄断其利，猾于牙侩。一夜，自提竹丝灯从葑泾归家，路远步蹇，微雨复来，正惶遽间，黑暗中突出一人，揽其袂曰：“金太婆，还我碧霞犀手串来。”金大骇，举灯瞩视，殊不识认，而面色黄瘦，双眼落窠，相对凛凛，肌生寒粟。答曰：“子为谁，未之见也，我何时取尔碧霞西碧东耶？”其人即怒而殴，灯亦扑灭，金狂呼：“强盗杀人，地邻救命。”又遭土塞其口，声嘶不响。

　　披发相挣撞，殴愈急。良久，一人前劝云：“已矣，尔妻不思改适人，彼亦无由得尔物。”先是，某豪有少妇，孀守三五年，金为之媒，再醮，妇以碧霞犀手串酬之。闻此语，始知为鬼，叩头乞命。少顷，巡更者至，见金抢地哀告，状如癫痫。呼苏，送归。从此不复敢为孀妇媒再醮图重酬矣。夫少年嫠妇，苟不为饥寒所迫，尽易守节抚孤而卒。至再醮失身，其为花婆恶媪图财诱惑之，盖十之四五也。古人设立家诫不许三姑六婆入门，所虑深远矣。

　　◎高僧夺舍钱塘王翁，逸其名，家虽贫而乐善不倦。年五十犹无子，里人有伯道之叹。

　　清明扫墓归，夜坐室中，忽见故父杖策而前，谓曰：“我德薄，应绝后，赖尔广种福田，向镜山寺求子，可得也。”言毕即不见。因如其言，次年果得一子。幼即颖慧，十二入泮，十六举孝廉，再试礼闱不第，有戚官部曹者，留之读书。一日忽语其戚曰：“吾镜山寺僧也，修持戒律，大道垂成，惟心艳少年登科，又未尽华富之慕，尚须两世坠落。明日，吾当托生富家，了结业案。”乃作别父书，嘱戚寄归，其略曰：儿不幸客死数千里外，又年寿短促，遗少妻弱息，为堂上累。

　　然儿非父母真儿，孙乃父母真孙也。吾父曾忆昔年与镜山寺僧茶话乎？儿即僧也。

　　儿与父谈甚洽，心念父忠诚谨厚，何造物者不与之后。一念之动，遂来为儿。儿妇亦是幼年时小有善缘。镜花水月，都是幻景。聚何能久处？父幸勿以真儿相视，速断情牵，庶免儿之罪戾云云。戚劝慰之，答曰：“去来有定，障限有期。”问转生何处，曰：“即顺承门外姚姓也。”明日，鼻垂双柱而逝。既而访之姚家，是日果举一子。姚翁富甲里，亦乐善好施，晚年遂得此子，竟如天赐。异哉！

　　贫而乐善不倦，富而慷慨好施，何患晚岁无儿，自有高僧夺舍也。

　　◎迁葬宜慎嘉善潘溧泉孝廉（栋）悼亡后，其妻厝棺于田数年矣。嗣室得子艰，堪舆谓厝地不吉，因决意改卜。及拆亭（吴下浮厝者，每筑数椽庇藏，名为相亭），则棺下有一坎，双鲫泼泼于中，意得地气之灵也。悔之，欲仍旧，顾穴已泄露，虽佳无益，竟他徙焉。溧泉美而多文，齿又壮，逾年亦亡。同辈咸惜其才而咎地师之言之妄听也。黄霁青先生曰：“潘孝廉修文赴召，或限于时命，不得专以移厝咎之。况暂时渴葬，终须入土为安耶？”顾以艰于嗣续而欲乞灵朽骨，斯未免惑耳。予夙闻家笑士先生言：小华殿撰与阁学讳腾达叔侄也，誉擅竹林，云衢联步，依流平进，鼎台亦意中事。乃以青鸟家言，谓祖茔挪移数武，迁改某向，公卿可以立致。如其言，而未几竟相继徂谢云。近时湖北陈秋舫状元暨大云御史兄弟，并登甲科，对掌华近，此人世希靓之荣也。乃秋舫旋以风疾殒，大云继以左官卒。说者亦谓其迁葬所致。要之，阴地宜静而不宜动者也。魂妥佳城，神栖幽宅，亡人安则生人亦安。即谓贵贼贫富寿夭衰旺系乎风水，亦既通籍显荣，则其吉可知。居易俟命，焉知来者之不如今乎？狐埋狐骨，人类訾之，试思向若牛眠巍然马发泉台长卧，方谓安且吉兮，而乃锹镬掀泥，松楸拔本，抉黄泉而见白日，此举果奚为者耶？更张觊觎，谈者固妄而听者实愚矣。况乎奕视先人之骸，海量后昆之福，是谓悖德。天下焉有悖德而天降之泽地效其灵者乎。噫！戏怨恫谁知？

　　方作啾啾之哭，昏痴若梦，犹冀欣欣之荣。以顺逆推之，必无是理。前鉴具在，盍亦反而思其本乎！

　　●卷五◎文闱犯鬼文闱中报德报冤之事，前录已屡载之。余以道光丁酉登乡荐，本科场中酷热异常，忆当时三场中所闻士子犯病及犯鬼者，不一而足。未暇详询原委，近阅《修福新编》中所载两条，正是科事，因补录之云：道光丁酉，福建乡闱，训导某进场，次日题纸甫下，即发狂疾，吁曰：“十年前鸦片案发矣。”语刺刺不休，亦不可辨。旋引小刀自刺其颈，同号惊救，见其神色俱变，凶不可近，血溃不止，须臾气绝矣。佥谓彼非假公毒害，即袭取非义之财，陷人性命可知。不然，胡必于官府共闻、耳目众著之地报之如此其烈乎？又云：是科周生某，首场甫交卷，才转身，忽旋风扑面，遂聩毛不知所为。平地跌倒，额破血流，众方扶救，气已绝矣。按：此两事皆隐其名，而一详其官，一纪其姓，其非子虚乌有可知也。

　　又按《修福新编》系近年吾闽泉漳人所辑，不著姓名，叙例中但自称补过堂而已。

　　所录皆载本朝可劝可惩之事，中有余所已录者，其乾隆四十年以前事，亦与余书体例不符。兹就近来数十年节取二十余条，皆吾闽新事，信而有征者，分别存之。

　　◎陈天简海澄陈天简，慷慨好施，为人佣赁药材生理。其主家亦陈姓，富甲一邑。乾隆间，绅土谋新文庙，诸同事以陈某巨富，嘱天简向某劝为捐首。天简询以公酌数应若干，众以千金答。天简即请册署某名，白诸某，某恶其为人诳愚，且自专，决不坐账。天简不与较论，慨然改署己名，自罄物产，如数交清，遂以第一名勒石。是年科试，其子入泮，明年登贤书，群以为敬圣人之报如此其速。然自是家日窘，诸富室素耳其为人，鸠金四千有奇，使为北上{艹侵}客。有汀郡故太守子某，扶衬回江苏，沿途或前或后，或同止宿，由是与天简相得甚欢。某中途忽止其驾，天简问故，某以囊金尽告。天简闻言，即以黄白凑合四百金付用，及抵家，邀天简道谢，并还璧。始知某为巨富家，适京师有库参三箱发卖民间，天简金本短，有忧色。某侦知之，悉为纳财结清。天简束装至京，时参价昂甚，争市之，除缴还江苏某项及诸主家外，尚获利十倍，遂暴富。现家漳郡城，子孙蕃盛，同入郡庠食饩者，多至百余人。夫敬圣人本万古同然之理，乃一念之真诚，食报若此，可以劝矣。

　　◎杨启元杨启元，原籍同安人，台湾嘉义学，课读治生。初一寒士耳。嘉庆庚午，适重修文庙，元自诣公所，请以是年馆金百员悉数损题，人皆以戏言视之，盖稔知生本寒素家，不应为是意外之事，且疑其诳也。元以本心告曰：“善愿由人，曷可拘拘贫富间？”众咸义之。是科秋闻报捷，今年六旬余，其子经复受知于学使者游邑庠，家计亦渐裕矣。又，道光庚寅，彰化重修文庙，梁济时以重赀倡首，修葺完缮。是年即刘次白观察主科试，时与其选。先是，彰邑揭正场榜，时文以额满见遗。明日复试，时方噤然不言，而戚友劝慰者贸贸然来也。日已西，倏飞报至，一座错愕，问之，乃知时升补革号，皆为转喜惊贺。明年辛卯，时中式第五十二名。夫至圣咸知尊敬，然至挥金倡义，则每观望不前。此关参不破，到底非福人，又何善之能为耶？

　　◎践坟惨报漳州之邺山书院，即前明黄石齐先生讲学地也。院门前有六堆废坟，夹杂当衢。乾隆间，掌教黄某子名衍，赋性桀骜，年几弱冠矣。出入间，以废坟碍行走，尝以靴尖踢诸坟上。久之，践如平地，白骨暴露。一日，适友人见之，急以善言劝阻，衍稍知悔，无何归家，娶妻，竟不复记忆。明年，产一男，周岁余，其妻又胎孕，生男，如是连举六子。衍喜若狂，及渐次长成，日习赌荡，始犹盗取小物，赔偿戏债，继则抢夺强分，无所顾忌。衍反惧其凶，终不敢一言叱责。家赀破耗殆尽。子由是多病亡，其存者亦莫知所之矣。戚友劝衍螟蛉一子，衍泣言从前毁坟夙孽，适符六子之数，宜受此报。养子恐亦无成。未几，夫妇相继殁矣。

　　夫无主之坟，有力者崇而封之，无力者从而掩之，乃矜恤同类之道，恶可以枯骨无知，视若草芥耶？卒之我能使鬼一死而再死，鬼亦能使人有嗣而绝嗣。呜呼报亦惨矣。

　　◎犯淫乾隆末，厦门某生籍龙溪者，有夙慧，品格亦潇洒不群，同辈咸器重之。年十五，赴郡应试，停停，主人柴姓，适有仆妇在门前买柴。友人戏出对云：“柴妈买柴，大担小担。”（皆厦门地名）某应声曰：“篾片破篾，长拖短拖。”

　　（皆漳州地名）盖座中适有惯作中媒者，人皆戏呼之为蔑片，因借对嘲之，一堂皆为之拍案叫绝。是岁，即游庠，旋食饩。秋闻，亦屡膺首荐。三十许多时，忽语人曰：“余曾淫三室女、两寡妇，天谴将至，且生平蚊蝇从不着体，今麾之不去，知不能久留矣。”未几寻卒。因此知“风流名士”四字之误人不浅也。

　　◎不敬天怒乾隆甲戌，台湾大风，瓦屋皆鸣。有童儿骂风伯不仁者，忽被狂风吹仆，神色大变，而口眼已歪斜矣。叩天谢罪，迟久而始如故。窃思彗孛飞流，日月薄食，迅雷烈风，怪云变气，此皆阴阳之精，其本在地，而上发于天。古来天子尚须修德修刑以体天意，即圣人亦有必变之文，岂微末民人顾可肆其愤骂乎？此事人多易忽，因谨录之。

　　◎杨蔡二封君南安塘上杨封君，值岁饥，发粟三千石赈济。子崇泽邑诸生，病足几废。一日，封君祷于神乩，示一方，用芋头数颗，剖开焙热，推捺两腿上，如是三日，步履渐复如初。是年，捷乡闻，旋登进士第，授陕西知府。孙芳乾隆庚寅举人，芳之孙绍祖道光辛巳举人。同时晋江安海蔡飞凤之父，家不甚丰，生平敬师好儒，闻杨封君事，亦慨然以三千石谷助给贫乏，时斗米千钱也。飞凤先不能文，自是文思大进，旋入泮榜。姓王，子万青，孙日起，皆为名诸生。

　　◎张封君安溪龟塘乡张某，翁家素封，乐善好施。乾隆乙卯年，大饥，贫家鬻子女以易食，甚有绝粒死者。某怆然轸怀，思一急就计周济之，附近乡里欢呼，共指为续命之田也。初诸家禾稼尚介青黄生熟之间，惟某一派腴田独成熟，至是分粟，谕知约于明日齐赴田间刈获，每人摊分粟十余斤，自行取去。乡人赖此数日粮，遂得果腹不死。是年，其孙际青遂登乡解。

　　◎刘巡司嘉庆初年，厦门石浔司刘天号苍来为人仁恕，不吝赀财，与人谈，辄以善事相劝勉。又精于医学，附近贫民无力疗病，恳门上传禀，即徒步往视，不少缓。

　　遇有危证，须用参而贫不能备者，每以参合药与之，不取直也。在任六载，如是不倦。临殁前一夕，梦一吏赍文书来，启视之，则天帝嘉其居官好善，命作某处土地。醒时，遂治后事，遗谕妻儿毕，沐浴更衣而逝。数年后，有厦民某至石码，会值薄暮。见舆马喧阗，簇拥一官长。注目睇之，即巡司刘公也。某骇刘公已死，趋问从人，答曰：“将到此间赴任矣。”明日，某偶出散步，见一庙宇新妆伽蓝尊神，询之，庙祝言：“昨宵酉刻始塑此像。”乃知公又升迁此地矣。

　　◎不孝罪不在大嘉庆某年，泉州乡间土人某，少失恃，父素严督不贷，令就蒙馆近地，以获教学之益。娶室后，某偶回家，父辄促就馆，某以父命不敢违，然心窃窃疑之。

　　一夜潜归，漏三下矣，值其父忽患呕痧病，披短衣起，急扣妇房门，思索汤药。

　　某错愕，微窥之，见其妇披亵衣启视，父手指口画，无所言。某怒，以烟筒向父头上作捶击势，盖以翁戏妇也。及父病旋止，自忖涉瓜李嫌，不敢言。某觉其误，亦不敢言，无有知者。有锦宅黄生，某同研友也，一日暴卒，其魂已到阴府，适阎王升殿，传进跪伏。俄闻一吏呈册云：“此生未有恶迹，数亦未尽。”王命遗归，方转身走，见某正受炮烙刑，黄生讶其死，问故？某泣言：“夜间击父罪，故先被拘魂谴责，不久当入鬼录矣。”黄生惊寤，急造其馆，缕述奇梦。某惶恐失措，随以误告，且言由此两手无故自痛状，逾月竟卒。嗟夫！父，天也，获罪于天，岂有生理。一过误间，而冥中伺察立至，可见为子者罪不在大，宜加警省也。

　　◎淫报泉州一士人陈姓，少年力学，颇有文名。但生性好淫，善谐，值州友聚谈，率以所污妇女秽事，藉为博笑之端。赴郡，租寓，见主人有少艾，或中年有姿色者，往往不吝赀财赁居其家，务遂其欲，乃快心焉。郡邑试常列前茅，及院试日，四体若为重物所压，昏不知所为，或落题字，或墨污卷，或潦草不成文理，以是坐黜。忧忿成疾，嘉庆庚辰上郡应试，试甫十日，竟为疫症传染而死。复苏，语诸友曰：“余素有淫行，以致郁郁困监车，今复作他乡之鬼，天道报应如是不爽。”言讫，呜咽而逝，时二十七岁也。经四昼夜，臭不可闻，家人至，始为治具焉。

　　◎汗辱佛门厦门庠生杨城，积学士也。嘉庆年间应试秋闱，首场初九夜，方杌坐构思，忽烛影摇红几于扑灭者再，一绰约女僧揭廉入，攀城肩俯闯曰：“误矣。”即抽身去。城骇甚，俄闻邻号有笑语声，有啜泣声，有乞哀声。既而阒寂，若无人。

　　城语众，共趋视之，则某僵卧死矣。度某有淫行，必始乱之终弃之，以致饮恨九泉，惨报若此。杨生则谓污蔑佛家弟子，世多忽之，岂知为祸尤烈，实不可不深思而炯戒也。奸淫室婢，早有天谴明条。狎匿名娼，不免风流罪过。况玷释教，破禅规，顿使清净法门变作烟花境界！孽田自造，悔其奚追。自爱名流，万勿谓阿堵通神，何事不可作也。

　　◎雷震卖豚人嘉庆年间，永春州有卖小豚者。至一孤村，有妇人以二金买两豚。已付金，忽闻儿啼声，入室抱儿出。卖豚者径去，妇追呼曰：“若取我二金，奈何不与我豚？”其人佯答曰：“豚两头欲卖四金，二金不卖也。”举步如飞。妇追不及，路侧有水碓，即其小姑视舂。妇置儿于碓室，复追之。小姑方筛米，闻言未及投抱，儿爬至碓下，舂如泥。须臾，小姑回视。见残骸委弃狼藉，惊悼欲绝，哭曰：“我何以见吾嫂哉？”遂解绳自缢。嫂还，方叹恨财物两失，忽见儿死碓下，小姑悬梁上。蓦地不知其山。亦缢于碓室。卖豚者行未数里，白日无云为迅雷震死矣。

　　◎不孝极恶厦门道署有一客陈某，暴厉居心，而善权子母，一出十偿，以是成家。有老母，年五十余，某叱咤指使若奴隶然。稍不如意，辄骂詈百出，不可名状。母泫然背泣者屡矣。邻友闻之，为讽刺曰：“为母也，子者顾如是乎哉？”某不答，仍讠也讠也不为怪。一日，有事晏归，腹怒如，供食梢迟，怒目侧视，厉声曰：“炊一顿饭，尚不能，不死何为？”言讫，忽天黑，风雨骤至，一声霹雳，闻者胆碎，而某已震死。面有小字云：不孝极恶之报。此道光八年四月事也。夫孝可格天，则不孝断不能逭天怒，况如此极恶乎？

　　◎厚殓祸厦门蔡某，专以掘墓为生，久之仍不见败露。一夜，发林家坟，鉴空棺头，伸手入搜首饰等物。忽被鬼摄迷手节，任拔不出。天明喧传，聚观者皆叹为阴魂有灵。地保禀官，诣视救醒，后拷掠备至，诸罪尽服。乃削十字十架插大道之侧，令某昂立其中，两手分开锁住示众，不准人给汤饭，一昼夜叫号而死。此道光庚寅年事也。补过堂主人云：余每怪富厚之家殓亲时，辄以珍珠美玉及金宝重器为殉，以为如是乃尽子之心也，吾则谓适以贻亲之累耳。何也？彼重物殉葬之家，戚属则触目生心，奸民则闻风思逞，即不然保无不肖子侄发冢自冢盗者乎？致使山灵走气，骸骨乱次，死者隐抱再死之痛，此罪将谁归也？后周太祖遗嘱以布衣葬，后梁、唐、晋、汉诸陵皆被盗发，而太祖安堵无恙。然则后人当知所法矣。

　　按：浦俗屡因厚殓而致毁棺，家大人曾有戒厚殓说，余于前录中已详言之。此条虑及不肖子侄发冢自盗之事，前录中未详载其事。然则掘墓者固罪不容诛，而厚殓者自为厉阶，其罪尤大。自古及今，数不孝之尤者，舍是将谁属乎？

　　◎吴元长厦门吴元长家巨富，告贷者有求辄应，或百金，或数百金，积券盈箧。适病间默思，劳劳计较，将为子孙福，适为子孙祸。爰召逋债之家诣视焚券，示不责偿也。捐资数千，充人浯江书院，束修、薪水、生童膏火之费，皆取资焉。是年开期，第一课为东里子产题，及甄别甲乙童卷上取，其长子漪澜文亦与焉。道光庚寅岁，澜赴郡应院试，恰是书院开课题。澜恍惚神助，一挥而就，遂以是获隽入邑庠。盖利物修福，非如此显示果报，不见造物之奇也。

　　◎恶念丧身厦门莲坂乡某者，年二十二，性谨厚，力穑人也。门口一井，出泉不涸，乡人待食此并者数十家。道光丙申，天不雨，几九阅月，聚汲益夥，某厌其喧呶，叠次哄阻，众皆以水火细故，不与辨，亦不怪也。贸贸然往来如故。某倏生恶念，将牛粪暗施井口，盖使食者恶此味而他取也。明日潮退时，族中二人招某赴海同渔，忽平地起雷，击某死，而同伴俱无恙。一念之毒，即祸及身。吁，可畏哉？

　　◎杨宗潮同安诸生杨宗潮，为人诚笃可风，尤倦倦诱进后辈。一时游庠食饩者，多出其门。同里有曾姓名德基者，家极富，而性嗜学。杨一见，物色之，遂招入馆中受业，资以衣食。俾得肆力文章。由是学业日进，遂入南靖邑庠，旋登道光乙酉拔萃科。迨廷试考授儒学。皆谓杨公相士有识云。晚年上郡渡江时，有某溺水，杨疾呼曰：“若救得此人，谢银四元。”众争救之，某得不死。一日病笃，时年六旬矣，梦人冥，遇一判官，谓杨曰：“汝寿数应尽，幸有阴德可救。”即以册子付阅，见己名下朱书云：曾救一人，增寿一纪。阅完，被判官一推而寤。病渐瘥，后果如数善终。

　　◎不敬字迹二事安溪李家妇某氏某翁，为邑诸生，去世已久，家中书籍盈架，氏生儿，甫周岁，每值儿下便，即折册页拭秽。一夜，适夫他往，氏闭户睡，醒，失儿所在。

　　欲起寻觅，忽被雷震死。明日，族人出操作，路经氏门，见呱呱小儿，知为氏子，不解何故掷置门外，遂抱入怀。及日卓午，门仍紧闭，不闻人声，众破门入，惊视，册页成堆，皆沾秽物，氏尸在焉。每怪世人抛弃字纸，辄自解曰：“我非读书家。”遂至践踏无忌。上干天怒，如氏者可胜道哉！不知朝廷非字道不尊，官吏非字事不治，士民非字名利不成，振古如斯，其所维系者甚大，而其理甚明也。

　　是故天下不可一人不识字，即不可一日不敬字。又道光十三年二月初三日，同安洋宅陈姓者，累日赌输，移怒赌具之害，尽投粪缸中。薄暮，某还过其地，心头一悚，被雷打死，并碎其缸，无一人知者。是夜，大雨倾盆，漂尽污秽。及天明，众视某尸横地，见赌具尚在破缸之底，纸牌叶叶可数，方悟为不敬字迹之报也。

　　◎慢神台湾鹿港监生林某，富累万金，生性嗜赌，暇时辄携数百金入赌场，金尽乃己。继见累次失利，每欲出门，必默祷家中神明，然仍赌输如故。数年间，黄白物已几几乎罄矣。忿恨祷祝无灵，将供奉诸神金身持斧斫碎，由是妻儿相继病故，奴婢多辞去。一日下乡收租，因索租太急，被佃户某冷语相侵，怏怏而归。越数日，某佃将至林家谢罪，而林某适遇诸涂，恍惚间见某佃率十余人手执凶器，不可迫视，疑某纠众杀己，急拔小腰刀向某佃当胸一刺，某佃不及防，即仆地死。

　　林睁目谛视，竟杳无一人，始知为鬼物播弄，然悔无及矣。邻右恐相累，扭送地方官，至今系狱候决。此可为慢神者戒也。

　　◎李寡妇同安李姓寡妇某氏，家富累万金，性喜施济而勤俭有度。常端坐，词色无所假。失所天时。儿才生阅月，及长娶室，次年弄孙，氏始有喜色。时氏四旬矣。

　　一日蚤起，触见族人某潜踪内庭，盖某饥寒迫体，冀以剽取储粟也。氏惊愕叱问，某始而愧恧，继以实告。氏心戚之，有留为供役意，因与语，某辞曰：“幸蒙宥罪，兹复畀我生路，焉敢方命。但某壮岁鳏夫也，倘日近侍婢，有不可言处。某有亏行，累尔亦蒙不白之名。”氏憬然为改容，即命某出。明日，遣其子往赠二十金，劝其营为正业。某果赴厦门，置货度洋，其地适值瘟疫，诸伙折本求售，某独以药材抬估及梨枣什物，多争购之，获利无算而归。遂造室往谢氏，时氏六十余矣。临终，顾子妇曰：“寡守三戒：一不可令外戚出入，次不可畜奴仆，三不可自暇逸游寺观。汝曹共传之。”斯言简而切中，有关世教，故备录之。夫全人名节，只此防微一念，然则某有善心，应享善报，而氏亦女中人杰哉。

　　◎劫盗还债泉州郡城外阵地乡丁某，贫无立锥，娶妻某氏。入门一见其夫，便股栗不自禁。自是语意稍拂，某辄加杖责，怒时即持白刃刺氏肤，血溅衣乃已。及连产四子，仍如是，不少贷。氏病骨奄奄而目若鬼，然终无怨心，日事纺织供朝夕。一日，有友来招某渡洋经商，某诺之，并不告辞妻子，出门径去。后氏经纪弥勤，家计渐丰。先是，某有屋后隙地，富人以百金购求，氏得金，营运生息。垂二十余年，遂成富室。道光壬午岁，某忽归家，见旧宅轮奂一新，心骇不敢前。适有族人识某音容，报知伊子趋迎，时氏已故，子皆成立有室矣。各命其妇出拜翁。

　　某问其致富原由，子具道起家情事，并其母勤俭苦况。某凄然感泣，思再见氏而不可得，闻张天师知冥事，即日具装自往广信府拜恳天师，缕述乞见故妻。苦哀天师，许来日当相见，且嘱令勿怖。明日，引入暗室，见一黑面大汉执刀怒视，大唱一声。某愕然，仆地，众扶出。醒后，以为所见非所愿也。天师笑曰：“不差，即是人也。汝前世贩布为生，路过山东，被一响马劫杀，盗即尔妻也。今生耐苦还债，自是定理，尔亦徒多此一见耳。”某乃大悟果报所由来，回家遂不复介意矣。

　　◎陈茂才同安陈某肆力文章，而屡困不售。赴郡试时，友人招饮娼家，见一及笄女子，举止端方，非复妖冶伎俩。某怪问，至再，女始答以家贫，十岁为母鬻身此地，今七载矣。某诘曰：“此间乐乎？抑从良乐乎？”女泣视，不语。某恻然，自维无力，爰归，谋诸友，鸠集身价五十金赎女。还，嘱令其母嫁之。母乃招婿赘其家。是年，某入院试，入场假寤，见黄发老人向某谢曰：“蒙为小女超脱火坑，特来为君报喜。”某觉而异之。明日揭榜，果举茂才。

　　◎吴天爵吴天爵，字愧前，南安龙水人。为人诚实，慎取与，家贫，舌耕糊口。乾隆六十年岁大，外出觅馆，拾遗橐于路，内有五十金，重重破布包裹，知为贫人所遗。坐俟之。须臾，见有夫妇号哭而至者，问之，曰：“某惠安人，岁荒负债不能偿卖女于某乡为婢，至此失之。”天爵遂偕至某乡，询问不爽，出金还之。

　　主人惊异，问：“先生何处人，何因至此？”答以觅馆，主人因留课子弟。府试届期，教读如故，主人知其乏赀未应县试，乃代纳县卷，促就道，其年遂入泮。

　　覆试日，有同案者病不能完卷，遂代笔，其人谢金适符五十之数云。

　　◎瓯宁黄氏余随任粤西时，权首邑者为同乡黄壁庵进士（文），有循良之目。久之，方知其先代有隐德。盖壁庵所居为瓯宁之龙湾，距郡城百里而遥。璧庵之祖处士公名孔行者，以耕读为业，虽不应试，而礼贤重士，如恐不及，远迩翕然仰之。

　　生子，甫弥月，手植杉树于陇首，语家人曰：“俟吾子成名，用作华表。”历三十三年，其子岁贡，果以此树为旗杵于祖茔之上。举一子，即一轩广文（榜书），少与从兄同居共产，从兄分爨时，计所积赢，不下数千金，欲均分之。一轩力辞不受，只收本业所应得者，人多称其善让。旋以岁贡司铎侯官。初一轩以十四岁入庠，后其长子（文卤）亦十四岁入庠，次子（文中）、三子（文一定）、四子（文登）及孙曾若干人无不以少年入庠者。而（文）且以名进士出宰，历任繁区，皆有政绩，今已擢直隶州。家大人尝语余兄弟辈曰：“黄壁庵不恃为循吏，其一家孝友，实足以风。间其昆李文卤、文中二君来署，见壁庵坐衙用刑，辄不乐，屡阻之而不得，弗然曰：”我不料老三近日如此狠心，我没奈他何，只好接老母来此训饬。‘后二人同回闽乡试，壁庵以百金赀之，又弗然曰：“由此至闽，不过四十千钱可达，何用如此多金。此老三从三木中得来的，我实不忍用此狠钱。’两人仅挟四十金去。近闻其太夫人亦至署，以不惯闻鞭朴声，即要回闽。壁庵不久闻亦将乞假奉母回去。似此一门孝友，求之古人中亦难得，宜其家门之鼎盛也。”

　　◎梁艺圃黄明经（文贞）曰：建阳梁艺圃，家本素封而好施与，遇人急难，辄赀助之。

　　每年腊底，取数百碎金分为小封，见贫苦人路过者，潜投路旁，欲令拾去。有廉介不苟取者，遂于黑夜阴置其门下，务使穷人普得之而后慰。年六十余，苦无子，谒梦于佛寺，梦一马生二角。及觉，愀然曰：“马头生角，其必无之兆乎？”以告友，友曰：“马长角，冯字也，姑俟之。”后得子，娶妇，适冯氏女，得五丈夫子，遂开大族。今子孙蕃衍，且贤贵，世其家不替云。

　　◎叶大林黄广文（文登）曰：瓯宁回龙叶大林，生平慷慨好施，时以周急拯危为乐。

　　其妻翁氏尤仁厚，岁饥平粜，凡有良民籴升斗米者，必暗将来钱置米中，阴受其惠者无算。子六人，皆列黉序贡成均；孙二十七人，亦多游庠者。叶至八十余，无疾而卒。翁氏逾二年卒。柩停于堂，未几，居邻失火，延烧数十家，将及氏屋，里人感恩，急相与移柩，不能动，子孙惊惶莫措。里人呼曰：“为善宜获福，今若遭此惨毒，天道其无知乎？”无何，风旋火熄。叶宅近邻周围俱为煨烬，而此屋以停氏柩独存。

　　◎麂报黄广文又曰：瓯邑西乡张某，夫妇好善，尤不轻残物命。一日，有猎者驱一麂走至其家，张妇急以旧衣覆之，猎者寻至，不见，遂去。张妇见猎者已远，因放屋走。麂似有知，首肯数四而出。次年春，忽见是麂走入中厅，将张之幼子用角掎去。张妇踉跄出，逐至田坪中。瞥见麂将幼子放下，而麂不见。张妇始抱子回，方疑此物不知报恩，且不知此麂即前之所救否？甫入门，见家中屋栋被屋后大树压倒，墙坍瓦碎，鸡犬皆毙，而是妇母子以逐麂而存。此可见一念慈祥，虽微物亦无不知感矣。

　　◎黄邦泰黄广文又曰：建安黄孝廉（理坤）为诸生时，一日出门，在路上捡票一纸，载银一百二十两。孝廉生平不苟取，而尤体恤贫寒，乃即其地坐待。及索票者至，还之，失票人喜出意外，偿以二十金。孝廉曰：“余不取百二十金，而反受此二十金耶？”坚辞之去。次年元旦，往黄华山拜佛，神前香炉下忽有银一百二十两，孝廉奇之，因急募董事，如数付之，令为修庙之费。不数月，焕然一新。次年为道光戊子科，闻前途见卖题名录者，问：“今科举人榜有黄理坤否？”答曰：“无之，只有第六十四名是黄邦泰。”因查建安诸生，更无名邦泰者，乃于考录时更名邦泰。榜发，果中式六十四名。

　　◎叶焕金黄广文又曰：吾乡回龙村叶焕金家好行善事，生平撑渡为业，于人众往来，随其给付，概不习索。而素习水性，每有溺水者，辄赴捞救，活人无算。不索谢，亦不居功也。一日，溪滨坊遭回禄，火势炎炽，虽峻墙之屋皆被焚烧，而叶屋桑户蓬枢，救火者但见火焰至叶屋壁，便觉有数十人浇水救之。及火烬后，四邻皆成焦土，而叶屋独存。

　　◎灌阳凶案道光丁酉，家大人委黄壁庵署临桂县。有全州、灌阳一械斗案，屡以翻控发审。初缘全州、灌阳界连一荒山，灌阳蒋姓恃其巨族，据为已有，全州人不依，遂各纠众斗殴。蒋姓族众议，殴死人者，众雇抵命。被人殴死者，众赡其家。无何，蒋姓殴死全州人案成解省，而尸亲以正凶系是武举某，县中未办，屡次上控。

　　某亦恃无证据，坚不承招，是以发审数年，未能议结。璧庵接任后，因某武举恃符逞刁，遂面回各大府，将武举暂革严讯。顺路到城隍庙行香，默祷。是夜，邀集同寅会审，将某武举跪案研鞫。到更深时，某举汗下如雨，其额上隐隐现一刀伤痕，人人共见。遂据此究之，始知该武举殴毙人时，身亦受伤，此乃确证，而某武举哑口无言矣。案遂定。及家大人提勘过堂时，细察其额，痕己将平复。倘稍迟数日，便无可辨识。于此叹神之有灵，而璧庵之能声愈著矣。

　　◎怀集命案怀集县多山，居民培植树木，最易兴讼。有徐姓巨族中落，曾将山田卖邻村梁姓管理，梁姓种树十年余。将伐木出售，约值千金。徐姓见其弟兄皆文弱秀才，谓可鱼肉，屡次索诈，互控多年。一日，徐姓以命案报。时黄璧庵方任县事，即日趋验，见山坡下尸身侧卧，所有伤痕概系右手，其山上又无蹂躏形迹，心甚疑之。询之邻保，亦未有以斗殴供者，而远远闻有妇人哭声，又未到场。愈生疑窦，询悉，为死者之妻，该族内不令到场，恐其冲撞官府云云。随将原告带回集讯，一鞫而真情毕露，遂定案焉。缘徐姓索诈不遂，乃择族内一贫而丐者，给之食，并许其妻以养赡终身，哄之登山，族众拉其左手，共殴毙命。弃尸报官，以为图财之计。检验时，其妻始知被骗，欲出而呼冤，而为众所阻也。案经审实，办一主谋两凶手，正解省定罪，而沿途俱病毙矣。璧庵语人曰：“此等案少不细心，良民必多受累，鲜不堕小人计中矣。天网恢恢，小人亦何尝能漏网哉？”

　　◎黄璧庵述六事黄璧庵云：瓯宁县水吉地方乡村最盛，有游贡生名廷佐者，家素丰，好行善事。嘉庆间，浦城水灾，尸骸满河，廷佐为之恻然，因顾人捞埋。初用棺柩，市肆一空，继以布被。不足，又继以布疋。计所殓不下数百具，其义冢至今犹岿然。

　　次年冬，有乡之无赖子，索诈不遂，寻短计于半夜，潜往廷佐门首自缢。至天明，竟为人所救不死，询之，据云上绳时，有无数男女紧抱其足不放，气遂不绝。里人共知为拾骸之报云。又云：建阳县乡间，有甲与乙居同村，且至好。甲业儒，年少轻狂；乙开酒肆，其妻颇有姿。一日，数人醵酒宴会，甲与乙皆与焉。至夜半，甲复沽酒于乙铺，乙巳入醉乡，遂与乙妻奸好，竟有孕，其夫不知，外人亦更无知之者。无何，甲病将危，时适乙妻临产，甲自言当往生乙家，其房门有老母看守，不敢遽进。闻者至乙家，视之果然，因以计使母避去，而房内巳哌哌泣矣，甲亦于是时遂亡。乙子稍长，不独貌似甲，兼且神似，至今俨然一甲之后身，其事遂昭著，于两家俱不能讳。天之弄人，亦巧矣哉。又云：建阳城内有在城隍庙前开豆腐店者，于元旦黎明开门见照墙挂一入学榜，榜上有其甥名与甥之同窗友某亦与焉。因亟整衣往二家贺年，并道喜。是年春，二人同赴院试，皆未应府考者，行至北津地方，离城二十里日，将晚，又闻学院已入城，其甥急于应考，径渡而去。某恋恋于店妇，遂留宿焉。越日，大雨，水涨，不得渡者数日。某入城而府册巳送矣。及揭榜，其甥果获售，某遂郁郁而归，以白丁终。一念之差，显报如此，可不悟哉！又云：闻我郡前次修府志时，行文各县查取节孝，松溪县有一妇人，夫死后有外好，相订终身，其翁姑促之改嫁，另许他姓，妇不允，遂自缢而亡。当事者未审其原委而以为节也，开列事实以闻，恩准建坊，逾年竟为雷火击碎。吁！人可欺，天亦可欺耶？又云：政和县东乡一屠牛者，少获薄赀，及老而子仍守故业，大门外常设一木砧，以破牛头，历有年矣。一夜，其木砧忽变为牛头，沿街旋滚，有见之者。次夜，其堂屋有无数牛斗声彻于乡里。至第三日，其子以卖牛肉与营兵争价殴死营兵，其父年老吓死，子亦照例抵偿其家，缘案，遂至一贫如洗。此嘉庆末年事也。至今，杀牛者皆引以为戒焉。又云：嘉庆初年，广西怀集县有一小卒马姓者，无赖子也。一日出城，至南门，捡一钱票，载钱数百千，不知为何人所遗失者。因日持票俟于门之左右焉。无何，有钱商某仓皇而来，遍觅此票，马卒询得其实，慨然付还。与之分半，坚辞不受。商曰：“此好人也。”亟思所以报之。时适钱厂缺人，因延之代管，且分一干股作本。

　　越数年，某商以广东人年老路远，愿收本回家。其厂中出息，全付马料理。不数年，获利至数十万金，竟成巨富。虽其家世式微，富亦及身而止，然天之报施可不谓厚且速哉。

　　●卷六◎宿孽焦孝廉妻金氏，门有算命瞽者过，召而试之，瞽者为言往事甚验，乃赠以钱米而去。是夜，金氏腹中有人语曰：“我师父去矣，我借娘子腹中且住几日。”

　　金家疑是樟柳神，问是灵哥儿否？曰：“我非灵哥，乃灵姐也，师父命我居汝腹中为祟，吓取财帛。”言毕，即捻其肠，痛不可忍。焦乃百计寻觅前瞽者，数日后遇诸涂，拥而至家，许除患后谢以百金，瞽者允诺。呼曰：“三姑速出。”如是者再，内应曰：“三姑不出矣，余前生姓张，为某家妾。被其妻某凌虐死。某转生为金氏，我之所以投身师父为樟柳神者，正为报此仇故也。今既入其腹中。

　　不取其命不出。“瞽者大惊，曰：”此乃宿孽，我不能救。“遂逃去。焦悬符拜斗，终于无益。每一医至，腹中人曰：”此庸医也，药亦无益，且听入口。“或曰：”此良医也，药恐治我，便扼其喉，药吐而后巳。“又曰：”汝等软求我尚可，若用法律治我，我先食其心肺。“嗣后每闻招僧延巫，金氏便如万刃刺心，滚地哀叫，且曰：”汝受我如此煎熬，而不肯自寻一死，何看性命太重耶？“焦故南昌彭文勤公门士，彭闻之，欲入奏，诛瞽者。焦不欲声扬，求寝其事，而金氏竟以此毙矣。此乾隆四十六年夏间事。

　　◎江西某许画山《青阳堂文集》中有《江西某传》一篇，盖近事也，故讳其名。传曰：江西某，积恶两世矣。成进士，家居需次，念所以自忏者，乃改行，期年而双目盲。愤然曰：“吾积恶而第，积善而盲，是天之果不欲吾为善也。不然，何天之福淫而祸善也。”卒为恶如初。自是得医而双目豁然矣。某素以文字自雄者也，以瞽废，及复明，故技毕作，终以为某寿序坐蜚语弃市，时乾隆甲寅四月十一日。

　　邓苑华云：“某，江西之南丰人，许子曰：”当其第也，是祸之基也。及其瞽也，是福之堂也。天将以瞽薄其罚，某不悟，卒以两目易其元。‘悲夫！书之以为稔恶者戒。“

　　◎鬼妻索命浙江某邑令谭某，与妻不睦，因角口批其颊，妻愤而缢。三日后见形为祟。

　　伺谭与妾卧，便揭其帐以冷风吹之，谭怒，请道士作法持咒，摄鬼于东厢，而以符封其门，加官印焉。鬼竟不至。无何，谭调繁缺，后任官到署，开厢房，鬼得出，遂附小婢身作崇，后任官呼鬼，询悉其故，乃曰：“夫人与谭公有仇，与小婢无涉，何故相害。”鬼曰：“非敢害丫鬟，我特借附他身以便求公耳。”问何所求？曰：“送我到调任谭处去。”曰：“夫人何不自行？”曰：“我枉死之鬼，沿路有河神拦截，非公用印文开递不可。”并求签两差押送，问差何人，曰：“陈贵、滕盛。”二人者，皆已故役也。后任官如其言，焚批文送之。一日，谭某方在寝室晚饭，其妾忽仆地，太呼曰：“汝太无良，汝逼我死，乃禁我于东厢受饿，我今已归来，不与汝干休。”自此，其署中日夜不安。谭不得已，再请道士作法，加符用印封之本县狱中。鬼临去，曰：“汝太丧心，前封我于东厢，犹是房舍，今我何罪而置我于狱乎？我有以报汝矣。”未逾月，狱中有重犯自缢死，谭因此被劾罢官。大惧，誓将削发为僧，云游天下。同寅官有相资助其衣钵者，未及行，暴病卒。

　　◎富贵旧家费炳文曰：吾闽近年称富贵旧家者，首推安溪李氏、永春黄氏，而不知其先代积德之报，非偶然也。安溪李文贞公之祖，远商江南，罄其赀本佐官账饥，又借官库继之。事毕，委员同其回家取银归库，其实家无余资，正踌躇到家如何措置，乃其嫂于数日前园中锄菜，已先获窖藏，遂得立还官镪。今百余年来，科甲不绝，筮仕者接踵于途也。又如黄镜塘之祖黄公，常在永春贩布经营，适值州中大饥，公将所带资本呈官助账，行将空手回家矣。主人观其罄本施舍，必非负心之人，自请将布赊公贩回。其时一路饥民抢劫夺食，喧传黄公罄本账济，货非已资，群相约誓，纵其来往不劫，而他商一概断绝。贩归，一人贾盈三倍，辗转数次之间，遂成巨富，以子贵得二品诰封。天之报施善人不爽如此。一贵、一富，岂无因哉！

　　◎廖王太夫人吾乡廖氏，以阴德发祥，前录已详述之。近廖钰夫尚书由京旋里，过浦城，与家大人坐谈之顷，复述其祖母王太夫人者，本贫家女，归吾祖，随任台湾，饱历风涛之险。时时以济物为心，家居，每训子侄以莫作自了汉。后余表兄郑苏年师每述此语以授门徒，谓出自王太夫人之遗训也。平日尝谓家人曰：“汝等怕雷，而我独怕风。”众皆莫喻其故，然每遇非常大风，太夫人必斋肃长跪庭中，口喃喃若有所祝。即深夜寒宵，亦必披衣肃跪，默祝不辍，直至风息始起。家人有窃听之者，似云侬家内外亲串，现在并无求利求名浮江泛海者，而在江海舟中因风惊恐死生呼吸者，天下定不乏其人，愿风神及早息怒，以全人命云云。事后问之，亦不言其所以然。盖行之数十年如一日焉。家大人闻之，肃然曰：“此真圣贤立达同人饥溺由已之公心，不谓于女流中得之。漆室鲁女之忧，不是过矣。”不再传而以科第起家，簪绂辅世，宜哉！

　　◎林敬堂述三事同里冯某，少年浮薄，赘于曹氏。曹家固豪富，聚戚属中游惰者数人，奉吕仙乩，乩词俚鄙，多出于冯某之作伪。曹本市井人，不辨也，有事必从祈请，为所颠到者屡矣。会曹之表侄薛某以初夏患少阴症，祷于乩，某臆其时疫也，予以攻破之剂，一服而毙。后某夜归，有自后呼其名者，则薛也。惊号几失魄。是夜，即梦薛来曰：“尔以儿戏杀人，予得请于神矣。”自是觉精神消减，逾年遂以痨疾死。某之将毙也，梦二鬼差持签来拘之，乘间逸去，差曰：“今即尔恕，某日不可饶矣。”及期，又梦前鬼差持炼来锁其颈。惊醒，述其事于家人，至夜而逝矣。又明经吴某，工刀笔，健讼，常串通胥吏与为表里，闾里稍有不谨事，即从而讹诈焉，必遂所欲而后已。虽其至亲，畏之如虎也。会某之所厚涉讼事，某为之谋主，官侦知之，拘至案通详，拟暂革。时程梓庭制府方痛惩刁讼，即易详文中暂革为斥革，某素吃洋烟，以不耐讯鞫之苦，毙府狱中。闻者快之。又，甲辰夏仲，余自都门南旋至台儿庄，阻水，乃买舟由运河归。路经天妃间，因忆数年前何松亭同年（承元）所述惠济祠犬鱼骨之异，入庙访之，果见鱼肋骨广约四尺，长约二丈余。壁间有顾见亭河帅碑，记数年前巡河至河流入海处，风潮大作，有巨鱼搁于浅，其目已失，血泪盈眶。高四丈余，长十八丈余。土人以其阻隘不动也，群登其脊，脊有朱书“此为鳏鱼，一千四百年矣，以伤生过多，”下文字不可辨。因争取其肉数千斤回，而一肋则河帅命藏而贮于此。夫鳏鱼，蠢然耳，犹遭神谴。天道好生残忍者，亦知所戒欤。

　　◎陈霁庭述二事福州有张姓者，佐幕有年，而家奉三官斋甚谨。于道光辛丑十月，应霞浦令董公钱谷之聘，挈眷同行。于十四日到飞鹚渡，船家以当官差，必欲揽载多人而后开船。是日，行人适少，遂欲延至次夜方开，而船中客呶呶不己，不得已于二鼓后开船。约行二十余里，暴风大作，盖十五日为水官神诞，是夜即三官暴。水手咸请于舵主曰：“风势甚猛，须落半蓬否？”舵主曰：“我本不开船，而渠等必欲行，若不将全船覆在海中，亦不见我舵工手段。”言未已，忽蓬桅随风而折，此桅若折于左，则船必随左而倾。折于右，则亦随右而覆。乃独望后压倒，适击舵主之首而脑裂矣。于是船以无桅而乱旋，舟中人齐声喊救，倏又一阵风，船随浪起，屹然不动，视之，则已搁在沙坡之上。至次晨，另换船而渡焉。又，福州南台有某姓嫠妇，以放债为业，朝放暮收，既不惮其烦，而悍恶特甚，人无能短其分毫者。挞婢尤酷，每至血流肉绽。惟膝前一子，心甚不以为然，而无如何。

　　然于欠户之实无力措还者，每窃其券而焚之。于其挞婢时，亦多方调护之，而其母略无悛志。竟有债户以年老被迫自经者，婢有立死于捶楚之下者，且欲抛其尸于江，其子力谏，私买棺以葬焉。家业颇充，遂为其子援例入监，于道光己亥科应试入场，甫进头门搜检时，即见其婢遥以一手挥之使出，以一手指二门内，则见被迫自缢之老者在焉。遂即携考篮而出。凡场中遇鬼，鲜不死者，而彼竟幸而免，殆亦其平日居心有足留以示劝者欤？

　　◎鬼讹诈杭州孙某，伉俪甚笃，妻病不起，抑郁无聊。道光二十四年夏，赴友人家小酌，散已夜半，手执火枝，独行归去。中途忽发一噤，贸贸然，归抵家后，家人见其神色改常，问之不语，所执火枝尚余寸许。时著单衫二件，其手渐缩，似欲藏火枝于袖内者。忽而口作女音云：“我母女二人同行，见汝从对面至，携女急避，汝不但不让，且举足将我女践毙，特跟汝归家索命。”家人知其中邪，以正言责之，曰：“阴阳阻隔，汝能见人，人不能见汝，无心之过，岂能偿命。”鬼复大闹云：“我只知一命还一命，不知其他。”孙某即时栽倒，口沫流出，不省人事。正惶遽间，而孙某亡妻之魂附于孙某之体，当即立起云：“我适闻此事，特来解纷。”随向女鬼云：“阴阳一理，不知者不罪，汝女不过受伤，亦并不死，依我劝解。酒食银钱唯尔所欲。否则，我先往城隍处喊告，治尔讹诈之罪。”因令家人即用黄纸写明原委，至城隍庙中焚化。女鬼顿然气沮，哀求息事，乃命焚纸锭数千，并备羹饭送出大门，而孙某醒矣。问之，茫然无知，大病一月而愈。

　　此事孙某每逢人历历言之，闻之使人伉俪之情油然而生。

　　◎虐婢报仁和顾某，本世家子，娶某氏。御下严，待婢尤虐。一日，失栗子数枚，疑婢窃食，询之不承，加以捶楚，婢畏痛，匿于床下。某氏令一媪用木棍戳之，匍匐而出。复令张口视之，婢甫开口，遽以花剪断其舌，绝而复苏，然巳不能饮食，越日毙命。婢系卖绝，向无母家人往来，埋之而已。不数月，某氏遂病，以手自批两颊，见婢来索命，不令饮食，困苦万状。顾某笃于伉俪，代为婉求，并许以功德超度，婢似首肯。逾时，又云：“主人如此，我亦愿遵命，不料我已告准，不能自主。”且云某氏在母家曾杀一婢，无人知者。今二罪俱发。必无生理。顷之，又云“老爷来矣，身穿蓝袍至厨房与灶神会话，灶神穿黑袍。”老爷者，顾某之父生前业盐捐有顶带也。先是，伊三叔父逝世，柩尚在家，婢又云：“三老爷出来，要见老爷，因与灶神会话，白衣人不便相见。”无何，顾某之父知其事无可挽回，太息而去。某氏遂死。越日，用木棍之媪亦死，想于证必须到案，且加功之罪亦无可逃也。此道光二十四年事。

　　◎茶司报恩仁和汪姓，世业盐，家道殷实。一日，为子完姻，亲朋咸集。三鼓，客散闭门。主人持灯赴各处照看火烛，至二厅厢房，闾门凳中悉索有声，移而视之，有人藏焉。烛之，则茶司也（杭俗，有红白事，皆用茶厢四人为一副，器具毕备，并卖酒也）。其人惶急无地，家人皆云缚而守之，俟明日送官，究治以儆将来。

　　汪君曰：“不可，渠不过为贫故，偶尔小见，送官则终身不可为人。”其人叩头而已，默无一言。汪君又曰：“若天明放汝回去，众目共睹，亦难以见人。我给汝大钱千文以救汝穷，将来断不可复蹈故辙。事可一不可再，且未必人人如我也。”

　　其人感泣自誓，汪君即给钱令归，且嘱家人毋漏言。数年后，所娶之妇生子，冬日楼居，以铜火炉烘焙小孩之物，不料火多铜化，烧穿楼板，落于厅屋，一家睡熟，绝无知者。前所放之茶司在别姓家筵散而归，路经汪宅，见大门未闭，并无一人，亦无灯火，不解所由。大呼管门之人询之，则茫然不知何以忘却关锁也。

　　茶司云：“夜已深矣，恐有小人藏匿。”即以所持灯笼偕往各处查看，至二厅，见地上炭火一堆甚旺，仰而视之，楼板犹红，乃大声疾呼，举家惊起，急救灭之。

　　汪君细问原委，不禁惊叹，管门人之忘却关门，茶司之适经是路，殆有鬼神，否则不先不后能如是之巧合耶？一念之善，一事之厚，福及一家，扩而充之，道在是矣。

　　◎借躯托生某甲素封，放债私质，颇事刻剥。年六十余，妻妾既丧，仅一幼子，病亟濒死。漏三下，有人持镪赎物，怒其夤夜剥啄，人曰：“迨天明，吾物不得返，亏折数缗钱，吾故罗雀掘鼠以副限期。”某甲怃然，念儿死，焉用多金，悔剥算籍没之病民也，明日悉举各家所质田产衣物召而给之，债券亦焚去。儿既死，夜半犹抚尸饮泣，突见一人排闼而入，识素负欠者，谓某曰：“勿悲，此讨债者，债偿自死，念尔无后，吾蒙焚券高义，请为尔子以奉余年。”忽不见，儿竟渐苏，病旋愈。访之某家，某乃是夜死，知借躯托生也。此福建南平诸生姚格亭（学信）

　　所言。吁！结怨施恩，皆人自作，一念之悔，遂使已绝之嗣复续。讨债儿去，还债儿来，即在一身。借因结果，善恶之报捷于影响如此。

　　◎打银匠近日，浦城文童纷纷赴建宁郡城应试，凡府县试以第一名录送者，院试必准入庠，故人人家中皆望得案首。忽学中门斗报到第一名系达聪，余不识其人，知其堂叔玉圃郎中麟与家大人同年相好，余因询此人文艺果可为一邑之冠否？客曰：“不过一寒儒耳，且其父现业打银，并非读书种子也。”又一客忽曰：“渠之打银，非犹夫人之打银也。浦中打银，无不以铜铅杂银者，惟渠数十年从无此弊，妇女皆信之。”家大人闻而瞿然曰：“有是哉，义利之辨如此，此子早应冠军矣。”

　　此士大夫之所难，而偏得之执技末流，能无表之以励俗哉。达聪之父名允钟，其侄达子邦云。

　　◎罗某江州罗某，有子五六岁，从乳妪过河干，为狗所骇，误堕于河。妪慌窘，呼救，有某甲见而恻然，遂投江内汨没水底救起，幸无恙，而某甲以是中寒，不久死。甲鳏而无子，亲族为殓，妪往痛哭，如丧所，夫罗某富而鄙，不以为德，以儿失一帽上缀银罗汉，颇值微资，疑甲窃去，晨夕詈妪，及于甲。一日，忽起，骂曰：“我一时恻隐，舍命救尔子，转以我为盗耶？我家虽无儋石储，不若尔富翁视一钱如车轮大，得一银罗汉便将老婆舌头舐人口中去也。”呵呵拍笑不止，逾时始苏。有问罗某银罗汉系何人所馈，惭沮不语而已。

　　◎火葬杭俗尝有不葬其亲，亲死，以火焚之，收其骨置于缶而埋之。相传太仓王二尹（耘）署诸暨令，因公在武林，夜暮城闭，泊舟候潮门外。时明月如水，清露未下，登岸独自散步，见有夫妇相持痛哭，旁有一叟慰藉之曰：“江干有瑜珈会，且去索杯酒作乐。”答曰：“烈火之惨即在明朝，念之战栗，复何心饮酒耶？”

　　因询之，叟与夫妇忽不见。视其侧，有三棺暴露于道。次日进城，谒上宪，出见二棺架火焚已烬。因乞诸上司严禁火葬之俗，惜政虽慈而令不行也。

　　◎欺凌孤寡朱蕉圃曰：无锡庠生邹（梦兰），年少能文，有名场屋。兄孝廉（梦桂）早卒，不礼于嫂，欺凌孤侄，家产多半侵渔。一夕，梦兄持鱼骨示之，曰：“汝所为不道，将以哽死。”觉而恶之，一切鱼属戒不入口。无何，耿学政按临常州，耳中隐闻邹梦兰欺凌孤寡七字，侦之，无一人，又非梦也。因廉得其事，褫衿重杖，檄有司追返其产。梦兰乃忿懑而死。徐西茂才（泗芹）为余言。

　　◎公门阴德淳安幕中绍与周沙舟言：其族人在杭州旅馆，忽梦见二隶持票来唤，一系钱唐县添差，私讶令与素交，不解何事，竟弗稍徇情面。添差协解，身不自主，芒芒随去。见黄沙蔽天，耳畔轰轰如御大风，途中所见城市，皆非平生经过。抵一大署，门额楚江王府，隶另交人看守辕门号舍。心知已死，无可奈何，亦姑听之。

　　良久，同十余人并进，堂上一官，亦时世装侍从森严，势甚赫奕。唱名，押跪墀下，吏抱红黑文卷，用算盘互相乘除，似稽生前善恶功过。堂高墀远，官吏言语不闻，但分别轮回六道，押付地狱高声传语，心正惴惴，忽传上堂，觳觫匍匐而前。官霁颜曰：“汝免追佃欠，脱累多人，应延寿一纪，增注食禄。”命卒速送回阳，卒即挟其疾行。黄沙迷，目难开，逾时似被空中抛掷，豁如梦醒，乃知死已三日，仆人报家，亲丁未到，故未殓耳。其免追佃欠，盖在嘉兴县幕司度支辨抄案，抽减各佃户欠册，免其株累，俗言公门中好修行，信哉！

　　◎妇女少出门凡妇女之喜应酬者，每易招尤悔，而当官眷属，尤宜慎之。家大人与长沙陶文毅公同年至交，而同官吴下四年之久，内眷并无往来。手修沧浪亭旧迹，亭馆丽都，倾城士女往观，而藩署内眷从未一踏其地，吴人至今能道之。忆闻徐星伯述楚南一笑谈，每举以为戒云：长沙丁令死，善化安令之夫人，欲往慰丁之夫人。

　　安晨出，令其仆备夫人肩舆，诣一官署。阍者肃客人，则见丝绣盈门，夫人惶然。

　　及登堂，则有补服者迓客，堂以上无不补服者，群见夫人素服，疑且骇。夫人见群客非素服，亦疑且骇。遇一年长者，卒然问为谁，厉声答曰：“我现任臬司之妈也。”闻其言不逊，愈失措，因别问主灵何在，群不解其音，以灵为人，意其问主人也，应曰：“坐堂上者即是。”夫人趋而就见，大愕，一堂哗然。有本府夫人，忽悟其事，急前止曰：“客殆将唁长沙丁夫人者耶？此非是，宜急行。”

　　曳之出，盖是日为观察太夫人寿辰，各官内眷多往祝。安夫人出门，仆与舆夫谓必为祝寿出也，遂直造观察之署，司阍亦谓必为祝寿来也，遂请客直上其堂。夫人惭且怒，出道署，登与大哭而归。安令为重杖舆夫而逐其仆，而楚人已至今传为笑柄矣。

　　◎处州城隍吴县诸生金月江（升），病中似若被人控官，有二役押至一公廨，立墀下候质。见显者上坐审谳，堂宇深邃，吏役出拥，音语不甚明析。仪门外先枷十余人，多三四五品顶带，中有素识者，传进各讯供语，随遣出。忽又传处州府进，即见一蓝顶蟒服者低谒案前，显者拍案，怒褫其衣顶跪地，旋有数吏上前执抱文牍数百卷，持秤权之，朗声具报四两五钱，上下争辨，显者色少霁。复有一吏取一牍仅五六页，另权之，秤锤。即堕地，重若不胜。显者遽出座扶起，亲具衣冠送至檐下间庑间，先已喧呼吏卒迎送处州城隍去。月江惴惴，立至良久，见有男女十余辈，仿佛相识，俱不能忆姓名，敲仆殆遍，缧绁而出，二役促令月江归，从此病渐愈。月余后，闻处州太守杨公（成龙）已逝，有妾抚尸而哭，额上忽发白光，冲幕而去。计月江梦冥司讯问之时，即太守尸放白光之候也。

　　◎鬼掳掠有恶丐死于路，附近居民因其生前索诈未遂，虑为祟，乃舍冥资其侧，地方报官，守尸候验。守者夜见数人对尸羡曰：“好暴发财。”主呵之，若弗闻，掳掠冥资，作鬼啸而去。此丐所得冥镪，实由生前索诈而来，货悖而入，亦悖而出，宜乎旋遭掳掠也。尝闻父老言：里有鄙夫某，刻薄成家，居积累万。于城隍庙见大算盘，标题人有千算，天只一算，楹帖有刻薄成家，难保儿孙久享。心惕然动，询一邻叟何以别善恶，叟曰：“吾之快意，人之不堪，吾所利益，人所难忍，皆吾之为恶也。善更条目纷繁，巨细不等，惟以帝君阴骘文奉持力行，诚实无伪，不稍退悔，自绝为恶之萌，不待去其恶也。”某由是矜孤恤寡，贫穷亲故赖其举火者数十家，遇事宽厚从善，如登向之切齿者，莫不感激，子孙继兴，至今为里中巨族云。

　　◎一念之差丁虎臣上舍（廷珍）言：枞阳殷孝廉（翼）。未第时，其家每值元旦必向黄公山祀黄侍中。一岁，庙祝谓其先德曰：“汝来欲卜长公子科名乎？吾夜梦侍中填榜，长公子已列名旁，批云殷翼以红线系蛋，暂停一科。今秋当不得第也。”

　　其先德归，怪问孝廉，孝廉自述前岁馆于某家，其主人妇孀居，与殷约，俟得间，当以红线系鸡卵食汝，以是为期，越日果然。殷初甚喜，转念以为不可，遂逃归。

　　一念之差，孰知冥冥中已详记之，使非转念，岂不自弃青袍乎？可知神道亦终与人以为善也。

　　◎刘武生新阳武生刘某，素豪横，乾隆四十三年，学使按临至玉峰，刘率武童十数人骑射于教场。崇明千户某罢职家居，携其徒至，是日亦于教场走马，刘与争道，先策马而驰，千户自后纵送，刘怒呼众摔之下，共鞭之。千户被创，负痛归邸，无何病殁。越数月，刘之友人孙元复者，亦武庠也，病中见二卒至，云从令唤君录供，遂掖之前行。入新邑城隍庙，诣舒啸堂前，见达官南面而坐者三，潜问二座何官？曰：“东西昆新两司，中则从令也。”孙进，跪于阶，令曰：“今者讯某千户控刘某事，忆吾宰新时，汝祖为供招吏，业托生他所，权呼汝代之。”遂命逮刘某人，令指案间积卷，目叱刘曰：“此三十余牒，皆汝罪状，且勿问，第问汝与千户何仇而重殴之？”刘支吾，不肯承，令命火铁烧极炽，刺其唇，刘不胜楚，遂服辜。孙从旁录其供焉。令顾二司曰：“律应充边，即此足矣。”乃散，孙随邑司留庙中，而刘某倏于是夕寒热交战，唇突生疔，数日势益沈。家人为迎城隍司像于堂，隆礼以祷，孙恍惚随司至其家，役众从之。时孙不知已之入冥也，见所陈设讶曰：“何故以牲半餐。”少顷，一道人拜祝案头，愈惊疑，遽外走，俄见众卒以绳拽刘某，杂沓而出，乃遣孙还。“即惊醒，淡月临窗，孤灯斜，依然身在床蓐也。当孙之晕迷也，家人闻其谵语，俱不解。至是，神清，备言之。遣人询刘，果得疾，于某日祷神，甫竟而死矣。惟从令不省为何神，质诸故老，知雍正八年曾有从公者作新邑宰，而孙之祖为其供招吏云。

　　◎王四嘉定沙冈桥王四耕者，偶于杨公墓侧获金一枚，计直十两许。初疑为铜，遍示人，人多诳之，复问销银匠，匠曰：“金色黄，此带黑，销之则真伪可辨也。”

　　王许之，匠私窃其半，而以半销之，加以汞，色如真金。王货于识者，其人曰：“此与汞同炼，其价当少减于真金。”以钱四贯易之。王故贫，无端获此，喜甚。

　　数日而疸发肱，几不起，罄其所获乃愈。噫！无妄之福，即其祸欤？

　　◎王喜嘉定匪人王喜，罹徒罪，遇赦归，卒不悛。乾隆辛卯春，有贩菰者亏其本，欲自经，主人怜之，更与之货，使牟利焉，以补其不足。贩者载至嘉城，易钱六贯，反家，由祁里之龙德桥宿焉。喜窃之，贩者仰天而呼，泣数行下，曰：“天乎？余之命蹇一至此乎？”归家，仍自经。月余，喜盗犬，为豢犬者所殴，寻毙，家人收瘗焉。越三年，有黑犬突至喜坟，且跃且吠，以足抓泥，发其棺，齿骨至碎，委诸水而去。疑即向之贩者托以雪其冤也。

　　◎悔过有钱某者，自言于近村作离婚书，以室中无几也，陈砚于地而布纸于股以书之。归后，股微痛，审视之，隐隐见指痕，色青紫。少焉，沈痛不可忍，因悟离婚者之为祟也。悔之，驰至某家，绐取其书而毁焉，痛遂息。

　　◎厨役索命苏州富翁某，性凶暴，妾生一子，爱护甚至。娶媳时，演剧宴客者累月，偶怒一厨子，以足踢伤其小腹，是夕，归而自缢。家惟一母，畏其势焰，不敢较。

　　后其子成婚未逾月，忽见厨子立床前，惊痫以死，今姑讳其名云。

　　◎鸟报宝山李某，居殷家弄，性好狭斜。地濒海，绕宅种竹，以捍潮患，群鸟巢其间。某方数岁，即作火枪以毙鸟，后遂畜马置罘，日与兵为伍，从事于猎。鸟之被其虐者，不下数万。迨年五十余，晨起，忽以双手掩额，呼曰：“啄甚痛。”

　　未几，又掩其颈。又未几，而掩其肩背。后遍体交掩，旋作呵呀声，手足挛拘类鸟将死状。数日而殂。

　　◎犬报嘉定南翔镇民蔡六，自浦东来居白鹤寺，前以屠狗为业。乾隆末年春薄暮，屠一犬，盛于缸，以水鼓气去毛。而犬头忽竖起，尽力咬臂，遂委于地，呼痛不已。或以棒格之，齿坚如铸，不可起，至死而后释。越数年，里之冈南有曹升元者，亦常屠狗。一日，狗于盆中猝跃高尺许，咬升元项，溃烂，二三月，昼夜叫号，乃毙。

　　◎林梅友述二事长乐某村，有某姓童子赴邻乡讨取麦种者，手一篮贮钱而走。途次，被无赖子攫去，追夺不及，哭而返。将至家，不敢入门，近舍妇人闻声出视，询其故，童告以母性严，归告必遭重责。且家贫，无从再办此钱，妇问籴麦需钱几何？曰：“六百文。”妇悯之，解箧中所积女红余资给之，童谢去。时在旁见者唯邻妪耳。

　　妪素与妇有微隙，见此童年约十四五岁，姿容颇端正，伺妇夫返，阴以少妇美童互相爱悦，他日防其涉私等构之。夫怨讪妇，妇莫办其诬，夜自经死。某童闻妇死之涉已也，亦投溪以殉。顾远近无有知其冤者。未几，昼大雷雨，邻妪震死，背有朱书“害人男女二命”六字，乡邻始知妇与童子之祸皆此妪所诬扌勾也。其冤乃白。

　　长乐滨海地有某姓农人，因海涨，田舍漂没，遂挈其妇投寡姊家。姊家稍裕，给与园地十余亩种植过日。邻有佣工者，与渐熟，时来佐某力作事。久之，结为兄弟，来往若一家。会某染疟缠绵，苦延医路远，佣代出求截疟药草投之，寻卒，妇与姊固不知其毒害也。逾时，佣托人向姊关说，将处其室而购其园。姊见弟死无子，妇罔依，亦姑听之。一日，忽有丹喙绿脚鸟自空下攫坠佣毡帽，旋用喙直喙其脑，立毙。邻人有知某死巅末者，咸谓此鸟盖报冤云。壶井某氏又聘妇为妻，鸟又至，日在庭中上下飞鸣。某虑蹈佣故辙，生悔心，不得已乘其飞鸣时，以己系明娶，非同谋占。既孤魂无依，当令妇岁时致祭，幸勿相仇之意向鸟祝之，鸟倏不见。

　　◎敬师吾邑有木匠陈姓者，素朴诚，以小艺积有薄资。年四十余，始授室，生子七，延师课读。陈以自非读书人，于上学日一见师面即他去，非有事不敢入也。师颇好客，某故敬师因及客，每伺师有客到，即命家人治酒食，备极丰洁。去市颇远，每亲提竹篮往市，如是者数十年弗衰。厥后孙曾同时与小试者十六人，邑侯为武进杨（清翰），循吏也，每奖誉之，拔前茅者四五人，一时以为盛事。翁没时年八十余，四代同堂，子孙登贤书者二人，入泮者五人，现与试者尚有十余人，家亦小康。人皆以为敬师之报云。

　　◎一生不破口吾乡有封翁某，素谨厚，出身微贱，不能自给，杂佣作中糊口而已。然翁虽非文人学士者流，而言动雅饬，回异同侪。吾乡执贱役者，出口秽骂，人率以为常，翁一生独无破口，有闻人秽骂人者，辄掩耳却走，盖数十年如一日。晚年始有室，甚以不读书为耻，生子一，幼即送入义塾，求塾师先以敦礼义尚廉耻为训。

　　没时年八十余，尚及见其子成进士、入翰林也。特以出身微贱，姑隐其名云。

　　◎请雷叔父灌云公述其同居某者，年七十矣，子早卒，仅遗一媳一孙，孙素忤逆，某钟爱之。稍长授室，无何而孙媳亦亡，某素豪饮，一日自外醉归，渴而呼茶，孙故闻之不至。且隔房叱曰：“尔欲人事尔耶？其如尔之子亡矣，且尔孙媳为尔刻责而殁，尔又何扬气之为？”某间之忿极，因焚香当天，跪诉曰：“某若有不孝于祖父，应获此不孝报，某何敢怨某。若无不孝之事，雷而有灵，请立殛此孙，某不惜也。”言方已，大雨如注，电光闪然，霹雳自空下，孙惧，面失色，誓改前愆，匿母怀求救。其母代为恳于翁，翁念似续之故，且以其孙知惧，怒稍缓，复祷天求免，而雷声渐息。此道光二十四年五月事。天雷，神物也，无端可请之使来，又可祷之使去，抑亦真诚之所感耶？向使其孙怙恶不悛？其被殛必矣。及其悔罪，亦即赦之，皇天诛恶，不加悔罪之人，睹此而益信矣。

　　◎婢报冤同邑陈海门孝廉（学涧）言：其乡友林姓者，文笔甚优，未弱冠即已游庠，咸以远大期之。家有一婢。年十四，偶因过犯督责，邂逅致死，不胜懊悔。此后秋闱，每至头门，辄望见此婢在场中以手招之者，惧不敢入，遂以一衿终其身。

　　当亲为人言之，以为不索命已属万幸矣。

　　◎高恒猷述二事吾闽漳平贡生其者，家素裕，患童试遇雨之苦，因而辍业，遂捐资置产。每学使至，搭棚于考院之前以备风雨。道光丙戍生子某，有夙慧，十一岁入泮。漳平某姓，自前明至今，无发科者，某特为子择师，延余至家，日夕讲贯。余复为谈因果事，述吾闽林氏捐修西湖书院奎阁，科甲不绝。又郑雅川孝廉（德启）倡修西关武庙，乡闱获隽。时西湖奎阁正待重葺，武庙经费尚须扩充，某心艳其事，嘱余致书于西湖董事陈，武庙董事郑，代为申祷，许以父子同中，共捐三百金修葺。次年，某即举己亥乡榜；又次年，其子举庚子乡榜。陈、郑遂屡移书某家父子，催还前愿，至再至三，靳而不与，竟似有意负盟者。壬寅，漳平出蛟，举家淹浸水中，某年未四十，其子年未弱冠，皆死于水。闻者为之咋舌云。又闽邑洋屿贡生林某，富甲其乡，乡人有鸠资建奎阁者至林家，林母出应曰：“吾家但知供奉财神土地，子孙不曾读书，何知有文昌帝君也。”有耆宿郑姓者，笑语之曰：“尔家生财藉财神，将来保家须藉帝君也。”林母不悟，其子复从而附和之。后林生数子，长与四皆流荡失业，无以自存。二三亦目不识了，乡人无不知其前事，遂群不齿之。林某遽悒郁死，家产为戚某所侵殆尽。

　　◎平阳二事浙江平阳县村民某，夫妇二人素行善事，中年无子，祷于神，甫得一男。其妇未产之先一月，村民以事须出外，留洋银十元付妇，以备生产之用，妇藏之橱中。次月，妇娠得男，延稳婆收生，稳婆向妇乞一旧衣为谢。妇曰：“我不能下床，汝自向橱中取一领去。”稳婆开橱，适见银，遂暗窃其五而去。次日，其夫归，检银失其半，妇知为稳婆所偷。第三日，稳婆以洗儿来，向之索银不承，遂至口角。稳婆怀恨暗以小针插入儿发际，儿啼哭不休，既而奄奄一息，妇愤极而缢，幸邻妇急救而苏。是日，天气晴明，忽阴云四合。雷电交作，则稳婆某跪于门外，手执洋银五元、针一枚自首，余实窃某洋银，不应将针刺入儿囟门，今拔之可活也。言方已，竟击毙户外矣。于是喧传其事，达县署，并据地邻报县收埋。

　　时知县事者，为浦城刘宝树（钟琪，）三十年前家大人掌教时旧徒也。此道光二十四年夏间事。是冬，宝树引退归里，因得闻其详云。宝树又云：平阳县内有某氏，兄弟二人，家颇饶裕而妯娌不睦。妯有子而娌尚未育，年届四旬，怀孕，忽丧所天。妯恐娌生男而分其产也，乃谋诸收生婆某曰：“若女则致生之，若男可致死之。愿以洋银十二元为谢资。”及产，则男也，收生婆某于断脐时，将手指掐入儿脐中，立毙。产妇痛儿之不育，遂自经。因谋产而顷刻杀二命，虽假收生婆之手，实则某妯杀之也。越日晚，雷电交作，收生婆某与某妯同时被雷击。天以二命偿二命，天之报施不爽如此。然则平阳之收生婆甚可畏哉。此二十四年七月十四日事也。

　　◎刘家隐德刘士可封翁，即宝树之高祖也，乐善好施，每隐其事而不欲令人知。尝于岁暮遣诚实家仆周历僻巷中，探访人家有无急迫不可解之事，适某甲负某乙金，甲谋诸妇，欲卖妻以偿。妇抱幼子，终夜泣甚哀。仆妇以告。翌晚，封三十金使仆伪叩其户而以金掷其户阀中。某甲启户，见金，而仆已远去。由是夫妻仍得团聚，于偿债外尚多十余金以谋生。云生平所为，大率类是。后其子爽斋（廷杆）、箬村（廷梧）兄弟相继登贤书，箬村聊捷成进士，擢刑部郎。孙雪堂由进士入词垣，慧生、云光又相继登贤书，为浦城甲族云。又，其子澹庵明经（源远）亦以济困扶危为务，每于岁暮将通年租谷所入之金，内有零件，不计多寡轻重，别置一盘，俟腊月廿三夜祀灶，将所存之金默祷诸神，以明周恤贫乏之意。祀灶毕，分作百余包，每包二三两不等，用纸封固，察看往来行人有窘迫无以卒岁者，将包暗掷户外。拾者见金，有执而问者，恒答以不知此事。行之二十余年，遂至阖邑周知。

　　盖恪守士可翁之家教。今宝树以孝廉历宰浙东西，方兴未有艾矣。




　　北东园笔录四编 　清。梁恭辰

　　●卷一◎五房六宰相百菊溪先生（百龄），与先大父资政公及先叔祖太常公为乾隆戊子乡试同年，在春明时，有唱和之雅。家大人于嘉庆初公车留京过夏，曾以年家子礼修谒，一见而已。迨公扬历封圻，以公事镌秩，赏给六品顶戴。发吾闽交督抚差遣时，家大人由京员乞假里居，与公寓馆只一街之隔，过从始密。家大人在兰渚中丞幕中，公与中丞叙同宗之好，家大人尝疑之，公曰：“汝不知我本汉军张姓乎？我先世系江西人，自元以来积德累世，人无知者。某公精堪舆，尝卜一地葬其先人，葬毕，叹曰：”吾子孙如不坠先业，后必出三公‘。有邻某私闻之，谋占某地，以祖骸装一小罐，偷瘗于坟前。公知之，语邻某曰：“分我美荫，所不敢辞，但愿稍远而偏，使两家并享其利则幽明均感矣。’邻某感公之盛德，一一如约而行。

　　其家人有诮让公者，某公曰：“此大风水地，恐我家不克独当，必有暗分之者。

　　庶几其应愈远，其发愈长耳。‘葬后，生子五人，长曰振、次日贤、次日昭、次曰简、次曰铎，分居五处。其一居湖广，后为江陵相国（居正），谥文襄。其一居四川，入本朝为遂宁相国（鹏翮），谥文端。其一居江南，为京江相国（玉书），谥文贞。其一居安徽，为桐城两相国（英），谥文端；文端子（廷玉）谥文和。

　　其一居长白山，入汉军，即吾先代也。“按公于嘉庆十八年以两江总督协办大学士，谥文敏，合计一支五房而出六宰相。江陵一房最先发，而先生最后起，最盛者为桐城一房，今尚科甲蝉联，卿贰接踵。其初亦以盛德坐获吉壤，世所传为竹立城者（事已详三录中）。谚称福地福人来，信不诬矣。

　　◎吴门蒋氏吴门蒋氏科目最盛，然其发必以丁年，自光禄少卿（文润）举康熙丁巳科，礼部主事（文淳）举康熙丁卯科，此后孙曾逢丁年成名者踵相接。至乾隆丁酉顺天乡试，蒋氏一门有三世同榜者。时少司马（元益）自江西学政任满还朝，朝士贺之，公曰：“此吾高祖母一言种德之余泽也。”或请其说，公曰：“我先代宪副公改葬贞山时，堪舆家云：”此穴诚吉，惟大不利于长房。‘时公之冢媳盛夫人闻其言，即呼其子荣禄公（之逵）告之曰：“子姓至多，若仅不利于我，无妨也’。荣禄公素孝，即以母语达于各房，定为宪副公改葬。时盛夫人弟侍御公（符升）曰：”此一言已种阴德，堪舆之说且将不验。‘论时日生克，当于丁年发长房，后果如其言。“

　　◎长洲彭氏余家与长洲彭氏世有交好，三叔祖岱岩公薄游吴会，与尺木先生（绍升）以禅悦相结契。四叔祖九山公官翰林，与镜澜先生（绍观）以学问相切靡刂。三叔父曼云公与远峰先生（蕴辉）同年，同入词馆。家大人官京师时，与修田先生（希濂）为道义交，又与苇间先生（希郑）同入仪曹，谈艺最相得。而余兄弟与咏莪副宪（蕴章）更称莫逆，副宪又与家大人先后直枢廷，敦纪群之好，故知其家世最详，闻其隐德亦最悉。家大人尝在吴门购得扇面汇册，中有彭珑一幅，宇极挺秀，举以归余而不知彭为何许人。偶以示咏莪副宪，副宪肃然曰：“此余先六代祖也，字一庵，又字云客。尝举京兆试，谒选留都，忽心动，急南还，父病正笃，阅五昼夜而没，人以为诚孝所感。服阕，补长宁令，洁己爱民，以民事与上官相争，被诬，几不测。子南均公（定求）闻难赴粤，焚香吁天，事得白。公脱然回籍，殡葬父母毕，悬亲遗像于书室中，寝兴出入必拜告，终其身。后南均公中会元、状元，先曾祖芝庭公（启丰）亦中会元、状元，官至大司马。三传以至于今。科甲簪缨不绝，皆一庵公之遗泽而世鲜有知者，故因吾子之问而敬述之如此。”按：彭氏惜字之报，余已详载《前录》中，此一庵先生逸事，世所鲜传，因更录之。

　　◎太仓李氏太仓李氏科名鼎盛，蘅塘太史精于制义，时操选政，艺林奉为圭臬。授徒甚广，藉此掇巍科者不知凡几。或谓其先德式微，至太史而始振，殊未核也。钱梅溪《履园丛话》中载太仓李堂字仁山，父维德，以清俭起家，力行善事。仁山有父风，见人缓急必周济之，尤能推诚相与，以积德行善相劝，人多化之。延师课子，必敬必恭。生五子，长即蘅塘，名锡恭，中嘉庆丙辰进士，官翰林。次锡信，乾隆癸卯举人。锡瓒，已酉举人。锡惠、锡晋又于嘉庆辛酉同登乡荐。今推为江南望族。然则培植家风积累已久，梅溪及交仁山，所言当不妄矣。

　　◎吴县严氏吴县东洞庭山严氏，明季以赀雄于乡。顺治乙酉，以账济难民倾其家，至其孙严晓山者，家业又裕。乾隆乙亥岁大棱，晓山倡捐谷米，同诸善士放账，四鼓即起，始终经理其事，从不假手他人。忽梦神告曰：“汝家乙年种德，当于乙年受报。”至乙未岁，晓山子福中会元，入翰林。乙卯岁，福子荣亦入翰林，官至杭州太守。道光乙酉岁，荣子良裴又中举人。良裴胞弟良训，又于辛卯壬辰乡会联捷。入翰林。今良训已陈臬甘陇矣。

　　◎秦封翁兰州秦晓峰先生（维岳）乾隆庚戌进士，由翰林御史出为监司，其弟某亦由孝廉官山西知县。其封翁某，自幼出门谋生，为某中丞所器，使掌出入。日积月累，家颇饶裕。年过四十无子，忽自省曰：“吾以家资数万将与谁耶？”遂携万金至京，将捐道员，又自念曰：“官场如戏场，一朝下台皆非我有，不如不官之为美也。”尽以橐中金购买书籍，捆载而回。一到家，先立义学以教邻里之不能举业者，每朔望，亲诣学舍，辄以笔墨纸研给与诸生以鼓励之。并立行仁堂以济贫乏，凡施衣、施棺、施药之事，靡不周至。未几，连生二子，长即晓峰先生，后年逾九十，亲见簪缨之绕膝也。家大人官甘藩时，亲悉其事。时先生所居距兰城尚三十余里，家大人以馆后辈礼往见，采风问俗，相得甚欢。惜封翁甫于数年前考终，但熟闻其嘉言懿行而已。

　　◎费封翁今江西方伯费鹤江先生（开绶），由嘉庆庚辰翰林历今职，其父欧余先生由乾隆丙午副举人官至陕西观察，观察之父某，则常州府中书吏也。为人肝胆，有智略，状貌奇伟。乾隆间大旱，有江阴饥民千余人结党滋事，大吏欲坐以叛案，将入奏矣。费翁悉其情，私将文书名簿诈称失火，尽行烧毁，而自首于府中。太守知其贤，置不问。此案遂得从轻发落。事隔二十余年，而其子孙蒸蒸日起，毗陵人士皆能悉其颠末也。按此与吾乡廖东山封翁故事相仿，谚云：公门中好修行，此之谓也。

　　◎李书年宫保霍邱县民范二之者，家贫，父为别村雇工，范赘于某村魏媪家为婿。媪惟一女，家亦贫，卖馄饨为生。范入赘几一载，次年正月十四日忽不见，媪使义子韩三及邻人各处寻觅无踪。范父疑其被害，屡至媪家寻闹，语侵韩三，为韩推跌，遂以词控县。县令王某集讯数次，未得其情，适署内雇一乳妇至，即魏媪同村人也，询其知媪婿事否？曰：“知之，闻之邻家似是因奸致命。”王因此有成见在胸，日以重刑严讯，据称范魏氏与韩三有奸，韩起意与其母女将范二之杀死灭口。

　　诘其尸所在，则云当下将尸支解入锅煮化，泼入土坑，将骨锉碎，以期灭迹。数人异口同声，案情遂定，招解至府，亦无异词。是时，秉皖臬者为夏邑李书年先生（奕畴），提勘时，见犯供皆顺口而出，若默记熟诵者，屡诘驳之，均矢口不移，然不能无疑，因此不敢详院。首府因逾限，请详甚力，否则请仍发府审。先生不听，因另委高太守某复讯。嘱云：“此案据供肉煮骨锉而肺肝肠肚尚无着落，似可从此跟究，或另有端倪。”高从之，犯果愕眙，皆称不知，语甚支节。先生又命提原差严行考讯，据供初奉县票查寻范二之时，知范有两家亲戚，先寻至其姑母家，据云既系正月十四日被害，何以十五日尚在我家吃元宵？又寻至其表伯母家，亦云伊十八日犹在我家住歇，何以称十四日被害？彼时小人已疑范二之不死，拟回县即禀明此节，值案已问明，私告之司阍者，反遭斥骂。谓小人不应混禀，因此不敢多言。先生已微闻之。慨然曰：“此案真有冤，断不可详院矣。”

　　早作夜思，惟饬属责令范父再行找寻，此事遂延搁不办者半载。一日，突有人至臬署大堂啼哭喊叫，自称范二之，从前因赌欠债，被人逼迫，潜逃外省，昨遇邻人告以家难，故赶来自投。先生即亲提确讯，再三无异，置于别室，随提狱中三犯隔别诘其谋杀情状，并谕以明日即招解上院，尔等皆当伏法矣。三犯者仍各自点首，并无戚容，及召范二之与之相见，众始错愕。范魏氏首先上前扭住哭云：“你倒底是人是鬼，一向在何处？累我们至此。”哭声震天，魏媪曰：“我已拚一家性命断送汝手，汝今日又何必生还。”一恸欲绝，惟韩三仰面哈哈大笑。一时堂上堂下无不为之掩袂。窃视先生坐堂座中，亦嗒然若失，不发一言。久之，始诘三犯曰：“既系如此奇冤，前过堂时何以并无一语翻异。”三犯齐声泣曰：“小人因此案历过府县堂已十余次，诸刑备受，此供悉是县差所教，并云倘上司因翻供驳审一回，则汝等悉照前此多受苦一回。小人心胆已碎，惟望早日结案，又何敢再求伸冤乎？”先生正在嗟叹，忽见府县两人踉跄自外闯入，伏地呜咽曰：“惟大人救我。”先生乃好慰之，曰：“君等平日但笑我多疑不断，今亦知此案却系我多疑之力乎？若悉依君等所为，则魏媪母女及韩三皆应伏极刑，范父之诬告、府县之失人，皆应拟抵，合计应死者六人，而抚臬之谴戍又其小矣。”时沈冤骤释，城中万口称颂，如披云雾而睹青天，以为是大阴德，必有厚报。是年，先生五十余矣，尚缺嗣，次年，遂举一子，名铭皖，以地志也。后又连举数子，共六人。铭皖中庚子进土，现任刑部主政。铭舒中癸卯举人，铭霍、铭启等皆有声庠序。闻论者谓是狱平反，免死者六人，而先生得子之数适相符合，果报昭然，天道不爽如此，岂不奇哉！先生本乾隆庚子进士，铭皖恰于道光庚子成进士，是科先生年八十余，父子先后相隔六十载而作进士同年，艺林佳话，举世无两。先生以重宴鹿鸣重宴琼林，皆蒙恩赉骈蕃，晋衔宫保。天之报施善人，正未有艾也。

　　按先生由词林改官仪部，家大人俱步后尘，先生巡抚两浙时，家大人曾谒见于武林节署，已微闻先生有平反盛德，未得其详。今岁余观政杭州，与先生令弟见斋邑侯（道融）晨夕相见，见斋为余备悉言之，困谨著于录以志钦仰云。

　　◎陶云汀宫保安化陶文毅公，以巾卷寒门骤致通显，余《前录》中但述其微贱另婚一事，而于其先人隐德未之详也。后阅于莲亭观察（克襄）《闻见录》，始知其积累之厚，不可不详载之以劝后人云。盖文毅公之太高祖伯含公多阴德，当前明之季，乡里多严自卫，有缚窃匪就溺者，适公过，贼哀呼曰：“公救我，我誓不复为贼。”

　　公为诸释于众已，虑其故志复萌，乃施小舟于渡口，使济人以安其生。终公世施舟八，其人俱改行为善。公每出则携小筐，遇碎磁瓦砾必拾之以利行人。及卒之年，空室所积之碎磁瓦砾与屋齐矣。又其曾祖文衡公亦长者，尝有雪夜入室盗米者，迹之，得其居，乃其所素识者，寂然而返，终不言其人。没后三十余年，其配彭氏太夫人偶举以示子孙，始知其事，犹隐其姓名焉。康熙戊子九月，邻舍不戒于火，焚烧悉尽而其宅无恙。其仓在邻舍中者亦独存，隔江来救火者见有红衣人长袖持扇立墙上扇之，故火至墙而止，墙且为之烁。彭太夫人尽以仓所贮与诸被火者。又其祖寅亮公性淡泊，无所营，家中落。一日，偶步江滨，得遗金，俟之终日，见一人仓皇至，面色如土，俯视砂砾中，不胜其戚。诘之，则曰：“佣工未归数年矣，家有老母，今积数年身价，将归养而尽失去，是以悲耳。”叩其金数，悉合，遂尽付之。其人请分半，公曰：“吾分若金，吾不俟若矣。”笑而遣之。其人叩头去。至其太翁乡贤公萸江先生，义举尤多，则具见宫保文集中。

　　积德宏深，故有此福报，欧阳文忠谓不于其身必于其子孙。信哉！

　　◎秦簪园学士嘉定秦簪园先生，前曾详其因孝而致大魁一事，今又闻其厚德一节，因并录之。先生少时，貌甚劣，质直无文，合卺之夕，新妇闷坐垂涕，先生询之，曰：“余虽不才，忝名庠序；家虽不丰，尚可温饱。今日吉期，何为若此情状？”新妇云：“幼已字有婿家，父母嫌其贫，遂悔初盟。”先生诘以何人，新妇为述其姓氏，乃同学友也。先生立即趋出，并遣人将同学友招之来，告其故，且谢误娶之罪，幸未成婚，即以己之洞房为同学友之洞房。次日，将奁饰衣物悉行赠与同学友而送之归。嗣于乾隆癸未科登礼榜，当未传胪时，前十本已知为褚廷璋、蔡履元、商衡、李调元、吴霁、董潮、程沅、冯丹香、齐卿、张秉愚。其第一名褚公乃长洲人，与同郡某宦素有隙，适诸城刘文正公将所定前十本进呈，某宦思欲中伤之，因语文正公云：“外间早已迎新鼎甲矣。”公本公正无私，不知机诈，闻此言，勃然曰：“难道我有弊乎？既有此言，盍改诸。”遂将第十一至第二十之秦大成、沈初、韦谦恒、董诰、孙效曾、费南英、祝德麟、李家麟、孙良慧、曹十本进呈，而簪园先生竟大魁多士。

　　◎孟封翁吾乡孟瓶庵先生家传戒杀一事，已载《前录》中，前年回福州，复闻其封翁轶事，甚可劝世也。封翁出身本寒微而饶有才智，手边积赀不过二十余金而急人之事如己事，惟殷殷以济物为念。一日，偶以事宿某乡店，闻店邻媪媳二人哭声甚哀，封翁私询之，得悉邻媪有子某，数年前出贾于外，其去时约以三年必归。

　　后无音耗，今过期又三年矣。有传其已死者，媳之母家欲夺媳改嫁之，刻日事成即迎娶矣。媪与媳不忍相离，媳亦誓不肯嫁，计无所出而哭耳。封翁因询悉其子作何生意，贾于何所，何年出门？遂伪作其子家书，并以十金封入函中，云三年届满，正拟收拾行李，因生意正旺，未肯遽归，兹因某人经过之便，特托带家信，并银十两。家中如有负欠，俟我秋间归来易清也。是夜，将信亲送其家，即避去。

　　其媪得书以示媳，媳之母家闻之，前谋顿寝，不敢复言另嫁矣。是年秋仲，其子果归，其在外作贾事，悉与书中之语符合。及母语及此书及寄银事，则其子茫然不知所谓，母叹曰：“此神人暗中保全也。”因合家望空泥首以谢。逾数年，封翁复以事过某乡，则旧店已易主，店与正宅通宅，极整洁，中间有小龛，龛内有神位，其家人日日供香烛。每朔望，合家人俱来拜礼甚恭。封翁偶问何神？主人将神代作书并送银事叙述一过，封翁莞然曰：“此非神也，乃我一时作用而转受主家如此敬礼，折吾福矣。”恐其不信，为诵书中语，一字不差。请速撤去神位，主人始泫然泣，恍然悟，急请其母、呼其家人皆出，曰：“恩人在此矣。”咸罗拜之。盖其子归后，家道小康，遂买客店并入己宅，而封翁不知也。次年为乾隆己卯，瓶庵先生遂发解，逾年庚辰，即联捷成进士，由翰林改铨部，历司文枋，引疾归。而封翁尚健在，迄今家门鼎盛，科第蝉联，为福州望族。大约皆食封翁之报矣。按数年前余闻李石舟观察（国瑞）言其乡仪封张清恪公微时轶事，与此相仿佛，清恪公事在康熙年间，且所言不详。而瓶庵先生家事则家大人所及见也，故舍彼录此。

　　◎颜军门颜军门（呜皋），粤东梅州人，性豪隽，喜读书。时有相士谓其他日当有长枪大剑取功名，颜嗤其妄，攻苦益力。年届三十，急于进取。居父丧，礻覃服未终，应试入学，为乡人攻讦被斥。或谓之曰：“相士之言验矣，观子骨相魁梧奇伟，异日为朝廷寄阃外任无忝也，安事穷年占哔为！”颜韪其言，弃所读书，习骑射。越岁即能穿札超乘，一试冠军，遂登武科。公车北上，舟抵维扬，夜泊，闻邻舟乡语喧呶，过访之，则皆南越应武会试者。因同行，有番禺朱某，病剧垂毙，议举而弃诸崖。所虑者他日归乡，朱之亲属索尸棺结讼耳。颜曰：“此大不可，公等与朱君同乡里，忍弃之原野饱犬豕腹乎？”众曰：“君独非同桑梓乎？

　　盍过君舟，或者起死人而肉白骨，徒为局外人，议论无当也。“颜遂毅然挈朱归舟，亲视汤药。越日，舍舟登陆，而朱病益甚，殁于车中。途次无以为殓，旅店已死者不得入，遂以帕蒙死者首，托言猝中恶。恐车中颠播，负之行三十里，晚入旅店，主人勿辨也。次日，择土殓埋，封识而去。比入场，颜固文士，武备非夙娴而策论则洋洋数千言，场中莫与埒。同考官以其外场仅列单好，姑置之。夜分假寐，恍惚见案上发奇光，起视之，则颜卷也。挑灯抽阅，不觉击节日：”此人异日为将，祭遵、羊祜之俦也。“荐于主司刘文正公，并述其异，遂登上第。

　　后历任海疆，至福建台澎镇署水师提督，以功名终。

　　◎陈默斋总戎山阴陈默斋总镇（广宁），由世袭云骑尉历官寿春、兖州、腾越三镇总兵，有《寿雪山房诗集》。官福州中协时，与家大人以文字相知，又好共谈金石之学，收藏颇富，可称儒将风流。既熟于往还，乃得悉其家世，盖康熙初有陈理者，本山阴旧家，因官广西平乐府司狱，遂入籍桂林。孔兵之乱，曾救释被掠妇女千余人，恐不得脱，遂自烧其庐。事平，幸得回籍，后长子廷恭康熙甲戍进士，官至都察院左佥都御史。次子廷纟俞登康熙庚辰进士，官至安徽庐州府知府。（孙）

　　齐襄应雍正七年保举贤良方正，官至江西广饶九南道，次齐□官江南镇江府通判，次齐贤官陕西州知府，次齐芳官湖北监利县知县，次齐庶官刑部直隶司员。外四人，皆雍正元年同榜举人。次齐绶，恩荫生。次齐绅，中乾隆壬申进士，官翰林院编修。至其曾孙圣瑞，官刑部陕西司郎中，圣时官山东道监察御史，圣传官福建台湾县丞，殉林爽文之难，世袭云骑尉。圣修官南府通判，皆举人。默斋即其元孙袭荫者。科名仕宦可谓极盛，而不知其先人阴骘之大如此。此与昆山徐氏之先故事相仿，宜其同此衍庆流芳矣。

　　◎许氏积德钱塘许氏阴德，前据许之姻亲戴君槐谷所述乐亭先生游幕陕甘赈灾一事，已载于三录矣，兹余需次浙江，奉家大人侨寓西泠，重访君家之事，则先生之曾孙许季传广文所述先生在楚省幕中一事，阴德更大，亟补录焉。据言乐亭先生讳尧堂，乾隆初年于湖北某府幕中司刑名事，值教匪事起，太守缉获逆首数人，并搜获同党入会姓名总册，以属先生叙稿造册，通禀上宪。先生阅册，盖数万家，皆乡愚无知被诱胁从者，恻然伤之，欲救其难而寝其事，筹思竟夜，毅然而起，竟取册焚之。诘旦，乃以告太守，太守闻之，始则拂然，继亦感悟，遂命但以逆首数人通禀惩办，其难遂解。未几，子石兰公钺中乾隆戊午举人，官至司马。孙学范中乾隆戊子举人，壬辰进士，官至治中。曾孙乃来中乾隆癸卯举人，官至直隶州知州，崇祀广西名宦祠。乃大中嘉庆辛酉举人，官江苏海州，赏蓝翎。乃济中嘉庆戊午副榜，庚申举人，已巳进士，入翰林，由肇罗高廉观察而入为太常少卿。

　　乃谷中道光辛巳举人，官炖煌县。乃普以嘉庆癸酉拔贡，丙子举人，中庚辰一甲第二名进士，入翰林，值枢廷，值南斋，赐紫禁城骑马，今已官大司马，屡掌文衡。乃钊中道光戊子举人，乙未进士，入翰林，今已侍讲。乃恩中道光癸卯举人，即季传广文也。其兄弟七人，并科甲，而乡科始自前癸卯，终于后癸卯，传为佳话。故杭人有小郭汾阳之称，而海内言科名之盛者，又有“钱唐许乃，固始吴其”

　　之对，而乃字辈以下之科名尚未艾也。乃济之子桂身道光乙酉举人，乃普之子彭寿道光甲辰举人，丁未二甲第一名进士，入翰林。乃钊之子培身，道光丙午举人。

　　乃来之孙之瑞，乙酉副贡。其列胶庠绾簪绂者，更指不胜屈，皆乐亭先生本支之裔也。又闻石兰司马于乾隆庚寅岁归里，觅地葬亲，有精青乌术之李浙山，得地于里桐坞而不得其穴所在，遇顾君善卜，告以某月日清晨有红衣人立于此地上，所立之处即穴也。届时，李君早起侯之，果有红衣人至，乃乡村新妇至山拾取柴草者。相所立处，沙回水抱，如蟹爪形，外则四山环拱，前迎后送，面面有情，果系吉壤。因葬乐亭先生于此。而先生之弟华清公讳{土}，及石兰公昆从讳鉴、讳钧，皆合焉。故钧之后如藕ぎ庶子乃赓、敬斋广文乃裕、馥园孝廉立身、金桥主政谨身、莲甫孝廉葆身，鉴之后如吉斋太守乃安、听樵孝廉乃宽，科第亦不绝者。许季传孝廉又言：石兰司马既择地桐坞矣，同时又得一地于赤山埠，为族中无力者葬其先，术家言其地更胜，不如易之。石兰公曰：“彼我一体也，倘得更吉，何分彼此？”卒不易。族人葬后，其裔入籍粤东名（其光）者，与钱唐乃字辈兄弟行，中式道光丙午科广东经魁，此亦盛事之由于盛德也。又言：尊公京兆公，初官滇南云龙州，州城外山壁夹竖，中有迅流急湍，艰于涉济。此岸产盐，必于彼岸贸易，趋利者多覆溺。公于石壁间施以钻凿，联以铁组，覆以土木，遂成悬桥，自是往来无患。其时公长子以大挑赴粤，舟覆于鄱湖尾洪涛巨浸中，浮沉十余里，竟得无恙，盖有默佑之者矣。又言：公作牧黔西时，其处之盐课于有司，常有子衿辈受盐于官，弗偿厥课，身被扑责，甘受无辞，相沿成习而弗怪也。

　　公曰：“我子孙亦有读书者，岂可以黉序中辱同皂隶。”每宽其责，人亦感激乐输，无亏盐课。以上三则，皆其家乘所未及载者，并为记述，亦足见君家世德相承，积善余庆，不胜纪也。又言：乃谷以孝廉出为甘肃知县，初任环县，沙漠不毛之地，瘠苦荒寒。以办灾之法治之，并捐廪为之经理，凿山得煤，浚井得甘，民赖其利。有训俗十八条，民皆信之，地方日阜，词讼日简。继在山丹开渠，得地百顷，劝民垦荒九处。继任敦煌。亦教之于水利农田。所莅之处，边民咸受其赐。以劳殁于任。殁后，其弟滇生于江西学署中，奉乩，知君已为敦煌土地神矣。

　　●卷二◎李方伯嘉庆末，吾乡人喧传李利斋方伯为漳州府城隍神，问之漳人，皆言之凿凿。

　　按李无刂斋先生之冤狱已载前录，近阅钱[1234]石先生记事稿中所载，知其治漳之善信可法可师也。其言曰：福建漳州械斗最难治，无刂斋李公名赓芸曾为漳守，其始至悉召乡约里正至廨，饮之酒而告之曰：“朝廷设官，正以平尔曲直也，奈何不告官而私斗为。”皆曰：“告或一二年狱不竟，竟亦是非不可知，而且先为身累，不得已而斗耳。”公曰：“今有吾在，狱至立剖，有不当，更言之，何如？”

　　皆曰：“幸甚。”公曰：“然则私斗何为者，归为我遍告乡民。后更斗者，吾必禽其渠，毋恃贿脱。苟有居业，吾且尽焚之，无悔。”皆唯唯退，然不知公之治果何若也。已而有斗者，立调官兵往捕，悉如所言。斗者大惧。公日坐堂上，重门洞开，吏役更番侍。有诉者，直入至公前，公命役与俱召所当治者，而限以某时日不至，则杖役。至则立平之，释去，不费一钱。民皆欢呼曰：“李公活我。”

　　虽外县皆赴诉于公，公先询问大概，而后下于县，县不敢稽，以是漳大治，至今妇孺能道之。其没而为神也宜哉。

　　◎福观察孙刺史徐牧庵刺史云：福君荫、孙君树新，皆予粤东旧同寅，称莫逆交。后俱改任晋省，殁于其任。闻福君在冀宁道时，因改建龙神庙，毁弃旧像，遂获神谴，不旬日父子相继殁，此事甚怪。孙君初任吉州，旋升代州，州属每苦旱，因建青龙祠以祈甘雨。工竣，即撄疾。某月朔昧旦，士民咸见公拥朱旄皂盖入祠，即其易箦时也。夫同一龙神也，同一创建龙神庙也，获报之殃庆各殊，何也？大抵龙为四渎之尊，蛮所昭，当必有凭之者。福君投旧像于浊流，亵越已甚；孙君莅州治前后六年，实心为政，凡修理文庙、学宫，及开玉带河，大工毕举，振文风，兴水利，即无龙祠之建，亦当庙食兹土，此固理之彰彰者。暇日牵连书之，以见司土者政尚图新、事维求旧，总期于物有济，行乎我心所安，而果报之理即寓其中矣。刺史为家大人壬戌同年，名应麟，八十余岁无疾而终。此其遗集中笔录一条，义备劝戒，因录之。

　　◎钱孝廉于莲亭《闻见录》云：润州钱为林孝廉，乾隆年间设帐某绅家，某弟子甚聪慧，不肯读书，钱督之甚力。弟子曰：“某如石火电光，明年即当归去，读书何益？”钱惊，询其故，答曰：“某本系菩萨侍者，以过谪人间，不久当仍归本来矣。”钱因问尔既自知，能知我否？时钱未有子，并询以何时可得？答云：“师前生乃明季周介生，今生应以孝廉作邑令。命中本不应有子，如能广积阴骘，可得二子，一孝廉、一拔贡也。”次年，某弟子果不禄。钱自后遇有善事努力为之，不少怠。后选山西邑令，邑在万山中，崎崎险峻，为虎狼出没之所。钱后因事下乡，息舆山中，舆夫俱熟寐道旁。忽见白须叟执一小旗插某舆夫首，钱怪之，潜取匿怀中。少刻，有一虎跑哮而至，似有所觅。不得，遂去。老人复来，又插旗于舆夫首，钱又去之。虎复至，而含怒意，遍嗅各舆夫，似欲有所搏噬，后竟去。

　　钱急唤舆夫醒，告以故，舆夫亦言梦见虎欲食之状，甚可怖。钱因促返署，至则细询舆夫有何罪业？舆夫自言曾经殴母，钱怒曰：“不孝之罪上通于天。”命重杖三十。杖讫，舆夫叩首言，求主人赐以百金为养母资，伊即出家为僧矣。钱如数应之，舆夫即飘然去。后钱果生二子，长名之鼎，赴京乡试时钱已殁，未揭晓前忽有一行脚僧至求见，阍者不纳，僧言有某妪相识，阍者呼妪出，则即脱厄之舆夫也。因舆之见之鼎，言郎君今科必中，然有失德，不能成进士。须力行善事，方可延算。语毕，遂去。之鼎果获售，后寿竟不永。其弟某以拔贡终，均应其弟子之言。嗟乎！钱以夙世奸慝，宜得恶报，转世犹得以孝廉官邑令，其从前根柢之厚可知。乃命应绝嗣，以行善而获二子，可见彼苍之许人以自新也。至某舆夫者，不孝其亲，罪莫大焉。及一旦悔悟，遁迹空门，竟获前知。非其中有所得而能若是乎？

　　◎某明经于莲亭又曰：杭州有某明经者，平日嗜酒，醉后辄嫂骂，率以为常。某年元旦，某出门遇一乞丐索钱，状甚苦，他人皆不顾，某忽发善心，给以一钱而去。

　　后某因病入冥，见阎王王责其儇薄无行，命判官稽其善恶册子，恶迹甚多，而善事只有一件。因令秤之，善恶相等。阎王令判官查其是何善事？则即曾给乞妇一钱也。盖乞妇乃观世音化身，诸人皆掉头不顾，独某给以一钱，故阎王准令还阳。

　　某再生后，戒酒行善，又历多年始殁。观此则知何地无鬼神？一钱而即能延纪，则何事不可为善，又何人不能为善乎？

　　◎百文敏公嘉庆年间，封圻大吏才猷卓著者，首推百文敏公。当时朝廷称之曰能，身后谥之曰敏，非虚美也。余少时随宦荆南，屡闻公之宦迹，而未能道其详。昨从汉阳友人偶谈一事，已不愧神明之誉，兼可为劝戒之资矣，因亟笔记之。云方百文敏公之总制两湖也，有江西客民在汉口经纪数年，积有余赀，回家置产，渐臻完美。因年逾周甲，思终老于家，以免奔驰之苦。有一弟在家诵读，仅博一衿，谁知弟心不良，恃田园契据尽在手中，将兄递年产业作为己手所进，一股全吞，致兄垂老萧条，无可控诉。不得已，挟其微资重赴汉口为贾。迁延数载，生意甚微，郁闷吁欷，无以自遣。熟闻百公之精明，屡伸民间之冤抑，遂作词呈控。讯出其祖父寒微，一无遗蓄，弟年甫冠，向赖老兄抚养，得以读书成人情事。时公已洞见此案大概，收呈后不加批发，即手交江夏令，谕令设法办理。江夏令以案关隔省，既难于传人，又无从察访。延至数日，莫展一筹，转求教于制府。公笑曰：“此易易耳，即在盗案中列其弟为窝家，斯得之矣。”江夏令因遵谕具详，公即飞咨江西中丞，刻日严拿其弟到案。不由分辨，即押解至湖北归案质讯。公随即亲提至大堂，厉声呵斥曰：“秀才家应守名教，乃敢作盗窝家，致富千金，情实可恶，法更难宽。”速令供招定案。时其弟魂不附身，只求苟全性命，指天誓日，供称家产系兄作贾所成，实无与盗通窝情事。问以兄现在何处？答言现居汉口。

　　立传到案，质讯明确，断定革去生员，薄与笞罚，即将家产仍归兄管，听兄随时赡给，不准分外妄干。弟亦俯首遵依完结，毫无异议。案关两省，事阅多年，不过数语之间而真情毕露，颂声载道，冤气全伸，非甚神明，其孰能与于此乎！间近日陈望波先生之次子贯甫邑侯（景曾）作令山西，即仿此断结一案，大著循声。

　　使天下之折狱者尽如是也，上以是劝，下以是戒，又何莠民之能容于世哉！

　　◎节妇请旌江都史望之宫保，登贤书后文名噪甚，曾为扬州珠太守（蟒伊）幕上客。一日，在家午寐，恍惚一青衣持帖并舁舆来请，梦中以为太守也，遂乘舆同往。至一公雁，有官降阶相迎，古貌古衣冠，乃一素不相识之人。私计既到此，未便遽退。古衣冠者执礼甚恭，堂设一席，遂分宾主坐定，肴不丰美而甚冷。话甫毕，遂有司签者请主人出厅事问案，古衣冠者曰：“先生请少待，某有公事，暂少陪，幸坚坐毋妄动也。”宫保口虽唯唯，乃潜蹑其后以侦之。瞥见一老妇褴褛蹒跚而进，手持一纸，若投状控告者，语不甚了了。古衣冠者在堂上拱立，有敬意，久之但闻堂上者云：“此事交与我处分。”老妇退，堂上者乃复坐。俄而闻锁镣声，两少年至，匍匐阶下，觳觫万状。视之，乃乡榜某房师之一子、一侄也。子服秋葵色夹衫，侄服玉色夹衫，心异之，以为如此服色，何以狼狈若此，有何罪犯而锁镣又若此。忽闻堂上古衣冠者击案大声呼，堂下众役严刑并下，宫保不忍卒视，退而归。少顷，古衣冠复回，向宫保云：“先生前程远大，幸自爱。”遂醒。觉后，梦境历历如在目前，宫保颇不自安，又未便上书某房师询探此事。其时某房师作令吴中，宫保因籍请谒之名，兼可访此梦由，遂驾舟渡江前往。甫至署门，司阍者云：“史老爷来得甚好，主人因少爷、侄少爷同时暴病而亡，心甚忧闷，正可与主人排解。”宫保奇之，入见房师云：“世兄临终时，是秋葵色夹衫否？”

　　房师云：“你如何得知？”宫保备述梦境，时日并同。究不解老妇控告何故？某房师因而详细稽察，乃知有一富室节妇请旌，少爷、侄少爷勒索重费，数次批驳不准，致未获邀旌表。宫保于是代为详请，并列入志乘焉。宫保之长君颍生大令（丙荣）嘱罗茗香茂才（士琳）代撰官保行述，故知其详。茗香为余转述云。帝君曰：“勿坏人之名节。”况于其中取利乎？宜报之速也。

　　◎又婺源某孝廉，负时望，邻邑聘修县志。有公举两妇人节孝者，哂曰：“不嫁易易耳，奚足为奇。”摈之不录。乾隆癸丑赴春闱，过泰山下，宿旅舍。梦两妇人戟手相向曰：“我等茹蘖饮冰，所得仅此虚名，何物狂生，乃谓易而黜之耶？

　　今得请于帝矣。“某惊觉，告之同人，咸以为妖梦不足凭。及入闱，三艺方成，即将誊清，忽见前两妇人入詈之曰：”今科本来抡魁入翰苑，因尔妄肆雌黄，革除已尽，尚望终场耶？“执其笔不得下，乃狂呼彻夜，自碎其卷而出。

　　◎雷击负心泰州郑姓者，其父工刀笔，积有赀。郑世其业，性素乖张，无恶不作。私一婢，有孕，其妻知而责之，谓事既如此，只得纳为妾。郑不承，且辱打婢，并云其孕不知从何而来，遣之去。婢归其家，为父母所诟，谓行此无耻事而仍为人所摈弃，何以为人。婢忿极，无以自容，遂自缢，而郑自若也。其妻知婢之死，责夫昧良丧心，泣告曰：“吾此后尚能靠汝乎？”郑厌其絮聒，以脚踢之，适中其腹，妻亦有孕，痛楚之下亦自缢。其妻父在扬州，郑以其女产亡报，岳家亦不之疑。一日，郑到扬州经纪，隐为续弦计也，住新桥寺。是日午刻，大雷雨，郑适在乘除，闻雷声，即面有戒色，忽霹雳一声而郑死矣。时同在寺者，一卖画、一小道士，均被震而苏。此道光二十六年六月十三日事，余正随侍邗上，故知其详如此。

　　◎干员果报乾隆五十五年恩赏老民银米绢肉一案，各省并无京控之事，惟杭州府所属之新城呈知县造报散给底册，未经检点，仍存经办书吏之家。该县典史马姓者，挟平日私嫌，勾通书吏，将盖印底册全行骗入己手，随罗列浮冒不符各款，直揭部科。当奉钦派大臣随带司员驰驿赴浙查办，其时浙江巡抚琅歼、藩司顾学潮、臬司顾长绂、杭嘉湖道清泰会同计议，或谓此件关系通省大局，设星使勘问时，马典史竟将该县底册面呈，其事殊难收拾。与其临时棘手，莫若趁星使未到之先，先向原告诱出册据，使其当堂无可呈出。在原告不过诬告不实，罪止谴戌，而于通省大局得以保全，所裨实多。时抚台及藩道俱默无一言，惟廉访深以为是，私语府县曰：“有能事者听自为之。”于是公选候补干员中有某姓者，授以秘计而去。次夜，忽报有小钦差入城，直入臬署大堂，令提马典史诬供，并云星使命我先来探听。如有证据，必与伸理，否即坐诬。马典史遽将怀中底册呈出，小钦差略翻一过，哂曰：“既有此凭据，明晨二位大人一到可不烦言而了矣。”次日，星使果到，提案索据，马典史称昨夜已呈小钦差处。星使大骇，立将所带之司员供事人等令其一一识认，全属茫然，马语塞。即照诬告重事不实例谴戍新疆。起解后，马父子同行，盖马本意只控本省，其子怂令直揭部科也。行抵安徽之毫州地方，夜宿旅店，其子因被父埋怨，悔恨交加，乘夜自缢。其父次早惊知，亦即行自刎。事隔逾年，干员某姓者回避到闽，由沙县调任龙溪。在龙溪任内，因批解钱粮被盗劫夺，未敢声张，私行赔垫。补解后，由他县获盗，供出某年月日在龙溪县劫过钱粮一次，未破。大府据实奏参，将某姓者亦发新疆谴戍。行抵毫州，夜间竟被马典史现形活捉而去。盖即前此马父子自戕地也。

　　◎雷州太守罗茗香曰：道光九年在京师阅邸抄，有部选雷州知府某，行至高邮，遇雷震死，满洲人，礼部司员出身。因询之，礼部主事刘申甫丈据云：“此人系同僚，死晚矣。初选知府时，惟挈妻出都，而置瞽母于京师。托言资斧不足，俟到任即遣人迎养。且言所住屋已给房租三年，并有经折可向某钱店按月取钱数千，为养赡。其瞽母无如何，亦遂听之。乃去甫一月，而房东即来催租，某钱店亦不复发钱，始知房租仅给过一月而钱店亦止存钱数千也。其母饥寒交迫，昼夜哭泣，此等逆子不死，尚有天理乎？”及南旋过高邮，询之舟人，则知某尚有山西债客同行，至高邮湖，某令仆商之舟子令挤债客于湖中，许酬以钱。舟子不可，某又商之水手，水手许之。是晚，将下手而雷忽至，先提知府出舱击死，并烧其妇之身，仅未死。一舟惶恐，舟子始吐实以告山西客，山西客仰天焚券，并于淮安府雷神庙演醮三日，酬神而去。向闻雷击不孝事甚多，此则出于二千石，且所选适值雷州，是天诛早定，即无谋害债主之事，不击诸高邮，亦必击诸雷州也。按此事已载在三录，实即一事，而颠末微异，故两存之。

　　◎放焰口鬼神之情状不外一理，其感格不外一诚，佛教有盂兰盆施食法，俗名放焰口，最为显应，主之者不可不虔。佛冈直隶同知治大埔坪，本清远英德二县山僻交界地，为盗贼逋逃薮。嘉庆十八年，奏割二县十三堡六乡专设厅治，民社之外兼辖营伍，故衙署甚宽敞，有东西两箭道，为训练考拔之所。其三堂五大间，左右厢十二间，亦颇轩豁。惟下多古冢，居之者辄病死相继。道光十三四年间，合肥王君（世麟）、巴县王君（大受）先后以试用通同署篆，皆病不数日死。丁酉春，余戚龚韫山来视事，前任刘持正（）告以勿寓眷口于正室，宜居东偏之说，龚从之。惟初履任，幕友跟役甚夥，他屋皆满，独三堂空闲，遂令亲随十余人萃处焉，窃谓阳气盛则阴戾消也。既而病魇者颇多，甚有白日见鬼者，群疑莫释。龚因自诣焚香，默祝以此地既为官衙，使鬼而无知，则魂升魄降，早应自忘形迹。

　　使鬼而有知，则幽明各别，更不宜混处此间，与朝廷守土之臣争舍字。嗣此倘能敛迹俾居之安，则每届中元时，当为若延僧施食，否则当牒城隍，尽行拘治。祝毕，而病者渐愈，家人亦自是不复讹传见怪矣。是秋七月，即选戒律僧设坛虔酬此愿，次年仍循旧设坛。值风雨，首座僧微有懈意，忽灯烛皆灭，头痛不可忍。

　　比下坛归寺，此僧复半途无故倾跌，其供献器具皆磕碎，卧病十余日乃瘥，盖以不虔而为鬼所揶揄也。按龚戚名耿光，字韫山，吾乡海峰郡守之孙，余姑夫小峰邑侯之子。祖父皆循吏，韫山官广东，能继其家声，闻余方辑劝戒之书，手录四条寄示，皆粤东近闻也。因编入四录中，凡九事。

　　◎雷击产妇秦心斋（守恒）云：会稽陈中丞（大文）里第对河有小民张姓母子食贫者，其子卖饧以养，而母以缝纫佐之，积有余赀，娶一妇，冀代母劳也。孰知妇骄而惰，屡欲出之，以母谕留，且经有孕而止。一日，妇产儿，值子外出，家中乏米，其母以工资十余文易米为粥，和饧以饲妇，妇斥其不具厚味，厉声呵骂之。母屏息含泪出，妇怒犹未已，竟倾粥于净桶中。斯时天气清朗，忽黑云突起，霹雳一声，摄妇出房，跪而击毙于中庭，净桶亦摄掷其前，粥粒杂粪污焉。雷神以入产室故，触秽不能去，集于陈中丞旗杆斗上，似鸡非鸡，似鹰非鹰，观者如堵。直至所击产妇弥月之期，始大雨雷电，腾空飞去。此道光三年七月事。

　　◎王文虎心斋又云：李铁桥廉访未遇时，有所用工人王文虎，廉访既仕，稍润助之。

　　初与其兄文龙就市头设地摆摊卖果菜，继而积资渐裕，则赁铺屋贩京果南货。迨廉访归里，复贷以千金，遂置业开行，居然称富贾。山阴城中有火帝庙，久颓圮，文虎独力修建，落成于道光八年之秋。维时兄弟二人开张三大行店，曰万祥、曰大有、曰恒记，鼎峙于城中之大江桥街。是冬回禄，各店铺皆被焚，且有隔河延烧者，独王氏三行店屹立不毁，或啧啧称其独修火神庙之报。余闻其人虽市侩，颇诚悫、重然诺，且兄弟极相友爱，然则所以独免郁攸之灾者，非仅获报于修庙矣。

　　◎虔奉大士嘉应李肖岩秀才（汝舟）言：道光戊戌，渠馆粤西容县杨梅墟，有国学生孔三者名学。传福建汀州人在墟业菸，赁店屋四进，挈小妻居焉。尝送子弟附李馆读书，宾主意甚洽。次年新正，孔以春觞招客，李亦与焉。坐次序齿，适与孔同年生，因戏以求见同年嫂为请，孔欣然诺之，呼其妾出见，妾居第三进屋，甫出至二进厅前，而三进屋轰然压下，主客皆惊倒，趋视之，则三进屋梁因年久蠹蛀而塌也。阁上积货、室内奁函，皆杂残砖断瓦间，狼藉满地。而孔妾适出无恙。

　　孔向坐客述其妾常虔奉大士状，谓房中挂像一幅，朝夕必净手焚香，学膜拜。值斋期，必跪诵观音经万遍，闭门独宿。今日使非李先生请见，其不毙于岩墙也几希，殆大士假手李先生示显应欤？于是奉持益虔，而墟间妇女知其事者，咸争诵观音经矣。杭州张仲甫中翰尝语余曰：先大夫仓场公素敬奉观音，自言嘉庆十年莅任苏藩时，在清江浦舟中间谈韬华观察（祖绶）言：上年出京，在天津盐政珠隆阿署中，闻珠自述其先世奉观音惟谨，母氏奉观音咒尤虔，余亦持诵，无间寒暑。前在庐凤道任内，因宿州戕官巨案，亲往督拿，身被刃伤数处，又被矛戳喉右。方戳之际，自问己无生理，猛诵观音大士咒，矛伤竟未透膜，医治旋愈，至今瘢痕犹可指也。是日，单观察（坛）适同到舟，亦述伊祖母奉观音最笃，家有狐患，禳除罔效。一日，有妇人叩门，约年三十余，自言能治邪祟，持清水遍洒墙角而去，狐果寂然。另时间何时再见，约以十二年，因于门后粘纸条书记。届期，亦久忘之。一日，忽有老僧来化斋，斋毕，即不见。始悟前后皆大士化身也。

　　◎淫报道光十七年间，电白水东有乞者，约三十余岁，患疝症，肾囊如斗大，累垂膝间，出则以两手捧之，蹒跚而行。处则以矮杌乘尻尾，箕踞而坐。自隐其姓名，而述生平所为。云家本大族，颇饶裕，少年渔色，每宿青楼，拥五六妓作联床之欢，又曾人艇，择妇之稍有姿色者淫之，辄过十数艇而后已。因是气虚，为风邪所中，得疝证，屡治不效。初如柿，渐如瓜，继如斗，遂成痼疾。家资亦荡尽，贫病交迫，孑然一身，亲故皆绝望。乃向旧所识妓借贷，始犹有应者，久之并加白眼，不得已而效麻疯所为，日往妓馆蹲伏门中，强讨恶索焉。嗟夫！斯殆淫夫之获现报者乎？客有识之者，能举其姓氏云。

　　◎广东火劫粤东酬神演剧，妇女杂逻列棚以观，名曰看台，又日子台。市廛无赖子混迹其间，斜睨窃探，恣意品评以为笑乐。甚有撄取钗钏者，最为恶俗，屡禁不悛。

　　道光乙巳四月廿日，广州九曜坊境演剧，搭台于学政署前，地本窄狭，席棚鳞次。

　　一子台内因烧水菸遗火，遂尔燎原，烧毙男妇一千四百余人，焦头烂额、断骨残骸，亲属多不辨识，官为攒殓焉。先一夜，梨园掌鼓者看守戏箱假寐场上，见有数红须赤面人，又有无数披头折胫人，叱之，寂然。甫交睫，复恍惚如梦。又见有似差役头戴缨帽手持锁链者，三十余人，拥入戏棚捉人。惊惧而醒，心知有异。

　　质明，以告掌班，转请于司事，欲改期演唱。司事弗许，及金鼓甫作，大鼓忽震裂，掌鼓者觉全身发热，如坐甑中，汗出不止。适扮加官之优人亦言其戴假面登场时，视台下看戏人面目皆异常焦黑，二人逐相与托疾俱去。未几，士女如云、肩摩踵接，不移时而灾至矣。是日也，西关有王姓者，家小康，翁媪素忠厚为族党邻里所称，只一子，已授室矣。忽告翁媪均入城观剧，嘱其妇某氏为之栉发，妇于辫顶分四缕辫焉。甫出门，遇友人约往佛山镇置货，初犹以他故辞，不欲往。

　　强之，乃偕行。比灾作，则是子已在佛山镇，而翁媪不知也。闻戏场火发，亟率妇往视，则烈焰烬余有尸似其子者，哭而殓之，招魂设灵于家。其妇自往视，至毕葬竟不哭，翁媪皆呵之，谓其无夫妻情，妇第顺受不与辨。未几，其子与友自佛山归，翁媪愕然，称其妇智，因诘其何以确知非夫也。妇言当日系四缕辫发，谛审灰烬发痕乃三缕，故不敢哭。然究不知夫之所往，疑虑莫释，晨夕泪痕浸渍枕席间，亦不敢言耳。使非翁媪平日忠厚，是子之不及于难也几希。是日之火起于看台，而被焚之惨则由于摊馆，盖署前多衙蠹包庇开场聚赌者，吏莫能诘。彼时适有南海县文武约会查拿，机事不密，为若辈所觉，预将东辕门关闭，火发时，众皆由西辕门走避，拥挤践踏而毙者约二三百人，其中被焚之尸有挺立不扑者，有似油炸虾者，有为灰烬堆垛不存人形者，约千余人。其逃出之人，有烧去半头半臂者，有烧去一手一足者，近或至家，远仅至中途，又约毙百余人。使当时东辕门不闭，则南出书芳街，东出九曜坊，所全活当不鲜。赌近于盗，林少穆先生为总制时，尝严其禁，不料赌关于火也如此。闻是日男妇闯入学政仪门，由考舍抓墙逃避者尚千余人，意或不在劫数内者乎？更有奇者，番禺长塘街有寡妇某氏，夫死无子，抚六岁幼女，守志甚苦。是日，此女随其婶母观剧，其婶母已烧毙，某氏度其女亦及于难也。廿一早，备小匣往收其尸，屡寻不见。忽闻其女呻吟声出自数重尸下，骇极，倩人将尸逐一移去，则其女尚有气息，只烧去半边了髻，抱负而归。诘其所以，女言当时并不知火发，只似睡熟梦魇者，然觉身不由己，弗能转动，醒而号呼耳。

　　◎欧某高州梅べ镇，市廛栉比，间以茅房，隆冬多火患。龚韫山任高ヘ时，置救火器具若干于壮快两班中，遴选捷健者充役，并令坊市皆设太平水缸、水桶，有警则率以往，尽撤铺檐竹搭及茅房之当火者。故在任二年余，虽间有不戒，鲜延烧。

　　甲辰正月十五日，木栏街被火，一方皆成灰烬。而奇莫奇于乙巳四月廿二日，塘基头街欧姓铺之被火，尤可为鉴诫也。欧名某，年四十余，其祖父以盘剥起家，积赀颇厚，横行乡曲，人皆呼为“按察差”。某席其资业，世济其恶，人又以“小按察差”呼之。梅菜产大面酒，上由电白之水东出口贩运达广肇，下由吴川之黄坡出口贩运至雷琼，镇民多业酒者。欧某亦在塘基头开张酒米店，顾密结一伙伴、一车夫，运酒米通洋济匪以图重利。且间于酒坛内暗藏火药出口，与洋匪易人胆。人胆者，匪徒掳人活剥取胆，谓可以活重伤，效于熊胆者也。所行诡秘，人无知者。一夕将午，其夥自水东回称探闻外洋亟需火药，可获利倍蓰。欧某立取酒坛装就，限星夜贩往。已将发矣，值阵雨，车夫与其夥私议待霁后行，计程六十里，当可如限至。于是载坛于车以待，既而夜雨未止，其夥恐药坛露处受湿，复搬入铺后深处抖晾。更余，倦而假寐，恍见火药边似有人手执油捻，照看者方惊叱间，其人遽掷油捻去，火药遂轰发，屋瓦震飞，墙壁拆裂，伙伴焚死，车夫亦为崩墙压毙焉。欧某伤而复苏，自言平日多宿妓家，是晚适因事未去，见火发欲逃，念人胆不易得，有数枚在铺内柜中，睨火势尚缓，急低首向柜取胆，不料火已及身，方举头呼救，忽墙砖击破顶心，痛而昏毙。及救出，手足糜烂，犹执人胆一枚。乡邻好事者即取以灌之，乃苏而自述火发颠末，且云：“此时求死不得，求生不能，人胆虽可活重伤，恐脑破不可活。”呼号败堵下，次日亦毙。尤可异者，其铺有蒸槽工二人，当火未发时，梦中如有人呼之起，遂开门出望，行未数武而铺忽焚。又车夫宿店与欧铺只隔一墙，车店不止宿此车夫一人，而欧铺被焚，既未延烧，其颓墙所毁又止压毙此车夫，余不波及也。噫！报应之不爽也，于无干之工人则默启而出之，助恶之伙伴车夫则或焚或击而毙之，稔恶之欧某，则焚不仅焚，击不仅击，使之自揭其隐，昭示于人而后毙。吁！可畏矣。

　　◎周廉访述六事周廉访云：金陵陈石渠封翁，名秀才也，家贫，训徒为生。持躬端，谨言行，不苟历年，撙节积束修二百金。适嘉庆甲戌岁大饥，斗米几及千钱，道瑾相望。

　　封翁出所藏金，谓诸子曰：“此尔父数十年减衣食积所入束修之余也，本欲分贻尔辈，今岁凶米贵而目睹里中贫民之食，意有不忍，欲以此金易米贱粜之。若汝等咸谓可，则行，否则止。”诸子皆唯唯如命。乃罄囊购米，减价卖于门外，且令诸子分日亲守之，非素识之贫者不得售，售亦不得过数升。其子皆克承父志，尽力辗转为之，金尽而止。先是，子维屏已领癸酉乡荐，戊寅子维垣亦登贤书，己卯遂同榜成进士。夫封翁，一寒士耳，不惜以平生铢积寸累之金倾囊活贫户，虽所捐仅二百金，视富人之出赀千万尤为难得，宜天之报之速且厚也。子维坦现官山西潞安司马，孙辈亦多有声庠序，其继起方未艾云。

　　又云：江宁某妪，奉佛极谨，朔望必亲赴寺院焚香礼佛。年六十余，其子某曰母太劳，儿愿代之，遂没其香金作赌赀而诡以烧香对。数年后，子忽病，伏枕叩首无算，自言曩日乾没金数。其母代为哀求，其子述神语，终不许。母抚令暂卧，欲祷于祠，甫出户，闻其子大叫。急反视之，鲜血浃褥，口中全舌一条吐枕畔，遂死。

　　又云：浙杭有宦家子某，与仆妇通，其兄知之，白父母，责弟而逐仆妇。某送妇出门，约俟兄出再来。妇愤曰：“俟汝家人死绝，我乃至耳。”某反覆寻思，遂市毒药无数，置厨下水缸中，父及两兄并某妻同时毙。当兄病未绝时，其母延医视病者甫至厅事，某遽出呵医者曰：“尔无入，入不尔宽也。”医惶遽出。后其母微有觉，商于舅，舅骇曰：“此何事，尚不急首耶？”母悟，呈于官。阖城以为怪，收某入钱塘狱。某至公堂时，犹着袍褂靴帽，称县令为老伯，以其为父之同寅也。入狱后，作书哀母救，略言儿虽罪大，然儿在母尚有奉养之人，儿死母及两嫂皆无依。且又无嗣，祭且绝，今生死在母手，母即不念儿，独不念宗祀乎？母得之，颇犹豫，欲申救之，舅力阻乃止。狱遂定，某知无活理，竟绝食，邑令喻之食，不可。禀于院，抚军曰：“是易事耳。”即日请王命磔于市焉。某年未三十，通文墨，善应对，不知何冤业至此。或曰其祖官某省臬司，以果决能治狱称，当不免有枉死囚也。此道光十五六年事，见邸抄。

　　又云：杨说华，宜兴巨猾也，以刻薄起家，无所不为，乡人欲食其肉者众。

　　而杨素与守令相攀援，莫敢先发。偶觅匠裁衣，故宽其尺寸，从屏后潜窥之，裁衣者见有余，剪匿置毡下。杨出，睨堂中钟馗像久之，曰：“唯”。旋咤曰：“有是事耶？”既而曰：“华闻命矣。”反顾裁衣匠，呵之曰：“尔何得窃我物，从某处剪下，藏某角毡底，适钟进士告我矣。”搜得，遂欲加以捶楚，裁衣者叩首乞恕，杨曰：“然则自此后呼尔必至，凡有裁作，皆不许取吾值。”匠素畏杨横，不敢不从，遂留于家。奴役之。其险诈皆类此。有徽人某贷其财，仅偿母金，杨大怒曰：“狗子敢尔。”捉至家，殴辱无算，徽人终无偿，杨命裸其身，以利锥刺其肤，每一孔纳一麦，体几遍。置空室中。一日后，麦皆浮肿，百脉涌塞。

　　杨命拽置门外，会有同籍商某见而留于家，医之愈，乃书事由，徒跌被发，遍诉徽人之商于宜者。哀动行路。徽人多巨商，雄于财，又激于义，皆怒醵金列杨恶状遍控之。先是，宜有县丞正红旗某者，杨邀之饮，席间触某怒，某以官卑不敢撄，强忍而罢。后某以累荐擢常州守，徽人之控已经年不得直，某莅常州任，徽人又控于马前，守询悉，勃然怒，竟提审，且招告焉。于是杨遂败，以别有抢夺妇女各重情，狱成论死，瘐毙。此乾隆末年事。嘉庆中，有石工某死而复苏，告人曰：“项往城隍庙凿磨石，吾询以何用，鬼卒曰：”磨杨说华。‘“

　　又云：江阴申江镇富家有父夜入子舍，子疑为盗，持梃一击而杀之。到官论如律，临刑时谓人曰：“显报也。”先是，同镇有善穿窬者，改行，久与某子素相识。偶因贫窘，复试旧技，甫入某子家，某子觉之，遽呼其名，偷者不得已应之。某子曰：“余与子邻里也，有无可以相通，何必是。”偷者顿首谢，某子遂置酒与共饮，伺其醉，谋于父，父欲击杀而埋其尸。子恐事发不妥，乃取朱墨色涂其面，披其发反缚其手，而以絮塞其口，弃诸偷者之门。夜四鼓，偷者醒，口不得开，缚不得解，急跃起，以臀扣门，偷之子以为父归也，急启关，偷者声呜呜，距跃而入。子出其不意，见奇鬼，急以梃击之，遂毙。徐疑其为人也，濯而视之，乃其父，大惊，首于官，拟极刑。盖距某子之杀其父也仅数年耳。

　　又云：地狱之说始于释氏，世每疑其妄诞，不知明有王法，幽有鬼神，宇宙间一定之理。以理揆之，地狱轮回之事，在所必有。昔真西山先生谓天堂无则已，有则君子登。地狱无则已，有则小人登。以尊经学圣之天儒，而未尝言其必无，彼肆口斥为妄诞者，适启小人无忌惮之心耳。世有《玉历钞传》一书，所载皆冥府诸狱科条，其词俚俗，稍知文者辄弃不阅，而实足令愚夫愚妇闻之悚息汗下。

　　苏杭间有是书，金陵未之有也。嘉庆壬申，陈仲长封翁廷颀尝以事至杭，见是书，悚然敬信，乃于行箧中携归金陵，镂板传之。次年癸酉科，长子（实俭）应京兆试，获隽，联捷成进士。对翁寿逾八旬，矍铄健饭，无疾而终。卒之夕，其长孙闻祖不豫，自外入视，见所卧屋上有白气贯天半，急入，而封翁即以其时长逝。

　　封翁生平多厚德，睦姻赡族，人有相欺侮者，坦然若不知，从无疾言遽色加于人。

　　又以传录是书之功，或当没有所证矣。

　　●卷三◎李凤冈太守吾乡李凤冈太守（威），文章政事中外交推，闻其作刑部司员时，随某大僚出京审案，夜宿旅店，见一妇人出而荐寝，李知非人，因爱其美，遂共枕席。及差回，又宿此店，此妇复出，正欲解衣就寝，忽李之太夫人持杖而至，向妇痛打，曰：“妖狐，何敢魅吾儿。”妇乃遁去，李不觉痛哭，太夫人旋亦不见，盖太夫人已殁多年矣。李虽精神坚固，此番若再为所惑，即不免有性命之忧，故太夫人远来相救也。按先生素工八法，真草隶篆并绝精，乾隆戊戌由内阁中书会试中式，廷试卷已将入鼎甲之选，及引见，并不获入词馆选。后由刑部郎出守广州，为蒋砺堂督部所器重，力荐于朝而先生已引疾去，挽留之，不获。京居十余年，复洒然返里，为龙溪山长终其身。道光庚寅应重宴鹿鸣，以距省辽远，不赴寿，将九十矣。家大人与先生同官京师，以后进结忘年之契，尝以所闻前事质之先生，先生泫然曰：“事诚有之，然余缘此始知人生一举一动皆有鬼神、祖宗如在其上，如在其左右，是诚我生得力之处，敢或忘诸。”盖吾闽乡前辈之扬历中外，品学兼优进退自如而身名俱泰者，当于先生首一指矣。

　　◎孽龙行雨熊铅山先生语家大人曰：理刑贵明，尤贵断，然惟明然后能断，兼之者惟吾友金兰畦先生。相传先生官部曹时，有同僚梦至一所，灯浊辉煌，侍卫森列，正坐者为金，旁坐者二人不相识。门外有数千百人呼冤之声，俄拥一龙至阶前，诉曰：“孽龙行雨，漂没居民无算，求伸理。”旋有一吏趋进曰：“据天条，当斩。”

　　金不应，旁坐者曰：“然则依例乎？”金拍案叱吏曰：“行雨因公漂没，过出无心，法当流徙。”吏以例争，金怒曰：“汝等舞文宜斩。”命即释龙，龙忽跃上天去。呼冤者群詈金，金推案起，遂寤。后同僚以此梦微谂金，金但笑而不承也。

　　逾年，金以公事渡江，骤遭暴风，舟将覆，俄有一金龙翼其后梢，浪顿平，顷刻达彼岸矣。

　　◎顾宦乾隆中，吴门有顾某者，南雅先生之远族也。曾官河南商邱，县邑中有富室寡妇，族人谋其产，诬以奸情，且云腹中有娠。前县官得贿，欲据以定案。寡妇上控，委顾某案其事，既不能平反，而又得贿以护前官。寡妇自知冤不能白，竟于上堂时取所怀匕首自剖其腹，立时殒命。顾某以此削职，归数年，安居而已。

　　有齐门外杨姓者，贸易兰阳，路过一村，即寡妇之旧宅也。其宅已售他家，开张饭店，店后有大楼三间，素有鬼，人不敢居。是日天已暮，杨急于投宿，主人曰：“今夜客多，然大楼又有鬼，不敢留也。”杨自恃胆壮，遂投宿。未二更，果有一女鬼行而来，问客是苏州人耶？吾有冤欲报，非祸君也。杨曰：“我非官，安能雪汝冤？”鬼曰：“倘能带我去，必有以报大德。”杨曰：“惟命是听，其如何能带，幸示我也。”鬼曰：“但于君启行时呼贤妹一声，及一路过桥过船，俱低声呼我。至苏州日，以伞一柄，我藏于中到顾某家，一掷其门中足矣。”鬼又曰：“我所以久不离此楼者，有金珠一箧值千金藏于某处，今即以报君可矣。”

　　言毕而去，遂寂然。至天明，杨如其言寻之，果获一箧。遂回吴，顾某是日方演剧请客，杨从众人杂逻中持伞进门，人不觉也。顾方与客宴饮欢笑，忽见一女鬼手持匕首鲜血淋漓立于堂下，顾大呼曰：“冤家到矣。”众客惊愕，无所见。是夜，顾自录此案颠末一纸粘于壁间，遂自缢死。故吴人至今皆能道其事，南雅先生亦曾为家大人述之。

　　◎沈曲园山阴沈曲园游幕河南，为光州陈刺史所聘，甚倚任之。光州有老贡生某，一子远游，数年不归。媳少艾，有姿色，育一女，仅五龄，翁媳相依纺绩度日。其子出门时，曾贷邻某钱若干，久未偿。邻某窥其媳美，书一伪券，言以妻作抵。

　　状托署，州吏目朱景轼寅缘贿嘱具控于本州，曲园判以媳归邻。某贡生不从，发学戒饬，以夏楚辱之愤甚，遂自经。其媳痛翁之含冤身死也，知必不免，先将幼女勒毙，亦自经。越一年，陈刺史擢开封守去，朱景轼遂署州篆，而曲园亦别就杞县周公幕，又为朱景轼谋干，勒令杞县尉戴师雄告病，以景轼补其缺。乾隆丙午正月七日，曲园夜见一戴顶者携一少妇幼女登其床，教之嗽咳，旋吐粉红痰。

　　自此，三鬼昼夜缠扰，遍身扭捏作青紫色，或独坐喃喃自为问答，时有知其事者而未敢言也。至十四日黄昏，曲园有大小两仆取粥进，瞥见窗下立一长人身出檐上，以巨掌打大仆，而其小者亦见之，同时惊仆，口吐白涎，不省人事。灌救始醒，被掌之仆面黑如锅煤，莫不骇异。十五日，署中正演戏，曲园在卧房大叫一声而绝，其尸横扑椅上，口张鼻掀，须皆直立，两目如铃，见者无不反走。朱景轼为买棺殡殓，寄于西门之观音堂。不一年，景轼二子一妻俱死，又以风瘫去官，杞县尉仍以戴师雄坐补。

　　◎黄君美吴门有黄君美者，好结交胥吏捕役，无恶不为，被其害者不可数计。一日忽发狂，赤体持刀出门外丛人中，自割其肌肉，每割一处，自言此某事之报。割其阴，曰：“此淫人妻女报。”割其舌，曰：“此诬人闺阃报。”人问之曰：“汝舌已割去，何尚能言耶？”黄曰：“鬼代吾语耳。”又曰：“今到剥皮亭矣。”

　　指亭上有一联云：冤孽而今重对对，人心到此再惺惺。如是者一两日，复以刀自剖其腹，至心而死。

　　又，吴门有土豪某者，作威作福，人人痛恨而莫可如何也。某一日游山，见一妇美艳异常，遂与门下客谋取之。访知为乡镇某家，乃姻戚也，废然而返。后复思之，至忘寝食。门客献计，云可立致也，某喜，问其故，客耳语而去。越数日，乡镇某家夜遭巨盗，明火执仗戴面具，缚其妇而淫之，财物一无所取。众怪之，有潜尾其后者，见盗悉下船，去其面具，即土豪也。遂鸣官缉捕，讯得其实，即立斩，并门客亦伏法，无不快之。此皆乾隆年间事。

　　◎左富翁丹徒富翁有左姓者，偕其友往苏，买妾，看一女甚美，询其父为某营守备，以事谪戍，女愿卖身以赎父罪，索价千金。将立券，其友谓左曰：“外貌虽美，不知其肌肤何如，有暗病瑕疵否，必看明方可成交也。”左亦以为然，商于媒，女泣曰：“吾为父故死且不顾，何惜为人一看耶？”乃于密室中去其衣裙，呼左进，其友亦隔窗偷视，见腰下有黑疵一片，友谓左曰：“此未为全璧也。”其事顿寝。女大哭曰：“吾为父罪至于自卖，而羞辱至此，尚得为人乎。”遂自经死。

　　未一年，其友见此女来索命，亦自经死。左后得一子，美丰姿而有洁癖，酷嗜书画珠玉玩好之属，但有微瑕，立弃之如土苴。尝造一园，工匠皆易以新衣，然后得进。楼台亭榭，稍沾一点尘土，则必改作。衣履一日一换，恐其污体，每日肴馔稍有不洁，即终日不食。以此破其家。今丹徒人无不能述之者。

　　◎陈生吴中有陈生者，居娄门，少聪颖，能文。年十七，其父远宦，依外祖以居。

　　延师课读，师亦甚器重之。一日晨起，泣谓其师曰：“昨夜梦亡母告余曰：”汝三世前罪案发矣，明日冥司当提讯，闻铁索声即去，第嘱家人毋哭，毋移尸，尚可还阳。否则不能转也。‘“师闻之，叱曰：”是呓语耳。“至次日将晡，生自谓闻铁索声，师无闻也。一霎时，生已死矣，举家皆惊，师亦骇甚，因述所梦，并嘱勿哭之语。阅一时许，始苏。生自言晕绝时，被三役拘出胥门外，见一厅，引入跪阶下，与一女鬼质辨。知三世前系诸生，有同学妇新寡，与之奸，并诓其财物，妇愤郁死。诉之冥司，削其籍，转生为乞丐。其邻有某举人者，恒周给之，于是诸恶丐亦求索于举人，不遂，欲相约焚掠其家。生阳许之而阴泄其事于举人，及期，诸丐哗然至，举人家已有备，咸就拘缚，投诸火而生亦与焉，冥冥中谓已偿夙孽矣。冥司以生有报恩善念，即将举人枉杀事夺其禄籍与生，判今生可登科，官五品。而前世所私妇不服，屡控东岳神不已。东岳神判曰：且察其今生，倘再有罪孽，不访提讯，另科可也。近因偶萌恶念，遂被拘执，生对妇力辨是和非强，且系妇先来奔，而妇执以为诱奸。两造争不能决，冥司怒，乃命一鬼取孽镜来与妇照之，果得淫奔状。妇无辞可辨，冥司遂判妇人犬胎，生免作丐而不许为官。

　　有号哭跪求于侧者，乃生亡母也，冥司曰：“汝子应削籍，不许识字。”急命鬼持汤来，将灌生口，其母又哭，倾其半，仅三咽，口甚腥而肠欲裂矣。乃放出，群鬼争来索贿，其母又力为支拄之。临别，母再三嘱曰：“汝回阳速行善事三百条，尚可游庠耳。”推之而醒，病月余，始平复。后此生力行善事，不数年果入学，其师王君寿祺以其事详告于人云。

　　◎潘生周竹庵观察（缙）语余曰：前数年有幕中客吴县茂才潘某者，为余司书记，写作并工。又素精举子业，虽以笔耕糊口，其于甲乙科似可操券得之。后别去数年，偶相遇于他处，则形容枯槁，志气衰颓，大不如从前之英发。闻其新得心疾，每发时则垂头丧气，如醉如痴。凡遇有壁上字画轴联等，辄以火焚之，因此家人防之甚严，而潘生不自知也。自后凡遇大小考试，皆不能竣事而出。殆将困顿终其身矣。余甚以为怪，后从伊所亲处悉其致病之由，缘潘生于前岁就某馆，宾主甚相得，某主人之子浪游无度，势将败其家声，某恨之甚，语潘生曰：“人皆有死，若此子能早死，岂非我家门之福。”潘生漫应曰：“君欲臣死，臣不敢不死。

　　父欲子死，却又何难？“主人心骤动，即于是夜将其子灌醉勒毙。次早，潘生知之，颇悔失言。从此顿失故常，口喃喃若有所见，其为某令之子为厉无疑矣。余闻而慨然曰：”为人父而欲死其子，此人伦之大变，然初犹隐忍未发，既述之于所知，则即应力求劝解以冀挽回，亦何至反以片语激成其事。古人云：我虽不杀伯仁，伯仁由我而死，宜潘生之以病废也。“

　　◎丁生天津有丁生者，家贫读书，聘妻未娶，岳家甚富，见婿贫，有悔意。因使人邀丁至家，以盛馔相待，丁素豪饮，见酒不辞，不觉至醉。岳某语之曰：“吾女有残疾，不足以奉箕帚，愿以千金为篝火之资。子成名后，可另娶佳人。”请即写离婚书，丁素性傲，且醉，慨然曰：“卖妻吾所不为，千金何足以动吾心，人何患无妻子。尔既不愿，请即作离婚书。”岳某大喜，遂呈纸笔，丁乘醉一挥而出。道遇同窗某，邀至家，询其何往，告以故。某大为不平，丁夷然置之，某家素丰，因令媒妁往议婚。其岳某以为门户相当，即允之，某定期迎娶，前数日告丁曰：“尔之弃妻吾已娶之，吾与尔交最密，何可不我贺。”丁素旷达，且曰吾巳离婚，即同陌路，何害。迨合卺之期，丁往贺，某邀丁视新妇，颜色甚丽，丁颇心动，然已无如何。乃入席痛饮，某复与诸客殷勤相劝，遂至沉醉，昏睡不知人事。某命人送丁卧新床，反锁其门，丁至五更始醒，见已卧洞房，新妇凝妆坐待。大惊，急开门，门已锁，大声疾呼，某开锁而入，谓丁曰：“尔已与新妇成婚，可携归矣。”丁力矢天日，某曰：“此吾意也，尔岳如有言，吾当与之构讼。”

　　时新妇亦知系故夫，遂偕丁同归。某倩人往其岳某家告知，岳某甚惭不敢有他说。

　　后丁与某同举孝廉。全人婚姻其功甚大，此举尤有豪杰举动，天之报善人也宜矣。

　　惜未传其姓名。

　　◎义犬过竹溪训导（梦钊）言常游幕蜀中，闻纳溪县有兄弟二人，家素封，兄殁无子，嫂有遗腹，弟恐其生儿分产，密嘱收生妪产时如女也则任之，若男也则毙之。

　　迨产，乃一男，小儿落地不哭，妪谬言已死，妇不察，遂瘗后园中。弥月后，妇将诣母家，忽一牝犬衔某裾不放，驱之不去，妇异之，随犬行。犬至仓板下，衔一小儿出，仍活，妇疑即己儿，急令人往视瘗儿死处，已挖成洞，妇知犬所为，携儿归。夫弟控于官，谓嫂抱他人子为子，官传妇携儿讯之，犬亦随往到堂。犬展转卧于旁，儿即就犬食乳，官征其异，察其情，命妇携儿归。使鼓乐送犬返，书一牌号曰义犬，而置其夫弟于法。此道光五年事，惜不记姓，是儿盖已二十二岁矣。

　　◎前生城隍陈汉题国柱，杭人，白手成家。其子宝斋，于二十五六岁时患病。两月余，终日卧床不醒，时作呓语。愈后自言前生为某县城隍，忽有城隍来拜，言有一案系君任内事，须往会鞫。不觉随之俱往，案乃一孀妇生有一子，家系巨富，有夫弟二人欲谋其产，诡称妇不贞，例应断离。妇控于县，邑宰拘其夫弟同讯，案无指实，夫弟某行贿五千金，宰纳之。告其妻，妻曰：“此昧天理事，不可为。”

　　极力谏阻，宰大怒，詈责妻，遂自经死。宰受贿后，将妇断离，妇愤懑而卒，其子即为其叔害死。其产妇夫弟瓜分。妇殁后控于冥，因宰阳寿未终，案未结。今案犯俱已归冥，奉帝命会鞫，宰与妇之夫弟二人俱论斩，妇转生为孝廉，官邑宰，宰之妻为其正室，妇之子仍为其子。其姓名居址俱不肯言，盖冥中不许泄漏也。

　　宝斋年近三十，恂恂如处子，现尚读书，此足以儆世之贪酷不仁者。

　　◎王将军马王将军忘其名，曾任西安将军，有战马死，葬西安城外，有碑曰王将军葬马处。相传将军昔隶羽林，值休沐日游肆中，见有牵牝马过者，马一见长鸣，行过数步，偶回顾，马复长鸣。将军心动，询之牵马者，则云买以就屠。马白色，患下鼻，问其价，云八千，货肉与皮可得十千。问愿卖否？云得利即售。将军以十二千买之，厩中无闲枥，因有茔地在西山，随交看茔人牵去放青。马方有孕，以胎火患下鼻，就水草旋愈，生一驹，黑色有力。时用兵金川，将军带兵往，选善马数匹，以此驹多力，令负器具以行。至彼月余，数善马相继病死。木果木之变，将军乘之以战，勇健异常，人近之辄蹄蹶，贼不能拒。将军首先血战，冒矢石溃围出。功成后，镇守西安，以马久勤劳，不施羁勒，为搭松棚一间。马日则出城入终南山，自择水草，夜则必返，自何门出，仍自何门入。西安城日入下键，往往掩关待之。马能饮酒斗余，以熟肉下之。隔数日必入内衙视将军，或嗅其足，将军辄抚摩之，饮食始出。一日忽晚归，汗淋遍身，将军疑人乘骑，次日遣弁密随以往。至一峰下，则有虎在焉，见马至便与斗，及昏乃散。峰侧有古刹，弁询诸僧，言斗数日矣。还报，将军虞马或被伤，选健卒往捕虎，令前弁导以往，遍寻不得其处，因令施枪炮轰击。后马仍日出城，归亦不再汗，年余毙。将军泣而瘗之。

　　◎变牛还债黎思之县尉言：蜀南部县近城四十里有小村，村内李某年近六旬，生二子，父子居心忠厚，耕种为业，仅可糊口。道光六七年岁歉，向本村富人陈良栋借钱一百贯，不数年李姓父子因勤俭持家，家业渐丰。李翁忽得病，弥留时唤二子至床前，告曰：“前借陈姓之钱，可算清本利还之，此人为富不仁，务将借约取回，免致受累。”二子遵命，以钱往还。陈姓收钱后，捏称借约无从寻觅，李翁复令二子向索，陈终不给。不数月，李亡。二子愈勤俭，家道益饶。陈顿昧天良，执约向李姓复行索债，李姓二子应言前还钱状，陈指约为凭，坚称未还，否则必鸣于官。李畏累，令陈翁对天起誓，陈跪阶前，誓云：“重收尔债，来生当变牛马偿还。”李遂复以钱还之，将约取回。年余，陈暴病将终，告妻子曰：“我往李家还债去矣。”言罢而逝。陈终时，李姓家牛忽生一犊，额上似有字，初尚模糊。

　　年余，字迹朗然，系陈良栋三字。陈妻子梦陈哀求与伊赎身，尚不深信，及闻李姓家牛额有字，母子同往，视果然。牛跪而求之，状如人。陈妻子乃大悲，愿将李姓重还之钱付李赎牛。李不许，后复再三恳求，以千金相赎，李仍不允。陈妻子诉于官。县令唤陈、李二姓到堂，断银一千二百两将牛赎还陈姓。李不遵断，令再三劝谕，李终不从，令亦无可如何。道光十一年道经此村，闻其事以为异，往视，则牛额之字显然。果报之说信不诬矣。然李姓兄弟之不遵断听赎也，似亦大过哉。

　　◎戏言冥报程仲苏言：嘉庆年间，河南某县有一余姓与张姓素好，同学读书，俱系茂才。

　　端午各解馆归家，张姓写一信寄余姓，戏言其妇不贞。余姓阅之大怒，疯病陡发。

　　余有二子一女，忽持刀先杀其妻，又将子女一并杀死，余亦自缢。逾年，张姓在家，忽持刀自言余某至矣。遂用刀自剖其腹，逾时身死。夫朋友戏谑，原非所宜，况无端污蔑闺门。即使余姓不自杀其妻子，冥报亦所不免，况一言连毙数命乎。

　　◎游戏示警杭州有翁某业染坊，家素封。西湖每逢二三月，严衢一带妇女俱来进香。是日，翁结伴在花神庙闲步，忽见一妇貌颇端丽，随数婢入庙游玩。或戏谓翁曰：“汝能使妇一笑，当治酒相款。”翁曰：“何难？”遂满头插花朵，故作倾跌状。

　　妇顾而微笑，众皆抚掌。后隔数年，翁忽大病，病中自言妇自回家后，婢告家主，言主母轻狂，顾男子而笑，盖此婢素为主人所眷。主人入婢谗言，向妇诟责，妇无以自明，遂自经死。死后控于阎罗，婢先死，后又控戴花相戏之人。阎罗命鬼卒摄翁去，翁与妇对质，实系无心。阎罗言尔既爱趺，即使汝一趺，释令归。翁自病愈后，不数年家顿落，翁潦倒以终。一跌之言验矣。噫！翁以偶然游戏，致令冥冥中冤业纠缠，连丧数命，虽出无心，其咎大矣。欲逃阴谴，得乎？于莲亭曰：“翁之子与予素相识，翁夙称明干，何以素封之家忽为窭人？后闻翁病中自述，乃知阴受冥谴。”翁殁后，其子三十余岁始得掇一芹。余作京官时，翁之子忽来京，形容憔悴，落拓无归。适予奉先大人讳归里，后不知所终。呜呼！贻谋不臧，殃及子孙，可惧哉！可惧哉！

　　◎盗妹李春潭观察言：苏州有某甲，在杭州作贾，美丰姿，年十八九，遵父母命回苏完娶。路过太湖，觅船以进，船户兄弟二人，乃大盗也，盗有一妹，年十七八，色美而能武。某登舟后，见女少艾，心动，频目之，女亦目注不已。少刻，船户三人赴岸拉纤，舟中惟女与某。四目相视，女忽问曰：“子何以视我？”某婉答之，语带调笑。女曰：“子今夜恐不妙。”某尚不觉，女以手去板，出白刃示之，刀光闪烁可畏，某始投地求救。女因问曰：“尔曾娶妻否？”某告以未娶，并言奉亲命回苏完婚，女乃不言。少刻，船户回船少憩，又登岸。某又哭泣求救，女情动，乃问曰：“尔箱中有多金否？”某白以无，女为设计，可佯病呼痛，付匙与二船户开箱觅药，冀可免祸。迨船户回舟，某如其言，船户果开箱细视，以无药告，某自言误记。二人又登岸，另坐小舟，女告某曰：“子虽无银，衣服甚华好，恐终不免。因授以刀，使伏暗中，俟其钻首而进，即手刃之。时已昏暮，某手颤，浑身战栗。女乃进舱持刃，少顷，某长兄果钻首进，女即手刃之。其次兄见无声息，疑客有备，不敢入。趋至船头，女跃上蓬，持刀刺之，次兄亦死。某欲逃，女含涕告曰：”事已如此，子将何往？吾当与尔同首官。“因手持一包袱，内皆伊兄所杀之人发辫也。到官后，应言其兄平日凶暴杀人状，今日之事实出不得已，因泣涕请死。官既见发辫累累，又检查旧案，二船户实系江湖大盗。女子虽有杀兄之罪，然大盗因此而殄，功不可没。悯其齿稚无归，命某妻之，以报其活命之恩。某自言有室，且见其手刃二兄，心怀惴惴。官乃谆谕再四，并给以执照，令携之归。某之岳闻某已有妻，遂另婚，女乃随某至家成夫妇。女事翁姑孝，德性柔顺，伉俪亦相得，称贤妇。此女见某年少，彼此目成，其连刃二兄，固不得谓之大义灭亲。然其兄劫人货财，杀人如草芥，为王法所必诛，则其妹之以白刃相加，或众怨鬼附于其身，亦未可知。迨女已嫁之后，全无暴戾之气，克全妇道以终，其身是亦有足取者。故记之。

　　◎蒋荣禄华表吴门蒋荣禄公茔道在阳抱山，乾隆四十八年六月十八日大风潮，墓前华表倒地，中一逆子脑，即时殒命。公之曾孙古愚封公曰：“先荣禄生平纯孝，见重于汤文正公，没后犹不容此不孝之人偷息于人世也。”

　　◎逆妇变猪乾隆己酉十一月，常熟东南任阳乡有不孝妇欲杀其姑者，置毒药于饼中而自住他所避之。其姑将食，忽有一乞人来求其饼，姑初不肯与，乞人袖中出一绿绫衫与之换去。及妇归家，姑喜以衫示妇，妇又夺之，初著身，忽仆地，姑急扶之，不能起，忽变成猪，邻人咸集视之。妇犹作人语曰：“我本应天诛，以今生无他罪过，但变猪以示人耳。”言讫，遂成猪叫，独其前脚犹似手也。又，同时山东定陶县一农家妇，素虐其姑，姑双瞽，欲饮糖汤，妇詈不绝口，乃以鸡矢置汤中，姑弗觉也。忽雷电大作，霹雳一声，妇变为猪，入厕上食粪。一时观者日数百人，岁余犹不死。

　　◎逆妇变驴陕西城固县乡民有不孝妇，平时待其姑如虐奴婢，非一日矣。嘉庆庚辰正月初一日早起，妇忽向姑詈骂，喃喃不绝口，姑不理而往别家拜年。有顷，不孝妇入房关门而卧，久之不出，但闻房中有声如牛马走。迨姑回欲入房，视之而不得，急呼他人踏门，人惟见此妇卧于地，一腿已变成驴矣。越数月方死。

　　◎逆子被烧嘉庆已卯五月十日，有苏州营兵遣担夫挑火药百斤往教场，偶过都亭桥周亚子巷打铁铺门首，铺中人正在打铁，有火星爆入担内，忽轰然一声，满街如焚，死者五六人。中有一人，须发俱烧去，人尚未死。有识之者曰：“其人系游手棍徒，以赌博为事，乳名和尚。有老母年七十余，和尚既不能养，亦从未一呼其母。”

　　至是而母怜其创楚，犹百计医治之，和尚乃痛哭，大呼其母者，一日夜而死。

　　◎天赐孝子米道光二十七年七月，雷赐嘉兴农家孝子米一事，传播一时。言者失其姓名，谓是张叔禾先生之佃人也。极贫苦，孝子与母妻共止三人，而食常不给，因与妻谋以饭为母饔，而己与妻食粥，如是者有年矣。至是，母之饭亦偶不给，以粥进。

　　母性卞急，不食，倾于厕。俄而雷殷然作。母惧，跪于庭。子妇趋视之，询得其故，亟如厕取出，以水洁之，相对食讫。随同跪叩引慝，为母解免。俄而雷又一震，自天降米二十四石，堆积院中，村邻环睹惊叹天之哀悯孝子如斯也。惊喜既定，孝子视米囊所书字号，则即叔禾先生仓之物也，又惊而往告其主，欲返归之。先生曰：“此天赐孝子者，非吾物也。”坚不受，人两义之。

　　◎山阴秀才山阴秀才某，年三十许，入乡闱，文颇得意。至三场剪烛对策，同号生闻有妇人呼某名者，而某独不闻。呼之数四，号军大声曰：“呼某者究竟是谁？”某乃闻呼而惊，旋见一妇人走入号舍，曰：“尔可认得我否？我是尔母。”答以我母现在，何复有母？答曰：“我是尔嫡母，尔是继出，尔何忽忘？尔有姊孀居贫苦，尔谓非同胞所生，全不相顾，尔于心何安。我毕命时，尔父不仁，不与绘像，令我遇祭祀不能入座，旁立以待其余，尔何忍哉？”答曰：“姊氏失于周济，咎无可辞，至母像今无从绘起，且阴间之事，亦不得而知。”曰：“我虽没，而尔姊尚存，与吾形甚肖，可就其形而绘之，俾我与享。又须频频恤姊，我始释汝。

　　我为嫡而尔母为继，尔读书人，此等名分岂有不知。乃日悬尔父遗容而独遗我，毫不省忆，此得谓之有人心乎？自今尔能遵守我言，方合道理，否则休想功名矣。“

　　某于是叩头悔过，一一泣从，倏忽而妇不见矣。次科，某始获售，因复昌言其事于众，俾家有嫡继者咸懔知焉。

　　◎生变猪铜陵张沣南先生自言其祖在日，有对河居住之佃户瘫痪三年，忽呼其家人曰：“吾非病，吾负章宅银，冥罚作他家豕以偿其贷。吾虽为人，实乃畜也。尔等往请速宰此豕，以了前愆，或可冀转世为人耳。”其妻诣章门，诉以原委，章翁曰：“家畜肥豚，留备大事，乡邻之负吾者不少，讵必独于某之负而施报乎？”然听其妻言，念是佃困病之言，与畜豕之年相若，冥报殆非无因，吾当宰之而已。宰之日，豕就刀大啼，佃在床亦大啼，俨同豕音。浇汤刮肤，豕不啼而佃又大啼，且身起白泡，恍如汤火之伤。分脔时，佃又大号，须臾声微而毙矣。世之载冥报者多矣，大半在影响之间，惟此事身犹生养于家，而魂已变豕他所。世之得财丧心者，犹云假贷不同讹诈，负亦无伤，其亦鉴此而有悟哉？

　　◎改恶《咫闻录》云：廉州合浦南康墟有宰豕为生者，曰于临宰时，见豕之畏就刀斧，大声呼号，心起不忍，恒欲弃而不为，然一家八口，舍此无以为养，强而止之。迨后子已成童，令学别技，得藉糊口，即辍业，茹素诵经。闻雷声起，每食必辍箸漱口，跪诵雷经，俟雷息声而止，如是者八九年，未尝稍懈。一日早起，正出门，忽邻居老妇向屠手招，似有事相告，屠乃过去，□无人焉。但见旁舍母豕产畜，尹尹喁喁，正欲呼老妇而问以何事，顿时头眩目黑，仆跌于地，觉魂入于小豕之腹，欲言不能。思此乃杀生害命之报，转世为豕，从何解救？因想世俗念经可以消灾，于是默念雷经四十九回，忽闻雷电交加，霹雳一声，将豕身击毙而魂转于身。老妇惊而出视，曰：“彘已产矣，邻屠何睡于阶也？”呼之不应，老妇曰：“顷被轰雷击死乎？胡不为击死于其家而击死于予庭乎？”亟呼其家人至，方大哭间，屠已苏而起，询其故，备悉前由。老妇曰：“子何时来，吾并未招子也。”无不骇异，此嘉庆四年事，今已阅二十年。近有自廉州来者述其事，知屠白发苍苍，犹存于世，于此可征天道之昭昭矣。其初之手招者，非老妇乃母彘也，其魂之转胎为彘者，瘅其屠豕之恶也。屠默理经而感动伏雷者，彰其从善之心也。兹延寿于耄耋者，取其洗心革面也。过则勿惮改，诚至圣之格言欤。

　　◎见财不苟华亭廖寿彭之祖（景明），兄弟六人皆通籍，公其季也，疏财仗义，好为济困扶危之事。历山西偏关、临晋诸县，后擢南宝川州知州，旋升广西直隶州知州。先是，大吏闻前任某亏短库项甚巨，委公前往摘印查封。公禁吏胥，一无所取，并为申报实无隐匿，即亏短之银均系因公赔累，委曲周全，罪从末减，某德之。某系辽东人，距家万余里，人口既多，私债累累，竟有全家流落之势。一日，某忽至，谓公曰：“我之亏累，皆由自取，且年已衰老，死复何恨！惟一家老小羁留异域，不久将为饿殍，今有一言敢告，在任时预料必有今日，曾以三千金密藏署中后院地下，以备还乡之资。初不料查抄之突如其来也，公肯怜我，分赠千金，俾全家得藉此作归计，固所愿也。否则公竟自取之，我亦无憾，毋日后为他人得耳。”公曰：“是何言欤？君如此收场，我不能救援，方深自抱愧，今肯见利而忘义乎？”因留某止宿署中，夜深人静，率亲丁数人偕某至所指处发之，即装于酒瓮中，送还之。未几，公以属吏失出案被议，解组南归，两袖清风，饔飧几致不给。时公年五十，嗣续尚虚，即于次年得一子名云槎者。幕游山左，后在东河节署掌笺奏，以布衣负时望。孙四人，出仕者三。曾孙六人，皆业儒。元孙二人，现在五房均已无人，仅赖公一线之绪，谓非厚德之报欤？

　　◎齐观察直隶人齐观察，由词垣擢任南迤南兵备道。素喜谈文，道光甲申嘉平，由任所携二妾晋省。乙酉元旦，同各大宪。朝贺毕，旋寓，蟒服而坐，若有所见，立命家人往请首府。首府者，佟镜堂先生（景文）也。言有要事奉告，不移时而太守至，询称某年山西事发，有某某在此地省城隍于忠肃公前控告，公命人来请对质，不能不去。盖某年山西省查办亏空，我时为随带司员，议以亏空一万者限一月缴，逾限即拟正法。其不能缴而寻短见死者，以我立议不公，亏空一万者只予一月之限，亏空十万者反宽十月之期，致令短见而死心实不甘，故来此控请质讯。我因一时之错，遽至于此，我死后，托将我眷属妥送回籍，并望遍告同人，遇事体重大者，切勿混出主意。“言毕而逝。张镜蓉铣本南人，时适在省，闻齐观察忽死凶询，得其原委如此。

　　●卷四◎江右黄江右黄，家本中资，而乐善好施，不少吝悭。偶因久雨新晴，偕友人散步郊野，见古寺中积柩累累，板破骨露者甚多，为之恻然，遂捐高田二十亩，施为义冢，兼出资劝人营葬，凡年久而无力者皆葬之，并各为之立碑记，备人寻觅，共葬四十六棺。又似此掩骼高义，泽及枯骸，义举甚多。后其家科甲蝉联，冠盖不绝，人争羡之。按此见《寄云书屋因果录》，是录所载但书某姓，概不标名，然此是南昌黄俊民观察家事。观察名中杰，系家大人壬戍同年，其弟范亭编修（中模），其侄在畲太守（维烈），皆同时由甲科官中外，皆与家大人挚好，故早闻其事颇详。

　　◎江右李临川李某，贸易粤西，时同伙三人皆病疫死，一家于黔，一家于楚，一家于江西。李某为分送，三人骸骨各归故里，皆出己资。而此三人之本息各交其妻孥，俾得赡养孤寡焉。后李某及身发数十万金，随时善举，叠叠不止一端。而其孙由翰苑官侍郎叠掌文衡，食报正未有艾也。按此即临川李宜诚对翁逸事，李之起家，余已载入近录。所云由翰苑官侍郎者，即春湖先生也。

　　◎徽州程氏徽州程某，祖与父皆诸生，家赤贫，以课读为生。前后几百余年，勤勤恳恳，皆以全副精神赴之，无问寒暑，所成就后学不少。后其孙某英年发第，累官至总制。而其对翁仍用老明经项带，尝语人曰：“吾自有功名，岂必父以子贵哉？”

　　其曾孙辈近亦接联举秀孝，诗书之泽方兴未艾矣。谁谓笔墨营生者不可以积功累仁耶？按此根叶即程梓宛先生家也，先生尝由苏州抚军擢为吾闽总制，其抚苏时家大人正居承宫之职，闻其家教最悉云。

　　◎六安张氏张某者，六安人，年少，美于才，又富于贤。有邻家王姓者，羡其赀财，以女妻之。但此女前已许贫士高某，而张未之知也。结缡之夕，见女哀泣，询其故，女云吾前已许高姓，今又许予，是二夫也。尝闻烈女不事二夫，君其谓我何？言讫，遂寻带自缢，张力救得免。印于是夕觅得高某，拉至其家，为之合卺焉。次日，高某措得聘金送还，分文不受。后家愈富饶，次年张遂登乡荐，逾年复捷南宫。而邻某王宅不戒于火，家业一空，论者谓王氏之奸诈，几败其女之名节，其得此报宜矣。

　　◎四明张氏四明张某，邑诸生也，困于场屋几二十年。适游幕江西，得赀千金，因开新例，欲行报捐，乃辞馆归里。抵家，见族中一节妇以十指养其病姑并幼子，时值兵燹之余，米殊薪桂，势难存活。张慨助以三百金，又有戚某，由镇海避难来，全家奔窜，衣食无资，将鬻子以求活，张复助以三百金。张本欲报捐，未宦，因银已分散，一筹莫展。同人皆笑之。不得已，仍回觅馆，有故交与之北行，竟由科甲得邑令，今且氵存升郡守矣。

　　◎金陵曹氏江宁曹某，少年随父赴浙江，投亲不遇，父没于途，曹流为乞丐。逢人痛哭，求给川资负父骸归里。有王某者，见而怜之，给以青蚨四串。曹感之入骨，竟负父骸归。如是者十年，嗣以贸易颇顺利，积有余资，家已小康，而时时泣念王某恩，恨无由报答也。王，宁波人，值夷船陷城，家资金为所掠，携妻子踉跄奔至金陵，行将乞食矣。与曹某恰遇诸途，曹大惊曰：“恩人何亦流落至是耶？”王告以故，曹即邀至其家，时已戒寒，易以冬衣，并为赁小屋以居，复割田二十亩俾营生焉。后曹某忽获藏镪巨万，乃以分润王某，王亦得自立，全家温饱，人两称之。

　　◎湖北韩湖北韩某，本营伍中人，道光壬寅奉调防堵至江南途中，有同伍曹某者，夜见草屋中有灯光，则少妇独居也。推门而进，势将为强暴之行，适韩某过，闻妇人呼号之声，入门见曹如此，大声疾呼曰：“若敢无礼，定断汝头。”曹畏而释之。后韩竟以军功授职，今且专阃矣。

　　◎安庆赵安庆赵某，家小康，值母没，延徽州汪某代寻阴地。汪每自夸其堪与之术，醉后并言己之生圹可出状元、宰相，赵某闻之，暗中羡甚。未几，汪以病没于赵宅，赵为之殡殓。逾时，汪子来扶柩，赵即以己母之柩与之，而将汪柩葬于安庆，不知汪之术本不精，所言多欺人，其自定之生圹固水泉风蚁之窟也。汪子不知，已将赵母之柩葬入。赵以一念之贪，将亲骸轻弃此地，不久而赵祀遽斩，尚懵然不知其来由也。

　　◎江西滕江西滕某，年少有美才，家亦饶裕，因赴乡收稻，见佃户谭某之女而悦之，以故频相过问。嗣又赴谭家，适女独居，挑之不从，强污之。女力竭声嘶，知不免，谆求愿充妾滕，滕某许之。盟誓再三，偕缱绻焉。未几，女受孕，嘱滕早为之计。滕某佯诺之而心惧家室之妒，未敢言也。既女腹渐大，父母严诘之，女以滕某前情告。其父趋至滕家问之，滕坚不肯认，其父回严，挞其女，血流堕胎而死。自是某每入闱，必遭鬼祟，不能终事而出，遂落魄终其身。

　　◎常州胡常州胡某与邻妇相悦，目成已久，未得其隙。闻其夫外出，随与邻妇密约至家一会，而碍其妻之在室也。适胡某欠其妻母四金，遂勉力措金交其妻送还之，妻因天雨不肯出门，胡逼之前往，而邻妇败节矣。不料妻至中途雨甚，隐身枯庙中，猝遇恶少强污之。又遇其戚撞破其事，遂播于众。胡亦微闻之，不敢深究。

　　天道报施未有如是之速者，吁！可畏矣。

　　◎贵阳施贵阳施某，性淫荡，其妻善针黹，有邻女从其妻求学焉。一日，其妻偶外出，而邻女适至，施某乘间强污之。女畏羞不言，亦不复至。后此女出嫁，其夫以其非完璧也，辱詈而切诘之，女愧，遂服毒死。施某随于次月覆舟而亡。

　　◎南昌罗南昌罗某，精于命理所推，乾隆间各造多奇验。自推命运无大禄籍，惟庚子科可得一榜，与王某同学，推其命，则谓毕生无中理也。己亥冬，馆邻有孀妇，少年美艳而不能自持。初挑王，力拒之。继挑罗，罗诧为奇遇，遂频往来。庚子秋，王某登乡荐，而罗落孙山矣。罗方疑谓命理不灵，岂知冥冥中有默为转移者乎？

　　◎广东尹广东尹某，与武某交谊最深，联为兄弟。武某本富家，性淫荡，尹更诱以声色，堕其术中者不少矣。武囊已罄，尹伪称贷助其游荡，子母兼权，而武之居宅归尹矣。武所居之屋值二万余金，尹以三千金盘剥得之，其积余三千金亦武家物也。尹方自鸣得意，不料夷船坌至，兵火延烧，倏成平地，家赀悉归乌有。尹本乡居，非兵火所能及，因得武屋而迁居，遂遭此劫，人谋亦何益哉？

　　◎山东傅山东傅某，年三十余矣，十应小试，未得入泮，遂欲纳监应乡试。苦无资，因念有族叔母李氏经营力作，积有二三百金，李少年苦节，勤力抚孤者也。其子尚幼，傅告以淮北票监利息甚大，李惑之，卖田质产得银二百两交傅为办票盐计。

　　傅得银，即赴省报捐监生。回里，李屡问本利，傅一味含糊。后问之急，傅以翻船淹消为词。李大失所望，因哭诉于县城隍庙中，梦神谓曰：“汝族侄本应中一榜，今若此当削其籍，并夺其算矣。”是年，傅初入闱，三场俱甚得意，而闱中卷已入选，忽为雨漏渍毁，临时换他卷。未逾月，傅果暴亡。

　　◎雷李至交岳州雷某，富有家财，道光六年病笃时，知其子不肖，密以黄金百两交其邻李某代为收存，平昔至交也。李某贫甚，布衣疏食不改其素。后雷某之子果荡废无人状，李召雷子至家责之，问以知悔否？雷子伏地悲号，自陈愧悔。李即以存项付之，原封犹未动也。今李子旋登甲科、司铨部，李某躬拜荣封，楚人每啧啧乐道之。

　　◎孙文至交湘潭孙某与文某，至交也。孙某之父贸易汉口，令孙某在家奉母，而母病甚危，适得汉口来信，父亦病笃。孙某欲赴湖北则母病难离，欲不往视则父侧无人，寸心如割。商之文某，文怆然曰：“于此而不助一臂，焉用朋友为。且我无父母，家无他累，可以代君前往。”遂附舟而去，舟过洞庭，遇风覆舟死。文某忠于为友，此行众所共知，而偏护此报，皆为惋悼不已。孙某犹未之知也。一日，忽梦文某纶巾鹤氅而来，曰：“余以前生罪孽至重，已应覆舟之劫，今日之死，分也。

　　然以区区一念之忠于为友，上帝悯之，已证善果，登仙籍矣。子亦孝于事亲，子父恙已愈，可无虑，子其勉之。“孙后得汉口家书，果如所言。

　　◎王茂才卢陵王茂才，家贫，以训蒙为业，尽心讲贯，手口交疲，惟恐误人子弟。虽亲族中有冠婚丧祭诸事，悉浼人婉告之，不亲庆吊，寒暑不辍，疾痛不废。自十九岁课读以至于五十九岁，四十年如一日。虽大比之期，亦惟恐有荒馆政，不肯赴试，人多笑而迂之。而所授徒入胶庠登乡荐者接踵相继，不逾时，其家亦皆相继以科甲起家，今且有为显宦者。先大父尝举以诲人，家大人亦津津乐道之。

　　◎陈茂才陕西胡某，幼从学于陈某之门，陈终老一衿，胡由举人官知县，氵存升郡丞。

　　引疾归里，适陈某病危，胡亲侍汤药，陈子早没，仅一幼孙，陈没后，族中有欺其孤寡者，胡力为保护之，并为经理殡葬。筹计薪水，令其孙至家就读，亲为训迪。其孙已能文，而胡督责不少怠。一日，其孙出游，偶未告胡，胡引至陈灵前，重责其孙，继以大哭，笃于师弟之义如此。逾年，胡子登贤书第一，陈子亦同榜举于乡。

　　◎上洋童子汪棣香（福臣）《劝毁淫书征信录》云：上洋一童子少孤，三房仅一子，大母以下甚爱之。稍长，束发受书，即不为无益事。一日，闲步过书坊，就而问焉，问何等书最快意适观？书贾曰：“快意适观者莫如风流词曲。”童子曰：“何谓风流？”书贾以其童而骏也，即取浓情艳史示之，童子遂赁观焉。阅甫半，喟然曰：“世间有是书乎？我必毁之矣。”翼日复往书坊，大索风流书籍，主人出数十种与之，曰：“官人要看，逐渐来赁可也。”童子曰：“我欲尽买此书。”主人曰：“我赁此书，利息无穷，安肯让尔独买去？”童子强聒不已，主人曰：“我今有急用，尔能备三十金来，我便尽售与尔。”童子归奔，告大母，母以为需用经史，鬻钗钏与之，遂买而焚于书馆中。家人以告大母，母大骇而碍于独子，未之责也。次早，拾字纸灰，得元宝两只，持以献母，母转悲为喜。越数日，童子得剧证，群医束手，已待毙，忽作神语曰：“汝命运平常，未应得第，今汝以髫年杜绝淫书，免世人受无涯孽报，上帝实嘉乃心，赐汝福相。他日功名大显，无负初心也。”语毕，酣寝。及醒，形貌顿改，周身皮似蛇蜕而病霍然矣。空中音乐嘹亮，鹤声盈庭，异香数日不散。此道光丙申二月事。汪棣香又云：乾隆末年，桐乡一士好阅淫书，搜罗不下数十百种，有子少聪俊，每伺父出辄搜箧中取淫书观之，从此缠绵思想，琢丧真元，患劳瘵卒。其父悲恸不已，相继卒。又某邑一书贾，好刻淫书及春宫画像，易于销售，积资至四五千金。不数年，被盗席卷而去，两目旋盲，所刻诸板一火尽烬。及死，棺敛无措，妻子离散。此皆编造淫书之报也。

　　◎西厢记汪棣香曰：施耐庵成《水浒传》，奸盗之事，描写如画，子孙三世皆哑。金圣叹评而刻之，复评刻《西厢记》等书，卒陷大辟，并无子孙。盖《水浒传》诲盗，《西厢记》诲淫，皆邪书之最可恨者。而《西厢记》以极灵巧之文笔，诱极聪俊之文人，又为淫书之尤者，不可不毁。又曰：西厢一书，成于两人之手，当时作者编至“碧云天，黄花地，西风紧，北雁南飞”之句，忽然仆地嚼舌而死。

　　后半部乃另一人续成之。又曰：崔莺莺生长名家，并无暧昧不明之事，作《西厢记》者乃心贪莺莺之色而求之不得，乃编造蜚语以诬莺莺，至今令莺莺抱惭地下。

　　此见关帝乩笔，不可不信也。按：乾隆己酉科会试，诗题《草色遥看近却无》，吾乡有一孝廉，卷已中矣，因诗中有“一鞭残照里”句，主司指为引用《西厢记》语，斥不录。其实此孝廉并不记得是《西厢记》语，特平日风流自赏，口吻自与暗合。暗合尚受其累，况沉溺于是书者耶？

　　◎红楼梦《红楼梦》一书，诲淫之甚者也。乾隆五十年以后，其书始出，相传为演说故相明珠家事。以宝玉隐明珠之名，以甄（真）宝玉贾（假）宝玉乱其绪，以开卷之秦氏为入情之始，以卷终之小青为点睛之笔。摹写柔情，婉娈万状，启人淫窦，导人邪机。自是而有《续红楼梦》、《后红楼》、《梦红楼》、《后梦红楼》、《重梦红楼》、《复梦红楼》、《再梦红楼》、《幻梦红楼》、《圆梦》诸刻，曼衍支离，不可究诘。评者尚嫌其手笔远逊原书，而不知原书实为厉阶，诸刻特衍，诲淫之谬种，其弊一也。满洲玉研农先生（麟），家大人座主也，尝语家大人曰：“《红楼梦》一书，我满洲无识者流每以为奇宝，往往向人夸耀，以为助我铺张，甚至串成戏出，演作弹词，观者为之感叹欷嘘，声泪俱下。谓此曾经我所在场目击者，其实毫无影响，聊以自欺欺人。不值我在旁，齿冷也。其稍有识者，无不以此书为诬蔑我满人，可耻可恨。若果尤而效之，岂但书所云骄奢淫佚将由恶终者哉。我做安徽学政时，曾经出示严禁，而力量不能及远，徒唤奈何。

　　有一庠士颇擅才笔，私撰《红楼梦节要》一书，已付书坊剞劂，经我访出，曾褫其衿，焚其板，一时观听颇为肃然。惜他处无有仿而行之者。“那绎堂先生亦极言《红楼梦》一书为邪说诚行之尤，无非曹旗人，实堪痛恨。我拟奏请通行禁绝，又恐立言不能得体，是以隐忍未行，则与我有同心矣。此书全部中无一人是真的，惟属笔之曹雪芹实有其人，然以老贡生槁死牖下，徒抱伯道之嗟。身后萧条，更无人稍为矜恤。则未必非编造淫书之显报矣。

　　◎淫书板钱塘汪棣香（福臣）曰：苏、扬两郡城书店中皆《金瓶梅》板，苏城板藏杨氏，杨故长者，以鬻书为业，家藏金瓶梅板虽销售甚多，而为病魔所困，日夕不离汤药。娶妻多年，尚未有子。其友人戒之曰：“君早经完娶，而子嗣甚艰，且每岁所入徒供病药之费，意者以君《金瓶梅》板印售各坊，人受其害而君享其利，天故阴祸之欤？为今之计，宜速毁其板，或犹可晚盖也。”杨为惊悟，立取《金瓶梅》板劈而焚之，自此家无病累，妻即生男。数年间，开设文远堂书坊，家业骤起，人皆颂之。其扬州之版为某书贾所藏，某家小康，开设书坊三处，尝以是版获利，人屡戒之，终不毁。某年某月，偕其子到苏，子因他事先归，某在寓中忽病，将不起，同人送之归，竟死舟次。飞报其子，其子奔至，见尸面腐坏，蝇蚋纷集，血水涌溢，竟不能殓，但以衣盖尸而已。谚曰：千金之子，坐不垂堂。

　　而某以印售淫书，竟至如此结局，较之杨氏之闻言即毁者，其得失为何如哉？某既死，有儒士捐金买板，始就毁于吴中。自是而苏、扬两城无此坏种流传，人心为之一快矣。

　　◎妇人惜宇彭咏莪副宪继室朱氏，连生五女，八年不孕。副宪固多子而皆系原配所生，故望子甚切。性仁慈，尤敬重字纸，随京宦多年，见有以字纸包茶叶等物，辄随手弃去，甚至为人揩粪者，因出钱计斤收买。遇有污秽者，必洗净焚化，行之有年。及四十余，因病延医胗脉，则云有孕，而天癸已年余不至，断无受胎之理，不以为意。已而腹中转动，始信，是胎得一子。夫惜字，善事也，而得之于巾帼之中，尤为可嘉。益妇人之惜字，则下至于子女奴婢均知奉以为法，所得不益多乎？得子虽奇，要归于惜字之报可耳。

　　◎贞女感神德清王氏女，未嫁而夫死，归夫家守贞。其姊往省之，女之兄公窥之美，伺其归而要焉。女求之数日，匿不出，乃为状，候县令过门攀舆哭诉。兄公闻之，潜反姊。女惧不直，益忿，诉于城隍。神明日令将拘人，而兄公与姊俱暴死矣。

　　按：此钱衍石先生记事稿中所录，乾隆末年事。神之显应，未有若是之速者，衍石先生特载之，亦足以警世矣。

　　◎汪李氏温州注李氏，本贫女。道光四年其夫没时，年二十四岁，家复赤贫，将以身殉。或语之曰：“尔有翁在，年已六十三，尔若死，则老人更无所恃矣。”氏为之憬然，遂勉称未亡人。易钗钏为翁置妾，逾年得一子，翁旋没而妾亦去。氏曰：“此时我真不得死矣。”即抚翁之子，而力不能雇乳媪，氏本未生育，忽乳汁长流，子日以长成。一日，有虎入其室，氏抱子长号待毙。忽火光一道入室，虎即贴耳去。今此妇年四十岁，翁之子亦已十六岁，状貌歧嶷，送入邻塾读书，能冠其曹，偶闻不日可赴童子试。或曰：“其翁以贫故葬乱冢中，实灵穴也，后必有兴者。”或曰：“此事于翁则孝，于夫则节，于翁之子则慈，一妇人而三善备焉。

　　虽人之古《列女传》，无愧也。不兴何待时？“有名流赠之诗者曰：虎至无能扰，牛眠不待求。孝慈完大节，壶范足千秋。大笔闻扬，已足不朽矣。

　　◎双冠诰婺源董小查编修，与其兄柳江编修并为名儒，其季又成进士，即用知县，昆仲皆成进士。时其继母某太宜人尚在堂，戚部来贺，太宜人语诸妇辈曰：“此余观剧之力也。余初孀时，年尚少，有以家贫子幼游词荧听者，余拒不答。适在戚部家观演《双冠诰》一剧，勃然益决，一意抚孤守志，致有今日，汝等毋谓观剧无益也。”此婺源训导陈雪楼（世）所述，且曰：“太宜人贤闻一邑，此其谦已诲人之词，不自居于鲁寡婴陶梁寡高行，而现身为中人说法，益足征太宜人之盛德，宜其贤母子冠冕婺川也。”

　　◎南海贞女岭南患大麻疯，虽骨肉不与同居，防沾染也。南海有巨室子，某年甫十五六，翩翩似璧人，忽患是疾，另构山寮居之，家人间日省视焉。其所聘室，系邑中巨姓女，父母欲另字人，女泣曰：“未婚而婿撄恶疾，女之命可知，且从一而终，妇人之道也，义不能他适。与其养老闺帏，贻父母忧，不如相依于凄风苦雨中，少尽为妇之道以毕余生，儿之愿也。”坚请再四，誓之以死。父母不能夺其志，遂卒归某氏为妇。未几，女亦沾染成笃疾，空山之中形影相吊，闻者伤之。一夕，明月在天，四山清绝，露坐松间石上。其夫抚之曰：“以卿丽质而狼戾至此，我之罪也。”女则毅然作色曰：“早知有今日，其何敢怼。”正在凄然相对间，忽见溪中有一物翻波浴浪，似兔而小，趋视之，窜入松林而没。女援头上簪志其处。

　　明日发土视之，则千岁茯苓也。知为仙品，剖而分食之，甘香沁入心脾，不觉宿疴顿失，疮痕全消，其父母闻而往视，不啻一对玉人，相映于芦帘丛薄间。喜而迎之归，重为合卺成礼，莫不叹为贞节之报。此事家大人闻于同年谢澧浦太史（兰生），谢固南海人，盖目睹其事云。

　　◎中州某氏河南李见斋邑侯云：吾乡有某进士者，曾任某省州牧，祖父皆显宦，富甲乡里。其妻某氏性妒而心狠，与妾各生一子，年各十余岁，皆聪俊，已同入家塾。

　　某氏思及将来家产若两分之，未免单薄，意欲尽归其所生子。因密购不生育之药，制为饼饵，候其放学归，欲令妾子食之，以断其生育之路，俾异日以生之孙承嗣两祧，则家产可尽归所生之子。一日，召妾子与之食，妾子正手接而未入口，其所生子突至，望见其母以饼饵与弟，乃疾走至前夺而食之。迨其母知觉，而已无及，不觉失声大哭曰：“害杀吾儿矣。”旁人多不解所谓，有婢偶漏言于人，族亲乃无不恶其居心之忍也。后二子各娶媳，妾子连举两孙，而某氏所生之子竟不育，乃立继妾子为嗣，巨万赀卒皆归妾子焉。

　　◎邹顾氏无锡邹剑南媳顾氏，娶三年矣，有妊。生子不数日，顾氏病下体溃烂，日夜号哭，忽自言曰：“姑娘恭喜，首产麟儿，今日特来索命，毋见惧也。”闻者惊诧，强问之，顾曰：“余病不起矣。余未出阁时，与嫂本无嫌隙，只因藏过其金钏一只，以致嫂咒骂不止。后吾母许其赔还，嫂故必还原物，适因嫂小产服药，暗将盐水搀入，血晕而死。今事隔数年，嫂亦乘我产后来索命，且日夜坐我床中，药饵皆被其吹嘘，岂能愈乎？”及将绝，复醒数次，自云已到阴司讯问，拶两手夹两足，痛极难忍矣。家人启视之，手足青紫如被刑然。此乾隆癸丑五月事，钱梅溪闻而笔记之。

　　◎忠仆报冤芜湖韩某，年六十有八矣，吴某家老仆也。勤慎忠诚，一心为主，吴某亦甚任之。后吴某因有事赴京，其继娶某氏悦表弟胡某之色，私通之。又惧妾之碍目也，因醉妾以酒，加媚药焉，使胡某并淫之。韩仆怒甚，严禁胡某不得入门，吴某归，惑于妻妾之言，反将韩仆肆行呵斥，韩以前情告，吴以为谤己也，驱之去。

　　韩年老无归，饥寒交迫，遂投江死。未几，吴之妻妾并暴病，口称韩某索命，吴代为缓颊，亦不允。其表弟胡某在家亦然。吴始恍然悟，而奸夫淫妇同时并尽矣。

　　◎不孝而吝河南房芝田为浙江仁和典史，东吴朱某时为布库大使，同官为婚，朱子房女遂缔姻焉。道光某年，房以监犯越狱镌职，郁郁以亡，身后萧然，妻子无以自存。

　　时朱已引疾归里，居洞庭山，家饶裕，房之妻以贫困携二子一女往投告急，并以力不能营婚嫁，送女于朱，听其及期配偶。朱某之太翁悯之，嘱朱某取百金以赠，朱某克减其大半，以四十金使其子贻之。其子即房婿也，又克减二十，止与二十金。房夫人大失望，计资斧且不给，再嘱婿谋诸其父，父复以一券付之曰：“此扬州甘泉令某假吾三百金之券，可持往索之，即以助汝，资斧之外有余蓄矣。”

　　房妻不得已，取券而行，途中资竭，又以其幼子质于人，乃得至维扬。即命长子持券赴县，则县令并无负朱银之事，以为无赖谎诈，怒加诃斥，呼吏役将絷缚之。

　　骇奔告母，方知其券伪也，念已无生路，即自经死。其长子痛母，又无计处此，因以刀割指血书冤状置于怀，亦自刎。逆旅主人报县，甘泉令验尸，见血书大惊，始悉其受绐惨害之故。即携血书至署，命吏叙稿备案，将移咨长洲查办。吏方缮稿未竟，食顷，不见血书，疑他人取之，而查询并无见者，群相惊讶，亦遂置之。

　　逾旬传闻洞庭山朱宅一事，即于吏录血书之日，某时方饭，霹雳一声，掷血书于前。即捧跪庭中，雷榍钉其两额，其子趋出，又钉其足，并击死。盖瞬息间神取血书越数百里而去，报应之速不终日而千里应之，可畏哉！此道光二十七年四月事。

　　◎秀水盛生盛生，秀水人，忘其名，性仁厚，生平未尝忤物。有族兄作令于粤，盛依之，与邑丞某善。一日，丞置酒邀饮，进馔，误污盛衣，丞怒呼阍人，以铁索击其项，将杖之。盛从容进曰：“失出无心，法为可贷，且公今日为某开筵，致彼受责，于心何安？幸请恕之。”丞犹不听，盛反覆排解，丞怒稍息，卒代释其罪。逾年，盛从族兄移莅他郡，日暮停骖，视传舍湫隘，心颇疑虑。无何，有数人汹汹然窥探而去，夜静，盛独秉烛不寝，复有推扉入者，见盛熟视，盛方惊问，其人即反身出，呼同侣。但闻应声诺诺，哄然散去。及天晓，登程有一人尾盛行久之，诘其故，曰：“君不忆翻羹碗污君衣者耶？”盖丞之隶已去役而为盗矣。盛询其何为，其人曰：“此处多盗，惯劫行客，逆旅主人皆其党也。昨夜将谋劫，某视客中有君也，因叱退。此去尚恐不免，当再送君一程，方可无虞，幸勿告他人知也。”

　　及次日，又至曰：“前途无恙，吾去矣。”须臾不见。盛以告同人，咸叹盗亦有道，而敬盛之有厚德也。盛又常自收田租。见有窘者，则免之。一日，往山东，舣舟遇盗，已破扉入舱矣，盛方寝，闻声探首出视，盗识为盛，即摇手止众勿入，曰：“不知君在此，是以冒犯。某虽不仁，不敢惊扰长者。”相率而去，盛急问曰：“子何人？斯而识认我也。”其人遥应曰：“收租如君，贫农受惠多矣。”

　　盖盗之中有佃盛田者，一舟数客赖之以安。

　　◎商城周氏河南商城周姓，科甲之盛与固始吴姓相埒。其先有官安徽婺源县者，县多溺女，力劝谕之，其风竟戢。旋擢福建某县，其地城隍像系金铸，有通洋盗者，约以某月日来毁。周闻之，暗令人将纸厚裱，复加以泥绘之。盗至遍剥，止有泥土堕落而去。及周告归后，每家中生产时，皆梦城隍前来，且庭生瑞芝，故至祖字辈俱以芝字为号。嘉庆辛酉，周鉴堂（钺）首以进士由部曹擢官顺天府丞，再传则芝（祖荫）以己巳庶常改农部，官直隶清河道。芝生（祖植）以己卯进士由部曹官浙江按察使司，芝台（祖培）以编修现官刑部侍郎。此外群从尚有（）

　　以庶常改江苏知县，（祖衔）以庶常改湖北知县，而更有现官庶常及以举贡官儒学等官者，则指不胜屈云。

　　◎桃花好苦南张镜蓉（铣）大令日：道光丙戌会试，山东某坐某字七十几号。天尚未晚，时有冷风吹入，掀某号帘而云不是不是者再，彼此相戒早卧。未逾时而知贡举同御史来查号，直至三更而止，则题纸下矣。乃天明，号中亦无他异，至已刻，则即七十几号某大叫数声“桃花，桃花，你好苦耶？”叫毕而死。往视其卷，皆此八字，不知何故？镜蓉同在号中，此其目睹者。可知冤鬼索命之事，断不诬也。

　　◎损人无益广东人林某，官南盐法道，因盐案干部议，时户部司员有得京察者，冀其开缺可邀简放，故从重议之。及开缺，则由外升，而议之者遂沉滞以终。观察名绍龙，与家大人同榜进士，家大人官京师时，曾微闻其事云。

　　◎牛求救道光癸卯年间，吾省汀州有暑连城尹章鼎轩者，到任甫半载，结积案数十起，鞫讯立判是非，民感之。尤优待士子，德政不胜举。时有密贿以千金者，拒不受，其人曰：“无有知者。”公坚却之，其不苟于财又如此。尝署宅门联云：欲要为官好结果，除非办事不开花。实闽省一清官也。是年秋，突有一大牛竟从县署大门闯入内廨，人有阻之者，撞以角，直至章公案所跪地，眼流泪作求援状。章公许之，令起，旋命系之外堂。向之见人即撞者，转为驯伏。次日寻牛者至，章公询知是离城三十余里某乡某，买以就屠，临宰时牛拚命奔至此，章公将惩其无故杀牛之罪，某不敢索牛而去。遂养之，放生寺中，月给刍粮，立案以垂久远。噫！

　　蠢然一牛也，竟向明有司而投生，谁谓物无知也。后章公卓荐赴京，邑人以化及禽兽扁送之，为官者可以劝矣。

　　●卷五◎折福归安王勿庵侍郎（以衔）初生时，星命家推算八字中缺水，或语其太夫人曰：“必令小儿在渔舟上乳养百日以补之，乃可长成。”因召一渔人妇来，畀之钱米，寄养百日。及乾隆乙卯中状元归，侍郎忽念此妇养育之恩，使人迹之，则此妇尚在，年将七十矣。招致斋中，向妇谢之。翌日，此妇遽病，乃送回即死，咸以为折福所致云。

　　◎舵工许某厦门遭英夷之扰，民间早有去志，而官府不知也。有舵工许某者，事母孝，妻某氏有姿而贞。居厦门港时，英鬼已迫岸，许家食尽。邻有汪王者，悦许妻色，乘其饥困以利诱之，许某曰：“能以十金活我母，即鬻妻于彼。”许母疑未决，邻叟郑某劝之曰：“母老，城陷时，尔子纵能将母，尔妇美，若不从贼淫，必受贼刃。今若嫁汪三，可挈以远避，是一举而活三命也。”于是母心动，力主其事。

　　汪三即以米四斛、银八两为聘，约即夕成婚。妇大恸求死，既念先宛转以活姑，后一死以全节，有何不可。谬谓姑曰：“事姑两载，岂忍骤离，须宽两日。不然，岂惜一死。”汪三早闻其性烈，从之。明日，英鬼上岸，汪三登高望之，为炮丸贯喉死。又明日，英鬼遂据厦门。事定，许家竟得瓦全。知其事者，以一门夫妇孝节，故终蒙天佑也。

　　◎邵孝廉于莲亭曰：吾乡宋村集有孝廉邵某，年二十，乡试获隽，其父择日为建棋杆于门首。先一夕，梦一古衣冠人谓曰：“尔门口为予墓，切不可动。尔听吾言，当有以报；若伤吾墓，必不利于尔子。”邵父素倔强，且已招亲朋，不肯中止。

　　以为家运正旺，鬼何能为厉？次日，客皆集，命工挖土，果是古墓，邵父命去之。

　　其子忽吐血如涌，少刻即殒。后孝廉厝棺于野，又被暴风毁损。噫！古墓未知何人藏魄之所，灵爽若此，然邵父既有此梦，何必汲汲于棋杆。且既已获隽，即不立棋杆，亦孰不知为孝廉。乃已见古墓，不急为掩埋而复伤之，是其居心残忍，宜有以招阴谴矣。

　　◎方太守于莲亭又曰：大兴方氏昆仲三人，孟司马、仲布政司理问、季太守，世代簪缨。孟、仲相继殁，各遗一子，季独存，官于浙，因家焉。延师教其侄，后因为其太翁卜葬，堪舆为择一穴。夜梦一峨冠博带者来谒云：“子所占穴乃吾墓，可另觅佳城，必有以报。”堪舆不信，次日开穴，果系古墓。司事者梦梦，竟将遗骸抛弃荒野。葬后，堪舆暴卒，方氏二子俱少年俊才，偶至西湖扫墓，甫登舟，忽遇狂风，舟遽覆，救起俱毙。太守乃名孝廉，晚年潦倒，抑郁而终，竟无后。

　　◎钱文敏公钱梅溪云：余业师金安安先生（祖静）外孙中铣、中钰，俱家文敏公稼轩司冠之公子。乾隆甲午岁，余年十六，在安安先生家中见之。时中铣已得内阁中书，中钰亦议叙中书科中书。两公子俱年方弱冠，状貌魁梧，聪明绝世，能诗，工八法，真善承家学者。不数年后，俱无疾而死。中铣死于舟中，中钰死于车中，云皆遇鬼祟活捉。其事甚确而不知其何由致此，后余到扬州晤赵瓯北先生，谈及此事，云文敏公因奉旨查办贵州威宁州刘标亏空一案，缘前任廉访高积曾办公表侄蒋牧论绞，公挟此私恨，加意苛求，竟斩高以报复之。事隔十年，而两子俱为所祟，甚可惧也。先是，公出差贵州时，道经衡阳，知回雁峰有老僧名通慧者，善相人，公往访之，僧云：“观公之相，必登台辅，两子亦得簪缨，然眉宇间稍露杀气，公能种德，则相可随心改也，公其勉之。”及返衡阳，复见此僧，僧大惊曰：“可惜。”余无一语，公亦默然。公有两孙，余亦曾见之，一中副举人一有痰疾，不言不语，家道亦凌替矣。按：钱文敏公以少司寇丁忧回里时，梦见一大碑上书“哀哀”三字，心甚恶之，语其弟竹初明府。竹初曰：“三口为品，兄将来当著一品衣耳。”未几卒，诏赠尚书衔，其验如此。

　　◎雅中丞乾隆间，觉罗雅中丞巡抚江苏，循声素著，诸事综核，不漏不支，然亦有过当者。潘芸皋先生尝语家大人曰：“昔程伊川言饿死事小，失节事大，是以忠臣孝子、节妇孤婺，国家有旌表之例。吾吴岁办甚惬人心，惟雅公任内有不许滥膺之令，遂使陋巷穷孀向隅饮泣。夫忠孝二事，固臣子所当然，而妇人女子素未读书，独能守志不移，始终一辙，是尤不可泯灭。恭逢圣人御宇，凡有水旱偏灾，不惜数百万帑金以嘉惠元元，雅公岂不知之而独为此省区区小费耶？后雅以征库车城失机正法，安知不即此一事之报也。”芸皋先生之言如此，可见吴人深不满此事，其谆谆以语家大人者，亦义兼劝戒云尔。

　　◎汪店扬州城中百货殷繁，咸萃于辕门桥。道光丙午，余到邗之前一月，辕门桥忽被火灾，大店高楼悉成焦土，而中间一杂货店岿然，旁无依附。相传火势正炽，合街人皆望见此店瓦上无数黑旗拥护，火不得入。火熄后，询知店主人系汪姓，已开张三十余年，店中叟约六十许人，眷口均先行避出，店货亦不过稍稍搬移，毫无所损。邻里老幼咸称此店别无奇异，但与之联居多年，从未见此叟作一欺人事、出一欺人语也。呜呼！是宜独蒙天佑矣。

　　◎蔡礼斋余秋室学士以出恭看书，折去状元事载戴尧垣《春水居随笔》，余于前录中亦详之。在扬州时晤钱梅溪先生，亦谈及此事，且云：据秋室先生言阴府有出恭看书一册，厚至寸许，可见世人不知而犯者甚多。记得云间有蔡礼斋者，为侍郎鸿业之孙，总宪冯公光熊之外孙，通才也，最喜在<片俞>桶上看书。乡试十余科不中，后以援例作江西县丞，候补南昌，穷苦殊甚。有长子甚聪慧，未婚而死，礼斋亦旋没。余尝劝之不听，其一生困顿，又安知不如余学士之折福耶？

　　◎鹾商女钱梅溪曰：扬州有某鹾商女，甚美，尝游平山堂，遇江都令，未避。时令已醉，认此女为娼，又不由分辨，遂笞之。女号泣回家，其父兄怒欲白太守，是夜梦神语女曰：“汝平日将旧书册夹绣线，且看小说曲文随手置床褥间，坐卧其上。

　　阴司以汝福厚，特假醉吏手以示薄惩，否则当促寿也。“女醒告其父，事遂寝。

　　后痛自悔改，以夫贵受封。

　　◎隆庆梅溪又曰：嘉庆元年，吾乡秦蓉庄都转购得族中旧第曰宝仁堂，土中掘得一小碣，上有六字，曰“得隆庆失隆庆”，不知所谓。后考究此宅实建于前明隆庆初年，其售与秦家自前岁始行立议，实为乾隆六十年，今嘉庆元年交割，故前为得隆庆，后为失隆庆也。亦奇矣哉，然则第宅之迁转各有定数，世之营营谋占者，亦可以已矣。

　　◎徐北山梅溪又曰：乾隆五十年，天津人有徐北山者，以鹾务起家，后渐中落。尝以除夕避债委巷中，听黑暗中有哭声甚惨，以火烛之，则一寒士以负债无偿，欲自轻者。北山告之曰：“余亦负人无偿者，尔何必遽寻短见乎？”问其所负若干，曰：“二百金。”探怀中银适符其数，尽以与之，其人叩谢去。后十余年，北山之贫如故，而长子澜、次子淮中文武两进士，第三子汉中嘉庆戊午举人，其孙文焕又中道光戊子举人，今为津门望族矣。

　　◎夏源泰梅溪又曰：吴中夏源泰者，居齐门西汇，开木行，家道甚殷。其先本成衣匠，开一店，店旁有茅厕，一日在厕中得遗金三百两，待其人而还之，乃木商伙计也。

　　其人归，喜而告其主，主奇夏之为人，乃招之家中，令其成衣数年，亦做商伙，遂发财。传其子若孙，至今犹盛。

　　◎膈翁梅溪又曰：无锡县东门某姓，居克宝桥，素患膈证，邻里呼之为膈翁。一日，偶入茶肆，拾得包裹，开示之，皆金珠也。窃自念曰：“吾死期将至，安用此为？”

　　因不携回家，而坐守之。少顷，见一老妪踉跄而来，且哭且寻，问其故，乃还之，感谢而去。回至家中，忽目眩恶心，吐出硬痰一块，坚如牛皮，以刀断之，旋合为一，咸惊异之。自此，膈证顿瘥，后以寿终，而家道亦渐起。

　　◎石鲁瞻吴江县有皂隶石鲁瞻者，居心甚慈，无事时辄取所用竹板磨之极细，或浸之粪缸中，使竹性尽化，能使受打者不痛不伤。有私托其用重板者，石呜咽不能声，曰：“吾不忍为此也。”如是者五十年。至今尚在，年九十五矣。四代同堂，儿孙绕膝。陈海霞为余述之。

　　◎长乐两生长乐有两生，同入邑庠，以文艺相切刷，甚相契也。甲富而奢，乙贫而俭，乙积二十年廪饩修脯之入，仅得百金，托甲生息岁收子钱以为常。未几，甲家渐落，而乙子女既长，欲索回本银，催讨者岁余。两家相去数十里，甲惟以冷面游辞解之，并无偿意。乙愤愤，竟成噎疾死，而甲尚未知也。甲一日晨出堂，见乙衣冠历阶而上，神色凄沮。迎之，忽不见，甲始惊呼，避之书舍，则乙已先入书舍。避之卧房，而乙又已在卧房。屋中侍儿等皆见之，甲骇甚，蒙被而卧，并多令壮夫拥护，而乙讣至矣。甲乃勉起为位以哭之，且奠且告，恍忽见乙正席而坐，但睹项以上，亦不见其饮食。甲即日贸产，将前款本息尽偿之，尚日有乙在其目中，遂成悸疾以没。乙年逾六十而甲则未及五十也。

　　◎酷淫之报浙中有某绅，寓居吴门，颇有赀。御下最残忍，性复好淫，家中婢妪无不被其汗狎者。稍有不遂，则褫其下衣，使露双股，仰天而卧，一棰数十。有号呼者，再笞如数。或以烙铁烫其胸，或以绣针刺其嘴，或以剪刀剪其舌，或以木枷枷其头。其有强悍者，则以青石一大块凿穿，将铁链锁其足于石上。又使之扫地，一步一携。千状万态，令人不忍寓目。邻里闻之，咸为愤激不平。一日，卒众詈其门，主人怒，皆缚之。自此人益众，打毁其家具殆尽。大吏知其事，下太守穷治之，乃下狱，卒以无证，仅押解回籍，而其家已破矣。家大人为苏藩时目击其事，适署中有某绅旧仆，深知其状，言之甚详，且云将来尚不知作何报应也？

　　◎误奸之报吴门王某，除夕梦观天榜已中六十七名，觉而甚喜。是夕，金陵寓主梦亦同。

　　及省试，诸来寓者皆不纳，见王至，姓名相符，告以梦，厚待之，王益自信必售。

　　及榜发，无名，愤祷于城隍庙。夜梦神厉声叱之曰：“汝本经申勘已列榜中，奈汝竟奸母姨，故夺汝籍。”王某梦中泣辨某并无姨，安得有奸？神复叱曰：“曾宿娼否？”王某谓宿娼诚有之，今何云姨也？神曰：“查是娟乃汝之表母姨，虽出于不知，然淫为首恶，复可差误耶？汝功名本当远大，今尽削矣。”王惊悟，悔恨而死。汪棣香曰：“吴下青楼甚夥，宿娼狎妓视为故常，惟有冥冥之中并不通融一线，官长宿娼则削职，国法治之；士子宿娼则除籍，天曹治之。然则为士大夫者，宁受迂腐之名，莫欠风流之债也。”

　　◎僧允中僧允中，俗姓张，号蕴辉，长洲旧家子。兄芝冈先生中乾隆辛丑进士，蕴辉尝从受业，读书不成，遂出门习钱谷，游幕湖南。有长州府泸溪县黄某者，延司钱席。嘉庆元年，苗匪滋事，地方官竞欲立功，凡得苗人，不辨其是非曲直，辄杀之。黄适获得张有一案七八人，正欲办理，适刑席友他出，遂交蕴辉属稿。蕴辉力劝不从，卒具详论斩。后一年苗匪平，黄即死，年未三十耳。至十九年秋八月，蕴辉偶至扬州，寓一饭店，夜梦有两人持去，至高门大户，若今之督抚衙门。

　　见一少年坐于堂皇，两旁吏役肃然如讯狱者。蕴辉窃自念岂有人讼我耶？何为至此。回头忽见黄，黄亦熟视蕴辉，若不相识者。蕴辉意以为必是亏空案破，故累我也。顷之，呼蕴辉名，上坐者曰：“苗人张有一案汝所办耶？”蕴辉始豁然记其事，供曰：“大凡刑、钱两席办案，总听东家做主，如此案当时原劝过，东家不从，非我罪也。”上坐者曰：“汝属稿详上官，岂能逃避？”相持者久之。上坐者遂目一吏曰：“暂令还阳，若能出家行善，亦在可赦之列。”蕴辉不敢再辨，但见黄痛哭，已上刑具矣。前两人复掖之出，忽黑暗不辨道路，且雨雪交加，满地泥淖，一跌而醒。遂于次日收拾行李，买舟诣高明寺削发为僧。蕴辉与钱梅溪相善，尝自述其颠末于梅溪，求为笔记。家大人过扬州，游高明寺，亦曾见其人。

　　◎换棉花乾隆间有钱馄者，住居于无锡城北门外，以数百金开棉庄，换布以资生理。

　　邻居有女子，年可十三四，娇艳绝人，常以布来换棉花，馄常多与之，女子亦微觉，然两家并无他念也。不二三年，妮本利亏折，遂歇闭，慨然出门，流落京师者十余载。贫病相连，状如乞丐。一日，行西直门外，忽见车马仪从甚盛，有一绿帏朱轮大车，中坐一女，珠翠盈头，馄遥望不敢近。其女见馄，亦注目良久，遂呼仆召至车前日：“君何至此也？”妮已不识认，浑如梦中，唯唯而已。遂命从者牵一马，随之入城。至一朱门大宅，见其女进内宫门去，盖某王府副福晋也。

　　顷之召，馄进，谓之曰：“余即邻女某人，向与君换棉花，感君厚德，故召君。”

　　因认为中表兄妹，出入王府。三四年，馄得数千金，上馆充誊录官。以议叙得县尉，旋升内黄县，擢直隶河间府同知，署太守印篆。此纪文达公所述。厚德之报，家大人谨记之。

　　◎东平王马夫江阴诸生有陈春台者，家甚贫，以蒙馆自给。一日，出门，忽遇旋风一阵，觉心骨俱冷，归而病作。叩之巫者，言有东平王作祟。家中人竞请祈祷，春台素不信此事，亦无力为之也。有邻媪代为张罗，借得五千钱，一祷而愈。后春台知其事，大怒，乃具一词控诸东狱，谓东平王是正神，何得向人索祭，扰累寒士耶？

　　忽一夕梦东岳神拘审，春台到案下，闻堂上传呼曰：“东平至矣。”回顾有著黑袍者参谒案前，神问曰：“今有人告状，尔知之乎？”东平曰：“不知。”又召本境城隍神查访，城隍神曰：“卑县已查明是东平公马夫狡狯，东平实不知，今马夫亦带在此。”东岳神遂命斩之。春台跪案，见马夫已绑出，遂诉曰：“马夫虽蒙正法，生员所费之五千钱是挪借来的，尚求追还以便清还借款。”东岳神作迟疑状，忽语曰：“汝于两月后到靖江取之可也。”遂醒，满身大汗。隔一两月，有至交以事函致春台，渡江去，偶在路旁拾得小纸一张，乃钱票，适五千也，因向钱铺取之而归。按此事虽小，然亦见冥律之严，未尝有一毫枉抑也。

　　◎讨债鬼常州某学究者，以课蒙馆为生，有子才三岁，其妻忽死，乃携其子于馆舍中哺之。至四五岁，即教以识字读书。年十五六，四书五经俱熟，亦可以为蒙师矣。

　　每年父子馆谷合四五十金，稍有蓄积，乃为子联姻。正欲行聘，忽大病垂死，大呼其父之名，父骇然曰：“我在此，汝欲何为？”病者曰：“尔前生与我合伙，负我二百余金，某事除若干，某事除若干，今尚应找五千三百文，急急还我，我即去矣。”言讫而绝。此真世俗所谓讨债鬼也。大凡夭折之子，无不是因讨债而来，特如此之分明说出者，十不一二。而为人父母者，反为悲伤，是亦大可叹矣。

　　◎写婚书乾隆末，吴门有韩生某，能文章，其嫡母有所爱仆妇新寡，与他仆通，欲嫁之。嫡母主其事而无人为作婚书，命生代作，生以恐伤阴骘辞，母固强之，不得已，为创一稿，令他人代书。时值秋闱，生有妇归宁母家。未几，妇之父梦神告之曰：“汝婿今科本当乡荐，以为人写婚书除名矣。”醒以问女，女曰：“无之。”

　　后归家，与姑言之，姑始告以前事。妇曰：“休矣。”是科果贴出，不得终场。

　　后数应试，竟不第。知此事冥罚亦至重也。

　　◎刘天佑刘秀才，名天佑，字约斋，长洲人，累举乡试不售。其所居在察院巷城守署之西，署南有高墩，明季兵燹后瘗骨累累。乾隆间，城守某将尽徙其遗骨而筑照墙。天佑闻其议，为之测然，而窘于力，因告贷于亲友，得数金，就其骸之藏于瓶者，请人善埋之。计埋一百一十具，而金尽矣。天佑虽怜之而无如何也。是年秋，应省试，仍荐而不售。益郁郁不乐。腊月二十四日之夕，天佑因祀灶神，遂具疏自道其平生虽无大阴德，然掩骼一事，当亦可挽回造化，何神听之不聪也，辞色颇不平。越夕，梦至城隍庙中，神升座，呼天佑谓之曰：“汝读书人，岂不知功名富贵迟速自有一定，何得自矜埋骨一事，妄凄神听。若再不悛，当褫汝矜矣。冥中念汝究有善根，苟能行善不怠，何患不登科第耶？”天佑唯唯而觉。自此不敢稍有怨尤，越三年，中乡榜一百余名。后宫中书舍人。

　　◎倪瞎子扬州有倪瞎子者，孑然一身，寓旧城府城隍庙，每日为人起课，得数十文，以此度日。每遇风雨无人来，则枵腹过夜。一日，有商家小伙发财，偶携妻妾入庙烧香，舆从甚盛盛。睨见之，心动，窃于神前默祝曰：“彼为下贱而荣耀如此，我本故家，乃饥寒如此，何天之无眼，神之不灵也。”是夕，忽梦城隍神拘审，神曰：“尔何以告状，彼命应享福，尔命应受苦，俱有定数，敢怨天尤人乎？殊属冒昧，著发仪征县，杖责二十。”倪一惊而醒。其明年冬，倪有妹嫁仪征，病死。往送之，至三更时，忽腹痛不可忍，遂开门欲出恭。适遇巡夜官，问之不答，遂褫其衣，责二十板。其甥闻而出辨，已杖毕矣。神之不可凄如是。

　　◎扬州赵女扬州赵氏女，素以孝称，父患哮喘，女年甫十四，朝夕侍奉，衣不解带。因是得寒疾，恒秘不令父母知。道光辛卯岁，年十八，病益笃。四月十一日，方午，倚枕危坐，忽曰：“孰与我言汝尚在此者。”家人愕然询之，则已昏矣。喉间呼吸作痰声，逾时而苏。自言前世由科甲为贵州某县令，邑有节妇宋王氏，里豪思渔其色，啖令以金诬蔑之，节妇遂以身殉。谈次，女忽厉声曰：“来矣。”即瞑目作愁苦状，醒而复述者数四。十三晚，女忽狂叫滕掷，壮妇数人不能制。是夜，列炬如豆，女作呵殿声、呼痛声、乞怜声。少时，又作揶揄状、痛楚状，情景不一。而于公庭决狱、胥役扰攘之事，无不逼肖。次晨，两颊赤肿，臀肉尽腐。女昆季有不信因果者，诘以何再世而后报？曰：“先世根基甚厚，次得男身，今始为女也。”家人为代乞节妇贷其命，当永奉香火。曰：“尔等亲见，自然代求，历久保无废弛。予已历诉冥司，奉牒寻至此，今不能妆宥也。”言既，舌引如蛇，家人力护，得无恙。自后斋醮，女悉知之，就床作顶礼状。既而曰：“此等大冤，终难忏悔。俟六月四日人齐结案矣。”历五月，其父母仍以药食调治，遇珍贵物，辄委于地，曰：“汝罪人，安得食此？”偶谈祸福事，皆验。并嘱其昆季曰：“我今世本无恶，以前生一误历劫至此，惟兄等善事父母，勉为端人可也。”至期，奄奄而殁。

　　◎武林胡女武林胡氏女，名淑娟，为总宪文恪公曾孙女，叙庭观察女孙，循咳鹾尹之第五女也，鹾尹任扬州之东台场。道光十二年，丁观察忧归，治丧忧劳成疾。女闻父病剧，愿从母返里，未得请，遂密疏于城隍神，并城南观音楼，祈以身代。临登舆，嘱家人曰：“我去后请从节省。”众莫解，但唯唯而已。旋归，入门，面色如纸，直奔寝所。众谓中暑，进痧粒，女第仰视。须臾，血透重襟，揭衣视之，胸际割然，而佩刀犹在手也。急敷疮药，僵卧四昼夜，忽苏泣曰：“父岂真无济耶？昨有白衣人以杨枝洒余胸，曰：”从尔请，尔母已三日抵杭，得见尔父，命在不可强也。“次夕，梦父衣冠来，曰：”尔母及兄弟各无恙，尔且安焉。“女牵衣哭失声，曰：”父真无济矣。“越六日，凶耗至，而女疮自合。初，女许字于钱塘名诸生朱鼎华为室，朱母闻而哀之，乞完娶。女曰：”吾不能如兄弟奉汤药视含敛，独三年之丧不能居耶？“越半载，姑病剧，女始从母命归朱。衣不解带，到股投剂，病卒不起。夫妇异室，服阕乃成礼焉。逾年，生女一。壬寅岁，朱生游邗上，遭英夷乱，不得归。传言扬城已陷，女不能自安，遂得疾。临危，执婢子手曰：”教尔平日读《列女传》及《孝经》诸书，吾有替人矣。“垂玉箸尺余而瞑。

　　◎虎口巧报荆溪有二人，髫年相善，壮而一贫一富。贫者仅解书数，而其妻美艳，富者乃设谋，谓有富家需管理钱谷人，可往投之。贫者感谢，富者具舟并载其妻同行。

　　将抵山，谓贫者曰：“留汝妻守舟，吾与汝可先往询之。”贫者首肯，遂偕上山。

　　富者宛转引入溪林极僻处，暗出腰钺砍之，佯哭下山，谓其妻曰：“汝夫死于虎矣。”妇大哭，富者曰：“试同往觅之。”偕妇上山，又宛转至溪林极僻处，拥抱求淫。妇正惶哭，闻忽有虎从丛薄中出，衔富者去。妇惊走，遥望山后一人哭来，骇以为鬼，至则其夫抱腰而来。虽负重伤，尚不至死也。乃相持大哭，各道其故，转悲为喜矣。

　　◎大娘娘钱梅溪曰：余侄媳杨氏，于归后生一子一女，忽发狂，登墙上屋如履平地。

　　一夕，作吴兴口音云：“大娘娘，我寻汝三十年，乃在此地耶？”婢妪骇之，因问尊神从何处来，有冤孽否？答曰：“我本某家妾，主人死时我方怀孕，而大娘娘必欲以内侄为后，及分娩，是男也，大娘佯喜不意。于三朝洗浴时，竟将绣针插入小儿脐中，即啼哭死。我因儿死，亦自经。方知其故，已告之城隍神，不日来捉汝矣。”言讫，乃大笑。不数日，而杨氏之狂益甚，伏地呼号，若被刑者然，未几遂死。余家尊长云：“如此案情，亟应早与了结，乃迟至三十余年，可见冥司公事亦废弛也。”余曰：“案虽迟久而不至漏网，鬼神之公道自胜人间。

　　◎戒赌气少年性情浮动，赌力赌食，稍不自慎，往往自戕其身，不可不戒也。尝闻吴门有糖团一物，糖和糯米，衣以芝麻，以油炸之，但滞膈腻脾，不能多食。有某甲，体极壮实，自诩善食糖团。某乙见其气盛言大，因激之曰：“汝能啖至百团，当于虎邱备灯船相邀。”某甲诺之。任意大嚼，食过五十余团，毫无难色，旁观者或为诧异，或为担忧。某甲意气自雄，及食至八十余团，已觉勉强，渐有不能下咽之势。某甲因必欲践言，竟将百团食尽。当时止觉胸腹膨胀，通身为之不适，继则愈胀愈大，坚如木石而苦不胜言矣。同人见症危，亟召其家人至彼。时有名医薛一瓢者，字雪白，与叶天土齐名（叶以天分胜，而薛以学力胜。薛之厅事署扫叶堂，叶之厅事署扫雪堂，二人两不相下，而实莫能轩轾之），因共扶掖至薛处，告以颠末。薛胗视逾时，曰：“是不可治也，六脉均伏腹中，凝结已如铜墙铁壁。攻之不力则不效，攻之太猛正气必立脱而亡。即速回家，料理后事可耳。”

　　众谓束手待毙，盍姑再求之叶天土。薛曰：“吾所不治之症，叶亦不能治也，但姑往叩之。”众复扶至叶处，叶言悉如薛，亦辞以不治。众答然，即退将出门。

　　叶复招之曰：“汝曾叩之薛某否？”众将薛言备述之，叶曰：“吾固曰不可治也，然则尚欲何往乎？”众曰：“薛言不治，君言亦如是，是真不治矣。送其家待死而已。”叶沉思良久，曰：“死马当活马医，可乎？”众许之。叶遂进内煎药，不移时出一碗，白如米泔而黏，曰：“先服此，当有继进之药。”服毕，逾时又出一巨碗，则色甚黑而浓厚，叶令尽服之。少顷，腹微动，旋大解，继以泻，愈泻而腹愈松，比泻止，腹软，惟觉人疲，余无所苦矣。盖某甲之症，惟有攻之一法，但急攻则人不克当，缓攻则人不及待。薛与叶皆知之，叶惟欲与薛争名，必待薛辞以不治之后始敢放手治之。治之效则名愈归己，治之不效亦可告无罪于人。

　　叶固因医致富者，其白色药，则以真参四两煎成，防其骤脱。其黑色药，则用斤许硝黄等味浓煎以成，冲墙倒壁之功。噫！亦神矣。向使薛辞以不治而不再叩叶，则其人死；叩叶而叶不问及薛，则其人亦死。不治之症叶竟肯治之，但一时乏四两真参，药必无效，则其人仍死。噫！亦险矣。然则人何苦轻与人赌食而不惜自戕其身哉？又闻服盐卤者，令人肠断而死，但饮猪油即解。吾乡有一人知此诀，尝与人赌服盐卤，因而取胜者多矣。一日，其人晨出门，嘱妻煎猪油以待，盖又将与人赌食盐卤也。傍晚，其人忽归，急索猪油，则其妻适将猪脂煎成，方出镬也，难以入口。大呼腹痛，狂跳不止，逾刻而死。是与前之赌糖团均可为炯戒者也。

　　◎马禹平马禹平，浙东贾人也，挟赀周行苏、扬、汉口、佛山间。数年间，虽无所亏折而所得亦无几。见同邑张贾生意日盛，踵门请曰：“贱意欲与君合本共作，以学江湖经济，何如？”张曰：“吾雅不惯与人合作，难如尊命。”马曰：“吾欲借邻壁之光以照陋室，合作不可，附骥而行若何？”张许之，遂约日同诣佛山，因物少出色，价亦过昂，张曰：“卷装空回则损往来行费，惟有洋锡一顶，途中不怕风雨，且可稍沾蝇头之利以抵川资。”于是各置洋锡千五百块，买舟分装，开则同开，泊则同泊。谁知过十八滩，马舟击破，藉张之舟人力拯其命，抢获行装，而洋锡已尽沉于水矣。张曰：“他物失水，多半无成，锡无碍也。请人没水捞之即得矣，吾候子同行焉。”马曰：“吾此惊不小，得失已尽付之于命。子为我耽延，心实不安，且未知何日可以蒇事，请先行。”遂自登岸，赁地鸠工，编蓬结厂而固请张行。张不得已，扬帆去，马与滩上人约曰：“能取滩底锡一条者，酬金五钱。”众皆跃水沉取而献，三日，所沉之锡已如其数，而滩上人犹纷纷入水捞取，马仍纳之。十日乃尽。检其数，多逾四倍。装运至江南售之，盈资五六万。先是，张早归里，告之马家，举室惊惶。越日，马亦欣然抵家，细陈苦中之甘，令勿声闻于外。遂诣张告慰。自后马无往不利，富竟十倍于张。盖十年前有巨商过十八滩，击破巨舟，客及舟人无一生者。所沉洋锡不少，乡人不知。值马亦破舟，故尽捞尽献耳。夫马遭沉舟之劫，心已灰矣，孰知劫之来，即运之至？

　　孰使之沉新锡于旧锡之上，且不沉张舟而独沉马舟？可知富贵利达之事，有数存焉。彼痴心妄想者，亦可憬然有悟矣。

　　●卷六◎高邮苏某高邮苏某，夫妇年皆四十，只有一子，爱同拱璧。一日，小婢抱出外厅，因雨滑足，将儿跌于阶下，头破而亡。苏某见之，即嘱婢速逃回母家，自抱其子，入谓系己失手跌毙，盖知其妻之性急而暴也。迨其妻急寻婢，而婢已不见矣。未几，苏某复举一子。按此事载《因果录》中，昔年家大人官京师时，亦曾微闻之朱文定公（士彦），盖公本高邮人，尝述其乡里美谈而未竟其绪，今亦不知苏氏子如何。以理度之，其必昌厥后无疑也。吾乡前明马恭敏公（森）亦有是事，系除夕婢抱儿在门首游戏，儿误抢投邻家爆竹盆中死。恭敏之父亦令其速逃远方，而向妻婉转寝其事。儿身故有疤痣，后一年复生子，疤痕宛然，知为故儿投胎再来，即恭敏也。恭敏以户部尚书致仕家居，尝以数言定民变，屡纾乡里之难事。

　　详徐兴公《榕阴新检》中。然则今之苏氏子纵不能如马恭敏，而其父之厚德则与恭敏之封翁正同，将来亦必有所表见于时，吾将洗耳待之矣。

　　◎霍节妇徽州霍姓，亦巨族，家有节妇贤而懦，往往为邻族所欺凌，从弗较也。城中有胡某者，酷好堪舆之术，技亦不精，饶于资。偶见一田地，以为中有大穴，询之，则霍节妇之产也。买之不可，遂伪立卖契，捏造中证，投牒公庭焉。霍节妇惧，愿以此田归胡，而以去无葬地为辞。胡欣然以瘠田数亩易之，而不知其所谓大穴者，无穴也，其所谓瘠田者，则真灵穴也。霍节妇不得已，遂卜葬其夫于瘠田中。而三十年内，子姓科甲连登矣。胡某自卜葬大穴后，家渐零落，费尽心机，非徒无益而反害之，岂但技不精之咎哉？

　　◎贾某山西贾某，少孤露，幼即订婚于王某家。王见其贫，迎之归。及长，合卺，而妻旋亡。王某优待之如故。王有少妾，美于色，诱之逃，并窃其资斧焉。逃至河南，居然成家，且生一子二女。后其岳家踪迹得之，劝其归，弗顾也。道光辛丑，详符之决口，全家遂葬鱼腹矣。

　　◎摆摊盘扬州赌风最盛，近日有摇摊之戏，官与商每合而为一，以资财角胜负，意气自雄，而南北委员之往来是邦者，亦鲜不沉溺其中，乐而忘反。甚至有诱赌之局，外张筵席，中蓄裙衩，名曰摆摊盘，尤为人心风俗之害。闻此数年来此风益炽，付西歌吹之外，局面又一新矣。近有商夥某甲者，家设摊盘，诱人子弟、破人家资者，亦不可数计。其子为秀士，正应秋闱，一夜忽有喜报到门，人多不信。翌日，取题名录观之，居然某甲之子也。众皆谓似此人家而有此善报，天道殆茫昧不可知。余亦闻而疑之。一日，晤罗茗香，告余曰：“某甲家之喜事，人皆诧之，而某甲之近事，则人所不知也。某甲于摊盘中，每年必购一二少妇居中作饵，去年购一中年妇人入局。初到时，即觉其神色不怡，细诘之，乃知系一宦家妇，其夫曾官邗上，死后家无丁口，不能自存，故隐忍到此。然自入局后，经今数阅月，颇能自持，并无染也。某甲忽动矜怜之心，立送之入清节堂（即恤嫠局），并极力为之道地，俾得其所。此妇亦甚情愿，较之在摊局中，竟判若仙凡矣。余曰：”善哉此事，功德甚大，有此一大善，则众不善自然可以消抵，其获善报也宜哉。“

　　◎嵩明州牧南嵩明州某甲者，时于乡间好行小惠，邻里多悦服之。惟遇公门中人，恒视若仇雠，每极力把持阻挠，虽颇于地方有益，而结怨已深，故平生踪迹不轻入城。偶值嫁女之年，入城购买杂物等件，猝遇胥役，即被押入衙署，回明本官搜求旧案。当将某甲杖责并加枷号，发往该乡地示众。兼有两役押解而行，适遇一深水渡头，某甲无地自容，遂带枷赴水死。时州牧赵某安坐堂皇，闻之亦不甚介意。半年后，当昼假寐，恍惚见戴枷人昂然直入，俄顷之际，内有小婢来报，二夫人已育麟儿。赵某本未举子，合署皆为称庆，独赵某深抱隐忧，于是自撰疏文，为设蘸坛以禳之。几及年余，忽梦中见前之戴枷人曰：“我在乡里，素有好人之称，并无欺压平民之事，不过替人调解，何至必不相容？即欲惩我，亦何必将我枷示乡里，使我做不得人，非逼我于命而何？汝既要我的命，我罪不至死之人，焉肯与汝干休？今到汝家以来，每见汝时时懊悔，可见汝真非要害我命者，冤可解而不可结，我去不与汝结雠矣。”言讫，悠然而逝。梦骤惊醒，但听内传新生公子忽发暴疾，势不能留，合署忙乱，旋报公子逝矣。中外皆来劝慰，而赵某暗中如释重负，后亦寂然。

　　◎章邱孝子章邱陈孝子，以磨镜为生，天性诚笃。年四十有二矣，家贫尚未授室，只一老母，年六十有六，孝子以磨镜资为甘旨之奉，先意承志，其母忘其为贫且老也。

　　一日，母犯股疽，彻夜呻吟，孝子号泣天，愿以身代。终夜扶侍，衣不解带者年余矣。医者以此症无药可治，惟吮之则其痛可稍减，孝子即每日口吮数次，不以为秽。因母病废业，贫无以为生，除甘旨供母外，日食糠秕数合，后其母身登上寿，家亦小康，孙且登乡荐矣。

　　◎浦城痴翁浦城周某，素性长厚，人或称为痴翁。夏日与客对弈，忽一贫士咆哮奔来，曰：“止欠汝息钱二千，何必便令管家逼我。”某尚嗫嚅，其人即大肆骂詈，毁坏棋局。某温谕之曰：“汝欲告免乎？”即濡笔付免票，其人急谢去。坐中客皆叹某之盛德，某曰：“此人貌凶而言狠，恐激成意外之变，故宽免之。”及日脯，忽报是人死于厕。时客尚在坐，共诘其故，乃知其人因债逼无措，服毒而来，意欲图诈。因感周翁之意，急归觅粪清解之，而药性暴发，已不及解矣。某乃对天谢，客亦大加敬服，或曰：“此翁非真能怜贫而忍辱者，将能以智免祸耳。痴者固如是乎？”

　　◎雷殛不孝大湖于某，年六十有二岁，以种田为业，家仅二子，长子年二十有八，次子年二十有四，贫甚，皆未授室。于某适病痢甚笃，长子孝甚，日侍汤药不稍离。

　　次子性游荡，漠不关心。延医立方，嘱须煎好后承露一宿，次晨饮之立效。长子日侍父侧，并无刻暇，因将药煎成，露于院中，嘱弟守视。弟与邻妇有私，是日邻妇之夫外出，潜就宿焉。不料药为蛇虺遗毒，次早其父服药即中毒死。其父之死虽非子杀，然当父病危笃之时，尚作为淫恶之事，以致药有虫毒，父以毒亡，则不孝孰大于是哉？后父丧尚未出殡，而次子已为雷殛死矣。

　　◎台湾唐某台湾唐某，家富饶，本以贩糖获利，群称为糖叟。中年死于瘵，妻尚少艾而无子，有族侄某常往来其家，年少，美丰姿，觊觎糖叟之产，百计挑其妻，遂通焉。并怂恿其妻告于族人立己为嗣，已据其室，居之不疑矣。族人有私议之者，亦有嘱胥役之者，某皆以重贿消弭之。值陈辨之乱，全家遭戮，其侄某独横尸路衢云。

　　◎马疡科高州马疡科，术甚精，遇有患者，先用药溃成大孔，再与议价，有不满其欲者，遂置之不治，以此殒命者不一其人矣。马家积资几及万金，忽患人面疮，自不能疗，辗转以死。其妻无子，仅一女，妻丑而淫，以多金博诸恶少欢，门庭如市，淫疮遍体矣。其女年十七，丑如其母，亦同倚门焉。夫母女俱丑，何以其门庭如市，若非多金之故，亦何至如此宣淫哉？自是而城中之业疡科者，咸为短气云。

　　◎顽师显报建安周某，以耕牧起家，晚生一子，延邻生徐某训之。子八岁即入塾，隆礼厚馈，有大户世家所不及者。宾主师弟相得甚欢。八年而周某病没，子已十六岁矣，徐即诱之为不善，又从中因以为利焉。周母知之，衔恨气愤而亡，徐遂主其家政，而子日渐淫荡，不五年已耗其产之半。一日，徐在家午睡，忽见周某持枪入，直刺其心胸，顷刻死矣。时家中见者二十人，家止一子，夜半亦死，婢妾星散。周某子目击其事，始大觉悟，修复家业焉。

　　◎银作祟湖州江某，以翰林改官，任直隶青县。时值年荒办赈，从中节省，得数万金，恐上官督过之，乃告病归。初至家，即见一巨鬼，长数丈，青面高鼻，红眼，着白衣，手持铁枪，若欲杀之者。江大惧，急呼家人，忽不见。既而有谣传直隶赈案发，将有抄家之事。江愈恐，遂将所有尽埋之，人无知者。未几，忽中风疾，不能言语，两手足皆拘挛，终日卧榻上，如醉如痴。自此室中鬼日益多，厥状狰凶闹无虚日。江既死，家中亦颠倒，只剩一孙，由是迁居。屋售他姓，而所埋之银不知归于何氏之手矣？

　　◎逆子吴门沈某，居葑溪，家本小康，其叔拥厚资而无子，死遂立某为嗣。某素无赖，不善事嗣母，又日浪游，全不顾家。及嗣母卒，草草殡殓，停棺不葬者至十余年，并岁时祭祀亦忘之。一夕鬼啸，某秉烛出，忽见其叔祖母以挺击之，大呼逃避，复追之，立时死，家资荡然矣。又常熟诸生有郑宗臣者，生一子，年才十五六，习为不善。宗臣恶之，子亦苦父之拘束也。乃取墨匣改为小棺，捏泥像置其中，题曰“清故邑庠生郑宗臣之柩”，埋于庭前。其仆见而谏之，不听。埋甫毕，两足忽腾踊，痛哭不已。一弹指间，气遂绝。此二事，皆家大人在苏州时所闻诸蒋伯生邑侯（因培）者。天之诛逆子，未有若是之速者也。

　　◎湖北夏某湖北夏某，于道光十一年遭水荒，父母双亡，时其年已十岁，饿倒路旁。有王某者，慈心好善，见而怜之，携归，给以衣食，并令与子弟同入塾读书。夏天分颇高，已能成文矣。一日，王某全家出外看灯，夏亦尾其后，见王某之妾少艾，挑与语，私通之。属其妾盗主人之金百两，携与潜逃。舟过汉江，适风激缆断，舟覆，沉江并死。主人道人追其妾，尚遥望见之，而不能救也。

　　◎地帅徽州程某，精堪舆之术，名闻四远，吾乡林某延之相地。林某，恶人也，奸盗邪淫，无恶不作。程某为卜一穴，真穴也。程某于定穴后，梦郡城隍召之入庙，令其毋点此穴。醒而恶之，既复以为梦幻难凭，复贪林某重利，仍为点穴。未几而阴雨晦冥三日夜，震雷一击而穴破矣。程某遂潜逃，未到家而死，林姓亦寝衰。

　　佥谓阴地不如心地好，相地者每举以为戒云。按此吾乡近事，啧啧人口者。初亦不知何家，观《因果录》始知为林姓，亦未详其何郡县也。

　　◎湖南熊某湖南堪舆熊某，技甚劣而心甚贪，为人营兆，葬于水泉沙砾者不知凡几矣。

　　有方节妇者，守节已十年，请熊某为其夫择地。熊以为可欺，与他地主结合，甘其词以诱之，重其价以要之。节妇不得已，典住宅以酬值焉。而不知其地实绝灭凶宅也。葬有日矣，夜梦神告之故，戒勿葬，且谓熊忍心害理，罪不可逭。节妇犹未以为然，比明遣人视熊某，则已于半夜死矣。

　　◎破人婚姻乾隆丁酉科龚怀青太史（大万）、姚佃芝主事（梁）同典广西乡试，首题为斯民也二句。某房考得一卷，欲荐之，忽梦人曰：“此人三破人婚姻，不可荐。”

　　某以梦不足凭，遂荐之。主司亦颇赏其文，某夜复梦曰：“此卷系抄袭陈勾山旧文，陈勾山稿中现有其文。荐而不售，衣巾尚在。荐而或售，据新例必除名。汝虽无大处分，何苦害人耶？”某以两梦告，主司谓我辈识得陈勾山文字，足征眼力之佳，若置之前列，恐遭磨勘。附之榜末，或无妨也。主司竟中之，及到部磨勘，官亦梦如前，遂以抄袭除名。盖不中则无由除名，中而不入梦亦不至除名，阴司之报施至于再梦三梦而不已，亦可谓不遗余力哉。

　　◎钱梅溪述孽报六事钱梅溪喜言孽报，皆近事也。尝云：常熟黄草塘有须姓，以屠牛为业，每杀一牛，必割其舌食之，以为美味。一日，将屠刀安置门之上方，忽闻二鼠相争，仰面看之，刀适落其口中，断舌死。又云：鱼行桥有一猎户，打鸟无算，后患病，医药无效，辗转床褥。忽梦神告之曰“汝要病愈，须将稻草扎一人，用汝平日所着衣冠披之。中藏生年月日，挂在树上，将鸟枪打之，病便可愈也。”及醒，乃以梦告其子，命如法行之。讵鸟枪一发，大噱而绝。又云：余近邻有薛庆官者，以屠羊为业，家颇饶。年四十余，忽得病，病愈后面成羊状。尝以三百金往安徽宗阳籴米，死于江中，不得其尸，以空棺归葬。一两月后，有人见薛背一包，卷一伞，从后宅走打鼓桥，自行自哭，盖鬼复还家云。又云：枫泾镇有沈二者，好食狗肉，生平杀狗无算。乾隆丙子岁，沈抱病甚笃，昏迷中见群犬绕床争啮其体，号呼求救。临死时，自投床下，两手据地，作犬吠数声而绝。又云：娄东有无赖杨姓者，以攘鸡为食，其术甚秘，人莫知也。其后杨背上忽生鸡毛一茎，乞人拔之，痛不可忍，因自言此偷鸡之报也。又云：湖州南浔镇有一小户人家妇顾氏者，貌颇美，适有县役某催科至其家，伺其夫远出，突入内室，举手摸其颈。顾大惊，旋入房，泣语其小姑曰：“此颈忽为男子手所加，岂可洗乎？”遂缢死。其小姑亦不知县役为何人，旁无觉者。越两月，某役偶乘舟过南浔，忽见顾氏上其舟，役忽告舟人曰：“吾前者不过以手摸其颈，何遽死乎？”遂投水，适遇来船牵缠其颈，不能解，立时流血死。舟人扬其语，闻于小姑，其事始白。而报应亦奇矣。

　　又云：长洲有徐某者，富而悭，亲友借贷，每拒弗见也。其子年弱冠，颇思干蛊，往往延接，或私自周给之。其父大怒，以为不肖，俟其见客时，持杖挞之，欲以绝其往来。未几，其子病，医药难施，或云獭肝可疗也，乃重值购一小獭，取其肝。未及服，而獭鬼来索命，云：“杀吾子以疗尔子，岂天理所能容乎？”夺其药去。徐某百计禳祷，卒无效，其子竟颠痫以死，而家道落矣。

　　◎常熟某甲常熟张塘楼有某甲，种田为业，家道小康。邻家有佣者，娶妻甚美，某甲见之，窃自念云：“若得此妇为妾，死无恨矣。”遂召佣者置之家，俟其饱食后，令其负重，如是者年余，遂得疾死。旋纳其妻，以为得所愿矣。越一二年，当八九月间，新雨乍晴，稻禾初熟，某适在田畔游行，见丛莽中佣棺欲朽，忽生善念，以为此人因我而死，今年冬底必将此棺入土，以慰其幽魂也。忽闻棺中有声，突出一蛇，啮其足，某甲大惊，负痛疾行，蛇尚在足蠕，数剔之不去，而某已惫矣。

　　因自吐其前谋于众，一村老幼咸来聚观，某甲死而复苏者数次，忽谓其妾曰：“我腹痒不可忍，急取刀破吾腹看其中果何物也？”遂抱持其妾而死，须臾妾亦死。

　　◎不养猫吾闽乡谚有“三代不养猫，全家无病耗”之语。闻福清有叶叟者，台山相国之后人也，素悯鼠，不畜猫。年四十余，忽于春日患噎症，至冬益剧，薄粥不能下咽，自分必死，长夜不寐，燃灯枯坐。适几上有炒米半瓶，群鼠欲窃食而不能入口，俄有一鼠衔一箸，植瓶中，以口咬箸，又一鼠衔其尾而曳之，瓶遂倒，群鼠争就食，啸呼为乐。叶叟观之，不觉大笑，咯出一赤物，如新生小孩之拳。顿觉胸前清爽，遂能吃粥，旬日全愈。又四十余年而考终。按此事亦甚小，然不可谓非适逢其报也。

　　◎狐报恩江阴高柏林者，少无赖，貌韶秀，住广福寺。旁。一日，见众僧缚一狐，将就刃矣。高再三劝止之，方释缚，狐已逸去矣。后于佛前求问终身，得吉笤，心窃喜，私计他日得志，当新是寺。及晨，有某邑宰召高为长随，颇宠任之，呼曰“小高”。宰治故冲繁，差使络绎，一日有钦差过，召小高付以千金，令办供应。

　　小高至驿中，前站已到，仓皇迎接，忽失金，愤极，欲投水死。旋有一老人救之，曰：“汝命应发大财，此非汝死所。”时供应铺设一无所备，钦差故廉俭，一见反大悦，以为好官，召其仆谕话，见其伶俐，即令跟随。嗣后声光益大，凡关差盐政，皆任为纪纲。不十年，拥资数十万金，自郡守以下多与通兰谱者。居然出入衙门，延为上客，后果重建广福寺。地方官仰体小高意，亦为之科派民间，百姓哗然。有好事者撰碑记一篇，假邮封直达抚军前，抚军察其事，据实奏闻，遂成钦案。先是，小高感老人恩得不死，乃塑像于家，每晨必礼拜。至是案发，乃泣跪像前求救。其夕，家中忽闻呼嗥声。明晨，视塑像汗出，如是三夜，忽闻事得轻办矣。或曰：“即此老人往托某公为缓颊，小高实不知。”后知老人乃狐也。

　　◎狐报仇嘉庆乙丑间，陕西甘棠县有高中秋者，素无赖而美须髯，身长八尺。尝入山打猎，有狐数十头，尽为杀剥其皮而食之。是年十二月，忽有二女子从天而降，娇美绝伦，自言琼宫侍者，谓中秋曰：“上帝使我侍君，君有九五之尊，愿自爱也。”中秋窃喜而无相佐之人，告之同邑武生王三槐，及本营参将旗牌官高珠。

　　王、高皆同伙打猎者也。闻之均大喜，遂以王女许中秋为正宫，而以二女为妃嫔。

　　二女者，能撒豆成兵、点石成金之法，试之果然，遂起意谋为不轨。中秋有佣工史满匮者，二高欲胁之以为将，而史不屑。一日，闻二高与王将割满匮头祭旗起事，约有日矣。满匮星夜入城击鼓，县令知其事，一面飞禀上台，而以满匮为眼目，尽捕获之。是时，方葆岩先生为陕西巡抚，状其事于朝，中秋等皆凌迟，惟两女者杳无踪迹，盖狐报仇也。狐亦恶极矣。

　　◎又淮南王某者，家素封，因开质库，扩邻屋，见有小狐三头，家人共逐之，王必欲杀之以除根，因毙其二。自此家中作闹无虚日，嘉庆己亥冬日，质库火烧，深受赔累。以此控告张真人，给牒而归。安静数月，复闹如故。王不堪其扰，将烬余当包陈本四万余金卖与程姓，程宅忽闻空中语云：“吾与王姓有仇，尔可不买。”其妻闻之甚明，遂不成约。辛丑三月，包楼复起火，烧尽无余矣。

　　◎蛇报吴县乡民某，有往穹窿山进香者，见舟子击一小蛇，某在旁戏语曰：“蛇能索命，击之者往往不祥。”语毕，径避去，亦不救也。是夜，梦有一蛇人立而言曰：“见死不救，何忍心耶？”遂以尾击其腮而醒，觉而齿痛异常，忽出黑血数升，延医视之，曰：“此蛇毒也。”医治半载始痊，而家资因以荡然矣。按此事亦小，然推见死不救之心，则何所不至，其得蛇报亦宜矣。

　　◎食鳖食鼋常熟葛友匡，为里中富翁，一生好食鳖，常买数十头养于瓮中，以备不时之需。一日，独坐中堂，闻瓮中作人语云：“友匡，汝欲灭尽我族乎？汝月内当死而不自知，尚欲害许多性命乎？”友匡大怒曰：“见怪不怪，其怪自坏。”乃尽烹而大啖之。不十日果死。又吴门有富翁者，拥资巨万，其子某好食异味。一日宴客，市得巨鼋，庖人将杀之，见鼋垂泪，以白某，请放之河。某怒，遂持刀自断其首，首甫堕地，忽跃至梁上，咸异之。遂烹而食之，味极美，以半馈其姻家，以半宴客。某仅尝数脔，即目眩神迷，但见屋梁上皆鼋首，扶至寝室，则床帐皆满矣。某自言曰有数百鼋来咬其足，痛不可忍。叫号三日而死。

　　◎放生诗吴门周生（存）喜放生，每一次放生，辄以小诗纪之。尝因放大鲤鱼作诗，末句云：倘若从龙去，还施润物功。颇得意。后入乡试，诗题为白云向空尽。诗成，苦结句语意不佳，忽忆自作放生诗，因以末二语作结，主司嘉赏，遂中式。

　　◎驴偿债兰州民张家畜一驴，善走，日可二百里。然好蹄啮生人，惟张父子三人乘之，则调良就驭，他人莫能乘。偶行医赵姓者，欲应狄道人延请，姑试借之。帖然驯伏，遂骑以行。既归，夜梦黑衣人语之曰：“我，张氏家驴也，前生借君钱三百未还，今当补偿，昨乘我至狄道界，往返才二百八十里，尚未满数，速借我，再骑二十里，则吾事毕矣。”问汝欠张氏钱几何？颦蹙曰：“多，不可说。”赵醒而异之，果复借以他适。既而忘之，去路稍远，忽奋跃掀赵堕地，计程则不止二十里矣。赵益异之，揽辔祝曰：“吾知其故矣，但今距吾家十里，不乘汝如何得达？归当以十钱买刍秣饲汝，何如？”驴伫视良久，复驯伏就骑。嗣后赵故欲试之，甫据鞍作欲乘状，即啼啮长鸣矣。夫变畜还债，见之说部者甚多，此家大人在甘藩任内听署中书吏所口述近事，可征信也。

　　◎獭索命李春潭观察于癸已年三月，押粮船至怀宁县属之大长沟。有役龚恺，夜梦一老人须发皓然，言明早有难，乞为援手，后当图报。醒而不解所谓，次早忽闻邻舟喧闹，往视之，见有一大水獭伸首近舟，忽浮忽没。舟人聚观之，俄被获，龚忆所梦见而心动，出青蚨五百向买。众皆允，惟水手陈四不许，且曰：“一皮犹值数金，岂五百文所能买？”龚欲添钱，陈已用铁叉击其首，立毙。剥其皮，分啖其肉。后食肉者皆病，陈尤剧，昏愤中自言我多年修养，偶遇厄难，众人皆允卖，独尔不许，击我立死，我必索尔命。众为之祷，不允，卧疾数日，叫嗥不已而殒。于连亭曰：物虽至微，无不惜命，浮屠氏之教最重戒杀，莲池大师有放生池，杭人至今不废。况以水族之物，竟能见梦于人，其为灵异可知。龚虽出钱不多，犹有善根，陈四立毙其命，实属残忍，宜报复之不爽也。尝闻有某某嗜鳖，一夜梦黑衣人叩首乞命，其妻梦亦相同。次早，渔人送一大鳖至，某喜甚，妻劝曰：“昨夜所梦黑衣人，其殆是乎？曷放之。”某不允，烹而大嚼。忽思浴，久而无声，妻往视，则满盆皆血水，骨肉无存，惟余一辫而已。与此事正可参观。

　　◎鳝索命贵州黄兑眉上舍云：贵筑有某某，性嗜鳝，每饭必具，年近六旬矣。一日，赴市买鳝，拣择肥大者，卖鱼者令其自取。某揎袖裸臂探手缸底摸之，忽群鳝涌起，竞啮其臂几满，痛绝仆地。群鳝累累悬臂间，齿皆人肉。亟呼其子至，抬回家中，以剪断鳝身，而鳝首紧啮不放，一一敲落，而臂肉尽脱，长号而绝。合市聚观，咸以为异。有为之戒杀生者。

　　◎鲈香馆山西省城外有晋祠地方，人烟辐辏，商贾云集。其地有酒馆，烹驴肉最香美，远近闻名，来饮者日以千百计，署扁曰鲈香馆，盖借鲈为驴也。其法以草驴一头，养得极肥，先醉以酒，满身排打，将割其肉，先钉四桩捆住其足，而以巨木一根横压于背，击其头尾，使不得动。初以百滚汤沃其身，将毛刮尽，再以快刀零割其肉，或要食腿，或食肚，或食脊，或头尾，各随客便。当客下箸时，其肉尚未死绝也。此馆相沿已十余年，至乾隆辛丑岁，长白巴公延三为山西方伯，闻其事，遂命地方官查拿，始知业是者十余人。送臬署治其狱，引谋财害命例，将为首者论斩，余俱边远充军，勒石永禁。闻者快之。

　　◎金陵不孝妇戊甲六月，余由温州守任因公进省，叩谒廉访周石生先生（开麒），并将近著《劝戒录》呈政。廉访温厚和平而尤喜讲因果，颇与余同契。越日，叩辞，燕谈之顷，廉访云：“吾乡有一事，甚真确，余所目击者，当为尔述之。”因云：金陵城内寡妪某姓者，老而瞽，仅一子一孙，子娶妇某氏，凶悍异常，人皆知其不孝。孙亦娶媳，则颇知礼义，常不以其姑为然，无如何也。其子与孙时以小经纪出外，家中惟婆媳三代三人，并应门仆及灶下婢均无之。悍妇固虐待其姑者。

　　一日，因事口角，妇恨极，逼姑于暗地逾时，竟被勒杀。妇意谓外人固不知也，而其孙媳难以相瞒，因告其媳曰：“我有一要紧事告汝，须终身勿向人言，言则于汝不利。”媳见神色不妙，亦微知大概，素畏其悍，只有首肯而已。因告以故，媳噤不出声，并嘱以翁回问及，但言得病身亡可耳。因此一家内外绝无知之者。

　　逾月，悍妇忽梦被摄至大殿，绿瓦高甍堂上神像森严，灯烛闪闪，台下皂役肃立，闻唤不孝妇某氏进，因战栗跪下。旋复唤至后殿，神之尊严与前殿同，阶下齐声喊报不孝妇某氏到。忽闻殿上者曰：“有人在此控汝矣。”妇见阶下跪一老妇，即其姑也。曰：“记前事否？”未及答，又闻殿上者曰：“暗地勒杀汝姑，是汝一人自为事乎？”妇自揣不能赖，因答云：“事诚有之。”殿上者曰：“汝当何罪知之乎？”因拍案喝曰：“此乃弥天大罪，在阳世当凌迟处死，在阴世当坠地狱五百年后方得超生。阳世之罪，另有处置。汝若能将此一段罪案多告世上一人得知，则免汝地狱一日之苦。汝切记之。”又告云：“此事汝夫虽不与闻，但夫纲不振，既不能制之于生前，复不能发之于死后，以致母死非命，应与斩决。汝回去便见分晓也。”阶下皂役同声吆喝，大惊而醒，因历述前梦如绘。未三日，妇即得恶疮遍身，溃烂自顶至踵，几无完肤，叫号四昼夜而死。其夫同月亦旋患断头疮而亡。

　　◎采生案略某县有商人者，以善贾致富，县有恶绅欲贷焉。不应。许以重息，不应。嗣以公事派出，又不应。绅深衔之。商人女仆有二岁女夭亡，绅诱仆使控县，云被商人妖术采生以死。县不准理，绅又觅同时夭女者，得五六家，贿以利，使皆控女被某商妖术致死，县皆不准。使控府，绅亲与太守言，太守某曰：“似此妖术，自古无此说，亦自古无此事，今安得办此案乎？”仍不准。绅嘱夭女之家控司及院，俱不准。绅乃作书寄都中当轴者，言商人采生妖术已致死多命。当轴者转致书于其省之中丞，中丞恐事发，有累于己，不得已收商人研讯。狱成，罪立决，临刑之日，天为之变，突起黄风，白昼昏暗冲市，墙壁板柱望之皆黄。人相顾面色俱黄。城中人无不叹息曰：“此某商之冤气也。”俄有自其县来者，言绅子忽得疯疾，大声呼冤，所言皆某商语。绅入视疾，即手指呼骂，绅不能近，越数日而亡。旬余，绅亦病疯而亡。中丞闻之惧，使纪纲三四人自护。一日，与司道议事，语未毕，忽厉声曰：“杀尔者某绅，非我也，奈何寻我？”司道谓其左右曰：“大人病矣。”速扶入，延医，不数日亦亡。自商人受刑后，至绅父子死及中丞之死，前后不过旬日。此乾隆四十余年事，不忍斥言其地与人。相传此案发后，即有台谏论列其事，曾通行各直省云。

　　◎吴探花仁和吴筑岩编修（福年）为诸生时，于道光乙未年四月初二日清晨，由所居缸儿巷行过水漾口河干，见老妇方投水，急唤舆夫二人自水中拯起。救醒询之，则以与媳不睦，口角轻生。以言劝释，出资唤舆送归。是年即膺秋荐，旋成乙巳进士，一甲第三人入翰苑，丙午主试贵州。

　　◎许司马仁和许君修（延敬），周生驾部（宗彦）之子也。由庠生以府同知捧檄吾闽。

　　道光十四年，权邵武同知事。同知官为闲曹，而君能以惠政逮民，民德之。俗好斗，凡杀人者可以财赇免，君独不受，迨谢事未行，而县苦水灾，斗米几千钱，县令杨某卒，民佥谓许侯才且廉，合词请于上官摄县事。时方设厂平粜，君严立程式，使吏不能侵渔。又虑贫乏无以得食，兴修城垣，以工代赈，全活甚众。以此劳瘁致疾，未一月而卒。卒之日，士民入吊，皆哭失声。邵武邑绅张公冕梦一官拜谒，仪从甚盛，如大府，急出迎。见则许君也。语张云已为邵武县城隍，三月初八日莅任。同时梦者数人，皆与张同。夫人庄氏在家，得梦亦同。并相迎偕赴任所，夫人梦中许之，旋得疾卒。十五年六月，邵邑亢旱，往岁祷雨在郡城隍庙，邑宰子安（衔远）以君惠济灵显，特诣县庙斋祷。雨大沛，禾苗尽起，阖境官民奔走焚香。于君生诞设祭演剧，顶礼膜拜者不绝。君之生殁始终惠佑邵民如此。是年闰六月，邑人扶乩者又笔示：已迁粤西桂林府城隍。其后浙人吴小崧（公谨）赴粤西郁林州刺史任，至省不待访问，已喧传许君调任示梦之事，感应如响。余闻君弟子双（延谷）广文言及其家梦兆签语，灵异之迹尚多，信所谓聪明正直而壹者也。君之哲嗣（善长）廪膳生，能文章，其必佑启而克昌也又可知矣。

　　◎金陵周氏金陵周石生廉访，先代皆孝友，廉访之高祖忠信乐善，施与不倦。昆弟凡三人，尝推财让两弟，每于岁暮裹白金自数两至数十两累累，盛以囊，亲拿之，策蹇出，遇有穷迫不能卒岁者，叩扉授之，不告姓氏而去。数十年如一日。家业渐替，再传遂贫乏。嗣诞生其祖中翰公，幼岐嶷聪颖，年十二即游庠，十六食饩，未几登拔萃科。乾隆三十年，恭值南巡，召试授中书，入直枢庭。中翰公有二子，长为甲寅孝廉官县令者。次即廉访之封翁，年二十登已酉拔萃科，以体弱早世。

　　时廉访才五岁，太夫人守节抚孤，赖舅氏家延师训读，教养成立。道光癸未，以第三人成进士，入词馆。历科道，出为监司，擢按察使。居官慈祥仁恕，当更有以善其后。论者皆以为先世厚德之胎，慈闱苦节之报也。闻县令公尝语廉访曰：“吾生不及见曾祖，而幼为大母所钟爱，挈与卧起。一日夜寝偶觉，瞥见榻前一老人倚案立，目有光奕奕，如两竿竹，随目以运。愕然问大母曰：”彼立者何人？‘大母叱曰：“深夜间童子毋得呓语。’遂不敢言。而其人面目须眉历历犹在目。

　　后度岁时，悬供先代像，瞻曾祖真容，如曾经见者。熟思之，即曩夜见之老人也。

　　彼时双眸光炯炯远射，其殆没而为神矣。“

