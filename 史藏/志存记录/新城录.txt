新城录　　（唐）沈亚之 撰 

　　元和九年，蔡之帅死。其子元济以其土叛逸，掠陈、汝之间。冬，纵兵临寿春，屠马塘，走其守令狐通，焚霍丘。淮南郡邑大骇，民人卷席而居。上闻之怒，谪其守。明年春，诏执金吾李将军驰传出守之。既至，收其壤平，聚寿春城，使人劳井闾。而市货耕桑之业始复，民人莫知复为战矣。 

　　八月乙巳，乃夜引兵南出霍丘百四十里，又拆而西四十里，营于万胜冈，筑新城。初，将军度曰：“吾士卒萍合之众也，易散而难役。吾以筑垒令之，必苦难，使寇闻之，必袭吾，思欲其自用。”乃召诸将谓曰：“吾且日望气，其状有寇，谨备之。”令诸军分营连居，环回之间，十有余里。各视营之所向，宜为数堵之垣，以御暴矢耳。诸将素奇将军言，归而亟晓其卒，故所争立就。将军与监军使出，周视之，以武宁大称筑者之能，劳以酒帛，语宠其将。因曰：“既已幸周缭之善，其他将耻其功之不类，乃复兴。”即日而垣周。将军、监军使出，具牛酒为劳，因士卒之乐，又令曰：“山泽之地，□□□□，今时方秋，浸潦用事，谓众之功难为也。顾□其今日而周，明日而坏，吾为诸君惜之。诚能致其厚，则土藏气色，脉力相辅，虽霖潦不为患矣。”筑者皆悦，复争为厚。及竟，将军、监军使出视之，复劳曰：“嗟乎！诸君之能，众士之功也。既周且厚，始为其垣，今则城矣。”因自吟曰：“城乎，城乎！使其增数仞，其餙之寇虽蚩尤，宁敢犯我乎？”遂归。诸将相谓曰：“乃者，将军之词得无意其高耶？吾党亦丑其卑矣！”复增其筑，于是新城遂具。 

　　明日，果寇来，望见皆愕然。因至新城，傍具张喉，高言指城上曰：“为我曹敬谢将军。”讫，辞而去。诸将尽伏。寇亦以王览、董重质营其侧拒之。十一月戊辰，将军将卒万余，西渡涧渠上史蔟冈与贼阵。自平明至日中，进退相延不得合。及日侧，将军乃谋曰：“彼必乘暮，伺吾还兵，击我必矣。”于是，引兵急切履寇，进退数里，乃以精兵分伏其两隅，复自进退，间拔其嬴老先复。令军中曰：“皆坐贼之后。”见官帜有引渡者，以为兵怠，俱还，遂大呼疾驰东下。于是伏兵皆奋断其后，贼大溃。杀伤千余，生得数十人，官卒死者亦数百人。日暮时，亮为先锋将，使百骑游击左右。独五人环驰如毂，至贼麾下，斩其将王览，继辔转间而归。 

　　十一年夏，高霞寓败于随、唐。既谪，尽发其卒属陈。秋，捕得寇兵，尽罢南境之备，俱东备矣。九月，使偏将军李曜领步卒数百人从险道夜行，衔枚入寇境，西过九女原百余里，屠其堡众三十余垒。又使义营诸将西北境安阳山，破其土附屯戍之众数十百人，招其降民男女万户，得其将二人用之。久之，朝之卿士以为将军怠于战，或发其语，而客亦有来诘于将军曰：“始天下高将军之义，以将军兵临三州之寇，谓一举而取，何为久不称其获与？”将军曰：“子之望吾，非也。夫锄深根者，必利其锸。乃吾之部，多吴楚耕贩之人，习于沮泽之上，彼鱼鸟之性，其生也，恇恇如偷见其游翔之群，非不多也，及抚掌而骇之，即争为溃矣。而寇亦素惧吾名，常以精卒待我。今驱是于欹谷之间，与寇决斗，譬由畜彘之御穷狼，宁有所抗！盖居之严城以固其息，令日暮从壁上望见寇骑号呼奔突之状，以熟其目。然吾又常喻以风云胜败之语，以壮所恃，如目熟而□□□可用，吾伺其利而击之？期于必胜，此名□□也。” 

　　十一年冬，诏书促战。十月乙未，上遣中贵人来□视将军。于是图其阵于帐中，令诸将各识其序，且□击鼓，教士卒为分合圆方之势，备画所用。将军出客，有难之者：“自建中于今，淮西三□其间矣。虽蒙赦令，然未尝斯须忘战，故介兵。人传其兵，父训之子，兄教之弟，非战事不语。是寇以将军名闻天下，故不敢犯。自将军西出疆，屯兵于万胜城，以控其要，濠水而东，连次江淮之间，郡邑之人耕桑自力，展转相属，曾不为寇虞，此将军之功也。以强计杀诚招其转祸之人，继来如绳，此将军之用也。今将军不以此为百全之基，驱貊越之人，身自蒙坚，而与必死之寇决命，顷刻即万有一不如将军之指，东土之固，将安仰哉！”对曰：“此吾以熟于计，久矣！然吾昔尝仕于河塞，十有余年，若偻之忘伸也。前行始入觐，不意蒙宠于过，误使率师振旅，吾之力唯其所屈已死，效犬马随羁而引者也，羁之使驰，则为之驰；羁缓则步。安有择途陆而避僵蹶哉！如有从之不前，衔之不止，徒见挞贱之弃□□□颈踠足以待御，且圣上旦暮待绩于吾，中贵人至兵吾蒙羁之日也，何敢自引□便而已矣！”遂以十一月庚辰，夜漏过四十刻，引兵而渡上史蔟，收之，下属贼垒分练皆察，及日中大风从西起，拆瞽回炽。将军谓中贵人曰：“今日之候，非其利也，愿屯兵堡史蔟以伺之。”中贵人曰：“某受命视公战，不视公守。”将军不得已，乃阵。中军为前武宁军，次之左右辅，皆亲兵。战凡十合，会庐宣之军居间闻战声，自惊溃失次，且遁，是贼军方苦。中军武宁之杀伤几欲引去，及闻庐宣之军惊溃，即分精兵数百，劲突所溃以击之。而将军复与中军武宁深逐贼而行数十里，因与庐宣之军相弃。庐宣之军先遁去，卒无所伤。至暮，中军力斗，遂死其将曹惟直、张忠信、杨浑等及卒死者数百人，武宁死者亦数百人。还军，新城虽无功者，亦劳之。以故士卒无战苦畏叛之患。时亚之客寿春，得详其语而书之，以备史听。 

