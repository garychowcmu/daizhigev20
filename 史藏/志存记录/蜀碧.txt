　　蜀碧 清朝 彭遵泗撰

　　提要「蜀碧」四卷，国朝彭遵泗撰。遵泗字磬泉，丹棱人，乾隆丁巳进士，官翰林院编修。是书纪蜀乱始末及一时死节士女，其曰蜀碧者，取苌弘之血三年化碧意也。起明崇祯元年戊辰，至我朝康熙二年癸卯；末有附记及杨展、刘道贞、铁脚板、余飞等传。其书大旨以沈云祚称献逆残蜀，由风俗之恶，故为此书，备书死难者姓名，以雪斯耻；而体例冗杂，如载桐城二老事，与蜀事无关；又如贼梦梓潼神以宗弟红柬来谒诸事，亦太涉神怪也。（「钦定四库全书」）

　　彭序蜀碧者，哭蜀也。哭蜀者，所以着杨嗣昌之罪而悯邵捷春之愚，以吊忠魂烈魄于地下也。蜀之险，甲天下，绝其要塞，虽百万可立挫焉。贼一入寇，秦良玉扼之，向非赂陈奇瑜脱去，则贼之亡久矣。嗣昌委贼于蜀，夫人知之而捷春不知也。撤夔、万之藩篱，守重庆之门户，使贼得以出入纵横而无所忌，此其罪在谁哉？故曰哭蜀者，所以着杨嗣昌之罪而悯邵捷春之愚也。献贼之三入蜀也，分道屠戮，流血成川，蜀之受祸极矣。当是时，自缙绅以至氓庶，尽节者不可胜数；而闺中妇女，或闭户自焚、或骂贼以死者无算也。戎马倥偬，其事不必尽传；传者又莫由表述。笔之于书，使后之君子得以考之，则死者可以无憾。故曰哭蜀者，所以吊忠魂烈魄于地下也。曩者，余尝论其大略，特未暇详。今余弟磬泉采择成编，颇为详悉，是固余之志也。呜呼！蜀非有深怨积怒于贼也，而残忍若此，天实为之耶？抑人事使然耶？览是集者，必将有叹息泣下而不能已者已。故曰蜀碧者，哭蜀也。乐斋彭端淑序。

　　自序史氏丹溪生忆甲申遗事而叹曰：嗟乎！自古残忍之贼，亡甚献忠；遭祸之烈，亦未如明季之蜀者也。蜀自献藩启封，世有令嗣，休养生息几三百年；士民之庶、物力之饶，甲乎天下。其间虽经鄢蓝播蔺之乱，元气犹存。故张逆一入，旋即败归，未大创也。崇祯十年，闯贼直犯成都，西北半壁，攻无坚城。十三年而献又继之，蜀始臲卼焉。原其故，文灿受绐于房、谷，其走挺矣；嗣昌督师于荆、襄，其毒流矣；捷春拒谏于石砫，其隘通矣；士奇遏粮于守军，其遮撤矣。嗣是陷夔门，破梁万，走荣贵，败曾英，血染佛图，囗穴重庆；瑞王君臣，骈首就戮。当是时，使蜀藩之志果于拒贼，监军之饷得请即行，其能保有成都乎？不能也。腹心既溃而求全于首领，难矣！独怪献逆据蜀后，僭号称帝，不思收拾人心，而处心积虑成乎其杀，匏奴死、雪鳅死、贯戏死、刳腹死、边地死：士尽矣，及匠佣；男尽矣，及妇女；民尽矣、及僧道；人尽矣，及犬牛；物尽矣，及兵卒。又焚其殿，碎其砌，毁其屋，堙其井，平其城。二年之内，积骸如山，流血成川；而贼之逞毒，一日封刃，其心不乐也。由前言之，四方是维，天子是毗，谁司兵柄，万死莫赎！由后言之，天方荐瘥，丧乱弘多，浩劫之来，自有宿也。故西充授首而后，多门之死，不可胜悼矣。夫考古之籍，推蜀之由，张仪之启疆、公孙之跃马、谯纵之迫胁、李特之流乱、刘辟之狂戆、王建之发迹、知祥之踵据、玉珍之草窃，争城夺地，创霸图王，而皆抚有蜀民，不敢荼毒。何献之肆恶，一至此耶！貙虎嗜人，不识好恶；兽心野性，固与人殊也。论者谓献逆僭号，蜀人不与；诛斩所置郡守牧令，蓄怨积怒，激而成凶。呜呼！此正蜀人之所以死乎？余幼时固闻献逆遗事，厥后博采群书，凡当时忠臣、烈士、节女、义夫可印证者，汇为「蜀碧」一编，以俟之后。是日也，惨然操觚，悲风四起，余壹不知心之所极，囗簌簌然而屡下也。壬戌八月朔五，丹溪生磬泉〔遵〕泗自叙。

　　种种破败、种种屠戮，数十年丧乱情事，括于一叙之中，故足为此书之弁；而文笔则挟嗔愤而含呜咽矣（蔡修莱跋）！

　　蜀碧卷一──起戊辰、止癸未戊辰崇祯元年冬十有二月，陕西贼大起。陕西连岁大祲，平凉、延安间饥民相聚为盗.首乱者王子顺、苗美、张圣、姬三儿、王嘉胤、黄虎、小红狼、一丈青、龙得水、混江龙、掠地虎、上天猴、闯王、孟良、刘六等、名目甚众。督抚讨之，久无成功。其后并小为大。李自成、张献忠虎视鸱张，秦、楚、豫、蜀之间，战无坚阵，攻无坚城，肝脑涂中原，而明社屋矣。

　　丹棱学博何修云：天启间大旱，遵义守令集黄冠祷雨，拜章者伏地弥曰，及起，守询之云，上帝召天下都城隍议事，章出甚迟.问议何事。云战场始于陕西。至崇祯初年，秦中贼果起。修，明季遵义人。

　　己巳四川地大震。是后不书四川，所纪皆蜀事也。

　　庚午辛未壬申癸酉，秦、蜀二境，击柝相闻，贼既乱秦，蜀岂无知！而瞿塘、剑阁间，不闻修边备，实军储，袖手以待贼入何与？备叙岁次，痛当事无阴雨之忧也。

　　甲戌，叙州母猪洞铜鼓鸣，声闻一昼夜。

　　二月，流贼张献忠，始自楚犯蜀。献忠，陕西肤施人；本将家子，少时从军犯法，得总兵陈洪范救免，刻栴檀为洪范像事之。其为贼也，与罗汝才同起。献忠身长而瘦，面微黄，须一尺六寸，僄劲果侠，军中称为黄虎又号八大王。二月，自郧阳渡汉，犯襄阳，连陷紫阳、平利、白河等邑，遂入四川。

　　贼陷夔州府，及大宁、大昌、开县、新宁诸邑。贼至大昌，人皆走避，有罗杰者，独坐室中，正衣冠，阅书史，贼入骂之，遇害。

　　贼犯梁山，邑人中书涂原击走之。原以中书家居，贼至，集乡勇与战。箐铣间，伐大松蹙山径，而用竹畚囊石飞击之。又以毒矢射贼，中者见血立毙。贼败退入巴州，为川兵所破，去攻太平，石砫女土司秦良玉将兵至夔，蜀抚刘汉臣运长寿之米顺流济师，贼知有备，不敢攻，太平围解。汉臣及按臣党崇雅，请用涂原，以蜀人治蜀兵，不许.贼攻保宁不下，走犯广元，城上发囗石击之遁。贼攻保宁，推官张一鹗、按臣刘宗祥、川北道夏时亨，共谋守御，不能下，走攻广元，围七昼夜，城上人发囗石击之，贼遂遁。

　　方贼犯彝陵、松滋，入归巴万山中，荆州推官刘振缨提施兵从战香溪坝、平阳坝，斩获殊众，而杨正芳有金沙铺之捷，李卑有莲花、白沟、二坪之捷，邓囗有胡地冲之捷，许成名有仙女之捷。当时川抚若董石砫，兵力扼巫夔，不令得入，诸镇戮力，可望成功。乃施兵以援荆东下，舍之勿追，夔关天险，无一人敢谁何。此贼入蜀之始也。

　　乙亥丙子先是，贼既退秦、楚间，藩封数陷，蜀王泄泄然，不知远虑.成都令吴继善，痛哭于王之朝，以书谏曰：高皇帝众建藩辅，碁置绣错，数年以来，踣命亡氏，失其国家。此数王者，非真有败德失道见绝于天也，直以拥富贵之赀，狃便安之计，为贼所利，而不思自全，此非殿下前车之鉴乎！今楚氛日恶，秦关失守，曹、闯、姚、黄（时姚、黄贼初起）陆梁左右，殿下付之悠悠而不恤。夫全蜀之险，在边不在腹，若设重戍于夔门剑阁，诚足自固；否则黄牛白帝，亦属彝庚；黑水阳平，更多歧径。乃欲坐守门庭，谓为设险，不可解者一也。往者，蔺酋扑减，献贼逃遁，止以蔺兵力有亏，献地利不习。今者，荆襄撤其藩篱，秦陇寒其唇齿；揣量贼情，益无瞻忌；而欲援引前事，冀幸将来；不可解者二也。至于锦城之固，不及秦关；白水之险，宁踰湘汉；此可恃以无虞，彼何为而失守？且城如孤注，救援先穷；时及严冬，长驱尤易；累卵不足喻其危，厝火不足明其急；而犹事泄泄以幸苟免；不可解者三也。为殿下计，宜召境内各官，谘诹谋议，发帑金以赡戍卒，散朽粟以慰饥民；出明禁以绝厮养苍头，蠲积逋以免流离沟瘠；募民兵以守隘，结彝目以资援；政教内修，声势旁振；则可易危为安，转祸为福。苟或不然，蜀事诚莫知所终矣。窃为殿下危之，王不能用（吴，江南人，才辩阔达，有谋略，后殉难于蜀）。

　　丁丑闰四月，雅州地震。马湖四土司，地震者二；叙州、建武、泸州、越隽，皆同日震。

　　五月，闯贼李自成，自秦州犯蜀，连陷南江、通江等邑，寻退去（自成出身事，见正史，此处从略）。

　　剑州大水。先一日，沿滩巨石数百皆反复无定，及水至，民登州堂以避者免，余俱漂没.黄肠凶具架屋檩者累累.九月，龙安地震。荣县黄时太家地鸣，声闻半里。工科给事中吴宇英言于朝曰：臣乡以诏书征发救关中者无已，壮丁死于疮痍，老弱困于骚动，以此城邑空虚，关梁不戒，贼蹈瑕抵隙，连陷南江、通江二邑，镇臣侯良柱，犹以贼遁为功，易视贼占；曰地震主兵，又曰地鸣者伏尸流血；灾不徒设，臣窃忧之（宇英，潼川人）。

　　十月丙寅，李自成由汉中趋攻广元，总兵侯良柱战死。李自成、混天星、过天星等，以十月初三日破汉中之宁羌州，分其军为三。一由黄坝攻七盘关，一由梨树口麦坪入广元，一由阳平关过青冈坪土门塔，向白水。侯良柱壁广元，贼至，力战死于阵，贼结七十营于乌龙山下（良柱阵亡，有尸无首，后削生前官职）。

　　贼陷昭化，知县王时化死之。初五日，贼分兵守二郎关.初八日，从浅滩过河，破昭化，知县王时化不屈死。

　　贼破剑州，知州徐尚卿及州人杨于鼎等死之。先是初九日，贼攻剑门，州吏士塞石牛道不得过，回屯江口。初十日，疾趋攻剑州，城将破，知州徐尚卿召士民语之曰：城不可守，吾惟有死耳。尔等避之，众不忍去。尚卿书「城空不可守，仗节为谁危；苟窜那无计，殊羞孤影随」数语；匿于怀。于鼎与尚卿共守城，城陷，尚卿自缢死，于鼎率子侄诸生令青等督众巷战，奋臂击贼.贼怒，支解以死，子侄皆被杀（尚卿，福建举人）。

　　贼破梓潼。十二日，梓潼破，庠生赵节、妻魏氏被执。绐贼曰：家有积金，窖之江边，愿取以行。贼喜，同至园子，潭氏奋身投水死。

　　贼陷江油，执知县马宏源。贼破梓潼，三分其军。一往绵州，一往盐亭，一往江油。江油陷，知县马宏源被执，不死，寻提问。

　　贼攻绵竹，诸生王铎及其妻赵氏死之。贼至绵州，彰明、安县、罗江、德阳、汉州，闻风先溃。攻绵竹，执诸生王铎及其妻赵氏，令之跪。铎大骂不屈，杀之；复胁赵氏；氏亦大骂，贼又杀之。时贡生施奇才妻姜氏，避乱西山，闻贼近，恐其辱也，拔一簪授婢曰：吾不能逃，汝速去。万一得生，汝主自北归来，持此语之，我不敢为家门羞。嘱毕，投崖死。

　　贼焚新都，越一日，焚彭县.贼掠郫县，主簿张应奇死之；攻温江，丞簿纵系囚逃。

　　贼破金堂，典史潘梦科死之。盐亭一股贼，抄西充，折遂宁，趋潼川，直走金堂，攻破之。梦科不屈死。自是重庆以下，皆戒严矣。

　　贼围成都二十日，蜀王之坟柏刊焉。

　　冬十有二月，总督洪承畴、总兵曹变蛟，帅师援蜀，次于广元。初，巡抚王维章以贼去，而侯良柱撤隘兵也相龃龉.上书言之朝廷，深以为忧.维章守保宁，良柱守广元。及广元破，良柱战殁，贼直逼成都。维章吾（？）在其下，不及援。按臣陈廷谟虽檄总兵罗尚文集永遵松茂之兵来援，又自以使事讫，新按臣梁士济已至，意可弛担，有诏维章、良柱俱落职，戴罪自赎.廷谟降三级。盖不知良柱之死也。时，辅臣刘字亮宗人歼于绵竹，告家难，上逮治维章，以傅宗龙代之。

　　戊寅春正月，洪承畴大败闯贼于梓潼，贼还走陕西。是役也，贼陷州县三十六，蜀创甚。

　　夏六月，秦寇再入蜀。寇由阳平、白水再入蜀，巡抚傅宗龙以滇兵二千与蜀帅罗尚文谋战守，却之。

　　己卯，保宁天鼓鸣.时，成都东岳庙玉帝像自动不止。

　　夏五月，以参政邵捷春抚蜀，代傅宗龙也。

　　秋八月，大学士杨嗣昌督师讨贼.先是十一年夏四月，张献忠伪降于谷城，理臣熊文灿责赂黄金裹千、珠琲盈斗、他货累万，受其降。及是年五月，献忠复叛，攻杀知县阮之钿，汉东大扰.上命阁部杨嗣昌督师讨之，赐上方剑，宴于平台后殿。上手觞嗣昌三爵，赐以诗云：盐梅今暂作干城，上将威严细柳营，一扫寇氛从此靖，还期教养遂民生。书用黄色金龙蜡笺，后署云：赐督师辅臣嗣昌。

　　张献忠寇蜀，官军败绩于汤家坝。先是，左良玉罹山之败（在七月），献忠谋入秦，秦督郑崇俭率副将张应元、汪之凤、贺人龙、李国奇扼兴安，贼犯兴山、太平等县，屯于永宁关、大巴山分水岭秦蜀之交界，又从义溪走马家洞、沙子岭，以窥合江，从鹿耳坡、高竹坪以窥大宁。蜀抚邵捷春，遣其兵二千人，同副将王之纶、方国安分地拒险.八月，官军败绩于汤家坝，之纶力战不支，都司何明没于阵，裨将多伤。

　　九月，方国安部将岳宗文、谭金弘破贼于三尖峰。时，又破之于黑水河。张献忠、罗汝才分其军，自白水之碧鱼口入秦，合江之万家坡入楚。

　　冬十有二月，流贼罗汝才犯蜀（汝才，绰号曹操。先，豫中童谣云：邺台复邺台，曹操今再来。汝才因假以为号）。

　　庚辰春，全川地鸣.夏五月，石砫女土官秦良玉大破罗汝才于夔州。汝才入巫山，为良玉所扼，遂犯夔州。良玉师至，乃去，已而邀之马家寨，斩首六百级，又追败于留马垭，斩其魁。东山虎复合他将大败之于谭家坪北平？又破之仙寺岭，夺汝才大纛，擒其渠副塌天等六人，贼走大宁。

　　六月，安岳红雨着物，俱赤色。

　　秋七月，督师杨嗣昌驻师彝陵。时，张献忠败于玛瑙山，遣间说左良玉曰：献忠在，故公见重，良玉乃围而不攻，贼得与山民市盐刍米酪，收溃卒，养痍伤，久之自兴房走白羊山，西合罗汝才，悉锐来攻夔州，官兵大溃。楚将张应元中流矢，突围走；参将汪之凤等战死。嗣昌在襄阳闻之，乃进师彝陵。嗣昌虚恢自用，又烦琐无大略，军行必自裁进止，千里待报，动失机宜。其驻彝陵也，偕幕士饮酒赋诗，一月不进，取华严第四卷，谓可诅蝗已旱，公然下教郡邑，且以上闻。朝士闻而叹曰：文若其将败乎？拥百万之众，戎服讲经，其衰已甚，将何以战。嗣昌，楚人，不欲贼一骑蹂楚。其初至军，即谋以蜀困贼，谓蜀地险远，极边则松潘诸蛮，吾藉将士力蹙贼而致之蜀。蜀能守则守，不能守，弃涪万松雅之间以陷贼.秦兵断栈道，临白水；滇兵屯曲靖，扼白石江；我率大兵掩击其后，驱入松潘诸蛮中，可制贼死命。又恐蜀之门户坚，反而决斗，凡蜀兵之强者，辄调之以饰他备；巡抚邵捷春戏下止弱卒二万，守重庆.捷春愤曰：令甲失一城，巡抚坐，今以蜀委贼，是督师杀我也。争之不能得。

　　时，嗣昌又下檄曰：贼东走大宁、大昌，由彝陵下荆襄者，我当之；西走紫兴、房竹，入秦者，左良玉当之。伺四川，走夔门，邵捷春当之。又令蜀抚弃两省界中三十二隘口，专守夔门；用楚大兵从竹房逼贼于大宁、大昌，势如圆盘点滴不漏。捷春意其以失地相害也，坚守各隘；会隘将覃思岱、杨茂选者，不相能；思岱阴中茂选，捷春不察，立召茂选，斩之，即以兵属思岱，一军皆怨，相率委去。贼遂从此隘入，诸隘骇散，贼直斩夔关，从白马渡过江，壁达州西关，蹂及蓬绵矣（见研斋文集）。

　　巡抚邵捷春移秦良玉兵至重庆.时，知绵州陆逊之罢官归，捷春遣往按行营垒过秦，秦冠带佩刀出见，左右男妾十余人，然能制其下，视他将加肃，为陆置酒。叹曰：邵公不知兵，吾一妇人，受国恩，应死，所恨与邵同死耳。逊之请其故。良玉曰：邵公移某自近去。其所驻重庆三四十里，而遣张令守黄泥洼，固已失地利矣。贼在归巫万山之上，俯瞰吾营，铁骑建瓴而下，张令破，次及我，我败，尚能救重庆之急乎？且阁部驱贼入蜀，无知愚皆知之，不及此时争山夺险，令贼毋敢即我，而坐以设防，此覆军之道也。

　　九月，张献忠陷大昌，总兵张令死之。捷春收兵扼梁山。先是，万元吉驻巫山，邵捷春驻大昌，相声援。捷春用其将邵仲光之言，以大昌之上中下马渡，水浅地平，难持久，乃扼水寨之观音岩为第一隘，而夜叉岩、三黄岭、磨子岩、鱼河洞、下涌诸处，各分兵三四百人以守。元吉以兵分力弱为忧.贼以九月，先突观音岩、三黄岭，窥下马渡，无备，破之。元吉急檄诸将邀之于谭家岭、七箐坎、干溪，而张奏凯以专兵屯净壁，捷春用罗洪政、沈应龙二将兵助之。已而献忠从竹菌坪突过净壁，进屯开县.嗣昌闻蜀兵溃，取观音岩守将邵仲光斩以徇。是时，张令中流矢死，石砫军亦覆没，令故奢崇明降将，年七十余，能马上用五石弩，中必贯革，忠勇善战，军中号神弩将，捷春倚之。然性轻敌，时有贼策一骑，于山呼其垒曰：谁是张将军，令易之，跃马出。贼曰：若善弩，今用相报，发矢中项以殁.良玉兵既败，单骑见捷春曰：事急矣，尽发吾溪洞之卒，可二万，我自饩其半，半饩之官，足破贼.土官家调兵，用一着一帚者，最急着，以能饭者毕，至帚则扫境尽出也。捷春见嗣昌与己不相能，而蜀无见粮，峒寨之人讵可信，遂谢良玉言，不用，自收其兵扼梁山。时，有降贼自请于捷春曰：某降有日矣，而公不我用，有疑我心乎？邵曰：军机大事，汝新从贼来，固不能无疑。贼曰：吾从贼久，恨失身，欲图报国，公疑则速杀我，否则当早用吾计。今贼大众既疲，乘饥可灭，倘有他贼以军粮接济者，虽百万众，无能破之矣。捷春从之。贼盛言诸贼山中所窖金银处，以动将士，而道上所遇皆饿莩，无人色，其死者剖其腹，尽草树皮，谓可信。乃尽新募军者二万人深入，皆覆没焉。

　　捷春退屯绵州。罗汝才既与张献忠合，献忠以梁山河水深，不得渡，谋于汝才曰：达州河浅，不如自开县西走，复东向，而趋达州。是时，方国安招集残兵保达之郊，献至不敢争，贼遂渡河，长驱深入。捷春退屯绵州，扼涪江。

　　贼趋汉中。赵光远、贺人龙拒之，复走巴西。捷春既扼涪江，贼闻，疾走剑州，越广元，将从间道趋汉中。赵光远、贺人龙拒之于阳平、百丈二关，不能进，乃踰昭化，复走巴西。张应元合楚、蜀兵邀之于梓潼，战小利，贼反斗，被囗，蜀将曹志耀、王光启、张世福，力战却之，降将张一川等阵亡，涪江军闻之遂溃。

　　贼屠绵州，捷春归成都，贼逼成都。贼从绵趋攻内江。内江有土司家将毛文者，设守，贼至，文与战，大败之于东瓜崖，杀其渠魁曰曹四。贼因偃旗鼓，疾走成都。成都城龟形，其下皆甃石，惟北角楼用土填筑，少瑕。贼夜至，穴城数处，将穿矣，城中出董卜蛮者，与之战，贼大败，杀其卒万人乃遁。

　　冬十月，参足突入玉井。占曰：虎狼暴害；其时，献方蹂躏四川，盖其应也。

　　十一月，逮邵捷春论死。嗣昌先以大昌失事，纠捷春罪，用监军道廖大亨代之。捷春为人清谨，有惠政，士民哭送者载道，舟不得行，竞逐散旗官，蜀王疏救，不听。

　　杨嗣昌进军驻重庆.嗣昌幕下评事万元吉，飨士于保宁，用猛如虎为正总统，张应元副之。令率其军，趋绵州，诸将分屯要害，而元吉自间道走射洪，遏蓬溪，以待贼.时，贼屯安岳周里场，知官军至，宵遁。如虎选骑逐贼，元吉与应元营安岳城下，以截贼归路。是月也，贼纵掠什邡、绵竹、安县、德阳、金堂，所至空城而遁。复由水道下简资.嗣昌征诸将合击，皆退缩，贼遂陷荣昌、永川。

　　十二月，贼陷泸州，知州苏琼死之。琼，江南进士，城破，正衣冠，向阙拜泣，坐堂上，贼至，不屈死。时，嗣昌在重庆，下令赦汝才罪，降者授官，有擒斩献忠者赏万金，爵通侯。次日，堂皇厨湢，遍题有「斩阁部头来者赏银三钱」。嗣昌瞠视咄叱，疑左右皆贼，勒三日进兵，会雨雪道断，再戒期视师，三檄贺人龙不至。初，嗣昌忧左良玉跋扈，私许贺代左，为平贼将军。已而，良玉有玛瑙山之捷。谓贺且需后命。良玉闻之，不悦，二将以是怨望。元吉进曰：军心未一，不可以战。盍令前军蹑贼，后军为继，中军从间道出梓潼，扼归路，以徐候济师；此万全策也。嗣昌有骄色。曰：贼易与耳，焉用分兵示弱耶。至是献忠破泸州。泸州城三隅，形锐而面江，止立石跕一路可北走。元吉请以大军自南捣其老巢，伏兵旁塞玉蟾寺，蹙贼北窜永川，逆而击之，可以尽歼。已而抵立石，贼营先移，秦师屯小市厢，隔水而阵，贼渡南溪，秦兵纵之，遂越成都，走汉州、德阳。元吉单骑至藉田铺，贼渡绵河，入巴州。嗣昌既诎监军谋不用，将以明年正月自统舟师赴云阳，檄三军陆行，疾趋追贼，毋令他佚。诸将乃尽从泸州蹑贼后，贼反而东走，诸路尽空，不可复遏。于是，自巴抵达，及于新开.辛巳春正月己丑，总兵猛如虎追贼及开县之黄陵城败绩。参将刘士杰等死之。官兵追贼至黄陵，日晡雨作，参将刘士杰环甲持矛，摧陷贼阵，贼众披靡，后军无继者，贼密抽骑，越竹箐中，乘高大呼驰下，士杰及游击郭开、猛如虎之子，先捷力战，皆死。如虎率牙兵鏖拒，中军马智挟之冲突溃围走，纛符尽失。嗣昌在云阳闻败，顿足叹曰：吾不用万监军之言，以至于此。贼遂东下。

　　万元吉永川之议也，猛如虎先行询乡导，无一人应者。元吉轻骑至城中，惟丞簿一、二人，县令戴尧云已先期遁。及诸将会于泸，中军陈可立拥纛牛头山，饮倡乐以观斗.元吉令之赴贼，背道驰去。如虎所将宁国兵止六百骑，余皆平贼镇兵（平贼镇左良玉），骄悍不法。流言云：想杀我左镇，跑杀我猛镇，盖诸军随良玉优游不战，而如虎逐贼，日驰风雪中，不乐也。未几，大噪西归.易曰：师出以律否臧凶。嗣昌之军律如此，宜其凶终也。

　　元吉以嗣昌荐，起自废官，欲乘时会，以立功名。当自保宁趋达州，时贼烧绝驿置，七百里不见烟火，单骑崎岖箐铣间.至江舍骑放舟，始及大军。故一见督师，即请分兵以为后；距开县之败，元吉亲至战处，为文以祭阵亡将士刘士杰等，哀动三军；在夔门收召残卒，登白帝以望贼骑，历历在山谷间.我师川湖诸将，反出其后，无一人御之者，不觉抚髀流涕而痛昔日吾谋之不用也。

　　三月，杨嗣昌至荆州之沙市，自杀。嗣昌引兵归楚，传箭召溃卒，顺流东下，而贼已席卷出川，率轻骑一日夜驰三百里，杀督师使者于道，取兵符驰呼襄阳城门入之，夜半从中起，城遂陷。献忠缚襄王，置堂下，属之酒。曰：吾欲断嗣昌头.嗣昌在远，今借王头，俾嗣昌以陷藩伏法。王努力尽此酒，遂害之。嗣昌羞愤，抵荆州沙市之徐家园，伏毒以死。

　　壬午夏，达州城濠水尽变为血，城中井鸣.又剑州民家有滴血，污其门，城中数万户皆同。

　　冬十月，松潘兵变。松潘边兵以索饷不给，聚众数万为乱，巡抚陈士奇以祸福谕之，众乃定。

　　癸未，大足县李结实如刀豆，川南李生黄瓜。占云：李生黄瓜，民皆无家。仳离之兆也。时，民家有储米箕中者，粒粒跃出，顷刻布地。

　　又，梓潼县龙江寺僧晨起汲水，见霞光烛天，潜伺之，少顷有麟浮出潼水，踰时乃隐.未几，献逆入。

　　蜀碧卷二──起甲申、止本年十二月甲申（是年三月十九日，闯贼李自成陷京师，怀宗殉社稷；五月，我大清世祖皇帝鼎燕都，是为顺治元年。岁八月、献贼陷蜀）春正月，日赤。日中有赤气数道，下宽上锐，自东指西；又日月无光，赤如血，仰视北斗，皆不复见。

　　大星出西方，芒焰闪铄不定。至献贼灭后乃隐.彭县白鹿山裂。

　　张献忠复自楚寇蜀，正月，夔府陷。先是，崇祯十六年献忠破江西、广东诸郡县，再入岳州，或有进策东下取吴越者，献忠以左良玉驻武昌，忌之；乃决议入蜀。时，蜀抚陈士奇，性率傲，无他筹略，缘劾候代，军不放粮.十三隘口无分遮者。贼至梅子坡山而饥，以无兵故入之。秦良玉驰援，众寡不敌，溃。正月，陷夔府。

　　贼入万县，贡生吴献棐被执，不屈死。献棐被执，强以为参军，不受，贼怒，断臂解腕而死。其子之英，痛父，亦被磔焉。

　　时，贼攻梁山，邑人高宗舟（副榜）率乡勇守北门，城陷，疾归家，令妻孥皆自尽，作书付仆，使间道达父所，而身统家奴二十余人，巷战被重伤，死。奴辈从之。又执庠生古元直妻谭氏，氏大骂，触阶而死。贼掩其尸而去。

　　贼屯万县.江滩水涨，贼不得上，留屯者三阅月，民皆逃避，贼诱以降者不杀，既出悉驱之入水。

　　夏四月，参将曾英败贼于忠州。贼至忠州，英率水师迎之，用火攻烧其舟百余号，贼死以千计，及英等还守涪州，贼遂悉众屯忠州葫芦坝。

　　参将曾英及守道刘鳞长与贼战于涪州，败绩。贼徒健斗者十余万，负载者倍之，置横阵四十里，左步右骑，翼舟而上。时，英与鳞长守涪州水路，赵荣贵守梁山陆路；贼至，荣贵望风先遁，英接战而败退，至五里望州关，贼追及，斫伤其颊.英手杀数人，跳而免，与鳞长走川南。

　　六月二十日，贼陷重庆，瑞王常浩及巡抚陈士奇以下各官死之。重庆下流四十里，曰铜锣峡，上江要路，士奇宿重兵以守。六月八日，献忠入涪，分舟师泝流犯峡，而己则登山疾驰一百五十里，破江津，掠其船，顺流而下。十七日，夺佛图关，贼得关峡，反出其下，兵士惊扰，不能支，遂溃。贼数十万至城下，士奇等日夜登陴，衣不解带，以火灌滚囗击贼，死无数。于是，贼发民墓凶具，负以穴城，而置大囗为火攻。至二十日夜，黑云四布，贼于城角藏火药数十筩，晨起，以火箭齐射药处，火发地裂，城遂陷。王与各官俱遇害。

　　瑞王常浩，神宗第五子；先自汉中奔蜀，关南道陈羽白与之俱。陇西士大夫多挈妻子以从王来，驻重庆，城陷被执。时，天无云而雷，贼曰：若再雷者释之。已而，王不免。王好佛，不近女色。丞监以下，皆化之。吴民有解瑞府粮者，无行费，必厚给赀，使早归.其死也，乘白气冉冉而没，人谓之兵解。

　　陈士奇，字平人，漳浦人，闽之能文家也。天启进士。崇祯十五年来抚川，缘劾候代；贼既入夔，将吏谓公曰：卸事抚军，可以去矣。公曰：贼自我入川来，我去何以对君父，义与封疆共存亡耳。城陷，与关南兵备副使陈纁、知府王行俭、巴县知县王锡、指挥顾景俱死。行俭，字质行，江南宜兴进士，贼缚于演武场，大骂不绝，贼脔之。锡字古田，江西新建进士，被执，慷慨激烈，与士奇备受五毒，磔死。景闻城陷，入王府，以己所乘马乘王，鞭而走，遇贼呼曰：贼宁杀我，无犯帝子。贼戕王，景死之。自瑞王以下，死者万人。是日，天大雷电，昼晦；献怒，架飞囗向天击之，天为之霁（按酆都林明囗作三忠传，盖士奇、行俭及锡也。而巴人刘道开有列传行世）。

　　贼断军士臂三万七千余人。时，重庆军士尚存三万七千余人，贼尽断其臂而纵之。

　　贼分兵攻合州，诸生董克治起兵拒战，死之。重庆既陷，贼即分兵掠合州，克治倾家赀、募勇壮，杀贼.贼大至，遇于长安坪，与战不胜，退据硐中，诱以爵位，不动，相守月余，贼凿山梯硐，举火熏之。凡三千人，感克治风义，至死无一变心者。时比田横云。入永川，邑人蒋世铉，集义勇二百人，撄城固守，后与贼战于东门，被执，劝之降，瞠目大呼曰：速杀我，不降也。贼寸磔之。邑孝廉梁士骐，遇贼，执之行，欲授以官，大怒，骂贼被杀。

　　秋八月初九日，贼攻成都，陷之。成都王至澍、太平王至渌、巡抚龙文光、巡按刘之渤及诸文官俱死，贼大杀三日。

　　贼自重庆趋成都，一路州县望风瓦解，烽火数百里不绝，咸都大震。蜀王谋迁于滇，按臣刘之渤力持不可。内江王不听，与之争，王以六月十三日成行，守门卒汹汹乱，辎重妇女有被掠者，王乃止。之渤与监纪同知方尧相等，请王出财货，招募死士，向东杀贼.王以祖制为辞.于是，城中一日数惊，火药局灾，雷震宫殿，大雨雹。王惧，方出财招募，三目，人无应之者，而贼从资简至矣。是时，新抚龙文光、总兵刘佳印，率三千兵自川北入援，谋守御，而王宗大姓逸去者半。贼薄城下，佳印出战败还，文光见濠洄急，遣郫县令赵佳炜决都江大堰以益之。时，贼穴城实以火药，又刳大木长数丈者合之，缠以帛，储药向城楼。之渤等厉众奋击，贼却二三里。未几，雨大作，雷电交加，守陴者不能立。贼纵火攻城，穴西北土取，以大囗击之，锦江楼崩，木石飞空蔽天，贼蜂拥而入。城破，王率嫔妃沈于宫中八角井。太平王至渌从焉。文光等俱殉难，贼大杀三日。

　　成都王至澍，嗣王奉铨长子，万历四十三年嗣，城陷自沈于井。邱妃随王宫人素馨等，相继从死（志云：王先数日赴社稷坛井侧，闻贼入，投之，与此小异）。

　　初，高皇子蜀献王好学，帝呼为蜀秀才，妙选名儒；侍讲幄缮写，购藏图书甚富，而世传献王得鸿宝之书于内府，子孙善黄白冶化，然皆积不用。至陷，藩亦能作黄金，因恃其都为天险，而蜀士大夫以道恶地偏，无复多忧.迨五月，审知国信；七月，传贼将至，城中人震恐，每夜呼曰：闯至矣！明日又呼曰：献至矣！王不知所为，谋以宫人遯于荒，富家亦从孥以出。以刘之渤持之不果。蜀世有共德，王号贤王，特以祖宗之制，不典兵，不与民事，故请饷弗听，请召募弗听，贼傅城下，始出金购兵，而人莫应。二百七十年富庶之藩封，丧于贼手矣。哀哉！

　　太平王至渌，嗣王奉铨第四子，万历四十四年封，随居成都，贼入，同蜀王投井死（或云内江王非）。

　　龙文光，柳州进士，以川北道擢抚四川，驻节顺庆.闻贼趋成都，星驰赴省，图拒守；城破，投浣花溪死。刘之渤，字羽长，宝鸡进士，以御史巡按四川，与文光谋守城，被执，贼以同乡，欲用之。之渤大骂曰：死贼，我岂从汝耶？贼缚于端礼门外，攒矢射之，不少屈，临死厉声曰：宁多剐我一刀，少杀一百姓。贼磔其尸。一时从死者，按察副使张继孟、守西道陈其赤、建昌兵备佥事刘士斗、监纪同知方尧相、成都令吴继善、华阳令沈云祚、郫县令赵嘉炜、教授何（失名）、长史郑安民。

　　刘士斗，番禺人，以进士任成都推官；之渤特荐建昌兵备佥事。贼将入，之渤趋之行。士斗曰：安危死生同此耳。城陷，死之。尧相，字绍虞，黄冈人，兵饷不继，与巡按请于蜀藩，不允，遂投王府河，以拯起，次日被执，受害于万里桥；其绝命词云：「时危节见古今同，取义成仁且尽忠。江水茫茫愿借力，此身飘荡赴团风」（方家在团风故云）。继善，江南人；贼未至，上书藩府劝其出饷募兵，累累数百言，极痛切，王不用；城破，合家三十六人同日死难.云祚，字子凌，太仓人；城陷，与之渤、士斗俱幽于太慈寺，绝粒半月，不死，贼馈之食，诱降，云祚跃起大骂云：吾欲食贼肉耳，岂食贼粟哉？与二刘同遇害。有幼子荀蔚，方五岁，友人匿之山中，得免。越二十年始归.嘉炜，浙江监生，令郫县，贼围城，濠涸，文光令决都江堰以益之，水甫至，城陷。嘉炜还，遇贼，射之，赴水死。其子庆麒，自浙来，万里求父尸，三年不获，遇堰夫向应泰，告以死处。为三渡口，招魂垒土葬焉。何教授，当城破时，坐明伦堂，鸣鼓集诸生不至，夫妇自缢.武臣死者刘佳印。佳印，川北总兵，贼走成都，与抚臣文光率三千兵赴援，比至，贼薄城，出战，败还；同文光赴浣花溪死。总兵张奏凯，綦江人，守东门，城陷死。叙南卫世袭指挥同知鲁印昌，镇守成都；合州人罗大爵、山东人刘镇藩、雅州指挥阮上奇、抚标参将徐明蛟、都司佥书李之珍，或以陷阵死、或以巷战死。

　　乡宦士女殉难者，原任顺天府治中庄祖诏同弟致任按察司祖诰.祖诰当贼入，整衣冠，端坐于大堂，大骂贼，遇害。原任东流知县干曰贞，贼入城，曰贞拒之，用砖毙一贼而死。明经邱之坊及子庠生祖福居乡，贼遣人招之，之坊卧于床，曰：吾受国恩已久，更知谁耶，掉臂复卧，不食死。贼执祖福，叱之跪。祖福曰：朝廷士子，岂为贼屈乎？大骂而死。诸生王呜珂妻熊氏被执，贼胁之；氏骂曰：我名家妇，肯辱身从汝？贼怒杀之（以上成都县人）。

　　致仕大理寺正王秉干，城陷，驱合家投井，以身骂贼遇害。原任宣化府同知王履亨，被执至新桥，投江死。生员何继皋，以伪学官杨允升道诸生应考，大骂自刎死（三人华阳县人）。

　　闻蜀藩殉国，死者原任给事中吴宇英、原任工部主事蔡如蕙、举人江腾龙（俱潼川人）。

　　不就贼死者，内江张于廉，以彭泽令致仕归，贼迫就伪职，不从，与妻锺氏同骂贼死。安县明经赵鸿伟，子进士昱，贼召入监，不应，全家罹害。安县监生李资生，宣大总督鉴之子也；贼逼入监，生叹曰：吾为大臣子，肯屈贼乎？以死自誓。妻董氏，年二十三，愿从夫死，并自经。新繁诸生费经世者，与贼将有旧，贼将欲荐而官之，坚辞，为贼所杀。资阳诸生杨宏芳，为贼所得，持扇行歌于道，至西门，从容投石桥潭死。大学士绵州刘宇亮子裔盛，从贼授之官，使回绵移家，其妻王氏曰：贼之官，汝固可作；贼之妻，我断不为；自缢死。什邡明经李爱芳二女适宗室朱氏弟兄，城陷，二朱已先期出，贼大搜藩宗，二朱知不免，投水死。李氏姊妹相谓曰：夫死安归，联袂溺于江。汉州诸生陈云鹏，为贼搜执，欲授以官，不从死之。

　　贼略崇庆州，知州王励精死之。励精，陕西蒲城人，贼破成都，州人闻风先避，其仆劝之去，励精不可，具朝服，北面拜，复西向，如礼从容，于甬壁书文山孔曰成仁数语.书罢，登楼，以利刃缚柱而露其锋，储火药于楼下，危坐以俟，及报贼骑渡江，纵火药发，触刃贯胸以死。贼壮其节，敛葬之。至今所书雨洗风凌，墨痕不灭。

　　贼入新津，贡生王源长及妻徐氏死之。源长，邑人，崇祯间拔贡，献至，揭一联于室云：存心正大光明，夜可焚香告上帝；立身忠孝廉节，日将披赤事明君。为贼所执，不屈死。妻徐氏从之。有袁氏者，诸生蓝灿妻。灿死于贼，氏闻自经。

　　贼略汉州。举人江禹泽，妻陶氏，被执，不辱，同儿媳张氏携手骂贼，引颈就刃。时，张氏妇闻贼逼近将衣服周身缝固，投井死，贼退数日，出其尸，颜色如生。

　　贼略彭县，士民祝丕传，鲁城隍等死之。丕传，邑诸生，孙可望至彭，丕传负母逃避樊家场，贼追及，欲杀其母，求以己代，不许，遂大骂，母子罹害。刘昌祚，亦邑诸生，匿山中，被执，不屈死。鲁城隍，失其名，城隍其绰号也。贼执至成都，大骂，割其舌，噀血奋詈，贼怒，寸磔死。有业医徐履端者，贼至，脱衣履置观音岸上赴水死。刘时雨，妻黄氏，携七岁子避贼于雷打庙，贼至，胁以兵，不从，杀之。邑赵姓，妻官氏，威远人，贼屠县，氏先将数女缢死，后自缢.入什邑邡人顾存志，妻贾氏，焚其室，偕媳缢大火中。

　　贼陷绵竹，邑人杨国柱，巷战死；典史卜大经，自缢.国柱，贡生，可贤子也。先是，崇祯庚辰，献逆获可贤，挟之曰：汝子国柱守城，召之降则免。可贤佯诺，临城语其子曰：贼不满千，汝第坚守，勿以我为念。贼忿杀之。攻城不克，至是城陷，国柱率士民数万与贼巷战，力竭，骂贼死。大经偕其仆溢死厅中。时，邑诸生陶修吉同妻庞氏被缚至中途，庞氏绐贼曰：我愿往，何缚为？贼宽之，夫妇俱投崖死。诸生顾天泽，妻留氏，当贼攻城，叹曰：死之迟早，到底不免，此身岂可受辱？抱幼女投井死。邑民文仕举夫妻同执，贼见其妻勾氏美丽，逼之。氏大骂，贼环碎其衣，骂贼愈厉，贼怒，支解之。其夫乘间亡去。诸生杨元吉妻萧氏，贼至，语元吉曰：祖宗不可无后，我势难行，君速避，同死无益也。元吉泣去，贼执萧氏。氏绐之曰：素苦贫，今愿相从，贼信为实，防少间，跃入井死。邑民王宗道，妻袁氏，被执，迫之行，愤怒骂贼，贼杀之。黄守学，亦邑民，以孝闻，贼围城，其母柳氏自缢，守学收殓毕曰：吾当从母于地下，亦缢死。

　　贼略绵州，时关南道刘宇扬妻李氏、侍郎刘宇烈妻张氏、大学士刘宇亮妻宋氏，避西山白崖沟，伪将刘文秀访得之。三氏相谓曰：吾姑昔日涪水遇盗，惧辱投水死，吾辈终有死期。今日受污，异日何以见姑与夫于泉下？遂同缢.贼攻仁寿，知县刘三策、孝廉贾锺斗、诸生刘士恺等，拒战死之。三策，饶州举人，任仁寿令，贼至，誓死守城，多方捍御，每对绅士云：事迫矣，吾惟有「不动心」三字耳。及城破死之。锺斗，崇祯己卯孝廉，同诸生刘士恺，率乡勇共谋守御，贼大至，力战不胜，俱死之。

　　诸生龙明新，复起兵拒贼，被执骂贼死。又执贡生顾鼎铉.鼎铉不屈，贼抉其两目以死。诸生陈素、陈应新、左灼，俱殉难.贼欲污左灼妻闵氏，氏大骂不从，贼杀之。辜氏及笄未嫁，闻贼入境，怀利刃以俟，势迫，自刎死。

　　时并研有雷应奇者，素负侠气，贼至曰：奈何郡县无一杀贼者，纠义勇拒于高境关，追至桑园，力杀数贼死焉。

　　贼入汶川，原任教谕高仲选死之。仲选，邑岁贡，原任大足县教谕，城陷携其子女投江死。

　　冬十月初五日，贼陷邛州，川南道胡恒、知州徐孔徒死之。胡恒、竟陵人，官川南，驻节邛州。贼分兵徇邛，恒命幕客汪光翰出调兵，并檄宁越守备杨起泰将兵来援，未至而城陷，恒与其子之骅战死，妻樊氏、妾成氏、冯氏，之骅妾周氏、仆京儿、弩来、婢女二从死。举家遇害。惟之骅妻朱氏及幼子峨生得脱。世定后始归.徐孔徒，江西人，城陷被执，贼知其才，欲生降之，不屈，怒其不顺。孔徒曰：不屈固不顺，降则为不忠。吾不敢不忠也。遂死之。

　　时贼兵屯文笔山，驱士女登城环守，彻夜鸣钲，有假寐者立斩。每日未曛，即不许举火。时遣夜不收百，许绕卷升屋，觇有灯光及偶语者收之，左右数十家皆坐。

　　贼陷蒲江，知县朱蕴罗死之。蕴罗，湖广江夏举人，蒲城陷，率兵巷战，被执不屈，贼杀之，全家俱死。

　　邛州举人刘道贞，起兵拒贼，战于雅州小关山，大破之。道贞，字墨仙，邛州名士，天启辛酉举人，贼陷邛道贞走沈黎，激励土汉与黎州指挥使曹勋合谋起兵，贼至雅州，道贞及勋拒战于小关山，大破其众，斩首千级，贼败走，自是严道以南不被寇害。

　　十六日，流贼张献忠踞藩府，称帝，僭号大西，改元大顺，以成都为西京。贼僭位，置丞相六部以下等官，命汪兆麟为左丞相，严锡命为右丞相，南充江鼎镇为礼部尚书，彭县龚完敬为兵部尚书，封养子大将四人为王。孙可望平东王，刘文秀抚南王，李定国安西王，艾能奇定北王。马元利、刘进忠、狄三品、张能弟化龙等为将军。易王府正殿为承天殿，以府门外屋为朝房。诏民间皆称老万岁.又建东西二府，以可望、定国居之，命皆称千岁.是日，殿后赐各官朝服，令丞相以下朝罢齐集朝房议事。

　　贼取井研陈氏女（即相国演女，或云胡氏女），立为伪后。其迎入也，自南门五里外架桥，高十数丈，踰城直达藩府。左右五彩栏槛，上结绵囗，络以明珠，象星辰，首尾悬水晶灯笼，象日月，一望如长虹亘天，迷离夺目。谕众云：天赐后也。封其兄为国戚。不十日，皇后赐死。其兄亦受极刑（自是令兵马于城上大桥出入）。

　　开科取士。中乡试者八十人，中会试者五十人，以汉州樊姓为状元（一云姓刘）榜、探皆具。献自为万言策，历评古今帝王，西楚霸王为第一，命颁布学宫.所取状元，后随川北，不知所终.或曰：传胪后赐美女酒缎甫归，令人就其家斩之，其余俱以受职死。

　　贼遣张化龙等陷龙安。府庠生梁道济，同妻杨氏，避乱山中，贼执之，使跪。道济曰：我读圣贤书，岂为贼屈膝耶？欲犯杨氏。氏骂曰：我名家女，士人妻，尔速杀我随夫地下足矣。贼缚剐之，夫妻至死，骂不绝口。

　　贼遣刘进忠、马元利等略川北。

　　是时，贼设铸局，取藩府所蓄古鼎、玩器及城内外寺院铜像，镕液为钱.其文曰：「大顺通宝」。令民间家悬顺民号帖，以大顺新钱，钉之帽顶。

　　诸神像首百炼不化，贼尽弃之。后本朝成都知府冀应熊拾而埋之北关外，题其碣曰「佛冢」。

　　贼钱肉色光润精致，不类常铜.至今得者，作妇女簪花，不减赤金。

　　又行保甲法甚严，诸门各设一兵部二都督，讥呵出入。民之出城者，先期报某甲姓名，以某事往，约某日归，合符而入，有失期及踰时者，斩。又将各处石碣碑坊悉囗明朝年号，有献忠二字者，尽去无遗.又禁其下勿得触讳，郡邑人物，有犯必死。

　　贼又分其兵一百二十营，虎威豹韬龙韬鹰扬为宿卫，设都督总督领之。立大营十、小营十二于南门五里外，中置老营，献自居之名，为御营.或云献坐正殿，影见白衣大人射之，头晕目眩，欲坠座下，不敢坐，常居营中，今其地名御营坝。

　　时，孙可望取汉中，为闯将贺珍所败。献亲往救，过梓潼七曲山，仰视神庙，题额张姓，曰此吾祖也。追上尊号曰始祖高皇帝。献不知书，其从官进谀，比于李唐之追王混元，自谓文昌之后裔，宜帝巴蜀，诳耀百姓，建太庙于山，铸像祀之。落成赋诗，其中令右相严锡命以下皆和御制，稍迟者斩，诗刻石，置八卦亭内（刻石后为知县王维坤碎之，王顺治，辛丑进士，长垣人）。

　　贼将刘进忠等，破安岳，原任兵备副使窦可进死之。进士王起峨，起兵拒战，败死。可进，邑人，崇祯庚辰进士，任云南兵备副使，告归，安岳陷，被执，骂贼不屈，贼剥其皮磔之。起峨，字如苏，可进同榜进士，贼至倡义，得万余人，与贼战，败没于阵。

　　贼陷乐至，烈妇荆娘不辱死。荆娘，邑人，杨文焕之妾也，买于荆州，因以为名。文焕卒，守节，城陷，为贼所得，大骂不受辱，贼杀之。

　　贼陷潼川，孝廉李永蓁死之。永蓁，崇祯丙子举人，魁岸善饮，闻贼据蜀，避老安寺，断荤绝饮，称病卧床，贼至，严索，得之。令伪官舁至成都，张目不言，引颈受刃。李锦，中州廪生，贼遣伪官考试，佯狂卧地，迫之，遂闭户自经。

　　州进士李为鼐妻吴氏，缢死。孝廉黄缵妻张氏、欧如虹妻黄氏、贡生杨先宪妻朱氏，俱被执，骂贼死。时，贼取朱氏首去，先宪刻木首，附尸葬之。

　　贼至遂宁，原任教谕姚思孝死之。诸生罗璋战死。思孝，邑明经，内江县教谕，贼执之，守义不屈，被杀。时，罗璋奉母避山中，贼围之，力战，杀数人，母得脱，璋遇害。

　　贼遂至蓬溪，邑人谭性妻陈氏，被获，欲污之，大骂，不从，杀之。至射洪，城中人尽逃，有一老儒遽止之，人告以故，老儒曰：焉有此事？待吾问之。登女墙，见贼卒猬集，疾声向贼云：清平世界，尔等率众围城，欲谋反乎？独不畏王法耶？言未毕，而飞矢集喉，毙城上矣。此殆与桐城二老人相似。

　　贼寇江南，入桐城，人皆走避，一老人自扶杖出见贼，絮语生平穷苦状，谓不能具主人礼.贼笑曰：若苦如此，何必更住世间，杀之。

　　又一老人，赴其戚属，值家汹汹避贼，老人骂曰：汝曹俱出，家中什物，谁与看守？不惧旁人偷窃.汝等俱去，我止于此。未几，贼大至，焚其室，老人被杀。

　　贼将刘进忠，入保宁府，据之。先是，闯贼伪节度马科、黎玉田（明巡抚降贼者）寇蜀，扰乱川北。献兵至，二人败走。陕西贺珍统前锋王老虎、裨将严某（后为江西提督）、沈郑复师来争，马元利败走，城复失，及珍回，不守，献命进忠入据之。

　　保宁有张桓侯（飞）庙，千年矣；初献，攻城，夜出巡垒，见一黑大人踞城上，手持蛇矛，足浸江中，惊怖失声。如是者三夜。献询知为侯神，望空遥祭而去。一城获全。保宁数被兵，而城中人不至澌尽者，侯之庇也。

　　通江童子，以抗贼死。童子，通江人，贼犯境，邑令李存性守御甚严，贼不能近，佯为官兵将袭城，道遇童子，绐之曰：勿言我兵也。童子佯应之，且走，将及城门，大呼曰：贼至矣。贼杀之。邑令为具葬于城西，祭之以文。时，邑人王廷辅妻阎氏，闻贼入，遁深林中，被贼搜执，触树未死，骂贼，贼怒杀之。群鸟环尸，哀鸣不散。

　　贼至东乡，贡生冉璘及其子宗孔死之，举家自焚。冉璘，东乡恩贡，贼至，挈家避天台寨，贼追及，同子宗孔被执，不屈死。其母杨氏、妻向氏，偕一家老稚登楼自焚。

　　剑州梓潼等处俱陷于贼.贼遣兵徇梓潼，诸生蒲先春妻赵氏投江死。魏元良妻赵氏投缳死。入剑州，诸生李一鸿妻被执，贼逼之，大骂，剐其腹而死。贡生张公选女逃至石子岭，贼追及，登石上骂贼，贼撞其齿落尽，仍骂不绝，以刃穿胸死。入昭化，生员贾允昌母李氏、任如永母吴氏，俱为贼掳，并骂贼死。入广元，诸生李犹龙抗节不降，为贼所杀。

　　贼将马元利，下顺庆守之。

　　原任礼部郎中李含乙，起兵复广安州，不克死之。含乙，渠县人，由进士任礼部郎中，丁忧里居，贼至，破家募士，得数千人，围广安城，几复，适马元利来争，力战被执，死焉。邑人王树极，从含乙为裨将。含乙败，为贼所获，树极已溃围出，遥见之，反戈杀数人，被执，亦不屈死。

　　贼陷西充、南充、营山诸邑，原任御史李完、诸生樊明善、陈怀西等死之。李完，西充进士，官御史，致仕归，贼入西充，死难.樊明善，南充学生，闻京城破，大恸；时，抚军龙文光驻节顺庆，明善丧服诣军门曰：鼎湖新逝，臣子不共戴天，公闻变三日矣，而无所施为耶？文光深谢之。至是，破家御贼死。陈怀西，南充武生，贼诱之官，怀西曰：宁作明朝武生，岂为逆贼元老？贼斩之，悬首东门.其子哀痛而死。时，西充学生马孙鸾见贼杀怀西，大骂，割舌死，营山诸生王光先，当贼犯城，率义勇战于北关，被执胁之降，不从，遇害。大竹武生王苹，闻贼入川，语其父曰：食国家水土，力不能报，毕命可耳。父然之，及贼至，其父拔刀相迎，杀数贼，力竭死，遂擒苹；苹骂不绝口，死之。贼破仪陇，有王尔读者，邑人王皋家仆也。贼追县令李时开将及之，尔读奋身御贼，令奔脱，尔读被杀。

　　其时，妇女死者南充黄氏，氏太史黄辉孙女，夫早卒，教子成名，闻贼至，泣语子曰：尔幸游泮，我终身苦节，值兹寇乱，敢求活耶？我死，汝弗事贼，即报汝父母矣。遂缢.西充杜氏，避贼于张村沟，被获，詈贼，不从，断臂以死。孝廉陈扆女，年十六，未字，值贼至，随父母走避射洪，为贼所得，强之行，骂贼，贼怒，杀之。贡生张尚选女，年二十，贼据西充与父母同执，贼绐以好语，女大怒，骂贼死。仪陇杨氏、岳池刘氏，俱为贼所获，不从，死之。巴州廪生杨日升妻李氏，被虏，奋身投江死。

　　贼掠眉州。

　　贼陷夹江，置伪官守之。邑贡生黎应大，潜于家，结乡邻之倡义者，以图恢复。事露，贼支解之。子照斗、照逵、照鸾，同日遇害。父子至死，骂不绝口。三日后，犹凛凛有生气。

　　贼陷嘉定，改为府，以伪官任元佑守之。贼入州，执庠生郭大年，杀之。大年妻杨氏曰：愿同夫死，乃出幼子付姑，从丽正门城上跃入江中。

　　入犍为，举人周正、陈天佑抗节死。伪守任元佑，促周正之官，正不从，骂贼，被杀。其子成儒与少弟议以家属托其叔曰：臣死君，子死父，其分也。乃共奔贼营，抱父尸，大哭，贼并杀之。陈天佑夫妻同执，并拒贼死。贼拘其二女，置舆中，舁经学前，二女抗声曰：我陈氏女也，往与父母同死一处，断不玷我乡里。到营门，见父母尸，踊身撞石，指贼大骂，俱遇害。

　　初贼索诸生，省试邑人彭大同、张廷机并被难.大同妻任氏，设酒殽，要乡邻亲戚永诀自缢.廷机妻梅氏，投水死。时称双节云。

　　贼分掠荣县，知县秦民汤死之。民汤，汉阳人，贼至，被执不屈，丛射而死。

　　贼陷叙州，原任湖广布政司尹伸死之。尹伸，字子求，宜宾人，万历戊戌进士，历官陕西提学、湖广布政司，以节义文章自负，尤工书法。避乱山中，为贼搜获，大骂贼，贼重其名，欲生致之，舁至井研，骂曰益厉，贼不堪，杀之。妻邵氏、妾夏氏、长子尹恩、妇杨氏，并尽节。同邑举人周元孝，亦以不受伪职死。时，诸生熊兆柱，倡义讨贼李师武附之。兆柱被获，大骂曰：天运至此，任尔戕戮，贼剥皮鞔鼓，悬之城门，令出入者击之，师武被磔。诸生鱼嘉鹏，率众杀伪官，为贼所缚，拷讯其党厉声曰：自我为之，恨不擒斩献逆耳。他人何与？贼剐死。诸生刘苞、晏正寅、王应世、俱不屈死。郭大勋合门骂贼死。李合宗、梁为宪械至成都，面骂献忠死。

　　时，邑人总督樊一蘅，方奉永明王命入川讨贼，夫人李氏，方伯文续之女也。家居，为贼搜执，系诸郡狱，以辱之。夫人大呼曰：我夫奉行天讨，誓必殄灭贼类，系我何惧？厉骂贼，贼杀之，裂其尸，弃之于途。樊一若妾夏氏，年二十，被执，夺刀自杀。贼怒，悬其发于梁，支解焉。兵部侍郎刘之纶妻杨氏，孀居，贼至，逼之，夫人曰：我命妇也，岂为贼屈。贼剐其两乳而死。诸生余智与妻杨氏，俱执，同骂贼死。周坝有渡子者，业操舟，贼至，命之渡，不应，问船所在，亦不应。贼胁以刃，忿怒拳击贼，贼杀之。

　　叙州诸属邑俱陷，筠连人苏亮工妻毋氏为贼挟之行，至鸣凤冈，坠崖死。高县人陈征女三姑，避落角硐中，硐破，投水死。珙县举人向科，原任江陵县，里居，贼入，索之，合家殉难.庆符人张祖周，闻贼至，语友人曰：百年有尽，何贪生为？投起纯潭死。隆昌诸生刘兹，为贼所杀，执其妻卢氏，强之行。氏绐曰：必见夫尸，乃行。及兹死所，抱尸痛哭，大骂贼，死之。廪生范玙妻胡氏，抱幼女逃，被掠，母子俱死。贼入纳溪，邑有二王氏，一为生员闵翼圣妻，避兵芦乡，贼劫之，投缳死。一为生员易衍禹妻，被获，不受污，投崖死。

　　贼入泸州，绅士韩洪鼎、方旭等死之。洪鼎，州人，以孝廉任泽州牧，归里，贼至，同原任推官韩大宾，俱不屈死。方旭及方伯元、□荐祚、锺子英，皆诸生也，贼掠生员，至营中，有泣诉求脱者，旭叱之曰：我辈受国家养士恩三百年矣，恨不能噬贼肉以报国，尚欲腼颜求活乎？丈夫死即死耳。乞怜何益？贼怒，支解之。伯元亦骂贼被杀，荐祚投水死。子英闻贼至，叹曰：我读圣贤书，何忍立此世乎？与其妻携手沈于江。

　　泸州卫指挥使王万春，起兵拒贼，败死。万春见贼入所至多降，忿怒，率屯兵拒贼，转战数日，兵败就擒，不屈，并其家死之。

　　七宝寺僧晞容，纠众破贼于豹子硐。贼攻豹子硐，晞容奋臂曰：硐中数百生灵，岂可坐视其死？纠乡勇五百人，拒战，身先冲杀，贼大败，硐围解。于是，简练精悍，与之相持。先后杀贼千计。一日，贼突至，遂为所害。先是，泸有汤名扬者，天启间蔺寇起，集义勇百余，随大司马朱燮元征讨，以功授松潘守将。时有边警，名扬自龙安转战，三百里间，筑砦堡十数，拒寇累绩至副将，流贼入蜀，抚镇檄名扬为前锋，遇伪帅虎头卜，数战败之，贼悉众围于二郎关，援兵不至，卒饥战且死。名扬身被数十鎗，犹举刀杀贼.贼争磔之，事闻，赐荫祠祀焉。

　　蜀碧卷三──起乙酉、止丁亥乙酉顺治二年（时贼窃据全蜀）春正月，举人刘道贞以兵复邛，不克，贼灭其家。初，道贞败贼于小关山，贼还据邛，至是，道贞谋恢复，命子暌度以兵来争，贼搜获道贞妻王氏，环刀械颈，令招其子。王氏大骂不从，贼分其尸，投之城外。举家百口俱死。暌度亦以战殁（暌度妻冯氏，有诗名，诗见邛志）。

　　时，贼胁绵州诸生叶大宾牧邛。大宾佯受之，密通绅士军民相时举事。始以计绐贼将曰：蒲江要害，闻有警须调兵往，贼信之，分其众千余去。翌日，又曰：大邑隶邛，系将军责，恐有变，亦宜调兵往，反分其众千余去。贼众既分，大宾矫令杀贼，帅溃，其卒三千保护州民万余，夺西门而去。

　　三月，故明诸臣起兵攻叙州，取之。初，阁部巴县王应熊，奉永明王命，总督川湖云贵军务，端办川寇。时，诸郡惟遵义为王祥所守未破，应熊入居之，缟素誓师，开幕府，传檄讨贼，而总督宜宾樊一蘅适至，命诸郡旧将会师大举，起甘良臣为总统，副以侯天锡、屠龙，合参将杨展，游击马应试，余朝宗所携溃卒，得三万人。是年三月，攻叙州，斩贼数千级，走伪都督张化龙，复其城。冯双礼来争，又败之。孙可望来援，相持一月，一蘅粮尽，退屯古蔺州，展退屯江津，贼乃截朱化龙于羊子岭.化龙率番兵冲击之，贼惊溃遁去。是时，副将曾英，参政刘鳞长及部将于大海、李占春、张天相等，方破贼于重庆，属兵十余万来，奉一蘅节制。

　　李研斋长祥记云：献忠陷成都，蜀残甲并草泽间诸忠勇，合兵中江、射洪间，约十余万，阻山壁水，整饬甲冑。献忠忌之。时，阁部王应熊驻师遵义，去中江、射洪千余里，呼应不及。王又慎惜名器，蜀之来言情与请札付者，多不遂意，军中旧官称官，他惟称义士，无以临众，忽传山中有王，内江王也，使人视之，容貌顾盼，英雄异常，军中大喜，思得王监国，不受阁部节制，共往迎王。王至，欢呼相贺.因请视事。王不得已，任之，遂于军中设官职，定尊卑，赡养百姓，训励士马，十余万众，无不帖然者。军中亦为王建行宫，选后妃，备宫女，募内侍。又拔战士充卸营，亡何，贼至，出师与战，大败，数战数败，军中摇动。王乃自将兵出战，大捷，贼益兵来，王又出战，又大捷。生擒数百人，降千余人。王皆编入御营中。一日，献忠自以大队至，对垒未合战，御营兵噪，各营惊乱.献自外攻击，御营从内杀出，十余万兵，斩艾奔窜尽矣。内江王，盖贼也，献使之来，伪为王，以破坏我师者。

　　雅州知州王国臣，以州降贼.国臣，西安人，初通闯将马爌继，又归献忠。先与下南道胡寅不睦，将执以与贼，寅逃入土司高克礼家，而土司杨姓者，与高世仇，互相攻杀，杨之乔又欲因乱弒兄，之明降贼，遂执胡寅，并家口数十人，送献忠杀之。

　　天全六番招讨使杨之明、成都进士朱俸尹、川北举人郑延爵，起兵拒贼，败绩，俱死之。之明等合谋起兵，与贼战于雅州飞仙关，兵囗，俱擒，为贼剐于会城南门外。延爵逃至总冈山，收兵再战，没于阵。

　　黎州宣慰司马京及弟亭，起兵讨贼.初，贼以蜀人易制，惟黎雅间土司难于骤服，用降人为招诱，铸金印赍之，易其章。马京者，汉将马岱后也，年十六，得印，掷之地，誓众不服。时，伪游击苗姓率众赴黎雅任，京密令通把调集番众与亭攻之，擒伪弁七十余人，于演武厅申明大义，斩首祭旗，起兵讨贼.马京、马亭及土千户李华宇、指挥丁应选、富庄七姓与贼战于龙观川，大破之，斩其伪帅方总兵。京兄弟起兵，令白通使及白寰翠招致富庄七姓子弟头人姜、黄、奈、李、蔡、包、张等土千户。李华宇者，年八十矣，亦率众至，京即以七姓畀之。而海棠堡指挥使丁应选、宁越守备杨起泰，以观察胡恒之檄，引兵入援，闻恒死，遂与京兄弟合，得兵万余，至雅州观川对岸，与贼大战，杀数千人，阵擒伪帅方总兵，斩之。贼败归，京遂恢复黎雅。

　　贼大杀伪从官。初，孙可望自汉中还，时伪官连名状迓之于郊，可望不敢隐，陈之，献怒其沿故朝陋习，按名棒杀二百人。忽一日，杀从官三百，或言其太甚。献曰：文官怕没人做耶？因朝会拜伏，呼獒数十下殿，獒嗅者，引出斩之，名曰天杀。又创为生剥人法。若皮未去而先绝者，刑者抵死。伪兵书龚完敬，以道不治，用前法刲剔，实以囗衣冠，以徇于市。一祭酒某，以生辰受诸生礼，仅值千钱，其诛法一如完敬。召诸生集而观之。伪礼书江鼎镇，以郊天祝版不敬，杖之百，合门自经死。右相严锡命，家在绵州，献过其地，见宅第壮丽，即命斩之。

　　贼大杀绅士，贼各州邑安置伪官，查检乡绅学校，诡云选举，用军令严催上道，不至者孥戮，并坐比邻。既集，令之由东门入，西门出，尽斩之。

　　贼集诸生，出新制黄旗，纵横各一丈，令书满幅大帅字，画欲如斗，又一笔挥成，能者免死。夹江生员王志道缚草为笔，以大缸贮墨，渖濡三日，提出直书，不爽毫发。献熟视曰：尔有才如此，他日图我者必尔也。立用祭旗（志道，字念泰，夹江学生，工书，死时，年二十七，余外曾祖也）。

　　贼诡称试士，于贡院前，左右设长绳，离地四尺，按名序立，凡身过绳者悉驱至西门外青羊宫杀之，前后近万人。笔砚委积如山。时惟二士年幼，不及绳，留作书记，一忘其名，一嘉定欧养直也（后贼奔川北，挟之以行，凤凰山之败，脱身归，流寓丹棱，与余叔祖连姻，所作纪乱一书，载献事颇详，今无存矣）。又诡试武生。时，禁民间畜马，武生之至者，命集教场，出厩马最狞劣者千余，驱之使骑，甫乘，合营大噪，发巨囗、振金鼓，马奔人堕，践踏成泥，贼抚掌大笑。

　　一云：贼称帝成都，以出兵数败，攘袂瞑目，思咀嚼蜀人，会朝天关获诸生颜天汉等通书，自成大怒，因杀士于青羊宫.或云：献儿时随父贩枣至内江，以驴系绅坊，粪溺污石柱，绅仆骂之，鞭献父，喝令以手掬付他所。时，献在旁，怒目不敢争，临去誓云：我复来时，尽杀尔等，方泄我恨。

　　或云：献忠败于郧阳，窜伏深山，饥窘，闻某寺僧饶钱谷，劫之，时有诸生数十在寺肄业，皆避去，而寺僧擅拳勇者百余人，相与谋曰：我等出敌，彼败终不忘情，不如嫁祸他人也。遂着诸生巾御贼.贼大败，死者颇众，以是积怨士子，迁戮于蜀。

　　蜀民共起杀伪守牧令判等官。贼所破郡邑，置守牧令判等官，缉捕百姓。时四方兵大起，民之荼毒未尽者，斩木揭竿，纠集杀贼.一时伪官或刺于庭，或生畀之火，或投之水，几于殆尽.秋七月，贼屠成、龙二属州邑。初，贼自为圣谕，大言云：天以万物与人，人无一物与天，鬼神明明，自思自量。命右相严锡命作批注发明之，刻诸石。至是，与伪相汪兆麟，谋遣马元利、张能奇等分剿成、龙所属州邑，并长吏诛之。兵到处，有烟火者，将吏必斩。其偏裨不忍行刑，多自经于道路。有一县人，先期闻之，向酒家索醉听死。酒家一日累千金，初大喜，继又大恸，皆叉手委股以就割剥，无一人得或免者。

　　伪抚南刘文秀屠邛州。文秀复至邛，取遗民万余家，悉屠之。又杀僧道千人。于是行尽剿法，立搜山、望烟等头目，踪迹高山大谷有匿崖洞者，举火熏之。邛、蒲二百里荡为血肉之场矣。

　　刘文秀入丹棱，屠之。贼陷丹棱，踞其署，驱城中民于西门外济桥杀之，尸与桥平，水为之壅。又遣兵搜乡，以长绳联络男妇，每数十为一群，贼前后各一人，跨刀执杖，拥至江陵庙歼焉。遂囗北门山为教场，操兵三月而去。

　　先大父五吾公，讳万昆，时谋拒贼，伪持牛酒侦贼营，门军止焉，缚见酋，以计免，且绐贼旗持归，聚壮勇守险阨，贼入乡者辄杀之。一日，有打粮贼三百人突至，设伏擒获，诛之于三溪口。贼不敢近，一乡获全。

　　贼入洪雅。邑人祝之茂妻杨氏、之至妻妾二陈氏、之恒妻宿氏、之郊妻王氏、少女祝氏，皆庠生祝籛之媳与女也。避乱山中，为贼所劫，六氏拜别父母，俱投水死。

　　邑人余飞率众破贼于花溪。花溪去县四十里，背枕飞仙关，前面青衣水，极为险要，贼至，飞誓众拒之，预伏壮勇数百人于山谷，而以羸弱者诱贼.贼逐入隘中，伏发，急不得出。飞奋勇截杀，斩获二千人，贼大沮丧，沿江遁。

　　贼攻南安镇，千总周鼎昌大破之，奔还成都。贼由青衣江下夹江，攻南安镇，邑人周鼎昌以千总奉阁部王应熊檄来保乡里，竖木为城，率众拒守，贼攻不下，因作浮桥为长围计。鼎昌令善泅者潜泳水中，而腰镰以断桥络，贼将卒沈水中，余贼反奔南岸，鼎昌蹙攻之，贼大败北，其所掳掠，丧亡几尽，奔还成都不复至。

　　贼除成都居民。初，贼陷成都，大杀三日，以孙可望谏少止。因列兵为甬道，简阅其民，壮男少妇，选入营中，民间父子夫妇皆失散，无复聚者。已而遣兵四出，胁令归诚，所在郡邑，建官分理，征输苛暴，残杀日滋。民心愤畏，合谋拒贼，逐杀伪官。献遂诈言于众曰：有天书夜坠庭中，命我剿绝蜀人，违者罪不细，因联百姓十人为一缚，驱至中园尽杀之（中园，先主昔日练兵处也）。

　　冬十有二月，贼杀医僧匠役。太医院有旧制铜人，贼以楮幕其关窍，召诸医至，考验针砭，内有一穴，差者立死，一时业医者皆尽.太慈寺僧近千人，初因藏一宗室，阖寺俱斩。至是，并拘会城内外寺院僧道戮之。

　　初蜀，织工甲天下，特设织锦坊，供御用，而蜀始封。献王好学，招致天下名刻书佣，集成都，故蜀多巧匠。至此尽于贼手，无一存者。或曰：孙可望独留锦工十三家，后随奔云南，今通海缎，其遗制也。

　　丙戌顺治三年（是岁十二月，献忠伏诛）。春正月初五日，贼将狄三品等屠眉州。先是，乙酉十月，贼遣伪帅狄三品等驱眉。是年正月初五日，忽下令驱城中人集道姑巷原田坝上，至则以兵围之数重，凡五千余人，悉杀之。

　　时，贼入川南，先期传令云：除城尽剿，民不悟，以为入城可免也。扶老挈幼，求避城中，故贼至得聚而杀之。而城中居人，或知其故，预有兔脱者。

　　眉民陈登皞，倡义破贼于醴泉河，又破之于东馆，贼遁。登皞，眉州里民，混字铁脚板，愤贼酷，裂衣为旗，招集四乡遗民，得数千，树栅醴泉河上，贼攻之，登皞率众，白棓锄耰，一战杀贼三百。贼惧，从间道潜移东馆.登皞复遣壮士持酒米鸡豚迎于道。贼纳之营中，夜半，袭贼营，壮士从中鼓噪杀出，贼大骇竞奔，复斩首数百级。贼远遁。登皞自是以铁胜名营，倡义者悉归之。二年中无一骑敢犯境者。后为嘉定向成功所杀。成功亦当时起兵拒贼人也。

　　三月，参将扬展恢复川南。初，贼取嘉定，置伪官守之。展起师，潜身入犍为，擒杀伪令，州人闻，争开门迎展，伪太守逃去，展遂取嘉定。献遣刘文秀、狄三品来攻，为展所败，退回成都。展遂合游击马应试，尽复嘉、眉、邛、雅诸州邑。于时，故总兵贾联登及中军杨维栋取资、简，侯天锡、高明佐取泸州，李占春、于大海守涪陵，其它据城邑奉调者，洪、雅则曹勋及监军范文光，松、茂则监军佥事詹天颜，夔、万则谭宏、谭谊，樊一蘅移驻纳豁，居中调度，与督师应熊会泸州，檄诸路刻期并进，献始畏惧。

　　贼杀所获妇女小儿。贼以妇女累人心。悉令杀之。有孕者剖腹，以验男女；又取小儿每数百为一群，围以火城，贯以矛戟，视其奔走呼号以为乐。

　　贼分道搜杀四路遗民：贼以遗民逐杀伪官，而四方兵渐日益迫，忿然曰：川人尚未尽耶？自我得之，自我灭之，不留毫未贻他人也。于是，令伪帅孙可望等四将军，分道出屠，穷乡僻壤，深崖峻谷，无不搜及，得男手足二百双者，授把总；女倍之。官以次进阶.可望等或日杀四五县不等，童稚手足不计，止计壮男女手足，寅出酉还，比赏格，有踰十倍者，奖以为能。有一卒日杀数百人，立擢至都督。嗣后贼营公侯伯甚多，皆屠川民积功所致也。正月出，五月回，上功疏，可望一起杀男女若干万，文秀一路杀男女若干万，定国一路杀男女若干万，能奇一路杀男女若干万.献忠自领者，名为御营老府，其数自计之，人不得而知也。又有振武、南厂、七星、治平、虎贲、虎威、中厂、八卦、三奇、隆兴、金戈、天讨、神策、三才、太平、志正、龙韬、虎略、决胜、宣威、果勇等营，分屠川南川北，而王尚礼在成都复收近城未尽之民，填之江中。蜀民于此，真无孑遗矣。

　　贼检杀卫军及各营新兵。献贼复检各卫军及各营新兵年十五岁以上者杀之。各起会计所杀卫军七十五万有奇，兵二十三万六千有奇，家口三十二万.自成都北威凤山起，至南门.桐子园，绵亘七十余里，尸积若乔岳然。

　　贼攻川南诸州县，俱大败而回，泄怒士卒，以妇女财物累众军心，不肯致死，移营之日，有金银必弃，有妇女必杀，其留屯久者，或已成夫妻，有子女，军行发令，辄大恸，毁中园一浮图，穴其下，置囗崩之，兵之压而死者万人。又伐木造船数千，由山路曳入水，或数十里，或百里，稍怠而休者立死。若阖营犯法，装大舰沈之江中。于是，左右亲信各生畏心矣。南门营、中大营兵惧诛，开门散走，差豹韬等四营追及于大仪，三千余人尽坑之。

　　献忠欲北行入陕，恶其党太多。曰：吾初起草泽，从者五百人，所至无敌。今日益多，前年出汉中，为贺珍所败，非为将者习富贵不用命，即为兵者有所贪恋怀二心。吾欲止留发难时旧人，即家口多者亦汰之，则人人自轻便，所向无前。汪兆麟怂臾之曰：恐兵知而先噪奈何？不若先立法责之，各将军都督等多置逻者，以伺察营伍有偶语者及微过，俱置之法，并连坐。如此，则杀之有名，无觉者矣。密议已定，诸营尚未知，犹习故态，角射酗酒，纵博嬉笑，怒骂如平时.逻者至，辄收治，自诬服，并及其家。是日所杀即十万余人。于是，人人惴慑，无敢出一言者。逻者无所得，每于夜静踰垣穴壁，入伏溜下及床笫帏幕间窃听，但有笑语，即跃出收系，并其家屠之。

　　贼大杀伪都督总兵等官。伪总兵温自让，延川人，不忍无辜戮其下，弃妻子，夜率所部百余遁去。献自引骁骑追之，自让走脱，所部兵俱自杀。他如伪右军都督米脂张君用、八卦营洝州王明、振武营麻城洪正隆、隆兴营泾阳郭允、三奇营凤阳宋官、永定营合肥郭尚义、三才营山东娄文、干城营六安汪万象、援剿营宝鸡彭心见、决胜营周尚贤、定远营张成中、厂营万县杜兴文、英勇营黄岗张其在、天威营开封王见明、龙韬营麻城商元及志义、天讨、金戈、神策、虎威、虎贲、豹韬、虎略等营总兵失其名，俱以搜括无功坐徇庇诛杀，或剥皮死，并其家口部落尽斩于河。

　　贼嗜杀，出天性，偶夜静无事，忽云此时无可杀者，遂令杀其妻及爱妾数十人，惟一子亦杀之，令素严，无敢争者。晨兴，召诸妻妾左右以告，则又怒其不言。举左右奴隶数百人，悉杀之。尝怒目视一童子辟易，病二日死，其残虐如此。又禁不得私藏金银，有至一两者家坐诛，十两者生剥其皮。人或沈井中，或窖幽室，被获亦按连坐法；告捕者即以其家妻妾马匹给之。于是，豪奴悍婢，争讼其主焉。

　　贼天性特与人殊，恒醉柔而醒暴。一日不流血满前，其心不乐。尝厌苦朝会，掷所御冠，举足蹈其中，索侍者帽，着之乃快。

　　杀人之令，有以语犯死者，有以事犯死者，有令健卒罗织而按户以死者，有言事小儿夜行街巷听人阴谈白垩识其门而收之以死者，一小儿闻人俚语曰：张家长、李家短，具陈之献.献笑曰：此我家胜自成之兆也。遽命释焉。

　　杀人之名，割手足谓之匏奴，分夹脊谓之边地，鎗其背于空中谓之雪鳅，以火城围炙小儿谓之贯剧，抽善走之筋、斮妇人之足、碎人肝以饲马、张人皮以悬市。

　　又剥皮者，从头至尻，一缕裂之，张于前，如鸟展翅，率踰日始绝，有即毙者，行刑之人坐死。

　　贼尽堕州邑城。遣伪将分堕之。

　　按磔牛犬。时令取犬牛尽磔之，毋为后人遗种.参将杨展大破贼于江口，焚其舟，贼奔还。献闻展兵势甚盛，大惧，率兵十数万，装金宝数千艘，顺流东下，与展决战。且欲乘势走楚，变姓名，作巨商也。展闻逆于彭山之江口，纵火大战，烧沈其舟，贼奔北，士卒辎重丧亡几尽.复走还成都。展取所遗金宝，以益军储，自是富强甲诸将（至今居民时于江底获大鞘，其金银镌有各州邑名号）。

　　王祥、曾英以兵趋成都。王祥，綦江人，勇悍着闻，为九围子隘官，守遵义，贼不敢窥.至是，与曾英进兵讨贼，贼益畏蜀将，遂决意行矣。

　　贼毁藩府，走川北。献自江口败还，势不振，又闻王祥、曾英近资简，决走川北，将所余蜀府金银铸鉼，及瑶宝等物，用法移锦江，锢其流，穿穴数仞实之，因尽杀凿工，下土石掩盖，然后决堤放流，使后来者不得发.名曰锢金。又尽毁宫殿，堕砌堙井，焚市肆而逃。时府殿下有盘龙石柱二，名擎天柱，贼行，取纱罗等物杂裹数十层，以油浸之。三日后举火，烈焰冲天，竟一昼夜而柱枯折。

　　杨展追贼于汉州，不及，封遗骨而还。展闻贼遁，急引兵追之，至汉州，贼已去远，因尽收暴莽骸骨丛葬焉。识其碣曰：余奉命讨贼，提师过此，怜尔白骨之惨，用加黄壤之封。

　　冬十有二月，王师西征，追贼于凤凰山，击之，献忠伏诛.贼保宁守将刘进忠部下多蜀人，献至恶之，谋坑其众，漏言于阍者，进忠大恐。献忠又下伪诏用秦人鄙语骂进忠，进忠忿怒，时我朝肃王方奉命西征至汉中，进忠赴师迎降。王问献所在。曰：在南充、西充交界金山铺，去此千余里，驰五昼夜可及。王命导师疾行，至西充之凤凰山，会大雾，王潜勒军登山，贼谍者知之以告。献素骄，又以进忠守朝天关，不虞大兵之至也。斩谍者以徇。曰：此群徭求食耳。敌兵岂能越朝天关耶？少顷，又告，又斩之。三报，亦斩。王诇得之，挥铁骑促贼营.时方辰食，献衣飞蟒，半臂，含饭，率牙将数十人，仓皇出视。进忠指善射者章京雅布兰射之，一矢中其喉，拔矢视之，曰：果然大兵也。逃伏积薪下，我兵寻得，曳出缚之，王乃拔佩刀仰而祝天曰：献忠罪恶滔天，毒流万姓，子受天子命奉行天诛，谨敢为百姓复仇。祝讫，亲加刃于献，磔杀之。尸之辕门，士女往斫之，骨肉糜烂殆尽.献临诛，犹怒目视其部下之降者。四养子兵溃东走。一说献忠被射时，拔箭在手，向阵大言曰：咱生在燕子岭，死在凤凰山，伏而毙。

　　献在成都，忽谓今入厄运，三年中莫可支吾，独有遯世埋名入深山苦修数载可免耳。过此，仍横行天下。欲入武当为道士，不果，伏诛，时年四十一。

　　初，成都东门外沿江十里，有锁江桥，桥畔有回澜塔，万历中布政使余一龙所建。献登其上，见内城宫殿，语从官云：桥是弓，塔是箭，弯弓正射承天殿，遽命毁之，就其地修筑将台，穿空取砖，至四丈余，得一古碑，上有篆文云：修塔余一龙，拆塔张献忠。岁逢甲乙丙，此地血流红.妖运终川北，毒气播川东.吹箫不用竹，一箭贯当胸。炎兴元年诸葛孔明记。至肃王督师攻献于西充射杀之，乃知吹箫不用竹，盖肃字也。

　　献初破武昌，有大志，不甚残杀，改府曰天授，江夏县为上江县.铸西王之宝。尝题诗黄鹤楼，令其下和之。以周文江为兵部尚书，张其尊为前军都督，李时荣为巡抚，谢凤洲为守道，萧彦为巡道，陈六驭为学道，给伪敕印，各予赏赐有差。开科取七十八人，补二十一州县，诈收人心，未若入蜀之酷烈也。

　　甲申十一月初十，贼忽驱人至成都东门外洪顺桥杀之，举刃时迅雷奋击者三。献怒指天曰：尔放我下界杀人，今乃以雷吓我耶？用三囗还击之。是日死骸激水，桥为之折（或曰：即今九眼桥，献所复修者）。

　　献败时，有侄某潜身削发，隐于灌县之三十六峰，号疤和尚。世定后，时时出游，各伯楚锡公珩遇之，问贼曩事云：献忠初起，原图脱祸，无意杀人，至湖广率同辈五六，夜盗武当山大庙金顶觜上，见王灵官持鞭喝云：快去，备非上帝放汝收生，定打杀汝。因此自负为奉天杀人云（献侄面有火药烧痕，故号疤和尚，问其名，终不答。康熙四十年，其人尚在）。

　　或云杀诸生时，每人给一元宝金顶于首，东入西出，斩一生，取一宝回，笑曰：从卖头孕杀尔，还是我的。

　　贼每屠一方，标记所杀人数储竹围中，人头几大堆，人手掌几大堆，人耳鼻几大堆，所过处皆有记。

　　贼遇病弱者，多割鼻斫手；斫手之令，男左女右，若误伸者，两手俱斫。好小儿幼女，弃道旁，衬马足，或掷之空中，以刃迎之。

　　贼酷好朋友，遇相知，彻夜欢饮不懈，及去，厚赠之，而预遣人伏中途，斩其首，归纳椟中，载之以随.军中独饮不乐，令人启椟曰：请好友来取头，遍列席间，持盏酌劝，款洽若对生人者。名为聚首欢宴。

　　贼斮妇女小足，迭累成峰，与爱妾酣饮其下，忽仰视云，更得一足，合尖方好。妾举足剧曰：此何如？献云：使得，立命斫之。

　　一云：贼偶沾疟疾，对天曰：疾愈，富贡朝天蜡烛二盘.众不解也。比疾起，令斫妇女小足，堆积两峰，将焚之，必欲以最窄者置于上，遍斩无当意者，忽见己之妾足最窄，遂斫之，溉以油燃之，其臭达天，献为乐。

　　贼杀人时，有峨眉张姓者，为贼杀于南关外，颈裂而喉未殊，伏积尸中，夜定后，见有呵道来者，威仪赫奕，俨如王公，既至，令吏持册按名点尸，每一呼死者，提头起立点毕去。张讶其无名，起询从者云，府都城隍也，张随苏沿堰渠伏行数十里，天明逸去。至康熙六十年尚存，颈上刀痕宛然，人呼为张斫颈.子孙甚众，亦有登庠者，每向人言献时事。

　　或云：贼欲屠保宁，府属禅僧破山为民请命，贼令持犬豕肉以进.曰：和尚噉此者从汝。破山曰：老僧为百万生灵，忍惜如来一戒乎？遂尝数脔，贼因免之。

　　贼所过处，公廨、民居、园林、亭馆、寺观、楼阁，悉为瓦砾，所存者惟文昌、关帝二祠。盖关帝，秦人所尊，而文昌则彼推尊为太祖高皇帝者也。故重修七曲山大庙，又建关帝祠于东，皆极巨丽。

　　或云：献过梓潼，梦文昌帝君儆之，欲致祭，令士人为文献，不解，辄杀之。蜀士被祸甚众，后屡易皆不属意。献大声曰：咱自做，咱念尔辈书之。其文曰：咱老子姓张，尔也姓张，累甚吓咱老子，咱与尔联了宗罢.尚享。今川人常以为笑。

　　又云：献初过梓潼，夜梦人以宗弟红柬来谒，诫以勿杀邑民。晨起，询人曰：此文昌帝君也。神姓张。献云：咱一家兄弟人，何忍杀之，梓潼得全。

　　罗江县南落凤坡，有汉龙凤二公祠祀武侯、庞士元。献将张可望毁之，夜梦士元为厉，惧而新之，壮丽倍往日。

　　初，张献忠破荆州，召惠府乐户十数行酒，内琼枝者，色艺出群，献命之名曰：我虽贱，岂肯以歌侑酒贼觞，毅然弗从，以刃挟之。曰：汝技止此耳，我不畏死，奈我何哉！献忠脔之，喂犬。

　　同时，有曼仙者，献忠亦召至，极逞技能，刻意逢迎，献忠大悦，宠幸无比。献忠每夜将寝，必豪饮，曼仙侍，置毒于酒，满斟酒以奉。献忠妮之，以手挽其颈曰：汝先饮此。却之不得，立饮而毙。献忠始觉，碎裂其尸。

　　夹江有伪令王某者，进新荔枝于贼，剖其中，渍之以盐.献大怒，令近侍王珂就县署斩之，既遣，左右曰：彼乡人也，不识好恶，罪不至死。献遽云：你说的是，即传旨去。其旨为奉天承运皇帝的曰：王珂你回来，饶了夹江那个龟知县罢（伪诏，资阳有人藏之，今存）。

　　献忠有号曰敬轩，在房谷受招时自取也（见于破郧阳日方岳宗之呼）。

　　有云：百姓剖献尸，见其心黑如墨，或传其心扁而无肝。

　　献埋尸处丛草如棘，误触之，轧成大痈.又常有黑虎守坟，噬人，人皆远之。

　　叙州有人避贼，逃入深山，草衣木食既久，与麋鹿无异，后见官兵，以为贼复至也，惊走上山，行步如飞，追者莫及，其身皆有毛云。

　　邛蒲、丹棱间，当贼过时，有数人逃入深箐中，夜出，见一黑大人跨山而下，至死人丛拾其头，两手抉裂吸髓而去。明起视之，无遗脑矣。盖夜叉之属也。

　　寄园寄所寄云：献忠开科取士，会试进士得一百二十人，状元张大受，华阳县人，年未三十，身长七尺，颇善弓马，群臣谄献忠，咸进表疏称贺.谓皇上龙飞，首科得天下奇才为鼎元，此实天降大贤助陛下，不日四海一统，即此可卜也。献忠大悦，召大受，其人果仪表丰伟，气象轩昂，兼之年齿少壮，服饰华美，献忠一见大悦，左右见献忠欣悦，又从旁交口称誉，以为奇士，古今所未有。献喜不胜，赏赐金币刀马至十余种.次日，大受入朝谢恩，面见献忠，左右文武复从旁誉其聪明学问及诗文画一切技艺。献忠愈喜，召入宫，赐宴，诸臣陪宴，欢乐竟日，临散，以席间金银器皿尽赐之。次早，大受复入朝谢恩，叩首毕，诸臣复再拜曰：陛下龙飞之始，天赐贤人，辅佐圣明，此国运昌明，万年丕休之象，陛下当图其像，传播远方，使知我国得人，如此奇异，则敌可不战而服矣。献忠大悦，遂召画工，图其形像。又大宴群臣，尽欢.群臣席间又极口称誉，献忠复赏赐美女十人，甲第一区，家丁二十人。次日，献忠坐朝，文武两班方集，鸿胪寺上奏，新状元午门外谢圣恩毕，将入朝面谢圣恩。献忠忽嚬蹙曰：这驴养的，咱老子爱得他紧，但一见他，心上就爱得过不的，咱老子有些怕看见他，你们快些与我收拾了，不可叫他再来见咱老子。凡流贼以杀人为打发，如尽杀其众，则谓之收拾也。诸臣承命，即刻便将大受绑去杀之，并传令将大受全家及所赐美女、家丁尽数斩戮，不留人（此事蜀中少传）。

　　蜀中古迹尽毁于贼，惟李卫公筹边楼在保县城中，贼未至，故至今犹存。

　　伪平东孙可望等东走，复陷重庆，守将曾英死之。初，英起兵合州，以泾阳李占春、项城于大海为左右，二人皆英腹心旧将，以勇闻。一鼓克复重庆，而邑绅刀化神集土人助英，共结阵涂山下，水陆联进四十里。献闻之，顾刘文秀曰：杨展不足忌，重庆要害，地不可失，因遣文秀往争之。英令占春、大海逆之多功城，文秀大败而还。至是，大兵诛献，伪平东可望四将之兵溃而东下。时英守重庆，贼突至佛图关，出英不意攻之，英中矢而颠于渝河以殁.李占春、于大海收残卒二千，退入涪州。英，福建人，以偏裨着功夔门，累绩至总兵，永明王假制封平蜀侯，威名为贼所惮，起兵时欲屯田重庆，督师王应熊不许，有识者惜之。

　　孙可望陷綦江。有四姑罗氏女，年十四，其父大道，引匿老鹳沱边，被搜，投水死。邑人翁台妻康氏，为贼所获，不辱，杀之。

　　督师王应熊卒于毕节。可望等兵至，应熊力不支，遁入永宁，旋卒于毕节卫.一子阳禧，死乱兵中，竟无后。应熊，巴县人，万历四十一年进士，其行述具载明史。

　　丁亥顺治四年（是岁，明孽各分据蜀）春正月，孙可望等陷遵义.初，贼据全川，惟遵义未下，为王祥所守，及献诛，可望等四伪将东走，大兵追之，以粮尽引还，贼遂陷遵义.樊一蘅再驻江上。我师既还，王祥等入保、顺二郡，一蘅复驻兵江上，为收蜀计。上书永明王。王以为户、兵二部尚书，加太子太傅。诸将祥等进爵有差。时，于大海据云阳，李占春据涪州，袁韬据重庆，谭诣据巫山，谭文据万县，谭宏据天字城，侯天锡据永宁，马应试据泸州，王祥据遵义，杨展据嘉定，朱化龙、曹勋等各据地自擅，而宗室朱容藩，故偏沅抚李干德以总制至，杨乔然、江尔文以巡抚至，各署置官。于是，全川尽附永明王。

　　孙可望攻永宁，知州曾异撰死之。异撰，荣昌举人，知永宁州，贼至，州人望风欲遁。时，江津进士程玉明、贡生龚懋勋在州署，谋于异撰曰：州据盘江天险，扼吭全滇，弃之不守，非人臣义也。异撰因激兵士竭力拒守，贼大至，城陷，合室自焚，玉明、懋勋俱投火死。自是，黔西诸郡望风瓦解。

　　孙可望入云南。可望既下贵州诸郡邑，遂直趋云南，取会城，据之（滇事别见）。

　　时，蜀人死于滇者，巡按罗国瓛、夏衍虞、王运开及弟运闳.国瓛，嘉定人，崇祯癸未进士，巡按云南。衍虞，江津举人，曲靖司李署道事。云南破，衍虞与国瓛书，约义举兵，事觉，二人俱尽室死。

　　王运开，字囗箓，夹江人，崇祯庚午孝廉，为永昌推官。可望兵攻永昌，运开结同官协力御守，以图外应，城陷，整衣冠，向北再拜死之。

　　运闳，字亨箓，壬午举人，蜀乱，往滇避祸，且以省兄，及至永昌陷，运开死，乃口占曰：行来渐近永昌府，吾兄英灵如欲语，弟兄不作两截人，魂魄同归见父母。遂投江死，滇人至今以双忠称之。

　　蜀碧卷四──起顺治戊子、止仁皇帝康熙二年癸卯先是，崇祯中，川贼有姚天动、黄龙，聚党劫掠，巡抚陈士奇及道臣陈其赤、葛征奇、郡守王行俭、巴令王锡、营将赵荣贵等，设奇夹击，斩贼一千七百有奇，生擒渠魁马超、一斗麻、代天王等二十余人，贼奔脱他徙，而沔县人袁韬，因奸婶事发，逃投响马贼马潮、胡九思等，继踵姚、黄，日事掠杀，及献入，遂乘势据蓬州、仪陇、南部各地方，杀老幼，掳精壮，掘墓开坟，生死无得免者。数年间，乌合愈众，分为十二大队。时，岁饥，贼以人为食。顺治二年，我巡抚李国英大破诸贼于遂宁之旷虚坝，九思、潮等走死，韬以残卒数百奔川东，归樊一蘅。

　　诸贼或称四家，或称十三家，袁韬、武大定及夔州谭文、谭诣、谭宏、巫山刘体纯、酆城胡明道、金城姚玉川、施州卫王光兴，皆甚着。其王有进、景果勒、张显、刘惟灵、白蛟龙、杨炳英、李世杰等，莫可稽考，总所谓十三家贼也。

　　又献忠未败，李自成之众先溃出关，袁宗第、贺珍之徒，偕郝摇旗、李本荣、党守素、李永亨等约结十三家，出入巴渠、巫峡间，则所谓西山寇也。

　　又各州县乱民，号土暴子，以打衙蠹为名，凡胥吏之有声者，纠众擒之，或投之水，或畀诸火，甚则脔食其肉。官司束手，无可如何。而一时绅士家豪奴悍仆，戕灭其主，起而相应，深山大谷中，竖寨栅，标旗帜，攻劫乡里，以人为粮.其恶殆与献等。其时，川南、川北畏土暴子甚于流贼也。

　　戊子顺治五年（明孽尚分据蜀）蜀大饥，人相食。先是，丙戌、丁亥，连岁洊饥，至是弥甚。赤地千里，粝米一斗价二十金，荞麦一斗价七八金，久之亦无卖者。莴芹、木叶，取食殆尽.时有裹珍珠二升易一面不得而殆，有持数百金买一饱不得而死。于是，人皆相食，道路饿殍，剥取殆尽，无所得，父子、兄弟、夫妻，转相贼杀。其食人之法，亦有如下。羹羊、饶把、火和、骨烂等名目，鸡肋篇所载云云也。

　　外王父遯庵先生云：往时避寇山中，经过一茅屋，突烟腾起，疑为居人，直入，见釜中所煮皆入手掌腿足等物，骇愕失声。时幸主者出外，不然难免。

　　家老仆云：宅外里许，有饿死于道者，某某谋夜定剥之，至则止存一头，先为人所攫矣。余儿时见亲故中，老叟数人，目黄如蜡，询之，皆啖人肝所致者。

　　眉州民有陈大玉、刘尚等，居城南外五里贺家桥，有李三树，熟而不取，计以诳行人，使之窃李，掩擒杀食，前后所食甚众。庚寅年事定，被害民陈五春首于官，捕大玉等斩之，民始安枕。

　　其时，瘟疫流行，有大头瘟，头发肿赤，大几如斗；有马眼睛，双眸黄大，森然挺露；有马蹄瘟，自膝至胫，青肿如一，状似马蹄。三病，中者不救。

　　又鬼魅白昼出见，与人争道，夜则聚于室中，噪聒不休。其名梦魂魔者，人方就枕，隐隐有物，摄魂去，旁有觉者，疾呼可活，少顷难救。抹脸魔者，黄昏时，面皮自脱若剥削，然不知所之。二物来时，形影模糊，死者甚众，盖杀劫之余也（故老云：梦魂魔可以赶逐，而抹脸魔必明火震鼓以守之，最难防备）。

　　又遭乱既久，城中杂树蓊郁成林，人家遗犬，食贼所杀人肉，多锯牙若猛兽，群聚为寨，利刀不能攻，为害滋甚。又多虎豹，形如魑魅饕餮，然穿屋颠，踰城楼而下，搜其人，必重伤，毙即弃去，不尽食也。白昼入城市，遗民数十家，日报为虎所害，有经数日而一县之人俱尽残者。

　　诸将相攻。时，全川未附诸将，据地自擅，故巡抚李干德者少遇异人，授天书，善占验，诸将中惟许袁韬、武大定。韬故姚、黄余孽、大定则小红狼别也。干德欲与就功，结二人为心腹。先是，李占春部将董子金有万县湖滩之战，韬亦返斗，入佛图关，规重庆为己功，长至大会，韬自以位高，踞李上，占春不平，心恶之。干德又阴为构难，占春遂并恶干德。干德夜坐船屋，仰视星气咄咄，谓今夕主急兵，徒步走匿崖谷。顷之，占春袭袁不克，搜干德船，无所得，取其孥以为质.韬闻干德亡，大哭，既迎至，甚喜。占春是日亦归其孥。袁、武遂居重庆.占春驻涪州之西平坝，四面阻水，结万将营，宾客多归之。于大海壁忠州花陵河，与李唇齿.遵义守将王祥忌于李之盛，而又欲为好于袁也，诈请占春议事，伏兵执之，军中守者懈，占春踰垣出，杀追者，一日夜归其坝上营，祥寻与韬两相责望，而杨展亦与祥有隙，遣子璟新攻之。璟新先袭杀马应试，与祥战败归，因是诸将相恶。

　　袁韬、武大定归杨展。袁、武久驻重庆，士卒饥，李干德遣人说展，与合兵，因其饷，展喜纳之，誓为兄弟，徙韬屯犍为，大定屯青神，厚给其赀，共犄角以防贼.己丑顺治六年（是岁，明孽相图，贼复自滇入蜀），朱容藩自称楚世子，建行台于夔州，称制拜封。时，杨乔然已进总督，范文光巡抚川南，吕大器以大学士来督师，皆恶容藩，共谋诛之。

　　李干德使降贼袁韬、武大定刺杨展。李占春素与展善，展以银万两、米万石馈之，袁、武不说，干德怨展遇己简略，阴劝袁、武图展，三人合谋.会展寿，诡称介置宴于犍为请之，展坦然不疑，以一僮随往，既至，三人益为恭谨，迭相酬劝，展连飞数十觥，大醉，舁之密室，令力士刺之。展起家武科，以进士第三人及第，智勇冠诸将。献贼深畏之。川西东之起兵者，倚为长城，既死，人心解体，士无固志矣。是时，已进爵华阳伯。

　　袁韬、武大定围嘉定三月，陷之。袁、武赚杀展，以兵围嘉定。展子璟新力拒之。三月，城陷，璟新以亲丁三百骑逃出，其妻陈氏指袁、武骂曰：尔等穷来依我，我先人处以县邑，资以多财，何负于尔，乃图我家，真丧心犬彘也。袁、武杀之，悉并展之赀与众，干德遂劝袁、武保据嘉定（景新，崇祯壬午武举，展长子）。

　　时，州生员帅正邦母冯氏守寡，有姿，袁、武强迫入赘，冯氏举簪自刺死。

　　李占春闻展被害，率兵为展报仇，不胜。而归.曹勋，与展刎颈交，时亦默然而阻。樊一蘅投书责干德曰：嘉陵、峨眉间，二三遗民，不与献忠之难者，杨将军力也。且背施忘好，而取人杯酒之间，天下其谓我何？干德笑以为救时大计，讵竖儒所能知耶！然蜀绅士无不切齿干德者。

　　初，王应熊既殁，兵部尚书吕大器奉永明王命来川，至涪州，与将军李占春深相结，杨展及于大海、胡云凤、袁韬、武大定、谭宏、谭诣、谭文以下皆受约束。大器因历遍诸镇，谓监军道陈计长曰：杨展志大而疏，袁韬、武大定忍而好杀，王祥庸懦不足仗，事尚可为乎？后忽于石砫司夜遁，走黔之独山州，郁郁疽发背卒。

　　庚寅顺治七年（贼与明孽各分据蜀），朱容藩败死荥阳。容藩据夔府，自称天下兵马副元帅，吕大器檄李占春、于大海讨之，容藩窘，乃北依二谭兵，以攻石砫.占春来援，容藩兵败，走死荥阳。

　　秋九月，孙可望复遣兵图蜀。可望在滇，闻袁韬、武大定贼害杨展，将图蜀，乃上书永明王，为展讼冤，使王自奇将兵向川南，而别遣刘文秀、白文选取遵义.刘文秀攻王祥于乌江，祥败，自刎死。文秀、文选等以兵至乌江，王祥力战，不胜，自刎死。文秀降其众二十万，尽收遵义地。初，献入蜀，畏祥不敢窥遵义，前后拒守凡八年。至是败死，闻者惜之。时已晋爵綦江伯。

　　刘文秀渡金沙江，攻建昌。原任长沙知县高明死之。文秀遣别将卢名臣，取重庆，而己引兵渡金沙江，攻建昌。高明集士民拒于焦家屯，贼兵势众，力不敌。叹曰：我受朝廷官，岂可从贼乎？遂尽室自焚死。

　　刘文秀攻陷越隽.寇攻城，指挥王自敏、妻周氏知不免，谓所亲唐氏曰：前后等死耳。他日恐其迟也，遂挽唐氏合室自焚。同时王氏、俞氏、宋氏、唐氏俱赴火死，皆受聘于人而未嫁者。

　　刘文秀攻黎州，土于户马亭、李华宇等战死。初，亭、华宇及杨起泰等，佐马京破贼于龙观川，贼败去沈黎，不被寇者数年，京卒，亭袭为千户。文秀至，竭力拒守，被执，不屈死。华宇苦战，为贼擒，剐之。时年八十四。指挥丁应选亦以年老亡于阵，前共起兵富庄姜、黄、李、奈、蔡、包、张七姓子弟头人俱战死，无一降者（起泰亦先以老病卒）。

　　刘文秀攻陷荣经，知县黄儒死之。儒，福建举人，城陷，巷战，被获，不屈，贼磔于县之开善寺。

　　刘文秀袭曹勋于雅州，取之。勋，初败贼于雅州，保据其境，与杨展相声援。展死，勋势孤，而刘道贞先以病卒，范文光因恶李干德杀展，入山不视事，勋左右无人，文秀突至，出勋不意，取之。

　　刘文秀屯兵于天生城，城在洪雅花溪口，贼至踞之。时，余飞单骑出觇，为贼所围，力杀十数人，死阵中。

　　辛卯顺治八年（明孽与贼尚分据蜀），文秀大败袁韬、武大定于嘉定，降之。初，王自奇兵至川南，袁、武拒之，及闻文秀至，撤兵还战，六战六胜，有轻贼心，俄而文秀以大兵压其前，自奇从后泝流尾击，一战，韬与大定大败，悉就擒，降于贼，贼遂取嘉定。

　　李干德被执，载舟中，不食者数日，届月波泽，语弟升德曰：吾父死于献也，吾不可以再辱，遂偕升德并合家人俱赴水死。干德杀杨展，蜀人恶之，其死也，无称之者。且曰：贼复入川，实彼召之，虽死能蔽其辜乎？

　　重庆复陷于贼.文秀既取嘉定，举兵东下，而前破遵义时所遣别将卢名臣者入涪州，李占春逆战于群猪寺口而败。于大海在忠州力不支，遂共放舟出夔门，走荆楚，降于王师。诸将尽散，无一人敢应敌者。谭宏、谭诣、谭文皆降文秀。

　　壬辰顺治九年（是岁，王师征蜀，川南平）正月，刘文秀复还云南。文秀还云南，令白文选守嘉定，刘镇国守雅州。

　　三月，王师南征，下嘉定。我师至，镇国、文选俱败，挟曹勋走，巡抚川南范文光赋诗一章，仰药死。时，安绵道詹天颜兵败被执，亦死之。文光，内江举人，先官南京户部员外天颜，龙岩人，起家选贡生。

　　先是，师至眉州，向成功有众五千，据守石佛栈，大兵攻之，破其栅，成功中流矢死，眉州平。

　　秋九月，樊一蘅卒。一蘅初以户、兵二部尚书加太子太傅，督诸文武，恢复全川，及诸将相攻，令多不行，而袁、武杀杨展，王祥败死乌江，列镇兵多散，所保惟叙州一郡，不得志，遂谢事居山中。再闻范文光、詹天颜、朱化龙相继死，忧郁遘疾卒。

　　癸巳顺治十年（是岁，王师破贼，川北平），王师大破贼将刘文秀于保宁。文秀及白文选率兵来攻，大兵奋击，破其象阵，文秀等大败，遁去。

　　王师平蜀。自甲午以后，蜀地渐归版图，而诸贼之负固者，犹出入重夔、巴峡间.及顺治十六年己亥，谭宏、谭诣共杀谭文，文安之率刘体纯、袁宗第、李来亨等十六营，由水道袭重庆，闻之欲讨，宏、诣二人惧，率所部来降。未几，大兵取重庆叙州、马湖等属，时三郡为贼将卢名臣所据，我梅勒章京葛朝忠、总兵陈德、杨正泰，水陆并进，攻破佛图关，直抵贼巢，擒斩无数。降牟胜，赦而用之，献孽之扰蜀者尽矣。

　　初，闯贼余孽李赤心，窜死广西南宁间，其子来亨代领其众，走川东，分据川湖间，耕田自给，而先溃出关之郝摇旗（名永忠）、袁宗第及刘二虎等，共依结之。时，献党虽尽，永忠等尚据巴东.康熙元年壬寅冬十二月，我总督李国英奉旨，统秦、豫、广三省兵将会四川进剿，师驻万县，贼弃夔州。国英兵至夔，道路榛莽，伐山开径以入。二年癸卯元日，进夺羊耳山，宗第遁入深箐，我师屯七里坝，宗第屯茶园坪，山势陡绝，诸将攀藤而上。宗第败走巴东，大兵追及巫山，遂据其城。众议移守夔门，督师计巫山地势卑狭，虽驰骤不便，可利固守。于是，深沟坚垒具囗石，城下树梅花桩，桩外挑品字坑，贼至不得进.又于城外高处，立敌楼以防侦探，具甫备，郝永忠、刘体纯合数万众攻巫山甚急，我兵出战，体纯等败走。适陕西会剿兵至陈家坡，夺老木寨，体纯自缢，大兵乘胜追至黄草坪，永忠、宗第皆授首。惟李来亨居茅麓山，高险难攻。我兵四面围之，来亨出入地，名通梁，路径悬绝，我师蒙雾直上，遂夺通梁。来亨力穷势迫，八月初六日焚其妻子，自缢.茅麓山破，马腾云、拓天宝、王光兴俱纳款投诚.至是，闯孽之在蜀所谓中山寇者，悉尽.全蜀收入版图，一统万世，蜀人始获享升平之福矣。

　　附记江津曹立卿，府学生也，赋性端方，为乡里所矜式。煤山之变，公闻之，北向泣血，悲愤成疾，及贼据川，悬伪职，逼勒士绅，公誓死不从，疾剧，戒子恢曰：吾家世受国恩，汝又弱冠登贤书，兹大节攸关之日，失身取义，止争些子。吾一生自反无愧，可谓得全。尔勉之。为间曰：我此时若存一贪生念，便如烈火烧身，想到守身全节，即入清凉境界，嘱毕而逝。

　　夹江宿士敏，字符鲁，崇祯丙子孝廉，贼官至邑，迫之出，佯应之，治装赴省，至干佛崖，策马投江，贼信其已死，不复问，已而潜过江岸，乘夜走雅州山中，易姓名以节终.宋文翼，字怒飞，丹棱人，以应贡八国学，授蜀藩长史。甲申，巡抚陈士奇、巡按刘之渤重其才，授以监军事，及献破成都，归隐深山不出。

　　郝孟旋，川西举人，尝起兵复雅州，复与邛州刘道贞合兵攻邛，不克，退守沈黎，后不知所终.汪光翰，字文卿，婺源人；竟陵胡恒官川南道，光翰为幕客。献兵至临邛，恒命光翰出调兵，并檄宁越守备杨起泰将兵援邛，未至，而城陷，与其子士骅战死，阖门百口遇害，惟士骅妻朱氏洎幼子峨生得脱，匿民间，随士骅母舅陈君美者，转徙荣经县降贼.武大定驻嘉定，闻朱氏有殊色，劫致之，朱污面毁容以免。坚操抚孤。光翰，间关夷猓中，得朱氏母子所在，事之甚谨。值剑南大饥，斗米十金，光翰不避刀俎，多方保护之。母子乃得全。自是或服贾，或课蒙，或为僧，获稍嬴余，以给饘粥，二十余年不倦。朱教子极严，峨生亦读书知自奋，能文章矣。蜀平，狭路通，光翰乃躬送朱氏母子归竟陵。于是，楚蜀莫不高朱之节，诵光翰之义，以为忠臣孝子之报云。又有锺之绶者，字楷士，亦竟陵人，从胡公入蜀，游峨眉，遂不归.闻胡公父子殉义，乃自瓦屋山至荣经，与光翰同抚孤儿，历八年所，入滇至昆阳死。

　　王承祖，剑州御史梁之栋仆也；献据蜀，之栋子田璧知不免，止一五岁儿名绳武，召承祖夫妇属之曰：一线之脉，尽寄于汝。其善保之。梁氏一家俱遇害，承祖负绳武及己子走，贼追及，弃己子而匿绳武岩穴中，得脱。后土贼起，知绳武所在，欲率其赀，承祖负之，乞食山中，及贼息始出。承祖为之耕耘婚娶，延师教训，至本朝庚子，举于乡.曹椿，明末名士也。献逆后，奉永明王命，来宰夹江。其时，四野萧条，烟户鲜少，椿至招流亡，抚余烬，又急收士人，以时训课，尝见城外大明寺考录儒童诗云：高楼野望影萧萧，尽日无僧伴寂寥。寺号大明知一统，梁题万历纪先朝。治军久已霜生鬓，课士犹然剑系腰。浊酒一杯聊自适，平原芳草倍魂销.时县署毁于贼，故于此试士；公所作有鹃血集，皆亡国之音云。

　　李甲，湖广蒲圻人，由举人知双流县.崇祯甲申，委署建昌监理厅，至荣经，值贼犯雅安，义师战溃，甲随师奔走，力竭死，一仆守甲丧数年，楚路通，始载以归.富顺卢元卿，字调元，天启丁卯解元，累官陕西宁夏道，闯贼陷秦，托迹黄冠，潜遁秦徽间，自题云：生平志气凌霄汉，自许惟凭忠孝心。家国陆沈身板荡，空抛血泪寄儿孙.卒，葬于陇徽，人慕义祀之。

　　雷雨津，字起剑，井研人。崇祯甲戌进士，官兵部，尝过楚，题洞庭庙云：我是人龙君亦龙，吾今胡为乎泥中？凭君借得青骢雨，手揽风云满太空。甲申从张公玉笥监军死（其子廷，后知吴江县）。

　　李俊英，南部人，府学生；姚、黄贼掠南部，俊英泣涕誓众起兵，旬日得千人，御贼江岸，屡战俱捷，贼不敢南，日久粮匮，其弟泣告曰：我等冒矢石，城中人相继遁去，无援矣，曷暂退！俊英叱之曰：宁为君父死，不为一身生。自是毋敢言退者。贼计窘，将引还，会同事有忌俊英者，噪而南奔，贼得从下游渡，围之数重，俊英奋勇突围，多杀伤，不得出，还至江岸，投水死。

　　刘养贞，大邑人，以进士任湖广汉阳府推官，升部郎；闯贼犯都，怀宗崩国，养贞为持服，早暮悲号不辍，食贫邸舍；以卖卜为生。人呼为刘孝子，病终于燕京。

　　万历末年，民间好叶子戏，图宋时山东群盗宋江姓名于牌而斗之。至崇祯时大盛，法以百贯活城为胜负，曰闯、曰献、曰大顺，其后皆验云。

　　崇祯十七年正月，铜仁连界掘出古碑，有字三行，云东也流，西也流，流到天南有尽头.张也败，李也败，败出一个好世界。或以为武侯所遗云。

　　彭坨，字子白，永川人，崇祯时以进士为给事中，闯入京，胁降，不从，自刎死。

　　顾鋐，号青城，成都人、崇祯时进士，为给事中。闯入，自刎未绝，复被执毒拷，骂贼死。

　　哀蜀藩天社星隳古社坛，杜鹃声尽石苔瘢；井花清冷无人汲，留得丹心万古寒（张象华）。

　　边徼锡封怜少子，蜀王台殿独崔嵬。谁从辇路鸣鞭过，犹记宣门拜刺来。眢井寒泉沈凤羽，天囗白日走龙媒。短墙桃李家家发，画角声中杜宇哀。

　　陆海尘飞井络昏，锦城茅屋半江村。遗宫日落牛羊过，野市人稀虎豹蹲。桤树冥冥香径远，海棠馥馥翠云繁。摩诃但有支机石，尚共铜驼卧草根（吕潜）。

　　杨展传前明总兵晋华阳伯杨展者，字玉梁，嘉定人也。长七尺有咫，性倜戃，负文武姿，尤工骑射。少应童子试，参政廖大亨一见，器之曰：此将材也。亟奖拔之。举崇祯己卯武科。北上挟强弓大矢，驱一卫独行，遇贼劫其橐，展笑曰：尔欲利吾有耶？吾与尔斗射，约退百步外，执号箭为的，吾射不中，听汝取之，贼如言，一发破其干，贼惊拜去。临试，阉贵人有马，凶悍难制，挽以铁缰，号于庭曰：能骑者，予第。众愣踖鲜应。展持弓矢，排众突前，夺马腾跃而上，纵送回旋，九发矢九中，走马扬声曰：四川杨展也。阉贵骇服。展名遂震京师。于是，成进士第三人，授游击将军。时，秦寇方炽，朝廷深重武臣，寻升展参将，以忧家居，值蜀乱，乡盗纵横，尝与族子踏月江边，隔岸影见人行，谛视，曰：此贼也。射之应弦而毙。觇其人，果素掠乡里者。人以是畏服之。甲申，献逆据成都，僭号改元，遣伪将四略，展起兵犍为，会阁部王应熊檄至，即从总督樊一蘅及游击马应试、余朝宗等攻叙州，力战复其城，走伪都督张化龙，又击败冯双礼，遂次第收嘉、眉诸邑。于是，黎州指挥曹勋、副使范文光，起洪雅，土司马京起荣经，为展声援。遗民溃卒、多归之，众至数万.时，献贼遣狄三品、刘文秀等来侵，大败还，授总兵，岁饥，人相食，展遣使告籴黔楚，自绅士以下至弟子员，皆给资.农民予牛种，使择地而耕，愿从我者补伍百工，杂流各以艺就养，孤贫无告者廪之，又置竹筏数千于同河，以济荣、威、富之避难者，俾居思经、瓦屋诸山，而令其子璟新屯田于峨眉，岁获粟数千。蜀南赖之。献忠忿展尽取故地，又怒川人之不服己也，大杀成都居民，率众百万，蔽江而下。展起兵逆之，战于彭山，分左右翼冲拒，而别遣小舸载火器以攻贼舟，兵交风大作，贼舟火，展身先士卒，殪前锋数人，贼崩败，反走，江口两岸逼仄，前后数千艘，首尾相衔，骤不能退，风烈火猛，势若燎原，展急登岸促攻，鎗铳弩矢，百道俱发，贼舟尽焚，士卒糜烂几尽，所掠金玉珠宝及银鞘数千百，悉沈水底。献从别道逃免。旋奔川北，展追至汉州，封其尸而还。是时，展威名大振，蜀之起兵拒贼者，皆倚为长城。袁韬、武大定者，穷困来奔，韬故姚、黄十三家贼，而大定则小红狼别部也。展爱其勇，推心任之，命大定守青神，韬守犍为，鼎足备贼.遍沅巡抚李干德，初以总制来蜀，独许袁、武，深相结.至是，韬与总兵李占春相恶，展素厚占春，时通馈遗，韬不悦，干德因说韬杀展，大定亦忌展富，三人合谋，请展诣犍，介展寿，展欲往，其子璟新谏曰：近观二人，意殊怨望，须察之。不听，及出，乘所爱白马，回啮其衣者三。展厉声曰：吾不惧献忠，岂惧他人耶？盖展破贼多自矜，又过任人，而干德以展遇己简略，夜日怂韬除展，展不悟，佩剑携一僮扁舟南下，袁、武迎之，伪为恭谨者。展坦然入帐，浮大厄痛饮，日暮沉醉，袁、武将展剑畀入别室，使勇士往刺之。展寐后，目不交睫，睛光炯炯射人，操刀者三至不敢动。展僮云：无畏也。遂缚展。展觉知有变，佯呼曰：酒渴甚，予我水饮。僮止之，遂遇害。展素精五行遁术，得水可免。其死也。实僮促之云。时年四十有五，顺治己丑岁.华阳伯，则破献时永明王所晋爵敕也。袁、武既杀展，引兵围嘉定三月，破其城，璟新逃去，妻陈氏骂贼死，其家残焉。时伪帅孙可望者，方据滇，闻展死，使王自奇将兵向川南，而别遣刘文秀等渡金沙江，取曹勋，而袭其后。袁、武方拒，自奇闻之，还与文秀战，大败，俱降贼.干德赴水死。贼再据蜀。初，督师应熊以贼袭杀平蜀侯曾英，走毕节死；兵部尚书吕大器，自柳州至，永明王即命代之。大器遍历诸镇，太息谓参军陈计长曰：杨展志大而疏，袁韬、武大定忍而好杀，王祥庸懦不足仗，蜀事尚可为乎？然自展死后，诸将解体，贼复入，无敢抗者。于是，烽火蹂躏又十余年而后定。至今谈展事者，犹追念喟息，称杨侯不衰云。

　　史氏丹溪生曰：泗王父五吾公少。适嘉定，与杨侯公子璟新交，公子兄事王父，及难作，孤身来归，袁、武踪迹亦至。王父耳授公子策，贻骏马遣之，而身诣贼酋，告以故。复令人导道追公子。至新津；公子先渡江，斩舟人沈船于水，贼遥望不得渡，以故公子免，而余家亦无所害。余因识杨侯事甚详，观其经理流亡与其所以杀敌致果，洵乎文武兼才也。而取人杯酒，自坏长城，西充之罪，庸可逭乎？公子之去也，投诚我师，授参将，后复父仇，擅杀落职，家居十余年，以寿终.杨侯存亡，实关西蜀，此传不徒作也。其排场比次，直追班、马，陈、范诸公，不免以词气累其体矣。固是史才（蔡修莱跋）。

　　刘道贞传刘道贞，字墨仙，天启辛酉孝廉也。其族世袭黎州指挥，独道贞家临邛，为邛人，以文学显.初时，州有登科者，建旌坊，虐使其乡，又简富民入户，岁收脾烟杂课，名曰免差。官不能难，沿为绅例。里中苦之。至道贞，尽谢去。曰：吾忍以一科累桑梓哉？州人高其德。道贞敦行古直，其学六经外，百氏内典，无所不窥.尤刻意兵家言。崇祯甲申，献逆踞成都，遣兵四出，道贞语子聧度曰：邛州控制黎雅、建昌，为川南门户，沿边土司，可联以守，惜猝不及备耳。未几，伪参将张略地至邛，道贞策杀之，弃家走沈黎，激励土汉李卫等共抗贼，而身自资军于曹勋。曹勋者，亦黎州世袭指挥也。先奉调守成都，军于门，贼入止焉。同辈皆斩，次及勋，勋遽呼奋起，绝其缚，还夺行刑者刀，杀数人，泅江中脱亡。至是，起师洪雅。道贞之去邛也。贼帅狄三品、王复臣再至，巡道胡恒檄宁越都司杨起泰入援，未至而城破。恒及州牧徐孔徒死之。贼趋陷雅州称江，下攻洪雅，勋率众保拒小关山。山去邑西南四十里，连冈嶙山困，中一径，藂石错杂.贼至，不得过，尽驱骑兵薄隘口。道贞时以李卫军来，谋遣聧度等由山右伏行，渡青衣江，转袭贼后，贼阵动；曹勋自上望之，挺刃下趣贼，力斩数十骑，贞援枹鼓以从，贼返走，骑兵阏塞，聧度等自下挥短刀仰面疾攻，绝其径，贼众数千悉堕糜斩中，复臣等践死人，窜匿深箐以免。贼入蜀后，所至摧陷，无敢撄者，至是，始畏蜀人。又以勋前绝缚杀行刑者亡也，益惮之，号曰曹军，而目道贞伯温先生云。于是，道贞曰：寇胆丧矣，乘此追亡，临邛可复也。令聧度引军疾驰，逐贼而西，川举人郝孟旋新起师，复雅，斩伪牧，合而之东，围邛数日，几克，会贼大帅刘文秀以重兵至，势不敌，退归.天全六番招讨使高克礼、杨之铭者，两氏构怨，高款于献，铭弟侨欲乘乱弒兄，与高合，而铭方连成都进士朱俸伊、川北举人郑延爵兵共讨贼，侨先导贼至，败铭等于飞仙关，虏杀之。雅州牧王国臣以城降。州复陷。道贞时驻黎城，料土兵，募壮勇，谋进取策。闻之愤惫呕血，卧疾不起。泣语勋曰：吾以一书生，破家讨贼，意借公忠勇之气，报朝廷三百年养士之恩，今若此，死有余恨矣。愿公勉力，无隳前功。丙戌春正月，道贞卒于黎城。公为人廉干缜密。时四方师起，羽檄交驰，外应内谋，事无留滞。又番汉把目等战归，自出金帛醴酒曲劳之。人争为用。严道以南，二年不罹寇害者，公佐勋之力也。初走沉黎，妻王氏率家属避西山，贼搜执之，及聧度围邛，环刀械颈置城上，令招其子。夫人骂贼不从，贼怒，磔其尸，置之城外。举家百口殉焉。后一年，聧度单军遇贼，同孟旋力战以死。其妻冯氏，有诗名，载邛乘。

　　史氏丹溪生曰：儒者习称道德，耻谈兵，临难缩缩无所施之，以其术为世诟病。先生用一旅师，扼险出奇，摧破巨寇，智勇之略，岂不以其学与！或谓先生喜逃禅，芥视死生祸福，范仲闇之诔曰，讨仇终有恨，学佛竟无成。呜呼！此其所以为先生乎？余至临邛，访其轶行。咏叹.忠臣孝子义夫烈妇，刘氏之门备矣。皎皎乎水崃山永终古也。

　　墨仙大节，吾蜀士夫有不能尽知者，曲为传出。一门忠烈，炳炳烺烺，百世下令人感慨呜咽。昌黎所云发潜德之幽光者此也（兄仪一）。

　　铁脚板传（附向成功）

　　铁脚板者，眉之鄙民也，姓陈，名登皞，生有胆识，膂力过人，家贫猎兽自给，常赤足逐鹿豕，奔新斩丛竹中，里许而足不伤。人目之曰：此铁脚板也。登皞曰：呼我甚当，以是足不着履，行縢止及胫，终身如常。献贼据成都，遣伪将狄三品等略眉，先期传示云：除城尽剿民，不悟，携老幼入城。乙酉正月五日，贼驱城中人至原田上尽杀之。又搜戮四乡居民。登皞突起，忿言曰：洗颈待死，与抗贼杀死等死。奈何袖手待尽耶？遂裂白衣为旗，招各山亡命少壮，大书于上曰：敢与残忍流贼张献忠为敌者，从我。数日内，不期而集者千人。登皞持猎械，负柴弓竹矢，赤足先趋；千人者，各执白棓相随.据城西醴泉河，斩木列栅，标所书白旗于前，名曰铁胜。铁胜者，取己胜贼之义也。遂与贼持，前后杀获甚众，贼大惧，取道潜移东馆，登皞又令民兵数百，具羊酒伪为投顺者，迎贼帅；贼纳之营中，夜半，登皞率众大至，鸣金鼓火攻贼营，数百人从中噪而应之，内外夹击，贼众大乱，死者不可计数，乃遁去。于是，眉之多月镇、斑竹、王二郎坝诸村，各聚众自守，皆名其营为铁胜。贼闻之，不敢逼，而铁脚板之名大播。南川、嘉定向成功亦起师拒贼者，有众五千，欲节辖，登皞不从，率兵围之。甘溪口，登皞势弱，不敌，力战死之。眉之人赖登皞之庇，思其功，皆称铁脚板也。成功既杀登皞，驻兵石佛跕，修木城，凿壕堑，招集三万余人，分五营四哨抗拒官兵。丁亥三月二十八日，我朝肃王以大兵至，攻破木城，成功中流矢死。其党乃平。

　　史氏丹溪生曰：陈登皞不忍桑梓之难，冒万死抒公忿，迹其所为，一方之广涉也。向成功可谓顽民矣，其杀登皞，意何为乎？毋亦好上人忘利害，乃其乡之风气然与！

　　白衣一书，足褫贼魄，而布置杀贼，何智与胆俱也。古云：乱世多才，信然（蔡修莱）。

　　余飞传洪雅西四十里，有乡曰花溪，背枕飞仙阁，其前大小关山屏峙溪口，其外限以青衣江，江涛汹涌，急不能渡。其地土泉肥衍，其人饶财谷，重去其乡，殆天所设以卫养居民者也。甲申，献贼至，土人余飞聚众询之曰：贼来生乎？死乎？曰：死。顺贼荣乎？辱乎？曰：辱。逃可免乎？曰：不敢知。曰：如是，飞策决矣。飞观吾乡地险而谷足，无匪人窜伏其间，计惟以死抗贼耳。众曰：惟命。盖飞勇健以侠义称，言出人莫敢违也。飞刑牲沥酒，誓众于神曰：我等与贼义不两全，有一人从贼者杀其人，有一家顺贼者诛其家，誓毕，户抽壮勇，年二十及四十者得数千人，塞阨保险，造刀仗鸟铳，迭大石数十藂，藂系长绳，备飞击之用。贼至，飞选勇士伏左右山谷中，山岗遍树旗帜，又决大堰之水灌田，而自以羸弱迎敌溪口。其时，贼气甚锐，目无飞，战方合，飞即阳北，贼追逐入溪，左右伏发，翼而击之，飞反戈冲突，贼大败。顾望山间旗，疑不敢上。沿田蹊走，径狭骑步蜂拥，陷田中，不能出。擒斩二千人。其遁者为鸟铳飞石所毙又过半。贼气沮丧，远徙去。飞退贼后，益修险阨.寇来则战，去则耕。如是者二年。其后伪抚南刘文秀驻兵天生城，飞单骑出觇，被围，不能脱力，斩十数人，死阵中。飞死，众遵其法，团营自保。时越险扰贼，得贼谍辄杀之。贼终不能加。至今居民犹胜国时土著云。

　　飞誓言凛凛有烈士风，而设奇杀敌，动合机宜，吴公差强人意，隐隐一敌国也（蔡修莱）。

　　书周鼎昌杀贼事献逆据蜀之三年丙戌春正月，伪抚南刘文秀率兵十万，由丹棱、洪雅入夹江，欲搜西山诸路，并剿峨眉。督师王应熊闻之，授周鼎昌副将给卒千余，俾间道援乡井。鼎昌者，夹江南安镇人也，比至，贼壁青衣江，连营三十里，警斥堠，构浮桥，去南安一望矣。鼎昌急竖栅，刳大木为囗，隔岸飞击贼塘，毙贼人马甚众。又编乱草为筏，筏状如蓑笠，大数围，鬅松散漫，而隆突其顶。顶中空，旁贯以绳，择善泅百人，人与一筏，筏钩腰镰，藏首空中，系绳于背，入水筏浮其上，人伏其下，远望如败草飘流，不疑有人也。近浮桥，百人者齐用镰截络而以钩分桥梁；桥解，守桥者尽溺，贼觉，急射之，矢格于草，不能入。余兵判为两岸，其浮入西岸者，鼎昌促围攻之，斩获无遗.贼不得志，奔还南安，赖以全活。邑之来避难者，千有余家。

　　草筏破浮桥，甚怪，其形容情状，真如目睹，写生手也（蔡修莱）。
