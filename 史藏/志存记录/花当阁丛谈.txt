花当阁丛谈（一名邨老委谈）　　（明）徐复祚阳初甫 编次  

　　●目录

　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 

　　●花当阁丛谈卷一 【一名邨老委谈】 

　　海上徐复祚阳初甫编次
　　邨老曰此二册稍及朝典非无以也邨中时有酒社每会诸社长辄有所征引且多俚鄙不根之语余老健忘不能一二记臆因取诸家丛说摘其有资于谈议者笔记之以备遗忘以省应对或诮以为留心世务则失之远矣

　　官制 
　　讹字 
　　大臣久任 
　　幅员 
　　九边 
　　边费 
　　都察院 
　　宝玺 
　　印章 
　　牙牌 
　　四夷馆 
　　副副将军 
　　殉葬 
　　铁劵 
　　司牲所 
　　干明门 
　　内官 
　　女职 
　　宫变 
　　挝鼓 
　　盐法 
　　赋法 
　　户口 
　　钞关 
　　衣制 
　　先师庙 
　　高墙 
　　大诰 
　　大礼议 
　　南都宫殿门阙 
　　御药 
　　贡鱼 
　　梳籹台 
　　郡县同名 
　　密揭 
　　司礼监 
　　搜廊 
　　物价 
　　冕旒 
　　文武官品阶勋禄 
　　赐筵食品 
　　久任 
　　禁刑日 
　　娼盗 
　　衍圣公下程 
　　酒楼 
　　食鹅 
　　西内老佛 
　　北征详节 
　　仝寅 
　　南内 
　　巡游考详节 
　　田经历 
　　王知事 
　　姚布政 
　　娄妃 
　　李刘相配 
　　钱宁 
　　江彬 
　　刘瑾 
　　张文冕 

　　○官制

　　内阁九卿国初原无拘出身之例成弘间入阁必由翰林吏部左右堂必用翰林一人礼部非翰林不用兵部正堂必由巡抚左右堂必南北各一人都察院正堂必由御史至世庙间局面稍变矣霍韬曰汉朝贤相俱由郡守宋制宰相亦须历州郡欲其知闾阎困苦与练达人情也我朝若薛瑄则由御史李贤则由主事入阁皆为一时名臣今杨一清亦由巡抚转吏部入阁是诚立贤无方善能变通者也然世庙张夏诸公则又由大礼而入也按洪武中丞相胡惟庸诛后遂罢丞相不设而分任六卿严为禁革内阁止置大学士以备顾问官备五品不预政柄而迁转由于吏部互相钤制其防甚密自三杨入阁乃以少师尚书兼大学士官尊于六卿口衔天宪无丞相之名而有丞相之实矣故中外皆称为宰相云阁中有文渊阁印印文玉箸篆惟封上诏草题奏揭帖用之不下诸司下诸司用翰林院印永宣以前翰林不拘进士出身若方孝孺杨士奇胡俨辈俱非进士至天顺间用李贤议特重进士科而翰林非一甲及庶吉士不得预矣然史馆之中修撰编修检讨吉士俱自称为太史氏特有史官名耳实录进呈焚草液池一字不传况中阙类多细事重大政体多不录王鏊罪言曰班固死天下不复有史矣古之所谓史官皆世守之人主所在执笔以从随其言动皆亲见而直书之后世虽具员而无专职立班虽近螭头亦远在殿下人主动静邈不相及政事不及与闻惟易世之后集前后奏疏而分曹书之以宰臣为总裁奏疏之语果皆实乎分曹之人宰臣之意果皆公且正乎且生于数十年之后追书数十年之前其是非曲直皆茫然无闻或得之传闻已非其实纵得其实而亦莫能烛其情伪或夺于众不得书或迫于势不敢书或局于才不能书故一时君臣谋议勋业汨没不传而奸险情态亦无能发其微以为世戒监领者又往往以私好恶杂乎其间故曰不复有史矣

　　○讹字

　　内外章奏呈进发内官查对若检出一讹字赏银五钱其后张江陵柄政亦发中书查对检出字讹者赏亦如之

　　○大臣久任

　　蹇义为吏书夏原吉户书皆二十七年黄福尚书两京三十九年而在交南者十九年胡濙礼书三十二年周忱巡抚江南二十二年

　　○幅员

　　按寰宇通志我朝幅员狭于汉广于北宋而与唐等天下道里东距辽东都司又自辽东东北至三万卫西极四川松潘卫又西南距云南金齿南踰广东崖州又东南至福建漳州府北暨北平太宁卫又西北至陕西甘肃纵一万九百里横一万一千七百五十里

　　○九边

　　九边初设辽东宣府大同延绥复设宁夏甘肃蓟州皆文武大臣镇守提督又以山西镇巡按偏头三关陕西镇巡按固原共为九镇弘治间设总制于固原嘉靖间设专督于三关权任差异而边防则一

　　○边费

　　宣府岁用银九十二万五千九百余两大同岁用银九十九万二千四百六十余两辽东岁用银三十九万四千八百七十余两延绥岁用粮料五十二万一千三十六石零宁夏岁用粮料五十三万四千二百五石草三百九十三万九千六百余束甘肃岁用粮料六十九万七千六百石零草五百二十万三千八百五十四束大约岁费四百余万而随时用兵不与焉
　　邨老曰本朝防边如此与汉唐驱出境外者绝不同

　　○都察院

　　唐御史大夫即今左右都御史中丞即今左右佥都御史唐有三院曰台院曰殿院曰察院今惟称察院□宗设都御史六员六部之职各有攸司而都察院惟所见闻不系职司皆得纠察其属十三道监察御史尽然十三道各分掌其布政司事而两京则南隶贵州北隶云南御史之职在纠劾百司照刷文卷问拟刑名巡按郡县朝廷耳目之任也　漕运之有都御史自王竑始两广之有总督文臣自王翱始郧阳之有抚治自原杰始江南之有巡抚自周忱始汀漳抚臣之提督军务自王守仁始陜西之有镇守都御史自陈镒始巡抚侍郎之兼都御史自耿九畴始

　　○宝玺

　　宝玺十有四曰奉天之宝镇万国祀天地用之曰皇帝之宝册封赐劳用之曰皇帝信宝征召军旅用之曰天子之宝祭享鬼神用之曰天子行宝封赐蛮夷用之曰天子宝调发番兵用之曰制诰之宝诰命用之曰敕命之宝敕命用之曰广运之宝黄选勘籍用之曰御前之宝进御座从车驾用之曰皇帝尊亲之宝答赐宗人用之曰敬天勤民之宝训迪有司用之凡用宝捧宝收宝洗宝尚宝司官与印绶监内官俱

　　○印章

　　诸司印九迭篆御史印八迭文渊阁印玉箸文将军□印柳叶文

　　○牙牌

　　在内文武朝臣各悬牙牌其号五曰勋曰亲曰文曰武曰乐以察朝参若借人或借于人均坐罪

　　○四夷馆

　　馆凡八曰鞑靼曰女直曰西番曰西天曰回回曰百夷曰高昌曰缅甸以翰林一人掌之曰提督四夷馆少卿

　　○副副将军

　　人知有副将军不知有副副将军洪武初以信国公达为征虏大将军文忠胜为左右副将军愈和左右副副将军北伐是也后以参将代副副将军

　　○殉葬

　　洪武三十一年七月太祖崩于西宫宫人殉葬者若干人张凤李衡赵福张弼汪滨孙瑞王斌杨忠林良李成张敏刘政皆殉葬宫人之家以为锦衣卫千百户等官有差世世承袭

　　○铁劵

　　铁劵高广有差等凡七等公二等侯三等伯二等其制如瓦外刻历履恩数之详以纪其功中镌免罪减录之数以防其过每副剖而为二分为左右左颁诸功臣右藏内府有故则合之以取信

　　○司牲所

　　所中养羊三百六十余只每只日饲黑豆八合草一斤牧羊军一百二十名官吏二名

　　○干明门

　　干明门养猫十二只日饲猪肉四斤七两肝一副刺猬五日饲猪肉十两羊二百四十七只日支菉豆二石四斗三升黄豆三升二合西华门狗五十三只御马监狗二百一十二只日共支猪肉并皮骨五十四斤虎三只日支羊肉十八斤狐狸三只日支羊肉十四斤西华门扣处鸽子房日支菉豆粟谷等项料食十石一日所相如此若以一年计之共享猪羊肉并皮骨三万五千九百余斤肝三百六十副菉豆粟谷等项四千四百八十余石此弘治初年事正德中不知增几倍嘉靖初量减西苑豹房蓄文豹一只役勇士二百四十人岁廪二千八百余石又占地十顷岁租七百金此皆供内臣侵牟影射之资又内马监蓄马甚多马料甚丰其弊尤甚每至有饿死者
　　邨老曰此见涌幢小品中然余在京师常从张少斋内相 【名信】 饮间谈及其言正不止此即鸟房所支每年豆粟六万石文豹久无有不知二百四十勇士亦设否然郡中一机户名彭禹其子日买熟豕蹄饲狮猫又某子甲以人参煮秫米粥饲马又何怪乎国家之虚费也

　　○内官

　　内官凡五等曰监曰门曰司曰局曰库分掌掖庭之事　凡监十一曰神宫监掌洒扫曰尚宝监掌玉宝敕符将军印信曰陵神宫监掌洒扫并栽种等事曰尚膳监掌供养及玉膳并宫内食用之物及催督光禄寺造办宫内筵宴茶饭曰尚衣监掌御用冠冕袍服履舄鞾韈等曰司设监掌御用车辈床被褥帐幔曰内官监掌成造婚礼妆奁冠舄□扇被褥帐幔仪仗并内官内使帖黄一应造作宫内器用首饰食米土库架阁文书盐仓冰窨曰司礼监掌冠婚丧祭一应礼仪制帛及御前勘合赏赐笔墨裱褙书画管长随当差内使人等出门马牌等事曰御马监掌御马并各处进贡及典牧所关收马驴曰印绶监掌诰劵帖黄印信选簿图画勘合符验曰直殿监掌洒扫殿庭楼阁廊庑每监各有太监少监左右监丞典簿长随奉御等名品自正四递减至正六　凡门四奉天门午门端门承天门掌晨昏启闭关防出入各有门正门副正从四品　凡司二曰钟鼓司掌奉先殿祭乐御乐并宫内筵宴乐更漏早朝鼓曰惜薪司掌宫内柴炭各有司正司副正从五品　凡局六曰兵仗局掌御用兵器并造刀甲等及宫内所用梳箆剔牙针翦等曰内织染局掌染造上用并宫内一应段匹曰针工局掌成造一应婚礼衣服并内官衣服曰巾帽局掌内官纱帽鞾韈及赏赐巾帽等曰司苑局掌宫内菜蔬并种田田酒醋面局掌宫内食用酒醋面糖等各有大副使正从五品　凡库三曰内承运库掌段匹金银珠玉象牙等物并同司钥库管钞曰司钥库掌内各衙内锁钥并收藏钞曰内府供应库掌上用香米并内用香烛油米及内官饭食果木等各有大副使正从五品　东宫典玺局掌宝玺翰林等物典药局掌监同御医修合药饵典膳局掌监造膳食典服局掌冠冕帽衮袍常服佩带靴履等典兵局掌甲冑戈矛弓矢刀剑典乘局掌车马各有局郎丞正从五品　又有都知监银作局公主府中使司司正司副杂职
　　邨老曰按成周之制以冢宰统阍寺西汉之制以丞相监宫中宋人循周汉之遗亦以宦家属宰相枢密故内侍任守忠有罪韩魏公得以檄召而议贬近习梁彦俊言仆射叶颙禺得以逮至政事堂而叱责之他可知矣三代而下制置阉宦之法莫良于宋故终宋之世宦官鲜专政乱国之祸视汉唐大不侔矣

　　○女职

　　洪武五年定六局一司局曰尚宫尚仪尚服尚食尚寝尚功司曰宫正俱正六品尚宫总司纪司言司簿司闱尚仪总司籍司乐司宾司赞尚服总司冠司衣司仗司饰尚食总司馔司酝司药司供尚寝总司设司舆司苑司灯尚功总司制司珍司采司计凡二十四司宫正掌戒令责罚之事

　　○宫变

　　世皇二十一年冬十月上幸曹妃宫妃寐宫婢杨金英等共谋行弒俟上寝熟以组缢之而误为死结谋得不遂监宫张金莲知状亟走白后后曳裾驰至为解项组上得苏病不能语后命收金英等十余人并曹妃磔于市时事起仓卒妃实不知上深悯其冤族金英等家

　　○挝鼓

　　禁鼓一千二百三十声为一通三千六百九十声为三通在外更鼓三百三十挝为一通千挝为三通

　　○盐法

　　天下各盐运两淮课居其半而浙次之长芦又次之两淮课几二百万可当漕运米直全数福场无巡御以行无远地河东场无运官以出有专所广场兼之故巡运俱无清理盐法都台止一员统治长芦淮浙

　　○赋法

　　苏州府一州七县额田九万顷岁征粮二百七十万带耗共税粮三百五十万淮安府两州九县额田十八万顷岁征粮三十六万较农田之广狭淮安加苏州一倍岁粮之征输苏州加淮安十倍又松江惟三县岁输税粮一百二十万余北直隶八府一十八州一百一十七县岁输税粮亦一百二十万以松江三县当一百三十五州县轻重悬绝如此苏松之民何辜而独受其困哉

　　○户口

　　淮以北土无定亩以一望为顷故每多欺隐田粮江以南户无实丁以系产为户故多脱漏户丁洪武初年甫脱战争人民凋残户一千六百五万有奇口六千五十四万有奇宏治时承平日久户口宜蕃息乃户减国初一百五十四万口减七百一十六万此其故何也周忱户口论曰或投倚于势豪之门或招诱于僧道之途冒名为匠则在南京者应天府不知其名在北京者顺天府罔稽其籍絜家于舟则四水汪洋莫可踪迹户口日耗职此由也

　　○钞关

　　钞关临清河西务浒墅九江淮安扬州杭州金沙州内惟河西务杭州金沙州税货余止税船料河西务入京门户杭州出闽广总道金沙州出云贵总道云贵货简故金沙州近无部差惟临清税货亦税船

　　○衣制

　　高皇见朝臣衣服多取便易乃定衣制凡官员衣服宽窄随身文官自领至裔去地一寸袖长至手复回至肘袖桩广一尺袖口九寸公侯驸马与文职同耆民生员亦同惟袖过手复回不及肘三寸庶民衣长去地五寸武职官去地五寸袖长过手七寸袖桩广一尺袖口仅出拳军人去地七寸袖长手五寸袖桩七寸袖口仅出拳颁示天下乃今妇人之衣如文官去地寸许裙与衣等而男子之制迥殊古昔袖之广几于全疋帛男女尽然殊不耐观

　　○先师庙

　　孔庙自洪武至正德末称大成至圣文宣王嘉靖九年始改为至圣先师孔子四配为复圣颜子宗圣曾子述圣子思亚圣孟子从祀及门弟子称先贤改大成殿为先师庙大成门为庙门

　　○高墙

　　凤阳有高墙宗室有罪者悉安置其中建庶人建文君之次子也英宗复位因思建庶人辈无辜淹禁谓李贤曰亲亲之义实所不忍贤对曰陛下此一念天地鬼神实临之太祖在天之灵实临之尧舜存心不过如此左右皆以为不可上曰有天命者任自为之遂遣居凤阳令有司造房屋给薪米器用听其婚嫁出入然庶人虽出戆騃不能名六畜未几卒自是懿文太子及建文君皆绝

　　○大诰

　　今罪人爰书照出内有大诰减等一款云云高皇帝制大诰三篇序末云一切官民诸色人户有此一本若犯笞杖徒流罪者每减一等无者每加一等然至于今但有减等而无加等

　　○大礼议

　　嘉靖入继大统阁学杨廷和礼书毛澄会同府部翰林科道上议宜如宋英宗濮安懿王故事称孝宗为皇考改称兴献王为皇叔父兴献王妃为皇叔母大理寺办事进士张璁 【后改名孚敬】 上疏其略曰朝议尊圣考为皇叔父圣母为皇叔母不过拘执汉定陶王宋濮王故事耳言者谓孝宗德泽在人不可无后夫孝宗诚不可忘使圣考尚存嗣位今日恐弟亦无后兄之义今圣考往矣称以皇叔父幽冥之中固不得而知但迎养圣母称以皇叔母则当以君臣礼见恐子无臣母之义故谓继统武宗而尊崇其亲则可谓继嗣孝宗以自绝其亲则不可夫统与嗣不同而非必父死而子立也后反复辨论不下数十次卒从璁议尊皇考为献皇帝然逊不敢祔宗庙别为世庙祀礼如宗庙既尊称睿宗始祔太庙享祫如列圣而撤世庙之礼

　　○南都宫殿门阙

　　阙门曰午门翼以楼观中三门东西为左右掖门午门内曰奉天门门之左右为东西角门内正殿曰奉天殿受朝贺所也殿之左右有门左曰中左门右曰中右门两庑之间左曰文楼右曰武楼奉天之后曰华葢殿华葢之后曰谨身殿殿后则后宫之正门也奉天门外两庑之间有门左曰左顺门右曰右顺门左顺门之东为东华门内有殿曰文华殿东宫视事之所也右顺门之西为西华门内有殿曰武英殿斋戒时所居也北京宫殿规制悉如南京而高敞壮丽过之复于皇城东南建皇太孙宫东安门外东南建十王邱通为屋八千三百八十楹永乐十五年六月兴工十八年九月成以前仍御旧宫建文时作省躬殿在干清坤宁二宫门侧为退朝燕息之所

　　○御药

　　御药烹二剂为一服候熟分为二器御药先尝次院判次内官其一器以进御闻列圣大故御医拟罪未知然否

　　○贡鱼

　　葛原六海门县人魁梧豪侠以布衣诣阙下献鳓鱼百尾时国初法严众为危之则笑曰尔不上食父母耶君犹亲也庸何伤及至高皇帝大悦问之曰鱼美何如蒲伏前顿首对曰鱼美但臣未进不敢尝耳又大悦命大臣赐酒食仍选一尾还之曰劳汝劳汝其后岁贡鱼九十九尾着为令

　　○梳籹台

　　梳籹台者相传起于辽之萧后考之辽史望气者言女直有天子气甚旺遣使迹所自起乃一小石山玲珑奇甚时女直方臣于辽辽多所需索因请此山自行辇取女直许之乃大发人夫凿而载之凿之夜山鸟皆悲鸣即以其石筑台此台与山之所自起也

　　○郡县同名

　　今天下府以太平名者二 【南直隶广西】 州以通名者二 【顺天府扬州府】 以赵名者二 【定府大理府】 县以太平名者三 【宁国府平阳府台州府】 以定远名者三 【凤阳府楚雄府重庆府】 以永宁名者三 【隆庆州河南府吉安府】 以新城名者四 【保定府济南府杭州府建昌府】 其它二名相同者不可枚举只以陜西一省而言徽州宁州兰州咸宁山阳华亭安化石泉之名皆与他处相犯至于安定不但琼州有此县名而本省巩昌延安两府亦并有之称谓相及殊不便

　　○密揭

　　阁中凡有密奏及奉谕登答者皆称为揭帖其规制视诸司题式差狭而短字如指大以文渊阁印缄封进御左右近侍莫得窥也诸凡军国要机朝廷大政上意之所欲出而事理未安政体之所宜行而睿衷未发诸司待命而未报言官力诤而难回者阁臣为之从中调剂就事匡维其妙用全在此揭

　　○司礼监

　　国制司礼监九人其掌印者一如首揆岁纳二十四监银各三万两约有七十万之数其八人则季轮二人管事凡内之传宣外之奏请属焉是君相之情所由灌输也二人应直例于吏礼户兵四部居间二事事约千金宰相以此饵之实借以通宫府消息故有所执奏陈请皆意

　　○搜廊

　　朝制每日申刻则内使二人锦衣二人各执黄旗巡穿内庭名曰搜廊

　　○物价

　　洪武中礼部钦奉圣旨今后但系光禄寺买办一应供用对象比民间交易价钱每多十文且如肉骨之类民人交易一百文一斤光禄寺买须要一百十文随物贵贱每加十文卖物之人照依时价取十文利息时膳羞甚约亲王妃既日支羊肉一斤牛肉即免或免支牛乳御膳亦甚俭唯奉先殿日进二膳

　　○冕旒

　　古冕十有二旒旒十二玉前后各用玉百四十四宋时冕中贵人呼为平天冠共享北珠一百四十五颗麻珠四千五百九十颗调珠八千六百四颗则冕可谓至重今制凡祭天地宗庙则服衮冕社稷等则服通天冠綘袍

　　○文武官品阶勋禄

　　洪武二十五年十一月上以中外文武百官职名沿革品秩崇卑勋阶升转俸禄损益历年滋久屡有不同无以示成宪于后世乃命儒臣复位其品阶勋禄之制以示天下惟医学阴阳僧道官俱不给禄
　　太师太傅太保少师少傅少保宗人令左右宗正左右宗人左右都督品正一阶初授特进荣禄大夫升授特进光禄大夫勋左柱国右柱国禄月支米八十七石太子太师太子太傅太子太保都督同知品从一阶初授荣禄大夫升授光禄大夫勋柱国禄月支米七十四石　太子少师太子少傅太子少保尚书左右都御史品正二阶初授资善大夫升授资政大夫加授资德大夫勋正治上卿　都督佥事正留守都指挥使品正二阶初授骠骑将军升授金吾将军加授龙虎将军勋上护军禄以上文武俱月支米六十一石　衍圣公人俱品正二无勋禄　左右布政使品从二阶初授中奉大夫升授通奉大夫加授正奉大夫勋正治卿　都指挥同知品从二阶初授镇国将军加授奉国将军升授定国将军勋护军禄以上文武俱月支米四十八石太子宾客侍郎副都御史通政使大理卿太常卿詹事府尹按察使品正三阶初授嘉议大夫升授通议大夫加授正议大夫勋资治尹　副留守都指挥佥事指挥使品正三阶初授昭勇将军升授昭毅将军加授昭武将军勋上轻车都尉禄以上文武俱月支米三十五石
　　光禄卿太仆卿行太仆卿苑马卿参政都转运盐使品从三阶初授亚中大夫升授中大夫加授大中大夫勋资治少尹　留守指挥同知卫指挥同知宣慰使品从三阶初授怀远将军升授定远将军加授安远将军勋轻骑都尉禄以上文武俱月支米二十六石宣慰使系土官无禄余仿此　佥都御史通政大理太常太仆少卿少詹事鸿胪卿京府丞按察副使行太仆少卿苑马少卿知府品正四阶初授中顺大夫升授中宪大夫加授中议大夫勋赞治尹　指挥佥事宣慰同知品正四阶初授明威将军升授宣威将军加授广威将军勋上骑都尉禄以上文武俱月支米二十四石　国子监祭酒布政司参议盐运同知品从四阶初授朝列大夫升授朝议大夫加授朝请大夫勋赞治少尹禄月支米二十石　宣慰司副使宣抚司宣抚品从四阶初授宣武将军升授显武将军加授信武将军勋禄无　殿大学士阁坊大学士翰林学士庶子通政司参议大理寺丞尚宝卿光禄少卿部郎中钦天监正太医宗使京府治中宗人府经历上林苑监正按察佥事府同知王府长史品正五阶初授奉议大夫升授奉政大夫勋修正庶尹　仪卫正正千户宣慰同知品正五阶初授武德将军升授武节将军勋骁骑尉禄以上文武俱月支米十六石　侍读学士侍讲学士论德洗马尚宝鸿胪少卿员外郎五府经历知州盐运副使盐课提举品从五阶初授奉训大夫升授奉直大夫勋协正庶尹　卫镇抚副千户仪卫副招讨司招讨宣抚司副使安抚司安抚品从五阶初授武略将军升授武毅将军勋飞骑尉禄以上文武俱月支米一十四石　大理寺正詹事丞中允侍读侍讲司业太常寺丞尚宝司丞太仆寺行太仆寺丞主事太医院判都察院经历京知县府通判上林院监副钦天监副五官正兵马指挥留守司都司经历断事典仗审理正品正六阶初授承直郎升授承德郎勋无
　　百户长官副招讨宣抚佥事安抚同知品正六阶初授昭信校尉升授承信校尉勋云骑尉禄以上文武俱月支米十石　神乐观提点僧善世正一品正六无勋禄　赞善司直郎修撰光禄寺丞署正鸿胪寺丞大理寺副京府推官布政司经历理问盐运判官州同知盐课司提举市舶河渠副提举品从六阶儒初授承务郎升授儒林郎吏出身宣德郎勋无禄月支米八石　都给事中监察御史编修评事行人司正五府都察院都事通政司经历太常博士典簿兵马副指挥营缮所正京县丞府推官知县按察司经历留守司都司都事副断事审理副安抚佥事蛮夷长官品正七阶儒初授承事郎升授文林郎吏出身宣义郎勋无禄月支米七石五斗　检讨左右给事中给事中中书舍人行人司副光禄典簿署丞詹事太仆主簿京□□□灵台郎祠祭署奉祀州判官布政司都事副理问盐课司副提举卫盐运司宣慰招讨司经历蛮夷副长官品从七阶初授从仕郎升授征仕郎禄月支米七石　国子监丞五经博士行人部照磨通政司知事京县主簿钦天监主簿保章正御医协律郎典牧所提领营缮所副大通关宝钞龙江司提举卫知事宣慰都事府经历县丞盐同提举按察知事王府典宝奉祀良医典膳正纪善讲经至灵元符崇宫灵官品正八阶初授迪功郎升授修职郎禄月支米六石六斗　清纪郎翰林典籍国子助教典簿博士光禄录事监事鸿胪寺主簿京府运司知事挈壶正祠祭署祀丞布政司照磨王府典膳副奉祀副典宝副良医副宣慰经历神乐知观崇宫副灵官左右觉义元义品从八阶初授迪功佐郎升授修职佐郎禄月支米六石　校书侍书国子学正部检校鸿胪署丞五官监候司历营膳所丞典牧所会同馆文思院承运宝钞广运广积赃罚十字库颜料皮作鞍辔宝源等局织染所京府织染局各大使龙江宝钞副提举府知事县主簿长史司主簿典仪正典乐牧监正茶马大使赞礼郎奉銮宣抚安抚司知事品正九阶初授将仕郎升授登仕郎禄月支米五石五斗
　　待诏司谏通事舍人正字詹事府录事司务学录典籍鸣赞序班司晨漏刻博士司牧大使牧监副围长太医院提举司盐课司州所吏目军储御马都督府门仓军器等局大使承运宝钞广运广积赃罚十字库副使典牧所会同馆文思院副使广盈太仓银太仆寺京府库都税宣课柴炭司大使颜料皮作鞍辔宝源局织染所京府织染副使草场大使孔颜孟子孙教授按察司检校府宣抚司照磨典仪府副教授伴读都司运司府京卫宣抚慰司学教授司库司府杂造织染局税课司大使司狱巡检茶马副使正术正科都纲都纪太常司乐教坊司韶舞司乐品从九阶初授将仕佐郎升授登仕佐郎禄月支米五石　孔目掌馔学正教谕训导兵马断事长官司吏目司牲司牧副使府检校典史军器局柴炭司副使递运所大使驿丞河泊所闸坝官关大使牧监录事郡长提控案牍都督府御马军储门仓副使广盈库都课都税税课司副使茶盐课司司府州县卫所仓场大使副盐运司府卫提举司所州县库大使副使司府州军器织染杂造局副使茶运批验所巾帽针工局庆远裕民司竹副使司库副使宣德仓司竹铁冶河州辽阳青州府乐安税课司大使盐仓税课钞纸印钞铸印抽分竹木惠民局水银朱砂场局生药库长史司仓库大使副使县杂造局副使典科训科典术训术副都纲都纪僧正道正僧会道会以上俱未入品阶禄月支米三石
　　邨老曰我朝禄数薄甚矣然尚有折银折绢折银每石七钱折绢则二十两不能一两于是仰事府育且不足不得不假借于皂隶银矣 【正统以前每兼一官则支一俸以后虽兼官三四止从高等或以劳绩勋猷加秩则为特恩】 

　　○赐筵食品

　　赐筵食品有宝妆茶食响糖缠椀大银锭小银锭大馒头小馒头肉汤粉汤像生小花果子油酥花头鸳鸯饭马牛猪羊肉饭棒子骨羊背皮黑白饼甘露饼大油饼小点心凤鸡凤鸭烧煠按酒果菜鱼鲊煠鱼云子麻叶笑靥果糕软按酒等

　　○久任

　　汉之守令多久任者至长子长孙或十余年或二十余年我朝永乐宣德正统间法令近古其最久者若陕西凤翔府知府扈暹至三十年宁州知州刘纲至三十二年然后去故是时官无苟且之政民鲜送故迎新之费吏绝因缘盗匿之弊上安下恬太平之极扈定元氏人刘河南钧州人廉平之政人到于今称之

　　○禁刑日

　　月一日八日十四日十五日十八日二十三日二十四日二十八日二十九日三十日释氏谓之十斋日唐武德二年诏自今以后每年正月五月九月及每月十斋日并不得行刑永为例程大明律云若立春以后秋分以前决死刑者杖八十其犯十恶之罪应死及强盗者虽决不待时若于禁刑日而决者笞四十禁刑日即前十斋日也

　　○娼盗

　　律云凡盗贼曾经刺字者俱发原籍收充警迹警迹者令其人戴狗皮帽每月朔望赴所司查点仍夜夜地方火夫逐更诘察在否其门立小绰楔高三尺许署曰窃盗之家令出入匍匐于中凡遇儒学行乡饮酒礼时令其长跪阶下宴毕方放回别慝之典可谓严矣又国初之制伶人常戴绿头巾腰系红褡膊足穿布毛猪皮靴不容街中走止于道旁左右行乐妇布皂冠不许金银首饰身穿皂背子不许锦绣衣服亦所以抑淫贱也今不知此制矣

　　○衍圣公下程

　　衍圣公入京下程自宣德后用羊一只鹅二只酒六瓶面二十斤茶盐酱各二斤油烛十枝其初钦赐后改礼部又改顺天府今仍之

　　○酒楼

　　楼作于洪武二十七年在江东诸门之外今民设酒肆其间以接四方宾旅其楼有鹤鸣讴歌鼓腹来宾重译等名

　　○食鹅

　　食品以鹅为重故祖制御史不许食鹅今则视为常味日进数头矣唐制御史不许食肉

　　○西内老佛

　　老佛即建文皇帝也正统五年十二月思恩州知州岑瑛遇一老僧不避道从者呵之曰我建文皇帝也金川失守大内火起吾遂潜由地道以出云游四方以度岁月胡濙名访张邋遢寔为我愿送我骸骨归瑛大骇闻于巡按御史奏之乘传到京有司皆以王礼见及至京号为老佛然尚未辨真伪以尚膳太监吴亮建文时内使也使之审视之老佛见亮即呼其名亮曰不是曰我昔御便殿时弃片肉于地汝伏地餂食之何谓不是闻杨士奇尚在能出一认乎亮佯为不知己而复命遂居老佛于西内以寿终葬西山不封不树途次赋诗云沦落江湖四十秋归来白发己蒙头乾坤有主家何在江汉无情水自流长乐宫中云气散朝元阁上雨声愁新蒲细柳年年绿野老吞声哭未休

　　○北征详节

　　正统十四年己巳七月北虏也先大举入寇大同兵失利城堡多陷警报时至太监王振劝驾亲征百官伏阙恳留不听十七日丙戌驾发京师命郕王居守英国公张辅成国公朱勇率官军及私属共五十余万出居庸关过怀来至宣府连日风雨声息愈急井源宋瑛等败报踵至羣臣请驻跸振怒悉令掠阵未至大同兵士己乏粮僵尸满路寇佯避诱我深入至大同振又欲进兵朱勇膝行听命户兵书王佐邝埜守老营先行矫旨罚跪至暮而仆钦天监正彭德清以天文止行振不听学士曹鼐曰臣子不足惜主上系天下安危岂可轻进振怒詈之曰倘有此亦天命也会暮有黑云如伞罩御营雷雨大作人畜惊惧振恶之而前军西宁侯宋瑛武进伯朱冕全军覆没镇大同太监郭敬密言于振其势决不可行振始有回意议从紫荆关入振邀上过其蔚州里第既又恐损稼复转从宣府行过鸡鸣山虏追至遣朱勇率兵五万御之勇入鹞儿岭虏分两翼夹攻杀之殆尽邝埜请车驾疾驱入关严兵为殿振怒曰竖儒安知兵事次日驾至土木日尚未晡去怀来城二十里欲入保怀来振辎重千余辆在后未至留待之遂驻土木虏四面合围渴极掘井深二丈不得水虏分道入挠我师不得行壬戌虏诈退振令移营虏骤逼之遂大溃上蒙尘辅埜佐鼐而下随驾官数百员皆死焉马骡二十余万并衣甲器械辎重尽为虏所得

　　○仝寅

　　寅山西安邑人少瞽学京房易占多奇中正统间客游大同上皇既北狩阴遣使命镇守太监裴当问寅寅筮得干之初九附奏曰大吉可贺龙君象也四初之应也龙潜跃必以秋应以壬午浃岁而更龙变化之物也庚者更也庚午中秋车驾其还乎还则必幽勿用故也或跃应焉或之者疑之也后七八年必复辟午火德之王也丁者壬之合也其岁丁丑月壬寅日壬午乎自今岁数更九跃则必飞九者干之用也南面子冲午也其君位乎故曰大吉既而上皇复辟年月日时无一谬云

　　○南内

　　天顺元年春正月景帝不豫时储嗣未定内外忧惧石亨知帝病甚必不起乃与掌兵都督张軏张輗左都御史杨善副都御史徐有贞谋迎上皇复位遂结中官曹吉祥蒋冕白于皇太后许焉十六日既暮軏輗等会于有贞宅时有边报北虏欲寇京师有贞以为宜乘此为名纳兵入内谁曰不可軏首肯之有贞复升屋览步干象亟下曰时在今夕不可有失将出有贞焚香祝天与家人诀曰事成社稷之福不成灭族之祸遂往会亨收掌门钥开门纳兵时已漏下四鼓天色晦冥亨軏等惶惑顾谓有贞曰事当济否有贞大言曰时至矣勿退遂薄南宫城毁垣坏门而入亨等入见上皇出问曰尔等何为俯伏合词请陛下即位遂共掖登舆有贞前导忽星月开朗上皇顾问卿等为谁各以姓名对遂升奉天殿登御座初文武羣臣约是日入候景帝出视朝顷之南城呼噪震地羣臣失色须臾钟鼓大鸣上皇复位矣羣臣遂入贺改景泰八年为天顺元年

　　○巡游考详节

　　正德间边将江彬许泰刘晖等皆有宠于上赐姓朱氏号外四家与上在豹房同卧起狎近而彬尤宠每导上出宫游戏近郭至十二年五月癸未上微行至石经山石经山寺朱宁所建也穷极壮丽邀上幸焉数日乃还八月甲辰朔上微服从德胜门出幸昌平外廷犹无知者辛未上度居庸关遂幸宣府令太监谷大用守关无纵出者江彬宣府人欲挟上自恣遂幸宣府营建镇国府第时时夜出见高门大户即驰入或索其妇女于是富民赂彬以求免久之军士樵苏不继毁民屋庐以供爨市肆萧然白昼户闭十二月内阁大臣及九卿至居庸关请驾有禁不得出关而还闰十二月有旨戒谕京城丸门守门官勿放朝官出城丁亥立春迎春于宣府备诸戏剧又饬大车数十辆令僧与妇女数百共载妇女各执圆球车既驰交击僧头或相触而堕上大笑以为乐
　　十三年正月庚戌上复幸南海子辛亥还官以所猎獐鹿赐羣臣辛酉复如宣府二月己卯太皇太后崩越三日壬午上至自宣府乃发丧六月庚辰太皇太后梓官发引癸未至山陵遣驸马都尉崔元等分告长献景裕茂泰诸陵上忽驰马至山下陪祭官皆惊骇散上饮于帐殿遂宿焉七月已亥传旨近年以来边患未宁屡害地方且承平日久诚恐地方兵戎废弛其辽东宣府大同延绥陕西宁夏甘肃尤为要害今特命总督军务威武大将军总兵官朱寿 【上别名也】 统率六军随布人马或攻或守即写各地方制敕与之使其必扫余孽靖安民物至于河南山东山西南北直隶倘有小寇亦各给与敕书使率各路人马翦削羣臣泣谏不纳丙午由东安门出羣臣知而送者五十二人丁未度居庸历怀来等堡遂驻跸宣府初彬导上治行宫于宣府糜费不可胜计越岁乃成复辇豹房所贮诸珍玩及巡游所收妇女实其中上甚乐焉每称曰家里还京后数数念之不置彬亦欲专宠俾诸幸臣不得近数导上远出及再度居庸仍戒守者毋令京朝人来往葢上厌大内初以豹房为家至是更以宣府为家矣八月乙酉上至大同先是镇守太监马钖以总兵叶椿第为献遂为总督府居焉又夺都指挥关山指挥杨俊宅置店店所改为酒肆榜曰官食车驾所至诸侫幸多先掠良家子女以充幸御至数十车在道日有死者十月戊辰渡黄河十一月至绥德州幸总兵官戴钦第纳钦女旋幸山西十二月戊子驻跸太原先是幸偏头关取太原晋府乐工杨□妻刘良女嬖之及是复召见大得幸
　　十四年正月戊辰发太原壬申至宣府往返数千里皆轻骑戎装冒风雪以行有司供辇却弗御二月壬午还京文武百官具彩帐数十彩联数千不敢称尊号惟称威武大将军亦不敢称臣大学士廷和奉觞储执壶注酒冕奉果纪奉金花迎于德胜门外无何上复手敕礼部总督军务威武大将军太师镇国公朱寿今往南北两直山东泰安州等处尊奉圣像祈福安民羣臣具疏恳谏不纳遂发京师六月丙子宸濠反杀都御史孙燧副使许逵庚辰南赣都御史王守仁吉安知府伍文定起兵讨之甲辰反书闻廷臣议命将征之得旨令总督军务威武大将军总兵官后军都督府太师镇国公朱寿亲统各镇边兵征剿镇守抚按等官悉听节制丁巳王守仁获宸濠于樵舍并获其世子郡王将军并伪国师军师元帅参赞尚书等官属李士实刘养正数百人丁亥上在涿州留太监张忠私第九月壬辰朔驻跸保定府张宴后堂戊戌至临清山东镇巡官皆从进宴草略上视之笑曰慢我何甚亦竟不怒及宴都御史王珝献觞步缓上目之神周因忄木珝谓上意不测明日复宴都御史龚宏趋进自言姓名恐上误以为珝也江彬从旁叱之冀并罪两人上不为动太监黎鉴家人有以科敛得罪者鉴令出所有以献复取偿于有司珝不可鉴以头触之遂相忿争鉴泣诉于上上曰必汝有求不遂耳巡抚何敢辱汝也鉴语塞而退初上之南征也与刘氏有约刘赠以一簪且以为信过卢沟驰马失之大索数日不得及至临清使使召刘刘以无信辞上乃乘单舸晨夜疾归至张家湾与刘俱载而南道遇湖广参议林文缵入其舟夺其妾乃行十月壬午发临清丙申至徐州御龙舟乙巳至清江浦幸太监张阳第集渔人捕鱼为乐时朱彬尤横纵旗牌官栲缚郡县长吏通判胡琮惧而自缢南京守备成国公朱辅见即长跪总兵镇远侯顾仕隆稍不为屈即窘辱之又遣官校四出矫旨索民家鹰犬珍宝古器无得免者甲寅上至淮安却侍卫步入城幸顾仕隆第己未至宝应县渔范光湖十二月辛酉至扬州太监吴经前选民居壮丽者为总督府矫旨刷处女寡妇因取其金无金者悉送入府命神周搜括泰州鹰犬戊寅大阅诸妓女于扬州抚按官具宴却之命折价以进癸未渔于仪之新闸明日幸民黄昌家阅太监张雄守备马昊所选妓以其半送舟中遂渡江丙戌至南京
　　丁酉迎春于南京备诸杂戏如宣府六月幸牛首山宿焉诸军夜惊左右皆不知上所在大扰久之乃定闰八月癸巳受江西俘丁酉发龙江壬寅渔于江口遂如洲避雨民家夕宿望江楼次日济江登金山遂如镇江幸致仕大学士杨一清第明日复幸又明日饮于其第乐作分题制诗十章赐一清命和进为易数字一清有所献上大悦及驾还凡五幸焉又幸故大学士靳贵第时柩在堂上临抚嗟悼命所从番僧为诵经荐福庚戌发镇江复宿望江楼癸丑至扬州仍寓总督府壬午发扬州庚申至宝应复渔于范光湖镇守太监邱得索贡物于太守蒋珤不得以铁索系之辛卯驻跸淮安都御史丛兰总兵官顾仕隆等进贺功金□花红彩帐上戎服簪花鼓吹入城宿故尚书金濂第丙寅至清江浦复幸太监张阳第踰三日上自泛小舟渔于积水池舟覆溺焉左右掖之出自是遂不豫十日庚寅至天津庚戌至通州十二月已丑提督赞画机密军务兼提督官校办事后军都督府平虏伯彬奏奉总督军务威武大将军总兵官掌后军都督府太师镇国公寿指示方略擒宸濠逆党乞明正其罪奉旨褒谕赏荫是日赐宸濠死甲午上还京文武百官迎于正阳桥南是日大耀军容俘诸从逆者及家属数十人陈辇道东西上戎服乘马立正阳门外门儿视良久乃入以亲征凯旋遣官告祭天地宗庙社稷

　　○田经历

　　田经历 【名濡】 尤溪人正德间以掾受卫经历性刚毅武庙南巡逆彬檄诸卫进辽金二史无以应拟醵军士食粮以贿彬濡独不从即上记言书籍宜问诸学宫卫所不过军器若文册而已无从取办彬大怒将逮讯太监张永呵曰安用此板在国子监乃索诸海滨耶众大哗笑声彻御幄武皇讯得其故亦笑曰江平虏此箭射不着当罚水二碗诸内侍争以水灌之江淋漓免冠踉跄出自此丧气

　　○王知事

　　王知事 【名蕖】 宁夏人吏员为保定知事武皇南巡过保定伍巡抚 【名符】 视燕符素洪于饮上呼与拈阄赌大觥不胜愠连罚符数觥潦倒匍匐阶前上大笑蕖直前奏曰符老不任罚臣蕖请代上睨而问曰汝小官能胜几许对曰不敌天子远过抚臣上拍手笑手大觥赐者三执壸者将复注上曰止不要采他这蛮子会赚我酒吃着扶巡抚去符出谢曰今日微君几殆后欲荐之辞曰是荐酒也观听不雅人且议我

　　○姚布政

　　镆为山东布政武皇南巡朝见伟其状独中官不喜御驾黑龙舟被触上惊问为谁中官曰姚布政上笑曰是美髯者耶释不问是日镆驻驿中寔不知次日有以告者始入谢上曰偶触何伤去去

　　○娄妃

　　宁庶人妃娄氏上饶人素贤庶人有禽兽行其父康王屡欲杀之以娄能内助冀其改悔既嗣益骄蹇淫虐纵伶人入内庭与诸姬乱独避畏娄不敢犯以非礼及杀孙 【名燧】 许 【名逮】 娄泣谏庶人怒曰妃居深宫何自知之密捕时在旁内侍十余人皆斩之缄送其首于娄娄发之大惊自后不复敢言及兵败濠泣诀娄曰不用吾言以至于此尚何道遂投水死庶人既就执见王阳明 【名守仁】 以葬娄为嘱居囹圄中每饭必别具馔祀之言及辄叹曰纣以听妇言而亡孤以不听妇言而亡冥冥之中负此贤妃宸濠自世子外不请名葢有异志他日欲自赐名也故宫中止以行叙曰某哥某哥既败其第三子尚幼投于水得浮木攀之为渔家所收寻流落民间名曰朱学嘉靖十五年自言于霍邱县送至京发入高墙

　　○李刘相配

　　宸濠之反以李士实为太师配李韩公也以刘养正为军师配刘青田也

　　○钱宁

　　宁幼名福宁儿云南李巡检之家生子也太监钱能镇守云南时养以为子冒钱姓为人獧狡柔侫善伺察迎合能时结纳逆瑾宁因得见毅皇帝大被宠幸赐国姓冒功为锦衣千户瑾逆谋露宁以计免等升都督掌卫事典诏狱恣肆无忌请于禁内建豹房日诱上畋游娱乐招权纳贿伪旨传升各边将官所得金珠以数百万计时宸濠久蓄异志宁得濠重贿因与图复护卫屯田且日伺朝廷动静泄之濠濠谋令世子赴阙为立储地宁为画计及濠反乃捕宁下狱杂治狱未具会毅皇崩世庙即位刑部会鞫以闻命磔于市藉没家产金七十扛共十万五千两银二千四百九十扛共四百九十八万两碎金银并首饰五百二十箱珍珠二柜金银酒器四百二十副胡椒三千五百担苏木七十扛段疋三千六百扛余祖母禄佛一座重数斤匿题奏本四十余件什物庄房不计其数
　　邨老曰胡侍墅谈曰祖母禄即元人所谓助木刺也出回回地面其色深绿其价极贵而大者犹罕得闻成化间官里以银数千两买得重四五两者一块以为希世之宝钱宁私藏乃有祖母禄佛重至数斤又藉廖鹏得貂皮袴六十件皆内帑所无异哉宁每投刺于人自称皇庶子

　　○江彬

　　彬万全都司蔚州卫指挥使也性黠悍然寔无他材略正德壬申以大同游击随总兵官入讨畿内盗贼事宁乃要结钱宁入豹房时毅皇好武彬因时时谈兵事高自称许遂有宠赐国姓与毅皇同卧起或时搏虎为乐又取辽阳宣大延绥四镇兵入内教场操练都人号为外四家彬复自立西官厅自为提督益树党援引边将神周李琮等同入豹房朋奸蛊诱导驾驻宣府兴建宫殿号为家里封彬平虏伯自是乘舆屡出经大同抵榆林且骎骎议南迁每出毅皇自称威武大将军彬即称威武副将军及宸濠反彬因请亲征彬扈行以劲卒自卫驾离都城甫一日江西以捷闻彬劝上纵濠入鄱湖俟驾至再擒奏捷比至南京复欲导幸苏浙湖湘廷臣所上章疏一切匿不闻及毅皇寝疾豹房彬犹改团营为威武团练营自提督兵马中外惶惧谓彬必反会毅皇崩慈寿皇太后亟命执彬下狱法司鞫问反形己具请亟诛肃皇命磔于市其党神周李琮子勋杰鳌熙及家属江和许宣等皆斩藉其家金七十柜共一十万五千两银二千二百柜共四百四十万两金银首饰五百一十箱金银汤■〈古上皿下〉四百余锦绣珠玉珍宝庄房不可胜计阻抑边情本一百三十六件

　　○刘瑾

　　瑾陜西兴平人本姓谈幼自宫投中官刘姓者得进因冒其姓鸷悍阴狡有口辨毅皇即位与青宫旧□马永成谷大用等号为八党亦曰八虎日导犬马鹰兔舞唱角抵渐弃故旧罔亲万几外廷攻之甚急上意颇动瑾伏地泣诉曰狗马鹰兔何损万几左班官敢无忌者司礼监无人也有则唯上所欲耳于是立命瑾掌司礼监时上希亲政且厌苦言者瑾每构杂艺上前俟其玩弄乃多取各司章奏请省决上每曰吾用尔何为乃一一烦朕耶亟持去目是数次后瑾不复奏事无大小瑾辄持回私第与孙聪张文冕辈伪僎旨付外施行多或累数百言任其恣睢往往有不可解者诸司事无巨细必先以红揭帖取进止谓之红本其下通政司者谓之白本由是大权一归于瑾天下不复知有朝廷矣又日求官僚细过深文以督责之小有触犯辄中以危祸散遣官校远近侦察使人皆自救不给莫敢进言变易选法任情黜陟贿薄随即革罢加贿又辄用之或径自传奉或别本带批受宸濠贿复其护卫以成其乱勋戚以下因事私谒者率叩头为一拜礼瑾踞受之麾叱如仆隶惶布不敢仰视屡起大狱枷三品以下官民间稍有违禁即举家收捕置之重典且立连坐法一家有犯左右邻悉坐有傍河而居无邻右者以河外居民坐之故官校一出所过皆赂之重足屏息惟恐得祸又信术士俞曰明等言以侄孙二汉当大贵遂有不轨之谋私造伪玺以利刃藏扇靶中时挟入宫蓄谋不测至是为张永所发法司鞫问反形己具乃命殉于市凌迟三日行刑之日仇家争以银一钱易一脔肉生噉之海内闻之踊跃相贺藉其家得平天冠一顶衮龙袍四件蟒衣四百七十袭八爪金龙盔甲三十副金甲二副金钩三千金丝碧玉带五条白玉带四千一百六十条玉印一颗玉琴一张宝石二斗牙牌二柜穿宫牌五百面金银汤■〈古上皿下〉五百件金二十四万锭碎金五万七千八百两银元宝五百万锭约计银二十五千万两零银一百五十八万三千六百两匿诸司奏本□□件余物不可胜计瑾初专政欲尽除轧已者一日伺间言于上调张永于南京旨未下即日逐永出就道榜诸禁门不许放永入永觉之直趋至御前诉己无罪为瑾所害召瑾至语不合永即奋拳殴之谷大用等解之令诸近臣皆置酒和解及永平宁夏还与杨一清定谋诛瑾永献俘毕与素所厚宦侍张雄张忠等乘间共诉于上言瑾不法十七事反形己具宜早擒之上犹豫间永等曰少迟奴辈皆齑粉矣陛下独安所之乎上始命禁兵逮瑾永等劝上亲至瑾第观变时漏下三鼓瑾方寝熟禁兵排闼入瑾惊起曰事可疑矣趋出户遂被执系于菜厂犹未有意诛之也明日科道列上瑾罪始命会多官鞫讯于午门外刑部尚书何鉴 【或曰刘璟】 畏瑾噤不能出一语诸公卿旁列亦稍稍退却独驸马蔡震折斥之瑾曰汝何人忘我德震厉声曰震国戚何赖于汝呼官校前拷掠之是日微震几不能成狱
　　韩苑洛杂识云正德三年六月早朝拜伏既起御阶上有无名揭帖一本皆言刘瑾事上命锦衣卫查既而刘瑾传旨令百官奉天门下跪候发落辰刻命堂上官起出巳刻瑾立门东翰林院官面东跪诉内监待翰林官素厚岂肯如此瑾令起出御史宁杲诉曰御史等官素知法度岂敢如此此乃新进士所为瑾曰新进士与他有何相干尔每把朝廷事件件都坏了略加处置就都怨恨太祖法度尔每不曾见岂不闻知瑾令百官皆起照旧站立看有揭帖处是何官太监黄伟曰凡朝四品以上各照班次以下皆杂立丢帖之人岂肯复立于此处亏了人瑾令复跪又点武士令各官家搜稿黄又曰他干此事虽妻子亦不得知岂肯留稿时天暑日烈通无片云微风僵者数人命拽出黄公忿曰你帖子说的都为国为民事挺身出来死了也是好男子枉累别人瑾怒曰在外匿名帖子尚该死罪御前如此是何为国为民好男子如何不明白具奏言毕竟入留太监李荣监之李曰你每倒一倒众内使掷下冰甚多李曰你们取食之少顷瑾出李曰你们却跪着来了来了瑾见甚怒复入既而传出李荣私宅闲住黄伟南京闲住申刻旨出都拿送锦衣卫追究进士陆伸昏迷抬至锦衣卫监中不能容丢放院内是夜不知何时身故都人汹汹皆罢市初各官拿送锦衣时途中卖饭者皆争以饭递送各官不索价明日瑾微闻帖子乃内人所为命军官丢下乃命各堂上官将各官领出办事　刘景祥者瑾兄也为后军都督府同知先瑾未败卒赐祭葬加等公卿吊赙恐后车马填塞东华私第至不能容将葬又往设祭重制钱帛谓之辞灵瑾败之夕密旨封瑾门曳出景祥柩弃于道傍既而追削其官焚其尸闻者快之初京师里巷私语籍籍谓八月十五日倾朝送葬瑾己密与二三同恶定计欲为变是时夜禁甚严犯者至死星出后寂然无鸡犬声有中夜窃听者闻甲兵铮然相继逻卒飞骑交络于道黄纸黑索喧嚣如沸咸谓肘掖不测之变而不知瑾固己被擒矣葢先景祥葬期两日云

　　○张文冕

　　张文冕华亭人初为县学生被黜潜至京师投刘瑾门下遂用事冐军功授锦衣卫千户瑾传旨意多出其手交通贿赂气熖倾一时至是瑾败并诛妻妾送浣衣局

　　花当阁丛谈卷一

　　●花当阁丛谈卷二

　　李宗伯 
　　陈佥事 
　　邵王坟 
　　唐荆川答学中乡贤事书 
　　韩都督 
　　萧尉 
　　夏阁老 
　　王环 
　　严阁老 
　　分宜逸事 
　　赵文华 

　　○李宗伯

　　世宗偶以暇使侍臣各道其邑里人物及丰城李大宗伯 【名机】 对曰乡有长安长乐里有凤舞鸾歌人有张华雷焕物有龙渊太阿上嘉其敏括

　　○陈佥事

　　佥事 【名谔】 字克中善诙谐有中官阮巨 【或曰阮巨□】 奉命至广征虎豹谔从阮饮求虎皮以归明日草奏之言阮多用肥虎宴客而以瘠者充贡使毙诸途阮大恐置酒谢既酣谓阮曰闻子非阉者近娶妻妾然否阮请阅诸室谔见羣罐知为金珠佯问何物曰酒也谔笑曰吾正来索酒遂令人舁去阮哀祈得留其半

　　○邵王坟

　　杭州有邵王坟孝惠皇太后邵氏弟喜封伯钦赐为其父造坟极壮丽费可十余万太后少知书有容色杭州兵家女也年十四聘者七人皆死后一指挥聘之已上马迎矣坠而死其父充漕卒携至京成化中选入掖庭居别院未得进常赋诗曰宫漏沉沉滴绛河绣鞋无柰怯春罗曾将旧恨题红叶惹得新愁上翠蛾雨过玉阶秋气冷风摇金锁夜声多几年不见君王而咫尺蓬莱柰若何诗成微吟宪宗步月过院闻而异之遂召幸生兴王是为睿宗宪皇帝坟为世皇所赐今子孙贫货石筑十锦塘荡无存矣

　　○唐荆川答学中乡贤事书

　　乡贤之祀关闾巷万口公论关国家彰瘅大典非势位可得而干非子孙可得而私若可以势位干则鲁国之祭乡先生于社者当太牢于三桓不当太牢于一栖栖削迹伐树之人矣若子孙可得而私则三桓之有力皆当奉其祖父以从祭于社与祭于大烝矣孔子之作春秋以垂不朽当大书特书叔纥之名于郑侨吴札之上矣故曰称天以诔之称天以谥之此臣子事其君亲如事天之心而不敢以一豪之私与焉者也此之谓古道也仆不能自谋而能为人谋乎草草亮之　又曰乡贤一说大率出于有力子孙遮掩门户及无耻生员餔醊之徒共成之绝无足为重轻罗念庵以吉水乡祠驳杂所祀非类耻其父与之同列一日入城拜宫墙奉其主以偏此仁人孝子事亲如天之心亦事死如生之心也乡党自好者未死时必不肯与乡里无赖者为伍死而魂气有知何独不然乎既答学中书因漫记其说于后
　　邨老曰近闻松江陆伯达 【名□□】 先生亦有奉主归祀一事人争贤之先生尚书□□公之主鬯也第□□年进士为行人告终养□□年以孝闻乡里今之乡贤滥极矣一纱帽死辄一主入学宫诚如荆川先生所云不足为重轻也

　　○韩都督

　　韩公 【名观】 提督两广初入境生员来迎观察其有异缚斩之左右曰此生员也观不听曰生员亦贼耳卒斩之而军威大振韩果于诛杀御史欲劾之一日观召御史饮以人皮为茵褥耳目口鼻显然发散垂褥首披椅后殽上设一人首观以筯取二目噉之曰他禽兽目皆不可食惟人目甚美观前坐每擒人至辄命斩之更不回首视流血满庭略无变色语御史曰此辈与禽兽不异斩之如杀虎豹耳御史战栗失措曰公神人也竟不能劾
　　邨老曰余王父剿江右花开洞贼一事与韩公略同洞贼聚有数百而陶洪李陆四姓为首故名花园洞介进贤临川东乡间丛山峻谷林木茂密环绕有若城垣素为奸宄巢穴白昼窥城劫库为首者衣红乘轿公舁到门其劫掠民财淫污子女及拒杀官兵积有年矣环洞居民悉行窜避百里之间荡无人迹前抚台莫敢谁何倡为剿不如抚之议由是巢穴愈固党伙益多且令心腹分布各衙门以为耳目凡庶人在官者半是其党甚有不肖庠士与为姻媾少有动静彼辄先知王父行部至抚州有庠士数辈拦禀言地方所最苦者无如花园洞剧贼今日所宜最先者无如剿此贼也王父心知其为贼探也佯应之曰此事最大必须题请但该府钱粮未办官兵未集甲兵未利胡轻言剿也况前院既有抚议不若招之使为良民便庠士退乃密召临川知县黎邦王语之曰若知庠士贼乎吾恐机事不密致生得失姑以言安其心此事非尔不能办典史丁景芳颇有胆可备使令但唯速行可出其不意攻剿既急势必奔轶窜逃清泥其陆薮也以营兵陈仁海一哨守之鄱湖其水窟也以把总胡裕一哨守之密授方略扬以防守为名乃以十月二十八日分哨进攻距庠士禀时纔六日耳诸贼既得庠士之言深以为快守备尽撤方击牛酾酒穷日高会以故烧伐林木开凿山岭毫不知觉及兵至洞门诸贼尚徒手衔杯即有起而格鬬者亦皆醉不能握梃百余贼一朝悉就生擒其有稍黠而逸出者走清泥走鄱湖不三日而缚至事闻下兵部谭尚书 【名伦】 覆奏言花园洞贼徒据险纠众白昼杀人窥城劫库莫敢谁何若不及早殄除势日滋蔓又将如昔年东乡徐仰四之变行劫拒捕直至调集狼兵方克荡平而湖东列郡为之骚动今徐某审固机宜调集官兵将此数十年盘据之贼不动声色不费斗粮一鼓成擒曲突之功何可泯也于是王父获金币之锡是役也人以为惟断惟速故底于成或又谓赏不当功云

　　○萧尉

　　萧景腆晋江人以掾授长洲尉时织造太监张志聪恣雎横索长洲令郭波持法挫之志聪怒诬令挠御造龙衣执而倒曳之车后景腆闻之领所部弓兵追夺直前手批志聪落其帽市民观者尽为景腆张气梯屋飞瓦掷志聪志聪抱头窜竟夺令归志聪还诉世皇有旨械下诏狱时令已先擢入为工部主事亦与景腆并下镇抚司拷讯廷臣壮其谊会疏救之令落五职景腆仍调尉吴巡抚 【名廷举】 为景腆立仗义英风之碑于长洲县门孙腾凤解元举进士万历甲申乙酉间为吾郡同知曾摄吾邑篆不狥请托绰有祖风
　　邨老曰萧公署印在乙酉年余应京兆试有太仓叶棍乘机讦余贿买科场屡问不能结时五月也事属萧公公首问曰试官为谁今贿谁棍噤不能对事遂白阖邑诵神明

　　○夏阁老

　　壬寅丁未丙寅壬辰此夏阁老 【名言】 八字也江西星士王玉章于少年时批其命书云如今还是一书生位至三公决不轻莫道老来无好处君王还赠一车斤阁老继室苏氏乃广陵人苏纲之女尚有一少女适曾尚书 【名铣】 纲出入两家传尚书复套之说夏大喜主其策纲益自负与御史艾朴通贿作奸为众所嫉分宜遂发其阴事致大辟焉临刑世皇在禁中数起看三台星皆灿灿无他异遂下朱笔传旨行刑拥衾而卧旨方出阴云四合大雨如注西市水至三尺京师人为之语曰可怜夏桂洲晴干不肯走直待雨淋头既死严氏益横京师人又为之语曰可笑严介溪金银如山积刀锯信手施常将冷眼观螃蠏看你横行得几时方桂洲为诸生时教谕陈金基闽县人奇而厚遇焉桂洲骤贵金基之子子文登进士累官至宪副桂洲屡招之许以美官固辞避曰先博士遗命也

　　○王环

　　王环沧洲人本回回种虬髯铁面有膂力善骑射曾尚书石塘 【名铣】 仆也曾被逮泣谓其下曰死自吾分顾吾妻子柰何流落边鄙为沟中瘠乎环泣跪曰无忧环力能致之归曾既被刑妻子安置城固环乃以小车载苏夫人及其二子从间道去环日则具汤粥夜则露宿邨舍外间关数千里不懈后遇赦归维扬酬之金不顾而去

　　○严阁老

　　嵩江西袁州府分宜人世庙初见璁言等以言礼骤贵乃主兴献帝称宗祔庙议遂隆眷遇自学诗宗茂斥继盛镜死时来翀传束戍而朝野兢兢摇手以言为讳嵩又专伺上意巧为迎合结诸奄人微伺大内动静密白之朝夕数十至嵩随其巨细裹金钱劳之诸奄人德嵩由是上之寝溲食息皆得预闻而为之地矣上好元祀言者纷纷嵩独从臾之屡撰青词供奉坛殿上赐以香叶巾软帛履从诸贵人拜起嵩唯唯不敢违以故宠眷不衰杀僇大臣贿赂山积干儿门生布满天下妖士术人引入禁中子世蕃以父任历官工部左侍郎贪恣狠愎无所不至以中书舍人罗龙文为心膂厮养严年为羽翼鬻官剥民肆行无忌上亦微知之念嵩不发会有术者蓝道行以乩仙术进上事必咨之一日命中使持片楮焚于鼎密书云世蕃恶毒上帝何不殛之道行潜匿御札以别楮焚之诡作仙笔报云世蕃罪恶贯盈固宜殛之以在辇毂下恐震惊皇帝欲俟外遣僇为虀粉耳上心益动亟欲遣逐而无由会有御史邹应龙疏劾世蕃凭借父势专利无厌私擅爵赏广致赂遗并及其子鹄鸿家奴年中书龙文年即士大夫竞事媚奉号曰鹤山先生者也得旨罢嵩任世蕃等戍边远年锢于狱既而世蕃龙文怨望谋逆为巡江御史林润疏劾上曰逆情既的世蕃龙文实时处斩其盗用官银财货家产尽没入官严嵩畏子欺君大负恩眷并伊孙见任文武职官俱削籍为民当役嵩既被逐身负奇珍踉跄道路为人搜夺亲戚友生不敢收视栖宿养济院乞食不得饥饿以死巡按御史林润等抄没江西家产略载其大纲
　　嘉靖四十四年八月也诰敕翰器等项共二百四十□件金共一万三千一百七十一两六钱五分纯金器皿共三千一百八十五件重一万一千零三十三两三钱一分内有金海水龙壶五金龙耳圆杯二金龙盘三金镶珠宝器皿共三百六十七件共重一千八百零二两七钱二分内有龙盘凤杯龙壶坏金器共二百五十三件内有金牌十二面金人三个共重四百零三两九钱二分连前各项金器三千八百五件共重一万三千二百三十九两九钱五分金镶珠玉首饰共二十三副计二百八十四件共重四百四十八两五钱一分内有猫睛六颗祖母禄二件金镶珠宝首饰共一百五十九副计一千八百零三件共重二千七百九十二两二钱六分内有猫睛二十颗有天上长庚人间寿域庆无穷寿永喜心字等名件金玉珠宝头箍围髻共二十一条共重九十九两六钱三分金玉珠宝等耳环耳坠耳塞共二百六十七双内有猫睛二颗共重一百四十九两八钱三分金镶珠玉宝石等项坠领坠胸禁步事件共六十二件共重一百七十九两二钱六分金镶珠玉宝簪共三百零九件共重九十四两八钱四分金玉镶嵌珠宝等镯钏共一百零五件共重四百二十两一钱杂色金玉首饰内有美人夜游玲珑掩耳共七百七十六件共重九百四十九两七钱六分金镶珠玉宝石帽顶共三十五个共重七十七两一钱七分金镶玉宝绦环二百八件一千一百一十三两零九分内有海内英雄五龙玩月福寿康宁等名色猫睛二十颗内墨猫睛一颗员月大珠不计金镶嵌珠宝绦钩六十八件共重二百三十五两七钱五分内猫睛二颗连前首饰等项共三千九百三十八件共重六千五百五十八两二钱通共净金净器皿首饰等项共重□万二千九百六十九两八钱净银二百零一万三千四百七十八两九钱银器皿共一千六百四十九件共重一万三千三百五十七两三钱五分内有满池娇银山二座银嵌宝首饰事件六百二十八件重二百五十三两八钱五分连前银器共计二千二百七十七件共重一万三千六百一十一两二钱通共净银银器共重二百二万七千九十两一钱
　　玉器共八百五十七件共重三千五百二十九两五钱内有汉始建国元年注水玉匜晋永和镇宅世宝紫玉杯永和镇宅世宝玉盘紫玉墨玉碧玉黄玉□玉花玉等名番字玉板一片重一十三两七钱千岩竞秀玉山一座重一十三两二钱玉带二百零二件金镶玳瑁犀角玛瑙银王毋珠钿牙香等带共一百二十四条金折丝带环等项共三十三条内猫睛二颗金镶珠王毋犀象玳瑁器皿共五百六十三件共重一千三百三十一两七钱金银镶牙筋二千六百八十二双金镶双龙龙卵壶一把镀金双龙龙卵壶一把金镶龙卵酒今瓦二个连座未镶龙卵一枚共龙卵五个珍珠冠头箍等项内有五凤三凤冠共六十三顶件共重三百六两三钱珍珠琥珀宝石共重二百六十两五钱珊瑚犀角象牙等项共六十九件内有大学士司丞牙牌二面除珠不计件珍奇玩器珠宝水晶珊瑚玻璃玛瑙哥窑柴窑嘉峪石斗龙须席西洋席共三千五百五十六件副双象牙签八十五根洪熙宣德古刺水熊胆空青蔷薇露共十三罐盒矿砂三百八十五两朱砂二百五十斤六两檀沈降速等香二百九十一根重五千五十八斤十两奇南香三块沈香山四座织金妆花段共一千一百五十一匹内有大红妆花五爪云龙过肩段二匹绢七百四十三匹罗六百四十七匹纱一千一百四十七匹紬八百一十四匹改机二百七十四匹绒五百九十一匹内有西洋铁色褐六匹锦二百一十四匹内宋锦一百一十七匹绫一十一匹琐幅一百六匹零一段葛五十七匹布五百七十六匹内有西洋红白棉布已上共一万四千三百三十一匹零一段织金妆花男女衣服段绢罗纱紬改机绒宋锦葛貂裘丝布洒线共一千三百零四件丝绵四百八十七斤刻丝画补四十副件
　　金银铰扇二万七千三百零八把古今名琴五十四张内有月下水玉琴咸通之宝清庙之音响泉霜钟清流激玉玉壶冰苍龙喷玉一天秋万壑松秋涧泉雪夜锺玉琮琤寒玉秋月春雪调古冰泉垂月松风鸣雷震殿九霄鸣佩流水高山寒江落鴈等名大理石古铜琴古砚一十六方内有未央宫瓦研铜雀瓦研唐天策府研贞观上苑研苏东坡天成研宣和殿研文文山研都丞文具六副屏风围屏一百零八座架大理石螺钿玳瑁床一十七张古铜器一千一百二十七件重六千九百九十四斤零二两铜钱九千四百七十五文钞二捆古今书籍八十八部二千六百一十三本石刻法帖墨迹三百五十八册轴古今名画刻丝纳纱纸织金绣手卷册叶共三千二百零一轴内有唐九成宫避暑图阿房宫图宋周文矩学士文会图金谷园图唐阎立本职贡图杏坛图越王宫殿图宋张择端清明上河图西湖春晓图南屏晚钟图刘松源西湖图变价紬绢布匹二万七千二百八十三匹共估价一万五千零四十七两六钱变价男女衣裘一万七千四十一件共估价银六千二百五两零七分变价扇柄二百八十四把共估价银八两六钱四分变价铜锡器二项共估价银二百七十九两五钱五分变价螺钿石床六百四十张共估价银二千一百二十七两八钱五分变价帐幔被褥共二万二千四百二十七双副共估价银二千二百四十八两二钱输三十五乘共银七十两卓椅厨柜七千四百二十四件共银一千四百五两盘盒家火九万四千九百二十六件把双瓦蜡胶藤通估银一千二百三十五两九钱五分乐器神龛共四百二十零件估银二十两八钱四分兵器三百四十一件变价第宅房屋共六千七百四间所共价银八万六千三百五十两变价田地山塘约三万余亩共价银四万四千四百九十三两四钱六分七厘二毫变价船板稻谷马牛等畜共银二千七百八十七两六钱八分通计净银并器皿首饰与变卖寄借银二百三十四万二千七百三十一两七钱七分七厘二毫续追金七十四两七钱九分续追银一万三千九百两八钱九分二厘续追金玉器物共二百一十三件副又朱砂八十两檀速香二百八十四根中书牙牌一面续追变价物件共估银八百四十四两四钱四分连净银银器共一万六千五百一十六两□厘连先报通共银二百三十五万九千二百四十七两七钱七分九厘二毫
　　又直隶巡按御史孙丕扬抄没严嵩北京家产五爪金龙罗段等一千六百七十九匹金四百八十三两二钱金珠宝首饰六百五十件重六百三十四两金镶玛瑙象牙金玉宝带四十七条银一万二千六百五两珍珠宝石二十四两五钱玉石犀角珊瑚象牙器皿三百三十斤降等香一千五百三十斤牙笏三十七根牙牌三面牙筯四百三十一双图书古画三千六百五部轴织金妆花衣服翠物二百一十三箱房屋共一千七百余间所内有雕刻香十间金彩铜锡器皿共五千五百余件地一百五十余所亩寄出银三千八百余两
　　邨老曰籍中龙卵猫睛诸奇货皆得之仇鸾海上将领并阉直者越王宫殿图仁和丁氏物文会等图钱塘洪氏物皆总督胡公以数百金转易者清明上河图苏州陆氏物以千二百金购之纔得其赝本卒破数十家其祸成于王彪汤九张四辈可谓尤物害民也彪善传神可称绝伎余及见之

　　○分宜逸事

　　分宜相在位一士人候门久不得见因求空地溲溺一僮儿见之即提其耳大诟士人逊谢求解识者走视之则一寺卿也又一监司求见世蕃彷徨移时一苍头方坐便房令人理发监司求为一通苍头不应监司以十金奉之苍头即掷于镊工以示不屑其人骇惧谋之相知益金若干以进苍头方首肯令得一见其所奉世蕃父子者又不知几何矣
　　东楼狎黠善以数御物一日与客坐适有余气客即拂鼻问何异香东楼佯惊曰失气不臭者病在脏腑吾其殆矣以钓客语客少顷又拂鼻曰却也微有气息东楼大笑以告所亲葢亦轻之也

　　○赵文华

　　分宜相在位江右士大夫往往号之为父其后外省亦稍有效之者赵文华其最也文华浙江慈溪人号蓉江既以父分宜故位至尚书得上宠眷乃稍欲结知人主不禀其命一日密进药酒方言授之仙饮可不死独臣与嵩知之上曰嵩有此方不奏文华奏我分宜闻之大惧且恨立召文华问之曰若何所献对曰无有分宜取进酒疏示之文华长跪顿首分宜怒叱之不起呼左右拽出命门者毋敢为文华通当时分宜一睚眦者立族矣文华日夜忧惧不知所出从世蕃乞哀世蕃怜之为白夫人夫人以其儿也殊不忍其觳觫一日相君洗沐诸义子皆来起居置酒堂上相君夫人座义子及世蕃列侍惟文华不得入乃曲赂左右伏于轩棂之间酒中夫人曰今日一家皆在目中何少文华相君嘻曰阿奴负人那得在此夫人因宛转暴白相君色微和文华遽走入伏席前涕泣相君不得已遂留侍饮尽欢而出居无几西苑造新阁促工文华应之缓上一日登高望西长安街有高甍问曰谁氏第也一珰曰赵尚书新宅也一珰曰工部木半作文华宅渠亦何暇为上新阁上益恨之自是逐文华

　　花当阁丛谈卷二

　　●花当阁丛谈卷三

　　严中丞 
　　王光庵 
　　王宪长 
　　蒋少参 
　　刘忠宣 
　　徐文贞 
　　张庄简 
　　张庄懿 
　　刘封公 
　　陈少保 
　　姚少师 
　　鱼开封 
　　房提学 
　　吴都宪 
　　陈布政 
　　陈体方 
　　顾阿英 
　　陆道判 
　　柴五溪 
　　柳布衣 
　　朱应举 
　　张第 
　　潘时用 
　　桑先生 
　　祝京兆 
　　唐解元 
　　蒋廷贵 
　　许文学 
　　张成 
　　徐文长 
　　沈布衣 
　　冯太守 
　　陆参政 
　　钱侍御 
　　牟俸 
　　钱尚书 
　　彭尚书 
　　鄢懋卿 
　　屠太宰 
　　乞食张二郎 
　　闫道人 
　　沈布衣 
　　醋交 
　　莫山人 
　　彭先生 
　　钱先生 
　　胡元瑞 

　　○严中丞

　　中丞吴人 【名德明】 洪武中拜左佥都御史视篆以疾求归上怒谪戍南丹刺字于面后得代归吴居乐桥布衣皂帽有时佣作曰齐民职也然无识之者宣德末年有西军以征调过吴夺民间食货中丞适路遇奋手殴之西军号诉于直指李立逮至直指坐堂上诘之曰何暴苦吾军中丞跪陈曰军暴苦吾民民何尝暴苦军且老子亦曾勾当台中夫岂不晓三尺而悍然若此亦不忍吾民为之鱼肉耳直指问何年在台勾当何职中丞云老子于洪武时曾为台长今都察院堂板榜所称严德明者是也直指大惊急就阶持起延入后堂问旧事欵洽竟日次日往访则中丞五更起担一囊走远邨避去徒空屋两间无从觅矣久之复归乐桥有同里缪御史 【名让】 延李教授 【名绮】 饮倩中丞陪中丞衣甚垢皂帽己敝用杂布补缀绮易之倨上坐但与主人翁酬酢谈笑都不及中丞久益厌之乃问曰老人家犯何法而致文面殊不雅观中丞曰以疾请告不意触上怒耳绮始讶其言曰然则亦曾仕宦乎中丞乃述前事未竟而绮惊起下拜请罪因避下坐中丞曰先时国法惨如秋荼吴中仕者无一人得保首领若德明固不食之硕果也此破帽岂易戴哉因北面拱手称曰圣恩圣恩

　　○王光庵

　　王仲光先生 【名宾】 长洲人博学于书无所不读属世鼎革刑用重典乃自晦为清狂不娶不仕其貌故己寝又以药黥面髽两角髻短服行歌道旁故旧有访之者辄箕踞扪虱不相酬对以益自废姚少师 【名广孝】 归访骑从塞路仲光不启门传谢少师恐惊老母若能徒步角巾则鄙人不敢为泄柳少师如其言乃入之少师以金及粟寿母受粟反金姚太守 【名善】 亦常微服再三访之始延接稍稍露其奇太守大叹赏具宾主成礼而去极邃于医然富贵人召辄不往里巷贫人及方外士招之亟纳履与金不论多寡俱不受性至孝年七十先母卒且死抱母不舍呼娘娘者数而后绝死后忽还家曳履拄杖呼娘娘不置母曰我无恙曰儿魂魄不能舍母也久之哭始己所著医方说甚奇我苏之得其传者则有吴江盛启东 【名寅】 先生少从光庵学医尽得其术永乐中治中贵人蛊奇验闻于上召对称旨授太医院御医东宫良姊娠而过期启东诊之曰此血疾也以娠治不治东宫恚曰寅肉足食乎乃欲败吾子上为用启东药而系启东以竢明日疾大已乃赦出仍赐金币直数千缗宣宗朝先生尤重以御医掌院事上常幸内直房而先生与同官奕弗及屏上命之终局且授韵俾赋奕诗上倚和焉
　　周文襄 【名忱】 故善先生饷米百石启东却之贻以诗有鱼龙江海梦雀鼠稻梁谋语文襄终身媿之后居长洲子孙多大官而业医者尤显名有少和先生者忘其名治病有神效然有奇癖尤恶贵势人熏灼富贵者延之辄引避遍索之不得或不索时自来即索得矣而偶不欲往终不赴十九醉酒楼狭邪间所得药资辄随手付所妮不知多寡直指某行部至檄长洲令致公令遣吏谕意先生曰尔七尺寄吾三指而檄召盛先生耶绐吏入坐堂中而已从后门逝矣长洲令不得己乃以其子后和亦忘其名应召时后和名亦噪既见直指言公先已赴南中某公召不在直诣笑而不问两先生与余最善每至虞辄留余斋数日去光庵之派流传天台有王良民者得其术治疾靡不效客有赠之金者一环以上必不受一镮以下受而旋施之贫人江右有富豪以数百金来聘公曰吾安用是阿堵为第飞书千里可念也买舟往至其家以夜未便诊视梦神语之曰主人不良人也疾征汝医汝今施药彼疾必瘳是济恶也违且有谴至次日公自念曰我以医业彼以医召况来自千里其能不施剂哉且梦也何足凭竟药之疾果瘳谢以千金不纳密迹其人则巨盗也辞归堕车折鼻人以王氏之医通于鬼神是皆光庵先生传派也同时有处州胡梅坡者术亦高而为人甚鄙万历初凌大司马洋山 【名云翼字汝成】 以薛夫人病延至苏至则夫人已死气不绝如缕姑令诊之诊毕查右五指向司马曰五百司马不解其意曰有说乎胡曰五百开箱司马喜曰然则尚可生乎即五百奚足多也梅坡又查其左五指曰五百处方司马笑诺之乃修二剂启其齿灌之饭顷而苏凌氏称为胡仙人然以治他人不尽效也或谓酬金不满其欲遂不效容有之一富人患风口角忽左斜谒治之许谢十镮不可增至五十镮乃付一剂其人甚怒欲不服妻强之服毕即卧卧起而口角正矣始以为神再求一剂梅坡笑曰汝本患左斜今正之足矣再求一剂欲向右耶其人曰恐病根未除君去复发耳梅坡又笑曰五十镮便欲除根姑留风水脚令君日后思我胡仙人也其为人大率如此
　　邨老曰医寄死生古人不为良相则为良医为其济人同耳褚澄殷浩非不贵倨乃其视病曾不遗厮养卒柰何屑屑阿堵哉是医也而市矣故睹胡君而不能不追想王盛诸先生也

　　○王宪长

　　王宪长 【名英】 昆山人事高帝为监察御史以悫勤职当上意常手书敦厚王英赐之后以宪长归尝孑行至河岸而轻荡子值而偶触之遂挤宪长于水宪长振衣起至家家人怪问衣何故湿曰偶失足耳竟不言其事

　　○蒋少参

　　蒋用和少参 【名性中】 松人为给事中以使过家常驾一小艇入郡独携村仆二人遇潮落水鬬船不得进遣二仆上岸牵挽给事坐舟尾持橹适一粪舟过偶触之其人以篙击给事笠更呵骂之二仆厉声言曰此是蒋给事何得无礼公叱曰毋妄言此处那得蒋给事促家人速牵船去给事又尝泊船江浒一使客船继至给事旧识也过船共奕适有女子对船洗虎子使客怒令隶缚之给事力为劝得解其女耻被缚既得解便投河死给事又使人力救之良久苏语使者曰方困顿中依稀似有人耳语我为嘱蒋给事明日且未可行次日见一舟凌风而去上有号旗云江浒刘节使遂不敢解维是日船开者皆覆溺

　　○刘忠宣

　　刘尚书 【名大夏】 舟行水畔一青衫人指其名大骂尚书若不闻戒家人勿与较其人随舟骂五里倦始返未几一主政行经其处前青衫人复骂主政如骂尚书主政怒笞之不数日死及死始知其宗室而病心者主政竟坐偿或问尚书曰亦知其为宗室故不较耶尚书曰余备位卿贰彼呼我名是知我矣而故詈之非病心不至此何从知其宗室也

　　○徐文贞

　　徐相国 【名阶】 曾视浙学政一士子用颜苦孔之卓相国直之其人前自陈此杨子云语相国曰本道科第早未曾傍及领教矣又考袁元峰 【名炜】 下等袁以直指拔入闱得隽明年大魁天下相国每自憾失士已复视江右学凡士称屈求再试者必与试至于奏厕卧床不废阅卷两目几盲或讽之曰公太劳矣相国曰恐此中又有一袁元峰也

　　○张庄简

　　宫保张时敏 【名悦】 华亭人视江右学政始去糊名曰我且自疑人谁信我庄简少时尝游嘉禾有生甚傲与庄简论文不合遽起目摄之曰汝松人恶知文而龂龂及庄简视学其人尚在庠庄简手其卷曰吾意子殊异乃政平平耳何傲睨若是生叩头乞罪庄简曰吾偶忆前事岂介介也置之次等仍以卷示诸生曰当乎皆欢服

　　○张庄懿

　　宫保张廷器 【名蓥】 华亭人以御史按山东行部至临清谒文庙酒家悬斾在门掣落其冠堕地干掫吏失色庄懿不为意取冠着之至使院州守琅珰其人进庄懿笑曰宁有意哉但此是通衢后须高其斾可耳及为刑部尚书散衙归有醉汉夺其前导棍隶欲执之庄懿曰醉也勿较其人次日醒持棍至叩头请死范懿曰还我棍幸甚慰遣之

　　○刘封公

　　刘封公 【名□】 子钦谟 【名昌】 吴县人钦谟初为学博士小试第一人以为贺封公曰须得乡试如此方可喜及试南都果擢第一方十九岁人又来贺且喜郎君已作解元封公徐曰知会试如何颜色自若不异平时及试礼部复第二人贺者又至封公举手曰小儿折福过分略无喜容

　　○陈少保

　　陈僖敏公 【名镒】 字有戒吴县人以左都御史镇陕长厚得吏民心每行部下车则澍雨立降陜人称曰陈公洗尘雨人有疾病誓为少保肩担子辄得愈每出则老稚妇女争前啸呼愿得一担少保笑弗却也

　　○姚少师

　　恭靖公广孝长之相城人余友孙文学亦相城人尝示余恭靖公像秃而冠翼善红袍象简俨然一胖大和尚也其佐太宗帷幄功几与刘诚意埒邨老不载载其逸事二少师既归寺一日在松下散饭曳履独步不将余人适长洲丞唱导来少师行饭自若丞怒笞之十少师受笞不自道丞使绁置后随行或言于丞曰此少师也丞大惊伏地请罪少师徐曰且送郡狱明日出之谓太守曰秀才官人不识事体野僧行道何足怒而遽笞之吾昨日聊以相戏耳更不罪也又少师有姊少抚少师颇有恩既贵归特往见姊不肯出至再至三家人怂惥之曰少师贵人且执礼恭岂宜终拒姊不得已出立堂中少师望见之即下拜拜至三姊遂抽身入云不要拜许多那见做和尚不了的是好人少师恬然受之

　　○鱼开封

　　鱼侃常熟人知开封府苞苴避匿不敢进旦夕所供惟脱粟鲍鱼菘菜而己既归家益贫妻子不免饥寒而节操愈励台使者有所馈遗不受既病久困床褥妾以一瓯粥噉之辄呼曰廉官何不食肉糜竟死不能具窀穸时同邑有钱昕者仕至布政亦廉而故有父产时人为之语曰富不爱钱钱昕贫不爱钱鱼侃
　　或问鱼钱二公孰难邨老曰以理论富不爱钱较易然常人之情贫者祈富富者祈巨终身役役至死不休奚论贫富哉且今之以赇败者宁尽窭人子也是固不可以优劣论要难以责之今人矣

　　○房提学

　　万历乙丙间江南提学御史为德清房寰恣睢虣戾贿赂公行其亲家蔡举人及二子 【星宿】 来馆于阊门外半塘僧寺招摇于市亲鬻关节童生进学贰伯秀才帮粮百科举半百以至词讼求胜者视其事之大小而低昂焉久之而传播四方南中台省颇有侦之者寰甚恐乃密令二子归而取其与事诸人严刑拷讯欲以解释解审之时为五月是日雷雨大作从辰至申朴声与雷声俱震血水共雨水交流死杖下者不知凡几人矣而吾邑有汤姓者愈笞而其言愈凿凿谓是公子亲为何乃委罪于无辜纵欲涂人之耳目不虑弥彰于见闻寰大怒必欲置之死五刑惨毒血肉狼籍见者心隐咸谓必无生理然亦竟不死岂非天乎时三吴士子人人啮齿痛恨乃作倭房公赋以嘲之后遂入弹章而寰败后询德清人谓其家资富埒于程卓赋曰□沙汰毕督学一文运兀倭房出横行一十三府扰乱天日科举纔罢而岁考直抵丹阳四府溶溶祸入宫墙起钱神楼开铜臭合满载装回狼吞乌啄且逞威势张牙露角躭躭焉逐逐焉垂涎吐涡有似乎精魂失落蓦起风波暴若祖龙厥腹虚空昧若何虹目无眸子谁识西东日长沈醉酒色融融倐然发怒令人惨凄一日之内一人之身而变诈不齐百金补廪镇江李孙斗金入泮无锡周秦亲家邻友为过财人米麦荧荧乱圈点也枷锁扰扰假公道也湖流涨腻苞苴行也批挞横斜门子醉也雷霆乍惊试案出也人人骇忧漫不知其所谓也孔方先容虽媸亦妍十目所视而莫掩焉有不可得闻者遗臭万年此倭之行藏类市井之行藏不畏天地之精英故其来年预托亲人渡水陟山访儒生之富贫夤缘其间不分玉石才销铄怨气逦迤道路闻之莫不叹惜嗟乎皇上之心作养人才之心也倭纵贪婪亦当念国家柰何取财尽缁铢弃士如泥沙使豪杰之士一朝为失色之庸夫云锦之章霎时为吞声之哑哑案首赃私多于仓廪之粟粒家书包票等于官店之帛缕德清光棍遍于直隶之城郭厥子受赂出于宫庭之招语使旁观之人深可鄙而可怒倭房之心方益骄固谤海公陷徐举日本烈炬延烧南土呜呼戕士类者倭房也可杀也护倭房者何人也亦可杀也嗟夫使朝廷听好人则足以拒倭倭不为督学之人则自秀才士夫以及君谁得而被祸也科道不能明言而野史言之野史言之而远播之是使野史之言而强于国史也

　　○吴都宪

　　都宪 【名讷】 字敏德常熟人少为士时素负气刚介章御史 【名珪】 于都宪差后然亦负气有胆略各以豪迈自雄不相下釜山有东岳神祠塑酆都诸狱状甚狞恶又为关捩设伏地下人不知蹑之则有羣偶鬼萃而抢焉殿堂闲寂即白昼非挈伴侣不敢独入二公相约以月黑天阴之时独往以散饼为验每鬼前必留一饼约既定章私先往匿神帐中吴持饼诣鬼前每至一鬼辄云与汝一个散至章所匿处章伸手出捉吴手吴云勿忙也与汝一个殊无惊异巡按云南时仪从简约虽出远道亦止肩舆侍卫不过十数人一日过山岗有虎自林中突出侍卫舍而奔逸虎方遶帐咆哮先生乃引手下帐坐不动虎环帐数匝去于是从者遥见之则又徐徐来集复拥卫以行先生无言也明日前途官廉其事执囚诸役待罪庭下先生笑曰人各爱性命此不当得罪悉纵舍之
　　邨老曰思庵先生斥去驿妇事甚奇第传者不一其词乃其巡历归朝诗诵之使人凛其廉介诗曰一肩行李去朝天要过前途最险滩若有赃私并土物任教沈在碧波闲常闻于忠肃公入觐有诗云手帕麻姑与线香本资民用反为殃清风两袖朝天去免使闾阎说短长可谓前后一辙矣夫廉介之人每不足于宽厚文恪先生宽厚如此乃其清节砥砺又若彼我怀伊人葢不胜斗山之仰焉近来诸公不务掊刻则峻崖岸睹前辈亦兴景行之念否

　　○陈布政

　　布政陈子兼 【名鎏】 吴县人幼读书有巨蛇似龙者窥其牕左公不为动读书自若一夕盗踰垣入徐语之曰吾室无长物仅一衣一衾耳任取去吾善秘必不宣诸人也读故自若明旦家长者诘公衾衣何在公徐曰夜半落盗手矣为刑部郎时王元美 【名世贞】 尝过公留饮己顾问中厨鲑菜几何答以无有瓿中酒几何则罄久矣相与大笑乃偕过邻舍郎饮及归里里中豪椎牛飨公或谢病不赴间过所从故旧或僧寮道人舍浊醪粗谐笑为娱其于酒户仅上中醉即隗峩坐睡不问孰主

　　○陈体方

　　吴中有一妓黄秀云最好诗时陈体方以诗名吴中秀云谬谓曰吾必嫁君然君家贫聘财必乏能以诗百首赠我乎体方信之为赋至六十余篇而殁情致清婉传诵词林然妓实黠慧利于多得诗以自张耳非有意嫁之也人多笑其老耄被绐而体方每诧于人以为奇遇焉

　　○顾阿英

　　昆山顾阿英在元末以豪爽自命有亭馆三十六处处处华整一时名士如杨廉夫郑德明张伯雨倪元镇皆其客也尤密为秦约于立释良琦有二妓曰小琼花南枝秀每会必出以侑觞后遭丧乱散财削发为在家僧又绘一像题其上曰儒衣僧帽道人鞋天下青山骨可埋若说少年豪侠处五陵裘马洛阳街

　　○陆道判

　　元时富人陆德原货甲天下为甫里书院山长亦有文藻一时名流咸与之游处暮年感时事忽以家业尽付所善友二人二人疑骇未信德原曰吾媿不能以善遗若乃以财遗若以财遗若是以祸遗若也然善持之多施而少恡则祸轻而身安二人方辞逊陆出门矣去为黄冠师居陈湖上开瑞云观居之改名宗静又援例为道判时称为陆道判其故宅今为竹堂寺二人其一即沈万三秀也其一姓葛亦巨富名不传

　　○柴五溪

　　昆山又有柴五溪父奇为应天府尹五溪藉世资有心计起家至巨万以母死之京奏乞恤典还至润州忽缄书数通付其家人先归曰吾朝谒太和山便归耳比归发缄乃遍谢姻党语且与其妻诀家蓄金万两田万顷书数千卷令尽散内外族人时柴有子七人而妻之祖父周尚书父大理丞两家门阀方盛众咸迂怪之急走人之太和则业己剪发为头陀师麸子李家人强之再三归不顾则岁遗金布问无恙五溪受布归所主道士而挥其金嘱勿再来已入伏牛山二十年复返武当访范髽髻适靖江王以金施范范纳之五溪遂掉头去曰彼尚须人豢养者何足把臂入林耶去之泰岱居二十年人有见之者八十余矣而神甚王
　　邨老曰太史公曰天下熙熙皆为利来天下攘攘皆为利往今天下林林总总之众所为蒿目焦心朝夕牙筹至死而不休者有不为此阿堵物者耶乃三先生者谁迫之而弃素封耽元寂视高北斗之金若凂弃之若敝蹝非明达高洁蝉蜕尘壒灼然见富不如贫胡能不少生系恋也庞居士而后仅见此耳尝记万历甲辰郡城北寺一僧号冰如富至巨万人尽垂涎而未有隟也然此僧素倨傲一日有两无赖老儒过访有所少乞贷冰如不但拒其请且待之偃蹇坐禾久辄入不复出两老儒归而谋之恶少某恶少曰何难我二三兄弟明日到彼寻一事端痛捶此秃以谢君可也始意亦不过辱之以泄忿耳非有意于掠其藏金也明日呼集二十余人适有里中富民某施四十金为修寺费方在卓秤兑羣不逞见金便攫人既众势不可遏遂出呼里民千人入凡其藏金以至什物喧掠四日夜不休郡遣一簿往按众丛击簿败面去后虽绳以三尺遣配数人而冰如则困顿饥寒死信乎此阿堵也散则为德聚则为愆散则为福聚则为祸散则为达聚则为愚岂但士庶然哉鹿台巨桥琼林大盈天子且不能保陆道判所云多施而少恡岂非千古至言欤

　　○柳布衣

　　柳御史 【名彦晖】 吴人入京无赀贷富翁陆坦金五十缗不立劵家无知者惟子仲益知之御史行戒仲益曰俟稍有积俸当还陆翁金后御史没于官家甚贫仲益力治生丝积粒聚家业稍复距御史卒时己四十余年坦亦卒三十年矣仲益具五十缗及牲帛拜坦墓纳金坦子子以无劵辞仲益曰若虽不知吾寔知之先君为清白吏负人责岂其所安耶劵在心不在纸也投金于几而去
　　邨老曰冯元成先生尝叹此事以为不可及其言曰自余束发而见三吴之俗也仕者一据华膴则程卓之镪云集下者献高者馈岂复计子母乃贵人亦外府视之非唯不知偿亦且不知德若柳御史贷金事谆谆戒其子以必偿乃其子又当破家亡命之余丝积粒聚以必偿于四十年后父子笃于信义不欺其志末流砥柱哉

　　○朱应举

　　吴县富民朱应举居阳山双瞽然性特奇狠有僧某田与应举邻谋欲得之而僧不售一日应举篡取僧归逼书契僧不从乃以木罂坐僧其中而令家僮乱捶之立毙随贿其徒火其尸灭口里中哗传欲讼官应举惧就讼师某问计讼师曰待众人讼何如使其徒讼可从中弄机权也应举悦问计讼师曰尔以某月某日赴城中请三学博饮而用贿于徒使其牒所书口所言皆曰朱某以某月某日殴杀我师以饮客之日为殴僧之日则官必信必反坐僧僧得贿即反坐固甘心矣应举如其言及赴审应举曰某日小人请三学博饮身在城中家在阳山安得又有一应举在家殴僧唤学吏一问可知也吴县尹为任□曰然唤吏至果是日三博士饮于朱乃坐僧诬僧已受贿不深辨后袁司理 【名可立】 覆审来之众口始坐朱罪
　　邨老曰甚矣吴人之健讼也俗既健讼故讼师最多然亦有等第高下最高者名曰状元最低者曰大麦然不但状元以此道获厚利成家业即大麦者亦以三寸不律足衣食赡俯仰从无有落莫饥饿死者则吴人之健讼可想矣然多是衣冠子弟为之余识一张状元昆山人忘其名每与筹计一事辄指天画地有悬河建瓴之势可令死者生生者死诪张变幻时阴时阳百出不穷何媿状元名号哉乃其初亦曾为博士弟子也冯元成先生家书房庭中立一石台名施食台每旦以米一升给童子置台上饲鸟雀童子则匿其米少以数粒布台上俟雀集辄掩而食之先生大怒欲抶之曰我之立台哀鸟乏食耳岂为尔掩雀地耶余适在坐笑谓之曰苍帝作字素王立言亦哀民之蚩蚩耳何尝为讼师计而文学辈窃以作状资何怪童子哉先生笑而释之

　　○张第

　　张文学 【名□□】 家在邑西慧日寺之南有家人张第万历壬子病疫死其妻经纪其尸迁之别室键户而入丐棺于文学适召客饮妻徘徊堂侧良久昏黑未有间且暂归则已失第之尸别室之户亦开妻大骇讯之合宅俱不知讯之街邻有见之曰适见其投东去未知其死然未问其何所往也葢东街有李奎者亦张氏仆与第平日最妮曾贷第钱二千至是第往叩 
　　邨老曰以余所睹记生死异事极多然未有异于此一事者人死其魂气无不之故有啸梁有瞰室亦有凭人作祟者然未闻体魄犹然行动语言也体魄犹然行动语言则与生人何异将以索钱买轊者魂耶而俨然人也将遂以为生人耶又胡至寺门而辄死也是不可解矣厥后文学家五年间长子死母死妻死祖父母死一生子婢子母同死七丧相继未几而文学亦被仇陷家遂零落虽或人事所召然怪事亦何可有也

　　○潘时用

　　苏临顿里居人潘时用机户也掘地得藏金无算后时用死以分其二子潘奎潘璧两母出也璧年尚穉奎乘其病投毒饼饵中杀璧奎尽掩其有奎后生二子长名城次名垣城性颇颖然淫恣无度入赀为国子生姜司成 【名宝】 览牒曰何名潘城为增一璧字奎闻之甚不乐葢所杀弟名璧也己而璧城破其家百计索金于父不得遂假贷刘氏金诱其仆来责偿仍激怒其父而殴之死奎坐偿说者以为璧城璧再生也奎以兄杀弟璧城遂以子杀父天道好还可畏哉

　　○桑先生

　　桑民怿 【名悦】 常熟人家贫无所蓄书从肆中鬻得读过辄焚弃之敢为大言不自量时诠次古人以孟轲自况原迁而下弗论也而更非薄韩愈氏曰此小儿号嗄何传问翰林文今为谁曰虚无人举天下亦惟悦其次祝允明又次罗圮悦髻椎而补博士弟子部使者按水利下邑悦前谒之书刺江南才人桑悦博士弟子业不当刺又厚自誉使者大骇己问知悦素乃延之校书而预刊落以试悦校至不属即索笔请书亡误使者大悦服折节交悦矣十九举乡试再试礼部奇其文至阅道统论则曰夫子传之我缩舌曰得非江南桑生耶大狂士斥不取时邱浚为尚书慕悦名召令具宾主已出已文令观绐曰某先辈譔悦心知之曰公谓悦为逐秽也耶柰何得若文而令悦观浚曰生试更为之归譔以奏浚称善已令进他文浚未尝不称善也悦名在乙榜请谢不为官俟后试而时竟以悦狂抑弗许调邑博士悦为博士踰岁而按察视学者别邱浚浚曰吾故人桑悦幸无以属吏视也按察既行部抵邑不见悦顾问长吏悦今安在岂有恙乎长吏素恨悦皆曰无恙自负不肯迎耳乃使吏往召之悦曰连宵旦雨淫传舍圯守妻子亡暇何候若按察久待不至更两吏促之悦益怒曰若无耳者即按察力能屈博士可屈桑先生乎为若期三日先生来不三日不来矣按察欲遂收悦缘浚不果三日悦诣按察长揖立不跪按察厉声曰博士分不当得跪耶悦前曰汉汲长孺长揖大将军明公贵岂踰大将军而长孺固亡贤于悦柰何以面皮相恐寥廓天下士哉悦今去天下自谓明公不容悦曷解耳因脱帽竟出按察度亡何乃下留之他日当选两博士自随悦在选故事博士侍左右立竟日悦请曰犬马齿长不能以筋力为礼亦不能久任立愿假借且使得坐即移所便坐御史闻悦名数召问谓曰匡说诗解人颐子有是乎曰悦所谈元妙何匡鼎敢望即鼎在亦解颐公幸赐清燕毕顷刻之长御史壮之令坐讲少休悦除韈跣而爬足垢御史不能禁令出寻复荐之迁长沙倅再调柳州悦寔恶州荒落不欲往人问之辄曰宗元小生擅此州名久吾一旦往掩夺其上不安耳为柳州岁余父丧归服除遂不起居家益任诞褐衣楚制往来郡邑间

　　○祝京兆

　　祝希哲 【名允明】 长洲人生而右手指枝因自号指枝生为人好酒色六博不修行检常傅粉黛从优伶酒间度新声侠少年好慕之多赍金游允明甚洽举乡荐从春官试下第是时海内渐熟允明名索其文及书者接踵或辇金币至门允明辄以疾辞不见然允明多醉妓馆中掩之虽累纸可得而家故给以不问童奴作业又捐业蓄古法书名籍售者或故昂直欺之弗算至或留客计无所出酒窘甚以所蓄易置得初直什一二耳当其窘时黠者持少钱米乞文及手书辄与己小饶更自贵也尝有黑貂裘甚美欲市之或曰青女至矣何故市之允明曰昨苍头言始识不市而忘敝之箧何益后拜广中邑令归所请受槖中装可千金归日张酒呼故狎游宴歌呼为寿不两年都尽矣允明好负逋责出则羣萃而诃谇者至接踵竟弗顾去

　　○唐解元

　　唐伯虎 【名寅】 吴人与里中生张梦晋善张才大不及唐而放诞过之恒曰日休小竖子耳尚能称醉士我独不耶一日游虎邱会数贾饮山上亭且咏灵曰此养物技不过弄杯酒间具何当论诗我且戏之时更衣为丐者上丐贾食己前请曰谬劳诸君食无以报虽不能句而以狗尾续柰何贾大笑漫举咏中事试之如响贾不测始令赓张复丐酒连举大白十数挥毫顷而成百首不谢竟去易维萝阴下贾阴使人伺之无见也大骇以为神仙云张度贾远则上亭朱衣金目作胡人舞形状殊绝伯虎举乡试第一坐事免家以好酒益落

　　○蒋廷贵

　　蒋廷贵第进士三甲例授县令特告就北方之乐亭同年刘以贤谓曰何不就南方得便道展亲亦人子幸事答曰进士除知县何面目见乡里其父维清亟欲以京职为荣封地闻子作县大失所望遂致心疾发狂见人辄云尹天官说一年便升御史人以为笑
　　邨老曰维清君可谓执泥矣若今人子成进士明日便入府县讲分上矣何假荣封哉

　　○许文学

　　吾邑许文学 【名应科】 博学能文不但本邑庠士推为祭酒即阖郡九学亦罔不推尊之时郡司理为江右龙 【名绳武】 公爱之甚每相晤必以鼎甲期之呼为许修撰谓必状元也癸酉试学台以第一赴京兆试司理亦取入校文时文学馆于吴江某氏司理亦知之乃走急足密椷一书送至吴江文学适于是日腹痛欲死急买舟归常熟急足夜至叩门言龙爷有书送许相公必欲面呈某氏子慧心人也意必有关节乃绐之曰许相公有病卧不能起付我转达且噉以青蚨得书果关节也某氏子固能文司理得其卷以为许也取冠本房及得许卷恶其文涂抹盈卷大署险怪恶劣等语及拆卷知所取者非许也遍索许卷则涂抹不可洗矣某氏子竟魁其经许终身不复振守贡又不得以郁死
　　邨老曰此与东坡李方叔事颇相类成化辛丑一事亦相类余姚王珣馆刘博野相公 【名珝】 家将廷试博野令其子送柬于珣曰三宗七制诸许事亦可出乎珣偶出不在有乡里王华访珣直入其馆见案间此柬急归操笔成文该赡典雅遂冠场状元及第

　　○张成

　　张成徐州人短小精悍善走日可行五百里若缓步亦与人同但造意远行则不可及然既行又不能自止或负墙抱树乃止凡封奏羽报则使之夜则于圆簏中缩足而睡近昆山人顾大愚亦然云有符咒甲马拴于两股日亦可三四百里今闻其符咒书为人窃去不能走矣

　　○徐文长

　　少保胡默林 【名宗宪】 总督浙江势严重文武将吏庭见惧诛责前必蛇行无敢仰视山阴秀才徐文长 【名渭】 别号天池又常称为田水月性豪恣善古文词以撰白鹿表受知于少保聘致幕府筦书记文长与少保约能具宾主礼渭来不能不来也来则非时辄得出入少保诺乃葛衣乌帻长揖据坐慨论天下事旁若无人一日与羣少年昵饮市中幕府有急需召不得夜深开戟门以待之侦者得状报曰徐秀才方大醉嚎嚣不可致也少保称善又尝饮酒楼有数健儿亦来饮不肯留钱相诟谇之健儿痛殴其人文长密以数字驰报少保立缚斩麾下少保既怜文长才哀其数困时方省试思为之地诸帘官入谒少保属之曰徐渭天下才宜亟收之时少保权震天下所出口无不欲争得以媚者偶一令晚谒少保忘不与语及试卷适属令事将竣诸人乃大索获之则弹擿遍纸矣及老贫甚粥手自给郡守丞以下求与见者皆不得尝有诣者伺便排户半入文长手拒扉口自应曰某不在人以是多怪恨之少保曾遗洮绒十许匹遂大制衣被下及衵衣既而遇乏一日都尽人操金请诗文书绘者值其稍裕多方不可得当其窘随手辄应所受物人人题识必偿己乃以给费不即馁饿不用也有书数千卷后斥卖殆尽帱莞破弊不能易遂籍藳寝音朗如唳鹤常中夜呼啸有羣鹤应焉
　　邨老曰余常读文长四声猿杂剧其渔阳三挝有为之作也意气豪侠如其为人诚然杰作然尚在元人籓篱间余三声柳翠犹称彼善其二声及其书绘俱可无作诗文自有一种奇逸诚然薛方山先生 【名应旗】 所谓鬼语长吉之流袁中郎 【名宏道】 便谓有明一人此有激之言非公论也若评在雅宜征仲之上余不能知文长无命大类邨老其为人益老益贫益狂益崛强又大类邨老若其厄于棘□则嘉靖中一人绝相似京山人周延祚以选贡廷试第三人进呈世庙得其卷称善顾永嘉相公曰是宜第一及拆号上大喜曰吾乡人也湖广生例入南监永嘉特留北比秋试属柄文者曰此生上所眷注谨视之于是众拟以为解一二场已定矣迨三场病发不能进竟不获隽常语人曰昔云君相可以造命若余之命则君相所不能造者呜呼人生其如命何哉唐人曰朱衣骑马是何人天胡可问也

　　○沈布衣

　　启南先生 【名周】 长洲相城人自号石田睌更号白石翁短小而晳眉目娟秀如画其为学经史子集稗官释老靡不淹浃诗出白香山苏眉山兼情事杂雅俗兴至亹訾不能休文征仲极称之又言丹青之学尤为出羣纳万里于胸次造羣变于笔端可谓前无古人既有名当世郡邑欲迹之辄称病不应与吴文定 【名宽】 王文恪 【名鏊】 李太仆 【名侦】 善文定至其家即谒公母出饮书室公以肉隽奉母余脔进文定觞咏联榻明晨一叶同载至城以为常郡守汪浒俗吏也不识公偶立仪门欲图有恶公者谓浒曰画师沈周可令盘礴汪使吏召之公挟一点染身为指示日衣缁布服冠耆老巾坐土牛下守出则跪于傍毕事乃去未几守以计入都谒相国李南阳 【名东阳】 致馈李却之曰我不以阿堵自润所需沈启南画耳因问启南安否守茫然不知所对已谒文定少宰复问如李守复茫然不知所对曰如沈君门下不知耶一歉事然沈君未尝不知门下也出公手书皆述守善政不啻口出守大媿觐回急以小艇造乡访之公先期匿迹去矣其后屡顾始得一见守欲以贤良举辞不应三原王尚书 【名恕】 抚吴求见公不可遂造其庐却小队里许外角巾趋宅公迎门外跪而请曰部民不敢慕势然亦不敢废礼三原辞其谒携手至厅事因载至城与语日夜不休问以时政得失则曰此非野人所知既从抚院出有司或物色掉臂去之曰是媒王公也恶乎可公虽受三原知然绝不进一诗一画三原亦未索及每入城必潜穷巷或萧寺索画者必先贫下贩夫牧竖或赝作求题亦亟应郡守召之必再三谢不得已必庭谒及入后堂南坐不少斜或以居间请必面斥曰周岂市人而子市我哉文恪捐相印归方抵家使人问公公已病革取片楮题云勇退归来说宰公此机超出万人中门前车马应如许那有心情问病翁文恪见诗即趋至与诀公语曰泉下修文郎林间大学士可作他年一故事一笑而瞑病革诗曰了得人间事便休魂随仙梦到瀛洲清风明月人三个芳草斜阳土一邱梦短梦长俱是梦愁多愁少总为愁放开身子安闲睡那管乾坤几万秋

　　○冯太守

　　衡州太守冯正伯 【名冠】 邑人少善弹琵琶歌金元曲五上公交车未常挟筴惟挟琵琶记而已
　　邨老曰余友秦四麟为博士弟子亦善歌金元曲无论酒间兴到辄引曼声即独处一室而呜呜不绝口学使者行部至矣所挟而入行笥者唯琵琶西厢二传或规之君不虞试耶公笑曰吾患曲不善耳奚患文不佳也其风流如此

　　○陆参政

　　陆孟昭参政 【名□】 为人磊落慷慨与人交有终始居常谓人生寄也即家亦寄安能有所别择而碌碌为子孙作巢穴故不谋生产而所至即官舍或僦居必小饰斋室莳花竹时戒内子储名酝甘果珍错以待不时之需客过必留无所择留则咄嗟立办至卜夜而犹未已其遇元夕张灯合乐帐饮虽侯家不过也
　　邨老曰今之冠侧注者有不巢穴子孙者乎有不传舍官廨而饰斋莳花竹者乎有储名酝甘果不择过客辄留者乎设有之邨老愿为之执鞭矣

　　○钱侍御

　　汝载御史 【名藉】 邑人性倜傥才复赡丽既罢御史归纵情诗酒以虞山奇绝处久湮没土石中乃于山巅最崄绝处辟开一门以其崟崎突兀不减于蜀道也名之曰剑门剏楼三楹其上大书一联句云无边风月供嘲笑有主江山属翦裁吹毛辈不解诗旨割裂其词意遂以有主之江山不宜属之翦裁摘以为嫌至入御史白简家侈富僮奴数千指不能绳束之多行不义波及主人田园居第歌僮舞女绮纨玩器藏金巨万之赀为市井无赖乘势劫夺一朝而尽五子飘零如丧家狗公年八十五寄死吴阊又六十余年而吾家有比部君之事俱搢绅之大变也
　　邨老曰王贶之 【名嘉宾】 先生余业师也为侍御公侄壻其言侍御公事甚详葢其家有二奴名周佑陈添者侍御公子宁宠之怙势横行毒害闾里无所不至乡里畏之如虎其行劫事亦未必无但侍御性好书籍每挟册独坐则寝溲食息似可尽废故受毒者每进白侍御辄当其挟册时不问曲直第颔之而已故不知者以侍御故纵之而寔毫不知也适江阴有劫库事逮捕甚严迹至二奴家见其家藏有锭金曰此库物也逮去子宁犹欲曲庇之侍御不能禁故并逮宁而及侍御然谓侍御不能绳束家人及子则有之乃摘其榜对无边有主云云而曰是且谋不轨也岂不冤哉余所得于业师之言如此业师笃行君子岂浪言者余七八岁时犹及见侍御时已寄食吴阊长而鹤立白须飘然先员外指示余辈曰此公大有学问愔行谊不端故虽登甲第践华膴而卒栖栖若此士先器识哉孰意六十年后而遂有比部君事也大抵信任匪人亦相放云侍御后人甚不振余所诗文交者第五子也初名审后改审言诗甚苍古酒德亦佳但贫甚居先祠中憔悴以死无子至今过其祠不胜山阳之感云
　　邨老又曰余庚戌除夕有哭兄作云除夕多悲感思君倍郁陶用人嗟往失受谏岂今朝骨肉安全未门庭事正饶魂依繐帷下风雪共萧萧□一官能自爱八议岂无情祖亦存余泽兄何负此名黄麻非赐死白刃遽轻生家闻从兹陨明朝但哭声
　　邨老又曰文士之见厄于世主杨修沈约鲍昭薛道衡辈固自不乏然不过忌其形己之短耳臣子与君父争见才技其中祸不无所自然未有摘其无心之语指为有托之辞深文巧诋索瘢洗垢横被恶名必欲甘心之如钱侍御无边有主云云者昔苏子瞻无盐诸咏李定舒亶辈指为谤讪朝政而咏桧一诗王珪直以为不臣欲服上刑非宋裕陵神圣宁有免法吁可畏哉近王弇州作言作别集汤临川作紫箫记亦纷纷不免于猪嘴关乃知古人制作必藏名山大川有以也余小子何足比数然亦每以作词见嫉于人夫余所作者词曲金元小伎耳上之不能博高名次复不能图显利拾文人唾弃之余供酒间谑浪之具不过无聊之计假此以磨岁月耳何关世事安所□□而亦烦李定诸人毒吻耶庚戌成红梨后遂烧却笔研既而阅楚纪当肃皇帝幸楚胡孝思 【缵宗】 为一律纪事其落句云穆天八骏空飞电湘竹英皇泪不磨刻之石后以他事坐罢家居者数载矣尝朴一贪令王联其人为户部主事以不职免杀人下狱当死乃指穆天湘竹为怨望咒诅奏之捕下狱论死孝思时将八十矣了不怖惧取锦衣狱中柱械之类八为诗纪之名制狱八景众争咎掣其笔曰君正坐诗至此耳尚何吾伊为孝思澹然吟不辍曰坐诗当死今不作诗得免死耶人服孝思意气因思死生祸福不宰之谗慝亦宁关乎口语固自有天公主之乃复理铅椠为投梭记谢幼舆折齿事又作梧桐雨记玉环马嵬事而纷纷复如故未几其人死遂绝无议者

　　○牟俸

　　凡官吏充军者例止及本身牟俸为外台时具奏必欲逮补使人警惧朝廷从之成化十五年俸巡抚南畿获重罪谪戍五开卫以死勾其子补伍子泣诉于兵曹乞免曹某曰此尊公所奏例也其子语塞
　　邨老曰立法自毙俸之受报何异商君哉北齐时有张思和者断狱无问轻重贵贱皆枷锁杻械备极楚毒人号活罗剎其妻四五孕临产即闷绝求死生男女皆项着肉锁手足并有肉杻束缚连绊堕地便死思和卒坐法诛唐路岩用事密请三品以上得罪诛殛剔取喉胃验其果死后岩坐罪徙赐死剔取喉骨又汉梁统上书乞增重法律当时不从其议后统忽梦神人告曰虽幸朝廷不从尔言阴府已录尔过尔欲以刑法毒民将来使尔子尔孙当被刑法死后统子松竦皆以非命死至冀竟灭其宗统议未允而天谴莫贷至罹赤族人之不仁念虑一萌皆天所恶可不惧哉梅福有言存人所以自存也危人所以自危也岂不信然
　　邨老又曰余兄伯昌官刑部时手注大明律例欲刻板行世余每劝之曰律之条甚活而今死比之仁人之死致生之意安所委曲以行其不忍乎且夫以咎繇之德而子孙必刑而后王天道好还可不畏与不听及板行而兄以不良死其死也寔不丽法人以为注律之报云

　　○钱尚书

　　松江钱尚书治第多役乡人而砖甓亦责供焉一日有老佣后至尚书责其慢对曰某担自黄瀚坟坟远故迟耳钱益怒老佣徐曰黄家坟故某所筑耳砖亦取自旧冢中无足怪者

　　○彭尚书

　　彭幸庵 【名泽】 尚书兰州人蜀贼蓝鄢作乱公总制诸军讨平之晚年落职居林下尝梦中语曰杀得好杀得好既觉夫人问曰适来何梦公曰梦在西川督军杀贼势如破竹乃大呼曰杀得好杀得好夫人蹙然曰公往年剿贼多有枉死锋镝者公乏息嗣或者天谴之也胡为梦寐尚不忘战耶公亦蹙然与夫人相对泣下
　　邨老曰昔闻凌尚书亦以征罗旁多杀晚得心疾云

　　○鄢懋卿

　　副都鄢懋卿丰城人也以相嵩义子论戍郴州桂阳卫籍其家久之赦归年八十余治圹于某山开穴得巨石去石则窈然故圹也有碑书云锡挂山头成圣果杯浮海上更西行天然龙相归妙一朵莲花与德卿相传此马和尚墓而德卿则鄢字先是人以懋卿貌类和尚马岂其前身耶

　　○屠太宰

　　襄惠公 【名庸】 谢政归营第宅规画己定前有老妪败屋两楹适当门址屡使人从容譬说欲劵之妪坚不从既得吉矣公于丙夜从一小奚往扣门妪问谁小奚曰尚书在此妪曰此不过欲得吾屋耳此吾死所也劵则须迁将安置此惸惸寡老妇公曰汝第起与汝商之汝意不过惮徙耳今劵不汝徙第去败屋而更新之听汝居不限以年令汝子以屋赀贩稍为生殖俟别有家也而后议徙不亦可乎妪曰如是幸甚但须明载劵中耳公乃出袖金二锭浮其直付之果授子贩鬻有生息久之告公辞去公止之曰此可相安不汝厌也妪曰赖公之赐天亦助之已立业娶妇矣择日当徙不可留矣公曰妪幸得所如去旧邻何与以饭食惆怅而遣之
　　邨老曰此事虽不逮苏文忠公还劵然亦今人所难尤为吴中人所难今有吏部尚书府第前乃容一寡老妇借居者乎即主人不言门干狠仆亦必多方遣逐之矣闻江陵相公在位欲买邻居葢宅其人死守不肯去有荆州府同知某者私为款曲其人倍直与之归劵江陵同知遂得升荆州知府

　　○乞食张二郎

　　二郎松人善泅水伏水中能月余不食或曰能就水中攫鱼以噉又蹻健不惧死出应方双江太守募令为哨探数泅水入贼巢得耗且时时斩倭首以献于是有银牌犒赏之然性不喜财曰此害人物挥手去之请籍府库俟有用请给犒以酒食则受己而贼平论功应世袭百户郡县加以章服不受授以室亦不受惟愿乞食于市夜则卧神庙门下嬉嬉有余乐既数年方公复拥旄抚江南访之得于某寺金刚足下召令领犒金仍笑不受犒以酒食欣然醉饱去
　　邨老曰功成不受赏长揖归田庐二郎之识其在韩彭之上欤小则为二郎大则为子房同一辙也虽然二郎必隐君子自溷乞食者乎

　　○闫道人

　　闫道人者不知何许人也名希言别号亦希言其投刺人称希言人与之书亦称希言顶一髻不巾栉粗布夹衫有裙襦而无衵服履而不袜为人疏眉目丰辅重颔色正紫肌肉充腯腰腹十围叩之如铁彭彭然得如来之一相曰马藏秤之重可三百斤行步健迅虽少壮不啻也盛暑辄裸而暴日中不汗穷冬间凿冰而浴又令人积溺缶中浴之出使自干嗅之殊不觉膻臊以故所至皆异之目为道人以其不巾栉也又月之闫蓬头讹为闫头陀而诸慕道者咸以父者呼矣道人亦不辞或坐不起拜之亦不起然未尝以傲色加贵游而求伸于不知已用是辱自远喜饮酒量不过三四升酣畅自适则歌道情曲以娱坐者食能兼人不择荤素第嗜素而安粥人奉之帻则帻奉之衣则衣予之金钱则亦置袖中转盼即付之何人手不顾也出则童子噪而从之往往手甘果为饷故从者益众其诸相与夸诩道人不知也问道人百岁乎曰亦百岁耳问且二百岁乎曰亦且二百岁耳问元时尝为某路总管乎曰亦某路总管耳或曰道人不过六十耳何诳我为曰是诳尔也言六十者当又曰道人岂六十岁人也曰即非六十岁人竟无以测也然道人绝不为人道其所繇得叩之以延年冲与之术亦不应惟劝人行阴隲广施予勿淫勿杀勿忧勿恙勿多思而已

　　○沈布衣

　　沈布衣 【名监】 字文昭记览该博而放言自废人目为沈落拓或问今之有学问者多贫贱无福何也文昭曰有学问便是福

　　○醋交

　　何东园 【名闻渊】 为温州太守雅敬虞征士原璩 【虞尝两被文庙征】 一日乘小艇以中夜访征士庐坐久索饮云无酒话不长村落中无从觅公复笑虽酸醅亦可乃出新酰一缾共酌剧谈竟夕而别时称何虞醋交

　　○莫山人

　　莫山人 【名叔明】 字公远一名更生字延年吴之长洲人少孤贫喜为诗诗务清远专诣其自许以岑参常建之流长庆而后弗论也台使者闻而致之学宫郡大夫即其旁隟地以授山人俾茇蒿莱数椽栖焉而久之有违色于里中豪豪构郡谓山人侵学宫堧郡诘山人左验不能对即徙出会故通政钱唐周兴叔爱山人诗山人遂从之钱唐数与其贤长者游寻渡江谒故相□□□公于绍兴与相酬倡山人生数奇蔡司封莫宪副间以义故要山人许授室山人当行治装而司封死宪副坐劾罢去装又为盗窥亡何兴叔亦暴病死以故山人益大困而其自憙为诗益甚后游燕燕中称诗侠薮而山人用齿长恒踞上坐而论诗又鲜所许可众背诽山人至捃其累语行酒山人意殊不屑也王弇州戏谓吾乡有沙头亭长人憎之或问亭长何渠能得一沙头人憎曰不尔吾亦能憎一沙头人山人笑不答
　　邨老曰昔夏侯相国 【名孜】 未遇时伶俜风尘蹇驴无故堕井每入朝市之门舍逆旅之馆主人多有龃龉时人号曰不利市秀才若山人者亦可称曰不利市山人而邨老则不利市邨老矣后读异苑及独异志复得二不利市人并识于后刘某甲在朱方人不敢与语语者辄遭祸难或本身死或家罹异祸唯一士谓无此理偶值屯塞人耳刘闻之忻然而往自言被谤君能见明答云世人雷同何足恤须臾火发资蓄服玩荡尽于是世号为鸺鹠脱遇诸途皆闭车走马掩目奔避刘亦杜门自守岁时一出则人惊散过于见鬼卢婴不知何许人客居淮南气质文学俱好淮南人呼为卢三郎但奇蹇若访友其友必遭横祸或小儿堕井幼女入火既久有验人皆捐之时元伯和为郡守始至爱其材气特开中堂设宴众客咸集食次伯和戏问左右曰小儿堕井乎小女入火乎曰否笑谓坐客曰君不自胜耳剧饮方欢军吏围宅擒伯和弃市节度使陈少游甚异之见其才貌谓曰此人一举非摩天不尽其才即厚以金帛宠荐之行至潼关西望烟尘有东驰者曰朱泚作乱上幸奉天矣

　　○彭先生

　　先生 【名年】 字孔嘉嗜读书而不喜举子业精法书宗右军黄庭鲁公家庙率更九成行体翩翩眉山郡守王公南充察孝廉上学台定杨公为下博士师币征入庠而岁廪之孔嘉曰是升斗乃天子所活士以俟异日用者吾安得食之卒不请廪

　　○钱先生

　　先生 【名谷】 字叔宝文待诏弟子也待诏恂恂君子而顾多艺能诗书若画靡所不工而以画著名者独叔宝叔宝故无家乃愈不为家徒四壁立待诏过而题其楣曰悬磬志贫也乃自号曰磬室人遂称为磬室先生子允治能诗

　　○胡元瑞

　　元瑞 【名应麟】 常自号少室山人已而慕其乡人皇初平叱石成羊事更号曰石羊生人亦曰元瑞仙而谪者也遂呼之曰石羊生

　　花当阁丛谈卷三

　　●花当阁丛谈卷四

　　陈布衣 
　　张桧谷 
　　沈布衣 
　　张士良 
　　钱经历 
　　沁雪石 
　　蒋知县 
　　拾钱 
　　湖南丁 
　　学前程 
　　莫城李 
　　赵锦 
　　桑先生 
　　孙先生 
　　管士恒 
　　程司空 
　　汤廉宪 
　　王参政 
　　周奉常 
　　王主事 
　　王石溪 
　　陆海观 
　　乔尚书 
　　胡太守 
　　姜副使 
　　鹤狱 
　　两奇术 
　　塾师相调 
　　王化 
　　陆侍郎 
　　财必有主 
　　治奸御史 
　　王大痴 
　　董大参 
　　孝丐 
　　福建士人 
　　纪梦 
　　魏钊 
　　孙少宰 
　　瞿学宪 
　　王尔元 
　　三张 
　　二文 

　　○陈布衣

　　邑人陈祥夫 【名天麟】 孤狷不与俗偶隐居教授绝不与人通邻人罕见其面所居逼市廛其左有坊门右有小桥足迹不及者二十余年尝有邻家携酒就之既醉把臂闲话不觉竟至桥外愕然曰竟至此乎酒之悞人如此

　　○张桧谷

　　桧谷 【名文元】 亦邑人负奇崛盛气槩师事蔡九逵 【名羽】 学问宏洽好品隲人物其论近代词垣宗工不直取何李而所注意者独武功康德涵 【名海】 北地崔子钟 【名铣】 近则粤黄泰泉 【名佐】 所与游从者皆一时轻世傲物之士每睹邸报见时事有不可辄弹指唾骂及见里中新贵人有结驷连骑而恣苍头扰其枌榆者往往裂眦骂之尤骂其佞之者轻佻趋附之士窃笑之以迂怪而公自若也先生长子伯高 【名嵩】 善诗隐居不仕亦有先生风

　　○沈布衣

　　沈先生 【名冕】 忘其字号石邱亦邑人教授生徒尝以两广寇平咏一诗有句云万里蛮烟开象郡三秋月色净羊城时同邑赵少宰 【名用贤】 尚孝廉深赏之后少宰就馆试适命此题即以沈句应主司大称赏擢馆元先生子 【名】 号梓邱亦善诗世有隐德

　　○张士良

　　张士良亦邑人所居近海擅鱼盐萑苇之利有僮奴四十余人并强悍善击刺所击海盗无算气势粗豪大有侠气尝入吴阊买罗帻帻主以其不宜帻也故昂其价语微侵之士良遽问尔帻有几帻主具以所有对士良尽取焚裂于衢酬其直而去

　　○钱经历

　　晔亦邑人忘其字轻财任侠负气而好胜常入京遇人于徐州邸中夜半闻啜泣声晔访之乃会试孝廉也中途遇盗衣囊一空不能前耳晔解赠三十金及衣幞之类所以周之者甚备其人至京得第选御史巡按苏松时晔以赀授浙江都司经历谒之舟中御史留之相对食饮尽驩知府杨贡迎鹢首钱不逊避守大怒广摭其不法事逮晔及其兄昌分禁司狱镇抚二司具本奏请必欲杀之昌亦有智数各于狱藏火罂中写奏杨词后出以相示所不同者二三字耳命干仆赍本去乃先杨本三日进得旨逮京问时天大寒各裸露午门候驾诸贵珰出竞解貂裘覆二钱杨则僵冻间有以足蹴之者驾既出二钱亹亹分疏杨噤不能出一语遂各褫职归籍时天顺末年事也
　　邨老曰钱君逆旅倾葢而遂能周孝廉之贫可谓侠矣独其与杨讦奏时御史何在独不能之左右乎亦忍心人也若杨守以意气小嫌而遂欲挤人于死鄙哉不足言矣虽然吾闻之长老钱君寔有不法事云
　　邨老又曰吾闻钱氏家庙后另有一室供十三牌位春秋祀之葢祀其起家十三纪纲仆云惜岁久不能举其名然有三事足录不忍使之冺冺遂录之一人名某即上杨守本者也杨本先三日行矣仆倍道及之仍用计迟其赍本人乃得先杨三日进比归复于主人足下所穿革鞾尚未易也足重不可出以刀刳之始出一人名某昌仆也生平嗜酒未见其醒昌遇之殊平平及昌归后每忽忽叹无以生醉者忽语昌曰须钱乎无忧也昌知而斥其妄若又醉胡语耶醉者对非妄则引入一密室室贮一柜椷縢甚固启之中有藏金三千余两主人诘所从来曰当发难时主人以此金给某营某事某以口舌往事幸济而金寔未动故柜守之至今及验之囊腐而封题宛然主人曰若以口舌代金则此金若金也我乌得攘之请中分之不可劳以十一复不可曰小人无福主人必欲相劳苦则请日给良酝三升毕狗马余年足矣昌笑而许之一人名某晔仆也见主归无聊往上江两月遇王府装花百余舰无敢接卖者仆则具主人名柬迎之主舰者素闻晔名大喜曰即日发舟矣归以告晔晔曰遇难以来室宇荒土已即器皿亦无一备柰何仆曰某已于某家贷得银若干第修屋宇备器用以俟仆又遍走苏常近县卖花行家各带赀本又往迎花船至才三日而花价足矣客去后发花入利不知其几家乃渐复
　　邨老又曰淳安徐氏阿寄得李温陵冯元岳诸公之立传而其名遂传余媿不文不能三人传聊识其事如此

　　○沁雪石

　　沁雪石原赵松雪家故物也松雪宝二石一名垂云今在松江某大家沁雪质纯黑遇雨润则白色隐起如雪故名不知何时乃入吾常熟县治后堂会县尹某爱女病命女巫治之钱昌时掌邑赋默嘱巫令称石祟尹命牵出之于是钱氏物石初无下盘或云在陈湖陆氏钱往求诸陆陆雅敬钱曰盘失久矣家有一石亦宜盘不索值而归之比载过湖索解而沈标识其处别以巨索縻之出审视则又一石盘也探前石乃在旁水深不可牵而止昌既不得则与石俱卧门左一日睨石之下端与所出盘颇相合葢石有两足一足方而巨当其中旁一足三角而小所出盘二穴亦如之于是起而合焉不差尺寸人以延津之合云
　　邨老曰石今在余从兄廷庸家王弇州先生有一事极相类弇州有一铜水滴青绿翡翠商周间物也弇州宝爱之独少一葢每以恨一日携过青洋江命童子就江取水悞堕下亟命泅水求之先得一葢方讶以异再泅而水滴出寔其葢云 【石在吾族隆初家因家窘□国初归于钱氏置之藏书楼前不久而楼火并石亦烬 【古愚附记】 】 

　　○蒋知县

　　蒋无碍亦邑人以进士知某县致仕归性强挺不信鬼神及阴阳禁忌一切鬼祟之事每方煞所向辄令改作不顾家亦竟无他虞至年踰七十有弟住青果巷两家相隔醋库桥天未明有事就商于弟过桥辄有七小儿拦道而言曰汝一生不吾信今竟何如言迄不见未几得疾卒无碍善医有女嫁钱世芳一日女病驾舟迎其父以夜至脉之而未药也出卧前堂夏月蔽以纱帷月色正明未睡间有女子入自中门须臾至榻前久立不去诘之不应熟视之似遍身血污者因诘之曰汝冤鬼耶吾女杀汝耶果然明当不药而去矣言已遂无所覩明日拥篲童子至叩之具言数日前虐杀一婢如其状乃托以他故归女竟卒

　　○拾钱

　　邑人连抑武先生 【名镶安陆知县】 所记拾钱事甚奇因录之嘉靖戊子岁将赴南都邑人赵良同章安肃 【名棨】 陈心椿 【名策】 陈信可 【名谏】 早赴某庙问卜赵良前蹴一物铮然北城疾引手扪之得一囊钱数之二十一文咸曰此青钱中选征也吾辈谨识之是岁吾邑赵德光 【名承谦】 中第二十一名后一科辛卯章宗肃中亦二十一名又一科甲午陈信可中亦二十一名后四科心椿子廷裸 【名瓒】 中亦二十一名夫拾钱偶然耳若无足据者而四人分中四科其名次俱符钱数又若益斋则寓兆于姓而雨亭则先兆于父讵不异哉
　　邨老曰余尝考之邑乘诸公所中名次与科分俱无差独廷裸陈先生名亦同二十一然是丙午非丁酉先大司空亦以是年中吾邑得隽者九人第二名龙山查先生县令书二匾县于学宫一曰八龙齐奋一曰单凤高飞其谓单凤者意指查也而次年捷南宫者唯先大司空一人葢司空别号凤竹竟成单凤之谶云

　　○湖南丁

　　邑湖南丁氏有名霖者家富而恡族子主政南湖先生 【名秦字献夫】 时在庠名甚噪而贫霖不少恤既而南湖中乡举报捷者夜至霖未及知内子以其平日之故试遗仆借鹅酒以观其意仆既叩门而人问知南房借物厉声叱曰中夜叩门何不达也且秀才家夜需此物不贫何待仆且下阶乃嗳语曰正秀才家贫无以劳报捷人耳霖闻之不觉离坐起挽手曰果然乎何不早言敕家人速付去勿迟人传以笑
　　邨老曰此与无锡华解元事极相类解元名钥隐屏习业人罕知者又不善治生产以故家落而官逋甚多其伯某家巨富而不仁与钥居邻比钥谋废其居以完官逋伯不欲及售之他人则又多方沮之会科举将就京兆试则以所居质少资斧不可又使人以官逋掣之不听去期迫矣诣诸族众请解以前后堂厅折劵与之期科举后即日拆卸方许之既终试报捷之日集二百许人约曰无捷耗即行动手旁午忽有骑自南驰至问之曰报解元捷也伯闻之惶恐既不可徒回则命二百许人令拔钥居庭草饬墙壁户牖躬自来督早至暮回凡又二日焕然一新呜呼小人之无耻类如此我徐亦有一事相类闻有记之者姑秘之以存雅道

　　○学前程

　　嘉靖十九年吾邑学前程某者每日至午后即昏不省人事次日天明始苏询其所以曰我随门神并各处土祇散疫某家因孝疫不及某某家行善亦减数至凶恶者多及之数亦不等奚浦钱氏乃至四十二人后一一如其言
　　邨老曰夷坚志叙钱唐田汝成作也其言曰治乱之局不握于人则握于天天有常运人有常经天乱其运则善恶倒植人乱其经则赏罚无章天乱则人治之于是乎爵于朝僇于市播于大诰而铸于刑书人乱则天治之于是乎翼于无形呵于无声锡夺其基货而延缩其寿夭是惟天人交辅以持世故彝伦所以长存而乾坤所以不毁也人之治也显而易见天之治也幽而难明略其易见而表其难明此夷坚志之所以作也余每喜诵之故以下二则俱录善恶报应不爽者虽吉士不必以是励行而凶人庶几少有悛心且用以自警焉第邨老见闻不能出里闬故仅仅识其邑事不能广及

　　○莫城李

　　邑西南数里有地名莫城相传莫耶铸剑之所天顺间有李某者人无赖起灭词讼飞诡钱粮阴毒祸物一方苦之生一子名毓颖秀警敏年二十即中乡试新其门扁曰英俊众嫉之祝曰人家小鸟入门便当禳怪今鹰隼进门怪何可禳也俄复中会试众愤愈甚斫竹锐其末举以戳天曰天乎无眼长恶固如是耶又踰年选授行人出使父亲往迎之及临清闻其子死于湾因惊悸得疾数日亦死于是两丧无力归仆人竟从火化归其骨此方之民于是举手吁天曰天自具眼第我辈自急性耳其戳天者素食三年以识过

　　○赵锦

　　锦亦邑人事母素悖母不堪其虐昌言欲觅死以祸之锦不意于是母倩人市一棺停所居楼多买纸钱布棺外及楼之四角乃纵火自纳于棺并其家烬焉邻居共忿挛而诉之官拟重辟系狱越四年谳狱使者至以疑将出之不果而旋以病死出其尸棺殓寄东寺浮屠下棺甫至忽大雷雨震击其所众往视之雷斧从锦棺入洞厥胸焉夫锦以悖逆不良死若足以示鉴矣乃复霆击于既死如服上刑天之诛不孝一何严哉

　　○桑先生

　　先生 【名琳】 邑人忘其字号鹤溪怿民先生父也性恬澹读书好古耽吟咏蚤岁丧偶不复娶寒灯冷榻凝然独坐结庐虞山下山光湖色日映几席间视其中熏炉茶鼎蒲团麈尾种种潇洒有客过从则打渔鼓吹紫竹笑语相应出入于青松白石间大都白玉蟾之流也

　　○孙先生

　　先生 【名七政】 字齐之邑人年十三游胶庠才华煜煜皇甫汸兄弟黄省曾父子俱折行辈交迨长益好游贤豪闲才名益籍甚经术骚赋家靡不愿交齐之任侠结客尊酒论文坐中常满然力不能给先世所蓄古器彝鼎名贤书画时入质库以佐酒资居恒有郊岛之叹然不游大人以自润与蜀人张佳胤相得驩甚张镇浙念公贫欲得一过重客齐之仅一往绝无所关说有茶癖又有洁癖孙氏又有名柚者亦有才情常取司马长卿以琴心挑文君事作传奇名琴心记亦俊逸可喜
　　邨老曰余不及见桑先生然故老谈潜德必首先生余闻之不胜景星卿云之思若孙先生则与先君子交特厚余犹得时时侍杯茗先生风流雅致裘帽翩翩望而知非尘寰中人性喜奕品不甚高然黏子辄竟日不厌胜负两忘尝与余明之 【名德明】 从伯赌胜从伯出一文待诏书扇先生一古镜价可十倍扇及局竟从伯负矣乃先取扇袖之次又袖镜握数子撒以乱局而大呼曰余胜矣余胜矣先生但笑不言旁观者曰公寔胜柰何任其攫取先生笑曰彼既欲之第不言耳言则脱赠之耳何以奕且吾媿其出袖之非情也人服其雅度一日与友人对坐日晚矣尚未炊厨人以无米告先生夷然曰尚早俄一童子携一壶榼至则其戚以扁食饷也先生欣然启榼与友人分噉之曰人生饥饱亦自有数适若戚戚此物亦当至但觉乱人思无益耳有贫族就先生贷银三钱探之室中无有则解其所衣紬衫与之曰姑质之其人未即取则又曰衫实敝质恐不登售之可也余内伯张幼于 【初名献翼后改】 作快土赋以自拟先生以书规之累数百言大要言君日磬折土牛傍嗅大人鞾鼻吾见刺促劳苦未见其快也此书余好诵之今不载集中乃知先生著作散佚者多矣柚其从子也与余善性麄豪不修曲谨喜饮喜樗蒲居藤溪萧然一室无儋石储而好客不衰其所著琴心记极有佳句第头脑太乱脚色大多大伤体裁不便于登场曲亦时有未叶以故反不若梁长 【名辰鱼字伯龙】 浣沙之传然较之宣城之嵌宝拣金临川之字觋句鬼则大有径庭矣每欲取而改订之有志焉而未逮也

　　○管士恒

　　士恒邑人 【名一德】 辛卯赴试南都于小教场求关圣签得诀云前三三与后三三初不解后揭榜中第二葢士恒行三又中第二则前三三矣是年士恒三十四岁非后三三乎嘉靖癸卯沈子善就北试求前门关圣签得报云况有持谋天水翁初亦不解发解后始知主考秦鸣□秦姓属天水郡副考浦应麟房考浦南金皆水傍
　　邨老曰人世功名其年纪名数与考官姓字俱已前定彼非分妄觊者欲何哉

　　○程司空

　　吾邑程大司空 【名宗】 少时梦入一处有人道服拖带而坐旁夹侍两童子司空前拜其人手挽之曰于吾乡人吾子先辈异日当相见于此觉而识之后历官总宪距梦时越四十余年矣巡边至鄜延过范文正公祠入谒之见文正像设道服拖带两童子夹侍宛然梦中所见公诗以纪其事

　　○汤廉宪

　　廉宪 【名□文号守斋】 亦邑人书生时梦已门首一坊牌扁曰扶舆清淑谓是吉兆己而膺乡荐登甲科擢武选主事以梦有征矣后三十余载历职湖广廉使以事抵衡州衙门前乃有大坊牌题扶舆清淑四字一如梦中之黯然居二日而疾作不数日卒
　　邨老曰吾闻王文成年十五时尝梦游南宁拜伏波庙作诗云卷甲归来马伏波早年兵法鬓毛皤云埋铜柱雷轰折六字题诗尚不磨寤而识之及后擒宸濠丙戌奉命平田州驻南宁五月始得拜伏波祠下宛如梦中因识以诗曰四十年前梦里诗此行天定岂人南征敢荷风云阵所遇须同时雨师尚喜远人知向望却怜无术救疮痍从来胜算归廊庙耻说干戈定四夷

　　○王参政

　　王铭庵 【名鼎】 字元勋三子其伯与季均与仲不睦即塾师亦不相往来一日伯家失盗越仲居而又劫其季既以疑而仲家数年前延一浙师兼善医从一仆名某至是盗遗药一囊比劫而出自数其类则闻有塾师仆名于是信以其人盗魁也行文所在逮其人来官严讯遂自诬服叩其党与则曰乌合不能有所指也众皆疑其诬而卒不可辨未踰月则有江北盗事发供称前月劫常熟王参政家见在某物某物皆其家得也执事者行文来取人领赃于是始知其受诬铭庵乃亲诣府狱泣请之归礼之踰月赠以百金而去
　　邨老曰若元勋先生者可谓不远之复矣尝闻嘉靖某年邑库中亦尝失银主者急欲得摘奸伏名不广询遽以一钱姓者当之钱膏梁子也不胜刑诬服家赔银四百两充铁岭卫镕铁锢其手索而去竟死于道居半岁盗库者置房畜妾偏爱其妻抱诉方知其诬主者尚未迁转略不悔但曰余当时亦无私夫治民折狱必公必明明以成其公不缘诸明而徒委诸公则土木偶人皆可以临民乎元勋尚有赠金何兢报仇事甚奇载邑乘

　　○周奉常

　　奉常亦邑人本姓马 【名绍荣】 字宗勉邑大姓周氏佃夫也周氏夜梦有龙绕其庭柱明日宗勉从其父来输租则循柱左右以嬉周忆梦异之视其貌甚娟秀试从其父索伴诸子读父欣然从焉性极颖敏且善书周遂列之子行年二十中天顺壬午科乡试将北上周出一囊授之曰此直若干金勿轻售启之乃古墨一挺重二斤鱼纹鳞皴奇物也既而下第然每试辄携入行笥中迨成化初复下第朝廷忽有选人修英庙实录命刘文安公 【名□】 主其事于是夤缘求进者甚众皆不能得宗勉顾无媒则试以墨贽文安见之大喜首以应命与周浩李应祯等同入中书不解其故久之文安语宗勉曰余先君宝墨二笏一失在江南久矣乃今从子得之子与墨其各有遭乎绍荣始知其故复与永嘉姜立纲俱以书名官至太常少卿

　　○王主事

　　主事亦邑人 【名良翰】 致政家居有南门王某者寝疾已踰年矣一日昏日贵中见二人自外入至榻前出怀中牒示之曰官要汝索视之则首一名王良翰也次即南门王某又某人不识俄顷苏家人道其事分必死家人慰之曰梦何足据王曰试探主事何如时良翰以同年某来邑牵舟往拜已解维矣探者以复王王稍安居半日许则闻路人哗曰王主事与某佥事相遇啜茶间卒中风而踣不复语今舁轿归矣顷又哗传曰王主事死矣王某亦于是夜死
　　邨老曰余有一梦甚奇亦甚类邑人吕方平 【名远】 者方伯复庵公 【名囦】 之耳孙其姊贰余室善书刻素游大人门并无疾患余忽夜梦有两青衣来传命曰王召似在大江之滨即有一舟至青衣推余登舟语舟子曰速发复耳语余曰勿慑慎毋开眼开则舟且覆舟隘极仅可容身余守其戒闭目端坐但闻耳边虢虢声顷之舟子呼曰至矣可张目登岸旋觉此身已在岸两青衣笑迎曰幸甚守吾戒倘不谨一濡足便沈溺矣余随久往则见前有大殿端严如王者居余与青衣屏息俟于庭闻殿上钟声青衣曰可升殿矣复指引从东廊逶迤而上其南面坐者俨然王者威仪也前一道士伏而奏章须臾道士起伛而立余乃前跪王者若有言然不闻其何语道士诺之引余手从西廊下余私诘道士此何意道士曰命导汝从此出但前尚有官司利害勿高声勿嬉笑旋至一衙门侍卫甚众道士曰此勾摄所也顷闻内传呼曰榜出矣则见曳出黄布长可十丈许书有一二百许人名第一名则上字朦胧不能辨下一远字第二名王吉下注云俱北门人道士促余曰去去此是汝归路矣乃是一大衙门前临官道门基甚峻下瞰可三十余丈回顾道士已不见矣方傍徨无计则见前青衣在下呼曰汝但跃而下吾当接汝余一跃已在其肩乃度余得石桥前指一大宅曰此非汝家乎余遂觉时天启改元十一月之朔夜也遍身汗浃透茵席然不解其故晨起与老妾吕氏言之吕氏愕然曰吾弟名远且居北门黄布所书得无是乎余笑曰梦何足凭且又朦胧一字知阿谁妾终介介则走一人入城省之得方平手报曰迩来幸甚无恙居数日其家遣苍头具舟来邀余则方平病亟矣十四日至其家方平已不能言诸来访者甚众余遍问识有王吉姓名人否至一友曰此吾家担水人也何以问及余不言其故第问其人无恙乎则曰无恙余终以梦疑至十五日午后其友复来省匆遽言曰异哉公昨问王吉夜来腹胀死矣余吐舌不能收始言梦中所见促其家治后事五鼓而方平卒吉主人亦居北门呜呼孰谓鬼神幽远哉

　　○王石溪

　　石溪 【名舜渔字□□】 以工部主政管税宁藩之变太监毕镇杭聚饷造兵逆谋颇着杭人忧之直指张缙虽每事先机察觉然胆力稍薄以石溪有谋勇深倚仗之若左右手一日设宴请二公情颇叵测张欲勿往石溪曰此正机会不可失命土兵及市人百余徒手以从见徒兵且少不虞也及门则衷甲而露刃者且千余人罗布门左右石溪笑谓曰太监设此将宁藩备乎仓卒应曰然然则当设城上耳未及对石溪挥手曰老公命汝辈且往城上徒兵复挤之立解出不意唯变色无如之何既中酒石溪目张曰公有事盍先行张遽起去石溪连呼大觥与痛饮既酣乃左手把袂右手拔其刀戏舞而出其恶党瞪目耸息不敢动气大索

　　○陆海观

　　吴阊人陆海观 【名南】 有诗文名陆吏部水村之被逮也南吊以诗曰子规啼罢鹧鸪啼何事先生不见机云梦巳收韩信去鲈鱼正待季鹰归功名自此分成败史笔凭谁定是非寂寂朱门春去也杨花燕子自争飞最人传诵会试不第归至某关主政索船税南遗之诗曰献策金门惜未收归心日夜水东流扁舟载得愁千斛不道君王也税愁主政得诗追而礼之赠遗甚厚其号海观也壮年缘梦而得晚而分教青田廨后有门扃鐍久矣相传不利于开南至必欲开既破门入则有小石牌颠卧丛菁中拂视之则海观二字也居数日得疾卒

　　○乔尚书

　　白岩尚书 【名守】 当武庙南巡南京兵部尚书嬖臣彬怙宠渐谋不轨尝假旨索九关匙钥京师惶惧然惮公不敢发也一日忽语公曰我北人素闲武艺计南人柔脆必不敢当公曰不然吾所练兵技勇多踰北人江固不信求较技公许之阴收部内武勇绝伦者若干人戒曰任彼呼一人则某人应次又呼则某某应不必其人也明日临演武场以兵册授彬曰任汝呼之彬呼一人出黑而矮边军无不掩口彬呼一军出则长且大可倍南兵咆哮之状似可平吞活剥者交甫合南兵忽上禀曰军中无戏倘有不测当柰何彬大声曰两无所坐乃举鎗相并不数合边军被截喉而死彬色变故佯笑曰此人鎗非所长用违其长故至此又各呼一人出彬令手搏数合后复南兵挤倒彬气索白岩手酒进曰且饮酒自是彬谋大沮

　　○胡太守

　　可泉太守 【名缵宗】 字孝思初莅苏郡恶僧特甚小犯辄得重惩一日诸生道故曰余有一友中乡举一日邀余于途曰某寺僧吾德之期我他日过饭今适暇子能同之乎于是又拉一友凡三人同往寺在城外二里许颇荒寂僧迎之大喜治殽酒劝酬备至向晚友人饮兴方酣余二人不胜逃席归及夜至二鼓友人负伤而叩余门曰余逃生至此问其说曰余饮间偶游衍不觉入其密室窥之有二妇人焉僧因是致疑迭劝予酒求归不可求止不可余觉其状不善则慰之曰师毋疑我我终不败乃事僧不应强酒愈酷余无如之何则与更互痛饮若饮水然愈饮愈醒彼六僧者以次潦倒或颠或卧唯一老僧不饮醒然也睨其傍有铁如意亟持之以盬僧脑僧遂仆复乱击数下踉跄奔逸至此天既明余遂同友人入诉之官遣人搜捕则诸僧尚不可起而老僧者碎首死矣并得二妇人于是诸僧皆死杖下因曰此辈无行大都如此余每见之辄思前事怒不可遏也

　　○姜副使

　　梦宾 【名龙】 太仓人中乡举岁初场四鼓卷未完巡场御史某亵衣至前曰何迟也使满场人守尔姜忽厉声曰干汝何事御史怒榜之十命拽出揉其卷而投之地且曰使来科便中亦快马不可及矣出至外门府尹坐睡方苏就而恳之尹遽起姜尾入则有一隶方理其卷尹取视其破卷冒举手曰高中必矣令写完命楷誊以入其年遂得隽既而连中会试选南御史有人以其事语监场甚媿悔恳同道御史解同道诣姜语次问曰闻君在科场曾受辱然乎曰然雠之乎曰当时曲在我何敢雠曰然则某道长是也入道许久不一投刺何谓不雠姜乃曰非君几重得罪即日与同道往谒某御史留饭款曲欢然饭后同出复有他谒姜故迟其马二御史揖之前姜鞭马辄先之顾而曰余今日得快马及君矣某御史有惭色

　　○鹤狱

　　宁庶人宠鹤县以银牌标指挥千户之号一日有鹤颈县指挥牌者飞出市里民犬咋伤死庶人命府官置词送抚按令民偿鹤指挥之命抚按不知所处批发所属皆辞不敢闻某县令有能声遂以委之明日以状申抚按批牍尾云鹤颈有牌犬不识字禽兽相伤罪不在人况指挥而名鹤非积于军功以人而偿畜无闻于宪典合以鹤价偿入狞犬正法抚按大喜以奏宁王王亦词塞

　　○两奇术

　　吾邑王大参 【即铭庵】 官某地时遇久旱祈祷不应或云木商某有奇术则遣隶呼之其人曰民请命而倨召我乎大参异其言乃具刺往其人始来问曰雨可得乎曰可何时可得曰欲迟迟得欲速速得欲立致立致问所需则请洁一室妇人首饰一具上下衣一袭设酒二席多具纸笔朱墨余非所需也陈既讫随作一符命一隶曰往某方见年少妇人纳符其怀彼当随尔而至已而果然妇人来装以衣饰相对饮酒别无他少顷又作一符曰雷至后必怒击一人汝急以符压其身须臾风云骤起雷电交作震死庭中一隶如法以符压之大雨如倾霶霈盈尺三时始霁死者随亦得苏就室视之其人则己遁去惟妇兀坐如痴唤之乃醒问前事不知也大参常语人此月孛法昔有人行之犯良家妇曾构死狱余欲从授其术惩是而止道士徐月林亦炼月孛法其作用殊不同
　　吾邑杨尖朱氏有女嫁无锡华氏华子既娟秀朱媛亦美丽咸谓佳偶然既婚之后辄不相能寝则各被而覆适或相值各回首不相瞩也两家父母忧之甚华门客偶谈次及苏城某道士人祈禳拜章事甚异华即具舟檝往延之既至语之故道士曰无忧当令计日合耳乃令絜一室距其家可二三里道士扃其中三日而章醮毕出语主人曰某日某时当合第不可多使人知至时知者觇之生忽自书房束身入妇所妇见生来随亦起身相迎皆平日所未睹也生坐于床抚妇肩曰天寒何不厚藉妇笑曰正欲衬茵褥见汝来未及耳自是遂得谐老或扣道士云北斗中有神专司人间情欲事余曾遇异人传其术

　　○塾师相调 【成化间事】 

　　无锡华氏延一浙师既久相狎师极黠慧机警主人数用语言设局械侮之辄不得胜偶月夜出游众戏作假官吏告讦纷然乘间挞师十师虽恚然是杯酒间戏无可柰何第曰此须有报哄笑而散师后解馆归以事易名遂得联中选入道差某省巡按距其时已数年矣华家居忽常州府承察院宪牌要无锡华某华某数人解京口驿问众皆惊骇莫测其故哭送就道至则御史坐舟中诸华伏船头御史大声叱曰汝辈在家豪横有之乎众不敢仰视亦不敢置对第低声曰无有御史复曰华某曾作假官某作假吏某皂隶擅挞乡民何曰无之众复曰某等俱守法良民岂敢此御史曰记得某年月下挞塾师师曰此须有报乎众方知是旧师故调之也跳起作浙语骂曰天杀的险怖我死御史笑曰无恐已遣牌本县慰藉矣于是留款数日复迂道登堂拜其母嘱县令顾视其家而别

　　○王化

　　山东解元王化发解时年甚少不矜细行绸缪二娼遂不娶久之不人齿乃挈二娼直抵杭州藉之衣食杭剧郡也守日夜迎宾水次逮夜方归有子年十七八日私出衙与娼狎夜必归曰欲了师父课程耳化令且带题来之代作居踰月师异其笔大进以呈诸守曰某且媿师矣守索视之信呼面试之子既凡笔又荒落之久不能下一词诘其来自势不可隐具言之守乃逮化及二娼至异其状叩以来历化请屏人言曰某山东王化正德八年解元也守矍然骂曰畜生何至是则曰昵二娼遂忘羞耻守乃立递二娼去即日新其衣冠置之师席令诲其子不听出入又一年赴会试得第选御史巡盐浙江每赴席当筵辄狎歌童或按拍其不矜细行卒不改云
　　邨老曰此事今有传奇俚甚不足观且以郡人唐解元子畏事世遂不知有王化余得之连抑武先生所记当不谬

　　○陆侍郎

　　松江陆俨山 【名渊字子渊谥文裕】 以礼侍致政归买房一区拆归改造日往坐一大家之门以课工其家寡妇生一子延师读书师数遇陆必拱揖既数遇谓其徒曰长者在门宜供一茶母不可曰贵要不可近也师再三强之不得已供一茶居数日工未讫也师又强其徒供一饭母愈不可徒重违师意以私镪置饭延陆陆喜从之饮尽欢瞥见并厅一楼甚峻整请观之楼寔美材陆心动与门下客商之乃首以暧昧钱粮逮其子及叔致之于狱胁取其楼母忿死子与叔皆庾死师以干连恚悔死明年陆被病梦摄入一衙门殿上如王者左右庑列数司引之入左司不受曰非吾事也引入右司主者亦下堂来迎坐定曰君知此来乎楼主寔讼君须臾三四人哗而前陆惶遽曰返若楼可乎主者笑曰其人死矣返之何受且君此中己坏不可补也曰请缓期可乎主者曰可期以某日当至此陆乃苏呼诸子前具语所见因悔曰吾寔错用心嗟何及也寝疾踰旬以所期之日卒
　　邨老曰鄙哉师之见也其言长者在门宜供一茶谓一茶可以结长者之欢乎既而请具饭谓一饭足以果长者之腹乎彼徒见大冠如箕声势赫奕平日欲一见不可得今既见矣胡可失不致殷懃也其欲供茶饭也岂主人地哉葢曰我而识一侍郎尊官便可以借光辉夸闾里对朋旧曰我曾陪陆侍郎宴饮对妻孥曰我曾结陆侍郎交知甚至居间请托俱可借陆侍郎名色以哄诈乡愚孰意侍郎之眼常在乌纱之王侍郎之饮食者不在茶饭而在脑髓也引狼入室丧身亡家非自取而何智哉母氏之言贵要不可近也虽然独陆侍郎乎哉凡带乌纱者方寸间俱有五岳彼其视富室若外府也视闾阎脂膏若盎肉也豸契貐土伯谓可子孙世世享无穷者封殖未竟身入森罗譬之藏蝎囊虺以自毒害彼虽自以智吾则谓愚不可及矣
　　邨老又曰陆文裕先生文章行谊朝野仰之如威凤祥麟章文懿公 【名懋】 门下士最器重不应有此余此记亦得之连抑武手抄云

　　○财必有主

　　陆文裕公有别宅素多怪异抛掷瓦砾奇声异像人无敢居贸亦不售有葛行人以使事归谋置宅俨山谓曰此有空居归我少价余俟官赀偿足葛喜从之人居之夕朦胧未睡间辄有声至其寝榻前呼其名曰葛某汝许何在使我久俟葛应曰有事来迟汝今何在曰在某东偏某壁下葛识之明发使人穴其地得藏金数千怪遂屏息　又一人辛勤力作积银十锭埋之床下时出而玩弄之一夕梦有白衣人告曰若非吾主吾今辞汝归某大家矣觉而索所埋银无有也明日诣大家告主人问有无主人笑曰焉有是理入问其妾早起索鞋于床下乃得银十锭不知所从来也主人异其事谓家人曰我制十饼如每日给工匠点心样密以匾银酿其中赏其人冀少解其闷其人不知饼中固有银也持之去道渴甚欲买一而无钱则出饼易噉之去卖者亦复不知饼中有银也计曰某大家匠人须此转往卖之当倍价入门遇主人问所从得饼告之故主人固心知之与钱二十袖饼入银宛在焉
　　邨老曰余读安城刘调父 【名元卿】 贤奕编记一事云杜陵韦元方外兄裴璞任邠州新平县尉元和五年卒于官长庆初元方下第将客于陇右出开远门数十里抵偏店将憩逢武吏跃马而来乃裴璞也惊喜拜曰君去人间乃得武职耶何从吏之赳赳也裴曰吾阴官职辖武士故多武饰元方曰何官曰陇右三川掠剩使职司人剩财而掠之韦曰何谓剩财裴曰数外之财即谓之剩故掠之曰安知其剩而掠之裴曰人生一饮一酌无非前定况财宝乎阴司所籍其数有限获而踰籍阴吏状来乃掠之或令虚耗或罹横事尔言讫不见余每见人得不意之财往往祸随其后或病或讼必竭之而后已岂亦掠剩使者之故欤兹事有无姑不论独掠剩使名号其奇特拈出

　　○治奸御史

　　有御史受命出巡妻乃与近寺僧奸御史归廉知之弗发也异日绐其妇他出留一女童给使严讯之具得其往来之实则磨金屑以竢妇归令女童面质之妇辞塞甘就死饮之而卒明日以暴疾闻殓尸盛饰于堂金银锦绮烂如也召其僧至曰吾乡法用僧入殓于是悉令其手料理人棺僧既去则褫其冠饰裸而入焉钉毕即令人舁往其僧舍语之曰姑停顿家人至即载归踰月往取时已密遣人以刀划棺之四周矣于是舁棺者审视曰棺有隟得无被盗乎以复御史御史疏闻于上发棺则裸尸也阖寺僧伏法无脱者丑既不扬忿亦得雪人皆服御史之智世庙时事也御史失其名或曰亦邑人

　　○王大痴

　　大痴 【名□□□】 姚三老者上元人赀甲闾右常买别墅中有池亭假山皆太湖怪石也一日大痴来游酌池上酒酣大痴曰公得此费直几何曰千金大痴曰二十年前老夫曾觞咏于此主人告我费且万金公何得之易也三老曰我谋之久矣其孙某无可柰何只得贱售大痴曰公当效刻石平泉戒子孙异日无可柰何不宜贱售
　　邨老曰甚矣大痴之善诙谐也然寔足以警世闻颖川有姚尚书神道碑规制弘巨颇类颜鲁公所书茅山碑者国初州人侍郎某者欲割三分之一锲墓表畏州守难之恳祈百端州守曰姚尚书子孙微矣莫有主者便割三分之二无不可侍郎喜过望或问守曰侍郎割尚书之碑子不能禁又从而过许之何也守曰吾意欲使后人割侍郎之碑犹得中分耳

　　○董大参

　　大参 【名朴】 楚人蓬州守行时诸子请曰平生志节儿辈能谅一切生计不敢少觊第大人年高蜀多美材后事可计也公曰唯既致政诸子间请于公曰往者儿请后事计者如何公曰吾闻之杉不如柏子曰今所具者柏耶公莞尔曰吾兹载有柏子在种之可耳

　　○孝丐

　　吴门有贵人月夜过桥闻其下有歌唱声觑之则丐儿也坐一老妪块上以所丐得酒捧缶而跪进焉仍曼声歌唱以侑之贵人讶诘其故丐儿曰侬有母以侬窭不得欢聊歌唱以发其一粲耳贵人嗟叹良久归转相传语称异后时时侦之见其所以娱母不一自是诸贵人每宴辄置余豆间曰以待孝丐儿

　　○福建士人

　　士人李姓忘其名赴会试道经衢州路傍店主姓翁者梦土地与言明日李秀才来黄甲人也宜善待之诘朝而士人至款之甚隆士人问故曰此中土地甚灵昨来预报公此去当登第士人大喜夜思我去作官独妻不称夫人且谋易之士人去土地复见梦主人曰上帝以此人处心不善便欲易妻今不第矣士人下第归复诣主人具以寔告士人惆怅而归
　　邨老曰余闻许知可应举不第一夕梦白衣人曰汝无阴德所以不第可学医吾助汝智慧知可如其言医术果精病者不问贵贱诊候与药不受其直所活不可胜计复赴春闱复梦前白衣云施药功大陈楼间处殿上呼胪唤六作五知可果以第六名登第因上一名不禄遂升第五其上姓陈下姓楼也　又唐岳州刺史李倰兴元中举进士连不第次年有故人国子祭酒言与春官包结拟特拔之故事榜前一日例以名问执政初五更倰将候祭酒至门未开立马门首傍有一吏若外郡之公差坐于门侧俄附倰耳曰某乃冥吏之送进士名者因出示倰无名垂泣曰苦心笔研二十余年今复无成柰何曰君成名在一年之外今欲求之亦非难但于本禄耗半且多屯剥倰曰得名足矣客曰于此取同姓者去其名易君名可耳复授倰自注有李夷简名欲揩之客遽曰不可此人禄重未易动也又其次有李温者名客曰可矣乃去温字注倰字客遂持去明日春官怀其榜将赴中书祭酒揖问曰前言遂否春官曰迫于权右难副雅命祭酒曰平生交契今日绝矣春官遽曰见责如此宁得罪于权右耳请寻榜揩名填之祭酒见李夷简便欲揩去春官急曰此人宰相处分不可去他唯命阅至李温曰可矣及出榜倰名果在揩处倰筮仕之后追敕贬降不歇于道才得岳州刺史无几卒

　　○纪梦

　　连抑武先生手抄曰嘉靖辛酉七月甲寅之早约四更分梦中口诵王荆公俭字谜云兄弟四人两人小两人大一人立三人坐家中纵有一二口便遇荒年也好过诵之数过且称其善不置傍一人曰某亦有一字谜君试猜之遂诵曰一小人六个嘴一半横一半竖一半在平地一半在深水予思之不能解其人曰此临字也予因问平地深水之说曰卦名不曰地泽临乎觉而味之可与荆公俭字谜作对但不知作何解耳因诗以识之三商睡稳未曾醒过午颓然梦更清忽若有人临字解俭谜端可敌王荆
　　邨老曰余闻之秦季公曰此甚不祥梦也国有丧官长聚哭曰哭临抑武以辛酉得梦至次年壬戌而卒梦神葢示之先兆欤余读西蜀赵长元 【名台鼎】 脉望曰事有前定之数人有前知之理凡已□所作所而夜万纷然重重见之此因也识神所也谓之梦凡未来来年隔月隔日之事而夜梦先兆后来一一应验此境也元神所也谓之照学人但养此能照之本体久久彻天彻地光明遍照圣僊佛次之贤人菩萨所谓穷理尽性至命尽心知性知天格物致知至诚尽知胥此也岂奇怪恢伟之事耶今人如意之事则跃然喜不如意即戚然悲皆谓之日用不知斯言甚有理之纪数梦于后以见事有前定云　淳熙中汪玉山起知贡举将就道念一布衣友以书约会于富阳萧寺密语之曰程文冒子中用三古字以验玉山既知贡举搜卷果有用三古字者径置前列及拆号非其友也数日友人来见玉山怒责之友人指天誓曰某以暴疾几死不得就试何敢泄漏未几以古字得举者来谒因问之对曰某来就试假宿于富阳寺中与寺僧步庑下见一棺尘埃漫□僧曰此一官员女也殡于此十年不葬是夕梦女子谓某曰此去头场冒子可用三古字必登高科幸无忘朽骨遂用其言果叨前列玉山惊叹葢萧寺有停柩玉山与友约于柩榜见梦女子即柩中物也
　　谢良佐上蔡人初及第时岁前梦入内廷不见神宗而太子泣及释褐时上晏驾哲宗即位尝云如此等事直不把来草草看却万事寔有命人力计较不得　廖德明朱文公高弟也少时梦怀刺候谒庙庑下谒者索刺出诸袖乃宣教郎廖某遂觉后登第改秩以宣教郎宰闽请迓者及门思前梦恐官止此不欲行亲友相勉质之文公文公因指案上物曰人与器物不同如笔止能笔剑不能琴故其成毁久速有一定之数人则不然固有朝跖而暮舜者其吉凶祸福亦随之而变难以一定言今子赴官但当充广德性力行好事前梦不足芥蔕德明官至正郎　曾崇范妻某氏凡许嫁其夫辄死一夕梦曰田头有鹿迹田尾有日灸乃汝夫也后嫁崇范始悟

　　○魏钊

　　荆州府推官魏钊广东人常往夷陵州捡尸道经某镇有乡官徐少卿名宗者素奉梓潼神极灵忽梦神告曰明晚本府魏推官过此其人前程远大后当入铨曹可预结纳之应得其力迟明侦之果然少卿乃具衣冠谒款甚勤因留宿焉执手郑重而别魏去夷陵不数日少卿复梦神告曰可怪魏推官此去受贿数百金故出人罪使死者含冤之极上帝己尽削其应有爵秩并年寿亦不永矣惜哉少卿深用叹讶试遣人往夷陵踪迹之果不诬未几魏丁母忧归复补济南寻升户部主事纔一年遽卒于京邸家亦凋落

　　○孙少宰

　　孙少宰 【名继皋】 字以德甲戌赴南宫试夜梦卧庭中天上星陨如雨尽集其身果状元及第

　　○瞿学宪

　　瞿学宪 【名汝说】 生时父文懿公梦人馈一大星故字曰星卿

　　○王尔元

　　王尔元 【名世仁】 辛丑春试余适在京二月二十五日往访于邸中尔元饮余酒谈次见其惨然不乐诘其故尔元曰弟此番又绝望矣昨梦有人明谓余曰君不中矣诘其长洲所中何人曰止夏十九一人耳余曰有是人乎尔元曰同侪有夏曙寰然行七非十九余曰不然他人中胡得报君当是梦神廋词戏君耳君必中二百十九名尔元曰请问其说余曰进士三百名则第十九名上十九一百十九中十九二百十九非下十九乎当是上下之下非夏商之夏来朝发榜果中二百十九名

　　○三张

　　三张吴人也长伯起 【名□□】 □□□□□□□□□季叔贻 【名燕翼】 伯起□□□□□□□□□□□□古诗文辞及八法以文征仲□□□□□□出乃兼有之每伯起造待诏未尝不倒屣出迓把臂促膝尽尔汝之分且恒自喜以得及伯起复恨其晚伯起有处实堂集著述甚富诗宗老杜王摩诘然不求甚似晚喜乐府新声天下之爱伯起新声甚于古文辞乐府有阳春堂六传而世所最行者则唐李药师红拂记也甲子以易荐京兆试南宫辄报罢迨庚辰以母老不复应公交车辟然绝足不入公府虽两台使者若监司郡邑大夫旌旄日及门去未尝以一刺报也吴人以此重之王弇州常称伯起才无所不际骋其靡丽可以蹈籍六季而鼓吹三都骋其辨可以走仪秦役犀首骋其吊诡可以与庄列邹慎具宾主高者醉月露下者亦不失雄帅烟花葢实录云伯起善度曲自晨至夕口呜呜不己吴中旧曲师太仓魏良辅伯起出而一变之至今宗焉常与仲郎演琵琶记父中郎子赵氏观者填门夷然不屑意也
　　幼于少于兄伯起七岁白晳娟好每出市人连袂矘盼属之曰谁家璧儿十七以诗贽见文待诏待诏方与其客陆礼部 【名师道】 饮辍食而读谓礼部曰吾与若俱不及也辄延入觞之陆君遂折行与幼于称诗若皇甫按察 【名汸】 彭处士 【名年】 黄处士 【名姬水】 刘按察 【名凤】 尤相得唱酬无虚夕寻游太学两司成引以上客不敢抗师礼然每试辄蹶因弟叔贻之夭遂厌弃尽谢其故冠裳幅巾短褐轻舠笋舆纵游吴越诸名胜建牙握节之使邦君大夫与搢绅逢掖之贤豪长者耳幼于名无不延颈愿结幼于有所造请坐未定辄命酒酒至则赋赋罢则谈谈剧则卜夜稍不迹方以内黛粉蛾虫彔肩随之矣葢咸以何点拟幼于幼于又自谓通隐也筑室石湖坞中貌点兄弟像而祠之性好客击鲜饮醇之欢亡虚日以故环所居顾家桥里巷车骑冠葢委积前后不绝守令倾耳而待幼于所关说无不唯命人亦以是病之兄弟所□重于二千石然与伯起性行绝不同伯起常曰余视幼于分虽兄而寔不逮弟余土木形骸而幼于美如冠玉余拙于言词而幼于口若决溜余通岁出外不一两日而幼于通岁里居不一两日余视公府若羊肠而幼于狎若□□即此而两公之品较然矣晚节益吊诡自发榜其门曰仙人容易见逸士最难寻邵直指梅墩 【名升】 行部至赠以一扁后以攘曲水园故几至追夺凂某某居间免未六十介弇州作生志自以旷达冠赤色帻服方袖袍腰有大绖复取门联仙人二语书两垂带而题其后绖曰宽博家有苍头曰阿玩年四十余矣虬髯猬磔忽令改衣壮岐其髻而曲盘之作两了出则令持一锸随后学伯伦死便埋我又一老丑妇年六十余亦以自随谒客投刺则用之语人曰此吾家媪童也或时凭其肩或挽其颈连袂蹋歌于五父之衢故每出则观者如堵亦有随其所至而踵之者拍手笑噱填街塞巷了无怍色尝作一面具狰狞若鬼客有谒之者语稍不当意寒暄未竟辄入内着面具手两木斧跳舞而出取胡床对客坐须臾脱去复与理前说笑谈自若又不当意复起入内如前装出俟其去乃已
　　里有医张濂水 【名□□】 马天池 【名应龙】 亦玩世不恭士也与幼于竞迂诞一日幼于造张携牲醴庶羞而往张曰乌用此幼于曰奠若耳与其死而奠若吾与若俱不知何人不如生而奠若犹得具宾主也于是延张南向坐而己北向立拈香拜起毕奠酒三读祭文号哭我老友三涕泗被面又拜起焚帛毕大声挽歌歹韮露而出主宾不交一言明日张奠幼于亦如之张又作一柙置书室中夜则卧其内语家人曰瞑则加以钉马尤诞妄一日巾衫仆从肩舆赴病者之请比归至中途见有羣丐方聚元玅观山门饮马遽下舆攫其食食之掇其酒饮之羣丐以马相公也欲起避马曰勿败吾兴挽留之拇拳欢呼从者曰相公不雅马曰有是乎乃脱去巾衫曼声长引肴核既尽始散去观者千万人恬不怪幼于后竟不良死
　　叔贻少于幼于九岁生而貌微寝然颖敏甚七岁听歌者按节而句之殊皦又能渔阳掺疾徐轻重靡不赴节纵辩折客客无敢抗十三工属文十七郡诸生遂偕伯氏领乡荐一时才名籍倾吴中三试春官三不利而其最后司试得其文称善且见录用小不及格罢归而取其巾服及书笥焚之于庭识者知匪吉兆遂以其明年感末疾卒仅三十三岁叔贻始游伯仲间习博士家言伯仲皆善诗则亦善诗吹埙和箎洋洋盈耳有三张集伯氏善书则亦善书又时时作猗兰藂筱怪石出其表其人酝籍开敏善谈笑多艺能好洁复好整常暎日自照去家十余武樊圃疏地杂莳花竹筑精舍读书其中即所谓曲水园也佳客过从竟日夕不厌与客周旋毋论贱贫有所匄请立应而所简脱多达官富家子
　　邨老曰叔贻余内父也伯起常谓余昔在甲子秋试时余屡踬场屋心颇厌倦八月初八夜卧号房默祷曰此吾背城借一时也愿得一梦决之寻梦偕叔氏入一公廨虚无所覩但见堂上悬一神像冠进贤衣绯袍悬牙牌而目微眇余与叔贻焚香拜之若人间吊慰者然觉甚恶之既发榜愚兄弟两人幸得同中谓是梦不应矣及参见主司是年副考为孙淳斋 【名世芳】 以疾卒于闱设其柩于至公堂之西余辈参正考□□□后京兆引入西堂则柩前悬一像绯袍目眇俨然梦中所见也余与叔贻相顾讶之　按孙世芳宣府人其舅某因北虏入寇父母妻子家资罄于兵火乃走京师谒孙孙不礼令就食逆旅明日复谒阍者不通舅性悻直因子孙平昔负其家鞠抚恩怒骂不已与之食不食四日立死于城墙下死之明日孙见其形于沐盆中器物衣服悉颠倒扰乱不可禁乃呼道士术遣之稍安静二年余孙之南京副考试官出张家湾复见其舅乃惊病卧舟中入南闱竟死

　　○二文

　　文寿承 【名彭】 待诏征明子也少承家善正行书草书学素师颇青于蓝唯待诏亦自以不及南京国子博士家贫俸薄无以自给每晨起辄书数纸令苍头奴出卖须臾而米盐酰脯悉入矣日以常□弟休承 【名嘉】 彭之介弟也生时待诏梦神人谓曰锡尔嘉儿故名休承有印曰梦锡余以嘉名书不如兄画得待诏一体王弇州谓拟父则子视兄则弟

　　花当阁丛谈卷四

　　●花当阁丛谈卷五

　　蒋御史 
　　选宫女 
　　吕秀才 
　　李通判 
　　杨知州 
　　龙异 
　　书乙未事 
　　金潮 
　　金宪副 
　　顾尚书 
　　焦布衣 
　　赵处士 
　　二丐 
　　召乩 
　　戚编修 
　　于忠肃 
　　冯副使 
　　狮子 
　　妖术 
　　神仙太守 
　　集福庵 
　　陆远 
　　沈同和 
　　书癸卯事 

　　○蒋御史

　　蒋御史子修 【名钦】 正德初元偕同官十三人上疏论时事方夜属草灯下有鬼声子修自念此疏一上且掇奇祸彼鸣者得非吾先灵覆念后嗣欲尼吾事乎因起视曰倘是我先人何不厉声告我言未毕声四振于壁子修叹曰吾业已委身义不得顾私使缄默负国先人羞亦均于不孝矣即死不可易也声遂止疏上与同官皆坐逮被杖创甚而卒天下伤之
　　邨老曰此事见陆粲庚已编今人讹传杨忠愍公事非也或杨亦有此报未可知
　　邨老又曰常闻御史初自某县令行取至辇下于时同取者凡十有七人悉集宗人府前候吏部投文其中一人偶行游廊下看诸国初板榜不觉入深比投文则十六人者皆入而其人迟不及也入者各得授科道其人独沉困数月方得授某部主事众共以命数来慰其人亦自以命也而安之未踰年刘瑾用事弄权科道官交章论入瑾怒取旨俱被重罚或迁或谪御史径死杖下独授主事者莅官无险驯至高品则一时之得失同宋人之白犊哉

　　○选宫女

　　天启元年民间讹传朝廷命内臣刷取各省女子充宫娥一时民间争相婚配各务苟合不问良贱唯以得夫幸有司知而不禁阅两月始定先是民间有谣言云万历四十九女子贱如狗神宗于四十八年已宾天光宗即位不踰月崩今上即位改元恰四十九年也追忆隆庆二年曾有此偶览田艺蘅留青日札载此甚详与今日光景前后若一因录之
　　田艺蘅曰隆庆二年正月元旦大风走石飞沙天地昏黑湖市新马头官船火起沿烧民居二于余家官民船舫焚者三四百只死者四十余人至初八九日民间讹言朝廷点选秀女自湖州而来人家女子七八岁已上二十岁已下无不婚嫁不及择配东送西迎街市接踵势如抄夺甚则畏官府禁之黑夜潜行惟恐天晓歌笑哭泣之声喧嚷达旦于里鼎沸无问大小长幼美恶贫富以出门得偶大幸虽山谷村落之僻士夫诗礼之家亦皆不免时偶一大将官抵北关放炮三声民间愈慌惊走曰朝使太监至矣仓忙激变几至于乱至十三日上司出榜严禁犹不能止人间之大变也未几而知其伪悔恨嗟叹之声则又盈于室家然亦无及矣愚民摇惑此甚可笑也此风直播于江西闽广极于边海而止又何其远也一富家偶雇一锡工在家造镴器至半夜有女不得其配又不敢出门择人乃呼锡工急起急起可成亲也锡工睡梦中茫然无知及起搓摩两眼则堂前灯烛辉煌主翁之女已艳妆待聘矣大出不意又一家相约一人黑夜送女往则巷门锁栅未启情甚极矣门内一卖豆腐者晓起磨豆见之偶无妻室固不肯启钥强要而成亲女父惧天明又见其人少年叹曰亦得亦得即以女与之又一人约一婿家及送女往则又一家送女先入门正结花烛矣后去者争之皆曰奈何奈何女父既极曰吾女亦当送君副室也于是三人同拜遂得二妻焉
　　又讹言并选寡妇伴送入京于是孀居老少之妇亦皆从人一民家母女二人嫁一家父子二人正相得也又一妇守制二十年几四十五六誓不再适有女亦二十余未嫁至此不得已母东女西各从其人哭别而去此又大好笑事也时童谣曰正月朔起乱头风大小女儿嫁老公又有人诗曰大男小女不须愁富贵贫穷错对头堪笑一班贞节妇也随飞语去风流因忆大元后至正丁丑六月民间谣言朝廷将采童男女以授鞑靼奴婢且俾父母护送抵直北交割故自中原至江南人家男女年十二三已上便婚嫁六礼既无片言即合其始终皇迫之势陶九成纪之与今吻合时吴僧子庭有诗戏之曰一封丹诏未三杯淡酒便成亲夜来明月楼头望惟有嫦娥不嫁人又有人集古句云翡翠屏风烛影深良宵一刻值千金共君今夜不须睡明日池塘是绿阴余则改之曰白日荒张夜又深只消一刻换千金大家今夜不得睡明日池塘遍绿阴葢巽风命令之象又少女风自火出故元旦先火而灾及家人传曰四气皆乱故风又曰众逆同志至德乃潜厥异风

　　○吕秀才

　　嘉靖二年邑庠生吕玉家五渠村一日入城值微雨其家前庭有废屋基忽云中二舟各长丈余堕废基上行舟人皆长二丈余红帽杂色襦袴手持篙往来行甚疾玉家垫中书生十余人悉惊趋视之舟人引于前掩书生口一时口鼻皆黑噤不能语俄见舟中有一人拥卫如尊官结束如居士与一僧同起居久之云拥舟起而吕氏有祖墓在墙外里许舟复堕其中舟既去书生口鼻亦悉如故然越五日玉以暴疾死

　　○李通判

　　李通判 【名栗】 天顺壬午举人宅故多怪一日会客满堂方行酒忽众客巾帽一时皆自脱上附梁栋左右飘荡如飞鸟时杨弘戟知州亦在座拱手祝曰若何神也而以冠裳戏乎祝巳巾帽仍复本人如故又一日邑人杨润雨中遣使至其家置伞于门外而言事于堂上语毕出取伞则已失伞矣遍求之不得更岁余其家一故柜封识已数年偶发之伞在焉然不能出断其柄始能出之

　　○杨知州

　　杨东溪 【名集】 景泰甲戌进士少诸生尝赍诏至福山巡司例有款赠银五两而同行者又二生则皆学中霸儒也尽取之止以款筵食品送杨公公不平其地滨江公独步江于濯手口有恨词而二人者徐蹑听之从后遽推杨公入水公两手下拒入沙土中持一物起视之乃银一锭也此银久波浪洗啮光润莹白传玩可爱称之亦正五两人共骇异
　　邨老曰余友袁都督 【名世忠】 身长八尺人以其长也且多膂力号之曰托天家贫无行落拓好赌日寄食于人一富家子以白金六两托完税限竟持入赌场一掷而尽追比者急如火富家子亦遣人多方物色之袁既极乃解其所衣白袷就肆中沽酒饮极醉意欲雉死于邑西山之清风亭无人处甫出肆门溲于巷口见地中有一囊污沟中以足蹴之颇重拾取视之乃白金一锭持往秤之正得六两旋用完税后以武进士第二名官至都督佥事

　　○龙异

　　正德十三年五月十五日龙见于邑之西北一白龙目如双炬玉光闪铄前有二黑龙差小若前导者由大墅桥东入于海所经民居牛马柱础碓磨之属悉飞荡空中行人舟楫俱掀至半空而堕堕下者自言如在梦中初不自知也有僧结一佛堂在水之南僧偶出雨霁僧归而佛堂徙于水北壁落如故而封钥宛然

　　○书乙未事

　　延陵秦方伯 【名耀】 云间乔宪长 【名懋敬】 太仓王尚书 【名世贞】 当乙未岁吴人以关白未靖不时传警在位者皆谨备之而元美仲子士骕耀弟灯懋敬子一琦俱自负贵介又王能文章秦善谈乔善书翰各有时名彼此往来出入狭斜酒中大叫目中无人适遇海警尽攘臂起若将曰我且制倭我且侯我且立无前功者其时奸人赵州平窜身诸公子间与纳交引以自重每偑剑游酒楼博场诸公子俱一时无不知有赵州平也时时投剌富人大家曰吾曹欲首事靖岛寇贷君家千金饷富人惧焉或贷之百金数十金乃去不贷者辄口咄咄曰尔我守金不久我且提兵剿汝家汝金非我有谁有耶葢意在得金姑大言骇若辈诸富人见其交诸公子又常佩剑出入以必且帅其党鱼肉我夺我金也轰言赵州平王秦乔诸公子将叛事闻巡抚朱鉴塘檄有司分擒之闻于朝曰是将叛又曰是妖言然鞫之皆无实其后论赵州平及秦大辟王戍乔配巳而江南人言其无实以冤竟成疑狱久系元美家有厮养名胡忠者善说平话元美酒酣辄命说解客颐忠每说明皇宋太祖我朝武宗辄自称朕称寡人称人曰卿等以常然直戏耳士骕每携忠酒楼胡作此等语座客皆大笑而闾阎乍闻者辄亦曰彼且天子自以是并王罪至收之囹圄之中此其情固非目之叛目之妖言固过然亦由秦王等自恃高门大阀交游匪类以至于此

　　○金潮

　　金潮者苏市人也曾割股愈父疾久之父以他疾亡潮泣血庐墓三年已奉其母居吴市沽酒业酒甚美橐稍赢则贾睦州令其妻当垆以奉母妻性悍与姑不相中乃佯疾而委沽事于姑姑亦畏妇悍不能辞也口坐垆头妇乃得与武康人私虑姑觉阴谋去其姑武康人曰某邻有子择保母者曾托我若能计诱之即以轻舠送往可也妇许之武康人舟至妇使人绐姑曰若子出贾某州有讼事被系欲得母解令我以舟来妇佯哭曰我年少有姿不应从男子行因出囊金一锭令姑速往姑心急其子辄下船榜人速发姑叩所往不应姑甚疑明抵一村家风景门户顿殊吴中始知妇所弄顿足呌号欲死舟师慰之曰某主翁不过欲屈媪作保姆某家耳某家温厚当不失所人生良难即死徒快逆妇肠耳媪感悟拭泪就某家抚二儿主母亦甚怜媪岁时衣食不乏且脱恶妇之手竟忘家矣媪既去居久之子客归问母所在妇诟之曰好儿子娘向别人讨耶子大号泣问诸邻曰某日扁舟似从吴江路上去矣其子乃不解衣壮即从吴江至睦州佯作募缘道人徧诸村落经年不得号泣欲死夜梦有人语之曰若母在武康山中某家既寤即往行三日过一村见一媪就石捣衣疑其状貌不觉心动谛视之则母也相持痛哭母语以故且曰妇在吾必不归百年后累汝一盂麦饭南洒耳子曰母但良食我至家处此妇即来载母耳至家畧不言故与妇语笑无间但托言有阴疾不内宿一日谓妇曰汝欲烧香天竺值我方暇过三日不得矣其妻欢然束衣壮明日揽衣下船居一日抵一山中妻始觉谓夫曰此岂天竺道耶夫绐之曰此间道也已夫上岸谓妻曰我先起置章疏岸上多恶少年勿得露面妇人许诺至主人门主人他出矣有郎弱冠少年谓之曰尊君所置老媪实下人母今病不能役愿以少而美者易之少年欣然曰少而美者得就见乎潮曰可幸出我母于门以便相易少年语之已至舟中携妇到门妇见姑即长跪伏罪潮语之曰汝当留此善事后人少年亦见妇人颜态喜不自胜曰暂留若室以待严君命若先奉母归可也潮乃携母至家自恨出贾致母受辱绝足不出门朝夕上食甚谨踰旬月更娶一妇与姑甚相适

　　○金宪副

　　滨崖先生 【名应龙】 郡人谢宪副归闭门著述不通守相家居数年有司莫识其面久且忘其名姓郡守王道行至谒之三不与见再往必欲一见公曰是不可泄柳矣乃开户入守守坐久主人不出问其故曰贷衣冠耳守大笑顾侍者解去已衣曰乌用冠服哉宪副乃便服出与谈竟日并不及私人两贤之年近八十家壁立手不停挥日食惟糕一二片或腐汤一盏经月不知肉味与张伯起兄弟交寓两家园亭或经年不归以粗粝进则食之间盛馔则不尝也临没语其子曰我平生虽贫未尝轻贷人一金惟借张幼于 【名敉】 书二箧亟还之
　　邨老曰余尝于内伯两张家得侍先生先生颀而晳布衣芒□敝帻半油渍然望之若苍松若翠竹凝然穆然飘飘尘壒外人也今之登进士冠侧注而营营逐逐俯仰当世甘夏畦而不赧颜者岂心甘哉取物自润游乎其内若犬马之仰沬不得不依人以自污下金先生威凤祥麟无求无欲名可得闻人不可得而见者哉六十年来吾未见其俦矣

　　○顾尚书

　　华玉尚书 【名璘】 吴县人国初以匠作征隶工部因占籍上元人致中丞事家居无事纵游山水于屋室后筑息园内有载酒亭以待问字者东有小轩曰促膝诸故人至解带密室茗椀垆香谈农圃医药事恒移日晷久之文誉籍甚四方士辐辏户屦常满不三日即张筵令教坊乐工以筝箫佐觞高论雄辩音吐如钟四筵惊听莫不豁然若披雾开云每发一谈乐声中阕谈竟乐辄复作人以风流豪也丁酉再起以副都御史抚湖广行部所至首试诸生时张公居正方年十四公擢之冠锡以金带曰若他日围玉不止此第以我所服相赠见我心耳又曰他日作相无富贵心无富贵气则贤相矣仍以白金数铤周其父曰善视此子已升工部尚书大学士嵩素慕公设酒邀款陈席中堂自居北面左偏公竟坐不请主人相对已行酒公持杯曰太寒更进酒公又曰太热主人执礼愈恭而公指顾挥霍自如居旬日嵩复延公先于曲室小坐中悬一画乃吴小山所图□人月明千里公曰此赝笔也迹藏我乡倪某侍宾问可觅否公曰倪甚崚嶒宁以珍玩媚贵人出登席优剧满庭盛妆以待公命从人劳金一镮即令麾之去曰此辈喧聒可厌嵩父子大沮丧已谈次嵩言姑苏文征仲往自言未尝一出河上及过苏特往造亦竟不报谒此待他人则可待不肖则恐未安公曰此所以文征仲若他人不谒而独谒门下恶成其征仲嵩默然公素落拓高视阔步遇时贵人傲然不屑意及遇素交后进曲躬罄折无不得其欢心

　　○焦布衣

　　焦白淮南人寓吴中倜傥有奇气隐海上以诗自适家贫甚采橡实自食有富家子以数币求学诗白不受富家子强投之候其去竟委之道上又有邵布衣亦淮南人

　　○赵处士

　　赵枢生字彦材郡人按察副使伯京先生子十岁即应有司试文藻翩翩既而以诸生应都试见扞掫士呵辱诸生大息曰待士也贱若此吾宁被发入山耳安能受有司涂炭耶遂谢去博士家言日嗒焉坐一室室无他设仅一几一榻及黄庭楞严数卷而已终日闭户不接俗客惟支颐吟咏所衣布袷岁久敝则缉之不胜缉则累累下垂蹩躄草屦足趾时出外不顾也日不食肉亦不用庖者支釜屋下躬取酱酰莼蕨手芍药之忻然果腹窗前蓬蒿高丈余不令人剪曰吾以当佳卉名草也故人亲戚有所称贷倾囊相给了无吝惜当其匮乏无以应客则惨惨不乐诸郎君识其意屡以阿堵续之公旋手施与不毫发计留常叹曰我日用仅赤仄十文虽黄金高北斗何需哉惟是以拯危救殆亦一乐事也有子宦光字凡夫

　　○二丐

　　蔡乞儿丐燕市三十年垢面露体糟糠不厌忽得遗金百两悬书于市以访失金者或认焉问其数不合拒之有强欲夺者蔡曰吾头可断金不可得埋之越数月不得主未尝取视一日过桥有夫妇伍伯所拘相号泣询之曰负富室子钱踰百鬻产鬻女犹未足今且诣官蔡曰是固我熟识者吾若居间乃走谓富人曰公生计甚厚奈何侵穷民设二人遽朝露无论王法天道谓何伊负百缗耳请宽其三十缗余则我代偿可也富人诺之遂往埋所取偿如数富人媿曰若行德而使我放利何以戴日称丈夫受其母钱五十金贷其息夫妇泣谢去蔡问夫妇汝女鬻几何曰五金如数赎其女以还余十五金市不棉与其侪均分身不多铢两　又有焦存儿民家女也生而瞽年十九主者弃之丐于市夜栖铺舍羣乞欲犯之以死拒曰薄命邻死心不死也敢更犯淫以辱父母耶中贵曾朝闵之择一瞽儿配焉从夫习唱齐丐于市踰年夫死中贵葬之使再耦存儿痛哭曰吾学夫唱以乞食忍以其唱其它人食乎竟不嫁曾给之舍与一跛媪共居闻男子声辄避匿终其身

　　○召乩

　　召乩之术作者甚多然其传授亦各不同余少时亦深好之茅道人曾授一书大率用魁鬼勺等七星作符焚之炉中仙即随运而至不至则书催符一纸焚于地上以足蹋之无不立降有所祈请随问辄答然未有神于近年所遇范阳生者阳生 【名复】 郡人自言文正公之裔人恂恂蔼蔼可爱亦能诗其术以炼乩主香烛素供俱不用止焚一符于乩端问者不用通其款曲向乩默祷乩即自答虽其验否未必然所问事百无一谬也应召者多是唐李长吉诗喝韵即成精思奇韵绝似长吉口吻严道澈以长律谒之用先天元仙舷五韵手昼而封识至则置于炉旁询曰大仙知所封者何事曰五十六字诗也复询曰既知诗能步韵相答乎曰可运笔如飞道澈忽自念曰落句舷韵不妥默改二句作弦韵乩已作过六句忽停笔曰舷韵果欠妥余请先舷而后弦其神异如此一友人问之曰公既李先生其投溷诸作尚记忆否何不传播于世以示永永曰可笔不停运凡三昼夜可得数百首每至天暝时辄云蹔别明日早来余所钞者其散失之余也全本在侄倩张□□家又有思字韵百首亦多奇句 【走马行】 天厩逃出火龙鼻浑身祝融一块色金鞭挂却珊瑚钩玉勒斜拖云母石长嘶高风天地老踏死平原翡翠草偶卧昆仑第一坡误被胡儿珠索倒夜光售与长安家八宝玲珑骋日斜狂风刮地连山暗不见疏林听老鸦 【郑公子美人吹管行】 芙蓉笑开笋尖玉吹破潇湘一片竹凤凰呌云落绮筵月哭狄荒惊鸟宿满座桃花醉起舞踏破庭中象皮鼓帘栊半月水晶珠鲛绡帐底青珍苦 【君莫醉】 君再莫醉前途恐睡我有青锋试与君教人鬼哭乱蒿墩白狼河水肠应断青冢魂销几度闻 【虞姬别垓下歌】 垓城下九里山楚歌凄断美人颜奈何奈何天奈何半钩月出红销罗悠悠魂魄归何地前路长亭芳草枯 【笑出门】 提长剑步出门日色西行天昏昏老鸦点枯树明月挂疏村大啸玉洞倒立山飞黄猿流水响衣袂仙人对我言丈夫个个青紫不向深闺拭泪痕 【有人从湘中来携数种兰惟青者最绝于是诸葛湜诸君各赋贺亦赋四章】 潇湘一片石不道于竿竹秋月碧如水浸出草头玉　九畹香飘月清容媚春风佳人休得佩碧透玉玲珑　建水飞蝴蝶湘山哭杜鹃芳神莫将笑清风香畹烟　一种君山草持来上国香翠开朱树月清袭绿纱窗 【古大梁行】 邺城下漳水悠魏公子于金裘哭月寒沟秋复秋东流不见信陵君乱山啼鸟空林笑落日尘横几度春 【平康美人歌】 巷悠悠榆树秋秋月出上青楼门前车马来少年下马开帘听管弦轻将云母屏生烟坐点梁州序一篇曲声飘入子规天味之未终春可怜满斟杨柳醉娟娟洞房秋水珊瑚船翠锁琅玕眉黛妍桃花散处绿香筵君不见古来倾国亡家者都入氤氲一种仙 【长夜叹】 兔子长生鸡人死短檠无光绿窗里霜风成羣走庭下频频扣门弄空水梦清梦浅不知处巫峡潇湘千万里泪泊鸳鸯枕上魂心碎灵犀向谁语绵绵此夜恨无期谁道时光疾如驶 【玉兔逃】 秋江万里芙蓉屋夜深逃出广寒畜馥馥衔来宫里香晶晶带落杵头玉罢织嫦娥心碌碌走向君山化湘竹神州九点烟雾生太阴人夜号哭 【长安春】 走马谁家子惊尘踏向新丰里曲江桃花醉落霞乐游原望汉刘家弘农甲第连云起太尉文章空岁华东风掠紫燕飞入昭阳殿伤心赋月团莫待罗衣换故故长安二八女三三五五寻芳去碧水滩头多古坟金尊绿蚁浇路人夕阳缩却枯松树车马东归各自分 【答韩礼部】 黄口饭不饥被衣知华美春风朝忽吹移我门前李高车苔草痕幽居花鸟死忽沐冉东皇开窗诵书起 【长剑歌】 昆仑一片月扶桑万道光天中舞长河斫落星斗芒飞云片片解乾坤亦惊荒北邙山下野鬼闹啾啾不敢啼高堂崆峒何必能人倚羞杀莫邪炉内霜 【宿许琼英】 黄金花下明月绿一曲秋水美人竹愧死芙蓉泪眼销夜深不敢清江宿 【晚凉吟】 南林逗秋雨叶底咽高蝉轻罗扑萤火飞入红蓼天 【九疑山】 扁舟西向九疑烟两岸桃花泣杜鹃好似武陵山里去碧云红雨散瑶天 【众云闻大仙归天作白王楼赋乞译出传世曰余且译赋后尾诗】 氤氲堆里丹凤阙虚无殿外白玉楼红虬素鸾鸣呦啁仙班风韵香冕□丁丁环佩西池头寒光夺目姮娥羞粉黛云英色自浮长河雪浪空中流太白人颜貌愁冰壶虚阁冷清秋瑶空飞花九月幽姑射山梅飘飘点瀛洲银屏风下粉绣球蓝田采得万片耀飞构拿将朏月作帘钩　醇琼醴宴箜篌梨花杨花琼花风飕飕羊脂象肚嫩且修龙肝凤髓事事由交梨火枣元圃求霜桔雪藕天池留黄金巨斚三唱酬钧天律吕声悠悠侍女扇开龙烛休将军钺起锦袍收鹤翔鸾翩墀外游骑夫车使花下俦拥臂拍扇默默伫两眸时当去去闻天侯须臾辞驾登云乘雾或攀虬归宫归洞或登舟人问不知几番沧海迁成邱聊吟章句乐圣舟 【柳诗】 春色依依魂梦绿向人牵恨情难续可怜双燕语东风无奈飞花堤畔哭　开帘风雨凄银烛中夜牵情树底绿千萦万缕系愁肠短叹长吁梦中续　东风一夜吹红烛柳眼窥人泪珠绿几番牵恨到章台回首掩袖眉颦蹙　湖上依稀春恨独翠眉半锁青云绿几回愁绪泣东风偏惹王孙游未足　玉门关外丝丝续音尘隔断天涯牍塞鴈衔将镜里霜愁心日向高楼哭　长条谁折春光绿美人睡起心思哭秖关情感物华千回万转丝丝续　一曲渔歌山水绿渔村处处春风熟牧童斜卧夕阳横笛里凄凄过南谷　春园昼暖闻书读枝上啼莺声断续闲门静闭日无闻青草池塘牵梦足　似欲垂丝系黄犊绿藏啼鸟春江曲日送征人杨子船天涯游子心难续　昨夜未央宫里宿几被飞丝惊梦熟试将莲炬照青青长条已向他人束
　　邨老曰常闻有召乩者既降势甚猛书云威镇华夷义勇三分四海才兼文武英雄千古一人客曰公乃武安王耶复书曰诺客曰闻公之灵誓不入吴何以至此又书曰赤兔腾霜汗雨零青龙偃月血风腥晓来飞渡乌江上始信天亡最有灵又有洞宾降坛者诗云轻挥羽扇平分湘水烟霞泉石佳侣清风两袖胆气麤洞庭飞过经千里饱嚼瑶华醉斟玉髓乾坤收拾葫芦里一声长笑海天秋数着残棋山月起末书曰调踏莎行客请作西湖赋即运箕如飞笔不停缀有云攀碧落之两峯卧白云□三竺六桥水流鱼与俱四贤堂寂鹿独宿 【按鱼与俱鹿独宿皆三字一韵】 客有戏之者曰公之仙姑何在即书云仙姑至矣箕停少选复书云阆苑蓬莱自可人东山人驻几千春要知古女消息碧汉青天月一轮客曰非藏何仙姑三字耶复书曰然曰然客出一句曰日月明分昼夜求之属对箕即应曰此拘于字难对聊对一句曰女生合姓别阴阳又戏之曰适见洞宾否箕忽震怒书曰仙友从来有洞宾尔今问我是何因婉妗自许逢周穆 【按婉妗西王母名】 姜女谁知与乱臣烈火精金应不铄苍蝇白璧未常磷道心清净浑如水不学凡夫犬豕人
　　又何孟春余冬序录云正德庚辰有方士者挟巫史之术遨游江湖人扣以未然事辄召古名仙运乩赋诗以答随所限韵敏若夙构是年秋至吴吴中诸生梁廷用往问答曰吾回道人也君乞白岩诗吾当邀李谪仙同赋用十六韵诗曰六丁持斧施神工凿开西南万仞之崆峒芙蓉一朵插天表势压天下羣仙雄壶倒月色澄彻瑶台倚斗光玲珑百丈霓虹望吞吐八埏霖雨瞻空蒙虚室不受一尘染灵光直与银河通乳泉挂壁喷晴雪玉梅悬谷摇春风上有神仙玉虚子凌风出没游太空登虬伐蛟下入海底水晶窟朝谒帝独步天上璚瑶宫头角嵯峨自卓立胸襟磥砢谁磨礲忆昔江楼吹铁笛明月一醉三人同迩来一别世间甲子不知数但见几度玉洞桃花红金龟老黄鹤翁各分一讳贻此公天然意趣自相合芳称长在尘寰中好将大手整顿乾坤了归来一笑拂云看剑重会沧溟东王弇州史乘考误云此方士者王姓无锡人余犹及见之一秃叟老翁也呼百龙可顷刻而就葢借鬼僊售其术耳梁廷用后名宏字裕夫亦余中表戚二人实相与谬之以欺白岩公也若余所见范君则似实有一诗鬼应召者不然何以得人意念间事且范君纵能诗诸作亦非其所办
　　○戚编修

　　编修 【名澜】 余姚人字文湍以编修服阕上东渡钱塘江风涛大作有绛纱灯数百对照江水通明丈夫九人帕首袴鞾带剑乘白马飞驰水面如平地舟人大恐戚公曰无惧吾知之矣推窗看之九人皆下马跪公问曰若辈非桑石将军九弟兄耶曰然曰去吾谕矣皆散公命舟人返棹曰有事吾当还遂归抵家谓家人曰某日吾将逝矣及期沐浴朝服坐向九人率甲士来迎行践屋瓦瓦皆碎戈矛旌帜晃耀填拥有顷公卒后车骑腾踔前后若有所呵卫者隐隐人空而灭后邱文庄公夫人自南海浮江而上过鄱阳湖夜梦达官呵拥入舟曰吾乃翰林编修戚澜也昔与邱先生同官义不容绝特报耳三月后有风涛之险只航片橹无存可亟迁于岸夫人惊觉如其言移止寺中未几江中果有风涛众舟尽溺至京夫人白其事于文庄公公以闻于朝遣官谕祭文庄又文祭之
　　云于乎文湍刚劲之质豪放之气高义激切直上薄乎云天巨眼空阔每下视乎尘世凡众人之嗜欲举不足以动其中一时之交游少足以当其意时发惊筵之辩臧否罔不称情闲若骂坐之狂毁誉皆有所试醉言无异于醒面折不违于背仆也于君若有宿契始落落以难合终偲偲而交励奈何命与心违中道而逝老我后死于十二禩孰知冥冥之中犹有旧交之谊老妻北来舟次江澨梦中彷佛如见报以风涛将至预告以期始知趋避既而果然幸免颠踬于乎人传君之神莅胥涛而享祀即今所遇而验之无乃秉司乎江湖之事由其生也不尽用于明时故其死也见录于上帝于乎友道之废也久矣曰友曰朋如兄如弟指金石以盟刑鸡犬而设誓头角稍殊情态顿异云泥隔则易交势位判则相忌对面如九疑之峯跬步有千丈之势半臂纔分遇诸涂则掩面而过宿酲未醒踰其阈则腾口以刺过门不入室反操戈之举落穽不援手忍抛下石之计亲于其身也遑恤况伉俪乎生人也尚然况下世乎于乎文湍生死无二心始终同一致不忝聪明正直之神可谓英迈特杰之士缅想旧游稠人广会一饭百十钟挥毫数千字故以平生之素好用答故人之阴惠诗以写不尽之情酒以侑有从之泪具别帋以焚燎就宿草以浇酹灵神如在来鉴于是不鄙世人之凡言特歆御酝之醇味诗曰幽显殊途隔死生九原犹有□人情曼卿作芙蓉主太白常留翰苑名念我冥冥来入梦哀君恻恻每吞声朝回坐对黄封酒怅叹鸡坛负旧盟

　　○于忠肃

　　忠肃公 【名谦】 诸生时忽窗外有巨人持一扇乞诗公醉中即挥笔书曰大造乾坤手重扶社稷身其人大惊悲跃而去乃鬼也扇是蕉叶一片
　　邨老曰西樵野记言景泰间总兵石亨西征振旅而旋舟次绥德河中天光已瞑亨独处舟中扣舷而歇忽闻一女子泝流啼哭连呼救人者三亨命军士亟拯之视其容貌妍绝女泣曰妾姓桂芳华其名也初许同里尹氏迩来尹家衰替父母逼妾改醮妾苦不从故捐生赴水亨诘之曰汝欲归宁押欲我之副室乎女曰归宁非所愿愿公相箕箒妾耳亨纳之裁剪补缀烹饪燔幂妙绝无伍亨甚嬖幸凡相亲爱者辄令出见芳华亦无难色是年冬兵部尚书于公谦至其第亨欲夸宠于公令芳华出见之华竟不出亨命婢督行者相踵于道芳华竟不出于公辞归亨大怒拔剑欲斩之芳华走入壁中语曰邪不胜正理固然也妾本非世人实一古桂久窃日月精华故成人类耳今于公栋梁之材社稷之器安敢轻诣独不闻武三思爱妾不见狄梁公之事乎妾于此永别矣言罢杳然王弇州以此实武三思事傅会于公耳

　　○冯副使

　　冯定郡人成化中以副使赍捧赴京朝罢径至宗人府府中一井甚大定忽下马趋至井傍顾瞰拱揖若有所问答者从者见之方惊骇定忽解带置地涌身而入急救之死矣
　　邨老曰此绝类李赤厕鬼事又平南人张辉广西解元景泰元年香山教谕忽见官舍中有衣红人出而招之辉素有胆气呵之走上莲花峯而没次日会饮县堂与县争坐交殴归而投井死

　　○狮子

　　张伯起内伯余言嘉靖乙丑会试至京师一内相引入虫蚁房看狮子黄色酷似金毛狗尾端茸毛大如斗豢之者夷人也名曰狮蛮所居之阱浑铁作柱复以铁索二条绁其项左右鏁之内相命其放出则先将大铁椿长可六七尺围径尺末有二大圈以椿钉入地中止余二圈在上然后牵铁索出扣于圈上两狮蛮左右掣之不令动内相曰取彩球来一蛮取两球至以五色线结成大如斗蛮先自戏舞狮见之伏地注目不动若欲起而攫之者旋即掷与则以两足捧之喜不可当玩弄不置内相曰欲见其噉物乎则顾从者取一生犬来犬未至数十武即仓皇惊仆溲便俱下狮亦似有觉者撇去球作狰狞状大吼一声草木屋瓦蔌蔌震动蛮亦大忙促来禀曰活生口不可至前恐触其怒须速令人毙犬及死犬至掷与狮舒前两足擎之吹气一口犬毛自散落若秋风之卷败叶犬亦软如败絮若无骨者伯起讶问其故内相曰凡物见狮则骨先自酥故其食也亦连骨而食虎则不然遇毛物必用舌餂去毛而后食食亦去骨此狮之所以食虎豹而君百兽也余辛丑在京亦曾入虫蚁房时狮虎皆无唯一熊绝似焦色大尾犬问其所食曰日供一羊或马牛猪肉二三十斤问何以无狮曰缺久矣自嘉靖至今无有贡者想伯起所见即嘉靖时者也 【苏合香即狮子粪其筋弦鼓之则众弦皆绝其尾拂子则夏月蝇蚋不敢集其上】 

　　○妖术

　　万历□□年夏秋间吴中忽传有妖狐能夜入人家迷惑人至死又善淫人妇飞走变幻莫测其自来又有铁足蝴蝶黑夜飞来抓人遭之者遍体粉碎血淋漓无复完肤于是昼夜鸣金击竹喊声逐赶无分乡市贵贱遇夜虽盛暑必墐其户牖不敢轻启旋有卖符者买贴门户云可袪除由是深山穷谷门皆贴符闻世庙时曾有此葢妖人马道士所马道士者愚民所称马祖师者是也道士将谋不轨幻术惑众其说特盛于苏而湖州士民尤深崇信田艺蘅曰马道士之术虽仕宦大夫显显有名者亦受其愚云以盆水照影则贵贱迥别或有影带貂珰幞头纱帽兠鍪诸色种种奇怪者亦有带平天冠如帝王像者彼即署名簿籍预定官爵大小高下大率如所见之形羣居乌程云雾出中乃三十六年秋也约九月十四日举事倡乱以白巾记先二日有邬彩者发其谋于主簿田本渭白于知县蒋弘德合谋缉捕贼首蒋鹏蒋潮越城逸去集于乌镇双林烧劫民舍地方被害十六日总制胡宗宪檄知府李敏德委千户蔡懋恩李钺督兵擒之亦放火杀害无辜数百人而马道士终不获搜得花名簿三五册中多士大夫皆与胡公厚善者因焚其籍不治然而小民疑畏逃窜者多矣遗弃家产田地反漏名士夫所得如籍没者然甚获厚利此又可笑也使再迟数月则祸变绵延有大可忧者白莲教之祸可不严禁之耶宁波志载三十七年春马道人能剪纸兵念咒即能布阵夜入人家男妇睡时多所压不能醒虽醒气犹索索不苏有因而死者书符作龁齿其龊□四字虽边海州县无不至后遇广西人云亦被其扰也

　　○神仙太守

　　华亭张太守东海 【名弼】 人品诗字成化间一时之望致政归既早子皆成名无一事累心苏州别驾周德中以神仙太守而张常制十绝以答之见其无仙并跋朱子托名邹欣戏耳其诗曰归休太守似神仙布被蒙头日夜眠却怪门前来热客马蹄踏破紫芝烟古今何处有神仙鹤驾鸾骖总浪传莫信空同邹道士力圭刀口亦徒然欧阳自号无仙子卓识知冠古今弱水蓬莱在何处愚夫白骨紫苔深又一长短句曰东海先生归也南安太守新除一挑行李两船书被人笑道痴愚书也书寒不堪穿饥不堪煮收拾许多何用处况而今白发苍颜坐黄堂之署乘五马之车那得工夫再看渠又将载到南安去古人糟粕谁味腴枉说道黄卷中时与圣贤相对语

　　○集福庵

　　苏城集福庵在吴尚书 【名宽】 所居之北施知州 【名□】 之西宏治中诏毁淫祠有司欲尚书后圃尚书曰僧庵吾世邻也不忍其毁忍作吾圃耶有司复欲施公别业施曰何不送原博尚书而送吾有司述尚书言施曰我独不能吴先生耶故诸淫祠毁而庵独存嘉靖初又有诏毁伍太守 【名畴中】 用价承佃矣毛贞甫 【名埕】 都御史亦价佃之一则曰近吾家也一则曰地旧吾家施也竟成讼夺且毛与伍新结姻娅时人追思往事因谣曰昔日吴与施官送犹逊辞今日毛与伍讦告到官府

　　邨老曰郎仁宝七修类藁曰杭有棘卿夏某阴谋深险邻有园池颇胜心窃欲之乃自撰文碑中断之密沉于池久之争诉于官夏谓某年余家有碑记亭馆之胜中世荒芜此碑已落于池中亦可验也竭池得碑读之俨然夏氏物也竟归之邻坐诬罔夫仁宝之意以棘卿阴险极矣余则以未甚也若吾乡纱帽肯容邻有园亭乎彼直计陷之攫取之耳乌用碑文亦乌用告讦哉

　　○陆远

　　万历壬午科南畿解元陆大成有疏族叔名远者每对人名呼解元曰大成舍侄恐人不知其解元叔耳王弇州先生戏之曰汝无名呼汝侄万一汝侄亦呼汝远家叔当何如闻者绝倒
　　邨老曰此等人在在不乏吾乡有一周姓人始与某御史往来见人辄曰我御史如何云云人遂呼周道长未几御史卒则出入一给谏家见人则又曰我给谏如何云云人又称周掌科恬不知怪又闻浙有刘泰者与夏少卿 【名□】 往来人有问其姓字者答曰夏少卿之好友同时有沈循与钱都宪 【名钺】 往来人询其名曰钱都宪是我表兄都不言已之姓名有好事者之诗曰沈循只说钱都宪刘泰常称夏少卿不知尊父何物令子缘何没姓名

　　○沈同和

　　万历丙辰会试天下举人大学士方从哲总裁取中沈同和会元第六名赵鸣阳俱吴江人同和字知乐河南太素巡抚 【名季文】 子也与余曾有杯酒交葢裘马自矜豪横纵恣目不识丁人也余居海上三家邨声闻既邈性又不喜谈时事故至三月尽始知同和作会元不觉吐舌不能收曰有是哉天下有不识字会元乎歇后郑五作宰相天下事可知矣然不知斯时台省已交章论劾矣并及总裁与房考韩都给事 【名光佑】 得旨覆试同和终日不成一字竟至曳白法司鞫问始知同和与鸣阳系儿女亲贿贴同号同和文鸣阳所作然文固佳非有贿买主司情弊复得旨同和充□□卫军鸣阳运炭人皆快同和之摘发而深惜鸣阳之废弃终身云
　　邨老曰余自丙子至今五十年来目击科场之坏日甚一日善哉高礼部 【名桂】 之言曰我朝二百余年公道赖有科场一事自权相作俑公道悉坏势之所极不能亟反士子以侥幸能主司以文场市利在则从利势在则从势录其子以及人之子因其亲以及人之亲遂至上下相同名义扫地虽明宪在前国法在上而犯者接踵相继致使富室有力者曳白可以衣紫寒畯无援者倚马不得登龙此忠臣义士所以扼捥而不平也夫所谓权相者指江陵相公也而不知作俑不自江陵也江陵特甚耳高庙时学士刘三吾纪善白思蹈以物议而遣边弃市然以多取南人耳非狥权要行媚也至景皇帝七年丙子大学士陈循王文以子瑛伦等不中直言考官刘俨忽畧之故上命覆试以循文辅导有年特准其子明年会试天顺元年薛瑄主会试最号严整然有以俚语相戏者所谓薛瑄性理难包括钱溥春秋没主张问仁既已无颜子告祭如何有太王皆指摘题目之误也至谓总兵令侄独轩昂则指石亨从子俊后坐亨败除名及以怨谤剐于市
　　弘治十二年己未李西涯 【名东阳】 程篁墩 【名敏政】 主试篁墩所问策秘人罕知者其故所昵门生徐经居平日得窥之泄之同年唐解元寅由是举答无遗寅狂士见其矜得上第省中所论经寅俱充吏正德三年戊辰焦芳子黄中刘宇子仁俱以逆瑾党得第瑾败二人民是科院琐后瑾以片纸书五十人姓名欲登第主司不敢拒唯唯而已瑾曰先生辈恐夺贤者路耶即广科额五十人皆上第辛未新都相公 【名廷和】 子杨慎状元及第嘉靖二十三年甲辰少傅銮二子汝俭汝孝俱登第有崔奇勋者汝俭等师焦清汝俭婣也俱得同中省中所参上下其章令部院从公参看銮具疏自理上怒曰二子纵有轼辙之才岂可分明并用恣肆放僻其严究分别情罪轻重及狱上上以迹弊明显大坏祖宗取士之制遂勒銮俭孝奇勋清俱民副总裁江汝璧及前乡试主考秦鸣夏浦应麒虽阿取辅臣之子实非贿故俱杖六十革职闲住不叙辛酉吴情主应天试情无锡人邑之预荐者十有一人自是南人不主南试着令
　　万历元年癸酉少师张居正子嗣文中湖广式万历四年丙子大学士张居正次子嗣修中顺天式次辅吕调阳子兴周中广西式三辅张四维子嘉征中山西式杨大司马成子大润中应天式明年丁丑会试嗣修兴周复中式寻廷试嗣修榜眼及第是岁读卷官初拟宋希尧第一而嗣修在二甲第二上拆卷得之特擢嗣修榜眼且谓居正曰朕无以报先生功当看先生子孙后始知慈寿及珰保意也七年已卯首辅居正子懋修中湖广式明年庚辰懋修与其兄敬修次辅四维子嘉□复俱中式 【敬修即嗣文更名】 廷试赐懋修状元萧良有榜眼王廷譔探花及第懋修有兄敬修良有有弟良誉廷譔有弟廷谕同榜进士或曰首辅戏之也十年壬午新首辅少师四维子甲征中山西式第二太宰王国光子□□亦中山西式次辅太子太保申时行子用懋中顺天式第六名次子用嘉中浙江式时外议籍籍谓楚解元必居正子会居正卒不果而复中少宰王篆子之衡南京亦中篆子之鼎居正所幸也或曰居正婿也鼎习礼一时同号礼记八人得中者六吾邑一人与焉于是南省疏论居正前私其子嗣修懋修敬修登第而并及篆二子又论及监试主考等官有旨以居正篆权奸俱勒民而不究试事相传懋修中状元时传胪之日江陵自合中归方饮酒欢甚忽传兵部送紧急塘报开函内有简云侍生公论拜贺老牛舐犊爱子谁无野鸟鸾欺君特甚葢全用剌秦桧语及是科江陵卒有人作诗曰状元榜眼尽归张岂是文星照楚乡若是相公身不死五官必定探花郎甲申御史丁此吕追论高启愚主应天已卯乡试题舜亦以命禹阿附故太师张居正有劝进受禅之意大不敬得旨免究矣吏部参论此吕谪外遂夺启愚官削籍还里并收其三代诰命监场御史林应训张一鲲以其王篆子地道贴号亦勒民
　　乙酉吏部尚书杨巍子□□中山东式东阁大学士王家屏子浚初中山西解元十六年戊子大学士王锡爵子衡中顺天解元五魁皆出大学而第二人张文柱第三人董其昌第四人鄚国望皆一时同会名士国望槀止五扃李鸿论语中有一囡字屠大壮以创作瓶以辟作壁又茅一桂等共六人俱礼部郎中高桂所参并及王衡谓衡系辅臣子素号多才岂不能致身青云之上而人之疑信且半也乞将此七人一同覆试大学士中亦恳请及覆上俱准会试李鸿申元辅壻吴人呼快活李大郎及以文中用囡字被论又称李阿囡葢吴人呼女囡也然实囮字之误耳二十九年辛丑二月初九初场毕次日军士入扫号房于某号地上拾得卷子十三枚俱已践污俱系苏州卷严讯之乃举人王纲贿嘱收卷胥役令其遇苏卷辄□入号房以资采用出场时忙促失于带出以致遗弃在地鞫实枷示斥民人犹以罚不蔽罪纲云南人久居南京三十七年己酉赵□□主试□□中韩敬第八名先是□□试应属汤宾尹宾尹恐妨次年会场乃让赵赵德其让汤以敬嘱赵遂狥之三十八年庚戌韩敬中会元是年汤果入场而敬卷则分别房汤搜得之亟叹赏以佳绝然已有直处乃特诣主司以必当会元主司谓卷亦可中汤乃大言曰此卷非韩敬不能办敬江南第一才子宁不中不可不元以彼其才即百宾尹无当也主司尚犹豫汤遂以去就死生争之竟跻元及榜出士论哗然乃益之地道而敬居然状元矣闻之传言汤与宣城梅氏讦讼时敬出二千金之解纷得寝其事汤感之切誓以元相报云
　　邨老又曰科场之弊人皆以内帘甚于外帘不知内帘之弊在上外帘之弊在下在上者不过字眼卖文两端弊尚有限在下者收卷誊录弥封对读诸处朦胧改窜及传递等弊有不可穷诘如所谓活切头蜂采蜜蛇脱壳仙人睁目等名所谓活切头者以甲卷之面移作乙卷移花接木是也所谓蜂采蜜者预选一文理精通之人充作誊录生未入场前先将黑墨并偷印卷子暗埋誊录房中地上候某甲卷到则集众美以誊入仍用黑笔写一墨卷而原卷则付之水所谓蛇脱壳者不甚知其法大意欲多纳一卷至于仙人睁目则名可得而闻法不可得而知矣然味其语意必是无迹可寻者耳呜呼弊窦若此守株待兔者其可几乎

　　○书癸卯事

　　万历三十一年癸卯□月□□日府试童生郡守周公一□山西襄邑人也其人刚狠多欲郡人呼周欲刚言申枨以欲故不刚而周则欲且刚也是日吾常与太仓同试两学诸生护送子弟肩摩趾错填塞街巷周部署无法门既启一拥而入哗声鼎沸周令唱名序进则前列者或尚未入而在门以内者或非唱所及也哗益振周始取干掫卒抶之不止又令五百呵止乱华之又不止乃属吾邑令君谭公 【名昌言】 执一生以示威适一生方巾在侧挥扇谈笑执去乃孙汝炬也榜之十哗少定乃散卷出题门亦掩矣汝炬既被榜自念不直在已亦嘿嘿退去矣而有霸儒邵濂者向以私事干谭公恶其执法欲乘此释恨乃大呼于门曰县令杀秀才诸君未可退也一呼而集者几百人濂乃取一纸大书揭院门及诸通衢曰青衿被杀通学共愤愿从诸同袍击杀青衿者由是府三学诸君纷纷后先蚁集几数百矣始而击门门者入白周曰是必告考者听之当自退未几抉门入鼓噪登堂周尚指挥五百捍之印吏前白曰盍少避人众锋不可犯周始起入后堂羣少年尾而拳殴之赖印吏背掖不甚伤止断其腰带绝其两裾院址故倚城则又从城上抛掷砖砾乱下如雨周匿迹溷中始得免夜半乘昏微服归衙是役也濂意在谭公而谭公平日则人人所爱而敬者故得不犯而快心于周亦以其平日欲刚之故云事闻停勒一科并逮讯孙汝炬朱曾唯等数生而霸儒濂故无恙
　　邨老曰濂此举不过挟众以快其私耳然酿祸甚巨甚惨亦甚久周守去位不足惜以谭公之仁慈恺恻万民父母近代所希觏者亦竟以劣调去阖邑衿绅靡不惜之至于就逮诸君轻者配重者遣贫而无给者不胜捶挞者往往庾死请室历数年而不解鸣呼果何罪而令至此耶
　　邨老又曰自古官人曷尝以世故斥哉伊陟之入相也以象贤也丁公之掌兵也以世美也我朝设科以来岂无公卿之子以才见收者乎然而乳臭纨袴之夫门袭高华势多凭倚遂不复知素王何人毛锥何物是故瑛伦俭孝敬懋者多而慎若衡者不一二见也即费文宪子懋贤谢文正子丕陈少傅子于陛亦并不挂物议自舒鳌何洛文中江陵之子而辅臣遂成故事呜呼白屋之士白首吚唔不得一第而乳臭纨绮之夫咄嗟而冠仄注据要津扬扬意得朱其轮华其毂日驰击于长安邸第中恬不怪讵非科目之羞缨弁之玷乎哉虽然狥情纵法犹可言也常见山东已卯以敬大臣命题已士林所唾骂而南场□则舜命禹矣此何意哉信乎吮痈舐痔即弒父与君之人也
　　邨老又曰闻周守被窘时亲见攘臂一生胡而长大白晳并窃其狐裘香炉锦茵而出故当时追捕之令首及胡须长大白晳人有一生如其貌逮死狱中而窃物生以割须赂学训得免余戏谓友人曰昔有一郡牧欲得人须作笔髯者至墐户不敢履街中间有出者必以拳谨护其颔下稍解严已人窃去矣乃朱全忠诛宦官滥及无须人无数然则人颔下应有须耶无须耶附此一笑

　　花当阁丛谈卷五 【终】

　　●花当阁丛谈卷六

　　刘大瓢 
　　茅道人 
　　徐石林 
　　杨风子 
　　义盗 
　　李赓虞 
　　冯子 
　　俞先生 
　　鳖人 
　　陈奉常 
　　异乳 
　　去饼缘 
　　云南巡按 
　　两掾史 
　　吴冢宰 
　　杨文懿 
　　魏文靖 
　　文太史 
　　刘尚书 
　　吴少宰 
　　杨尚书 
　　钱武选 
　　屠牛之报 

　　○刘大瓢

　　刘大瓢者眉山人无名无字身挂一瓢可贮米二三升每饭辄欲满佐以秤肉须噉尽不满不食酒亦然以故人呼刘大瓢万历甲戌王父南工侍大瓢与大宗伯对山林公 【濂】 善知大瓢在江阴刘应谷尚书 【允济】 家特往延之屡反而后至至则林公以忧去王父延至衙斋自言年百十八岁矣两目尽瞽身长七尺余腹垂至膝飘须秃顶双臂如铁性甚躁声如淇钟小不如意辄大声诟厉早不食午食必尽瓢酒瓢饭肉亦称是独不喜食鱼揖逊坐起不须人掖每食毕坐踞胡床呼一二童子任意乱捶腰腹已则齁齁睡去捶停齁亦止则起舞于庭庭有两石座约可重六七十觔双手挽之旋走旋舞或放声大歌亦有拍节已乃入静室键户独坐从月隙窥之则见其端严如木偶即户外嘈杂喧哗若不闻也诸童子欲乱之取砖投入亦屹不动迨至晚邀之晚饭则出不邀不出也出则复噉肉饮酒然不期满瓢矣谑浪笑傲谈吐如流夜不卧坐至天明叩其功用笑而不答王父独与寝食者三阅月终无所言王父亦时行引导法临别就正之苐曰路头不正不如不走时华亭董幼海 【传策】 礼侍请假归延之同行大瓢不欲往问其故曰董君惨礉不仁祸必不远董又致书王父苦延之终不往次早天未明而大瓢行矣王父以赴董召也乃董使又在门遣人于平日往来诸处物色之并无从觅居数日学使者谢虬峯 【廷杰】 从皖城入京见之于江东门云往河南去矣董归未几遭祸丁丑至吴时王父在浙不相闻庚辰复来王父已致政归时年已百二十四岁矣其饮噉形状初不减白下时酒间喜谈说阉直事又言少年曾给事直多感直青眼语留月余忽谓王父曰余欲归矣王父曰老师埜鹤闲云家何在而云归大瓢笑曰悞矣悞矣赴刘尚书耳王父又苦留之又半月余坚欲行乃别王父曰师行来月初当造刘公与师相会时九月初也大瓢曰无须来来亦不得会明年岁暮与君周旋于玉女祠前也王父异其言然不解所谓是月二十六日刘尚书使至言大瓢于二十二日逝矣逝时身畔出一囊组绣龙文绝奇巧不似人间物中藏金豆数十颗语刘曰以此葬吾君山之旁有余则以四颗寄徐尚书作别仍以大瓢殉我始悟向所谓欲归与来亦不会云云葢言欲逝也金豆绣囊或是阉直所与独玉女祠前云云不知所谓至次年辛巳十一月王父捐馆舍始悟会期不远明年岁暮与君周旋也其云玉女祠者祠在西华山西杀方或微示遐举之意乎若尔则大瓢葢前知者矣丁酉年余有事江阴特往君山寻其葬处不可得问之主人亦绝不知怅恨而返

　　○茅道人

　　茅道人不知何处人亦不知其姓氏人问道人何名何姓曰我无名无姓向曾修道茅山人呼我茅道人年可八十许人问道人几岁曰不知曰五十耶亦曰五十曰不止八十九十耶亦曰八十九十身干甚伟丹唇细目白须飘然大类纯阳祖师亦以万历甲子至白下诸大老争致之道人饮量甚淇至斗不醉性喜食蠏蛤蠏可二三十匡蛤不记其数善彭籛术亦善尸罗戏酒间辄作剧取壁间土咀喷之满座尘飞复取水一噀尘蝢收满室细雨飞洒惟筵上独无又取瓦砾击碎如指大捧而吞之须吐出尽成围碁黑白子复取围碁再吞之复成瓦砾又剪一士女粘壁端举酒饮之立尽而士女颊亦赤夏日正饮间苦蝇乱扰或语曰亦有遣蝇法乎曰是不难乃取纸画一大圜粘壁须蝇千百纷集圜内钉不能动一似被冻者宴毕则起放之诸蝇似醉而醒一一飞去又卧室中鼠甚多冠履时被啮毁道人曰亦恶之乎余曰然则取纸画一鼠状令榜之西衙空室又画一猫写敕汝守六十日六字榜卧室由是鼠遂绝六十日后复如前矣又善召鬼每于夜间行法不但作声时于梁间夜行狞恶特甚
　　有童子张俸年十八家人张成之子颇有胆谓道人曰此幻耳非鬼若能召我熟识鬼始信法道人叱俸开一静室已入室中良久出仍阖其扉道人持剑立扉外顷闻四边声甚急室中窗呀然尽开道人叱曰可启扉扉既启室中洞然光明如昼见有牛头二人长顶屋梁以锁炼牵二鬼至则俸之父母成与其妻也俸不胜骇愕倒地口吐涎沫但呼仙人救命道人叱曰牛头使者可我擒此强汉牛头似欲移步状俸但叩头乞命颡尽破鼻血破面众其乞哀道人笑曰戏耳复用剑叱曰可且去叱罢光遂敛窗亦键如故居数日俸心衔之乃好谓道人曰某欲传师一法特具壶酒敬可就饮乎实毒酒也道人心知其有毒谬曰可俸乃以斗酒巨螫进道人手持酒语之曰我有一剧汝试之而后饮时地上偶有蚁数百千团聚道人口咄咄祝曰此酒若佳汝饮之而各自归穴若有毒汝饮而死业有所归非吾罪也乃用指甲挑酒适许一洒数百千蚁翕然伏地而死道人笑曰吾固知有毒也汝心不良吾从此逝矣俸面青负墙立不敢吐一语道人遂辞王父去不知所之既去俸每夜梦有鬼捽其发击其头甚至揭去被幞折倒卧床如此者五月俸竟病悸死

　　○徐石林

　　道士徐石林本吾族人子居江阴已而迁西徐市数岁出家苏州盘门内子胥庙道士年二十云游至京师出入蓝道行门下道行诛遂入广信龙虎山张人府居二十余年遇异人授炼月孛法能预言人祸福休咎以万历甲申归吴仍居子胥庙与内伯张伯起善吴人亦争致之时余内人方患癎疾延之祈禳石林先来洁一室奉平日所供月孛像居其中扃键甚严约一月满择一水定日来启至期果来先以牲醴香花果品致献毕乃仗剑禹步默诵咒语屏人键户伏几下约凡门户近静室者悉封锁之勿得有一人声响即履声亦尽屏犯必有祸尤忌鸡犬声事毕我从内出纔可开门一如其约时方朝晡至暮乃启门出蹙额言曰病甚矣奈何目前幸且无事恐难久也余辈共秉虔拜恳之乃曰尚有一法可幸延万一第之亦不易感诸公义重我当无辞然须得一极诚实童身女子守火恐难其人余入内谋之岳母岳母指一使女曰此女名重阳年十四平日最诚实不苟可备使令于是复奉月孛像扃静室约七日外遇水值日即来至期又至其法以磁瓶一洗极净先书符于内以钱三十六文供月孛前每取一文辄跪嘿诵咒语一遍朱书二字于背字不可辨书毕吸东方气一口随钱投入瓶投完取黄纸书病人生年月日法官亦具生年月日一并投瓶而以桃木作楔楔之先令童女用香汤净其身易新布衣头挽双髻发系亦易新者令童女捧瓶前行而已仗剑随之大声诵天蓬咒入厨房以瓶置中灶热护之两旁灶日夜不住举火令其暖气常入不欲炽亦不可冷童女谨守中灶前勿令人动瓶食息寝泄俱不可离如此者四十九日满则我自来发看临别又再三叮咛切不可动瓶时三月十五日又谓予曰别君欲往江阴故居端阳日当来相候启瓶居半月忽皇遽而来曰败矣败矣瓶动矣余不信曰别君半月无日不往侦伺见此女端然坐守方谓其诚实称任使石林曰此可欺君不可欺吾敕取来瓶口如故桃楔亦如故此女铮铮辨语吾日夕看守谁敢动石林不顾启之数其钱已少二十四文止存十二文葢此女宵来窃之也石林叹曰惜哉然是君夫人定数不可强若满四十九日而钱不动亦无销镕当得年如钱数今则一纪外不可知矣时内于年二十一果三十三岁丙申年亡刚一纪云
　　万历十八年吴中自四月至五月将尽不雨郡守石侯 【昆玉】 焦心祈祷卒无雨或言于石侯此非徐石林不可然其人道高非可以尺一召石侯遂备礼亲往迎请石侯不肯见逃之厕而同佀所泄不得已出见谓石侯曰此天灾流行雨恐不可得徒费祷耳石侯曰地坼苗枯三日内不雨民立槁矣纵祷而不应奈何坐视乎且谓民牧何也石林叹曰三吴福贫道祸矣然以明公诚谊不可辞可先结坛于元妙观贫道五更上坛问所须曰无有止用鼓数十架置坛四旁瓦百片置坛上而已石侯别去石林造伯起言别伯起问别何往石林曰今岁吴中之早实系天灾贫道感贤郡侯亲顾义不可辞贫道祷必有雨苐恐干天之怒不可复活伯起曰然则如何曰某明日登坛后日必雨后日贫道本命日祈雨必呵斥诸神名讳雨至后贫道必无幸矣知君义重敢以身后事相托我死望以柳车一具就子胥庙前空地焚化拾骨置一瓶中付庙中道士看守两年后人府当有人至付归可也其月孛尊像供奉多年姑留公静室府中人至一并付之死生之托无负吾言石林平日不饮酒是夜索酒饮至四鼓曰可登坛矣元妙观去君家不百武可送我挽伯起手行纔至观门而石侯至行香毕赤日旋起纤云尽屏石林就坛上焚符三通亦擂鼓三通俄顷四边云起罩日雷声隐隐石林大呼曰擂芰数十架鼓一时齐发石林就坛取片瓦掷空中每掷一瓦辄得一雷鼓声与雷声瓦碎声争奋自辰至酉观者人人股栗而雨终不得是夜石林不下坛露立至天明石侯又至石林拱手曰恭喜雨至矣可以答贤侯躬顾之诚矣言毕拜伏坛上须臾霹雳四起大雨如注从辰至申可三尺许石林尚伏坛上不少动雨止方起顾其形神不复似人矣步至阶级前方欲举步下而失足一坠立死坛下众共扶之不动矣石侯闻之掩泪叹曰贤哉以一人之命全三吴之命也出俸金二镮买棺敛伯起请停其柩于元妙观三日受合郡绅衿士庶吊拜毕然后如其戒收其骨付子胥庙道士收供至次年人府果有人来请然不知其死也遂同月孛像付归士大夫俱有挽诗俟另录入

　　○杨风子

　　鄞人杨少坡忘其名善唐举术万历辛丑张肆于京师长安西街人落拓无威仪常衣敝衣曳无跟履敝躃造人家故京师人称杨风子是年廷试过尚未殿唱外哗传太仓王辰玉 【衡】 状元虽王亦有所闻自以状元也杨适过余邸余偶问状元王公乎杨曰否那得两状元状元华亭张公 【以诚】 王公父子榜眼也予戏之曰莫风若无耳耶不闻外人传语耶我今报汝若见王公莫作是言杨曰我已与王公言之矣渠赠我一扇言验后持此索谢余索扇展玩乃题诗二句云杨君许我榜眼未卜何人作状元余笑语之曰此诗微示不足汝意胪唱后何面目见之次日发榜张果状元王榜眼闻之进呈时王实状元赍捧官王国桢亦华亭人与张甥舅故颠易道路之言如此未必然也独杨在京不甚知名何以奇中如此

　　○义盗

　　京师铁匠胡衕钱洪六者家颇殷实人凶狡索称无赖人多畏之与赵雀儿邻居雀儿亦富室子年少风流自喜走马弹丸洪六每恃强诈赖时常诟詈一日六自外醉归甫及门而雀儿亦驰马来六恶其不避也乘醉骂之雀儿亦骂遂相殴打六妻闻哄出视之见其夫醉甚势甚凶恶乃拆开雀儿走归六恶其妻之拆开也遂疑与雀儿有私毒殴其妻至更余方睡妻不胜其忿潜至客座中缢焉方其殴妻时有盗某者已潜门隙以未寝不敢动至是觇无声响乃阑入客座暗中经其妻缢处过适相挺撞扪之人也盗忽起不忍心大声疾呼曰堂中有人缢死呼至再三六方从醉梦中醒来索妻不得乃秉烛出急解其悬抱之入房盗不得入仍至门隙潜焉窃听其内妻已救醒而灯火荧荧仍伏不敢动迨四鼓始寂然又复闯入客座又相挺撞妻再缢矣盗又恻然疾呼如前六未醒盗见壁后一垂髻使女年可十三四秉烛出应盗遂踉跄出门去天明而六方醒妻已死不可救矣六念雀儿富可噉昨又相殴打遂以强奸致死告逮雀儿不胜棰楚一讯诬伏谓乘六出外赴宴入室求奸其妻未就而六归见致相鬬殴妻愧缢死狱既具刑有日矣盗乃出自首言此事惟吾目击雀儿实冤按狱御史康询其详盗曰某无籍实有穿窬之行是日日就晡潜六门首窥路径见雀儿驰马来就马上摔下乱打及街鼓初动进伏六门左听殴妻甚狠至二鼓而妻缢其呼救者即某也四鼓复缢而复呼者亦某也何得有雀儿奸淫事哉御史以雀儿所贿嘱也痛责之而盗执愈坚且曰某不识雀儿面亦与六无仇行盗何事而可用贿冒实不忍无辜就辟耳御史心动诘之曰汝先次呼而出救者谁曰洪六也诘六汝出救乎曰然何不究呼汝者曰其时急于救人不暇索及呼者复诘六曰第二次呼何不索曰第二次不闻复有呼者天明始知妻缢救无及矣乃诘盗曰第二次可曾见六出否盗曰未见止一垂髫使女从壁后秉烛出某恐所见遂踉跄去御史诘使女何名今何在六曰本家并无垂髫使女问之邻佑俱曰无御史益以盗受贿妄言而盗之执乃愈坚御史心益动于是属城兵马亲至其家搜缉使女兵马至逐一搜验并无其人乃诘盗垂髫者何状衣何色睹于何地盗言仓猝未谛其状长可四尺许衣青手持灯烛出此壁后兵马沉吟熟视壁后地稍坼问地何以坼六色动答又支离乃令人发开才尺许而伏尸见焉果一垂髻女子衣青状貌如生严鞫六此何人六始吐此女名丑儿乃其妻家者妻之母使来看女六悦其姿就炕上欲奸之女不从痛责之再用烛筌钉入阴户而死筌犹在旁凡六年矣今始见形因系妻家女故邻佑俱不知也既得情申至御史御史叹曰巧哉天之报凶人也葢假此女以明其杀妻耳异哉尔之盗也亦天假尔以明雀儿不杀人耳乃释雀儿盗坐谋而未成并释之

　　○李赓虞

　　李景春者羽林左卫千户子李赓虞景春告老赓虞应袭已投牒本兵矣赓虞年才十八美如冠玉京师人称玉人有齐伦者羽林左卫军也挟一狡童杨五儿辛丑清明日伦以肴酒挟五儿出游至昭灵庙庙在旧太仓前赓虞是日候见户部杨主政杨方在仓点米未即出故赓虞亦就庙中坐待伦虽系赓虞管辖实未相识虽赓虞亦不知其钤下卒也伦与五儿正欢饮谑笑赓虞入伦恶其来搅乱正欲起叱之忽覩赓虞状貌娇美异常不觉心动乃延之同坐赓虞亦不辞坐定举酒酌赓虞并问何姓曰李赓虞亦询其姓及居址伦未答五儿曰此是齐大爷伦欲恐喝赓虞乃曰某居宛平县前见充羽林左卫旗手若不识我耶若论我齐大爷威势不但地方邻佑怕我即本卫指挥使我亦宾主相往尔我相呼千百户直奴隶耳向年白昼打死人白占娼妇冯皎儿在家问刑衙门俱不敢问赓虞曰亦识李千户否伦曰李景春耶这老子最怕我如今告老不到衙门来矣言已忽询赓虞名字来历赓虞不言固问绐之曰我亦本卫经厅勾当伦以必门役也大肆亵侮百般虐戏欲就求合赓虞怒欲起则紧挽之不听起时伦已大醉揎袖言曰从我则已不从我莫怪赓虞见其势恶出至庭欲觅便走伦乃倨坐令五儿来捉五儿挺不动口喃喃曰没来头伦大怒起殴五儿纔一拳而五儿倒地立死伦以其诈复再乱捶赓虞得乘间踰墙亦不及候见杨公趋归伦覩五儿实已死用酒沃之不醒计无所出挨至昏暮拖往庙后大井边挤之下五儿无父止有母家贫甚人强洗活次日伦呼至家谓之曰五儿昨日不合挺撞我我已打死今与汝银一两可搬到我家来住吃安乐茶饭若有声言须知齐大爷不怕人也母已昏耄又惧伦势诺诺不敢发一言事遂寝赓虞候部札袭替岁暮始给乃以次年灯节后到任公座日卫卒例当参谒当是时伦但知景春老而袭职不知新千户乃旧所调李氏子也及入参始愕然参甫毕赓虞即唤伦诘杨五儿何在伦曰不知赓虞曰若不记去年清明日昭灵庙中事乎冯皎儿何在白昼打死者何人伦语塞但叩头乞哀于是参送法司转呈御史出五儿于井而正伦罪如律

　　○冯子

　　吾里中有冯氏子父号豫所不知其名塾师也冯子年八岁父授之书日二行百徧不能成诵成诵矣明日问之茫然也十岁尚不识一丁亲友共劝其父勿复苦之忽一日父出一对课众学子曰山远知天阔众学子不能对冯子忽自言曰溪干觉岸高父异之然谓是偶然得之耳即问曰若能再对乎冯子曰能儿非昔日阿蒙向昏昏今了了矣父复出曰晓霜红橘柚随口应曰秋两老蒹葭父曰若既了了能诵十岁以前所读书乎则通前彻后悉诵不遗一字父大异之夸之亲友有不信者羣面试之如封砌晓霜寒则对卷帘秋月彻树色经霜古对梅花带雪清霜清江有蟹对风冷树无蝉随口辄应不假思索若宿构者一友曰能破乎曰能友曰学而时习之父曰尚未读冯子曰儿于羣学子读时已默识之矣乃破曰学无停机当法天无停运众方惊讶子又曰儿不但能时制兼能诗古文词是日大风即以狂风命题吟曰忽听园林号吼俄惊涛浪奔驰橐钥空中鼓荡尘寰万有披靡于是里中哗然谓冯子圣童也由是课以羣书不教而能诵叩以奥义不讲而自彻时义之精即老宿不能过咸谓科第可俯拾矣暇则遇事辄咏虽不成诗然出自十二岁童子亦自奇出自目不识丁童子尤奇冯氏所庐居去吾居不三里日欲往叩之老足怯步不果然往来者多传说叹咜以异此泰昌庚申事也明年天启辛酉学使者至县开童子试予谓冯氏子当必有异拔矣已竟弗录余深讶之与友人谈次询其故友人戟手言曰异哉若知冯氏子乎向者乃一鬼附之故能诗文今其鬼已辞去居然一冥顽不灵物举十岁以前所诵者悉忘之矣余以天地间宁有此异事历询之果然今其儿故在独所谓了了者复昏昏矣
　　邨老曰永乐间一事亦甚奇周尚山者庐陵人入京求仕不得都御史刘观延馆宾于同乡诸老往还甚习宣德三年物故居数月忽附魂于修撰尹凤岐之次子曰吾周尚山欲求见诸故旧可邀致之问欲见谁则首周忱余某某尹不得已邀之于是文襄偕何御史文渊程中书南云吏部郑侍郎之弟某四人同往尹子闭目面壁卧口喃喃不绝何执牙牌叱之曰何人在此作闹乎微笑朗吟曰诸公衮衮是朝臣不信阴阳与鬼神刘观家中曾识面而今问我是何人指文襄曰长史先生王佐才连朝相请不轻来无限胸中不乐事要与从容说一回又曰向年曾着尚山文烂若春空五彩云久在泉宫时展翫天葩端的吐奇芬既而曰深辱雄文无可言谢文襄曰令嗣已惠四布曰此土物何足以谢吟曰蠢子来京带土宜四端粗布表相知如何可润雄文笔地下难忘一寸私又曰王抑庵 【直】 行状我杨东里 【士奇】 志铭我诸故旧或挽诗或哀些共成一册感之不忘敢求一序文襄曰地下须此何曰九泉之下也是眉目譬如老尹得诰命即在地下夸耀于人复吟曰尹公诰命得焚黄地下逢人炫宠光诗序写来焚与我九泉之下也煌煌忽呼何绣衣曰凤阳墨何故爽信何曰昔凤阳回先生已作乃作色曰斯时我尚未死吟曰地道元霜出凤阳君曾许我助文房今朝忽发欺心语巡按回时始卧床挽南云手曰南云内翰凤池仙笔上生花正妙年我自沉沦君独奋人生穷达总由天又谓郑侍郎弟云缙绅知己满朝端总是相思会面难此位郎君不相识风姿绝似郑天官忽谓尹凤岐曰吾来此借令子欲会诸公耳何不利于君而作文谴之尹谢无有乃朗诵曰既不念我同学又不念我同乡吾与尔乎何负乃与吾儿见殃此非谴我而何尹作此文尚未脱稾乃大骇咋舌不敢辨文襄曰君是鬼耶曰我平日不信鬼今乃及我方信世间有鬼且人者日之光鬼者月之光日光能及物月光不能及物文襄曰何谓能及物曰一件湿衣服晒于日则干晒于月则不干又问曰何有灵有不灵曰月有晦朔弦望故鬼有灵感寂灭言讫大呼曰我去矣我去矣尹子遂醒

　　○俞先生

　　先生名允文字仲蔚一字质父昆山人自幼好古文词十五马鞍山赋名籍籍虽郡诸生然以古文词构蓺不合时制试辄少利遂移书学使者胡 【植】 请以诸生老田里然贫甚突烟时断其配梁以言先生独夷然问曰不能三食乎则姑两食乃至不两食则又姑一食得麦饭少藜菜佐之若粱肉先生益刻精于学诸体诗益宏丽临池亦益工骎骎度欧柳而上行笔则右军父子八分则自谓得西岳碑体然善病病多头风暑月恒御毡袷稍及冬加以狐帽客至隐几而对之焚香啜茗竟日谈笑无凡语所酬应尺札顷刻数函无凡笔去亦无所报谒其最后蓺益高名益重诸以文请者不虚月以诗请者不虚日以草隶请者不虚刻往往得意去而里中子狎习先生寡他嗜顾奇不食酒颇奈食甘间于岛渚间淘一卷石或袖甘果荐之亦辄获数行以相矜重时行部使者徐中行首造庐定交于是王郡守道行张中丞佳允继之偕学使者吴君遵旌其庐曰高士曰逸御史邵君升王君某俱称诏赉东帛醪米楚王以志楚聘李守以志吴聘羔鴈相接悉谢不赴独王参政 【叔杲】 以三吴水利造质成一编书而已昆山令王君 【用章】 程君 【达】 高先生行每过辄谈笑移刻然欲伺先生以间不得也程侯叹曰古所谓征君先生其人哉以故先生没礼祭复赙之至议举而祀于学宫

　　○鳖人

　　天启三年邑东门人市一鳖归煮锅中忽唧唧作声始犹不以异细听之则似人言莫杀我莫杀我其人不顾煮愈急须臾声止鳖亦糜矣剖之于肋下得一人焉长寸许巨口高鼻粗眉大眼落腮俨然一波斯胡也头上有发发绾髻腹有脐手足俱十指股有毛有势亦有囊独惜煮死不能言耳城中一时传哄士大夫家争取传看凡月余不败村老居海上闻之特买舟至城则已郡人好事者取去矣余壻张文学亲见之言如此不知何异煮鳖人亦无别故尝读东方朔神异经北荒中小人长一寸然是彼国形体然也又闻嘉靖时衢中商人胡秀携一商人至郡长可一尺亦男子眉目须发种种皆备盛以朱红鸟笼藉以茅草饲以水米口中时闻唧唧声不能辨言语仍设一榻倦则睡焉后予于学谕李本石 【维柱】 席间谈及云亦曾见之本石又言曾至大同偶边墙颓倒得瓦棺五百余俱长尺许复戏调余曰何小人之多也

　　○陈奉常

　　陈师召 【音】 莆田人于世故细碎闷闷不辨事无可否辄曰也罢人称也罢先生常出访人舆人请所往曰且去既又请复又曰且去舆人竟舁之归师召亦不知已之门也入见其妻惊曰汝何在是然不吊阉赐丧抗阉直西厂侃侃无屈挠王弇州所谓人固有不可必者也
　　邨老曰吾闻仁和有沈解元名继先亦多愦愦见人家轩上弯椽曰山中那有许多弯木闻鹅声曰说何话又有昆山周解元 【汝励】 亦然夜半口渴急呼家人曰腹馁家人曰夜半无物止有腊肉取噉之复大呼曰愈噉愈馁盛夏拥夹被卧家人曰热甚何拥此周曰汝不知易絮则太热一曰往谒王弇州家人悞舁至王荆石相公家坐定忽语相公曰尊公极刑人人称冤相公掩口而入然两解元之文至今犹脍炙人口此又不可知者也吾邑有沈汝者黄岩知县至日点各役门子唱名语之曰低唱有不到者曰每名罚银五分次日又点则令门子高唱无不毕集乃曰今日罚到者家居常取藏镪曝之日中知有单双而不识数每家人所窃然能剿巨恶王汤此亦不可知者也

　　○异乳

　　吾里中民家张氏一乳生三男吾族子一乳生三女今皆无恙天启初年事也

　　○去饼缘

　　里中张氏某家本寒微得藏金而致富此老身历艰苦颇俭啬而子遂豪侈喜狎邪蒱博出则鲜衣怒马每食必罗列满案稍不惬口停箸不下一日与余会于丛林丛林僧出新麦饼相噉张但食其中裂饼缘投之狗余深不平然非深交不敢言也寻闻侍食瞿学宪复作是态大学宪所斥不觉快甚
　　邨老曰谚有之人无天寿禄尽则亡故房阆州以食脍亡李崖州相以馈羊陨饮啄有定不可屑越也余母家安氏无锡人家巨富号安百万最豪于食常于宅旁另筑一庄专豢牲以俱膳子鹅常蓄数千头日宰三四头以充馔他物称是或夜半索及不暇宰则解一支以应命食毕而鹅犹宛转不绝后诸舅竞用奢侈败余食肠甚狭自太牢外无所不食亦复不能吃素客有劝余吃素者余曰予不吃佛素但吃吾夫子素昔在祖父时家处富贵鸡豕鱼鳖逢着便吃此吃素富贵之素也今日贫寒鮝鱼虾壳甘于金虀玉鲙此吃贫贱之素也定不効他人以面筋豆腐祈来生福荫下地狱种子客大笑曰此老直是饕口解嘲又一客曰尔不闻京师徐爵事乎爵先以事遣某卫后潜入京夤缘王驸马荐入巨珰冯保家性黠慧保甚悦之诸所票拟悉出其手以故私门如市贿赂山积一夕梦一神人入其室长三四寸呼爵谓曰尔禄尽矣爵惧拜问是何人曰吾即君身中神耳爵因哀祈免死神曰吾查尔食籍中所存殊无几或吃素尚可延爵自是断肉与酒日诵弥陀宝号施棺掩骼然朝贵以佳肴美酝延致爵者争欲得一下箸快谓妖梦何足凭于是御酒肉如故未几而难作妻孥流徙素之致福不素之显祸如此余曰不然爵罪人也而握朝权罪通天矣获罪于天岂区区断酒去肉可幸免乎即其不终断酒去肉便是天矣故吾以暴殄可恶者谓福不可不惜也以素之不必吃者以福之不可强求也

　　○云南巡按

　　某御史巡按云南行部至某县宿院中中夜不能寝若负芒剌起秉烛坐似有人贸贸而前叱之曰汝何人敢入深密地应曰某非人君守财神也待君久矣御史曰金何在神指座下去砖而金见标曰千金御史曰我御史可将此物行耶神曰苐与我乡贯票帖当君送归如言写帖焚之神忽不见将复命同年某主事以贫丐助居闲一地方官荐举御史可其请主事曰谢礼五百镮请以二百镮寿御史始拒卒受之及归家以牲醴祷前神夜复见其贸贸来启其金止八百镮御史曰向者千镮而今止八百何也神曰日者某主事所馈此数也悚然谢之

　　○两掾史

　　有两掾一姓叶一姓王俱慈溪人同谒选于吏部叶得山西太原府仓官王以父死讣至不及选乃与偕归至卫河叶疾作死叶故王掾妹倩也乃谋之叶之子曰若父死矣牒无所用之我伪汝父持牒赴任谁能辨其非所得赀货分而有之如何叶之子喜遂同赴官所人果莫识其伪也比考满则得中金七百有奇乃中分之王掾私喜以吾之官故在也而先获三百多金既服满又谒选吏部乃复得前太原府仓官遂不敢赴弃其牒而归

　　○吴冢宰

　　吴公名琳致冢宰政归既家居上尝遣使察之使者潜至公旁舍见一农人方拔秧布田貌甚端使者问曰此有吴尚书家何在公敛手对曰身是吴琳使还白状上益重之

　　○杨文懿

　　公名守陈以洗马乞假省亲行次一驿其丞不知其何官公与之坐而抗礼卒然问曰公职洗马日洗几马公漫应曰勤则多洗懒则少洗俄而报一御史至丞乃促令让上舍处之公曰此固宜然待其至而让尚未晚比御史至则公门人也跽而起居丞乃匍伏阶下百状乞怜公笑而不校
　　邨老曰宋王文公 【旦】 局量宽厚未尝见其怒家人欲试之以少埃墨投羹中公惟啖饭曰吾偶不喜羹一日又墨其饭公又曰吾今日不喜饭可具粥其子愬于公曰庖肉飨人所私食不饱乞治之公曰汝辈人料肉几何曰尽一斤固当饱今其半飨人所瘦公曰此后人料肉一斤半可耳其宽厚不发人过类如此

　　○魏文靖

　　公名骥浙萧山人官吏部侍郎奉命往南都时官舍止携一苍头乃举历年所积俸资召同乡子官刑部郎者付之其人请封钥公怫然曰后生何待先辈薄乎其人不敢复言时曹郎有子婿从官舍如其轻重款式以伪银易之比公竣事归出前银令工碎之则伪也工私于苍头曰昔有某官舍人常此物出余手将母是乎苍头以告公戒之慎无泄彼将不安矣已刑曹郎出守辰州其事稍露及入觐携其俸入尽数以偿公骇曰误矣奈何以不明之迹加人乎余银具在未有以伪易者迄不受

　　○文太史

　　太史初名璧字征明后以字行更字征仲别号衡山人称衡山先生太史平生无二色足不履狎邪年五十余即绝房欲目不视窈窕逢妓必匿去有钱同爱者美才华有侠气与太史最善同爱每燕集必呼妓而太史绝恶妓若熏犹然相与一世终不失欢太史一日散步街衢同爱隐使妓挠之太史厉色而过有妓从后掣落太史巾太史不瞻顾露顶行街中里许至竹堂僧舍令人索冠于家着之然后去同爱又约太史游石湖匿妓舟尾不令知候太史登舟坐定呼妓出太史仓皇求去同爱命榜人速发太史第暝目不与言同爱乃令人泊舟太史亟登岸驰去太史尝谓不见同爱令人想杀一见同爱令人气杀同爱亦谓不见太史令人敬杀一见太史令人闷杀其神味相契乃如此又绝不与优人狎有令优人以妇人服进太史酒太史斥之去遂终身不复观剧

　　○刘尚书

　　工部尚书刘元瑞 【麟】 挂冠归家贫甚好楼居力不能构文太史写层楼图遗焉悬之壁扁曰神楼家无舆出则布衣芒蹻敝敝行里中一日过故人所先有某宦在坐见尚书蓝缕短褐待之挥霍自若谈次偶及孝庙时外戚张延龄骄横台谏攻之上怒其激逮治甚急时非某公抗气申救祸且叵测尚书亟趋出某宦问此谁故人曰此即抗气申救人也是刘尚书某宦颊赤汗下吐舌半晌不能言因故人造谢尚书畧不意

　　○吴少宰

　　少宰吴原博 【宽】 致政归有布衣邢□草屋居市少宰重其掺往候之叩门量曰吾方躬爨无五尺应门奈何少宰曰姑徐徐借邻家胡床坐门良久候其食已方进谒相与清谈抵暮去

　　○杨尚书

　　礼部杨尚书仲举名 【翥】 仁厚绝俗致政归时戴笠乘驴往来山中邻人作室檐溜落其屋家人不能平尚书曰溜何害晴多雨少邻人老得子尚书恐所乘驴鸣惊之即鬻驴徒步一日出有狂生从后詈之尚书若不闻人曰此詈君也尚书曰乌知非他人狂生乃呼名而詈人曰今斥名辱极矣君何不答尚书曰乌知非同姓名者其宽厚类如此

　　○钱武选

　　轩瞿钱先生某性至孝其封公名表仇钱敕所构戍辽左家产荡然先生亲樵负以供封公朝夕及往辽左先生复负戴傍徨万里足尽茧备尝艰险至元菟董千户延师常万户天锡奇之妻以女既而得选隶铁岭卫学博士弟子七试皆第一先生尝梦星陨如雨以衣盛之得百星觉而私自解曰家且星散得我而复聚乎封公于戊申除夕亦梦至一处见几上置两灯一灯明一灯暗觉而不乐呼先生语之曰我与尔不得同归矣我梦一灯明一灯暗明者昭昭之象是尔暗者昏昏之象其我乎先生曰不然此有借作酉一登熄借作戍一登也果以明岁已酉领顺天乡荐庚戌第进士先生于闺阃内酷讥防常夫人后不知凡几娶矣及在刑部时入视狱囚夫人与妾在舍值风烈稍触损其所缄识薄蹄夫人及其妾皆皇遽投缳死又一婢亦自裁世庙闻使人廉其事无他状又以先生公事在曹置不问其后御姬媵益寡恩当者咸局蹐争自兢兢最后聘某氏某氏之母知其酷也不欲允谋之女女曰无妨但须具挺杖往耳既入室颇不受绳或骂詈即反之先生怒起欲殴之某氏操挺杖前击先生败其面先生不得已托郊行约友人篡取之去至今传以笑柄云

　　○屠牛之报

　　余王父每劝人勿食牛所至官下辄以戒至刻图名曰禁牛八善播之交知或以末节也而笑之癸亥夏偶读稽神录广陵朱氏夏夜杀牛事以异而坐客谈屠牛得恶报不食牛得善报甚伙不能悉载以余所睹记而极异者无若汤屠葢吾邑四十年前以屠牛生者止两家一居南关外忘其姓一则姓汤居南关内与余家邻近葢三世业此所屠者不啻几百头矣人呼汤牛头亦曰汤剥皮云祖父孙七口聚活孙名应元充邑门役万历十六年戊子吴中疫疠盛行先是元日夜三更后应元已寝忽闻街中呵道声甚厉意甚疑之谓必河下有使客邑侯出拜耳然日中何无闻也已复念曰何有使客元日来至且何不天明往拜乃乘夜出乎亟披衣起从门隙窥则见灯火甚繁仪卫甚设然非平日衙门中人无一识面者始疑其阴司不敢启门出但屏气窥之则见节道中有枷杻者有锁项者纷纷不记其数后一大轿坐两官人一衣红一衣绿舁者十五六人至应元门畧停从人来禀曰此家七口衣红者问曰何生曰屠牛随取一簿登记乃出南关去应元常往来余家次日偶来言及毛耸发立曰予家必有大祸矣奈何公向劝我改业勿屠牛非我不能从祖父不肯耳余曰何不以昨暮所见言之曰今早已言之矣彼固以我不诚也余曰汝但自弗屠未必不获善报曰有是言乎余曰向见宣室志中载一事武林郡贾人朱岘有女夜摄去置浮屠中其夜宿浮图上则见本形将晓下浮图行里中取饮食则变人形一日既下女窃视之见其遇一白衣人辟易不敢近及暮归女诘之曰何故避白衣人夜曰此人自小不食太牢故不得近问其故夜曰牛耕田生人之本故不食者上帝佑之女默祝曰儿若得见父母愿终身不食牛纔祝毕夜跳起曰何有异志我今不得近子矣遂下浮图去应元拱手曰若如此不但愿改业愿终身不食太牢迨
　　五月应元之祖及祖母父母一日同病疫同作牛声或时跃起自相抵触大类牛状三日同死则应元及一弟一妹又病矣死者纵横卧室中无与敛病者呻吟展转床蓐莫与扶持又七日而弟妹相继死止存应元一人又兀兀若醉若痴不省人事邻人虽有相善者以此疾易于传染悉闭门避去余遣一老苍头护视之先赠公方施轊掩骼丐得六轊又向应元熟识人乞惠始能经理其六人之丧又迁应元于楼上是夜更余应元从昏瞶中忽听楼梯阁阁有声见一人入长丈余面如银盘大耳细目身衣青俨然神也入楼来异香满室就床扪应元面而去自此遂省人事踰月而愈今尚存遂改业而南关外屠牛某者亦以是月死疫矣甲辰春余侍冯宪长元成名时可号元岳先生偶言及此先生曰余家亦累世不食牛即今三四代来并无一人犯疫婢妾辈俱然又有同年胡冏卿子仁名宥号金峰偶于城西见屠牛将解牛牛哀鸣觳觫冏卿市而豢之王冢间且数年矣后冏卿卒于滇讣至日牛辄不食而死又赵清齐河尹曾以勘事过邑之洪店有盗王山杀人于王臻宅旁众诬执臻臻不胜掠遂诬服清还过洪店有一牛犇向清跪悲鸣若有所诉清问谁氏牛众曰王臻牛也清曰王臻其有冤乎抵邑即辨释王臻父子寻鞫大盗王山即得其杀人状山款服曰诚然牛臻诉矣更何词齐河人作义牛记先是有两宦居间一事赵公张目不应及以牛故释王臻两宦相谓曰赵公遇我不如牛公闻之曰牛无私若有私若行诚不如牛时传以口实由此言之食牛岂但得恶报哉乃其义亦自不宜食耳
　　邨老曰偶览潘士藻闇然堂集复得屠牛二事并志之某子甲与乙游镇阳一日屠人将解牛方砺刃其牛垂泪跪其前乙偶见之语屠人曰姑舍之驰告甲甲即出橐中金乙赎其牛市人聚而环视之一人曰牛信有知谁活汝汝能作谢状乎牛即环视跪甲前一曰谁报甲汝得生能谢报者乎牛复跪乙前佥惊叹异之顷余里中屠牛牛觳觫跪屠人屠人怜而释之转卖溪之东复将解之方鼓刀欲屠牛觳觫跪如前状屠人竟杀之是夕醢牛火燎其肆嗟亦异哉邨老又曰闇然堂集所记事多不核此屠牛二事不妨收之以劝善此老素有许丞之疾其所就书非由目击耳闻不过取他人所记杂采之以成帙耳余内伯张伯起其人品最高然多吴人儇薄好奇习气故其笔气若谈辂等书有止图属对精切之病士藻往往摭拾其剩吐何哉
　　邨老又曰或问余所谓止图属对精切者何解昔有人以诗谒一巨公开口便云舍弟江南死家兄塞北亡巨公曰岂意君家有此凶悯其人曰实未有此但图属对精切耳闻者捧腹

　　花当阁丛谈卷六 【终】 

　　●花当阁丛谈卷七

　　罗布衣 
　　二陆 
　　于文定 
　　丹台记 
　　平湖金 
　　换字 
　　俞山人 
　　归先生 
　　贵人持斋 
　　于少保 
　　和盗诗 
　　弇州仆 
　　荆川与胡贸棺劵 
　　冯仆 
　　鹄粮 
　　徐方伯 
　　程郑二生 
　　年号 
　　吕尚书 
　　金主事 
　　冯会元 
　　王通判 
　　汤都督 
　　戚少保 
　　徐把总 
　　刘吴两公 
　　吴明卿 
　　张副使 
　　蔡儒 
　　船舫 
　　诸葛铜鼓 
　　王忠肃 
　　汤会元 
　　慈幼局 
　　正政 
　　姓名谬 
　　县官 
　　五方之音 
　　药异名 
　　员帽 
　　蚁子官 
　　林虞谢好奇 
　　陈给事 
　　王知府 
　　韩襄毅 
　　王御史 
　　邱司寇 
　　缠足 
　　徐府丞 
　　两宗伯 
　　张经历 
　　刘滋 
　　拆字 
　　多子 
　　陆妓 
　　周公瑕 

　　○罗布衣

　　罗宗让 【名泰】 闽人学问渊博无所不窥不乐仕进永乐间京尹闻其名聘入围亦辞不赴退而躬畊于野时称曰布衣学士

　　○二陆

　　陆去邪 【名彭南】 治毛诗不仕文章劲健与陆子敬 【名伯灵】 齐名皆松江人人称前后四陆子敬常谓去邪曰君谈诗果思无邪否去邪应声曰君读礼还须毋不敬

　　○于文定

　　侯总戎 【名一元】 归家买田于文定公 【名慎行】 作中皆潴水不可耕讼于官文定公作启戏之伏以龙韬虎畧方图秉耒之耕雀角鼠牙遽速穿墉之讼堪俸腹未足介怀恭惟大将军戏下望振百蛮威宣九塞拂衣玉帐敛攘夷安夏之才袖手青山问舍求田之计本觅禾麻之野翻成烟水之乡汪汪千顷之波惟见浴鳬而飞鹭闵闵三农之望虚闻佩犊而带牛已悬罄于槖中尚辍耕于陇上反劳讼牒致见比追陶令尹之西畴孤舟可棹王将军之武库束矢何充曾无批亢之能可効弄丸之解料无负三尺之法律亦何伤八面之威风聊陈奉慰之辞且释作中之愧

　　○丹台记

　　蒋焘字仰仁长洲人母徐武功 【名有贞】 女幼孤颖悟特甚十一善属文十七而卒当未卒时尝梦上帝召丹台记以母老辞不得录而秘之姊壻刘炌入其斋得所辞帝文以语母母恶之抵于地然竟不免也初母在蓐慌惚见道流三人入房顷刻间失其一即免身常以异征及卒后母甚悲着哭子诗十三首闻者莫不陨泪母又梦焘来言我之帝所甚乐母问其死状焘曰儿死从首上以往儿虽死不灭不散也至嘉靖中陆詹事深死三日而苏既苏语其子楫曰取笔记我语我病渐时不见若辈觉身坐厅事有黄衣二人跽于庭云奉大王命召公余方欲置对忽身己坐舆上黄衣前导随者数十人皆旧隶物故者余心甚骇舆北行如飞至一城黄衣跽请曰当去舆徒步顷刻间己失舆两人挟而走足不着地至一城黄衣又跽请曰请改服不觉已易衣矣又良久抵一城甚高楼橹皆如京城制可十余里至阙门门数重大殿巍然有王者冕旒坐殿上一黄衣先入唱曰奉命追松江陆深己至王起坐曰入之余从东阶庑下北面立王南面字呼余曰子渊识我否余曰殿下莫非当年蒋焘耶葢余诸生时相习耳从者叱之曰柰何犯我王讳王曰此我故人无迫之王曰子渊尔官应居一品寿应登八十以犯三大罪十二小罪故官降三品寿减一纪是年余方六十八岁闻是语骇曰深得无死耶王曰非死何以至此因命吏取詹事簿籍来须臾吏持簿至余阅之见平生所言所行无一不记其末以朱书总核其罪余因丐王幸念夙昔使得毕其寿命王曰此非寡人所得专也主在帝寡人故人受罪姑假以两旬俾俾治后事其母子孙计命黄衣送之出已出门复呼入曰若兹来也于地狱无覩何以传警世黄衣又导观诸狱景象甚惨目不忍视狼狈而走至街衢所见冠葢往来如长安道上皆朝士久没者咸下车与叙寒暄而别出城从高原上行久之甚昏黑忽见一灯微明既近则其尸卧于床心恶之黄衣推之使附乃苏又两旬而黄衣复至詹事遂长往矣 【此条余已载别卷中即拆楼事今复得此于朱平涵先生涌幢小品乃知前事不谬故不厌重出详录之】 

　　○平湖金

　　平湖金员字汝规人朴而迂家颇裕人有称贷无不与人既不复还彼亦不复取坐是家益落一日其孙病求护于所谓朱八官神者抵暮有贼数人打门而入则自称朱八官至矣见其灯烛荧煌则以朱八官神灵显应若此贼入卧内挈取衣被其妻以神恶其衣之秽也则呼曰朱八官我衣非洁净者不须挈去及贼倒囊箧运粮米心窃疑之比去家一空始知其贼
　　邨老曰三吴风俗最尚祷神人有疾病不走医而走巫觋巫觋之名不一若道婆若尼姑若尸娘看香娘看水碗娘卦婆卜婆皆觋之别名也巫则有所谓童子者每一木居士上居士辄有一童子凡疾病或失脱人家请得一居士则童子随之而往代居士以言祸福童子执杖跳舞若醉若狂时而叱咤时而嬉笑丑态百出见之欲呕而愚夫愚妇方事之若神有所言无不奉蓍蔡吾邑范西虞太守 【名来贤】 素正直不惑邪淫几所谓巫觋辈屏不容入宅一日其夫人失去金饰数事俟太守他出请得金元七总管神归童子方执面杆作态太守突入大声叱之曰汝何人童子仓皇捧杆前跽曰小人是金元七总管太守曰金元七总管神也何跽称小人童子曰老爷不知小人乃是总管别号太守曰毋多言且吃我十棒顾家人笞之每一棒下辄号呼曰小人今后不敢然此辈不过以廉耻博酒食其小者也若夫女觋出入士大夫之家构奇祸乱闺门其害有不可胜言者人家老妇衰败无所事乃结会念佛白莲教名曰念佛婆成羣倾国老幼美恶无不入会淫僧泼道拜干娘而淫妇泼妻又拜僧道师父自称曰弟子昼夜奸宿淫乐其丈夫子孙亦有奉佛入伙不以耻大家妇女虽不出家而持斋把素袖藏念珠口诵佛号装供神像俨然寺院妇人无子诱云某僧能干可度一佛种如磨脐过气之法即元之所大布施以身布施之流也可胜诛耶亦有引诱少年师尼与丈夫淫乐者诚所谓欢喜佛矣隆庆庚午妖僧圆晓穿耳缠足妆饰假师姑到处哄诱念佛妇人淫媾甚多虽富贵之家不免其污
　　邨老又曰吴中又尚赛神凡神所栖舍具威仪箫鼓杂戏迎之曰会优伶伎乐粉墨绮缟角抵鱼龙之属缤纷陆离靡不毕陈香风花霭迤逦日夕翱翔去来云屯鸟散此则会之大畧也会有松花会猛将会关王会观音会松花猛将二会余幼时犹及见然惟旱蝗则举关王会则独盛于昆山观音会亦间一行之今郡中最尚曰五方贤圣会王百谷 【名穉登】 吴社编序曰五方贤圣之名考古祀典图经皆不载或以五行之神余意吴泽国地滨五湖当是五湖之神或又以五龙亦此意也搜神纪则谓神皆有姓氏及爵土封号其说不经又谓司主民间疾疫故吴中是会必以五月行葢祖其说顷见五方之外肖像一缁一黄缁曰劝善黄曰匡阜是□而足矣神之首曰至尊余谓至尊者人君之号惟龙有君象宜当之又其居黄屋朱轩僭拟乘舆若舍夫神龙而彼花竹之妖魅川壑之精灵尸之未有不膺帝罚者也夫里社之设所以祈年谷祓灾祲洽党闾乐太平而已吴风淫靡喜讹尚怪轻人道而重鬼神舍医药而崇巫觋毁宗庙而建淫祠黜祖祢而尊野厉呜呼弊也久矣每春夏之交妄言神降于是游手逐未亡赖不逞之徒张皇其事乱市井之听惑穉狂之见朱门缨绂之士白首耄耋之老艹莽镈笠之夫建牙罴虎之客红颜窈窕之媛无不惊心夺志移声动色金钱玉帛川委云输百戏罗列威仪杂沓启僭窃之心滋奸慝之行长争鬬之风决奢淫之渐溃三尺之防废四民之业嗟乎是社之流生祸也昔郭代公戮豕乌氏之妖亡西门豹沉巫河伯之害息今之长民者不是之闻岂所谓鲁人猎较孔子亦猎较与不然是或一道也吾侪小人不可知也已

　　○换字

　　昔常怪宋景文震霆宵寐等语取艰涩字文易解语以可笑不足法近日名家文字多用换字法如计无所之则曰俚之黾勉曰闵免尤甚曰邮甚新妇曰新负异曰异须臾曰须摇赤帜曰赤志又以殊字代死字不知古称殊死乃斩首分二也奉母曰奉妣不知妣之云指已死者此类但可欺初学小儿耳壬子科浙江乡试录一论五策皆如此极可笑

　　○俞山人

　　山人字羡长 【名安期】 刻类函百卷其书颇行然世庙时原有此书乃郑山人 【名若庸】 奉赵康王命纂之累年书成而郑卒于清源其子献之得厚赏但不知此书曾刊行否今俞板恶甚

　　○归先生

　　震川先生 【名有光】 博学善古文辞然于世务若无所解而听讼尤非所长令长兴有乡豪与媳奸仆所见挥刀杀之知事不可掩旋杀一婢提二首赴告曰婢仆通奸获之奸所翼脱已罪偶大雨沮城外是夕先生梦有神告以杀死本未先生晨坐堂上其人携二首入未及言先生大呼曰贼贼汝奸媳杀人如是如是遂服罪众咸以神先是先生政务以德化不用敲朴而长兴民嚣颇不受绳每有差遣度无所干没者辄不行互相推诿哗谇于堂先生取朱笔饱蘸大声曰若不走即洒污汝衣矣及断是狱自后无敢慢者

　　○贵人持斋

　　一大贵人奉六斋嫌味薄怒捶厨人乃以腥汁合作清淡色素品和之贵人甘甚诧于人曰奉斋何不佳而人乃嗜荤贵人之侄亦一日饭素亦以味薄责厨人凡十余易皆不称坐客笑曰若求佳味须用开斋其人一笑而止
　　邨老曰吾观御史台记则天时禁屠杀颇切娄师德御史大夫因使至□厨人进肉师德曰敕禁屠杀何有此厨人曰豺咬杀羊师德曰大解事豺食之又进鲙复问何又有此厨人复曰豺咬杀鱼师德大叱之智短汉何不道是獭厨人即云是獭师德亦荐之必此等厨人方好供应大贵人余本不茹斋亦不喜人茹斋尤恶人名茹斋而实不茹斋尤最恶人口茹斋而心食人之心肝脏腑所谓佛口蛇心者也余少时读书古里村一邻叟年八十矣家颇温茹斋每夜分辄起诵佛号木鱼声阁阁至晓方止寒暑亡间余一日往省之见其方曝日结网余曰老人家何苦此叟曰吾儿捕鱼诸孙亦捕鱼每网缺取足于老子故日不给也余曰半夜敲木鱼诵佛号者叟乎叟既好善何结网罪业不小叟曰正要结网故是干早诵佛号千声以五百消业五百种福余戏之曰倘弥陀佛以六百或七八百消业所种福止一二百当柰何叟曰余回向时日日与菩萨言过岂赖我又一苏媪茹斋恶不可言每至人家风波当地起有姑媳者构其姑媳或兄弟妯娌靡不构之不至勃溪诟谇不止又善偷见物辄取以故人畏之若蛇蝎一日余规之曰若茹素不畏地狱阎罗老子耶媪笑曰不妨吾善诵楞严咒若不闻风卷楞严咒罪业登时宥乎此等人均所谓佛口蛇心者也然此媪之罪抑又重于网叟多多许矣

　　○于少保

　　于坟祈梦异灵人人能言闻太仓相公以子病往祈忠肃见梦曰公是当朝宰相柰何问我太仓曰非朝事余一生清苦认不作亏心事而儿病如此是何罪业忠肃曰公记得吝一单名帖失活二十七人之命否太仓默然醒来终自狐疑葢海商漂至巡兵执以盗众皆怜之请于太仓往解不应又请一单名帖投兵道终不听一舟二十七人不胜栲皆死太仓矜名节于此守之最坚故虽知其冤终不救然力可而不则神固己存案作罪过矣

　　○和盗诗

　　泰和邓学诗性至孝元季母子俱盗所获盗魁知其儒者哀之与酒食口占一诗命之和约和免死盗诗曰头戴血淋漓负母沿家走遇我慈悲人与汝一杯酒我亦有佳儿雪色同冰藕亦欲如汝贤未知天从否应口和曰铁马从西来满城人惊走我母年七十两足如醉酒白刃加我身一命悬丝藕感公恩如天未知能报否寇喜道之出城得远去学诗后以荐校职考终
　　邨老曰此盗可应举做官吾乡不乏此物知诗者能有几人虽然做官正不必能诗也

　　○弇州仆

　　王弇州书室中一老仆能解公意公欲取某书某卷某叶某字一脱声即检出待用若有夙因

　　○荆川与胡贸棺劵

　　书佣胡贸龙游人父兄故书贾贸少乏资不能贾而以善锥书往来诸书肆及士人家余不自揆尝取左氏历代诸史及诸大家文字所谓汗牛塞栋者稍删次之以从简约既批阅点窜竟则以付贸使裁焉始或篇而离之或句而离之甚者或字而离之其既也篇而联之句而联之又字而联之或联而复离离而复联错综经纬要于各归其类而止葢其事甚淆且碎非特他书佣往往东平虽士人细心读书者亦多不能此贸于文义不甚解晓而独能此葢其天窍使然余之于书不能及古人蚕丝牛毛之万一而贸所则蚕丝牛毛之事也嗟乎书契之不能还于结绳书契又繁而不能还于简也固也然余所以编书之意远矣非贸则余事无与成然贸非余则其精技亦无所用岂亦所谓各致其能也哉贸平生无他嗜而独好酒佣书所得钱无少多皆尽于酒所佣书家不问佣钱必问酒能厌否贸无妻与子佣书数十年居身无一垄之瓦一醉之外皆不复知也其颛若此宜其天窍之亦有所发也余年近五十元兀如病僧益知捐书之乐视向所谓披阅点窜若雠我者葢始以甘而味之也甚深今则觉其苦而绝之也必过其势然也余既不复一有所披阅点窜贸虽尚以佣书糊口诸士人家而其精技亦虚闲而无所用然则古所谓不能自才者独士之遇世然哉此余与贸之相与始终可以莞然而一笑者也余既不复有所披阅点窜世事又已一切无所与则置二杉棺以待长休贸无妻与子无一钱之蓄死而有棺无棺不可知念其我从事久矣亦以一棺之而书此以之劵云呜呼百余年后其书或行于世而又或偶有好之者慨然追论其故所删次之人则余之勤因以不没而贸乃无以自见是余专贸之功也余之书此亦以还功于贸也虽然余既以披阅点窜雠而岂欲后人又以披阅点窜知余也哉然则贸之硉硉勤苦从事于割截离合而一付之无何有之乡也与一醉亦无以异也其亦何憾之有

　　○冯仆

　　冯南江 【名恩】 有仆冯勤其父佣者也素多病日者谓其短造甚忧之问一道士何以延年道士曰若佣不能积德惟勤洒扫惜字纸乃可延耳佣乃备箕帚徧历所居村巷凡有秽恶悉扫除见一字则取置于筒至暮焚之岁以常寿至九十七无疾而终

　　○鹄粮

　　张司令元时人亡其名富而好礼慕杨铁崖名往迎之铁崖谓其不知书弗应司令乃延鲍恂师受业焉后迎铁崖乃往席间以妓奉酒妓名芙蓉酒名金盘露铁崖题云芙蓉掌上金盘露妓即应声曰杨柳头边铁笛风葢杨又号铁笛道人故也铁崖抚掌笑曰妓能文其主可知矣辞去时司令出米满载送之云是鹄粮铁崖素爱鹄不能郄随访顾阿瑛召阿瑛之邻人贫者分给之而去

　　○徐方伯

　　徐子与 【名中行】 好客尤好少年美丽者一客丑甚自负能诗介蔡子木先生荐之子与蔡作书盛言客自喜可喜状以家人将之恐客之窥书而求易也子与得之大欢亟延入愕然笑吃吃不止赠以诗曰自信金声能掷地谁知玉貌不如人客犹得意传示重

　　○程郑二生

　　湖湘二生一姓程一姓郑同窗友也程先中甲科授咸阳令郑贫甚贷钱访之至则大出条约禁乡人不与相见郑乃告乞数文作回路费亦不与在途不胜狼狈后郑中二甲除差直隶公干程以事调获鹿丞又被告赃郑前来按郡程乃远迎叙旧引苏章二天等语郑笑而不荅至晚命戏子演戏宴程郑私唤戏子具言前事戏子领命因扮二虎一虎先衔一羊自食旁有饿虎踞地视之虎怒吼衔羊而去他日饿虎得一鹿前虎尤饿甚欲分食乃扮山神出判之曰昔日衔羊不采揪今朝获鹿敢来求纵然掬尽湘江水难洗当初一面羞程遂解印步行以归

　　○年号

　　天启三年苏城浚河于顾家桥北得一船头尾悉烂止存中三舱于内得钱无数约有四五螺文曰天启通宝余曾见其一大于今之时钱而不及崇宁十之三轮廓丰厚青绿堆满不知前代何年物也记之以俟博洽君子闻之正德改元时当国者刘文靖 【名健】 谢文正 【名迁】 吏书马钧阳 【名文升】 考监生出宰相须用读书人以嘲之正德西夏李遵顼所建也今观此钱则天启亦前有犯之者邪无从考也若乃永乐则张重华王则伪建天顺乃元出帝旧号不知当时何不详

　　○吕尚书

　　曹祥大仓人新昌令有吕生 【名光洵】 父豪于乡抶之卒善士后光洵御史按太仓谒祥祥已忘前事光洵语其故祥不自得光洵曰微翁吾父安得改行善其后葢戴恩十余年如一日矣留竟夕谈乃去且厚赠之光洵官至尚书有名

　　○金主事

　　金诚字诚之籍广州右卫读书社学挥使麻张最亡赖系之诟曰若军余乃故褒博儒生装耶褫其衣使薙草烈日中稍缓挞之诚泣曰读书冀显扬今亏体辱亲矣张愈怒逮其父窘辱之父子相视泣不敢言行贿乃免未几诚领解首登进士第刑部主事张坐杀人逮至望见诚一步九顿诚笑迎之言于堂官脱其罪张造诚诚执礼如平时张感泣以女妻其子

　　○冯会元

　　开之 【名梦祯】 先生湖人筑精舍于孤山曰得附林处士足矣并买舟西湖二女侍歌舞甚适不能饮惟佳茗清香与衲子伍不甚教子每曰人生自性苦苦督训多费物力供师友之奉痴人开之善谑与贺吏部伯闇 【名灿然】 善贺矜自律每相会开之故以谑语挑之贺大怒愈怒愈谑贺亦无如之何至拂衣去且怒且骂开之惟笑而已
　　邨老曰朱祭酒平涵 【名国祯】 评二公以开之能游戏三昧而贺不逮远甚又云抛却富贵易并忘子孙难冯葢逍遥地行僊也

　　○王通判

　　王见溪 【名之稷】 邑人贵阳通判运木渡黄河其最大者二忽逸陷廞泥中千人不可出文祭之乃起复见梦曰吾三千年羣木领袖今乃逐逐随其后终当别去必欲相烦应天子命非以巨舟载不可如其言拽而登舟举缆一呼如跃舟行甚疾绝无阻塞

　　○汤都督

　　汤沂东都督 【名克宽】 戮海寇王良剥其皮鞔鼓号人皮鼓今在镇江北固山闻其声比牛皮鼓不甚扬世庙时事

　　○戚少保

　　元敬少保 【名继光】 山东莱州人逐贼至闽海夜半见赤光起波际使善没者探之乃一古铁猫也重可二百斤纯绿透莹少保素有中散之伎因合闽中铁丝髻手炼之凡百余火以其半刀八又重炼其半百余火剑三俱作青色烂烂中夜有光射眼不减纯钩干莫云
　　邨老曰余读弇州宝剑十歌得其序若此因忆先尚书曾监少保军剿流贼曾以一刀相赠后万历戊子少保至吴先员外遣余往候少保首问此刀曰此希世之珍也岂即此手炼者欤其三剑一以自佩一赠汪伯玉司马 【名道昆】 一赠弇州亦见诗序中刀后落少弟象州手少弟死无子遂不复知所往岂成龙飞去乎少保又赠一软铁刀可作腰围纵之复直亦在少弟处

　　○徐把总

　　徐把总 【名正】 守狼山于江中得一铁矛形制古朴不类近时物其款识数字漫不知何等语一日置之舟前飓风偶作海潮突涌邻舟皆簸荡上下不能驻足独此舟晏然如履平地明日置之他舟亦然又明日又置一舟无不然者

　　○刘吴两公

　　刘太守 【名钰】 沔阳人每行必以双椑自随吴尚书 【名山】 吴江人亦如之尚书后以郭勋事触圣怒勒归卒于利国驿即用以殓

　　○吴明卿

　　明卿 【名国伦】 自作生穴旁祠题其柱曰陶元亮属自祭之文知生知死刘伯伦荷随行之锸且醉且醒年七十四自志铭而卒

　　○张副使

　　副使 【名嘉孚】 渭南人将卒谓其子曰世人生但识几字死即有一部遗文但蓄几文钱死即有一篇志文吾耻之否德不辱名公笔自题姓名官位家世岁月于石足矣不遵吾言以不孝论

　　○蔡儒

　　邑秀才蔡儒者狂士也稍知属文而过自许可一口遭前辈冯姓者于途冯葢久饩而待贡者年老行迟蔡从后趋而前过之冯欲揖不顾而去冯呼之曰蔡子汝全未全未何目中无人也蔡回顾答曰冯老快哉快哉何尻中能言也人尽薄之未几儒考劣被黜竟以郁死昔唐陈通方少年登王播榜第播时年五十余通方戏拊之曰王老王老奉赠一第言日暮途远以登第赠官也播谕其意答曰陈少陈少切莫发恶诮其恶少也播后入相通方因之仕宦不达以困蹶终二事绝相类

　　○船舫

　　某子甲造一船舫忌者告之监司谓水中造房侵占豪霸地方害监司北人大怒谓水中可造房何事不绳之急其人累诉不能白一儒生草状曰南方水乡家有船舫即如北方旱乡家有马房监司悟狱解

　　○诸葛铜鼓

　　余业师薛希之 【名志学】 广西天河尹带一铜鼓归形制与常铜鼓同差小而音响洪远曰此诸葛铜鼓也及考之诸葛铜鼓有奇文异状雕螭刻虬间缀虾蟆其数皆四而今皆无有当是赝物凡破蛮必称获诸葛铜鼓葢蛮中以铜鼓至宝其有剥蚀而声响者上上易牛千头次者七八百豆藏二三面者即得僭号寨主冬冬如鼓不作铜声

　　○王忠肃

　　忠肃公 【名翱】 素不善谐谑一日见一巨僚目送一美姝既去复回顾忠肃云此人甚有力巨僚曰公何以知之应云若非有力公之头何以被他掣转去王文恪公方及第胪唱毕忠肃适故报至举朝嗟叹一大僚曰失一王翱得一主鏊又何憾焉

　　○汤会元

　　会元汤霍林 【名宾尹】 乙未会试前一夕有举子梦见冕服一人坐殿上召之入试试题一纸有晋元帝恭嘿思道七字翻飞不定与易水生争逐之彼先得及入会场第一题是司马牛问仁章所谓晋元帝者姓司马元帝牛金所生合司马牛恭嘿思道是汤会元言月言会元汤霍林则易水生也又丁丑科会试有召僊者问今岁场中何题书曰下论又问下论何章曰子贡又问子贡何章曰天机不敢泄又问会元何人曰非一非三非驴非犊当时不能解及开之 【名梦祯】 作会元开之冯姓知前二句乃冯字试题子贡问曰何如斯可谓之士矣章

　　○慈幼局

　　万历十六年戊子吴下大旱米石一两六钱饿莩载道鬻男女亡售主则生弃之累累道左呼号之声处处不绝未几而毙五六月尤多至填街塞巷秽气四达因思宋世于郡县立慈幼局凡贫家子多欲厌弃不育者许其抱至局书生年月日局置乳媪喂鞠他人家或无子女却来局取养之岁祲子女多入慈幼局道无抛弃者此法良善不知今时可放而行之否

　　○正政

　　正月之正作平读因避吕政也不知何以自汉至今不改古称临文不讳今则文辞诗歌皆从平正之作政右军自避家讳也不知今人何以尽从政凡用正字多改政字此何避乎又或以二字古通用可笑又太守之守廷评之评不知古何以作去声尚书之尚不知今何以作平声或曰尚字避上音容有之

　　○姓名谬

　　颜氏家训曰夫学者贵能博闻也郡国山川官位族姓衣服饮食器皿制度皆欲根寻得其原本至于文字忽不经怀已身姓名多或乖舛纵得不误亦未知所由近世有人子制名兄弟皆山傍立字而有名峙者木傍立字而有名机者水傍立字而有名疑者名儒硕学此例甚多颜公之言如此近见吾邑一大老姓萧兄弟五人以宫商角征羽名而中贯以应字是则以萧箫矣 【又南剑一少卿萧九成名韶】 萧是蒿草何能应五音乎又一友号淹博不欲言其名一日于酒中问余极是何木余曰但闻极是屋脊之栋有最甚之义故四隅称四极实不闻是木名此友曰岂有从木傍而非木者余曰然则棊榻杵杷楹柱楣梲尽是木乎友大不以然
　　邨老曰吾闻成化间有吏建言时事某给事恶之以激厉风俗之厉脱写力大不敬参送法司问罪不知厉本古字汉书凡称风厉勉厉皆不从力此吏亦不能自明又一给事阅兵部题木以妓不从女呼吏笞之翌旦有不平者令受笞吏执韵书以进乃赧颜慰遣之此皆不识古字故也近日邨中一塾师从余借说苑而书刘向作柳向余戏荅以一绝云汉家龙种岂凡庸说苑文成似鼎钟若使更生木宗元何不认华宗是葢道听途说知有刘向未究刘木何字而强作解事曰吾胸中有说苑书也孟劳岂不公子颛顼岂不诚专翾也哉又侄本妻兄弟之女称古者诸侯之女嫁于诸侯以娣侄从左传所谓侄其从姑是已今人称兄弟之子侄不知误自何时近来又以侄字从女不雅改作侄字不知侄字直一切与秩帙音同侄敕栗切与抶咥音同又训牢也坚也与兄弟之子何与狄梁公谏武后姑侄母子孰亲不闻从立人傍然称侄之误从来久矣今随俗称呼则可施之文不若称从子族子当乃侄字断不当从立人古今字多有不同然俱有自来如皋字许重叔说文云皋字白下从本亦非本亦非半东观汉记马援上书云成皋县印白下半丞印四下半尉印白下人人下半一县长吏印文不同恐天下不正者多事下大司空正郡国印章　罚字古从刀谓持刀詈人元命包改从寸寸法也　对古从口汉文以多言非诚去口从士　迭字古从三日言决罪三日得宜新莽以三日大盛改三田　军陈阵始于王羲之　形景之影始于葛稚川　隋本随隋文帝以周齐不遑宁处去走存隋　尚书考异马乘王首开元文字子在母怀　刀下用音搉两点下用音鹿今作冉字非　口在天上吴黄头小人恭二在天下酉天保一大人口八十甄舒仲子舍西土瓦中人董千里草赵小月走亨二月了卓十日卜李十八子昌二日运军走隆化降死三刀州破田丑此皆象形取义非字书偏傍之法也故谓图纬云　马头人长人持十斗畛则尒有田地则土乙力梁武署贞与上人魏武署合人一口此又以字戏也昔人谓王右军不识偏傍今以讹传讹甚有止读偏傍者可胜数哉

　　○县官

　　里中一富翁输赀得冠带亲朋辈醵金钱往贺向余乞一文余文中有县官不爱名器以罗天下逸才句一里中儿强解事谓余此翁实走人京师从吏部乞得札付非寻常县尹所给义民比柰何以县官辱之余欣然改朝廷云此儿咤于人徐君大卤莽非我几成轻薄得罪某翁按前汉东平王传今暑热县官年少注谓不敢指斥成帝故谓之县官又霍禹传县官非我家将军不得至是注谓天子又卜式传会浑邪王等降县官费众贫民大徙皆仰给县官注皆谓指天子
　　邨老曰今人文字多有相仍袭用而不得其训故聊摘一二笔之以备遗忘已见弇州言及汉隽者不录如耀灵日也　望舒月御也　封姨巽二俱风神滕六雪神青腰玉女霜也　郁华奔日之僊一名郁仪结邻奔月之僊　羲娥羲谓曰娥谓月也　少海前星俱太子青宫春宫东宫太子宫也　倩娇客壻也　僚壻友壻同门壻今谓之联衿　冰叟妻父也　藳石古夫细君妻也　贻厥友于子孙兄弟歇后语也　宅相甥也　玉楼两肩银海目也　灵坚鼻神也字玉垄　尊章舅姑也　长喙参军猪也亦名乌金　髯主簿羊也又僧作蒸豚诗谓羊毡根　北虏谓牛古旃　韩卢宋鹊良犬也　白望青曹骏狗也　伊尼鹿也　虞吏虎也　当路狼也　夜光霄烛照夜青并萤也　舂鉏鹭其行若舂亦名碧继翁　催归子规也亦名姊归唤起春鸟　钩辀格磔鹧鸪声　刍尼野鹊也　郭索蠏也亦名无肠公子　鱼婢小鱼也　赤鯶公鲤也　归昌长离鸑鷟并凤名　主簿虫蝎也　红叱拨猫也亦马名　白鸟蚊也　沙虫虾也　蜻蛚蟋蟀也　孔升翁大虫也　金衣公子莺也　绿衣使者鹦鹉也　孙供奉猴也　石眉虫猿也　元衣督邮也亦名清江使者　河北从事鳖也　河伯小吏乌贼鱼也　赤弁丈人蜻蜓也　蝶之大者曰凤子车　糁缶将军油蒸校尉鱼且也音市演切与鳝同俗作鳝非　河祗脯干鱼也　寒具亦名达娄即今环饼南方谓之线饼笼饼馒头也
　　钻篱菜鸡也水梭花鱼也并僧家谜语又谓酒般若汤见东坡志林　汉诏以盐食肴之将　蔗饴沙糖也蔗亦名饴蔗亦名都蔗　青州从事清酒平原督邮浊酒又谓中圣中贤中如字　欢伯钓诗钩扫愁箒俱酒号曲米春亦酒名 【酒名甚多另录别卷】 　苞芦鱼鲊也　羊我氏谓今经义也　羽檄书亦可称羽毛书　牛腰卷名　苍官柏青士竹也　湖目莲花也　荔奴龙眼也写作离支亦可　绛衣仙子海山仙人并离支　石阿醋石榴也　九列君柳神也　木芍药牡丹也　疗愁花忘忧草并蘐也　销恨花千叶桃也　毛颕管城子中书君毛元锐毛锥子尖头奴并名笔亦名不律　陶泓石虚中即墨侯并名研　陈元易元光松滋侯并名墨亦名隃糜　楮先生楮知白好畤侯并名纸亦名侧理寿光侯敬元颕镜也亦曰容成侯　莫难便面屏面并扇名亦曰箑　忘归金仆姑并箭名　青萍纯钩湛卢豪曹鱼肠巨阙龙泉太阿工市紫雷液星青冥龙藻属镂步光孟劳并剑名　青犊漏影并刀名渠荅甲也　木上坐杖也　大黄弩繁弱弓也　银凿落金叵罗饮器也　革华皮鞵也亦名下邳侯水车飞鳬皆竞渡舟名　仓琅根宫门铜环　服匿藏酒罂　鼙婆琵琶也　军持净缾也　不借草鞵也　钵塞数珠也　裋褐之裋音竖今多作短　袪袖口袂袖也　白接离襕衫或曰巾名半臂背搭也　田衣袈裟也　袯襫蓑衣也

　　○五方之音

　　圣人在天子之位能使天下书同文不能使天下言同音故自政谢结绳教兴书契天粟昼零市妖夜哭由来久矣毋论庖仓所制万世遵行即吴孙休创八字以名其子雨单冏雨大舛壾先攵禾午火乃湾迄觥贤莽举褒拥八音唐武则天制十八字曌山坔○乙囝○出十香□士黑士□千方士賏土□禾欠风髟土乃照天地日月星君臣人戴年正载国初证授圣十八音南汉刘岩自制龚音俨虽不行于今时想当时文移章表中自应遵奉故书同文即非圣人凡在天子位者均能约束之使无异若夫五方之音即圣人势不得不穷今天下音韵之谬者无如闽人即其呼父郎罢巳可笑矣而二音复无正字正如梵咒中二合三合之类而收之以鼻音又用土语读书唱曲听之同燕雀竞噪令人不复可译唯有睁目捧腹而已粤人亦然至苏语王黄不辨已见笑于北人不知黄胡光切王吴光切胡则华姑切吴则王姑切特几希间耳不甚谬也其最谬者则三山与珊同叶侵青与亲同叶葢因吴人全是齿音亦复不辨开口闭口且无入声故庚青每犯文侵寻寒山每犯监咸桓欢先天每犯廉纤也然未常无字如闽人之但有声也若松江以水矢以猪支益又甚矣
　　至于四方音韵其不正者尤多如北直山东以步布以谢卸以郑正以道到以屋乌以陆路以录虑以阁果无入声韵故也入声内则以缉妻以叶夜以甲贾无闭口字故也此则与吾苏无闭口无入声同特其音稍胯收之喉颊间耳河南人以河南渴 【音可】 南以妻弟七帝山西人以聪村无东字韵江西湖广四川人以情秦以姓信无清字韵歙睦婺三郡以兰郎以心星以亲青以人仍无寒文侵三字韵又如去字山西人库山东人趣 【去声】 陕西人气南京人可 【去声】 湖广人处又山西人以坐剉以青妻陕西人以盐年以咬褭台温人以张敞桨抢长年桨宁之类皆因韵学不明反切各异清浊殊方喉舌齿唇牙五音混杂故也要而言之我吴音宜幼女清歌按拍故南曲委宛清扬北音宜将军铁板歌大江东去故北曲硬挺直截今学士大夫凡文章骚赋铭诔诗词所斤斤奉若三尺不敢一字相假者非沈约四声韵乎其金元词曲传奇乐府始宗周德清中原音韵特作词人与歌工集之耳学士大夫不知也然二公之韵大有可商约之始四声韵也自诧灵均以来未始有覩抉天地之秘旨可称入神然在当时已见斤于梁武受驳于陆厥后至隋刘臻过陆法言论及声韵大要谓吴楚则伤轻浅燕赵则伤重浊秦陇则上声入梁益则平声似去然有音切即寓于字义中者如之乎切诸也而已切耳也如是切尔也何不切盍也不可切叵也至于闾里鄙语原有以音切呼者如突鸾团屈陆曲鹘仑浑鹘卢壶忒口煞大 【音代】 咳洛壳凡此非有师学授受也天然自成莫知所以约所谓入神殆此类耶然祁连天故天山祁连穹庐居故名所居穹庐即胡人且然矣乌用诧入神也
　　元周德清痛恨其讹欲以中土冶音胜之而中土之音固自胜也葢洛邑天下之中帝王都会德清参较方俗考核古今故其制中原音韵稍折衷或者以三声夺四声病之然大江以北并无入声悉叶入平上去三声在在然也德清之驳沈约也即约复起恐无以荅谓靴在戈韵车邪遮嗟却在靴不叶车车却叶麻元暄鸳言蹇焉不叶先却叶昆温门孙翻不叶寒山却叶魂痕其音何以相着不叶挥杯不叶禆梅不叶糜雷不叶羸必呼梅埋雷来方与咍台叶如此呼吸非鴂舌而何然此特大畧耳约之病实不止此如东冬一声也何分二弇州谓同戎弓中等其音浊故属阳属东宗松攻逢等其音清故属阴属冬不知东多龙切同徒龙切其清浊阴阳较然故得以同入东且东冬二字俱多龙切安所别乎况何韵无阴阳即如三江内江邦阴矣庞幢非阳乎又何以不分也即空同先生亦谓宜分愚不能得其说最可笑者凡帆二字入十五咸闭口韵与衫严同叶此则即鴂其舌恐亦不能翻调矣
　　明兴高帝召儒臣宋濂等谕之韵学起于江左殊失正音有独用当并通用者如东冬清青之属亦有一韵当拆二韵者如虞模麻遮之属皆当改正后纂集成书大约依三衢毛居正论凡独用并通用者如微之与脂鱼之与虞欣之与谆青之与清覃之与咸尾之与旨语之与□隐之与轸迥之与静感之与豏未之与去御之与遇焮之与稕径之与劲勘之与陷迄之与术锡之与昔合之与洽是也有一韵拆而二麻字韵自奢字以下马字韵自写字以下禡字韵自籍字以下是也又有以中原雅声正考如冬锺第二韵俱并入东韵江第三入阳韵挑出元字等入先韵翻字残字等入删韵之类是也其字画大以说文正今偏傍点画舛错者并依毛晃正之如又支母母殳羙美之类是也高帝初立法甚严犯者不赦然今偏傍点画之类唯题奏本用之他不尽然也音韵唯御制用之他不能尽然也大率吾辈唐律绝句自应用唐韵古体自应用古韵若夫作曲则断断当从中原音韵一入沈约四声如前所拈出数处不但歌者棘喉听者亦自逆耳试观元人马关王郑诸公杂剧有是病否或曰若然则新篁池阁当作池果唱乎恐笑破人口也曰不然以阁字轻出而后收之以果此在凡入声皆然不但一阁字触类可通此唯吾友秦季公知之近唯松陵沈平舆若张伯起则纯是庚青零丁齿音矣

　　○药异名

　　天狗人参也天猪菖蒲也天牛雌黄也天羊雄黄也天鼠防风也日精云母也地髓地黄也道人头苍耳茱萸别名秋子古人谓山精兔缕兔丝也胡王使者羌活也甘草市语名国老假君子牵牛也含丸使者花椒也九日三宫吴茱萸也时美中莳萝也魏去疾阿魏也骨鲠元君薢也野父白头翁也玉虚饭龙脑也黑龙衣鳖甲也沙田髓黄精也无声虎大黄也草兵巴头也琥珀孙松脂也一寸楼台蜂窠也八月珠茴香也吉祥杵桔梗也丑宝牛黄也化米先生神曲也混沌螟蛉寄生草也丹山魂雄黄青要女空青

　　○员帽

　　部使者王化按浙一举人冠员帽入谒王问曰此冠起自何时举人曰起自大人乘轿之年王大惭反加礼焉
　　邨老曰员帽之制闻祖宗以辟公交车者长途遮阳之用想即唐之席帽宋之重戴乃春元辈欲以自别于生员监生取以本等冠服三十年前吾邑春元尽皆用之郡城独不然无论用违其制亦殊不雅观今则吾邑亦用儒巾矣若夫外官三品用申韦轿余悉乘马祖制也今之遵制者唯一典史矣

　　○蚁子官

　　京师唯内官妇人遇轿不下马不引避宋栗庵太宰 【名纁】 转长安街一老媪面衣不避隶者误以男子也呵而引之下媪露而指太宰面叱曰我在京住了五十余年这些见了千千万万希罕你这蚁子官隶人无如之何亟前行媪亦加鞭去太宰到部笑语同僚曰今日晦气空受了老妇人一场大骂同僚问故语以状复大笑曰这媪眼孔大一吏部尚书则当得蚁子听者俱失笑
　　邨老曰吾邑一富室以赀受阃幕归令缝人制袍服恐其不如式也谆谆告语曰领当如何襬当如何去而复来一日之间十数叮咛顾复既成取补令缀语之曰若亦识此乎缝人曰识此鹭鸶七品服也阃幕曰若何便能识岂亦曾制此耶缝人曰瞿会元余主顾也见会元初授编修归曾服此后学士则制白鹇服今侍郎制孔雀服朱灿烂也故能识阃幕扪舌去

　　○林虞谢好奇

　　林釴子克相闽人文好用奇字令人不识然字非素习不过临时检玉篇中不常见者填入耳日稍久或指以问釴釴亦不识也武林虞淳熙字德园亦如之邵武谢申字耳伯作文学樊宗师一字不可解且不可句人之好奇如此何异山魈山怪哉

　　○陈给事

　　给事 【名谔】 永乐时给事奏事声震朝宁上令饿数日奏对如前上曰是天生也呼大声秀才已复忤旨上命坎瘗之请瘗者云吾今夕乃大瓮所苦请其故则骂曰叱嗟汝不知耶朝廷瘗人当如瓮可令速死瘗者从之遂得屈伸凡七日不死释还故官

　　○王知府

　　王知府 【名进】 昌邑人洪武初宁波知府堂馔用鱼肉命埋之号埋羹太守有给事来谒具茶给事客居间公大呼撤去给事惭而退又号撤茶太守

　　○韩襄毅

　　襄毅 【名雍】 郡人巡抚江西每对庠士称说诗书庠士易之曰巡抚千字文秀才安得称说诗书公闻之檄学使送诸生来考以律吕调阳论闰余成岁策诸生皆不能详公曰我辈做秀才时读了百家姓便读千字文诸生如何连千字文也不读士皆媿服

　　○王御史

　　神宗四十年南京御史王万祚严州人巡江至我苏吾邑有女巫妖媱惑众土人禽以献其罪甚确王览牒忽大怒坐土人诬各与杖数十时盛暑毙者十余人王回京忽覩羣鬼挠之搏颡呌曰这是我不是我不是流血立死
　　邨老曰太史公曰怨毒之于人甚矣哉邑有一椽孔□□舞文杀人甚众后入京以飞过海选北地某县尉方饮公堂酒散入衙履阶即跪下口称饶命家人出掖问故曰某某在此皆其平日故杀姓名也立刻死又成弘间狱吏曹子文每承上官风旨或受仇家贿嘱欲死其囚谬先以疾申不数日辄报死实杀之也如此者非一人也一日与众坐狱舍忽旋风从外来子文色变神乱张目若对语曰某人某官所命某人某家所嘱非我罪也语竟而死又里中一庠士亦以承望风旨杀一族人未几生一人面疮于左股唧唧作声似人言语欲噉彘肉以少薄肉覆疮口痛少上去肉复痛后数日肉亦痛矣始呼天既呼父母痛愈加忽作念曰岂某兄祟乎痛辄止复又曰此某人指也痛又作于是连呼某兄某兄饶我饶我日夜不停声彻于外如此者月余而死此余所亲覩闻者

　　○邱司寇

　　月峯 【名橓】 人极怪异不近人情在省中时湖广方巡抚 【名廉】 馈之五金疏发其事方以此去人不直之后居乡力却上官馈遗而多负国税有县令恶其矫积所却馈遗数十百金请于两台以抵逋税邱大惭

　　○缠足

　　客有征及缠足事者余不能知其所自始姑应之曰缠足上古无闻俗传自妲已始谓妲己乃雉精足犹未变故裂帛缠之然无所证据不足信齐末东昏侯潘妃凿金莲花以贴地令妃行其上曰此步步生莲花又南唐李后主宫嫔窅娘纤丽善舞后主作金莲高六尺饰以宝物钿带缨络莲中作品色瑞莲令窅娘以帛绕脚令纤小屈上作新月状此即今之弓足也则弓足始窅娘矣然赵飞燕能掌上舞子建赋洛神曰凌波微步绿珠香尘无迹曰步微曰掌上无迹则纤细可想岂摸拟今之尺二天然脚乎且以今之尺二天然脚行金莲上纵十丈花如船藕不知堪容几踹昔吴宫有响屧廊以楩梓板藉地西子蹑屧而行则有声若今尺二之屧其声之厉当作何如胡足传也故愚以纤足即非始于妲己亦决不始于窅娘及读新都杨用修跋汉杂事秘辛中一段有云余常搜考弓足原始不得及见秘辛中约缣迫袜收束微如禁中语则缠足后汉己自有之博洽如用修亦无定见何况我辈乎一日读田子□衡留青日札其咏双行缠有句云非乏运花□□□□芽缩知音美自然丝竹不如肉不觉喷饭此獠邨鄙杀风景若是急取杜牧之诗及王盘词读之始涤喉中之秽杜诗云钿尺裁量减四分纤纤玉笋裹轻云五陵年少欺他醉笑把花前出画帬王词清江引咏睡鞋云猩红软鞋三寸整不着地偏干净樽前换晚妆灯下勾春兴几回把醉人儿轻拨醒

　　○徐府丞

　　南京徐府丞文江郡人初名申锡后申文定王文肃入相忽去锡字止名申省中所参谓兼时行之双姓避锡爵之偏名葢文定初姓徐而文肃则名锡爵也府丞巧于仕宦故省中以此嘲之

　　○两宗伯

　　瑞州敖宗伯 【名铣】 与吴宗伯 【名山】 婣家居相近敖豪于饮吴方初度具冠服过觞之及门已苦饥矣吴戏出句欲敖对对就方具酒句云暖日宜看胸背花敖应声曰寒朝最爱头脑酒京师凡冬日客到以肉及杂味置大瓯中注热酒觞客名曰头脑酒葢以辟风寒也吴人谓之遮头酒

　　○张经历

　　闽人张万里字广陵嗜酒遇饮辄狂肆骂坐醉吐街市中且行且吐羣犬随之张目叱曰勿争吾且尽吐所有与汝市人大噱敏于文久不第后得官经历

　　○刘滋

　　濮阳人刘滋少庠士家贫无以自活然有心计去逐什一之利十余年致数万金家藏白镪皆铸大颗颗四十斤有剧盗韩某者使其党刼之得刘刘曰若辈利吾财耳指示其藏所曰任自取贼见大颗喜尽力携之人不过二颗既去刘告家人亟远匿贼且复至贼复命于韩韩曰此人杀乎曰未曰吾辈无噍类矣亟命复往杀之刘已匿无所得韩曰败矣携两三颗遁去既明乡人唁刘刘曰财固在也告官捕之不数十里贼尽获金皆如故独失韩所携
　　邨老曰吾里中有邱老四者贼魁也其伎俩堪与韩匹其徒甚众有庠士从之游者余识其人不欲言其名然已载之爰书矣一日令其党刼海上一巨室既得一二千金归众各自夸诩其能邱曰请各言其出入发箧之状对次庠士拍手笑言曰若等徒豪举何如我快畅彼有美姝我得而奸之邱嚬蹙曰噫败此役者必汝矣吾不愿分汝嬴矣遂去不复顾未几而事发庠士独受禽爰书之丑至今犹在人口邱着一书名胠箧秘诀甚奇余得闻于庠士戏语之曰此暴客阴符经也后闻此老贼在江阴夜则聚伙行刼昼则佯双瞽人推命三年而人不识卒以考终

　　○拆字

　　京师一术士姓赵 【名吉六】 江右抚州人善谢石拆字术人有所叩随意书一字则随字解拆吉凶甚验名甚噪余偕邑中两春元往叩之时辛丑会场纔毕两春元一姓陈一姓张俱问前程事余则欲得家报耳入其门赵方课一童子读学庸见我辈去叱童子去收书置几上余指示之曰此两春元俱大才赴罢会场中固其所必然所不知者名次耳陈春元即指其书签上庸字赵曰庸字上半庚庚者更也更者化也今庚不成更何能化乎且公登第便当用世以不成之庚压于用上正恐无所用耳莫怪直言次至张春元亦指书签曰大字赵嚬蹙不言张曰但据理直言何必忌韩赵曰依此大字公亦尚须有待余曰试言其故曰移大字上一直置下中成一不字故沉吟也两春元大笑次至余写贝字曰欲得家信耳赵曰尚远以贝字上目字横转则四字其四月初八乎然四八成三十二三月二十外当有信余深信其言归即书而粘之壁后三月且尽家信茫然时从兄廷珍初第观工部政过余酒中见壁间所识方共讶家信之难到忽一人突入乃兄家纪纲名祥者也相对一笑余问家信云在蒋侍御船我于德州从陆先行计其程来月初旬必当抵湾至初八余不待问至先往湾中候之蒋船初十始到则在天津马堂处担阁两日也两春元亦下第
　　后于郡人杨春元玉苍 【名大润】 座中谈及杨亦闻其名欲往叩杨时留京就选应得有司而李大冢宰对子 【名戴】 与杨之尊人大司马震涯公 【名成】 有旧已拟湖州司理缺矣玉苍书一湖字曰就选得此地否赵曰水中捞月岂能就乎且君十口在水月之间水月阴象也当也有不安之耗君不应久留此矣玉苍又书一柄字问曰此人在家安否葢时已闻长郎有病故问也赵曰移木傍右一点置左显是病字玉苍又书一席字问曰即病无大妨碍乎赵曰此麻巾也兆甚凶玉苍不乐起甫欲出门而一人阑入余识其常州薛延州徐仪制峄阳 【名希孟】 客也时峄阳偶有小痾使之来问薛书一徐字赵曰众人倚一木不吉孰甚焉薛愠见于色大声咤曰小小风寒耳便不起耶赵呵之曰母怒当君再缴一字则书孟字赵前贺曰幸甚无大害薛曰君言展转惑人法也拂衣去不留谢钱既去语余辈曰此人性急不与实言移子一画置皿上则上了下血其人血己了矣不死何待峄阳果三日不汗死玉苍家问至则长郎病剧矣不及选而归其余所闻甚多奇中后以占右营佐击孙光前病恶其直以妄言祸福嗾内刑厂监逮之逓归江右光前承运库太监孙顺侄也未几亦死

　　○多子

　　自古称多男者汉中山靖王胜有男女一百人张耆四十二男子冯行已儿息二十二人宋淮南程干妻茅氏连八年孪生十六子我朝庆成王一百子近时林公 【名宰】 辛丑进士闽人曾尹常之无锡生五子五子各生五子共二十五人二十五人生七十人而女不与林尚未满七十四代得百人奇甚又有船妇八乳生十六子
　　邨老曰我观画墁录载张冯两公多男之故云耆开窗直厩舍先以马合纵婢隔观之从而之罔不成孕行己每五更以汤沃其下部日出方罢无他术其言甚异姑录以资笑

　　○陆妓

　　吴阊潼梓门有妓姓陆颇有姿性亦慧黠名籍籍侪偶中一时缙绅士夫悉与妮每召客争致之非陆不欢也后病瘵其假母初亦稍医治汤药既浸谷丸门前冷落遂厌恶之病益亟度不复有生理乃不俟其绝藁而置之城址不复顾己三日矣有丐者日棹一舟行丐河浒适过城下见藁中蠕蠕动启视之则陆也气尚属抱之入舟询其故始不能言沃以汤糜渐能言语丐者曰吾以瘵疾见弃假母若能怜我置我舟中瞑则埋之城下即九泉不忘若德幸而生则愿终身事若丐如言纳之舟中日以所丐得者饲之不半载而瘵愈乃日坐舟尾佐丐操舟若夫妇然往来阊阖间有年少某子甲故陆所欢也一日张燕河下客未集丐舟适就求食某子甲顾见陆大惊呼曰若非陆氏姬乎闻汝死久矣胡犹在也得非异物耶陆曰儿人也勿疑甲曰尔何以至此此岂尔所居陆絮泣诉其母弃丐收之故须臾而客毕集见陆惊喜无不幸其生存者邀之过舟不应令人督促之乃曰诸君贵人柰何令丐妇行酒客曰尔故旧欢非丐妇也陆曰昔娼则娼今丐则丐昔衣食于娼今衣食于丐诸君怜儿则幸以残杯余沥饷我舟中恩人足矣何颜复抱琵琶过尔舟道故续欢也诸君幸母相迫迫则问诸水滨矣由是诸客不敢违其意乃相与谋曰盍召其假母来我辈醵金酬丐彼愿既毕当无辞于我须臾而假母至语之故惊喜过望则女呼陆曰儿幸亡恙陆曰身非尔女尔女城趾下饲乌鸢多多时矣假母曰儿勿执迷儿不过欲酬丐活汝恩耳今诸公愿以十二金偿丐儿即不愿再上青楼诸公岂少外宅精舍逸汝终身顾不胜作丐妇乎陆曰不然丐贫也娼贱也昔娼也而实丐也今丐也而匪娼矣与其娼毋宁丐且汝死我丐生我丐实我天忍背之乎仍语丐曰有我在不患无十二金母堕彼火坑计中也急棹去某子甲令人迹之则见其泊舟无人处淅米炊饭炊熟取罐酒少鲑菜置丐前欢然与之对食此天启三年事也于王阿咸所目覩者
　　邨老曰余记陆妓事而不觉泪簌簌下也余少时人齮龁讦讼十年不解两遇深文吏罗致几不免后得三公立解三公者一茶陵陈尚书楚石 【名焉】 一仁和江都宪缵石 【名铎】 一吾邑翁稽勋兆和 【名愈祥】 三公于余有二天恩而余涓埃未有以报徒怀耿耿寸心葢江陈两公身在日月之际稽勋则夭吾侪小人安所施其犬马也然不胜媿此妓矣
　　又曰或疑漂母一饭韩玉孙报以千金以施轻而报重设施有过于一饭者又当如何余曰不然一饭施于饱饫餍足之时则诚轻施于得生失死之际不啻重矣千金施于寻常温饱之家则诚重诚难施于三齐王分茅胙土之后可以生人可以杀人可以贫人可以富人之日不啻轻且易矣虽然乌可责之今人哉客有谓信陵君曰事有不可忘有不可不忘公子有德于人愿公子忘之人有德于公子愿公子毋忘呜呼使天下尽如客言则中山狼传可以无作而张安贫儿恶用镂臂哉

　　○周公瑕

　　周公瑕 【名天球】 吴人善书少文征仲奖赏感之甚设像中堂岁时祀如祀先与五百谷 【名穉登】 张伯起 【名凤翼】 相左见即避去无子子弟之子长康亦夭无子以甥邵姓者嗣亦不克终 【尚欲增征召一】 

　　花当阁丛谈卷七

　　●花当阁丛谈卷八

　　叶台山日本论 
　　倭寇记畧 
　　茅鹿门剿徐海始末 
　　王忬 
　　张经 
　　阮鹗 
　　任环 
　　胡宗宪 
　　赵文华 
　　附黄质山叙刘将军淮上战功 

　　○叶台山日本论

　　论曰我太祖高皇帝威灵远播北畅南洽独倭驭之而不驯绥之而愈贰东瓯江夏僇力经营保障之具犂然毕举顾巨防隳于平世疆事獘于匪人重以匪茹罔惩包荒太甚郊关弛禁虎咒狎游遂令贡使内讧奸民外市纷纭纠结干戈日寻毒流海内十载不靖祖训之严于绝倭渊乎卓哉万世之鉴矣仍节录其叛服之畧于后
　　日本古倭奴国在东海中地分五畿七道三岛又附庸国百余大者五百里小者百里最桀黠俗喜盗轻生好杀每战必单列缓步蝴蝶阵前一人挥白扇进止木弓竹矢以骨镞刀极刚利中国不及也男子魁头断发黥面文身妇人披发跣足间用屦此其大畧也洪武二年寇山东淮南明年再入转掠闽浙上遣赵秩谕其王良怀旋表称臣入贡然其寇掠自如濒海郡县迄无宁岁乃令所在造海舟防倭嗣复屡贡以其语谩并却之十三年再贡所奉丞相书倨甚命锢其使明年复贡命礼臣檄数而却之巳复匿兵贡艘中助惟庸事发上乃着祖训示后世母与倭通而命信国公汤和江夏侯周德兴分行海上视要害地筑城设卫所摘民兵戍之防御甚周倭不得间小小入与我军相胜败永乐□年其王源义道遣使入贡时我方招来诸岛夷络绎海上倭乘之欺诈濒海复骚未几寇辽左都督刘荣大破之馘无孑遗宣德时逓贡逓掠备严则贡得间则掠与之期不遵我亦取羁縻示宽大而巳倭益肆无忌至焚官庾民舍缚婴儿竿上沃以沸汤卜孕妇男女剖视赌胜乐惨毒不可言正德四年王源义澄遣使宋素卿来贡素卿者鄞人朱缟也逃入倭有宠于其王易姓名充使其族人相与耳目奸利守臣白发之礼臣恐失外夷心置不问素卿厚赂阉瑾赐飞鱼服遗归嘉靖二年再奉使至是时国王源义植孱诸岛争贡以邀利大内艺兴遣宗设诡道先素卿至俱留宁波故事夷使以先后至序市舶中官赖恩墨素卿财先素卿宗设大忿相雠杀戕指挥刘锦袁琎大掠宁波夺舟去廵按御史以闻礼臣仍右素卿以给事御史言乃下素卿狱论死没其赀绝贡者十七年
　　至嘉靖十八年其王源义晴复贡乞易勘合还素卿赀不许仍申约贡必如期舟三人百不者却勿受夷性婪违约如故内地奸豪往往与市不偿直夷索逋急则哃喝官府以纵寇辞共出则阴泄之倭速其去且树德也如是者久之倭大恨言我挟王赀而来不得直何以归报因盘据岛中我亡命无赖及小民廹于贪酷饥寒困苦者咸相率从乱东南之祸大作于是朱纨以廵抚莅治之纨日夜饬兵严纠察上章暴势豪交通罪奸谋稍解纨竟豪所中自杀贼益猖獗三十一年残浙东明年犯太仓破上海崇明嘉善诸邑时王忬廵视忬经畧摘发颇有绪旋移大同去李天宠代将则卢镗汤克宽俞大猷是时倭至无虚月屯据柘林川沙洼青村陆泾坝诸处四出流剽而柘林贼最剧镗战孟宗堰大猷战金山卫天宠合诸将兵战乌程县之窑墩皆不利别将李逢时率浙东兵战新泾桥小胜随大败三十三年张经总督经前总督两广有威惠计调广兵御倭兵未集而工部侍郎赵文华以祷海至文华素夤缘大学士嵩贵幸颐指经经自以大臣位其上自重不下文华屡促出师经以兵机秘业巳刻师期不告也文华遂劾经养寇并及天宠诏逮讯时经巳与贼大战王江泾破走之斩首千九百八十有奇进攻陆泾坝贼又败之斩首二百七十有奇焚其舟三十余艘倭大创经上疏自理不听竟论死西市以周珫代经胡宗宪代天宠珫未几去以杨宜代属文华督察其师倭来者益多大众掠江北焚漕舟文华盛集兵战于陶宅败续遂还朝应天廵抚曹邦辅再战再败惟苏松参政任环战大捷贼别部自日照登掠赣榆自上虞登掠高埠皆不满百人官兵莫能御高埠贼转掠浙西南直破南陵溧水横行数千里杀伤无筭至苏州乃灭诸将大猷等逐贼海上颇有斩获而闽广倭大
　　至三十五年杨宜罢去宗宪代阮鹗代宗宪文华复出督师时浙贼惟陈东最强 【此下俱别有纪】 徐海后至与之合参将宗礼率所部河朔兵九百人与战于崇德三遇三克追踰桥桥陷兵隤礼死之贼进围鹗于桐乡鹗固守不能拔乃解去而宗宪欲构二贼乃遣人至海所若好语者东疑之宗宪则厚赂海使执东自赎海许诺即计擒东及其党麻叶等百余人以献而自率其众别营梁庄官兵遂围东巢尽歼其余党进攻海于梁庄海死别部据舟山俞大猷攻之未下会夜大雪大猷督兵进贼拒战败归巢拥栅自固我兵纵火焚之斩首百四十余级余悉死巢中两浙平其明年诛王直王直者徽人也啸逋海上能号召诸夷治大舶巢五岛中奸商王滶叶宗满谢和王清溪等共集众相与署置倭之来皆直等导之宗宪欲招之乃迎其母妻至杭供具犒惠甚厚而先是鄞生员蒋洲者上书督府言能说直使禁戢诸夷母内犯宗宪遣洲行以生员陈可愿副之至五岛直邀入言日本方乱往无也诚令我辈得自归无难倭矣遂遣养子毛臣同可愿还且白直语而传送洲至后岛其岛主留洲稍传谕诸岛居二岁乃遣僧德阳及夷目四十人随洲来入贡直亦许俱至而宗宪亦遣毛臣归报直所以游说百端至是直乃来御史王本固疏言不宜招直异议哄然直至觉有异乃先遣王滶入见宗宪曰吾等奉招而来谓宜信使远迎宴犒交至也今行李不通而兵陈俨然公毋诳我乎宗宪曰国法宜尔毋我虞也与约誓坚苦直终不信也曰果尔可遣滶归宗宪立遣之复以指挥夏正质直乃使毛臣王滶守舟而身入见顿首言死罪且陈其与洲戮力状宗宪慰藉甚至合届狱中俟命疏闻诏诛直始宗宪本无意杀直以本固争之强议者且谓其受直金欲贷其死故宗宪惧不敢请直死王滶毛臣杀夏正率余众据舟山征之踰年乃解
　　三十八年倭寇江北分数道入廵抚李遂驰至如皋与贼遇白蒲诸将言宜及其未定击之遂曰夫战贵得地贼方锐而我军未尝见大敌即小挫难复矣约勒军中毋得言战贼益进遂策曰贼分道入过如皋必且合合则道有三自泰州逼天长凤泗即皇陵惊最要自黄桥逼仪摇南都而梗漕次之若从富安而东海滨荒凉掳无所得至庙湾绝矣乃吾得地也于是部诸将防遏令母得过天长仪而分兵缀贼后贼果走庙湾遂欲以策困之通政唐顺之以视师至促战斩获甚众顺之会有他役释去遂益合兵攻围贼困甚欲遁副使刘景韶督兵焚其舟贼救舟我兵水陆攻之大溃斩首八百余级江北倭悉平其寇福建者张甚连攻破宁德福清永福诸邑廵抚阮鹗罢去王询刘焘游震得相继抚闽无尺寸功宗宪檄参将戚继光往援时贼据宁德之横屿阻水营路险隘官军坐守踰年莫敢进继光军命严所部用命至则令军中人持束草填河进力战大破之生擒九十余人斩首二千六百余级焚溺死者无筭夺所掳三千七百余人归乘胜剿福清牛田倭又破之继光初至福清邑令及父老请师期继光曰吾兵疲且休矣俟缓图之贼侦者归告不备其夜督兵行三十里黎明破其巢邑人尚未知出兵也继光归贼复肆
　　四十一年攻陷兴化总兵刘显去贼一舍两军不敢战复命继光往时贼方巢平海闻继光至欲逃俞大猷所扼不得出继光督军薄战大猷继之因风纵火贼皆糜巢中无脱者支党寇仙游连江诸处葢讨平之当是时微继光几无闽未几广东倭亦官军所败逃至甲子门将夺舟入海暴风尽溺得脱者仅二千余留屯海丰俞大猷就围之贼食尽欲走副总兵汤克宽伏兵待之贼至伏发擒斩几尽倭患遂息自东南中倭以来十余年间中外骚扰财力俱诎生灵之涂炭巳极倭亦大伤至尽岛不返隆庆时海上逋寇会一本等复稍稍勾引人犯闽粤我亦严备旋至旋扑非如嘉靖之季矣始倭盛时议者以市舶罢夷无所衣食故反宜开市如诸番参将大猷以倭与诸番不同诸番产物多舶至而征之其利厚倭之市仅一刀一扇无他产可利也而又生祸端国初绝之今忍开之乎且倭能苦我者以我陆而御之主客反而胜败分也吾以海堑以舟家明风候严约束来击去追倭可创矣舍此不图而轻与之市国家生事后必悔之大猷习海上事后多用其昼

　　○倭寇记畧

　　嘉靖癸丑四月昆山倭贼所攻围都司梁凤承檄来援巽懦不敢前于是贼自四月初七日起至五月廿二日止围凡四十有六日初其攻也止利镞遥射迭发时以佛郎铅锡铳间之又数日则以云梯无数倚城至有缘梯近堞者有持长钉手钩而上者俱被杀贼乃退又数日则各背负门扇或拥木商篺舍蒙以濡被隐其下以拒矢石穴其郛入于□以火药旧絮焚门阖门几败城上乃用油灌蓑裹以火药吊火爇之天又转风助炽贼于是皆突走独焚门者不出傍一人云此楼板有隟何不撤起灌以热油沸汤乎问其姓名曰我唐胜也即如其计歼六贼焉又石击其二大王最名枭雄者毙之贼势乃稍稍引却于是令城中遍索唐胜将赏之讫无其人咸谓神祗显化云今就城立庙祀之即所称卜将军庙者是也当是时微唐策城无幸矣至五月初九日张同知以狼兵至杀贼二十余人惜后援不继寻有□□之败然贼气巳阻去志决矣至二十二日乃退尽至九月而入吾境
　　嘉靖三十二年癸丑倭奴煽乱猝犯松江太仓且入邑境邑令王苍野 【名鈇字德威】 浙之东乡人以壬子至素有才干时承平日久兵不能猝练乃阅狱簿得重犯桀黠数人许立功赎罪邑故边海大豪多薮亡命非奸先是监司檄令收之公曰招之便亡何诸豪踵至公尽贳其罪俾隶署中爪牙至是语之曰寇且至矣尔辈何以报我咸曰愿効死乃立耆长俾部署良家子弟得数百人日夕训练而自挽强弓鹄射以教之试以击剌无不应手糜者邑城自胜国来其址久圯议筑之而苦财诎适富民谭晓争产献赀四万公乃下令鸠工庀财晨车夕骑日仆仆畚锸间食不遑咽稍不趋事者手抶之甚且馘其耳葢仅板三缩而倭巳至福山时葢九月终也或三四或八九四散刼虏莫敢谁何王公曰虏且内向薄城彼见吾楼橹未立必攀援上垒立陷矣不如逆之且示有备于是立部分其属洎乡缙绅居守而自率耆民兵逆于尚墅有主薄李宗昭广西人其苍头李安素精悍敢战适有贼八人从民家醉饱出安猝与遇挟毒弩射连殪三人贼见人寡舞刀来迎安又挺刀杀二贼贼锋巳挫而安忽田塍所蹶被杀然贼气大沮全伙宵遁安之功也王公葬安于邑厉坛至今称李义士墓云
　　明年甲寅夏四月倭寇复临城焚掠烟焰冒城日色昏时城甫完而贼阴伏其党城中厚集其丑直犯东门令善泅者浮水而渡时王公新募打生弩手俟其半渡发矢毙之旋一倭出援死者矢又中其首镞出于背王公又搜得其所伏党及向导者亲刃而支解之尸于城上贼稍却又明日大雨新城四崩贼乘其崩复集城下王公亟呼民补苴缺陷亲顶笠衣蓑督之城复完贼又稍却王公曰贼未得志而却是懈我也倍缮具待之诘朝果突至乃督兵出问道接战斩首数级贼溃走掠三丈浦公驰羽书乞援备兵使者任复庵 【名环】 统苗兵应会天雨未战犹豫卜灵棋决之繇曰有客王孙夜叩我门以往应之其福无伦是夜公果叩任公门请昧爽进兵任喜遂进战大捷斩首百五十级生缚七人溺死无□城得保全又明年乙卯倭贼自无锡来刼关税巨万载二十余舰过苏州取道齐门入县境欲由华荡下西湖过墅桥经三丈浦□海上谍报至王公曰虏乃欲寄径吾地耶吾在而坐视其扬扬去何羞也乡绅有参知钱云江 【名泮字鸣教】 者索善射初贼至从公登陴耦而射相顾沾沾喜至是力怂惥公蹑取其舰耆民钱班宋涛辈又皆浅躁懦夫也冀邀利或可濡染亦力怂惥之遂急征兵乘舸追击之而自与参知先锋贼诇知公计乃轻舟过险诡藏其精锐而使一二孱弱者尝我公追及于尚塘伏发袭公丹中公与参知仓卒登陆力战足陷苇淖中遂遇害钱亦死班等及家丁死者五百余人唯最黠不前者得脱翌日贼扬帆入海去是日也日无光山无色民无生气哀号之声彻于间巷备兵使者任公复提兵至城乃获全事闻诏赠公太仆寺少卿荫一子锦衣卫百户世袭建专祠春秋祀以少牢子孙遂家于吾邑参知恤典亦同
　　邨老曰闻之长老曰是役也钱君实我首云葢钱君家近三丈浦惧贼刼掠故怂惥邑侯出剿实自卫也王公屡胜未免有骄心兵骄者败先民之成训信其然欤然屡年之胜贼志巳慑二十余舰之载厥欲亦饱特寄径吾邑取海道耳即纵之去亦不谓怯公乃仓皇奋剑陷淖就殒不亦大可哀哉时赵文华方衔命视师拥旄吴门堞间列卒如林贼接舻过之至以所掠火攻具中堞卒多死而不闻发一令加一矢何耶甚矣贼臣之误国也又闻王令未遇难前朔望行香到学有掌教云峰语及一相士蒋姓者术颇精王公云可令到县衙来既而待之殊薄蒋亦嘿然而退复诸迎问曰王公何如摇手答曰不足道此人眼上视于少保流也且气色沉滞祸不远矣止之曰王性简傲不足君所耶何至诅之蒋曰不然余今去矣公必及见之越二月而有荡口之难又闻顾一江 【名玉柱字台卿】 初官京师尝赴人席钱云江亦与坐有一主政善相人数目钱钱有事先别去主政问顾曰钱有子否顾曰有且多 【云江十一子】 主政曰然则恐难考终矣大率人长大无须法应孤今有子且多其能免乎君试记之至是与王同及于难吁此两人者何奇中若此可见人生定命必不能迯又闻慈豀一事并附此嘉靖丙辰七月十一日慈豀县倭贼所破先是本县有王侍御者善天文知星气每以祸福言于人十常四五中至是月之初言于邑宰曰某常望星气□城人当受祸某亦似难免盍备诸时贼闻尚缓宰甚迂之居又三四日复往告宰曰祸廹矣无备城且陷母迂吾言也宰曰然则当在何时曰十一日时贼巳有耗宰乃听之诸凡库藏狱囚卷宗之类悉上之府邑人信而徙者十一二重迁者多窃笑其妄至初十日侍御公悉遣诸房眷去有重货二柜身与二子守之坐而假寐天甫明寇巳在城矣与二子悉被杀重迁者屠灭无遗夫人之祸福患不能前知耳知之宜可免也况自知乎智足以知天而不赀之身卒丧于后时势可以图全而系恋之心卒累于可欲岂故自取之耶抑其数之无可逃也
　　又闻之长老三十二年三月朔日出时有黑员如日者以百数与日并丽日上有物覆之如月魄而差小于日摩荡闪烁日茫昧光四漏如线时江浙建广间无地无年不中倭屠城邑杀官长焚室庐杀害人民淫污妇女无筭流离载道所在邱墟迨今天启四年正月二十八日日中有黑眚掩覆日无光其傍复有数十黑子连缀累累如贯珠二月初三日未申时日傍复有一日相摩荡者久之一日忽坠不知占候家当作何事应
　　又明年丙辰三月倭贼自太仓界登岸过吾邑福山港谋欲来攻会土兵遗打生弩一张贼所得数贼并力欲弦之坚不可上骇而问人曰城上如是者有几其人曰奚止数百千贼吐舌遂息意吾邑西至江阴围城积月杀伤无筭城上备御竭矣一日向晚忽一夫泅水而来呼城上人速救我我救汝一城性命旋有数贼注矢欲发城上人促下一板蔽之絙而升问其说曰有细作九人匿某所某家约今中夜窃发令九人者先诱入城作内应外则具竹梯乘而登也于是选兵往擒果见九人者结束将发矣即斩而竽其首示城上贼于是气沮明日徐引去万历十九年七月初十日海滨讹传倭夷入境城门昼掩民间仓卒惊怖逃窜富家大族争先入城褰裳涉水多溺死者越数日始息闻之沿海诸县皆然不知言所自起
　　邨老曰自古称四夷之犷猂必曰北狄乃所闻倭奴之敢鬪轻死有北虏所未尝有者姑就余所闻记之甲寅昆山城下之战一虏酋持双刀独自窥门城上桀巨石投中其背闷欲绝顷之复苏仍又舞刀窥门如故复中巨石乃毙苏城娄门之战一巨酋被钩刀手破腹出肠乃奔入一寺中取榼缚于腹而出战我军意其腰缠也争向前诛之解视其缚则满榼皆肠脏刘将军 【名显】 宝应之战一贼舞双刀而来刘挥刃解其一膊复战如故俄又解其一膊乃以头奋触而来至绝项乃止呜呼此岂人类也哉我军以乌合之众怀畏死之心而欲与相角宜其所向无前而奔北者相继也　其入寇必乘东北风故每岁清明后至五月重阳后至十月常多此风入寇必于斯时故防海者以三四五月大汛九十月小汛然自丙辰至今七十年矣而寂然无警邨老幸生太平之世含哺击壤谁之力哉

　　○茅鹿门剿徐海始末

　　徐海之拥诸倭病我东南也数年于兹矣至丙辰岁乃拥众数万焚舟而来分兵四路扰我内地合故柘林贼陈东之众先围乍浦去掠峡石越皂林出乌镇时总督胡公 【名宗宪】 提督阮公 【名鸮】 俱引兵尾其后参将宗礼裨将霍贯道 【霍乃义官不知何以称裨将】 俱河朔骁雄率所部八百人数与海遇屡挫其锋会一日绝向道火药又尽空腹之战二人俱没海于是乘胜与陈东围阮公于桐乡势甚危急而胡公兵皆畏贼莫敢援也会胡公先遗辩士谕王直直听之遣其养子毛海峰欵关谢罪乘机遗谍以其事语海海听之率众退陈东闻之亦退桐乡之围始解海因间遣酋亦输欵胡公荅之甚厚此海归心于公之始也公策海虽蹔内附其中固不可测于是遣谍各离间诸贼使相猜忌不得党合因说海既内附何不击他贼以明本心海诺之因间击吴淞江之贼斩首千余级海于是渐就约束矣辇所载飞鱼冠及他器甲数十种献诸公时海以桐乡之役陈东所忌怨而海麾下书记叶麻者最黠悍胡公谋以次缚之以死海内向之心于是说海缚叶麻叶麻果就缚而东不可得也会监督赵公 【名文华】 提兵至胡公遣谍语海曰我欲宽若赵尚书以若罪大不可恕非缚陈东以赎事不可解奈何又出叶麻狱中令诈书与东令反兵贼杀海故不以遗东而阴泄之于海海读其书流涕益德公之庇之也念东萨摩王弟故帐下书记于是重赂王弟诈东代署书记海是夜乃得东缚之献之军门叶与东相继缚其麾下酋故隶二人者俱汹汹疑惧海又惧其变凡形迹稍不安者即又缚之又百余人皆巨酋也而其势渐以孤矣公乘其势之孤即又遣谍告曰听我舣舟数十海上若诱之逐海上艘吾汝合力俘斩以谢赵公若亦因得以自完海从之合官兵俘斩数十百人没死者无筭海于是自以功足以报国矣请束甲入庭谒诸公皆许之至其入欵也乃先期一日而来且冑而入诸公皆心怒其黠姑且厚犒遗之去计不诛之东南无宁日也以永保之兵未至且欵之以懈其心令自择便地居之得沈家庄沈家有东西二庄说海率所部居东沈家庄而以西庄居陈东党海一一听命二党既离居而谗间易行矣诈令陈东遗书其党谓海巳约官兵夹剿汝辈矣东党怒勒兵至海所大骂挺稍乱鬬众大嚣官兵谍知适永保兵俱集明日乃四面墙合而进瞰垒下击纵炬焚之海窘沉河而死千余酋搜斩立尽扣其二侍女得海死所取其尸斩首令军门
　　邨老曰鹿门先生文名满天下此记何敢轻置雌黄独其叙事支离如萨摩王弟一谍告舣舟一庭谒冑入一俱含糊不明岂有所隐讳耶何色泽之闇勿目也且徐海之剿此专归美胡赵而史则直以阮公之功多相矛盾故复据沈越御史所纂嘉隆闻见节畧诸公功次于左

　　○王忬 【太仓人号思质】 

　　嘉靖三十一年壬子夏四月倭破黄岩县大掠温台宁绍诸郡邑时海禁既宽而舶主土豪益连结倭贾奸徽人王直以亡命走海上舶主渠魁与其党徐学毛勋徐海彭□数十人列兵近洋筑室山隈乘巨舰水砦出入寇掠引倭万余破黄岩县杀掠甚惨自舟山象山流刧温台宁绍浙东大震廷议遣一重臣廵视乃以都御史王忬廵视浙福海道假事权得便宜行事且剿且抚勿拘条例以都指挥俞大猷汤克宽浙闽参将忬乃倚心腹征狼土兵及各郡桀黠少年分隶诸将布列濒海各镇堡浙人恃以无恐次年癸丑王直复纠漳广羣盗勾集各岛倭夷大举入寇连舰百余蔽海而至南自台宁嘉湖至苏松迄淮北滨海数千里同时告警俄而攻破浙江昌国卫屯据凡五日大猷以舟师攻之始去既又攻太仓城不克分众四掠烧毁关厢公私庐舍有四十倭突至浙江乍浦往来平湖海宁海盐诸境焚僇惨虐官军御之皆败凡十六日竟徜徉夺舟而去既又两破松江上海县杀县丞宋鳌其首据官衙号令余众则掠街市凡七日去既又破浙江临山卫乘胜西犯松阳知县罗拱辰御却之贼浮海走俞大猷以舟师邀击斩首六十九级既而围汤克宽于海盐环四门攻之不克纵火焚城楼及民屋数百间而去未几攻陷乍浦所拱辰复督兵来援倭引去流刼奉化宁化诸处克宽追围于独山民家以火爇之贼半死而太平府同知陈璋苏州府同知任环复统兵至斩首千余级余寇出境倭自闰三月登岸至七月始旋留内地凡五月攻陷郡县杀掠焚荡畧尽百年所称蕃盛安乐之区萧然鬼磷终宵矣忬严于侦刺凡沿海大猾称倭内主者悉系案覆其家自是倭奴不复知我虚实甲寅六月大同廵抚缺忬迁去

　　○张经 【福建人】 

　　甲寅秋七月倭复流刼自苏州至嘉善县转趋松江出海大猷击败之于吴淞所擒七人斩首二十余级贼乃自嘉兴屯采淘港等处进薄嘉定县募兵参将李逢时与许国以山东民鎗手六千人至与贼遇于新泾桥逢时麾下先进取之贼退据罗店镇击之禽斩八十余人许国恨其背巳立功乃别从间道袭贼以分逢时功追至采淘港伏起官兵大败溺水死者千人山东兵遂不振然以北土乌合之兵驱之南方沮洳之地固非其宜于是廷议欲征狼土兵剿贼以南京兵部尚书张经尝总督两广有威惠狼兵所戴服乙卯正月敕令以兵部尚书总督直隶浙福军务以便宜从事开府置幕自辟参佐经亦慷慨自许中外忻忻皆谓寇不足平四月广西田州土官瓦氏引土狼兵应调至经分隶俞大猷等时倭据川沙洼柘林巢新倭复至赵文华时至松江祀海欲引狼兵立功以自张乃厚犒之激使进剿至漕泾遇倭与战不胜头目锺寅黄继等十四人皆死复恣刼掠五月倭四千余人突犯嘉兴经分遣参将卢镗等督狼土兵水陆击之贼遂北走平望副总兵俞大猷以永顺宣慰司官舍彭翼等邀击之贼奔回王江泾保靖兵复击其后贼大溃诸军共禽斩首功二千有奇余贼数百奔柘林东南用兵此第一功云未几而逮捕经及参将汤克宽之命下矣经逮而东南之祸惨不可言初经至浙颇骄倨有府同知张任先郎嗤经经衔之及行部至其府夜令人踰墙出质明诘责任司兵防不严城守褫衣冠缚而笞之藩臬府官俱不敢营救监织内臣闻而驰入止之任囚首裸跣出不胜辱欲缢知府守之得免国朝府贰无受笞者人心稍不予经时华挟嵩势每事凌经经自以大臣俨处其上不屈文华恚连疏劾经谓才足平贼第以家在闽恐贼报复故趦趄纵舍以示德耳上以经玩寇殃民遣官校逮捕经克宽讯问时经巳破倭于嘉兴王江泾捷闻兵科奏乞留经平余倭自効不听经至京下法司议罪经自理言倭犯嘉兴即委参将镗督保靖兵援嘉兴委大猷督永顺兵由柳湖间道趋平望以扼贼路令克宽引舟师从中击之一战而胜凡馘斩二千有奇焚溺死者无筭贼气遂馁岂有一毫怠玩之念自臣莅任方半年前后俘斩以五千计惟是智畧浅短不能俄顷扫荡此则臣之罪也疏入不报刑部尚书何鳌竟论经克宽罪死系至十月与都御史李天宠兵部员外郎杨继盛同斩西市
　　邨老曰吴瑞登曰是岁当刑者百人而决止九人三良与焉岂非人心之共忿乎何鳌掌刑罪可胜诛哉

　　○阮鹗

　　丙辰夏五月倭逼浙省守臣仓卒□门关外民百万号哭拥不得入提学阮鹗适至手剑开武林门纳之倭乱拥至鹗发矢毙其一遂不敢动事闻超拜浙江廵抚时宗宪欲抚贼文华党之严世蕃庇焉鹗抗议主剿遂共衔鹗鹗敕未至倭克乍浦宗宪遽委代予羸兵千鹗卷甲突其围败之又追击之嘉兴临平山又败之皂林贼遂围桐乡鹗夜驰入部署城守贼百法攻之不能下宗宪遣红牌令行成鹗发礟碎之丸书蜡中责宗宪甚厉御史赵孔昭周如年是阮议疏乞援宗宪竟不发死守月余徐海中铳弹穷乃遁沈庄鹗遂薄之三战贼皆收时廷议皆谓宜切责宗宪而专任鹗剿平上从之曰言抚者斩于是贼辛五郎等奔蔡其山鹗趣兵大战获之党陈东麻叶辈以次禽获海势孤乃退保沈庄沟栅数重官兵皆观望不敢进鹗大怒曰若辈乃不如海之攻桐乡耶檄趣总兵大猷先巳以重兵尾之由海盐进围沈庄战寅至酉海毙馘之鹗所部兵自四月战于观海又战于海宁等处又战于仙居又战于白马庙又战于乍浦等处又战于蔡其山至沈庄之战腹里贼乃尽是年六月也至十二月鹗与海道王询都司戚继光攻舟山且拔矣宗宪兵方至与文华尽袭巳功鹗又建言善后恤死蠲赋撤客兵言抚者益甘心矣未几改鹗专抚福建浙江事务命宗宪兼理文华辈挠之也及行宗宪尽掣其兵鹗独将自选五百人入闽遇贼于福宁大战于连江福清海口等处皆募土著选锋设奇破之鹗始终主剿冒险犯猜行战立思心料手书所募之兵皆身自馈食以至成功宗宪既冒其功又乘间使世蕃讽所私劾鹗剥民聚怨十罪鹗方督兵战于海口官校就阵前逮去闽人若丧考妣攀号者数百万既至京下镇抚司讯治过不掩功罢民
　　邨老曰此史所书阮公剿贼之功大畧如此与鹿门先生所记大相抵牾桐乡三解围记谓王直欵关胡公遣谍语海海退不言海中铳弹也记谓欵陈东缚麻叶者宗宪文华也不言授首阮公也记谓徐海沉河而死扣侍女得其尸僇之者亦宗宪文华也不言阮公馘之也凡记中所署置徐陈离合之故与辩士下说之词设机布械阳捭阴阖迹其故智酷似水浒传中伎俩曾不足以欺三岁小儿而可欺桀黠之海若东乎若果尔则海若东特土木偶人耳何难剿而侈以胡赵两公之方畧乎其侈言胡赵而遗阮也岂当时阮公之功尽胡赵所掩故知有胡赵而不知有阮欤抑浙人素詟慑胡赵威势虽知之而不敢明言之欤

　　○任环 【□□人号复庵】 

　　癸丑倭犯苏松应天彭廵抚 【名黯】 言太平府同知陈璋苏州府同知任环俱谙韬畧令统苏松诸郡兵御倭时倭犯苏之阊门城门闭民避寇者不得入绕城号泣环呼门门者难之环复呼曰失事有任环在乃开门纳之全活万计寻与璋击倭败之斩首千余级余寇出境升兵备副使寻又败倭于南沙墅斩首一百余级寻又与总兵大猷攻陆泾澳贼败之斩获甚众常熟知县王鈇死环统兵至城乃获全时三板沙倭贼夺民船出洋环督大猷引舟师追击于马迹山禽倭首摊舍卖及贼五十七人斩首九十七级是日倭舟被风飘回者五十人屯嘉定县民家环率兵攻之不克乃投火民家爇之贼尽死既而环有母丧廵按周如斗请留以平寇乃夺情视事进参政公每临阵辄自署其名于肢体衣裾间以誓必死故所向克捷贼平后乞归守制卒于家敕建祠苏州

　　○胡宗宪 【徽州人号栴林】 

　　嘉靖乙卯赵文华以督察至浙廵按浙江御史胡宗宪深结纳之文华欲扶宗宪宗宪力排浙江廵抚李天宠欲夺其位言其嗜酒废事流言闻上天宠被逮系论死而以宗宪代其位总督直隶浙福宗宪因大言贼不足平既见贼势猖獗乃遣生员蒋洲陈可愿使倭诱令来归洲还言遇王直言我辈昔坐通番禁严以穷自绝诚令中国贷前罪得通贡市愿杀贼自効由是与文华比而一意主抚与阮公每事左矣巳而攘阮公梁庄之功械麻叶陈东至京献俘论功加文华少保宗宪右都御史各一子锦衣千户而阮公遂不叙贼自梁庄捷后惟舟山残倭据险结巢官兵环守之不能克会夜大雪宗宪时奉严旨剿贼乃督俞大猷四面攻之贼悉锐出杀狼土官诸军益进贼大败归巢官兵积薪草以棕蓑卷火掷之贼四散溃斩首一百四十余级余悉焚死贼遂平丁巳三月王直复纠倭众六艘约三千余人入宁波岑港登陆四掠焚僇惨甚宗宪方议招纳按兵不击而令总兵官卢镗往来直舟以乡曲诱之谓直来官以都督置司海上通五市直信之亦言能肃清海波遂与毛海峰叶碧川挺身来见宗宪以宾礼遇使指挥馆主之给与肩舆出入复出蔬米酒肉供馈其舟日费百余金且交质信保无他虞宗宪以状上然不敢悉其故谓是禽获者顾其才实足以号召诸倭乞宥一死上谓元凶不可赦宗宪既得旨乃密檄按察司收系寻枭示又有叶宗满王汝贤皆直党宥死得永戍然直虽就禽而三千人无所归益恚恨谓我不足信抚之不复来日散掠浙东温台江北淮扬闽中岭表祸更惨庚申五月浙福倭愈炽部移文趣宗宪进兵剿杀宗宪泄泄如故既而寇稍解散宗宪请稍假以事权得以诸道主乃进太子太保兵部尚书兼都察院右都御史沿海廵抚诸官悉听节制体统如三边即勋臣总兵者亦由掖门通谒参拜庭下
　　壬戌五月嵩世蕃败十一月南给事中陆凤仪等论劾宗宪欺横贪淫十大罪言潜结海寇王直欺天功大罪一奉旨会剿江闽羣盗偷安不行违旨玩寇大罪二虚张兵数侵蚀军需大罪三延纳赞书严中茅坤蒋孝吕希周田汝成等竞奢僭靡费无纪大罪四扣减织造价值侵盗误国大罪五遍府驿派解廪给银两纵吏舍骗索廪粮马匹流毒驿传大罪六私出把总千总告身卖官通贿大罪七以杭州卫官厂私馈乡官狥私灭公大罪八私役官兵送于家门子报怨大罪九娶杭州部民洪梗女妻留卒役来住徐子明之妻于督府宣淫败度大罪十乞将宗宪罢斥别选才良以纾南顾之怀章下吏部覆奏宜置于理上然之命遣官校逮系宗宪赴京考讯既而逮至请旨处分上曰今却加罪后来谁与我任事其释之乃落职居家未几宗宪以书抵所亲罗龙文贿求严世蕃援书中自拟旨以嘱世蕃会世蕃被罪未达仍匿龙文所及龙文伏诛廵按御史王汝正奉诏藉其家得宗宪所与龙文世蕃书上疏献之因言宗宪昔与王直交通每藉龙文内援谄事世蕃故事久不发今蒙恩放归不思补过愈肆猖狂招集无赖暴横乡里其罪不减于世蕃龙文乃二犯巳正明刑宗宪独以幸免恐无以服天下心臣又闻龙文长子六一素称大猾且习通倭初匿宗宪家今不知指授何向使六一得亡走倭恐江南事又有大可忧者在疏下都察院参覆令逮执宗宪来京革其子锦衣千户松奇职民令抚按缉捕六一既而宗宪疏辞历叙平贼功并节年献瑞蒙恩以致言官忌妬且讦汝正私受所属赃上心怜之亦下法司并讯刑部固请将汝正宗宪互讦事情行操江都御史勘报从之宗宪寻死于狱诏免勘
　　邨老曰胡公开府浙江自乙卯至壬戌葢前后八载论其功绩止诱王直一节可纪乃其得君之久别自有故时上方奉元修以求长生戊午岁倭夷以定海县舟山巢穴逻卒侦探至偶遇一白鹿以告公公遣猎人生得之贡于朝先是胡公得鹿命一人衣黄衣日夕饲饮之久而益驯既进上鹿辄以舌舐上黄衣上大悦有御史忠爱之褒寻又获白鹿于齐云山复献之既又献玉仙芝屡蒙嘉赏其结主之知葢如此胡公之驯白鹿也人皆以巧而不知其实祖宋薛翁故智宜和帝建艮岳土石草木靡不珍异独四方所贡珍禽不能驯扰有薛翁者窥帝意陈言愿掌诸禽乃曰集舆卫建黄屋効清道警跸声翁口作禽鸣以致其类而以诸物饲之久而益习一日道君临幸诸禽闻清道声争先翔集飞绕簇拥帝辇数万翁奏道左曰万岁山瑞禽迎驾上顾罔测大喜命赉以官此辈之巧于迎合如此
　　又曰余之记诸公也非喜谈朝事也余家海上至今父老犹能谈倭事每色变云然其言征之于史多不合其谓撑东南半壁天者胡公也次则赵又次则任若张若阮若王十不能一二知何欤岂胡赵两公之智足以罔上而愚下欤非邨老所敢言也尚有中丞朱秋崖者吴县人 【名纨】 字子仁以都御史抚闽浙初海上市舶既罢番货至奸商政多负其责不偿索之急则投贵官家番人候久不得食颇出没盗贵官家欲其亟去辄以危言撼官府兵之番人含怨积怒而并海不逞之徒廹于贪酷计划无俚则相纠引入番于是王直徐海之徒纵横海上矣朝廷忧之纨首被推择时嘉靖二十五年也公往则日夜训练干掫尝言去外夷之盗易去中国之盗难去中国之盗易去中国衣冠之盗难上章镌日恭二三贵官家声势相依者咸侧目切齿二十七年四月公捣倭双屿纵火攻斩捕首虏过当擒二酋毁贼营房巨舰余党趋浯屿公前蹙之夷大败悉遁公又亲渡海至港议留屯众难其险公不顾竟筑寨而还贼首王直收合余烬复入寇公督柯乔迹贼至灵官澳千舸并进贼覆溺死者甚众擒夷王三人倭百余人皆狞恶异状漳人日走往聚观诸俘偶语藉藉公益排根穷治豪右恶之于朝遣都给事中杜汝桢即讯言所斩获乃满刺加国人非倭也竟以擅杀去纨会王联讦奏参政朱鸿渐被逮公疑以逮巳饮鸩死其死也身无一簪家无儋石子孙贫甚至今人共惜之然莫有雪其冤者
　　冯元成先生常曰朱公勇于义谭及政事有蠹蚀若饥寒着其肢腹不更不巳即大豪躭躭不顾也卒被胥原之谮毕命没齿然其志显矣其功不没矣使当时不去公则江南且如覆盂恶至桔槔薪而溟海波哉里中父老言公十年中丞田不亩辟家无斗储是固衣冠之盗所甘心也世道日非邪党伤正可叹恨者独此哉
　　邨老曰此冯元成先生作公小传如此万历□□年苏松廵按□公曾以公及思质王公同请恤典王公得请如例公竟尼不行葢公子孙甚微实不如王氏鼎盛且有弇州先生世文章宗主易力耳长袖善舞多财善贾讵不信欤然公之功实数倍于王终恐不可冺也

　　○赵文华 【慈溪人号蓉江】 

　　嘉靖乙卯大学士嵩言海寇猖獗宜遣大臣祷祀东海以夺其魄宣布朝廷德意即令察视贼情访求区处长策因荐工部侍郎文华可用上从之乃赐文华印记令得以密启言事文华前主事不检出盐运判官夤缘嵩复入郎亡何改通政参议寻擢通政使日与嵩子世蕃比周目义子既奉命出凭宠恣肆所睚眦立即摧仆有司望风震慑奔走供奉江南之困弊至于牵掣兵机颠倒功罪以致纪律大乱战士解体征兵半天下而贼势愈炽人皆以嵩引用匪人之罪云既陷张经排李天宠又以直隶廵抚曹邦辅浒墅关陶宅之捷巳不得与恨谓此寇余孽可以易取遂简浙兵得四千约邦辅以直兵会剿浙兵分三道直兵分四道东西并进贼悉锐冲浙兵诸营皆溃损失军士千余人直兵亦陷贼伏中死者亦二百余贼势益炽文华遂委罪邦辅参之兵刑两科参论文华欺罔大负简命上乃申饬文华令秉公图効既又攘王江泾之捷己有又言督兵破倭于周浦等处捷闻召还京上问南寇始未文华亟欲以宗宪代杨宜乃言寇起时苦无兵今兵集苦督抚非人不能调度请以宗宪代宜宜遂罢寻逮邦辅谪戍边始文华视师回言残寇无几旋当荡平
　　及丙辰倭患愈甚拜书日至上诘文华嵩知上觉其欺罔乃令文华复请视师自文华再出所至征兵集饷靡费不赀于是提编繇役加征税租截留漕粟扣除京帑廹胁富民脱释凶丑搜括公私金宝图画以百万计所征官土民兵川湖广贵山东山西河南北无不罹患而临敌不前遣还不去往往潜盗贼行者居者并受其祸既而掩阮鹗沈庄之捷遂得召还既去而吴越之间始得贴席未几论平倭功加文华少保然其黩货殃民要功偾事上亦稍闻之文华再还京以金二万两金丝床幄一具馈严世蕃世蕃姬共二十有七人各金翠髻妆一奁世蕃以薄已衔之而文华官大司空加少保日骄亢与世蕃不兼容世蕃思所以中之上素以文华能任劳时三殿大工方兴上以属文华而欲先建正朝门楼责成甚急文华虽栗狡然实无应卒理剧才不能以时奉旨上滋不悦世蕃乃疏草遗文华使移疾请假上曰今大工方兴司空乃其本职赵文华既有疾令回藉养病然上既稔知文华罪恶虽斥去意犹未平会其子怿思请假送亲回藉时上方以圣旦祈典止封而疾尤所忌怒曰止封限内乃敢称病于是令司礼监觇视伪乃小内竖至文华箕踞畅饮内竖曰上令我来视疾君疾云何文华狎而戏之曰吾第饮酒耳何疾且赠遗复薄内使嗔之以实入告上怒甚乃以文华江南诸不法事罪状示大学士严嵩欲杀之嵩知世蕃所中恚曰吾家心腹一旦败亡何以劝后乃具疏申救伏谒西苑移曰内侍屡侦以闻上手批曰文华卿子也安得不救然朕之臣也以臣欺君其速杀之嵩复具疏伏谒如初上乃霁颜手批曰慰嵩老文华放还矣嵩方退乃削藉罢归怿思戍边文华道卒或云仰药死文华初凭借嵩资要结上宠既以睚眦杀张经陷李默及再出江南人畏之如虎所至望风媚附赃赂填溢与世蕃比周作恶朝野以目一旦斥去中外称快
　　邨老曰王弇州觚不觚录云赵少保督军过其家停余月以一日坐台两日坐家司道守令将帅候谒行礼每出候客必用二刽子手立前不移足胡少保罢官归绩溪乡居每入邑必用鼓吹旗帜前导谒邑令肩舆至堂皇始下俱桑梓间怪事也

　　○附黄质山叙刘将军淮上战功

　　黄子 【名姬水】 避寇金陵江子民造予谈刘将军 【名显】 淮上之捷翌日偕诣将军幕庭再拜嘉叹焉将军谢曰显鄙人也执政者不以不肖使备持矛显何功之有因命酒酌数行请将军诵之予请叙之以备野乘叙之曰嘉靖三十六年夏四月倭奴寇杨及淮残椓州县凡十有三杀一都指挥所过鞠市墟留都戒严时刘将军方北上抵役金山大司马张公 【名经】 檄将军守浦口无何白司马曰倭奴赋性□□然其欲巳厌必无南志今引去矣其在泗州者需亦去耳不如击之便显留此无以自効也大司马许之会御史马公移书来辟将军乘传谒御史御史喜命具飨将军将军曰贼在显不咽食也请灭贼还飨耳五月乙卯率其家卒某甲疾走东安谍之得贼艘二十九贼众八百时胁从者闻将军至皆散去人人倭也遗将军谩书将军笑曰贼易我矣且归则志惰此可毙而待也乃伏某甲岗下躬以四骑薄战艘诟之贼出将军叱三骑前以身殿斩不前者一人殉且战且却马中矢骇将军下马抉镞贼驰将军急跃马斩驰者贼至岗下伏弩发贼多中弩然且扶伤而鬬某甲亦殊死战贼却甲欲逐之将军曰日旰矣毋遂贼逐扬言焚民舍以木我将军既先自焚贼纵所俘好女子以蛊我将军戒勿犯悉缚送有司将军度夜当雨谓甲曰雨且至可据高阜以垒乃违岗十五里而军遣健卒持火器以挠贼贼彻夜惊不得寝厥明
　　丙辰将军援桴誓众执一帜以令曰汝官军有勇敢杀贼以树功者立此帜下得三百人曰我前驱汝后劲命甲四十人塞隘巷之冲每巷以五人守五人列曰贼出汝踣之命某六十人分四部散布岗下曰贼溃汝击之命二巨艘积苇上流曰贼艘汝燔之虚壁以张其势设疑以分其敌复令数人升屋噪曰贼败矣贼败矣以乱其听而挫其气既誓乃阵贼自巷出者连斩四五人遂不复出退告其魁魁怒裂冠投袵左持刀右执扇登岸一麾贼众蚁进矢集如雨将军单骑遇之射辄中中辄殪贼见将军一人也易之又鼓其锐来围将军将军左冲右突围弗克合由是贼气稍夺将军又念不斩其魁则众不贰乃奋臂一呼馘其前队二人直捣其巢见一贼方指麾其下突前斫之钩其首出贼阵后贼遂披靡相怖以目而所伏又四起奋击之斩若干人贼遂大溃还奔舟舟焚将军追至舟所尽斩之又禽一魁名五大王者斩之溺水死者无筭惟倭悉平将军不冑不介着青帢白布单衣身不满七尺恂恂儒者耳及遇敌提双刀眦裂发指腾跃超距矫捷如飞刀起见刀不见将军淮民自河上观者咸咄咄曰神人神人云黄子曰倭奴犯徼七年于兹我军不战而覆者多矣即幸而捷亦丧十获一耳若往岁梁庄舟山之捷亦绝罕者将军以寡歼众而卒不失一可不谓奇功也哉
　　邨老曰此世所称刘草堂将军也质山先生此记甚佳第此云守浦口而史则言战于东乡又有戚将军号南塘者其灭贼之功在直浙十之二在闽广十之八至今称良将者辄首二将军云壬寅正月八日曾侄孙述曾谨识

　　花当阁丛谈卷八 【终】 

　　吾邑阳初先生徐大空公之孙高才博学诗歌传奇皆有名尝仿辍畊录作村老委谈三十六卷记当代见闻其大者可资史乘小者亦足寓劝惩与陶氏书堪伯仲焉惜未经刊布久而散佚其后有族孙述曾者搜访是书仅得残帙数册即今藏书家所传严中丞起至倭寇始末六卷是也甲子冬余于郡城坊中得此残本二册乃出所传六卷之外者缮写精妙有柳诚悬笔法属花当阁原物狂喜竟日暇时拟录副以广其传会照旷阁主人将刊此书举以之以此二卷记朝事居多遂冠诸首俾艺林中得覩所未见亦一快事也时嘉庆戊辰秋七月五日琴六居士黄廷鉴
