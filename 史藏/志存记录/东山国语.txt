东山国语

　　●浙语一

　　徐石麒（缺）

　　●浙语二（查东山笔、沈仲芳阅）

　　高岱、高朗、朱大纲、张鹏翼、周宗彝、马鸣雷、方维新、沈陵（蔡瑛、许定、俞元艮、潘起龙、僧顈石、徐职方、徐汝琦、通城王盛澄）

　　高岱字白浦，世千户，籍居浙之沥海所。性恬淡，不随时好。游学京师，詹事李括苍馆谷之。当崇祯庚午，借籍登顺天贤书。有□□□□者讦岱非籍，时功令严，竟革岱。京师诸显达惜岱被□，争延为□客，久乃归浙。甲申，南都新立，以恩例复贤书。鲁监国绍□，授职方司主事。岱严重自守，善抚恤军士，敌以下咸乐为用。丙戊，□事败，岱避居乡僻。岱有次子朗，先以诸生殉国难云。

　　朗字克扬。乙□，以父命执贽余门。寻余从子馨令会稽，录童子试，克扬尚未冠，得第一。例覆试，题为「事君能致其身」。克扬直用武侯出师表成句「鞠躬尽瘁、死而后已」作题破。邑令叹息曰：『此子行以忠孝着闻者哉』！已列胶庠。俄监国渡海，克扬独诣蔡林庙誓神，粘所著檄文祠旁，还荷槊见父曰：『儿将为所欲为』。父白浦以大势且去，力止之。曰：『即否，许我死』。父始哀其志，不果禁。克扬之师邵孟达嘱其同学陈虞生善伺之中道。虞生默念曰：『朗将死忠，某既不能，安得厄以师命』？辄托故别去。朗整青衿，走儞浦江问渡。嗣至中流，朗忽起跃水。梢子捷遽援以手，朗腾掷不得脱，啮梢子手痛得脱去，随流下。同渡惊愕，多为泣下。儞江潮汐往来，高下十余丈。明日，家人浮舟招魂，第望洋一哭。舟子乃从故跃处试以篙筑之，曰：『此予手负痛援不力处』，则篙如附物，有衣襟钩篙末起，视则朗尸也。里人益骇重之。白浦叹曰：『朗儿导我矣』！亦竟具榇正寝，饿十余日未即死，忽作克扬言曰：『儿朗为帝廷所鉴，明午来迎大人』。果明午，白浦整冠带逝。盖克扬初欲尽瘁见节，徒死非其意，□□□□□常影响江之涘，业海诸百姓共祠之如蔡林庙，祷辄验。时里□□邵大有者，亦感克扬之义，来陪白浦饿榻，三日，起谢白浦去曰：『死之难如此，翁独为之』！

　　朱大纲字振扬，海宁卫世袭千户。乙酉，潞王奉杭州北款，□□以义集同官蔡国瑛、许定咸来赴大纲议曰：『会城失守，人心故不去，当有起者，急固圉以待』。聘僧顈石为先锋，驰击崇德新令，殪一大帅。寻以进士俞元良主饷，严守海宁，气颇厉。会城偏师自西南来，佯不进，俄一夜薄城。困围数日，饷匮援绝。国瑛守北门，战不利，投河死。定复巷战被创死。有镇抚潘起龙守南门，败死。大纲主兵，见城陷，投井死。元良与兄伯昭皆见杀。会硖石周宗彝五重、龙山左尹等各师次第来援，会城之军见援师四集，弃城去。及左尹南渡，空城不守者三月。五重复退保硖石。五重以字行，己卯孝廉，联合诸旅，海宁、崇德、海盐皆五重声势所及，三方并应，故大军不敢迫。久之，硖石有大豪素与五重有隙，阴以虚实北告，且为内应，于是大军四集，内应者开一旁窦以招北军，内遂溃。五重率众巷战死。

　　张鹏翼字效先，浙诸暨人。崇祯中，以副将军分镇山海关。甲申国变，总兵吴三桂投满洲乞师效先率众南归，与巡抚田仰渡海至浙东。鲁监国以田仰有蹈海功，拜内阁，命鹏翼驻守宁波，复调御三衢。鹏翼部众律严，江东独称有制之兵。丙戌二月，封永丰伯。常□□城市，身露立竟夜，兵不得入民居。禁私掠，远近感慕。有弟继荣，尤英健，乐为前驱。初，鹏翼率弟继荣至龙游，人告益阳王擅制诸不□，鹏翼曰：『请得闻监国』。王辄闭关不纳，矢石交下。鹏翼不得已，挥军进，城中民启门迎。王中流矢。因疏状，监国不问。遂至衢。时淳安与开化俱失，大敌已逼常山。鹏翼令继荣守常山，进扼淳安，与北军搏，众寡悬绝。自卯至午，杀敌卒过当。刀折，复出佩刀相拒。日晡，敌后军继至，战却，退至常山。敌师蹑之及关，疑有备，不敢入。继荣愤其败绩，引佩刀自刭北寺中。六月，绍兴不守，金华破。八月及衢。鹏翼与通城王盛澄及徐职方等为死守计。王督三门，鹏亦督三门，旦日为死决。而通城标将内叛，暗驰约开门入敌。鹏翼见执，不屈死。中军徐汝琦亦不屈死。通城盛澄早引决矣。徐职方同日遇害。

　　马鸣雷字伯台，浙平湖人。介然自守，不肯轻折人。以例恩贡。乙酉闰六月，平湖起兵应鲁。鸣雷与诸生马万方等手搏新令朱龙图，杀之。往戍嘉兴，不得进，还。忽传有使者奉喜诏至，儿童妇女皆欢呼，乡邑士民填塞衢巷，驰听公堂者万人。诏有以今年为神武元年，大赦天下，与民更始云云。其恩例二十九条。时道路梗塞，风传南都复。盖鸣雷与其党伪为此诏，以鼓三吴之义者。颁布各邑，闻者涕泣。久之，事不实，各屯渐散废。平湖复不守。鸣雷见执，不屈，从容就法。

　　方维新，浙之绍兴籍。崇祯癸未进士，未就选，南都继变，维新避入舟山。鲁王监国，仍入内地，从少年角起，移屯开化，以王正五、夏癸石为将，每有战功。唐闽加维新为巡抚都御史。嗣鲁、唐继败，维新□奔林莽，雄于常、玉两山之间。曾和文信国沁园春一阙，首云：『帝王治道，春秋书法』。其尾署『大明臣方维新拜草』。暨各师废散，维新战不利，弃去，谢左右，怀印只身诣金华，大言曰：『我大明都御史求死至此，必舆我见尔镇将，一言而诀』。既见，不屈。镇将曰：『此何时，乃相抗哉』！维新曰：『即知不可，为之而不成。如今者可以含笑入地矣』。与之食不肯食，日饮清水数勺。逮杭，谈笑如常。时主者发满营磔死。

　　海宁龙山有贾人儿沈陵，字湘岸，年十三，攻奕，复善讴。薄暮长讴，观者徘徊色动。许效翁，沈闻大偕予偶过之，载以归，舍董樨升家。放文学撰，文字多用词家艳曲，就正效翁。效翁笑曰：『儿未解制义』，因示以孔孟之书，并主季重、汤若士小题数首。陵敏慧，一夜熟习之。辄抚几太息曰：『士以此得当时月，遽高冠束带，无异人者哉』？于是揣摩就，颇有别解。盖奕学故不废，歌益善也。年十七，游邑庠，同学尽游扬延誉，独不见取于陈潜夫。曰：『吾见其为儿湫巷中，无所不狎侮，乃与长者并坐』！陵拂衣起曰：『臣中欲为，何所不如。公乃相厄哉』！乙酉六月，陵仗剑间走海上，受计监军荆本彻，得兵符，反号众，诳言海师已复润州，并下毘陵，以壮诸营之胆。时所在挺起，陵统之，劫北兵于隘，幸胜者再。已而遇大军于郭店，战不胜，众溃散，陵独殿后，中流矢，殁于阵。

　　●浙语三（查东山笔、沈仲芳阅）

　　陆士铉、陆韬、黄铣、张实孚、钱士馨、吴统持

　　陆士铉字古雪，诸生，浙江平湖人，唐宣公苗裔，祖大司寇杲也。士铉性端亮，笃孝义，立意以程、朱为法，少年腐之。膺岁贡。有所不平于时，常取三朝实录私自修订。于五经颇有阐发，兼次兵农大略。甲申之变，士铉初闻之，惊狂走室中，遶可百十计，口咄咄不解所云。问之不应，若失心者。旋设位哭临曰：『嗟乎！二百七十七年，此家□竟夺去也』！复诵先帝临难书襟语，则又哭，哭又走。如是两日夜，呕血数升，绝饮食三日，肠痿气尽，犹手书『吾皇、吾皇』数遍。子六人环侍不能劝。始终不及家事一语，长号而绝。

　　时以诸生潜通海、联合浙西者，则有陆韬、黄铣。韬字符声，海宁人。乙酉，从父卫百户龙与弟仲奋起复海宁。旋败，仲阵死。韬潜走，期会太湖吴易军，盖蜡丸潮汐五六矣。最后被逻者所获，逮讯，盛作夸词，不屈死。

　　铣字冲宇，余姚人。季父某以大衔提重较出没武康诸山，铣往来海口，常以北情输海，故弄潮人得先为之备。或发之，口嚼所携书，不尽数姓，讯者按姓责名，不吐，掠至死，体糜尽，不可得一人，竟死。

　　张实孚，永嘉诸生也。戊子，陈仓起兵陶坑，破东阳，实孚亦奋永嘉之六甲山以应之。久之仓败，实孚寡声援，据险自保。北师招之不肯赴。久之，食尽众散。有健儿最少，勇于义，实孚故曰：『度吾不能复起，子盍以吾出为功』？健儿曰：『是何言！请先自刭公前，明不二』。实孚曰：『果如是，当并属所善僧某』。遂倾囊六十金付僧曰：『以此金埋吾两人土，惟僧；以弃沟壑，亦惟僧』。又以三札分上当事，书于石壁。

　　于是正衣冠，自缢于吉松下。健儿亦抽刀自刭实孚之旁。僧果收两尸，棺而瘗之，然后以所书石壁事鸣于当事。中有云：『实孚死明为顺，于北师为逆矣。北师果不容有逆子，则吾儿从重典可也。母老不解事，惟哀怜之』。北师欲发棺以验虚实，忽大声起于石壁，壁裂，惧而止。母与子俱获全。

　　当湖钱士馨字稚拙，志不随俗，喜读汉以前书，下笔雄奇自负，世多笑之。惟与曹鉴躬、俞右吉为诗文密契。既而选贡，游京师。亲遭国变，据所见勒成一书，名甲申纪事，携之南还。出都，饮故人酒诗云：『旅次春风逐梦过，且弹胡拍赋长歌。衔杯岂是忘愁者？不醉其如天下何。平昔山川谁共赏，乱离日月正无多。几时江上销兵气，好汲安流洗画戈』？适有周王孙者，在太湖诸营中，事败匿当湖，士馨哀王孙而进一饭。复过访郡文学吴巨子，吴亦以王孙故礼貌之，助以资斧，或寄宿于吴。

　　吴名统持。乙酉仲夏，倾家鼓诸义勇城守。月余城陷，巨子奔浙东，抵闽。唐藩称尊于福州，爱重统持。偶与郑芝龙忤，辞职。闽败归禾。当其少年负奇，与稚拙声望相亚。或发周王孙事，二子并锢武林狱。踰年，狱中有宋刻梅花石，巨子有诗云：『南宋梅花石，偏于狱底存。雪时鲜瓣显，春尽弱枝翻。祗有横斜影，曾无釜凿痕。几多垂死客，和血暗中扪』。又示狱吏诗：『此囚原办死，金铁喜囊头。狱吏凭驱遣，榆钱不浪投。有愁惟独饮，无食合相周。何得拘常例，仍嫌礼数偷』。其诗多矫倔见志。久之，以无所迹得释。二子家破，虽困极不随俗俯仰。钱更傲睨，人恨之，借甲申纪事以驾祸。钱愤懑而卒。巨子闻钱卒，亦悒郁死。年皆不及五十。

　　●浙语四（东山散笔、墨庵补述）

　　朱大典、张国维（张世凤、沈兰、吴邦璇、方召、熊汝霖）

　　乙酉五月，唐藩入闽，鲁主起越。闽越举义，各事其事，如人之左右手不相为用。微论闽越，即绍兴、金华，隐若敌国。越与越亦不相为用。

　　当是时，金华朱大典，字未孩，以原官兵部右侍郎，弘光加尚书。大典自南都归，募土人城守，以沈兰为中军，备戒严，人始有固志。适南都总兵方国安以奸相马士英东渡窜金华，大典恶士英，檄讨其罪状，闭关不纳。国安攻之，不得入。会义兴伯郑遵谦北御钱塘，国安移屯，东与义兴协。而东阳张国维，字玉笥，原官兵部尚书，鲁王监国，进东阁大学士，监方国安军，与国安惬。诸营无所统，策之不应。国维疏请筑坛，循故事拜国安荆国大将军，以节制江上。而诸师不相统如故也。

　　闽中知金华独自为战，密授敕。监国闻之，晋大典东阁大学士兼兵部尚书。唐晋大典亦如鲁衔。两受之。唐主拟视师驻跸金华，已不果。是时江上鲁文武皆因大典受两衔，咸奉表闽中，谓闽、越合可以为名，方、朱合而兵无敌矣。隆武乃下诏监国，以御史刘中藻为使。文武诸臣皆曰：『今日情形，不宜与唐二，开诏便』。独兵部尚书熊汝霖、国舅张国俊、中书舍人谢龙震与阁臣国维四人不从。众议遣职方司柯夏卿等致书于唐，称叔父云云。江上诸臣已潜奉表于唐矣。国维仗剑伏阙曰：『臣得以义责诸臣。夫鲁以数郡起，凭匹夫之怒，当全盛之敌，破矢折戈，劳苦江上者累数月，而闽以回远，奄然苟安，即不助予，乃令束而待命！今日请太祖高皇帝坐定此案，唐、鲁得失，岂止寻丈哉？且夫乘人之危而因以利之者不仁，孤人之势而阴诱其众者不义。亦思鲁众一退，当坚者故非唐乎？是自破卫也，以身为边也。凡我有官君子，矢事于鲁，移奉叔父，亦称二心。即以势临孤危，当为国死。今日复有以奉闽为言者，臣立斩之』！群议始息。中书龙震猝起辱诏使刘中藻于廷，中藻仓皇走入金华。大典重加之礼，以兵卫之出境。

　　乙酉十二月，国维见查职方嵊赭山之捷，令其子将军世凤从国安突进朱桥，以长河国维之师为后援。机露，北师截援，长河师溃退归。前师深入，遇敌伏汉土，选锋五千乱窜无复归路，皆解甲降，国安得脱，而越势大沮。国维深悔之。会萧山公署掘地得铜炮四十二，上书洪武年月，一时以为祥。国维计作神炮，领之睨江。一发抵武林破垛，再发而炮裂，不任用。敌颇畏不敢进。

　　丙戌三月，闽中阁部黄鸣俊偕定卤伯郑鸿逵，以师出衢州，窥新安。鲁疑闽师入界，遣御史柯夏卿、王绍美出讲，坚共事之约。行急，不备犒。金华大典遣使犒军，闽师喜，按伍而去，三衢得秋毫无所犯。或谓大典曲事唐。夫邻境出师以卫社稷，我有同患，供其脯资饩，牵以捍牧圉，礼也。我则无礼，而以行礼为曲，无乃不可乎？

　　金华城守不备，江军实有数，故金华之饷颇饶。大典军令严，令营中有私取民间物者以法。夏四月，中军兰偶犯法见戮。临刑，大呼『杀兰，吾见朱公不能独老金华也』！

　　五月，方师大溃于桐庐，守江饥卒不复振，未见敌而走。北师于桐江上流东渡，监国入海，国维还东阳。东阳破，或告国维入山避敌，国维大言曰：『误天下者学文山、迭山者也』！投池中死。子二，长总兵官世凤，逮至杭，与同事五十余人并被害。

　　北师既下绍兴，追鲁于台，不及。温、处、宁波皆下。乃以全师攻金华。大典闭关拒守，矢石交下，敌间受伤。乃以书招大典，啖以封拜。大典峻词拒之，俟闽援。援不至，大势将蹶，有吴邦璇者，山阴人，以都督同知代沈兰为中军，曰：『事急矣，请裹身出战』。大典许之。乍遇敌，敌以偏师来诱，我师稍捷，遂乘胜而前，北师邀截其后，前后受敌，败还，创甚，令其妻缢死而身诣城隍庙四拜自刭。俄而城陷，大典纵火自焚其家人尽，而身跃入火死。时有江山令方召善恤其众，闻金华被屠，泣谕父老，孤城不足抗，徒死无益，整冠带同其妻赴井死。百姓哀之，共为营葬，祠于邑中。

　　论曰：越以闽为后应，闽以越为屏蔽，彼此同力，或可以自存而不相呼应。古人有云，唇亡齿寒，独不闻之乎？惜玉笥在廷，以公心鼓众而众不应；未孩守婺，相通闽越，而闽终不为之援。所谓闽与越不相为用，越与越亦不相为用也。余故感朱、张之志，序次而合论之。

　　●浙语五（东山散笔、墨庵补述）

　　陈函辉、陈潜夫

　　自越事起，有奉鲁而不以事自见者为陈寒山，奉鲁而拮据江干者为陈玄倩，不幸事败，咸慷慨赴水，称二陈云。

　　寒山名函辉，初字木叔；生时父三槐梦杨椒山过访，迨长柝椒为字。随父之任南康，入曹洞山受性命之学，留意禅悦，胸次荡然。丁卯举于乡，居小寒山，读书山寺，寒暑不辍，因号寒山子。喜与方外游，颇类盱江之黄海岸（名端伯）。

　　初，海岸为宁波司李，廉静恬退，久参洞宗，常延缁流入公署。寒山偶以公事往谒，谈椒及济洞，上溯曹溪，机锋各出，语至移日，不复言所事而去。后海岸改补杭州司李。丙子分考，得一卷，奇之，秉烛朗诵至夜分，声彻户外，邻房传以为笑。评其文云：『此士之特立救正时弊者』。及拆卷，则陈子玄倩（初名朱朗）卷也。

　　玄倩亦颇自负，读书举大略，好任侠，常以身许人。与同座有不合大义，辄叱去。当南浙无事时，曾携所知往紫阳庵，坐石饮，太息曰：『吾安得死所如史策烈名字动人耳目者』？同坐私怪之。会漳浦黄石斋言事戌浙，讲学大涤山中，杭绅陆鲲庭培负文望，谒石斋乞为先人志墓。纔通剌，玄倩以陆子初不与东林之席，笑曰：『石斋先生座岂有鲲庭履迹哉』？复微词其父。石斋由是以疾辞，未之见。培闻之怒。壬午秋，登楼社中友有得隽者，玄倩辄讥切其闱牍，培固登楼社中人也，益怒。偕其党檄攻玄倩。杭士多忌玄倩，群攘臂起。海昌范□白、朱近修诸子咸应之，独东山与沈闻大倡言曰：『陈子持大谊，吾党益友。其于父母昆弟孝友切劘多有可称者，安得以一人私仇震惊阖郡乎』？木中陈子木恂曰：『吾固审玄倩，素馆留玄倩及其家属』。于是陈与陆两社宾客子弟各数十百人，列舟为阵，口哄于禾之东门，积三日，观者数千人。玄倩与鲲庭固未尝知之也。

　　癸未，玄倩入都，不应礼部试，径就选。选君中以危地，授开封府推官。开封被贼决河，已陷没，玄倩驻守旁邑，逼寇甚，飞疏云：『河南尚有可图之势，河北实多累卵之危，拟请重兵守覃遏贼』。未报，而京师陷，因与西平将军刘洪起共事，擒贼伪官五人，上捷南都，复诸郡县，以功擢御史，巡按河南。奸辅马士英除不附己者，玄倩言事率多忤。复与广昌伯刘良佐合疏护皇妃童氏入都。上方穷选苏杭殊色，不复念旧，士英等迎上意曰：『此妖妇也』！命逮潜夫。

　　乙酉五月，上弃南都，潜夫出狱，间行还浙。当是时，寒山忤上官，失职归里踰年矣。阁部史可法表函辉监军河南道，与潜夫抚辑河南北，函辉辞不就。值鲁主避难于台，遣使就问，而北檄已至，寒山蹈水者一、投缳者三，以家人伺救不得遂。已而鲁主监国绍兴，函辉与总兵吴台伯有扈从劳，擢左春坊，进詹事府少詹学士，奉谕联络温、处。而潜夫亦渡海，率所募家丁入觐。命以原官治军，加太仆寺少卿，监军小亹。侧闻陆培仗义自杀，叹曰：『鲲庭顾能为此』！并疏浙西死义十人，列培名于首，请加恤。论者称玄倩不以初怨没鲲庭之节云。

　　丙戌二月，命与方国安合安严州，恐饷不给，谋运米于温台，取道于海。而寒山将至温，便道还家，与僧湛明约，图结茅云峰，无志任事。监国敦促，晋礼部侍郎，竟不就，潜赴云峰，以处士衣冠习方外威仪，晨昏课诵如素所熟习者。五月，方师溃于桐庐，士卒弃营东走。玄倩急还小赭，欲保会稽，而监国驾迁，将及台矣。或劝玄倩且肥遯，笑不答。乃设尊祭先公存之先生，出继母拜堂下，以书属其弟，令妻妾互缝其身衣，盖妻妾兄弟孟氏也，小孟有娠八月矣。伊父完初在旁，欲生之，玄倩不许。大孟素知君子必殉国，愿从死。至是欣然与偕，黄昏至化龙桥。是为五月之晦戌，天与水昏黑，忽水光一道如电，可十余丈，二孟从水光相携入水。玄倩大笑曰：『孟完初乃有此二女哉』！举身赴之，年三十有七。子南篁甫十龄，得无恙。

　　六月，北师入台，未尝按籍追求荒遯。湛明对寒山云：『云峰片地，公可终老』。寒山瞪目视之。自书年谱末云：『徐陵五愿，唯誓出家；文山七歌，尚思杀贼。辉得其死所矣』。遂预作埋骨记贻二子臣谦、巽之。令家人从僧索故历，曰：『六月之望可了』。作诗文如常。望前一日晚课毕，急窜入方池。水浅不得死，僧竞持起，扶入卧所。顷之，阖户引缳尽，年五十有七。有致命诗十章，录其二，曰：『慧业降生文人，此去不留一字，只将子孝臣忠，贻与世间同志。手着遗文千页，尚留副在名山，正学禁书亦出，所南心史难删』。湛明为治其后事。

　　前此乙酉五月，海岸已致命南都，别有传。

　　●浙语六（东山散笔、墨庵补述）

　　沈乘、吕宣忠、王毓蓍、潘集、周卜年、严于鏻、潘国绪、叶尚高、朱奇生、邹维则、杨守程、卞子厚、沈宗采、徐睿（范香谷）、王翊（庞元培）

　　传曰：浙之士十有五人。有倡言名义，辞出于口即见杀者为沈乘。义劝其师刘念台，而以身先汨罗游者为王毓蓍。感慕毓蓍柳桥之义，操文泣祭，相从于水中者为潘集。感集之祭毓蓍，大声读其文于水次，决志赴海者为周卜年。与毓蓍同学交善，而耻毓蓍之独为义者为严子鏻。恣为大言，震骇敌听，招挺刃以自见者为潘国绪。有杜门日久，不与时事，江干震动，渺不相闻，及大军至浙东，故以儒冠博带傲于郡守之前，甘心自尽者为叶尚高。有久居山中，迹者不至，东浙已下，忽挟公服而出自沉于河者为朱奇生。口不傍名义，身不列戎行，混迹流俗，随众出迎大师，忽耸身蹈海者为邹维则。以完发见收，责令剃发，而宁与头俱去者为杨守程。以全发絷狱不食死者为卞子厚。往来上下江，出入敌垒，因友罹难不忍独生者为沈宗采。其奋槊起事，戮力戎行，不移其志者则为吕宣忠，为徐睿，为王翊。而最先见杀者为仁和之沈乘。

　　夫乘何以死也？乙酉初夏，南都失守，潞王在武林，总兵陈弘范劝王北降，以保百姓。百姓喜谓王爱我，无使我百姓尽首膏北刃也。时群议公庭，乘独大言『谁主降议？议降者不忠，当斩！今大帅方国安率所部锐师自东北来；闽帅郑鸿逵以其众还闽，尚未离浙，以王命临之，可檄而至也；吾五营重兵，皆东阳、义乌之产，颇能战。自越及闽，西接豫章，两广、云、贵犹吾故物，奈何废大义，辄俛首偷生乎？请急空武林门外，宿诸师，急发一旅扼崇德，水陆两路合崇德城守之士，以壮军容，内保坚城，徐俟外援，西联婺北，合苕霅会师于禾城，中兴之业，在此一举』。百姓猝闻之，以为诸生挠国法，贻祸一郡，哄起数百众，立攒杀之，分其尸骨尽。及闰六月之十三日，各路兵起，遂有悔杀沈乘者。

　　初，乘欲扼崇德水陆诸路，收合其城守之士，俄而崇德之吕宣忠倡义以应鲁。时鲁王监国绍兴，宣忠由间道渡江谒王曰：『臣本书生，臣年二十有二，臣日食粟五升，臣力能搏多人，臣学颇知通变，臣有死党数百人，臣能为内应于浙西，惟大师速济』。监国动色，即日署总兵都督佥事。复进言曰：『北师恃马，我多步卒，易见短，莫若用水师以胜之。浙直相接，左右多水乡，北骑从塘上来，我于丛密处出其不意，猝以舟师进前，缚刍为人，以诱致其箭，箭易尽。我用鸟鎗以炮其马，马踣人尽堕水，足以夺其锐气。预联太湖之师扰其后，我击其前，则嘉禾不受兵，而苏松皆可图也』。王甚然之。适前兵部吴易驻师太湖，特疏宣忠可共事，加扶义将军，还部其众，应援太湖。

　　丙戌三月，大战澜溪，三日夜不解甲。各较失利，宣忠所部独全。五月，鲁败，宣忠见根本已丧，不可为，弃其众，削发为缁流入山。时吴易被执，连宣忠坐狱。有丐服从岛中来者，行金狱吏，得人谒宣忠，行属礼甚恭。宣忠惊扶起，曰：『此何地，立死矣』！丐服曰：『下吏奉令至此，凛将军威严。不然，亵朝庭，且废将军法』。宣忠在患难，使人不敢玩如此。急令之出。未几，与吴易等五人同日就刑。五人面死灰，胁两持尚不能进。宣忠独昂首前导，怡然不改颜色。忽见丐服者复在旁，语之曰：『我有古剑在某处，我死，汝取以殉葬』。遂死。丐服者果如言收葬之。宣忠所遗托志诗有曰：『春风如有权，一夜绿青草』。长歌有曰：『倒江拔海自天下，尔势倾动无坚城。茅檐寒士春冻死，桃李涕泣愁飞莺。日月黯墨不可得，大地流泛谁为撑』？又曰：『天地反复机事深，闭户之外无山林。谁能远游及春水，片言慰我苍茫心』？后丐服不知所终。

　　宣忠既以古剑殉葬，复有佩剑生徐睿，无事常佩剑。负才慷慨，工诗，习为大小篆。偶佩剑走贵人座，目摄贵人，贵人为色沮。甲申之变，睿闻，悲愤，尽削其发，焚儒冠，披僧衣，埋故所佩剑，以铁镕户键，拳膝丈室中，令家人破穴以进食。无何，武林北降，有言员外希声（钱肃乐）起义者，声闻文室中。睿大呼『某须出关』。破穴出，手裂键，键断。掘故所埋剑，焚僧衣，裹甲约所知，突起为一旅，江上相持，辄小胜。欲纠各营西渡，无有应，遂孤军渡江，仗剑冒敌。敌故避其锋，阴以水师截其江口，睿竟深入，再战。敌冲以铁骑，睿步卒乱，欲还，江口阻。睿掷剑于地，为敌所执。叹曰：『吾剑术不精，应死』！久之，其家人以睿所篆「复明」二字石章鬻于范香谷。香谷为之记，宝藏之。

　　香谷名兆芝，诸生。尝与同学陆宇燝密护大学士张肯堂之孙滋大，意不得，客死。已而睿之余卒有逃归者，投阁部照熊汝霖军中。熊有赞画王翊，故余姚县吏也。闻睿弃剑残，大恸曰：『志士固不当如是耶！吾箧中图章，睿所篆也，对此何以偷生』？急欲西渡，熊力止之。

　　初，翊在军中，监国授以文衔，改兵部职方司郎中，赞汝霖军事。时诸营各自为力，翊劝熊联合之，俾彼此相应。及绍兴不终，翊遁入四明山中，部数千人，日董练以作其气。私掠居民者杀无赦。而夜读书，省大义。以故诸借名倔强山中者皆残，而翊独以仁义，士争向往之。远近相饷不竭，战颇捷。四明郡邑郭外，无不裹明制以奉翊。监国在舟山，遥授兵部尚书兼右佥都御史。取数附邑。盖扰绍兴者五年，舟山亦恃此以为固。

　　辛卯六月，大军北来，将与翊战。山中不能守，走保奉化，误入伏，掳去。是夜有大星陨海，声如雷。翊从容索舆入城，有三门者从，翊麾之不肯去。诣海道公堂，踞上座。海道以翊慷慨，礼接之。时一足失袜带，门者跪而上袜。袜已，雄自顾眄。自称『本部院不能恢复中原，理宜死』。时闻其弟某与故幕蒋生别被执，不屈死，曰：『诚不愧为吾弟』！将刑，讯官谕三门者不预册，可脱去。三门顾同死，遂并刑。翊顾三门者曰：『莫心乱。心不乱为神，次亦为厉，可以杀仇雠。心乱便鬼矣』。立而就杀。头既落，犹兀竖移时，久乃仆。悬之西门，有江虬龙者伪作北师装，夜啸城上，密取翊首联尸营葬，为文以祭之。虬龙故奉化诸生也。祭文失传。

　　自王毓蓍以书上刘念台先生为完节师弟，遂投柳桥死。潘集为文哭告，亦仅传其略曰：『旻天不吊，所赖忠臣骨作山陵壮士，何为徒令儒生怒经沟渎？惟吾王子，立身不二，始信秀才如处女，断不更夫，纔知名下无虚士今为定论。潘集愿分骥尾，黔书同誓契丹，不愧效嚬，抉目共观吴治』云云。越日，诣故人索饮。饮酣，袖出毓蓍愤时致命篇读之曰：『群奸误国，庙社沦胥傥目前尚可偷生，知他日必贻后悔。古称五死，何似捐躯赴义之可乐？寿止百年，保无疾病水火之杀人？鬼如不厉，为访三闾之踪；魂果有灵，当逐伍胥之怒』。读至再三，复言死不去口。或曰：『甚大江南，死者寥寥。公书生，徒劳苦无知者』。集作色曰：『已许玄趾，不知其它』。六月二十有六日，徒步出郭，袖二重石自沉渡东桥下，年三十有八。友刘越生起其尸，遍讣同人，恤其丧。陪位王玄趾于学宫，以袖中二重石作供，而受国人之吊。

　　若仁和诸生沈宗采，于乙酉十一月尚护发丐服窃渡江，历北师乘障者六，以诡辨得脱。监国授兵部司务，奉命复丐服还浙西，密联络诸旅，躬诣乡勇庞元培，使再起弄兵山泽间。及事败，元培被执，宗采闻之曰：『庞君吾所强，安得令独死』？遂出，自投狱，死山阴。

　　周卜年感慕王毓蓍之义，不别妻室，浩歌而之海上。半道晤所识竖子，出一缄授之曰：『有迹周定夫，出此缄』。竖子许诺。则见卜年疾驰向海矶立，方潮起，风潮相激宕，卜年踊身入潮，若赴敌者。家人闻之，号其处，得竖子所存缄，盖以后事属其弟也。越三日，妻哭其死处，忽有物乘潮来，即之，卜年尸也。乃克归葬。

　　论曰：闻完勋（翊）之言，信乎鬼不如厉，厉不如神。抑神不如星。嗟星入地而石矣，安足贵？若子翔（集）袖中二石，圣思（睿）所箓之石，固自足贵，为人宝藏也。至亮工（宣忠）之古剑而殉埋，圣思之埋剑而出试。夫剑固通神，今不能神，安知他日之剑不神光烛天也哉？孚中（乘）为内所杀，诸公为外所杀；幼文（宗采）可以无死，而义不可以负庞生；惟玄趾自沉，感动者众。定夫（周卜年）陟明（严于鏻）复继子翔以报玄趾，而邹维则之蹈海，朱奇生之入河，与玄趾柳桥之义，盖约略相同。大义所存，生死不乱，殆其然欤？夫以诸公之奇才独行，而文不尽传，独子翊、玄趾偶以文传，玄趾之文又因子翔口中而传。以中孚之词出口见杀，而词益传，夫固能自传之也！

　　●浙语七（查东山笔、沈墨庵阅）

　　陆培、王道焜（王均、陆圻）

　　陆培号鲲庭，浙仁和人。父运昌，崇祯甲戌进士。鲲庭少年好淹搏，务为奇丽之文，以务工时目。时目不甚解，则声和曰良越俗，卒以奇丽得隽。己卯、庚辰，属两榜盛名。壬午，丁外艰，以行人家居。同里孝廉陈潜夫，为东林诸公所推重，培不甚往还。

　　潜夫故抑之。培家积怨，为檄攻潜夫。潜夫常以口舌负怨于里中，故翁然从陆，而斗陈之伦辈若敌然。

　　乙酉六月，潞藩北行，培以其家避黄山。时钱塘知县顾咸建以不屈见杀。北贝勒令益严，逼诸绅投谒，五日不至者兵及其门。及培，培不应。贝勒怒曰：『培必不出，吾发培先人冢』。培赋致命诗，有『雍国尚惭收采石，荆胥无计乞秦兵』之句。入拜辞其母，走他所潜自缢死。遗言嘱陈尸通衢，以绝后之迹培者，且无入山中惊吾母。

　　同时旧绅钱唐兵部主事王道焜，亦同子均避武康山中。均壬午孝廉也。时新填邑令，皆明榜乡举，共十七人，且须均，责就选。吏入山传檄，道焜欣然携其子均入城，谢使者曰：『道焜老病且死，无所用。必欲见道焜，舆榇来也』。使者疑为戏语，不深信。明日复至，登其堂，则道焜方自杀，尸横地，热血歕流未尽。使者惊愕去，以状还，因不深求均，均得终丧，隐居山中，不复出。甲午，浙之督学张安茂崇祀道焜于乡贤，而前十七人，临安令陶良栋等，皆为其治之舞兵者所杀。

　　初，道焜少时，为王慕楼、蔡虚斋两督学所赏，精书法，诗自为家。其后过鄱阳湖，风涛大作，梦龙神乞句，为诗投水，指水曰：『吾诗一字一珠，汝颔恐不足埒我』顷之，风涛顿息，亦一奇也。

　　按鲲庭，世宦鼎族，门庭清肃，居家俭约，昆弟自相师友。兄圻字丽京，亦负异材，选拔明经。乙酉，感鲲庭之变，弃而业医。久之，坐南浔史案，冒入名于书端，与余同难，逾年得白。弃家入粤，度为僧，不返。

　　●舟山前语（沈墨庵补述）

　　吴锺峦、钱肃乐、李向中、朱永佑、董志宁、沈宸荃、华夏（吴裔之、佑之、福之、王瀚、王淳、王湛）、王之仁（戴少峰、卖菜倅）

　　舟山在大海中，与普陀并峙，隶浙之宁波。广可千里。筑城其间，约十余里。中多淳泉，可以蓄众。附城多膏腴沃野，可以宿饱。前代常设卫备御海寇。元末，民与寇通，乐为向导，我太祖既招降方民，海不扬波，乃遣信国公汤和相视海道，练兵舟山，海寇以宁。既而民利于寇，不时窃发，乃尽迁居民入内地。舟山遂空。久之，居民业海者复稍稍聚。我明盛时，仿古制亦设卫镇抚。鸡鸣狗吠，烟火相望。间生文人，始建文庙，立乡校，有内地风。

　　乙酉六月，诸生郑遵谦、刑部郎钱肃乐奉鲁主监国绍兴。武臣黄斌卿、张名振先后屯聚。及绍兴败，鲁国泛海，驻跸此山。一时诸臣相从舟山者颇多。而吴、钱等七君子为最着，宁国公王之仁走死南都为最奇。嗟乎！扈海为求一死地，岂真幸一日冠带水滨哉？

　　余感七君子其心同而事迹各见。若鄞之诸生董志宁，闻武林不守，号哭文庙。时邑绅竞商所以迓北师者，课牛酒不等，会议演武场，惟钱肃乐独不署名。志宁感其义，就肃乐共起。一市佣戴少峰者，愿附志宁之义，大书「恢复」二字于额，鸣金衢巷。至日中，已合数千人。又卖菜倅愿上一金助饷，视之皆碎末，干计不啻也。志宁高悬此金为劝，遂从肃乐迎鲁藩至绍兴，称监国元年。招定海总兵王之仁，共守江口。鲁主晋肃乐太仆少卿，不受。加都察院右佥都御史，不受。又以江守功进副都，复不受。仍以刑部郎巡视江上，朝夕勤动，以振作士气。踰年事败，监国航海，肃乐就总兵张名振保石浦。当是时，志宁已授兵部主事，统其所合数千人，戮力江干。五月事变，志宁入鄞山中，与舟山相为声援。

　　会岭西道吴锺峦闻唐主改元于闽，弃官归，半道别妻子，密赴闽中。值延平失守，锺峦隐于闽之城头乡。锺峦字稚山，初知长兴县。丙子，浙闱分考，得钱肃乐卷，称为国士。希声亦严事之。方在石浦，唐主遣使礼聘。希声甫入闽界，而唐主失国，因踉跄栖海坛山。苦饥，内地有义希声者，潜粟活之。未几，建国公郑彩以义迎监国于鹭门，旋召肃乐，晋大司马东阁大学士，共复建宁及福州所属八邑。建宁之捷，即郧国公王祁奋起之师也，事见祁传。希声因疏荐稚山苦节，监国乃召锺峦，丁亥拜通政使，进礼、刑二部尚书。尝与希声誓：『此日高尚恬退，俱非所宜言，只有寻干净一片地，权放此七尺躯，听天为之耳』。其所与共间关风雨困厄崎岖数年不忍去者，则故长兴枉狱中所脱死囚也。

　　方建国彩围困福州刘中藻奋起小福称新锐，郧国祁北指仙霞扼敌援，声势颇雄。志宁在山中闻之，率诸生华夏等六人（惜失其名），密走舟山，约岛兵入则共起应之。有乡老谢三宾者，倡言牛酒北迎，以志宁举义不得邀北宠，遂与志宁等郗。伪为其所昵，故入华夏所伺变。夏不疑，令以六人檄驰约王完勋山中，至期总诸部合应。伺变者直以所檄呈露北营居告逆功。十二月之二日，肃虏伯黄斌卿果以百舟荡壮士数千，斩招宝直抵宁波郡城下桃花渡。而先一日首事诸人已被缚，诸应兵来山中者皆逆拒。岛兵俟间而起，久无所动，乃疾乘潮返。志宁微闻夏被缚，痛大事就废，猝弃妻子，间走舟山，以图后举。

　　华夏字吉甫，定海诸生。时逮讯责党，夏曰：『事自夏，无他知。秀才做事，十年无成，但起义美名，不甘让与他人，请杀夏足矣』。讯者义夏，欲释。夏大言曰：『即不见杀，夏自不欲生』。移讯问主使。曰：『太祖高皇帝主使』。问：『党何人』？曰：『党多人，请给笔札自填』。因尽录倪、史、金、黄诸先死事数十人，墨干乃止。已痛骂同乡谢三宾不已，与同事屠献宸并就法。意屠其六人中之一乎？北营由是重华、屠而益轻谢。

　　方华、屠致命时，闽事中变。建国彩忌郧国功高，撤围去，诸郡邑皆弃。复擅杀阁部熊汝霖，众心始离。希声浩叹曰：『敌同舟矣』！积愤成膈，中有物如铁，遂不食。

　　北望叹曰：『安得我破膈时移居琅琦山』？监国使锦衣视疾，肃乐但流涕叩谢，不能尽其辞。病中闻某处失守则以头撞床欲碎。易箦时，遗命以先帝所授员外礼殓。戊子五月，肃乐卒。有弟肃范，从唐兵部尚书刘中藻起事小福州（中藻别有传），击败北师，复寿宁。后从中藻战死。时吴稚山扈跸鹭门，得希声凶向，大恸曰：『我弃妻子如脱屣，视门人为骨肉。骨肉永废，吾何望哉』？适松江朱永佑（又玄）、浙东沈宸荃皆由闽泛海觐监国于鹭门。永佑与宸荃交最善，汨没波涛者数年，而与稚山同捷南宫，常访稚山于城头乡，谋所以善死之法。及稚山赴鹭门，朱、沈继至。稚山私念失一门人，犹幸得良友。与朱、沈相誓从草莽中，益严君臣之礼，用摄武臣之桀骜。故流离播迁中，体统自尊。及建国彩弃主拥众走三沙，己丑秋七月，定西伯张名振扈驾就张煌言于台之临门。八月，监国入舟山，诸臣从之。既而原职方李向中亦至。

　　向中字立斋，楚人，庚辰进士。初知长兴，向为稚山旧治。立斋英伟杰出，不依回流俗。其莅长兴，独仿稚山遗法，而能决数年疑狱，民咸以为神。至是始识稚山。以稚山善治长兴，故遂师事稚山。余观稚山守身劳瘁，非有奇谋殊绩倾动中外，而诸君子咸降心以相从者，以守身之学，能知大体。书曰：『守身为大』；易家人之大象亦曰：『君子以言有物而行有恒，世治以养和平，世乱以系人心』者也。监国擢向中兵部尚书，宸荃晋东阁大学士，永佑吏部左侍郎。庚寅，阁部宸荃为同官李长祥所嫉，愤悒弃官引匿，吴、朱留之不得，隐于舟山之僻。向中以艰在内地，越险不能奔，持丧服庐于山曲，不视事。

　　辛卯八月一日，监国诣蛟门祭江，锺峦侍从，永佑居守。兵科给事中董志宁率水艍前导，夜半，见有大星从西北殒舟山，小星随之，殒者无数。监国即日还，中道闻北师逼山，御舟不敢近陆，间道走金门。锺峦独与志宁奋厉入城。城中志士颇多同心，北师攻之，环围十昼夜，南北失援。锺峦闻而叹恨，辄不食。志宁巡城，飞矢受伤，终不肯退。锺峦见事急，预持禅院中万岁牌，端设于学宫之尊经阁中，右庑陈高座，积薪与座等。九月之朔城破，向万岁牌行五拜三叩头，礼毕，自持火登高座，即发火自焚。自稚山以十愿名斋，其十终以见危授命此日，自以为不负所愿云。前所脱死犯藁葬稚山于山僻。其后幼子裔之越海访得所脱犯，携骸骨与之偕归。三子福之先从太湖义，奋战败死。兵科给事中董志宁亦自缢文庙，与右庑密近。稚山之火延及，遗尸并尽于火。尚书李向中、侍郎朱永佑被执不屈死。又玄出语痛詈，故受戮益惨焉。大学士沈宸荃已挂冠郊外，潜泛海将归，遇飓风覆舟死。

　　初，监国航海，尝将张国柱劫鲁宫眷北降。宁国公王之仁向积功江上，闻之愤懑，诣舟山，欲以义激黄斌卿讨叛。斌卿请以舟师共击国柱，辄反兵内劫，之仁弃数十艘，尽沉其眷属，语二子鸣谦、宣佐曰：『死此，无知之者』！登漴阙，募肩舆往见北土督。督劝之降，请剃发。宁国佯曰：『俟一诀内院洪子南都（承畴）』。既见，洪方拱礼降阶。宁国即咄曰：『忘国大恩，偷生俘虏，有何面目复见中原士大夫乎』？洪怒甚，立杀之，遂以冠带及难。此予所谓死最奇者也。宁国志在舟山，惜不及达舟山，而必以舟山属之。

　　若娄东诸生王瀚及其弟淳、湛，皆希声治太仓时所得士。乙酉，淳、湛起兵太仓，阵没。瀚于甲申冬为文告宣庙，去华山为僧。希声方家居，作书与誓曰：『台兄忠孝两全，即此已是正果。独不肖奉养未终，生不成生，死不成死，抱恨无穷。敢于台兄前发一誓，愿必寻一死所以报知已』。盖早已致命为期矣。墨子因瀚得见希声手书。希声以舟山为死所，故王瀚原无与于舟山，而亦得列于舟山。瀚为僧名戒显，号晦山。

　　论曰：语舟山者，先书地，后书人，与十五国之语绝殊。曷故哉？凡十五国皆中土版图，故先书人。舟山虽附四明，而孤悬海外，非郡非县，丁口不登于邑，赋税不贡于朝，则又不与琼崖同例。而诸君子所以扈鲁者，且七年勿懈，所恃惟此山耳。故先书地。地详而人始详。详地必及文庙。题先列稚山，事先序幼安（志宁字），两公皆致命于文庙，有以也。而语中不及土著文人，抑有遗语乎？曰：有舟山后语在。

　　●舟山后语（沈墨庵补述）

　　张肯堂、董玄、曾应选、顾汾、江中泛、陈所学、朱养时、梁隆吉、林之瑛、刘午阳、阮进、张名振、张名扬、杜伯起、张瑞初、王朝先（刘孔昭、徐孚远、阮骏、江天保、黄斌卿、陈九征、李思密、郑遵俭、周崔之、周瑞、王衡、杨玑、孙延龄、黄甲、李国桢、杨鼎臣、李开国、李向荣、焦文玉、刘世勋、马泰、单登云、苏兆人、黄忠孝、顾明复、陈六御、姚志卓、刘永锡、杨晋爵、郭贞一、义英标官、卢若腾、沈荃期、纪日青、林复斋、僧无凡、王妃张氏、宫眷十三人、一内监）

　　繄闻之钱希声未跸鹭门，吴稚山尚栖闽表，而大学士张肯堂（蜺渊）已奉唐主命入舟山，监肃虏伯黄斌卿军，协力北拒。

　　初，中书舍人谢龙震辱唐使刘中藻于庭。及绍兴败，斌卿出不意，劫鲁宁国公王之仁，修唐隙也。当蜺渊之在福京也，见同官黄道周素与郑氏不协，疏劾芝龙，言官附之，以攻郑为能。蜺渊难之曰：『今立国伊始，须有权宜以备缓急。郑即傲，颇好名，曷姑与共事？且兵势全属郑，非兼仁与义，通常与变，无以服郑。不然，急以至诚动之，赖其一试』。时唐向用漳浦，而大司徒何楷复勇咈郑。蜺渊由是与同朝不协，请监斌卿之师于舟山。未几，芝龙潜撤仙霞诸守御，北师遂入关，而蜺渊之筹郑始验。

　　己丑八月，定西伯张名振护鲁主达舟山，斌卿不纳。将军王朝先及荡胡伯阮进等欲以兵劫之，监国不许，谕进斌卿为侯。方开谕，斌卿伏听，朝先率甲士猝杀斌卿。于是舟山诸旅尽为名振所统。众共推重蜺渊。监国仍以张肯堂为东阁大学士加宫保，晋荡胡侯朝先平西伯，诸文武晋爵有差。以王衡、杨玑为钦天监丞。衡、玑向从事五官保章，颇谙历数，造大统历成。仲冬至日，颁监国五年历。于廷臣文臣肯堂、武臣名振，率郡臣行朝贺礼。舟山在籍诸生顾玢、江中泛陈所学通经术，持大义，捐私财以资公用，疏请开屯，为持久计。略曰：『臣闻在昔，汉赵充国以屯田事先零诸羌，其事平易无奇而获效甚大。嗣后有志大业者，往往因之。我太祖草创，即令康茂才为屯田使，军需以饶。及天下既定，命辽左秦晋所在屯种，中部庐凤亦开屯荒田。前代开屯重在西北，太祖并行于东南，此久安长治之要图也。舟山旧设军卫，前此居民迁徙，虽令军士屯种，而军储接济咸仰给浙东。今大驾驻跸，不议开屯，军饷空虚，征取民间则闾左愁怨，征馈夷岛则小国轻心。谘谋思则图给目前，阴籴浙西则得失难定。臣生长舟山，颇知土性。高原艺我黍稷，夏熟以俟秋成，流泉溉兹禾苗，冬藏以供春种。大王志在中兴，速与大臣商榷，应时垦荒，更番率作，军民不扰，生息日开。以大王之灵，因天之时，尽地之利，人心和辑，然后观衅而动，动无不成。惟大王裁择』。监国然之，命将军张名扬为屯田都督以诸生可大用，欲擢置台谏。顾玢等复疏辞曰：『臣等海澨书生，草茅下士，媿无他长，以资效用。惟是读古人书，学圣贤事，沥诚戴国，不因贵贱殊情，致身许人，不以盛衰改节。今当辇毂之下，少瞻龙衮之光，群情拥护，星拱北辰。一时士风，日临南向，将开贡院，采择名材。臣等愿赴两试之期，以志观光之典』。疏奏，乃授中书舍人，许应闱试。

　　五年庚寅春正月望祭，命监丞衡、玑辄日，以侍郎朱永佑祭山，太仆少卿李思密为副，侍郎张煌言祭海，通政司参议郑遵俭为副。仲春，中书舍人玢、中泛、所学复请于上丁谒文庙，行释菜礼。乃命礼部尚书吴锺峦出宿斋宫，礼部主事董玄莅事，国子监祭酒徐孚远学录，曾应选习仪，太常卿陈九征典簿，黄甲陈卤簿，御史朱义时、梁隆吉清道，兵科给事中董志宁扈从，兵部郎中李国祯、主事刘午阳警跸，定西侯名振、荡胡侯进陪乘，户部主事林之瑛备物，中书舍人玢省牲，中泛省器，所学赞礼，□部主事杨鼎臣、李开国为相，大学士肯堂上尊，义英将军阮骏卫后。礼成，监国御明伦堂，祭酒孚远进讲秦风无衣之诗而还。至三月十九日，命设坛祭告先帝。礼部侍郎孙延龄读祝文。主伏地哭，兴。陪祭文武皆哭，声振山海。祭毕，延龄颁胙，阁臣肯堂哭语延龄曰：『某掌河南道时，曾受胙于京师，安能忘十七年宵旰若心也』？时郑彩佯扈国主，恣睢桀骜，方在鹭门，几犯跸，竟弃主不顾走三沙，拥众自雄。荡胡进心愤，与众议曰：『彩为不道，擅杀勋旧。郑义兴、熊阁部之冤愤不伸，则诸廷臣众部曲之志气不奋，请为公等先驱』。于是定西名振檄平夷侯周崔之、闽安侯周瑞，皆以兵应，攻彩于三沙，败之，获其艅艎尽。彩窜走粤洋自保。嗣后海起怒涛，俄见素袍银甲，拥旌斾乘涛而来。即之，则义兴伯也。彩狂呼叩首谢罪。义兴俄以戈击之，暴卒。事闻，举朝义之。

　　辛卯秋，北师大治战舰，从蛟门向舟山。适裨将江天保为荡胡进先锋，以四水艍迎击定海路，获胜，沉其十三舟。进引军复邀截之，俘其将不杀，率断右臂纵还。舟山武功，于兹为烈。呜呼！人事尽矣，天道殊不然。八月既望，群小星从大星殒城中，定西名振以国主由外洋南泛。越日，北师三道攻舟山。其出吴淞及闽洋者，我师分御皆捷。时舟山精锐分应南北洋。踰五日，定海关复大出师。俄黑雾起，迷山麓。城中不及觉。南北洋二道凯师次十八门，为北军所阻，不能入援。惟荡胡进从蛟门激大艍压之，几捷，复为黑风漂没。黑雾随风而起，我艍不前，反为敌所乘。进乃手发火桶，仓猝触桅，火焚我艍。进急跃水，敌举钩矛起进。进创甚，不能言，瞪目怒视，三日死。此月之二十有一日也。进既死，北师登麓，急围城。时屯田都督张名扬守南门，阁部张肯堂守北门，监军主事丘元吉、金允彦三亲标协助南北。锦衣卫都督李向荣、左军都督焦文玉守东门，总兵马泰、副总兵单登云守西门。北师攻围不遗力，守者亦百计应之。敌逼城下，垛雉矢石交下，重伤者颇众。敌飞炮，城堞数崩，辄随破随补。环困十昼夜，监军允彦力穷，潜叛内降，为言城中虚实，且言元吉在南门，将内应，导攻具益进。守者犹醢允彦子，传示四门，以示不二。九月之一日，南门开，舟山城始陷。东门都督李向荣、焦文玉巷战，西门马泰、单登云亦率民兵战城中，击杀百余，敌益进，皆力尽而死。中书舍人顾玢见城破，偕江中泛、陈所学皆阖门自焚。国主继妃张氏赴井死，宫眷十三人从之。一内监扼死井旁以殉。敌以两王子北去。大学士肯堂、屯田都督名扬一门死之。其相继死者为李向中、朱永佑、来养时、梁隆吉、林之瑛、刘午阳。有驻兵城外者，为李国桢，以母在城间，冒险入，被执死。董玄、曾应选、杜伯起、张瑞初、顾明复咸自缢于学宫，而与稚山、幼安同时致命于此。孔子于儒行有曰：劫之以众，沮之以兵，见死不更其守，其特立有如此者；可杀而不可辱，其刚毅有如此者。由是观之，诸君子其何负于学宫者哉？

　　舟山败后，都督刘世勋与杨鼎臣、李开国犹死守安洋。北师移师攻之。安洋孤绝无援，世勋身被数创，格斗不退，与杨、李同日死。

　　方八月之晦，蜺渊门人苏兆人知不可为，已投环尽。蜺渊有仆已度为僧，法名无凡，钵于普陀。闻变叹曰：『吾翁其殉国矣』！促航舟山，泣请北师，愿下主悬，藁葬于士。帅义而许之。

　　时定西名振以国主南泛，孙延龄、徐孚远等皆从扈金门，供亿常匮。各勋旧黄忠孝、郭贞一、卢若腾、沈荃期、纪日青、林复斋与孚远间从内地密输，以佐军需。定西名振亦阴遣使入江楚，佯为贾客，储粟金山及盐官等处。复以己意乞师厦门。国姓成功与定西盟，出师二万，偕尚书煌言、义英骏、诚意伯刘孔昭等直溯金塘，获前叛金允彦磔之，以祭舟山诸死事者。旋登金山，泛储粟而归。

　　甲午，定西复入京口。国姓亦遣将陈六御等协力抵平洋沙，攻崇明不克。将军姚志卓失利自刭。还触吴淞关，掠北战船二百七十号。定西更以沙船九百泛登莱，还窥吴淞，复移师攻舟山，大捷。北督以城降。宁波北镇张洪德潜使人通海，以百余艘赴舟山。名振乃祭告山海，及祭死事诸君子。冬十二月，名振病卒于舟山。司马六御、义英骏代领其众，遣使告丧于金门。

　　监国十一年丙申二月三日，舟山城夜哭，历五日始息。南门偶发一碑，为国初信国公汤和所建。碑文若知有今日事者。秋八月，北师大集攻舟山。陈六御、阮骏率张洪德分应要害。骏之标官（失名）最劲捷，从樯首飞渡敌舟，猝断篷索。敌篷堕，横压数舟，敌势甚沮，溺甚众。相持久，骏舟忽胶浅不能驰骤，敌围困，败死。六御、洪德合兵来援，风不利，被创，并自刭死。将军刘永锡（孔昭子）跃水死。将军杨晋爵截横水洋，力竭亦刭死。太常卿陈九征被执，不屈死。余不知所终。于是舟山再失。

　　论曰：舟山胜势莫大于辛卯之八月，执讯于泮宫，献俘于王廷，足以伸志士之气。

　　颂曰：在泮献囚，在泮献馘，乃于今见之。其后尽节学宫，历历可见，于学宫为有光也哉！余感舟山初失皆以守死，再失皆以战死，能与雠战，虽败犹荣。传云：内以讳为贬，以不讳为善，敢自附于春秋之书法，法从乎同，故于后语见之。

　　●临门语（查东山散纪、沈墨庵补述）

　　张煌言

　　大司马苍水先生名煌言，字玄箸，鄞县人，祟祯壬午登贤书。英年杰出，已负大志。遭国变，乙酉，越诸生郑遵谦举义，奉鲁王监国于绍兴，煌言仗剑从之，以庶常权制诰。北师不即东渡，相持者一年。丙戌，越败，扈跸海上历十九年。初加兵部侍郎，进尚书，加东阁大学士。

　　其自序北征纪略云：『煌言岁自丁亥，持节监定西伯张名振军，应松江吴胜兆之义，遭飓风覆舟，陷敌中七日，间归，仍扈舟山。嗣后三入长江，登金山，掠瓜、仪，而师徒单弱，迄无成绩。归破敌于舟山，复取之。时粤拥桂藩为永历十年丙申，舟山复弃，乃入海在诸洋中。郑国姓屯厦门称思明州，壁大兵外四屯，监国驻金门，陈文达屯玉环山，阮春雷屯楚山，而余屯临门。诸帅会师必至焉。永历已封国姓为延平王。戊戌，随延平北伐。抵羊山，复遇风碎舟，返斾。己亥，延平全军北指，以余练习江上形势，推余前驱。抵崇明，既济江，议首取瓜步。时敌于金焦间以铁索横江，夹岸置火器，欲遏我师。余领一军先入，诸艘鳞次，且进且却。两岸炮发，飞弹如雨，诸艘被伤思退。余所辖十三舟麾之径进，同■〈舟宗〉数百艘得入者仅十七舟，进据金山。金山守者咸遁，尽收其饷以犒军，军士皆踊跃效命。翼日，延平师始泊瓜城，一鼓而歼满汉诸军殆尽，乘势克其城。余谓润州实长江门户，若不先下，则敌舟出没，主客之势悬殊，甚为无算。而延平犹虑留都援骑未可猝御。余曰：「若遣舟师先捣观音门，则留都震动，彼自守且不暇，何暇分援他郡」？延平意悟，即属余以水师往，且以直达芜湖为约。时六月炎暑，余奋不顾身，逆流而上，舍海舟易沙船，牵挽直前。未至五十里，吏民赉版图迎王师，遮道来归。既抵仪真，一夕，延平已遣李将军单舸往抚。予登江滨公署，慰谕士庶。遂发舟西上。遗民无不瓣香相迎。滨江小艇载果蓏，咸来贸易。余顾而乐之。市者不止，行者不变，三代王师气象，不意于今日见之。舟次六合得报，藩师已于六月下旬取润州。予计润州即下，藩师由陆逐北，可即达石头城。余故兼程而进，抵观音门。不意藩师竟从水道来，海舰不利江行，以致金陵得严为之备。余舣棹观音门，所统战舰，以风沮愆期，未至。乃发轻舟数十，先达芜湖，而□舟为殿泊浦口。七月朔，敷侦我大■〈舟宗〉尚远，遂发水艍百余，载劲卒，侵晨出上新河顺流而下。余左右不满十舟，且风逆，战不利，几困。忽联舸至，则余辖下犁■〈舟曾〉也。余遽乘之复战。后舸续至，夹击，敌大溃，遁去。诘旦，整师前进，□匿不复出，余部曲驰报江浦已破；盖余方与□接战，先一哨越浦口旁掠，止七卒傅江城，城中□骑百余，开北门遁，而七卒遂由南城入，亦奇矣哉！当是时，延平亦抵七里洲。余往与大军会，正商略攻取建康，而余所遣先往芜瑚诸将，芜城已降矣。尔时上流声灵丕振，而芜湖为上游门户，可以控扼江楚。余因辞延平，乘所辖戈船以行。而幕府之谋不复与闻矣。届七夕，抵芜城，传檄诸郡邑，江之南北相率来归，郡则太平、宁国、池、徽，县则当涂、芜湖、繁昌、宜城、宁国、南陵、太平、旌德、贵池、铜陵、东流、建德、青阳、石埭、巢县、含山、舒城、庐江、高淳、溧水、建平，州则无为、广德，以及河阳所得城共三十有一。先是余之按芜也，兵不满千，惟以先声相号召，大义为感孚。所过城邑墟落，秋毫无所犯。有游兵闯入剽掠者，即治以法。以故远迩壶浆恐后。即江、楚、鲁、卫豪雄，多诣军门受约束，禡旗相应。将部署诸军，为进取九江之计。然延平围留都已半月，初不发一矢射城中，而镇守润州将帅亦未尝出师取旁邑，如句容、丹阳，实南畿咽喉地，尚未扼塞，故苏松援兵得长驱集石头。余闻急上书延平，告以方略。不意师胜将骄，日事高会，樵牧四出，营垒为空。敌谍知，用轻骑袭破前屯。延平仓猝移垒。质明，军灶未就，敌倾城出战。我师无斗志，竟败绩。时余在宁国受降，留都报至，遽返芜湖，则七月晦日也。初意石头师挫，未必遽登舟；即登舟，未必扬帆径去。余故弹压上流，不少动。敌将郎、哈等遗书相招，余峻词答之。太平守将叛降于□，余即遣师复取太平，生擒叛将，诛之。时下流既退，敌始专意上流，截余归路。各营将士，始稍稍色变，然刁斗犹整肃如故。余欲据城邑与□格斗，调池州守兵未集，忽谍报敌援自楚来，援艘已度安庆。余誓与□值，即勒全军指上流，次繁昌，池军亦至，共议进止。咸谓「石头虽败，江楚尚未之闻，我以水师径趋鄱阳，若江右略定，回师再取四郡，何不可者」？乃决计西上。八月七日次铜陵。翼日抵乌沙夹，果与楚艘遇。余横流奋击，沈其四舟，溺死满军无算。会日暮罢战，楚艘咸遁。夜半，大雷起于下流，如炮声。我军误谓劫营，一时惊散，士气始衰，不复西上。余不得已沉巨舰于中流，易沙船至无为州，拟走焦湖，集散亡为再举。适英霍义士遮余言：「焦湖入冬水涸，不若入英霍山寨，可持久」。余然之。因尽焚舟，提师登岸，至桐城之黄金弸。敌严兵驻守。此为入山关隘，余选锐骑驰击之，夺马数十匹，杀敌殆尽。遂由奇岭进。山皆危峰峭壁，甲士素不谙，山行数日，士皆重困。余令焚弃辎重，按辔行。八月既望，离危岭，入霍县界，移营杨山之东溪，众疲甚。余强起按行，占一数，四课皆空陷，因大惊，令诘朝早发。是日余率骑前驱，方踰岭，后军忽报大敌奄至，士卒惊窜山谷。余顾左右止二十余骑，步卒不满百。以单骑突围出，只一僮携印章相随焉。嗟乎！余入山非避□也，尚图控连江楚，收河南北之大侠，云扰中原，天下事未可知也。机事不偶，卒以溃败，天耶！人耶！午后，去敌稍远。俄牙门将跳而复返，与余值，呼之偕行。三人纡回山冈间，失道，土人多踪迹余。一有力者进前诘问，余出百金为寿，力者即匿予山广，期以日暮导余出。薄暮，力者果至，怀脱粟相饷，三人始变服夜走七十里，两足尽裂。已馁甚，乃望门投止。主人问所自。导者托言某系馆师，其牙门将则贾客也，皆避兵警，特为之送往。于是就食复行。适余散卒十许遇诸途，一见惊喜。导者恐耳目，大骇，遂疾走。余竭蹶不能前，且失道，并失导。以余金分赠散卒使去。三人复前行，中途遇一貌厚者，祈为导，强而后可。询知为胡姓。行三十里，始出山险托宿焉。逆旅主人，胡族属也。忽胡之季狎至，招其兄出耳语。胡却入语余曰：「君自海上来耶？予季遇公散卒，诘而知之。季恐其导不力，故来耳」。主人亦色喜，重具鸡黍，嗟叹久之。翼日，导余出安庆渡口，代余觅渡。遂与胡别。余拟渡江出池州，徐图归计。舟子将以诘朝解维，因暂止逆旅。有徐某、金某自外至，与余连榻坐。语次，余谬为应对。金、徐素昧平生，而语言时阴左右余。目余起，引入他室中问曰：「君得无张姓乎」？余愕然。徐生笑曰：「某固知之」！所以然者，方余初抵安庆，访旧宾从朱生于高河埠，金素与朱密交，余前帅水军至繁昌，金生浮一叶至，不及登沙船，遥识余面，而余与朱行踪，徐所熟闻也。余访朱生不遇，过市中，金固疑之。与徐生谋曰：「兹生客之访朱君，得非山中使者乎」？故来物色余。及过逆旅，徐不识余也，金识之，始欢然以此遇为天幸。余备言英霍坐困出险之事，今将渡江为东归计。徐与金谋曰：「江上未解严，疏虞莫必」。固要予至其家一宿。侵晨，闻皖口兵过高河市，阖市奔匿。余与徐、金亦避村野，至一何生家，金、徐密友也。翼日兵去，金、徐令何生从余由枞阳出江，渡黄湓，抵张滩登岸。而金、徐别从皖口来相会于张滩。滩属池之东流。何生始别去。金、徐导余由建德、祁门走两山中，买棹溪行，遭危难者非一。至休邑，寓徐生之诸父别业，休息累日，乃达严陵。复自东阳出天台，以赴海壖。浙东山路非金、徐所谙，向者导导余，兹则余导导。既至海滨，滨海居民，咸哄然知余得生还矣。回思霍山奔亡以来，计程二千余里，为时二十七日，间关百折，何其穷也！追忆自崇明进师，而瓜步，而润州，而和阳、太平、宁国，而庐，而徽池及诸州邑，乘胜长驱，又何壮也！然转瞬间成败异趋，佹得而复失之，不亦重可慨也夫！己亥嘉平月纪于浙海行营』。纪详载苍水集中。嗣是仍镇临门。

　　辛丑，闻缅甸之变，三上书监国，曲为劝进。壬寅，国姓营东宁，煌言驰书与之，略曰：『大明之倚重殿下者，以殿下能雪耻复仇也。区区台湾，何预于赤县神州？而暴师半载，使壮士涂肝脑于火轮，宿将碎肢体于沙碛，生既非智，死亦非忠，诚大可惜矣！矧普天之下，止思明州一块干净土，四海所属望，万世所瞻仰者，何啻桐江一丝，系汉九鼎？夫思明者根柢也，台湾者枝叶也，弃思明是无根柢矣。昔年长江之师虽败犹荣，已足流芳百世，所仗殿下发愤为雄，卷土重来，俾日月幽而复明，山河毁而复完，某得全发归故里，于愿足矣。乃殿下挟有为之资，值可为之势，而进退佹趋，某将何所依倚哉』？延平得书不能用。

　　癸卯，厦门、金门、玉环、楚山咸失守，临门势益孤，煌言移屯范澳，粮尽，议散众。甲辰秋七月二十有四日，所散裨将吴国华出海别屯，至陶家尖。会宁波人孙惟法为北师向导，伪装商舟，藏甲士伺得之。国华被创投海死，舟子林某死，不露煌言避处，一火者言之，为导范澳。不知也。猝持之。时一勇士叶云、二持槊及监犯罗伦字子木、门者贯玉五人咸被缚。

　　八月，煌言素袍朱履诣武林。时贵重重其义，尊礼之。煌言拱手，即以手指心曰：『煌言止有此耳』。出就舍，即不食。卫者哀号，愿缓须臾。进食，吟咏谈笑如常，作放歌以自遣。命游西湖，当事急具画船，游两湖间，赋诗曰：『国亡家破欲何之？西子湖头有我师。日月双悬于氏墓，乾坤半壁岳家祠。惭将赤手分三席，敢向丹心借一枝。他日素车东浙路，怒涛岂必尽鸱夷』？九月之七日，吟五言绝：『我年适五九，乃遇九月七。大厦已不支，成仁万事毕』。掷笔赴市。部下五人咸从死。妻董、子祺收钱唐狱且十余年，有僧澹斋募饭之，至是并见戮。复有僧问石，夜潜收其尸葬之。从者五人葬于其旁。问石后投环墓东静室。

　　●虔南语（东山敢记、沈墨庵补述）

　　杨廷麟、万元吉、郭维经、彭期生、杨文荐、姚奇胤、黎遂球（龚棻、卢观象、月中桂、王其宖、其窿、万发祥、庄以莅、锺良则、袁从谔、刘孟鍧、于斯昌、刘天驷、汪起龙、程必进、程矩）

　　乙酉，南都不守，唐藩建国八闽，改元隆武，倚江西义旅为重。时清江杨廷麟以词林家居，率家丁，会湖西道彭期生入太和，合诸师战北师，螺子山一捷。龙泉郭维经，原兵部尚书，亦奋起龙泉山中，与廷麟合。唐主进廷麟大学士兼兵部尚书，督江西诸路师。维经以原官加敕总制。晋期生光禄少卿，协守吉安。人心稍定。已而粮竭城破，廷麟间走粤请援。虔督李永茂檄期生控兴国，以固南赣户。廷麟以粤援至，一战复吉安。逡巡数月，外援不至。丙戌三月，吉安再破。廷麟、期生联合诸营走鄠都。当是时，李永茂病去，唐主晋万元吉为南赣总制。

　　元吉，南昌人，气概豁达。初以职方从阁部杨嗣昌军前赞画，往来军中者五年。甲申，升太仆寺少卿。至是以虔抚督师，壁皂口。时北师猝至，阁部苏观生方守赣止，发新营二百人出援皂口，未战先溃。元吉不得已，退入赣，固守关门。阖城皇皇。元吉亲砍二妾以殉，群情始定。

　　丙戍四月，廷麟与维经、期生各以兵入赣。升期生太仆卿。浙绅姚奇胤令南海，唐主诏怃东粤，改抚赣。兵垣京山杨文荐、职方番禺黎遂球间以师入赣，戮力共守，与北师决战于李山、九牛之间，屡捷。有诏旌异，改郡名为忠诚府。而文荐专守西门，当北冲，尤为奇捷。久之，会赣州者十余壁，约可四万余人。北师飞帆乘水涨拂十八滩而上，列营城东，北阻山，距城二里许，昼夜鸣角，张云梯，渡水逼城。城中亦鸣炮应之，杀伤相当。敌常潜舟龟尾角伺城。奇胤适分汛其地，于堵中夜缒五百人，挟束薪纵燔其舟。敌不利，退去。又往往爇万人敌（火器名）掷城下，火发桶裂，铁菱乱飞，疾若火鸦。敌睨陴者震陨负伤走。最后，夜选死士千人，负九龙鎗乱流而渡，猝发鎗，火延账房。当秋深草木枯燥，遍地皆火。敌惊踣崖谷。城堞呼躁震天地。北师登舟拔营，走三十里。因尽屠下邑以孤赣。自元吉、廷麟诸公入赣，战守尽瘁，阅六月矣。

　　久之，北师益至。廷麟方檄南安水师巨舰三百号入援，半道为北师所截。时广营、滇营二部之援赣者故称最强。广兵跣足跳山谷如飞，滇兵甲械犀利，标鎗连弩，洞胸穿札。北师乘胜掩之，扼其隘口，两营尽溃去。赣势沮。九月，北师已蹑西门。廷麟等立督死士缒格，复退去。时南安亦失守，赣势益孤。各师借端稍稍引去，城中仅汪起龙、汪国泰、金玉振、徐日新、王志忠等部，部不能千人。而别部谢之良数千人次雩都、观堂。嗣闻延平失守，苏观生托迎驾去。时两广总制丁魁望闻唐事，疾走肇庆，拥立桂王监国，改元永历。或邀廷麟入粤。廷麟曰：『赣州，两粤门户，某死此矣』！

　　已而江信阻绝，人心皇愳。北师逼镇四十里而军。左右劝期生：『太仆闲秩，可间请去』。期生拔刀自拟，作书诀其子孙贻，有曰：『我备兵文山之庐陵，再转虔中，又为文山倡义复仇故处，每览信国全集，中夜悲吟，击节自壮。闻车驾决策幸虔，据上游以观建瓴，济则祀夏配天，不失旧物，不济身非吾有，慎无复作念』。十月之三日，期生招奇胤饮台上，酒酣，太息曰：『吾辈保危城七阅月矣。援绝力穷，义与城俱生死。吾同乡共事千里外，死亦不孤』。乃罢饮，谢去。至夜半，廷麟巡城，天两星如火，乱坠营中。忽小南门火起，有叛将为内应。城中仓猝巷战，总兵刘天驷犹槊杀数十人。郭维经方巡城，急促水师睨炮。连发四十八门，皆裂。黎明，北师尽入城。城中士民格斗，死无算。廷麟以事不可为，投藕池死。北师争得其冠服以为功。有子为彭士望所匿养。元吉持槊战于小南门，不利，走建春门，投水死。维经亦拒战东门，伤，敌追入嵯峨寺，自焚。期生走章贡宝盖楼投缳尽。

　　初，姚奇胤为诸生时，读于忠肃传，曰：『不复前太子，是其一失』。卧祠求梦。梦忠肃袍笏，以身压奇胤，语曰：『若知重乎』？奇胤觉，因自负，每以忠孝语人。人腐笑之。及城陷，奇胤叹曰：『于公！于公！某知重矣』！即自缢。遂球方负病，城陷，有数卒入卧。遂球起，拔剑睨之，不中，为所杀。弟遂琪亦见害。吏部主事龚棻，新建人，督水师入赣，巡守甚力。堕马卧病。闻变，投水死。后赣人立五忠祠，机部（杨）、吉人（万）、有仆（姚）、建木（龚）与美周（黎）而为五，复祠六修（郭）、观民（彭）而为七焉。（罗观象以下自有传续于后）。

　　南赣既陷，杨、万诸公同日致命。有安福孝廉康范生，字小范，初奉唐命为中书舍人，协守赣。北师入赣，小范自念玉石不分，死无名，乃登高据屋脊，巍冠高座。北将望见，提刀一跃而上。满鞋用革，滑扑倒，几坠下。小范大笑，以手援之，得不坠。因语之曰：『为将有大略，徒恃勇，得无失足耶』？北将惊且颤，即于屋脊旁叩谢。问：『公何人』？小范曰：『我大明官安福康范生也』。北将曰『公恩我。我当报公恩。然公冠服大不便，姑藏某营中，听公去留』。小范旋掖之自短墙而下，仍以高冠宽袖在营出入。或闻于主帅。主帅怒而拘之至南昌，百余日得脱。着守虔始末，常论守虔三公：机部节义文章，羽仪当世，而见事稍迟，听言不广；六修公虚平恕，集思广益，而遴才太滥，驭将太宽；吉人志急身先，清苦绝伦，而自用颇专，与人或忮。时以为定论。然事后论人，而不求其当事之苦心，立言甚易。三公之用短，安知非三公之所长哉？

　　而一时殉难者，罗观象与参将月中桂同投水死。王其宖以兵部主事守东门，初被炮伤额，见执，口不恭甚，死。弟其窿从死。机部同里万发禄，癸未进士，守小南门，仓卒中为乱兵所害。赣人庄以莅知本县事，事急，与其弟某咸自尽。通判锺良则，瑞金人，守望江楼，亦自杀。而死于火者为袁从谔、刘孟鍧，与六修之自焚同。杨文荐投水被执，而建春门之水、涌金门之水、藕池之水、若罗若月若黎之水，香气东流，入于天地溟渤，香逾万里也哉。其逮至南昌为杨文荐与员外于斯昌、总戎刘天驷、副将汪起龙。之荐被拘愤郁死，三人咸慷慨就刑。又同知程必进，端方独立，有志理学。及城危，有子矩请避去，毅然曰：『得与封疆死，幸也』！挥矩自脱。矩曰：『大人以身报国，儿不从，何之』？遂父子俱死。以予所得于南虔始末如此。有谓小范何以不死，夫君子岂专以死责人者哉？

　　论曰：闽事扼于郑。果从金堡之计，如汉王之诈称使者驰入杨、万军，以是离郑则可。而以任杨、万，固未可知也。万虽久历戎行，与杨、郭之将略等耳。然固虔以待跸，为天南第一义。果忠诚奉主，广、滇二师自力，守垛既专，诸援亦辏，可幸苟安。夫大势已去，而凭片纸使人数千里之外咸骈首就毙，万无幸之道也，徒使忠诚寿千古。噫！非人之为矣。

　　●江右语一（查东山笔、沈墨庵述）

　　揭重熙、傅鼎铨（曹大镐、傅云龙）

　　揭重熙字万年，号潜铭，江西临川人。丙子，以选贡试南闱，坐五经违式放归。闻北闱更期，急赴北闱，必以五经应试，得隽。丁丑，仍以五经成进士，授福宁知州。俗尚侈，示以朴素。俗好动，示以廉静。郡大治。癸未秋，擢南京礼部员外郎，未任，遭国变，重熙痛愤，作檄鼓义，图北向（檄文不录）。已东师入，不果行。团结义勇，以保乡里。唐起闽中，转兵部职方司，与郑不协，归里。戊子，北师金声桓复回向正，自附于楚粤，桂王加重熙兵部侍郎，集万人应声桓。期年，声桓败，重熙犹创呼抚、赣、闽、广间，与曹大镐声势合，历三载屡蹶复兴。久之，粮竭众解，乃伪为贾，短褐芒履，亦重茧数千里，只身谒主桂林，痛哭陈事。主立援兵部尚书，加衔太子太保，以广兵数百人从。复鼓故所部奋击江、闽间，抗北制者期年。已复不振，栖武夷山自保。间以便服私出相形便，樵者泄之，遂见执。诣建宁，出讯百，不屈。临刑犹加纲正帻，有遗笔云：『行年四十有七不为夭，官至大司马不为卑，文章政事粗有名于时不为辱。所耿耿者，数载孤臣，竟无一当以报君父。后之志大而才疏者，其亦可以鉴矣』！是日，曹大镐与同难云。

　　有与重熙同里、年亚、学相若、同事江闽间者为傅鼎铨，字维源，博学喜吟咏。临川自陈艾以后，维源为后起之冠。诸生时，常作宝剑行以见意，有曰：『仗此万里行，努力事明主』。其生平已见于此矣。庚辰成进士，历官侍读。闯贼陷京师，只身脱归。丙戌，与职方揭万年并举师北拒。虽烽烟戟中，不废吟咏。已而闻西粤永历纪年，作海风曲，有云：『谁知今日蛟龙意，不覆南船覆北船』。丁亥，偕万年结连闽广山砦，间关五载。事败被执于建宁之张村。负械而吟，有曰：『断首玉宁碎，剖心山不移。争留巾履在，聊作汉官仪』。时万年已走粤中，敌拘维源于岑阳。有曰：『岑阳关外是吾乡，剩有孤云带夕阳。慷慨身谁怜马革？吁嗟命自托猿肠。悲看烟竹幽生泣，愤触溪流响欲狂。败将不堪过故垒，哀歌行路意何长』！时族人云龙亦率一旅遥相应援，已殉难福宁，吊之以诗。至广信登舟，抵章江有曰：『欲沉止水家何在？魂赴湘流似屈原』。复作双烈歌，序曰：『南昌刘生之妻与其妾居。妾宗室女也。刘生痛家国破亡，每呜咽流涕。戊子，吾豫章再被兵，二氏从夫暨子避兵，为逻骑所逼。吴赴南波水死，朱先吴投东溪。孤臣鼎铨被执待死，闻而为之歌』。时刘生亦死于乱军。维源远至南昌，狱中遇生辰，有曰：『率士遭阳九，呼天问我辰。强年掺使节，遗体奉先人』。常答友黄帅先诗云：『痛堕龙湖跃剑津，心将百炼血为磷。盖棺论定存遗稿，和泪诗成付史臣。他不可闻而况仆，鸟犹求友矧伊人。死生不见交情切，毁誉安知我辈真』。闻虔事败，以诗吊吉人、机部诸公云：『当年隆主眷，去国动人思。潜确龙为蛰，鸣高凤正仪。文山起义日，止水殉身时。城堞今垂尽，屏公与道期』。绝笔作正命铭曰：『生不负学，死不降志。取义求仁，庶毕吾事』。为辛卯八月之四日。请衣冠北向再拜，仍索肩舆赴市。北师义而许之。挺立不可行刑，复呼小椅，端坐而受刃。

　　论曰：动矣静之难，静矣动之难。万年欲动而不能动者哉。万年自丙戌以后，用野健恢泸溪者二，复东乡者二，复建宁者一。至辛卯而失足武夷。六年之间，乱其治者历可指数，而不动者如故，故曰难。夫事踬一时，志存千古，此维源之取义成仁，所期在于是，立言为不诬也。有子德贲、德浩幸存，而万年之后失传。

　　●江右语二（查东山散笔、沈墨庵补述）

　　姜曰广（二子失名）、刘士祯（子肇泰、肇临、肇升、肇履、肇谦、肇顺）、梁于涘（妾张氏）、陈泰来（子正仪、文学熊维朴）、曾亨应（兄大应、詹兆恒）

　　姜曰广字居之，号燕及，江西新建人，万历己未进士，以庶常授编修，清介矫峻，善属文。常语所知：『我此方腔子，自未第时迄今，未磨一角』。暨魏珰用事，阴使亲信交之，不答。因上君子小人和同之辨，直斥时故。都御使杨维恒恐失魏意，责易草三，不撺一字。抵最忌，削籍为民。及魏败，起历中允。庚午，升南祭酒。已而推吏部侍郎。力援黎元宽等，忤首辅体仁，谢病归里。癸未，复起南京翰林正詹，讲学江西社。时史可法以大司马执贽正詹之门，为时所难。俄闻督师孙传庭潼关失事，曰广虑南北绝，事或多变，同史可法疏请皇太子监国南都，以固国本，且巩祖陵，收东南人心，备缓急。疏留中。

　　三月，神京陷，曰广檄诸生，大集尊经阁，陈大义，欲自杀从先帝。会可法及工部尚书高弘图、都察院张慎言、京畿道御史祁彪佳、臬臣雷演祚就谘册立，且曰『乃社稷为重矣』！彪佳倡议中兴之辟，非守文继序所办。曰广深然之。或曰，潞藩慈易，民心所往；方拟敦请。已凤督马士英、高、黄、二刘诸镇，兵权行檄，必尊福藩。可法曰：『尊福藩序也，合策』。五月朔，福王监国，望日即真，以高弘图为首辅。曰广进礼部尚书兼东阁大学士，力辞，改左侍郎入直。可法、士英皆直阁。于是申拔正类，为士英所忌。以册立为私恩，密结勋戚中贵为死党。嗾诚意伯刘孔昭辱燕及于朝房。燕及求退，不许。士英与阮大铖尽翻三案，燕及益求去。疏言：『前见文武交竞，既惭无术调和；近睹逆案重翻，又愧不能寝弭。遂使先帝十七年之定力，顿付逝波；皇上数日前之明诏，竟同反汗』。语极痛切。士英遂执梃击一案，以激怒朝廷，且曰：『策立陛下，非其意也』。出燕及初书袖中。燕及求去益急。许致仕去。

　　乙酉，南都失守，燕及门人杨廷麟与万元吉起事，取吉安，潜书就教。燕及阻会城，不得达，复避迹山中。戌子，北降金声桓回向拥戴桂林，以桂主命敦请燕及同事。燕及语声桓曰：『足下举大事，必先争上流。今九江既无重兵，北援未至；无重兵则九江可以袭取，无北援即可以扼安庆而窥南都』。声桓曰：『不可。我先取南赣以合桂林，借粤师以当大敌，庶几万全』。燕及曰：『公志已定，不能相强。曷分一军，吾当扼上流之胜，足以遏敌』。声桓曰：『今初举事，兵力未全，宜合不宜分』。燕及曰：『如此，则非愚之所知』。故燕及虽居会城，不任事。声桓遂以兵下吉安、抚州、建昌、饶州、瑞州及临江、袁州，遂围赣，顿兵坚城，久不下。金陵有谋士说郎总督出重资籴粟，以厚价招徕豫章之估客，于是米大至，委积境内，然后集大军困南昌。声桓回师救之。入城时，江右诸郡米价腾踊，粮竭不能支。会城陷，声桓死之。燕及闻变，叹曰：『彼专事南虔，使上流得为之备。事之不成，天也』！嘱家人曰：『死固我素志』。间投井死。己丑，新建令密诱致燕及二子，俱及于难。或曰，其一尚存。燕及常作太史公自叙一篇，大率追赞朋党之论。时有同赴金声桓之举者，为万安之刘士祯。

　　刘士祯字须弥，天启壬戌进士。以御史历楚藩，为南通政使，转兵部左侍郎。南都变，避归闽中，遥授刑部尚书。乙酉六月，北师下南昌，徇袁、临，将至吉安。时湖西道彭期生以义师至万安。万安令为癸未进士梁于涘，字饮光，负气节，素与金声桓有交，欲驰书招之，不果。督师杨廷麟夙慕于涘，表署监军道，仍管万安事。时总兵白之裔以兵三千屯万安，扰民。于涘讽居民噪苦之。廷麟檄出之裔。之裔遂劫巡抚邝昭东下，降声桓。导北师东下屠万安。于涘见执，不屈死。于涘江都人，故山西籍也。士桢见万安被屠，抱痛奔龙泉，与兵部侍郎郭维经分檄诸下邑，得敢死士数千，间道走永新，会总兵胡长荫，一战复吉安。遂令四子光禄寺少卿肇履督所部，与广师陈课、董以振相左右。兵抵太和，达庐陵。九月，参将徐必达战败势顿，乃合督师廷麟合堵吉安之水东，三捷。丙戌三月，北军再陷吉安。士桢遣肇履往闽请援。长子肇泰、次子肇临募兵于虔。肇临以官生授工部主事，至虔堕水卒。季子肇升与太仆卿李陈玉复振师信丰以援赣。围十月，赣亦败亡。士桢避信丰之僻。戊子，金声桓畏嫌回向，起兵南昌。肇履亦合故旅，同刘一鹏下吉、抚诸郡，攻围赣不下。肇泰、肇升以偏师间走南雄，战保昌之长馆桥，败绩，泰、升阵殁。九月，南昌被围，肇履乞援东粤，兵未至而南昌旋失，声桓死。士桢与其子隐龙泉山中，被逮急，六子中书舍人肇颐出，不屈死。复收五子肇谦。士桢叹曰：『吾所以不即死者，以云、贵、荆、蜀之地尚在版图，冀得以有为。今骨肉澌且尽，吾何生』？绝食六日乃死。士桢同邑有官生朱大厦及原任真定府同知廖彀，城破，咸不屈死。

　　初，万安被屠，梁于涘拘至南昌，声桓使人谕降，不答。至讯所，于涘诡曰：『愿复至万安，以故部三千人降』。声桓许之。则密致故交戴国士，欲潜通赣抚万元吉，以兵中道劫去。国士发其事，即日见戮。临死有诗云：『但知生富贵，谁识死功名？到头成个是，方见古人情』！妾张氏哭诀其尸。北人迫之，张密怀刃，不受辱，自刎死。时戴国士思树功于北，图骤贵，故忍弃其友；竟为北人所轻，悒郁病危，忽见于涘，手击之，大叫而绝。

　　陈泰来字刚长，江西新昌人，崇祯辛未进士，历官兵科给事中。辛已，周宜兴再召，群小奔走其门。初为泰来座主，心窃非之，家居不出。及南都再造，马、阮用事，益绝意仕进。同里诸生熊维朴负至性，素与泰来交甚厚。见国事日非，常与泰来纵谈天下事，感慨相泣下。及乙酉，叛将金声桓北向，引满师为先驱，破南昌，泰来约维朴率所募乡健并起北拒吴城，小捷。复击水师，焚其舟，声颇震。与龙泉之师相应。未几，龙泉失守，杨、郭诸公退守南赣，满师万人困新昌。泰来出战，阵殁，城陷。其子正仪选贡，亡走粤西，永历中授平乐知县，卒于官。维朴以义附泰来，阅历艰难，屡挫不绌。事败，往就楚督何腾蛟，入幕中，奉命招李赤心，道卒，终始不受官。腾蛟题其墓道『大明义士文学熊维朴墓』。

　　有与泰来同时起师于临川者为曾亨应，字子家，临川人，以崇祯甲戌进士，历官吏部郎中，主选忤旨免。乙酉，南昌就款，亨应募士人城守。未经练习，敌至，散者几半。守御单，一战不胜，阵殁。长子有筠，同日殉父。而大应，子家之兄也，明经，任浔州太守。北师入粤，浔城破，逮大应至梧州，方巾阔袖，扬步入帅门，大笑曰：『此吾死所矣』。遂及难。

　　又永丰缙绅詹兆恒，猝起兵邑中，亦死于乱。

　　●中州语（查东山笔、沈墨庵阅）

　　吴汝琦（凌駉、蔡凤、张垣）

　　徐州吴汝琦者，字奇伯，幼敏慧，笃于理学，发明程朱之旨。以选贡入京师，领教颍州。崇祯中，流寇出入颍亳间，颍令缺，汝琦代城守，兼练卫军，浚筑储备，城外多设堑。会贼数百骑分盗东南，猝堕堑，惊溃，城大鸣鼓以应之。遣壮士出逐北。无何，贼表时中大众至，丞尉恐，键门。士民号门盈万。汝琦令开门入之，而身背城严阵。誓所练卫军，咸愿出死力。贼及城，令二、三百人多执旗帜，露南门疑贼。贼走，旗帜潜。健卒数百人疾出西门邀其后。贼后队乱，多所斩获。适都督刘良玉援至，贼西去。既而新令至，颍人感汝琦，有所控诉，不之县而之学。新令忌，中之，谢归。

　　甲申国变，汝琦愤起，与弟汝琜、汝瓒、同里王泰生三人，皆儒生也，驰义旅扼贼董、白二将协擒伪官武愫，上南都捷。复与兵巡道郑之俊、副总兵刘世昌立忠义社，誓死国。诏以获贼功，授归德府推官。时睢阳镇将许定国拥众数万，骄蹇不奉命，按臣陈潜夫逡巡境外。汝琦之任，定国令中军即宁陵迎汝琦，见单辔轻装，从容指顾，慑汝琦胆气。入睢州，定国来会，分从卒为仪卫甚都，将士咸露刃。汝琦笑曰：『有如将军不见谅，一老兵足矣』。定国尽叱去。汝琦推诚，鼓以大义。定国泣就盟。汝琦醉卧其帐中，示不疑。因劝其上疏自陈。复请止私税，禁掳掠，布安民、通商二示，与远近画一。定国悉从之。

　　初，汝琦甫受职，上记阁部史可法：『今定国，鸷将也，所部精练，又当冲，宜急深结之为吾用；不然，彼一摇足，萧墙之患也』。阁部曰：『善』。及闻定国一志南向，喜曰：『吴司理为吾平心腹忧』！巡抚越其杰令诛胁从恐后。汝琦往白：『地方沦贼，小民偷旦夕之生，安知大义？急则尽走为贼，不胜诛也』。事乃已。会部选张嵚司理归德，汝琦且归。兴平伯高杰令其将王之刚力挽汝琦。阁部为特疏：『许定国以数万不律之师，心持两端。吴汝琦单骑收之，革心内附。勤劳未酬，而铨部张嵚之补，不知置汝琦何地』。于是以原官监纪旋署知府事。俄兴平杰且以兵西发，汝琦调和军民，克赞行间事。汝琦复上记阁部：『定国归命之后，虽已加爵，而敕命未下。前与王之刚构衅，今解释未久，大兵西指，彼能无疑惧乎？来札具在，所云定国不敢负国家，恐国家负定国，知其怀疑者深矣。望师相不惮玉趾，亲按河南，收定国于军前，彼所深愿。或亟请敕命，画泛地以安其心。一有不虞，失策不小。且中州数十寨，各结兵万余，虽名内向，无所统一。师相一至，鼓舞诸义，选其精锐，安置得宜，恃为干城，恢复河北，实所攸赖。此机一失，殆不忍言』。可法不能用。后兴平果有睢州之变，汝琦即诣兴平营，与之刚盟，乃获按兵而南。督师始悔前记不用。大司马张捷力荐汝琦，擢监军道签事加一级。定国遽款北，以师压境，之刚势不支，潜邀汝琦南避。汝琦毅然曰：『归德系江淮北钥，必死守以待援』。之刚竟遁去，兵益单。汝琦任城守，而劝御史凌駉速请援于督师。行未数里，北骑已至，駉复入城。汝琦曰：『此数百北兵何能为？等死不如夜劫敌营。幸一胜，或可鼓民兵固守』。令之，此数百无一人应者。汝琦、駉及司道蔡凤力堵三日，府县受间开门降。三人猝被执。汝琦，厉声呵之，不一屈膝，遂先遇害。既刑，颈无滴血。北师异之，为给棺殓。时年五十有七。长子廷杰夭，妻陆氏死殉之。次焘，次鹤，皆诸生。駉、凤亦不屈死。未几，淮南有男子病，忽起舞，作汝琦言：『吾已为此都士神』。里人立祠而栖其主，往迎焘、鹤主祀。徐州张垣为通判，城将陷，自缢。

　　论曰：南都志在江南，视河洛如瓯脱。即史相国亦志保淮浦，未能经营河洛之间。自汝琦赴归德，而睢镇鸷将坐拥万人，感而南向，则保归德所以保江淮也。不以此时用睢镇，顾遣仇仇入其泛地，因疑生变。兴平授首而睢镇北款矣，此亦事势可以逆料。汝琦业痛哭陈之，无有应者。中国存亡之几，系于归德。可存而亡，不关归德。予过归德，辄悲汝琦。即駉、凤、垣，皆因汝琦而成名。汝琦亦人杰也哉！

　　●楚语（查东山笔、沈墨庵阅）

　　何腾蛟

　　何腾蛟字云从，贵州五开卫人，浙江山阴籍也。天启辛酉乡荐。崇祯初，知南阳，流寇每躏其境，腾蛟训练乡健为二十四营御贼，多有斩获，威惠大着。九年，从巡抚陈必谦败贼于安皋，论功入为武库主事。佥事怀隆，治兵淮徐，斩贼首王道善、程继孔等，抚军史可法大器之。腾蛟善星气，每言晋、燕分，恐有变，晞吁叹息。十七年，擢右佥都御史，巡抚湖广，迄三月而前言大验。

　　福藩主南都，急奏请以傅上瑞为长沙道、章旷为监军道，各练兵一万，于湖南北以自强，隐厌左（良玉）傲。报可。加兵部右侍郎，总督川、湖、云、贵。上言：『枢星者，职司主宰。迩来紫薇垣中光芒若隐若现。古云臣下不和，国事危疑。天市垣居临艮位，乃金陵分野，其明□弱主，天子忧危不决。伏乞陛下酌宽猛之宜，妙鼓舞之术，举朝大小臣工，和衷体国，以挽回天意』。乙酉，南宁侯良玉素衔士英，又畏敌逼。御史黄澍曾劾士英，被逮急，益劝良玉借浙中所进太子为名，部兵东下请君侧，以腾蛟行。腾蛟不可，解印密授家丁，无为贼所得，而身往谕良玉。良玉强持之登舟，次汉阳门。腾蛟夜伺间投水，顺流下，得渔者扶起，间走长沙观变。楚人闻其不死，传以为神。

　　已而南都败，唐主起闽中，人心回惑。腾蛟布告出师，略曰：『悲哉！今日成何世界！腾蛟身当重任，奋不顾身，志惟一死。语云：「死士一万，横行天下苦寒此七尺！腾蛟身当重任，奋不顾身，志惟一死。语云：「死士一万，横行天下苦寒此七尺耳」。即否，往无不济，复君父之大仇，雪人伦之大耻，昭臣子之大义，此七尺又何曾死？腾蛟不敏，标下死士三万，愿为诸公前驱。然后张将军（先璧）出茶新，郝将军（永忠）、曹将军（□□）出犹义，合窥章贡；黄将军（□□）出醴萍，徇袁吉，周将军（全易）出醴滋；又请号召忠贞十八镇出兴归，李赤心、高世振联络川、蜀各师，从夔峡并下荆、襄；既无东忧；又张西势，并力合势，胜气在我。况刘将军（承胤）以宝师，马将军（进忠）以荆师，王将军（□□）以岳师，卢将军（鼎）以武昌袁吉之师，袁将军（□□）以本营之师，王将军（凤升）牟凤卫以援剿之师，董将军（缨）总督标之师，张、□、牛三署将以澧州之师，水陆步骑，百道并出，或压其首，或绕其背，或抵其胁，或披其肢；又齐、秦、豫、浙之雄兵，柯、陈、黄、麻之义旅，动以百万，引领南望，将一呼而百应。事在今日，诸君岂有靳焉？今与诸君约：从腾蛟言，富贵可久，妻子可保，执书为忠臣，全体为孝子；不从腾蛟言，富贵朝露，妻子俘虏，为叛臣，为贼子。惟智者择之。况朝廷之法纪尚在，太祖高皇帝、大行烈皇帝之灵爽赫然。腾蛟秉尚方，不畏强敌，宁畏悍师？义旗所指，戮力同心，檄到无惑』。

　　当是时，南宁病死，其子与逆澍以武昌北降。腾蛟保长沙七阅月，方檄马进忠、王凤升两将军驻岳，联络乡团。猝闻金陵之变，士心震沮。时闽中初造，地边势隔，所恃腾蛟一念忠棐，楚南半壁，系属不去。唐主以腾蛟安辑功大其爵赏，以巩西南，封定兴伯，以兵部尚书督师。腾蛟疏请亲征，有云：『皇上以高皇帝神孙，应南阳圣运，遐迩通情，正需此日。事机一失，安能再来？河南为天下之中，荆襄居上流最要，诚能力破浅谋，独持神断，大势既张，大权在握，天下全局，指顾间耳。夫饷不鬼输日靡则匮，兵非神运善用斯强，不图其全，终隅于一，我之所往，彼亦能来。臣等疾首痛心，诚不能以逆料也』。驾即延平，师终不进。

　　丙戌，闽败。十月，桂藩拥立于肇庆，封腾蛟定兴侯。明年丁亥，北师下楚，腾蛟与战，败绩。时主跸武冈，腾蛟来归。武臣刘承胤夺主权自制，腾蛟苦请移跸，疏略曰：『臣等推源祸本，其端不一。大率上下之情不通，文武之气不奋，形势之算不豫，嫌疑之窦不消。今使武冈果有山川之险，兵革之雄，米粟之富，粗号偏安；然未有处一隅而图天下者？□永已清，桂林无恙，审楚粤之要，莫先全永，俟衡常报复，仍还汤沐。主上一启行，而嫌疑消、形势豫、文武奋、上下通矣』。主颇然之，独承胤借别端以挠大计。腾蛟复特□之，有曰：『承胤所争者不过蛙蚁小斗，臣与天下抗盛衰之运；承胤所争者不过蜉蝣虚名，臣与世界辨人禽之关』。未几，武冈破，承胤北降，及借北师残腾蛟家属。腾蛟继母孙、妻徐在絷。徐氏间致腾蛟书曰：『母近七旬，妻亦命妇，岂不能如王氏之抉喉而死？实疾望大兵来救。麾下诸大镇，宁尽若承胤负心者哉？救与不救，惟信到』。王氏者，腾蛟小妻之曾被掳节死者也。腾蛟答书云：『夫为忠臣，妻为节妇，死亦何恨？族属无干，妇女既入网罗，便是劫数。所不忍言者，王陵之母，千古伤心；赵苞之报，寸衷难尽耳』！已而徐亦自尽。

　　俄北师至，主踉跄弃桂林，走南宁。腾蛟收残卒于柳州，复取桂林。戊子，率将军赵印选，胡一清、焦琏、曹志建等复兴安，围全州，八战皆捷。三月取之。又复东安，乘胜困永州。与马进忠扼守常德。七月，进忠战麻河，大捷。北师格死几万人。诏封进忠鄂国公，与都御史堵胤锡同驻常德。而腾蛟驻衡州为声援。嗣胤锡与进忠隙。初，胤锡所招降闯贼之侄李赤心，其十营之在夔州者并来常德以自重。常德士民畏赤心残，而进忠亦虑其轧己，纵兵民数万举火焚壁，以其众渡湖南。而胤锡与赤心亦弃城渡湖南若追者。腾蛟闻之，大惊：『湖南岂能容此十万众且相抵牾者？势必内变』。急请于主，谕进忠出攻长沙，赤心出援江西应金声桓。腾蛟单骑至湘潭督行。己丑正月，赤心至湘潭，受约且行；而进忠先以宣威伯杨申一军来就约，全师未至。时腾蛟故部徐勇者已北降，伪为明服，称叛北还南，请腾蛟观其营，猝为所劫。劝降。腾蛟怒，大声詈之。腾蛟踰一夕死。杨宣威不得督师所在，单骑入城者七，冒矢重伤卒。于是进忠不进，而卫国胡一清、开国赵印选弃永州，退守全州；永国曹志建亦退保岭峡关，宣国焦琏部将常起蛟亦退保平乐。赤心之师竟退还梧州。主赠腾蛟中湘王，谥文忠。自是衡州复陷，楚地尽亡。

　　●闽语一

　　黄道周（缺）

　　●闽语二（查东山笔、沈墨庵阅）

　　曹学佺、齐巽、周之夔

　　曹学佺字能始，号右仓，福建三山人，万历乙未进士，历官浙江参政按察使，廉洁自好，为忌者所中，察典去，家居著述。常直书张差挺击、少司寇王之寀沉冤事。崔、魏擅政，立三案钩党，指学佺为钩党，除名为民，诏毁其书。崇祯初复起广西，辞不赴。闲居二十年，骚雅自命，采一代诗家名石仓诗选。累荐不应。时周之夔字章甫，授苏州司李，以事忤复社诸公意，罢归。章甫以名高自负。及不理于复社，益倔强独立。闽中士大夫与官闽诸贵人多自附于复社，好挤不附复社者。由是摈绝章甫，不通往来。惟能始初无成见，白其无他，常以诗文交好。

　　乙酉，隆武起闽，擢能始礼部尚书，凡仪制、祭告大文多出其手。当草创艰难，廷臣犹持门户，学佺心忧之。稍申一言，即与群议不合。大学士张肯堂独深然其说。未几，肯堂与众忤，辞入舟山。及驾幸延平，学佺留守。时周之夔亦擢给事中，募练家丁以图一试。丙戌八月，延平失守，驾去不返。福京闻变，守者解去。郑芝龙撤大军入海，阖城遂空。学佺逃入鼓山，度为僧。

　　有贡士齐巽欲呼武健，复起揭竿双珠门，大书「倡义」二字，以学佺品望尊，入山迎之。学佺曰：『吾志也，成与败所逆睹，即不成，死之矣』。因尽散其家，募士得数千人，且起。乡人徒哄声，志不固。又诸迎降者使人暗危辞解散之，十去六七。学佺见势促，曰：『吾固知不成矣』。闻章甫率家丁北拒，众散败死，学佺大恸，间求其尸殓之。辞巽，复归鼓山。即日促家人治榇，榇成，乃赴涌泉寺投缳。家人为下数四。学佺舍缳稽首曰：『余之不得死，以未奉佛，故余披缁而儒死乎』？因忏佛前诫，必西向就缳。甫及缳，已逝。子某，丁卯孝廉，夭。有孙某，幸存。

　　能始既死，齐巽犹以大义呼诸敌，虽散者甚众，尚有数百人，誓死不去。或劝巽且逃隐，巽不听，曰：『吾尚为所欲为。古之死士一以当百，今死士数百，可当数千。敌远来，宁必胜乎』？或请立营城郭，慎守要害，则进退如意；若专守孤城，敌众我寡，万一围困，不能分守，将若之何？巽曰：『守城郭不如守要害，知兵者多有是言。今则不然。我以众出，土人即开门以待敌矣，不如坚守』。及福州破，被执，不屈，死之。数百人皆死。巽妻某常身佩利刃，防不虞，至是亦被执。方牵诣讯处，手疾起自刭，为左右所持，创半复苏。敌嘉其贞烈，戒勿犯。乃求夫尸，葬于祖墓，诸绅士皆尊礼之。

　　●闽语三（查东山散笔、沈墨庵补述）

　　黄大鹏、林垐、林汝翥、刘中藻、谢宫锦、陈际熙、陈泰锺、潘启烺、吴炳、金丽泽、王士和、胡奇伟、周定礽

　　传曰：当年延平失驾，闽中大臣，自曹能始仗节而外，或避或款。丙戌以后，复谋举事、至死不悔者，往往因王郧国而起。至于坚守不去，能以身殉，在丙戌秋冬之间者，吾用事后考之，闽口关隘莫重于仙霞，郑师弃关，而巡关御史黄大鹏衣冠冲办为最烈，故首书大鹏。所云丙戌秋冬之间，郧国奋兴，彼此相应，或攻围郡邑，或连下名都，始事不终、力竭而身从之者，大义凛然；故继书林垐、林汝翥、刘中藻。儒者有守身之学，身不任事，号曰子衿，而志不可夺者为谢宫锦、陈际熙；故次书之。建安有陈泰锺者，负气傲物，奚落时贵，偶不得意，乘间举义以快一时之宿愤，而能与郧国同尽；故次书泰锺。

　　有与泰锺同邑为潘启烺。以书生建言，试兵部司务，管储贤馆事。与诚意伯刘孔昭同寓会城之白云寺，曾见孔昭所携其祖伯温遗简。简世授袭职者。相传入闽中有急开之。及唐败，孔昭急启重封，得内秘封绝小，外书「隆武二年开」，已駴前知非偶。及启小封，则又素笺一页，上书「元年」者十二，横列之。别无一语。不知何故。启烺竟以前曾招兵被拘，烈死。故终书启烺。此皆闽产也。

　　其有慕义入闽而死于闽为宜兴吴炳，已未进士。原督学江西，间走朝请，拜兵部侍郎，督师汀州。若武进之金丽泽，以明经备兵漳南。及主走汀州不返，北兵至汀漳，吴宜兴引缢野寺中，金武进不屈见杀。此南国人物而得书于闽者也。

　　南昌周定礽、王士和、进贤胡奇伟先后入闽。士和授知延平府。延平失驾，士和取佩刀自刭，能不为敌杀，故先书士和。胡与周皆兵部主事。福州破，奇伟见齐巽倡义双珠门，亦起事草中。事败被执，语不恭，讯者不敢庭决，寻就刑于江右。都司定礽亦见执，死之。故继书胡奇伟、周定礽。此江右人物而得书于闽者也。

　　论曰：当时南浙江楚之士奔赴八闽，大率功名富贵之思，邀荣一日，初非感奋孤忠，力持大计，为戈过之夏靡，效南阳之耿邓者也。故郑氏纳款，悉隐忍而遁归；延平出亡，即反颜而受事。独此十二君子，德望未隆，不托言于明哲，艰难日甚，竟厉志于尘沙，凛若秋霜，魂依北斗。余故次第书之，又岂五等开藩，三公台阁所得并列其间者哉？

　　●闽语四（查东山笔、沈墨庵阅）

　　王祁

　　王祁字知止，号拱哲。少时为太仓琅琊之家僮。乙酉，三吴事败，祁走建宁之净慈庵剃发为僧。体丰大，面黧，缁衣相向，多欷歔动人。僧戒秘而坚，盖许祁以死者数百跏矣。诡称谙术数，能缩水令干，便步入海。众惑之。

　　丙戌，唐事败。时郧西王常湖亦度为僧，托钵寿宁之鬼足洞。王颀长，明机事，性好谶，曰：『鬼得足不死矣』。杂缁跏中，意气自别。好言佛事，神其众。洞内外人咸异之，争饭王。

　　明年丁亥春，祁亦僧服募洞。见王。王曰：『僧何山』？祁曰：『行脚耳』。王见祁髯在，曰：『今髯衲，皆非僧。有脚能行乎』？祁已知王非僧，曰：『行脚欲行杀髯鬼矣』。王曰：『鬼有足无妨也』。因指洞名为谶。祁笑曰：『请与鬼以足』。夜共寝处，密言所欲。祁别去。遍踪迹王所善僧伽及诸斋主。久而灵王于洞之内外人。且曰：『王，佛祖再生，为主运』。又自言精天文家及奇门六壬等数学，有法呼兵至。于是众顶礼惟命。得壮士三百人，将起事。稍稍为寿宁镇将所知，出捕洞。洞故壁立，不可蹑。时洞外人皆入洞，起级保。镇兵仰洞无如何。祁乘夜从间道率众出，疾走寿宁。兵尽壁洞外，城单，□□走其县官。时府檄政和兵共援寿宁。祁又间释寿宁，取政和，诛□□尉，不扰取民间一物。逡巡复还洞。会建安令躬诣乡督粮，吏役需索大扰。里老率前罗诉，令不与直。众喧，欲入建宁控之郡。令恐上官见督，猝蜚语镇将，乡之人且为乱。明日，众诣郡，镇将闭门登城睨弓。众有好事者，大呼县令诬我等为贼，与一决之，遂夺城外所设保甲兵器，咸仰城以防镇兵之启门遂出也，初无窥城意。偶火鎗中镇，镇倒，众知不可解，各呼其乡。乡人咸怨令，哄起共迎祁洞中。祁以郧西常湖主兵，而身为国师，奉隆武正朔。祁以王命出部众，亦署官属，下建安。四月，攻建宁。道臣顾南泾弃妻子，匹马走浦城索援。援未至，而镇部骑者易视祁步卒，开门纵骑出。祁伏卒桥下，火击，骑倒，尽溃。先是祁所善僧各以义微示城中齐主，城外或警，则出木器投妨马足。遂有好事共夺门入祁等。而骑军还，碍木，不得展，尽被杀。为是月之七日也。祁令但诛害民者，余无所问，奉王居建宁。于是寿阳、政和复下。时方国安所遗部卒散走山砦者咸就祁。乡义曹大镐者，雄视山中，亦以兵来会，战甚力，而城绅士愿给饷。北师攻围数月，辄不利去。

　　明年戊子，建国公郑彩乘势以鲁监国命督海师与祁共攻福州。已逾三月，城垂破，彩无故忽去。当是时，桂王立肇庆，驰封祁郧国公。祁乃分捣浦城，欲断仙霞为固。浦城不即下，北师总督□□等重师来援。祁出战，不胜，闭门严守。久之，饥，往贷粟海上国姓□□，成功许诺。而闰四月之四日，天雾四塞，城守迷困。北师梯木上，祁举大炮，炮裂反焚，祁受创。猝令城中尽起火，祁自投火。所部将卒尽焚，无一活者。王为乱兵所杀。成功以饷至，无及矣。

　　●粤徼语（查东山笔、沈墨庵阅）

　　李定国

　　李定国，不详其原籍。初与孙可望、刘文秀、艾能奇并为流贼张献忠义子。甲申，献忠陷蜀，迄丙戌，拒北师于西充县，大败凤皇山下，阵死。定国虽在贼中，不轻杀戮。绅士常被俘，每曲全之。以不合献贼意，故精锐尽属可望，雄于三家，咸听约束。可望令其部白文选、冯双鲤南陷重庆，由遵义略取贵州，遂据有云南。令定国率所部攻取缅甸及小西天等国，凯归，可望乃自称平东王。尝以事辱定国，鞭之演武场。定国更抱隐痛，以所部出捣叛寇沙定洲，取之，势稍振。

　　当是时，诸营各相雄长，初无心于明室。值越、闽连覆，桂藩建号于肇庆，改元永历。定国中有感动，语其下曰：『我等倡乱图自全计，初非妄度天命，不意明室因是覆亡。以今观之，即当翼赞明藩，覆盖前过，无为后人所讥』。顾未得其会。适雄洱道杨畏知为可望所拘，因说可望曰：『王与三将军比肩并起，不借虚名，无以詟众。昔曹孟德奉迎许都，挟天子以令诸侯，由是得志。今桂藩在肇庆，王其无意乎』？盖欲借可望以为用也。遂遣畏知入觐，稍露内款之意。庚寅冬，北师入楚，楚督何腾蛟、粤西留守瞿式耜、粤东阁部堵胤锡三路师徒屡蹶，国主奔南宁。可望遣贺九义至南宁，必要秦封。廷臣不许，九义擅杀诸臣，卒邀秦封而去。壬辰，定国以其所部五万人出靖州，与众约，不得劫夺民间财物，部伍始肃。

　　可望恐定国挟主而东，使冯双鲤、马进忠名曰共事，实相制。定国泣涕语二人曰：『某志在扶明，非徒假借名义。倘彼此嫌疑，将军其何以自立』？双鲤、进忠咸感其义，曰：『我二人愿执鞭以从』。定国至湖南，连破靖沅、武冈诸州，与北师战于黄沙，尽掩其众。可望益忌之，疏请封定国西宁王，文秀南安王，自为功。定国以可望请，谢不受。可望阴令双鲤猝击定国，双鲤阳听之，不即发，早为定国所觉。可望乃善护定国家口于云南修好。

　　秋，定国乘胜指粤西，北师定南孔有德迎战严关，□□李虾箭洞死，有德败，精锐略尽，退保会城。定国引师围之，城破，定南急闭妻妾宝玉焚之，因自刭。遂下广西，获金印一、金册十，掳有德子庭训诛之。噫！有德自北归后，引满师渡海，入登莱，破济南，抚按以下残杀过当，晏然西去，普天痛愤饮泣。计戊寅迄壬辰，踰十五年始得申积愤于李王也。

　　时平西王三桂北师已尽收川南郡县。南安刘文秀同白文选攻保宁，不利，单骑还。九月，定国由粤西入楚，取衡州、永州。时号令所及，方数千里，远近向风，无不引领。不复奉可望约束。冬，北师敬谨王来攻衡州。定国通伏于险，大胜，敌念退。追之，王中流失死，溃师五千尽歼焉。孔有德既绝，嗣王姑护军，率师大至。定国单无援，弃衡州，保永州，复退保武冈。

　　癸己，定国走援广西。可望战北师花街子，败不进。定国势亦阻。桂林守者空城去，北将绵国安坐有之。时主在安龙，大困，宗室被残几尽。廷议欲封定国为晋王，俾疾以师迎驾。语泄，主议者为可望所杀。定国以桂林不守，冀立功以自见，疾捣东粤，直薄清远，辄得小胜，移屯七星岩，颇怀内顾，粮尽自归。复力援平乐，攻桂林，不利，退保南隘。敌亦不敢迫。

　　乙未，定国克浔州。冯双鲤以可望指且阴图定国。定国曰：『我尔总以效死明室，果不失初意，从我入粤东，功且不朽。必欲相逼，定国且死，公独能北御得保首领乎』？众闻之，皆感激。双鲤遂以三千人为先锋，东破高、雷、廉三郡，败北将郭虎，尽歼其众。虎单身走广州，复领兵守高明。定国分兵二道：一天威营攻肇庆，不下；一义□营执虎，亲解缚，与之盟。虎诺，复叛去。三月，身率大军破杨春。六月，围顺德，守严不得入。分略属邑，皆下之。尝一试其所有地，题用「一匡天下」，自负以为仲父复出。仿昔者滇南象战法，象十三，俱命以命，封大将军，所向必碎。有王兴者，壁文村，以其众降定国。乃分困顺德水门。定国自营三门北。平南、靖南二王援师至，不见定国一兵，大惊曰：『彼四面下子矣！且退』。有副将对曰『此退必尽于江，不如死仗』（北以战为仗）。果死仗脱，死者几半。自是月余不接一矢。俄而两王复调重兵至，其势甚盛。定国故匿上骑，用步卒进。北师驰之。卒左右避，突出象蹴踏腾越，敌骑惊仆。大军乘之，死伤遍野，获器械无数。所得赀重，尽以犒军。自三月出师，六月围顺德，九月释围，与援师相持，城中久饥，垂破者数。十二月，满师又至。我军骑象而前，敌不战退。猝以精骑间出我军后，后阵乱。定国弃象走还阵。虽所伤不多，按兵不动，顾失象。是日，兵初出，象受酒犒而哭，已知不利。北师尽驱诸象入城，一象悲鸣，不肯就食，数日死。两王乃以书招定国。答书凛凛，有云：『大王，中国旧人。倘同心相与，共猎中原，得地分王，遥护共主可也』。乃还南宁，遵密敕奔护安龙，控马行在门。马不进。棰之，必不进。三易马，率如是。定国异之。有金中书者告曰：『此真主国门也！人臣不得骑入』。定国憬然，逐步入行宫。主与后及太子等尚以为可望所遣，令勋卫马见明下阶迎之。定国俯伏谢曰：『臣力战粤东，以致失觐，非从秦王来』。主喜，赐绣墩坐。定国语次欹歔。定国密誓效命，背出所镌「尽忠报国」四字示廷臣，咸感叹其义。

　　可望令白文选疾赴安龙，迫驾移黔。合宫恸哭，不肯行。定国婉语之，文选亦为泣下。遂善报可望云：『定国无他志』。已定国扶主西奔入滇，文选亦与俱西。时刘文秀等守云南，闻驾至，文秀出见定国，潜语：『吾辈以秦王为董卓，但恐诛卓之后，又有曹瞒』。定国指天为誓。乃合计倡言迎驾，桂主遂入云南，定国躬为御舆，主即于可望所营宫室居之，尽收其护卫。于是封定国为晋王，文秀为蜀王。封能奇子承业为镇国将军，管延安王事；文选为巩国公，王尚礼为保国公，贺九义为保康侯。文安侯马吉翔入阁办事，钱粮归所司。兵马事悉付定国主之。更定各隘居守。 

　　可望以妻子在云南，隐忍未发。主遣文选往黔，通于可望，以释其忿。随令东昌侯张虎送其妻子赴黔。可望既得家属，无内顾，遂大言定国、文秀叛逆，追夺文选巩国公敕印，决意攻滇。列侯马宝、马维兴等为文选曲解，不如重用之。可望遂擅封文选为证逆招讨郡王，总统兵马，名清君侧。令冯双鲤守黔，而亲督阵次交水。文选不战，率所部走归定国，悉得可望阴谋。定国请进封文选为巩昌王。

　　丁酉九月，定国、文秀师至三岔，距交水二十里。可望以总统兵变失势，拟还黔。马维兴诡语可望：『公自将当定国，某与宝及汉川侯张胜由寻甸间道袭云南，可得志』。已大战交水，维兴复内应，合于定国。可望兵大溃，遁还黔。维兴所部率枭健，定国涕泣语之：『明造颠越，实自吾家。凡首难者不终。今犹不悔，天必尽殒之矣』！于是马宝亦归附，众尽贴。独张胜孤军突云南，不备，王尚礼思开门入之，为黔国公沐天波所觉，不得发。晋王以重兵还救，掳胜库水塘，斩之。尚礼饮鸩死。时冯双鲤舍黔来归，主封庆阳王，马进忠汉阳王，马惟忠等俱进封公爵。

　　戊戌，蜀王刘文秀病卒，夔国公□自奇以永昌伯关有才叛。晋王率兵诛自奇于永昌。可望畏偪，潜通满营，以兵三千捣武冈，为部将刘甲反攻，尽歼其众以应，晋单骑得脱。四月，可望以北陈总兵盟，以满师五万，身为导入贵州。晋王弃城走。可望遂因陈总兵北降，得封义王。十月，北师从贵阳睨滇。妖人贾自朋者，有幻术，在军中，晋王恃以无恐，与双鲤等扼守盘江沙。而白文选守七星关。相持三旬，力竭败绩。晋王奉主走永昌。

　　己亥正月之二日，北师入云南。二月，主走腾越。晋王先护宫眷出三宣，入缅，还督兵扼磨盘山，力战，颇有摧陷。然人心已散，竟不能支，避入孟艮茶山各土司中，负险自守。奉表请跸者数，为逆臣所阻，竟留缅。辛丑，桂主及难。白文选遁木邦，吴平西遣使招之，遂北归。晋王李定国卒于徼外。壬寅，晋王子嗣兴、蜀王子震咸北归。

　　论曰：李晋王未归命时，已注心皇家，思返天物。及归命后，武功赫濯，胜势十倍，复严关，殒定南，恢粤西，摧敬谨，一再难东粤无与衡。护安龙，定内难，足以经略中原，而大功未集，以可望内残外款，大敌左支右折，天也！至势穷力促，挟空名而偷息天外，百世之后，犹想见其为人。岂以成败论哉！方其部屯孟艮，令部将祁通武以兵迎驾，而且沮于马吉翔。永历正朔终于辛丑，越十年辛亥，有康王以番众临边。岂孟艮犹有遗旅乎？抑平西诡此以自重乎？

　　●粤语一（查东山散笔、沈墨庵补述）

　　陈子壮、陈邦彦、麦而炫、朱实莲、张家玉、林洊、张恂（杨景华、杨可观、张珣、尹端安、苏观生、李翔）

　　以东粤人起事粤中者为南海陈子壮、顺德陈邦彦、东莞张家玉、林洊、张恂，各举义旅，自乙酉至戊子，转战不屈，盖四年云。

　　陈子壮号秋涛，官编修，为阉魏所逐。后晋少宗伯，以直谏拟戍还粤。弘光乙酉，以礼部尚书召，将赴南都，而南事败。唐主立福州，遂赴闽，晋大学士兼大司马，督兵援赣。未至，俄延平失驾，乃入粤，谋举兵。治战舰，得众数千人。时同事者不一部，独陈邦彦一师最坚。

　　邦彦字会斌，登贤书。隆武时任兵部主事，从督师苏观生度大庾岭，语观生曰：『阁下以大兵扼惠潮，分一军助我截大庾，可固全粤』。观生不能用。会唐介弟聿镇自立广州，改元绍武，而桂主已监国肇庆。邦彦奉节往观桂，因语监国：『以序无过王者，与唐平非名而战，主客不敌，不如急正大位，以厉人心』。从之，改元永历。擢邦彦为兵科给事中。未几，北师累从惠潮掩广州，不备，执聿镇，观生自缢。观生以书生扈唐驾入闽者也。北师逼肇庆，桂主奔西粤，北镇李成栋率精锐追之，且及。邦彦闻变，与指挥佥事杨景华、副将军杨可观谋曰：『我一军不足以御大敌，阁部秋涛负重望，有大略，曷往图之』？秋涛曰：『今张玄子一军在东莞，能以大义激厉其下，颇可恃。令其率一军逼广州，我与公挠其前，三路并进，敌则首尾衡决，乃可以逞』。于是与玄子之师克期并举。北督师佟养甲惧，疾呼成栋还御邦彦等，以故桂主踉跄梧州，得保无恙。

　　玄子，张家玉字也，别号芷园，初援庶常，甲申之变，持大义责贼，贼怒絷之，七日不食。会东师入，玄子间归。复走闽，与同里苏观生出江右。敌围抚州急，玄子进营许湾，设高皇帝像于军中，盟而战，则佯走以诱敌。敌至伏发，反击，大败之。抚围以解。复与知县李翔誓守新城，负重伤，益奋，而敌卒不能睨杉关一步。唐主手书劳之，晋右佥都御史。会东粤多盗，家玉入粤，练兵惠潮，抚谕镇平、程乡两贼巢，阴以为用。既而北师入广州，所至降附。

　　丁亥三月，家玉举兵，与其师林洊复东莞，称制，以原任儒学训导张珣为东莞知县，原任湖广监军道张恂督守，而诸生尹端安统乡兵严备万家租。家玉身整舟师于列滘，拟走省会。而北师疾至，万家租先败，尹端安自沉于江，东莞旋失。张珣见杀。家玉战列滘不利，退走虎门，作流言称神助，以动其乡。于是各堡复并竖义旗以应。北师复大至，家玉盛设旗帜以疑敌，空壁去。敌疑不敢入壁。踰两日，知其不守，乃四出樵掠。家玉伺敌惰，潜师击之，获大胜，尽夺敌舟，兵势复振，出没海口。常泊铁冈，夜潜即敌要，或发炮，或题诗，或插帜，以劳敌守。北人惊以为神。密迹之，竟不可得。

　　当是时，邦彦常率锐师以出龙山，与敌遇，敌屡却。与南海秋涛约合攻广州，间露退，设伏击，败敌于禺珠，破山水、高明，大战胥江、新会，多俘获。已北降清远，指挥白常灿来归，谋于秋涛，为用间之法。乃阴使杨景华、杨可观伪降敌，入李成栋军中为内应，须七月之七日并起。秋涛先一日秣马厉兵，张大其事，事泄。景华知不免，即起杀一镇将，连杀数人而死。敌疾执可观，酷刑责究同谋。可观抗声曰：『大夫斫头耳。岂以缓死杀天下英雄』？终不吐，见杀。于是邦彦退归龙山，秋涛退保高明。北师急攻高明，困旬日，力竭城陷。子壮被执，怒发张目，不一屈，死之。时与共义者高明之麦而炫、南海之朱实莲，原官御史，共守高明，皆见杀。

　　自二杨陷亡，秋涛尽节，邦彦势益孤，守龙山不敢轻出。家玉亦走龙门十五岭，志不稍挫，思大举。岭故有义聚万人，詟家玉名，推家玉大将军，列龙、虎、犀、象、豺五营，以犀为中营，谕众曰：『左师出则右师为应，前军出则后军为应』。众皆听命。一鼓下博罗，守之。敌至，五营分列。左师皆青，其气如云。右军皆白，其动如风。前军皆赤，其变如火。后军皆黑，其行如水。中军皆黄，其静如山。及其更番出御，或以前军作后军，或以左师应右师。其应无穷。敌不敢迫，复托为神。至夜，城上有红光长数丈云。众益奋，四出逐北。敌计诎。时龙山邦彦闻家玉多武功，亦合余烬出攻高明，杀一满人以祭陈阁部、杨将军，曰：『吾为国士复雠也』！俄而北师援高明，邦彦乃退。援师即赴博罗，已咽水灌城。家玉与众议曰：『吾下博罗，以试武耳。博罗小，不足恃。且博罗非要地。盍全师归龙门』？于是又变五营为二十五营，直窥增城，取之。增城近省，援救甚速。家玉距广州十里而军，断小木投孔道以滞敌马，复悬巨木于高崖。以一旅诱敌驰入。马当木足折，及悬崖下，多覆，大败去。由是乘胜薄城。省会守者大惧。阅一日进战，前营搏胜，夺敌旗返。中军误以为敌至，阵乱。忽瘴雾弥天，敌以骁骑径贯中军。家玉跳溺水，卒。诸营皆溃。盖戊子十月十日也。祖母陈、母黎、妻彭俱烈死。林洊被执，亦及难。

　　家玉既没，敌以全力困围邦彦者旬日。力竭，城陷，被执。北镇李成栋劝之降，不屈，拘于客馆。将刑，题诗馆壁，歌而赴市，随歌而尽。妻何氏，子和尹、虞尹咸死之，惟恭尹以僧服微去。

　　家玉无子，年止三十有三。有弟家珍，曾识东山于东莞，故得之最详。其所乘马，黄，趫■〈走秀〉跳踉，野走山中，能于风沙惨淡时作悲鸣以怒玉。

　　●粤语二（查东山散笔、沈墨庵补述）

　　王兴、连城璧、郭之奇（马应房、冯协扬）

　　王兴，粤人也，或云闽人，曾为郑芝龙旧部。身短小，有干略，弄潮海上，远近呼故。粤有司不敢以兵临，遣使招之不至。常大言曰：『吾取给于海，与岛夷为市，未尝为「绣花针」。明末，聚众数千，踞恩平之白泥乡十余载。及芝龙受抚，而兴距白泥如取货于粤，粤乃以我为盗。彼官于粤者拥数万金而归，非盗何哉』？后距孝廉陈王道文村围，围通于海，终不内讧，故粤人亦安之。

　　会北师将至粤，兴为持久计。围固依山带海。围外环以淖河，河中沉钉板不测。近围树修篁，篁丛生最密，矢弩纷及辄走之，不能的人，亦不畏火器。围内复浚大濠，并沉钉板。濠内树木栅数层。后门通海接济。近围最低，春水发，攻者率被漂，不能久困。明有旧藩王某避难进围中，兴大喜，奉藩王为主。兴率诸臣就朝，以招徕围外近诸围数十部，犄角互援。诸故明缙绅着姓不薙发者咸就之，礼接甚厚。

　　北镇李成栋与巡抚佟养甲既下东粤，兴不奉命。成栋率重兵攻数月，不可拔。及成栋北返永历即肇庆，兴归明，受爵总兵，称将军，奉正朔。诸绅中有连城璧，相与粉饰故事，定制度，略具汉官威仪。慕义者益众。北孔、尚两王复取粤东，兴自守如故。乙未从桂阳晋王李定国分围新会水门，声势颇壮。久之，定国败去，兴还文村自保。两王攻之数月，不下，以书招之。命连城璧代为答书，温而毅，自称「顽民」，且曰：『顽民无所为，实欲存中国于一隅，全礼义于百世，岂徒惜此数茎颠毛而已？然海涯原我故物，本朝先帝尝置之度外，何况新朝，独不相亮？何如大兵退还，卒无所敢难，必致之来，顽民不来』。

　　丁酉，北率水师数千塞其海道。有庄军将等合兵二万余困之。围中不出战，夜以百人更番出扰。壁者累夜不得休息，欲退不可。复遣使者招之。内盛款接，曰：『但恐明年水至时，大费诸公心耳』。遂犒师。出围中所无大鱼重数十斤及诸难得之物以相夸耀。既而春水大至，释兵去。俟水退，复率锐师攻围。踰年，近数十围渐尽破散，海路阻塞。中有一围力竭，有敢死士数百突出，伤多人。被执者七。讯者令剥其皮。一人被剥且尽，尸横地。一夕，前刽卒过之，失口曰：『也有今日』！忽尸窜起，啮刽几死。既而数百人粮尽，弃老幼，焚室庐，复突围出，斗至死不退。于是数百人皆见杀。

　　北之攻围，自戊戌七月至己亥八月，文村围食尽，北复来招。藩王曰：『毌以我故不得款。请先死』。兴曰：『我死，可以活诸公』。相逊移时，藩与兴皆入冰片于火酒中引尽而围破，全发诸臣连城璧等皆同焚死。

　　粤中有郭之奇者，字正甫，壬午督学八闽。隆武初，擢之奇詹事正詹。闽败归粤，入文村围中，亦荷槊北傲最久。兴死，众出降，之奇不屈，被执，烈死。

　　马应房字子龙，广东顺德人。父熙祥，官知府。应房以诸生负文望，师陈邦彦。丙戌，广州陷，应房以文告宣圣，将归死学宫。其老友勉之曰：『闻陈会斌有事肇庆，盍起兵北拒以应之』？于是走合余龙等水师入邦彦军，随邦彦突广州。有降者告以兵期，会城已有备，不得入，移困顺德。将下，忽北援奄及，城中亦出师夹攻，众乱，大败，被执。赴讯，大言曰：『事成汝贼，不成我死』。乘间负械投伏波桥死。时共事南海诸生黄炅元与弟昊元并见杀。从弟元节以诸生受武衔督兵随驾死。

　　有顺德诸生冯协扬，字曰赓。广州既陷，求死，其父止之。协扬曰：『儿读书解大义，正以愧夫不义者』！驱其妻女入井，而自悬于梁死。时冬旱井竭，妻女得拯起。

　　●粤语三（查东山散笔、沈墨庵补述）

　　梁朝锺、陈嘉会、陆应珪、邝露、黄襄卿、朱家臣、梁万爵、梁万采（严起恒、吴贞毓、张三果、曾起莘）、金堡（陈学铨）、张同敞、傅作霖（侯伟、朱素图、李如星）

　　番禺梁朝锺字未央，幼孤，倜傥负奇气，豪议论。四座辩不决，辄掀髯挥尘定之。垂髫时，常折柬县官，奋争一邑公是。值东阳张邑令国维，深器重之。壬午举于乡。阁部史道邻荐南都，不起。及唐藩建元八闽，台亦不起。唐介弟跸广州，强授国子监司业。张目伸首语使者曰：『我颈有刀痕，与生俱来。宁见之乎』！卒辞去。屏家室，独自启处。未阅月，广州败，拜家庙誓死。或曰：『公无子，独不为庙食计？即否，去为僧，公志也』。不听。屏家人赴水，气已绝，起之，复苏。翼日，北师入，勒去发，坚拒，叱之曰：『我颈痕已具，岂汝能杀我耶』？负三刃死。同学陈学铨闻朝锺死，泣下，负耒入山，不知所终。

　　金堡字道隐，浙之仁和人。乙酉，间关入闽。隆武元年，补给事中。劾郑芝龙专擅。郑方挟制朝端，怒，堡几不测，主曲为解释，得不死，戍粤中。永历跸肇庆，仍召为给事中。会张献忠余孽孙可望据云南，擅称王。时武康伯胡执恭以桂命屯泗城州，辄便宜招抚，畏逼，竟矫作册命封可望为秦王。督师堵锡胤与道隐执以为不可。可望遣其部贺九义、张明志赴南宁，诡称护驾，必胁秦封。阁臣严起恒持之，道隐复抗疏极论其罪状。九义伺起恒出，私击起恒水死，家人不敢收其尸。后卫士偶见水旁有虎，逼视之乃起恒尸也，收葬之。堡亦为九义所伤。桂主不得已，削堡官以避祸。乃真封可望为秦王。堡抱创避养萧寺。行在移跸安龙，大困，堡不能扈行。阁臣吴贞毓密议挟主，幸李定国营中有漏言于可望，复迫杀贞毓。既而北师渐及，堡拟走定国军，谋扈行在，不幸广中尽败，粤西留守相公瞿式耜已致命矣。初，苍梧之祸，堡几与起恒同尽，式耜力为曲解，得戍清浪，病创未及赴戍所，而北师至。堡见式耜死，暴尸于市，不避大难，上书北定南，请得以衣冠葬留守相公及同难之张同敞。同敞，故相国太岳孙也。定南许之。

　　藁葬毕，遂入雷峰剃发披缁，更字澹归，后住丹霞。

　　陈嘉会字同之，亦番禺人，与梁朝锺同学。乙酉赴闽中，得乡荐，上书于黄石斋，以「和同文武、消弭两党」为言。石斋善之，不能用。丁亥，北师下粤，僻居杜门，不闻外事。偶与其座师毛君燕坐，忽泫然泣下。毛骇曰：『何』？曰：『越日不复侍矣』！毛曰：『汝为善于乡，世所共亮，谁厄汝者？乃自轻』？复饮泣曰：『嘉会意不欲活』。毛意殊不以为然。诘晨，果以公服至复圃，自沉于池。其妻不知之。骤闻之，不哭，太息曰：『诚丈夫事』！入室，凝妆出，亦投池死。

　　梁天若名万爵，与朝锺宗人。家贫，不轻与豪贵交。常为人佣书以养母。所好尚独殊于俗。有弟万采，以肩负为生，暇则向其兄问古今名节特立独行之士，常义形于色。朝锺虽俶傥自雄，每为心折，曰：『吾宗有二万』里。乙酉乡试，得魁选。唐介弟至粤自立，授万爵行人，不受，谓其友曰：『此何时，乃欲作好，所争只眉睫间耳。舍后清流，吾素也』。爰命其弟采侍老母，避兵乡僻。及广州陷，万爵肃衣冠，遥拜母，赴池水死。数日，弟采迹兄，见衣冠浮水，大恸，亦跃水死其旁。

　　潮州陆应圭字山甫，崇祯壬午与梁子同举于乡。见梁子茹素，谓曰：『吾辈生平非茹素可了』。梁子曰：『顾用之何如耳』。后闻其死，曰：『吾知梁子之用矣』。北师至潮，潮溃，应珪方病，负榻，屡蹶起为拒敌状，辄仆。师入室，责金。应珪拥被欲起，语不逊。其母惧，走扪其口，使无声，犹呜呜若有所云：『死为明朝之鬼』！敌怒，牵出丛射之，死。时广南有以书生励节者为邝湛若。

　　邝湛若名露，以字行。少有别才，为书生，纵放不羁。喜恢谐，工书，常以五家书法应督学岁试，试劣，弃去，入罗浮，宿僧舍中。夜闯琴声，深悟琴理。放游吴、越、燕、赵间，遇佳山水，则鼓琴一曲。为诗，绵丽清逸。时闯贼纵横河洛，乃归粤，不复出。永历初，以荐授中书舍人，对客鼓衰凤操以谢之。北师初下广，湛若护发，匿乡僻。庚寅冬，大军复入广，湛若幅巾缟衣，抱琴步归，中途遇敌，怪其不遵时尚，褫其衣巾尽，至裸体，仍护琴，甚雨中不去。以刃睨之，笑曰：『此何物，乃以相戏』？敌以为风病，释之。剃发令下，曰：『岂有此理』！怀琴弦走入旧官署，悬树死，年四十有七。墨子既录诸文士，而于武臣中得雨人焉。一瞋目而死于丙戌者为黄襄卿，一大呼而死于丁亥者为朱家臣。

　　襄卿，广州右卫舍人也。丙戌，从群健北拒。时两广总制丁魁楚闻唐事变，疾走肇庆，以扈桂为名。师益单。北师大至，襄卿以孤军力战败，被执，口不恭甚。敌义之，劝降。且曰：『汝子幼，降则父子俱全』。瞋目语曰：『我死，他日报父仇杀汝者此子哉』！遂并杀之。

　　家臣，原籍浙中，负膂力，有胆略。永历初，授参将衔，协守肇庆，权轻势分，寡援乏饷。主奔梧州，家臣随驾，与李国珍复罗定州，至东安。丁亥，北师入粤，以新任知县至东安，家臣猝拒杀之。于是北选诸人皆观望不敢即赴原任。按察使王芋时为北罗定道，檄北归宝丰伯罗成跃于肇庆，东安诸部星散，家臣独出战，被执。大呼曰：『我朱家臣也，岂有为他家臣者？请速杀我』！语不择甚，以木衡其口，杀之。

　　湖广张同敞扈跸肇庆，以兵部侍郎随驾苍梧。同官傅作霖籍江西，亦以少司马孤守全州城。陷，肃冠服，慷慨就刑。同敞在梧，遥哭以诗，知其以心许死友也。苍梧败，同敞死焉。若吏部郎中侯伟、同官李如星，先后见杀，都御史米素图亦死于沅州乱兵。吾以同敞遥哭一诗概焉。诗曰：『抗节于今有几人？磔残尚尔梦全身。应知同学谭忠孝，决不偷生负鬼神。视死如归怀世友，有恩未报痛孤臣。耻将丹面分青史，与尔幽冥共好邻』。

　　●西粤语一（查东山笔、沈仲方阅）

　　瞿式耜

　　瞿式耜号稼轩，南直常熟人，万历丙辰进士。乙酉，任广西巡抚都御史。北兵下楚，粤西震动，式耜奋志为坚守计。丙戌，桂主即真肇庆。戊子，楚督何腾蛟被劫死，驾为北师所迫，式耜保峡江退敌，护跸桂林。已而峡江败，主释桂林去。式耜与参将焦琏留守。城破，巷战，致死得全。式耜亲临战，不避锋镝，以鼓同事之气。主倚以为重，晋式耜吏、兵二部尚书，拜大学士，加太保，比开国勋，封临桂伯。升焦琏都督。是时国法凌替，将悍兵骄，粮饷不继，式耜百难尽瘁。

　　庚寅秋，北师入境，主憩梧州无宁处。且中外犹以党事纷争于内，又无全力控御于外。冢部吴贞毓颇与式耜相抵牾。方重处金堡等号为五虎，而式耜益孤。所请率漠置之。已而诏撒开国公赵胤先扈驾，于是岩关尽已扫去，人心大震，各思苟脱。在城卫国公胡一清、宁远伯王永□、绥宁伯蒲缨、武陵侯杨国栋、宁武伯马养麟俱托故出走。式耜大声呼之，恸曰：『朝廷以高爵隆诸公，百姓出膏血养诸公，乃成如此去就耶』？城中仅瘁卒数百人，鞬四关待死。会兵部侍郎张同敞单身自江东与式耜共事。式耜与诀曰：『吾分与城俱，子无留守责，可速去』！同敞故为式耜门下士，曰：『故不能独死先生，必不去』。时署中僮仆且逃尽，止一荷槊从，与同敞三人耳。

　　庚寅十一月之六日，北师至，城开，絷靖江王亨歅父子别室。须臾，数骑邀式耜。式耜曰：『无庸，吾等坐待久矣』。遂与同敞偕诣定南军前，平立不拜，延颈请速死。定南温词云：『吾在湖南，已知有留守公不畏死。吾杀畏死者』。式耜大言曰：『吾两人不死于兵未至之日，正须烦斧钺，知吾南朝尚有人』。定南令分卫之以闻。作遗表谢罪，有曰：『今平乐、阳朔等处尽不守，旦晚且及梧。嗟吾君至此极乎？寸磔臣躬，何足谢罪！臣心痛如割，血与泪俱。为具述初五以后十日情形，仰渎圣听。惟愿皇上勿生短见，暂宽圣虑，保护宸躬，以全万姓之生，以留一线之绪。臣等惟有矢心一死，以尽臣子之职分。天地鬼神，实鉴临之』！其自警一章云：『若论成仁事，临危只一端。圣贤原节取，世路已惊看。死岂求名地？吾当立命观。乾坤留此夕，魂魄安教安』。在禁时诗歌颇多。季冬之十七日，临难赋致命诗，有『三百年来恩泽久，头丝犹带满天香』之句，与张同敞同日死。先是金堡苍梧之狱，式耜力救之，堡感其义，上书定南，得以衣冠殓，藁葬两公，并恤式耜幼子。定南许之，堡因得两公诗跋其后。

　　瞿有孙昌文，初相随入粤，授翰林检讨，路阻苍梧，不及奔难。俄被絷，得脱，庐于墓侧。复从门客杨硕父得遗表，盖表成无由达也。昌文既得临难诗及禁室所咏四十首，以金跋合同敞藁刻之，题曰「浩丝吟」。其五年中奏疏、诗文诸稿，烽火后仅存一二。

　　●西粤语二（查东山笔、沈仲方阅）

　　杨畏知、王运开、王连闳、刘廷标、王祚、吴贞毓（张镌、蒋干昌、李欣、李元开、徐■〈木丞〉、杨锺、胡士瑞、赵赓禹、蔡缁、郑允元、周允吉、朱议昶、朱东旦、任斗垣、易士佳、内监张福禄、全为国、曾英）

　　杨畏知字介庵，陕西庚午解元。甲申，为雄洱海道。时张献忠陷蜀，丙戌为北师所杀，其义子孙可望、李定国等以溃师陷重庆，入贵州。时云南遭沙氏之乱，黔国沐天波走依畏知。可望名救天波，逐沙氏，据有云南。畏知持大义，鼓众战，可望拘之，不即杀。时北师将至，招可望。可望恶剃发，欲阳助明以自重。畏知心知其意，且念肇庆且起，姑收可望为用，释一敌且合以拒敌。于是说可望曰：『王欲降畏知。畏知即降，亦须有名。今北势渐逼，王将南走。趋南则肇庆犄其后，祸且不测。王能降心以相从，共尊明室，则众心踊跃，欣然向附，同力北抗，此转祸为福之机也。王其图之』。可望喜，遂举旗向明以鼓众，仍还畏知原官，相见成礼。时可望自称平东王。畏知事事以扶明为端，可望乃令畏知东朝肇庆。武康伯胡执恭守泗城州，擅造册命，封可望为秦王以悦之。畏知既见驾，具陈黔事，且阳与合，姑如其封。乃上疏曰：『可望素桀骜，拥大众，即自为秦王，益抗妄何所忌，乃愿归正，詟服其下，护发北拒，此其隐虑也，不如出宸断，竟与前封而缴其初封，罪执恭擅制，俾积功自赎，良便。今日者力能制可望，请勿与，不然，北御方艰，复劳西顾，至万不得已乃始降礼厚币，恭上秦王，即乞一旅合向洞庭，使骑危为市，则奈之何。夫不与而果不与也，与夺出自朝廷，吾法犹在。万一彼以强力劫左右，究竟与之无恩。且也始与善而徐图之，在乎庙算。直示不可，是速祸也』。言官持之力，必不可，请并收畏知。畏知涕泣言：『今师臣谁可与北抗者？明知跋扈，姑一试其锋。上中无策，策之下者，亦或权宜。幸旦夕徐俟天心，畏知且含笑地下不辞』。乃议封可望平辽王。畏知曰：『彼平东久，此何异？且称王必二字以弱之示，以弱必勿受，不如弗封』。可望果不受，北陷通义，忠国公王祚死之。使人招天波，索道府印急。云南府推官王运开方署道印，通判刘廷标署府印，慷慨相对曰：『道府，朝廷设官也，可望闯贼余孽，擅杀忠国，蔑视行在，吾辈誓不偷生』。即抱印自缢死。复召运开之弟孝廉运闳，亦不屈，走沉潞河死。可望尽有黔中。遂遣贺九义等佯扈驾南宁，胁改秦封。九义擅击杀阁部严起恒、督师杨鼎和等之沮秦封者。畏知已办阁事，抗疏论九义擅杀不臣，当诛。可望怒，使指挥郑国袭执畏知之黔。畏知大声：『逆贼可望，此岂可与有为？我畏知误国应死』。脱■〈舟宗〉鍪遥击，中可望面，慷慨死。而国主卒授可望秦封。呜呼！古有洁其身以事其君易，污其身以事其君难；畏知盖能为其难者欤！

　　吴贞毓字符升，宜兴人，崇祯癸未进士。永历初为东阁大学士。癸巳，行在安龙为可望所困，忧危甚。贞毓偕诸廷臣密议，驰封李定国为晋王，速其逆驾脱险。惟文安侯马吉翔独与可望昵，乃出代祭南宁，而使林青阳充使命。定国亦顾忌可望，方有事东粤，不即应。吉翔剌知之，以告可望。可望佯缚吉翔，廷质安龙，尽供首事。贞毓在难，痛诃可望不道，身被五毒，不吐一人。曰：『吾以宰执主讨逆，传徼定国是实，与诸臣何与』？吉翔手抄十八人，勒主必决。于是掌科张镌、翰林蒋干昌、李元开、台中李欣、胡士瑞、部曹徐■〈木丞〉、杨锺、赵赓禹、蔡缁、郑允元、周允吉、朱议昶、朱东旦、任斗垣、易士佳及内监张福禄、全为国十八人，俱同日死。贞毓以大臣赐帛，子肇祉携骨归葬，而国主遂有安南之行。

　　论曰：明末诸臣，持理倍坚于建文时，大率以不兼时与情势而穷，独畏知与贞毓之为理亦正，兼言时与情势而终穷，则又诸持理者之误之也。善用可望，当时第一言；至于贼杀大臣，安得不一言以死？专向用定国，当时制可望第一义；至于人主不能自庇，安得不倡十八人以死？虽然，力不能制可望，畏知预言之矣。或云畏知尝为可望所设官，曰是为明屈也，正属善用二字义。吾故曰，为其难也。

　　●台湾前语（查东山笔、沈仲方阅）

　　东宁国

　　台湾者，系和兰国入贡泊舟候命处，城接爪哇、大泥，与佛郎机密迩。万历中，忽请通贡叩闽，闽人李锦劝其酋麻韦郎垒澎溯屿，逼漳，赂税监高寀可得。于是伐木驾厂，锦导夷入。寀竟与盟，且许开贡。会材官沈有客奉诏声走之。其国素习战，所云红夷铳，较佛郎机更利。已而竟使通贡，泊舟澎湖，候命下，许从夷几何，贡物几何，然后可。久之，从澎湖深入筑城，分红夷守之，名为台湾，去澎瑚六程耳。所云湾者，西洋货船通东夷，必湾此为两洋扼要。所以中溜既急，拥为水槛，高傍溜数丈。自漳州发舟，必横跨水槛，然后至。澎湖最险，而澎湖之通台湾，水道多嶕，隐见不一，舟冒之必碎。又列炮两崖，的中易守。其地阔二千里，袤倍之。气常春，多露，可当微雨，所植遇旱不枯。食物饶于内地。多野马，差小可乘。亦多苗峒，不化。多土目，不通语言。

　　初，郑芝龙居大海中，常于澎湖外设市，税诸洋之货，以是富甲诸□。及北款，诸洋犹詟服也。芝龙款后，子国姓成功于壬寅春以部将曹文龙、马信之谋，会海水大溢，自厦门舟师前拂嶕而进，红夷恃水槛，不守，遂有其城。而令其子经守厦原汛。已而红夷王子北贡，以失其故城，愿合力攻厦门，厦门不支。会延平王成功薨，长子经嗣立，台湾初称东都，改明京以候桂王之跸。已不克至，乃改东宁国，复筑奉天城于对渡以居官。东宁者，嗣王不敢称藩，乃其臣无不藩前者，所奉正朔，犹以永历行。时诸峒岁有常贡，不过獐、鹿、虎、豹之类，舁委界口，不知所为礼也。披皮毛，掩下体。界口中国人有市肆，以嬉戏小具悬壁，听峒人来观。峒人把弄移时，以形语上值，辄取去，必委所值之物于界口，任取之，不失信也。

　　按厦门为郑氏发迹之近处，地仅三十余里。鹭门亦闽界。鲁监国元年，尝就永胜伯郑彩保此四年，乃间走壶江、琅琦山等处。阁部钱肃乐卒，葬琅琦。而金门则鲁王监国之十年始保跸于此。至壬寅薨，葬其地。遗腹子栖东宁，其后不详。

　　论曰：嗟呼！以中国幅员万里，一旦尽失其故我。台湾，洋夷也，独用夏以变夷。地不论大小，化行海外，正朔犹存，奇矣！虽箕子之入朝鲜、徐市之王日本、张坚之有扶余国，颇有中厦遗风，以观台湾独遵奉正朔，久而不变，不更有光日月也哉！

　　●台湾后语（查东山笔、沈仲方阅）

　　东宁国国姓成功

　　国姓成功原名森，字大木。隆武赐姓及名，世呼为国姓云。

　　郑氏本福建南安石井人也。有绍祖者，为泉州库吏，生芝龙，甫十岁，随入库，弄石子，偶隔垣飞中太守蔡继善。太守怒，索弄石子者，绍祖携儿诣请罪：『儿无知，愿代笞』。太守一见芝龙，异之曰：『儿非凡』！竟免笞。天启初，芝龙与其弟芝虎流入海岛颜振泉部中为前驱。振泉死，众无所统，立剑斗米中，祷于天，次拜剑，剑动辄主之。次及芝龙，甫投地，剑辄跃出。于是共罗拜曰：『天所授也』！纵横海上，官军不能制。或云前守继善有恩芝龙父，量移泉州道以书招之。芝龙果囚服诣道门。而弟芝虎耻为屈，一军哗，遂挟芝龙去。六年，攫商货，扰村墟，红裹其首为郑家军，势益张。拥军朱一鸣遣都司洪先春率舟师击之，策应把总许心素等漂失道，芝龙间走山上，诡称乡兵，出先春后，先春腹背受敌，身数创，大败。芝龙不追，掳卢游击不杀，复败总兵俞咨皋于中左所，纵咨皋去。中左门开，百姓哀祈不杀。芝龙严约束，善兵而去之，竟无大得罪，便自归也。于是议抚。崇祯元年，乃就抚于巡抚都御史熊文灿。

　　明年，击斩其故党李魁奇自效。调粤东，合剿海寇。五年，海寇刘香老逼福建之小埕，击走之。已而香老连犯长乐、海丰，守道洪云蒸、巡道康承祖、参将夏之本、张一杰被执，云蒸叱贼而死。八年，加芝龙游击，合粤师共击香老于田尾远洋，屡败之。香老势蹙，自焚其舟，沉水死。康承祖等脱归。进芝龙参将。十三年署总兵，专管潮、漳二汛。十六年，以其弟鸿逵为副总兵，镇南赣。

　　甲申国变，福藩立南京，鸿逵协力上流，御左良玉有功，还屯镇江。北师下，溃归。当是时，唐主立闽，封芝龙、鸿逵皆为侯，而从子彩封伯，以封疆事尽委之三郑。芝龙日议出师，不果。阁臣黄道周素与芝龙不协，议辄相左。及道周率诸师北上，鸿逵次婺源不进，道周被执，死之。鸿逵遁归。丙戌，北师至，芝龙尽撤仙霞岭之守，最先奉款。其子成功断洛阳桥，阻兵拒父，远从桂朔。

　　己丑，成功自保厦门，改为思明州，持重兵无所动。至壬辰，始以兵攻漳泉，使客剌杀北师总督陈谨。桂主驰授招讨大将军，嗣晋封延平王。癸巳，诡请平，以为衅非外作，北逮镇臣马进宝、道臣黄澍，议罢兵，善待芝龙，以来成功。成功作书遗其父云：『赐姓以来，漳、泉、兴、福受先朝汤沐之恩，思明、金门为我家丰沛之地，幸归故土』。词率不恭。甲午，复遣将军陈辉协鲁藩富平侯张名振合窥吴淞，舟覆不利，去。成功复与其父书，勒割福建一省及沿海州县，乃罢兵。不见许。遂统兵攻漳、泉，逼兴、福，全闽震动。会二王镇东粤，声震。成功阻海澄倔强出没。已而部将黄梧乘间以海澄北降，得封海澄公，守御坚。成功并以众驻思明，传箭洋舶，各国诸税骈集以饷军。时鲁监国驻金门，大司马张煌言屯临门，又玉环山、楚山、牛头门诸处皆宿劲旅相犄角，为应援，东南护发走集者益众。

　　彼闽浙海禁严，沿海居民例内徙四十里，犯无赦。思明食少。丁酉，遣降将张洪德及马龙等骚粤潮之澄海，令弃城走，大残鸥汀背而去，执知县祖之麟。已而释之麟还。戊戍，入招宝山大掠。己亥，成功合大司马煌言，率舟师大小八千余号，众数十万突镇江。时张茂之总五军，煌言为前驱，掩崇明，纵其守将梁化凤。海舟抵江，江中横铁索，架大炮其上，舟近则的而发之。又篾索斗大沉水者三，利勾舵。海舟尽泊严家沙。六月之一日，为坛沙上，以太牢祭告太祖高皇帝。次日，祭告毅宗烈皇帝。斩衰行礼，军中皆白。举哀，全军陪哭，声震百里。镇江官吏及军民倚城遥望，尽雪涕，欷歔不能仰视。促战北关，镇江亦出水师接战，败还。越五日，风为揉断铁索，海师以为神助，进泊金山。与北师约，吾战满兵，不战汉兵，则曰：『吾一家，毋自残』。时镇江管效忠主满兵。海师藤牌头子先入。满兵冲以火器，则卧牌而待之。火器尽，即纵马躏入，马阻于牌。而牌的设镜，马疑镜中人，惊返走，箭及不洞牌。须臾，八头子分为二开，满师疾驰其中空。将及中军，牌起，前两八头子合，反沮骑归路。三人互背如一人，三面奋击，施刃如风起。满兵尽没。效忠负创，单骑走银山。知府遂率军民斩辫以城降，掷帽城下，帽与堞齐。操江都御史朱某自安庆顺流而下，统师来援，战瓜渚，全军覆，俘朱归。既而总漕亢某领淮兵南援，半道望风溃，亢以势解自沉死。海师攻旧京营，观音门两岸连■〈舟宗〉不断，前锋已达九江，驰檄千里，楚豫震动。军中不妄刑戮，禁剽掠。扬州有顽者乘乱越人于货，辄枭示，此声溺远近，千里馈饷恐后。时尚书煌言已至芜湖榷关，遽上税课，分犒军前。扬榷亦使人上课如芜湖，我止之曰：『姑存以待用』。郡邑上印，先至者三十有七，在道者不胜数，悉服明制相见，各授原官慰去。煌言开府芜湖，义声辑众。当是时大将军甘辉列十三营于白土山困城，城内总督即键门不敢战。会滇黔满师罗明二北还，便宜留守。凡上下江郡邑不即送款者，居民多诣官勒其献册，野健复挺起，义斾遥应，不啻数千部。或城守捧海檄者，谈笑就刃如饴。百姓率空城逸去，以弱守者，严止之不得也。海师战桃湾，稍胜，既失利。将军辉议曰：『水战之不可移而陆也，攻其不精，更为具坐炮下临，具成而师老矣』。时满师升邦哈故疑梁化凤之弃崇明，欲夺其兵，化凤愤激。七月之晦，潜拆故所锢门，穿穴出，同督标中军副将白等出不意，夜劫辉营。营乱，仓猝战石灰山，海师败绩，失万人。成功复入海，辉与副将余日新被执，责以招降成功。辉傲曰：『国姓父不能夺，国姓乃仗辉？且辉亦安肯降国姓也？惟死而已』。日新辞稍逊。辉大声谩骂：『吾不幸与日新俱并就戮』！兵部煌言上流孤，众散，潜归。

　　国姓既去，复攻闽之嵩门，闽大失利，遂以书招其镇将张承恩，有曰：『比者明阿达里师从浙出，病殁过半，不战而退；达□从闽出师，水陆三路，同时覆没，歼馘且尽。马既早归，李高继至，可谓知时。若马惟善可以为戎也』。辛丑，缅驾殒覆。壬寅，国姓用曹文龙、马信谋，袭和兰国之台湾，水路距漳州七程。彼恃槛守御寡，我乘潮涨间道入取之。益垒城，垦地，建宫室，号为东都，而令长子经守思明州，总统五军，遣周全斌、洪旭与督饷郑泰合保思明。寻改东都为东宁国。

　　按台湾延袤三千余里，虽有守御，人民稀少，土尽芜。自大军安集，闽浙居民附舟师来归，烟火相接，开辟芜土，尽为膏腴，岛夷咸畏之。国姓俄闻子经通于乳媪，甚昵，心恨，驰谕杀媪，则佯报命媪东流矣。未几，媪举子，伪称嫡出。东宁文武称贺，国姓不疑。久之，或有言国姓媪未死及举子状，国姓方病，闻之怒，呼大将裴进思疾取经至东宁，面责之。进思受命，前请死。国姓曰：『若何罪』？进思泣曰：『父子天性，某奉命往，世子明于大杖则走之义，惧罪不来。大王必欲致之，父子参商。万一大王怒平加爱，某百死莫赎。宜莫若宥令改过』。国姓不听，令往。进思中途故迟行，至思明，微达来命。未几，国姓薨，进思与忠贞伯洪旭以经奔丧，抵东宁。守者疑旭，免冑不之。诸军皆旭故部，咸迎经入，发丧。

　　初，国姓怒经，临危令废长立幼。及经嗣立，善待诸弟，于是翕然称之。九月，鲁监国薨于金门。十一月，督饷郑泰有罪见杀，其子北款，以镇将马得功攻思明，为留守周全斌所败，得功死。于是和兰国走乞北援，合兵攻思明。忠贞伯洪旭死之。于是北洋单，总兵陈文达等又以所部降于浙，而牛头门、金门诸岛之众皆解。甲辰秋七月，阁部张煌言失陷于临门之范澳，不屈死，余部间走入东宁国。王感进思初谊，特特重。其澎湖守薛长霖，进思从子也，以幼，他育为异姓云。

　　己酉，北遣正副文武二使出款东宁，至闽中，闽督抚先使兴化知府慕天颜抵澎湖。澎湖为台湾门户，所统三十六岛，长霖以兵部郎守之，为闽使通款曲殷。慕所要八事，不即开诏，乃使礼部郎柯平、兵部郎叶亭随至泉州。初拟开读于演武场，以文事与武备不合，不可。又以不遣官相迎，复不至。既开读于文庙，柯、叶首争开国东宁，非属地，剃发之制不能从。又以死北地之丧未返，故拘留者未能即还，诸通市可商，柯、叶先归，嗣藩乃致书慕天颜，其略曰：『天无私覆，地无私载，凡属生民之主，自宜以天下为心，使跂行喙息，咸润膏泽。顷闻迁界以来，四方流离，万里丘墟，夺其土田，仍责其赋税，小民无罪而死，不可胜数。是以我先王不惮远行，开国东宁，庶几寝兵息民，相安无事。今执事衔命而来，前移诸事未之详及，仅谆谆以迎敕为辞。夫事必善全而后风云协助，言必前定而后日月为昭，道必大公而后天地从之。大丈夫相信以心，披胸见臆，磊磊落落，固不必游移其辞。今特遣督理行台礼官兼理刑事柯平、监军兵部郎中叶亭面商委曲。不佞恭承先绪，恪守丕基，必不弃前人之烈，以图一时之利。惟是生灵涂炭，恻然在心。倘贵朝果以安民为事，则不佞亦不难降心相从，遵事大之礼。至事定之后，巡逻兵哨，自当次第撤回。若夫沿海地方，属在执事，抚绥防御，非不佞所敢与闻』。书称「永历二十三年」。此稿为军师陈永华所撰。所称「前移」，系初建宁道顾某（字南泾）者曾以□□所请割地输课诸事，北不之答。所云「安民为事」，指此也。时东宁以柯、叶赴闽之礼遇未隆，遂变志，十月，慕复奉命以三事责之，切在剃发受封，竟不得达。至澎湖，为长霖所不礼，疾返。嗣后东宁不出师，北师亦不出海。

　　踰五年，甲寅，耿藩乱闽，乞援东宁。师至，与耿夹击海澄，取之，诛旧叛黄梧以申愤。未几，耿忤东宁，始以师扰漳泉。耿急撤仙霞守御以拒海。仙霞单，浙军乘衅入关而耿败。海舟还东宁，迄今丙辰兵辑。

　　论曰：郑芝龙无子。芝龙有子，非其子，非其姓也。地上已无姓，问之水滨。洛阳阻兵案以卫，辄拒父之律，当作何解？意海中大义曰盛，则芝龙可以恃此得全，盖善于全父者也。相传鲁监国遗腹子为长杨王术桂，奉养东宁。夫遗腹是姓，而未敢以为姓也。曰称永历二十三年，而鲁遗乎？

　　●国语补（沈仲方笔）

　　南

　　楚 湘女

　　浙

　　南

　　夏完淳

　　许德溥

　　夏完淳（父允彝、陈子龙、沈犹龙、章简、李待问、殷之辂、黄蜚、沈云生、薛去疾、吴胜兆、侯承祖、其杰、徐式谷、吴总兵）

　　云间有少年君子焉。夏完淳字存古，吏部考功郎彝仲先生子也。垂髫时，一目数行，片言居要，几社父执诸公咸奇之，称为小友。初，陈卧子与李舒章、宋辕文选明诗成集，独书完淳于后，其采择人物亦与焉。一时盛推之。

　　年十三，将随父之任长乐，道经魏里，因谒见妇翁钱彦林。时四方多故，兵食交困，完淳启请曰：『处今日时势，大人所阅何书？所重何事』？彦林方以童子视之，欲致答，仓猝中未能持一论，但曰：『吾与君家阿翁所学略同』。

　　至乙酉，南都变，彝仲赴水死。时太湖兵起，完淳年十七耳，作表欲潜通海上达鲁王，为奸者所觉。北镇吴胜兆得其表，寝匿不出。吴本旧将，就降于北，颇怀旧，纵完淳去。完淳常私入太湖受盟而还，经过宝带桥，赋诗见志。时多窥伺避祸，以舟为家。岁暮，侨寓半村，即彦林别业，里中称彦林「半村先生」。

　　初，半村起一旅，完淳以父丧不与。俄事败，半村逸去，幸免。丙戌，云间北镇吴胜兆志不忘旧，欲以兵起，恐失援，知陈卧子与半村密，隐通于完淳。完淳喜，往合卧子，约海上舟山黄斌卿以海师达吴淞，吴淞守者系胜兆腹心，乐内应。完淳日往来其间，故常在舟中。斌卿业与陈夏订期，将至淞，忽飓风大作，覆十余舟，斌卿几不免，退归。胜兆至期，置酒高会，宴诸文武优戏。酒半，起穿优服语众曰：『此我明制服也』！首戴进贤，令众皆易服。复曰：『用夏变夷，在此一刻』。同谋者已预备明制，易服拜见。中有府属明职北降者，反以为不可。胜兆怒，立杀二人。众惧，听约束。于是城中缙绅士庶皆踊跃因卧子、存古输情于胜兆。踰日，海师不至，闻斌卿覆舟之变。武弁中有北籍者，是夕不得已易服，原非本志，惧祸，诳言请事。胜兆已中战，问：『何事』曰：『请密语』。入密室，猝起杀胜兆，举其首号于众曰：『苏州土督有密谕，令斩叛者。苏州大军即至矣』。众震骇，皆从满服。往索卧子，已逸去。

　　翼日，苏州水陆师并集，得胜兆义册，按册诛求。陈子龙居首，钱旃（彦林）、沈犹龙、章简、李待问、殷之辂、徐式毅、黄蜚、薛去疾、沈云生等与完淳而外，不甚详。时完淳同半村栖乡僻。完淳曰：『窃恐不免。若死得其正，某素志也』。半村谋入海，将行，而兵及门。半村、完淳皆被执，赴南都，同锢一室。半村未免乞哀，且重行贿以祈脱。完淳怫然以为不可，赋诗规之，其慷慨明义，生死一致，都人咸异之。及就讯，完淳抗言曰：『为子死孝，为臣死忠，此吾辈分内事，书生但知节义，不计成败，亦又何说』。仍置之狱。时副总兵薛去疾就刑于吴门，笑曰：『甚奇事！直如许哼喝』！延颈无难色。完淳闻之，叹曰：『吾识薛公于泖中，以闻人而任武事，赋诗言志。今果然耶』！踰月，北部文至，咸战慓受刑。完淳独挺立冲刃死。

　　初，松江既败，金山卫被围三日不下。北镇李成栋间入水门，守兵溃，执指挥侯承祖与子其杰，咸不屈死。总兵吴□亦烈死。吾檇李徐式谷，系冢宰徐虞求先生子。先生守城完节。式谷与完淳世谊最密。式谷被收，妻□氏赴水尽。式谷之死与完淳同烈。

　　论曰：予初未识存古，竟识之梦中，曰：『吾夏存古也』。予感其义，设位为诗以祭之。诗曰：『云间夏存古，形残魂不死。英姿年十七，秉节赴柴市。白刃剸其胸，抗声厉其齿。悲愤托精灵，吁嗟云至止』。（一）『四月维初夏，起适归东禅。崇祯文献在，简阅旧名篇。我梦一何奇？忠魂来我前。嘱予慎评跋，大义千秋悬』。（二）『随梦一殇子，翩跹怀玉琥。云间奋奇节，灏气离尘土。维子诚少年，乃敢与之伍。恰随存古魂，飞渡南张浦』。（三）『云是高御寇，先集溷飞篷。竟须表章力，令人耳目聪。二子旋下拜，余心益忡忡。书成当再告，微情达八鸿』。（四）后之读余诗者，既知存古于生前，复感存古于身后，慎勿以彝仲、卧子诸公附见为嫌也。

　　许德溥

　　许元博名德溥，为忠节公（直）犹子。少负意气，重然诺，言动务合礼经规矩。妻严事之，每称元博先生，传以为笑。久之，阖邑遂以先生尊之。忠节公亦重其行谊，曰：『此子百世师表也』！

　　甲申夏，闻煤山之变，大哭，狂走数日。嗣闻忠节殉国，又大哭，狂走。其家人北归，传忠节临难六绝句，又大哭，置诗于上，奠而拜之。嗣扬州破，阁部史公道邻及难，则又哭。每叹曰：『以崇祯先帝之烈，不能事之为君；有道邻先生之节，不能事之为师；德溥又何望哉』！临食，必取崇祯钱一置案上，祭而后引箸。

　　初，弘光称尊于南都，学使檄试，先生愿以布衣终，不肯应试。及北师渡江，新令剃发，先生护发不见人。心慕岳鄂王以「尽忠报国」四字湼背，乃取针自湼其胸曰：『不媿本朝』。又湼两膊左右『生为明臣』、『死为明鬼』。既而应馆聘，授生徒。时举古人忠孝大节，开发学者心志。乡有大猾，艳主人财，欲因先生不如令胁主人，不然，波及主人。主人傲不应，遂发先生不如令状，逮主人。先生出自承，因释主人。邑令责其冠服不遵制，先生抗言曰：『足下中国人，更事于清，以满服为荣；德溥不更事，慎守初服。昔孔子居鲁，冠用章甫；箕子朝鲜，用夏变夷；公独不闻之乎』？乃袒胸而示之膊，邑令不得已，劝之剃发，可以免死。先生曰：『吾带发而死，可以见先帝，何免为』？复移讯巡江御史，先生不恭如故。呼之屈膝，不肯屈。命捕其父，乃曰：『吾宁为父屈矣』！在狱不食，狱卒惧，跪而进食，乃复进食如故。及赴市，人争识其面，先生从容为解衣脱巾释网，众见其胸膊，无不出涕。先生急手抚发曰：『勿乱吾发』！向北立，夺不转，遂就刑。死三日，妻设位临其丧号曰：『吾元博先生，死为明人矣』！一子甫十龄，家口例发遣，好义者为赎归。

　　初，忠节公同里有布衣缪万里、万台兄弟，皆布衣，交先生，以父执事之。北师南下，二缪向在督师相国军中，振作士气。及督师殉国，仍鼓乡健北抗。事败，见执，语傲，至割舌，犹喷血呜呜有声，并死。至今如皋称三布衣云。

　　论曰：三军可夺帅也，匹夫不可夺志也。予于元博先生及二缪公见之。或议墨子传元博太详，存一缪甚略。夫元博非以详而加重，二缪非以略而见轻。使后人不能以详略为重轻，则三子者固百世之师也。吾观春秋左氏叙鞌之战，详于逢丑父易位，而辟司徒之致死隐而不言，特序女子之问与齐侯之赐地，使千载下如或见之，其略非略有如此。知此者，可与读春秋。

　　楚

　　湘女

　　楚中有女，湘潭人，失其姓名而诗存。海陵邓孝威诗观选中曰：『湖南兵乱，女子为游骑所掠至汉阳，欲犯之。女以节自励。值汉口，跃入江中。有怜之者收其尸，葬之。见衣带间遗诗十首，其词凄以婉。予采其二章，有云：「生小叮咛画阁时，诗书曾拜母兄师。涛声此夜何悲极，犹记挑灯读楚辞」。「生平谁惜未簪笄，身没狂澜数不齐。河伯有灵怜薄命，东流直遶洞庭西」』。

　　浙

　　丁烈妇

　　袁烈妇

　　丁烈妇

　　烈妇从夫姓也，有烈志奇节，见于我檇李踰数十年，里中曾莫之传。云间陈眉公有祭烈妇文详其事，曰：『丁烈妇，端平巷中窭人妇也。夫亡葬火，烈妇年十七，投焰者三，父母掖之坚，不死。踰月，舅姑将嫁之，烈妇伏刃自刭，刀不锐，不死，傅以药，手制之，未即死。皮肉缀附一丝许，号哭震裂喉断，竟死矣。方烈妇之死也，翁姑骇而走。有小姑来视尸，邻里父母絷其发尸上，椎詈之，不听出。业讼之官，天暑，烈妇不得殓。吾友贺伯闇闻而义焉，诣巷中，问其事。事核，为解谕，释小姑去。凡纪纲敛槥幕旐悉无憾，呼其舅姑，使来将事。于是郡邑长与士大夫争为文以祭，且醵金卜壤葬之』。烈妇非特身名不辱，且不朽矣。夫檇李自二百年来节妇湮灭不胜数。烈妇年甚少，家甚贫，一时老稚奔走告语，郡邑士大夫哀挽而表章之者甚着，人真有幸有不幸哉！

　　袁烈妇

　　嘉善袁烈妇吕氏，少归茂才袁君烺。客有遗袁生匕首者，妇取而藏之室中。袁生曰：『若奚用此』？妇伫思良久曰：『安知无用』？

　　乙酉，北师南下，且渡江。烈妇语袁君曰：『生此乱世，恐难保全。礼曰：「妇人不以容见，出必嶂羃」。而我闻溺者仰露其面非礼，我其泥井中耳。不则匕首自佩也』。袁君怪曰：『恶出此不详语为』？妇曰：『古所载烈女，不祥乃祥也』。未几，北师至浙，陷嘉善，四出剽掠。袁君有事戎幕，妇避于乡。闻警，逼众强之登舟，至杨荡滩，反与兵遇。妇起赴水，跃入中流。兵以篙钩揽其髻，妇急举匕首断其发，遂没。越三日，求其尸，独覆而不仰云。

　　论曰：予读卧子诗，知袁烈妇后遇计讷庵，复知烈妇为吕氏也。今辛酉初春，方为丁烈妇作传。季春，泊舟端平桥畔，行塘上忽见方碑，朱丹其字，则丁烈妇杨氏之墓也。予瞻礼惊叹，乃补杨氏于传中，而寄于吕氏之论末。兹固与春秋之寄传略同。

　　●墨子语后自序并诗十九章

　　「国语」一书，有美之之辞焉，有惜之之辞焉，有幸之之辞焉，有大不幸之辞焉。

　　曷为乎美之也？江阴致武，小亹奏捷，闽洞开藩，中湘秉钺，皆以法从事，以奇致功。法立则气不衰，奇谋则足以鼓众。能胜亦能为败，往往转败以为胜。胜由人事，败不关战。美之中又有美焉，美之大者也。

　　曷为乎惜之也？唐鲁并起，鲁当敌冲，闽不闻整旅挠敌，而乘人之危，诱众以去。江干败不救，金衢孤不救，唇齿谓何，势同胡越。故致惜在闽。闽既称尊，序列叔父，鲁不能远交以资近攻，而廷辱使臣，声援不属。故分谤在鲁。此事之可惜，不得不尽其辞者也。

　　曷为乎幸之也？虔中举事，支岭南之门户。舟山立国，收江左之人心。既而晋藩誓师，定南授首，两粤从风，一匡天下，无不同力致死。我武奋扬，天心无常，非意所测。今事后追思，而犹幸之也。

　　曷为乎大有不幸也？海师北征，润州解甲，瓜步军容，芜湖开府，气凌皖口，兵达铜陵，得地数千余里，收城三十有四。当是时也，瓜渚之战，昭关之战，铜陵之战，何异项王河北之师，光武昆阳之役？特以郑师轻退，司马失援，事垂成而物败之。故不幸无有大于己亥之秋者也。

　　语成而岁在重光作噩，月临寿星、日在角，而墨子年已七十矣。或曰：『子之分国，或近于郦生之策，得毋贻讥于借箸乎』？墨子曰：『非然也。郦生立国，有望于六王之后裔。明季分国，有感于既去之人心』。尝读「国风」，诸侯骄佚，不知有王，而士庶妇女，穷乡下邑，方且言念京师，追思王国，故为王前驱，动心于飞蓬之婉变；谁将西归，有志于溉釜之烹鱼。独在陈齐，则异乎是。陈则周宾也，齐则霸业将兴，首夺天王之大权，无王莫大焉。今之国语，盖有采风之志云。志至而神从之，神至而精归之。惟古圣人天地为经，保兹伦常，开阖阴阳，神明始交，耳目光昭，诗以言志，念兹在兹。墨子赋诗不一，用存十九章，以告后之君子。

　　真有圬工刘复兴，圬工此日与天争。传来姓氏如传谶，到处逢人说大名。甲申三月十九日之节，圬工最先（歌圬工第一）。

　　死或重于泰山，后来名义许追攀。呜呼！麟伤一去不还。甲申五月，吴门书生许玉重闻变死之，以鼓东南之气（歌麟伤第二）。

　　维是归德，机势所集。中原非无人，弃此长策。云谁之思，瞻望勿及。吴汝琦安辑河洛，南都忌而夺职，厥功不终，死之（歌归德第三）。

　　越国游魂几寂寥，愁来欲溯浙江潮。梦经渡口遥相问，一道清光是柳桥。乙酉五月，山阴书生王玄趾赴柳桥死（歌柳桥第四）。

　　阎应元，及戚勋，烈皇降鉴特书名。书典史，书中书，天将倾，一木支。凡百君子，敬而听之（歌天倾第五）。

　　闽海茫茫气未磨，双眉撑柱控银河。为临宰相安和帖（谢安有安和帖），忽唱将军薤露歌。黄石斋先生致命南都（歌薤露第六）。

　　美人天末思如何？帘幙先生散绮罗。欲寄琅玕愁万里，凭将螺黛忆双蛾。乘舠直上扶桑国，待月行吟夹竹歌。不解春风多烂熳，几回沉醉竟蹉跎。鲁藩航海驻露门，驻舟山（歌扶桑第七）。

　　山有梅（韵一），在涧之东（韵二）。幽芳何求（韵三），一枝当风（收韵二）。言念君子，悠（收韵三）哉悠（再收韵）哉（再收韵一）！山有梅，在涧之侧。幽芳何求，使我心测。言念君子，悠哉悠哉！山有梅，言采其枝。陟彼高丘，以寄所思。道里云远，悠哉悠哉！东山师避地汤湖（歌山有梅第八）。

　　胪列精灵章贡台，云迷紫阙失三台，百年心事冰霜里，化作空山白玉胎。杨、万诸公毕命虔南（歌章贡台第九）。

　　生官大司马，死爵中湘王。楚衡以南及夜郎，翛翛予尾猎天荒。壮犹既张，大节用光。中心藏之，迄今犹向往之。督师何云从（腾蛟）经略南楚（歌猎天荒第十）。

　　天将鬼之，天复回顾之。天晚顾之，天复鬼之。噫！鬼足洞兮，可以一用兮。王祁拥郧西王起鬼足洞，全闽震动（歌鬼足洞第十一）。

　　嗟桂林！嗟桂林！幕有乌，井无禽。留守司马，危坐正襟。城呼名臣，臣呼名城，与尔同盟。忽有一夫，荷锸入城，请殓名臣。守桂林，死桂林，葬桂林，陈冠带，表初心。呼两公，此心同，此事同。系何人？金卫公！金卫公请以冠带葬瞿、张于桂林（歌嗟桂林第十二）。

　　墨子叹息，以粤为国。晋王曰不然，一匡天下，战胜数千里，檄试诸儒雅，并及天下流寓者。今日衡文昨跨马，倾尔风流应独写。此时臣心最欢，可痛饮一石也（歌一匡第十三）。

　　不谓千年后，重华事不诬。蛟龙翻大液，风雨泣仓梧。梦傍三垣表，歌传复旦无。迷途其未远，宛转寸心苏（歌会梧第十四）。

　　延陵节概薄青云，组练军容在水濆。殁后精灵威草泽，至今传说大将军。吴日生尽节后，神降于麻溪称大将军（歌大将军第十五）。

　　禹贡扬州域，南溟不可穷。那知万里外，忽与九河通。龙起风云合，波连岛屿雄。求仙徐市去，莫便到璇宫（歌南溟第十六）。

　　谁虆临门，竺干问石。交遇螣蛇，岁德在乙。净慈之西，南屏之侧。从邵坟入，翁仲林立。经过西畴，桑猗在北。回首而南，有土高出。石几俨然，求之即得（歌临门于甲辰以后第十七）。

　　青草州南送客回，天边鸿雁为谁哀？中原旗鼓参差见，越境衣冠次第来。爽气山高闻鸑鷟，晓风蜃合起楼台。何人石断滹沱侧，夜夜腥魂绕不开。己酉东宁遣柯平、叶亭赴泉州约讲，不成约（歌衣冠第十八）。

　　消尽雄心到穆溪，豁然天际见招提。凌云古柏当门立，屈曲霜虬待鹤栖。乙酉六月，墨子病创，十月东禅（歌鹤栖第十九）。

　　事在诸语之前，歌列诸语之末。

　　●跋

　　张菊生先生命校「罪惟录」竟，复以是书见督，亦海宁张氏传钞秘籍也。书中所纪，皆明亡殉国传略，分省为编，以地系名，凡为浙语、楚语、闽语、粤语等，多至十余编，而签题则曰「查东山稿」。心窃惑之。覆按「海昌艺文志」卷四载有「南语」、「北语」（原注见「余闻」）两种。「南语」条又注「拜经楼诗话，又有浙语，疑即一书」云云之语。详加厘勘，实与锲合。始悟海昌志著录犹为鳞爪。

　　是本中有舟山前后二语、国语补（南、楚、浙凡三语）、墨子语后自序并诗十九章凡四种，皆沈仲方补述之笔。其题「查东山笔」、「查东山散笔」、「东山散笔」、「查东山散记」者共得十一国，仍不能举是书之何名也。及读舟山前语结论，一则曰「与十五国之语绝殊」，再则曰「凡十五国，皆中土版图」，参稽卷末沈氏国语补，方知东山原著，实名国语，所纪共十五国。此存十一国，尚佚其四。墨庵补述之舟山语不与焉。又证以沈氏国语补之南语，与海昌志南语、北语之说合，则南北二语语虽佚，而国尚存。语国并佚无考者，祗二国耳。而舟山前语结论尚有『不与琼崖同例』语，则更有琼崖一，国可得而征。所佚仅一国矣。惟是本十一国中，浙语之四、五、六则题「墨庵补述」，临门语、虔南语、江右语二、闽语三、粤语一、二、三则题「沈墨庵补述」，江右语一则题「沈墨庵述」。传中名氏见于罪惟录列传者颇不乏人，文字详略互异，似为罪惟录列传删逸之余。或者罪惟录未成以前，东山先有十五国国语之辑。是本又为沈仲方掇拾散亡，补而未完之笔，亦未可知。质之菊生先生，亦以为然。因为补辑目录，复其旧名，题之曰「东山国语」，附于罪惟录后，俾并传于世，且以补海昌艺文志南北二语著录所未备焉。

　　民国二十五年六月，吴县姜殿扬。  
　 
查东山先生年录

　　查序

　　张序

　　征引书目

　　例言

　　东山七秩乞言启

　　查东山先生年谱

　　书湖州庄氏史狱

　　跋

　　查序

　　向读觉庵存稿，拟辑年谱，自恨才疏学浅，无从起手，盖世稍远而年湮矣。至东山老人，国初名最着，家乘竟一传之不存，岂因革之际有所隐讳欤？然并无所为隐讳也。公开我族之文运，衣被一时者泽甚深长，著作富而传者绝少失，今不采葺，后渐散失，讵不可恨哉！

　　张君铁庵，予之畏友也，博识周知，以搜罗近代逸事为己责。偶乘夜航入禾，晨未起，梦中若有人促之者。入市，见古董摊适陈列残书，见有学圃集两卷，其一为东山查先生年谱，盖即公门人墨庵沈仲方氏所论，最为征信。大喜，如见鸿宝，购而得之。若少迟，则为他人有矣。铁庵不以为帐中秘本，遍告同人。既见铁庵学问明通，性情坦率为不可及，而更喜我辈蓄志欲修辑先哲旧闻，一旦遇合有缘也，谨借而录之，以补家乘之不足，且订卒年丁已之误。而从叔稻荪翁亦尝从事于此，拟汇他书之异同，厘而正之，别为一叶。澧即以东山老人七秩时其门人吴启丰所作乞言四六寿启，排列事迹缀于左，以备参考。其句云云，与年谱合而观之，为显为隐，如山川互相映发，真所谓验燥湿之殊节，千载依然，体老壮之异时，百龄俄顷，不觉欣感交集。此与东山外记所载略同，内中特为陆晋出色写照，以见世俗称雪遘直是传闻之谬。

　　公墓在袁镇南十一庄慎字号黄泥潭南岸旧居之南。黄泥潭即以公所居得名，故杭城铁冶岭亦有黄泥潭之名。公寿穴在八字桥，此谱中所称生圹是也，今已不可考矣。此称新坟，蒋夫人有蕊阁偶吟，别新坟诗云：『翁姑身归三尺土，儿妇心安十二分。泉下无人谁个伴？临行含泪别新坟』。曰新坟则非旧穴可知矣。今仅一坏之土，四面尽为乡人栽作所占。而州志坟墓一卷独漏，后谁顾而问之？澧拟约同人清厘之，并拓其余地，构祠堂数椽，立石以表墓，奉栗主以栖神。墓旁更栽梅花数十本，梅亦公所爱。暇日约二三知己以杯酒浇之。但自顾齿发零落，骎骎恐有不及，爰书此以俟来者能踵而成之，是亦一佳话也。

　　时岁在丁巳季冬上浣，裔孙熙台世澧记，年七十有三。

　　年谱钞毕，系以诗：与世渐疏名利澹，于书转切性情真。此身恨不通前哲，今日欣然见古人。七十年诗分两甲，八千叶稿散残鳞。深知时务称豪杰，独抱经纶异逸民。丝竹何曾妨道学，金兰原不隔风尘。爱才目识翳桑饿，分利心怜范叔贫。见业也知宜闭口（曰人能闭口一日，则鬼神亦不能测），逃名竟未克藏身。数先相理盈亏出（有数先于理说），阳不除阴治乱循（原本书序，谓阴阳合而成道）。贯索文星通象纬，山林钟鼎付荒榛。祖镫禅已归天上，钓玉轩徒问水滨。讲席久随云气散，故园难觅石泉新（东山旧宅，相传有井七口，今皆湮没）。孤坟拟补梅花树，唤醒东风岭上春。

　　张序

　　谱何以法？注之者，志幸也，异也，又从勉强而成之。

　　昔吾里查东山先生，一世龙门，束修远数千里；为儒，为侠，为理学，为游艺，当世莫得窥其藩篱。著书满家，蚕丛独辟，五丁气索，惜世少镌本流传，知希则贵矣，恐久久湮没。涛遇书籍中有事属先生，必捃摭随手钞录，将核其事迹，系以岁月，汇年谱一书，以志向往，媿才蹙韈线，急理乱丝，千头万绪，猝难措手，藏锢箧中，寒暑屡更。丁巳秋，附夜航之禾鬻贩，甫就枕，梦古衣冠伟丈夫捉予臂，连呼起起，豁然惊醒，无甚异焉。晨抵郡，会计麤毕，舟子速乘，忽遘同乡友遇行，拉予茗谈，纡道经角里街，瞥见东山先生年谱厕古董摊乱书堆中，是及门沈子墨庵所著学园集原稿之第七卷也，亟购获，奚啻球璧！恍悟昨夜梦中起予者，得非沈子耶？沈为先生入室弟子，久侍讲席，赞饬诸草，于先生伟行奇节，审之甚详。度所编最可信。弗秘弗弃，阅今一百八十年，奇逢巧值，留以赠予，若有冥契。呜呼异哉！几年来若吞鱼鲠，横贮胸中，格格不能吐，一旦涣然冰释，岂非大幸乎哉！前此箧中物，概当焚如弃如，奚用日孳孳为；但恐好古之心懈，懈则不振，后无复从事于斯，遂将夙所捃摭钞录，或补、或注、或附，真所谓碌碌因人成事者。将伧父目我，我无辞。昔先生之教人曰：『此心置之则浅。如登山然，已踰半空，释去，必从山麓起步，不逮昨日矣』。又曰：『学贵勉强』。涛习懒性成，恐始勇终懈，故勉强踵成之。倘敬修堂尚在，或许我焉。

　　咸丰九年，岁次己未，孟冬下澣，同里后学张涛铁庵书于篝镫补读居。

　　征引书目

　　钦定贰臣传、三藩纪事本末（杨陆荣）、逊国纪（郑晓）、杭州府志、扬州府志、海宁蔡志（蔡完）、海宁金志（金鳌）、海宁许志（许三礼）、海昌外志（谈迁）、拜经楼藏书题跋记（吴寿旸）、海昌艺文志（管庭芬）、老父云湤始末（闺秀陆莘行）、东山七秩乞言启（吴启丰）、南征纪略（孙廷铨）、花溪志（许良谟）、始读轩集（查旦）、同宗诗选（查虞昌）、选佛诗传（查羲）、南烛轩诗话（查选）、岩门诗话（查岐昌）、国朝诗别裁集（沈德潜）、浥翠轩稿（闺秀徐莹）、绍更余闻（许良谟）、耄余诗话（周春）、蕊阁偶咏（闺秀蒋宜）、词苑丛谈（徐釻）、西河集（毛奇龄）、安雅堂集（宋琬）、咸斋文钞（查魏旭）、耿岩文钞（沈珩）、学园集（沈起）、渐江诗钞（查容）、安序堂文钞（毛际可）、硖川志（王简可）、觚剩（钮琇）、蒋夫人行略（查升）、查氏谱、东山外纪（刘振麟、周骧）、查浦辑闻（查嗣瑮）、在园杂志（刘廷玑）、偶然录（查灏）、艳云亭杂纂（王简可）、莲梦居笔记（祝咸章）、怡园纪闻（周在霄）、澄斋偶谈（冯骐）、梦椽杂钞（许良谟）、明诗综（朱彝尊）、聊斋志异（蒲松龄）、泄北偶谈（王士祯）、金牛随笔（许令典）。

　　引自着书目：国寿录、罪惟录、鲁春秋、东山国语、同学出处偶记、族谱征异、得案日记、敬修变风集、钓业、先甲集、后甲集。

　　例言

　　沈君所纂，不敢损益一字，圈点悉遵原稿，庶存庐山真面目。

　　先生事迹散见于外纪、偶记、东山国语、鲁春秋诸书甚伙，倘有年日可据，沈谱失载者，补之。

　　沈谱既载，与诸书微有异同，附记于后，互相证明。诸家论赞品题，足资阐幽表微，间亦采入，仿王阳明先生年谱例也。谱中诗文有关系者，或节录，或全录，仿吴忠节公年谱例也。著书目录全载者，仿杨园先生年谱例也。

　　昔人以谱系诗，兹以诗系谱，体例不同，非敢卖菜求益。诗文有年月可考，谱中不相及者，附载于后。

　　姓氏爵里可考者，详注其下；有所不知，概阙如也。

　　仆猥处阛阓，家无藏书，兼之学陋才疏，篝镫属笔，挂一漏万，知所不免，尚期诸君子指示迷津，匡予不逮，感戴奚似！

　　东山七秩乞言启吴启丰

　　庚戌秋七月之四日，为东山七秩悬弧，同门吴启丰，字文源，遣使属昌等遍乞大言为寿，媿无能胪述，聊数百一，以闻同伦曰：

　　孔夫子自题年谱，老至从心；朱文公特笔斋轩，晚而讲学。彼翁孙方将擐甲而起，即渤海犹能奉诏以行。记丝竹自古东山，谢傅恐勋名不免；嗣梅鹤相陪西子，逋公高封禅著书。盖洛社固不以其年，而阳秋实自忘其老。如我敬修先生，簪祓至列唐而盛，勋封自东济以来（初为子，因春秋会吴于查，即其地）。生龙凤两山之间（海昌东鄙，刘青田以壮气在此，明初截龙腰泄之），本节孝再传之后（曾大母破镜矢节，大父以孝闻）。童而得悟，多从板凳说书（童听评语水浒，爽然有得）；髫亦无师，私忖高眉故事（七岁效塾本吟诗）。借钞以开耳目，镫暗孤禅（尝赖佛镫以照）；手爨不释诗书，烟两眼。读伍员传，便疑能孝而不能忠；见汲冢书，直叹可存而不可论。多学亦曾游艺，尊儒祗有穷经。揣摩不止于期年，称翁以自媿（年二十余许，在门及闾巷咸呼为与翁）；从游皆遵其别说，饭乞而为朋（事在外记，所云陆晋是也）。已先闱解（丁卯，马山阴拟压卷，争不得），旋复差之；偶挂曹衔，匪所善也。尝司选政，文非又戒之署不观；亦坐墨池，世竞鲁公之书为尚。序拟墨只一言，诸公兴会及此（贾求弁言，急振笔书上六字应之）；别粤东留数韵，名山交付何人（留别同人，曾有「逸兴淋漓成往事，名山交付与何人」之句，声情孤傲）。虎坐横经，先经术而次词章，取义同乎安定；鳣坛设帐，前生徒而后女乐，秉正过乎扶风。不居道德之名，尽以表章自任。原书指期有用，上下卷颇忧水火分门（革别门党事过激有作，今失下卷）；讲录理妙入情，数十年犹认圣贤生面（洗发精义，为诸儒所向）。处困而不失其守，简旧句曾云恃危不见才（题与孙敬人句：「好异都因性，恃危不见才」；感时而快所欲言，捧新篇曰得句诚为福（题于杜于皇句：「得句诚为福，抡文不在时」）。轶简之存无几，尚分先甲后甲（自甲申先后而分帙），等身有余；丐文之履宏多，不论长言短言，信口付去。说外、说造、说难（三书名），编帙殊名；异书、异梦、异人（尝有「好梦岂教偏独赏，异书忍不与君同」之句），矢心独好。史论初成两部，自司马、班氏以往，直欲将二十七史尽与褒讥；得力但在四书，奉学、庸语、孟为归，每思从七十二贤潜通声气（题讲堂有「有身长置三千座，此日何尝五百年」之句）。闭门而参野乘（以备正史），偏辞博记之呼；负扭而工法书（见逮时楼心尽折），可入二王之室。通鉴严之辑（八卷），删后五代而济彼南唐（有谕告世）；宫谱定之修，放诸緐声而原于正始（尝曰事雅工歌谱，而实同文之要）。于是寄情平仄，四剧真可弦歌（玉琭缘、鸣鸿度、眼前因而外，初梅花谶本被窃独不全，改为小说未竟）；因而落笔丹青，此日号为黄戴（论画有独指，直唾时笔，谓于文理上少工夫，且未尝见山水，不过乡塾对课，世多赝笔）。月每几裁手茧（手承笔处，每月成茧有三四分，每口啮之），徒遗秃管如林。生不一借唾余，自理旧篇饷客。敬修堂之孤唱，要言不漏，无过存诚；六一亭有丰碑，群贤合祠，实烦道力。或曰安危竟关象纬（文星贯索直事），共知性道即在文章。生平以利物为心，振拔即更端难数（在外记不过十二三）。联名入牒，两家数百口总在帡幪（范陆共返浔湟）；借鉴抡才，是年甲乙科尽登英妙（辛卯，张群伯相延阅卷，乡会两试榜首赏者七十三名，前得隽者共十三人）。读书而并悟尊生之学，隆儒不过为辟佛之言（以外教无尚实用，而理有可存）。遥束脯数千里以外，传一语奉为直诠（常贽外兴宁长乐至合学咸侍坐，且有未谋一面驰脯而请教者）；尽负逋数千金有余，越十年不经责券（粤囊率缓急，人坐是窭甚）。无所为门户，群以为诙笑而适藉以藏身（甲申后常恐不免）；益力此居诸，不以当危疑而坐荒其初业（诖误之后，不释旦夕）。必投笔而揖客，每续膏而始眠。笠屐纶竿，尚欲果梦游之约；兴观群怨，拟踵成诗可之篇（前刻仅宦粤者，兹拟为明诗可之选，与墨庵共事）。学易加二十年，恰好秋之初吉；传人在二三子，无能赞以一辞。虽外记所次，未尽德言；在趋庭有人，能闻诗礼。即欲闲系驹于在谷，其如赋呜鹤以闻皋。敬候大言，用将跻献。

　　查东山先生年谱

　　檇李门人沈起仲方撰

　　同里后学张涛铁庵族孙谷稻荪纂注

　　明万历辛丑（一六○一），先生始生。

　　先生生于万历辛丑秋七月四日酉时，为神宗二十九年。浙之海宁人。（「一统志」：三国盐官州，元改海宁）。先生手葺家谱，溯周时有讳延者，以子爵始封于柦（新安统宗世谱：姬姓，字东安，周惠王封于查）。「春秋传」：晋会吴于柦。柦系古字，即查，为姓（「东山外纪」：凡有大书、率用樝）。其分支为胥臣，从重耳出亡，赞城濮之战，显于晋。至南唐，文徽公破闽，抗吴越，居徽之休宁，坟墓在焉（查氏世谱：师诣公字崇远，唐僖宗时官游击将军上柱国，卒葬歙乏西山。生子昌，字宗儒，为唐吉王长史，避乱居休宁，卒葬二都□圩。长子文徽公，字光慎，南唐建州留后、工部尚书，封宁国公。「敬修堂文集」：师诣公由丹阳郡迁歙之黄墩）。元末，伯圭公（字璋叔。查氏宗谱：任元为校书郎。孙均宝，号仁斋，始迁袁化），迁檇李（「一统志」：吴越檇李，今嘉兴），复迁海宁之龙山（州志作妙果山。周光斗怡园记闻：袁花之山总名为龙山，分则主峰为妙果山）。俗称园花镇。刘青田望气海上（「海宁寓贤传」：刘基字伯温，青田人，元末尝来海宁。「外志」：龙尾山即妙果山尾。相传刘诚意凿断。「许志」：镇在县东六十里。「金牛随笔」：袁市之为市，自唐宣宗以来有之），游龙山，与伯圭为密友。先生盖伯圭公十五世孙也（考查氏宗谱，实十三世）。离龙山二里为审山（「外志」作石棋山。「金志」：按石棋山今名审坟山。相传上有审食其墓，土人误读食其本音，遂称石棋。案审食其高阳人，历仕未尝至吴，何得遗骸远瘗，必无是理）。先生世居山之西（旧居查家桥。先生祖讳肇翼，始迁），呼其山为东山；后遂称「东山先生」云。〔补〕曾祖讳懋功，字维叙，号果山，邑庠生，早卒；配徐鲁人，破镜矢志。（「谈迁海昌外志」：徐氏，诸生查懋功妻，年十九，夫亡，破镜见志。慈溪观察刘宪龙作破镜行，茅鹿门坤有半镜赞）。

　　祖讳肇翼，字祖信，号继泉，配苑孺人，始迁东山。先大父述略节：大父两岁孤。少警慧。嗣汪五峰以倭牵舟避城南。舟为诸卒撄去。时大父仅八、九龄，自缒城下，步履如飞，觅得之，以缆系腹，引而归；虽旌旗盛设，金鼓震动，军容特严，无少怖惧，长老咸叹服。贫无师，年十四为塾师，读讹，旁观笑之，遂发愤读书，遍咨询，性敏记，尤嗜性理书。晚通景绳学。好周给人，生平活生者五、六人，葬死者数十人。年八十有六终。

　　〔补〕父讳大宗，字尔翰，自号桃源居士，配沈孺人，黄石齐撰传。

　　先子节记：信理真，故能坚忍。惟坚忍，故不为饥寒所移。用情笃，故能宽恕，故不为聪明所激。先生病，家之人梦坐奠于古墓之旁。先生戒勿事医，曰：『医医生，否徒多事』。已而药勿效。先是先生重两听，时语后事，勿令先生知，先生辄闻之，如有神告。作偈语，有『孝弟为根本，忠厚以周旋』；又有『六十余年间，今日见我真』之句。预定逝期，促沐浴，神气间适，指此心快活者三。卒年六十有二。

　　乙巳（一六○五），先生五岁。

　　先生幼多病。父尔翰公醇朴不善治生，家道中落（先子述略：食贫甚，俯仰常萧然，绝无愠色），力不能延师。尔翰公口授章句。踰年，四书成诵，无遗忘。

　　丁未（一六○七），先生七岁。

　　〔补〕七岁，效塾本吟诗（吴启丰东山七秩乞言启：髫亦无师，私忖高眉故事注云云）。

　　己酉（一六○九），先生九岁。

　　时尔翰公就馆于于族姓，先生居家，助母夫人操作（「花溪志」：沈氏，处士宗武女，查尔翰室，自幼即解音韵反切之学，工诗文，稿于沧桑后散失。子即毅斋伊璜，其学半得于母氏之教，亦不废所业，与长兄毅翁同力学。「州志」：查继伸字寤五，号毅斋，诸生，受业漳浦之门，着有寤庐集）。

　　庚戌（一六一○），先生十岁。

　　先生儿童时常游市，见市肆儿阅水浒传，借观之，中生纵横，自以为有悟（乞言启：童而得悟，多从板凳说书。「外纪」：母夫人曰：「何不读四种书？吾闻水浒不可应试」）。一日，然桑条未枯，火不力，母夫人语曰：『汝知之乎，条去皮而火壮』。先生悟，于是每事求理，十余龄即留心格致之学。

　　辛亥（一六一一），先生十一岁。

　　受业于邻近，通专经，读兼经竟，继续国策。忽失声曰：『一部水浒却从此书出』！同学咸怪之。偶于败楮中得先辈桂北海制义一首，□□摹逾刻，率尔为文，悬衣带累数十。家人浣衣，出视之。尔翰公取阅，谓有思路，有别情。始命先生与文期。每日晨炊，一饱赴馆，袖粉饵以代晚食，随路口诵，声彻林樾，翱翔而行，亦随路遗失粉饵，不知也。日过中，从袖觅粉饵不得，往往受饥。

　　壬子（一六一二），先生十二岁。

　　是年，负芨从学，不便家食，宿馆中，手执爨，烟迷两目，为掩泪若泣。如此经岁，意固乐之。文成，而蒙师不甚解。先达许公方壶览之（名□□，诗集自注：效翁尊人），嗟叹以为当代异人。

　　乙卯（一六一五），先生十五岁。

　　文誉日起（「查旦始读轩集」：寄伊璜兄：「十五擅诗文，下笔风云走」）。

　　戊午（一六一八），先生十八岁。

　　始出应县试，名「继佑」，以试册误书「佐」，遂仍之。初字三秀，更字支三，号伊璜。发标题书画，称钓史，或称钓玉，当世珍之（「外纪」：少好学，自号与斋，身在兹之义。申酉之后，更名省，字不省。入粤后，或隐姓名为左尹，别号非人氏。乞言启：「年二十余许，在门及闾巷咸呼为与翁」）。

　　己未（一六一九），先生十九岁。

　　始受室孙氏夫人，为孙怀泉公女（集中有怅内兄孙明寰诗云：自余亡妇翁之妹）。

　　泰昌元年庚申（一六二○），先生二十岁。

　　先生以家贫，应聘为童子师（「外纪」：邻生某至弃其师所教，私就塾；生父怒挞之几毙，闭一室，不与饮食且三数日，家人从门隙饼饲之。出曰：「即死，吾不忘与翁之教」。又某以不得及门病，至欲自裁；乃延先生。先生一日至，尽焚其夙业，与弹琴终日，病愈）。

　　天启元年辛酉（一六二一），先生二十一岁。

　　应道试，游府庠，学使者为闽中洪亨九先生（承畴）。

　　是年孙夫人生子名嗣昉，至丁丑而殇。

　　壬戌（一六二二），先生二十二岁。

　　与同里诸子创为月课（许效翁、祝天孙、沈闻大、徐邈思、查毅斋、许楚白、许元昊、查鲁生、许川翁及先生），号十二翁（许效翁名□□，□□□；祝天孙名□□，□□□；沈闻大名兆昌，号天目；徐邈思名林宗，号□□；查毅斋名继伸，字寤五；许楚白名士璜，号匪峨；许元昊名□□，□□□；查鲁生名嗣馨，号日庵；许川翁名□□，□□□），自为风气，好尚崖异，衣冠不同俗。乡先达闻之或舆从相访，则裹面不见，曰：『吾学未工，辄为所长短，势必释吾就彼，终无以自见』。

　　甲子（一六二四），先生二十四岁。

　　豫章吴公兹勉（之甲）督学浙中，得先生卷，异之，拔置第二名，食饩。秋闱不利。嗣后考结诸生，单薄之子一无所取，故临试时，才而贫者愿尽附先生结册中。

　　乙丑（一六二五），先生二十五岁。

　　先生声价益高。里中诸望族备厚币争馆谷之。每与及门讲学，恐其昏愦失听，取优俳所用一撮须置之座右，讲未半，见有昏愦者，即挂须齿颊闲作俯仰视，顷刻变易，昏愦者咸笑起，为之惺然。于是听讲诸子耳目开明，无不受益而去。

　　丁卯（一六二七），先生二十七岁。

　　赴秋闱，房师马公腾仲（□□）请以先生卷领浙首，主司欲屈置第二，马争之不得。曰：『宁落在为后科第一人』。遂入穷山。以魏珰骄横，行且乱，世必多故，与门人技击，因有『弧矢方将易蠹鱼』之句。魏败乃已。时效翁挈其弟川翁约先生同守岁僧舍，共一竹榻。后赋诗云：『犹记肄业菩提庵（「州志」：真如寺在县东七十里，旧名菩提寺，晋干宝故址），除夕不归西风单。竹林趺坐况不足，三人侧卧犹云宽。五鼓起奏二艺毕，归寿家长日未光』也。

　　〔补〕少颇事钓戈，兼以博弈。丁卯，延师肄技击，独善运槊，小弓洞彻，走马最便（见「外纪」）。

　　崇祯元年戊辰（一六二八），先生二十八岁。

　　是时，三吴坛坫繁兴，先生每少可而多怪。既与十二翁为月课，自为风气，而好尚颇杂，凡殊能绝技之士无不游于先生之门。武林有郑方叔者，精琴学（文集：郑方字正林，别号无偶，又号韵谷生，草桥门小卖为活，亦精天文。与武原祖无功游。从学弟子得其传者惟祖氏为精。其删定诸谱并乐论诸书，无梓本，藏祖氏。「外志」作郑正叔），与先生交最善。常问郑曰：『琴未弹，故无声也。既弹，声从何起』？郑曰：『声起七徽之间，渐分而两杀，每弦精刻十二律，从尾至徽，徐而促，盖数周律而弦尽，历七弦而黄钟、大吕诸律每二十余见也。变化足效通神』。先生曰：『然诸书皆言理，惟易变化故通神。琴弦神理，其尽易乎』？（「外纪」：先生学琴于郑正叔，互相发难。语郑曰：「凡八音，匏、土、革、木，一声无高下，金、石与竹，止十三声，其高下借用，亦无所不备。琴瑟所以通神，犹之五经惟易理无不备」。尝作玉瑑缘，有曰：「三教无如儒最大，五经惟有易通神」是也。先生畜琴名自然弄，易习历二十余年，弃之入越，归时盗撄去，不知其处，自是情荒，遂绝响）。又有杜生，六合人也，俗号水棋杜，亦以水棋自名。与人对局，不愿求胜，而立论多奇诡。先生时与之弈，以善败为喜。久之，人不识也（「外纪」：杜水棋尝傍赞秋干弈谱一着，国手曰：「水棋乃有此」！为存棋谱，不没其善。江南遂竞呼杜水棋云）。先生分馆谷以养之。一日，两国手打谱，定一和局，所争只一子，在白则白胜，在黑则黑胜，两人各不能下。杜生从傍语曰：『须如此，则两平矣』。两人愕然叹服（「外纪」：水棋工圆情，常曰：「奕智不能益人」。吾见善奕，绝不解人事，如愚。圆情以极动而得静，颇益人。自后吴尔求者，出水棋门下，亦相依先生最久。先生精此义，最后从吴云从得错认三蹬，尤绝）。若王乐水之评话（「东山国语」：江宁有王乐水者，天启中杀仇人于市，更姓名，逃居武林，无所恃，乃专说书，尽态极奇）。江济寰之星学，赵君融之篆籀（「外纪」：先生尝用印章，初为云间赵君融所镌）。盛符先之术数，沈似萝之度曲（同学弟子出处偶记：沈陵字湘岸，号似萝，海昌人，年十三工奕，复善讴。私构制艺，率似艳曲。投以科学程墨，不阅月，揣摩工，年十七为诸生），约二十余人。其后刻钓玉轩稿，列同友姓氏共二十子，首列郑、杜，而所谓十二翁，竟置不书，世愈奇之。

　　涛案王乐水，乙酉武林溃，扶其瞽妻登江桥，相持恸哭，入水死。沈陵，乙酉六月，受计监荆本澈军，遇大军于郭店，战不胜，众溃，独殿，后中流矢没于阵。又有田家儿马圣相，乡人，弃农为瞽星家代杖牵走，受星学。先生教之字，辄了了。闻沈陵奋义，往助之，同败卒。先生赏识人才，迥出寻常，类如此。

　　己巳（一六二九），先生二十九岁。

　　从游益进。族弟虹成（查氏谱：名■〈王冘〉，字商衡，又字虹成，布衣，即韬荒父，着有「吹云集」）。就学他处，慕先生教，私以文求正。阿翁知而痛惩之（查氏谱：名大绪，字绳武）。虹成私请如故。不踰年，虹成得首拔游庠。阿翁曰：『吾恐伊璜诡怪误我子，今且有成验，姑听之』。既而二南、王望诸兄弟（「州志」：名诗继，字二南，号樊村，顺治甲午举人，有深宁斋集。名培继，字王望，号勉斋，顺治壬辰进士，有「玉海堂集」），皆在先生之门。

　　〔附〕偶记：犹记己巳、庚午之间，邹静长先生督学吾浙，课士最严。时故事：童子府名落，例得借所知余名以应，及列红案后，徐请更名。邹道设威仪甚，竟作对簿状，随之以法具，如犯闱，不啻诸露借名之实者咸不免。

　　庚午（一六三○），先生三十岁。

　　先生与十二翁就试武林，遇乞儿陆晋、于畏五等。晋，新安人，抗声长歌，目空左右，群乞咸唯唯听命。先生异之。问曰：『若乞亦识字乎』？晋笑曰：『不识字，还成得个乞子』！先生惊，下阶与揖曰：『子其得道者欤？曷舍乞，俯共朝夕』。晋曰：『夫谁不衣食人也？吾取之不如其与之。吾劳取之不如其逸与之。吾奢取之不如其约与之。且取之而使人忌，取之而使人怨，至取之而使人夺，取之而使人不容抵于法，何如与之而人乐，与之而人不见损，与之而人咸自以为积福也』。先生固请。晋曰：『公等解我意，暂为知己辍业』。遂邀归寓，为之栉沐，为之衣冠；同社诸子皆亲如昆弟（乞言启：从游皆遵其别说，饭乞而为朋；自注「所云陆晋」是也。外纪：钱塘乞儿陆晋与群乞高步狂吟，先生异之。试之诗，应声立就。先生曰：「此中乃有逸才」！扶归栉沐，裹以完衣，约同社具进，饭之。是秋应试，复不利，挈晋归龙山）。

　　案此事，蒲留仙、钮玉樵皆指为吴顺恪事。蒲谓清明遇之野寺中。钮谓雪中留饭；明年，孝廉寄寓杭之长明寺，携侣薄游湖上，忽遇前丐于放鹤亭侧。王阮亭、蒋心余承袭其讹。吴启丰乃顺恪子，肯将父落魄时事，嫁名他人，形诸楮墨，欲盖弥彰，有是理乎？

　　先生自云：葛如（六奇字）方布衣野走，世传余有一饭之德，怀之而思报，其实无是也（见偶记）。是则公在时已传其事，故公为之辨。或谓时将军已贵，公为之讳，是固未可知（见同宗诗选）。有谓顺恪既贵，颇谙文墨，先生遂讳言此事，令著录称门人；此则先生通变矣（见耄余诗话）。诸家臆断纷纷，皆因陆晋事而附会之，不及见外纪及年谱故耳。后许梦椽事记谓野寺即吾乡之崇教寺，胜国时屋宇尚未稠密，故谓野寺。向有覆钟地上，扣之无声，人称哑钟。又称大刀钟，更属痴人说梦，岂但蛇足而已。

　　辛未（一六三一），先生三十一岁。

　　杭友邀先生读书三茅观，乃留陆晋于董稚升家（外纪作治升）。旋赴三茅观。山静无人，常中夜起，垂殿上悬镫，泛滥典籍（「外纪」：忽作狂呼，虎豹警去。倦卧败经厨，鼠龁其须眉，不觉也。又或潜入睡仙祠，与同卧，覆衾下终日，道士觅之不得）。始晓，则与狎客丝竹骑射以为乐。寒食抵家。陆晋过钓玉轩，坐客问『陆生何字』？先生漫曰：『字与之』。晋曰：『取义云何』？先生笑曰：『子不言与之之乐乎』？于是陆与之之字始着。留信宿，借先生诗稿，仍归于董。未几，陆有去意，久不言。至中元之夜，先生复自杭归。翼日，造董稚升家访与之。董叹曰：『渠昨日不告我，逸去，留诗为别，覆之瓯下』。诗曰：『桎梏一年余，以慰诸公意。我欲脱空游，闷煞此天地』。先生得诗怅然，因为之作传（「外纪」：晋所著多异人，往往詈同社，索资税舆从一游故乞处，群乞蒲伏不敢仰视。久之不乐，题诗碗底，复乞去，不知所之。「查灏偶然录」：家敬修公拔陆晋一事，世无知者。余向阅公所著同门录，略识其端，故询之故老，始得其详。盖晋亦丐者也，公一见以为不凡，留之于家，厕于门人之例，饮食教诲历六载。已而晋不自重，与臧获博钱为戏。或以告公，固以为斲弛之士不足介意，然恐为下人所轻，因以微词感动之。晋惭，是日即逸去，莫可踪迹。案查浩亭得诸故老传闻，不及外纪年谱之详且确）。是春岁试，有鲍子班者，与许效翁交，言其慷慨离俗，以冒籍领首。值覆试，或发之。功令最严，闭会城夜索。先生与效翁奇计匿之。倾枯囊为路费，又出奇计，晨纵武林门。而复一日疾舆二百里。闻其父兄令为备。则子班徒步，先以父兄去，留五言诗一章于门首云：『我本大漳人，饥驱无失路』。邑令遣吏捕其家不得，舁录门诗以报，乃免（「外纪」：鲍生贫不能菽水，当事者得其诗，怜之，为和韵，而法故不贷也。时同事咸坐毙，鲍生全）。后子班寄籍山阴，以侠闻。

　　壬申（一六三二），先生三十二岁。

　　先生馆于族弟二南家，时从游益进。

　　癸酉（一六三三），先生三十三岁。

　　江右黎公博庵（元宽）督学浙中，录先生卷第一，叹曰：『漆园其复生乎』！是秋登贤书，出李公少文门，列卷首（族谱征异：余癸酉读书西湖之包氏庄，偶倦立堤上，忽一书生过堤，揖余而进曰：「君莫是查」？余以每临场，多游术士，善之，不深与语。书生曰：「吾无所求。昨有如君者，谒一公座，见南面朱衣二人互争，一欲首君，一不肯，竟填入第九名，查而忘其名。余方侍侧，但识其貌，恰似梦中，故相询」。余犹以为术也，复谢而去。及场后，有蜚语，余卷不得达内帘。书生复至曰：「无虑也」。已果出李老师少文门。初拟解前，而忤副座主置第九。书生沈姓，忘其名）。海内盛传钓玉轩稿，其自序首句：『余生节孝之后，盖未尝无所本』云。节孝，谓大王父，幼孤，未亡人徐母苦节，破镜自誓；前辈茅鹿门曾赋半镜歌。而大王父寻以孝闻（注见前）。先生既隽，仍故居，无余椽，新僦茅庐数楹，咏歌其中。时尔翰公年踰五袠，生平和易。先生与兄毅斋、弟少王（名继培，号兰阶）、师虞（名继伍，号□□）同居一室，互相友爱。尔翰公色和。先生益从容而加之以敏。至岁暮，始计偕北上。

　　〔附〕篝镫杂缀：案是科吾里获三人：一祝开美先生（讳渊），甲申杭州失守，授缳死；一贾心直先生（讳渊），归德卫籍，河南解元，闯贼围归德，不屈骂贼死，赠宛平知县；一为东山先生，奇行伟绩，照耀里闾，可与弘治壬子科浙江乡试故胡尚书世宁、孙忠烈燧、王文成守仁同榜先后映辉。当时谓三人做得好事，两间正气，萃于一隅，岂偶然哉！

　　甲戌（一六三四），先生三十四岁。

　　会试下第归，始应坊贾请选房牍，名之曰戎。自先辈抡文，立教甚严，及金沙操选多曲徇，凡与复社者（案复社始于崇祯戊辰，成于己巳，推徐传、周锺为之主。其盟书：毋蹈匪彝，毋读非圣书，毋违老成人，毋矜厥长，毋以辨言乱正，毋干进丧乃身。嗣今以往，犯者小用谏，大若摈。佥曰诺。盖先后大会者三，复社之名动朝野），以多选为荣，加以请托。先生痛戒之，因名为戒。其书盛行满天下，风气为之一变。

　　乙亥（一六三五），先生三十五岁。

　　先生读书西湖之南屏，着七字书，原名兵榷，为兵家言，上下二卷。七字者何？分为声字、形字、气字、时字、情字、力字、实字，列数十，往往以名将故事为验。序曰：『此书可以无人，特恐不能无天耳』。谓逾数多变，以七者不能尽验，故云。

　　〔附〕外纪：读书西湖之南屏，从游者颇众。时先生初谈兵。夜与诸子约试水战。群衔枚窃拏湖渔舟百，集龙王堂，合散东西如约。最后发号，众雷和。时有客轻舟眠月，惊，急出其囊伏舵板上寿。先生挥之曰：『吾师行法不得犯一黍』。明日，大喧南屏有暴客。

　　丙子（一六三六），先生三十六岁。

　　时黎公博庵为温乌程（体仁）所构被累，先生寄书云：『古道德之儒，其发诸文章以自表见者，其人必非随声逐迹、安居美食已也，类有歉然不得然之事。天下以此难师，师岂得辞。屈曲困瘁，且为竖子谈笑佐酒，而千载不可磨灭，常在于是。是故君子每引以自安耳。两浙人士群欲走阙白无他，而或传赐环，即日尚在悬悬。师即不以此为荣遇，而吾道舒塞，卜以是矣』。未几，博庵罪释归里，先生亲抵南昌，论及天道，因赋诗言别。其一云：『天高不可闻，中尚有心存。晦塞当吾道，艰难几及门。避时机在默，短发梦谁论。欲起东湖伴，清宵孺子魂』。

　　〔补〕娶侧室蒋夫人（查升祖镫萱大师行略：讳名萱，字悟真，仁和蒋氏。父心斋先生，任楚之长沙。母潘氏。师生而顈异。及长，庄简懿惠。年二十，字家敬修伊璜夫子。阅春秋廿四，便谒费隐容公求出世法。翁叔元铁庵序：夫人姓蒋，字宜德，名悟真，着有祖镫悟真萱禅师明心录二卷。日记：嗣余以伪书被逮，内子蒋计从死，幸事白得免，食长斋，法名本英。偶然录作然镫大师，耄余诗话作悟真录，俱讹。又有蕊阁偶咏。案先生年七十六，夫人方开六秩，以年月推之，归先生时当在孙夫人卒之前一年）。

　　丁丑（一六三七），先生三十七岁。

　　时孙夫人以子殇过哀，病卒（族谱征异：余殇子嗣昉，幼颇顈慧。十四、五，能日构应制艺十首具草，不须篝镫。酷好陈大士之为文，亦好古义，窃喜为诗句。十七，病疥且革，神思不乱。曰：『吾非此中人。有僧迎我，更得一清凉处矣，还我故所读书』。于是抱卷而逝。先是为昉聘吴氏女，女少昉二岁。昉病剧时，女忽见团火，庭中滚抱如卵，卵中有似人眼一。起急呼家人共视之，火不为灭。久之，滚入地，而嗣昉弃余去矣）。蒋夫人继理家事。仲方沈起始游先生之门。起初登敬修堂，先生与起叙宾主礼。越夕，先生为起发明质直而好义、察言而观色，虑以下人之意，起始下拜称弟子。因命起与选政（「外纪」：沈子仲方，初即龙山，惫甚。或云钓史尝急人，从之。仲方呈书格，愿就笔札。先生曰：「无十三行书为佣者急引见」。曰：「子无言。知子清白之遗，不得于其室，激而无归也」。仲方泣下曰：「先生何以知之」？曰：「吾见子华而存其质，蹑丝履无跟也」。索袖得诗文，为称可。仲方辄轩眉作尔汝语。先生为解质直好义数语，仲方辄拜，愿侍坐。仲方左引七不胜食。先生曰：「学贵勉强，从此始」。以是辄陪选政，海内无不知仲方起者）。删定子丑程墨戒成、丁丑房书戒成。

　　〔附〕外纪：丁丑，杨机部先生门多材，移书先生，愿各得一语，则先生选既而机部之门已居最盛，机部益喜。吾闻钓玉子腕不可夺，吾悔多驰前书。

　　戊寅（一六三八），先生三十八岁。

　　先生下帷南屏，与同学开讲席，或技击较射，继以丝竹。有处子字雪儿，年十四，家西冷，善歌舞称绝，愿为先生校书，因留绛帐中（「外纪」：先生歌儿一部内字蝶粉者，声色两妙，性慧，破口便绝倒。时闻雪儿初见御蝶粉，熟视而笑问何以故。蝶粉为歌浣纱春风满面之句，婉丽入听。雪儿裹面羞坐帐中竟日。后蝶粉流落都中。先生壬辰入都，杨犹龙先生谋为合镜不果。又有陈姬名因，字夙谁，为豫章吴令所赠，工琴弈诸音事。凡先生制作，率手为税稿。未几死。先生曰：「吾缺一书记，能不伤心」）！有东山女乐。季秋，诗经同门稿选成。

　　〔附〕先生妙解音律，家畜女伶。姬柔些尤坛场，广陵汪蛟门制春风袅娜一阕以赠，同里宗定九和之（「词苑丛谈」）。毛西河诗有「独有柔些频顾影，倩人不欲近阑干」（「西河集」）。孝廉夫人亦妙解音律，亲为家奴拍板，正其曲误。以此查氏女乐，遂为浙中名部（觚剩）。家僮侍婢解音律者十余人，悉以「些」呼之（「南烛轩诗话」）。案先生歌姬有十些之目。其见诸外纪者，蝶粉有妹曰留些，姿慧稍减其姊，然犹压群。李太虚先生赠。叶些年十五已登场。杜于皇作叶些歌以赠。又澄些能歌牡丹亭，流丽幽遥，珊些能作高调，梅些亦婉入情。又得红些，粤人也。粤人不可训，红些傅粉诙笑特佳。庄史之祸，柔些随北﹐几欲身殉。其余不及考。又有家僮云些、月些。

　　己卯（一六三九），先生三十九岁。

　　海昌诸君子稍稍有异同。在邑则范文白（名骧，号默庵，门人私谥「靖献先生」）、朱近修（名一是，号欠庵，崇祯壬午举人，着有为可堂集），选观社。（「艺文志」：国初，海昌文社最盛。观社十二子实主东南坛坫，今无能举其姓名者矣，因备录之：葛定远辰婴，葛定象大仪，葛定辰爱三，朱升征岷左，朱升方庵，朱一是近修，朱永康石盘，范骧文白，袁秣丹六，查诗继二南，梁次辰天署，张华书乘）。龙山则徐邈思、沈闻大亦有晓社之选。先生自吴门归，欲平意见，乃合诸公之文而归于一，名旦社（识海昌一社：余乃预为一之。一之云何？无二之义也。无二尊，二尊必诛；无二说，二说必解。夫一者，天地人物之所以始。诸子生末造，□所以始之，则今日是书盛行所最切者欤。曰无二尊，无二说也已）。而两社之刻遂止。十一月己卯，墨戒成（「外纪」：附有拟墨未成，坊者促行书。先生索楮六，大书「诸公兴会及此」六字，书法遒古，选益行）。

　　庚辰（一六四○），先生四十岁。

　　春闱（是年与沈闻大同车北上，沈获隽），先生卷落诗二房，房考则徐勿斋先生（汧）也。勿斋得是卷，甚异之，首荐见厄于总裁，勿翁大为惋惜。先生初不知之。山左孙枚先（廷铨）得隽。勿斋语同门诸子曰：『本房多佳卷，惜查伊璜见遗耳！诸君既遇，视查如同门，固我愿也』。后枚先贵显，以公事至西湖，投剌敬修堂，称同年弟。先生怪问之。答曰：『此勿斋先师之意』。嗣是先生知己之感，不以遇不遇为重轻也（「外纪」：时勿斋已殉难吴门矣，先生作勿斋传，存此事以志知我）。庚辰，房选又戒成，序之。发端曰：『物有大反，知之乎立言与气运相关』。未几而验。起亦有序列凡例之前，其结语云：『抑运使然。此先生所以戒天下者，因以自戒也』。先生览之怃然。既而同游练川（嘉定地名），遇云间吴□□□（觐章）、阳羡周顈侯（世臣），同寓徐园。时坐有校书，小字阿采（「偶记」作宛宛），机警绝世，颇放佚，屡困吴云间。吴窘甚。余不平，欲辱之。先生心知之，向余宛转密代为之谢过。采微会意。后又复故，困吴曰：『犯酒政者跪听考』。吴先犯，行听考礼。采问吴曰：『欲起乎』？吴曰：『愿起』。采复曰：『走向何方』？盖借余之名与字相调也（偶记作仲方事，非吴云闲）。余爱其机警，忘其放佚，曰：『如此，吾当为保』。吴乃起。余密语先生曰：『采有目空一世之意。某今爱之，当善为彼终身之』。先生始微告采。采惊喜，向余下拜。自是每事相左右。余力劝先生纳之，采竟从先生归龙山。

　　〔附〕外纪：庚辰罢礼部时，感齐鲁道上，作流民歌。又感兴人事，指黜时政，有云：『丞相出师诸葛否，将军陷阵李陵无』。有所为而发也。偶记：庚辰讲席，吴门王九纯（恪）偕其弟就正。九纯先人王克重，讳圣佐，崇祯四年征叛苗殉国。余曰：『忠臣后裔，诗礼不烦驳正』。

　　辛巳（一六四一），先生四十一岁。

　　闻黎师博庵游广陵，先生渡江往候。踰月，起会先生于广陵，与博庵同聚平山堂。既随先生游海陵。海陵守陈公澹仙方试士，聘起入署中，先生已还广陵。时四方名流叙广陵六十余客。先生与博庵为中秋大会，刻秋燕诗集，起不及赴。至重九，博庵复有萸社之举，起与焉。及先生归龙山，而阿采已化为异相矣（偶记：沈起从余嘉定，余方纳姬宛宛，系歌儿，仲方为力赞。踰年方十七龄，病卒。仲方悲曰：「先生素以起寒宜僧，寒而清宜是有知识僧。此后缺比丘尼一半热棒矣」）。遭旱蝗，龙山南亩皆为赤地。（「外志」：崇祯十四年六月，大旱蝗，民饥，鬻子女，售田舍，涂有饿殍，而赋税加等，始苦田累）。四方至止，宾馆常满，先生未尝谢客。孟冬，三科又戒成，三科选诗成。先生每岁有四方之役，或以为疑。起见先生出游，必当事者敦请而后就。是年，漕台吴震崆（邦臣）延入公署。值江北奇旱，海陵守陈澹仙延先生于客馆，以麦折事就商。先生密语于吴漕台，复致书于司理汤惕庵（来贺。「扬州府志」：字佐平，南丰人，崇祯庚辰进士，扬州推官）。澹仙随亲恳之漕抚史公（可法，字宪之，号道邻，谥忠正）。得允。于是江北四郡皆从麦折，先生与有力焉（文集：为澹仙书海陵荒政前幅）。

　　〔补〕同宗诗选传：辛巳、壬午间，公上隅计十二条于浙抚黄鸣骏：一人口募，二稽额，三乡保，四固圉，五号令附赏罚，六侦探，七则古，八拔殊，九俯谋，十器仗，十一形势，十二勤敏；皆为保固浙东西计，切中当时情事。如论形势，谓宜宿兵长玉，应接豫章，勿应以彼此属分尔我。再驻兵五百于独松关，以据险绝芜湖陆走入浙之径。至南都长江为限，一递水道不必虑，亦不及虑。浙东阻海，南接闽，而海寇、山寇为患不足虑。劈画指顾，皆非经生家言也。

　　壬午（一六四二），先生四十二岁。

　　先生丁外艰，哀毁骨立，悉屏诸女伎，独处朴园。朴倚园楼，可三四百年物，设法置柝朴上，击之门自开，似苍头应门。作朴应门传。朴旁有大榆。榆朴交加处，结亭于上。下板上幔。常独坐幔中（「古朴园记」：客至，临窗小坐。爨下茗熟，置圆匜，浮水上流。益水一匙，匜走至窗，有竹堤之。主客随手挹茗。茗竟启堤，空瓯复返爨下。诸饮食皆如是，省童子携送之劳。壁作径寸小门，门设通气其中，直贯爨处。客至，所须不必传示，就壁门细语，客尚不闻，厨者大悉主人意。须臾，如意而至。中设蒲团，如转斗法。或欲静坐，一转便入秘室。三门蓄书，地通穴，仰出石罅，非习走，入不能出也。至于窗格门式，制无不曲变。甫成，先生叹曰：「吾不知何人效此区区」。从来胜地，造物所忌。会申酉之际，先生坐其中，手录钓业可五、六十日，便释去，避难会稽。归而园芜不可理，尚存数椽壁立耳，而门朴肤创故在也）。有句云：『谁能颜吾庐』（诗集作巢居五古）？继作原书上下二卷（文集：原书及门潘集为之注。乞言启注：革列门党事过激有作，今失下卷）。序曰：『钓史有感于时，而务为有用之学也。凡天道人事物故，无不甚备，主于化小人为君子，不主于辟小人为君子』（辟如阴阳会合而成道，必欲天下独阳，无此天下）。因赋杂感，有『欲近人情姑命酒，不通时务尚论文』之句（先生尝有句云：「世变安能皆我法，情平始解读人诗」。与此俱得风人忠厚之旨）。

　　癸未（一六四三），先生四十三岁。

　　初，漳浦黄公石斋（道周）得谴，其后赐环，先生各有诗二章纪之。有云：『以名存四海，其道本先民』。又云：『拟作先生传，何当圣主怜』之句（明诗综：黄道周字幼平，一字石斋，福建漳浦县人，天启壬戌进士，授编修，以言事落职，廷杖下诏狱遣戌。钓业：黄先生得罪，诗以慰之：「圣主终无怒，箕心不悔狂。□婴传谏草，野史备行藏。所议嗟曾验，此身合不祥。是非千截在，屏见待汪洋」。已先生竟无罪，诗以勉之：「不知何所见，穷海欲公存。帝欲试以死，恩深于无冤。艰难历后涉，兵食及时论。一慰苍生望，归来朝至尊」）。至是入闽。石斋方讲学江东，堕崖折肱，肱络如虬。得先生诗，强作书投答。有曰：『读尊诗，令吾胁风举掷万仞无害』。至于「拟作先生传」之句，石斋曰：『不知此生可复烦君五指，则幸矣』。随和韵见答。后石斋殉难，先生果为之作传（载国寿录。诗综：福藩称制，进礼部尚书。南京既下，犹督师出婺源。师溃，执系不屈。丙戌二月，死于市。着有大涤函书、浩然咏）。旋游兴化，宾客日以百计，酬应繁，或不即答报。有投匿名柬云：『先生海内人望，不宜先缙绅而落寒士』。翼日，有客匍匐伏门外，先生急持之。曰：『昨匿柬，康邵所上书也（偶记：字召平，福建莆田人）。夜读先生诗，有「陌路怜才如护子」之句。邵久在先生襁褓中，愚不足录。虽然，幸赐教，请为弟子』。先生曰：『余无心赋诗，诚能动物，有如是哉』！自是益以诚存之旨示诸学者。未几，漳浦令沈翁闻大迎先生度岁，入署中。

　　〔附〕偶记：癸未，余视沈闻大漳浦，陈夏木（壮行）来见，而以余闽游诸倡和韵言尽付梓，题曰「闽游有韵之言」，余作诗以谢。

　　〔补〕癸未，草传奇梅花谶入郑所南心史一节，及稗氏中山狂人自刭事，又以翠为美人陪和靖林先生。方七月，草成，忽庭梅花开西南枝。或曰：『笔墨感无知矣』！先生曰：『非时不祥』！既携书入闽，见兴化郑郊为所南后裔，尚未知井史事，遂存副本（「外纪」：又半剧为书生掷笔弄兵事，数年，三吴果应此谶）。

　　大清顺冶元年甲申（一六四四），先生四十四岁。

　　漳浦多寇警，先生以戎服同令侯巡城者弥月，发矢中盗首。经春寇退，始解严。将北归，石斋贻书云：『贼满山，行道绝，姑待之』。石翁庐城外二里许，先见贼，数过其门不敢入。先生因答书云：『先生惠余诗，在贼当闻而去。贼畏见先生，必不幸见某』（方车岭诗：「传语彼昏犹未化，囊中带有石斋诗」）。既行，沈闻大发机兵二十名（耿岩文选：叔沈闻大，壬午授漳浦令。甲申，郑芝龙遣稗将持檄征饷，骂绝之，大吏飞章劾罢）。及门胡紫柏（名仁祖）以家丁十人来助。乃谢众曰：『若遇贼过五百众，则吾壁立无声，待其先锋至五步外，视的共击之。即进前不踰十步，若百人以外，可以战，然必乘高，或吾处卑，宁如前法。盖贼之先驱者乃贼也，余皆农夫，不知共力□□』。再三促行，离县一舍，名方车岭，岭以路狭得名。命整而行。远见贼，吾乘高伺之。贼不知兵，仰高来从。过五步，先生猝取势，奋一槊，伤其股，机兵连发弩。贼反走，吾大声詟之，群贼不敢前。其后渐退。遂率众乘其怯，连伤数贼。贼尽走。一先锋贼恃勇回斗，我众环而擒之。令众高呼数声，声震二十里。又舆从二十人，合五十声为一声，故闻声远，以寒贼之胆，虞其尾而求复也。抵漳州，其先锋姓黄（名侪）戮于市，以首级归漳浦示众（方车岭诗自序：乃抵漳浦，郑标来迎，以为神人。吾五六千御贼，不得一贼，坐观贼去，岂有被缚者哉。于是郑师蒲请坐我上座，更为卫我泉州道）。此先生小试兵法之一端。其后有事小亹及尖山（详后），武功于此可见。抵家，值三月十九日之变。龙山有市，哄狡健起。浙东宋某与狡首李某、吴某为乱，欲辱先生弟，误击先生几毙。邑侯林公子野（垐）亲临龙山，置李于法。吴惧，蒲伏乞命。先生曰：『汝走气急，试其不静，非欲杀我』。诸狡始遁散（耿岩文选：林垐字子野，号耻斋，侯官人，崇祯十六年进士，授海宁令甫一月，燕京信至，金陵未立。邑镇有大家奴乘间煽诸毒怨于大家者，揭竿起，而已阴阳构兵其间。通邑震恐。状闻，垐将状不问。且曰：「皆乡约所构约」。密于稠人中缚奴，数其罪，立杀杖下，余悉不问。合邑安堵。绍更记闻：家简可公讳全临，游崇教寺，遇李三刀横目遮路，叱之。时李潜谋揭竿煽乱。公密诣大尹林子野，告诸不法事。翼日，令临寺讲乡约，密相稠人中擒获，立毙杖下）。

　　〔附〕「外志」：东乡盗起。初，孝廉查继佐等渡江任兵部主事，令弟继□等牒鬻武爵，人人系衔。自三月初行劫，云助饷江南。冯骐澄斋偶录：崇祯之季，有苏某为参将，俗号东坡，林某为总兵，诨号朝奉。时奉南京密牒，假名征饷，横行剽掠。凡里中富室，遣游骑侦视，劫其要人，系之寺前树下，胸垂一牌，书赎银若干。旬日之间，得金数万。

　　按甲申鲁藩未立，先生尚未渡江授职，岂有令弟鬻爵事？外志失于考核。当时家剽户掠，温室尽罄，先生弟受其摧辱，在所不免。林侯临镇，实为李三刀一人。吴某、宋某，或因苏、林二贼传闻互词耳。

　　乙西（一六四五），先生四十五岁。

　　五月，南都大去其国（「三藩纪事本末」：福王名崧，神宗孙，福王子。甲申四月监国，十五日僭即位，称明年弘光元年。乙酉五月十八日，大兵渡江，王奔芜湖）。六月，杭城北款。先生偕夫人蒋氏避乱庙湾（在县东八十里）。八月，生子勖（字韦一，号斐庵，副室蒋夫人生），方十日，弃不返顾。薶所著书于坎（「外纪」：钓业十二卷，系甲申闽归手书，会避难江东，以石匣锢薶地。既而盗迹先生故居，索地，意他物发之。及先生归，购得十之五六）。竟渡江去。时越中郑义兴（遵谦。「鲁春秋」：郑遵谦字履公，奉鲁藩起江上，上授义兴将军，后于绍兴晋公爵），已奉鲁起事江上（「鲁春秋」：乙酉八月，鲁王监国于绍兴。王名以海，太祖第十子荒王檀，十传为王，以明年为监国鲁元年），先生领职方，节制小亹。宋狡亦归越，来谢罪请死。即令之去，曰『兹岂不忘宋时』。既率众抵大尖山，告捷（注见后），义声大振，诸镇倚以为重。时沈起已剃发于东禅寺（学园集：江西建昌松溪山资圣寺天水和尚，岁甲申三月，应檀越耆请，始住东禅寺。明年，沈起始从师薙发为弟子。「鲁春秋」：沈起，乙酉弃诸生为僧东禅寺，法名铭起，改字墨庵，亦有似乎晦之义）。浙东任事者犹持东林门户，先生作书以告诸君子，都不省，因自号「不省」或称「省翁」。复拟姚善致郑公智书，其注云：『建文四年，苏州守姚善（建文书法拟：姚善字克一，安陆人。初姓李，后复姓。洪武三十年，擢苏州府。建文元年，至京师，画策防御。文皇即位，为麾下缚之。上诘责，不逊。死之）。知义兵不可战，谓当以智用之。前败事，诸公率不听，以是潜海上自理。郑公智时为御史（逊国志：郑公智字叔贞，台宁海人。方孝孺荐之蜀献王。建文初，为监察御史。靖难初，坐方党论死），视师南浙，欲倚善为重，遣使招之，善致书』云云。书存后甲集中。

　　〔附〕偶记：余乙酉在越，于戎马之日，周九逸（骧）周旋久。时余不自意其生，以故余少壮阅历启处，性情议论，以至述古、怀旧、怡兴、放足、嬉笑、怒骂，无不留心，记忆最悉。

　　丙戌（一六四六），先生四十六岁。

　　在越，得会稽高朗初及门，以文为贽，题为「事君能致其身」，取武侯「鞠躬尽瘁、死而后已」两语为题破，同学窃笑之。先生曰：『毋然！此言其志也』。春，小亹吾捷（「鲁春秋」：监军左尹以兵救赭山，大捷，追奔数十里，多斩获。赭山为小亹对渡，义兴兵越江南而守被残。左尹曰：「不守赭山，是揖敌门庭也」。亲往督阵。副将朱之彪先登）。六月上旬，江上内变，鲁航海（「鲁春秋」：监国奔台州，次富平将军张名振石浦）。高朗具公服，诣浦江自沉以见志（高朗字克扬，会稽诸生。及监国渡海，克扬诣蔡林庙誓神图后起。父岱字白浦，力止之。走浦江投水死。父亦十余日不食死。岱登北榜贤书，坐借籍见革。监国授兵部职方主事。见「东山国语」外纪中），先生恸哭之，拜于江口。潜走小江。有吴允仲者，素未谋面，募竹筏来迎入汤湖，为治半亩之宫，数日一遗粟。乃手成竹亭，茅覆之。取泉中圆石甓地如鳞。日哦其中。此地一望修篁，泉流曲折，至湖而暖，饮之可治寒疾（「外志」隐汤湖时，拟作史论，论必得解，不砻前人一语。每史冠以史律，律不得意出入，如传次第之。方竟史记及两汉共三史，便归东山）。除夕，年家子董克千（良标）远遗豕肉，有谢诗云：『珍重私遗除夜肉，至今余暖在沧浪』。

　　丁亥（一六四七），先生四十七岁。

　　初夏，先生将归东山，以诗别吴允仲及履伯：『草长花飞尽可伤。百年心事重他乡。主人此夜难为客，一样江流分外长』（「外纪」：道有寄居诗十二章。既至东山，远寄允仲诗，题绢上，令夫人手针刺之，极精致，有云：「与子相期三百日，临行犹未眺东山」）。既归，尽失故业，仅存数十亩，分割以遗同气。曰：『弟不能复为同文矣』。手自涂其垣壁，日亲圃事以给朝夕，不以为苦。借书读空楹无壁处，风翻书叶如轮。闻郑义兴毕命于海，饮泣为之作传（「鲁春秋」：建国公郑新与遵谦有隙，使其将杨赓故与遵谦善，诱入中流，进酒为寿。遵谦手一饮尽，大呼二祖列宗，长啸拱手自沈。监国辍朝五日，赠太保，谥武愍）。是年，次子昌生（字天迪，号岐山，侧室金氏生）。

　　〔附〕「外纪」：（丁亥）「玉琭缘」一剧为养生而作也。尝语人：老少无成相，男女无成形，从变处求不变，造物所以长存也。

　　戊子（一六四八），先生四十八岁。

　　丁内艰，哀毁之中，亲力作以襄大事。当读礼之余，修辑查氏家谱若干卷（今名敬修谱，有饬祠仪、统祠事宜、振义八条、广义八条、家谱书法诸条议）。

　　己丑（一六四九），先生四十九岁。

　　先生以他事为奸凶所诬（偶记：己丑，余为彼妇所□，尝憩花阴亭，与章子淇上、俞子次寅赋诗以志感，如「覆载宁吾窄，饥寒孰与深」。遇同年杨仲逸之子杨汪度）。臬司檄郡守张公石观（奇熊）听是狱。未及旬日，词林杨公犹龙（思圣，直隶巨鹿人，顺治丙戌进士，官四川布政使）。忽驰手书自燕京达郡守曰：『吾闻浙有伊璜子，好古内修，赋性阔达，近法网密，或累于他故，公必善视之』。盖犹龙亦闻声相思，未谋面，特悬为不然之虑也。郡侯得书，力为振拔，事得白。随割俸治庐云居（「外纪」：云居讲堂，故茅鹿门先生评史记处也。先生大书「存诚」二字颜堂上，系以十必、十勿。十必者，必于是一，不必不是也。十勿者，勿于是一，不勿不是也。南生鲁先生复为图二宇曰「中庸」），具薪水，一瓶一橐皆其所给。自石观而外，邑令张公玉甲（能鳞）、张公樵明（□□）及参藩南公生鲁（洙源）、榷关陆公石斋（□□）、督学李公庚生（际期），或湔其诬，或厚其饩。嗣有周公元亮（亮工，祥符人，崇祯庚辰进士，国朝官福建按察使），道经吾浙，知先生受诬，遍白其事，至与当事指水为盟；顾未尝向先生一通名，其投契与犹龙略同。先生各有诗以志感。

　　庚寅（一六五○），先生五十岁。

　　着知是编十二卷（「外纪」：先生以为乾坤不可无正气，所以翼命，所以励节，有诗曰「使气诸公金与石」是也。艺文志作如是录，讹）以存诸死。自流氛始，而魏案不与。甲申以后，颇多其人。书法据事直陈。凡薄游必载笔以从。或宴会纷错，先生不能饮，众方满浮白，则独引败楮缮几案，踰日濡大墨错综之。

　　辛卯（一六五一），先生五十一岁。

　　郡侯石观延先生入署阅阖观风及科录试牍，拔置第一者本年列贤书七人，副榜又二人，初主者颇疑阅文曲徇同学，至是益信。玉甲张公亦延先生县署，阅季试卷，拔奇士前列。先生长子勖方七龄，负夙慧，玉甲奇之，许字以女。两张公真先生知己也。是春，第三子升生（字汉中，号白醉，侧室沈氏生）。

　　〔补〕「敬修堂说外」刊成（案「敬修堂说外」即「罪惟录」。启运传前有顺治辛卯官石邑张奇熊石观、巨鹿杨思圣犹龙、社盟弟董□无殊三序，并钓史引上卷宋韩林儿传、郭滁阳王子兴传、方国珍传、天完徐寿辉传、下卷汉陈友谅传、吴张士诚传、元陈友定传附伯颜于中，元扩廓帖木儿传、蔡士英传、秦从龙传附叶兑、周良卿、静诚先生陈遇传）。

　　壬辰（一六五二），先生五十二岁。

　　是春，有故入燕，往返赋七言律八十首，名远道篇（日记：壬辰，浙右藩徐署篆以原任兵部职方司郎中冲达部，遂同从子嗣馨，字鲁生，及同门董子期生，字伯音，入都，部判存衔。余有远道之作，以志甲申后三千余里风景。初就道，及归途，统之以序。因节序语为题敬修堂创格，共七言近体七十五首）自燕归，开讲云居。陆榷关为具讲案五百，张郡侯具堂中供亿，两邑侯协赞之。三百里内多咸集。郡侯复建觉觉堂于西湖广化寺之东。（「外纪」：觉觉堂初成，先生为设历代道学诸公神主，以为许衡非元末范、杨、虞、揭比，书名识处之言，存其意而已，未得与主。因谓刘因、金履祥、许谦等出处良是）。堂成，延请讲席于其中。手订通鉴严行世（自序云：通鉴之文，历采成编，自经而子，而列史，愈后文愈衰，安得以一人之笔纵横之得四十万字可以无所不备？严非吾所安也。孙廷铨「南征纪略」：通鉴严事繁词简，盖准诸理，文字稍有增损，即意态生动，理气不伤。「艺文志」：通鉴严八卷。每卷前题云：古石邑张奇熊石观父鉴裁，海昌查继佐伊璜点次，西陵祝霆曰浑潭父较订。外附霆日所录雪堂读史偶存一卷，题曰：石观先生与伊璜先生互判，共三十二条，无自序。冠伊璜先生附五代于唐论一篇于首），马史论两卷（案是书疑即隐汤湖时所著，至是方卒业）。

　　癸巳（一六五三），先生五十三岁。

　　讲学西湖。同学手辑书解，名曰四书讲录（「外纪」：先生所作制艺，已无藏本，顾久忘之，有陆子文果手录成帙）。值坛坫互兴，各为声气，独讲堂中不作彼此。曰：『求吾自胜，不求胜人』（同宗诗选：公讲学不设貌。尝言：「先代诸公必设道学面目，是以貌教也。始之以理，而仍之以气。气盛势稍贰于理，而祸随之矣。吾不记此貌，只求自得。着着有用，便是验处」。同学约百余人。而分任讲堂事者为沈昭奕（□□）、徐兰皋（孺芳）、杨千波（汪度）、王禹则（贡）、来我平（时美）、丁抑之（克扬）、沈公亮（仲寅）、许道润（曰琮）、徐人五（伦）诸子。时起挂单东善寺，不及与讲云。

　　甲午（一六五四），先生五十四岁。

　　是年，石观张公辞任，即黄泥潭为敬修堂，以勤修讲会故（黄泥潭在杭之铁冶岭，因铁崖得名。「外纪」：同堂沈宣子为题柱云：「闭门草史，设帐谈经，复月一升座，间亦诣云间故处）。癸巳以后，谢远游。性喜振人。或穷途无告，即不赡，必曲计之。否亦勉为大书数十纸相赠（「南烛轩诗话」：先伯曾祖伊璜公，书法绘事，并入神品，人争宝贵之。有云些、月些二僮，能记诵公诗。所至缣素堆积，人皆乞书。其已作，命二僮诵而书之，人呼为活锦囊。「外纪」：先生无全记唐人诗一首。偶客中索书、便面急甚苦。自是令童子一明者尽哦素所著有韵之言。得书曰：「吾赖携腹以行，随口信笔，两无留滞，号为活锦囊」）。曰：『藉此或幸以给旦夕』。至于无妄诖误，不惜齿牙，欲不令彼知。曰：『吾未获见严絜庵（叵矩）、杨犹龙、周元良三公颜色，乃荷抉持深至，吾身更多不报矣。此及人几何』？其贫而才者，不克自振，尤心怜之，曲加延誉，往往成名。

　　乙未（一六五五），先生五十五岁。

　　讲学敬修堂。始着罪惟录，历二十年始成（日记：杨子思圣犹龙奉分局修明史，属为集草，赞成全史。旧汇诸家之言，知史概尚未刻，草四十本为湖浔朱相国国桢遗笔。国桢才弱而考核最详，称信史。此草已质于同里贡生庄鑨家。鑨有纪略之志，使人缮誊两月竟，而还其质。又质于沈苍□，苍□宝之，原本不可得也。问之庄氏，忌不与校。余素不一至南浔，偶鑨弟廷钺在苕束脯余门，曰：「家兄意独为之，不欲分人，且先生不须此」。余遂有明史之役，改曰罪惟录）。

　　〔补〕兄毅斋卒（戊戌十六章自注：哭家兄毅斋而作也。兄中抱不平，积块如拳，动则摩起。乙未之五月弃人事。余欲追存数语，每肠裂阁笔，意且寒之，乃能终篇）。

　　丙申（一六五六），先生五十六岁。

　　购学敬修堂（查浦辑闻：先生晚年讲学论道，自署敬修堂云：「学不厌，诲不倦，何有于我；诵其诗，读其书，私淑诸人」。南烛轩诗话：公颜其居曰「敬修」，自题楹帖曰：「此身合置三千座，斯道何尝五百年』；非虚语也。「外纪」：讲学有二题：曰益晷，曰益智。益晷云何？大略谓人不能百年，即无疾病寝食间之，好日月几何。益智云何？大略谓智由神生，神可引而长也。偶记：颜子炳如尝谈敬修大指，喟然曰：「从活泼二字求道，东山第一眼，诸子规之，尚堂下也」）。

　　丁酉（一六五七），先生五十七岁。

　　先生成书最富，独南徼多异闻未及详。是春南游，过江右，谒黎博庵师（有南昌呈博庵师诗存集中），交范香谷（兆芝。「外纪」：香谷晤于江上，同入粤，约同归为明史一助。戊戌病殁。先生叹曰：「吾史无运，空劳香谷一诺」）及四明门人周骧（九逸）偕度岭。两广督抚李公瑞吾（栖凤）闻先生将至会城，遣其属郊迎入署中商抚绥事，将东山诗文散帙悉采录无遗（偶记：丁酉，偕九逸入东粤。九逸尝寄余句，有「南州阙里三千里，江左夷吾二十年」。三山楚雪庵三复有□语九逸：「室迩人远，古诗志之矣」。偶记：余游东粤，得交黎子琬居。碗居以羊城再破无家，止携其从孙端鹄局蹐藩下，形影互吊，无可与语。丁酉，得见余客囊所载散帙零句及入粤题识酬应合数万言，呼端鹄两腕十指促誊连日夜，指骨几折，目为之赤，不能开阖。且别，复作连□之歌，送余江上）。投赠过丰，先生尽散于穷途流寓之客。过雷峰，晤澹归大师，即同学金道隐也（「鲁春秋」：金堡字道隐，浙之仁和人。崇祯庚辰进士。守临清，罢归。唐起入闽，以给事中监军江上，与左尹弈别。闽败，桂用以原官。争孙可望不宜封王，坐口舌戍。为僧，依粤之雷峰寺天然座侧，释字澹归。明诗综：字卫公，着遍行堂集）。初，先生有事小亹，道隐以公务来自闽中，弈罢而别，各赋弈罢诗（羊城步答金子道隐：荒江对弈局初阑，自此争先端复端。沥血上书千载事，低眉下界一尊看。闲将只手空宜杖，有了圆光何处冠？却向岭南重访旧，西樵山外月犹寒。金原作云：秋到珠江客思阑，小亹残话又更端。井中史莫丹心在，局外人休刮目看。东海近时犹木石，南阳往日竟衣冠。知君十载悲凉处，雨入荒鸦梦亦寒）。时广南方岳岩絜庵欲晤澹归不可得，密访于先生，先生唯唯。『俟澹归过我寓，以事款之，公徐徐来，无不可者』。翼日，澹归至，先生请弈。方半局。而絜庵踵门。澹归觉，踰垣避去，赋半弈诗索和（诗集作己亥之人日。澹归原作不得见。先生和别半弈之句云：由他棋局竟未竟，与君仍是局中人。飘零故衲空存骨，整顿名山待作邻。人日有诗春倍暖，雷峰无偈唱罢新。江头放棹不言别，眼底声闻总是尘。其二云：莫道局残着不到，请看局外有何人。怜余湖畔真蓬梗，向汝天涯果比邻。雪里梅开去路渺，春添鸟语破人新。两年倡和谁无敌，五指都无一粒尘）。先生叹曰：『前后两和隔越十二年，只几往复，嗟莫问黑白也』。度岁会城后，先生自粤归，令起继和。苕中有韩子蘧者见是诗曰：『半弈甚佳，犹有人之见者存。若弈罢罢弈，则天道在其中，人道亦在其中矣』。起怃然有感，即赋弈罢罢弈诗。先生属便羽遥寄粤之雷峰。起二诗见东山外记中。

　　〔补〕结茆硖川东山万石窝（潘廷璋「硖川志」：沈山之阴有万石窝，查伊璜结茆于此。闺秀徐莹「邑翠轩集」：石窝小隐，续硖石十二景之一。艳雪亭杂纂：时潘公梅岩以诗余四章赠之）。案归隐万石窝，年谱、外记失载，惟和金道隐诗自注云：『拟分硖川万石窝驻澹归之锡』，究年月莫得而详。或云，自粤东归后，避乱硖石，辟万石窝。晚寓杭之铁冶岭，不复还家（周春绉云石记）；恐未必然，附此以俟博古详考。偶记：吴日永，康熙丁酉遇之羊城归。

　　戊戌（一六五八），先生五十八岁。

　　初，忠烈公张芷园（家玉。明诗综：张家玉字立子，东筦人，崇祯癸未进士，改庶吉士，有遥夜军中遗稿），抗节南海，间有繁疑。是春，晤尹右民及张璩子（家珍。明诗综：张家珍字璩子，东莞人，忠烈公弟，有寒木楼遗稿）纪其实，先生喜曰：『吾前传庶不诬也』！（和别璩子诗云：不是逢迎浅，从来风雨深。□□□□□，人各有孤吟。列史千年影，高原斜日心，与君裁独操，太古迥遗音）。复遇周旭公于珠江，悉陕蜀申酉间事，口之所述，恰如成书。先生曰：『此可谓不负传闻』！暨入潮，先生族弟令东筦先就之。潮镇吴葛如（六奇。钦定贰臣传：吴六奇，广东丰阳人，顺治十一年招援，授镇潮州抚兵，晋左都督少师兼太子太保，谥顺恪。及门录：葛如能诗，自比武侯，故以为字，广东海阳人。州志：原籍海宁；讹）。随遣役迎先生于军。吴与督抚李皆非旧识，而倾倒一如故交。吴令二子启晋、启丰（贰臣传作启丰弟启爵。偶记：己亥，余在长乐，潮镇吴葛如以厚币邀余至军。时令长君启晋字长源，晋弟启丰字文源，皆侍余座。晋已登丁酉贤书，工诗。嗣余有诗可之选，选入葛如浈阳峡一诗），负笈从游。晋登贤书。其后丰以荫移镇滇南（「贰臣传」：启爵在琼州征生黎有功），驰书来迎，先生辞之。在粤中执贽者以百数，常心念顺德之初勋（季庸。偶记：余辞羊城，季庸乘别有句云：「越王台上正秋曛，走马南天逐雁群。梅岭关边行晓日，禺阳峡里载朝云。中原世事随流水，夫子文章自冠军。此日观风应自得，龙门片席许谁分」，着有闻修堂稿。余携二些，有诗可之选，故末句云）。盖隐居而高蹈者也。熟于滇缅诸状及晋国李（定国）戮力致命事（「三冈识略」：晋王李定国，张献忠养子，独拔身群贼之中，秉忠反正，尽瘁事国，乃至崎岖九死，呼天以明其志。呜呼！古烈丈夫哉），以资行笈之所未备。

　　〔附〕偶然录：公应吴督之招在两广署，时陆晋亦贵为潮州提督，盖晋逸去后，即从军效力，积功谋任至此。知公至粤，遣使赍帛书为请。公赴之，晋郊迎百里外，其崇奉之礼不异于吴。夫吴、陆微时，皆托述下流，公独能知其异推之。识皋亭公于困戹中。其神鉴岂皮相之士所能及乎（吴骞拜经楼集自注：查孝廉识吴顺恪于微时，人皆艳称。程芳沚赠诗，有「不羡林宗知孟敏，还同太白识汾阳」。案陆晋事而讹传及吴先生，已为之力辨）？

　　己亥（一六五九），先生五十九岁。

　　刻廿字五百首于潮（自序：余有句「末半千篇廿字诗」，诚欲十百首而不得也，初愿之不克遂如此。又云：嗟余生之缺然者何多哉。又董无殊为之序。「外纪」：金道隐作引）。复刻东山外纪两卷（周骧、刘振麟辑。周序云：行关德谊，运系兴衰。征乎阴阳，该及政治。上窥道源，远达物故。以辟邪说，以扶正气。论事必审乎机，著书必求其例。无小非巨，即用是体。情深不至于伤坛立而无其貌。飞跃见化，沈湛自全。微辞浅笑，尽属天机。麤服乱头，每关至要。有高骏跋之恒）。是春，与直社诸子倡和，录别诗一卷。初夏，负粤中奇石五（「外纪」：先生雅好石。至东筦，资福寺故有供佛石，先生作偈投佛，竟携之去。高子公有为具夫舁石以从。暨入潮，张穆之赠以所画马，陪一石可供，而陈慎旃先生赠一石可袖，咸玲珑。及门周必勃复上一石，小于佛石。而温子静甫拟以石为赆，颇大于佛石），度岭以归。过南安，司理孙晓颇（仁溶）候于舟次，请为弟子。虽会过日浅，而密契最深。以秋兰二盎赠别，复得刘园第一石（「外纪」：赣刘氏园废，遗石四五。江申先生作之石书托人致之，书不得达，常作诗以见意）。日饭石下，夜与卧处。舟中赋诗，有『停舟疑下榻，载石未名山』之句。滞西江，候黎公博庵，呈诗曰：『小着须宏鉴，余生可故山』。至孟冬抵家。所携石，大者一，高丈许，峰峦秀出，立朴园中（按此疑即今之绉云石，非将军所赠明矣。周春绉云石记：此石，粤东送至袁花，置先生故居沈坟山麓。因观察王望迁盐，移居百可园。园为郑端简别业，售于观察，遗址尚存。不知何时又售顾氏）。载四石于会城，列敬修堂之庭下。又尹右氏所赠一小石，奇秀，常置几榻间。当命笔，必对石吟哦以为常（诗集：右氏惠我一石，长四、五尺，瘦折如树枝，谢之以诗云：「君子特心许，割爱以为寿。云匪旦夕意，庭中畜此久。以石亦以心，有两不可朽」）。冬杪，同学褚砚耘（廷管）偕起访先生于朴园。砚翁见奇石巍然独立，笑语先生曰：『此君万里相从，伊老当兄事之，不得比于狎客』。先生曰：『吾向以此君为师，故高置一座』。起曰：『客传吾师粤、七囊赢万全，尽缓急人，今见奇石，知爱金不胜爱石』。先生曰：『设携此重囊，浮舟六千里，中流暴客至，撄以去，创肤幸不至死。及归里，贺者曰：「何福而获无恙」。然则，余免此一悸，日与长者相对，所得更饶矣』。起举酒酬石曰：『劳长者枉驾』！是春，长子勋游庠（外纪：勋县试，误书最，因仍之）。

　　庚子（一六六○），先生六十岁。

　　寒食后，先生挈家侨寓毘陵。秋杪复归敬修堂。时浔之史案未发。先生知天，自粤还，晤语所知有大警者至变。或伸楮枨腕，作为诗文。方在满志，忽心动，投笔起，置密室。或字画且未足，不能待，置之，急操笔曰：『常警仄者之象』。惊问故。先生曰：『吾犹人负虚声奔走满世，凡座对知姓氏，无不鞠躬另上颜色。此等踰分，造物最忌。况此日恰又丧行有征』。至明年，文星果入贯索。冬月，庄史事狱发于浔中（湖州府地名）。

　　辛丑（一六六一），先生六十一岁。

　　春，豫章王公于一（名猷定，号轸石，江西南昌人，选贡生，有四照堂集），捐馆西湖，先生偕同人为治丧。陆丽京（圻，字景宣，钱塘人）告先生曰：『南浔（湖州地名）有庄廷鑨者（字子相，湖州人，贡生），作明史纪略（明史纪略为九千几百余叶。有纪传，无太子、诸王。传体又以官分。列朝后论皆出廷鑨，间其父一与），参阅姓氏，首列东山，次范子文曰（骧），次及某，共十八人（日记作廿一人）。作序者李霜回（令晢）也（日记：李霜回年老家居，年近八十，法官欲以老逭之，籍其家，犹留半部书案上，书序署令晰名，遂不免）。先生殊骇，所谓大警者，定以此矣。拟牒当事。从刀笔家称此书不工，先生曰：『吾三人不工此书，是仇庄非善』。因投牒督学，手着四六体，中一联『倘或犯于所忌，间有非所宜言』，并入范、陆名于牒，范、陆不知也。率以此一联，生三家三百余口（日记：骧居海宁，治远莫致，其弟文清合词简举，问之杭严熊光裕，字雪庵，时署按察事，不得报。是月之五日，余自作牒四六体，投督学胡尚衡，亦不得报。余手启胡，语陟鼎革，而衡文不知之乎，他日门户之忧，当与共之，勿谓此日不言故警。始以原牒行湖府学。学官为赵君宋，温州人，颇有深望。时廷鑨已卒，父七十余岁矣。自言此书无不敬，可上闻，即奈何渔猎。君宋毒之，详于府道。庄不得已，行千金寿知府陈某，而亦输君宋四百余。劈板计六十囊。奉督学指，存板湖府库，为已其事）。

　　康熙元年壬寅（一九六二），先生六十二岁。

　　时旧乌程令吴之荣与庄氏为仇，讦奏伪史于朝，词连先生（陆莘缵任老父云游始末：有吴之荣者，取货于庄，不获。又查有女优，吴欲观之，不与，亦憾甚。遂抱书击登闻鼓以进。日记：有吴之荣者，旧旗书，为乌程令，贿败，拟大辟。又绍兴王石公者，以诸生工造款，继事败，亦坐辟。会恩赦，两得脱。石公授指于吴，使典贷湖乡绅。庄老勉上百金，受之而衔庄毒，为摘纪略中四事称逆迹，皆石公添注句旁为缘构，非本文也）。是冬，钱唐令慕公（天颜）奉督台公命（日记：监院赵君邻）。以手版晨至蔽修堂求见云：『署中有愿见颜色者，某为介绍』。先生曰：『邑令而晨来，其为某乎？某候此久矣』。不入室，果以庄史见收。二十日，将絷内勘，诫子勖曰：『吾行，而故不知同参阅姓氏十八人也。即偶闻，万勿露，彼自有命，毋命出汝口，使天下曰「东山有子杀人」』（日记吾浙部抚求同参三人外十八人姓名，呼问儿勖。部赵怜勖幼子，衿且弱，诫左右试刑名，耳曰：毒及夫人，共督出十八人」。勖以余初诫，死不承。命刑，甫及肤，儿高呼。赵翻诫用刑者，谕府丁：律逆十五以上无坐者。勖卒自陈十五以内）！临行，勖呼号大恸。先生正色曰：『即以为不详乎？使吾偃息在床死儿女子手，岂若普天下穷乡僻澨稍识大义者，咸为我跌足叹息，胜汝匍匐走乞巨公题墓石。速去！毋乱人意』！冲冻入燕（日记：十二月之三日）。相传有于满人侧预为先生白冤者，以是对簿时有笔帖式下皆问安曰：『伊璜公疟愈乎』？先生猝不知其意，但唯唯。复曰：『此案口供已书「不知情」，公其志之』。故谳鞫甚严，独不受刑。及在禁，复有人来传语曰：『公三十年所失稿，有人珍藏无恙也』。竟不言何人所遣。及再讯，笔帖式仍如前致殷勤曰：『原口供幸勿忘』。先生益不解。思久之，忆三十年诗稿为乞儿陆晋所取，抑其人亡命后，籍满洲而贵，复居要者乎。长安人皆哄传先生曲护得全，而四方讹传吴潮阳（葛如），非也（案此可证香祖笔记、觚剩诸书之误）。禁刑部火房二十余日，虮生百万，先生苦之。乃解衣坐鞫而正虮罪曰：『尔细而恃众为勇乎？而安而长子孙，既寝处之，男女之，复饮食之乎？而饮而嬉乐趋，无狎邪不到，横行五体乎？而裸而无礼，聚族无好丑长幼啮人，啮无罪之人乎？而乘危利灾官缚而群私谳乎？而娇法听未成先蚕食之祸乎？彼有口谮之，而有口嘬人，律有加等数倍如是者乎？而忘所自生，是谁长养至此，而遽内叛鼓众，衔枚潜走，快反噬之能乎？彼蝇蚋张胆，肆虐不成，鸣鼓之攻，而逋亡反侧，闪烁鬼蜮，无不遍剥肤之惨乎？吾秦法最烈，焚坑在前，惛不知惧乎？即否，扪汝而谈当世之务，而顾何以自全乎？而谱有跳梁之群，捷足超距，可以远窜，而非其嫡派，顾弃明投暗，皇皇有北之趋，卒何能逃罪乎？其服炮烙之刑不赦』。此系狱中口诛，后事白乃书之外纪中。时族弟子望官部郎，为先生制衣裘，供朝夕，及狱中费用几千金。其后尽偿之。先生常为之志感。起于是春赴江右，居南城之松溪山。越明年夏，始知先生波累。及归，先生已释狱。

　　案庄史波及，因先生合词简举，留案得释。所著得案，日记述之甚详。初就狱，臬法若真（字黄石）索弁语，司李纪元（字子湘）寒温狱中三四，府丁咸池愿倾家为之赎，仁和令张玉甲割囊留赠。及北逮，杨千波匿其诗稿，王望为办朝夕。上至督抚部院，无不周旋营护云。笔帖式意陆晋所使，不过谱中揣度，日记中并无明文。因陆晋误及吴将军。吴贫时，亦曾乞食故也。王、钮诸君承袭其讹，载之笔记，遂令后人信以为真，是不可以不辨。

　　癸卯（一六六三），先生六十三岁。

　　浔案波累者以千数，不能尽拘而北，遂移狱还浙讯。在絷咸不赦，惟先生与范、陆同释（日记：范、陆系余牒连名，部抚虑内勘必及，亦起解入都，而部对无名，且原案已南发，范、陆亦南返。「适然歌」：逡巡诸公果自焚，湖头徼倚存三君）。坐事几二百日，作「适然歌」以纪之。阙曰：『适然风雨天之数』，言无意遘得，不是张皇为一大事也。初，眷属内外皆锢于公署，其后即禁锢于家中。先生既归，始对家人一涕。当患难急迫，独洒脱如平时。盖得于内者素也。絓误既白，燕邸诸公尽力为之保护者，媿未报谢，即命驾北行。至东昌，交邓元固（□□）。走范县，县长施匪莪客之，赋诗言别曰：『古句散拈神倍洽，故人殊少梦犹存』。时俞子去文（□□）捧句而哭，凡先生被诬始末，知之最详，因赠以诗曰：『凉凉近状佯知己，笑眼相夸未古人』。宁国廖祖命曰：『未古人，其今人乎』？先生曰：『为今人，将以存古人耳』。入都，遍谢诸公，皆以诗纪事。还登泰山，赋诗曰：『山水难恒胜，吾慧日以益。大率经再往，前后有殊迹。所以遇名山，未遂登高屐。吾生慕东岱，凭眺已畴昔。其时但意举，襟幅面咫尺。已而历诸胜，俄觉神光集。心开梦亦迥，智不在拳石。自惟摩秦碑，不知文何格。况复筋力衰，岁月已驹隙。当此莫大观，岂肯轻一掷。今年苦旱干，好雨湿山脊。肩舆袅层云，诸峰堕空白。忽然天气朗，旷览清虚宅。徂来与新甫，眼底亘一画。诸松岂初封，古碣亦几戹。瘗玉不知处，吴观但往册。至此意惝恍，种种费寻绎。转足欲空飞，天风生两腋。倏忽云上升，弥漫蔽前席。相对审人声，翻似重峦隔。昔贤诸题咏，一概经废革。只有摩崖存，光芒逗精液。其余仅百年，存者增爱惜。可知形最高，风雨势更剧。崩剥不可数，万古见开辟。东海敞高奇，纤巧非所摘。吾生忧患余，快此凌风翮』。至岁暮，乃归。

　　〔附〕莲梦居笔记：东山先生书法，能运左右腕，寒暑朝无笔墨，一时中指承管处茧积，常至四五分，月每三啮之。笑曰：『不可吾指上又枝矣』。初学鲁公，后负絷，苦手闲，遂以意追摹右军书法，闭目伸二指转折令得势。叹曰：『古无有不习于势而以书传者』。卫者不察，大异之，以为道家指诀诅人。及脱卫，始细印右军诸搨，捷得之。蒋虎臣见曰：『吾今而不释于东山腕下矣』（乞言启及适然略同，独此记最详，余录之）。

　　甲辰（一六六四），先生六十四岁。

　　游新安，程子非二（□□）迎先生馆于别莱，以诗投赠曰：『苦心自绕三长上，奇骨偏逃万死中。土室我能知足迹，几时有梦到南宫』。（诗集和原韵：天门有路与云通，果是渊深双石公。欲讨奇文寻苏壁，纔醒短梦惬松风。襟披光景千峰外，手激珠玑万壑中。自问百年能俎豆，陪君延泞紫阳宫）。先生曰：『是真知我』！非二有侄芳沚（□□），游于先生之门。

　　〔补〕客淮，中秋前一日，燕集曲江楼（见诗集）。

　　乙巳（一六六五），先生六十五岁。

　　始杜门手辑前稿，名先甲集，近稿名后甲集（同宗诗选：以甲申分先后）。着鲁春秋上下两卷（外纪作鲁之春秋。沈起鲁春秋序：岁在己酉，起从侍敬修堂，属起校葺是书，参书外之偏旁点画以存正韵，稽验岁差置闰之舛合以遵正朔，谨考人物之名里以志职官，博采当时之诗歌文传以正人心，至于笔削是非，出于作者之独鉴，不赞一辞，此又春秋今昔之所同，不敢或异者也。自序云：皆知宣尼以春秋存鲁曰鲁，至汉兴犹后服，岂知宣尼以其春秋存鲁实存周，曰吾周礼在鲁，至汉兴犹后服，为是春秋之所维系大矣。自秦焚坑之后伏生以长年所口授尚书，周平王而下即载伯禽誓师之词，则明以鲁继周，为是鲁之所维系春秋大矣。顾伏生之口不及春秋，而迨鲁恭王时仍出之孔壁，则鲁实又存春秋，诸国莫能及也。存唐者鲁也，与延平共事而姓犹存。存桂者鲁也，有阁部煌言之底节而历犹存。嗟乎！鲁春秋岂鲁之春秋已哉？孟子曰：春秋天子之事也）。纪僧自非滇南始末。自非号普静，原名邓凯，系籍吉安（「三藩纪事本末」：邓凯从王于缅。王既死，入昆阳普照寺为僧）。其纪事原序则玄默摄提格天中节之后六日云。又范澳供一卷。范澳在东海中。其叙曰：『余拟作东海爰书，为张玄箸作也（「鲁春秋」注：张煌言字玄箸，鄞县人。崇祯壬午举人。乙酉，从诸臣扶义师。鲁王监国绍兴，赐进士，为庶吉士，授兵部尚书。后明州及诸岛俱败，结茆于临门之范澳。甲辰秋七月，被执殉难。觚剩：张玄箸先生，起自海中，部落解散，窜身萧寺。杭守臣觇得之，与爱仆杨贯玉、罗自牧同被执。就逮之日，公乌巾葛衣，不言不食者数日。临刑，二卒以竹舆舁至江口。先生从舆中出，见青山夹岸，始一言曰：「好山色」！因索笔砚作绝命词付行刑者。自牧与贯玉俱从死焉。殉难录：国朝赐谥忠烈）。竟谓其罪无可逃，断当播告天下万世。爰题六律，律已不赦，三宥勿及矣。一律曰：『海若真无赖，姑容荒遯儿。箕狂作客后，连蹈帝秦时。浪拍穷徼动，风哀（一作衰）水族疑。长才无不可，竟尔畔时宜』。二律曰：『望叹汪洋在，鲛人故不平。生魂依屈子，死党结田横。蓬鬓看天梦（一作冒险逋蓬鬓），痴心待鼎烹。匹夫不解事，沟壑欲成名』。三律曰：『虞兮久不腊，天佑尚（一作枉）存年。孤竹原无粟，蓬莱不见仙。为贪一是字，错讲六韬篇。此事何能（一作此案岂容）没，由他百世传』。四律曰：『掉头六合外，痼疾一身中。潮弩终无力，蜃楼久自空。气曾凌（一作踰）北固，天不与东风。未审王盘句，终成（一作宁存）雍齿功』。五律曰：『求药三山去，俄挥落日戈。人虽工击楫，海意不扬波。颠覆追崖岛，从容共汨罗。黄冠如（一作知）可托，其奈古人何』。六律曰：『自负潢池大，空饶（一作不思）雨露宽。天南谁起霸，波底欲偏安。敢附睢阳谱，私题武穆看。廿年流水事，东望只漫漫』。于是集诸供招之在范澳者，以见其一不合、再不合、以至三四不合有如此。嗟非主法者之失入而故误之也。不省氏识存案。

　　丙午（一六六六），先生六十六岁。

　　卜葬两先人。葬兄毅翁于昭穴。先生自为生圹于穆（查穰园曰，公寿穴在八字桥，此谱中所称生圹是也，今已不可考矣。蒋夫人别新坟诗云：「翁姑身归三尺土，儿妇心安十二分。泉下无人谁个伴，临行含泪别新坟」；则非旧穴可知矣。今仅一坏之土，而州志坟墓一卷独漏）。

　　丁未（一六六七），先生六十七岁。

　　初春，起候先生于讲堂，时先生庐墓所不值，至秋杪始得一晤。初冬，先生应淮安侯董公（名期生，字伯奇）之聘（钓业：鄞县人）。

　　戊申（一六六八），先生六十八岁。

　　元旦赋客中诗云：『岭上梅花又一春，岂知又有看花人。满□举笔书正月，独自低眉相戊申。垂老余闲宁浪掷，乍归远屐倍相亲。开门野凤掠潮去，不管临流旧隐沦』。时长君勖游太学，渡淮北上。季子升游庠。升方就婚于淮安郡署中。至冬，子妇随先生归。

　　〔补〕除夕，客扬州鲍园（见诗集）。

　　己酉（一六六九），先生六十九岁。

　　春复开讲敬修堂（偶记：己酉，江都黄雨相、关西□天万、楚中汤尚子、越中来倬人襄余讲席，余为宣畅圣经），起赞司讲堂事。季秋，长君勖病归，仲冬即世，举家哀痛，先生恬然曰：『是儿临诀时有「□圆明镜一枝花」之句，自是奇人再来，安得以世缘相待』？乃之苕，处门人徐人五（伦）家，着同学出处传略一卷（敬修堂同学出处偶记目录：郭勖字季庸，广东顺德人。陆东陆初名董志，字倩迂，江南江阴人。沈起字仲方，浙江嘉兴人。刘振麟字轩孙，江西安福人。杨汪度字千波，浙江杭州人。邓汉仪字孝威，江南泰州人。来时美字我平，浙江萧山人。附族子倬，字卓人。潘集字雪生，福建浦城人。王祚昌字森之，陕西三原人。丁克扬字抑之，浙江萧山人。徐孺芳字兰皋，浙江钱塘人。附弟孺煌，字苕英。黄纮字伟房，江南昆山人。王贡字禹则，浙江杭州人。附兄秉圭，字禹功。周骧字九逸，浙江宁波人。附林雪山、歆炳如、胡质明、范香谷。陈壮行字夏木，福建漳浦人。附胡仁祖、詹印。柴煌字冕如，浙江仁和人。严曾所字在来，浙江归安人。附弟征，字□□。沈之倬字石香，福建浦城人。附徐石欤、叶石书。许曰琮字道润，浙江钱塘人。黄云字仙裳，江南泰州人。徐伦字人五，浙江归安人。孙仁溶字晓湖，江南无锡人。顾斌字士兼，浙江钱塘人。黄霖字雨相，江南江都人。黎魁肇字端鹄，广东新会人。邹儒字式舆，江南吴县人。潘晋逵字士云，福建福州人。附廖云卿。吴■〈日上永下〉字熙申，江南长洲人。沈仲寅字公亮，浙江余杭人。吴启丰字文源。附兄启晋字长源。翁骏字骏武，浙江仁和人。康邵字君平，福建莆田人。汤芬字芳侯，浙江平湖人。季凤翔字士辉，福建浦城人。孙旦复字九孟，浙江海宁人。刘心照字炎初，福建浦城人。高朗字克扬，浙江会稽人。王恪字九纯，江南吴县人。附弟□□。沈陵字湘岸，浙江嘉兴人。姚景珍字楚珩，浙江诸暨人。陈震字东岸，海盐人。齐昌两邑儒学诸子）。时已踰腊，起寓仅咫尺，终日杜门，不知也。偶遇晴暖过访人五，知先生下帷于此月余矣，喜极得晤，见同学出处傅踰五十余篇。起问曰：『先生不幸有西河之戚，安得有此怀抱，遂成万余言』？先生曰：『家人过哀。我老矣，不无有痛于中，特为此书，忧伤之思为之隔绝耳』。起即移具同榻。订明春校罪惟录。信宿解维而别。

　　庚戌（一六七○），先生七十岁。

　　寒食，赴龙山扫墓。翌日，大会祠中为家课（「外纪」：间岁一试其族子弟于守祠，为第高下则次扬达无留滞者。如巢阿、子宣、王望、日庵诸前辈，皆文章政事，卓然流誉）。得从侄嗣韩卷，怪之。语韩曰：『所谓文理者，文与理相为因缘，相为变化。子文与理各不相属，而忽有一二语坚强独出，灼灼有光。子能离家从我游，尽以因缘变化之法授子，不三年当名满四方，岂止吴越闲哉』（「州志」：嗣韩字荆州，家赤贫，过时而学，初不知有司尺度。族叔继佐叹为未易才，补钱塘县诸生，旋入监肄业。十三年不问家耗，覃精攻苦。夜分欲睡，举火灼两臂至无完肤）。嗣韩叹曰：『世俗视某如粪土，得伯父殊鉴，恩与生我等，而贫不能自食』。先生笑曰：『敬修堂上宾客盈座，岂赍粮而来者哉』？韩遂从游，兼为之料理家费。孟秋之四日，先生七袠大庆（诗集：代同门沈起墨庵集葩经寿东山七秩。「安雅堂集」：寿查伊璜，调寄□□□）。取孔、曾、思、孟四圣之言以自训，名伊训操。序曰：『岁庚戌之初秋四日，余年七十矣。盖四十五为甲前之年，二十五为甲后之年，浪视于天地之间久矣。自五十时曾赋四十九年是三诗，至今日则六十九，皆非后甲，无是前甲，亦何从得是也』。作柱联以自媿曰：『从心难合矩，食肉有余年』。恭集四书成语，如集唐体，叶之于韵。此乃琴瑟以自儆惕，操名伊训，曰：『伊人之勤，在此训也』。重九登，起陪先生游西山诸胜，得口占五十首，每首各系以序。又梦中得句云：『祝吾五指化（杂记作去）为石，点点（一作上）片云亦是山』。宿于灵隐（「查浦辑闻」：先生为僧巨德题灵隐方丈联云：「凭你猜拳，是了是了又是了。呸！真消息还在他家。倩人搔背，上些上些再上些。咦！假痛痒空归自己）及法相寺共十日。嗣是以后，起在敬修堂度岁。

　　辛亥（一六七一），先生七十一岁。

　　起随先生游虎丘，渡太湖以归，有游纪。岁暮，及门族侄容（「州志」：字韬荒，号渐江布衣，有渐江诗文集）归至滇，来谒。滇中人物事迹，以供先生采择（诗选：吴逆开藩于滇，广延揽，有以公名荐者，遂入滇，甚为礼数。渐且引为腹心。公察其心不纯，欲辞去，吴不听。一夕，盗吴骏马，疾驰去。吴觉，遣亲军追及公。公多力，挟某掷地，詈曰：「归语老兵，查韬荒不从汝作贼也」！吴恚甚，阴迹公，公乃自楚归里。未几，吴果叛。偶然录：公题吴壁有云：「将军留客休投辖，壮士闻鸡已出关」。书毕即挟骑而逃）。

　　壬子（一六七二），先生七十二岁。

　　初春，起还故乡，寓褚翁砚民林曙堂中。时先生挈季子升抵龙山扫墓，复过武原，升忽抱血证，即泛舟入檇李就医，托起审视其启处朝夕。砚民视年侄如子，留升于学圃中。初在武原，医家请用参，先生方空囊，曲计得参。在学圃，复拟用参，砚民见之，力言不可用，先生不信。起曰：『砚翁深于医者也，此系生死之关，曷细图之』？先生曰：『砚老何所据』？砚民乃检王肯堂薛理斋医说出示先生，始信。起与砚民同为之定方，投以清火养神之剂。薛公楚玉亦主是说。数日有起色。时郡侯王公（师夔）延先生入署。逾月，升亦移寓城中。至仲夏，火证益退。楚玉与砚民皆曰：『今可用参矣』。初秋，升病愈，归省城应秋试。先生尚留郡署，至岁暮而归。

　　癸丑（一六七三），先生七十三岁。

　　是秋，海陵陆公吴州（舜）督学浙中。先生仲子昌受知于陆公，列前茅。族侄嗣韩应试商籍为运使傅公所知，首拔之。应道试，陆公复置第一。嗣韩受教敬修堂三年（「外纪」：东山第一格）。至是名闻吴越间（刘廷玑「在园杂志」：查荆州素怯弱，尝读书寒家之无倦轩，予劝慰日：「子病如此，而午夜吚唔，何急功名而薄性命耶」？答：「吾非不知，曾梦神人示之以诗，有「五色云中第二名」之句，是以恋恋，冀其一验耳」。后果以五经乡中榜眼及第。觚剩：国朝五经始此。先生提掖后进，老而不衰如此）。

　　甲寅（一六七四），先生七十四岁。

　　先生命起葺成东山外纪共四卷（案己亥本为门人刘三之、周九逸同辑，后沈墨庵续辑两卷，无从购假传勘）。时有受恩门下而致反噬者，以起所亲见录之「外纪」中，先生即命删去。秋杪，起辞先生归。

　　乙卯（一六七七），先生七十五岁。

　　春，罪惟录成。拜经楼藏书题跋记万季野先生所譔明史稿五百卷，周松霭大令云，此即查东山之罪惟录，故有朱康流、张待轩及海昌俞子久事。然余未见罪惟录，不敢悬断，识之以俟知者。

　　案王鸿绪明史稿相传奉万季野为蓝本，全祖望序□川集、评良谟梦椽杂钞皆云罪惟残录，以不及见全书为憾。己末岁遇管丈芷湘，云原稿向藏桐溪马氏，被装潢割裂。早年以重价售于金陵。吾乡藏书家，尚有原书十余册，佚前二卷，或有传无论，或有论无传，诸志独全，未附谥法议一卷。惜无力胥钞，信宿而还。特将目录附载，以资嗜古一助：

　　逸运外臣传启运诸臣传抗运诸臣传理学诸臣传致命诸臣传

　　谏议诸臣传讽谕诸臣传清介诸臣传乘时诸臣传循谨诸臣传

　　文史诸臣传播匿诸臣传隐逸传行传闺懿传

　　庸误诸臣传方外传艺术传回回传宦侍传

　　奸壬传荒服传蛮苗传胜国传外国传

　　天文志地理志历志五行志礼志

　　乐志学校志职官志贡赋志土田志

　　漕志科举志兵志刑法志将帅志

　　河渠志宗藩志经筵志班爵志艺文志

　　冠服志九边志钱法志屯田志盐法志

　　典牧志锦衣志直阁志陵志茶法志

　　附谥法后论

　　先生每日必研墨濡笔。至仲夏，拈笔不觉手重，继以头晕，虽饮食如常而精力顿减。孟秋有书达起，首云：『黑庵不来，心疑殊甚』。末云：『我意中事，墨庵当知之』。未几，复遣仲子昌拿舟见招。起整顿寒衣，未即赴。先生意中有感，口吟曰：『天空云浮意何如？东山其颓将焉之？省兮省兮不省兮』？命升儿书之。升惊愕不敢书，请大人罢吟，不许。升伏地再恳，先生大愠，几与之杖。升不得已，书毕。先生喜，复口吟不已。起既至，昌先入问安，即延起至内室。先生坐左，起侧坐于右，问安毕。病中不便步履，神气亦稍减，而喜动颜色。自午后侍坐，更余始登楼就寝。明日早粥后，命升儿取生平所著书相对校阅，中有误字或有漏义应改应补者，起即请于先生，咸唯唯如所请。全集计一百二十册，约八千余叶，校三旬始毕。过岁暮，病颇减，能强步至敬修堂。每日命起朗读后甲集，或诗或文三十余叶，先生欣然以为乐。抵暮镫下，则起与昌、升咸侍左右，互谈至二鼓。除夕侍坐初更，先生语起曰：『子明晨夙兴，不宜久坐』。乃辞而出。是夕，先生甚安适，家人皆以为善。

　　丙辰（一六七六），先生七十六岁。

　　元旦，先生于辰时整衣冠登堂，合家以次上寿。先生倦客。书阁中奉宣尼挂像，亲自登阁拈香成礼。昌、升以周旋岁事离左右，起独侍坐。先生曰：『此时空闲，我独语子』。明日复为是言，至五六日每言及之，其词甚约，其意甚远，起为之恻然，时洒泪于隐处。值八日，先生步至讲堂，亲笔大书「令妻寿母」四字，为继配蒋夫人寿。夫人于十九日六秩预庆（东山及门诸弟子集□二十四句恭述敬修堂查母蒋夫人六秩寿：门阅显融，幼循女则。恭勤妇道，虔将时享。恪襄表葬，同心桴钺。襁褓所生，扶携避盗。樛木下垂，爱如己出。云居赞谋，中馈肃宾。恩恤嫡党，抚存族谊。浔史波及，拟殉待命。长参百祷，益悟禅学。曲恩犹子，敦睦里闾。训谕奴仆，□□析劳。搜揽古义，举存诗偈），将制锦障。其书法宽广几二尺，笔势矫健。起喜极，以为病愈之兆。十一日语起曰：『春秋重大宗，为世卿继袭言也。汉序以来，自勋而外，无大宗之可言。后儒纷纷之论，殊未合。子可以此意序入「外纪」中』。十二日，本邑许侯枉驾（名三礼，字典三，号酉山，安阳人，顺治辛丑进士，康熙十二年知海宁）。先生以疾辞。固请，乃就卧榻闲坐。语皆以道义相勉，不及私。良久别去。先生自去秋及春，辰刻下楼，必先语蒋夫人，然后令侍女扶持。独于十三日不告夫人，不令扶持，径急趋下梯。起与昌、升方早粥于楼下，急近前手扶。先生神色自若，曰：『无容为也』。午后，稍觉痰喘。夫人乃治榻楼下。自此不复登楼，即楼旁为卧室。十四日，以痰喘故，拥衾危坐。夫人诞期将近，远迩姻族以次踵至。先生语夫人曰：『吾心境清闲，汝可接见诸堂客』。于是呼起入卧室，与昌、升同坐床榻间。三人或拥于前，或扶于后。族侄嗣韩、嗣瑮（字德尹，号查浦，康熙庚辰进士，着查浦诗钞），以次供饮饵之事。至十七日燕客，先生命扶至堂中观剧，四时乃归卧室，不以为劳。十九日，为夫人祝寿，先生仍扶至堂中，受合家及亲友拜贺之礼。

　　二十日戌时，先生终于正寝。

　　二十日，堂客始别去。起在寝室服勤六昼夜，至是始就外馆。薄暮，起与同门徐伦皆候于帷幕之傍，仍进粥少许。至戌时未刻，无所嘱寂然而逝。呜呼痛哉！起在讲堂度秽者六，亲见先生岁时享祀，自高曾以下，必设兄毅翁、弟少王之位。弟师虞继卒，亦为之设位。教诲二子，必以孝友为归。其天伦笃挚，无论四方交游不及知，即及门诸子赤大详，而起独知之。是岁除夕，复于书室中设许效翁、范文白两分之位，先生虽病，亲致奠祭，至于出涕，其于友谊良戚戚也。时海内各以意测先生，先生亦随其意付之。有与讲席明理学之宗者，谓先生务道；与共安危之间者，谓先生知兵；与解吐纳之功，谓善养生；与奋尘纵横、四坐折听，谓好辨难；与肄弓马、攻五兵之用，谓精骑射；与陆博、蹴踘及书画、管弦等事，谓善游艺；与缓急人、约之以轻身，谓任侠；与风雨相向、金石不化，谓志坚；与拱答退让，谓谦而光；与共一事、参一议期于善，此而不以为功，调和以济；或临不可夺，万人亦往，谓先生壮；及无意当世，但杜门著述，谓先生勤于文学而已；亦有以声色言先生者。嗟乎！昔之东山以丝竹溷其盈满，而身以全；今之东山复借声色以贬损其名誉，而身亦以全。夫太傅之丝竹也，与步兵之酣饮也，罗昭谏之肆志玩物也，古人全身之学不一而足，又何疑于先生。独怪受恩不报，至反噬于身后者，且一、二见也。呜呼！自先生没几一载，起撮举七十六年中之大者，集成年谱，而罣漏甚多。余详「外纪」中。

　　书湖州庄氏史狱吴江翁广平海村

　　吴兴之南浔镇，有庄氏九龙焉。九龙者，庄允城与其弟允坤、允采、其子廷鑨、廷钺、允采、子廷镳、廷鎏、廷镜、廷铣，俱以才学名著两浙，故湖人以荀氏八龙比之。

　　庄氏世居震泽之陆家港，至允城始迁南浔。允城字君维，明季岁贡生，为复社遗老，善望气之术，偶游南浔之夏家园，见金银气甚盛，遂购而居之，得藏金无算。

　　时里中有朱佑明者，父为木工，与邻寺老僧善。父死，佑明给使寺中，伪为驯谨，僧信任之。先是有湖广商人拥厚赀，因寇氛梗路，以银置桐油簏中，寄僧舍，约曰：『俟五年不来，而后售』。适市中桐油价倍，僧命佑明售其值以待。佑明发簏视之，取其金，骤富，诳僧以掘窖得金。阅七年，商人至，就僧索桐油不得，告以故，曰：『无忧。佑明长者，不吾负也』。因同造佑明。佑明倒屣迎曰：『赖客赀得厚其息，请以原数归，仆取其羡』。商大喜，留饮竟醉。夜半，率健仆刺杀商。兼诣僧。僧曰『吾为德于尔，杀之不祥』。佑明曰：『大恩难报，舍之不祥』。僧曰：『休矣！二十年后与故了此公案』！竟杀之。知其事者畏不敢发也。

　　嗣后佑明家愈富，所为益恣肆，吴兴士夫羞至往还。夤缘曹村金相国缔姻。相国送女至，佑明别起华堂，盛供张，饮食穷山海之产。相国顾语客曰：『美哉室！蔑以加矣！而题署者无一巨公长德，何也』？佑明耻之。买得故相朱公国祯清美堂，其额则华亭董宗伯书也。乃去故相款署而加髹焉。

　　佑明以女妻庄廷鑨。廷鑨字子美，年十九拔贡，目旋盲。因思史迁有丘明失明厥有国语之说，遂欲著书成一家言。故相朱公尝取国事及公卿志状疏草命胥钞录数十帙，廷鑨得之则招致宾客，日夜编辑为明书。书垂成而廷鑨卒，无子，其父允城流涕曰：『我当先刻其书而后为之置嗣』（顾亭林集及全祖望鲒埼亭外编云：明相国乌程朱文恪公尝着明史，举大经大法者已刊行于世，未刊者为列朝诸臣传。朱氏中落，以稿本质与庄廷鑨，因窜名已作刻之，补崇祯一朝事，中多指斥语，易名史概云）。佑明则任剞劂事，书刻「清美堂藏板」，欲附名以传也。书凡百余册，所列参订姓氏二十四人，皆一时知名之士。

　　初，允城之京师，客其舅氏吴尚书默幕，夜梦梁间白凤来求救。明日，吴阅大辟囚文案，有盗曰「梁飞凤』，允城以梦告，遂释之。允城乃给金帛并书荐于某总兵，从征湖苗有功，仕至两浙提督。因感允城恩，约为兄弟，时至允城所建百尺楼中。

　　辛丑岁，有吴之荣者，年二十余，以赃系狱，遇赦得出。尝有求于佑明，佑明不即出，属门客延之入，宿东轩。见廷鑨所著书，有忌讳语，持书要赂。允城欲许之，梁飞凤曰：『踵此而来，尽子之产不足以给也』。遂使部将驱之境外。于是之荣白其事于将军松魁，魁移巡抚朱昌祚，朱牒督学胡尚衡。允城并纳重贿以免。乃稍易忌讳语重刊之。之荣计不得行，特购初刊本，遂入京奏之。四大臣大怒（四大臣：索尼、鳌拜、遏必隆、苏克萨哈），遣官之杭，执廷鑨之父允城（「亭林集」及「湖滨杂记」云：即逮允城至京，听三法司讯之。允城音哑，盖之荣使人阴药之也。壬寅冬，允城死大理狱），及其兄廷钺及弟侄之列名于书者十八人，皆论死。允坤死于成书前，不列名，不坐。而发廷鑨墓，焚其骨。籍没其家产。并坐朱佑明家（「全氏外编」云：序中称旧史氏，指文恪也。之荣不知，因怨佑明，遂指其姓名，且以堂名为证。佑明及五子并诛）。参订二十四人中，吴江董二酉死二岁，剖棺剉其尸；张隽投水死；胡某逃匿海滨为僧；海昌查伊璜曾识拔吴六奇于未遇时，至是为两广提督，遂奏免其罪；海昌范文白亦免，或谓并六奇救也；乌程闵毅夫、仁和陆丽京已系狱而得释；其余归安茅元锡、吴之镛、之铭、吴江潘■〈扌圣〉章、吴炎等十人，并刻书、鬻书者，同磔于杭之弼教坊。时癸卯五月五日也。作序者礼部侍郎李令皙亦伏法，并及其四子。令哲幼子年十六，法司令其减供一岁，例得免死充军，对曰：『余见父兄死，不忍独生』。卒不易供而死。将军松魁及幕客程维藩械赴京师。魁以八议仅削官，维藩戮于燕市。朱昌祚、胡尚衡贿谳者委过于初申覆之学官，故归安、鸟程两学官并斩，而朱、胡幸免。湖州太守谭希闵、推官李焕皆以隐匿罪绞。浒墅关榷货主事闻阊门书坊有是书，遣役购之，其邻朱姓者为判其价，时主事已入京，以购逆书立斩。书坊贾及役斩于杭。朱姓者，以年逾七十，免死，偕其妻发极边。其列名之同产昆弟子男年十五以下者，并妻子皆论戌。是狱也，死者七十余人，遣戌者百余人。吴之荣卒以此起用，并以所籍朱佑明之产给之，后仕至右佥都。当谳狱时，浙之大吏与刑部侍郎鉴于松魁，且畏之荣复有言，虽冤者不敢奏雪也。

　　庄氏及参订诸人在虎林军狱，虽受桎梏之苦，而满洲佟将军颇加爱护，饮食供奉无或缺，故得以诗歌相倡和。就刑时，诸公有绝命词者，佟将军搜其遗稿摹刻之，共六石，今惟廷鎏一石存焉。廷鎏字美三，辞翰皆妙，有『豚犬纵难全覆卵，糟糠岂罪及然萁。一气潮回江上月，全家泪洒武林春』等句。潘、吴诗载觚剩中。吴有赠美生诗，即美三也。廷钺字佐璜，才华最富，七岁能诗，着有百尺楼诗稿，有『梼杌有名终累楚，鸱夷无后可留齐』之句，罹祸时年二十四。苕上诗钞选其诗作「严三史」，虎丘志作「严戊」云。

　　当史难发时，其朋友、亲族、奴仆之为存孤计者有数人。其一马要沈修若匿廷铣一子于家，家恐祸及。修若曰：『急难相救，正在此时。若学他人畏避，安赖此亲戚为』？盖所匿者其外孙也。其一吴溇马价人，素任侠，与廷镳善，率拳勇数十人，从槛车中夺廷镳少子，认为己子。逻卒并逮价人，三受三木之刑无异词，遂率其少子去。庄君佩者，允城从弟也。狱急时，君佩者，允城从弟也。狱急时，君佩竭力营救，并给衣食，复尽收十八人骸骨归葬祖茔之侧。庄西雍，允城族子，在京师知难发，命善走者日驰五百里至家，使区处后事，越五日逻卒始及门。廷鎏长子济字曰鳞，年十岁补博士弟子，以文名，遣戍沈阳。震泽沈镰至戍所，设奇运策而救之归。济更姓王，着有半砚斋诗稿。沈镰，见「县志」「孝义传」，其三仆及仆妇乳母五人皆廷钺家人。一曰计阿翁，廷钺妇潘氏媵仆也。阿翁随潘氏至戍所，事主母备尝荼苦。主母死，土人欲火葬，阿翁以死争免，乃收拾骸骨，走万里归葬。一曰高仆妇，高兄弟二人亦随主母及小主人同戍，二人触瘴死，其兄之妻在家守节，半砚斋稿中有高仆妇一篇。一曰松江乳母，朱姓，或曰谢姓，曾以珠笼匿廷钺三岁子绳武遯迹松江，与其夫纺织以为食。后庄氏求绳武归。及长，思报乳母夫妇恩，竟不可踪迹。 

　　余案庄史事，亭林集、贯斋集、觚剩及诸邑志皆载之。贯斋于庄氏兄弟不置褒贬。仲山则以才称之，亭林则曰『不甚通晓古今，其书冗杂，不足道也』。又曰：『余一至其家，薄其人不学，竟去，以是不列名，获免于难。书中有忌讳语，本前人诋斥之词，未经删削者。潘、吴二君以才名素着，列之参阅，实未尝受其聘也』。有周恭先者，既以币聘矣，以他故为庄所摈，亦免于难。余读松陵诗略、苕上诗钞，所选廷钺兄弟诗与狱中石刻诗，风格峻整，词采典赡，可称专门名家，非强作解事者。然则庄氏大约以才华着，而于史学或未见其长耳。夫允城以救梁飞凤之故而其祸即发于飞凤，查伊璜以识吴六奇之故而六奇即有以免其祸，报施之不同，有如是耶！余闻之荣任鸟程时，频过佑明。佑明一见，即咄咄称怪，以其貌类似寺僧也。及史难作，逆数杀僧之岁，正二十余年。又闻庄氏后人曰：『史难将发时，南浔市中忽有若疯颠者走呼三日，曰：「朱氏绝，庄氏灭」。是知淮南子所云「掘藏之家必有殃」，易云「积不善之家必有余殃」者，其信然乎（全氏外编及卢氏纪事云：吴之荣以发奸加道衔起用，见被杀者多，亦痛哭追悔，至武当山建坛忏罪，为神所击，伏不能起。舁归，疽发于背，洞见五脏死）！

　　右翁海村征君馆浔溪时所著庄氏史狱记一篇。壬辰春，吾乡葛茂才■〈氵辛〉南录其手稿见示。余弃置敝箧中几二十余载矣，今夏偶检得之，为缮其副。然读其中有可疑者四焉。佑明之害湖商与僧，僧曰「二十年后与汝了此公案」，然史难为吴之荣发于顺治辛丑，相传之荣后身即前之僧人，其年数亦相符，则害僧当在崇祯十四、五年间。岂有一市侩杀人，人皆侧目而无敢入告有司，任其漏网？则可疑者一。商之寄银，七年而后来取，则寄银当在崇祯七、八年间。时湖湘尚无兵燹，不至道梗难行。至辛巳、壬午间，流寇充斥，反欲载宝言旋。此可疑者二。余读武林女士陆莘行丽京先生云游始末记云：『廷钺妻潘氏入臬狱，闻其夫已受极刑，一恸而绝』。盖莘行为丽京先生之女，亦以史祸牵涉，全家入狱，所目击者。此云没于戍所，拾骨归葬，可疑者三。浒墅榷关主事购一书至弃市，并其吏役皆死；佟将军虽怜才阴护，然廷踄等倡和诗歌，公然勒石而不怵及，于兹可疑者四。盖征君所著，惟折衷濂溪故老传闻，证以吴中先辈诸文集，故其所叙不无抵牾。惟录此以备佚闻，不足咎其疏略也。然贞元会合之交，秉笔者最难着议。史祸之酷，莫甚于魏之崔浩，尚犹奉敕而撰。至虞山蒙叟，自谓留心明史，著述垂成，因绛云一炬而灰冷，此史一行，其中悖谬之处必多，则祸不亚于崔浩矣。呜呼！岂钱氏之有祖德，藉一炬以灭其妄肆雌黄？鉴于庄氏，亦未始非虞山之深幸也夫！时咸丰二年岁次壬子七月下浣，海昌管庭芬芷湘甫书后。

　　跋

　　查东山年谱一卷，门人沈起仲方撰。

　　东山先生名继佐，字伊璜，海宁人。崇祯癸酉举人。国变后，鲁王授兵部职方主事。兵败归里，开敬修堂聚门人讲学。南浔史案起，牵连被逮，释归。卒年七十六。先生居海宁袁化镇，龙山在其居之西，呼其山为东山，学者均称东山先生。著书满家，约八千余叶，刊行者甚少。

　　此年谱，沈仲方所辑。仰方自丁丑及门，至丙辰易箦四十年，虽改为僧服，离合不常，然饫闻懿训，微窥宗旨，亲受枕膝之言，所纪似较亲切。亦未刊播。幸同里张铁庵收得稿本，裔孙世澧复取他书补之附之，颇为完备。即征引书目五十种，东山自著书十一种，近日见不及半；盖粤匪未乱之前，旧书尚易得也。学园集又无传本，则此谱急宜单行。惟稿本传钞，讹脱尚恐不免。岁在柔兆执徐三月上已，吴兴刘承干跋。  
　  
