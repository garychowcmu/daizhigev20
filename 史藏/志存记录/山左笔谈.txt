山左笔谈　　（明）黄淳耀 撰

　　济河，在汶上北，云即大清河。《禹贡》：出于陶邱北。又东至于河，又东北会于汶，又北东入于海。郦道元谓济水当王莽之世，川渎枯竭，伏地而行。蔡九峰谓今历下凡发地皆是流水。世谓济水经流其下，故今以趵突当之。然趵突又引入小清河，则大清河乃济之故道，非济之本流。世间水惟济最幻，即其发源处盘涡转毂，能出入诸物，若有机者。然昔人以糠试之，云自趵突出。

　　大明湖下有源泉，又为诸泉所汇，当城中地三之一。古称遥望华不注，如在水中。夏时荷菱满湖，苇荻成港，泛舟其中，景之绝胜者。惜沿湖无楼、台、亭、榭，以助憩息。城中泉最多，如金线钱、南北两珍珠泉、舜泉、杜康泉、趵突泉，总之趵突佳。入城与诸泉俱汇大湖，出北门达小清河。

　　山左士大夫，恭俭而少干谒，茅茨土阶，晏如也。即公卿家，或门或堂，必有草房数楹，斯其为邹鲁之风。

　　古称封禅者七十二君，今遗迹皆不存。亭亭云云等，存其名而已。泰岱之上，惟日观侧有秦封禅台。碑石列，秦无字碑最古，当万年不化，大且重，故此石非大山物，非驱山之铎，良不能至此。

　　泰山香税，乃士女所舍物。藩司于税赋外，资为额费。夫既已入之官，则戴甲马，呼圣号，不远千里，十步五步一拜而来者，不知其为何也？不惟官益，此数十万众，当春夏间，往来如蚁，饮食香楮，贾人旅肆，咸藉以为生。视嵩山、庐岳、雁荡、武夷，士大夫车骑馆谷，专为邑中之累者，其损益何啻星渊。

　　大清河，济水之故道。经流长清、齐河、历城、济阳、城东、武定、青城、滨州、蒲台、利津，入海。小清河，一名滦水，即济之南源，发趵突，东北经章丘、邹平、新城、高苑、博兴、乐安，入海。今亦为盐河，兼资灌溉。而淤塞流溢，久离故道，水利失而水害兴。各郡邑乃自以意为堤，而以邻为壑。如新城、博兴、高苑之民，日寻干戈，以竞通塞，非朝夕故矣。故为山东者，必当兴复河流，讲求故道。使竹口不辟，则西民之水害不除；清河不修，则东民之水利不举。恐田野荒芜，终无殷富之日。

　　孔子庙前之桧，围不四五尺，高与檐齐。而《志》称围一丈三尺，高五丈者，《志》所称旧桧也。此非手植，乃手植之余。盖手植者，金时毁于火，此其根株复萌蘖者。《志》称“晋永嘉三年枯，隋义宁元年复荣”，唐乾封二年枯，宋康定元年复荣，则所指手植者。元至正三年复荣，则指今桧也。今肤理犹然生意，第不知荣于何日耳？洙、泗、洙水，自尼山来，入沂水同流。今之洙水桥，亦非其旧也。泗水，出陪尾山下，四源共会，故称泗。其源清澈可掬，出地激驶，滚滚有声。至曲阜，南洙北泗，中为孔林。下济宁，入徐州，会汴达淮。今会通河夺之。雷泽，夏溢秋涸，涸时水入地，声雷者经日，故云雷泽。汶水，会七十二泉而成。至南旺分流南北济运，南流短而北流长。

　　周公之后，有东野氏，有司复其庸调。世疑孔子万世有土，而周公微不振？然孟子出孟孙氏，自是周公子孙。

　　山东东、兖二郡水患，不尽由本地。本地水乃汶、泗也，流漕河南北则已。惟中州黑洋山水，经澶渊坡而东，奔曹、濮之间。以一堤限之，堤西人常窃决堤。兼以黑龙潭诸水，泙湃汪洋，其初咸自范县竹口，出五空桥而入漕河。迩来桥口淤塞，河臣不许浚之，出恐伤漕，水遂缩回浸诸邑，而濮尤甚。相其地形，正开州永固铺一路，可开之以达漳河。窃恐开民未心肯耳。然东不开五空桥，西不开永固铺，濮上左右，岁为沮洳之场矣。

　　东、兖之间，郡邑大小不等。如滕，非昔五十里之滕也。西北可五十里，南则几百数十里而遥，东亦不下百里，而冈阜绵连，盗贼渊薮，故治之难。而滕、峄间，再置一邑为善。若清平之侧，又有博平；朝城之畔，又有观城，则赘也。博平四隅乡村，每方不出二十余里。若观城东西北皆不过数里，止东南去十里余而已。此犹不及一大郡之城，何以为邑？

　　邹峄山，秦始皇所登，以立石颂功德处。一山皆无根之石，如溪涧中石卵堆叠而成。不甚奇峭，而颇怪险。《禹贡》：“峄阳孤桐”，乃特生之桐，非以一树为孤也。桐必特生者，谓受风声耑，故堪琴瑟。今则枯桐寺前，果只留一桐，足称孤矣。

　　东平安山左右，乃盗贼渊薮，客舟屡遭劫掠。武德亦多盗之地。以北直、河南三界往来，易于窜匿。然其来也，必有富家窝引之。

　　青州人易习乱，御倭长枪手，皆出其地，盖是太公尊贤尚功，桓公、管仲首霸之地也。其走狗、斗鸡、踘蹴、六博之俗，犹有存者。

　　登州三面负海，止西南接莱阳出海。西北五六十里，为沙门岛，与鼍矶、牵牛、大竹、小竹五岛相为联。其上生奇草美石，遥望紫翠出没波涛中，足称方丈、蓬壶。春夏间蛟蜃吐气，幻为海市，常在五岛之上。现则皆楼、台、城、郭，亦有人马往来，近看则无，止是霞光。远看乃有真成市肆，此宇宙最幻境界。秋霜冬雪肃杀时不现。而苏子瞻乃祷于海神，岁晚见之，亦神爱其人，乃成此奇缘也。海舟度辽者，必泊诸岛避风，然泊者不知。而登、辽两岸，乃俨然觑形影，真不可以常理断。

　　长山、沙门诸岛，在登、莱外。大者延袤十余里，小者二三里，皆有饶沃田，以千万计，犹闽、浙之金堂诸山也。往者皆有禁，后郑中丞因新兵乏饷，疏垦以助之，亦山左一益。此田皆当于农时搭厂以居，隙则毁之而归。若架屋常住，恐窝引海寇，为患浙、闽间矣。

　　海运，洪武十三年，粮七十万石，给辽东。永乐五年，因都北平，部议粮运事宜未决。九年，以济宁州别驾潘叔正言，命宋司空礼，发山东丁夫十六万，浚元会通河，济宁至临清，三百八十里，以漕，然犹海陆兼运。十二年，议于淮、徐、德、通搬递为支运，继乃为兑运，又为改兑。其后河塞决不常，曾有疏请试海运者，非遂以海代漕也，不过欲为国家另寻一路，以为漕河之副耳，竟格于文网而止。只今朝鲜多事，恐此海道他日为倭彝占用，而中国不敢行。今自登州东南大洋至直沽，详其路道，以备摭采。自元真岛始。元真岛者，大嵩、静海二卫之东南洋也。海船至此，转杵凫嘴，如收洋入套。一程北过成山头。西北望威海山。前投刘公岛，二百余里。用南风为顺风，一日而到。内可湾泊十处，当回避十处；二程自刘公岛西行，远望芝罘岛，约一百里，用东风、东北风，半日而到。内可小湾泊四处，回避四处；三程自芝罘岛开船，西六十里，过龙洞直西，此备倭府外洋也。远望长山岛，西投沙门岛，约一百八十里。用东南风，一日而到。内可小湾泊三处，回避六处；四程自沙门岛开船，西南远望三山岛，约二百余里。用东风，半日而到。内可小湾泊二处，回避四处；五程自三山岛开船，过芙蓉岛，直西投大西河口，约四百余里。用东风与东北风，一日而到。内可小湾泊二处，回避三处；六程自大清河开船，投大沟河，约一百六十里。用西南风，一日而到。内可湾泊三处，回避一处；七程自大沟河开船，投大沽河，约二百余里。望见直沽，俱无回避。此运船与倭船所同，谓大船湾泊避风也。若倭得志朝鲜，用小渔船、号船，偷风破浪而来，则旅顺口一朝夕绝流抵登，溯游三夕而抵天津矣。燃眉之急，又可忽乎？

　　胶莱河，与海运相表里。若从淮口起运至麻湾，而迳渡海仓口，则免开洋。转登、莱，一千五六百里。其间田横岛、青岛、黄岛、元真岛、竹岛、宫家岛、青鸡岛、刘公岛、芝罘岛、八角岛、长山岛、沙门岛、三山岛，此皆礁石如戟，白浪滔天。其余小岛，尚不可数计。于此得避，岂不为佳？奈胶莱浅涩，开凿之难，盖自元至元阿合马集议以来，佣费不赀，十载而罢。及今亦屡举屡废。或谓下有礓砂数十里，斧凿不入；或谓凿时可入，凿后旋涨；或又谓开凿原不难，第当事者，筑室道傍。余观唐宋漕政，皆经六七更，水陆不常，舟车相禅。若可以此例举，则南北用舟，于中以车辆接之，亦可存其说，以备临渴之一策也。余观黑龙江岩石廉利，陡竣寻丈，汉张汤尚欲于此通漕于渭，其与胶莱，又何啻十倍？

　　山东备倭府立于登州。癸巳甲午间，倭方得志朝鲜，东人设备，往往于是。余谓客曰：此非山东之所谓备倭也。曰：祖宗不建府于登乎？曰：登州备倭之设，祖宗盖为京师，非为山东也。海上艨艟大舰，乘风而来，仅可抵登郡东面而止。过此而入，则海套之元，大舰无顺风真达。欲泊而待风，则岸浅多礁石，难系缆。故论京师，则登州乃大门，而天津二门也。安得不于登备之？曰：然则山东备何地乎？曰：以山东筹之，则登乃山东东北一隅，犹人家之有后水门也。尚有前堂在。倭从釜山对马岛，乘东风而来，正对淮口。然淮有督储部府，尚宿重兵在，倭不遽登岸也。其登必从安东、日照，此数百里无兵。然中国之殷瘠彝险，倭必有向道预知之。而泰山香税，外国所艳闻也。则必驰泰安州，既则济宁商店，咸在城外，倭必觊之，而走济宁；又进则临清，大贾所必觊也，而驰临清；掠劫既饱，然后入省城，此山东大厅堂，而倭所必由之道也。不备前门，而备后门乎？曰：然则当何备之？曰：总府立登州，既祖法不可改，当从倭汛，议以关中防秋例处之。登州至安东，惟胶州为中，南北救援，咸相去五六百里。今遇汛时，当调登州总戎，驻胶州，以南援安东、日照、安邱、诸城一带。而北仍不失救援，随遉随发，而调临清参戎，于登州坐镇之。如总督出花马池，巡抚出固原例。汛毕仍归本镇。是于备京师、山东，经权两不失也。曰：临清不有粮艘巨万当护乎？曰：此非倭所欲也。据临清以给绝粮道，邱文庄以为中原不逞者。倭隔海止利在掠金耳。曰：何以知倭不入登、莱也？曰：登，海浅，水行二十里皆淖途。前所云多礁，船不得泊。即起岸，而登州地旷人稀，鲜富室，若清野待之，一望萧索，四五日必回舟。而大舟必漂去，又无渔船客船，可拿用之。故倭不走登州也。曰：登遂可无备乎？曰：不在今日也。倘倭得朝鲜，则登与旅顺口，相对一岸，不用乘风，不须巨舰，只■〈舟句〉■〈舟鹿〉舴艋，一夜而渡，抵岸方知。此时难防又特甚焉，则非今日之比。故备寇者，须知我险，须知彼情，难刻舟以求剑也。后入与郑中丞言之，设安东备倭。

　　山左笔谈

