近代笔记过眼录 徐一士撰
自序

余喜观杂书，于笔记之类，颇事涉猎，惟无力，不能多致，尤乏珍秘之本耳。此类著述，大抵随意抒写，不为体裁所拘，而内容则自国家掌故、名人史迹、以逮社会习俗、乡曲琐闻，形形色色，樊然毕陈，或庄或谐，各具态致。虽事有信诬，文有工拙，而流览所及，时睹可取。兹就所见近代人撰笔记诸种，酌为介述，并摘录原文，间附考订，即谓之为《近代笔记过眼录》云。

述德笔记

杏轩偶录

瓜棚闲谈

闲谈笔记

谏书稀庵笔记

趋庭随笔

南斋日记

宦游纪略

弢园随笔

半弓居省墓日记

宦游偶记

述德笔记

《述德笔记》，四册，凡八卷，十丈愁城主人（毓盈，字损之，宗爵将军）撰，清末军机大臣贝勒毓朗之弟也。卷尾有毓朗所为跋，文云： “《述德笔记》，吾弟记实之作也。先考清德，赖以流传于世，伟矣。惟对于余多溢美之词。实余学浅，平日有不能自抑处，流露齿颊间，为所记取，有以启之，余之过也。读者视为敬爱之言，别白观之可也。辛酉孟夏余痴生跋。”（辛酉为民国十年。）此书卷一首列其父定慎郡王（溥煦）行述。以下暨各卷，均记毓朗事，于其品学政绩，称道不容口。就跋语观之，盖多出毓朗所授，颇具毓朗自传之性质也。

此书固似专为表彰毓朗而作，宣传文字之意味颇浓。然毓朗在清末历任要职，所记动关政史资料，治国闻者，所宜览观。如卷一中记及庚子义和团之乱，卷二中记毓朗受知肃王（善耆）之由来。（同以王子考应封，授镇国将军，亦如科举而称同年，一见相契，后得善耆汲引基于此。又卷一中记及考试时情形，亦此项考试之小史料。）记善耆为崇文门正监督引佐税务。（轶事可供参考。崇文门差，向称弊薮，善耆任事时颇有所整顿也。）卷三录其自记赴日本考察警察土木事。（庚子乱后，善耆膺管理工巡局之任，接自日本人川岛浪速之手，盖巡警总厅之前身也。川岛倡派人赴日考察之议，善耆委毓朗偕川岛前往。此为日记之体，于此行记载颇详，归后即任工巡局总监。）卷四记任工巡局总监事（为北京创办警察时期之史料），记王维勤、李马氏两案。卷五记任鸿胪寺少卿、光禄寺卿事。（于鸿胪寺，谓“冷署堂司，贪鄙形状，殊可笑，亦可怜”。于光禄寺，更实写其状。此类冷署穷官，其情形素不为人注意，读之如读《官场现形记》焉。）记官巡警部侍郎事（亦有关警史）。卷六记以贝勒偕梁敦彦赴厦门欢迎美舰事。（时革命党极活动，风声鹤唳，人有戒心。毓朗临行预嘱家中后事，后在闽有刺客被捕，往返情事，录毓朗自记。）卷七记官步军统领事，记与贝勒载涛同任专司训练禁卫军大臣及管理军谘府大臣事，记任军机大臣事，记出席资政院事，凡是多为有关系之记载，可供参稽。

毓朗于宣统间为军机大臣，时同列为庆王奕劻及大学士那桐、徐世昌，共四人。卷七所记有云：“每早召见军机，四人同上，少坐即退，复召回庆邸、那相，始议朝政。余兄及徐相固不得与闻。摄邸重违太后意，且避嫌也。日日如此，约四阅月。后于召见军机大臣毕，复召泽公伦贝子，时甚久，退而朝旨降矣。初，徐相同余兄之待庆邸、那相也，往往需一小时，至此时，庆邸、那相之待命也，或过之，几日日如此。庆邸不悦，曰：‘今日又不得朝食矣。’久之，二公又嘱军机处不得登召见某某之事，庆邸愈不悦矣。”宣统二、三年间之枢廷史料也。奕劻、载泽之争权相轧，为亲贵间之内讧，其龃龉之状，于斯亦可略见。

又所记被命入军机时情事，谓：“余兄之入军机也，初无消息，一日忽召见，摄邸问：‘盛宣怀何如人也？’余兄对曰：‘有才能之人也。惟以某所知，伊曾司铁路、轮船、电报等重大事业，家殷富，然未闻有益国库之入，且各局率多泄沓少振作，余则未知也。’退，即闻盛某著回交通侍郎任之旨下矣。嗟乎，未一载川汉铁路事起，终以亡国，使盛公不坠尚书，或尚不至此也。谁实为之，谓之何哉。余兄不可谓非先见也，然怒之怨之者固大有人在也。无何，朝命下，余兄同徐公世昌入军机。次日入值，同人有异色。亭午，忽隆裕皇太后召摄邸，良久不下，庆邸与那相约略其词，相视而笑，既而军机章京报摄邸退而归府矣。庆邸问有何谕旨，云无之，惊谓那相曰：‘何以无之？’那相漫应之，旋曰：‘无事，可散矣。 ’遂散值。归后，微闻某方面诉之皇太后，太后怒，召摄邸，欲收回成命。摄邸固持不可，乃已。”时载泽以辅国公任度支部尚书，为孝定后所倚信。盛与载泽相结，恃为奥援也。

毓朗为北京开办警察甚有关系之人物。卷四记任工巡局总监事云：“方兄之东行也，肃邸委之充工巡局总监，而以副监张柳代理之。张君久充幕僚，于公事熟悉，非卤莽灭裂之比。

惟涉世久，习于揣摸，以官为家，未能免俗为憾耳。上之东还也，诸豪贵亦归，守旧之俦势复盛。而日人操京师警务之权，张君介乎两大之间，巧为趋避以应之。川岛之练巡警也，分三科，曰高等、中等、初等。初等卒业，即补巡警；高等、中等卒业者，即任为警巡巡长。

执行职务时，有功过辄干涉之。张君苦之，乃以总监未归，凡警务学堂卒业送局请用者，以候总监归核办遣之，而别募厮隶走卒充巡警，嘱托逢迎，势所难免，警务为之一衰。兄归，乃说肃邸力行新法，凡非警务卒业者，均不得服制服，饷亦不得与卒业比。饬各局委员待卒业长警以礼，不得视同厮养，禁刑责。时各分局总办多陈人，协巡局之旧也。西北分局总办某，责巡警，且不以道。兄怒饬之，调巡警于总局，立奖之。某怒辞职。旋裁西北分局，归并西局焉。警巡之初设也，分八等，以慎重名器之故，无至六等者。有一掌全局警务者，当局以其兄为显宦也，擢充四等警巡，而彼时尚未受高等教育。至是兄不以为可，即日饬调往西南分局，且嘱遇选高等生时，送入警务学堂教之。惟学堂卒业候差之人，闻余兄之归也，群以任差之期相诘。兄乃往见川岛，与之约曰：‘君，君子也，以后学堂之权，君操之，以育警德，培警学，高其人格；地方行政之权，予操之，以一事权而便措施；消防队人，皆选自众中，人品学问较优，予与君共监督之。何如？’川岛曰：‘将军言诚是。然中国官场多腐败，不重公务，奈何？’兄笑曰：‘今日以前工巡局，他人事也，今日以后余任之，功罪皆所不辞。同行久，阁下岂尚视予等于余子耶？’川岛笑允之，警权遂分。乃谕局员曰：‘学堂初等科卒业者，均准照学堂所定等级著制服，未有相当缺可补时，皆以三等巡警授之。中等科之巡长，高等科之警巡，皆如之。’学堂与工巡局，遂无抵牾处。久之，不得意之徒，遂媒蘖其间。一日，川岛有事相商，忽曰：‘与将军处久，颇相信，惟警权之交还，人谓仆为将军所绐，何也？’兄笑曰：‘人言无足恤。君静思予绐君否？’川岛思之良久，对曰：‘将军实未尝见绐也。’一笑而罢。川岛名浪速，东邻君子也，初随联军到京，寓东城大市街三条胡同恩宅，秋毫无犯。一日，兵误毁一木凳。川岛乃召房主人，与之道歉，问索赔若干，罚其兵给之。时八国之兵分踞四城，扰攘无已，时闻侵占人所有物，无敢过而问者。今川岛待人如此，愈感之。恩姓与余家为姻娅，故知之稔。乔口勇马之在顺天府署理警政也，不通中国语，假手翻译绅士，多为所蔽。乔口去，乃易川岛，司北京警政。联军退，设协巡局，工巡分局之所由来也。绅士之中有瑞某者，平日交欢川岛，颇窃权威，及两宫欲回銮，大惧，乃约某某往见肃邸告密，力诬川岛有野心。肃邸大笑，谓兄曰：‘瑞某思以一身脱祸，负川岛矣。’后此公任总督，终以滑脱误天下，悲夫。（按：瑞某谓瑞澂也。）余兄之任警务也，于一切措施，多不循蹊径，一时豪强敛迹，有行行且止之畏。一切陋规皆罢之。

……时当承平久，捕务懈弛，强有力者以设赌庇匪为荣，虽三令五申，信尝必罚，无效也。兄乃自访聚赌处，饬分局总办自往抄之，王公府第之设局者，一时敛迹。有溥十者，某贝子之子也，有设赌庇匪之事，弹劾之，囚于宗人府一年。有一宗室崇子后，广交游，独不畏法，设赌局，与西北分局对门相望。局中司法处委员刑曹司员文某，怙恶不悛，婪赃无度，总办畏之，转恃以鱼肉乡里，所以前日有因抄赌得罪之巡警也。兄怒，饬捕崇某，终无敢捕之者。索之急，崇某乃夤缘肃府，趁演剧时，以走票见肃邸，肃邸慷慨无畦町，遂得幸。一日，忽跪地不起。王惊问之，旁人曰：‘无他，将军捕之急耳。’王大笑，谓之曰：‘将军捕汝，我亦无能为力，但不至由我府中捕去。若尔行街道中，须自小心也。’崇气沮，始闭赌局。文某终以墨败，遂撤局差。初，国家设八旗，分二十四固山，即兵籍之制，满蒙汉人皆入之。自庚申后，旗饷日减，生齿日繁，率皆贫窭。庚子之变，饷断者数月，幸川岛招练巡警，多应之，故内城巡警皆旗人，生计赖以少苏。外城仍五城御史之旧，相形见绌，后亦照内城设总局以理之。兄建议推广招募密云小五处驻防，救济无算，有劝肃邸添招客民以消畛域者，又有劝肃邸改用上海租界管理法者，兄笑曰：‘旗人满蒙汉皆具，且有回子、缅甸、高句丽、俄罗斯人，何谓畛域也？今旗人失饷，无以为生，徒要不分畛域之虚名另募，何如因利乘便之为得计也。警务之学甚深，外人管理章程与其本国不同，简陋不足法也。’皆拒也。庚子之役，德国公使克林德死之。既和，要为克林德立石坊于就日坊北，外部任建筑役。

承修之商人古玩铺掌柜人高尚仁善奔竞，一日，石工聚赌于通衢，禁之不止，乃大哄，巡警捕之，被殴伤，因并逮高。时已上灯，兄正由局将归，乃饬暂禁押所，忽有奉宸苑文书至，视之，乃索放高尚仁者。首书‘承修慈禧端佑康颐昭豫庄诚寿恭钦献皇太后仪銮殿钦命要工商人高尚仁’云云，后列庆亲王大学士某某等十余衔。兄阅之，大怒曰：‘此宵小藉势庇匪之惯技，不惩无以安闾阎矣。 ’乃提高至，掷文书与看曰：‘殴警之事，是非曲直，明日讯尔，今杖汝为此文书也。’乃重杖之，置文书不覆。川岛之操警政也，一扫旧日步营诈索闾阎恶习，对待人民以平和手段为归。兄接管后，力守斯旨。时有故习复萌者，辄罪之，虽分局长官多旧日官僚，陋风终难尽革，然与昔日管地面者已有上下床之别矣。忽有建议归并外城者，兄拒之，曰：‘外城袭五城御史之旧，多南省京官，奴隶坊官，秽污街道，动以流言挟之，未可轻于合并也。内城极力整理，外城可暂听之，徐图着手，否则使我内城维新之萌芽夭折矣。’乃止。又有以上海租界章程献者，肃邸交局议，兄仍否认之，曰：‘洋商之于租界，非其治国法也，因陋就简，居留地之公约耳，何足效之？’后复有以招民人充巡警请者，余兄曰：‘庚子而后，八旗生计奇窘，巡警之额有限，除老病残疾外，尽以充之，犹虞不给。旗人习于弓马，奔走是其专长，又有底饷，虽少足以资其养生，化无用为有用，因势利导，未可更张也。或日后扩充外城，再议未晚。 ’事遂寝。”工巡局时代之北京警察史料，罕见记载，此所记于毓朗或有溢美，而可供史家之要删。

又卷五记其任巡警部侍朗事云：“余兄之升任巡警部侍朗也，以吴越（按：“越”应作“樾”）

炸五大臣于火车站，朝廷建设专部，使徐君世昌整理警政始也。工巡局自肃邸丁内艰卸事，那尚书桐继之。未几炸弹案出，改设巡警部，收外城归巡警部直辖。徐君世昌补尚书，余兄与赵君秉钧补左右侍郎。（按：赵氏先赏三品卿署理，后乃真除。）……徐君雄才大度，刚毅有为，内城事仍托之余兄，外城事则托之于赵君秉钧，以张元奇、钱能训、延鸿、吴廷燮等充丞参，规划天下警务，议设警官。余兄力持必作文官阶级，以议者欲以参游都守位置之，蹈步军统领衙门覆辙。兄曰：‘武弁久为社会所轻侮，参游都守，习于卑鄙龌龊，一旦以此名之，则数年之功堕矣。’执不可。乃设文官，议者又欲以六品为极，兄言于徐尚书，乃以四品为之长。退而语人曰：‘我非争巡警之官阶，为保持其人格也。我之任工巡局总监也，厚巡警之俸给，尊其身份，巡警有所关白，我未尝不正容接之，立而与语。委员有慢之者，斥之；巡警有自薄者，惩之。言出法随，从无反汗，一洗旧日徇情枉法之习，以故有所惩无敢为之词者。惟遇事一再审慎，未敢掉以轻心。今设部，用人至伙，旧习相沿，尤易堕落，可不为之维持地步乎？’众以为有见地。会有熟于世故者，以巡警部之名，动关地面，时有革命之徒，日谋发难，脱有事，考成甚大，不如以地面责两厅，改巡警部为内务部，增司，收入内务事项，如前工部所管各项，以为言者。徐尚书商之于余兄，余兄不以为可。钱右丞争之曰：‘堂堂一部，以巡警名之，殊不称。’余兄曰：‘吏部即司官吏事。何如？’钱曰：‘吏非巡警比也。’余兄笑曰：‘理兵事曰兵部，何如？’钱丞语塞，全堂一笑而罢。后卒改内务部焉。……后徐君入枢府，夏令上驻颐和园，暂改在海淀公所办事，间日一会。时余兄正以世爵同醇邸等入陆军学堂听讲，率午刻至煤渣胡同学堂，功课垂毕，急赴海淀堂期，散值即寓侗将军园。次早兴，至徐尚书寓所候其归，详陈内城警务情形，应兴应革，从长讨议。

以公所人杂言厖，部务正繁，无暇讨论，故不得已而出此也。”巡警部之设，毓朗以曾任工巡局事之故，得为堂官之一，于中国警政之初期，自有关系，而对北京内城警察，其关系为特深也。

卷五记其任光禄寺卿事云：“兄之任光禄卿也，甫上任，良酝署署正谢某，即以内务府索武英殿修书匠役供给肉斤稿呈画，兄不可。后谢某一再请，乃使驳之。盖武英殿久遭回禄，多年无修书事，更何匠役肉斤之有也。久之，文书不出，兄促之。一日早起，忽署正恩荣来见，衣服褴褛，人亦颓唐。见时，战栗不能自止，吃吃言曰：‘将军嘱行内务府之文，张大人云不用办。’余兄见状，笑曰：‘尔为人舞弄矣，谢某何不来？’曰：‘病矣。’兄曰：‘张燮君，余夙知之，诚笃君子也，何能有此言？此不过满员多不学无术，相袭成风，故易受侮。

予非其人，鼎铛有耳，谢不闻耶。使汝来，无他，试余之虚实耳，祸则汝受之，事济，享之者谢某耳。’恩荣索索欲抖。问其谢署正每年分尔余润若干。曰二十金而已。笑遣之，嘱其明早同谢来见。次日，荣谢两司员同来，谢果称昨因患病未能来见，曾见张正卿，回行内务府文书事。张堂云：‘将军既嘱行内务府文，速行之，无不用行之语，或书手传言误也。’余兄笑曰：‘尔伎俩只此乎？我昨日固言之，尔故为尝试我也。若隐忍受之，则尔计得矣。我若不受，则委过恩荣，恩荣委过书手，引一乞丐杖而枷之，其事结矣。我非可欺者也。’正驳诘，张燮君至，事乃大白。谢某面赤如火。余兄必欲参之，经大官署署正等缓颊，乃咨部记过焉。异日，该寺归并礼部，张君任礼部侍郎，独嘱谢某不得入署，即为此也。值祭先农坛，光禄寺走福俎礼，余兄以初执祀事，欲从下祭襄礼，此次仍由少卿行之。少卿德本，宗室且姻娅也，托病不行，要赠五十金始可行。余兄怒曰：‘德健堂固姻娅也，穷可助之，未可作贾人态，必须销假到坛。祖俎余自执之，毋庸其过问也。’乃自执福酒，张君执福胙，如礼。事后馈德健堂三十金，曰：‘此为姻娅故也。’德亦赧颜受之。满员固有学识优长者，然贪得畏势志气懦弱之俦，往往为司员所侮，同寅所轻，即此类也。”写来情态宛然。此辈穷官龌龊，可鄙尤可怜耳。李宝嘉《官场现形记》，清末极为读者所欢迎，其内容详于外官，不惜加以逾量之描绘，对京曹情状，则多未知，若是者，尤非其所能写出也。燮君为张亨嘉字，时亦官光禄寺卿，与毓朗为本寺满汉正堂。署正之流，依《会典》不得与各部郎员主同称司员，惟习惯上亦或称之，对堂官而言也（所谓堂司）。

更有可笑者，如卷一记其任神机营委员事，时有“龟蛋阵”之笑柄。据云：“局中有一委员余仁，尝上书请编龟蛋阵。阅其书，乃使兵丁着绿衣，背负藤甲，手握木球，中实以灰，匍匐行至敌侧，立以灰眯其目，云可操胜算。书上，王大臣交营议之。余兄笑曰：‘曩见南苑有袁某献策，所筑成之炮台，缚炮于柱，台周划分若干度，用以射标固易，惟不复能俯仰。

近至火线内，则束手无策。试以余委员此策攻之，当无不胜矣。’众大笑。余仁市井之无赖，自称为天师高足弟子，时以贩鸦片漏税投营，袋中名片，或曰二品衔道员某，或曰四品衔知府某，实则一候选县丞耳。”如阅《官场现形记》所写南京候补道田小辫子向总督上军务条阵一节，妙在王大臣居然交议也。

书中文字上之舛误，颇不乏，如卷五谓自恭忠亲王“摄政”（奕曾加议政王之头衔，然不得称摄政），谓徐世昌以巡警部尚书“入枢府”（徐于光绪三十一年五月即以署兵部左侍郎在军机大臣上学习行走，至九月授巡警部尚书），谓巡警部改为“内务部”（光绪三十二年修订官制，巡警部改为民政部，其时有内务府在，部固不能亦以内务名也。内务部之名词，至民国始见），卷六谓梁敦彦以“尚书”副毓朗赴厦门欢迎美舰（此光绪三十四年事，时梁氏犹为外务部侍郎，尚书则袁世凯，使还值两宫大丧，袁旋罢，梁始擢尚书。又“率”梁云云，亦嫌失词，梁氏同受使命，非随员也）。卷七谓盛宣怀回“交通侍郎”任（交通应作邮传。邮传部之改为交通部，亦民国事），皆未遑致详。

杏轩偶录《杏轩偶录》，一册，不分卷，安陆卓从乾著。其《自跋》云：“余幼喜吟咏，脱稿辄弃，散佚者十之九。族孙少仪爱余诗，搜残拾坠，汇为《杏轩诗钞》八卷，屡促刊行，未果。阳新刘芸甫见余《杏轩偶录》一册，谓为昔贤《草堂笔记》之遗旨，亦屡促刊行，以志鸿雪。

余重违二子之意，因先以此付印云。安州卓从乾清渠甫识。”此书署第一册，惟未见第二册以下，就跋语观之，盖付印时仅此一册，以后尚拟续撰，未知更有所成否。

此书所记多鄂中事，其叙咸同军事、其家遭乱离诸状，及宦皖于宣统辛亥，奉差至东流县值民军到县情形，均可备史料。叙光绪间湖北学政赵翼之（尚辅）按试德安、武昌两府事等，亦有可观。

书中有云：“前清咸丰辛酉拔贡陈西轩，安陆之老名宿也。……年五十，始倦游，家居授徒。余方十岁，随两叔父受业门下，并寄膳宿。师母江怜余幼，每至夜阑灯灺，见余尚咿唔窗下，寒风吹窗，纸声与书声相和，母必手赐苦茗一杯，间赐汤点。同学数十人，皆十年以长，文名藉甚，见余师及师母常呼余乳名，亦随而呼之，甚至门下之老仆亦然，余皆应声如响。及应童试，师始命余名为从乾，一试即游庠序，而师及师母与同学诸君，仍呼余乳名如故，余以听惯不觉也。其后赵学使调余至鄂垣肄业经心书院，而师母之长子祝方，知福建瓯宁县事，以板舆迎，母惮道远未赴。母之次子池方，由东京留学归，充湖北省东路小学监督，始迎母至鄂垣就养。余时趋母寓拜谒，母仍呼余乳名，余闻之甚喜。又十余年后，河方以特科（按：或指留学生考试）擢主事，升佥事，供职京师，迎母至都。余因鄂督保送，亦至京会试（按：似指考职之类）。抵京后，即往谒师母于京邸。师母一见余，即大笑，仍呼余乳名曰：‘经儿已蓄须耶，胡为而至此？’余敬对讫，时池方侍侧，笑谓师母曰：‘卓君年届五十，行将作民父母，愿大人勿呼乳名，改呼官名可也。’师母复笑曰：‘余记忆力最差，恐今日呼官名，明日仍呼乳名耳。’余曰：‘师母如母，呼乳名甚善，勿劳更记官名也。’余自出京后，宦皖者三年。入民国，株守鄂垣，未见师母者又十余年，而师母年已八十有八矣。

客岁师母病中尝问于祝方曰：‘昔日及门弟子今存者几？’祝方历数李君、耿君、蔡君及余，并言近状，年皆六十以上。师母曰：‘四人中惟经儿太偃蹇耳。 ’”读之令人油然生感，可与汪辉祖所记一节合看。（《病榻梦痕录》卷下乾隆六十年乙卯六十六岁云：“二月十七日，郑又亭师卒，年八十。师视辉祖犹子也，见呼名，拜不答，言必讲学，道家事则纤悉周到，宛然骨肉。辉祖赴楚，师命之曰：‘利不如名，须做好官为要。 ’楚还，师甚喜，一日语辉祖曰：‘阿孟不知礼。谓吾宜呼子字，吾以子事吾谨，不肯薄待子，故他弟子皆称字，子独呼名，阿孟何足知之。’阿孟，师子王宾小名也。辉祖对曰：‘呼名，分也，且辉祖不逮事父，父在时廷师训诲，见师如见父。黄发先生，白头弟子，得有此光景，是辉祖大幸也。”师太悦。）

张之洞，相传有购古物受欺事，见于记载，如易宗夔《新世说》卷七《假谲》第二十七所述云：“张香涛于光绪中，以鄂督入觐，偶游海王村，瞥见一古董店，装潢雅致，驻足流览。庭陈一臣瓮，为陶制者，形既奇诡，色亦斑斓，映以大镜屏，光怪陆离，绚烂夺目。谛视之，四周皆篆籀文如蝌蚪，不可猝辨，爱玩不忍释。询其价，则谓为某巨宦故物，特借以陈设，非卖品也。怅怅归。逾数日，张偕幕僚之嗜古者往观之，亦决为古代物。必欲得之，令肆主往商。未几偕某巨室管事至，索值三千金。张难之。询其家世，不以告，往返数四，始以二千金获之。舁回，命工拓印数百张，分赠僚友，置之庭，注水满中，蓄金鱼数尾。一夕，大雷雨，旦起视之，则篆籀文斑驳痕化为乌有矣。盖向之苍然而古者纸也，黝然而泽者蜡也，骨董鬼伪饰以欺人者也。”事颇有趣。《杏轩偶录》所记尤详焉。据云：“清慈禧后晚年，张文襄公督鄂，奉诏陛见。清故事：凡疆臣展觐后，未奉回任之命，不敢出都。时鄂抚端午桥兼署督篆，阴贿后左右，沮文襄返鄂，后左右复向公索巨资，公无以应，由是留滞辇下者几一年。每日无事，携一仆游琉璃厂，自东口至西口，凡古董肆必入焉，厂中人莫不识公者。一日，至某肆，见宅内亚字朱栏中置一缸，形甚古，作八方式。各方皆有字，籀篆隶草，各体俱备，似陆续题跋者，而碧苔紫藓，斑驳陆离，字迹模糊，读不成句。缸口缘边微有缺损处，露极细赤丝，洵为巨石凿成者。缸内注水，夏不涸，冬不冻，蓄五色金鱼数头，游于萍藻之际，甚自得也。公爱之，问于肆主曰：‘此缸系何代所制？’肆主曰：‘余儿时闻先祖与某贝子博，贝子负万金，以此缸作抵押。先祖得之甚喜。相传为明宫禁中物，闯王入宫，但捆载金银珠宝而去，此缸欹于阶下，弃不顾，由是流落人间。至于制造何代何人，实无可考。’公问售价若干，肆主曰：‘先祖遗言，凡宗室懿亲八旗阔老来购者，必须万金以外，若遇清廉士大夫而又好古者，价可略减。今观老先生囊橐萧然，岂能复购此物耶？”公笑而去，返寓后，向各老友挪借五千金，明日持交肆主。肆主固不受。公曰：‘此缸幸遇吾能识之，故以重价购，若京中之拥巨资者，未必肯一顾也。’肆主曰：‘凡物诎于不知己而伸于知己，今既遇公，岂可贬价以求售乎！’公笑曰：‘此金可暂收，后当补给也。’越日而公回任之命下，遂以厚毡包裹石缸周身，雇八人舁置专车之上，同载抵鄂，即陈于后庭书室之外，仍以朱栏护之，立招鄂中官吏之博雅者来相参考，若梁臬司星海、黄学使绍其（按：基应作箕）、纪山长香葱、杨广文惺吾诸先生，皆莫知此缸之朝代，惟同声赞叹为莫名之实物而已。

某夜，公方被酒卧，忽大雷雨，暴风挟冰块，如万箭齐发，直射书室，玻璃俱碎，彻夜檐溜如悬瀑布，有倾河倒海之势，公拥被不觉也。晨起至庭前，见八方式之古缸，悉委地为泥涂，金鱼三四头，皆拨剌沟渠中，困顿欲死。公懊恼者久之。忽传梁臬司至，公衣冠出见。梁问曰：‘昨夜古缸无恙乎？’公曰：‘已物化矣。’梁方代为惋惜，公掀髯大笑曰：‘五千金何足惜，使当日肆主定索万金，吾亦必与之矣。今而知貌为高古者诚不足与真金石并寿也。 ’”所记为一事，而颇有异同，其可信之程度若何，姑不论，要为有致，亦可作小说读也。士大夫好古负精鉴者，如毕沅、潘祖荫、翁同龢辈，亦有受欺之传说，皆所谓君子可欺以方欤！瓜棚闲谈旧时教官（各府厅州县之儒学教授、学正、教谕、训导）之职，责在教士，浸久而所以施教者渐为具文。儒官清苦（其间亦有号为美缺者，而多数以贫瘠为苦），其贤者犹守固穷之义，以学行为士流所重，不肖者则以滥贻讥，为师儒之玷，轻侮所集，有自来矣。而溯其设官本旨，固足重视，虽久成闲曹冷宦，其文献之考索，犹非无意义之事。若资料出于曾任教官者之记述，尤为亲切有味。清人如浙之陈其元，道咸间历任训导教谕，所撰《庸闲斋笔记》中，言教官事颇多，于一时人物及趣谈，可供循览，惟此书为有名之笔记，流行弗替，读之者已伙，无待不佞特为绍介。其后如陕之高照煦，川之曾肇焜，均尝任教官而有笔记，亦考索教官文献者所宜留意（曾书自记为教官事尤详）。二书流传未广，知者不多，似已有若存若亡之势，爰亟为介述，庶亦无负其作书之苦心也。

《瓜棚闲话》（《{瓜瓜}园藏稿》之一），一册，不分卷，筠连曾肇焜（原名肇堃，字次乾）撰，丙寅（民国十五年）印于北京，财政部印刷局承印。曾氏自序而外，书端并列有题词若干则，如王树枏题云：苜蓿阑干寄此身，谑言庄语座生春。闲来一卷瓜棚话，汉朔齐髡有替人。赢得宽闲岁月多，不知身世有风波。占晴课雨瓜棚下，便是君家安乐窝。

年来袖手看乾坤，挥麈清谈道自尊。爇酒煎茶饱闲散，种云锄月长儿孙。

称其闲适与善谑。高树题云：“今天下一滑稽世界也，无一人不滑稽，无一事不滑稽，与其庄言之而使人痛哭，不如滑稽言之而使人欢笑。瓜棚下喋喋不休之老叟，其东方朔之流亚欤？观世事而烦忧不已者，请展卷阅之。丙寅二月，七十九岁叟珠岩山人高树拜读于京师。”

更专论其滑稽。他题者亦多及此。此书之风格，可见大凡。

其自序亦以滑稽出之，文云：“客有问于余曰：《瓜棚闲话》何为而说也？时局坑人，世道陷人，豺狼食人，荆棘刺人，夜叉殃人，牵劫吓人，言语笼人，行事欺人，阴险弄人，算盘打人，风波怕人，仄路拿人，尘垢污人，富贵畏人，道德缚人，礼法拘人，蛇蝎毒人，利禄杀人与？曰：非也。阳光射人，热气蒸人，蚊虫咬人，虮虱嘬人，风声急人，窗隙吹人，雨声愁人，屋漏滴人，茶水胀人，肚皮饿人，柴米需人，日用焦人，室家累人，子孙缠人，催债有人，还债无人，债主多人，收债逼人与？曰：亦非也。矢墨磨人，秃笔恼人，无纸求人，洗砚呼人，文字祸人，诗书负人，笔墨苦人，虚名害人，骨气傲人，贫贱骄人，酒色迷人，赌博误人，黑犬闹人，母鸡吵人，鸽子惊人，炮响震人，钟撞醒人，鼓打催人与？曰：皆非也。客憬然悟冁然笑曰：有是哉，知之矣。阎君饶人，判官兑人，牛头认人，马面容人，岁月宽人，渴睡眠人，枕头硬人，席子锥人，老烧醉人，叶烟熏人，南瓜爱人，黄雀娱人，乌鹂解人，八哥唤人，凤仙招人，胭脂媚人，行步劳人，久作困人，多说倦人，不言闷人，风月主人，江湖散人，诗酒闲人，宇宙达人与？曰：如君言，或有之，未尽然。余实名教罪人，天地废人，质诸今人，必曰是人。夏初种瓜一本，藤长丈余，花数十朵，结瓜二枚，无盘飱，戒家人勿摘，恰当书案。如胆瓶插花，瓷盆茂草，绿荫满床，翠余书帙，心目间常饶生意。回首十余年，俯仰皆成陈迹，宾朋问答之言，宛然如昨，未尽遗忘，课孙之余，书以自遣。柳上鸣蜩，夜间蟋蟀，孰使之然哉，亦行乎其所不得不行也。然于戒烟一事，反复详言，盖记实，非仅戏谑徒聒人耳。幸当日与居游者，或五六年，或六七年，知我无成心，谅我无成见，洞洞空空，妄言之亦妄听之，是以相处久而免于罪戾。客凌烟阁上人，工弹丸术，悉脱离之方，欣然而退。客为谁，屯乡詹二子恒也。己未仲秋， {瓜瓜}叟自序，时年六十有五。”（己未为民国八年。）尤见其人之风趣，然此书不可徒以游戏文章读之也。其自道任职教官之经历，多有史料之价值，匪仅以诙谐见长，而于戒绝鸦片烟癖一事，亦本躬历而津津乐道之，可资同癖者之参考。

曾氏以岁贡入赀，得选授叙永厅训导。其记得官及到任时情事云：“余忝为叙永厅训导，陈芷芗太守（先沅）之力也。光绪戊戌以岁贡出筠学，己亥芷芗计偕北上，托于五城水局，谋保花样（所谓花样者，即尽先选用等字样也，虽出贡，无花样终身无选缺之日）。……旋付局费三百六十金，同乡官印结费六十金，得保遇缺选用。癸卯十二月选授叙永。甲辰……赴省领凭，端午前一日到任，后一日赴沪送考，署是缺者已先往泸。时林实仲君（和观，筠连人）任江安县训导，江安亦沪属也。谓君系实缺，为日正长，署事者至未久，新生册费（即院费，教官三年两考，所望以赡家者赖此耳）得六成，君得四成。余闻之曰：‘谨闻命矣。

窃有一言，关系甚巨，如鲠在喉，必吐乃已。焜虽外行实甚，然亦尝奉教于君子。凡开棚而新任赶到者，彼此合办，院费平分，若未开棚，或已毕试，则视有无交情，多寡随送，断无必分之理。今焜来此，不第棚未开，文宗亦未按临，今遵先生命，不平分，且多分。夙闻人言，将钱买行家，不闻将钱买空子（空去声，空子犹外行）。署此缺者，世家巨族，累叶司铎，窃恐余少得钱而反得空子名目，先生必不以此视弟。然事已允行，自无异言，惟不能不剖明耳。’宾仲曰：‘从来无此办法，万不意君能俯允也。彼自感君厚情，即知者亦称君多情。

适闻高论，君诚达人也。’五月二十五日回叙永。后二日，永宁县刘茀生大令（肇烈）招饮，席次突问曰：‘尊处前后任事，太尊似有所闻，恐彼此不便。’余云：‘无甚事，太尊何以即闻？纵有甚不了事，父台（凡生监及职员称本省知县班）为民之父母，手面手背皆是肉，必不使治晚（职官对本省知县自称）下不去。且门第单寒，即一官半职，甚不易得。’余知茀生与署事者有旧，故云云。（与署事者有何计较，官场故智，每假影响之谈以吓人。）茀生乃谓无他，署事者来未久耳，欲得一月学谷。余云：‘值几何，乃亦费父台清神？皆治晚不善处事，未免可笑，只到任缴凭（文凭必交本管上司转缴）公文已申府尊，若于治晚无碍，固无不可。’茀生曰：‘有何碍？可明告。’余曰：‘秩虽至卑，领凭到任，亦有限期。如改迟一月，顿易前文，府尊将谓我何？如欲更易，必父台往取。’亦甚热心，即差帖领取，原文不得，仍须余请领始得。（话虽说明，手续应尔，万不可冒昧从事。）非不知即迟一月，仍在限内，无损于我，而我故云然者，或使不至外视我耳。此外帮增补廪出贡各项，亦仅数十金，亦欲照四六分，不禁笑曰：‘父台天断，治晚曷敢方命。特今年恭逢慈禧太后七旬万寿，内外大小文武官员，皆覃恩加一级。训导虽朝廷不甚爱惜之官，亦在应得之列，自应平均十分，与我四耶，亦与我六也。父台天断。’说犹未毕，时书启黄雨生君、委员田季强君在座，齐声重言曰：‘太过细。’不曰见小琐屑，而曰太过细者，官场极有含蓄语。”岁贡例以训导候选，然选缺甚迟，加之捐花样者多，若听其自然，不捐花样，真终身无选缺之日也。入赀五城水局而保遇缺选用，亦其时捐花样之一种办法。至其与署事者关于册费等交涉，看似鸡虫得失，然穷官养命之源，当其事者不容不重视耳。（《官场现形记》写蕲州吏目本任与署任之争节礼，虽形容不免过火，亦可参阅。）生员得贡生，谓之出贡，附生补增生，谓之帮增，均习惯用语（增生、附生补廪生，即曰补廪）。教官于此，亦有陋规可得，四川学政按试各属，叙永厅属生童亦在沪州考试，故教官送考至沪。永宁为叙永厅属县，附郭，太尊、府尊均谓叙永厅同知，盖时以知府署此缺之故，或通常即以府体尊称之。

所谓新生册费（亦称院费，或曰院规），指童试新入学者呈学院年貌册（履历），由教官给册（盖印）填写，挟之以取新生之陋规（含有贽敬之意），为教官极重要之收入。教官之不肖者，每横施勒掯，以满欲壑，甚至演成恶剧。上期介绍之卓从乾《杏轩偶录》，有记湖北德安、武昌两事，均以教官勒掯新生而起，亦属一种史料，兹并录于此。据云：“万县赵翼之先生，以名翰林督学楚北。光绪初试德郡，拔取新生百余人，将行簪花谒圣礼。时新生皆着新衣冠，齐集贡院门首，听候点名。有甲乙二生，冠飞绒冠，披红绫彩，着金边蓝衫，履贡缎朝靴，如只鹤之立鸡群，意气扬扬，甚自得也。忽一声炮响，重门洞开，有红缨吏二人，捧二白牌而出，悬于头门之外。人争视之，见牌上大书‘某某二生（即指甲乙）亲供履历与府县试不符，显属舞弊，著即行褫革衣顶，除学藉名，另以佾生某某升补空额入学’等语。甲乙二生，闻之如霹雳震耳，魂魄几失，当即自裂其衣冠掷地，抱头鼠窜而去，合郡喧传以为异事。按：新生入学时，亲填履历，向多临时更换一二字，教官但贪其贽敬之多，并不挑剔。此次某甲恃乃伯现任尚书，曾屡简学使，不肯多出贽敬。某教官以孝廉出身，狡而贪，甚啣之，遂挑剔其履历有一字不符，传生更正，以为挟制。而某甲自恃能文，又以向未闻有因履历一字不符而革新生者，遂不赴。某乙履历亦有不符之点，教官遂并传二生，以示大公。而某乙又恃甲为护符，亦不赴。教官大恚，遂于簪花日以二生履历不符面禀学宪赵公，谓二生既舞弊于前，又抗传于后，理应斥革，故有此举。惟某乙因恃甲之故，以小事而自误前程，受此奇辱，愤自经死。甲之族人亦大忿，伺教官出城恭送学使时，要于道，朋殴之，群以掌击教官之面尽赤，并碎其肩舆，掷其补服朝珠以泄忿。教官反奔，泣诉于学使。赵公驻舆谓之曰：‘此事汝自取，何尤于人？但侮辱师长之风，亦不可长，吾当饬提调官查明严办。’言讫遂行。教官怏怏徒步返署，不复送学使矣。赵翼之先生素以长厚见称，在德郡竟革其自取之新生二名，人皆讥为狐埋狐搰，不意按试武昌，亦有同样之恶剧焉。有新生田某者，邑之新富户也，由院试头场而调覆而合覆，人皆无异言。及至簪花之日，田宅贺客盈门，并预备旗伞鼓乐，绿呢官轿，以迎新生。时田生已着青衿赴贡院守候点名矣，忽有教官某亲至田家坐索贽敬数百金，而廪生之劣者亦纷纷向田宅索酒席费百数十串不等，田家请俟新生簪花回家后再议。教官等知簪花之后则无可要挟也，遂趋入院，面禀学宪，谓人言田某此次蒙取入学，实由贿通内外而成，请加面试，赵公当命以卷给田生，面出一题，限三百字，以一句钟完卷，并命田生坐于大堂公案之下。时新旧各生，围观者如堵。田生展卷搦管，半晌不下笔。教官催促甚急，田生曰：‘如合全体新生面试，全亦决不让人，今独面试余一人于万目睽睽之下，余实无急就之才。’遂掷笔起身，双手自取其金顶新冠置于公案，交白卷而出。田生甫出头门，而褫革之牌已随之而挂出矣。田生回家，见贺客星散，门可罗雀，家人皆垂头丧气，无与共言者。愤甚，遂售屋一栋，指捐四川知县，到省一年即署万县。适赵公回籍省墓，田生执弟子礼甚恭。德郡已革之新生某甲，后以府案首入学，进京省视伯父尚书公，适赵公亦进谒在座，尚书公当命甲拜赵公，仍受业赵公门下。观于田生与某甲之事，人苟能自立，一时之小得失，原无庸介怀，乃德郡某乙欲遂入学之志，竟以得而复失自戕其生，岂非匹夫匹妇之自经于沟渎哉。”某甲后以府案首入学，可一吐气，田生多财，贵由于富，尚难并论，二人对赵仍执弟子礼，赵或不免恧然乎？赵名尚辅，字汝襄，翼之其号，光绪九年癸未进士，十四年戊子以翰林院编修简湖北学政，十七年辛卯任满。文中所谓贡院，非乡试之贡院，盖指学政按试之所，从其地俗称也（应称试院或考院）。

曾氏记为教官事有云：“余以岁贡得官，光绪癸卯冬选授叙永厅训导。甲辰夏到任，三年，葺署中墙垣，及于门神，亦使之焕然一新。许生东凡见之曰：‘先生宜题联以点缀之。 ’因走笔成一联云：‘富贵如浮云，官比芝麻由自己。春秋多佳日，盘添苜蓿又逢丁。’未几宪政编查馆议，教职双缺裁训导，如教谕出缺，即以训导移补，后永不选训导。适龚味三出缺，余应移补，杂款一并归入，其后厅改永宁州，则教谕宜改学正。将封印，藩司颁发木质钤记。

安生象卿来贺，谓广文先生例必三次俸满，始获迁擢，今先生际遇非常，自吾郡设教官以来，未有如先生者，请志数言，为士林佳话。余曰：‘仆性卞急无涵养，凡事急迫，故天亦以急迫报之，俗有两步拿来一步走之谚，是之谓矣。十余年之事，数年做到，徒成笑话耳。’因成一联云：‘世界翻新，始得一官非半职。堂皇依旧，甫经六载已三迁。’凡教职之印，正副两斋共之，是则一人仅半职耳。若不立宪，则终惟半职，不改州则仍教谕，应移住其署，未移，尝戏语人云：‘所最得意者，惟联中之春秋多佳日五字。盖丁祭外有龙王火神川主诸小祭，不然，敢云多哉。此五字活绘出老教心理，将来必倩名手绘一图。所绘为大瓦盘一，苜蓿尖堆，牛脯羊蹄豚肩，满贮土扣碗，罗列成行，名之曰《春秋大嚼图》，以示子孙。’闻者咸大笑不置。”春秋大嚼，的是教官妙谑，前人所记，如刘廷玑《在园杂志》卷二云：“关夫子殿额，多用‘志在春秋’。鄜州刘广文（峒）自嘲曰：‘此四字似可移书苜蓿斋中，专为吾辈而设。吾无奢望，惟望二丁祭得肉食耳，是亦志在春秋也。’闻者绝倒。又有谑广文一联：‘耀武扬威，带裤打门斗五板。穷奢极欲，连篮买豆腐三斤。’裤连篮，更觉形容过甚。 “

梁章钜《楹联续话》卷三（《佳话》）云：“王惕甫（芑孙）将赴华亭教官之任，吴穀人先生以联赠之云：‘儒以道得民，此官不贱。学而优则仕，如日之升。’又郑六亭（兼才）自题学署云：‘天子命之教，人才系此官。’皆可为司铎闲曹吐气也。相传有学署旧联云：‘漫道官闲，二十一史繁难频判案。谁云署冷，三五六经鼓吹自排衙。’亦自新颖可喜。 “

陈其元《庸闲斋笔记》卷十一云：“校官为冷官，自撰楹联，或嘲或讽，多有可发一噱者。李时庵教授题大堂联云：‘扫雪呼僮，莫认今朝点卯。轰雷请客，都知昨日逢丁。’傅芝堂学博则云：‘百无一事可言教，十有九分不像官’。此二联早脍炙人口矣。屠筱园教授所书，则‘教无所教偏称教，官不成官却是官’，自嘲中却有身份。陆定圃教授则云：‘近圣人居大门径，享闲官福小神仙。 ’亦有味。沈秋河司训门联云：‘读书人惟这重衙门，可以无妨出入。

做官的当此种职分，也要有些作为’。则棱棱风骨，读之令人肃然起敬也。”有庄有谐，可以合看。其自占身份语，亦解嘲语。以儒官膺教士之责，此官原不贱（明代教官可充乡试主考），相沿而职渐不举，遂为讥笑之资，其中固颇有人物也。陈其元《戏改旧传嘲内阁中书诗》（莫笑区区职分卑，小京官里最便宜。也随翰苑称前辈，好认中堂作老师。四库书成邀议叙，六年俸满放同知。有时溜到军机处，一串朝珠项下垂）以咏教官，诗云：“莫笑区区职分卑，教官亦最占便宜。春秋两季分肥胙，督抚同声叫老师。遇考可求优行代，束脩不怕上官知（教官填册受贽，相沿成例）。有时保得京衔者（余以劝捐得保詹事府主簿衔），一串朝珠项下垂。”

亦见《庸闲斋笔记》。“春秋肥胙”，亦即“志在春秋”、“春秋佳日”、“春秋大嚼”之意也。

（老师为教官之通称。长官亦称以某老师，教官当岁考之年，定例亦须考试一场，以观其文理是否荒疏。浸成具文，每倩诸生代为之。优行谓举优行之生员也。详《庸闲斋笔记》。）由训导（从八品）而为教谕（正八品），是升擢，由教谕而学正（亦正八品），头衔虽改，阶秩依然，不得谓之升擢。

曾书又云：“晓窗一觉，满室清辉，偶检残书，得寄张毕三君函稿，阅一过，不禁哑然。

冷宦情形，可于此征之。五月五日至永接印，甫一日，即赴泸送考。六月返永，有可略述者。

兄闻之当浮一大白，月收学谷三大石，并无秕壳，有仓一廒，似容二十大石，必恢恢有余，并风簸斗筐石碓等一应俱全。佃户一十六家，铁板租，天干水潦，无颗粒求让。前月半来送新，一大升白米，二斤四两猪肉，如禁屠宰则以掌官（雄鸡俗呼掌官）一只代，一壶酒，赏钱一百文，足数不扣底，该门斗陪吃饭一顿，只贴赔海沙向料。细细算来，可得米小半升，酒半壶，尚有莱菔汤大半碗好进润。试问大观园庄头乌进孝有如此厚道否？喊整米一人，工钱百二十，一日足整一十大斗。尤可喜者，每日只吃两顿，又无烟钱，欲依我县规矩，待他吃三顿，又恐三学中朋友笑话罢了。租虽不多，收来不一，有纳米者（红岩饭米，老军营酒米），有纳粟者（两河口），有纳价者（水尾照市价多合二百文），有纳禾者（非禾，谷草也。），如此情形，岂不居然一个老肥哉。曾拟联二：‘除民胞物与无事，忝圣域贤关中人。 ’‘半盘苜蓿新尝味，一颗芝麻大比官。’求兄教正，如以为可，则过年写来贴上，配着新画胡秦二大师，岂不热闹。秋祭该下官办理，祭品银三两。香帛在内，办九大碗，鸡鸭膀扣海参带丝蛋，兔子，以猪肚反转，翦纸作耳，无汁者以红纸翦圆铺碗，垫以瓮菜，干鱼每祭二十斤，下官差帖问照磨，该照磨即签饬渔户照案呈缴。必择一最肥大者，祭孔二先生，余以一鱼如二指大，宰十点八点不等。此九大碗必送府老爷，吃了不发梦颠。猪四，案定每只六十斤；羊四，案定每只二十斤；牛不计斤。最可笑者，九房牛肋巴九皮，始以为必有点肉，殊冰清玉洁未足比其干净，而九房硬要，曰成案，曰定规。’是书书于叙永铎者，为光绪甲辰八月也。”此一幅教官生活写真也（惜所用方言未尽注明）。

教官旧无调署之例，光绪间乃有变通办理之事。曾氏光绪三十三年丁未以叙永厅训导调署泸州学政，援新例也。其所记云：“前清教职，除三次俸满者得擢升外，不似州县之缺，有冲繁疲难四项，因地因人，可以调署，教缺固无冲繁疲难也。叙永厅自设教职以来，惟焜得调署泸州学正。泸州是缺从前亦无有调署者，此例光绪中王之春藩蜀时变通办理，后即援以为例。”又云：“李翰仙大令（肇沆）主永宁盐务，初至，饮同僚，时邓奕潜太守摄叙永同知亦与焉。席次，太守以余为旧雨，殷殷道故，知广文清苦，惜余之大才小用，问岁入尚足支持否。余避席曰：‘焜不敏，承问敢告，凡庵坛寺观，一二单人，月食谷三石，自可绰有余裕。朝廷尊崇圣教，文庙不比庵坛，住持不用僧道，本无后为大之义。且许挈眷，自不免有生育。焜有五男四女两媳两孙，三石谷似不足矣。’翰仙曰：‘太守在此，君何忧？’太守亦唯唯。未久调署泸州学正，是年丁未八月也。”盖泸学缺分较优，曾之调署，官场所谓调剂之性质耳。可与此川省事参看者，有陕湘之事。

米脂高照煦《闲谈随笔》卷三云：“凡教职新选者，凭到省后，奉檄调进省考验。在抚院作一文一诗，曰考见；面呈履历，曰验考；验后即给凭。再赴藩台，以凭换委，即赴任。

到任后连闰扣至六年，为验看期。由县而府而道而藩而抚，各处俱有花费。此则与佐杂同，但佐杂尚有调署，而教官则从未闻有调署者也。予到郃阳教谕任，仅二年余。然旧章合前任计之，虽数日亦不恕也。故合前任宜川训导时计之，今年冬为二次俸满验看之期。因晓峰柩尚未归，于二月中旬赴省。闻有先期预请验看之例，因向藩司房吏商之。只为节劳省路费计。

时文芝亭与五儿增逊俱馆署藩司升吉甫署，夜坐闲谈，予曰：‘晓峰以此微官，竟株守以死，予思之辄寒心。而舍此又无以为生，惟能就近调署，当可以老教官终身焉。 ’此言特戏之耳，陕西从来无此章程也。乃芝亭等次晚来寓，欢言曰：‘今日见升方伯，谈及调缺事，方伯曰，前日有榆林府教授史某，曾面求调缺，予无以应之。此可对调，则两人俱就近。’予遂走商史雅先，亦大悦，遂调署榆林，较郃阳教谕虽更苦，而路途则近多多矣。于此益信凡事有定，不假人谋也。雅先名采风，兴平县人。 ”（此则关于调署一事而外，所记亦属教官制度，故并录之。晓峰为其弟之字，卒于咸宁县教谕任。）此陕省事。宁乡廖树蘅光绪二十五年己亥以新选宜章县训导调署清泉县训导。因办理常宁水口山矿务著效，不能易人，清泉地近，便于兼顾也。其自订年谱是年（六十岁）云：“是岁俞公（按：湘抚俞廉三也）以宜章距常宁远，不能兼领矿场，咨调清泉训导，清泉缺较优美，余辞焉。公不可，曰：‘与君无私，无庸辞也。’”此湘省事。凡是均清季教官调署之掌故。

其自道戒烟之经过，亦有致，法甚简单，盐汤一味而已。据云：“光绪丙午禁烟诏下，自职官始，余以亲知佽助，得入赀为训导。于是一介穷儒，乃得大成殿行走，管理红墙一带，统辖文武生员之职权。几生修到，岂偶然哉。倘因嗜好褫职，至掷黄金于虚牝，室人纵不我谪，何面目见故乡父老耶。腊月八日，粥饱胸中，味余舌本，四儿出行，见煌煌禁令。午后四时，归言其略。余方手烟泡，立即抛弃之，取素所征求之戒烟不用烟无上妙品，以盐水代茶。瘾虽日须一二两者，半年无间，即可永脱黑籍，绝无所苦，况余之昼夜仅八钱耶。果明年丁未正月八日，许生仲昌以五贡朝考北上招饮。午前十时，马聘三大令之长公子肖三暨其中表王君鸿恩来，命出烟具，任两君恣吸，余居然一个土地。伻来敦请，乃肃然起曰：‘尊者赐不敢辞，是以久久盘踞，咄嗟便办，今有请能许我乎？’余谓曾阅客柬，无一弹此调者，主人翁烟膏烟具罔不精美绝伦。今为满月之期，绝不致有涕泣呵欠之状，为两君羞。两君惊闻满月，不知所谓，万不料烟霞仙子竟于是日掉头不顾，弃我如遗，大有一十二万年再结不解缘于花天酒地之意。戒后一月，照磨何君炳如，一见惊曰：‘先生迩来服何药物，气体迥异曩昔？’余曰：‘君银海生花耶？仆乃浮肿耳。’曰：‘有别。若按以指起微窝乃虚气，否则真体内充，精力弥满。’余曰：‘否否。仆寒士耳，窘于赀，与阿芙蓉不可须臾离者十有九年，未加澄清之功，烟渣烟灰烟矢，悉入脏腑，以致畅于四肢，达于面目，即非浮肿，即灰渣之充塞使然，力按之则冥顽不灵者，积厚故也。 ’”此言其戒烟之动机，与以盐水戒烟之成效，而杂以诙谐语。烟癖戒除者，每有心广体胖之乐也。又云：“士子考试，名次之高下，自凭文字，然自来士子出场，有问以若何得意者，不曰污卷或曳白，即曰渴睡稽延，盖预为名落孙山恐为人讥笑之地也。余深鄙焉，故必实告之曰：题尚典故，腹俭不能称题，或题未讲明，实做不好。若榜上无名，只好用点工力，绝不托故以自解。今之名列黑籍者，亦犹是也。与人言辄曰因病吸烟，谓非烟不足以疗病，余深鄙焉。有问我者，必明告之曰，无事消遣耳，不归狱于病也。余之戒烟不用烟为无上妙品，用盐水不杂以他物，其味与平日之饮汤无异，不因戒烟多加。烟仍照常吸食，不因戒烟骤减，日需一二两者，每晨饮一瓯，半年无间，自脱然无累，综计半年一百八十瓯耳。余力求速效，用以代茶。遂漉沙取其洁者，贮小瓷盒中，思饮茶，冲白水服之，淡则以指甲挑盐少许，咸则加白水若干，及烟泡安稳风门，不即吸食，必先以舌　盐知味，一气呵成，实行一月，竟不我念。烟之与余为十九年至好，一旦绝交。”此言服盐水法，至其不以病为成瘾之藉口，语亦豁达。

又云：“烟毒之于人甚矣哉，苦力者戒难，苦力而认真从事者戒尤难。常见苦力者每吸一粒，聚精会神，紧闭牙关，一丝不溢，非力透眉尖毫未不止。其戒之不易，实自认真而来。

余知其然也，吸食之初，即未下咽，不过藉以自遣，消磨光阴，不敢认真，早为脱离预算。

是以欢迎巴将军方壶子白水翁，接洽一月，阿芙蓉似羞面见人，遽与我别。十九年至好，未免有情，我尚歉歉于心，恐其复返，令巴将军等远送两月有余。初别时无甚苦，惟觉股肱肩背间气滞不行，然如好鼓无须重捶，不劳麻姑之爪，似拍洪崖之肩，亦即黑甜乡莫知所之，迟明乃醒，并扫毒药剂，不名一钱。追思后果前因，皆余不认真之故也。”认真不认真之说，可味。

闲谈笔记

清季教官所撰笔记，上期既述《瓜棚闲话》，兹即继以《闲谈笔记》。《闲谈笔记》，一册，凡四卷，米脂高照煦撰，北京斌兴书局印。其《自序》云：“予懒学好谈，且好取人之谈复对人谈，更好取人之谈不择人而辄复与谈。今年六十矣，愈好谈，但好听人谈，往往不能取人之谈复对人谈，无他，忘矣。尤可怪者，前数十年所谈者，尚未尽忘，近一二日所谈者，恒觉易忘，因订此本，命名曰《闲谈笔记》，淫媟者不可记，妄诞者不必记，惟取前此之谈，以及后此之谈，或手书，或面晤，其确实可谈者，一一记之，以冀勿忘予所好谈者已耳。光绪二十四年五月初六日，朗轩叙。”

其门人贺锡龄序云：“吾师高朗轩先生，近代教育家也。国朝以科第取士，自开国至今，二百四十年，米邑登甲榜者仅三人。嘉道咸三朝，本省乡试，六十年不开科，可谓鄙塞矣。

光绪中叶，己、庚、辛、壬、癸、甲、乙，七年之中，捷春闱者五人，至秋闱，则抡元夺魁，接踵相继，皆吾师及门弟子也。吾师设帐授徒，垂三十年，施教因才，尤善讲说，甲申、乙酉主讲圁川书院，每登讲席，执经环侍之士，室不能容，窗前户外，侧足窃听者，项背相接，校阅课艺，旁批顶批，指示周详。游其门者皆争相砥厉，以故学业精进，日异月新。边僻下邑，而科名之盛，冠绝一时，非偶然也。吾师所著诗文，久已行世。庚子夏季，自郃阳归里，以《闲谈笔记》相示，记中所志皆陕北近百年内轶闻琐事，语多浅显，事皆翔实，先生自叙弁言，谓淫媟者不可记，妄诞者不必记，文艺之绪余，亦可见学术之纯正矣。即付梓人，以飨后学。甲午进士湖北即用知县受业贺锡龄谨志。”

又卷端并有《朗轩列传》（节录《陕北献征》）云：“高照煦，字晓春，别号朗轩，米脂人，同治癸酉举人，光绪庚辰大挑二等，历任郃阳、宜川等县教谕，调署榆林府教授，卒于官，年六十有四。九岁失怙，事母纯孝。少家贫，苦志求学，兼设帐授徒，初立私塾，继主讲席，后官司铎。游其门者，皆交相砥厉，敦品立行。浭阳端忠悯抚陕，闻其名，以学优品粹多士楷模专折奏保，赏加国子监学正衔。遗著有《家乘》、《县志》、《庭训》、《塾训》、《古今诗文集》、《苦口乐言》、《随谈笔记》等书，均为士林传诵云。 ”（高在宜川，系官训导。端忠悯之，悯应作敏，端方谥忠敏也。《随谈笔记》当即《闲谈笔记》。）其书其人，自道及见称者如此。

其关于教官之记述，除上期介绍《瓜棚闲话》已录入一则以资参阅外，高氏以举人大挑二等用教官，本书卷四记大挑情事云：“国朝定制：会试三次后特设大挑一科，不试文艺，专看像貌，二十人为一挑，挑一等三人，以知县用，二等九人，以教职用，像貌魁伟者挑一等，其次挑二等。余八人，俗呼曰‘八仙’。余于庚辰会试后，适逢大挑，先期前一日高子佩遣车接余至城内寓所。时伊寓东交民巷，赴挑场较近故也。挑场在东华门内文渊阁，向为禁地。子佩四弟寿卿，时方留京，约定次日为余送场，并借此仰瞻宫殿，余颇以一等自负，戚友中亦多以一等相许。是晚偶得一梦，梦见有人如衙门差役状，手持红帖来请余。余问何人相请。答曰：‘子夏。’次早与寿卿两人同车。行近东华门，余呼寿卿告曰：‘此次赴挑，只能得二等。’寿卿曰：‘子何以知之？’余谓昨有梦兆，以是知之。及入场，余列最末一班，仅余十三人，照例只能挑一等一人。余名次在十一，王大臣将第九名与余两人，再三衡量，卒将第九名挑为一等，而余竟得二等。挑毕归寓，寿卿问余得何梦，竟尔神验。余举梦告之，并谓早晨醒后，思此梦必与挑场有关系，而苦不得其解。行至东华门，忽悟子夏为圣门文学科，其为学官无疑，然犹非奇也。乙酉八月，余铨得宜川县，在任十年。丁先母忧，起复后改铨郃阳县，两县皆战国时西河故地，为子夏当时设教之所，郃阳且有子夏设教石室，为该县古迹之一，可谓神验矣。无司梦者，何以数十年之事竟以一梦兆之；有司梦者，何不竟实言相告，而故为隐谜，使人事后方晓，是真不可思议也。”可作谈大挑故事之资料。大挑以貌取人，高氏以状貌自负可列一等，而竟列二等者，以排入十三人之末班而致吃亏也。使此班仅多一人而为十四人，则可挑一等二人矣。（二十人一班，八人见摈，俗所谓八仙，挑时王大臣先将八仙剔出。高氏乡前辈一代名臣之阎敬铭，即尝以貌陋而居八仙之首。李岳瑞《春冰室野乘》云：“朝邑阎文介公敬铭，状貌短小，二目一高一低，恂恂如乡老。未第时，尝就大挑，甫就班跪，某亲王遽抗声曰：‘阎敬铭先起去。’公深以为恨，常慨然叹曰：‘一岁三落第，而会试不与焉。’盖公于是岁试中书教习皆被摈也。其后入翰林，改官户部，胡文忠奏调总办东征粮台，疏中有‘阎敬铭气貌不扬而心雄万夫’之语。 ”亦名人轶事之可述者。

至有体貌魁伟而落选，则或委之于命。陈恒庆《谏书稀庵笔记》云：“清代举人赴大挑场，王大臣司之，举人身躯伟大者挑一等，作知县，中人者挑二等，作教职，身体卑琐者则落挑，此显而易见者也。某年大挑时，有山东某举人，人如曹交，竟落大挑。其人愤甚，俟大臣事毕登舆时，拦舆诘之曰：‘大挑以何者为凭？’大臣知其为落挑负屈者，高声应之曰：‘我挑命也。’举人无言而退。”此项相传之笑柄，可与嘲某主司之试场谐联“尔小生论命莫论文，碰；咱老子用手不用眼，抽”合看。挑场中身躯高大者占便宜，惟仍视状貌如何。某笔记云：“昔青县有金孝廉者，貌极丑，五官布置皆失其所，见者咸笑而不敢正视也。及入大挑场，某王首拔为一等。一时诸公卿相顾错愕。王曰：‘勿讶，是人胆量可嘉。 ’众问故，王曰：‘是人如此面目，而敢入挑场，非有姜维之胆，胡克臻此。 ’”尤足捧腹也。）科举时代，多言梦兆，高氏所云梦境巧合，亦其一也。宋人记载中，有与高氏所云极相类者。费衮《梁谿漫志》云：“京师二相公庙，世传子游、子夏也，灵异甚多，不胜载。于举子问得失，尤应答如响，盖至今人人能言之。大观间先大父在太学，有同舍生将赴廷试，乞梦于庙，夜梦一童子传言云：‘二相公致意先辈，将来成名在二相公上。’觉而思之，子游、子夏，夫子高弟也，吾成名在其上，必居巍科无疑，窃自喜。暨唱名，乃以杂犯得州文学，大愤闷失意。私念二相公之灵，不宜有此，沉吟终夜，忽骇笑曰： ‘《论语》云文学子游、子夏，今果居其上乎？’诘旦以语同舍，皆大笑曰：‘神亦善谑如此哉。 ’”其“文学”字面，巧合尤甚，惟高氏历官之所，更多一层关合耳。（举人大挑二等，应选教谕，例得兼选训导，仍留教谕资格，故高氏在宜川训导任丁忧，起复后得选郃阳教谕。）又卷二云：“去年戊戌赴同州府送考，遇潼关厅训导张晨岚。盩厔人，历署多处。……曾述有教官十得字、十不得字两歌，可资笑柄，亦可作烔戒。予与之同寓，因请其诵念多番，始能谨记，其《得字歌》曰：一品官前坐得，两回丁祭办得，三年考试盼得，四等秀才打得，五品升衔加得，六旬太太苦得，七品县印代得，八条卧碑记得，九两斋夫扣得，十分将就算得。

《不得字歌》曰：一条腿儿跪不得，两个伙计妒不得，三尺刑罚用不得，四季衣服论不得，五路通详发不得，六十秀才打不得，七品县印抗不得，八股文章荒不得，九叩礼儿免不得，十分讲究算不得。

原是‘两个伙计合不得’，合改作‘妒’，意似较长。”此盖仿旧传《典史十字令》而为之者，（梁章钜《归田琐记》卷七云：“各县典史为流外官，古但称吏攒而已，然往往亦擅作威福，有为作《十字令》者云：‘一命之荣称得，两片竹板拖得，三十俸银领得，四乡地保传得，五十嘴巴打得，六角文书发得，七品堂官靠得，八字衙门开得，九品补服借得，十分高兴不得。’曲终奏雅，则非但雅谑而官箴矣。 ”）可以并传。“合不得”改为“妒不得”，未免寡味，此以讽谲见隽永，改作正面规戒语，反涉呆相矣。（学政按临，生员岁考居四等者，例施扑责，曰四等秀才打得，盖发教官执行也，惟此例相沿，渐多成为具文，功令犹存而已。

所谓“六十秀才打不得”，盖言年老应免责。教官均本省人，例不能代理知县。所谓“七品县印代得”，“代”疑“待”字之讹，盖指升阶言。）

卷一记戊戌新政时陕西学政叶尔恺按试情事云：“陕西学台考试，通省共十一棚，西、同、乾、凤为内四棚，岁科分考，南山兴、汉、商三棚，北山延、榆、绥、鄜四棚，皆岁科并考。今学宪叶伯　印尔恺，内四棚岁考甫竣，奉上谕改八股为策论，然未明论从何处出题。

北山四棚命题，如《卫文公》、《滕文公》等论，皆学台任意所出。北山甫考完，八月间康有为大案出，皇太后听政，又奉懿旨仍照旧做八股，闻北山呼此次入学新生为洋秀才云。”一省一年之中，入学新生，或由八股，或由策论，事亦颇趣，他省当亦多有类是者也。庚子役后，壬寅补行各省庚子、辛丑恩正并科乡试，新章改八股为策论，而先于辛丑举行之广东、广西、甘肃、云南、贵州五省，则仍试八股，可类观。又云：“予任郃阳教谕，今年闰三月初赴同州府办岁考。叶学宪专取时务。时务者何？西洋诸国之事也。古场有能以时务应试者，俱高列，甚至正场八股文中有明用西学字以及铁路电线等字者，俱删改而取之。当于考院中观看武童弓刀石时，某县一武童面禀其能造轮船，能于水里送信，即时呈二寸宽一黄表纸条，且云：‘请大人以水濡湿，即可见字。’学宪笑容可掬，随饬侍者以水湿之，色甚惊异。时各学多在大堂左环坐，巡捕官持来传观，见其上仍写‘能造轮船能水里送信’数字，‘裏’且误作‘里’。华州学正王介夫笑曰：‘以白矾水纸上作字，干则不见，湿而可见，此小学生等惯技也。’彼武童尚侍立阶下，色若候嘉赏者。外巡捕严饬之，乃退出。府教授王若翁曰：‘专取时务，以后弄怪者恐多矣。’学宪似已听闻，默然而已。叶学宪年尚少，介夫醴泉举人，若翁三原举人。”新机乍启时，幼稚可笑之事，在所难免，虽成话柄，却不足怪。

卷一又记刘光蕡事云：“咸阳刘焕堂，乙亥恩科举人，初名某，后改名光蕡，八股文识者多訾其欠讲究。即古文，顾夝谷明府亦谓其尚不知门径，惟博览群书，以记诵为功，主讲泾阳味经书院多年，讲求时务，刷刻新书，有财者多佽助之。某大宪有学贯中西之誉，又传言与康有为书札往来，有‘南康北刘’之谣。及康党事败，竟日痛哭，大言元气绝矣。我陕从康党者，多出其门。去冬叶学宪仍延请照旧主讲，关书已送，魏中丞接京中同乡公信，始咨知学宪，将关书追还。今年在醴泉属地名烟霞洞者隐居设帐，闻尚有徒从者。晓峰曾来信云：‘赵尚书展如任江苏巡抚时，刘焕堂专函请其代购西洋书籍、一切机器，拟大开时务之门。’赵复函云：‘外洋书籍种类亦繁，其所传者不尽精，或其所精者不尽传。至一切机器，用之数次，即须整理，否则不适于用，是必洋人为之师，再多集洋商，则购办始便。洋人惟利是视，一闻此风，必于泾阳三原设立洋行，不数年又成洋人世界矣。情知此意起于某某，渠孺子无知，诚不足较，阁下乃皇皇大儒，坐拥　比，而亦急欲变于夷耶？其奚以为人师。 ’云云。而此事遂中止矣。”刘氏号古愚，亦其时陕省一有名人物，高氏观念，毗于守旧，胡甚不然之耳。丁酉陕西巡抚魏光焘、学政赵惟熙在泾阳创建格致实学书院，命名崇实书院，会奏称：“山长一席，必须择识达古今学通中外之儒，方能胜任愉快。兹查有主讲味经书院赏加国子监学正衔咸阳县举人刘光蕡，品高学邃，留心经世，于格致各学，夙所讲求，可以兼掌此席。”可以概见。

梁启超丁酉致刘氏书云：“二三月间，叠由杨君风轩两赐手书，及《味经随录》，创建书院折片、机器、织布说略诸稿，循诵数四，钦佩千万。……乃者强学议起，海内志士，颇跂息辐集，谓庶有瘳。既为言者所沮，绵　未定，遽以辍散。今殚精竭虑，一载有余，思复旧业，合大群，拯大祸，终未克逮。固由才力之不及，抑亦世变之莫究也。启超自交李孟符，得谂先生之言论行事，以谓苟尽天下之书院，得十百贤如先生者以为之师，中国之强，可翘足而待也。人才者，国之所与立也；而师也者，人才之大原也。故救天下之道，莫急于讲学；讲学之道，莫要于得师。……先生以织局、书院两义立富教之本，可谓知务。既以集股不易，织造恐致无成，甚矣任事之难也。……今日最切而最易行者，自当以兴学为主义。……而其尤切要者，千年教宗，运丁绝续，左衽交迫，沦胥靡日，必使薄海内外，知孔子为制法之圣，信六经为经世之书，信受通习，庶几有救。先生以耆德硕学，悲悯天人，一言提倡，士气振变。伏望努力，起衰扶危，则岂惟秦地之幸而已。……今之中国，即如累卵，……虽自竭其股肱之力，诚恐所志未就十一，而桑田沦海，倏忽已沦。故窃用愤懑，欲于腹地得二三豪杰以共搘之。尊省振兴之事，幸时相告，苟力所能及，靡不竭其拳拳，共矢血诚，力扶危局，亦未见天下事之必无可为也。所怀千万，苦未尽吐，容俟续陈。”推挹之情，溢于言表矣。

（梁书并有云：“秦中自古帝都，万一上京有变，则六飞行在，犹将赖之。”若预见庚子之事者。）李伯元（宝嘉）《南亭笔记》卷十云：“赵舒翘，陕西人，微时一贫如洗。其乡有刘古愚者，耆宿也，爱其制艺，为揄扬于郡邑之间，赵以是遂知名。感激之余，愿执贽居刘门下。

后刘与梁启超偶通书札，赵知之，密令地方大吏，逮刘下狱。欧阳公曰：‘未干荐祢之墨，已弯射羿之弓。’赵之谓也。”谓刘赵为师生，恐未必然。赵于同治甲戌成进士，岂刘氏在此以前已为耆宿乎？至下狱之说，亦恐未确。戊戌政变以后，刘因之去书院，高氏所记当可信。

若果下狱，高记亦当及之矣，容更考。（刘以京中同乡公信致追还关书，或即赵氏主持，时赵为陕西同乡京官中势分最尊者也。）

礼部尚书李端棻、户部侍郎张荫桓以政变坐罪发往新疆，高氏于卷一记其过陕情状云：“尚书李端棻、侍郎张荫桓，俱于康有为案后发往新疆严加管束，张并有‘沿途经过地方著该督抚遴派妥员押解无稍疏虞’之谕。两人俱于去冬道经陕西，李则是犯官模样，经过州县，概不敢任其接送。闻在省城，曾遇疾患，对某宪曰：‘昔人言生入玉门关，兄弟恐并不能生出玉门关矣。’抵醴泉时，郃阳正任张莲塘明府方调署，面致谢曰：‘皇太后与皇上恩典，是使兄弟受几年苦罪。如我兄若此供应，即在京供职，亦不能有，此何苦之有。’谦和卑牧，读书人之气象也。张则仍是侍郎势炎，沿途州县照钦差接送。闻其在省城对人云：‘这老太太和我开玩笑，还教我出关外走一回。’骄倨之至，亦粗野之至，称皇太后为老太太，真觉骇人听闻。”李谨饬，张豪纵，此亦可见二人性行不同处。至称太后为老太太，未为甚异，当时都人私语，颇有作此种称谓者，好在老太太亦属尊称耳。

卷一述江南乡试事云：“篙渔屡充江南乡试同考官，尝谓南京贡院接连秦淮，每科停荐后，诸同考官即由院内便门到秦淮妓女家游衍，监临及主考皆知之，亦不禁。某监临尝对主考曰：‘秦淮甚热闹，我们可让众廉官老爷高兴也。 ’及兵燹后，几成焦土，今不知其何如也。

篙渔又曰：‘江南乡试，非行贿不能出房，即寒士，但可望中，亲友亦必资助之。盖自监试而下，通同作弊，由来久矣。’予初次分闱，即知其弊，当分卷日，予立公堂上，面饬书办将予所分卷即时盖戳，令家丁携归房，且饬之曰：‘我为房官，我一房汝等不能舞弊，其余我不能管也。’二次分闱，适内监试某与余有世谊，余调之曰：‘数竿银到手矣。’某若不解，以他辞应之。后见复语如初，某色变，随入予房，勃然曰：‘君屡言何谓也？’予对曰：‘大人真不知耶？’遂详述其弊，且谓曰：‘内监试系咽喉之地，数日内必有来请情者，大人欲发此财否？’某正色曰：‘我辈俱由科甲出身，此财如何取得？’予对曰：‘果如此，请今宵勿露消息，亲身入书吏等住所。伊等入场，私物只铺盖一束，严搜之自得其实。’次日黎明，某错愕而来，言曰：‘可畏哉，铺盖中各藏名号单，即古道照人者，亦暧昧乃尔。独君一人无染指，钦服钦服。’即问曰：‘是可若何？’余对曰：‘大人此举，彼等胆落矣，请于分卷前一夕，即传谕书办等，明早饱食，分卷后即盖戳送房，不准迟留，予再帮大人监守之，庶无弊矣。’盖定例红卷齐备，监试主考以及同考官升堂，依次坐堂前，平地铺席，房吏等将卷按房均分，安置席上，上贴第某号条，呈签筒二，一内装第某房签，一内装第某号签，两主考各抽一筒，抽出某房某号，即于某号卷堆加第某房条。法本严密，奈签俱抽讫，尚须逐卷面盖第某房戳。此际即请大人吃饭，众官一时齐退，则该吏等互相交易，明堂遂成黑市矣。

予与监试既约定，至日，各官退后，诸吏等尚怀观望，监试曰：‘即行盖戳，勿复尔也。’乃勉强遵办。予两人监守半日，尚有乘间抽易者，然已无多矣。揭晓后，士论翕然，谓此科独无弊云。”（篙渔为高长绅号，亦米脂人，道光进士。本卷叙其略历云：“高观察篙渔，名长绅，字子佩，由进士任江苏知县，历署荆溪、元和，补南汇，升常镇通海道，喜吟诗，又好神仙。长毛变起，军事旁午，被议失官，未归里，寓京师，喜科名，好诙谐。……我邑本朝至道光已二百年，只有进士二人。一高钿，广东文昌县知县；一艾兆端，归班未仕。得篙渔乃三焉。”至所云非行贿不能出房，盖极言其时积弊之深，充类至尽之语耳。）

又卷二述顺天乡试事云：“胞弟晓峰，同治癸酉由岁贡生应顺天乡试，尝言，辇毂之下，而场闱中较我陕狂悖反甚，第三场亦于十六日早始开门，然中秋一夕，文场比戏场尤杂乱，丝竹金革，即大锣大鼓亦有携带入场者。月明之下，登屋高呼，各招其旧相识，无论东西场号舍远近，闻声响应，栅门尽行踏坏。各携所带来乐器，群分类聚，西班南班，纷然开场。

多于号舍顶上作会所，唱有远胜于优伶者。到恰好处，直有多人叫好，齐声呼喝，屋瓦皆震。

策艺虽未完卷，只得将笔墨收拾，俟明日再作。甫黎明，场门即大开，交卷者异常拥挤，甚有去至公堂尚远，忙不及待，以卷裹砖石遥掷之者。盖缘每乡试，人辄逾万，大小公馆恶少多以监生下场，平日并不读书，徒趁热闹而已。其真正应试者，亦混其中，好丑莫辨也。 “

均有科场史料价值。

关于顺天乡试者，董恂《还读我书室年谱》咸丰九年己未（时犹名醇，官顺天府尹，至穆宗嗣统，始避嫌改名恂。）云：“七月八日，礼部奏派文乡试满汉监临，奉旨派宝鋆、董醇（佩珩同年，时官户部侍郎），八月六日入闱。中秋佳节，士子完卷既夥。第是夕例不开门，渐乃拇战　笛，升屋高歌，驯不可制。本年剀切示禁，复逐号亲往面谕，犹或目笑存之。比月初上，故态复作，歌声杂沓，旋止旋起，呵之不顾，扶出余字号二人，并枷号军以徇，众乃定。当二人之乘栅栏而歌也，其一见监试陈心泉来，声益高，欲拘之，窜入众中而逸。提调责号军索之，不可得。恂闻声趋往，令号官入号。谕于众：同号能举之，则坐一人；同号不举，则查明坐号底册，扣除阖号试卷，均不誊录。俄而号底指前十号，第二号以下群指首号，首号复指第三十四号，遂饬扶二人出，交督门官。监试陆眉生虑众不尽晓，因令押号军周历详述，于是终夜肃然，无敢哗者，为数十年所未有。盖扣卷为攻心之药，枷号军以徇又药中之引也，药既得，痼疾以瘳。十九日宗室场毕，汉监临赴园复命，召见勤政殿，问闱中前事，臣醇据实直陈，并叩首言：‘臣等公商，是科本恩科，该生等对众扶出，已示薄惩。

因仰体皇仁，念其三场辛苦，卷已早完，仍予誊录。’上颔焉，复叩首而退。”北闱第三场秩序之凌乱，固相习成风，一时之整顿，仅能收效一时也。

卷一又云：“篙渔尝又曰：安徽、江苏合曰江南乡试，虽同一闱，仍分上下江，各中定额。某科闱中停荐已久，主考私人忽语予曰：‘两大人昨夜密语，下江尚缺一人中式，大老爷房备有卷，请速荐下江数卷，或可多收一门生。’予即取备卷数本，换批语，亲身纳入袖中，将诣内监试荐之。路遇某房官，系同年，问何往？予绐以他事。问袖中何物，予未及应。

强索观之。惊问此时停荐多日，携此奚为。予告以故，同年曰：‘篙渔果有神通，我亦当补荐之。’遂揖而去。是晚闻解元文刻板劈矣，急使询之。据云，取定解元文已发刻，因与日间某房补荐一卷雷同，故劈之，予惜其已成之科名，颇悔日间多此一举，又窃叹只此一文，彼房已荐而中元，此房尚备而未荐，衡文之无定也乃如斯。”

陈其元《庸闲斋笔记》卷九有一则，可与此合看。据云：“嘉庆戊寅福建乡试，先外舅闻蓝樵先生充同考官，题为‘既庶矣’二节。主司阅文，合意者少。至十八日，犹未定元。

外舅适得一卷，荐之。主司大喜，以为独得骊珠矣。传集诸房考示之，合座传观，咸啧啧赞赏。内中一人独曰：‘文甚好，记从何处见之。’主司骇曰：‘是必抄刻，不可中矣。然此文君究从何处见来？’某凝思良久，无以应。外舅乃前谓之曰：‘每科必有解元，解元原无足奇，各人房中必有一房元，我房中即不得解元，亦无足损，然君无确据，而以莫须有一言，误人功名，未免不可耳。’某大惭，因向主司力白，谓其文剧佳，读之有上句即有下句，故似曾经见过，实则并未见过也。主司又令各房官于刻文中再加搜索，竟无所得，遂定解元。

比放榜后，某公于落卷内随手翻得一卷，即以前所见者，与解元文一字不讹。持以示外舅，共相惊叹，谓此君必有阴德。继乃知其母抚孤守节三十余年，子又甚孝，其解元固天之所以报节孝也。”科举衡文，升沉难料，故谈者每好言命运及因果焉。

文廷式光绪癸巳以翰林院编修充江南乡试副考官，其《南轺日记》云：“有发字十九号一卷（下江），屡弃而屡取之，及三场对策，颇详博，而每道必总笼数语，则多不甚合。午间复阅，总校其第一二场，均繁富。又策已对十之八，始仍取之矣。及置案头，则十八房所荐三场卷适到，取阅之，第一卷为发字五十一号，则五策与发十九卷字字雷同，遂即撤去。

发五十一卷第一二场本不取，其策誊字极劣，亦必不能细阅，而恰于此时相值，致此卷不能取中，亦不可谓非怪事也。”其相值之巧，使已拟中之卷归于黜落，亦可与高氏所述类观。

高长绅分校江南乡试，携洋灯（煤油灯）及大玻璃入闱，甚见叹异。卷一述其事云：“篙渔尝语予曰：我任南汇时，以实缺知县调帘，时苏州初卖有洋灯，都城尚未见也。我遂饬买数对，并大玻璃数块，用箱盛之，携入闱。入闱之日，即令随丁　去窗纸，满窗俱易玻璃，到晚案头点洋灯一对，表里明澈，迥不犹人。两主考遥望，指问曰：‘此房孰居？’侍者答曰：‘南汇县高大老爷。’且共讶其灯为得未曾有。我闻之，即送两主考各一对。两主考致谢曰：‘分外光明，又不伤目力，此物实可珍也。’比至阅卷，某夜忽闻某主考申饬下人，声甚厉。察之，乃知因取他物，误致一洋灯坠地破矣。我即令补送一对，主考深谢之。”又言：“凡与东西文衡，上下应酬，我所费总比他房暗地加倍。予问何故，老人笑曰：‘只求房中多中一人，即多收一门生耳。 ’”（东西文衡谓正副主考）其时洋灯之见诧与珍视如此，在电灯盛行之今日，读之亦有趣致。小说中形容初用洋灯者之情态，有南亭亭长（李宝嘉）《文明小史》第十四回（《读新闻纸渐悟文明》）云：“江南吴江县地方，离城二十里，有个人家，这家人家姓贾，……一直是关着大门过日子的。……这家虽有银钱，无奈一直住在乡间，穿的吃的，再要比他朴素没有。……大厅上点的还是油灯，却不料自从看报之后，晓得了外面事故，又浏览些上海新出的书籍，见识从此开通，思想格外发达。私自拿出钱来，托人上省，在洋货店里买回来洋灯一盏。洋灯是点火油的，那光头比油灯要亮得数倍，兄弟三个，点了看书，觉得与白昼无异，直把他三个喜的了不得。贾子猷更拍手拍脚地说道：‘我一向看见书上总说外国人如何文明，总想不出所以然的道理。如今看来，就这洋灯而论，晶光灿亮，已是外国人文明的证据。然而我看见报上说，上海地方还有什么自来火，电气灯，他的光头要抵得几十支洋烛，又不知比这洋灯还要如何光亮。可叹我们生在这偏僻地方，好比坐井观天，百事不晓，几时才能到上海去逛一荡，见见世面，才不负此一生呢。 ’”想见欢喜赞叹之状。（所谓自来火，煤气灯之俗称也。）物质文明进步，自洋灯输入，豆油灯遂见摈，电灯既盛行，洋灯又形落伍，而溯洋灯初被使用，已有大放光明之感，洋货诱惑力之大，于斯可见一斑矣。

今所通用之火柴，在昔亦曾为人所惊异。卷二云：“予胞伯曾祖叶元公（讳金枝），予入墪之时，年近八旬，时来墪与殿桢外祀先生闲谈。闻其言曰：‘近日盗风甚炽，外省大盗夜入人家，携带细木枝，于木石间或衣服间一擦便灼，不知用何药物制造。’今忆之，即洋火柴也。当日我省尚未见此物，相距方五十年，风俗浮奢，即此一物亦可见。”洋货输入，逐渐深入民间，其始不免奇异之感，继均习而用之，一切生活日用品，遂都非其旧，世变之亟，影响之巨，洵可由斯类事推见大凡。

又云：“予幼时闻老者言，乾嘉之间，风俗俭朴，邑人男女皆布衣，请客只吃杂面。俗以豌豆去皮，同麦磨之，曰杂面，加沙蒿面和之，能为极薄极长面条，食之最省。城中有‘一双半靴子’之谣，缘有高某曾任知县归里，尝穿青缎靴子，族一人捐某职，尝穿缎鞋布腰靴，故云然。当时穷人甚少，族伯凤章公（讳桐），以商致富，尝言：‘嘉庆年，予家在米邑推为首富，所开设字号，卖布者多，每年春往山东、河南等省买布，运归后分售城乡小商贾，比至年终，收乡账甚忙，城内所售，须俟明春再收，然必须备盘子饭，邀请众商贾，始允至来春如数清厘，无拖欠者。盘子饭者，用瓷盘盛菜，或三或两，饭则蒸馍小米，是极丰厚者。

今日做买卖，则大相反，盖当日商号家家俭朴，均有银钱，今日奢华日盛，而实则家家空虚也，言之慨然。”此亦社会风习变迁之史料。

书中有述及官场趣闻者。卷一云：“幼渔（名寿祺），篙渔公子也，尝曰：某岁贡生，家世寒素，年六十余中进士，用知县，抵省禀到，谒制台。时值盛暑，甫呈履历，即抽扇自挥。

制台曰：‘热可伸冠。’即去冠。仍挥之。又曰：‘可脱衣服。’即脱其袍褂，小衣汗已湿透，挥扇益力。制台色变，即举茶碗，门内外齐呼送客。始知失仪，即自抱衣冠趋出，见者莫不叹之。返寓，愈思愈愧，杜门不出。制台入内宅更衣，语其夫人曰：‘此等蠢物，尚堪做官耶。’当即奏参。夫人问故，详告之。夫人取履历观之云：‘尚是进士即用。进士出身多未习官场仪注。君为上司，当挥扇时，即宜正告之，乃侮弄之，而复责革之乎？况年逾六旬始得一知县，尤宜曲为矜全，方见盛德。’制台悦，数日后特传见。某方闭门思过，闻传见愈疑惧，具衣冠入见，跪拜谢罪。制台扶起让坐，即令伸冠。某立辞不敢。制台叹曰：‘今非昔比，可久坐畅谈。 ’制台亦释帽，详询籍贯，复问曰：‘老兄若许年纪，意何望乎？’某对曰：‘卑职若有三千银，即告归，别无他望。’制台问曰：‘三千银将何用乎？’对曰：‘卑职自幼赤贫，蒙一业师怜而教育之。今业师已故，诸世兄尚未成立。卑职幸登两榜，报师之恩，非一千银不可。’制台曰：‘此一千用之相当。余两千何用？’对曰：‘卑职家居授徒，在宗祠中设帐。今宗祠几敝，族人亦多式微，卑职幸成县令矣。修祠奉祖，非一千银不可。’制台曰：“此一千用之尤当。尚余一千何用？”对曰：‘卑职居贱食贫，几老矣，今幸以进士作知县。马齿余年，藉以养赡，亦非一千银不可。’制台曰：‘三千银俱用所当用，容为老兄图之。’遂送出。后见藩司，语及之，藩司曰：‘某县今即开缺。’制台曰：‘岁进若何？’藩司曰：‘可得一方。’制台曰：‘此缺可即委署焉。’甫半年，某告假到省，见制台叩谢曰：‘沐大人恩，愿已足矣。”言讫，于怀中取出二千两银票，双手呈之，曰：‘卑职只需三千，竟得五千，此二千无用也。’制台骇曰：‘此汝所得，将焉置此？’对曰：‘卑职素无虚言，决不需此。’正争辩间，藩台适至，询知其故，乃曰：‘刻今奏兴某工，请上捐输，将来亦可得议叙。’制台曰：‘善。’某遂告休，翛然归里矣。”高寿祺之父在苏由知县官至常镇道，所语似是随宦时所闻。制台盖指两江总督也，姓名时期均不著，不过一种传说而已。（清官场惯例，属吏见长官，不得挥扇，故此令以抽扇自挥见恶，请除冠曰升冠，官场通用语也。此作伸冠，殆由陕音伸、升不分之故。一方为银一万两之隐语，竿则千两。外官仪注繁文，科甲出身者往往不如捐班之留意，趋跄应对，相形见绌，每以书呆子见讥，总督妻语，亦颇是实情。）

此项传说，他书颇有类之者。如独逸窝退士《笑笑录》卷五附记云：“相传有暑中谒上官者，挥扇不辍。上官恶之，因曰：‘天气热，可宽衣。’既去外褂，仍复挥扇。上官曰：‘何妨再脱？’固辞不获，遂去袍子，而犹挥扇也。上官复曰：‘可更脱衫子。’坚辞不敢。上官令侍者代为缓钮，又谈有顷而出。人见之，咸骇笑，则纬〔缨〕帽固犹在头上也，始悟上官盖有意苦之耳。”

又醒醉生（汪康年）《庄谐选录》卷十二云：“江宁藩司长远帆（禄）方伯观察山东时，言夏日有某令分发到东省，初次谒抚军。故事：凡僚属初见长官，例须服蟒袍补服，虽酷暑不得免褂。维时正当炎夏，某令汗流浃背，热不可当，因持所携团扇，举臂狂挥。抚军曰：‘何不宽褂？’令曰：‘是是。’遂命仆辈代为除之。既而挥扇如故，抚军笑曰：‘何不解带宽袍？’令曰：‘是是。’因离座次第去之，归座谈笑益豪，举动益肆，不觉将扇以左右手更递互挥，逢逢有声。抚军不能忍，睨而戏之曰：‘何不并衬衫宽之，较为爽快？’令应声解之。抚军随拱手请茶，左右传呼送客。令仓卒无所为计，急取缨冠戴诸头，而以左腋夹袍服，右肘挂念珠携短衣，踉跄而出，如杂剧中扮演小丑登场状。官舍寅僚署中役吏，见者皆吃吃笑不可仰。翌日而饬令回籍学习之示颁矣。令之狂态固可哂，而某抚军亦真可谓恶作剧哉。 “

又南亭亭长（李宝嘉）《文明小史》第二十七回（《官场交际略见一斑》）写嵊县乡绅余直庐对人谈官场事云：“记得那年有一位新到省的知县，去见抚台，只因天热，这知县把扇子尽扇。抚台想出一个主意，请他升冠宽衣。他果然探了帽子，（按：李氏武进人，方言探帽犹脱帽也。）脱了衣服，仍然扇扇子。抚台请他赤膊，他不肯。抚台道：‘这有什么？天热作兴的。’他倒也听话，果然脱光了。抚台端茶，底下一片声喊送客。他慌了，一手拿着帽子，一手挟了衣服就走。不到三天，抚台把他奏参革职。”诸如此类，情节大同小异，其地不一，其人其时亦多不明，要为清季盛相传说之一种官场话柄耳。至高氏所述，此令虽亦尝受侮大吏而致窘，而终能因之握篆而善退，恰如知足之愿，其遇合可谓独优矣。

林纾《铁笛亭琐记》（又名《畏庐琐记》）云：“德寿抚广东时，接见道员及同知，送客有界限。有同知龙某，与道员李某同谒德寿，天微寒，而龙某老病，已着棉裤，袍服单而棉裤厚，臃肿不灵。至德寿送客时，而龙某之裤已落，幸德寿送李道稍远，不之见。而李虽年老，尚灵警，怜龙某老悖，一为德寿所见即得咎，乃故录公事喋喋与德语不休，龙得从容着其裤，左右皆匿笑不止。”又云：“吾乡训导某，建宁人，好去袜脱靴，以五指抓足垢。一日文宗莅任，训导合同官迎之驿亭。文宗迟迟未至，众环坐倾谈，某窃去其靴袜，与人谈不倦，无心中将靴袜缚之案柱，且谈且缚，一脚带至数十结。忽哗言文宗至，某着靴已不及，则赤足前揖。文宗见之大怒，竟落职。”落裤，去袜，亦均官场笑柄，可与脱衣并传，同资噱助。

此书叙同治间陕北军事情形，有地方史料价值。

高氏尝主书院讲席，甚见推重（如贺锡龄序所云），而书中于书院事无所记，意者所以施教者，不出学业范围，其效惟在门下之科名蔚起也。

谏书稀庵笔记

《谏书稀庵笔记》，一册，不分卷，上海小说丛报社印行（民国十一年六月十日再版）。

题“清御史陈庆溎著”，又曰“著作者潍县陈庆溎”。著者自序云：“予告归后，年近七十，饱食终日，日入即睡，夜半即兴，闷坐无聊，乃学为诗歌古文词，积稿盈尺。自知学识简陋，不能追踪古人。一日紫绂十六弟告予曰：‘兄诗文有金石声，笔发既速，可作为小说，详述平生所见闻，使雅俗共睹，岂不胜于诗文哉！’余曰：‘唯唯。’乃即目所见耳所闻者，振笔录之，无以名之，名之曰《归里清谭》。门生杨咸卿曰：‘曷不曰《林下清谭》？’予曰：‘辞官归里，岂易言哉！尝见有服官半生，拥厚赀，蓄珍宝，恐兄弟亲族之争其产也，甘弃其先人墓庐，侨居他乡，死不得正丘首，殆不如狐。近有闽人，以贪黩败官，将载宝而归，乡人相誓，勿售以房。又有位居显要，亲族恃势，逞强霸产，扰害一方，乡人将掘其墓而火其庐。

其人久已失官，至今不敢归，然则归里岂易言哉。’咸卿曰：‘师言诚是。’是为序。丁巳夏时十月朔日，谏书稀庵主人记。”由是可知此书本名《归里清谭》，丁巳，民国六年也。至著者题作陈庆溎，则清末台谏中并无其人，惟有一陈庆桂，官科道，而为广东番禺人，非山东潍县。其科名乃光绪庚辰进士，亦与书中自言丙戌不同，他事亦多不类，实误题也。按：著者所自述，散见本书，其人籍潍县，为道光朝协揆、谥文悫陈官俊之侄孙，同治癸酉举人，署馆陶县训导。光绪丙戌进士（会试中式出黄思永房），官工部，历御史给事中（曾任巡城御史差），外放奉天锦州府知府，后辞官归里。就此推考，知其为陈恒庆（字子久）无疑。

印行者惟知清末言官有陈庆桂，而又误桂为溎，遂漫为题署，未免可笑。

此书记京朝故事、名人轶事、社会琐闻、乡里风土等，可多观，有价值之笔记也。其涉笔成趣处，想见藉文字诙谐以娱老之致。

清代书吏弄权，势成积重，弊薮即为利窟，京师书吏之多财者，富逾公卿，奢靡相尚，光绪间若户部银库吏史恩泽（字松泉）等，其尤著者也。陈氏所记云：“六部书吏之富，莫如户部之经承。有史松泉者，家赀数十万，其取利之法，每月外省解饷。必有费，兼有解汇票庄银券者，则仍暗存票庄生利，经承一任六年，则富甚。史松泉未满六年，以过被革，禁羁一年。释出后，豪富自如，房屋连亘，院落数层，皆四面廊厢，雨雪不须张盖，日日有美伶为之烧烟。其酒食之美，尤异寻常。绍酒每坛百斤，或五十斤，陈过十年，而后开　，醇如胶，甘如醴，饮至十杯，则醉如泥，而不作酒恶。酲解时，喉润如酥，都中沿街酒帘飘扬门牌华丽者，无此佳酿。有白官燕，以烧鸭丝加青嫩竹笋和炒之，以饷老饕，予可食一簋。

又有自造南豆腐，鸭汤煨之，上加金华火腿细末，作红寿字，鲜明不忍下箸。侑酒者以匙送予口，乃食之。松泉既脱书吏籍，日与吾邻往来，予尝见之，故相识。其门外安上马石两大方，巡街御史逼其拆去，丐予为之缓颊，认修正阳门外石桥一丈，事乃解，故以盛馔相饷。

且为人慷慨，有倪太史淡园与之交，简放广西知府，贫不得成行，得其资助，乃之任，予以此重之。每逢投柬邀饮，则欣然而往。又有国子监经承李秋宾者，自捐例开，捐官者必先捐贡监，每年照费计数万金，官得其半，经承得其半，家故大富。予初不识之，一日与郭虞琴表兄在戏院观剧，开戏半日后，忽见有仆数人，携豹皮坐褥，细瓷茶壶，白铜光亮水烟袋，尚有二三优伶，拥一肥胖老者登楼。少顷，年少名优相继上楼陪侍。园主人周旋殷勤，送茶点络绎不绝。虞琴瞪目视之，问予此何人也。曰不知。数日后，邻家演戏邀客，此人在座，始知其详。饭后吸洋烟，优伶代烧，彼则坐而吸之。询之优伶，皆曰：‘此人老而好色，有姬妾数人，疲于奔命，患喘不能卧吸。’予潜告优伶解诗者李灵芝、朱素云曰：‘我有句赠此人：庞然压倒群花上，恰似吴牛喘月时。’两人笑不可仰。”其时所谓阔书办之穷奢极欲，有如此者。史恩涛以蠹吏为户部左侍郎（兼管三库事务）孙诒经革究，而孙因之获咎。此案颇哄动一时。《清史》列传《孙诒经传》云：“光绪十二年十二月，山东巡抚张曜，以黄河工程领部库银一百万两，银库书吏史恩涛有索费银一万两之事，因斥革交坊，先令缴还费银，再行请旨惩办。御史王赓荣、张炳琳、刘纶襄、吴兆泰交章弹劾，谓办理轻纵。得旨著明白回奏。越日奏云：‘户部银库应放山东河工款项银一百万两，前月据山东抚臣张曜派员请领，臣当即饬司赶紧开放，眼同委员等在库门前给发，并无短少。忽风闻银库书吏史恩泽有需索费银一万两之事。又闻该吏虽索巨款，委员等并未允给，以臣严催赶放，该吏无从阻搁，因即放出等情。臣遍处密查，毫无实据。然臣素性嫉恶，既有所闻，断不容蠹吏幸逃法网。因特传该吏至户部堂上，面加严讯，立即斥革。而该吏坚不承认，无凭核办。遂一面交坊严押候审，一面先诱令缴银一万两，俟缴足后据款请旨惩办。臣之用意，以为索赃无据，而缴款有据，必俟臣款缴出，则该吏之贪婪不问可知，此臣办理该吏之原委也。’原奏张曜函属追问一节：‘查该省头批银两，于前月十二日甫经放出，计该委员饷鞘行程，至早亦十五站始到山东。臣于二十九日当堂诘问，函书不能如此之速，其同官筹商一节，臣惟恐泄漏，致该吏远飏，是以不与一人提及。户部同官，实未会同商度。臣办理此案，系在大庭广众之中，堂上堂下，共见共闻，实为整顿积弊起见。现在尚未办结，何得遽谓委曲迁就，希图了事。

除将该吏等押送刑部严讯外，谨缮奏具陈。 ’十三年正月奉谕曰：‘前因御史王赓荣等奏参户部银库书吏史恩涛侵扣巨帑等情，当交刑部严讯，并敕令孙诒经明白回奏。嗣经刑部传讯，该书吏等恃无赃证，坚不吐实。复饬山东巡抚张曜，讯取该委员等确供，交部核办。兹据刑部奏称，书吏等索诈一事，讯无实据，照被参各节，酌量完结等语，已革书吏史恩涛。此案虽无需索使费确据，惟以一书吏屡被言官参奏，平日车马衣服，奢侈逾度，其为遇事招摇，声名狼藉，已可概见，必应严加惩办，以儆将来。史恩涛著照部议，杖一百，徒三年，余依议。户部左侍郎孙诒经，将史恩涛斥革交坊，意在严惩蠹吏，惟未经查出实据，辄诱令缴银，办理殊属失当，孙诒经著交部议处。’二月谕曰：‘吏部奏议处分一折，户部左侍郎孙诒经，应得罚俸一年处分，著不准抵销。’又谕曰：‘户部左侍郎孙诒经，著毋庸在毓庆宫行走。 ’”

此为本案见于奏牍谕旨之大略情事，孙氏立朝有声，久直内廷（南书房、毓庆宫），行跻正卿矣，忽以此获咎，遂不振。罚俸处分，无大关系，而撤去毓庆宫帝师之任，则殊属难堪，且本案与毓庆宫何干乎，意者史恩涛阴施报复手段，亦未可知。此辈蠹吏，手眼通天也。翁同龢光绪十二年十一月二十九日日记云：“孙子授将银库书吏史恩涛斥革，勒令捐银一万助黄河堤工，事虽爽，然未妥也。”翌年正月二十六日云：“是日刑部奏结银库书吏史恩涛（满徒，杖一百）。户左孙诒经意在严惩蠹吏，惟未经查出实据，辄诱令缴银，办理殊属失当，著交部议处。”二月初八日云：“吏部议孙诒经罚俸，上有不豫色。夜见抄报，孙诒经毋庸在毓庆宫行走，孙诒经罚俸一年，不准抵销。孙公惩一蠹吏，何至如是。嘻，异矣。”所记月日较《清史》列传为详，盖对孙之办法亦不谓然。而于其缘是罢直毓庆宫，则为之惊叹焉。

（李岳瑞《春冰室野乘》谓孙“忽以失察户部书吏案退出毓庆宫”，非失察也，正以察耳。

孙子宝琦《先文悫公书画卷求题咏启》有云：“岁乙酉入直毓庆宫，偕翁同龢、孙家鼐侍德宗讲幄，眷顾方隆，骎将柄政，旋为同列所忌，蜚语中伤。丁亥年春，遂罢入直，时论惜之。 “

所谓同列中伤，自有所指，或即谓在户部及毓庆宫均属同列之翁同龢耶。诒经卒于光绪十六年，赐恤之谕，于其内廷差使，仅言曾在南书房行走，对曾直毓庆宫一字不提，子孙亦未赏官或赏举人。民国初年，清室补谥文悫，诒经与鲁抚张曜为姻家，宝琦张氏女婿也。）史恩涛获杖一百、徒三年之罪，陈氏谓禁羁一年即释出，或亦以多财而设法得末减。治罪之上谕，称其“平日车马衣服奢侈逾度”，而释出之后，仍奢纵自如，士大夫且乐与周旋，供其驱使，斯亦足觇风气矣。

关于书吏，陈氏所记又有云：“都中部书，侵盗国帑，多有富可敌国者。崇文门外有范书吏，与陆书吏联烟，陆姓催妆礼八十抬，珍宝灿陈，范姓妆奁亦八十抬，珠花金钏，皆陈于外，道上观者啧啧称羡。新婚之后，新人至东城余庆堂饭庄看堂会戏剧。观毕，出夜城，车三四辆，仆从五六人，行至东长安街，夜静无人，突来贼匪十余人，持洋枪利刃，将仆从吓退，匪登车驱车疾行。至一僻巷小门，令新妇下车，时昏黑不辨何巷，入室，无灯烛，贼将金珠衣服等件全行摸索而去，仅留中衣小袄而已。门外车上尚有衣服重物，驱车载之而飏。

新妇闻室内尚有数人，为妇女声音，探首视之，妇各燃火纸吸水烟，一妇面上无鼻，一妇唇豁，一妇面麻，野花别种，尽在此室。旋贼众拥新妇至巷口，委之于地而去。新妇匍匐而行，巡更者乃唤人送之警署。警官衣以斗篷，饷以热粥，新妇方苏。天将明，雇车送至其家，再为访案。月余后，有鬻金钏者，物主认明，案遂破。为是者乃一革职武员于次园，陆续供出同伙数人，皆就获正法。惟金钏一双，仍归故主，其余珠宝皆无纵矣。”此为阔书办炫富诲盗之一案。又云：“红玉者，京师歌妓，美姿容，名噪一时，善歌又善谑，工部同僚常聚饮其家。临清孙主政蓝田，同僚呼为蓝田哥，红玉则呼为烂甜瓜，因之此名大振。曹县曹郎中晓峦，红玉则呼为曹捣乱，名亦遂振。曹公一日下署，偕友至其家，脱官衣于其榻上，他人所佩荷包等件，皆以玉为坠，曹则用博山料货。红玉指之曰：‘你们看曹捣乱这块料。’众大笑之。盖‘这块料’三字，京师谑语也。工部书吏王维寅雄于财，以二千金买为妾，同僚大失所望，与予相商曰：‘王书吏维寅为吾辈属员，夺众人之所好，可恨也。君能令其暂让我辈一见红玉乎？’予曰：‘有一故事，与君言之：胶州高南阜夜梦司马相如来拜，第二日得汉印一方，曰司马相如。秘藏之，不以示人。时南阜为扬州盐大使，德州田山姜为运司，索观此印，意欲夺之。南阜曰：生平不能与人共者，山荆与此印耳。若王书吏以此言相答，可奈何？诸君只好各抱单思病而已。’一年后，闻红玉孪生二子，予曰：‘小杜诗云：狂风落尽深红色，绿叶成阴子满枝。诸君单思病愈否？’咸曰：‘愈矣。 ’”此则可称红玉之小传，其写书吏藏娇，司员垂诞，殊刻画尽致。司员之与书吏，尊卑显然也，而阔书办之多金，则远非寻常司员所及矣（工部以掌工程号利薮，与掌财赋之户部，有金工银户之称）。

京师官吏致富，以内务府为最易，庚子五忠中之立山，以富厚见称于时，即久官内务府者也。陈氏记其事云：“立尚书山，字玉甫，汉军人，其先为扬姓，美仪容，慷慨好施，交游至广，善鉴别古瓷古字画，收藏綦富。由奉宸苑郎中洊升户部尚书，为内务府大臣。邸内园林之胜，甲于京师诸府。予与之邻居，起园时，为之擘划，自园门至后院，可循廊而行，雨不能阻。山石亭榭，池泉楼阁，点缀煞费经营。演剧之厅，原为吾家厅事，后归尚书，予为布置，可坐四五百人。时鸦片烟盛行，设榻两侧，可卧餐烟霞，静听词曲。男伶如玉，女伶如花，迭相陪侍，戏剧有不雅驯不合故事者，予为改正之，群呼我为顾曲周郎。凡冠盖而来者，冬初则一色鸡心外褂，深冬则一色貂褂。王府女眷，珠翠盈头。小内监二人，扶掖而至，相见以摹鬓为礼，脂粉之香，馥郁盈室。复有时花列案，蓓蕾吐芳。春则牡丹、海棠、碧桃等卉，谓之唐花，夏则兰芷木香，秋则桂花满院。犹有沪上佳卉，来自海舶者。雕檐之下，鹦鹉、八哥、葵花等鸟，悬以铜架，喃喃作人语，与歌声互答。酒酣灯灺，时已四鼓，宾散戏止，优伶各驱快车出城而去，此可谓盛矣。无何，拳匪乱起，……尚书园林被燬，故宅已改建专祠，庙食千秋焉。予于乱中携眷避居北城，兵燹后偶过其地，惟望尚书专祠一拜。

吾家赐第，岿然尚存，尚书邸之歌台舞榭，仅余老屋数椽，荒烟蔓草，不堪回首矣。尝有句云：‘旧日邻家歌舞地，空余老树噪寒鸦。 ’”盛衰之感，言之有余喟焉。（立山庚子被杀，论者多谓其情事与他四忠有间，盖以豪富召祸也。李岳瑞《春冰室野乘》云：“逄福陔观察言，立豫甫尚书之死，人皆知为拳匪涎其财富，而不知尚书与澜公别有交涉。其死也，澜实与有力焉。先是，都下有名妓曰绿柔者，艳绝一时，澜与立皆昵之，争欲贮诸金屋。是时澜尚闲散无差事，颇窘于资，故不能与立争，绿柔卒归立。澜以是衔立次骨，及是遂倾之以报。 “

谓祸则争妓，亦仍以多财之故耳。）陈氏又云：“内务府大臣素姓者，先为内务府郎中，正逢大婚典礼，一切器皿陈设，归内务府采办。至奏销之日，先造草册，其中浮冒已多。素某阅毕，问同僚曰：‘此中浮冒之数，诸君得之，可敷一生享用乎？’咸曰：‘足矣。’素某曰：‘君等足，吾不足也。请将十字上加一撇，改为千字，此项归我，有罪吾一人当之，与君等无干。’因此富甲京师，且由郎中洊升内务府大臣。日后风声渐露，有人奏参，行将查抄，乃以巨款贿要路得免，仅予革职。家居无事，乃起楼阁，修园林，以大理石铺地，紫肝碎石叠花径。一切器皿皆以银为之，至灶上之温水镣子亦以银为之。吸鸦片则专购鹿作图（烟之至香美者），烟枪饰以宝石翡翠，每饭后吸二十口，用枪二十枝。都中极美优伶，为之烧烟，烧成，插于架上，床头横列，如绿营之枪架焉。夜则与群优同寝，所最宠之优王姓，美秀如处女，为之娶妻建大房。无何，风流病因之大作，小便一滴不能下。予论之曰：‘爱龙阳必伤其阳，此一定之理也。’医者又误投以燥烈之剂，用上等肉桂，一两值五十金，煎成，其香盈室，服至一月，其病益剧。有徐小香者，名优也，往视其病，劝之曰：‘行善则病愈，现京中米珠薪桂，饥民流离载道，胡弗发慈悲以济之。’乃予以银券两万，俾其路逢贫民则施之，小香怀之，甫出大门，闻宅内哭声已作，知其弃龙阳而归天矣，年才五十余岁。小香怀款急走，弃其业而归姑苏故里，易名留须，为其子捐一武职，而身为封翁矣。闻素某殁于书斋，诸优伶绕榻而哭。予赞之曰：‘伟哉素某，不死于妇人女子之手。 ’”亦官内务府发财者之一也。改十为千之说，事太儿戏，盖传闻过甚之词，不足信也。（〔注〕周桂笙《新庵随笔》卷上云：“严侍郎某未达时，本一介寒畯，既而成进士，入词林。然翰苑清苦，冰衔虽贵，究不足为温饱需也。未几乞假归里，无所聊赖，乃构一书舍，招集旧时生徒，以为讲学之所。旋闻政府有奖励学堂之举，乃乘机以开办学堂当自乡里蒙学为始基之说进，且以自立之小学附陈于当道焉。其办学之费，初仅津钱五十千文。京津故事：以制钱五百为一千，故核其实数，仅得二十五千文而已。禀既上，门稿见之，疑其有误，以为此区区者胡足以办一学堂，遽援笔为之增一撇于十字之上，改为五千千文。豪奴眼光，固百倍寒畯。时直督方亟亟谋办学堂，而颇以款无所出为虑，阅禀大喜，以为绅之能为己助也，遽为专折入告，得旨赏四品京堂，于是人咸知其为通达学务之人矣。旋得补授某部堂官，未几遂擢升斯职，故知其事者皆目之为‘一撇侍郎’云。”此亦一加撇于十字上之传说，因附及之。所指自系学部侍郎严修，尤为无稽之谈，于其事初未一考也。严以编修在籍办学著效，曾加五品卿衔，非四品京堂。后赏三品京堂署学部侍郎，旋真除。其谓由某部堂官擢升侍郎，亦可笑，侍郎之下尚有某部堂官乎？又北京以制钱百文为一千，天津等处之以五百文为一千者，号曰京津钱，而北京却不如是。）

其记京师戏园菜馆云：“京师戏园，非一人一家自建也，其始醵金建之，各有地段，如楼上下池子各有主，若地亩然。日后或转买典于他家，开戏时派人收票。缘京中居人无地可种，故以此为业。最惧者因闹事封门，则有若荒年矣。予巡中城，虽遇争斗之事，向不封园门，判责而已，恐赖此为业者失所望也。且一园之中，每逢演戏，卖茶果者，卖点心者，送戏单者，送手巾拭面者，皆贫民藉以糊口，乌可断其生计。惟陆军兵士，不免恃强滋事。其时姜军门桂题统兵，予婉告之，时加约束，数年间竟晏然无事。俗传园中正面楼一间，为备巡城御史观剧。非也，清例，官员不得入剧园酒馆，处分綦严。如遇团拜，在会馆观堂会戏则可，宴集在饭庄则可，饭庄皆名某堂，招牌上书‘包办筵席’四字。昔毛尚书爱吃太升馆之馔，令改曰‘太升堂’，并挂‘包办筵席’招牌。李文忠公爱吃聚丰堂之荷包鱼翅及鳜鱼片，因系饭庄，故常偕友前往。至正阳楼之炮烤羊肉，其薄如纸；太和楼之蒸螃蟹，其大如盘，均系小馆，大员不能前往，唤至宅中宴客则可耳。自交涉日多，出使大臣络绎回国，沾染洋习，遇有宴饮，多在洋饭店中，予时得追陪，以乡村粝食之腐儒，亦能大嚼洋味，痛饮洋酒，习俗移人，殆不能免，殊可笑也。”亦旧时北京社会史料，至官员不得入剧园酒馆之例，已成具文矣，惟大员及风宪官，观瞻所系，不能不有所顾忌耳。（官员狎妓，何尝不悬为厉禁，亦复成为具文，故陈氏记红玉事，即言工部司员聚饮娼家也。）

又记京师伶剧事云：“咸同间京师名优曰程长庚，以文人不得志降为此业，持身严正，一介不苟取，名其室曰‘四箴堂’，扮老生脚，喉音高亮，演昆曲则平上去入，字字能叶，予犹及见之，菊部称曰‘大老板’。每逢戏园演剧，初开场时，十六七岁优伶，白面拭粉，华衣饰体，群立于场上，作倚门之态。于是纨绔子弟，轻薄狎客，神游目击，望眼欲穿，至四五出以后，后台呼曰‘大老板到’，则倚门之伶，潜身远避。每年冬季，长庚则演《汉室三分》全剧，不袭《三国演义》之说，按陈寿《三国志》演之，忠臣义士，俨若再生。予见时，已年逾六旬，口齿已落其三四，咬字微觉费力。其徒汪桂芬、谭鑫培，只能效其落齿时之音，其中年之音，不能仿佛，所谓调高寡和也。长庚之孙，幼赴德国学校肄业，言语文学，尽能通晓，归国后为外交部（按：应作外务部）译官，保为道员，先尚讳言家世。今共和告成，五族不分等差，缙绅大夫乐与订交，予闻之而喜。”又云： “《聊斋胭脂》一段，为东昌府之实事，正值蒲留仙应试之时，结此案者为提学施愚山闰章，留仙之师也。清末《聊斋》一书，入于大内，慈禧太后喜阅之，命京师名优孙菊仙排演《胭脂》一剧，一日才得演毕。

去鄂秋隼者为朱素云，年韶貌丽，平日善学苏黄书法；去胭脂者为杨小朵，温秀如处女，其父曰老朵（按：杨朵仙也），貌亦美，去此剧之卖花婆（按：本作龚王氏，非卖花婆也）。演剧时与其子相调笑，令人解颐。去施愚山者即孙菊仙，宫内戏具咸备（京语曰切末物），城隍将出，有高鬼，著孝衣长二丈，孝帽高二尺，矮鬼以小儿披发载面具，跳跃而出，以及刀山血磨，群鬼舁之，利锯钢叉，立于台前，灯火惨淡，呜呜作鬼鸣，令人毛骨悚然。至尾声则笙管作喜音，胭脂乘彩轿于归，鄂郎披红簪花，襕衫官靴，乘蓝轿，县官亦乘轿相送，鸣锣开道，俨如实事。太后大悦，赏赐极优，外间戏园演之，攒头而观者，几无容足之地。惟留仙所撰判文数百字，孙伶据案宣读，为时颇久，俗人不能解，有沉沉而睡者。予为孙伶改之，唱一段，说一段。孙伶声音彻亮，善唱皮簧，此后听者击节叹赏，不复思睡矣。一日，宫内再演，太后赞曰：‘改得好。是何人所改？’孙伶奏称自改，不敢以御史观戏上闻也。

孙伶亦解人哉。”又云：“予在京时，名优有三灵芝，曰丁、曰李、曰崔。李美秀而文，不善歌而能作小诗，颇有雅趣，河间府献县人，不知其乡有纪文达，予乃赠以《纪氏五种》一部。

丁则善唱戏而貌微寝。崔则无美不备，令人见而神倾，以故声价极高。一日予凌晨赴城署，出正阳门，见数十人立于桥上，似将迓予。旋见众人罗跪车前，呈递呈词。予略阅之，谓曰：‘到城听断。’乃相率至城署，细阅所诉，乃两戏班争崔一人。此曰：‘崔先受我三百金，允入班唱戏一年。’彼曰：‘崔旧在吾班中数年矣，不辞而行，实不合理，即索三百金，亦愿予之，何故舍旧而新是谋。’崔言彼所得三百金，业已用罄，无力偿还。予谕之曰：‘此事易易耳，每日为两班演唱，或先或后，听汝自便。都中皆夸汝为美人，又夸汝歌喉，谓能绕梁三日，一日演两出，吾知听汝戏者，仍趋之若鹜。且一岁得六百金，视宰相年俸尚优，岂不善哉。予知两班无不乐从。’两班齐声曰：‘遵断。’崔曰：‘多得金固好，惟一日演两出，恐劳累以死。’予厉声曰：‘人皆爱汝，予独不爱汝。劳累以死，正合予意。遵断勿得违，违即笞尔两臀。尔身为优伶，亦当保尔臀也。’群笑而退。僚友谓予善作游戏文字，第谑而虐耳。

此后日演两出，园主及观剧者，啧啧颂予功德。予曰：‘功德止此耳。 ’”可供谈伶界旧事者之参考。

所记乡土风物，亦多有致。鲁东滨海之区，海产等颇丰。其记海错云：“生长海滨者，爱食海错。今人宴客，以鱼翅为美味。考鱼翅未见典籍，惟汉制考腊人干肉注，大物解肆干之，谓之干肉，今乌翅也，或是此物欤？尝见海中钓鲨鱼者，鱼大如牛，来则波涛坟起。渔人以油灼鸡，挂于利钩上，系以大丝绳，抛之浪中。鲨鱼吞钩不能去，乃徐徐引至海滨，鱼行则小船随之，沿岸而行。半日鱼无力，乃连数船曳于岸上屠之。肉粗不适口，村农买其肉，价至廉，将翅与皮晒干可得善价。鱼皮之上，坚硬如甲，鳞细似粟米，以甲饰刀鞘器皿，斑斑然有文彩。甲下之肥肉，厚半寸，干为腊。头上肥肉，更厚而美。翅以脊上为美，所谓荷包翅肉翅是也。至分水翅尾翅则次之，文人皆谓肉翅为蚩尤翅。考《古器图》言，飞兽有肉翅曰蚩尤，非鱼也。海参亦未见于典籍。《本草》有水参，生于地，非生于海，盖后人以海参为滋养之品，故名曰参，芝罘岛海滨多有之，以伏日取者为佳。渔人赤身入水，以长绳系一大胡芦，胡芦浮于海面，人入水，带一利铲，腰系布袋，口能吸水吐水如鱼，目能瞪视不迷。海参皆粘石上而生，以铲取之，入于布袋，一铲不能下，再取则破碎，便弃之。布袋皆满，人乃泳上水面，卧胡芦上以喘息。息喘既定，方寻船而上。……海参之大者盈尺，鲜者不能食，须以灰培之晒干，较江中之参肥而腴。前数年，李道台山农在烟台练水师，募海参户充兵，能行海底，半日方出，赏以十两银锞，能从海底拾取。……海中鱼以时上，供人食用。……取黄花鱼、嘉鲯鱼之时，网大数十丈，离海滨十余里，数十船共张一网，得鱼千万尾，得钱数百千，缘岛上无地可种，赖此为生。所惧者飓风突来，逃归不及，船沉人死，不可胜计。间有善浮水而得生者，十人中一二人耳。以故遇此烈风，岛中家家孝衣，哭于海滩。

然其父死于海，其子仍继其业，听天命而已。至蛤蜊等物，不用网罟，海潮退时，妇女提篮赴滩拾取，可以易升斗，可以为菹醢，殆如彼有遗秉，此有滞穂，伊寡妇之利，人各得其养，沧海犹畎亩也。东海所产鲞鱼，咸云由海入江，变为鲥鱼，其形相似，理或有之。……海鱼有人形者，有狗形者，予未敢尝。其似命字者，颇可食。有浮海面而吐墨者，曰墨鱼。有镜鱼，圆似镜，肉细可餐。……自烟台而西至莱州，所产之鱼不尽相同，巴鱼无鳞，长数尺，肉坚子大，食其肉，晒其子，得价倍之。晒子之法，腌以盐，以砖石压晒。莱人以诸鱼之肠腌菹，食时去其肠而取菹，味殊香腴。夏秋间多出刀鱼，宽而长如刀形，无鳞，肉细。此鱼上海，妇女取其子，渔人不禁，腌为酱，冬日食之，以之炒肉尤香。海中亦有河豚，长盈尺，网得之，去其肠埋于地，恐鸟雀食之受毒，其肉则无毒，人皆食之。海螃蟹，有大如径尺盎者，剥其肉，数人食不尽。循海而西至潍县，以梭鱼为美。四月间有嘉鲯、母猪虾、白虾，费钱无多，便可饱。初夏时，……对虾最多，脂红肉白，一只可下酒十大杯。其红脂在头上，曾见刘石庵行书说帖，以对虾赠友，嘱以食此虾勿弃其头，红脂全在头上，言之津津有味。

行书则宛转如蚯蚓，宝藏数年，被端午帅索去。此虾与柳叶鱼同时上市，鱼小如叶，火烤之即可食，不须油烹，自有腴味，故予有句云：‘鱼名柳叶堪浮白，虾似桃花正染红。’同时比目鱼正鲜，身薄，一面有鳞，一牝一牡，两目相比。似其形者为偏口鱼，肉不及比目鱼之细腻。……蛤蜊名西施舌者，白肉如舌，纤细可爱，吞之入口，令人骨软。予曰：‘虽美不可言美，恐范蠡见嫉。’潍以南，海上最多鲜鳆鱼，尤为珍物，一面蛤壳，一面软壳，出水数日不死。冬月有之，不宜向寒，以绵盖之，不至冻毙。大者曰马蹄，小者曰金钱。京师所用，皆干腊无味，惟以之炖肉则合味。京厨不能作，曾食王殿撰可庄家厨一次，极得烹饪之法。

冬月吾乡有银鱼，亦曰冰鱼，与京师无异。此鱼《莱州府志》曰仙胎鱼，因其无骨无刺，故名，出平度新河者佳。螃蟹潍曰毛蟹，以其螯上有毛，养之得法，可食数月。其法掘一浅井，喂以秫谷，常以水洗其甲，则结黄满壳矣。有小鱼曰鹁鸽郎，肥如鹁鸽，有牡无牝，似乎化生，故曰郎。较鹁鸽郎微大者曰豸花鱼，花如绣豸，肉细而骨硬，犹豸之以角触邪人也。铜蟹色如青铜，以盐腌之，可生食。红黄满壳，鲜味难状，京中人不识之。有自潍寄京者，京厨则蒸之，极似焚琴煮鹤之事。海畔偶见大鱼，长数丈，目无睛，奄然待毙，人言为有罪被驱逐者。鱼大如此睛必成珠，故不令人间得之。远近村氓分食其肉，其骨可制为栋梁。莱州海庙之鱼骨殿，今尚岿然。其余之骨，可作器皿，坚致耐久，煮以绿色，即海秋角；煮以红色，即为假珊瑚；以药粉煮白，可充象牙。一得此鱼，则一村如遇丰年。海之可珍如此。 ……近者每见龙兵整队而过，领队者为炮鱼，顶上有孔，喷水上激，隆隆有声，如鸣炮，然见之则渔舟远避，一日不敢取鱼。此外海物尤奇，水母不似鱼形，远望白沫一片，虾引其前，所谓水母□虾是也。渔人以长绳系钩，裂其一片，尚闻唧唧有声。其余半片，仍浮游而逝。昔人云{虫巢}蛣腹蟹，海乡尤多。潮退后，拾取白蛤，如钱大，剖之中有小蟹，究不知小蟹其所孕耶，抑如渔人所云此蛤不能觅食，恃蟹取食以养耶，此不可解矣。海虎似虎形而小，四足，有皮无鳞，皮如膜，揭去其膜，方见毛，毛微黄色，鞟极厚，故此项皮衣，虽暖而分量太重，京师名之曰海龙。其光黑者，薰染而成。王大臣冬月赴蒙古地，多着之，寒冽之风不能透，一褂值千金。其带白针者，价尤昂。海浮石似石而轻，玲珑有孔，渔人得之，售之药店。海白菜与海带同类，无根而生，晒干可食。海带之细者，曰清〔海〕带草，海乡用以葺屋，不漏雨，不畏火，远望之白如堆雪。海洞石子，浪激成圆形，以之砌墙，如豹之斑，如鱼之鳞，豆棚瓜架，蔓延其上，灯光外彻，妇女宵织，机鸣轧轧之声，与潮声互答，久宦归来者，重睹此景，盖徘徊不能去。”

又记海滩云：“自昌寿潍城北行六十余里，即见众河入海之处，汇为一滩，宽广计地数百顷。滩皆淡水，夏日荷花，一望无际，叶大如车轮，花大如盘，香闻数里。其下藕肥如臂，间有脆如梨者，其不脆者，煮食之，如蒸栗然，可以充饥。莲子饱绽坚实，干之鬻于药店，或鬻于果子店。荷叶阴干，鬻于酱园。藕则上市，如山堆，业主获利，倍于稼穑。滩边则植芦苇，连亘数里，初茁时，如笋如笔，秋日长成，苇粗如竹，刈之可以织席，妇女手艺之敏捷者，一日可成方丈席一具，值银一钱。苇之细者，用以葺屋，阅三十年不腐朽。芦花如棉，收而藏之，冬月以之盖韭畦，春初早韭，赖此而生。若天气较暖，不待春初，节逾冬至，二寸黄韭已登市矣。滩水浅处则植蒲，蒲笋洁白，鲜嫩可食，冬初刈蒲，编为暖鞋，编为包囊，或编为蒲团，皆妇女手为之。芦与蒲无须布种，留其根则自生。滩中亦有稻田，插身之时，赤足露半体入于泥淖者，皆男子。农家妇女，亦复裹足，不似南方村妇能服胼胝之劳也。稻多红色，其味香，其性黏，名曰香稻。较御田香稻粒微小，离京千余里，苦不得其带皮之种耳。由此北行，渐入渔港，港中细草青葱，鱼小如叶，虾小如粟，乡村稚子，以筛取之，或供日食，或作菹醢。而二三分之活虾，曰鱼虾子，尚提之入城市，以易钱文。港之较深处，夏秋之际，则多蟹，不须网取，夜间以荆笼燃灯其中，则有大蟹引群蟹而入，故名大蟹曰头蟹。节届仲秋，则团脐黄满，重九持螯，尖者亦脑满肠肥矣。有蟹之处即有虾，水渐深则虾渐大，长一二寸，白壳银须，名曰白虾，去壳烹熟，其肉尚白，晾干去皮，便为虾米，鬻之远方，不胫而走，殆遍寰区。循港而行，即至海滨，依海滨取鱼者，或以网，或以钓钩。舟小如瓜皮，舱中储水，得鱼即入水蓄之。若入海十里以外，则舟长如三间屋，海浪跃舟而过，渔人坦然不惧，游人不能从也。”写来均津津有兴会，考物产者当有取焉。

又记工艺云：“制铜之工，以吾莱属为最巧。当阿片烟盛行时，胶西之烟灯，虽无烟霞之癖者，亦乐用之，轻便玲珑，花样翻新，携行远道，油不外溢，彻夜燃之，灯花无多。予有句云：‘一梦黄粱灯未熄，翻身正好卧看书。 ’即咏此也。潍工吕姓，制水烟袋，驰名远近，外省人偶得之，视为珍宝。非惟烟袋精工，烟袋之盒，或乌木嵌金银丝，为博古图，或水磨竹，或攒花竹，或用樱木，或拭光漆，精致可爱。潍人入仕途者，以之馈要路，竟得显秩，于是吕氏富甲一乡，因之嵌金银丝之艺，愈推愈广，一切文具器皿玩物，皆嵌以古鼎彝古货币，以及虫鱼鸟篆，勾摹极工，赛会海外，称为美术。潍城通衢，列肆而居者，多业此，然男子业之。妇女则以刺绣为生，锦屏罗幛，红袖彩裙，绣以翻新花卉，灿烂光泽，利市倍蓰，以及名人字画，倩人以粉笔双勾，绣出亦不失神。每届春夏之日，妇女餐罢洗手，推窗迎爽，拈针理线，恍如木兰之当户织也。”（潍县仿造古铜器，甚有名，兹未详焉。）

又云：“自洋白铜入中国以来，制首饰之工，潍匠殆擅其长。其始先制手镯，其白如银，质于典库，典库不能辨，被其欺蒙，以后人渐知之，乃按铜价出售。今潍城业此者不下百余家，花纹之细，穷工极巧，外省商人，年来坐收。乡村妇女，喜其价廉，购而插之鬓发，每逢戏场，粉黛群集，日光映射，炫耀夺目，不复见有钗荆者矣。商人运往都门，陈列通衢，日见畅销。盖满洲大户，遇有丧事，主人须赏女仆丫头银首饰，不得戴包金绿牙之物，自有洋白铜所制，费钱不及银物十分之一，即以此物赏之。”（今有人造金，此可称人造银也。）

又有所谓老婆市者，据云：“潍邑有老婆市，闻者骇然，疑如东坡所咏‘粤女市无常，所至辄成区’，以为此鬻妇女之市也。否则如《北史龟兹国传》，俗性多淫，置女市，收男子铜以入官。然滩市不尔也，每逢市期，老妇携衣服、器皿、字画、书籍，陈于市，物各有主，代售而分其余利。但书籍之旁，杂以女舄、女袜、中衣、腿带，亦不雅观，然利市莫如女舄。盖男舄有专肆，女舄无之，予取予求，必入此市，且花样纤巧，错金为缘，刺绣成纹，五光十色，当嫁女期迫，青蚨飞来，便可携去，入之妆奁，王化所被，摽梅无怨矣。然予有深忧焉：一旦尽改天足，斑烂而陈者，售之何人？人笑予似杞人忧天。”亦可为采风谈往之资。

潘祖荫儒林硕望，一代名臣，陈氏记其轶事云：“潘文勤伯寅，以钦赐入翰苑，学问渊博，曾入枢密。后直南斋，半夜即起，入内，内侍为之燃烛十余枝，坐而观书，勤之一字，无愧也。为工部尚书时，由内出，即入部，天方黎明，告司员曰：‘清晨办公，精神清楚，皇上遵祖法，早起视朝，故无废事。若部中俗例，秋冬春为晚衙门，夏日为早衙门，吾不谓然，然亦须体恤人情，不便自行早来，或三日一到部，或四五日一到部。先一日预告部中，不敢使诸公虚候也。’尚书尚俭，不乘肩舆，一车而已。驾车白骡已老矣。某岁伏雨过多，道途泥泞，行至宣武门外，老骡陷于淖不能起。尚书告其仆曰：‘前有一车，悬工部灯笼，急呼之，予附其车。’问之，果为工部司员，且门生也。是早为尚书堂期，故早起入署，急下车相让。尚书曰：‘此车为吾兄（按：如知为门生，不应称兄）之车，吾兄入车内，予坐车前足矣。不允，予将徒行。’乃同车而行。其白骡从此病惫，乃赁一轿，命仆人舁之。仆未练习，一日行至正阳门，雨后路滑，前二人仆，尚书亦仆于地，道旁观者大笑。有识之者曰：‘此管理顺天府事，父母官也，奈何笑之？’尚书起立曰：‘本来可笑。’乃乘轿而归，京师传为笑柄。凡骡之青色者，年老则变白，潘府中骡多白，故京师人语云：‘潘家一窝白，陈家一窝黑。’尚书天阉，与翁常熟同。一门生不知，初谒时，询问老师几位世兄。尚书曰：‘汝不知我天阉乎？’尚书善鉴别金石，有潍县裴三者，得一汉洗，花纹古篆皆佳，尚书以三百金购之，极喜。裴三求书楹联，诺之曰：‘汝先归店，我即令人送到。 ’乃铺纸濡笔直书，书成一幅，命仆人往送。旋又写成一幅，更仆送去，盖得一古器而兴高也。有诸城县拔贡尹祝年，讲金石之学，入京朝考，自书门生帖谒尚书。尚书曰：‘此非门生也，姑延入。’尹入见，即行师生礼，口称老师。翌日，入南斋，告曹殿撰曰：‘君同乡尹祝年，硬拜老师，似强奸也。’同直者急询之曰：‘强奸已成否？’相与大笑。内侍急入曰，皇上将登殿，笑乃止。

尚书下直，出东华门，必至小合兴酒馆小饮，此馆得其墨迹最多。”所记虽皆琐事，颇有趣致。潘与翁同龢，同以江左名卿，主持风会，翁潘并称，众口一词。（王伯恭于潘、翁均为门人，其《蜷庐随笔》云：“光绪中吴县潘伯寅、常熟翁叔平两尚书，皆以好士名。潘公断断无他，尤为恳到，翁则不免客气。潘公不好诣人，客至无不接见，设非端人正士，则严气正性待之，或甫入座即请出，翁则一味蔼然，虽门下士无不答拜，且多下舆深谈，此两公之异也。……”语有抑扬。）二人生同岁（均道光十年庚寅生，潘十月，翁四月，潘卒于光绪十六年，亦庚寅，亦十月），复同以天阉闻，亦奇。（汪康年《庄谐选录》卷三云：“吴中某尚书，秉体天阉，年五十余，尚无子。一日同僚某造见曰：‘公爵位名誉，无与伦比，所憾膝下尚虚，何不纳妾为宗祧计乎？’其时旁侍仆从甚众，某尚书微哂，以手指仆辈曰：‘我若娶妾，则便宜若辈矣。’相与大笑而散。”此即指潘。潘性豁达，好诙谐，或真有此语，亦未可知。）至谓以钦赐入翰苑云云，潘惟举人出钦赐，咸丰二年壬子会试中式第九名贡士，殿试一甲第三名，授职翰林院编修，六年丙辰即以翰林院侍读在南书房行走。至光绪八年壬午十一月始以刑部尚书授军机大臣（翌年正月即丁忧，后未再直枢廷），距初入南斋，已二十余年矣，不当云后直南斋也（曹殿撰谓潍县曹鸿勋）。

其记京官外官云：“唐宋时服官者重内轻外，故倪若水自外内迁，僚友送行者，望之若登仙。清代京官皆盼外放，缘京官俸薄，外官俸多，盼外放者，思济其贫耳。除贫富不论外，外官多借重于京官，外官之簠簋不饬、办事荒谬者，多被京官参撤，以故外官任优缺者，岁时馈送京官，曰冰敬，曰炭敬。陛见后出京者，尚留别敬。致送者多由汇银之票庄，按门呈交，故京官一见票庄商人名片投谒，则倒屣相迎。京官相遇，尚考询银数之多寡，直言不讳，殊可笑也。渐至主上亦知之。当年高宗与大臣言：‘尔宰相俸一年不过三百金，而车马衣服无不皆备，朕亦不能一一问其所从来。’是可见外边之事，宫内无不知之也。若外放苦缺，则无力应酬京官。各省苦缺，莫苦于广西思恩府，且引为危事。其地瘴疠极恶，至其地者，九死一生。太守莅任，拜印后，书吏请拜一室，室内牌位林立，皆在此病故之前守，此可令人心恶。仰首而观，阁上有长木板，皆庋置前故幕宾箱笼，书曰某县某人，是死于此而旅榇不返者，见之更觉心恶，焉能不病。予仕京廿余年，知死于其地者，不下三四人，因之记名候简之京官，日夜祷祝，勿放此缺。以后偶有得此缺者，多告归不再仕，此人不往，则再请简，枢密大臣尝笑曰：‘既皆不愿往，何必请简？’予怪大臣等奚不奏明其地情形，改为外补之缺，以久仕粤西习惯水土之人任之，何必置京官于烟瘴之地哉。清代不改置，民国则改之，废此府城为墟，以武鸣县遥控之而已。”写京官之藉润于外官，盖陋规早由秘密而公开矣。至所写广西思恩府之苦状，他书亦有及之者。奭良《野棠轩摭言》卷七（《言多》）言思恩府之苦云：“其地谚曰虎上房，蛇上床，皂隶上墙。侵晨将启户，先四望，房上有踞虎，则不开门。地卑湿连山，山蛇如蚁，宵中恒为蛇所扰，如蚊虻。居民极少，皂隶无应募者，但于大堂两翼墙画衙役，以壮观瞻耳。雍正中，滇省以改土归流为功，桂省效之，并其不必改者而改之，奏报设官，以明其不妄。其时政尚综核，廉俸役食，率从俭薄，桂省谓之瘴乡。

瘴乡大半如此，此特最甚耳。 ”又云：“夏闰庵太史曾游桂省，在志白石郡守席上，见一书记，褴缕憔悴，异之。志告之曰：‘此思恩守之子也，流落七八年矣，余以同乡故招置之，然余之胜彼亦无几何矣。’未几志殁。”此种边瘴之区，纵或言之稍过，要属难耐，宜京曹外简视为畏途也。李慈铭《荀学斋日记》光绪十三年丁亥九月初二日云：“铁香来，夜谈甚久。铁香以前月之杪，由粤还京。……今日言镇南关外及太平府，风景惨荒，殆非人境。万山壁立，云雾晦冥，经年不见日月，往往数百里无鸡犬声。偶逢居人，虽怀中小儿，亦无人色。有食鱼虾及生冷物者，辄病至死。其随行司员工部关员外朝宗，开平人，以食一柑遂死，此则唐宋谪宦者所未知矣。”亦极写其时边瘴之恶。（铁香为邓承修字。邓奉命赴桂会办中越勘界事宜归京也，唐宋谪宦视为极苦之区。后来有成为仕途美除者，韩愈《潮州刺史谢上表》，谓“飓风鳄鱼，患祸不测。……毒雾瘴氛，日夕发作。……忧惶惭悸，死亡无日。……居蛮夷之地，与魑魅为群。 ”而清代广东潮州知府，则甚以　仕见称矣。先后不同如此。）又俞樾《右台仙馆笔记》有云：“嘉庆间，有选人谒选得贵州某县令，挈家赴任，从者颇多。至省会，谒大府毕，同僚语之曰：‘此县瘠苦异常，万不可以眷属往。’乃留眷属于会垣，独行至郡，见太守。太守曰：‘君所官非人境也，幸其印在吾处，君便可接印，不必前往矣。吾幕中适缺一书记，君文士，必娴翰墨，暂以奉屈可乎？’令自念一官虽瘠，终幕下客，固欲往。太守乃命首县具车徒，且募一曾至此县者导之行。行数日而失途，所遇皆苗獠异族，无可问计，其地不过五六百里，而行十许日未到。一日，导者告曰：‘前途似是矣。’因共前进，至则颓垣环绕，若有城者，其中荆榛塞路，行颇不易。良久，见有土屋数闾，其坏墙有字迹，审视之，则某县也。诧曰：‘岂即公署乎？’呼其门。有人自草中出，问谁何？告之。其人叩首曰：‘吾即县吏也。已二十余年无县令矣，不图今日复见令君。’问有隶役乎？曰：‘曩固有之，今久无官，此辈皆散处各乡，不相闻久矣，不知其存亡也。’乃导之入，室中积土数尺，曰：‘此公案也。’又其内荒冢累累，问此何人？吏曰：‘皆前令君也，死于此，不能归骨，小人穴土瘗之耳。’令闻之丧气，即日言归。至郡中，太守以其始之固请往也，诮让之。流落数载，始得量移焉。此事曩在京师时闻之友人吴文南，并能言其县名，今记忆不真矣。边徼荒凉，事容有之，或谈者亦过其实乎？”其县其人均未详，而俞于所闻亦似未深信，事有相类，姑附录之。清初名臣于成龙之官广西罗城知县，政绩大著，而其与友人荆雪涛书，言在罗苦况，有云：“广西柳州罗城，偏在山隅，土司环绕，山如剑排，水如汤沸，蛮烟瘴雨，北人居此生还者十不一二。土民有猺獞狑狼之种，性好斗杀，顺治十六年冬初入版籍。成龙以十八年之官，……携苍头五人，颇勇壮可资，……到县，庭无门垣，草屋三间，东断为宾馆，西断为书吏舍，中辟一门入，亦屋三间，内廨支茅穿漏，四无墙壁，郁从中来，病不自持，一卧月余，从仆环向而泣，了无生气。张目一视，各不相顾，乞归无路，扶病理事。 ……无几何，一仆死，余仆皆病。……丁宁令各逃生，一仆苏朝卿，仗义大言：‘若今生当死于此，去亦不得活，弃主人于他乡，即生亦何为？’噫，幸有此也。当时通详，边荒久反之地，一官一仆，难以理事，乞赐生还，当事者付之一笑而已。无何，苏仆亦死，而大儿续觅四仆来，又前后死其三人，止存一仆，昼夜号啕如风魔，遂听其归，万里一身，生死莫主。夜枕刀卧，床头树二枪以自防。……”是亦岂常人所能堪者，乃于宰罗七年，卓有建树，治化孚洽。斯则豪杰之士，固有以诚毅胜艰困者已。

清季部曹中，有妻因搜索夫妾误入同官家一笑柄，陈氏所记云：“陕西有二雷姓，皆以进士官吏部，然只同姓而不同宗，人呼谓雷甲、雷乙。乙无正妻，携一妾寓京师，门首衔条约曰‘吏部雷’。甲有正妻，悍甚，又无子，乃置一妾，分别而居，门首衔条亦曰‘吏部雷’。

甲妻闻其置妾也，密询家人此妾寓于何处，家人但云门首有‘吏部雷’字样，甲妻持棒而往，误入乙寓。见一少妇，正在梳妆，发鬒而美，莲足纤纤，大怒，以棒击之，旋将镜台瓷皿，全行碎之。正在施威，雷乙入门，曰：‘是何泼妇？敢来吾家！’细睨之，曰：‘年齿稍长，姿容尚好，予久无正妻，留汝作配可耳。’命其妾出，遂阖门抱之，将与同梦。甲妇大窘，曰：‘吾误矣，甘受罚，勿污我，我乃雷甲之妻，闻其别置一妾，故有此误。’雷乙责之曰：‘尔夫年逾四十，尚无子，尔悍名素著，人皆闻之。吾室内有佛，尔宜对佛宣誓，此后听夫置妾，不再过问。倘食言，佛必殛之。’甲妻允之。宣誓毕，乃放之归，自此阃威不作。雷甲时宿其妾寓，生二子。人皆曰：‘雷甲之子，雷乙之力也。’闻者绝倒。”他书亦有记此者，如梁溪坐观老人（张祖翼）《清代野记》卷上云：“光绪初年，吏部有两雷姓司员，一浙江人，一陕西人，一进士，一拔贡也。同姓同官，又同司。浙雷住南横街，陕雷住魏染胡同，则一妾也，门榜皆书‘吏部雷寓’。一日者，浙雷仆私语其僚曰：‘我主人置一妾矣，住魏染胡同也。’为妻所闻，穷诘之，仆言实见魏染胡同有吏部雷宅，访之仅一妾，未知是主人外室否，不敢断也。妻闻大怒，立命驱车往。至则命仆妇大声呼太太至，陕雷妾以为有女客来也，出迎。妻一见大骂曰：‘淫婢无耻，尔竟敢私居于外不来见我耶？’陕妾始茫然，继始悟此必夫之妻矣。正支吾间，陕雷归，妾哭诉曰：‘尔初不言有大妇在京也。’陕雷大惊，及熟视，曰：‘非我妻也。 ’妾大骂曰：‘何来泼妇，冒认我夫。 ’陕雷忽悟曰：‘夫人是浙江雷某妻耶？’妻点首，惭沮无人状矣。陕雷曰：‘是乃误会，可请归，无介怀也。’妾不允，曰：‘既认为夫，则今夜必伴夫一宿始可。’妻乃大窘。陕雷再三劝其妾，始释之去，归即逐其仆云。此事予其时在京亲闻之，一时喧传，以非佳话，姑讳其名。”又林纾《铁笛亭琐记》（又名《畏庐琐记》）云：“前清某部郎夫人，妒极而无子。某置妾于外，居潘家河沿，门题部郎之姓，而与部郎同姓同官者，适购一妾而别居，亦在潘家河沿。妒夫人闻人言其夫置妾而背己，则大怒，挟奴媪命车而往，误入他部郎之家，认其门题，官同而姓同也，咆哮闯入，而他部郎妾方对镜理发，则拳棒交下矣。妾不知所为，而他部郎适自署归，见状，知其误，即曰：‘吾置妾而汝来争，则汝为吾妻矣。’命下锁，不听出，将引与同衾，妒夫人大窘。寻为其本夫所闻，踵门谢罪，乃罢。”三书均撰于民国初年，所记或详或略，盖各就所闻载之。此一细事耳，情甚简单，而见于三家记载者，互有异同若是，于以叹信史之难也。

其记刺字云：“刺字一事，亦须有仁心。予审窃贼，只令刺窃字，不刺窃字，俾少受痛楚，殆亦古哀矜勿喜之义也。曾见某城满汉御史为此窃字相与争论，此曰宜正写，彼曰俗写亦可，争论不已，复刮贼之肉而改刺之。”刮肉改刺，事甚可笑。据昔人所记，乃有类之者。

蒲松龄《聊斋志异》卷五“姬生”一则后缀记：“吴木欣云，康熙甲戌，一乡科令浙中，点稽囚犯，有盗窃已刺字讫，例应遂释，嫌窃字減笔从呙，非官板正字，使刮去之。候创平，依《字汇》中点画形象另刺之。盗口占一云：‘手把菱花仔细看，淋漓鲜血旧痕斑。早知面上重为苦，窃物先防识字官。’禁卒笑之曰：‘诗人不求功名，而乃为盗。’盗又口占答之云：‘少年学道志功名，只为家贫误一生。冀得赀财权子母，囊游燕市博恩荣。’”此一传说中，盗而能诗，尤奇。更前乎此，则有见于宋人记载者，魏泰《东轩笔录》云：“有朝士陆东，通判苏州而权州事，因断流罪。令黥其面曰：‘特刺配某州牢城。’黥毕，幕中相与白曰：‘凡言特者，罪不至是，而出于朝廷一时之旨。今此人应配矣，又特者非有司所得行。’东大恐，即改特刺字为准条字，再黥之，颇为人所笑。后有荐东之才于两府者，石参政闻之曰：‘吾知其人矣，得非权苏州日于人面上起草者乎？”面上起草，谑语特趣。

其记赛金花，谓某状元（洪钧）殁后，“乃入沪上青楼，辗转至京，寓西安门外砖塔胡同，地为乐部群妓之渊薮。于是声名藉甚，车马盈门矣。至吾家相府请安者数四，予因得识面焉。初见时，目不敢逼视，以其光艳照人，恐乱吾怀也。庚子岁，拳匪起，洋兵入都， ……凡都人大户被洋兵骚扰者，求金花一言可立解。……洋兵既退，其名益震，人称为赛二爷。

（按：赛时居外城。）门前榜曰‘候选曾寓’，曾盖金花之本姓也。（按：据刘半农、商鸿逵合纂之《赛金花本事》，赛自言本姓赵。）家蓄雏妓四五人，以代其劳，终日安居楼上，非有多金贵客，不下楼一见也。夜与同梦者，多紫缰黄绊而至，群呼楼上为椒房焉。其性残忍，一雏妓被其笞死，瘗之楼后，为人控告。时予正巡中城，委指挥赵孝愚持票往传。至其家，有娘姨数人，婉言进贿二千金，放其逃走。赵指挥本为安丘富绅，不允其请。又诡云：‘夜间被窃，失去中衣，不能行也。’指挥将饬城役往购中衣。彼知不能逃，乃登车至城署。五城御史多与相识，不敢堂讯，咸曰：‘此乃命案，例送刑部。’乃牒送之。堂官派一满一汉两司员鞠之。上堂时，满员先拍案恫喝。金花仰面上视，曰：‘三爷，你还恫喝我，独不念一宵之情乎？’满员乃由后堂鼠窜。汉司员正人也，谛视其貌久之，心怦怦动，旁有录供者，笔落于地，司刑隶手软不能持锁。司员乃叹曰：‘此祸水也，吾其置之死地，以杜后患。’此语传出，诸要路通函说项者，纷至沓来，坚请贷其一死。乃定误伤人命，充发三千里，编管黑龙江，而说项者又至矣，乃改发上海。（按：盖递解回原籍苏州，后又至沪耳。）予闻之笑曰：‘蛤蟆送入湿地矣。’例由五城押解，复委赵指挥押登火车，送至良乡县。县官躬迎于车站，告赵指挥曰：‘下官敬备宴席，为二君洗尘。’乃同入县署，赏名花，饮佳醴。翌日，赵指挥回城复命。予曰：‘东坡有句云：使君莫忘霅溪女，阳关一曲断肠声。当为君咏之。’近闻金花已物故，年不过四十也。”陈氏记此时，赛金花固未死，至民国二十五年乃卒（年盖六十有五云），未知陈犹及知否。此段写来，颇有小说意味，写其妖冶动人，乃至录供者为之笔落于地，司刑隶手软不能持锁，所谓加倍写法，如阅《封神演义》之写妲己被诛时也。

（《封神演义》第九十七回“雷震子监斩狐狸精”：“行刑军士，被妲己一段巧言迷惑，皆手软不能举刀。雷震子发怒，喝令军士动手，只见个个如此。雷震子急得没奈何，只得来中军帐报知，请令定夺。……子牙大怒，命将行刑军士斩首示众，喝退雷震子，另换杨戬、韦护监斩妲己，出辕门便另选了军士，再至法场。只见那妖妇百般娇媚，万种软款，又把这些行刑军士弄得东倒西歪，如痴如呆。……子牙同诸侯门人出了辕门，只见妲己缚在法场，果然千娇百媚，似玉如花，众军士如木雕泥塑。……”）赛金花以虐毙雏妓案在刑部狱时，刑部主事吉同钧适任提牢厅事，于狱中见之，其《乐素堂诗存》卷一，有《狱中观妓赛金花感赋》（并序，癸卯），序云：“……今夏以毙小鬟逮入狱，人皆指为淫报，而怜香惜玉者流，又复群相惋惜，替花请命。嗟嗟，人各有心，憎花者固为方领矩步之俦，而怜花者亦不尽倚翠偎红之辈，其用情皆未可厚非也。余久耳其名，观其像，未获目睹其容。今闻定谳拟递籍，行有日矣，窃谓薛涛、苏小，好事者想象其美，至于累牍连篇，相与歌咏于数百年后。今绝世名媛，近在咫尺，而不一睹芳容，讵非憾事。适代署提牢，入狱察诸囚，次及花，果然丽出肌表，虽秋娘已老，犹娇娆如处子，洵天生尤物哉。见余遥屈一膝，似有乞怜意，夫猛虎在深山，百兽震恐，一入陷井之中，摇尾而求食。赛金花当得志时，非达官贵人，不得一接芳泽，及幽身圜扉，虽以余之卑老，犹若帖耳俯首，望其救援，岂不重可惜哉。……”诗云：京都多名妓，艳说赛金花。车马门如市，宾客列坐嘉。争求识一面，声价高云霞。腰乏十万贯，徒抱虚愿赊。一朝入囹圄，阴院黑云遮。妖星临贯索，泪雨湿荷枷。乞怜犬摇尾，束缚兔罗罝。我署提牢职，放饭趁晚衙。鸡鹜群争食，一鹤静不哗。见我曲一膝，请安礼有加。涂泽去脂粉，艳如碧桃葩。小蛮腰支细，杨柳新吐芽。花甲年逾半，犹如初破瓜。含情羞掩面，犹似抱琵琶。谛视未了了，忽被禁卒拿。须臾双扉阖，深锁不可挝。归来思不寐，深夜跌坐跏。……与陈氏所记共览，赛金花倾动一时之情况，可见大凡矣。

其记关外云：“山海关外锦州府城中，有塔高于城，明末清摄政王攻城时，于山上置炮击之，即此塔也。春日燕子巢于塔，其数盈千，与寻常燕子不同，红颔，绿尾，短腿，终日绕塔而飞，未尝栖于他处。其邑文风为关东冠，仕宦显达者多，文中丞格、德中丞铭皆锦州人。大凌河，小凌河，医巫闾山，均在境内。小凌河绕城而流，水清而甘，关东茶市萃于此，以水试茶，真味乃出，若辽河之水则不及远甚。关外风寒，相传牡丹、兰花不过大凌河。光绪间，何润夫太史为奉天府丞，携兰花二盆往，土人方见之，土人谓牡丹花大如盘，乃绘事故意为之，岂真有此花哉。及火车南北交通，姚黄魏紫，与千顷罂粟争艳（其时种罂粟花最多），予犹及见。其地罂粟花皆重台，与他处异。问之土人，皆云：‘夫妻同种，或两手布种，则花开重台。’及查《群芳谱》，果有此说。山东人独不知，缘无文人博览群书以教之也，予曾教之，亦不肯听。故有句云：‘钗荆裙布馌南亩，底事夫妻不种花。 ’”关于关外风土故事之谈资也。夫妻种花云云，可称为相传之一种神话意味的植物学，由来久矣。

褚人获《坚瓠首集》卷二云：“谚云：‘长老种芝蔴，未见得吃。’相传芝蔴必夫妇同下种，独种无可得之理，长老无妻者也。犹忆唐诗云：‘蓬鬓荆钗世所稀，布裙犹是嫁时衣。

胡蔴好种无人种，合是归时只不归。’”亦此类也。宋人记载中，如释文莹《湘山野录》云：‘仲晦处士李退夫者，事矫怪，携一子游京师，居北郊别墅，带经灌园，持古风以饰外。一日，老圃请撒园荽，即《博物志》张骞西域所得胡荽是也。俗传，撒此物须主人口诵猥语播之则茂。退夫者，固矜纯节，执菜子于手撒之，但低声密诵曰：‘夫妇之道，人伦之始。’云云，不绝于口。无何，客至，不能讫事。戒其子使毕之，其子尤矫于父，执余子咒之曰：‘大人已曾上闻。’皇祐中馆阁以为雅戏。凡或谈话清淡，则曰‘宜撒园荽一巡’。”此笑柄甚可发噱。虽不必夫妇同种，而谓须诵猥语（关乎夫妇者），事亦近之。

又阙名《文昌杂录》云：“礼部王员外言，昔见朝议大夫李冠卿，说扬州所居堂前杏一株，极大，花多而不实。适有一媒姥至，见如此，笑谓家人曰：‘来春与嫁了此杏。’冬深，忽携酒一尊来，云是婚家撞门酒，索处子裙一腰系杏上，已而奠酒，辞祝再三，家人莫不笑之。至明春，此杏结子无数。江淮亦多有嫁橘法，不知是何术也。”亦以人间夫妻之事推之植物，可同阅。

其记潍县花园云：“吾乡盛时，花园尚有多处，如陈氏园在小於河，田氏园在高家庄，郭氏园在北关外。少时游览数次，台榭池亭，布置有法。自咸丰辛酉遭捻匪之乱，大户凋落，园林荒废，只馀西园一处而已。园亦有主，日启园门，不禁游人，谓之公园可也。来游者，园丁备茶，予以茶资少许，不敢多索，主人有命也。予退隐无事，时往消遣岁月，爰详记其胜概。园在城东南二里许，为吾乡先达韩理堂大令所筑，后贤葺而修之，复扩充其地，为假山，植花木，添建亭榭，睾然焕然。每当春暄之日，杨柳含烟，桃李吐葩，环映于粉垣茅亭间，正室额曰西园草堂。堂之北，假山壁立，峰峦起伏，旁有陟山之楼，拾级而上，孤山、程符山，近在咫尺。下楼穿山而过，深溪横亘，石梁通之，左右老树杈桠，修篁摇曳，柳暗花明又一村，此景似之。春暮夏初，绕砌牡丹数百株，经雨怒放，花大如盆，绿树围之，翠峦映之，透来日光一线，其艳夺目，其香扑鼻。予题壁有句云：‘绿树翠峦围四面，羡他富贵入山林。’形容牡丹，意在切合园主人也。主人见之，酬我一大白。溪边有草亭一间，削石为座，游者可坐而少憩。出亭西行，入花砖圆门，旷然一区，牡丹尤盛，缭以藤萝荆花，相与竞艳。更有异花满地，蓓蕾可爱。问名于园丁，园丁不知，盖自海外来者。牡丹开罢，芍药继芳，红白相间，当阶而翻，金带呈瑞，岁岁有之，和气致祥，可以知园主人之为人。

西南为书斋三四所，庭院雅洁，几榻无尘，夏日纳凉其中，不知城市之在迩。秋冬之际，红叶在树，黄叶在地，清爽之气，沁人脾腑，每当夕阳在山，游人徘徊不能去。曲折至草堂之东，怪石虎卧，如浪涌出，恍若东至莱府路经杲村之浪石。予三十年未东游，至此神往矣。

堂壁之间，多悬吾桑梓遗墨，如桂未谷之隶书及所绘之佛像、梅帧，高南阜之左手书，刘石庵之行书，前莱州太守张船山之楹联，至潍令郑板桥所留字画，不可胜记。主人亦不惜小费，所藏真迹，均勾摹上石，嵌诸廊壁，任人拓卖。而南方之刘园、张园，购得之以文饰其室，尚不知从何处来也。园主人行善而不务名，故不著其姓字。 ”所写亦甚有致。（另一则云：“潍邑杨蕴轩玉相，予姻丈也，为名孝廉，不求　仕，家赀巨万，慷慨施济，乡党称为善人。 ……先生在日，予年十余岁，以姻戚时至其家，见其身仅中人，白须下垂，和蔼可亲，携予手，遍观园中梅花。鹿七八头，仙鹤三四只，麀鹿濯濯，白鸟鹤鹤，飞走于茂林修竹之间。园门常启，游者不分宾主，始恍然于灵台一诗之微旨焉。 ”）旧无公园之设置，私家花园之听人游观者，颇似公园也。（袁枚《随园诗话》卷十一云：“随园四面无墙，以山势高低难加砖石故也。每至春秋佳日，士女如云，主人亦听其往来，全无遮阑，惟绿净轩环房二十三间，非相识者不能遽到。因摘晚唐人诗句作对联云：‘放鹤去寻三岛客，任人来看四时花。 ’”亦私家花园兼具公园性质者之佳话。今公园亦每有“游人止步”处也。）他如祠庙寺观之属，有风景可玩赏者，亦每含有公园之性质。济南旧有书院曰尚志堂，金线泉（所谓济南四大名泉之一）所在，风景清幽，泉池极胜，夙无门禁。书院废后，为校士馆，为通志局，仍可随意入览，可称为一精雅之小公园。（曩居济南，屡偕诸兄暨弟侄随侍先君游此，赏泉观鱼，意兴不浅，小年乐事，追味醰然，至今犹念尚志堂也。）迨入民国，即改建学校，性质乃异，亦面目都非矣。清季署山东提学使罗正钧，就贡院旧址之一部分，建图书馆，地傍大明湖，馆中花木泉石，布置楚楚可观，题有“遐园”之额，“湖山如画，齐鲁好文”之联，盖图书馆而兼公园者。兵燹之后，不知近已修复否，亦颇念之，并附及焉。

其“下气怡色”一则云：“子女与老亲言事，须从容不迫，若有急遽之色，恐致老人惊心。犹记予外祖郎奉政公中进士日，家中已得报矣，予外曾祖母年高，闻之甚喜；突又来报喜者，予外叔祖又中矣，家中妇女，群赴萱帏，拍手而言曰：‘了不得，了不得。 ’是欲报喜，喜极而不能遽言也。太夫人一惊，从此口不能言。故《记》云：‘与父母言，下气怡色。’此妇女不读书之过也。”浅而有味，此为常人所易忽，有老亲在堂者所宜留意也。周馥《负暄闲话》卷下（《待人》）有云：“亲戚中有某甲，先善养其母。母爱女，常节所余以资其女。

甲不悦，遂薄奉其母。一日，余过其门，母诉之。余劝甲养亲以能承欢为主，尔不读《论语》‘犬马有养’语乎？甲大感悟。《孝经》曰：‘爱亲者不敢恶于人，敬亲者不敢慢于人。’而况骨肉之间乎。”言事亲之道，亦浅而有味，均平易切要之谈，连类录之。

科举时代，状元最为世俗所艳羡，所谓大魁天下也。陈氏记状元云：“山东自有清以来，状元有六人：聊城傅以渐、邓钟岳，济宁孙毓溎、孙如僅，潍县曹鸿勋。鸿勋六七岁即能作擘窠书，传胪时，天尚未明，伫立丹陛下，听候消息，耳中迭闻有呼其名者。回头四顾，初无其人。无何鸿胪高唱，果为第一人。予时家居读《礼》，未得目睹。阅二十余年，曹殿撰已开府陕西，癸卯科潍县王寿彭继得状元，两状元皆住南关新巷，且比邻也。……王寿彭传胪时，予正仕京曹。俗例，同乡有应殿试者，京官必携荷包忠孝带，以备前十名引见佩用。

是日晨初，读卷大臣鱼贯进内。至辰刻，大臣手捧黄纸自内出，立于乾清门丹陛上，高呼曰‘王寿彭’，王惊喜变色。同乡官代应曰‘在此’。乃为之整衣佩荷包忠孝带，扶上丹陛，肃立大臣之后，俟前十名依次传齐，乃带领引见。引见毕，同乡官偕至山左会馆，已见报喜人以‘状元及第’横匾，及‘禹门三级浪，平地一声雷’黄纸对联，张贴已毕。会馆值年官即筹备款项，先以五十金交新状元，往拜前科状元，索取历科账簿，簿上一切事宜帖式均详载之。乃为之照写请帖，邀请各位老师，历科鼎甲之在京者，翌日至会馆饮宴，例召梨园演剧。

我山东则否，以会馆正厅供至圣先师位故也。翌日晨初，皇上御太和殿，先闻静鞭三响如爆竹，黄伞随驾至殿，鸿胪官唱唤一甲三人升殿，行三跪九叩礼，新进士在午门外行礼。圣驾退，銮仪卫以黄亭舁黄榜，由太和门、午门、端门正中出，鼓乐前导，黄仪仗俱备，出东长安正中门，悬黄榜于北黄墙上。顺天府尹于黄榜之左，搭彩棚，设红案，陈酒果，手敬三鼎甲各一杯，皆立饮，为之披红簪花。旁有骅骝绣鞍，请三鼎甲上马，一马数役护之，前有红仪仗鼓乐，导至国子监，行释菜释褐礼。旋至明伦堂，两大司成正坐受三叩礼。大司成身不敢动，头动则状元不吉，左右手动则榜、探不吉，此说相传久矣。自国子监出，三鼎甲联马而行，沿途观者如堵，妇女则门垂湘帘，或登楼倚槛而观，此俗所谓状元游街也。斯时风和日暖，天街无尘，御柳成荫，樱桃在树，杏花出墙，童稚跳舞欢呼曰：‘状元郎来矣。’负郭乡村妇女，新衣鲜履，仆仆徒行，信口评骘曰：‘状元美，榜眼伟，探花秀。’又有艳称唐宋时选驸马者，听其言殊可哂。……状元骑马归第，榜探送之，探花复送榜眼归第，而后自归。

于时馆中悬灯结彩，酒筵毕陈，门外冠盖盈衢，车马填巷。大官翰林，一时偕至，同乡官为之款接送迎。予奔波一日，筋力俱疲。潍谚有云：‘乃弟娶新妇，乃兄跑断筋。’情形似之。 “

状元头衔歆动朝野，儒生稽古之荣，若无以加之焉。虽授职之初，秩位犹卑，将来仕途亨屯〔通〕，亦尚难预卜，而当胪唱之后，万流仰企，群伦瞻慕，有不知其然而然者，此风已旧矣。宋人（阙名）《儒林公议》云：“太宗临轩放榜，三五名以前，皆出贰郡符，迁擢荣速。

陈尧叟主曾初中第，即登朝领太史之职，赐以朱黻。尔后得状元登第者，不十余年皆望柄用，人亦以是为当得之也。每殿廷胪传第一，则公卿以下，无不耸观，虽至尊亦注视焉。自崇政殿出东华门，传呼甚宠，观者拥塞通衢，人肩摩不可过，锦鞯绣毂，角逐争先，至有登屋而下瞰者，庶士倾羡，欢动都邑。洛阳人尹洙，意气横跞，好辨人也。尝曰：‘状元登第，虽将兵数十万，恢复幽蓟，逐强蕃于穷漠，凯歌劳还，献捷太庙，其荣亦不可及也。 ’”其时状元之荣，盖尤有过于清代者焉。鼎甲中状元、探花，有状元郎、探花郎之称，与人以美秀之印象，独介乎其间之榜眼，不获称郎，而‘榜眼’二字，入耳有雄伟厚重之概，此所以‘状元美，榜眼伟，探花秀’，腾于人口欤。（王寿彭固非美男子，而状元美之印象则预存于流俗也。小说中如文康《儿女英雄传》第三十六回（《满路春风探花及第》），写安骥点探花，有云：“只见状元清华丰采，榜眼凝重安详，到了那个探花，说什么潘安般貌子建般才，只那气宇轩昂之中，不露一些纨绔，温文儒雅之内，不粘一点寒酸，真真是彝鼎圭璋，熙朝人瑞。

就连那个传胪，也生得方面大耳，一部浓须，像是个干济之才。”除探花为主外，宾惟状元清华丰采，传胪亦例不称郎者，故不妨一部浓须云。）袁枚《随园诗话》卷三云：“汪度龄先生中状元时，年已四十余，面麻身长，腰腹十围，买妾京师。有小家女陆氏，粗通文墨，观弹词曲本，以为状元皆美少年，欣然愿嫁。结婚之夕，于灯下见先生年貌，大失所望，业已郁郁矣。是夕，诸同年嬲饮巨杯，先生量宏兴豪，沉醉上床，不顾新人，和衣酣寝。已而呕吐，将新制枕衾尽污腥秽。陆女恚甚，未五更雉经而亡。或嘲之曰：‘国色太娇难作婿，状元虽好却非郎。’”汪应铨字度龄，康熙五十七年戊戌状元，陆女之自误，正以平日状元美之观念早储心目间耳。（小说中，《孽海花》旧本第二回（《金榜误人香魂坠地》）所写“平日看见那些小说盲词，山歌院本，说到状元郎，好像个个貌比潘安，才如宋玉，常常心动。……开国第一个状元，不晓得如何粉装玉琢，绣口锦心，不觉一往情深。 ”“宁为状元妾，不作常人妇”之某闺秀，“忽见锦幔一掀，走进一个梢长大汉，面黑如镬，眼大如铃，两道浓眉，一部长须，且豆斑满面，葱臭逼人，……直急得三尸出窍，六魄飞天。当时无话，知道自己错了，等得大家睡静，哭了一场，走到床后，不免解下红罗，投缳自尽。”即本此事，惟误以江南汪应铨代山东傅以渐为有清开国第一状元。此回盖金天一所撰。）陈氏之言传胪时，指所谓小传胪，翌日始为正式传胪也。王寿彭惊喜变色云云，则受宠若惊，盖往往类是矣。

闻光绪甲午，张謇抡元，其时喜极而踣焉。同治乙丑崇绮点状元，翁同龢四月二十日日记云：“崇文山来请，遂携旧帐往，文山学程朱十年，至是气为之浮动，功名之际，难言哉。”亦见际此自持之不易，未知翁氏曩当此际如何。（同龢暨侄曾源，均状元，曾源癸亥大魁，适为崇绮前一科，故旧账在其家。）至曹鸿勋耳中迭闻有呼其名者，则以书写殿试策甚工，自揣大魁有望，念兹在兹，由心理关系而生一种精神作用耳。

其记教官事云：“文武生入泮，俗例有馈教官学礼，即古束脩之义。其后相沿，失其真意，有勒索至千百缗者。予家三世为教官，仍守古礼，听其自行束脩而已。潍邑文武学额最广，每逢院试以后，教官勒索学礼，择肥而噬，欲壑难盈，笑柄綦多。邑人丁六斋善宝，官中书舍人，予姑丈也，极伤世风之不古，常思有以维持之。特慨捐二万缗，发当生息，以三年息金六千余缗，为入泮生馈教官学礼。一以保司铎之体制，一以为寒士之资助，蓿盘之滋味不薄，芹宫之清德常存，诚美意也。六斋诗云‘不惜金钱倡大义’，殆即谓此。未及举办，六斋捐馆，喆嗣星甫中表，竟成其先人之志，士论翕然。迨科举停止，及以此二万缗子息移办继志学校，养士百余人，成材甚众。”学礼亦即所谓册费也。丁氏此举，为潍人所称颂，可与本刊二卷第八期所载拙稿引述关于册费者参阅。

又记杨玉相事有云：“潍邑杨蕴轩玉相，予姻丈也，为名孝廉，不求　仕，家赀巨万，慷慨施济，乡党称为善人。邑读书者众，童试逾千人，县暑不能容，乃捐万金建试院，规模宏大。别置市房数十间，以租金为岁修之费。士子歌颂，至今不忘。又创牛痘局，每届春日，在宅内开施种场，襁负而至者，日以百计。邑人得其传，相沿至今，岁岁有施种者，实先生为之倡也。先生享年七十有三，殁后阖邑吁请入祀乡贤祠，私谥文惠。至今子孙犹安居乐业，无荡佚败家者。”杨丁二氏，均好行其德，嘉惠乡里，事可并传。

十期拙稿引述关于户部银库书吏史恩涛事，更有李慈铭所记，可资汇览，以见蠹吏之声气与伎俩。《荀学斋日记》光绪十四年戊子正月初五日云：“……户部书吏史恩涛之狱，以四御史同劾，而恩涛与滇中一翰林为女儿姻。其两御史皆滇人，丙子同年，实授滇人属，并得史贿，故直劾孙侍郎，并牵连东抚，以阴为史地。迨刑部定案，又入史重贿。史本吾越人，惟恐递解回籍，则都中狡窟不能守。因冒籍涿州，故为重比坐徒，因定地发京外安置，遂得消摇畿辅，往来津潞（编者按：津潞按上文义，似应为“京涿”。）间，坐拥膏腴。此皆可裂眦者也。”木天华选，相府清班，乃竟若是，尤足慨已。

陈氏与陈田光绪丙戌同成进士，会试同出黄思永房，而二人八字适又相同，其所记云：“四品京堂陈田，字松珊，贵州人，与予为会榜同年。一日，房师黄殿撰慎之邀同门饮燕，命门生序齿而坐，予曰：‘年若干岁？’松珊曰：‘同岁。’房师复命两人序月分，予曰几月，松珊亦曰同月；再命序日，予曰某日，松珊亦言同日；再命序时，时亦同，八字不差一字。

师乃命按本房两人中式名次挨作，予坐其上，举座叹异。咸问父母兄弟子女，亦大略相同。

予曰：‘予素不求人批命，今后更不求人批命，即视松珊同年之命以为命， ’此初登仕版时也。

以后升转又同署，商量公事，又意见相同，在署同餐，复嗜好食量相同。一年松珊断弦，人谓予曰：‘松珊今岁犯阳刃，君宜设法禳除。 ’予曰：‘老妻卧病已三月，已为之备办后事矣。 ’是年亦断弦，迨两人年逾花甲，每日同桌健饭，饮酒皆不敢过三杯，夏日水果皆不敢入口。

彼此问及睡眠，皆早睡早起，人各一妾，伺候而已。松珊窃告予曰：‘批吾命者皆云官至四品，吾两人其终于此官乎？’予曰：‘照例升转，能谨慎无过，不患无升转之日也，批命奚足凭？’无何，逢百六之厄，下逊位之诏，两人皆弃官退隐矣。近闻松珊犹健步游山。惟松珊胞兄灿，清代为甘省方伯，兄弟亲如手足。松珊家财或丰，予则仅能自给，然家兄任广文二十四年，官俸岁有所余，今日家居，省俭度日，必使岁少有所余，此亦可谓之相同矣。松珊之兄年近八旬，家兄亦登八旬，身尚壮健，是兄弟亦关系于八字。新有自西南来者，言松珊收藏金石字画甚富，予闻之，即将陶斋（编者按：端方号）所赠吉金拓片百余器，裱悬满屋。床帐门楣，自抚汉壁、汉瓦于上，又日携陶斋所拓埃及国五千年画像古篆，夸示于人，此效西施之颦，非敢云赏鉴家也。使松珊见之，又当引为同调欤。”斯可称佳话，二陈进士同年，恒庆用部属，田入翰林，后同官台谏，恒庆外放知府，田官至掌印给事中，均四品。

（知府从四，掌印给事中正四。光绪丙午厘订官制，将六科给事中省去科衔暨各科掌印名目，统称给事中衙门，惟置掌印给事中二人，秩正四品，为给事中御史升转之阶，虽非京堂，而京官已至四品，亦不妨以京堂论耳。费行简《当代名人小说》卷下“清室遗臣内传田”云：“田官京朝，以淹雅称，颇负清望。丙戌进士，官部曹，迁御史，后为都给事中。国变后归，好金石书画，无钱则质衣以购之。尝为《元史考证》，犹何愿船、李芍农之学。中岁嗜酒，众推为大户。晚乃节饮，虽七十，尚健啖善步。当官不为过行，而见义勇为，侃侃不挠。江春霖以弹奕劻罢，首纠谏官上疏争之，疏中颇讥亲贵内阁，田所属草也，其同官陈庆溎，与生同年月日时，科第仕进，及妻子存殁，晚遇丰啬，无一不同，是可异已。”亦以陈恒庆为陈庆溎，其误盖与《谏书稀庵笔记》著者之误题同源。又陈田由翰林院编修入台，非部曹也。

其官为掌印给事中，非都给事中。明六科有都给事中，至清而废矣。宣统二年，御史江春霖以劾军机领袖庆王奕劻回原衙门行走，翌年，有所谓新内阁之设，奕劻任总理大臣，始有亲贵内阁之目。）至关于八字相同，见于昔人记载者，如纪昀《滦阳消夏录》卷二云：“八字贵贱贫富，特大概如是，其间乘除盈缩，略有异同。无锡邹小山先生夫人，与安州陈密山先生夫人，八字干支并同。小山先生官礼部侍郎，密山先生官贵州布政使，均二品也。论爵，布政不及侍郎之尊，论禄，则侍郎不及布政之厚，互相补矣。二夫人并寿考，陈夫人早寡，然晚岁康强安乐，邹夫人白首齐眉，然晚岁丧明，家计亦薄，又相补矣。此或疑地有南北，时有初正也。余第六侄与奴子刘云鹏，生时只隔一墙，两窗相对，两儿并落蓐啼，非惟时同刻同，乃至分秒亦同。侄至十六岁而夭，奴子今尚在，岂非此命所赋之禄，只有此数。侄生长富贵，消耗先尽，奴子生长贫贱，消耗无多，禄尚未尽耶！盈虚消息，理固如斯，俟知命者更详之。”其所遭不同处，以斡旋之笔为之词，记侄与刘云鹏事。

阮葵生《茶余客话》卷一所记，可参阅。据云：“德清蔡翁，精子平之学。一目史胄司夔过访，蔡告以南中生一孙，推其命颇富厚，若迟一时则大贵。史叩其日时，大惊曰：‘予今岁得子，正其月日时也。’蔡曰：‘此儿必入阁。’即文靖公贻直也，京师传为佳话。康熙辛酉，胄司携眷入都，泊舟水驿，生子。家人往来岸上，闻一铁工家亦生一子，问其时，正相同，归告胄司，心识之，字之曰铁崖。后二十余载，文靖已官清禁。胄司南归，复经其地，欲验旧事，亲行访之，则门宇如故，一少年持斤斧操作甚勤，问之，则辛酉某日生者也。公归，竟夕不寐。既乃悟，语客曰：‘此四柱中惟火太盛，惜少水制，幸生舟中，得水气补其缺，若生于镕冶之地，则以火济火，全无调剂矣。’”既贵贱大异矣，乃以水火之说作斡旋，与纪氏之解，所谓异曲同工耶。

又陈衎《槎上老舌》有云：“日者以干支定人祸福，起于唐兵部员外李子平。然干支生克之外，又有微妙难言者。吾乡先辈按察使王公应时，年月日时，皆属于火，于法不当贵。

有精此术者，疑其生于江海之上，公曰：‘时雨潦方涨，大水入屋，母夫人架板于水而生耳。 ’盖干支虽极燥，而适逢大地真水，足以相制，反为显贵。陈公记官佥都御史，与一水夫八字相同。一日者研推兼旬，方请曰：‘公生时当在星斗之下，不然弗贵。’验之果然，太夫人娩公仓皇，露处于园圃中也。以此观之，干支即甚灵，又有别解矣。”既可有别解，则从而为之辞，安往而不甚灵乎？（研推之时间达兼旬，殆侦得曩事，以供缘饰。日者之谈言多中，往往以此也。吴沃尧小说《九命奇冤》，第二、三两回写马半仙为凌贵兴批命有云：）“半仙道：批成本的不是含糊可以了事，……大约十天之后，方可应命。贵兴……过了十天，便叫喜来到马半仙处取批的命本。半仙见了喜来送茶送烟的，同他交谈起来，用言语打听了好些贵兴家事。临了才说：‘这几天实在太忙，还不曾批好，再过三天就有了。’喜来只得回复贵兴，过了三天再去取来。……看的贵兴手舞足蹈，如同疯子一般，嘴里只说这位先生真说得灵。”亦见其伎俩之一斑。《茶余客话》卷八云：“庄殿撰培因，偕某上舍自裘文达斋饮归，同诣于佛寺，访江西一相士。上舍即与庄易帽，同车行，是时业有人报知相士矣。及至庙，殿撰谓易帽恐涉轻薄，仍各冠进。相士遂言上舍为状元，历巡抚尚书，而诋本淳贫贱，不利于仕籍，即日声名大损。 ”此为一相士不幸而失败者，命相同流，亦可类观。）水火相制之说，与阮记史贻直事，正属一类，惟一系命大贵，得水乃济，一系命不当贵，赖水而显耳。

其言八字籍助于真水者，更有如钱泳《履园丛话》卷二十四（《杂记》下）云：“归安王勿庵侍郎以衔，初生时，星家推算八字中缺水。或谓其太夫人曰：‘必令小儿在渔舟上乳养百日以补之。’乃召一渔人妇，畀其钱米，寄养百日。及中状元归，侍郎忽念此妇养育之恩，使人踪迹之，其妇尚在，年七十余矣。招致家中，向妇四拜。不数日，此妇病，乃送回，即死，咸以为折福所致云。”如所言，是水之有裨，不特在诞生之际，即诞生之后，仍可呈其效焉。渔人妇福薄，以贵人之拜而死，此种说法，亦久已通行。如宋朱弁《曲洧旧闻》有云：“祥符中，丁晋公自参知政事拜平江军节度使，知升州。时建节钺者出入必陈其仪度，既还本镇，乡人为之改观。公在童龆时，尝从老郁先生学，至是首入陋巷，诣先生之居，以两朱衣掖之，拜于其下，先生惶惧，大声呼之曰：‘拜杀老夫矣。’既坐，话旧极款密，且云：‘小年狭劣，荷先生教诲，痛加榎楚，使某得成立者，皆先生之赐也。’先生愈不自安，不数月果卒。公遣吏为办棺敛葬埋之物甚厚，吴人至今以为美谭。”其先例也。戏剧中如《天齐庙》（《断后》）一出，演包拯遇李太后（李宸妃），疑其非真，以跪拜试验之，白：“也罢，不免将瞎婆搀扶正位，倘他受起老夫一拜，定是真太后，他若受不起老夫一拜，再将他拿下。来！将瞎婆扶在正位。”复告之曰：“瞎婆！你要坐稳了。”迨见其端坐受其跪拜，昂然不动，始深信无疑。以寻常贫妇万当不得“相爷”（包未为宰相，惟小说戏剧中均称“相爷”）一拜耳，亦近之。

其他之言八字相同者，又如宋蔡絛《铁围山丛谈》云：“阴阳家流，穷五行术数，不得为亡，至一切听之，反弃人事，斯失矣。是以古人行道而委命，不敢用亿中以为信也。先鲁公生庆历之丁亥，其月当壬寅，日当壬辰，时为辛亥。在昔幼时，言命者或不多取之，能道位极人臣则不过三数。及逢时遇主，君臣相鱼水，而后操术者人人争谈格局之高，推富贵之由，徒足发贤者之一笑耳。大观改云，岁复丁亥，东都顺天门内有郑氏者，货粉于市，家颇赡给，俗号郑粉家。偶以正月五日亥时生一子，岁月日时适与鲁公合。与是其家大喜，极意抚爱，谓且必贵，时人亦为之倾耸，长则恣其所欲，为斗鸡走犬，一切不禁也。始年十有八，春末携妓从浮浪人跃犬马，游金明，自苑中归，上下悉大醉矣。马忽骇，入波水中，浸而死。 “

郑儿与蔡京先后同八字，而遭历相异如此，而絛犹不敢断言术数之不足信也。至京既贵盛，操术者争谈格局之高，此亦常态，所谓事后有先见之明耳。京晚年贬死，操术者或又有说欤。

（关于京弟卞之子，术数家亦有所论。请潘泳因《宋稗类钞》卷一“符命类”云：“蔡元度娶王荆公之女，封福国夫人，止一子，谈天者多言其寿命不永，元度夫妇忧之。一日，尽呼术者之有名如林开之徒，集于家相与决其疑，云当止三十五岁。元度顾其室云：‘吾夫妇老矣，可以放心，岂复见此逆境耶！’其子后竟至乾、道中寿八十而终。然其初以恩幸为徽献阁学士，至靖康蔡氏既败，例遭削夺，恰年三十五。盖其禄尽之岁，由是而知五行又不可谓尽无也。”盖亦本于宋人记载，以官禄当寿命，亦是一种别解。如所云，凡不仕者均可谓之无寿，岂可通乎！）

马永卿《懒真子》云：“洛中士人张起宗，字起宗，以教小童为生，居于会节园侧，年四十余。一日，行于内，前见有西来行李甚盛。问之，曰：‘文枢密知成都回也。’姬侍皆骑马，锦绣兰麝，溢人眼鼻。起宗自叹曰：‘同丙午生，相远如此。’傍有瞽卜，辄曰：‘秀才，我与汝算命。’因与籍地，卜者出算子，约百余，布地上，几长丈余，凡阅两时，曰：‘好笑！诸事不同，但三十年后，有某星临某所，两人皆同，当并案而食者九个月。’起宗后七十余岁时，文公亦居于洛，起宗视其交游饮宴者，皆一时贵人，辄自疑曰：‘余安得并案而食乎？’一日，公独游会节园，问其下曰：‘吾适来闻园侧教学者甚人？’对曰：‘老张先生。’公命请来。及见大喜，问其甲子，又与之同，因呼为会节先生。公每召客，必预召；赴人会，无先生则不往。公为主人，则柺于左；公为客，则柺于右。并案而食者，将及九月。公之子及甫，知河阳府，公往视之。公所居私第，地名东田，有小姬四人，谓之东田小籍，共升大车随行，祖于城西。有伶人素不平之，因为口号曰：‘东田小籍，已登油壁之车；会节先生，暂别玳瑁之宴。’坐客微笑，自此潞公复归洛，不复召之矣。瞽之言异哉！闻之于司马文季。 “

此盖仅同年生耳，非八字全同也。贵贱不同，而居然有同席九月之际遇，亦有趣之传说，谈禄命者或称引及之。

清薛福成《庸庵笔记》卷三（《轶闻》）云：“节相恪靖侯左公，有中表弟曰吴伟才，与侯相同以嘉庆十七年十月初七日寅时生，所居相距九里许。两家报喜者相遇于适中之地，其八字则壬申辛亥丙午庚寅也。少有奇童之目，与侯相同。道光壬辰，侯相与兄景桥中书（宗植）同举于乡，而伟才改业屠豕。侯相督闽浙时，伟才尝一至闽，侯相勋业烂然，杀贼以千万计、而伟才禄命中之煞刃仅用之于屠豕。昔有与文潞公同命（？）者，仅得同席而食者数十日（？），亦此类也。伟才好大言，尝曰：‘太公稳于屠沽，何独余也！’同治八年，已不在屠肆，而亲旧岁时用牲，或召之，辄欣然鼓刀而往云。侯相在泾州军次，与王孝凤（家壁）

言之。”谓左宗棠自言有此同八字而业屠之中表弟，甚凿凿也。（煞刃之说亦所谓别解，妙在说得热闹。）而据王闿远所述，则曾国荃亦有一屠人同八字者。《湘绮楼日记》光绪元年乙亥六月十七日云“闻曾沅浦移豫抚，劼刚言，其乡中有屠人，与沅公同年月日时生。子寿云‘此屠人日内必小有迁移也’”谓是曾纪泽所云，何其与左事巧合之甚乎。均可与《茶余客话》等所记同览。（黄瑜以国荃调任卜屠人必有迁移，是谓同八字者尊卑显晦可以悬殊，而动静则须息息相通矣。国荃时官河东河道总督，未曾改官河南巡抚，王氏所记盖传闻之误耳。）

明沈瓒《近事丛残》云：“星命之说，纯谓之无固不然，而纯谓之有亦多可疑，如秀水沈少司马思孝，新建邓文洁公以赞，年命八字皆同，一发于戊辰，一发于辛未。一为会元鼎甲，晚年生子，而卒于五十八岁；一受廷杖遣戍，召还跻通显，至今六十余尚无恙，而竟少子。又长洲徐通政申，万载张总制鸣冈，亦同八字，而张之科甲以癸酉庚辰，徐以丙子丁丑，两公前后为南通政使。而徐以已酉被论归，张升南少马，今庚戌升两广总制。徐富，张不及远甚；徐之仲子登癸卯乡科，张则未也，又嘉兴岳礼部和声，与同邑沈医士号南山之子，八字同而贵贱迥异，但年皆四十二，并未生子，此一节同耳。又山西甲戌科王长科凤有，南昌辛未科涂御史杰，亦同八字。涂升光禄少卿，以建言削籍，王亦迁谪，而未为京堂也。”亦可参阅。立说介于纯谓之无、纯谓之有之间，即常闻之不可不信亦不可尽信之调停论也。（因其涉及医士，更联想而及小说中清吴敬梓《儒林外史》所言之黄知县与赵医生。《外史》第十七回：“浦墨卿道，那黄公竟与赵爷生的同年同月同日同时。……还有奇处，赵爷今年五十九岁，两个儿子，四个孙子，老夫妻齐眉，只却是个布衣。黄公中了一个进士，做任知县，却是三十岁上就断了弦，夫人没了，而今儿花女花也无，支剑峰道，这果然奇。同一个年月日时，一个是这般境界，一个是那般境界，判然不合，可见五星子平都是不相干的。”）

清褚人获《坚瓠二集》卷二云： “《雪涛集》：明高皇微行，至田舍，见一村翁，问其生庚。翁言年月日时，皆与高皇同。高皇曰：‘尔有子乎？’曰无。“有田产乎？’曰无。高皇曰：‘然则何以自给？’曰：‘吾养蜂耳。’曰：‘尔蜂几何？’曰：‘十五桶。’高皇默念：‘我有京省，渠有蜂桶敌之。此年月日时相合之符。’又问：‘尔于蜂岁割蜜几次？’翁曰：‘春夏花多，蜂易采，蜜不难结，每月割之。秋以后花渐少，故菊花蜜不尽割，割十之三，留其七，听蜂自啖，为卒岁计。我以春夏所割蜜，易钱帛米粟，量入为出，以糊其口。而蜂有余蜜，得以不馁，明岁又复酿蜜。我行年五十，而恃蜂以饱。他养蜂者不然，春夏割之，即秋亦尽割之，无余蜜，故蜂多死。今年有蜜，明年无蜜，皆莫我若也。 ’高皇叹曰：‘民犹蜂也，不务休养，竭泽取之，民安得不贫以死。民死而税安从出，是亦不留余蜜之类也。蜂丈人之言，可以为养民者法。’”此盖寓言，其事实上之根据固不经也。

姚元之《竹叶亭杂记》卷四云：“人有生同年月日时而命绝不似者，星家因言所生之地有不同也。汪文端公廷珍，与盛京成司马书，同年月日时生。汪进士第，成仅二举；汪官六品，成必五品；汪五品，成必四品；成官侍郎，汪则三品。官阶每成大一级。今汪官尚书，（按：前举其谥，此乃曰今。盖文端字样，为稿成后补入者，故有扞格。）而成犹侍郎，其爵位犹不甚相远。所可异者，二公面貌酷肖，八字同而面貌亦同，此则罕闻事也。其曩时丁内外艰，年岁亦略相同。 ”二人宦历虽不尽同，而亦可资星命家之附会矣，况又面貌恰似乎，生地不同之说，犹之水火相制之类耳。汲修主人（礼王昭梿）《啸亭杂录》卷八云：“信恪郡王（如松）、庄慎亲王（永瑺），同年月日生，庄惟后信数刻，时互以兄弟称之。稽其福命，信先庄薨十七年，然其子恭王（淳颖）以复睿忠王爵，故因赠王为亲王。庄慎王无子，嗣其弟子承袭。信恪王少封公爵，任工部侍郎等官，庄恪王少亦赐公品级，历副都统等官。虽文武少差，而其升转如一，亦一异也。”并时皇族王公，际遇略同，不为甚异，八字既不尽同，星命家或又可以两不尽同处而生附会之词欤！（宋释文莹《玉壶清话》卷四云：“李密学濬与李昌武宗谔，同宗同岁月，后一日而生。二人者，休戚舒惨，一无不同，及昌武死，濬亦后一日卒。”可称巧合。）

其记星命说之不可凭信者，如《竹叶亭杂记》卷四云：“仕宦之通塞，实有子平所不能推者。休宁汪薰亭阁学滋畹，凡日者皆言官不过同知，困顿场屋，始就盐场大使。乾隆戊申，赴部候选，自分风尘，梦不作大罗天上客矣。候选者每月朔望到部投供。阁学平生喜斗马吊，一日欢会，断之以夜。次日为月朔，不忍舍之散。同室有投供者，倩之代，同室人到部忘之。

是月出缺，汪以月朔未投供也，不得选，懊恨无及。不得已入闱应试，是科获售，联捷成进士，官翰林，不二十年至内阁学士。使同室者一为投供，则早已执手版听鼓辕门矣。然平生不知几经精子平者推算，竟无一许其为木天人也，亦异矣哉。或曰，凡乡居无日规。即有之，或遇阴晦，则诞生之时，多由意度。盖时辰不得真也，理或然欤？”此与《铁围山丛谈》所记蔡京事有略近处，至或曰之翰旋语，则验即可云时辰真，不验即可云时辰不真耳。（陈其元《庸闲斋笔记》）卷四云：“塞翁失马焉知非福，此语诚然。……嘉庆十年，先大夫与杭州陈荔峰阁学嵩庆，同以誊录议叙盐库大使，在京候铨。一夕。与伊墨卿太守、张船山侍御夜饮极欢，次日赴部投供，醉甚不能往。适有河南库大使一缺，因不到扣选，阁学大失意，同人亦为之惜。未几连捷，遂入翰林，官至内阁学士、礼部侍郎。壬午阁学主福建试，先大夫方由石码场大使升同安知县，相见于锁院。阁学谓尔日使不以醉误事，则今日亦不过中州一令耳。”汪陈两事极相类，颇奇。）

《茶余客话》卷十二云：“嵇叔子精于子平，自谓官至四品，而夫人之禄位不称，举孝廉，即丧偶，媒妁盈门。叔子排算其八字，俱以为不类。某富翁欲以女妻之，先以年庚付一术士推之。术士云：‘此十恶大败命。’翁以情告，术士曰：‘试易之何如？’因将生日移前数日，而时干亦易，通局俱变矣。翁乃付媒往议，叔子以手推之，曰：‘是恭人也。’遂成姻，任杭州太守，妻受四品封。叔子卒后十余年，诸子将为母称七十觞，先期营办。恭人笑止云：‘某日非吾真生辰也。’因述其故，家人皆惊。盖嵇氏父子为所绐者四十年矣。 ”足以破星命之俗见，正可与其卷一所记史贻直事对看也。（此二则一标题曰《子平奇验》，一标题曰《星命家谬说》，相映成趣。）

陈其元《庸闲斋笔记》卷七云：“余最不信星命推步之说，以为一时生一人，一日当生十二人，以岁计之，则有四千三百二十人，以一甲子计之，止有二十五万九千二百人而已。

今只一大郡，以计其户口之数，已不下数十万人（如咸丰十年，杭州府一城八十万人），则举天下之大，自王公大人以至小民，何啻亿万万人，则生时同者必不少矣。其间王公大人始生之时，必有庶民同时而生者，又何富贵贫贱之不同也。每举是说以诘谈星命者，多不能答。

近见海宁李善兰所作《星命论》，尤为畅快，其略谓：‘大尧造甲子，不过记日而已，并不记年月与时也。亦无所谓五行生克也。其并记年月与时，且以五行配之，皆起于后代，古人并无此意也。而术士专以五行之生克，判人一生之休咎，果可信乎？且五行肇见于《洪范》，不过言其功用而已，言其性味而已，初不言其生克也。是干支之配五行，本非古人之意矣。

而谓人之一生可据此而定，是何言欤？至五星偕地球同绕日，而各不相关，夫五星与地球且不相关，况地球上之一人，而谓某星至某宫主吉，某星至某宫主凶，此何异浙江之人在浙江巡抚治下，他省之巡抚，于浙江无涉也。今试谓之曰：某巡抚移节某省，于尔大吉，某巡抚移节某省，于尔大凶，有不笑其荒诞者乎？五星之推命，何以异是乎？’其论真属透辟，足以启发惑溺，与余所见正合。然此特论其理耳。世之穷民游士，藉此以糊其口者，几千人矣，若明著其论，则将尽无告者而饥死之，亦非仁人之用心矣，存而不论可也。 ”自是解惑之谈，至谓穷民游士籍以糊口，则属于人民生计问题之范围矣，其有以兴趣而研治星命之说，与生计无关者，乃出于个人之好尚，不在此例。余因《谏书稀庵笔记》述及与陈田同八字事，遂漫举昔人所记若干事，以供汇阅，拉杂之讥，知不免耳。星命之术，未尝讲求，亦非能辟之者，特未见有圆满周匝之理论及证验，使我心折而已。

其《两大司成》一则云：“清宗室盛伯羲先生，学问宏博，群呼为旗人中小圣人作大司成，奖励后进，成均士风，为之一变，汉大司成则为吾乡王文敏廉生，两人皆讲金石，讲考据，以故成均之士，讲汉学者居多。两人散署后盺夕晤谈，端午帅亦讲金石，时相辩论，又相谑也。呼两人为大八成，时捐例以大八成为上也。 ”盛昱与王懿荣友善，均光绪间名祭酒，然时有先后，未尝同任斯职。（盛昱于光绪十五年解祭酒职，时王尚为编修也，二十年以大考一等擢侍读，旋署祭酒，翌年真除。）陈氏所叙，似同时为满汉祭酒矣。

其记散馆云：“庶吉士如婴儿初生，尚待生花，故俗谓散馆之日即生花之日。三鼎甲之卷，别为一束，阅卷大臣，必置之一等，以保其功名。如文字大谬，则不能保。咸非壬子，状元陆增祥，以违式被黜为知县，群谓焉有状元而作县令者，乃捐升知府。……亦有寒士得庶吉士，自计不能耐清贫，散馆时故意错一字出一韵甘居三等之尾，归部铨选知县，谓之老虎班，得缺至速。”陆增祥为道光庚戌状元，授职修撰后，在籍以军功擢用赞善，咸丰丙辰补散馆，撤去赞善，仍得保留修撰，并未黜为知县，亦非壬子事也。（李慈铭《越缦堂日记》咸丰六年丙辰五月十一日云：“阅邸抄……赞善陆增祥，庚戌状元，补散馆，以诗中霓字作仄声明，坐失粘附三等末，仍降修撰，罚俸。”可云从宽。使先无赞善奖案，自不免于改官耳。严辰《墨花呤馆感旧怀人集》感旧诗《陆星农观察前辈增祥》一首云：“初踏金鳌幸识君，方州九万奋鹏程。谁知熟读效居赋，一字偏教误一生。”自注：“君为江苏太仓人，道光庚戌殿撰，识君于登第之日。后得追步词垣，适君直清秘堂，时相过从，君散馆诗内用霓字，依《郊居赋》读作仄音，显庙指示阅卷者，谓非用雌霓，仍当读平，故虽予留馆，而从此不得一掌文衡。乃以观察需次楚南，竟无所遇，余于同治乙丑道出长沙，犹及一见。”可资参印，惟以后之事则不详。《清史》列传《文苑传》，附陆于《瞿中溶传》后，谓……“授翰林院修撰，以母忧归，会粤匪陷金陵，在籍团练，与知州蔡映斗破走青浦贼目周立春，复嘉定，事闻，以赞善即补。咸丰六年充会试同考官，十年出为广西庆远府知府，湘抚疏请留办军需厘捐盐茶局。光绪二年补湖南辰沅永靖道，地与黔蜀接壤，增祥捕寇盗循恤苗民，有政声。

在任四年，以疾告归。”其宦历大致如此，未叙其散馆试失意事。盖以仍得留馆，故略之耳。

陆氏不仅以候补道终，亦未为甚不遇也。）鼎甲散馆，亦有以二等留馆者，如状元翁曾源、张謇均是。所谓老虎班知县者，“以知县即选”也。

其记李鸿章事有云：“光绪间，科举将议停，合肥在京为无事宰相，正开经济特科，殷望派为总裁。适张文襄入都，定学堂章程，大总裁一差，被其夺去，合肥郁郁者数日。”光绪乙未至己亥间，李以大学士在京，甚思一掌文衡，竟未如愿，引为憾事。惟经济特科之试，张之洞为阅卷大臣之一（无大总裁之称），事在癸卯。李已卒于辛丑，张氏此差岂夺自李乎？陈氏此书，疏舛处颇不少，不备举。盖或以年老记忆不真，或以下笔时偶不经意，此类著述，所难尽免，要在读者之善为鉴别，瑕固不足掩瑜也。

趋庭随笔

《趋庭随笔》，一册，江庸撰，民国二十三年九月初版。（朝阳学院出版部发行，和记印书馆印刷。）自序云：“余生五十有七年，自垂髫迄今，盖无一二年离吾父母之侧。斯卷涉及经史，多习闻庭训，退而自记，经吾父所涂改者。人生年近六十，犹获依父母膝下，并世已罕见其人，矧父之于余则父而师也。此数十寒暑中，凡于旧学有疑而莫释、懵而弗知者，皆得于定省之时，一一乞教于吾父，而欣然餍其所欲，是则愈非他人所能希冀。惜余于学问之道，未能潜心研求，往往浅尝而止，深负吾父教诲之意，斯卷所记，皆饾饤糟粕不足一观，然韩氏之子不辨金根，余之谫劣，阅者或亦不过督耳，中华民国二十三年八月，江庸识于淀园之眺远斋。”命名之意，在重庭训。其父瀚，治旧学有声士林者也。此书论学记事，颇多可采，亦足传之作，所记间有未甚谛核者，作者固欿然不自满假矣，此册题第一卷，未知后又续撰否。

其记清宣统辛亥间事云：“醇亲王摄政季年，凡分三派，载洵、载涛两贝勒分领海军处、军谘处为一派，载泽管度支为一派，庆亲王奕劻、那桐、徐世倡任总协理为一派。武昌兵起，洵、涛以张绍曾首倡十九信条，亟欲拉之，而庆、那、徐皆意在袁世凯，屡言于朝。摄政不从。邮传部侍郎杨士琦，乃属该部参议林炳章惠亭浼其妇翁弘德殿授读陈宝琛伯潜于摄政前推举项城。伯潜素不悦袁，弗为动。惠亭遂就其本部尚书盛宣怀谋之，力言时局阽危，非袁不足以救国，军枢意并如此，而摄政勿听，公若能忘旧怨，得泽公一言，必可转圜。盛谓果于国有益，何有私憾。于是由盛就载泽，由泽说摄政，而项城起用矣。家父告余，谓闻之伯潜云。”此为清末关系重大之一史料，可味也。惟辛亥八月十九日武昌事起，是月二十三日即谕起袁世凯为湖广总督，办理剿抚事宜。九月初五日革邮传大臣（时已不称尚书）盛宣怀职。初六日授袁世凯钦差大臣，节制各军。初八日陆军第二十镇统制张绍曾等要求立宪电奏十二条（为清廷宣布十九信条之缘起）。十二日命袁世凯为内阁总理大臣，此数事之先后如此。袁世凯被命组阁，在张绍曾电奏之后，而起用则在其前，江氏所述不无失考。盖殿转传述，著笔时未暇致详耳。又其时典学之所为毓庆宫，陈宝琛授读于此，非弘德殿。

关于颐和园，据云：“甲戌三月僦居颐和园眺远斋。斋在后湖头，门临小阜，杂树蒙葱，远瞩湖流，回合幽邃。夏时藕花尤盛，然斋名眺远，实不能远眺。以地居山背，斋又无楼，虽阶陛少高，前湖楼阁，悉为峦树蔽亏。命名之义，殆不可解。考之园籍，斋即孝钦昔日看会之处，故又呼为看会殿。四月，妙峰山香会从墙外经过，乃近墙构筑以备看会之用。然就地观察，墙高丈余，墙外香会，斋中实难目睹，何以当日专为看会，不筑一高楼，而建此低平之斋，尤难索解。嗣闻园役谈及，围墙旧日颇低。民国三年，项城拟徙逊帝于此，乃增高五尺，始恍然此斋实便于看会，即眺远之义亦非不符。眺远非眺园中风物，乃从墙外远眺耳。

又眺远斋门外旧有笺纸横额，民国初年为风刮去，仅存破烂木架，颇损观瞻。拟书四字补之，不审旧额所书何字，遍查关于兹园记载，迄不可得。询之园中老宫监王氏，云为‘琼敷玉藻’四字，叩其何能记忆如是之确，答曰：‘昔日老佛爷每看香会，必有颁赏，领赏者皆称某年某月某日在琼敷玉藻传差一次。因香会在墙外，不知老佛爷所在为眺远斋，只见门上横额有琼敷玉藻四字，遂以为此斋之名，故此四字今犹不忘也。 ’此亦有关颐和园掌故，因并记之。 “

事由访问而得，足为谈斯园故实者之助。

上期拙稿曾因《谏书稀庵笔记》有八字相同一则，更引述诸家记载之言星命者，江氏书中于星命之说亦及之。据云：“韩退之为《李虚中墓志》，言其最深五行书，以人之始生年月日所值日辰支干相生胜衰死王相斟酌推人寿夭贵贱不利，辄先处其年月时，百不失一二。是唐时推命只用年月日，不用时，无所谓四柱。宋徐子平《珞琭子赋注》始专以人生年月日时八字推衍。《四库书目》载有宋岳珂《补注三命指迷赋》一卷，倦翁《桯史》尝记韩侂胄八字为壬申辛亥己巳丙寅。日者谓至丁卯年壬子月必得奇祸，余知交中不乏通达之人而迷信是术者。民国三四年，北平命相家极一时之盛，盖项城亦迷信之。说者谓项城之亟亟谋称帝，实由日者推其寿止五十八岁，思所以禳之也。”按：星命之学，盖本于李虚中《命书》，《四库全书总目提要》卷一百九子部十九“术数类”二，李虚中《命书》三卷（《永乐大典》本）

云：“旧本题鬼谷子撰，唐李虚中注。虚中字常容，……韩愈为作墓志铭，见于《昌黎文集》。

后世传星命之学者，皆以虚中为祖。愈墓志中所云最深五行书，以人之始生年月日所直日辰支干相生胜衰死生王互相斟酌，推人寿夭贵贱利不利，辄先处其年时，百不失一二者，是也。

然愈但称其说之汪洋奥美，万端千绪，而不言有所著书。《唐书艺文志》亦无是书之名。

至《宋志》始有李虚中《命书》、《格局》二卷，郑樵《艺文略》则作李虚中《命术》一卷，《命书补遗》一卷。晁公武《读书志》又作李虚中《命书》三卷。焦氏《经籍志》又于《命书》三卷外，别出《命书补遗》一卷，名目卷数，皆参错不合，世间传本久绝，无由考正其异同。惟《永乐大典》所收，其文尚多完具，卷帙前后，亦颇有次第，并载有虚中自序一篇，称司马季主于壶山之阳遇鬼谷子，出逸文九篇，论幽微之理，虚中为掇拾诸家注释成集云云。

详勘书中义例，首论六十甲子，不及生人时刻干支，其法颇与韩愈墓志所言始生年月日者相合，而后半乃多称四柱。其说实起于宋时，与前文殊相缪戾，且其他职官称谓，多涉宋代之事，其不尽出虚中手，尤为明甚。中间文笔有古奥难解者，似属唐人所为，又有鄙浅可嗤者，似出后来附益。真假杂出，莫可究诘。疑唐代本有此书，宋时谈星学者以己说阑入其间，托名于虚中之注鬼谷以自神其术耳。……”此书来历，亦颇迷离惝怳矣。江氏据韩愈之文而言唐时推命只用年月日不用时无所谓四柱，犹之《提要》之说。（《提要》并于《星命溯源》一书谓“考韩愈作《李虚中墓志》，称其推命尚止用年月日不用时，则开元、天宝之间且无八字。……”又于徐氏《珞琭子赋注》一书谓“禄命之说，至唐李虚中尚仅以年月日起算，未有所谓八字者”。）惟《提要》纂者纪昀，后对旧说已加更正。其《阅微草堂笔记》卷十二《槐西杂志》二云：“世传推命始于李虚中，其法用年月日而不用时，盖据昌黎所作虚中墓志也。

其书《宋史艺文志》著录，今已久佚。惟《永乐大典》载虚中《命书》三卷，尚为完帙，所说实兼论八字，非不用时，或疑为宋人所伪托，莫能明也。然考虚中墓志称其最深于五行书，以人始生之年月日所直日辰支干相生，胜衰死生互相酌斟，推人寿夭贵贱利不利云云。

按：天有十二辰，故一日分为十二时，日至某辰即某时也，故时亦谓之日辰。《国语》：星与日辰之位皆在北维，是也。《诗》：‘跂彼织女，终日七襄。’孔颖达疏：‘从旦至暮，七辰一移，因谓之七襄。’是日辰即时之明证。《楚辞》：‘吉日兮辰良。’王逸注：‘日谓甲乙，辰谓寅卯，以辰与日分言，尤为明白。’据此以推，似所直日辰四字当连上年月日为句，后人误属下为句，故有不用时之说耳。余撰《四库全书总目》，亦谓虚中推命不用时，尚沿旧说。

今附著于此，以志余过。”此为纪氏对此之“晚年定论”，李虚中推命实已用所谓八字四柱，判然明白矣。读《四库全书总目》此节者，不可不兼读《槐西杂志》所云也。江氏并述及相人相地等事，宗旨亦重在破除迷信，不为俗囿。（关于八字相同，又据明朱国祯《涌幢小品》云：“宝祐中，孟无庵珙，开阃荆襄，尝单马出巡。见汉江一渔者，貌甚奇伟，提巨鳞避于道左。无庵问其姓名与年庚，则年月日时皆与己同，异之，邀之俱归。欲命以官，渔者不愿，曰：‘富贵贫贱各有定分。某虽与公相年庚同，然公相生于陆，故贵；某生于舟，则水上轻浮，故贱。某日以渔为活，自足；若一旦富贵，实不能胜，必致暴亡。’再三强之，不可而去。孟怅然久之曰：‘吾不如也。 ’”又云：“江右张见庵鸣冈，吴中徐文江申，同年月日时，张第庚辰，徐第丁丑，同县令，同台。徐为通政使，家富，一子登乡书，多儿女之戚。张为侍郎，其家与子则非徐匹，同时官于南京。于同之中又盈朒如此，乃知天有所夺，必有所予，不必营营矣。”可与上期所引述者合看，附录于此。明陈衎《槎上老舌》、清阮葵生《茶余客话》、钱泳《履园丛话》所记贵人之命得力于水于舟，此南宋渔者乃以生于舟而水上轻浮致贱，亦可云相映成趣矣。张徐之事，与明沈瓒《近事丛残》所记者略同，可参阅。又金元好问《续夷坚志》云：“定襄沙村，樊帅所居，说里中任实洎其妻张氏，七十三岁，同年月日时生，复同年月日时死，古今所无有。”巧合尤奇。）

其记骆秉章、左宗棠事云：“骆文忠抚湘，左文襄在其幕府甚用事，颇专擅，文忠委任不疑。迨文忠卒于川督任，蜀人哀思，比于诸葛。文襄尝与幕僚谈及文忠，以为才不逾中人，而独得民心，深用为讶，举座无言。文襄复谓之曰：‘诸君视仆与文忠如何？’一客正容对曰：‘公自不及文忠。’文襄曰：‘何以言之？’客曰：‘当日公佐文忠，文忠能用公；若今日文忠佐公，公未必能容文忠。此公所以不及文忠也。’文襄嘿然。传者尝举客姓名，惜余忘之矣。《秦誓》曰：‘如有一个臣，断断兮无它技。其心休休焉，其如有容。’骆文忠有焉。 “

骆在中兴名臣中，以德量闻，其能用左等，藉成勋业，世所艳称。左在湘幕，已负盛名，且奇气有不可一世之概，骆氏虚己礼下，言听计从。薛福成《庸庵笔记》卷二（《史料》）所记，最为形容尽致。据云：“骆文忠公（秉章）以咸丰初年巡抚湖南，适值粤冦鸱张。曾文正公以在籍侍郎帮办团练。旋创筹饷募勇之议，益阳胡文忠公、新宁江忠烈公实左右之。风气既开，人才蔚起。……骆公以休休有容之度，适莅是邦而逢其盛，每与诸公共事，颇能不掣其肘，不掩其长，以故勋望日隆。会今大学士恪靖侯左公，以在籍举人就骆公前任张石卿中丞（亮基）之幕。张公既去，骆公复宾礼之。左公练习兵事，智略辐凑。骆公专任以军谋，集饷练兵，选用贤将，屡却悍贼，两败石达开数十万之众。复分兵援黔、援粤、援鄂、援江西，丰采几与曾胡二公相并，则左公帷幄之功也。骆公每公暇适幕府，左公与幕宾二三人，慷慨论事，论据古今，谈辩风生，骆公不置可否，静听而已。世传骆公一日闻辕门举炮，顾问何事，左右对曰：‘左师爷发军报折也。’骆公颔之。徐曰：‘盍取折稿来一阅。’此虽或告者之过，然其专任左公可知。惟时楚人皆戏称左公曰左都御史，盖以骆公官衔不过右副都御史，而左公权尚过之也。然骆公外朴内明，于贤不肖之尤著者，口虽不言，而辨之甚精，既能推毂贤才，贤才亦乐为之用。”于其休休有容，可谓尽量写出。又徐宗亮《归庐谭往录》卷一云：“左文襄公初以举人居骆文忠公幕府，事无大小，专决不顾。文忠日与诸姬宴饮为乐，文襄尝面嘲之曰：‘公犹傀儡，无物以牵之，何能动邪？’文忠干笑而已。尝夜半创一奏草，叩文忠内室大呼，文忠起读叫绝，更命酒对饮而去。监司以下白事，辄报请左三先生可否。 “

可相参印，盖尤不无传闻过甚处也。（费行简《近代名人小传》卷中《官吏类》传骆有贬词，谓“……其实骄蹇庸碌人也。左宗棠处其幕中，虽操军权，而每计事，秉章坐听之，送迎未尝起立，接属僚益傲倨。”若然，以左之崖岸不甘为人下，肯为之用耶。）厥后，左氏开府督师，高勋重望，有非骆氏所及，江氏谓左于骆大有轻之之意，惟左固尝极口推崇骆氏者。其咸丰十一年辛酉《答湖南巡抚毛鸿宾书》云：“顷从涤帅处得奉惠书，殷殷以龠公前事为询，具仰大君子虚怀求治之意。龠门先生之抚吾湘，前后十载，德政既不胜言，武节亦非所短，事均有迹，可按而知。而其遗爱之尤溥者，无如剔漕弊、罢大钱两事。其靖未形之乱，不动声色而措湖湘如磐石之安，可谓明治体而识政要，非近世才臣所能及也。湘中财赋不及江浙七郡之一，自军兴以来，内固疆圉，外救邻封，未尝请太府之钱，未尝乞邻邦之助，兵无饥噪之事，民无困敝之虞，局外百端揣拟，莫测所由。孰知其廉慎仁恕之德，足立其本，精诚专一之行，足善其用也。而于援鄂、援黔、援江、援粤，裹粮趋事，师出有功，未尝自伐，以克复袁州、临江两郡，荷花翎之赐，以京察与头品顶带之加，皆欣跃承受，如叨异数，此又古大臣退让盛节，功不自功，有非寻常所能仿效者。宗棠以桑梓故勉佐帷筹，九载于兹，形影相共，惟我知公，亦惟公知我，虽以此为媪相所不容（按：媪相谓官文，谑词也），为小人所共构，未敢以此几微变其初度也。外间论者每以龠公之才不胜其德为疑，岂知同时所叹为有德者，固不如龠公，即称为有才者，所成亦远不之逮乎。公今开府吾湘，涤润两帅，均谓公才公望，将有远迈龠公者。宗棠不敢为雷同之论，但求公之志事一如龠公，则吾侪小人得庇以安，而时局必大有所济，其为庆幸，宁有已耶。”推崇若斯，并时人物盖无能得诸左氏者，不独称其德，且称其才亦冠时，而己若无与焉，斯尤难得已。（时曾胡誉望最著，左氏论及，每示未甚推服，盖有争名之意也。若骆氏则见谓粥粥，在湘一切措施，己力为多，人所共知，纵竭力称扬，亦不至为其所掩，且己佐幕之绩即因之益彰，无待自诩耳。）如江氏所云，骆氏卒后，左氏轻以才不逾中人，与前论异矣，或后来观念有殊欤？（左氏同治六年丁卯答骆书，谓：“所望公忠体国之老大臣殚诚竭虑，为朝廷力拯饥军，顾此危局。……晋省疆吏既不知恤邻为何事，协饷欠至二百余万。蜀省协饷，见明文者，亦仅解至上年八月。

两省在今日尚称完善之区，而犹如此，其他更复何望？陕甘之不能不有望于晋蜀者，为其地近而有辅车唇齿之谊。晋蜀纵不为陕甘谋，亦当善自为谋。如公前抚湘，以一隅贫瘠之区，润及江西、湖北、广西、贵州、广东，为天下所称颂。仁者之事，亦智者之事也，晋不足与谋，而宗棠犹不能不有望于蜀者。以从公七年，熟仰公当日所以保江西、湖北、广西、贵州、广东，以保我湖南者，硕划宏远，异于时贤，窃料公于今日之陕甘亦必不能恝然也。至宗棠一介书生，受两朝特达恩知，褒荣显贵，实出非望。陕甘之命，钦符之畀，本非所堪，而其不敢辞者，亦恃我公在蜀，有应协之谊。鄙人入秦公或有度外之施也。朝廷方以秦陇为忧，天下事亦宜以秦陇为急，请公速筹所以拯之，否则无及矣。”饷糈之助，呼告迫切，其词亦可与前致毛鸿宾书参看。又《答四川布政使江忠濬书》，谓：“朝廷之改命鄙人持节而西，先秦后陇，……成败利钝，固未可逆睹，然人之非食兵之无饷不行，则固人人知之。陇之无饷无粮，亦人人而知之矣。所幸者，鄙人虽处万无可为之地，而龠公督蜀，吾弟开藩于此，以公议论，蜀之助陇无可辞；以私情论，龠公与弟之待鄙人较它人必有异也。今筹陇饷筹陇粮，而蜀皆若无事，以前日之陇视蜀，以厚庵视鄙人，此固鄙人所不及料矣。前此转战江西、皖南以迄浙江，忍饥死斗，刻有悬釜之忧，人皆谓兄必有求于蜀，蜀必有助于兄，以常情测之，似亦宜矣。乃一再陈请，仅得四万两，龠公最后一信，更预为谢绝，以湮其源。正犹饿者蒙袂于亲知之前，不遂所求，而反遭白眼也，其时距蜀既远，蜀可闭关谢客，浙亦何敢过有所望，故虽历尽酸辛，亦只拊膺叹息，而不复以龠公平日所以待曾胡及邻疆者相干。今移督陕甘，则龠公有应协之之谊，应尽之心，陇不望蜀亦将别无所望矣。乞于衙参之睱，为婉告龠公，凡可为陇谋者，幸勿预为谢绝可乎。”情词迫切中，对骆颇露嗟怨口吻焉。是年冬，骆卒于川督任。）至左询人以视己与骆如何云云，他书亦有类是之记述。如姚永朴《旧闻随笔》卷三述骆事有云：“左文襄公平回疆后，勋望益崇。一日谓人曰：‘君视我何如骆文忠？’其人对曰：‘不如也。’文襄曰：‘何以知之？’曰：‘骆公幕府人才有公，公幕府人才乃不复有公。以此观之，殆不如也。’文襄大笑曰：‘诚如子言，诚如子言。 ’”似尤蕴藉有致，且于口气为更肖。

清季江苏官场，有朱瞎子其人者，目盲，而以干吏见重于疆帅，名著一时。江氏记之云：“平湖朱之溱竹石者，椒堂漕帅为弼之从孙也，官江苏垂四十年，中岁失明，人皆以朱瞎子呼之。以候补道员十署按察，两署布政，最后乃受淮阳道，亦未到任。朱虽盲于目，而才干过人，记性尤绝，每日治官书（充牙厘局总办最久，虽署藩臬，仍兼之），令人诵之，入耳辄不忘。恒口占批牍，洋洋千言，靡不中事理。其见僚属，必先排定座次，所问皆适如其人，无一泛语，不似当日达官见属吏只言天气寒暖而已。公余即浼人读《通鉴》及名臣奏议、古今文集。有投以著述者，觌面时辄能举其某篇某句，往往评骘精当，真异才也。其于江苏吏治得失，历年陈案，皆烂熟于胸，而综核财政，尤其所长，故督抚虽屡易无不倚重焉。”此人盲而不废，且特擅吏才，杰出流辈，可谓有异禀者。陈夔龙官江苏巡抚时，尤深加器赏，其得补授淮阳海道，陈氏盖尝力为主持。所著《梦蕉亭杂记》卷二，于朱亦有记载，可相印证。据云：“平生自惭无才，而爱才若命。外任五行省，所共事寅僚不下数百人，就中才识，推平湖朱竹石观察之榛为冠。观察家学渊源，早岁官丞倅已有能名，积资洊升，以江苏道员候补于苏省，内政外交刑名榷税，尤为熟悉。计署臬司十三次，署藩二次，历任巡抚倚如左右手，连章优保，徒以病于目，未能骎骎大用，识者惜之。观察虽短于视，一应公牍，但令书记朗诵一过，即能贯彻于心。一一裁决，无不恰中肯窾。任刑名久，总司厘务数十年，遇州县来谒，观察御之严，谓某县钱漕进款若干，某卡税厘入款若干，除去应解公家若干，某缺余若干，某差剩若干，均饱尔等私囊，倘再不知自爱，贻误公事，白简具在，不能为尔等恕矣。所言洞见症结，吏不敢欺，亦不能欺。余遇大事，决大疑，商之观察，一经擘划，咸就条理。适淮扬道缺出，江南官多如　，负大力者咸存希冀心。余昌言于众曰：‘苏省外补道缺甚少，每有缺出，由督抚会商遴员奏补，但商之云者以其人之可否，尚须斟酌。若朱道才望资格，均推第一，有缺即补，何须互商？倘淮阳一缺不以朱道请补，勿论另补何员，巡抚不能画稿，即请总督专衔陈奏可也。’某督难违公论，落得顺风使帆。分宁道员纵多，而分苏道员获补，群相觖望，至讥余谓专揽政权。余惟扶持善类，力主公道，悠悠之口，一笑置之。迨余去苏，观察迄未莅新任，旋即病逝，岂暗中犹有阻扼者乎，不得而知已。”称道不容口焉。（某督谓两江总督端方。）又严辰《墨花吟馆感旧怀人集怀人诗》《朱竹石观察（之榛）》一首云：“藉甚声名列上台，几回欢会在苏台。凌云赋就逢杨意，始信赀郎有异才。 ” 注：“君为吾郡平湖人，少负大志，留心经世之学，不屑从事帖括，以同知仕江苏。适谭序初中丞为首郡，大加刮目。后遂列诸剡章，旋以道员需次，大吏皆倚重之。徐侍郎致和，与君无半面识，特疏保荐，由是名纪御屏，四权臬事，惜以目青未能入觐，尚不获大用于时。

余与君同郡而有旧，每至吴门，辄承款洽，闲论时事，亦多吻合。 ”亦极推重。所作较早（光绪十五年己丑作），犹未及知其署藩暨补淮道也。清季小说，有加讥笑者。我佛山人（吴沃尧）《二十年目睹之怪现状》丙卷第三十八回（《官场问案高坐盲人》）云：“……澄波道：‘若要讲到运气，没有比洪观察再好的了。 ’雪渔愕然道：‘是那一位？’澄波道：‘就是洪瞎子。’雪渔道：‘洪瞎子不过一个候补道罢了，有什么好运气？’澄波道：‘他两只眼睛都全瞎了，要是别人，一百个也参了，他还是络绎不绝的差使，还要署臬台，不是运气好么？’我道：‘认真是瞎子么？’澄波道：‘怎么不是？难道这个好造他谣言的么？’雪渔笑道：‘不过是个大近视罢了，怎么好算全瞎？倘使认真全瞎了，他又怎样能够行礼呢？不能行礼，还怎样能做官？’澄波道：‘其实我也不知他还是全瞎还是半瞎。有一回抚台请客，坐中也有他，饮酒中间，大家都往盘子里抓瓜子嗑，他也往盘子里抓，可抓的不是瓜子，抓了一手的糖黄皮蛋，闹了个哄堂大笑。你若是说他全瞎，他可还看见那黑黑儿的皮蛋，才误以为瓜子，好像还有一点点的光。可是他当六门总巡的时候，有一天差役拿了个地棍来回他，他连忙升了公座。那地棍还没有带上来，他就混帐羔子忘八蛋的一顿臭骂。又问：你一共犯过多少案子了？又问，你姓什么叫什么，是哪里人。问了半天，那地棍还没有带上来，谁去答应他呢。

两旁差役，只是抿着嘴暗笑。他见没有人答应，忽然拍案大怒，骂那差役道：你这个狗才，我叫你去访拿地棍，你拿不来倒也罢了，为什么又拿一个哑子来搪塞我。’澄波这一句话，说得众人大笑。澄波又道：‘若照这件事论，他可是个全瞎的了，若说是大近视，难道公案底下有人没有都分不出么？’我道：‘难道上头不知道他是个瞎子？这种人虽不参他也该叫他休致了。’澄波道：‘所以我说他运气好呢。’德泉道：‘俗语说的好，朝里无人莫做官。大约这位洪观察是朝内有人的了。’”则埋没其吏才，惟以其不良于视而大加讥嘲，此为当时小说界一种风气。盖自庚子以后，小说作品，对于官场人物，恒肆笑骂。最著者为李宝嘉（笔名南亭亭长）所撰《官场现形记》，《二十年目睹之怪现状》与之齐名，亦多涉及官场。鲁迅（周树人）撰《中国小说史略》，均列诸“清末之谴责小说”（第二十八篇）一类，所谓“庚子而有义和团之变，群乃知政府不足与图治，顿有掊击之意矣。其在小说，则揭发伏藏，显其弊恶，而于时政严加纠弹，或更扩充，并及风俗，虽命意在于匡世，似与讽刺小说同伦，而辞气浮露，笔无藏锋，甚且过甚其辞，以合时人嗜好”者也。李宝嘉未以“朱瞎子”入《官场现形记》，其《南亭笔记》卷十五，则记其家庭间事。据云：“江苏朱臬，盲于视，一子甚顽劣，每出辄与无赖伍。朱恚甚，一日，握其辫推置书房内，以手执铜镮，命左右取管钥至，手自　之，窃听无声息，始逡巡去，殊不知其子已越窗遁矣。其子每他出，朱臬必使其立己前，摸索其头，惧打油松辫也，而身而足，惧其着镶滚衣而履挖花厚底鞋也，良久始纵之。

其子从容至门房内，呼剃工刷前刘海使下，浑身更换已，乃昂然而出。下元节虎丘赛会，其子雇某公司巨舫，泊行春桥下，服天青线缎袍，绣竹一竿，深绿色，根灰色，上栖喜鹊一，黑其身，白其腹，不加半臂，亦不束腰带，屹立船头上，见者咸注目视之，而彼坦然无愧色。 “

未知是否亦有过甚其辞之处耳。

江氏清末以留学日本毕业应学部留学生考试，记其情事云：“余光绪三十二年归国，三十四年始应学部留学生考试，汉文题为《巫臣使吴教吴乘车战阵遂通吴于上国》，因题义少可发挥，遂引房琯陈涛之役用车战事，以点缀之，乃大为严几道丈所赏。是日余交卷最早，过邓君守瑕案前，见其卷上有‘夏姬’二字，不觉俯睨其卷，盖煌煌骈体文也。日角数艺，乃从容不迫，独为俪语，邓君之才洵不可及。当日留学生，俗所谓半路出家，旧学多有根柢，如邓君即成都尊经书院高才生也。然此次国文卷中亦有至可笑者。某君文中，有‘古之所谓车者，非今日之人力车马车欤’二句，场中资为谈助，为严范生师所闻。写榜时，范师适过其处，问专门司司长王君九：‘人力车马车卷及第否？’答曰：‘列优等。’师曰：‘不可不可。 ’言毕而去。于是专门司互商严侍郎以为不可者，或谓置诸优等不可耳。如核减其分数，降至中等当无异言。君九力持不可，谓主试襄校已出场，专门司无核减分数之权，其论甚正，无以难之，而又别无解决之法，于是去其文凭分数，专以试题各门所得分数平均之。不料核算结果，其君竟至下第。盖是年考试，学部内定，以文凭分数与各门平均所得分数，以二除之，为及格分数。某君在外国某私立大学毕业，其文凭分数为百分，平均分数只四十余分即优等，去其文凭分数故不能及格也。范师后曾语余，当时云不可不可，并无深意，不过闻其竟列优等，不免惊讶耳。而某君竟因此落第，深为歉仄。”此为清末留学生考试之小史料，惟专门司以侍郎之一言，竟将此生文凭（今所谓证书），分数除去，则无论部试成绩如何，折半计算，均不能及格矣。事太可怪，或更有说耶。（所谓文凭分数，忆似部中就其毕业之校分等级而酌定之。）

又记民初县知事考试一笑柄云：“乡人某君，曾于高种子来任福建司法筹备处长时充本省法官，后应某届县知事考试，笔试已及格矣。县知事分发，凡曾服官某省者，例得分发该省。某君因子来为旧日长官，兼有乡谊，思得其照拂，其履历乃捏称曾充山东法官，然足迹固未至齐鲁也。不意口试时主试官骤问：‘山东高等审判厅在城内耶，抑在城外？’某君大窘，自思衙门岂有在城外之理，以城内对，遂被黜。某君之作伪无足奇，主试官所问真匪夷所思矣。”可资噱助。此笑柄余亦尝闻之，试官之问，实亦不足甚异，盖籍究所开履历之信否耳，江氏漏叙高种时任山东某职一笔，忆是高等审判厅长也。

关于严修，江氏又云：“民国元年，天津初设审判厅，某民事案件，传严范生师作证人。

推事、书记官皆来自田间，不知师为何许人。师至审判厅，证人室已无隙地，师鹄立廊下二小时。嗣厅长至，见师，亟肃入客室。师不入，曰：‘吾来作证人，非拜客也。’或谓师不必赴厅作证人，师曰：‘作证人乃国民义务，审判厅初设，吾不可不为之倡也。’颇可见其守法精神。（天津清末即设审判厅，此盖言严至厅作证人为民国元年事耳。）又陈中嶽《蟫香馆别记》记严事有云：“公葭莩亲黄姓析居时，公为证人。旋其后人争产兴讼，词及公，其人利公必不肯公庭对簿也，讼愈烈。至开审日，公如时至。法曹询公：‘汝严某耶？黄姓析居，汝为证人，信否？’公曰：‘信。’‘允否？’公曰：‘允甚，吾犹能征之。’其人闻公言，殊出意外，因不复置辩，讼立解。公乃缓步归。李琴湘云。”此与江氏所记，疑即一事。

其记张怀芝云：“前参谋总长张怀芝子志，日前殁于天津。余年来与子志过从甚密，在沪闻耗，为之陨涕。子志壮年，识量胆气，睥睨一世。庚子拳匪炽时，方为荣相武卫军炮队长。一日，诏谕荣禄炮轰东交民巷，荣禄立召子志轰击。子志不奉命，问荣禄：‘太后真欲毁使馆耶？上谕给中堂，怀芝走卒，不知有上谕。果决意轰使馆，请中堂发手谕。’荣禄局促曰：‘太后不闻炮声，吾不能复命。’子志笑曰：‘太后欲闻炮声，此易事耳，今夜当有炮声。’荣禄喜，语子志曰：‘汝退。好小子，有出息。’子志为荣禄所激赏，自此始。”按：李岳瑞《春冰室野乘》，记庚子拳乱轶闻，已曾及此事。据云：“董军攻使馆，十余日不得下，朝旨召武卫军开花炮队入都助攻。今天津总兵张怀芝，方为武卫分统，奉檄率所部入都。荣相以城垣逼近使馆，居高临下，最便俯攻，即饬怀芝以所部登城，安置炮位。炮垂发矣，怀芝忽心动，令部将且止毋放，而急下城诣荣相邸，请曰：‘城垣距使馆仅尺咫地，炮一发，阖馆立成齑粉矣，不虑攻之不克，虑既克之后别起交涉，怀芝将为祸首耳。请中堂速发一手谕，俾怀芝得据以行事。’言之数四，荣相终无言。怀芝乃曰：‘中堂今日不发令，怀芝终不能退。’荣相不得已，乃谓之曰：‘横竖炮声一出，里边总是听得见的。’怀芝悟，即匆匆辞去。至城上，乃阳言顷者测量未的，须重测始可命中。于是尽移炮位，向使馆外空地射击一昼夜，未损使馆分毫，而停攻之中旨下矣。”两说颇有详略异同，要均许张之机警，而此役中张氏行动所关者巨。惟假使张氏当时受命即开炮轰击，不再请示，荣禄即听其炮毁使馆，不虞后患乎？此何等事，而俟其更来固请始风以微词耶？揆之荣禄为人及在此役之态度，似不无可疑，若谓荣预知张断不孟浪从命，则不当云激赏自此始矣。又据陈夔龙（受知荣禄，曾为其武卫军幕僚，庚子官顺天府尹，参与和议。）《梦焦亭杂记》卷一所载，则使馆得幸免于巨炮之轰击者，事别有在。其说云：“董福详围攻使馆，要持日久。一日端邸忽矫传旨意，命荣文忠公以红衣大将军进取。红衣大将军者，为头等炮位，国朝初入关时，特用以攻取齐化门者。嗣后并不恒用，弆藏至今，形式仅存。即访当年谙习演放炮弹兵弁之子孙，现存亦属寥寥。炮身量极重大，非先期建筑炮架，不适于用。以地势言，此项炮架，须建立于东安门内东城根。城外即御河桥，桥南西岸，迤逦数十步，即英使馆。统计由城根至使馆，不及半里，各国公使参随各员并妇孺等，均藏身于馆内。该馆屋宇连云，鳞次栉比，倘以巨炮连轰数次，断无不摧陷之理，不知该邸何以出此种政策。此炮发出，声闻数里，宫中亦必听闻，亦断不能演而不放。文忠心颇忧之，继得一策，以炮弹准否全在表尺，表尺加高一分，炮位放出必高出一尺之外，密嘱炮手准表尺所定部位，略加高二三分，轰然发出，势若雷奔电掣，已超过该馆屋脊视线，出前门，直达草厂十条胡同，山西票商百川通屋顶穿成巨窟。该商等十数家环居左近，一时大惊，纷纷始议迁移，越日收拾银钱帐据，全数迁往贯市暂住。厥后洋兵入城，各种商号均遭损失，西号独克保全元气，未始非此炮之力。各使经此番震撼，益切戒心。当议约时，各使犹复提及此事，意颇悻悻。余私谓李文忠曰：‘当日演放炮弹时，尺码若不加高，恐使馆已成灰烬，各使亦难幸存，不过肇祸愈烈，索款愈多，求如此时之早定和局，戛戛乎其难矣。’文忠亦以为然。”所述为另一说法，或于事实为近欤？（抑红衣大将军为一事，武卫军炮又为一事耶？）尚容再考。（至陈谓端王载漪矫传旨意，乃代孝钦脱卸责任沿用之语。孝钦何如人，岂载漪之流所能矫命以指挥荣禄耶。）

清光绪甲午三月，陶然亭畔有怪声之作，朝野哄动，众论纷纭。赵熙尝记以诗。江氏云：“清光宣间，赵尧生师官侍御，时郑太夷、陈石遗、曾刚父、杨昀谷、罗掞东及余父子均在京师，月必数聚，聚必为诗。……犹忆宣统元年集陶然亭，师纵谈甲午三月南下洼怪物事，语极诙诡，一座捧腹。师有诗记之，稿尚存余处。”诗云：郑公二月罗群贤，江亭雪霁春一湾。苇芽出土柳条绿，水光汃汃收晴峦。各寻雅谑破昼睡，敬举国故光绪年。甲午三月此亭下，传有怪物声振天。略如九牛吼大瓮，或图其状如鼍鼋。作麟之面睅双目，往揭巷陌人聚观。我时寓居保安寺，杨舍人住官菜园（谓杨锐叔峤）。

见怪不怪试一往，自龙泉寺成市廛。美人如花著高屐，燕支涂颊擎双鬟。明逢绣幰中风走，道旁贫妇争乞钱。前行野潦一团碧，万头攒戢人如山。是时一哄怪乍伏，竞吹树叶敲铜环。

蓦然一声殷地发，事果不谬如人传。杨舍人归舌不下，取五行志终夜翻。广搜异闻定鼍吼，昆明池内海眼穿。前演水雷失窟宅，径攻地道钻城垣。自余厌胜有万法，内务府设宣经坛。

西山老道习雷吼，星冠木剑扬朱幡。金吾福公决大计，谓人有力天无权。调神机营备不测，刻日大炮轰黄泉。或云城当化为海，五城御史宜直言。西洋鬼子欲归国，已发电报呼海船。

纷纷弭祸说不一，坎坎应节声愈繁。果然是物召兵象，……我方妄言冀妄听，郑公大笑邀凭栏。西山戴雪可临镜，卖花神庙楼其间。海棠四面植万本，请君坐此谈神奸。广和有酒且归醉，英俄近日方野蛮。致此咎者是何怪，魑魅罔两珊瑚冠。众客抚掌我面赤，待修禊事清明前。作江亭诗质众论，游者细考然不然。

赵氏所咏当时景状与李岳瑞《春冰室野乘》所引张其淦诗正可合看。所谓怪物，市井呼为“大老妖”，妄以想象而图其状，士大夫亦漫云蛟鼍。会是年军事起，则又指为兵象，皆不知其故。率为之辞，事颇可哂。本刊二卷第四期载《再谈孽海花》一文，引述关于此事之诸家记载，及记民国五年其地怪声又作，经警察切实搜索，声发自鸟之事乃白，均宜同览也。

（第三期载《续孽海花》亦可参阅。）又陈恒庆《谏书稀庵笔记》于此事亦及之，语焉不详，而大意亦主兵象之说。

清同治间，有内阁中书李如松者，以理学名于时。李慈铭深恶而痛诋之。其《桃花圣解庵日记》戊集同治十一年壬申五月初四日云：“近日有直隶人李如松号虎峰者，以优贡捐一内阁中书，自名理学，对客必危坐。所食惟脱粟豆腐，常食于门屏间，欲令人皆见之。目不识数字，而著语录盈尺，万尚书青藜首推重之，为言于倭文端，文端亦为所感。都中为宋学者，如徐侍郎桐，尤所致敬。前年曾文正入都。此人晋谒，雅步般辟而入。文正询其乡里，曰：‘高阳侍郎本家也。’高阳侍郎者，今上师傅李公鸿藻，本高阳世族，而此人乃吾邑之山前村人。其父入京为部役，冒籍固安，与侍郎风马牛不相及也。文正曰：‘若于侍郎何辈行？’曰：‘远族。’文正微哂，挥之出。（此孝达为予说。）此人之父亦庸鄙，由胥吏为小官归京师。

又有一兄，亦佇劣，其人深耻其父兄为道学累，尝欲去之，三月间胁其父逐兄出走。既去，父常念之，其妻怒诟翁，相愤詈。此人闻妻泣，怒向父曰：‘妇贤能助我，父欲党兄为恶耶？’其父夜自缢死。坊官申之巡城御史，御史移刑部将重案其事。而侍郎等十人为宋学者，谓是道学孝子也，连名呈部力保之，得免。呜呼，天下乃有此人，都下乃有此论，可不哀哉！前日直隶人言，李如松父死逃去。……可谓北地去三害。予亦谓吾越人北有讲宋学之李如松，南有讲汉学之赵之谦，（近以此人与李虎峰并称，南北清流，众口同声，不知所自，犹足见人心之公也。）可谓双绝。”如所云，李如松之不堪一至于此，而朝列之为宋学者，尚奉为道学孝子，不惜联名出面，力事营救，不得谓非怪事。或李慈铭所记，不无溢恶耶。（赵之谦为李素深嫉恶，故与如松相提并论。）江氏于李如松事亦及之，谓“家父尝闻诸张蔼乡，与莼客说小异。李字卓峰，倭门弟子也。家有婢，父与通，李知而逐之，父因缢死。同门闻其变，咸诣李迫其自尽，许为经纪家事，此尚不失为理学，李死而讲学之风为之稍戢。”此亦一说，与李慈铭当时所记颇有出入，一并录存，以待更考。

其记李用清、李嘉乐事云：“李菊圃为阎朝邑所举，其署黔抚，唯知禁人宴会及衣绸缎，廉而不知为政。或以其名作联云：‘形如土偶浑无用，心似污泥总不清。’复以四字题之曰：‘井上有李。’可谓谑矣。其后署山西布政使，与江西布政使李嘉乐同奉旨来京另候简用，朝邑遂奏疆臣劾去大员私图自便，盖宪之亦朝邑所保荐也。上谕有去：‘封疆大吏系朝廷特简，凡用人行政，必须授以事权，方资治理。至考察属吏，耳目至近，若督抚密考，不谋而合，自出公论，岂能仅凭阎敬铭一人之见，经其保荐，不进不止，他人遂不得更置一词者，此风何可长。’闻宪之虽性啬而褊，居官亦尚廉洁，殆亦菊圃之流，故为朝邑所激赏也。”按：二李之罢暨阎敬铭疏争而受申饬，事在光绪十四年戊子。时李用清署陕西布政使，非山西也。

是年三月二十五日谕二李均来京另候简用，阎氏意必赣抚德馨、陕抚叶伯英年终密考所中伤，恚而抗疏争之。四月初二日奉谕：“阎敬铭奏疆臣劾去大员私图自便一折，据称江西布政使李嘉乐，署陕西布政使李用清，为近时藩司之最。现经谕令来京另候简用，或系德馨伯英年终密考，淆乱黑白，颠倒是非等语。各省司道府等官，能否称职，向由该督抚于年终出具密考，以备酌量黜陟。其有治绩平常或人地不宜者，藩臬大员特饬来京候简，原冀掩其未著之愆，更策将来之效，正朝廷取材宥过之深心。即如此次李嘉乐，经曾国荃奏称，再加宽宏正大，化其褊急，方为有用之才。德馨奏称，性情喜刻，办事偏执，难膺重任。李用清经谭钟麟奏称，性情坚僻，用人行政，固执己见，与同寅未能和衷，以致官民交谑，上下情睽，于此地不甚相宜，叶伯英奏称，性情褊急，遇事诸多操切，必须随时训迪，方免贻误等语。是该藩司等考语，督抚所奏大略相同。封疆大吏，系朝廷特简，凡用人行政，必须授以事权，方资治理。至考察属吏，耳目最近，若督抚密考，不谋而合，自出公论，岂能仅凭阎敬铭一人之见，一似经其保荐不进不止，他人不得更置一词者，此风何可长耶。况用舍大权，操之自上，一切举措，亦不尽以督抚之言为凭。阎敬铭曾在军机处当差，岂不知悉，何此奏私心揣测，竟专指为德馨、叶伯英之密考，尤属非是。原折著掷还。”督抚之考语如此，宜二李难安于位。惟语虽相合，未必不谋耳。此论可谓声色俱厉，不为端揆重臣稍留面子，足征阎氏帘眷之衰。阎于光绪八年壬午征拜户部尚书，倚以理财，继遂入直枢垣，晋赞纶扉，眷遇优隆，著于一时。后以孝钦习于奢纵，浮费滋多，阎每有所争持，致为孝钦所不喜。阎乃引疾解枢务，惟以大学士管理户部，嗣屡请开缺未许。此折之上，时犹在赏假之中，自奉此谕，益觉凛乎其不可留，复累疏乞休，是年七月遂奉谕旨矣。（予告温谕，似犹念其劳勚，卒后则恤典甚薄。）张之洞是年五月（时督两广，朝中有嫉之者）与阎书有云：“台端为二李事抗疏力争，事虽未能挽回，然忠忱谠论昭垂天壤，良深钦佩。嗟乎，世间不平事岂独二李哉！此洞所以夙夜愧疚而亟求引去者也。临书三叹，时局如此，甚愿吾师强起维持正气耳。”张与阎投分颇深，亦重二李也。二李均以廉俭著称，用清声望尤高。翁同龢亦甚许其人，日记中屡及之。如同治七年戊辰三月二十四云：“见李菊圃（用清），目光炯炯，他日当贵，笔下亦佳。”十一年壬申三月五日云：“李菊圃来，谈读书之法，实体之于身，乃为有用，徒读经济书以为有用者，末也。其言切实，菊圃近来笃志理学，甚有识力，不得仅以文士目之矣。 “

光绪五年己卯四月二十日云：“李菊圃由山右来，盖一年查振，只身跨驴，辛苦特甚，可敬可敬。”十二年丙戌八月四日云：“李菊圃来，蔼然仁人哉。”十四年戊子三月二十五日云：“陕藩李用清，赣藩李嘉乐，皆另简。两李皆贤者，而不容于时，何也？”于二李之罢，亦致惋惜。李慈铭则甚恶用清，其《荀学斋日记》庚集上光绪十一年乙酉六月十三日，录贵州布政使李用清开缺来京另候简用之谕，注其下云：“李用清，山西平定州人，乙丑翰林，文字拙陋，一无才能，惟耐苦恶衣食，捷足善走，盖生长僻县，世为农氓，本不知有人世甘美享用也。而都中人如李鸿藻、崇绮、张之洞等，皆力延誉之，以为圣人复出。其实尺八骽捷足鬼之流，在《宣和遗事》中亦为劣驷，本非圣门所尚也。张树声素附名士为捷径，及任桂抚，遂奏请差委。用清实热中，且望得朝官清要，不乐赴广西。既奉旨发往，过天津乞合肥为疏留。合肥不许，乃赴桂。而树声已移抚广东，旋督两广，皆携之幕府，荐剡日至，遂擢惠州知府。不二年骤至贵州布政使，署巡抚。所至惟禁酒食宴会，以敝衣率僚友，而力禁罂粟，操之过急，吏缘为奸。今年（按：此下空数字，盖备访填者）民变，用清闻之大惧，急撤知县任，召还委员，且告谕民仍种罂粟。时先已下檄将往阅兵，不敢复出。将改期，署布政使曾纪泽（按：泽字为凤字笔误）强之，不得已而往。复出示言此行惟阅伍，非查办民亦事，黔人大哗。御史汪鉴列款纠之，且言其清操不足取，犹之马不食脂，生性然也，都下以为笑柄。”用清为人，纵有可訾，慈铭所论，则语涉不伦，未足以服之。兹铭嗟贫，时见于《日记》，而颇讲甘美享用，宜不以用清之耐苦恶衣食为然。其诋之之词，近于宋人《辩奸论》之以“衣夷虏之衣，食太彘之食”等语诋王安石矣。《辩奸论》成于宋人朋党风气甚盛之时，推为攻王名作，而议论实谬，有识者多非之。且疑其非出苏洵手，即慈铭亦论及。其《荀学斋日记》壬集下戊子二月初九日云：“老苏《辩奸论》，不特立言太过，文亦不高。且老苏卒时（治平二年），荆公尚未大用，何由知其后必误国？故昔贤以此论为伪作，或子由兄弟欲示其父先见之明，托辞为之。即真出老苏，亦是一时快其笔舌，以报荆公斥为策士之怨，固不足为定论。 ”三月十七日云：“考老苏此论，本自可疑，昔人多辩之。且其立言太过，荆公之学行，自有本末，其才当日亦无能及之者，无论老苏卒时荆公未有所施行，即出老苏，亦岂足为定论哉。”汪鉴所云，诚足传为笑柄，然可笑实即在汪措词之谬诞也。关于二李，醒醉生（汪康年）《庄谐选录》卷七云：“阎文介……所荐达，悉多俭刻，一时有‘天下俭一国俭’之目。天下俭者，为李公用清，相传其自原籍起复入京时，徒步三千余里，未雇一车骑，都下闻者咸大惊怪。官云南巡抚时，日坐堂皇理事，夫人即坐其旁小室中。将产时不雇接生媪，既产遂毙。公之仆怜之，为市棺稍美，公以为费，令易薄者。已而子亦死，仆更为市小棺，公叱曰：‘安用是？’乃启夫人棺纳之云。一国俭者，为李公嘉乐。其为江西布政使也，尝呼剃发者，剃毕与以二十文，已而呼问其仆曰：‘吾与此人二十文，亦得意否？’仆曰：‘外间剃发一次亦须四十文，今为大人剃头乃才二十文，殊不满所望，已垫付数十文使去矣。’公怒曰：‘吾家中剃发才须十二文，今与廿文，已大过，汝乃更私增之乎？嗣后吾不须彼矣。’盖公夫人亦能供待诏之役，不假他人手也。后二李均被言官劾去。或曰：李公嘉乐官江苏时，有县绅某公将入都，群谋赆之。公独曰：‘某公京朝官，吾辈何宜如是？’事遂已。后某公至津。一日忽出银票一纸，凡千金，遍觅其取银之肆不得，托人询之，人视之，乃不著名之小银号也。人问所从来，曰李某所赠也。人始知李虽阳却阴实赠之，且厚天他人云。”斯亦一时之传说。（用清以达官而徒步长途，正是美德。据《清史稿》，似即丁忧扶榇返葬时事，尤何可议。以是而彼惊怪，适见世风之靡耳。用清尝署黔抚，未官滇抚。二人之由陕赣藩司解职，亦非由言官劾去。）二李以俭刻闻，俭而不中礼，刻而拂人情，盖所不免，传者亦或过甚其词耳。二李人品，据闻嘉乐不逮用清，而有谓用清不孝其母者。其说云，用清在陕藩任，阖家蔬食，其母亦不获一尝肉味。偶患病，思食肉，其妻私购熟肉少许以进，为用清所见，怒而掷诸地。母遂携媳至长安县署。语知县以用清不孝状，嘱代雇车辆，俾返原籍。用清闻之，亟恳臬道首府转圜，各遣妻至县劝说，始由用清迎回藩署。巡抚叶伯英素不慊于用清，由是益恶之，故藉年终密考劾去之云。又闻嘉乐官山东某府知府时，亦禁眷属食肉，令打扫夫于署中后园种蔓菁，即以此一味为常蔬。灯油自掌，每晚各室亲舀一小勺畀之，不许添，二鼓不息灯者，必严加诃詈。尝责其妻浪费，呼役欲笞之，传为笑谈。与《庄谐选录》所云可类观也。用清《清史稿》有传（列传二百三十八）。据云：“同治四年进士，改庶吉士，出大学士倭仁门，散馆授编修，安贫厉节，日研四子书、朱子小学，旁稽掌故，于物力丰瘠，尤所留意。大婚礼成，加侍讲衔。十二年丁父忧，徒步扶梓返葬，服阕入都，仍课生徒自给。光绪三年记名御史。会山西奇荒，巡抚曾国荃、钦差大臣阎敬铭（按：阎以前工部右侍郎衔命治晋赈，固大臣而钦差者，然不可遽称为钦差大臣。以无以示别于奉颁钦差大臣关防者也）奏调用清襄赈务。骑一驴，周历全境，无间寒暑。一仆荷装从，凡灾情轻重食粮转输要道，悉记之册。深穷病源，以为晋省罂粟花田弥望无际，必改花田而种五谷，然后生聚有期，元气可复，上书国荃详论之。国荃疑晋新荒，禁烟效缓，且全国未禁，徒敛怨，说竟不行。赈竣，却保奖还京，传补御史引见有日矣。法越事萌芽，张树声以广西边防奏调，树声督两广，复调广东，任海防厘榷，洗手奉职。七年授惠州知府。境故多盗，喜博喜私斗，用清推诚化之，俗乃稍革。八年迁贵州贵西道，明年超擢布政使，署巡抚，实仓储，兴农利，裁冗员，劾缺额之提镇，禽粤匪莫梦弼等置诸法。巡阅所至，召士子讲说经传，将吏环听，相与动容。黔地土瘠，多种罂粟，畅行湘、鄂、赣、粤诸省，用清奏陈禁种之法，分区限年时，自出巡刈铲烟苗，言者疑其操之过急。十一年秋，有旨来京候简，召对犹痛陈罂粟疚国殃民状，冀可挽回万一。旋命署陕西布政使，荒燹之后，休养生息，仍严烟禁。十四年复命来京候简，遂以疾归。主讲晋阳书院凡十年。用清严于自治，勇于奉公，藩黔时库储六万，年余存十六万，陕库三十万，再期六十余万矣。所至尤措意桑棉组织，尝浚三原县龙渠，溉田千余亩。俸入不以自润，于黔以购粟六千石，于陕购万石，备不虞。郑州河决，捐工需二万两。二十四年卒。子贵阳扶柩归，以毁殇。”如所云，用清行谊政绩，乃卓有可传，大异慈铭之说，亦与江说不同，容更考之。嘉乐，河南光州人，同治癸亥进士，亦以翰林起。或谓其见恶德馨，因德馨陛见时护抚篆，省政有所改革，并绌德馨所亲云。

其述戴熙事云：“陈仲恕云，穆彰阿当国时，索画于戴醇士，戴临吴墨井山水一幅畀之，意极矜重。穆彰阿大怒，以其为水墨不设色也。谓人曰：‘戴为某优画扇尚设色，视我宁不如优人耶。’竟短戴于文宗，斥其行止不检，戴遂以侍郎降三品京堂候补，后虽殉难得予谥文节，然请建专祠卒不准。盖穆彰阿指摘其临终诗‘撒手白云堆里去，从今不复到人间’二句为怨望也。”按：此有未谛。穆彰阿为宣宗所倚畀，文宗则深恶之。道光三十年庚戌正月嗣位，至十月即严旨罪责，革职永不叙用。戴熙以兵部右侍郎引疾辞职，命以三品顶带休致，实道光二十九年已酉七月事（先于闰四月罢直南斋），非降三品亦堂，亦与文宗无涉。戴于咸丰十年庚申二月在籍殉难。（先以办团练之劳赏二品顶带。）五月文宗降谕优恤，予尚书衔，祭葬世职加等，谥文节，建立专祠，其眷属等同殉，一并旌恤附祀，事有明文，非不准建祠（穆彰阿已前卒于咸丰六年丙辰，不及知矣）。至戴氏获昝之由，欧阳昱《见闻琐录》前集卷六云：“浙江戴公熙，性高傲，不谐俗，工诗，尤精画法，名重一时，宣宗时以翰林在南书房行走。同供职者，有数人，性情言论皆格格不相入，争嫉之。尝訾毁其短，宣宗颇不悦。

值端节，发团扇一柄，命南书房写，当时未分别何人，戴得而恭敬书上。宜宗谓某某何为不书，戴某何以书之，及细阅，内有一束字，写成棘字一边，怒曰：‘胡为中不写一横，不恭敬如是，岂足称南书房之任。’命退归旧职，戴翌日遂告病。宣宗愈怒，谓其负气，即命开缺归。”所述情事，虽未尽吻合，而大体似有因。又胡思敬《九朝新语》方正类云：“戴文节在南书房时，不善事内竖，一日题画误一字，上令内竖持令改之。内竖但令别书，而不告以故。戴便别写一纸，而误字如故，上以为有意拂忤，遂撤差。”亦可参阅。（又其“謇谔类”

云：“咸丰初，戴文节直南书房，上命讲授画法。文节面奏曰：‘方今四方多事，上正宜究心治平之道，绘事末技，不足学也。’时论称其得礼。”咸丰初戴岂尚在南书房乎。）

其述樊增祥等之记女子典故云：“王书衡语余曰：‘天下记女子典故最多者，莫如吴向之、樊云门、易实甫三人，然三人所记又各不同，易专记美女子，樊专记坏女人，吴专记老太太，可发一噱。”录供噱助。

其记赵秉钧祠云：“梁格庄有赵公祠，赵公为赵秉钧智庵，赵曾监崇陵工程，殁葬梁格庄。祠当系赵氏家庙，祠内悬挽联甚夥，内有项城手书挽联：‘弼时盛烈追皋益，匡夏殊勋楙管箫。’字殊豪放，项城书公牍外罕见，楹帖则仅睹抱存处一联。袁赵交深，挽联故新笔书之。智庵之死，传闻为项城所酖，殆一疑案。”赵秉钧饶智略，久从袁世凯，多参与其阴事（宋教仁被刺一案，尤为世所注意），驯见畏忌。其卒于直隶都督任，说者颇疑袁氏有以致之。死耗甫传，即由总统府医官处发表症状经过，送各报登载，盖袁亦以人言可畏，藉防物议耳。（后营帝制，先颁爵封之制，追封赵一等忠襄公。忠襄颇似予谥也。）严复与熊纯如书，论及袁氏有云：“项城之败著夥矣，而莫厉于暗杀，……生性好用诡谋以锄异己。往者勿论，乃革命军动，再行出山。至今，若吴禄贞，若宋教仁，若赵秉钧，若应桂馨，最后若郑汝成，若张思仁，若黄远庸。海宇哗然，皆以为项城主之。夫杀吴宋，虽公孙子阳而外之所不为，然犹可为说，至于赵秉钧、郑汝成，皆平日所谓心腹股肱，徒以杜泄秘密之口，忍于出此，又况段祺瑞以不同意称帝，杜门不动，数见危机，人间口语，怪怪奇奇，则群下几何其不解体乎。”赵郑并举，以著袁之喜暗杀焉。（其实郑之被刺，非袁主使）袁不工书，故罕为人书联，余所见者，为挽郑汝成一联，文曰：“沪海竟失岑彭，衔悲千古；苍天再生吉甫，佐治四方。 ”殆即袁氏最后所书之联矣。辞甚粗豪，而饶有雄健挺拔之致。（咸丰间官文、胡林翼奏报李续宾三河镇阵亡情形，文宗硃批云：“详览奏牍，不觉陨涕，惜我良将，不克令终。尚冀其忠灵不昧，他年生申甫以佐予也。”故曾国藩挽李联云：“八月妖星，半壁东南摧上将；九重温语，再生申甫佐中兴。”袁挽郑下联，似由此及汉高帝《大风歌》“安得猛士兮守四方”语而出）。书法犷率，似败笔蘸淡墨所书，亦深具悍霸之气，肖其为人。并书一额，为“河山壮气”四字，若由“气”字逆读，即常用之“气壮山河”一语也，化熟为生，亦见倔强。此额盖可称为回文体。（袁氏追封郑为一等彰威候，其柩抵京，治丧仪节极隆重，承袁命也。在先农坛追悼，吊者云集，盛极一时。未几袁卒，亦追悼于先农坛，则所亲昵者多星散，余人亦率避嫌弗往，景象殊凄凉萧瑟。炎凉异态，益足令人兴“一世之雄”之感。）

赵秉钧之卒，挽词中忆有丁某一联云：“盖世功名工策画，一生论定是权谋。”意寓不满，而赵氏智略过人，固为不虚。（赵氏少年以走卒隶张曜部曲，获保武弁，后弃之而入赀为文职，以佐杂微员官直隶，受知于袁世凯，洊至大用。既贵，不能自道其世系，而又无子，或戏称为“空前绝后。）

光绪十六年庚寅，名臣多逝世者，户部右侍郎曾纪泽，前兵部尚书彭玉麟，两江总督曾国荃相继卒。国荃谥忠襄，挽词有“辅国失三贤，去大司马少司农才数月；易名足千古，合胡文忠左文襄为一人。”一联，传诵一时。闻联出臬司陈某，似即江苏按察使陈湜。陈与曾同乡，关系素深也。曩为笔记，尝及之。江氏不谓然，据云：“陈湜字朗仙，已前卒，此联乃易实甫丈所撰，曾闻家父诵之。”按：陈字舫仙，湘军宿将，曾卒后，实犹健在。甲午之役，躬与军事，至光绪二十二年丙申始卒于山海关差次（时以江西布政使驻山海关办理湘军操防事宜），寿六十有六，赐恤如例，赠太子少保，荫子建祠距曾氏之卒，又六年矣。江氏《趋庭》所闻，疑亦有因，此联如是易顺鼎手笔，或代陈所撰，亦未可知。

其论记马其昶传吴汝纶云：“马通伯作《桐城耆旧传》，于其师吴挚甫云，张廉卿辞莲池书院院长，吴为冀州知州，谒合肥李相，李忧其继。吴曰：‘无若某矣。’李当欣许之，明日，吴即以院长名义拜李。此殆非事实，意欲扬吴，反涉于妄。闻家父云，旧制：藩司初擢巡抚，其见督抚，仍由甬道东角门入，坐官所，然后开暖阁门延之。吴任冀州知州，未交卸前固犹是督抚属吏也，况吴本师事李者乎。”所论甚允。文人纵笔，往往只图写得兴会，遂致乖于事实。马氏文颇谨饬，亦有此失。陈三立评其《抱润轩文集》云：“曾张而后，吴先生之文至矣。然过求壮观，稍涉矜气，作者之不逮吴先生，而淡简天素，或反掩吴先生者，以此也。

环堵私言，敢质诸天下后世。 ”如江氏所云，此作盖亦以过求壮观涉于矜气为累矣。《抱润轩文集》中有《吴先生墓志铭》一文，叙及此节，谓：“任冀州八年，方叙迁，一旦投劾去。

李公留之不可，则处以宾师，聘为莲池书院山长。”较传语为记实，未作张致。（书院主讲，旧称山长，乾隆三十年命改称院长。谕谓：“各省书院延师训课，向有山长之称，名义殊为未协。既曰书院，则主讲席者自应称为院长。 ”俗虽犹沿山长称谓，传志文字以称院长为宜。）

披览江氏此书，介述引申之余，间以管见略有商订，旨在壤流之助，藉副冲怀，非敢过督也。

南斋日记

仁和（今杭县）徐花农（琪），光绪庚辰翰林，颇著文誉，曾在南书房行走。（官至内阁学士，署兵部左侍郎，缘事褫职。以祝嘏赏三品职衔。）有手书日记曰《南斋日记》，凡若干册，卒后自其家流出，散佚不完。余仅获见其第十五（光绪二十五年己亥元旦至二月初九日）、第十九（己亥五月三十日至九月十七日）二册，有关掌故，可资循览，惜不克窥其全也。

己亥正月，徐由司经局洗马迁翰林院侍讲。第十五册是月二十五日云：“……退直回寓，已报至，内阁奉朱笔，圈出‘朱益藩转补翰林院侍读，徐琪补授翰林院侍讲。钦此。’跪聆之下，感愧难名。臣琪到洗马任甫六十四日，又蒙恩擢授斯职，天恩高厚，祖德绵长，感激欢欣，不知所报。惟当益加奋勉，以期无负鸿慈于万一。即日缮具谢恩折，（奏为：“叩谢天恩仰祈圣鉴事：本月二十五日内阁奉朱笔：‘徐琪补授翰林院侍讲。钦此。’跪聆之下，感悚交萦。伏念臣忝侍鹓联，叠承凤诏，班跻洗马，深蒙宠眷之优加。光觐仪鸾，仰荷慈恩之渥沛。东观睹藏书之富，职典群编；南斋增珥笔之辉，宠超常秩。备荷生成之逾格，时惭报称之无由。兹复特焕丹纶，荣颁青琐，玉律正逢夫元月，欣闻温旨之传。璇闱广被夫慈云，赏及从臣之近。抚六经之极博，贵阐真诠；邀九陛之殊施，愈形非分。愧乏涓埃之效，益征高厚之隆，臣惟有勉矢慎勤，力求详洽，溯渊源于伊洛，儒宗励进业之资，侍飏拜于蓬莱。夙夜备论思之献，以冀驽忱之稍竭，用酬鸿贶之频叨。所有微臣感激下忱，谨缮折叩谢天恩，伏乞皇太后皇上圣鉴。谨奏。 ”）……付杨苏拉明日递，发电致曲园师及如皋顾梅卿师。 ……”

二十六日云：“六点钟，常服挂珠，进福华门，杨苏拉折已递，少停坐舟至瀛秀园门候。

适是日景东甫阁学署兵侍，李荫墀前辈署礼侍，三人同至仪鸾殿谢恩。由东甫口奏，臣景沣等叩谢皇太后天恩，各免冠叩头，兴，退出。是日也，慈颜温霁，龙衮辉煌。小臣获拜恩光，真感忭无已也。（按：德宗盖以病未出，《日记》连日言恭阅上脉按也。）……午回寓祀神拜祖先。是日报子赏四十千，内阁道喜十千，又加四千，吏部及各苏拉道喜均有赏。”

二十七日云：“翰林院送知会，请日坛陪祀，答以内廷有差不开送。又请示到任日期，定初二日午刻。……闻到任赏钱二十八千，是日茶房赏四千。”

二月初二日云：“午刻到侍讲任，补褂朝珠，到署门下车，隶入呵道请安。吏人导至清秘堂少坐，更朝服，诣至圣先师前，在阶下行三跪九叩礼（吏人赞拜，鸣钟鼓）。礼毕，至清秘堂，更补褂朝珠，进茶少坐，给吏人等酒资二十八千。随至昌黎祠前，行一跪三叩礼，进屋内。今日系春祭，是以陈设牲醴果品甚多，适于是日展谒，尤见与公文字之契深也。礼毕，即登车。回忆庚辰成进士到署，见读讲至登瀛门皆呵导，心窃艳之。今越二十年，亦蒙君恩超擢是阶，非祖德绵长，曷克臻此。感激之深，当为诗以记。……”侍讲记恩诗：“典数开元纪集贤，（《唐书》：元宗尝选耆儒日一人侍读，置集贤院侍讲学士、侍读直学士，讲读之称始此。）皇朝厘定记冯铨。（我朝顺治元年十一月以大学士冯铨等奏定翰林院为正三品衙门，设读讲各二员。）龙飞创制先三院，（国初天聪十年设国史、秘书、宏文为内三院。顺治元年二月增设三院学士，五月令京师各衙门照旧录用，翰林院之名始定。）鹓侣趋跄溯一员。（明初定翰林院侍讲二人、侍读二人。我朝顺治三年定侍读、侍讲各一员，十五年始设侍读、侍讲各三员，至今犹视此数。）品秩旧从端揆比，（明初设翰林院，为正三品衙门，洪武十四年改为正五品衙门，洪熙元年定凡大学士加三师则为一品，加尚书二品，侍郎三品，若未加升而止系大学士者则仍五品。我朝顺治十五年定翰林院大学士加殿阁衔，设满汉学士各一员，秩正五品，然则明之大学士与国初掌院学士，皆与今讲读品秩相同也。）科名还占状元前。（国初一甲第一名为状元及第，用六品冠服。按：明洪武十八年定侍读、侍讲学士各二人，从五品。侍读、侍讲二人，正六品。我朝顺治十五年定汉侍读学士三员，侍读学士三员，秩从五品，侍读三员，侍讲三员，秩正六品，盖沿明制，知当时服饰正与状元同也。）

彝章恪守先朝范，簪绂辉从乙巳年。（雍正三年乙巳十二月〔年〕晋翰林院侍读、侍讲学士秩从四品，侍读、侍讲秩从五品，今学士读讲品秩皆视此也。）……”入翰林二十年，官至侍讲，感激欣幸，一至于此。（侍讲、洗马均从五品。由洗马迁侍讲，不过循资平转也。其由侍讲转补侍读之朱益藩，为光绪庚寅翰林，徐氏四科十年之后辈。）词曹品级，后经升改。

宣统元年己酉八月定翰林院侍读、侍讲学士均为正四品，侍读、侍讲均为从四品，撰文、秘书郎（均詹事府裁后所设）、修撰均正五品，编修、检讨均从五品。（叶昌炽《缘督庐日记》宣统二年庚戌正月廿二日云：“得凤相函，讲读升级，家居在任一律，可换四品服。即属仲侯购一青金石蓝顶，至瑞记照相馆摄衣冠影。”时叶以开缺侍讲在籍也。凤相谓大学士陆润庠凤石，原官而品秩忽晋，不可谓之升官，惟可谓之官升。清末颇多官升之事。）

第十九册己亥五月三十日记仪鸾殿召见云：“病尚未愈，五点钟策骑入直，家人见病甚，皆阻前往。琪知今日是翰林院直日，必召见，若偷闲不宜，乃扶病策骑，居然尚可支持。至斋稍坐，果命召见。乘舟至瀛秀园门五间房，又稍坐，晤苏子熙宫保军门（元春），一见如旧相识。是日三起：琪第一，苏元春第二，军机第三。有奏事太监导入瀛秀门，将至殿阶，见殿前陈设皆珠兰、茉莉、蕙花之属，盆皆细瓷五彩，香气扑人。中官导前，登殿中阶，启中扉，进殿向东行，见殿中陈设诸花与外同，但盆略小，因召对在即，不敢谛视。趋至东暖阁，有黄纱帘，中官向北面启帘，盖宝座近窗向北坐，臣等由北面上，是以由北启帘也。进暖阁，见近窗设御榻一，皇太后宝座在榻之东，中设一炕桌，皇上宝座在榻之西，前设御案一，案上黄缎罩，臣等履历片置案上。案下设一品垫，正一居正中，垫北有花数盆。臣等非一品不能上垫，乃在垫帝向东南迎皇太后御坐跪。移时皇太后问曰：‘你那里人？’臣对曰：‘臣浙江人。’又问曰：‘那一科进士？’臣对曰：‘臣庚辰科进士。’又问曰：‘浙江年岁多好？’臣对曰：‘是，浙江年岁多好。’又问曰：‘浙江雨水什么多调匀？’臣对曰：‘是，浙江雨水一切多见调匀。’又问曰：‘宁波有水勇，有人说可以练得，究竟如何？’臣对曰：‘宁波水勇亦可练得，然台州民情强悍，似乎台勇比宁波还强，然咸丰年间军务时宁波练绿头兵，亦颇得力。’又问曰：‘那是捻匪时否？’臣未及答，又问曰：‘是粤匪时？’臣对曰：‘是。’又问曰：‘浙江有教案否？’臣对曰：‘浙江教案尚不多，各省教案，全在州县得人，若有洋人来，即时见他，有教案立予讯结，决不致有多事。现在各处教案，总是不肯骤见洋人，平时又不将细情晓喻，于是愚民以无稽之词，或迫于公愤，亦有希图打抢，并非真是义民的。 ’皇太后曰：‘可不是。现在山东、四川各省，俱有教案，总要外头办得好，若闹到里面来，事情就不好办了。”臣对曰：‘是。若闹到里面来，事情就不好办。 ’又问曰：‘近来时事多艰，练兵以外，尚有何策应该举办？’臣对曰：‘方今以练兵为第一要义。练兵以外，惟有理财。

然本朝与前朝不同，从无加赋之名，若理财不得其法，民间即为受累。还是推广蚕桑，其利最溥。’皇太后曰：‘可不是，加赋万不可行。理财之事，地方官办理不得其法，则百姓爱累。 ’臣对曰：‘是。’又问曰：‘浙江多出丝？’臣对曰：‘是。浙江出丝。’又问曰：‘丝是湖州的好？’臣对曰：‘湖州的丝最好。杭州府属海宁州等处出丝亦多好。’又问曰：‘洋人亦来买丝？’臣对曰：‘洋人亦来买丝。伊等买丝必须丝货都齐，价钱欲落之时，始肯来买，是以中国商人，往往多吃其亏。’皇太后曰：‘洋人做生意，他多比中国商人精。’臣对曰：‘是。

中国商人心思赶不上洋人，是以商务多吃他的亏。’皇太后曰：‘正是。即如矿务铁路，亦多不见获利。所延矿师，往往本领不佳，亦寻不出真苗。’臣对曰：‘是。外国开矿，往往于此处安机器，即开至见水，仍复下挖，必见真苗而后止。中国商人安机器，挖至见水无苗，即挪他处，是以所费成本较多而获利转少。况购买机器资本已重，而机器所获之利不能过有速效。’皇太后曰：‘是。机器成本既大，获利却亦甚缓。’臣对曰：‘是。方今时势，若不讲洋务，未免迂阔。然机器等事，实无大利。’又问曰：‘铁路亦不获利，何故？’臣对曰：‘铁路在外洋招商较易，是以获利比中国厚。 ’又问曰：‘浙江农工商局近来亦办得如何？’臣对曰：‘现在浙江经刘树棠竭力整顿，一切当有起色。即如从前养蚕不精，近仿西法，用显微镜先照，将蚕子有毛病者先行挑出，所以近来所养之蚕既好，丝亦较从前漂亮（此二字京中语犹光洁也）。至于兴利之道，如浙江岱山从前出盐，抚臣日派人往收，乃盐出日多而官款不给，于是私枭充彻，仍复无可如何。’皇太后曰：‘可不是。私枭最可恶，他的盐运来比人家好，价钱又贱，是以百姓多贪吃他私盐。’臣对曰：‘是。’对至此，皇太后从容温霁谕臣曰：‘你是近臣，学问又好，方今时事艰难，内而内政应该修明的，外而外政应该举行的，你随时条奏，无不立见施行，无不即行举办。’臣对曰：‘是。臣如有见解，当随时奏闻。 ’皇太后曰：‘你会画？’臣对曰：‘臣学则画画。’皇太后曰：‘多画得好？’臣对曰：‘臣画粗学，平日瞻仰皇太后御笔，实在钦佩。’皇太后曰：‘画就是章法不好安。’臣对曰：‘皇太后御画章法实在好极，臣钦佩十分。 ’皇太后曰：‘今年因事情忙亦不多画，往年节下画得多，你们多有赏。今年画得少，是以多未赏着。’臣对曰：‘是。现在事体比从前多忙。’皇太后又曰：‘我每画一件，多是自己等用，是以临时教你们题。随时要有，你们题得多好，就是多受累。’臣对曰：‘总是皇太后恩典。’皇太后又曰：‘嘉庆、道光年间，南书房多会画，现在有能画有不能画。’臣对曰：‘是。’皇太后又曰：‘你大字匾对多写得好，大字有底子否？’臣对曰：‘没有底子。’皇太后又曰：‘大字搁在桌上瞧得好不算准，总要悬起来看好才是真好。’臣对曰：‘是。’皇太后又曰：‘你平时用什么笔？’臣对曰：‘写福方等字用棕笔，若写蜡笺还用羊毫。’皇太后曰：‘棕笔不大好使，还是羊毫转侧处见得圆润。’臣对曰：‘是。’皇太后又问曰：‘你多少岁？’臣对曰：‘臣年四十二岁。’问至此，稍停，顾皇上曰：‘皇帝还有问的问问。’皇上曰：‘你天天进里头来？’臣对曰：‘是。臣天天进里头当差。’皇上又曰：‘衙门里还常去？’臣对曰：‘衙门事情不多，有知会来就去。’皇太后曰：‘翰林院那边事简？’臣对曰：‘是。翰林院事简，有内廷差，署中即不常到。’皇太后又问曰：‘侍讲几员？侍读几员？’臣对曰：‘汉侍讲三员，侍读三员。 ’臣因奏皇上曰：‘近圣躬服药多见好？’皇上曰：‘天天脉按，你多瞧了。’臣对曰：‘是。脉按臣瞧了。’对至此，臣思问话已多，稍跪凝神，待垂问或命起来。皇太后从容曰：‘那没你。’若曰‘那没你还是先下去’，下半语未出口，‘那没你’者，此优待近臣，不欲令遽出，而时以不早不能不出，乃含意曰‘那没你’。从前皇上垂问，至问毕时亦如此。臣领会，瞻仰天颜，见不向下问，即起立向西北退出一二步，已近帘，以右手托帘，左足先出，仍以面迎上，右足先出，一转侧便以背向上，大不敬。左足既出，然后上半身轻轻闪出，以右手将帘放下，然后右足随出，若有神助。中官在阶下候，臣仍出中扉，即向东趋而南，出瀛秀园门，仍乘舟至斋。是日琪以病躯，幸未陨越，且垂询至四刻余之久，天语屡褒，皆托祖福庇，遗泽绵长，始克臻此。谨详录垂询奏对之词于此，以志欣感。”徐氏时官翰林院侍读，所记是日召对情事甚详。虽若无关宏旨，而颇耐寻味。其时则正在戊戌政变后一年而庚子乱作前一年也，义和拳之仇外，动机由于民教恶感，所谓教案，其先导也。孝钦殷殷以教案之多与不好办为虑，情见乎词，盖事态已渐臻严重矣。

徐氏旋擢右春坊右庶子，力疾入内谢恩。六月初一日云：“因昨日召对跪久，疾又剧，不能入直，与同事言明，未乞假，自此至初十日皆未入直也。 ”（按：十一日至十三日，日记均言未入直，病未痊也。）十四日云：“未入直。报子来，知奉朱笔：‘徐琪补授右春坊右庶子，钦此。’自惟谫陋，前日仰蒙召对，未及半月，又荷超擢，君恩祖德，不知所酬，明日当扶病陈谢。……詹事府及各处道喜人来，赏给与前同。”

十五日云：“五点钟起，病甚，行一步即腿痛，因坐而着衣履，令二人扶至厅事，家人又阻之。琪曰：‘假使出军临阵，岂亦畏此耶？’因奋臂上马，奇极，一上马便不痛。行至宣武门，因数日不进食，眼花气促，乃就一肆中少息，然后骑。再骑至灵清宫，坐一大石上又息，再骑始至福华门。二内监扶掖至舟，登岸。至斋，又少坐。再登舟，至瀛秀门前，晤立豫甫侍郎。稍停，传宣。两内侍犹掖琪，至秀瀛门，琪令其勿扶。趋入，至仪鸾殿前。时皇太后已升殿，御坐仍在中扉。琪望见天颜，即免冠口奏：‘臣徐琪叩谢皇太后天恩。’奏毕碰头，兴，退出，平适如未病时。内监见之，皆曰：‘妙极，真如未病也。’晤军机王公，仍登舟至斋，又小坐，然后出福华，仍策马回寓。今日之谢恩也，实不能出门户，而竟策骑来往，且跪奏如仪，皆由恩光照曜祖德神佛保佑所致，欣感之深，益加勉励。抵家日已晡，病又剧矣。谢恩折录后……：奏为恭谢天恩仰祈圣鉴事：本月十四日内阁奉朱笔：徐琪补授右春坊右庶子，钦此。跪聆之下，欣感莫名。伏念臣忝侍金坡〔？〕，屡承珠　，词林讽诵。

方跻侍读之阶，香案趋依，又备书思之职，荷叠颁夫露诏。愧未效夫涓忱，兹复仰沐纶言，特超坊秩。兹恩渥霈，贵逾中护之称；温旨频加，选拟承华之重。宠荣益厚，报称尤难。臣学逊颜含，才惭荀纬，清要之班叨窃，疏庸之惕弥深。惟有版籍详稽，冀勉竭驽愚之末。冰渊倍懔，庶稍酬鸿贶之隆，所有微臣感激下忱，谨缮折叩谢天恩，伏乞皇太后皇上圣鉴。谨奏。’……”侍读迁右庶子，亦依阶平晋，未为峻擢，而力疾策骑，趋谢帘前，其感恩忘病，一时大有俗所谓人逢喜事精神爽者然，所记情态若揭。至以入朝谢恩方之出军临阵，儒臣之设喻亦颇奇。咸丰军兴时，以文职领军之唐训方（道光庚子举人），在湘军名将中，亦一儒将，于《从征十六图》自记扶病鏖战云：“战危事也，病危机也，孔子慎之。至病与交战交危，存亡呼吸，匪系一身，不慎，有济乎。江右义宁州有山曰鸡鸣，盘郁雄奇，负城而壁立，其左曰凤凰，亦倚拔。贼陷州，分据之。五年秋，率师往剿，次乾坑（离城四十里），贼数迎战，败之。抵鸡鸣山麓，忽病。贼初怯余锐，至是瞰兵少，殊易余。余度其无戒心也，趣战，誓以身先，诸将劝少休，余曰：‘君等犯矢石，余忍息床褥哉？’遂强起怒跃，族子副将子云（敏兴）扶而驰之。时病热，面目若火炙，诸将谓余杀气郁勃，争奋呼蹑壁，若数百猿猱，腾踔而上。贼惊愕披靡，颠崖坠壑者相枕藉。于是乘锐夺鸡鸣凤凰山，复州城。嗣州人于其始至地，立石书‘唐公胜处’，感托命与？眷舍生与？未敢知。嗟夫，世非无沥血誓师，冀戡大乱，而见危气沮，藉云持重，顾谨慎如武乡，至食少而仍冒危难，何也。”此真出军临阵也，韩超（道光甲午副贡生）以文职在黔著武勋，又一儒将也。其幕客空六居士为撰《独山平匪记》（咸丰四年事）有云：“……起身之日，率精勇八十人，至关庙行祃礼，叩拜毕，祝曰：‘韩超此去，不怕死，只怕病，病则难办事矣。愿帝君保佑不病，以救万民。’说到难办事句，双泪俱下。户外众勇，闻而感动，齐声高叫曰：‘我等皆愿与公同死。’喊杀而出。”则一出军临阵而怕病者，各见壮概，与徐记合看，亦学有致。

记太常仙蝶，七月十九日云：“退直，至池边，太常仙蝶又见于石上，与五月间所见同。 “

二十一日云：“私念前日见仙蝶，今日或再见。因至御园六月菊上访之，四仙并出：一黄质黑章，即相传左翅有缺者；一黄质微红，有金翠茸，即裕寿田前辈家所见者；一翅中有二翠茸，即陶然亭见者；一外面亦有黄红翠三色，均四蹐二须，须冠二珠如枣形，真仙人也。

徐叔鸿方伯扶乩，谓是四仙，今日所见正合。……”

二十二日云：“御园又见仙蝶，有一甚大，白质而黑章，其白缕皆如菊花形，飞时则黑章成翠色，白质成淡绿色，二面透光，望之如玻璃镜，琪梦中见遍身珠玑者，与此正合。大可五寸，盖实罗浮仙种乘云到此，与太常仙翁合而为一也。连日屡有仙贶，不可无诗，当拈韵以记也。”

二十九日云：“此数日中仙蝶皆时来。或一，或二，或三四。其蝶使有白色者，有淡黄者，白者恒见，淡黄者亦罕有也。”

八月十二日云：“今日仙翁又来，一黄质黑章，一黄质微绿，具元白二色章采，皆立久不去，神迹也。”

二十六日云：“太常仙蝶屡至西苑，今日又叠见之，因成四诗，录后。连日晓直西苑，屡见太常仙蝶，谨记以诗：‘宣南五处见仙踪，（仙翁之来，先于莲花寺二见，寿蘅师处三四见，江亭一见，云山别墅二见，虎坊桥寓庐又一见。）城北元灯结瑞重。（裕寿田前辈住城北，前年试灯日，仙集于庭，寿蘅师命琪前往写影，赐诗有‘北郭于田大捷回”句，并绘《踏雪传真图》。）已助天衢韶景丽，况承太液渥恩浓。……元老昨才编画史，可知应瑞出孚诚。（寿蘅师辑遇仙诸瑞，介弟叔鸿方伯题曰《应瑞孚诚集》。）……九陛天章在霄汉，（高庙有《御题仙蝶诗》。）满身云气点珠玑。（前年余梦见一蝶，大迳五寸，满身皆缀珠玑。及见裕寿田前辈家一仙，皆有玉章，与梦正合，今日所见又同。）……芝草生时根并托，（今年琪庭中又生芝草。）木樨香里菊初新。（御圃中六月菊一望如锦。）丹青尺寸夸摹写，（前贤屡有图绘。）

扶翼须知翅若轮。’（相传仙翁冲霄而舞，其翅渐大，有若车轮。）己亥秋八月，徐琪初稿。 “

太常仙蝶旧时盛传于士大夫间，屡见记载，歌咏相属，徐氏所记，亦其伦也。醒醉生（汪康年）《庄谐选录》卷八云：“长沙某尚书，平居专敬太常仙蝶，时瞻空想望，辄拜稽延伫。一日有仆言仙蝶降其家，尚书亟衣冠往视，见一蝶栩栩然，果仙蝶也。因即迎回宅，招诸门生，共尸祝之，且觞咏累日。又谓仙蝶能饮，因竞濡以酒，蝶困惫既剧，遂奄然化去，或曰是尸解矣。尚书则制紫檀小匣，藏其遗蜕，拟题其上曰‘太常仙蝶’。一门生杭人某独争曰：‘如此是仍以蝶视之也，宜书曰太常蝶仙。’尚书曰：‘不可。吾恭读高宗纯皇帝御制诗集，实称太常仙蝶，祖训不可不遵。’乃如旧书之而瘗诸隙地焉（以俟录）。”语气涉谑。长沙某尚书盖即指徐树铭寿蘅，门生杭人某似亦即谓徐琪。

记孝钦祷雨。八月二十一日云：“慈圣因秋来少雨，宫中设坛祈祷，命琪为求雨文，命吴士鉴书，用黄绫面黄纸红里折，较平时贺折宽约三分长约一寸，即日撰书呈进。 ”文录后：“维光绪二十五年岁次己亥八月日，臣那拉氏率子臣敬祭于昊天上帝曰：时届西成，纳稼昐丰年之瑞；情殷东作，深耕期沃土之滋。乃秋旸倍见夫炎蒸，而甘澍未邀夫滂霈，惟天心之可格，实臣念之弥虔。爰竭丹忱，吁求苍昊。伏愿广施膏泽，渥溉祥霖，俾二麦之怀新，良苗可种；锡四郊而普润，嘉谷咸登。赖仁爱之潜孚，庶蒸黎之悉慰。仰祈昭格，用荐馨香，不胜祷切待命之至，谨奏。”

二十二日云：“闻昨撰拟求雨文，已邀慈览，即日在仪鸾殿西设坛祈祷。慈圣为民请命，至诚所感，当日即大霈甘霖也。”

九月初三日云：“慈圣因连日未得雨，诚祈益笃。闻今日邯郸铁牌可到京，奉之西安门内大光明殿，将来得雨后铸金牌报之。金牌不能存寺中，则存直隶藩库，由藩库更铸铁牌存寺也。闻平时金牌用黄金二百四十两，此次慈圣命增七十两，则须重三百十两。今年金价昂，每金一两易银三十七两，则一牌之金实直银万余两也。国家重念民生，不惜内帑之报，实亘古所罕。晚风云四合，得微雨，农心稍慰。”

初四日云：“慈圣又命为祈雨文，即日撰书恭进。”文录后：“维光绪二十五年岁次己亥九月日。臣率子臣敬祭于昊天上帝曰：秋将深矣，渐凝露之为霜，天必鉴之。何密云而不雨，诚悃已通于霄汉，恩膏亟昐夫滂沱。是用再竭微忱，仰祈福佑。昔殷汤以六事请祷，深有儆于藐躬；春秋书三日为霖，实全资夫昊眷。所望醴泉涌注，渥泽咸敷。润遍邦畿，百谷荷生成之德；欢腾场圃，万家蒙涵育之仁。庶几晚岁之告丰，咸赖穹慈之普济。谨奏。”

十四日云：“因连日祈雨未得，又奉懿旨命撰求雨文，即日撰书进。”文录后：“维光绪二十有五年岁次己亥九月日，臣那拉氏率子臣敬祭于昊天上帝曰：呼吁兼旬，早达圆穹之听；耕耘千亩，群思晚岁之登。乃绿畴深盼夫怀新，而赤地未占夫破块。九霄延跂，亟赖恩膏；五夜通诚，再申祈祷。伏愿神功溥惠，昊贶垂慈，消沴气于恒风，霈生机于甘澍。式敷虔悃，冀顿解乎蕴隆；俯鉴愚忱，定仰邀夫仁爱。不胜急切待命之至。谨奏。”

深宫祷雨，无论其效如何，要本乎重农之意。金梁《四朝佚闻》云：“光绪三年，迭谕筹赈山西旱灾。”刘《续通考》（按：刘锦藻《皇朝续文献通考》也）原按：“晋豫亢旱，朝廷恩施叠霈，下诏责躬，至有‘上天降罚何不移于宫廷’之语，闻两宫皇太后率皇上露祷，长跽历三四时之久，仰望星月皎然，至于恸哭。向例祈雨疏文，由翰林院撰进，此次特命南书房恭拟，辞意迫切，不让桑林。具名称‘臣某某氏率子男某某’，亦创举也。”前例可资印证。（‘子男’二字，当以徐记子臣为是。）关于邯郸铁牌，徐氏所记，亦属一种小掌故。董恂《自订还读我书室年谱》同治九年庚午云：“六月初七日，先是以祈雨由总理署函致曾涤生通侯（时以大学士官直隶总督），请铁牌于邯郸，至是得雨深透，赴都城隍庙恭送铁牌。 “

时董充总理各国事务衙门大臣也。总署以办理外交而设，而乃旁及乎斯，亦奇，因缀录之。

陈夔龙官河南巡抚时，曾以祈雪而隔省请铁牌于邯郸。其《梦蕉亭杂记》卷二道其情事云：“光绪甲辰冬，中州苦旱，大河南北数千里，望雪孔殷。余率司道府县，设坛虔诚祈祷，消息寂然。时已仲冬，春麦亟须布种，尤切焦盼。忆前署京兆，亲见本任王府尹培佑奉命至邯郸县龙井恭请铁牌到京，越日即降大雨，成效昭著。当派道府大员虔诣直隶邯郸县恭请铁牌。

维时文武寅僚，佥谓隔省祈祷，豫中向无办过成案，意在阻止此行。余谓天人一理，罔分畛域，但求精诚之感召，何必例案之拘牵。仅用一纸公文，咨行直督备查。时则京汉火车已经合轨，往来甚便，铁牌请到之日，于渡黄河南岸后，距省约十余里，祥符令驿马来报，于夜戌时入城，应先往龙神庙恭候。余出署时，默观天象，第觉微云点缀，淡月朦胧。私念天色如此，恐难立霈祥霙，讵舆甫至庙门，朔风扑面，异常栗冽，嗣将铁牌恭奉神龛，率属行礼讫，已有薄片雪花，纷披满地，众皆惊异。由夜达旦，历一日许，雪厚八寸余，四野沾足，人心为之欢忭。越日谢降，余率襄祀各寅僚，咸集二曾祠瓣香楼，公宴赏雪，赋诗纪事。诗载松寿堂《大梁集》中，赓和者廿余人。曾书楷刊石，嵌于祠之石壁，以留雪爪。”极言铁牌之灵异，亦可供铁牌故事之谈佐。

宦游纪略

嘉庆间，贵筑（今贵阳）高廷瑶（字青书）以举人官通判，洊擢知府，历安徽、广西、广东三省，有循干之誉。所著《宦游纪略》二卷，自叙宦迹，颇可观，尤足供治学者之参考。

余所见凡两种版本，一为刻本，署“桐乡严锡康重刊”，弁以“胡文忠公致前贵州荔波县知县严伯雅太守（锡康）手书（公时官贵州候补道补授黎平府知府） ”，有序六：咸丰十一年辛酉孟春前贵州学政翰林院编修鲍源深，咸丰十一年辛酉季冬前署贵州按察使后学沈西序，前漕运总督愚侄朱树，（咸丰己未）十二月既望候选知县世愚侄莫友芝，云阳县训导前署广西柳州府融县知县后学李咸若，同治元年壬戌季春顺天府尹侄婿石赞清。一为排印本，署“安徽印刷局印”，有序四：（滇刻《宦游纪略》序）光绪二十年甲午秋九月滇黔使者仁和王文韶，和州鲍源深（文与严刻本不尽同，盖一稿而经修改者），十二月既望独山莫友芝（文与严刻本同），监利王柏心。跋一：门下士李锦云。两本均就上下卷分为二册，严刻本各篇多附列评语，署受业侯金楷或晚学生方恒泰。又有眉批，或即出严锡康乎？（严刻本，余仅见上册，字句与皖本有不同处，大体无殊，下所引据皖本。）

同通（同治通判）之官，专厅守土者，与州县相若，其仅为府佐者，闲曹也。对府属州县，虽亦在长官之列，而州县初不禀命，谑者谓同知曰点头大老爷，通判曰摇头大老爷，盖于州县偶以公事相启白，点头示不敢持异议，摇头示不敢表意见也。通判秩正六，而知州秩从五，通判可升知州，故又有“升到卑职”之谑。（汪康年《庄谐选录》卷五云：“国朝官制：知州于通判为属员，公事须用申文，而通判又可升为知州。故为知州者，常意轻通判，而称谓之间，又不得不稍自抑。尝有知州与通判争事，曰：‘俟汝升至卑职时，便知此事难处。 ’”

此为相传之谐谈。据余所闻，知州之语，为“等大老爷升到卑职的时候，才知道卑职的难处”，尤为得神。州县旧称同通为大老爷，后多改称宪台，至卑职之称，乃同通州县对长官所通用。

清末各省始多废此称，改令自称其官，如知州即自称知州之类。）世之谈官场故事者，对于同通闲曹，率不置意，而如高氏所记，则以地位较尊之故，亦非全无关系也。本书卷上记嘉庆七年官安徽庐州府通判事云：“余在庐州府通判任，仅七日耳。有三事焉。到任之次日，府县校官来见，佥称府学生员某，为其子求拜门墙，愿送贽仪三百两。余曰：‘我是来作官，不是来教学也。伊有三百金，仅可请一名师，何用余为？’其意不过欲结官长，为出入衙门地步，收此三百金，将来听其父子使唤，伊于胡底，辞焉。后访此生极健讼，官长与往来者，多为所累，稍不慎，即堕其术中矣。一日司阍某仆，持一呈进，禀称有人在途拾得二百串钱票一纸，求存案。余曰：‘得遗失物，应赴县呈明，何必来此？’某仆曰：‘伊有话面禀。 ’余见之。其人恳将票发钱店取钱，留以充公，伊则听凭赏赐。余曰：‘失票人必至钱店挂失票，尔何不持此票至钱店，俟其来将票还之，伊必以尔为盛德人，或酬尔一二十千，未可知也。若我取来与尔瓜分，是我为窝家，与尔同伙作贼矣，官可作贼乎？’将其呈发还。又一日，书役二十余人，联名禀讦皂隶某为子纳粟入监，谓其名尚在卯册，每月轮值，皆以佣赀倩人应役，己则自贩稻谷，由庐之三河镇运往苏州，三十年中居积至二三十万，合肥县前高闳厚垣者，即其宅也。某仆亦密言主人方谋迎眷，苦无费，此等事虽万千取庸何伤。余笑曰：‘诺。’立传某父子诘问。某年已七十余，其子年近四旬，未顶戴，父子咸伏地叩头，恐惧不能出一言。余问尔皂隶乎，为子纳监乎。则又叩头曰：‘死罪死罪。’问其子何不顶戴，曰：‘不敢。’余曰：‘尔父子有志向上，特误于不谙成例耳。尔若为盗为娼，有玷民籍，我必不容。若为子纳监，是立志为好人，何不可之有？况挂名役籍以避烦重差徭者，比比皆是，今尔既未执皂隶之役，亦犹之未充皂隶。不除容名，一误也；不许纳监，必再误矣。官之一念，使人数世蒙耻，其可乎？凡事贵核实而得情者，此类是也。’遂命其子顶戴。后取卯册至，除其父空名，钤印而示之，父子相率拜谢去。一时堂上书役相顾骇愕。余晓之曰：‘何识之褊也。见人略有好处，便生嫉妒心。尔曹中有似此空名挂役，能如其向上而不得自脱于籍者，可悉告，亦将为尔除之，尚愿尔曹人人如是也，何讦焉？’时郡守为福建张曲园先生，合肥令为阳湖左杏庄，后官至湖南抚军。杏庄闻之，告曲园曰：‘新来通守，举动出人意表，有见识，有操守，非常人比也。’因言此三事。曲园为人素简傲，即日命舆过访，礼貌有加，杏庄亦从此为知己。某仆者，京师某所荐也。余谓之曰：‘尔随我不相宜，给尔盘费，归投旧主可也。’由此三事观之，官闲曹稍不自爱，而又有若辈指使之，寡廉鲜耻，将无所不至矣，可畏也夫。至七日札调接解淮安饷赴鄂，自此离庐郡矣。”闲官数日，居然有以自见。

又卷下云：“宋东田之子（名灼），以入赀得通判。来见，求给一冠一补服，取衣钵相传意也。请曰：‘先生服官上信下孚，行一事无人不慕，断一狱无人不服。某随父任在皖二十年，更未见有如先生者，此中必有道焉，愿受教。’余曰：‘善哉问。余自愧知识短浅，何以副此问也。虽然，不敢不以所身历者告：大要不过小心谨慎而已。余官通判久矣，深知其难，请先言其当戒者三：一自大，二多事，三卑鄙。通判与知府体虽平行，而分位县殊，州县视通判亦如长官礼，今俗通称之曰大老爷，然其心不悦也。必躬自谦抑，友而敬之，知府则当尽僚佐之礼以事之，庶几相安。若侈然自大，是将众不为礼，孑然一身，进退维谷矣。知府未有不重视州县而重视通判者也，州县亦未有敬事通判如敬事知府者也，则自大之当戒也。

通判缺多苦，要能守分安贫。如见知府之尊荣，州县之利禄，薰心肆欲，擅理词讼，赃私累累，一旦事发，或告赃，或酿命，一败不可收拾。见府县则昏夜乞怜，曲全了事，辱莫大焉。

官声由此玷，终身无进境矣，此之谓多事。次当戒卑鄙，通判缺虽苦，事事节俭，毋养闲人，毋为无益之费，如居家然，一切服食器具，朴质无华，取给用而已。若事事求奢，必事事过费，过费必不足于用，不能不有求于人。乞粟贷金，人将厌之。久且不应，愈以增累，所得几何，而所丧实多，此卑鄙之尤不可不戒也。诚能循分尽职，有识力，有操守，正己无失，郁久必彰，遇上官委办事件，尽心尽力，必求妥协，立定主意，洁己奉公，勘破此关，则得其大半矣。钱则有所不取，事则无所不办，群相倚重，声誉益增。有要事，上官必曰非某不能办，僚友士民亦曰非某不能办。上官既优待有加礼，府厅咸来商质，州县则麇至求教，视从前之萧索，又是一番景象矣。至此仍必愈加谦抑，勉为大器，行见蒸蒸日上，岂通判所能限乎？若夫谨言慎行，留心政体，则无论典守何职，皆宜服膺，又不仅为通判言矣。’宋曰：‘谨闻命。’后闻其分发湖北，官声卓然。予喜曰：‘此君其有味乎予言哉。’”详言此官之地位及应如何自处，可合看。

卷上记接解淮安饷银赴鄂事云：“余于九月初二到任，初九日即调接解淮安饷银十万赴湖北交纳。先是，江苏盐经历薛某解至安徽桐城地方，失去九十二号一鞘，至下站查出，故委余接解。余至省，藩库将银补足，眼同弹兑。余见方伯曰：“见在九十二号某眼见装银入鞘，其余概系薛经历自淮安解来，鞘内是否银两及平色高下，某未由得知。其鞘见存潜山县，离省只八十里，恳提来省劈鞘另兑。某乃赤贫士，设有舛错，无力赔缴也。’方伯以为拘执，首府亦以不必烦琐为辞。余又力求方伯，银不另兑，恳发封条九十九张，将原鞘封固。接解官所解者九十二号是在皖省新装银，其九十九鞘是淮安原鞘。如原鞘有失，惟接解官是问。

如鞘中傥非银两及平色不足，惟原解官是问，可免将来推诿。方伯又不准，催促即日起程。

余次日至潜山县，订一册，钤县印，将九十九鞘一一过称，某鞘重若干斤，详注册中，发通禀立案而后行。至湖北谒同抚军，问曰：‘足下接解此银，鞘中皆银乎？平色足乎？’余以在安徽屡求不准及通禀立案缘由禀知，并将禀稿清册呈阅。抚军细阅之，曰：‘如此可无虑矣。’弹收幸无差错。差竣回皖，寅好告曰：‘前通禀到时，两司及首府均以为事出冒昧，抚军则曰，此人办事真结实可靠，大嘉奖，浮言始息。 ’抚军姓王名汝璧，号镇之，四川进士。 “

虽若过于迂执，而干系过重，谨慎可免后患，观之可增阅历。

潘世恩《思补斋笔记》卷七（《管闻》）云：“宫保尚书李书年前辈奕畴，乾隆庚子翰林。

陈臬安徽时，有霍山县民某以事至妇翁家留宿，是日与妇共食，适有人从门外招之出，数日不反，迹之不得。其父至妇家诘讯，以实告，疑有别情，鸣诸官。县令亦疑之，拘其妇，严刑拷讯，遂诬认与雇工人有奸，同谋毙命。狱成，亟请于公，求速结。公曰：‘人命至重，天道难欺，今尸身未获，案情未确，而欲草率了事，于心安乎？’案悬未结。逾年其夫妇，言是日正食时，其友招之出，问曰：‘有货物一挑，从某至某，可得百钱，汝愿行乎？’曰：‘可。’自是每日以此为业，颇有赢余，近始归里，急投县供明，事遂得释。向从县令言，则两人同抱不白之冤于地下矣。公时年六旬，尚未有子，嗣后连举六男，长子铭皖，予庚子（按：此谓道光二十年庚子）会试所得士。今春公九十寿，铭皖乞假归祝，还京来谒，言公康健如壮盛时，盖阴德之报云。书之以告世之司刑者。”略述案情，推李氏耆福之由，颂其阴德。而阅高氏此书，记此谳经过颇详，盖深赖高力也。卷上云：“嘉庆十二年，安徽霍丘县招解民妇范顾氏商同奸夫杨三等谋死亲夫烧尸灭迹一案，连血衣残骨凶器招解到司。廉访李书年先生，恐有冤抑，驳提尸亲证佐到省，委余与某令研讯，各供相符。廉访隔屏谛听，曰：‘供情似真矣。’某令曰：‘供情结实，衣骨凶器确凿，案不错。 ’余曰：‘伪也。’廉访曰：‘何以知之？’余曰：‘范寿子赘于岳家，正月十三夜同妻母弟诸人出观灯，灯散回家。乡间虽无更鼓，应有二更时分矣。又他往斗牌返，自己三更矣。返后范顾氏与杨三及母弟诸人商定，各持械将范寿子凶殴致死，自己四更矣。又将尸支解，煮成肉汁，捞骨烧灰，然后弃埋漫地。人肉未经煮过，猪肉则所常食，每烹煮必须一二时方熟，若要熬成肉汁，非昼夜不能。四更至五更，为时几何？此不确之大端也。况范顾氏母家住居集中，前后左右，各有紧贴邻舍，死者被殴，岂无声息，焚骨臭味，岂无见闻，此理之易明而事之所必无者也。’时已交三鼓，廉访曰：‘明日再细心鞫之。’次日复讯，某令请病假不来，余先唤尸父至前，曰：‘汝媳罪拟凌迟，杨三斩决，媳母媳弟及雇工三人皆拟绞候，冤乎不冤？’尸父曰：‘无冤。’余曰：‘汝媳与诸人正法后，设汝子出，则五人之命应汝抵偿，汝愿具结乎？’尸父曰：‘我止告子赘不归，所有因奸谋死之情，乃官审定，与我何干？’余将全案一一研讯，俱如昨供：打死后砍成八块，肉煮化了，骨烧了，尚存零碎骨数块可据，天衣无缝，欲雪无从。余沉吟久之，因案关五命，哀矜之心不觉见于颜色。范顾氏及其弟顾三麻子忽然叫冤。余曰：‘寿子之尸地方官详辨是煮了烧了，今日寿子若是尚在，固可伸冤。即使已死，或是全尸，亦可从此根究。今日既不知尸身所在，尔曹又未供有别故，何以见得冤？’顾三麻子曰：‘地保同犯人一路来省，他说此案实在冤枉。’余曰：‘地保昨日审过，如有冤枉，岂不供出？’佥曰：‘解差再三谆嘱，按察司衙门审案，如有翻供者，就夹一夹棍，因此地保不敢直说。’即提地保问曰：‘此案是官访闻？是尸亲告发？’地保曰：‘是尸父四月初来县告状，官差头役李遥协同小人查访。’余曰：‘访得如何？”地保神色惊惧，嗫嚅不言。掌责之，地保曰：‘小人实供：五月初十外，小人同李遥查至寿子姨父陈大凤家。大凤外出，伊妻说寿子十五来拜年，指厢房云，在这间房宿，十六吃早饭方去。’余曰：‘此等情节，如何不禀官？’答云：‘未见官，是以未禀。不知李遥已禀否。’提李遥问之，地保谓李遥曰：‘这里审案，不比府县，我已将访得实情供了。’李遥所供无异，余曰：‘汝禀官否？’李遥曰：‘小人查访回时，捕衙官已问成煮了烧了，官未见面，是以未禀。 ’提杨三问之，供曰：‘犯人实未杀死范寿子，因捕衙官问犯人要尸，犯人何处寻得尸来？熬刑不过，乱供数处，第一次起不出尸来，鞭背二百，第二次鞭一百，第三次夹一夹棍。犯人没法，就供说尸是砍成八块煮了烧了。’余曰：‘汝一人诬服，顾氏诸人何亦诬服？’顾氏乃与众人佥供熬刑不过，是以诬服。寿子既十五尚在，十三之未死可知，禀提陈大凤到省，讯之果确。遂逐层驳诘，按名细讯，原审情节，尽属子虚。诘其血衣、凶械、残骨从何而来，原役云：‘因官比急，始令杨三诸人家属用猪血染衣，取家中刀锤及荒冢内朽骨，送官作据耳。’余复于廉访，将五犯提禁保候，饬县确查范寿子踪迹。此嘉庆十二年十月事。十三年十二月，范寿子自河南回，而五人之奇冤始雪。

呜呼，原告只因伊子久赘不归，呈追下落，而县令性耽安逸，辄烦典史代劳，以致酷刑锻炼，逼认重情。招解过府，不过略问一堂，依样招转，几致良民五命负屈夜台。可见鞫狱不可徒事刑求，微员不足专任要件，而于无尸可验之案，尤应慎益加慎矣。再委员往提时，霍丘令已撤任，委陈令往署，案虽讯有端倪，府县大不输服，啧有烦言。余谓署任陈令曰：‘寿子一案，一日不了，为足下一日之累，不可不密为防范。设府县嘱陈大凤等不认，将奈之何？君到县，将各证交委员起身后，传陈大凤之妻，取一结实口供，专人送来，使不能翻异。此事宜密，不可泄漏。’陈令然之。越十数日，接陈令来禀云：‘陈大凤之妻已传问明白，寿子十五在他家宿，十六吃早饭而后去，并该氏口供一纸呈阅。’云云。余阅毕存之。后数日，委员解大凤到省提讯，供云：正月十五寿子实未到伊家。出示伊妻供，始无词。问其何以不认，供云：‘本府嘱云，若认寿子十五在他家住，则此案无出路，故嘱无认。’设使无伊妻之供，则案情又不能得矣。甘心杀人而不顾天理，忍乎哉，忍乎哉！再寿子归来，霍丘县适到省。是日除夕，颍州守亦在省，各有司佥至抚署庆岁，抚军曰：‘今日本不欲见诸君，因范寿子已回，不得不见。向非高别驾细心研鞫，力平此狱，则五人已伏法，今日将何以处，诸君尚得晏然卒岁耶。’又顾颍州守谓曰：‘君前此退有后言，今寿子死耶未耶？’某守长跪请罪。抚军又言：‘乾隆间苏州一案，与此相类。有舆夫左脚大指骈生，共六指，肩舆度日，出门两月余矣。一日水漂一尸沙滩上，左脚大指亦骈，地保告其妻视之，皮肉皆化而六指宛然，妻误以为其夫也。官审为恋奸推夫堕水，照例正法。后数日，其夫归，邻里以为白日见鬼，皆走避之。其人曰：‘日正午，何以有鬼？我人也，非鬼也。’众告以数日前其妻凌迟、奸夫斩决之故，其人号哭至县署击鼓鸣冤。府县地保问抵，抚臬遣戍。此二命以三命抵之，今五命如何抵法？’某守面色如灰，各官骇然，余亦心胆惊破矣。”个中曲折，　缕悉具，且霍丘而非霍山（霍丘属颍州府，霍山则属六安直隶州），几以冤死者亦不仅两人也。特范寿子因何赴豫，而其行不使人知，高氏何未叙及乎？篇末侯金楷附注云：“此案向闻之李书年尚书，谓余作安徽廉访时，昭雪范顾氏一案，全藉高别驾一人之力，皖民以高青天呼之，固宜。至同时委审之某明府，余庚子同年也，而于此案转多方规避，不副所望，至今不能无撼也。今得读此篇，因并志李公语，门下士侯金楷谨识。 ”（皖本未录诸评，惟此篇亦缀侯注。）

是李亦归功高氏焉。与霍丘事情节相类之案，忆他书尚有记之者，一时不及检查，惟李慈铭《与樊增祥书》有云：“颇闻己巳、庚午间，直隶有夫外出，不告其家人，或控妇杀其夫。

时曾文正为总督，太仓钱中丞为臬司，竟磔其妇。越三年而其夫妇，官吏猲制之，不得白。 “

语焉不详，盖仅属一种传闻，似未必果有事实根据。

卷下记设法援助宣城故令事云：“宣城令陈君（名受培，湖北江夏人），在任病故，接署之员以亏缺仓库银十七万两揭报。抚军骇异，并以本管知府近在同城，毫无觉察，即欲具折参奏，有檄余接署府篆之议。时余晋谒，因进言曰：‘虽据禀揭，但实在亏短之数，尚未核实，与其先参后查，莫若先查后参。’抚军允之，即令藩司下札委余前往查封。余驰诣宁郡，会同太守锺君（名英），密赴县署，见二堂旁屋楹悬喜联，询知系新婿入赘，余急曰：‘此甥馆也，乌可波及？’命从人毋惊扰，随入上房查点。除亲属男妇辈随身衣服外，查封入册者，估计不值三百金。其子年仅十四五，匍伏庭前，泣请援命，目睹惨状，交相惋悼。因为之调齐卷簿，彻底清查。除可报销请领者，实亏银四万余两，在管事家丁及经管书吏名下追缴银九千有奇，余则均系因公挪用，毫无着落。余思数逾三万，实难弥缝，且连及本府同干例议，踌躇再三，因谓太守曰：‘属员亏空，知府例赔六分，君既未能查察于前，又不据实揭报于后。今人亡事败，处分固所不免，而勒限分赔，更例所应然，曷不乘此未经参奏，先同赴省认赔，分限缴补，则万事俱可冰释。夫同一赔也，而一则严干部议，一则保全功名。是非为陈计，实为君计，深思计孰得？’太守唯唯，洎酒阑将寝，又谓曰：‘大府濡笔以待，不容缓。余明日行矣，果否请决于此夕。’诘旦，太守出曰：‘细味公言，真笃诚君子也。为谋良是，请即偕行。’余思公款既有着落，或可仰邀宽恤，惟寡妇孤儿，如何归里，自愧宦囊羞涩，不得不慷他人之慨也。因佯谓太守曰：‘委员奉差，地主当为尽情，必得白金三百见赠乃可。’太守如数送出。余故令家人开封检兑无差，置几案间，复谓曰：‘今既不署府篆，此数实不足用，可复增二百。’维时不独太守诧异，即伺列仆从，亦无不互相惊讶。余故更为催逼，太守不得已，复如数补送。余始告之曰：‘高某虽系穷通判，几曾见出差而收人馈送乎？君既肯以数万金保全一家性命，又何惜数百金而不令其家属扶榇归里耶？此阴德事，我为君种之。’用太守名刺送交，旋即同行晋省，婉为乞请而止。此嘉庆十年事也。自后由皖而官粤西，由粤西而官东岭，嘉庆戊寅于广州任内引疾还黔家居数载。道光三年，鸿爪重寻，膏车北上，途次直隶之柏乡县，适与新选广东增城县令明君（名达，亦湖北人）望衡对宇。

侦余曾守广州，投刺请见。述及伊即陈婿，先年查办亏空时，伊适在彼，其就姻者乃其僚婿也，深知拯恤之恩。陈氏举家至今衔感，询以当年出见之稚子，答曰：‘名銮，已于庚辰以第三人及第，典试浙江归词馆矣。’余闻之喜曰：‘有子如此，陈君不死矣。’抵都甫二日，忽谒者传云：‘陈太史拜谒，已登堂矣。’余未整冠出迎，而太史已长跽堂前，随拜随泣。余即出扶之起，告以途遇明君欢忭之繇。太史云：‘尔时身遭颠沛，若非保全终始，业已早填沟壑。今日之能读父书幸叨寸进者，皆出自仁人之赐，衔环莫报，没齿难忘。’余追怀畴昔，亦不禁今昔荣衰之感。自后频来客馆，动问起居，杯酒言欢，扇联相赠，既殷勤于握手，复稠叠于濒行。余以奉命又复东来，重知首郡，与明君同寅者再岁，而太史亦已一麾出守矣。

年壮才优，后日之腾骧正未可量。此事在当时不过自尽其心，事远年湮，忘之已久矣。太史诚能树立，不谓隔十八年后而有京邸之一遇也，焉得不书之以志一时之盛事乎。”盖其得意之举，叙次亦颇有致。陈銮于道光五年以编修简授江苏松江知府，后官至江苏巡抚，卒于署理两江总督任，蒙优恤，加宫衔。

书中所记政绩，尚多可述，兹不备引。

清代官吏三载考绩之典，各省曰大计，以计典被举者称卓异。犹京曹之有京察一等也。

《宦游记略》卷上云：“嘉庆十三年，安徽计典，铁冶亭制军致书董观桥抚军，问所举劾之人。抚军覆书，谓卓异必其人才识超群，气量宏深，将来可至督抚两司，方膺斯选。今安省道府厅州，勉强供职，无可卓异之人，一一加考送阅。可卓异者，高通判一人而已，亦加考送阅。制军覆书，以为必得七人方合例。抚军以太平府通判邹（名骏）、石埭县白令（名守廉）、教官二人、杂职二人足其数，道府厅州无一人。人议其举劾太严云。”亦大计旧事之可述者。

弢园随笔

《弢园随笔》一册，史念祖撰。其门人周肇祥为之梓行，跋云：“右《弢园随笔》一卷，先师江都史绳之先生遗著也。先生所为诗词，骈散文已先后刊行，独《随笔》不轻示人，先生昔语肇祥身后为刊之。今先生殁将十年，惧久而散失，函其家，因索得所存各条，皆先生手自删定，莫不言精而旨粹。先生之立身守道，与夫战功治行，略见于此。犹记清光绪甲辰、乙巳间，先生以老成硕望，奉旨帮办奉天赈抚，兼督办财政局，肇祥居补庵（按：赵尔巽别号）制府幕，并任财政局税务主稿。僚属中肇祥年最少，秩最卑，气最盛，于兴革利病，辄多所指陈，甚或与先生抗争不少让，先生虚怀听纳，或竟舍己见以从。尝与涕泣论天下事，而痛清之必亡，自恨年老无能为，以远大相期许。先生学赅内外，笃信空宗，每谓生死事大，无常迅速，人身难得，不过可错过。导以读楞严持净土，屡有所开示。肇祥之得发三藐三菩提心者，实先生之赐。悲夫，士生斯世，感恩易而知己难，先生于肇祥，诚可谓知己。至于指迷途出火宅，恩义深重，等于出生，则迥非世俗所谓感恩云者。其种因不知在几千万劫以前，而结果又不知在几千万劫以后，遇合之数非偶然也。先生于《清史》例得立传。补庵馆长以为知先生莫肇祥若，命撰传，凡三千言。今践夙诺，将《随笔》付梓，以广其传。肇祥时命不偶，无足以副先生之期许，然先生身后事，则已了然无复挂漏，肇祥亦可无憾矣。谨薰沐稽首而为之跋，中华建国之六年丁巳十有二月，弟子周肇祥。 ”其笃于师门，可以概见，而此书饶意致，富史料，亦甚有可传之价值。

史氏咸同间佐英翰治军，以功擢任司道，洊跻封疆，书中所记关于军事者颇多。如记军律云：“余擢统领，年才二十一，诸将皆长于余。时适出师豫鄂，首集诸将戒之曰：‘军营恶习莫过扣饷，恶孽莫过淫掳。余自营哨官以来，曾誓神不扣一空名，久为诸军所共知，亦所窃笑。今与众约，统领断不提一名空饷。各营有缺数，统领执法，亦毋怨。又余历观皖中军律，掳虽不敢，淫则未尽绝也。欲除此孽，须自贵者始。今与众约，我最少且未娶，请誓神明：凡攻克城寨，余于妇女少一流盼动念，神请殛之。营官将弁，倘有沾染，或藉词收幼女作婢等等，犯则立参。平时作狎邪游，察出立撤。兵丁平时犯淫插耳箭，行军时无论和强皆立斩。’至是余每攻破营寨，遇妇女麇聚处，辄闭目坐马上，竟无一卒敢有所干犯。嗣兼统方宇新军卓胜等军，英果敏奏派营务处，凡皖将之素称难驭及资深爵高者，亦罔不就范，甚矣正身之效百倍于语言条告也。犹忆果敏有亲军千人，皆死士。果敏素善抚士卒，以其善战尤溺遇之，而骄悍犯科，日益横暴。果敏每怒极，辄扬言曰：‘行将以若等归史六兼统矣。 ’得是一言必敛迹十余日，然亦终不忍真有是举也。黑石渡之役，受降粤匪男女十四万，以僧王疑其数过众不实，必欲按名过点，于是沿山遍谷数十处分发护照，凡同籍者或百余一照，或千余人一照，事既极琐，弹压尤难。余时奉僧王饬都护各降军，凡乘机淫掳者日有斩戮，势犹不止。一日，果敏将之三十里外朗斋（按：张曜字也）营议事，约晨往晡返，勉将亲军交余兼统，且面饬营哨官今日务安静，其意亦知此军素不安静也。日落果敏返，军事略叙，亟问曰：‘我亲军安静否？’余从容对曰：‘尚未大扰，仅小有强夺，斩八人耳。首级在阶下，公可令营官认辨除名，余未暇细诘姓氏也。’果敏色变，下阶流泪，痛责营官不约束，致我死士干法。至是亲军气夺，不敢大肆。”其自道如是，固可反映其时军纪情状，亦史料之一。

盖咸同军兴，卒能戡定大乱，有清有中兴之目，将帅之功，固属甚伟，而官军纪律因仍夙弊，实亦未能尽肃，统军者之贤否所关自甚巨也。

《雉河集解围纪略》一篇，写得最为有声有色。据云：“同治四年四月二十四日，僧王战殁曹州。……六月初，侦贼将回雉河集老巢。雉河集者，蒙亳之交一市镇，约四五百户耳，后改县治，其即今涡阳县也。捻贼渠魁悉产颍寿蒙亳，以故沿涡淮数百里皆贼窟。雉河集又为其盟主张乐行故里，贼尤视为必争之地。时英果敏以皖藩奉旨总统山、英、强、方四军及马队千人，驻镇雉河集。……探贼已入界，前后三路，号称百万，实约三十余万。……（按：中叙战状，互有胜负，而损失颇多，众寡不敌。）大势已去，不可复战矣。明日（按：六月十九日也），贼进河西，遥立一百二十余垒，恃其众，不欲迫我也。又一日上下游分造浮桥，进窥河东，连营亦百余座，而围将合。是时盐犹可入，文书可出。不一日而长城筑，长城三匝成，而偃月营又加矣。偃月者，古有其名，莫知其式，自苗沛霖用以围蒙城，咸诧其巧，余视之乃知为偃月。其法就长城作一面如弓之弦，再筑弓背以合之，乃成月形，每营相距以二十步为准，用兵可省方营什之七，而长城不守自守也。至是而围真合矣，文报断矣，城中人心益惶惶矣。果敏日夕忧叹，誓必死，先遣勇士持家书、玉玦颍州别父母，又思击其浮桥，使东西隔绝，然后与之背城决死战。祷雨乞长河水，果大雨，而河水日涸，舟师胶焉，大骇，莫测其故。后此十一年晤朗斋始悟，盖彼时屯军亳州，壅水便粮运，岂知雉河默受其祸哉。

贼围既密，日出数十骑营外嬉骂，略谓围合援绝，城中旦暮皆饿殍，我不与死人斗，但预备禽老英耳。果敏愤恚极，日思仰药伏剑，幸防之严，刻不令独处，然余心颇惴惴焉。一日方午，张敬云部郎与果敏小院闲话，余适至，果敏叹曰：‘僧王萃东豫皖三省之精，一旦摧之。

今日各省援绝，固由诸军震于王之阵殁，亦本无强援可望矣。雉河虽非名城，顾我既以重兵守，一朝失之，淮南北大局尚堪设想耶？虽然，稗官说部遇奇难往往获奇策，今岂竟束手耶？’语至此，张忽大言曰：‘史六饶有解围策，公不能用，但日觅死奚益？’果敏大惊曰：‘弟于我如一人，军中巨细罔不由弟，何至大计不我告？’余曰：‘知必不能用耳。’果敏急起，自闭门，且曰：‘弟计必奇，速言之。’余曰：‘贼以三十万众围孤营，不分兵取寿颍徇淮南，独蹈苗围蒙城故辙，直下策也。如雉河者，只用二万人围三面，留粮道，以驻守之，使走则不敢，战则不奋，乃真坐毙矣。今贼贪逸，以为可卧而虏我，倘得一旅自外来，军不必精，惟用作线，内以八千死士夹击，此笨贼破之必矣。今日可独当战守者，惟我与公耳。两虎困一穴，毋怪猎人之瞰，户以外援绝，可分我以自援。自援之法，公出而我守，公出则宿蒙之民团可集，康锦文之军不敢不会；我守则贼无所挟而气夺，兵知有援而气壮。自古行大计者贵勇断，一疑豫非英雄矣。’果敏默听久之，叹曰：‘我朝行夕溃耳，诚知弟不畏死，弟与兄谁守？’余曰：‘无论营务权久属我，公谓诸将有梗，我能尽歼之乎？’果敏曰：‘能。’曰：‘然则余平时抚循诸军，士卒几各忘其将，公所知也。今日实言，虽公之尊，士卒亲公不如亲我，兵心属，他何足言。公此时岂犹有所爱虑死于我耶？’果敏笑，顾张曰：‘我纵欲出，奈长围三匝何？’余曰：‘有路。苟无路，半日呓语也。’因低声曰：‘公晨登台，不见西山下小箭沟乎？再迟加小垒，则生机绝矣。’果敏凝想，拍几大悟曰：‘弟诚奇才也！’初，城中建三层台，果敏时登以料〔瞭〕敌，诸将咸指挥议论。余见山下有深涧可绕通山后，下流涓涓，计水不深，长城筑至此中断。余默识之不敢声，至是始言之。张亦豁然，叹曰：‘甚矣用兵之难也，贼徒三十万败此一罅矣。’余曰：‘虽然，部署正繁也。公先留一手札，略言自出调援兵，饬诸军归营务处总统，违者死。再一札以张为亲军统领，不可使丁吏知，用图章印泥倒醮于印可也。公乘何马？’果敏曰：‘我亦思之，今当穿沟跳涧，非弟之小黄马不可，特何以对弟？’张曰：‘马小如驴，公体重而多所挟，能任乎？’余曰：‘惟其小，故战阵不招枪不属目，而又善超越，是以足奇，否则公厩良骥宁少耶？公宜一更出令巡营，随从不宜多，只小童江春儿戈什六七人，余预令马军挑八十精骑河西营畔听调。公三更至，可率之即行。公马上应怀印，携洋枪，握短刀，带碎银四百两。’张问此何为，余曰：‘四更计可出险，然度高炉、西阳等集，天当大明，仍在贼境，倘追兵迫，急抛碎锭以饵之，数骑必可脱也。今夜口号已传西林二字，毋使呼帅。 ’果敏曰：‘弟为我虑极周。天明不知弟将若何？’余曰：‘我无事，惟院中伏死士四十，门外枪队四十，天明集诸将宣公遗札而已。惟私计山军我自将，方军属我，马军我旧部，亲军新将为张兄，所不可知者强字一军耳。程素机警，且其兵多营于外，似当无烦戈矛也。’日晡部署备，坐以待时，果敏曰：‘我甚恐。四月朔日之梦，弟忆之乎？’余曰：‘妖梦难凭。’张问所以，果敏告之曰：‘初梦独立于大屋三间，东间先倾，西间继之，即走出院，回顾中间亦倾，惊而醒。今山军败，英军溃，强军为吾旧统应中间，非一出即倾耶？’余曰：‘就以梦论，既回顾，是公出无害矣。公苟出，大局之幸，他何必顾。 ’果敏默然，起携余手，偕张入卧室，再拜而泣曰：‘弟以计出我，天日上鉴，弟死我决不独生。城中粮尚支几日？’余曰：‘军粮七八日，以法均之，军民勉可二十日。 ’曰：‘即请以二十日为约，约内溃，弟之过；二十日兄不到，兄之罪。 ’余遂送其上马，嘱曰：‘苟得军，战勿激。’于是余与张亦分道巡城，五更不闻贼营有声，知已济。黎明以八十人守门，集诸将于果敏寓，程文炳先问：‘帅未起耶？’余笑曰：‘毋问帅，帅且抵蒙城。’程大惊起立曰：‘公竟擅使帅出耶？‘余曰：‘毋多言，现有札在，吾为公等宣之。’宣讫，四座无言。少间，程曰：‘帅出亦好，特长围不易越，须出万全，且何不谋我？’余曰：‘万全我不知，惟帅竟安然越矣。至不谋公者，正恐顷之大惊误事耳。’张乃扬言曰：‘大军在围，不可一日无主，公等有言速赐教。’于是诸将皆拜，余答拜。因发令均粮，凡城中民粮举纳公仓，计人授五合，与兵同，小口半之，造户丁册，一日一领，军中二十日内毋得杀马。令河东西诸军，日必出数百人列营外，候余亲至，伺便挑战，战不必大，期日必一胜。盖军气挫久矣，非逐渐振之不可大用。自是日日获小胜即止，贼知果敏出，亦加营深垒，不值一哂矣。果敏之出也，一日夜抵宿州境，宿人受恩深，素为用，闻其突围，不约而至者万馀人。

筹军粮，调蒙城军火，延八日始克进攻西阳集。康锦文军亦来会，攻七日不能下。果敏几二日不食，亲督战，大哭于阵曰：‘前途尚有高炉，今一集不得下，何生为？’万众为之感动。

康故受果敏知，又虑其自尽，遂亲率诸将，各持一束稭当先，顷刻攻破，果敏为之进餐。留宿团二千人守之，又别营十二垒于沿河通蒙城，自以康军进攻高炉。贼知我利急战，三日不出，我军迫而攻之，每一进一退，所伤实多。果敏谓康曰：‘事至此，成败间不容发，惟昼夜攻之，勿退勿息。’就濠外筑二台，高与城等，临以火器，俾下得尽力掘其墙。是时雉河城中亦昼夜闻枪炮声。余恐贼掣重兵往援，遂逐日四出攻其长城。又二日，瞭望高炉一带火起，知集已破。又一日，枪声近，知与援贼战矣，下令城中居民尽登埤，抽城营各精军四千人，备门扉椽板等物以待，明日巳正，果见援军旗。余急督诸将，分两路夹击填濠，军心困激久，各舍死进。长城既破，犹大战一时许。午刻河东西贼尽走奔太和，于是围解。未刻果敏入城，执余手，遽拜于地曰：‘迟二日期，苦吾弟矣。’余亦悲喜交集，莫知所对。知余粗粝不饱，亟制酒馔，痛饮不啖。果敏谓余曰：‘贼走甚迫且乱，明早宜疾追之，可逼出皖境，勿令得喘息，又难制已，弟能以五千人追之乎？’余曰：‘痢疾四年未愈，近因二十二日身不著床寐，痢更剧，守埤本可轮卧，以公出之次夜，有伏女墙睡者，余怒手斩之，嗣甚悔，誓不床眠，每乏极，略闭目一二刻即自惊矣。此乌可再纵巨寇？’果敏凝想曰：‘弟再苦一日，抵太和则大事定，务勉一行。我恐其反斗不易当也’。于是议发禀报捷。初，果敏出围，有禀上曾相，得批大惊，因加诮让，谓自古无大将潜逃偏裨能守者，拟劾之。盖雉河如失，乔帅议弃寿州并曾相军守淮南矣。未几见围解且逐贼，全省肃清，转叹果敏知人，亟檄余往见，故有临淮之行，此后事也。次日黎明余整队将行，果敏送余，又拜于地。余大惊问故，乃索其家书。先是，果敏出围之次日，有壮士二人，为果敏封翁福公隆阿募递书。书至，余与张同观，大略言：‘启儿平时信史六如神，谓在皖鄂多奇功，我久疑之。尝闻黄秉忠、边小园等言其人狠鸷，现当生死危急，务宜防范，恐其自谋弃吾儿也。’余阅毕，纳诸袋中，久忘之矣。至是还果敏，果敏终惭怍曰：‘弟数数与我共险，今挺身代我死，乃谗者谮父反言之，令我立无地。’余笑曰：‘论大伯之疑我非一日，公忘攻麻城时两书耶？弟虽不肖，然此益征公之专且明耳，何足为惭？’后余到颍，福翁见而自挝，极道惭悔，且曰：‘足下无怪，老夫向以启儿誉佩过甚、信用过专，实先疑诧，非尽坐谗人。今举家拜生全德，直老耄瞎眼，愿视吾儿勿介怀。’此亦后事也。余追贼二日，即抵太和之界首集，仓卒莫克裹粮，沿途或拾贼遗，或食田中倭瓜，幸未令贼喘息，三日出境，于是全省肃清。按：雉河之役，在围者有朱观察一峰，乔鹤帅委办城工者，其果敏幕府，则同知张敬堂，营务处委员，则新投效同知任畹香典史、乔子峰县丞金少甫也，合并及焉。又雉河解围，始终不见外军，乃近阅《平捻纪略》，谓有淮军周盛波。噫，是役也，不佞忝主其事，虽在围昏瞀，亦何致有军不知哉？周盛波者，后三月余与之同入豫境，因攻圩同获谴，始识面，或雉河解围余追贼行后即到耶？不得而知矣。总之，解围攻在康军，不敢不辨。”写来兴会淋漓，不特史迹攸资，且可作小说读，以其绚烂动人也。

《生擒李允安徽肃清纪略》云：“同治丁卯冬，捻匪李允等窜渡淮安六塘河，骤入皖境。

初，英西林中丞以皖师驻江苏宿迁县，会东豫诸帅，分认地段，困贼于山东境。七月贼势益促，中丞以部署既定，留诸军扼守，偕念祖回颍州。旋丁封翁忧，得旨藩司护印，一切军务仍责成督办，缺固未开也。十二月中旬得报，贼于漕督界内六塘河溃围，直奔安徽凤庐一带。

中丞时在苫块，急谋念祖曰：‘皖军尽暴于外，千里无一卒，今贼斜刺入，必趋凤庐，诸军返救，尽在后矣。’时念已久卸兵柄，但充当〔营〕务处，因曰：‘公宜急据寿州，念愿星夜趋凤阳。公即奏请，凡诸军回皖者，无后先均归念总统，当必有一二旅先回可调拨者。’议定，索契箭一，立率十余骑行。是夜度颍上，明日过寿州，沿途无闻见。二更抵凤阳，时郡守为李捷峰，城不开，示以契箭，仍不开，心急如火，绕城走。天明入五河境，不见烽火，心稍定。忽睹路旁行人中有肩刀而上担号衣者，行甚驶，呼问谁军，以凯字营张得胜对，余曰：‘贼在何处？’曰：‘李允昨日已至五河投李世忠家，其众或散或降无能为，淮军同追而至者且数十营矣。’余思我军势孤，李世忠必以李允予淮军，若然，非皖空受其扰而彼擒渠乎？急下马，于树下出纸笔，先拟一片奏稿，又作西帅致李书，略云：‘当贼入境，已驰奏派史君总统诸军。顷知李允投足下，当又飞章入告，派史君持契箭提取，翰亲到寿州来迎。

并陈足下忠诚素著，必能不烦兵力缚献渠魁也。一切不及公牍，史君面述，前后两折稿抄呈。’云云。一面将权宜办理及非震之以入告世忠不为我用大略，飞书寿州。诸事毕，日已午。驰抵五河，直入世忠家。世忠见余来，惊愕，邀入别室，将契箭及书面致与阅。世忠踌躇曰：‘公来稍晚，奈何？淮军到者不下四十营。昨其营务处余观察紫垣又至，坐我家逼索李允。

皖军继张凯臣至者惟程从周第一二军，奈何！’余曰：‘此非战阵，何论多寡哉！贼入皖境，足下为皖人，与皖帅素厚，公谊私情，均当交皖。且足下独不自谋乎？昨日以李允交淮军则可，今日我至，见手书奏稿不交，是于淮未必见功，而于皖必先受祸矣。试思淮军受李允，何人出奏？而西帅咫尺寿州，倘别有所陈，足下恃谁为辨之？’世忠色动，曰：‘我固计未决，故一日来以妓酒款余紫垣及淮将于西屋。我初疑帅未必如是知之速。今思倘非事急，岂值遣公递书哉。今夜必交人。但我亦不可留，当同公之寿州。其何以备淮军，则在公之善其后矣。’余曰：‘毋忧，足下但以眷属及李允等先水道行可也。’议定，出会淮军诸将。余紫垣首问何事来？对以迎统皖军耳。少顷，皖军诸将佐程从周、张凯臣、牛慕琦、任畹芗、程希禹等亦集。余密告以帅到寿州，特奏遣余来提李允，今夜饬五河水师二更以二十艘出口听调，诸军四更尽拔，分南北岸，辎重在先，各用精卒列阵行。事虽不至用武，宜戒备也。独留凯臣一军勿动，与余紫垣烟床夜话。明旦事发，即出奏稿示之，若辈震于出奏，且帅在咫尺，必不敢擅动。且凯臣资最老，刘省三曾为其帐不卒，于淮军为有恩，再缚之以情，但得排宕两时，我去远矣。诸将喜诺，主人开筵宴客，觥筹甚乐。一更各散，余托入营先赴河干，食顷，世忠三大艘驶过，余亦登舟，顺风扬帆。黎明接帅复书，谓‘申刻抵寿，三更接途中信，当集幕僚议，五弟以为太险，翰则料其必济’云云。辰刻入城，帅迎呼曰：‘良臣解李允先到，居西院矣。’余笑曰：‘此时计凯臣当吃苦耳。’帅曰：‘此番肃清、擒渠不遗一失，弟以伪奏立奇功，我必以真奏奉酬。’明日诸军皆至，降众二千余人，分别遣留，贼首除李允请旨正法，余如牛遂等均赦之。知天明余紫垣果大惭怒，得凯臣多方喻解之，始怏怏拔队去。帅曰：‘我不忘凯臣功，当附片保之。’是役旨回，西帅得二等轻车都尉世职，念祖加恩以按察使记名，凯臣得云骑尉世职，诸将准择尤汇保，李世忠则赏荷包等件并传谕嘉奖也。

初，世忠先入城，与帅谈已久，余不知也。次日，帅戏谓余曰：‘弟计诚奇，然只合欺武夫耳。’余干笑曰：‘兄处之当若何？独不思兵柄在我，彼有富名，而为中朝所畏。今留贼首住其家，我若猝发，淮军岂得而救哉。’帅大笑曰：‘良臣不愚，彼早窥其几矣。我顷问彼当史六到时，胡竟慷慨不再谋。彼叹曰，此事甚险，初固迟回。后见史六言婉而目光射，转念此人非余紫垣比，勿因功而获奇祸，一旦玉石俱焚，我从何辩哉。良臣不愚也。 ’”此役淮军以重兵临皖，李允若已在掌握，而史氏出奇制胜，以诈术诱胁李世忠而得之，使淮军向隅，而皖军擅其功，以得优奖，运思之巧，赴机之敏，写来极有兴趣，殆亦所谓兵不厌诈耶。当时诸军争功之状，于斯亦可略睹，淮、皖二军盖几于相哄矣。此等史料，实颇可珍。至谓李世忠皖人，稍未谛。李籍河南固始，特家于皖耳。

咸同间之内乱，“发”（太平天国）“捻”并称，二者若即若离，未能合作。清军虽受牵制，卒先后戡平之。盖一则建号称尊，略具规模；一则纯为流寇，难就范围，性质既异，不克有统一之步调也。惟同治三年，清军已下金陵，军势方盛，捻匪独当其冲，宜以势孤而不振，乃忽甚炽。剿捻大帅威声夙著之僧格林沁，阵亡于曹州，大乱数年，震动京畿。萃诸路将帅，用百战劲旅，惨淡经营，多方苦战，至同治七年而始定，其事颇出清廷意外。故当时统兵者，自钦差大臣以次，屡奉严旨诘责。推其由来，洪氏覆灭，众无所归，乃合于捻，势遂大张，成燎原难遏之象。而据史氏所记，其间僧格林沁实尸其咎也。《受降中变纪略》云：“马永和之来降也，其时粤捻合股，众逾百万，回援伪都。其首入皖境，其尾犹在汉襄。及中途闻南京已克，大势瓦解，故其降甚迫也。僧王拟拔队出黄陂、孝感截其腰，以马降稽留三四日。适马以各股乞降书夜投果敏营，且告曰：‘我之后为某王倪矮子，倪之后为扶王陈得才，陈之后为某王蓝长春，蓝之后为某王赖文光，众各数万、十数万不等，再后则为任住〔柱〕、为张宗禹（按：张宗禹盖其本名，官书作张总愚也），皆捻党矣。公开诚受降，徐收徐遣，不六七旬可散百万豹虎而定两省之地，此岂非天数哉。’果敏大喜，置来书于怀，独以僧王多疑为虑，问：‘能缓十日乎？’马笑曰：‘彼以人心已涣，各求生路，故降。倘可缓，彼有众如此，独不能他窜乎？’念曰：‘王行甚急，愿少秘，犹可为。’天明，王促果敏往议拔队，至则恩鹿圃翼长已微闻其事，觊受降可邀功获赂，于王前迫果敏出降书，王曰：‘彼众太巨，我宜亲降之。’遂不行，令果敏复书令次第来谒。自倪矮子始，倪给都司衔，予五百人。陈得才未至三十里仰药死，尽散其众。至蓝长春而局变矣。蓝广西人，固道光末初起事之党也。王一见怒曰：‘粤匪叛恶久，他省胁从姑挠法以宥之，至籍隶粤西者势在必诛，械蓝于营讯供。’斯言一出，凡广西贼一夜散走千余人。明日蓝供上，慷慨自言与洪杨同党，即斩首榜示，果敏力谏不听，于是蓝众半散半回窜，而数百里贼氛一旦复然矣。嗟乎，攻败垂成，更酿中原大劫，以致任住〔柱〕一炽于皖东豫，张宗禹、赖文光再肆于东直，波及于苏，而僧王则首受其毒于曹州，谁实使之哉！夫僧王之愎，犹不失忠，彼怀私者不几于一言丧邦乎。”

《降马永和纪略》一篇，亦颇有致，缀录之。据云：“马永和乞降，果敏初欲少缓。俟僧王行，马单骑来，言人心已涣，迟且溃。不得已偕余与郭黄诸将至其军，宣谕准降，令各自剃发，各省同府人分集一处，候给照。午刻携马回营，遂即日受降。晚饮马于营，马欲得统领，将万人。意甫露，偶问余曰：‘阁下自杨柳湾回乎？’余曰：‘然。’曰：‘孤营陷重地，终侥幸也。’余曰：‘我自巡探，遇大敌出不意，岂好为孤注哉？特不解若等以十余万众，不战不走，率然请降，为何说耳？’马骇然曰：‘此地名黑石渡者，两山夹一沙冲，有水则狂流巨浪，无水则两岸壁削，有崤函之固，阁下不知耶？’余笑曰：‘愿闻其固。’曰：‘官军已分扼对岸矣。有紧则以马队顺沙冲直下，虽铁阵必腰截。况我师太众，非两昼夜不得尽渡，倘中崩则首尾立溃。’余顾果敏曰：‘何如？我固知彼中无人也，彼狃于流沙不能成垒，未见我后山竹营之法耳。霍六〔丘？〕无山无竹，若以竹编篱两层，中离五六尺，实以沙，其御枪炮捍铁骑与土垒何异，如是连屯五六垒，作诸军之传舍，分起开拔，无虑数十万众可从容渡也。两岸有战事，官军或迎截我前，或迫追我尾，得此沙营作中权，前后接战，都为有根。

今已秋深，无山水，崤函之固安在哉。’马变色瞠视，击案称奇计。果敏急乱以他语，夜谓余曰：‘何与此辈谈兵？’余曰：‘彼军分心涣不虑有他，惟降将半伪王侯，马尤志大，使知才如区区，官不逾四品，众不满三千，其奢望可稍遏耳。’嗣遣降众，留千人，予马游击衔，为两营分统，帖然无言。”

又《追降黄文诰纪略》云：“……僧王之马军自正路追至，余使迎告之曰：‘贼已降皖军矣，吾且引之谒王，他军丝毫不能凌犯。’寻晤其将都统恒龄，且告曰：‘贼尽于此，毋事再进。’众骑兵素知余军，惟目送而已。申刻同英果敏谒王于村外，跪黄于下，略询数语，顾谓余：‘彼众屯何处？’余指前山对，王立而视曰：‘不止万人。’余急曰：‘妇弱居半。’王含怒曰：‘反十余年，一朝势败投降，太便宜。’少间又曰：‘嗣后汝等勿得擅受降。’余唯而退，果敏亦携黄出。余私谓果敏曰：‘适言公闻之乎？’果敏曰：‘王虑人骄功冀赏，故作是语耳。’余曰：‘不然，我有隐忧也。王素吝保举，慎名器，每曰，臣子报国分内事，故各省客军佥畏而不爱。又尝曰，反叛罪重，不以一日乞怜赦其滔天大恶。凡此等论似正大，而实则偾国之兆也。奈何？’果敏曰：‘日内王且入鄂矣，彼绕截其腰，我厄其项，贼虽百万，可坐而降之矣。’越二日，忽有驻军不行之议，大局为之一变。噫，数矣哉。”此为关于捻乱之重要史料，深资征考者也。他书记僧格林沁事者，如薛福成《庸庵文编》卷四《科尔沁忠亲王死事略》云：“……科尔沁忠亲王视师……威声赫然震中原，既而追捻寇于光黄汝邓之间。……一日王先其大军，自率亲兵数千，与贼十余万夹水而军。贼久怖追军，无所掠食，步贼足皆肿裂不能行。会薄暮，未测我军虚实，愿就抚。总兵陈国瑞为之关说，已有成言矣。

贼先遣二渠来谒王，王见贼渠怒甚，语未半，趣命斫之。贼众大惊，皆散走，迸入山东境，王益疾追。当是时，官军与贼皆重趼羸饿，环寒暑不能休息，势助俱踣。……”盖于其致败而死之由，似亦颇咎其戮降渠。事可合看。

至僧格林沁以洪杨起广西深憾敌之籍隶广西者，按李秀成供状有云：“自翼王出京之后，杀东北王之后，至蒙得恩手上办事，人心改变，政事不一，各有一心，主上信任不专，因东、北、翼三王弄怕，故未肯信外臣，专信同姓之重。那时各有散意，而心各有不敢自散，因闻清朝将兵，凡拿是广西之人，斩之不赦，是以各结为团，未敢散也。若清朝早肯赦宥广西之人，解散久矣。 ”曾国藩同治三年七月初七日所上贼酋分别处置粗筹善后事宜折有云：“李秀成……又力劝官兵不宜专杀两广之人，恐粤贼愈孤，逆党愈固，军事仍无了日，其言颇有可采。”一时情状，并足同览。

史氏谓僧格林沁吝保举、慎名器，其《记军营保举》一则又有云：“咸丰中年军营保举甚重，而文员尤难，至不在事而列名者殊罕见焉。自同治甲子南京保案逾万人，风气一开，后遂不可究诘，不忍置论矣。其时惟僧王最惜名器，寻常逐北，仅予奖谕，非擒渠肃清如张乐行，苗沛霖诸役，莫克膺赏。念随征三省，宁于奏调折中极切褒誉类明保，而卒未予进一阶，营官以下可知矣。” 僧格林沁之督师，以藩王握钦符，贵倨，与共事之帅臣疆臣等（貌敬而意不然之）多不睦，观史氏所记，英翰即深以对待僧格林沁为苦也。赵国华代阎敬铭撰《丁文诚公墓志铭》有云：“有述其轶事者曰：公始至东，忠亲王方蹙淄川贼，王向见督抚两司不设坐，公至门，谓同役国家事，坐则见，不然勿通，左右大惊。王闻之，遽加礼焉。闻者称公并贤王也，其实微公无以成王之贤也。 ”（丁之官山东，由按察使始，后历布政使而至巡抚。）如所云，邸帅尊严，竟至不为督抚藩臬设座，其骄倨亦甚矣，宜和衷之难也。邓辅纶《刘武慎公年谱》卷二同治六年丁卯追叙同治二年癸亥以直隶总督临军时事云：“初，公之甫抵大沽也，即遵敕赴营接任视事。……僧邸以马队蹙贼，攻破山东冠县老巢，而各逆匪首反驱之入直，尽为直步队生得。朱登峰者，宋景诗逆党中匪目也，为直军擒获，僧军佐领持亲王令汹汹来索，日三四至，直军不欲与。公曰：‘弗与则两军从此隙矣，与之便。’及解至，僧邸喜甚，问登峰孰汝获，以实对。僧邸亟遣骑校数辈速公，倾身引接，延之上座，自以手指其耳，谓公苦军事，老夫几为此物所误。公逊谢外，惟深自引咎，无他言。僧邸趣传侍郎恩承速具疏草，因坚留公会衔同拜发。有顷，送稿至，侍郎平立旁侍读，公亦离座立。良处，僧邸乃命为侍郎于榻侧设一坐。卒读，侍郎仍持草呈，公敬书奏字。临拜疏，僧邸命平设垫，掖公同行礼，再辞不获，公乃自移其垫稍后。毕，乃辞出。僧邸因自解所佩火镰小刀以赠，并遗所蓄良马四匹，然由是益畏忌公，二年十月十四日，遂有专倚南方勇丁，恐一经示弱，日久轻视北方之奏。……”僧格林沁盖待刘长佑有加礼，然其体势之尊，犹迥非并时他帅之比。（恩承时以内阁学士在僧军。曰侍郎者，或以兼礼部侍郎衔而称。）对刘虽一时似颇心折，而忮心不泯焉。其以误信人言自责，王闿运《湘军志》卷十四《平捻篇》言僧王左右横恣，亦可参阅。

至当归诸军争功之状，谱中此节，与史氏所记，均足略见。

史氏曾官甘肃安肃道及按察使，左宗棠西征，实与其事，对于粮运，尤致力焉。书中《肃州粮运始末》、《关外粮运始末》、《收复肃州随营大略》三篇，言之颇详，足资史家要删，文繁不具引，其间深不满于左，多有讥斥之词。

其迕左被劾而罢甘臬，据其自述，盖以力争俞应钧、孔才一案。书中有《俞应钧擅杀回匪十八人一案》一篇，详其颠末，附录关于审讯此案致左原禀一件，警策可诵，如“至若玛瑙斯之役，阻挠抚局，几误厥功。窃维中堂旄钺专征，不难即时斩以徇军。现时案归法司，但合就事论事，难因既往，中以危法。伏愿中堂前已宽徇军之令，令更发求生之慈，俾司中拟详得以持平，犯官虽死亦可无憾。且俞应钧一员，身杀多命，为祸之魁，将来无论若何拟办，均有应得之罪。若孔才，则平心论断，几于无罪。夫有罪而争死生，君子且不敢将顺，况无罪而致之死地，即小人亦未必忍为。本司今日不剀切直陈，迁就遵批办理，纵刑部不敢驳诘，犯官不敢京控，一旦中堂怒霁悔来，必鄙本司以杀人媚人而陷中堂于不义也”等语，笔致犀利而深警，公牍中之佳作也。

《云南裁夫马钱纪略》云：“滇黔赋轻徭重，有名夫马钱者，创于吴藩，再定于鄂文端，二百年来甚相安。同治间大乱后，州县瘠苦，官绅藉夫马苛派，往往加至十余倍，折价饱私囊，扰累甚苦。光绪甲申春，鄂生（按：唐炯字）中丞抚滇，首奏请裁革，檄通省永禁，功至伟也。惜未暇远谋，几难善后，当时识者佥谓滇中赋薄，辅以差徭，良以路旷山崎，动赖力役，一旦尽去，恐官中转输从此掣肘，且各土司边僻野处，率与汉官声气隔绝，古人定此，守堠举烽之丁，导路肩舆之卒，必出于土民者，不专为惜费，藉以通汉夷之情，使知威化耳。

害去已甚，因噎废食，大非持久之道。未几司农果以夫马已历久远，既议尽裁，从此通省转输，有无巨款可筹，来诘。维时各州县示已出矣，石已勒矣，前敌军装饷鞘，虽价雇夫马，果居奇矣。各州县纷纷上禀，或公出，或办差，俱无处觅夫马矣。反汗既难，径行又不可。

乙酉春，余适权藩篆，月卿（按：张凯嵩字）中丞首高此事，极不以唐为然，思有以反之。

余曰：‘天道恶极，唐举诚过，然亦天心人事有以激之，逼成此快举耳。今承司农旨，固一疏可复，在公以为酌中定法，可上下无损，独不思牧令贤否不齐，不十年仍蹈其旧，非唐为通省拔祸根而公种之耶。无已，斡旋一策，当可补苴。’于是乘秋闱士绅之集，聚而告之曰：‘今夫马之裁，已一年矣，牧令窘迫于外，司农有言于内，吾恐大吏只费一疏，则规复在指顾矣，奈何！’众惶惧求计，余曰：‘闻通省夫马岁约摊五十万串，有诸？’众曰：‘承平时数诚不逾此，若近年之明增暗长，奚止倍蓰？’余曰：‘今按升粮输费三四文，岁约四五万串，名曰夫马经费。官中得此，凡主试学使诸差，以及转运饷械诸役，皆有资于民，则昔十而今一，于官则不患后来者翻此铁案，民情愿乎？’佥云：‘若此，则通省之福矣。’书报，岑襄勤大喜，特以三四文较多，恐民不从为虑，余驰椷略曰：‘苟无益于民，虽一文之微无殊加赋，民亦不愿。兹一举而永获大利，虽稍多奚患，应以三文立案。且滇省赋则，粮外有条，今先舍条摊粮，岁约得四万之数，后此倘遇军兴变故，尚有摊条一法，犹足补苴也。 ’议定，遂以丙戌为始。于是通省始欢然曰：‘滇省二百余年夫马之累，今日始为真裁矣。 ’”

此为滇省赋役史上一大事，丁宝桢先以川督裁夫马局于川，为其著名政绩之一。（唐炯曾官川省监司，由丁荐起。）

其记珠玉宝石者，如《五珠记》云：“同治甲子夏，英果敏公以皖臬统军，檄余率兵之霍丘，掩捕李、谭二贼。李为差，谭为书，皆内应苗逆陷城者也，获后经阜阳。闻有诈称武职滋扰者，立擒斩其渠刘姓，胁从悉纵。搜护伪印文札累累，得赤金叶四十余两，大珠五，皆金匣。一大如龙眼，四稍小，皆巨万物也。当思此珠非寻常所得有，非掠巨族，则圆明园之遗散人间者也。余虽不知有此而斩之，既斩则誓不取，因驰雉河集，即今涡阳县，以金檄粮台程希禹充饷，以珠呈果敏。果敏一见而骇曰：‘此奇宝也，弟不取而遗我，待弟娶妇必转馈其二。’余笑曰：‘五且不欲，何二为哉？’是年冬果敏旋阜阳。时果敏具庆，与诸将家属同在颍郡，诸将嫉余之战功最多，军最强，且综文案秉笔，更统辖诸军营务，与果敏固无异手足，驭其左右将校仆役又过严，因内外诪张，倾轧者数矣。一日，果敏封翁福凌阿公语之曰：‘若尝谓史六不欺，闻曾得二大珠，自藏而宝之，何不与若一睹耶？’果敏惊且叹曰：‘几忘之，珠久在儿所，实有五，奚仅二哉。’亟取而献，于是阖家传观，福公为之默然久之曰：‘天下竟有如是之人哉。’明年余娶妇，彼此已相忘。已巳余以直臬开缺滞保定，寓莲花池。果敏出都抚皖经此，犹告余曰：‘兄在京阅珠多矣，曩物实奇宝，誓不轻示人矣。余亦以勿炫相规。庚午书来，谓迎江寺吴竹庄方伯建塔，塔顶例得一珠，遣员走粤东，三千金犹不能当意。兄一时之豪，以震儿冠上珠施之，盖四中之一，讵珠去塔成而震儿殇，痛且悔。 ’余答曰：‘兄舍珠不足悔，兄中年得独子，宜思调护久长，以惜物力杜祸患。此何物，而可为孺子饰观乎？兄当悔冠珠，奚悔舍珠哉。 ’因之二十余年常语家人曰：‘古云尤物损人，非迂论。此珠不知掠自谁氏，旋祸刘，几祸余，卒祸果敏，吾始终未见其可宝也。’”

记白玉班指云：“余在甘肃十载，所见白玉无虑千百，尝作《记玉》一首，然卒未睹古所谓羊脂者，大抵能至九色已称绝品，盖玉之为物，非相形不自耀其美，聚十玉而较之，等第各各自现，古所以比君子也。每有独视似已极皎极润，及遇加一色者，则白中或忽带青或带黄，润而光则过澈而嫌空，润而浑则过实而觉不活。每加一色，顷刻变态，初以为无可上者，转瞬又彰彰不若也。以故余虽极力物色，终无所遇。惟旧蓄一班指，在兰州出示玉工王喜，喜年八十余，一见即诧曰：‘此已九八色，去羊脂一间矣。遇极美玉，白若不能胜，必吐红光矣。幼时曾见长相国征张噶尔班师得一班指，饬我父上光，与此正同。小人琢玉数十年，未再见也。 ’余曰：‘信然。尝于同治已巳入觐，英果敏素知余蓄此，必欲购一物与之抗，遍索京华，竟无与比。嗣六百金得一班指，终逊二色而止。’喜因问此宝得价几何，余叹曰：‘余力安足致此，无心遇之耳。尝随英果敏驻兵宿迁，时大疫，日死数百人，凡贫无以殓者往往给赀以助，遂有以此求售者，索四十金买棺。余哀之，予以五十一两一宝，比时同僚窃笑余年稚受绐。嗣入郡，始群惊为至宝。至今思之，有无心之施，必有无心之报，虽一物之微，岂偶然哉，无怪今日百索不一遇也。’”

《宝石》云：“宝石出缅甸，五色俱备，绿者为祖母绿，奇珍也。其亚为玫瑰紫，为天蓝。盖紫色者古名玫瑰，即火齐。天蓝宝石重至七八钱，矿人得之，必献于王。王用鼓乐迎于宫，以为国瑞。其色暗而不明澈者弗贵，大红宝石等次甚多，极鲜明者滇人呼为祖母红，又名硬红，重至逾两者亦不数见。宝石而含白光，闪灿如珠贝，或成片，或成线，随人转动者，为虏子。虏子缅之土称，滇俗呼为六路分心，盖宝石之极精者也。亦备五色，黄者淡青者即世所谓猫儿眼，为其与猫睛同色耳，实则玫瑰紫、天蓝二色中，虏子尤可宝。至碧霞洗，虽五色亦具，不得伦于宝石，坚脆之性既悬殊，轻重之资亦迥异，惟虏子又稍稍重于寻常宝石矣。余居滇久，自揣无力物色，顾往往于无意中获异珍，故略记之。”均有味乎其言之，录供讲求者汇阅。碧霞洗或作碧霞玺、碧 {王亚}{王厶}等，盖从音无定字也。昔人记载，又有言碧霞髓者，当亦此类。清凉道人（徐承烈）《听雨轩笔记》卷三（《余记》）云：“陶岳，字集山，绍兴世家子也。其父曰晓峦，雍正间官滇南别驾，以诖误罢任，贫不能归，遂留滇省。办刑名有声，大位争延致之。后在永昌府幕，见书室前花盆中有拳石焉，色深紫而光莹射。异而询之，其从者为本处人，答言此石不仅紫色一种，尚有大红、银红、淡紫、黄、白诸色，其佳者置诸盆盎间，以为玩具，府属各县山中皆有之，非贵重物也。晓峦爱之甚，遂致书交好令罗致之，共得二巨箧，然杂色多，而大红则仅十之二三，归时驮以两骡，自永昌以致镇远，计旱路四千余里，所费不赀。至绍兴，举以赠人，人视之与宣石等，亦无有见重者。后晓峦卒，集山困于诸生，家贫甚，训蒙以糊口。绍兴珠宝店在城中千秋巷，乾降甲戌冬，集山偶过其地，见店中有以碧霞髓交易者，集山向闻其名而未之见也，因入视之。其物大于酒碗，色浅红，光华自内出，闪烁照人，与其父滇省携归之石绝相类，遂坐其旁以观之。

店主还价增至八十金，卖者始肯成交而去。集山徐问之，店主言：‘此石锯开可得带版四块，然人工宝砂之值，须加三四十金，始得成器。目下此物价重，买者甚稀，售完当以一年计，工本月利逐项算入，则所获无几。本地货本难销，且无工匠，将来当携至苏扬囫囵售之，羡余不过一分钱而止耳。’问其物以何者为贵，答以大红为上，银红次之，杂色又次之。集山亟归，取其所存者验之，与店中所见者无别。因检点故箧，其一犹未开动，其一则所剩无几。

于是遍索室中，复得大小十数块。集山大喜，检大红色小如钱者一枚，售于千秋巷别一珠宝店内，得银百余金，作舟车之费，陆续至苏、杭、扬州、南京、汉口、广东售之。集山善于经营，即于彼处买货而返。时碧霞髓价日增一日，箧中物去未及半，而所获已万余金。以之买房屋置田产，颇称温饱，后渐售完，遂成绍兴巨室云。集山之业师曹仰尧，余旧识也，丙戌冬日相遇于梧州，坐间有谈及碧霞髓者，曹因述集山之事以告诸客。”并附缀之。

《孟获印》云：“滇藩库存古铜印一颗，形如半月，篆文似梵字，相传明时此印在永昌府库。按：永昌本孟获之都，不知何时提入省城藩库。据老吏云，省库旧存珍怪甚伙，如极大翡翠、琥珀、象牙、古铜器，昔皆逐一列册报部，自同治间元宵之变，散佚替换殆尽，报销亦遂停止。至此印列册大书孟获印，究何所本，则无可考矣。余物色旧册数本，阅之果然。

嗣偶查库，见翠石象牙尚在，特皆经换易，石仅尺余，牙仅四尺耳。因告库官，嗣凡珍物，咸注明尺寸斤重，待明年复制列报册，此印废铜耳，可注明余任内携去，以备质诸博学之士，考其源流焉。”此印颇奇，未知考古印者有所著录否，藩库储存各物，每有珍贵之品，历时寖久，或经变故，遂多不可究诘耳。

《顺口》云：“余幼时爱作人物巧对，如金乌珠，梁红玉，狗名宋鹊鸟，号商羊之类极夥，一时不能记忆矣。癸酉冬在庆伯（按：杨重雅字）甘臬署中小饮，促膝谈，乐甚，董研樵云：‘君王后三字一义，王字上下可属，久未得对。 ’余应声曰：‘婴儿子。’旋以平仄不洽，复曰：‘孺子婴。何如？’众皆欣赞。庆伯偶翻阅案上《宋书》诛太子劭逆党王鹦鹉、严道育等，因谓余曰：‘君善作对，王鹦鹉有对乎？’余顺口曰：‘易耳’继思鹦鹉二字一鸟名，若二字两鸟名而不连，非善对也，久之竟不能应命，深惭失言。越数日，偶读《日知录谥法》一则，引季孙问于荣架鹅曰：‘吾欲为君谥，使子孙知之。’大喜，走告庆伯曰：‘荣架鹅可作对矣。东飞架鹅西飞鸧，亦一鸟也。’庆伯因叹曰：‘对固佳，吾更多君之能补过也。 ’ 癸未春，以忧乡居，一日黄叔符、王翕亭诸君论天下有极难对之句，而偏有偶，有似易对之句，而竟绝不得工者，如‘新燕衔泥营旧垒’是也。余有鉴于前，未敢即应，细思难处在新旧二字天然无迹，讵冥索刻许即得，曰：‘沉鱼出水戏浮萍’如何？于是诸君皆叹赏，顾因之有感矣。天下事宁先为而后言，毋先言而后为，后言者虽不为，人或谅之，先言者虽果为，人终轻之。况徒言而卒不为者耶。古人耻躬之逮，有以夫。”巧思颇有趣致，可资谈助，先为后言之说亦允。

《□子弟谈兵》云：“……偶阅纪文达公笔记，试指一事，亦足见谈兵之难。如是我闻载伊犁城临山麓，参将海起云请筑小堡其上，为犄角之势。将军巴彦弼曰：‘汝但能野战，殊不知兵。北山虽俯瞰城中，然敌结栅，可筑炮台仰击，火性炎上势便，地势逼近易取准，彼决不能屯聚。如筑小堡，兵多则地狭不能容，少则力弱不能守，为敌据，资以保障矣。 ’诸将尽叹服。念按：是说真不知兵矣，诸将叹服不足论。海参将能为前谋，而不诘难之，岂震于尊卑耶？请逐驳其谬：巴曰，敌结栅可以炮击之，此以枪炮，彼且于枪炮外加以火弹药包，孰凶猛哉。火性炎上，奚如下掷包弹之便；地近易取准，岂如包弹不必准而亦无不准；且枪炮一准而后伤一人，又岂如包弹数掷足以毁焚全城。至谓山麓地狭不容多人，惟其不容多人，是彼可以百人搏我通城之人，彼昼败而夜可来，夜败而昼可来，人数少而进退捷也，我则百战不可一败，一败则瓦解矣，尽殁矣。谓彼决不能屯聚，彼正无庸屯聚耳。巴武人，但知炎上之经，独不思建瓴之传乎？自古凭高者得势，虽沸汤巨石与夫毒灰针砂粪烟等微物，无不足以制下也。以仰攻为便，未之前闻；至谓兵少而不能守，尤堪嗢噱。有一堡而不能守，彼结栅其上，我反能攻之，有是理耶？且既有炎上之火器，何不即用以助此守堡之兵，岂军中尽系手足，只能仰面瞪视，不敢绕截〔城〕以护，竟亦不得旁助一枪一炮耶？炮台筑于城，何不即筑于堡，用以击远，不使近山麓耶？纪公本自言不知兵，徒以虚怀奖善而录此，殊不知兵事非细，一言颠倒，大恐贻误后人。”盖阅历之谈，自较纪氏之言为足据也。

周跋谓于清史馆为史氏撰传凡三千言，按印就之《清史稿》，史传六百余言耳，盖又经他手删改，非周稿之旧矣。

半弓居省墓日记崇明黄清宪《省墓日记》，在《半弓居文集》卷末，为同治三年甲子五月赴苏州省墓所记。时当苏州等处收复未久，所见战后景象，言之颇详，极有史料价值。《半弓居文集》流传未广，爰摘录之，以供史家之取资。

五月初七日：“坐小驳船至刘家河镇，人烟辐凑，车马喧阗，似未经兵燹者。 “

初八日：“欲雇小舟西上，而寇难初平，客舟绝少，一时不能猝办。”

初九日：“仍无船，乃止局（刘河捐局）封乡民船，仍偿以民价，俟潮至开行。”

初十日：“日加午至太仓城，城外民居尽为灰烬，谯楼上瞭望台高与云齐，沿城木栅竹签密如猬刺，城门外累砖石为外城，皆粤匪逆迹也。余由北门入城，……又至余妻叔父施茂才璞堂先生宅。先生宅故巨丽，贼据为伪王府，故得不毁，然其旁之园圃山宅已付一炬矣。

流连半时，仍出北门，登舟沿城隍至西门。于时天阴无日，河中无一船往来，两岸无一人行走，但见颓垣败瓦，丛薄纷如，雉叫乌啼，骇人心耳。萧森之气，懔于深秋。闻昆山道上散勇行劫，余怯不敢前。欲俟明早有行人时再行，而同舟者嗤予无胆，遂勉强前行。至新洋江，遥望昆山上塔影迷濛在烟雾中，而江干白塔则已无有焉。此塔相传谓汉末周公瑾所建，迄今千五百余载，不知几经兵火，此塔岿然独存，而一旦毁于粤贼之手，万物兴废，岂真有数存耶。比至城（苏州）东门，已上灯时矣。闻前夜城外米肆为散勇所劫，心又甚恐，是夜即泊船城隍中。同泊者止四五船，情景凄惶。城楼上更漏声永夜不断，其声凄咽，卧甚不安。杜少陵诗所谓‘永夜角声悲自语，中天月色好谁看’，仿佛似之。 “

十一日：“平明由东门绕城行至西门，俟开城，舟人入城市菜蔬，余同往，见守城者露刃左右立，予缓步前行，而亦无讥〔稽〕察者。行二里许，无物可买，人迹罕见，凄凉景况，更甚于太仓。城中旧时试院及熟游之地，尽为瓦砾之场。学宫大殿仅存，余悉为茂草，而明伦堂前所置宋卫文节公元云石尚屹峙其中。……徘徊久之，出城舟行过驷马关，两旁逆贼累砖为墙，颇坚致。由关而西，见两塘茅草蒙茸，白骨满地，败垒纵横，绎络不断。荒村中怪鸟吱格，人烟断绝，情景殆不能堪。行十余里，望见夷亭桥及吴下诸山。日中至夷亭，登岸散步，昔日街市片瓦不存。至和塘上，贼筑砖城一座，高可二丈许，四方各三丈许，盖御松江之官军以卫苏郡也。登桥悬眺，南望金沙湖、陈湖，北望阳城、巴城诸水，巨浸汪洋，豁人襟抱，隐然见古所谓三江五湖之遗迹，而西南诸山峰约略可辨，此亦极东南之大观矣。夫自粤匪东犯，城邑丘墟，凡楼阁之壮丽，亭台之幽旷，风廊水榭之名胜，琳宫梵宇之崇宏，悉归乌有，不禁感慨系之。然去此奢糜妆点之习，而留得湖山真面，供骚人逸士之赏览，未始非古朴形容清凉世界也。眺望移时，复登舟而西至娄门，由娄至阊门，见城隍中卧死尸。

呜呼！谁司民牧，而使斯民甫脱锋镝之苦，复转沟壑之中哉。日既暮，至虎丘，泊舟清节堂前，乘兴上山。见贼竟山为城，城外累土为堡，堡外环以深濠，而其上之明室幽堂飞亭曲榭，变为黄土一丘，青蒿满目。昔王僧虔谓虎丘为江左丘壑之表，张种谓吴岳之神秀，顾野王谓大吴之胜壤，今其盛盖不可复睹矣。余唏嘘而前，至千人石上，《图经续记》所谓生公讲经处，暮色苍然，四顾无人，废然而返。”

十二日：“薄暮与土人曹某闲话。曹某言粤匪伪忠王李秀成按部至苏郡，令行禁止，居民安堵。秀成去，他贼又骚扰不堪矣。又言官军自上海转战至娄门时，秀成在江宁，闻警疾驰至苏，以所屯虎丘贼兵三千迎击官军，官军败退，屯夷亭。秀成谓诸贼曰：‘此战官军胆落矣，诸君但严守勿轻出，官军必不敢遽薄。今与诸君为十日约，吾至上游调锐师，自阳城〔澄〕湖中绕出官军后夹击之，即官军无噍类矣。’及旬，秀成果率师至，而苏城诸贼已内溃出降矣，秀成大哭而去。曹某又言秀成状貌魁伟，用兵有计略，使贼不内溃，官军成败未可知也。”

十三日：“由冶坊滨出阊门大塘，过枫桥，……至白马涧，……乃舍舟乘山轿过贺九岭，……出藏军洞，……居人尝距粤贼于此。由此而东至北峰坞，自冶坊滨至此约三十里而近，所过村落，庐舍欹倾，人民憔悴，四望诸山林木斩伐净尽，贼祸盖烈甚矣。”

十五日：“移舟泊山塘之桐桥侧，……余无事入城闲步，见城门内衣冠者二三人据案坐，兵卒胥役数十人侍，盖所以讥〔稽〕察行人也。而余出入数次，未见诘问。又见城堞为贼加高，间半里许辟一方窦，悬擂木灰包于窦外。其内支木架瓦为长廊以栖城守者，周三十里无缺，乃贼城守时所经营也。时城上兵勇方鸣金演技，余将上城观望，见城楼旁大书巡抚示云：‘私扒上城者斩。’余急止步。徐行至圆妙观，见吾邑铁竹道人所修三清殿，群丐栖止其中，丹青剥落，像设不知何往，而宋孝宗所书‘金阙寥阳宝殿’额更不知所在矣。自阊门至观中约三里，弥望皆瓦砾场，道旁间有架草棚为贸易者。往予读史见所言乱离景象，每为恻然，不谓今日乃亲见之。”

十六日：“至师子林观元天如禅师门人所叠石，夫丛林古刹，别墅名园，所在荡然，而此独无恙，抑何幸耶？然当时所谓含晖吐月立至昂霄诸峰已无从识别矣。山石前小阁中粤贼筑瞭望台于上，甚高耸。又至报恩诸寺，欲访求晋时帝青石钵、唐珊瑚鉴，元宗金铜圣容，及宋苏子瞻所舍铜龟诸古器之所在，而梵宫倾圮，僧众杳然，惟见七级浮图矗立于夕阳荒草之中而已。”

十七日：“闲步山塘上，……正徘徊间，见淮勇数百名，帓首短衣，建大旗，鸣战鼓，演技于瓦砾场中，距跃曲踊，赤足如履平地，盖久战之兵也。访五人墓及吾邑沈督师忠节公墓，抔土无存，遗碑仅在，居民架屋其上为市肆，使地下忠魂依栖无所，安妥而表彰之，不甚赖有贤有司哉。谒二戴祠，堂庑尚修正，而流民数百卧处其中，臭秽之气不堪向迩，岂所以妥先儒之灵乎，亦当事之不善处置也。当贼据苏郡时，以山塘为贸易之所，故廛肆尚存列，然已毁十之四五矣。余在苏数日，所见人民，非奇形异状类粤匪妆者，即鹄面鸠形生气将绝之人，而妇女之妆束仍复妖冶，市廛之交易仍复狡猾，斯时为之牧者将何以生聚而安全之，劝诱而化理之乎。”咸同军兴，经历兵燹后，苏州暨太仓之景象，所述甚亲切。非其时躬至其地者之记载不能翔悉如是也。李秀成于苏有去思，庸铁之中，斯固铮佼已。

《半弓居文集》卷五有《乱后经常州记》一篇，文云：“常郡，江苏之大郡也，六街三市，车击毂，人摩肩，所谓聚袂成帷，挥汗成雨者也。其服食之鲜好，宫室之壮丽，寺观之宏敞，园林之幽胜，农桑之稠密，商贾之殷实，甲于他州而埒于苏郡，呜呼盛哉！及今观之，其人民无有也，幸有存者，则衰老者，孤弱者，疾病者，断肢体者，褴褛而踉跄者，鸠形而鹄面者。其栖身，则败舍者，柴棚者，土窟者，沿途而僵仆者。其糊口，则糖秕者，藜藿者，死尸肉者，有数日而不得一咽者，而行其野，则瓦砾也，蒿莱也，白骨也，败垒而丛葬也，野兽而怪鸟也，数千里无人迹，穷目力无林木也。日过中而鬼哭声已啁啾，日方落而磷火已绎络也。呜呼！何一衰至此。……（下文论天道人事，略之。）”虽着力写状，而不免有意为文，未若《省墓日记》之就实情实景，随笔叙述，历历列举，　缕尽致也。

距黄氏苏州之行，甫一月，南京亦为清军克复，上海毛祥麟《对山书屋墨余录》卷四有《甲子冬闱赴金陵书见》一篇，记所见兵燹后残破凄凉之状暨洪秀全建都之胜迹，情景宛然。

据云：“同治三年，历元甲子，爵督曾涤生阁部克复江宁省城，计贼踞金陵已阅一纪，祠宇官署尽为所毁，惟贡院尚存。曾侯乃饬各营督弁修葺，不三月而工竣，奏请即于是年十一月举行江南乡试。余送鉴侄垣儿赴金陵应试，沿途所见，已深今昔之感，要惟秣陵为尤甚焉。

时邑之赴试者皆于十月中启行，忆自沪至昆，炊烟缕缕，时起颓垣破屋中，而自昆至苏境转荒落。金阊门外，瓦砾盈途，城内亦鲜完善，虎丘则一塔幸存，余皆土阜。由是而无锡，而常州，而丹阳，蔓草荒烟，所在一律，其于宿莽中时露砖墙一片，或于巨流内横矗乱石数堆者，皆贼负隅处也。两岸见难孩数千，同声乞食，为惨然者久之。余若奔牛、吕城、新丰诸城镇，向称繁庶，今则一望平芜，杳无人迹。偶见一二乡人，类皆骨立声嘶，奄奄垂毙。问之，则云一村数百人，今什不存一矣。而又日不得食，夜不成眠，行将尽死耳。其言极惨，不忍卒听。越日出越河闸过江，浪骇涛奔，曾不改昔，而焦山山色苍紫夺目，疏林中精蓝灿然，风过时梵呗声隐隐飘至，其所以不毁者，闻僧于贼酋中有旧故耳。又见白塔孤立云表，下无一树一屋者，金山是也。倏过镇江口，见杰阁飞空，崇楼压水，则为洋人互市处。洎至燕子矶，虽茅屋参差，稍有市集，亦仅数十家而已。江宁城濠两岸，铅丸累累，沙中白骨纵横，想见历年战斗之苦。城较旧时高数尺，轰塌处亦已修整。入旱西门，经制府署，讶其式不类衙宇，盖即伪西王府也。城中房屋，惟西南尚称完善，然亦十去四五，东北则一览无余矣。偶出聚宝门，见山石高耸处有营四五座，询之居人，知即雨花台，竟不复识其路径。所惜者，报恩寺塔，千古壮观，亦归乌有。而秦淮水遏不流，岸曲阿房尽成灰烬。忆当年珠帘翠幕，凤管鸾箫，不知玉碎花摧时作何光景也。皇城旧址蹂躏尤深，行四五里不见一人，亦无一屋，人言贼到处如飞蝗食禾，疾风扫叶，顷刻都尽，不信然欤。计阖城贼馆不下千余处，曰伪府。则有辕门二大门三，高可数丈，门内墙壁皆彩画鸟兽。后有堂室园囿，多至数百，少亦百余间。若伪衙，则择民居之高大者加以彩画，其余或用红笺作联，或以黄纸写朱字，遍贴大门，以为观美。伪幼东王府园，入门有亭，亭畔有花椒二株，荫可半亩，圆实蕃衍，馨红可人。自亭而北，叠石为山，绵延不断，众山之麓，清池绕焉。今已枯骨满中，不堪逼视。池后有楼，危峙天半，因乱石阻路不能上，亦不欲上也。洪王伪府，以前制军署为之，在城北，庄丽胜他处，大门额曰荣光门，二门曰圣天门，皆以真神冠之。两旁有栅，栅内横匾数方，皆伪僚所赞颂。左右有亭，高出墙外，覆以琉璃瓦。二门内伪朝房，东西各数十间。

西有一井，以五色石作栏，上镌双龙，石质人工俱极坚致，似非近时物。伪殿前牌坊一座，上下皆雕龙纹，饰以金彩，伪殿尤高广，梁栋俱涂赤金，文以龙凤，光耀射目，四壁彩画龙虎狮象。伪殿之东有墙一围，凿池于中，池方广各数十丈，池心以青石砌成一船，长约十余丈，广五六丈，舱面已坏毁。北岸又有半亭，高仅数尺，式如字藏，中空无物，询之土人，言洪尸自船掘出，亭则设以供位者。考洪王崇信邪教，死不设位，曾侯奏稿只言得尸伪官，并无石船字样，土人之说毋乃传疑。至伪殿后，一片瓦砾，剩有败屋危墙，皆摇摇欲坠。遂不遍历其境。其余伪府尚多，或作官署，或屯兵勇，俱不得入也。若向来名胜，已俱荡焉无复存矣，可慨也夫。”移录俾同览焉。（本刊四卷第三期载《养和室随笔》引归安吴绍箕《纪洪氏故宫》一则，亦可与毛氏所记合看。）

黄氏又有《蔡侯退贼记》及《庚申年团防纪略》二篇，记太仓崇明事，见《半弓居文集》卷五，亦关咸同军兴之地方史料，并缀录之。《蔡侯退贼记》云：“咸丰三年春三月，粤匪陷江宁，江南北咸骚动，海隅不逞之民，跳刀走戟，乘间窃发者甚众。秋七月，杪土匪周列春等陷青浦，八月三日，土匪刘利川等陷上海，五日，南翔土匪朱三等陷嘉定，八日，青浦土匪陈某等陷宝山。陷宝山之先一日，嘉定贼高步蟾等犯太仓。太仓额兵无多，皆老弱不任事，变起仓猝，城守虚无人，贼自南门入，居民方上市，见贼咸走匿。贼径趋州署。州牧蔡侯寅斗，闻警即召家丁厮役为御贼计，则已无一人在。侯急结束为武人装，腰刀帕首，手一鞭出署迎敌，而贼已蜂拥至署前，相距不百武矣。署门左右有擘山炮二尊，设以备非常者，侯拔刀激石，取火燃炮，炮发，贼出不意，惊走。侯挥鞭直前，击杀贼三数人，贼大奔。侯迳追出城，城得不陷。黄清宪曰：‘乱后，余至吴门，道太仓，闻州人言如是。侯之有功于太仓，岂浅浅哉；而侯之勇往无前，奋不顾身，又岂易易哉。古所谓雄豪之士非耶。然其后粤匪陷苏郡，侯已为江苏布政使矣。顾束手无策，潜身以遁，何前后若出两人耶。岂位高者身家之念重，而雄豪之气消耶。予盖重为侯惜矣。”

《庚申年团防纪略》云：“咸丰十年春三月，总统张忠愍公大营以乏饷溃，总统死之，粤匪遂东窜，叠陷常州、苏州、太仓诸郡县，直抵刘家河镇。崇邑与刘家河隔一江三十里而近。粤匪既据刘家河，焚掠民舍无虚日，邑中望火光昼夜不绝，咸凶惧。加奸民丛杂，讹言四起，风声鹤唳，一夕数惊，并惴惴有朝不保暮之虑，徙避者十室而五。知县山左翟侯见事急，乃设巡防局于土地祠内，召诸父老议行团练法，择邑中有力者，家出佣人一人或二人，枪械旗帜咸备，短衣帓首，即以其家主数人领之，日则至江上缉捕奸宄，驱遣无籍流民，夜则以三四十人持械吹角，巡徼街衢坊巷间。灯火供具之费，亦令有力者分番具备。镇标中营游击亦派兵守五城门及文武衙署，入夜亦排队巡逻。外城女墙隙处咸架红衣大炮，间二日环城试放，声震遐迩。而富人沈沼，散家财，募丁壮数百人，自为一军，驻演武场，校艺演阵，戈矛耀日，旌旗蔽空。团练大臣庞公锺璐自常熟避兵来崇，仍督理团练事，常临观之，颇壮声威。然是时城守虽略备，而局勇固无用，募勇亦皆市井无赖不足恃，兵卒亦怯弱，贼焰又方炽盛。居民皆蹙额相向，恐土寇窃发或粤匪猝绝江来犯，致罹锋镝患。翟侯殚其智力，抚循军民，日夜莅局慰劳激劝，又于深宵人静微服单行，遇造设谣言及犯夜禁者，即回坐堂皇，命隶唤其人至，痛予重惩，有囚木笼而死者。或遇形迹可疑及逃卒溃勇，必捕鞫之，往往得通贼状，即驰片纸至游击署，使之斩以徇。获劫人贼，即断其胫，缚而投诸江，威惠大行，民情慑服。勇丁兵卒亦莫敢不效命，人心虽中馁而虚声甚盛。以是土匪得不逞，而粤贼亦以吾邑有备，且在江表，莫能测虚实，不敢轻犯，邑赖以安。迨贼势既蹙，而侯亦量移以去。

使当日不得侯严毅之性，敏干之才，以布置而镇抚之，吾邑之不罹贼祸几希哉。用记之以颂侯之功。侯名寅清，字叔度，山东潍县拔贡生。”张忠愍谓张国樑。张谥忠武，时误传为忠愍也。江南大营，和春实继向荣以钦差大臣为主帅，称张不称和者，盖张骁勇善战，勋望特隆（清文宗于其授命后降谕，称以‘东南半壁，倚为长城’等语），和春则舆论所不与耳。

《文集》卷三有《诰授资政大夫知府衔归部候选同知沈君行状》，著其急公助军以功获奖诸事，即所云富人沈沼也。

至黄氏之生平，见《候选训导黄德卿墓表》（同里张应榖述）及《黄先生传》（邑后学曹炳麟撰），均载于《半弓居文集》卷端。传云：“先生姓黄氏，讳清宪，字德卿，崇明县岁贡生，性清介，薄荣利，贫而有志操。弱冠授经，资脩脯以为生，博览经史及百家言。治古文，师明归有光氏，得其义法。为人貌古神凝，语峻重不轻可人，衣履俭素，有儒先风，颇不洽于时。然县令下车，访贤者必首先生，皆敬礼就谘询，未尝干谒焉。光绪初任纂邑志，审体例，勤搜访，慎去取，损益旧志，详略有法，以登采人物过严受抨击。群议削其稿，先生持不许。既临川李晓湖京卿联琇为总纂，略删润之，将刊梓，而先生去修《桐乡县志》，议者辄增小传百余，非先生志也。尝董治育婴事，刓积弊，广乳额，厘公租，稽出纳，所活婴甚众。经筑海塘，亦多建议，而治公不私一钱。独嗜酒，终日饮而不乱。所著有《半弓居文集》十四卷。”其略历盖如此。（墓表谓卒于光绪三十一年，年七十七岁。）《半弓居文集》，印行者为排印本一册六卷，署“邑后学钱应清祝燮纲编次”。民国十二年祝氏“跋”所述印行经过云：“民国戊午，距黄德卿先生之殁已十一年矣，其孙荣祖将客郑州，一日，携先生文稿示余曰：‘荣祖家贫，不能刊行全稿，子盍为我择三之一，明年吾将节所出而印行焉。’余视之，知为先生手定之本，自三卷至十四卷无缺者，而已佚一二卷，盖论辨文也，惜哉！余既逊谢再四，荣祖固请，乃转丐诸王先生蓉清、陈宗山二君各为简择，得数十首。逾年，荣祖归，赀无所出。未几，客死汉皋，家贫子幼，益不及此。是稿遂存余所。余以孤本无副，惧其久而复佚也，壬戌至京，谋于友钱君镜平，钱君为醵资，得若干金。余归乃取二君所简择者复益若干首，缮成六卷，邮致京师，卒赖钱君之力印行焉。”钱应清，字镜平，卷端有其序，并有王春林序（均称乡后学）。《省墓日记》为六卷中最有价值之作，其体裁为笔记之属，与他文有异，故编次者置诸卷尾云。

宦游偶记

石埭陈惟彦《宦游偶记》，凡一册，分上下二卷，戊午（民国七年）五月在北京排印行世，弁以民国六年六月张謇书后。丁巳（民国六年）秋九月陈澹然题词，丁巳严修序，癸丑（民国二年）自序，卷末缀以丁巳六月弟惟庚、丁巳秋弟惟壬各一跋。自序云：“余宦黔七年，治狱殊伙，严子范孙督学黔中，闻邻民之争相赴诉也，叹为虞芮质成之风，属记其事，以为世法。余笑曰：‘是吾职也，奚记焉。且当案牍疲劳，疾病时作，治开婺足裂涌泉，守黎平病至咯血，命之几殆，宁暇记之？’迨游苏湘，迭绾财政，殚精整理，忌者纷如。国变以还，都成隔世，宦游陈迹，渺然相忘。比来京师，端居稍睱，陈子晦堂敦促记之，乃就其可忆者笔之简端，吏事纷纶，不过百之一二，人地时日，弥复遗忘，一鳞一爪，聊以示后昆云尔。癸丑长至前五日，石埭陈惟彦。 ”严序云：“余弱冠时，因某纸坊榜书，心识劭吾姓名。

越十余年，奉使黔中，而劭吾方牧开州，见余所为劝士文告，以为宜可与言，惠然过访。一见欢洽，是为订交之始。劭吾长余四年，余生平遵父遗命，未尝结异姓兄弟，遇所敷爱而齿稍长者，真兄事之，然综计不过三五人，劭吾其一也。劭吾之治开州也，民怀吏畏，政绩粲著，尤能据公法约章折服外人，间为余述经主事实，多可惊喜，足使听者忘倦。余尝怂恿劭吾一一笔之于书，劭吾以为有待也。至今年而是书始脱稿，介弟西甫持示余，题曰《宦游偶记》。其记开州事，皆余曩日所饫闻，他为余未及知者，又若干事。事之可惊喜如治开时。

西甫调余宜有序，余亦自调余宜有序，且宜序是书者莫先于余。余使黔时，所识士夫数十百人，最心折者惟劭吾与王君采臣。丙申、丁酉间，三人者数相过从，纵论时事，欷歔太息，有积薪厝火之惧。旁观讥笑，见调无病呻吟，劭吾则曰：‘病深矣，奈何言无病？’由今思之，然乎否耶。余固深喜是书之传世，如吾曩时所期，而又深叹劭吾有医国之术，而不使竟其用，卒使我国有不可救药之一日。而劭吾是书遂等诸前朝之轶事，可悲也已。丁巳各日，严修谨序。”张氏清季以大理寺寺丞供差北洋淮军银钱所，选授贵州开州（民国初年改为紫江县，嗣又改为开阳县）知州，调署婺川县知县，嗣开缺归知府班，充厘金总局提调。复任黎平府（民国裁府，改为黎平县）知府，均有声。上卷所记，均宦黔时事，后以道员改发江苏，充厘捐总局总办、皖岸盐务督销局总办，著绩效，以善理财政名。后遂加四品卿衔简充湖南正监理官，因故不安于位，度支部复委其整顿淮南盐务（在扬州创设淮南盐政公所，旋总办扬子淮盐总栈），更有成绩。值辛亥鼎革而去。下卷所记，均宦苏后事，民国元年辞安徽财政司长，亦及之，又附记密查云贵总督案（录民国二年北京《国是报》，宦黔时事也）

于卷末。此书足考清季史迹，尤以关乎财政者为要，摘录数则，用资扬搉。

咸丰军兴，创办厘金以济兵饷，后乃成为弊薮。本书卷上辞安顺府厘捐云：“丁酉暮春，呈请开缺归知府班（前在北洋，文忠公奏保得缺后以知府前先补用）。将乞归，适黄冈王公毓藻由川藩擢黔抚，二十年前在京相识，非有交也，至是相见，益契洽。不任去，委办安顺府厘捐，访诸曾办此差者，云优差也。余曰：‘薪水月六十五金，优于何有？’曰：“此岂恃薪水耶，凡纳捐由行户经办，货百石或完五六十石、七八十石不等，余则缴费放行。’余曰：‘不畏人知耶？’曰：‘其他有韩胥者，行户多与交，韩胥请求每百石完捐若干石，以棉纱、鸦片为大宗。如每石完八两者，其不填票之货，每石缴费三两，无须报解，提五厘给韩胥津贴，韩胥利其获，从不泄诸人也。 ’（此君仅晤一二次，而直言不讳，亦可见以舞弊为常事矣。）

余闻之不禁汗下（政界所入，往往失之易，况卖放耶，何以遗子孙）。翌晨谒巡抚辞差，且言无论何处厘差，皆不敢奉委。王公诘之，余曰：‘从未办此，恐贻误耳。’王公曰：‘能任地方，反不能任厘差耶？’余曰：‘地方官虽虑为书役所蒙，然尚能自主；厘差分卡多司丁众，相信既寡，保无为所累耶？’王公曰：‘厘差有弊不愿任耳？’余曰：‘厘差月薪数十金，而名调剂优差，是纵之舞弊也，断不敢任。’王公曰：‘君所见甚大，容与藩司商之。’比谒藩司邵公积诚，述如王公问答之言，而辞益坚。邵公曰：‘求厘差者多矣，君何辞焉？’余曰：‘求者既多，何不可辞之有？’邵公曰：‘如以厘差有弊，君不舞弊，不更佳乎？’余曰：‘一人不舞弊，本局及邻局员司无不疾亲〔视〕之，是处危地也，是尚可一朝居耶？’（总局无主持者，外局何能办。）邵公曰：‘君亦效他人所为竣差竣以所得归诸公，有何不可？’余曰：‘蹈常习故，非心所安；倘有变端，安能自白？’反复言之，迄未允。次日复固辞，邵公曰：‘既声明全省厘差皆不就，知府班只善后厘金城防三提调，皆瘠甚，奈何？’余曰：‘优瘠非所计也。’邵公曰：‘是三差皆有人，一时无可委。’余曰：‘既请开缺，岂尚觊他人之差。’邵公乃陈诸巡抚，改委王君德昌赴安顺。 ”此述贵州厘金之积弊，妙在大吏即名弊薮为调剂优差，盖他省亦比比皆然，其习焉而不知其非也久矣。

张氏旋任厘金总局提调。同卷《整顿贵州厘金》云：“贵州厘金，藩司主政，臬道会衔，提调驻局办事。丁酉六月，余奉委提调。先是，余声明不任厘差，总局则董其成，不自收捐也。巡抚王公曰：‘藩司首府均言贵州厘金整顿已无余地，不能有起色也，君调若何？’余曰：‘收成不歉，用人必公，赏罚精严，仍无起色，提调之过也。’王公曰：‘任君所为，应定何章为善？’余曰：‘章程固善，患不能行耳。增收奖赏之章，早经停止，不可不复，薪水亦应酌增。’王公曰：‘可照办。’余曰：‘厘金系藩司主政，俟往商之。’乃谒藩司邵公，详陈是说。邵公曰：‘定功过，严赏罚，不循情，均可照办；奖赏增薪，应从缓酌定。’余友复陈说，邵公终以缓商为词，余乃语王公曰：‘操之过急，恐生意见，惟有渐以行之。’乃申明约束，通行各分局。三阅月后收数有增。王公曰：‘已效矣。’余曰：‘此小效耳。’王公曰：‘尚有大效乎？应若何办？’余曰：‘欲取之，必先与之，用人之力，应恤其私。藩司惜费，不遽允增薪提赏，其实增薪所费无几，而可安办事人之心；增收提赏并无所费，而可收其效。

且不使之俯仙〔？〕有余，而迫之趋于舞弊，亦非造就人才之道也。’王公亟称善，促速行之。余曰：‘俟与藩司商。’乃复商诸邵公，始允提赏，而增薪仍以从缓为言，甫及一年，几倍原额云。”成效之著，由于见理之明，用人之力。应恤其私云云，实通论也。

其任南京厘局总办，先之以奉委密查厘捐情事，局卡之弊，于卷下《查金陵厘捐》一篇可见也。据云：“壬寅六月，入都引见，将赴苏。鲁抚周公馥奏调山东，以屡病，于甲辰秋仍赴苏，适周公署江督。十一月十八日面授密札，饬带员司往查金陵所属厘捐，事秘甚。时奉委查盐务者，皖岸则欧阳君述，西岸则陈君际唐，湘鄂岸则秦君秉礼，人辄知之，独不知余所查何事，有见询者，答以查案而已。始出至镇江，访询数日，雇民舟按日给值，勿问所之，遂入瓜州口，过扬州邵伯，遍里下河至通州，由芦泾港附轮舟至上海，转火车至吴淞，复自上海附轮舟至海门，历靖江，乘舟至泰兴，易小车至马甸。是日雨路泞滑，车不易行，留仆人于马甸，择车夫健者御余以行，未几亦困，乃徒行至口岸镇。次日附小轮舟过马甸、三江营等处。至镇江易民舟，而别派员至高宝，时已十二月十有六日矣。方余之遍历各处也，或称访友，或伪商人，酒肆茶楼，游迹几遍，所至见舟人商贾，辄促膝倾谈，或附货舟，经局卡，亲见司扞之需索，舶户之隐瞒，而不勤之弊，为害亦巨（地方官亦习于逸怠于事者居多）。委员深居，司扞疲滑，日已出而高卧，日未入而锁档，下票风行，漫无顾忌，常关之弊，抑又甚焉。复自十二圩泗源沟至大河口，而奇变始作。初日潮州商人萧英如者，自六合运豆饼四百二十二石过大河口，舶户王姓为报捐，萧继至查捐票填六百四十四石，乃咎舶户之浮报。舶户曰：‘十三即已运至，先扞八百石，告以实数，迭次哀求，迄不允。今日复兴辩论，乃将吾捆吊。诸商悯其状，环乞之，定为六百四十四石，始见释。吾岂忍客之多费哉。 ’旁有商人田姓者曰：‘吾亦在劝解之列，不能咎舶户也。 ’萧曰：‘浮捐若此，贸易尚可为耶？’遂偕舶户至厘局访所识陈司事，问曰：‘捐数不符，何也？’哨弁周际堂大呼曰：‘日将落矣，尔等来抢局耶？速吊之！’余随众往观，见萧已被执，复吊船户于局门。余曰：‘询查捐数，乃事之常，何遽若此？’周曰：‘何干尔事，岂将同劫耶？’余曰：‘厘局固商人往来之地，奈何加以抢劫之名？此案不能不查办矣。 ’（密札有“司丁强横即查提讯办”。）周曰：‘将委札来。’乃遣人取札至，授其司事韦编仲、周瑞田等阅之，阅毕笑曰：‘总督乃东君至戚，捐数乃系明加。’余曰：‘何故？’韦曰：‘比较严故也。’余曰：‘严比较者所以提中饱，非以加商人。’韦曰：‘向若此，东君方进省，请留数日，吊船户者想系粗人。 ’‘有朱姓者，当系司事，甫询其姓，乃亦凶横何耶。’朱自房出曰：‘我名朱大福（闻其实名家磬），虽总督其奈我何？’人多语杂，不可理喻。余乃作书上总督，略云：‘十八日行至大河口，有商人以捐数不符至厘局询查，职道随往，竟被扣留。示以委札，仍不放行。请裁夺施行。’未叙捆吊船户等情，恐过激总督怒也。长江水师守备陈先堂、把总胡应铭等至，劝候查办，韦等仍横傲如故，胡把总始将船户释下。次晨，余移效生局，雨雪大作，民舟小船，概不克行，亲视余所卧，乃棺板也。互〔？〕稀屋漏，衣履尽湿。二十二日风渐息，十二圩盐栈派哨弁率马勇至，出示总督电，迎余至圩。少顷，奉查滋事司丁六君至，又少顷，局员知府赵继椿来界道歉，仍无归咎司扞之词。余乃以即行告。赵请示办法，余曰：‘余乃查厘，非办厘也。 ’赵请留商，余曰：‘君常在省，局中司丁哨弁皆可擅行，果与谁商耶？’赵曰：‘此调大权旁落矣。’余曰：‘然则〔□〕权固未旁落耶？’赵曰：‘萧商前至镇江，浼领事要求常镇道郭公函责扞数逾额，此非司扞咎也。 ’余曰：‘然则今吊船户为报复计耶？前事固已闻之：萧商运豆饼八百石，而责以按一千六百石纳捐，再曰乞求不久〔？〕，乃求领事，卒按九百六十石纳捐，萧商岂得已耶？’赵曰：‘不在局声明实数，而遽往求领事何耶？’余曰：‘饼船初二到，十三始开行，其间屡次声明实数，且呈发单，迄不理，特君在省不知耳。倘能理谕，求远奚为？且领事岂易求耶。’赵语塞，余乃行。沿江商民暨舟子欢声雷动。次日至省谒总督，已先派员率武弁十人提韦纶仲等严办，则皆潜逃矣。总督奏参，赵降为通判，各局卡乃稍知警云。”张〔陈〕以道员奉总督命按事，而司事微员敢加扣留，其横亦可惊矣。商人被迫，乃乞援于领事，为丛殴爵〔？〕，可叹。

至张〔陈〕之总办南京厘捐总局，同卷《整顿金陵厘捐》云：“金陵厘捐总局，故事，藩司领衔，候补道一员为总办，粮道巡道及候补道二员为会办佐之。甲辰岁杪，总督同公委会总办，裁会办，且以藩司事剧免会衔（近年关防存藩署，亦交出），权遂专于总办。……固辞不获。又念财政为藩司专责，请仍饬会衔，亦未允，余乃任事。参酌旧案，定章二十条，而扼要有二：一曰恤商民之困。金陵总局辖江宁、扬州、通州、海门四属，分局三十余。长江捐疏，按九成完纳；内河捐密（有常关漕捐等），按七成完纳，逾额者撤差记过，逾十成者详参。一曰恤办事之艰，各员按年摊解出洋学费万金，蠲免之。增经费五万千。更定比较，留其有余，按大中小局，增收之数，分别提奖。凡更员，一经商定即办札，不逾日悉面交。

革送札到差等费及藉事送礼之习，总局不荐司丁，悉任自择。凡司丁皆取保，按季册报，有更易者随时具报，无弊亏帑者，保人及局员分任之。及届一年，除弥补钱价银约二十万两外（收数系钱，解数系银，是年钱价大落），较最旺之年增银三十五万六千两（定额银七十万两，嗣收数增而钱价涨，最旺之年收银一百万余两，兹乃突过此数。木〔本〕厘另增收数万两）。周公曰：‘自曾文正督两江以来，厘收未有若斯之盛者，而商旅乐出其途，诚非俗吏所能及也。’余曰：‘金陵为大都会，而各库空虚，极为可虑，增收之项皆实银，寄储藩库，以备缓急。’周公称赏不置。然非周公假以事权，不加牵掣，余又安能收此微效耶？”盖江督周馥倚任特专，俾能集事也。候补道总办厘捐总局，粮巡二道乃为会办以佐之，见任者居需次者之次，已异恒例；若布政使，向为道领袖，有综理度支之责，自当领稀〔袖〕斯局，而亦与粮巡二道并解司务，独任此总办之候补道。清季督抚对僚属之权积重，若是之类，其尤著者已。李伯元（宝嘉）《南亭笔记》卷二有云：“江宁牙厘局，本系藩司兼摄，某督到任后，改委道员某总办其事。某尝禀告某督曰：‘伏查牙厘局本与藩司会办，前藩司某，精明强干，有作有为。今藩司某，情形亦熟，仍请札饬会办。’云云。恩笑曰：‘年终大计，首道尚须我亲填考语。后出详督抚两院，今彼一候补道，乃欲填我考语耶，抑何荒谬。’嗣然江宁一省遂以此为笑柄云。 ”（恩谓江宁布政使恩寿。）似即指周督免藩司领局务，张〔陈〕氏请仍饬会衔事。虽语焉念未尽谛，传说之由来，当不外是。其时藩司之牢骚口吻，亦人情耳。

杨子勤（锺羲）《来室家乘》卷下光绪三十四年云：“革员某遣戌新疆，向由府派杂职押解。前有湘籍曹巡检，于衙参时询问经历，自言曾在西北边省多年，至是因其熟悉，且新疆多湘人，委派是差。忽督院易以某令，某令缘事尝得罪左右，欲用此行苦之。坚持不承教，逢盛怒。余力为陈说，不能解，竟以违抗褫某令职，而曹巡检卒解送前往。某令交通言官，摭它事严劾督部，经后任察覆，了此公案。 ”（时杨氏在江察〔宁〕府知府任，督调两江总督端方也。）《宦游偶记》卷下记与端督论辩数则中，亦记其事，言之颇详。〔督〕调端方所黜者知州汪乔年也。其说云： “（戊申）”五月间，总巡知州汪乔年具报：巡至扬州城外，有米船三号无捐票，照章捐罚，将款缴公。余以米船自湾邵分局来，其为委员知县陈润藻卖放无疑也。照章应撤差查办。继思陈为端公私人，如照章汪必不免，乃檄端公由鄂调来之知县李承东复查，以李为端所信，李所言当无异议也。李查如汪禀，余乃请撤陈。端公曰：‘既无票，必有故，可饬陈来询之。’余曰：‘卖放耳，何故？且李查相符，何询之有？’端仍以询陈为言，并语前办厘捐吴君学廉，汪托陈买靴不给价，故恨陈而陷之，众皆为汪为，余亦不欲。厉吏因认真被祸。陈至，询其无票何也。陈曰：‘商人不索票者多矣。’余曰：‘减折买放乃无票，岂有照章纳捐而不索票者？且此三船由邵伯镇至扬州，过湾头时（委员驻湾头）

不扣罚，何也？’陈曰：‘不经湾头，由槐子桥行耳。 ’余曰：‘槐子桥接陆路，舟能陆行乎？’陈曰：‘邵伯下便入湖。’余曰：‘入湖后有戴庙等分卡，能越过乎？且由此出江，何能复至扬州城外？’陈语塞，乃曰：‘司扞舞弊亦有之。’余曰：‘弊在委员或司扞，尚未得实，可欺以方。即作为司扞之弊，驱逐司扞，记委员大过，此系格外从宽，后有犯不仅撤差矣。 ’陈唯唯。余又询汪曾托买靴乎？曰：‘有之。’曰：‘价几何？’曰：‘十金。 ’‘何无零数？’曰：‘夹靴三两四钱，皮靴六两六钱。 ’‘何时带到？’曰：‘三月杪。’‘价已还乎？’曰：‘已还。’余曰：‘汪面还乎？抑此金陵还也？’陈曰：‘扬州钱店拨还。’余曰：‘何时？’陈曰：‘午节前耳。’次日俱以陈端公，曰：‘如此宽已甚，后须严也。’既而曰：‘汪乔年可恶，穿便宜靴，须委以差。如不往，是自取咎也。’余曰：‘靴付价，何调便宜。汪查出厘弊，如委苦差，无以示鼓励。’端曰：‘与厘无涉。’盐巡道荣恒君在座，甚为不平。时有武员，或调其通匪，拟定充发新疆。江宁府委巡检曹鸿绶押解，端改填汪名，盖押犯新疆，往返率须年余，汪年近六十，以此困之也。汪坚不欲往，余屡白无效，乃商之署布政使陈君伯陶。陈君曰：‘是非不可说，惟乞恩或可转圜耳。’余曰：‘但求有济，委曲何伤。’一日，司道咸集，陈为汪乞恩，端云：‘汪某既老而多病，如中途病故，吾为请恤。’余曰：‘大帅待属吏宽，似不忍汪某若此。’端曰：‘汪某不去，谁愿去者？’余曰：‘首府原委曹鸿绶，可仍委曹。 ’端曰：‘曹某何以愿？’余曰：‘曹某年方三十，其祖父病故新疆，藉此运柩，诚两便也。 ’端曰：‘汪某不去，俟吾参后再委曹。 ’荣亦进言，迄无效。布政使樊君增祥莅任，余悉语之，樊君进言亦无效。余见不可挽回，复力陈汪所查有功无过，靴价已偿无不合，且汪苟不偿价，陈或愤汪，汪不应愤陈，此理之最易明者。未偿之说，闻自何人。端曰：‘闻之陈润藻。’余曰：‘陈言靴价已付，可面质也。闻捏之此语者乃陈处两司事，甚招摇。近调人曰：汪查弊而得祸，可调快事。’端仍诿之陈。盖两司事者，端荐之陈以渔利，虽闻其招摇而不欲饬查也。余语涣布政曰：‘汪如不合而被参，余争之，是袒护属员也，应先参我，汪无不合而被参。余争之无效，不得其职则去。’岂复可留，且无罪而杀士，则大夫可以去。樊君曰：‘君已屡争，遽去未免过决，请稍缓再辞。午帅之参汪，以其无名耳。彼自顾名誉，断不至以非礼加君。请姑待之。’余曰：‘有官可，无官亦可，参不参，何促计？君既谆谆相劝，不过求去稍缓尔。’既有同官调余曰：‘后勿与午帅争，将委差出省也。 ’余曰：‘属吏岂愿与上官争？但事有不合不敢不争耳。余屡辞矣，另委何为？’友曰：‘在省多直官甚碍事，将委大差以全颜面也。’余曰：‘朝廷所以驱策人者富与贵耳，不为富贵所束缚，午帅其如余何？无论委何大差，决不就。’友曰：‘何必然？’九月二十日端语余曰：‘汪乔年吾已参。’余思樊言，忍而未发，端又叠言之。余观其意在余，乃曰：‘汪查厘捐认真而被参，以后谁肯认真直言者？’端曰：‘与厘无涉。’余曰：‘何事被参？’端曰：‘心术不端。’余曰：‘心术不可见，见于何事？’端曰：‘劣迹多。’余曰：‘请言一二。’端曰：‘汪乔年不好，不应委差。 ’余曰：‘差非余委，但未见其劣迹耳。倘有劣迹，何以四月请补高邮州，五月查出厘弊乃被参也。 ’端大怒，汗涔涔下，掷帽案上，大言曰：‘如斯言，吾乃若此刻薄，不顾子孙，妄参劾耶？’余曰：‘大帅参人，或有他意，外人求其故而不得，但说不应认真不应直言耳。’端曰：‘照此说，以后厘捐不旺乃吾过耶？’余曰：‘外人有此误会。’端曰：‘是直言吾之咎耶。’余曰：‘外人有此误会。职道固屡言才短体衰，不胜任，请从此辞。 ’端忽平气柔声曰：‘吾辈相契，何出此言？’余曰：‘汪陈与余向无往来，前任所委仍留原差耳。凡争当问曲直，有何厚薄于其间？’端曰：‘君空洞无物，且办厘有成效，何辞焉？’余曰：‘是非不明，赏罚不公，不能办事明矣，请另委人。’端曰：‘相契有素，勿复言此。’遂顾而之他。时提督程君允和道员王君铭谦等在座，均为震恐，余独坦然而出，樊君复再三挽留。十一月十五日委鄂岸督销，余不谢亦不辞，但微言难胜任，盖一辞即恐樊留余□厘也。己酉正月初，始获卸厘务，遂谒端曰：‘鄂岸者督销为江南第一差，岂不甚善？惟职道不便往耳。’端曰：‘何故？’余曰：‘职道往须按定章，此安能办？’端曰：‘章程云何？’余曰：‘分销亏空，总办先行垫解。鄂岸各分销亏空之巨，大帅所知，职道如往，恐前总办不了耳。 ’端曰：‘章程如此乎？’余曰：‘奏案皎然，必应遵办。’端曰：‘若是，非特前总办不了，盐政亦将不了。 ’（分销委员多系端所荐。）余曰：‘委差甚善，委鄂岸督销尤善，但须圆转人乃不决裂。如职道往，岂不决裂耶？’端曰：‘所见极老练。’余曰：‘既以为然，请另委。’端曰：‘委君江西督销。’余曰：‘不能就。’端曰：‘何又不能就耶？’余曰：‘鼻渊数载，用心辄不成寐，将赴上海就医耳。’端曰：‘君受屈甚，安能闲？’余曰：‘江南候补多无差，职道差事络绎，且皆要差，何屈之有？因病辞差，病愈再候差耳。’端曰：‘万不能闲。’余曰：‘请先开鄂岸差，久未还乡，请假扫墓。’端曰：‘几日可达？’余曰：‘三日。’端曰：‘如此甚易，速往速回。’余乃延地师犁熙儿还乡，不欲即出矣。”琐琐写来，胜读《官场现形记》。张〔陈〕氏甚不满于端方也。（杨氏盖亦力为汪齐〔乔〕年缓颊者，张〔陈〕氏叙此，似犹有所遗。）辞鄂岸督销所云，亦见盐弊之一端。

此则之前，叙端方委总办厘局事，亦列为论辩数则之一也。据云：“戊申二月委总办厘局，余复辞。端公曰：‘前办厘捐有成效，曷可辞？’余曰：‘体衰多病，时势亦殊。’端曰：‘任君所为无牵掣。’诸友调端公破格不可辞也。三月二日甫接差，帮提调兼收支知州金焕章亦于是日到收支差，遽云：‘有外销之外款万余金，午帅嘱开折提用。’余曰：‘有何外销之〔外〕款出系公裕官银号结余之款，报明有案，开折列总数则可，未便请提用也。’嗣金屡催开折由午帅批行，余曰：‘曰词云何？’金曰：‘批归督署账房。’余曰：‘此公款未便提归私账也。’又一日，金曰：‘午帅云拨裕宁官银钱局。’余饬办文批，金见稿怒曰：‘区区万余金，尚须文批，不信金某耶？不信午帅耶？’文牍员调余云：‘金某言若此，尚办文批否？’余曰：‘非不信金某，更非不信午帅，公事应如此。即数少于此亦须文批，倘不以所办为然，惟有请午帅易人耳。’金与裕宁县某乃大谗余于午帅（其后类此者间有之）。”清季各省有所调外销之款，督抚或任意提用，公款与私账混淆，恶例也。

关于厘局之弊，高照煦《闲谈笔记》卷一述陕事有云：“同州府属例食河东潞村盐，韩、郃、澄、朝各县设有盐局。……新来委员鲍典史号子康者，湖北人也。昨云：‘韩城西二十里芝川镇，久设厘金局，委员某甚怠事，该镇附近黄河，过渡者，必请厘局查清，始准开船，乃每日必向暮时始来清查。查讫又不准逗留，即促过渡，以故行客每于夜间达彼岸。前月阴雨河涨，一船载五十三人，抵中流，水又暴涨，船随浪逝，舵工无能为力。船中人自分必死，放声齐哭。黑夜云阴，对面不见。有二人在船边，因电光见去岸不远，尽力一跃，幸俱履岸，试前行，乃陡坡也。泥滑不可上，踵后即黄河，不敢移寸步，又久立不住，乃各手拘湿草根，俯身伏坡，直至天明，始遇救登坡。对众详言其故，当即沿岸下行，冀觅其船，行抵距芝川几近百里之夹马口，其船乃搁于河中之沙洲，呼救甚急。河水浩瀚，概无行船，岸上二人乃于附近恳乞小舟将船中人尽渡上岸，已三日矣。三日内船中一人带挂面若干，一人带半角烧饼若干，此外再无食物，每人每日各分食少许，五十一人幸无饥毙者，遂复偕行至芝川，公同杀猪酬神焉。未知彼厘局委员闻之亦颇动其心否？此光绪二十四年六月语也。”可与张〔陈〕氏所记合看，盖不独厉商，其厉民亦竟有如是者焉。

张〔陈〕书卷下《辞查皖南道》云：“戊申秋，安徽巡抚冯公煦将去任，奏参皖南道文焕罢之。先是，冯任川藩，文任成都府，密谗冯于川督劾之，而冯已调皖抚，饬江督查复，得无事。未几文擢皖南道，而冯适官皖抚，至是乃劾罢之。于是有为文上言总督端方公，廉其状，顾所参嗜鸦片演女戏挟妓面粉公司及幕丁勒索状，类不虚。端公密札余查复，札称该道乡望素孚宅心平恕。余固已知其意之所在矣。及入见，余以部民不便查地方官为辞。端公曰：‘此何妨？’〔余曰：〕‘是日客众事繁，乃姑退，明日再见。’端公知余将辞也，故为严厉状，大言曰：‘委尔差，何辞也？岂与冯梦华相契耶？’余曰：‘冯文皆新识，无深交。以本地人查本地官，殊不便。’端曰：‘尔畏此耶？’余曰：‘职道何所畏，大帅如照道所查办，则不辞。’端曰：‘如何？’余曰：‘无一字虚耳。’端曰：‘因〔理〕应如此。’余曰：‘果如此，复何敢辞？’端公颜渐和，声渐平，曰：‘无一字虚甚善，亦可稍含浑耳。’余曰：‘不敢含混以欺大帅，欺地方。’端曰：‘亦有可作为不知者？’余曰：‘以知为不知，仍是欺大帅。’端曰：‘文仲瀛素相识，从前在京赌博冶游，诚不足重。但冯梦华之参，全挟私嫌，吾欲借君名誉了此事耳。’余曰：‘职道无名誉，苟有名誉，一作虚言，名誉荡然矣。倘地方父老相诰，将何辞？’端曰：‘若此岂不误耶？’余曰：‘查明实禀，误不误非所知也。’端曰：‘所参各节，原不关重要，如查云属实，岂能开复耶？’余曰：‘当实禀。’端曰：‘不妥。’余仍请辞，端曰：‘可。’余曰：‘密札须缴乎？’端曰：‘无须。’余乃退。”一委查之件，个中委曲如此，亦清季官场大吏间状态之史料，而为《官场现形记》等书描写所不及者，冯煦不获安于皖抚之任，盖即端方有以致之云。

清末政府谋中央集权，度支部尚书载泽尤主之，于是宣统元年有各省清理财政正副监理官之设。张〔陈〕氏膺湖南正监理官之命，卷下《涖湘始末》云：“宣统己酉纪元闰二月，余由金陵返故乡祭扫，忽电传被简任湖南正监理官，加四品卿衔。翌日，江督端方公电入都。

三月抵都，谒度支部尚书泽公。公曰：‘外省财政紊乱，报销多不实，故请派监理官。’余曰：‘为政在人。如其贤也，若曾文正、李文忠，必不蚀公款；如其否也，监理官安能事事相争。

事当创始，忌者必多，请辞此。’泽公曰：‘闻君屡任要差，著奇绩，独何辞？’余曰：‘有责任而无事权，斯为难耳。’泽公曰：‘姑勉为之，不至过为难也。’因与论财政固宜整顿，而闾阎尤应培养。方今四民困苦，伏莽极繁，未可任刻吏以朘民生，要在剔中饱以裕国，奖廉吏以恤民。民如获安，邦本乃固，纵有邪说，其谁应之，此方今急务也。泽公韪其言（见摄政王所言略同）。既出都，至金陵挈眷入湘，中道祖发之亦作。先是有祖发者，庖丁也，久久见其勤，使为仆。丙午在大通得痰疾，神思惝惚，月余乃瘳。余自甲申丁外难，饮食锐减，须软饭始免停积。（甲申始每食软饭半碗，阅三年增至一碗，嗣是遂以为常。）既登轮舟，以该仆曾充　丁也，传任炊。及饭具，硬甚，乃啜粥，谕之曰：‘舟中无事，汝专任炊，毋再忽也。’祖发诺焉。明日午餐，饭如故，乃呼而责之。则对曰：‘炊自他人，非己咎也。 ’诘其故，则曰：‘轮舶有庖人，仆安能事此。’怒斥之，祖发退，益哓哓不已，呵之止焉。时午餐既毕，诸客皆散步舟旁，祖发突出人丛中，投江去。停轮瞭望，形影杳然，急命武弁乘小舟罟之，卒不获，乃厚恤其家。既抵湘，而支应局（属于善后局，专司供应）供张甚备，余却之。询所赁住宅价几何，局员蒋某以由公给资对。固问，卒不言。余曰：‘此吾私宅也，可今耗公款耶？即由公款，亦须列报，可不令知其数耶。’始以月赁八十元对。顾宅狭不能容，请另赁。越日以无宅对，乃别赁李姓宅，资亦八十元，顾敞甚。蒋某争付资，复严拒，乃已。湘人初闻吾官江南夙持正，阴惮之，至是见余却供张，则忌甚。余虑其谣谤也，乃宣言俟副监理来（李葆初郎中启琛）始视事。李君方至鄂，迭电促之，旬余始至，而都中《大同报》已有招权纳贿之谣（湘人陆鸿渐主报事），时余固未视事也。既视事，定期盘查各库，而两湖米捐局独以函来曰：‘捐款随收随解，略无存款可查。 ’余曰：‘款既无存，账可查也。 ’阅其账，则存钱二十一万余千。余曰：‘此非存款乎？’曰：‘此寄钱庄（叶德辉所开德昌和），非存局也。’曰：‘此非公款乎？’曰：‘固公款也。’曰：‘何不存局而存钱庄，且何不随收随解耶？’曰：‘将解矣。’曰：‘有折据乎？’曰：‘无。’曰：‘岂有存钱二十一万千而无折据者乎？’曰：‘实无此。 ’（收支一官一绅，官曰：‘俟取来。’绅曰：‘尔误矣。’此项实无折据，其事可想。）逾旬日，拟解之九万千尚未起解。又久之，始解六万千，米捐局总稽查湘绅叶德辉迭致书副监理李君，自后多财，词鄙甚，且以舞弊取利为可耻。夫有款而云无款，不解而言随解，存诸私店，藉为营运，舞弊取利，不已甚乎，而该局总办李起荣，则视若无事。督抚知其事，且阴袒焉，盖当时湘中情状如此。余既属查米捐局，若辈乃贿满御史以祖发投江事劾之。度支部以事出鄂境，行鄂督陈夔龙、鄂监理程利川查德。陈方憾监理之不便于己也，思慴之，委员遂以祖仆被殴遍体鳞伤报。陈遂联程衔部，程固未尝查也。八月九日，电传湘正监理易人，余乃电部由副监理兼摄。电德照准，如释重负，盖敷衍则不安，认真则速祸，以微罪去，固所愿也。当未奉电复之前，余治事一如平日，或讶之。余曰：‘去留何足意，在职一日尽一日心耳。’有谓余将速行者。余曰：‘无不可对湘人之事，速去奚为？’乃遍游城外佳山水旬余，而后行侨寓金陵，闭户读书。数十年烦劳，至是乃得休息焉。度支部之请派监理也，部中设清理财政处，晏海臣参议（安澜）总其事，他函参多异之，监理既出，晏亦出京查盐务，故关于监理之事，鲜所主张。晏之道归汉口也，集部员约余前所乘舟执事人暨茶役等，诘当时情状，备悉陈督所复之诬，程监理亦以未查为深咎。苏正监理管仰之（象颐）、副监理景涵九（凌霄）腾书部中曰：‘江南署局，凡陈某所辖，一尘未染，文卷秩然。因公被诬，令人悚惧，他省监理官亦以为言。泽公悔其事，乃电约入都等商盐务，并奏调盐政处差委。泽公以程监理当事未查后认愆尤为咎。余曰文过小人，知非君子，彼自认误，方佩之不遑，夫何怨。余之去湘也，未与泽公通只字，既入都，思述当日情状，事既白矣，遂不复言。 ’”清理财政监理官与地方当局相处，每难融洽，于斯亦可略征其情状。又其时方张绅权，应付上有难焉者。

近代笔记过眼录


