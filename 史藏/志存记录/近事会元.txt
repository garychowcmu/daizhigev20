　　近事会元　　（北宋）李上交 撰 

　
　　《四库全书总目提要》 

　　臣等谨案：《近事会元》五卷，宋李上交撰。上交赞皇人，始末未详。是书成于嘉祐元年，前有上交自序。陈振孙《书录解题》曰：《近事会元》五卷，李上交撰。自唐武德至周显德，杂事细务皆纪之。钱曾《读书敏求记》曰：上交退寓钟陵，寻近史及小说、杂记之类凡五百事，厘为五卷，目曰《近事会元》。《唐史》所失记者，此多载焉。此本末题万历壬午元素斋录副本，犹明人旧钞，卷数与二家所记合。其纪事起讫年月与振孙所言合，条数及自序之文亦与曾所言合，盖即原本。惟振孙以为皆记杂事细务。今观其书，自一卷至三卷首载宫殿之制，次载舆服之制，次载官制、军制，其次亦皆六曹之掌故。四卷为乐曲，为州郡沿革。惟五卷颇载琐闻，然如妇人檐子、兜笼、线鞾、线鞋、亲迎、举乐、障车、公主事姑舅、公主赐谥、山川岳渎封号、国忌行香、上元点灯、散从亲事官、处士谥先生、律格、赦书、投匦、刑统、律令、死罪覆奏、断狱禁乐、逐旬问罪人、表状、书奏、制敕及始流沙门岛、始配衙前安置、始贬厓州诸条，亦皆有关于典制。大抵体例在崔豹《古今注》、《高承事物纪原》之间，其中如《霓裳羽衣曲》考证，亦极精核，不可徒以杂事细务目之。振孙殆未详核其书，但见其标题列说如《云仙杂记》、《清异录》之式，遂漫以为小说欤。 

　　乾隆四十六年十一月恭校上 
　　总纂官臣纪　昀　臣陆锡熊　臣孙士毅 
　　总校官臣陆费墀 

　　●原序 

　　儒家者流，诚资博洽，天下之事，故有本原。苟道听之未详，则宾围而奚解。实繁广记，以避无稽。尝谓经籍之渊，颇易探讨；耳目之接，或难周知。上交以退寓钟陵，静寻近史及诸小说杂记之类，起唐武德而下，尽周显德之前。撷细务之所因，庶闲谈之引据，如曰小不足讲，懵则包羞，聊此篇联，无诮丛脞，凡五百事，厘为五卷，曰《近事会元》尔。时丙申嘉祐改元长至日也。 

　　●近事会元卷一 

　　太极殿 
　　唐高祖于隋义宁二年五月，受隋禅，改大兴殿为太极殿。 

　　翠微宫（长安）本太和宫 
　　唐太宗贞观二十一年四月，营太和宫于终南山，寻改为翠微宫。 

　　玉华宫（坊州） 
　　唐太宗贞观二十一年七月，建玉华宫于坊州宜君县之凤皇谷。 

　　玉华寺 
　　唐高宗永徽二年，废玉华宫为玉华寺。 

　　八关宫　合璧宫（雒阳） 
　　唐高宗显庆五年四月，造八关宫于东都苑内，五月复改为合璧宫。 

　　天宫寺（洛阳） 
　　唐高祖潜龙时旧宅。 

　　蓬莱宫（洛阳） 
　　唐高宗龙朔二年四月造。 

　　乾元殿（雒阳） 
　　唐高宗麟德二年三月造。 

　　紫桂宫（雒阳） 
　　唐高宗仪凤四年五月，造于沔池之西。 

　　龙尾道　含元殿（长安） 
　　唐高宗咸亨元年三月，改长安蓬莱宫为含元殿。侧有龙尾道，自平阶至地，凡诘曲七转，曰丹凤门。北望宛如龙尾下垂于地焉。两垠栏悉以青石为之，至今石柱犹有存者。 

　　万年宫　九成宫（长安） 
　　唐高宗永徽二年九月，改九成宫为万年宫。 

　　集贤殿　丽正殿　集贤殿书院（长安） 
　　唐明皇开元十三年四月，改集仙殿为集贤殿，改丽正殿书院为集贤殿书院。 

　　广花萼楼　勤政楼　筑夹城芙蓉园（长安） 
　　唐明皇开元二十年六月，长安广花萼楼，前面题曰勤政楼，又筑夹城芙蓉园。 

　　太清宫（亳州） 
　　唐明皇天宝二年九月，敕谯郡紫极宫，宜准西京为太清宫。 

　　观风楼（长安） 
　　唐明皇天宝八载四月，于华清宫作观风楼。 

　　再广（长安）夹城（长安） 
　　唐德宗贞元十二年八月，广夹城。 

　　华清宫　温泉宫（长安） 
　　唐明皇天宝六载十月，改温泉宫为华清宫。 

　　紫极宫 
　　唐明皇天宝二年，诸州置紫极宫。 

　　集灵台　长生殿（长安） 
　　唐明皇天宝元年十月，新成长生殿，名曰集灵台，以祀天神也。 

　　明皇归西内　兴庆宫（长安） 
　　唐肃宗上元元年七月，上皇自兴庆宫移归西内，李辅国迁之兴庆宫，即南内也。 

　　延英殿 
　　唐传载云：肃宗以苗晋卿年老艰步，故设之也。后来臣僚得诣便殿，多以私自集，希求恩宠，欲进其身以此为望焉。 

　　都亭驿　上元驿（汴） 
　　晋高祖天福五年八月，改东京之上元驿为都亭驿。 

　　至德宫（雒阳） 
　　后唐明宗天成元年六月，以旧宅为至德宫。 

　　紫宸殿　万岁殿 
　　周世宗显德六年十二月，改内万岁殿为紫宸殿。 

　　改宫殿门名（雒阳） 
　　唐哀宗天祐二年五月，延喜门改为宣仁门，重明门改兴教门，长乐门改光政门，光范门改应天门，应天门改为乾元门，宣政门改为敷政门，宣政殿改为贞观殿，日华门改为左延福门，月华门改为右延福门，万寿门改为万春门，积善门改为兴善门，含章门改为膺福门，含清门改为延义门，金鸾门为千秋门，延和门为彰善门。 

　　帝王服赤黄袍衫 
　　唐太宗贞观中，制翼善冠；朔望视朝，以常服，及白练裙襦通著之；若服裤褶，又与平巾帻通用，著于令。其常服赤黄袍衫，折上头巾，九环带，六合靴，皆起自魏周，便于戎事。贞观己后，非元日冬至受朝，及大祭，皆常服而已。《志》云：中宗景龙二年七月，太子左庶子刘子元，进议曰，燕服，盖古之亵服也，今亦谓之常服，江南则以巾褐裙襦，北朝则杂以戎衣之制。爰自北齐，有长帽短鞾，合裤袄子，朱紫元黄各任所好，虽谒见君上、出入省寺，若非元正大会，一切通用。高氏诸帝，尝服绯袍；隋代帝王贵臣，多黄服、文绫袍、乌纱帽、九环带、乌皮六合靴。百官常服，同于匹庶，皆著黄袍出入殿省。天子朝服亦如之，惟带加十三环，以为差异，盖取其便事。其乌纱帽渐废，贵贱通服折上巾。其制，周武帝建德年所造也。晋公宇文护，始命袍加下襕。及大业元年，炀帝始制诏吏部尚书牛宏等，宪章古则，创造衣冠。自天子逮于胥吏，章服皆有等差。始令五品以上，通服朱紫，已后用兵，及车驾行幸，百官虽服裤褶，而军间不便。六年复诏从驾远者，皆戎衣，贵贱异等，杂用五色。五品已上，通著紫袍，六品已下，兼用绯绿，胥吏以青，庶人白，屠商皂，士赤黄。武德初，因隋旧制，天子燕服，亦名常服，唯以黄袍及衫。后渐用赤黄，遂禁士庶，不得以赤黄为衣服杂饰。 

　　幞头　帽子　腰带　靴　公服 
　　右五事，上官详前帝王服色赤黄之说，下文幞头乃乌纱帽耳。当时必垂其帽之余者，故前说云渐废，是废其制度也。又云，贵贱通服折上巾，只是以其帽之余帛，折而上系之，俗谓幞头小脚，以便事也。似谓无巾子时为帽，冒其头也，有巾子时为巾也。今之小纱帽子者，亦似因幞头而生其制，又去其巾子耳。何者？其帽之余帛，亦折而上缀之，俗曰帽檐是也。腰带，乃是九环十三环带也。言环，即今之带上金玉等名具也，俗曰裤具，言在裤具之上。有眼目曰左眼，是不忘其本，存古之环象也。环以佩鱼龟算袋等也。鞾即六合鞾也，以六片缝合而成。公服即宇文护加襕之袍也。 

　　笏 
　　唐高祖武德四年八月，敕五品已上象笏。三品已上，前挫后直；五品已上，前挫后屈。自有唐已来，一例上员下方，曾不分别。六品已下执竹木为笏，上挫下方。 

　　手巾　算袋　刀子　砺石　■〈韋古〉韘 
　　唐高宗上元元年八月制，凡一品已下并带之，武官欲带者听之。睿宗景云元年七月，诏一品已下，带手巾、算袋，其刀子、砺石等，不许佩。武官五品已上，佩■〈韋古〉韘七事。七事谓佩刀、刀子、砺石、契苾、真哕厥、针筒、火石袋等也。开元初复罢之。 

　　幞头巾子 
　　唐制云：武德已来，始有巾子。文官名流，尚平头小样者。则天朝贵臣，内赐高头巾子，呼为武家诸王样。中宗景龙四年三月，因内宴，赐宰臣已下内样巾子。开元以来，文官仕任，多以紫皂官絁，为头巾平头子，相效为雅制。开元十九年十月，赐内供奉官，及诸司长官罗头巾及宫样巾子，迄今服之也。今宋朝所谓头巾，乃古之幅巾，贱者之服，非此所论者也。 

　　金银铜鱼袋　龟袋　特进佩鱼　散职佩鱼 
　　唐高宗永徽二年五月，开府仪同三司及京官文武职事，四品、五品，并给随身鱼袋。至咸亨三年五月，五品已上赐新鱼袋，并饰以银；三品已上各赐金袋、刀子、砺石。至垂拱二年正月，诸州都督刺史，并准京官带鱼袋。至天授元年九月，改内外所佩鱼作龟。久视元年十月，职事三品已上龟袋并用金饰，四品用银饰，五品用铜饰。上守下行，皆从官给。神龙元年，内外官五品已上依旧鱼袋。六月，嗣王、郡王特许佩金鱼袋。景龙三年八月，令特进佩鱼。散职佩鱼，自此始也。自武德已来，皆从正员带阙官，始佩鱼袋。员外判试检校，自则天中宗后始有之，皆不佩鱼。虽正员官得佩，亦去任及致仕，即解去。鱼袋，至开元九年，张嘉贞为中书令，奏诸致仕，许终身佩以为荣宠，以理去任，亦听佩鱼袋。自后恩制，赐赏绯紫，例兼鱼袋，谓之章服。因之，佩鱼袋服朱紫者甚众。 

　　改铜鱼袋 
　　唐则天嗣圣元年，诏五品佩铜鱼袋。中宗返正从旧。 

　　佩　龟 
　　唐则天天授元年九月，改内外官所佩鱼作龟。 

　　乘舆案褥床帷用赤黄 
　　唐明皇天宝六载，礼仪使太常卿韦绦，奏旧用紫，今请依御袍赤黄色，敕从之。 

　　银菟符 
　　隋义宁二年三月，封唐祖为相国，总百揆。四月，停竹使符，颁银菟符于郡国。 

　　银鱼符 
　　唐高祖武德元年九月，改银菟符为银鱼符。 

　　笏　囊 
　　唐传云：故事皆搢笏于带，而后乘马。开元二十四年，宰相张九龄体羸，常使人持之，因设笏囊。笏囊之设，自九龄始也。 

　　腰　舆 
　　唐则天神功元年，幸万安山玉泉，以山径危，欲御腰舆而上，以王庆谏而止。 

　　皇亲禁人出入掖庭 
　　唐明皇开元十年九月，禁诸王、公主、驸马、外戚家，除非至亲以外，不得出入门庭，妄说言语。 

　　亲试举人 
　　唐高宗显庆四年二月，上亲试举人，凡九百人，内五百人登上第。 

　　真宰相 
　　唐高祖武德初，至长安四年已前，仆射并是真宰相。 

　　专知枢密 
　　唐太宗贞观十六年正月，岑文本为中书侍郎，专知枢密。 

　　知门下省 
　　唐太宗贞观十六年，郑国公魏徵为太子太师，知门下省事。 

　　同中书门下三品 
　　唐太宗贞观十七年三月，以兵部尚书英国公李勣为太子詹事，同知中书门下三品。 

　　参预朝政 
　　唐太宗贞观十八年八月，以刑部尚书张亮参预朝政。 

　　左右相 
　　唐明皇天宝元年二月，侍中为左相，中书令为右相。 

　　宰相以平章事为名 
　　唐高宗永隆二年，以中书侍郎郭正一与魏待举，并同中书门下平章事。此官自正一始也。 

　　参知机务 
　　唐太宗贞观二十二年正月，以崔仁师为中书侍郎，参知机务。 

　　仆射始带同中书门下 
　　唐太宗贞观二十三年，高宗嗣位。至七月，以李勣为尚书右仆射，同中书门下三品。 

　　参知政事 
　　唐高宗显庆四年五月，以兵部尚书任雅相，度支尚书卢承庆并参知政事。 

　　平章事 
　　唐高宗永淳二年四月，上谓参知政事崔知温曰：郭正一、魏待举等，历任尚浅，且令预闻政事，未可与卿等同名称。自是外司四品已下知政事者，遂以平章事为名。 

　　文昌台　鸾台　凤阁　左右肃政台 
　　唐则天光宅元年九月，改尚书省为文昌台，左右仆射为文昌左右相，吏部为天官，户部为地官，礼部为春官，兵部为夏官，刑部为秋官，工部为冬官，门下省为鸾台，中书省为凤阁，御史台为左肃政台，专知京师百官及监诸军旅，并承诏出使；更置右肃政台，专知诸州按察。 

　　鸾台侍郎　都台　麟台　控鹤 
　　唐则天垂拱元年二月，改黄门侍郎为鸾台侍郎，文昌都省为都台，秘书省为麟台，左右监门率府为控鹤禁卫率府。至神龙二年二月，诏并却依旧，依永淳已前官名。 

　　赐宰相生日器币 
　　晋少帝天福六年七月，赐宰臣冯道生辰器币。道辞以幼失父母，不记生日，坚让不受。生辰赐物始此也。 

　　前八司 
　　《唐志》云：吏、兵、礼部、考功、都省、御史台、中书、门下，谓之前八司，其余则曰后行。 

　　中书草制 
　　唐宪宗元和八年，罢朔方灵盐节度使王佖为右卫将军。凡将相出入，翰林草制，谓之白麻。至佖责罢，中书草制，因为例也。 

　　沙堤（长安） 

　　唐李肇《国史补》云：拜宰相礼绝班行，府县填路，自私第至于子城东，街名沙堤。 

　　火　城 
　　李肇《国史补》曰：宰相元日冬至立仗，太官皆备珂繖，列烛有五六百炬，谓之火城。宰相将至，则皆灭，以避宰相也。 

　　两省　四孔炙　宰相判官　屧脚　挞额裹头 
　　唐《卢氏杂说》云：谏议无事不入，宰相每遇入省，有厨食四孔炙。中书舍人，时谓宰相判官，宰相亲嫌，不拜知制诰为屧脚。又云：不由三省，直押中书舍人者，谓之挞额裹头。 

　　时政记 
　　唐则天长寿二年，姚璹奏，以为帝王谟训，不可暂无记述，若不宣自宰相，百官无从得书。乃表请仗下所言军国政要，宰相一人，专知撰录，号曰《时政记》，每日封送史馆。宰相之撰时政记，自璹始也。 

　　堂　老 
　　李肇《国史补》云：宰相呼为堂老。 

　　政事堂 
　　《唐志》云：旧制宰相常于门下省议事，谓之政事堂，故长孙无忌、房、魏辈，以他官兼政事者，皆云门下省事。弘道初，裴炎为中书令，执朝政，始移政事堂于中书省。 

　　内枢密使 
　　唐宣宗大中十一年七月，以飞龙使，宫闱局令王归长，守内侍省。内侍知省事，充内枢密使自此始也。 

　　崇政院 
　　梁太祖开平元年，以敬翔检校司空，改枢密院为崇政院，以翔知院事。 

　　废枢密院 
　　晋高祖天福四年四月，先是桑维翰免枢机之务，以刘处让代之，奏议多不称旨。俄而处让丁母忧，因以其印付中书，枢密院由是遂废。 

　　乞复置枢密院 
　　晋高祖天福七年六月崩，少帝登位，至其年七月，宰臣冯道等表请复置枢密院。初高祖之事后唐也，睹安重诲秉政，赏罚由己，常恶之。及即位，锐意废罢，一委中书。至是道等倦繁剧，乞置不允。 

　　●近事会元卷二 

　　学士　弘文馆　丽正殿　集贤殿　北门　翰林待诏　翰林供奉　翰林学士 
　　《翰林志》云：唐高祖武德初，在秦府文学馆，擢杜如晦等十八人，皆以本官兼学士，学士自此始也。分三番更直，宿阁下，时谓之登瀛洲。太宗贞观初，置弘文馆学士，政余引入讲论。明皇置丽正殿学士，后改为集贤殿书院学士，亦草书诏。后来翰林草书诏，置学士，集贤书诏乃罢。初，国朝修梁、陈旧事，有中书舍人六员，专掌制诰，虽曰禁省，亦非密切。故温大雅、魏徵等辈，时召草制，未有名号。又乾封中，始置北门学士。睿宗朝，初改为翰林待诏，又改为翰林供奉。至开元二十六年，乃为学士，别建学士院于翰林之南。李白、韩翊辈，在旧翰林院，虽有其名，不职其事。德宗朝，北翰林始兼学士之名。 

　　大学士 
　　唐中宗景龙二年四月，修文馆增置大学士四员，学士八员，直学士十二员。 

　　翰林院承旨 
　　《唐志》：天子在大明宫，其院左右银台门内也；在兴庆宫，其院在金明门内也；西内院在显福门也。若在东都华清宫，皆有待诏之所。其待诏者，有词学经术，合炼僧道卜祝术艺书奕，各别院以廪之，日晚而退。其所重者词学。武德贞观时，有温大雅、魏徵辈；永徽后，有许敬宗等，皆召入禁中驱使，未有名目。乾封中，刘祎之等以文词召入待诏，常于北门候进止，谓之北门学士。天后时，苏味道辈皆待诏禁中。中宗时，上官昭仪独当书诏之任。睿宗时，薛稷辈又当此任。玄宗时，张说等书诏，谓之翰林待诏。王者建极，一日万机，中外表疏批答，或诏从中出；宸翰所挥，亦资其检讨，谓之视草。故常设当代四人，以备顾问。肃宗至德已后，天下用兵制诏，皆从中出，于是择人，命曰翰林学士。充选者文士，入禁中，亦如中书舍人例，置学士六人，内择年深德重者一人为承旨，盖以独承密命故也。德宗好文，尤难其选。贞观已后，为学士承旨多至宰相。 

　　乞废翰林学士 
　　唐德宗贞元初，召吴通元充翰林学士，与陆贽俱为上知，时相嫌恨。贽性褊急，屡于上前短通元，又言平时工艺书画之徒。待诏翰林，本无学士，只自肃宗至德后，天子召集贤学士，于禁中草书诏，因在翰林院待进止，遂以名。奔播之时，道路或预除改，权令草制。今四方无事，制书分职宜归中书舍人，学士之名，理须停寝。贽以通元援引朋党，禁中叶力排己，故欲废之。德宗不许。 

　　花砖　八砖学士 
　　《翰林志》云：学士院北厅，有花砖道，冬中以日影及砖，为入直之候。李程性懒，好晚入，常过八砖，乃至众呼为八砖学士。 

　　铃　索 
　　《翰林志》云：学士院南北厅外，各有铃索，人不敢辄入也。 

　　官诰沿革　命妇官诰用金花纸 
　　李愚《翰林旧规》云：旧例宰相使相官，用五色背绫金花纸，节帅白绫金花纸，命妇即金花绫纸。唐昭宗乾宁二年十月，李鋋自黔南节度授京兆尹，两度咨报中书，使白绫纸也。 

　　四　禁 
　　《翰林志》云：命书起草，其禁有四：一曰漏泄，二曰稽缓，三曰遗失，四曰忘误。所以重王命也。 

　　书诏印 
　　唐宪宗元和初，置书诏印，翰林学士院主之。 

　　制名　白麻　白麻不使印　双日起草 
　　《翰林志》云：凡赦书德音，立后建储，行诛讨，拜免三公、宰相，命将曰制，并使白麻纸，不使印也。双日起草，只日宣，机务急速亦双日。 

　　书诏名　白藤纸　黄麻纸　青藤纸　五色 
　　《翰林志》云：凡赐与徵召、宣索处分曰诏，使白藤纸；凡慰抚军旅曰书，使黄麻纸，并使印也；道场荐告词文，使青藤纸朱字，谓之青词；凡诸陵荐告上表、内道场叹道文，并使白麻纸。凡将相告身，用金花五色绫纸，其次小番用五色麻纸，并不使印。 

　　改年为载 
　　唐明皇天宝三年正月，改年为载。 

　　浴堂　金銮坡 
　　唐德宗雅尚文学，学士辈又常诏对浴堂门，移院于金銮坡，对御起草赋诗。 

　　内　相 
　　唐德宗贞元十一年，虽有宰相，而谋猷参决，多出于翰林学士陆贽，时人目曰内相。 

　　私　臣 
　　贞元十一年，翰林学士陆贽曰：学士乃私臣，元宗初令待诏，唱和文章而已。物议是之。 

　　儤　直 
　　《翰林志》云：初入学士，当直之数外，更有儤直，各有等第数目。 

　　小三昧大三昧 
　　《翰林志》云：学士每下直出门，相谑谓之小三昧；出银台门乘马，谓之大三昧。如佛之去缠缚而自在也。 

　　内翰入院班次 
　　后唐明宗天成三年八月，诏翰林学士，依入院先后为班次，唯承旨必居班首。 

　　后废翰林学士院 
　　晋高祖天福五年八月，废翰林学士院，并归中书舍人。 

　　端明殿学士 
　　后唐明宗天成元年五月，以冯道、赵凤，并充端明殿学士。学士之始命也。 

　　紫薇省　黄门省 
　　唐明皇开元元年十二月，改尚书左右仆射为左右丞相，中书省为紫薇省，门下省为黄门省。 

　　改官名数　司马　长史　中台　西台 
　　唐高祖武德三年三月，改纳言为侍中，内史令为中书令，给事郎为给事中，内史省为中书省。太宗贞观二十三年六月，改民部尚书为户部尚书。七月，改治书御史为御史中丞，改诸州治中为司马，别驾为长史，治礼郎为奉礼郎。高宗显庆元年，改户部为度支。龙朔二年，改尚书省为中台，中书省为西台，仆射为主政，左右丞为肃机，左右郎中为承务，吏部为司列，主爵为司封，考功为司绩，礼部为司礼，祠部为司禋，膳部为司膳，主客为司蕃，户部为司元，度支为司度，仓部为司仓，金部为司珍，兵部为司戎，职方为司城，驾部为司舆，库部为司库，刑部为司刑，都官为司仆，比部为司计，工部为司平，屯田为司田，虞部为司虞，水部为司川，尚书为太常伯，侍郎为少常伯，郎中为大夫，侍中为左相，黄门侍郎为东台侍郎，给事为中台舍人，散骑常侍为左右侍监，谏议大夫为正谏大夫，中书令为右相，侍郎为西台侍郎，舍人为西台舍人，秘书省为兰台，监为太史，以少监为侍郎，丞为大夫，著作郎为司文郎，太史令为秘书阁郎中，御史台为宪台，御史大夫为大司宪，御史中丞为司宪大夫，殿中省为中御府，监为太监，丞为大夫，内侍监为内侍省，太常为奉常，光禄为司宰，卫尉为司卫，宗正为司宗，太仆为司驭，大理为详刑，鸿胪为司文，司农为司稼，太府为外府，少府监为内府监，将作监为缮工监，国子监为司成馆，博士为宣业，都水监为司津监，洗马为司经大夫，家令寺为宫府寺。至咸亨元年十二月，诏新改官名，并仰依旧。 

　　文武部等级依旧 
　　唐明皇天宝十一载正月，改吏部为文部，兵部为武部。至肃宗至德二年十二月，敕并依旧。 

　　殿中省 
　　《唐志》云：炀帝改殿中局为殿内省，唐高祖武德中改为殿中省，龙朔改为中御府，咸亨复改为殿中省。 

　　秘书省 
　　《唐志》云：隶中书之下，汉代藏书之所，有延英阁，广内石渠之藏。又御史中丞，在殿内掌兰台秘书图籍。后汉延熹二年，始置监，属太常寺，掌禁中图书秘文，后并入中书。至晋惠帝，则置秘书寺，掌中外二阁图书。梁又改寺为省，龙朔改为兰台，光宅改为麟台。神龙中复为秘书省也。有二局：一曰著作，一曰太史。 

　　阁老　曹长　院长 
　　唐李肇《国史补》云：两省相呼为阁老，尚书丞郎相呼为曹长，员外郎、御史、拾遗相呼为院长。 

　　谏官兼馆职 
　　后唐明宗长兴四年七月，李愚奏，以著作郎尹拙为左拾遗。直史馆谏官兼馆职，自拙始也。 

　　把麻团句 
　　唐《嘉话录》云：通事舍人宣诏，旧例拾遗团句把麻者，盖谒者不知书，多失句读，故用拾遗低声摘句以助之。及吕温为拾遗，被唤把麻不肯去，遂成故事。拾遗不把麻，自吕始也。 

　　螭头下记言事 
　　唐文宗太和九年十二月，敕左右省起居，赍笔研及纸，于螭头下记言事。 

　　参酌院 
　　唐穆宗长庆初，以刑法太重，每有司断大狱，又令给事中、中书舍人，参酌出入之。百司呼为参酌院。 

　　台谏憎爱 
　　唐李肇《国史补》云：谏院以章疏之故，忧患略同，台中则纠举，省中多士，旨趣不一。故言遗补相惜，御史相憎，郎中相轻。 

　　诸使职 
　　唐李肇《国史补》云：开元已前，于外则命使臣，否则止。自置八节度、十采访，始有坐而为使者。其后名号益广，于是有为使则重，为官则轻。故天宝末，有佩印至三十者。大历中请俸，有至千贯者。今在朝，太清宫、太微宫、度支盐铁、转知苑、闲厩、左右巡察、监察馆驿等使、监仓、监库、左右街；外任则节度、观察、诸军押番、防御、团练、经略、镇边、招讨、榷盐、水陆运、营田、给纳、监牧、长春宫；有时而置者，则大礼、礼仪、会盟、删定、三司、黜陟、巡抚、宣慰、推覆、礼会册、立吊、祭供军粮料、和籴；以其大略，经置而废者不录。官内外悉谓之使，旧为权臣所馆，州县所理，今属中人者有之。 

　　省眼　南省舍人　振行　比盘　都公 
　　唐李肇《国史补》云：旧说吏部为省眼，礼部为南省舍人，考功度支为振行，比部得廊下食，以饭从者号比盘，二十四曹呼左右司为都公。 

　　拗项桥（长安） 

　　唐《因话录》云：尚书省东南阳通衢，有小桥，相目为拗项桥，言侍御史及殿中久次者，至此必拗项西望南宫也。 

　　冰　厅 
　　《因话录》云：时呼祠为冰（去声）厅，言其清且冷也。 

　　御史　七贵 
　　李肇《国史补》云：御史故事，大朝会则押班，常参则殿中分班，入阁则侍御史监奏，盖含元殿最远，用八品宣政，其次用七品，紫宸最近，用六品。殿中得立花砖，绿衣用紫案褥之类，号为七贵。 

　　御史哄堂 
　　李肇《国史补》云：凡御史上台，绝言笑。有不可忍，杂端大笑，合坐皆笑，谓之哄堂，哄堂不罚。 

　　御史台门北开 
　　唐《谈宾录》云：御史台门北开，盖取其肃杀就阴之义，故京台门北开矣。按北都故事云，御史台在宫城西南，其门北开；又故城御史台亦北开。龙朔中置桂坊，为东朝宪府，门亦北开。然北都御史台门南开，当时创造者，不经反于故事，同诸司，盖以权宜耶。此说御史台亦云尔。又北开者，或云此隋初移都之时，兵部尚书李圆通，兼御史大夫，欲向省便之，故开此门也。 

　　五　院 
　　唐《尚书故实》：御史台，移自大夫已下至监察，谓之五院也。 

　　御史里行 
　　唐太宗贞观中，马周以布衣直门下省，太宗命就监察御史里行，俄拜监察御史。里行始此。 

　　御史中丞 
　　唐太宗贞观中，二十三年七月，改治书为御史中丞。 

　　宰相病坊　给舍病坊　监察御史病坊 
　　唐《两京记》：时以秘监为宰相病坊，少监为给事中、中书舍人、病坊，秘书丞及著作佐郎为监察御史病坊。言从职不任繁剧者，当改入此省。然其职在图史，非复喧卑，故凡好古君子，厌趋竞者，亦求为之。 

　　六军将军兼大夫 
　　唐代宗宝应元年，授王仲升为右羽林将军，兼御史大夫。六将军兼大夫，自此始也。 

　　郎中员外郎授刺史 
　　唐代宗永泰二年四月，诏尚书省郎中授中州刺史，员外郎授下州刺史。 

　　内允　内史舍人 
　　唐高宗永徽二年九月，改太子中允为内允，中书舍人为内史舍人。 

　　太子宾客 
　　唐高宗显庆元年正月，以许敬宗为太子宾客，宾客始有也。 

　　十使巡察 
　　唐中宗景龙三年八月，遣十使巡察天下。 

　　司　封 
　　唐明皇开元二十四年九月，改尚书主爵为司封。 

　　大理评事 
　　唐太宗贞观二十二年十二月，大理寺置评事。 

　　殿前承旨改为殿直　密院承旨改为承宣 
　　晋高祖天福五年四月，诏以承旨名职严重，除翰林承旨外，殿前承旨改为殿直，密院承旨改为承宣。 

　　司天台 
　　唐睿宗景云二年，自汉浑仪监，改为太史监，复为太史局。乾元二年三月十九日，敕改太史监为司天台。 

　　州别驾 
　　唐高宗永淳元年七月置。 

　　员外判试检校 
　　《唐志》云：自则天中宗后，始有之，皆不佩鱼。 

　　同正员 
　　唐高宗永徽四年八月，尚药奉御蒋孝璋，员外特置，仍同正员。员外同正员，自蒋始也。 

　　医　学 
　　唐太宗贞观三年九月，诸州置医学。 

　　医博士 
　　唐明皇开元十一年九月，天下诸州，各置医博士一人。 

　　致仕给半禄料 
　　唐德宗贞元五年四月，以太子太师萧昕为工部尚书，致仕给半禄料，永为长式。初致仕官，只给半禄无料，上加之。待老臣给半料，自昕始也。 

　　授官举人自代 
　　唐德宗建中元年正月，诏常参官及诸道节帅已下，至大理评事等，授讫三日，于四方馆上表，让一人自代，其外官委长吏附送表，至中书门下。每官阙，以举多者授之。 

　　食实封 
　　唐明皇开元十年十一月，敕中书门下共食实封三百户，自源乾曜、张嘉贞始也。 

　　致仕官在本品上 
　　唐太宗贞观二年九月，诏内外文武官，年老致仕，抗表去职者，参朝之官，宜在本品之上。 

　　待漏院 
　　唐宪宗元和二年六月，始置百官待漏院于建福门外。 

　　笼街喝道 
　　唐文宗太和二年，舒元褒上疏云：元和长庆中，中丞行李，不过半坊，今乃远至两坊，谓之笼街喝道。但以崇高自大，不思僭拟之嫌。 

　　斜　封 
　　唐睿宗景云元年八月，以中宗时官爵逾滥，因依妃主墨敕而授官者，时谓斜封，禁之。 

　　天策上将 
　　唐高祖武德四年十月，高祖以古旧官不称秦王殊功，乃别表徽号，加天刺上将。 

　　节将封王 
　　唐明皇天宝九载五月，封安禄山为东平郡王。节将封王，自此始也。 

　　使　相 
　　唐明皇天宝十五载六月，授崔圆中书侍郎，同中书门下平章事，蜀郡长史，剑南节度如故。使相始此。 

　　骠骑大将军 
　　唐高宗显庆七年九月，初置骠骑大将军，官为从一品。 

　　观军容使 
　　唐肃宗至德中，令鱼朝恩监军事，九节度讨安庆绪于相州。郭子仪、李光弼，名齐功敌，不立统帅，以鱼朝恩为观军容宣慰处置使。观军容之名，自朝恩始也。 

　　元帅　副元帅 
　　《唐志》：天宝中安史之乱，肃宗讨贼，以广平王为天下兵马元帅，即代宗也。又以郭子仪、李光弼，随其方面副之，号副元帅。代宗即位，又以雍王为之，即德宗也。自后不置。至昭宗以晖王为之，即哀帝也。 

　　都　统 
　　唐肃宗乾元中置之，或总五道，至上元末省。至宣宗大中之后，讨徐州，以康成训；讨黄巢，以荆南王铎，皆号为都统。 

　　招讨使 
　　唐德宗贞元末置之，其后随用兵权置，兵罢则停之。 

　　防御使　团练使　守捉使　幕副 
　　唐肃宗至德后，中原置节度使。又大都要害之地，置防御使，治军事，刺史兼之，不赐旌节。至上元后，改防御使为团练守捉使，又与团练使，兼置防御使名。前使各有副使判官，皆天宝后置。《唐志》曰：亲王总戎曰元帅，文武总统曰总管，以奉使言之，则曰节度使。若大使旌节，置木契以行。元宗天宝中，缘边御戎之地，置八节度使，受命之日，赐之旌节，谓之节度使，得以专制军事，行则建节封纛。外任之重，无逾此焉。有副使一人，行军司马一人，判官二人，掌书记一人，参谋无员数，皆天宝后置之。中原则无，塞上有也。 

　　神策军　宦官主兵 
　　唐昭宗天复三年，宰相崔允奏曰：高祖太宗承平时，无内官与军旅，自天宝已后，宦官寝盛，贞元、元和，分羽林卫为左右神策军，以便卫从，令宦官主之，唯以二千人为定制。自是参掌机密，遂至内务百司，皆归宦者，上下弥缝，共为不法。 

　　都部署 
　　后唐末清泰三年五月三日，夔州张景达，落副总管，充西北番马步都部署，始此也。 

　　刺史治军　军镇名节度额　观察 
　　《唐志》曰：肃宗至德之后，中原用兵，刺史皆治戎军，遂有防御团练制置之名。要冲大郡，皆有节度之额，寇盗息，则易以观察之号也。 

　　观察使奏刺史 
　　唐文宗太和三年十一月，赦文，刺史分忧，得以专达，事有违法，观察使然后奏闻。 

　　左右千牛 
　　唐高宗显庆五年三月，始有左右千牛。 

　　●近事会元卷三 

　　雁子军 
　　唐昭宗景福元年，朱瑄叛于兖、郓，募勇士数百，黥双雁于颊，立为雁子都。时朱全忠闻之，亦选数百人，号为落雁都，署朱汉宾为军使，故人呼朱落雁。 

　　夹　寨 
　　梁太祖开平四年五月，发山东民，馈粮于潞州，以敌后唐，数为唐将周德威掩袭，运路颇艰，乃于东山口筑道，连接为栅，以通饷道。自是梁军保之，谓之夹寨。 

　　破夹寨 
　　梁太祖开平四年，乃唐天祐五年也。盖后唐不改年号，庄宗率亲军抵寨城，以李嗣源、李存璋、王霸进军，斫烧夹寨为道。嗣源坏夹寨，梁军投戈南奔。 

　　舂磨寨 
　　唐僖宗广明三年六月，黄巢与秦宗权合，纵兵掠陈、许、蔡人，并骨为食，谓之春磨寨，盖碎骨也。 

　　殿前诸班 
　　周世宗显德元年，自高平之役，睹诸军未甚严整，遂有退志。至其年十月，命本朝太宗皇帝，一概拣骁健者，署为殿前诸班，遂有散员指挥、内殿直、散都头、铁骑、控鹤之号，汰去老弱者。 

　　兵丁指挥为一军 
　　唐明宗长兴三年三月，以神捷、神威、广捷诸军，左右羽林军，分四十指挥，每十指挥为一军，置都指挥使一员。 

　　大将受命 
　　《唐志》云：大将出军征讨，皆告庙受钺，辞齐太公庙讫，不宿于家。 

　　姑息戎臣 
　　唐穆宗驭军，未得其要。常云：宜姑息戎臣。即位之后，至长庆，诏军士死王事，三周年不得停衣粮，先于恒州留使钱内，每贯割二百文助军。初倾府库给赏，戎行所获，人至钜万，非时赐与，不可胜纪。故军旅益骄，法令益弛，战则不克，而国危也。 

　　监军有印 
　　唐德宗贞元十一年五月，铸河东监军印，自王定远始也。 

　　武官不得转文官 
　　唐僖宗广明元年六月，诏令今后武官不得转文官，所冀辕轮各适其用，其内司不在此限。 

　　南郊赏给 
　　唐德宗贞元六年十一月，内南郊礼毕，宣赦后立仗，将士及诸州共赐十八万端匹。南郊赏给始此。 

　　出兵名数　赞军定制 
　　《唐志》云：凡将帅出行，兵满一万人已上，置长史、司马、仓、兵、胄三参军；五千人已上，减司马。诸军各置使一人，五千人已下各置副使一人，一万人已上置营田副使一人，每军各有仓、兵、胄三参军。其横海、高阳、唐兴、恒阳、北平等五军，皆本州刺史为使。凡镇皆有使一人，副使一人；一万人以上置司马、兵、仓、胄三参军；五千人以下减司马。凡诸军镇，每五百人置押官一人，千人置总管一人。凡诸军镇，使副已上四年一替，总管已下二年一替，押官随军替。 

　　百官罢廊食　入阁赐食 
　　后唐明宗天成初，以乱离之前，常参官每日朝退，赐食廊下，谓之廊食。自乾符后，经费不足，无每日之赐，至是遇入阁即赐。 

　　八　馆 
　　后唐明宗天成四年四月，司业张溥请复旧八馆，以广生徒。按《六典》，监有文学、国子、太学、四门、律学、书学，溥言谬矣。 

　　圣节献物及天下赐宴 
　　唐明皇开元十七年八月五日，上生辰，宴百僚于花萼楼。百僚表请，以八月五日为千秋节，王公已下献镜及承露囊，天下诸州咸令宴乐休假三日，仍编于令。 

　　圣节赐宴素食 
　　唐文宗开成四年八月，诏庆成节朕之生辰，天下赐宴，庶同欢泰。不欲屠宰，非信尚空门，恐中外臣庶，不谕朕意，广置斋筵，自今宴会蔬食，任陈脯醢。 

　　罢元会 
　　唐德宗贞元二年正月，罢元会，为岁饥也。又贞元十八年正月朔，以大雪，罢元会。又宪宗元和十一年正月朔，不受元会，以宿师于野也。 

　　休假追游为乐 
　　唐明皇开元二十五年，诏旬节休假，并不须入曹司，任追胜为乐。 

　　烧　尾 
　　唐中宗景龙三年，苏瓌除右仆射。旧例，公卿大臣初拜官，皆许献食，名曰烧尾。宗晋卿谓瓌曰：何不烧尾？瓌奏中宗曰：今粒食踊贵，百姓不足，臣不称职，所以不敢烧尾。 

　　南曹检核 
　　《唐志》云：员外郎一人，掌判南曹，谓在铨曹之南也。每岁选人考课，必由之核其实，乃上三铨，进申署焉。 

　　小铨　小选 
　　《唐志》云：内外官吏，则有假宁之节，行李之命，簿书景迹，功赏殿最，具员俱为员外。分掌之，郎中一人，掌小铨，亦分为九品，通谓之行署，以其在九流之外，故曰流外铨，亦曰小选。其较试铨注，与流内铨略同也。 

　　雕印《周》《仪》二礼《公》《谷》二传 
　　汉隐帝乾祐二年五月，于国子监置也。 

　　修《唐书》成 
　　晋少帝开运二年六月，监国史刘昫、张远等，修《唐书》二百三卷上之。 

　　罪发解官员 
　　后唐明宗长兴三年，诏选人文解不合式罪，发解官员。 

　　九经印板 
　　后唐明宗长兴三年二月，中书奏乞依石经文字，刊九经书印版，从之。 

　　三铨为一铨 
　　后唐明宗天成四年十月，并吏部三铨为一铨也。 

　　置南曹 
　　唐文宗开成二年六月，吏部奏长定选格，请加置南曹郎中一人，别置印一面，从之。 

　　三传三史科 
　　唐穆宗长庆三年三月，礼部奏请置三传三礼科，从之。 

　　墨　义 
　　唐德宗贞元二年十二月，礼部举人试罢口义，试墨义十条。 

　　通　典 
　　唐德宗贞元十七年，淮南节度使杜祐进《通典》，凡九门，二百卷。 

　　帖　经 
　　唐明皇开元二十五年三月，敕令后明经帖十通。五品已上，口问大义十条，取通；六品已上，仍答时务策三道，取粗有文理者；及进士停帖小经，宜准明经例，试大经十道，通四，然后从试杂文及策讫，送中书门下详覆。 

　　两都罢贡举 
　　唐代宗永泰十年，罢两都贡举，皆集上都。 

　　两都举选 
　　唐代宗宝应二年七月，杨绾知东京选，贾至知东都举。两都分举选，自此始也。 

　　制举诗赋 
　　唐明皇天宝十三载八月，上御勤政楼，试四科制举人，策外加诗赋各一首，自此始也。 

　　不充乡贡 
　　唐明皇天宝十二载七月，诏举人不得充乡贡，皆补学生。 

　　四部书 
　　唐明皇开元盛时，有四部诸库书，谓甲、乙、丙、丁之次。 

　　礼部掌举人 
　　唐明皇开元二十四年三月，始移考功贡举，遣礼部侍郎掌之。 

　　开元礼 
　　唐明皇开元十四年五月，进集贤院学士萧嵩，始奏起居舍人王仲邱，撰成百十五卷，名《大唐开元礼》。二十年九月，颁所司行用。 

　　明经加帖　进士试杂文 
　　唐高宗时，侍御史刘思立，迁考功员外郎，始奏请明经加帖，进士试杂文，自思立始也。 

　　国子监 
　　唐高宗龙朔二年正月，初置国子监也。 

　　颁《五经正义》于天下 
　　唐高宗永徽四年三月，颁孔颖达《五经正义》于天下。 

　　重撰《晋书》 
　　唐太宗贞观十八年，诏房乔、禇遂良重撰《晋书》。于是奏许敬宗、来济、陆元仕、刘子翼、令狐法、李义府、薛元超、上官仪，八人分撰，以臧荣绪书为诸晋书主。参考诸家甚详，然多浮艳细碎，为学者所讥。唯李淳风《天文》之类最佳。太宗自著宣、武二帝及陆机、王羲之四论，遂总题曰《御撰》，凡一百三十卷。 

　　周公孔子庙 
　　唐高祖武德二年六月，令国子监学，立周公孔子庙，四时致祭。 

　　选部高等　蓝罗 
　　唐高祖、太宗，武德、贞观初，因隋制以吏部典选后，人滋多判目近浅，乃采经籍古义、僻书隐言以试之。唯恐选人之知，通者谓之高等，弱者谓之蓝罗。 

　　赐诸道公用粮草 
　　周世祖显德六年二月，诏赐诸道公用粮草有差。 

　　税有省耗 
　　汉隐帝乾祐三年十一月，平章事王章，与郭威、杨邠等，聚敛太过，时论非之。时下令，民税每斛别输二升，名曰省耗，百姓苦之。 

　　估折支 
　　汉隐帝乾祐三年，中宰臣王章与杨邠，不善儒士，郡官月俸，皆以不甚资用者给之，名曰杂闲物，仍命高价估定，旋又加之曰抬估，尚未满其意，时更增之。 

　　转运判官 
　　后唐庄宗同光二年，以刘审交为马绍宏下，转运判官始此。 

　　添蚕盐钱增麴价 
　　后唐末清泰二年正月，三司奏增添也。 

　　发运判官 
　　晋高祖天福六年十二月，两浙钱元瓘卒，史云：元瓘起家，先为盐铁发运判官也。 

　　三司使 
　　后唐明宗长兴元年八月，始以许州节度使张延朗，为兵部尚书，充三司使也。 

　　借京城富商钱 
　　唐德宗建中三年四月，太常博士韦都宾、陈京，以军兴庸调不足，请借京城富商钱，大率每商留万贯，余并入官，不过一二十大富，则国用济矣。诰下大索京城，才得八十万贯。又少尹韦祯，巧法索之，止及二百万贯。时判度支杜祐曰：今用月费一百余万贯，若获五百万贯，才可支给也。 

　　盐铁兼转运使 
　　唐代宗宝应元年，以刘晏为户部侍郎、京兆尹、度支盐铁转运使。盐铁转运，自晏始也。 

　　乡里邻保坊村 
　　唐高祖武德七年令云：百户为里，五里为乡，四家为邻，五家为保。在邑居者为坊，在田野者为村。 

　　诸道节帅进奉 
　　《唐志》云：德宗兴元初，克复京师后，府藏尽虚，诸道初有进奉，以资经费，复时有宣索。其后诸贼既平，朝廷无事，常赋之外，进奉不息。韦皋剑南有日进，李兼江南有月进，杜亚杨州、刘赞宣州、王纬、李锜浙西，皆竞为进奉，以固恩泽。贡入之奏皆曰，臣于正税外方圆，亦曰羡余。节度使或托密旨，乘此盗贸官物，诸道有谪罚官吏，入其财者，减刻禄廪；通津达道者税之，莳蔬艺果者税之，死亡者税之；节度观察交代，或先期税入，以为进奉。然十无其二三耳，其余没入。此节度使进奉始也。 

　　刺史进奉 
　　《唐志》曰：德宗兴元初，裴肃为常州刺史，乃鬻货薪炭，案牍百贾之上，皆亲剂焉，余又进奉。无几，迁浙东观察使。天下刺史进奉，自肃始也。 

　　判官进奉 
　　唐德宗兴元初，宣州刘赞死，判官严绶，倾军府资用进奉，俄拜刑部员外郎。天下判官进奉，自绶始也。 

　　扬掷米运 
　　《唐志》云：明皇开元初，每运米至京，或砂砾糠粃，杂乎其间，诏使扬掷较其虚实。扬掷之名，自此始也。 

　　捉官本钱收利 
　　唐明皇开元十八年，先是高户捉官本钱，后御史大夫李朝隐，奏请薄税百姓一年税钱充之，依旧令高户及典正等，捉月收利，借官人税钱。 

　　税竹木茶漆及常平事 
　　唐代宗永泰四年，度支侍郎赵赞，议常平事，竹木茶漆尽税之。税茶之说，肇于此矣。 

　　税茶法 
　　唐德宗贞元九年，户部侍郎张滂，立税茶法，曰诸于出茶州县及茶山外，商人要路，委申定三等时估，每十税一。 

　　移茶种植 
　　唐文宗太和元年，王涯请使茶山之人，移茶树就官场中栽之，摘茶叶于场中造之。旧有贮积，皆使焚弃，天下怨之。 

　　茶法坏 
　　唐文宗太和九年，王涯诛后，令狐楚以户部尚书右仆射主之。以是年茶法大坏，奏请付州县，而入其租于户部，人人悦之。 

　　复旧茶法 
　　唐文宗开成元年，李石以中书侍郎，判收茶法，复开元之制。 

　　税间架算除陌 
　　唐德宗时，赵赞请税间架，算除陌。其法屋二价为间，上等价每间出钱二千，中等一千，下等五百；或贫无他财，独守故业，坐多屋出算者，动数十万，人不胜其苦。匿一间者杖六十，告者赏钱五十贯，取于其家。除陌法，公私贸易，一贯旧算二十，加等算为五十，给与他物或两相易者，约直为率算之。市牙各给印纸，人买卖，随署记，翌日合算之。有交易了用牙者，给其私簿，无私簿者，投状自夺。其有隐钱，百者没入二千，杖六十，告者十千，取其家资。法既行，而主人市牙，得专其柄，率多隐盗，公私所入，曾不得半。怨声喧然，至兴元元年正月放罢。（已下失折纳賖粜一条） 

　　琼林大盈库 
　　唐德宗兴元元年，贼泚平复，府库空虚。后诸藩供奉继至，乃奉天行在，贮官物于廊下，题名曰琼林大盈库。陆贽谏曰：琼林大盈，自古悉无其制，传之耆旧之说，皆云创自开元。贡臣贪权，饰巧求媚，乃言郡邑贡赋所用，盍各区分，税赋当委于有司，以给经用，贡献宜归于天子，以奉私求。明皇悦之，新是二库，荡心侈欲，祸萌于滋。 

　　开元通宝钱 
　　唐高祖武德四年铸，其文乃欧阳询书也。 

　　●近事会元卷四 

　　霓裳羽衣曲 
　　唐《野史》云：明皇开元中，道人叶法善，引上入月宫。时秋，上苦凄冷，不能久留，回于天半，尚闻仙乐。及归，但记其半曲，遂笛中写之。会西京都督杨敬述，进《婆罗门曲》，与其声调相符，遂以月中所闻，为之散序，因敬述所进为曲身，名《霓裳羽衣曲》也。又《杨妃外传》云：天宝四载七月，于凤凰园，册女道士杨氏为贵妃。进见之日，奏《霓裳羽衣曲》，注云，明皇三乡望女几山所作也。又引刘禹锡诗云：“三乡陌上望仙山，归作《霓裳羽衣曲》。”又《小说》云：术士罗公远，导明皇入月宫，闻之尤甚怪诞，不足为证。上交尝闻，明皇洞晓音律，必欲神其曲，谓得于天上也。或梦寐所成，亦非异事。若云形体升天，殆欺人也；女几回而作，近之矣。今又按《乐苑》云：《霓裳羽衣曲》，开元西凉府节度使杨敬述进，在越调中。又《乐苑》云：《婆罗门曲》改《霓裳羽衣曲》，入大乞食调。今之大食、越调，声相近，唯高一均，是二调俱可行之，皆属商也。《婆罗门曲》，大乞食调、越调双调，今时乐工，尽知之，其散序不复闻焉。近年乐工穿凿，不明越与大食，俱属商声，但见胡曲有仲吕商，即林钟商也，便就其调，草为八拍。曲破殊无和会，谅其曲必大也。自唐宪宗时，犹奏此曲，今不传者，有以巢贼之后泯然也。无如白居易歌诗可证耳。白诗云：“开元遗曲自凄凉，况近秋天调见商。”又《和元稹诗》云：“我昔元和侍宪皇，曾陪内宴入昭阳。千歌万舞不可数，就中最爱《霓裳舞》。舞时寒食秋风天，玉勾栏下香案前。案前舞者颜如玉，不著人间俗衣服。虹霓霞帔步摇冠，花钿璎累佩珊珊。娉婷似不任罗绮，愿听乐悬行复止。磬箫筝笛竞相搀，击擫吹弹声迤逦。（《法曲》之初，众乐不齐，唯金石丝竹，次第声发，《霓裳》序初亦如此。）《散序》六奏未动衣，（《散序》六遍无拍，故不舞之。《野史》云，此是明皇所得之声，分为六序也。）阳台宿云慵不飞。《中序》擘裂初入拍，秋竹竿裂春冰拆。（《中序》初有拍，亦名《拍序》，此后乃进《婆罗门曲》也。）飘然转旋回雪轻，嫣然纵送游龙惊。烟娥敛略不胜态，风袖低昂如有情。上元点鬟招萼绿，王母挥袖别飞琼。繁音急节十二遍，跳珠撼玉何铿铮。（十二遍而终。）翔鸾舞了却收趐，唳鹤曲终长引声。（凡曲将终，皆声拍促速，惟《霓裳》之末，长引一声也。）君不见我歌云，惊破《霓裳羽衣曲》。又不见我诗云，曲爱《霓裳》未拍时。由来能事皆有主，杨氏创声君造谱。”（杨氏谓敬述创歌，今微之寄谱与乐天也。） 

　　胡渭州　伊州 
　　《乐谱录》云：唐明皇天宝中，西凉节度使盖嘉运进。 

　　凉州　新凉州 
　　唐明皇开元六年，西凉州都督郭知运进。又有《新凉州》，并在宫调上宫。窃详七宫有《八凉州》，内正宫别有《小凉州》，亦曰《碎宫凉州》，其慢遍中来七宫凉州中美声，聚而为之。此有似《新凉州》也。又《郑棨传信记》云：初郭知运进此曲，上召诸王便殿听之，曲终，宁王不乐，对曰：此曲虽佳，臣有间焉。夫音者，始于宫、商，成于角、徵、羽，莫不根袭于宫、商也。斯曲宫杂而少徵，商乱而加暴，宫君商臣也。宫不胜则君势卑，商有余则臣事僭。卑则逼下，僭则犯上，落于忽微，形于音声，播之于歌咏，见之于人事。臣恐有播越之祸，悖迫之患，莫不兆于斯曲也。上默然。后有安史之乱。 

　　西凉州曲 
　　唐《幽闲鼓吹》云：元载子名伯和，势倾中外。时闽帅寄乐伎十人，仅半岁无因得进，伺其门下弹琵琶人康昆仑，得通伯和，一试之，尽遗昆仑矣。先有和尚段善本者，自制《西凉州》，昆仑求之不与，至是以乐伎半赠之，乃肯传焉。今《道调凉州》是也。 

　　杨柳枝 
　　唐穆宗时，白居易《长庆集》云：“《杨柳枝》洛下小新声也，小伎有善歌者可听，故试之云。‘小伎携桃叶，新声蹋柳枝，口动樱桃破，鬟低翡翠垂。’”又《别柳枝诗》云：“两枝杨柳小楼中，袅娜多年伴醉翁。”上交按《抒情诗集》，述白居易有数伎，樊素善歌，小蛮善舞，尝为诗曰：“樱桃樊素口，杨柳小蛮腰。”居易年既高迈，小蛮方丰艳，因为《柳枝词》以托意曰：“一树春风万万枝，嫩于金色软于丝。永丰坊里东南角，尽日无人属阿谁。”及宣宗朝，国乐工唱是词，上问谁词，永丰在何处？左右对。遂因东使，命取永丰柳二枝，植于禁中。居易感上知名，又为一章，末句云：“定知今夜天文里，柳宿光中添两星。” 

　　中和乐 
　　唐德宗贞元十四年二月一日，中和节，以雨雪，改于二月七日。宴群臣，因奏上所制《中和乐》曲也。 

　　倾杯乐 
　　唐太宗贞观初内宴，长孙无忌造此曲。又《乐府杂录》云：唐宣宗善吹芦管，自制此曲，有数拍不均，上初捻管，令俳儿辛骨朏拍，不中其节，上瞋目顾之，朏忧一日而卒。上交详此二说，恐先者是宫调，后来宣宗转于他调制之也。又明皇开元中，亦用此曲，每日轮马三十匹舞之。 

　　道调子 
　　唐懿宗命乐工史敬约，吹芦管，初弄《道调》，上误谓曲拍之，敬约随其拍转成此曲，以隐其误也。 

　　康老子 
　　《乐府录》云：唐富人康老子，落托好与乐工游处，家计荡尽而卒。乐府嗟之，遂制此曲。 

　　离别难 
　　唐则天时，士人陷冤狱，有妻配入掖庭，其本夫善吹芦管，乃撰此曲，以寄哀情。始名《二郎神》，盖取良人行第也。畏人知，遂三易其名，亦曰《悲切子》，终号《怨回鹘》。 

　　如意娘 
　　《乐府杂录》云：唐则天撰之。 

　　君臣相遇乐 
　　《乐府录》云：唐明皇天宝中，命谭净眼等撰。 

　　雨淋铃 
　　《乐府杂录》云：唐明皇自蜀反正，乐人张野狐所制，亦曰《还京乐》。 

　　夜半乐 
　　《乐府杂录》云：唐明皇入平内难，正半夜，斩长乐门关，领兵入宫剪逆人，后造此曲。 

　　望江南 
　　《乐府杂录》云：始朱崖李太尉，镇浙西日，为亡妓谢秋娘所撰。本名《谢秋娘》，后改此名，亦曰《梦江南》。 

　　荔枝香 
　　唐《甘泽谣》云：天宝四载六月一日，明皇骊山驻跸，会贵妃诞辰，上命小部音声乐入《长生殿》奏新曲，未有名，会南海贡荔枝，因名其曲为《荔枝香》。 

　　奉圣乐曲 
　　唐《卢氏杂说》云：韦皋镇西川进之也。 

　　春莺啭 
　　《教坊录》云：唐高宗晓声律，因风叶鸟声，晨坐闻之，命乐工白鸣达写之，遂有此曲。凡箜篌大弦未尝鼓，唯作此曲，入鸟声即弹之，筝则移西柱向上，鸟声毕，入急复移如旧也。 

　　内教坊　云韶府 
　　唐高祖武德已来，置于禁中，以按习雅乐，以中官一人充使，则天改为云韶府，神龙中复为教坊。 

　　大唐雅乐 
　　唐太宗贞观二年，太常少卿祖孝孙，斟酌南北乐，考以古音，作为《大唐雅乐》，以十二律各顺其月，旋相为宫，制十二和之乐，合三十一曲、八十四调。 

　　改法曲为仙韶曲　仙韶院 
　　唐文宗开成三年，诏改《法曲》为《仙韶曲》，仍以伶官所居谓之仙韶院。 

　　左教坊　右教坊 
　　《教坊录》云：唐明皇开元末，西京右教坊在光宅坊，左教坊在延正坊。右善歌，左善舞，盖相习也。 

　　宜春院　十家　三国 
　　《教坊录》云：女妓入宜春院，谓之内人，亦曰前头人，谓在上前也。骨肉得居教坊，谓之内人家，有请俸，其得幸者，谓之十家。故郑嵎《津阳门》诗云“十家三国增光辉”是也。家虽多，亦以十家呼之。三国，谓秦、韩、虢、杨氏三夫人也。 

　　云韶院 
　　《教坊记》云：宜春人为戏，则以云韶添之。云韶为宫，盖辽柘枝达摩之属，谓之健舞。 

　　七德舞　破阵乐 
　　唐太宗贞观元年宴日，奏《秦王破阵》之曲。盖太宗在籓为秦王时，士庶军人，相与作之，被甲持戟象战事。上叹曰：岂意今日登于雅乐，朕虽以武功定天下，终以文德绥海内。遂令虞世南等改制歌词，更名《七德舞》，舞者至一百二十人。 

　　胡旋舞 
　　唐明皇天宝六载，安禄山为上所宠，加范阳节度使。先是康居国贡胡旋舞女，尔后安禄山与杨妃，俱言其艺传之者，不述舞态。上交按，白乐天歌词云：“胡旋舞，手应弦，足应鼓。弦一声，双袖舞。左右转，不知疲，千周万匝无己时。”又云：“胡旋女，出康居，徒劳东来万里余。中原自有能胡旋，斗妙争能尔不如。中有太真外禄山，二人最是能胡旋。禄山胡旋迷君眼，兵过黄河疑未反。太真胡旋感君心，死弃马嵬念更深。从兹地轴天维转，五十年来制不禁。” 

　　舞　马 
　　唐明皇开元中三宴日，诸乐戏外，有舞马三十疋，为《倾杯乐》曲，奋首鼓尾，纵横应节。又施三层宝床，乘马而上，抃转如飞。后安禄山亦将数匹而归，私习之。其后田承嗣代禄山，舞马尚存者，一旦于枥上闻鼓声，顿挫以舞之，厩人恶之，举彗以击焉。其马尚谓怒其未妍妙，因更奋击宛转，曲尽其态。厮役告承嗣，以为妖，遂戮之，而舞马绝。 

　　梨园弟子 
　　唐明皇开元二十年，以听政之暇，诏太常乐工弟子三百人，为丝竹之戏。音响齐发，有一声误，上必觉，为正之，号皇帝弟子，又云梨园弟子，以置近院于林苑之梨园也。 

　　坐部　立部 
　　唐高祖初登极后，燕享因隋旧制，用九部之乐，其后分为立、坐二部。 

　　雅歌杂胡夷音　法曲 
　　唐明皇开元二十五年，太常卿韦绦，令博士韦逌直、太乐尚冲、乐正沈元福、郊社令陈虔、申怀操等，铨叙前后所用乐章，为五奏，付太乐习之。时太常旧相传，有宫、商、角、徵、羽，宴乐五调，歌各一奏。绦又令元成，更相整比为七卷，又自开元已来，歌者杂用胡夷里巷之曲，其元成所集者，工人多不能晓，相传谓之《法曲》也。 

　　曲　破 
　　《唐传》载云：天宝乐章，多以边地为名，若《凉州》、《甘州》、《伊州》之类是焉。其曲之遍击声处，名《入破》，后其地尽为西番所没破，其兆也。 

　　羯　鼓 
　　唐《羯鼓录》云：此乐出外夷，以戎羯鼓故也。其音主太簇一均，在都昙鼓、答腊鼓之下，都昙状腰而小者，腊取楷鼓也。鸡楼鼓之上。 

　　搊琵琶 
　　唐《国史纂要异》云：贞观中弹琵琶，裴洛儿私拨用手，今日搊琵琶也。 

　　古琵琶 
　　《酉阳杂俎》云：琵琶用鹍鸡弦，开元中，段师名善本，能弹琵琶用皮弦，贺怀智破拨弹之，不能成声。 

　　琵琶名 
　　《传载》云：唐时汉中王瑀，见康昆仑弹之，曰琵声多，琶声少，亦未可弹五十四弦大弦也。自上而下谓之琵，自下而上谓之琶。 

　　贺老琵琶 
　　唐《谈宾录》云：贺老名怀智也。 

　　调哑钟 
　　唐太宗贞观二年，祖孝孙以隋用黄钟一宫，唯叩七钟，余五钟虚悬不叩，谓之哑钟。遂以旋宫之法，皆遍叩之，无复虚悬也。 

　　杂戏弄孔子 
　　唐文宗太和六年二月寒食，上宴群臣，伶人弄孔子。帝曰：孔子古今之师，安得侮黩，亟驱出之。 

　　泼寒胡戏 
　　唐则天神龙二年，中宗即位，后十一月御洛成楼，始观泼寒胡戏。至开元二年禁断，因张说奏也。（胡人以水相泼，于寒月为戏，谓之乞寒胡者。） 

　　雍　州 
　　高祖武德元年，改隋京兆郡为雍州也。 

　　洛州总管府 
　　唐高祖武德四年，讨平王世充，改隋河南郡，置洛州总管府也。 

　　神　都 
　　唐则天神龙元年，改东都为神都。 

　　复东都 
　　唐则天神龙元年，改神都为东都。 

　　河南府 
　　唐明皇开元二年，改洛州为河南府。 

　　东　京 
　　唐明皇天宝元年，改东都为东京，洛阳也。 

　　东　都 
　　唐高宗显庆元年，改洛阳宫为东都。 

　　西　京 
　　唐明皇天宝元年，以京师为西京，长安也。 

　　京兆府 
　　唐明皇开元元年，改雍州为京兆府。 

　　西京　南京　中京 
　　唐肃宗至德二载十二月，改蜀郡为南京，凤翔为西京，西京为中京。 

　　开封府为东都　汴州为开封府　东都为西都 
　　梁太祖开平元年四月，以东都为西都，即洛阳也。 

　　梁都汴 
　　梁太祖于唐天祐四年四月登位，国号大梁，改元天平元年，都于汴。 

　　汴州卫为天宁宫 
　　晋高祖天福三年五月，中丞张昭远奏，据前代行幸所至，皆立宫名，遂改汴州卫城门为天宁宫， 

　　升汴州为东京 
　　晋高祖天福三年十月，升汴州为东京，又改洛阳为西京也。 

　　新东京诸门名 
　　周世宗显德五年五月，改新东京诸门名也。 

　　总管府为都督府 
　　唐高祖武德七年，改总管府为都督府也。 

　　行台为都督府 
　　唐高祖武德九年六月，废陜州道大行台，置洛州都督府；废益州大行台，置益州大都督府。 

　　十　道 
　　唐太宗贞观元年，并省隋之州郡，分为十道。 

　　分天下为十五道 
　　唐高宗时，平高丽、百济，辽海已东，皆为州县。俄而复叛，不入提封。景云二年，分天下州县，置二十四都督府以统之。议者以权重不便，罢之。元宗开元二十四年，分天下为十五道，每道置采访使，检察非法，如汉刺史之职。 

　　二十四都督府 
　　唐睿宗景云二年，依前代故事，分二十四都督府。至其年七月并停，惟扬、益、并、荆四大都督府，长史阶为三品。 

　　分五管　广邕为二道 
　　唐懿宗咸通三年正月，敕广南分道为五管，属岭南广、邕二道。 

　　单于都护府 
　　唐高宗麟德元年正月，改交云中都护府，为单于都护府，官品同大都督府。 

　　安南都护 
　　唐高宗永隆二年八月，改交州为安南都护府。 

　　筑长安罗城汴 

　　唐高宗永徽四年十一月，筑长安罗城，和顾百姓四万一千人，三十日毕功。 

　　作东京罗城 
　　周世宗显德二年四月，新作京师罗城。 

　　郡为州　太守为刺史 
　　高祖武德元年，罢郡置州，改太守为刺史也。 

　　州为郡　刺史为太守 
　　唐明皇天宝元年，改州为郡，刺史为太守。 

　　郡复为州　太守复为刺史 
　　唐肃宗至德二年十二月，诏复旧也。 

　　瓦桥关为雄州　益津关为霸州 
　　周世宗显德六年五月改也。 

　　蔡　州 
　　唐代宗宝应元年十月八日，改豫州为蔡州，避上讳也。 

　　麟　州 
　　唐明皇开元九年，张说奏置，以安党项。 

　　升　州 
　　周世宗显德五年三月，于上元县置升州。 

　　福　州 
　　唐明皇开元十二年，改闽州为福州，避文相类声相近也。 

　　废麟州 
　　唐明皇开元十四年，废麟州。 

　　清德军 
　　晋高祖天福六年八月，改旧檀州为清德军。 

　　明　州 
　　唐明皇开元二十六年，分越州置明州。 

　　五丈河　蔡河 
　　周世宗显德六年二月，发滑、亳丁夫，浚五丈河东流于定陶，入于济，以通青、郓运路。又疏蔡州，以通陈、颍。 

　　●近事会元卷五 

　　妇人乘檐子及禁断 
　　唐高宗咸亨二年，敕曰：百官家口，咸预士流，至于衢路之间，岂可全无障蔽。妇人比来多著帷帽，遂弃幂帷，曾不乘车，别坐檐子。递相仿效，浸成风俗。过为轻率，深失礼容，理须禁断。 

　　兜　笼 
　　《唐志》：巴蜀妇人多有，肃宗乾元已来，以兜笼易于檐负，京城奚车兜笼代于车轝矣。奚车似今之坐车耳。 

　　妇人线鞾线鞋 
　　唐高祖武德已来，妇人著履，视制亦重，又著线靴。开元以来，例著线鞋，取轻妙便于事。 

　　昏娶亲迎举乐　障车 
　　《唐志》云：太极元年，左司郎中唐绍上疏云，亲迎之仪，备诸六亲。当须昏以为期，诘朝谒见，往者下俚庸鄙，时有障车。邀其酒食，以为戏乐，近日此风转盛，上及王公。乃广奏百乐，多集徒侣，遮拥道路，障车礼贶，过于聘财，歌舞喧哗，殊非助感，请禁之。 

　　公主事舅姑 
　　唐太宗贞观十一年，王珪子钦直，尚南平公主，时废公主事舅姑之礼。珪曰：主上钦明，动修法制，吾受公主谒见，岂为身荣？欲成国家之美耳。遂与妻就席坐，令公主亲行盥馈之礼而退。自此成风，自珪始也。 

　　公主赐谥 
　　唐德宗贞元十五年七月，故唐安公主，赐谥曰庄穆，自此始也。 

　　贵　妃 
　　唐明皇天宝三载八月，册太真妃杨氏为贵妃，始也。 

　　夹寨夫人 
　　后唐庄宗天祐五年五月，破夹寨于潞州，得符道昭妻侯氏，有才色，时称夹寨夫人。 

　　会昌山 
　　唐明皇天宝元年，改骊山为会昌山始也。 

　　后土祠 
　　汉武时，旧有后土祠隳废，至唐明皇再修之。按《传记》云：后土祠隔河与梁山泊相望，旧立山神像以配坐，如妃匹焉。至开元中，始别建室而迁出之。燕公张说为之记，俗传安道者，淫怪尤甚焉。 

　　封诸山为公 
　　唐明皇天宝十载，封沂山为东安公，会稽山为永兴公，吴山为成德公，霍山为圣应公，医巫闾山为广宁公，已上并三月十七日，一时礼册者也。 

　　吴山为西岳 
　　唐肃宗至德二年春，改吴山为西岳。 

　　改岳山名 
　　唐肃宗上元中，圣躬不康，术士请改吴山为华岳，华岳为泰山，华州为泰州，华阴县为泰阴县。宝应元年复旧。 

　　封四海为王 
　　唐明皇天宝十载正月，封东海为广德王，南海为广利王，西海为广润王，北海为广泽王。 

　　封四渎为公 
　　唐明皇天宝六载，河渎封灵源公，济渎为清源公，江渎为广源公，淮渎为长源公。 

　　文宣王　兖国公 
　　唐明皇开元二十七年，赠孔子为文宣王，颜回为兖国公。 

　　五岳封王 
　　唐明皇先天二年三月，封华山神为金天王。至开元十二年，封太山神为天齐王。天宝五载，封中岳为司天王，北岳为安天王。 

　　天下减废佛寺及僧 
　　武宗会昌五年，并省天下佛寺，减僧教，铜像钟磬，纳官铸钱，铁像置农器。由是天下拆寺四千五百余所，还俗僧尼二百六万五百，收充两税户，拆招提兰若四万余所，收膏腴上田数千万顷，收奴婢为两税户十五万人，隶僧尼属主客，显明外国之教，敕大秦穆护，杖二千余人还俗，不杂中华之风也。 

　　再废寺 
　　周世宗显德二年四月，诸州废寺三千六百三十六所。 

　　佛　骨 
　　唐宪宗元和十四年正月，上令中使杜英奇，押宫人三十名，赴临皋驿，迎凤翔法门寺塔，有释迦佛指骨一节入内。时刑部侍郎韩愈，上书谏之。 

　　道士隶宗正寺 
　　唐明皇开元二年五月诏改。 

　　僧尼拜父母 
　　唐明皇开元二年闰二月，令道士女冠僧尼，致拜父母。 

　　国忌行香斋僧 
　　晋高祖天福五年二月，国忌日，宰臣跪炉，百官依班序立，每忌日饭僧百人，永为定式始也。 

　　关　节 
　　唐穆宗长庆元年四月，诏云文学之科，闻近日浮薄之徒，扇为朋党，谓之关节，干扰主事。 

　　历日板 
　　唐文宗太和九年十二月，敕诸道州府，不得私置历日板。 

　　霍　锥 
　　唐懿宗咸通十年，庞勋据徐州，有众二万，男子十五已上，皆令执兵。其人皆野锄钩为兵，号霍锥。 

　　拂菻狗 
　　唐高祖武德七年，高昌国士麯文泰，献狗雌雄各一，高六寸，长尺余，性甚慧。云出拂菻国，中国有拂菻狗，自此始也。 

　　上元点灯 
　　《唐志》曰：睿宗好乐，元宗又善音律。先天二年正月望，胡僧婆随请夜开门，燃百千灯。睿宗宴喜门，观乐凡四日。 

　　市卖　白望 
　　唐德宗贞元十三年，宦者主宫中，市买谓之宫市。抑买人物，但称宫市，则敛手付，真伪不辨。 

　　捣　蒜 
　　后唐闵帝初，秦雍间令长，设酒食，私丐于部民，俗谓之捣蒜。及清泰初，安重诲为京兆尹，之镇长安，亦为之。秦人曰：日为捣蒜。老者详之，盖语讹耳，乃倒算是也。 

　　晋少帝败 
　　晋少帝开运四年正月，为契丹所劫，蒙尘于封禅寺也。 

　　茶　神 
　　《唐传》载云：时有鬻茶之家，陶为陆羽之像，置于炀器之间，云宜茶足利也，因目之曰茶神。有交易则以茶祭，无则以釜汤沃之。 

　　玉　树 
　　《唐传》记云：云阳界多汉离宫故地，至唐有树似槐而叶细，土人谓之玉树。玉树青葱，左思赋有之。或非其语过，盖不知此树也。 

　　华夷图 
　　唐德宗贞元十七年，宰臣贾耽上《海内华夷图》。 

　　繁台音婆　吹台 

　　汴州之南，有地名曰繁台，梁开平二年七月，改为讲武台。本梁王吹台也，因繁氏居之。 

　　打夜狐 
　　唐敬宗宝历二年十一月，帝好深夜自捕狐狸，宫中谓之打夜狐。 

　　甘露事 
　　唐文宗太和元年十一月，李训、郑注谋宦官，诈言金吾仗舍石榴树，有甘露，请上观之。致乱。 

　　立兽炭 
　　唐代宗大历十四年五月，德宗即位，至十月，九成宫贡立兽炭炉。 

　　木芍药 
　　唐《松窗杂录》云：开元禁中，初重木芍药，即牡丹也，盖禁中呼之耳。 

　　跳　脱 
　　《卢氏杂说》云：唐文宗问宰臣云，古诗云：“轻衫衬跳脱”，跳脱是何物也？宰臣未对。上曰：即今之腕钏也。《真诰》言安妃有断粟金跳脱，是臂饰也。 

　　废散从亲事官 
　　周太祖广顺元年三月，诏废诸州散从亲事官，公私便之。 

　　谥先生 
　　《唐志》云：养德丘园，声实明著，则谥曰先生。大行大名之，小行小名之。 

　　郑州仆射陂 
　　后唐明宗天成二年十一月，诏册故仆射李靖为太保，改郑州仆射陂为太保陂。及后魏孝文赐仆射李靖冲，因以为名，今改之误也。 

　　天　枢 
　　唐则天长寿三年八月，敛东都铜铁，铸天枢于端门之外。至明皇开元二年九月，诏毁之。 

　　律十二卷 
　　唐太宗贞观六年，房元龄等定律五百条，分为十二卷也。 

　　格十八卷 
　　唐贞观十一年，删武德贞观以来，敕格三千余件，定留七百条，各格十八卷。 

　　式二十卷 
　　唐明皇开元时，式二十卷，前朝多少不定也。 

　　肆　赦 
　　《唐志》云：肆赦之日，武库令设金鸡及鼓于宫城门之外，右勒囚徒于阙前，挝鼓千声讫，宣诏为释之。 

　　赦　书 
　　《唐志》云：赦书颁诸州，用绢写，行天下。 

　　匦 
　　唐则天垂拱初年，镕铜为匦，四面置门，各依方色，共为一室。东面曰延恩匦，上赋颂、求官爵、考封表者投之；南面曰招谏匦，有言时政得失，及直谏诤者投之；西南曰申冤匦，有陈得罪冤滥者投之；北面曰通元匦，有元象灾变，及军谋秘策投之。每日置于朝堂，以职官收表疏。既出之后，不逞之徒，或至攻讦阴私，谤讪朝政者。后令中书门下官一人，专监其状，仍责职官，然后许封进，行之始也。 

　　刑　统 
　　周世宗显德五年七月，中书进新删定《大周刑统》。 

　　律　令 
　　唐高祖武德七年，始定律令。 

　　斗竞律 
　　唐宪宗元和二年八月，刑部奏改律第八卷为《斗竞律》也。 

　　禁选人带京债许借料钱 
　　唐武宗会昌二年二月，中书奏赴选官人，多京债，到任填还，致其贪求，罔不由此。今年三铨，于远官许连状相保，户部各保，量加给料钱，衣食稍足，可责清廉。从之。 

　　州县官禁部民接坐 
　　后唐明宗长兴二年九月，诏天下州县，官无与部民接坐。 

　　死罪五覆奏 
　　唐太宗时，河内人李好德，素有风狂，而语涉妖妄。时直中书省张蕴古，究其狱，实癫病有征，法不当坐。太宗始令斩蕴古于东市，寻悔之，因发敕，凡决死罪，皆令所司五覆奏。蕴古始也。 

　　断狱禁乐 
　　唐太宗贞观五年七月初，令天下决死刑日，上进蔬食，内教坊太常不举乐也。 

　　逐旬问罪人 
　　后唐明宗天成二年正月，诏长史逐旬问罪人，以杜枉滥也。 

　　赦书一本在内 
　　唐文宗开成元年赦毕，上曰：朕务行实，不欲崇长空文。宰臣李石奏曰：赦书须内一本，陛下时看之。 

　　表状书奏制 
　　唐明皇先天二年正月，制敕表状书奏笺牒，每月等数，作一十二十三十四十字。 

　　制敕用黄纸 
　　唐高宗上元三年二月，敕制比用白纸，多为虫蠹，令后尚书省下诸司州县，宜并用黄纸。 

　　沙门岛 
　　汉隐帝乾祐三年正月，罪安友视，坐失城也。友视为永兴节度副使，不能防守，致赵思绾之奔冲，至是流登州沙门岛，始也。 

　　配衙前安置 
　　后唐末帝，清泰元年十月，罪兴州刺史冯晖，坐屯乾渠，为蜀人来侵，奔归凤翔，配同州衙前安置，自此始也。 

　　贬崖州 
　　唐中宗神龙六年六月，浪州刺史、平阳郡王敬晖，贬崖州司马，自此始也。 

　　盗杀武元衡又伤裴度 
　　唐宪宗元和十年六月，镇帅王承宗遣盗夜伏靖安坊，刺宰相武元衡，死之。又于通化坊刺中丞裴度，伤首不死。 

　　贬李德裕 
　　唐宣宗大中元年七月，贬李德裕潮州司马，员外安置。二年九月，再贬崖州司户。至其年十二月，死于崖州也。 

　　吴元济 
　　唐德宗时，先是吴少阳，本沧州人，与吴翔者相善。翔子少诚，知淮西留后，乃以金帛取少阳至，名为堂弟，置为军职，充申州刺史。五年少诚病，因家童蒋，以少诚意，召少阳至。少诚已困，乃伪置少阳摄副使，知军州，遂告少诚死之，少阳自为留后。尔后少阳据蔡，五年不朝。宪宗元和九年卒，子元济僭袭逆命，却略近郡邑千余里，关东大恐。九年十月，以李光颜为忠武节度，光、蔡等州招抚使。十年正月，诏夺元济在身官。五月，裴度经制，屡战不已。至十二年，裴度得贼帅吴秀琳李佑。因委信定计，其年将臣李愬，十一月率兵于十日夜，越墙而入，十一日擒元济，并家属赴京，斩于独柳树下，年二十五。自少诚阻兵已来，三十余年也。 

　　黄　巢 
　　唐僖宗乾符四年四月，宛朐贼黄巢，聚万人，起攻郓州陷之。至中和四年六月，郓州宋奏败巢于合乡，七月巢将林言斩巢，黄揆秉三人降也。 

　　安禄山 
　　唐明皇天宝十四载十一月，安禄山反于范阳。至肃宗至德二年正月五日，为严庄、李猪儿斫腹死。 

　　朱　泚 
　　唐德宗建中四年十月，泾军乱，迎朱泚。及至兴元元年，李晟、浑瑊等破贼，泚走至平原，为幽州军士韩旻斩泚。 

　　秦宗权 
　　唐僖宗光启三年六月，蔡州刺史秦宗权，敌黄巢将孟楷退败，遂与通和。文德元年，昭宗即位后十二月，蔡州牙将申丛，执宗权，挝折其足。 

　　拓跋思恭（即元昊之祖也） 

　　昔赫连勃勃，后魏道武末，僭称大夏天王，自云徽赫与天连，又号其支庶为铁伐氏，言钢锐如铁，可以伐人。蒸土筑城，号曰统万，言统领众多也。自赫连筑城已来，频于关右为患。连延至唐僖宗朝，有拓跋思恭镇夏州，讨黄巢有功，赐姓李，名石。卒，有拓跋仁福为番部都指挥使，亦从其姓。梁开平初，将吏立仁福为帅。卒，子彝殷继为帅。世有绥、宥、银、夏、静五州。彝殷仕周，为定难军节度使，封西平王，皇朝建隆元年，赐名彝兴。至乾德五年九月卒，赠太师。其子先睿袭位，太平兴国中卒。其子继筠袭位。继筠卒，弟继捧袭位。继捧以昆弟不睦，乞留京师，于是归者数人，皆别爵也。唯克文者，依旧知夏州。乾德九年，夏州掩袭背逆者继迁，继迁遁去，获其母妻之属，羊马甚多。继迁乃继捧弟也。端拱元年，授继捧节度使，赐姓赵氏，名保忠。端拱二年，继迁伪顺，寻赐官，及姓赵氏，名保吉尔，后累为边患。真宗即位，继迁遣使修贡，亦伪顺也。景德元年二月，鄜延路奏，继迁于去年十二月，劫西番王凉府，为潘罗支诈降，集六国番部合击败之。继迁中流矢，至灵州界三十里死。其子阿移尚幼，即德明也，称臣乞归顺，云保吉遗令也。时景德三年九月，授德明夏州节度使，封西平王。至明道元年十一月，进封夏王。是月，德明薨，制授德明子元昊节制，封西平王。宝元元年十一月，元昊进奉南郊，人不至。十二月，遣人上表纳旌节，自陈僭窃事。
