新加坡风土记

　　自暹罗直南，伸如舌，长如股，中有山如脊斗入于海，皆巫来由种人居之。西人统名之曰下暹罗。其国有十：曰斜仔，曰大坤，曰宋卡，曰大年，曰吉连丹，曰丁噶奴，曰彭亨，曰柔佛，在山之东曰吉德，曰沙剌我。在山之西，地至柔佛尽处，谽谺一水，隔二三里而得一岛。西以苏门答腊为蔽，南以爪亚为屏，东以婆罗洲为障，四面环水，如骊龙颔下珠，即英人所谓新嘉坡也。旧名息力，又称<口石>叻，华人或称新州府。其地南距赤道三百零四里。
　　自香港乘轮船，指西南行，计程三千四百七十七里，至越南之西贡。自西贡指南偏西行二千四百二十一里，至新嘉坡。风顺六日可到，风逆或至七八日，如湾泊琼州、西贡各口，又需时日。
　　考之古册，斜仔以下皆顿逊地，其后析为列国，而柔佛处极南，叻地属焉。然百年前榛莽未启，一荒岛耳。华人之懋迁南洋者，既乏问津，即欧洲诸邦如荷兰，如葡萄牙，争据群岛，亦未厝意及此。嘉庆二十三年，英人名士淡不公者始得之，以为海道四达之区，上于政府，伐木开道，遂设商埠，是为开辟新加坡之祖。西人尝铸铜像，以志勿谖。
　　全坡之地，南北十四英里，得中国四十六里有差，东西二十七英里，得中国八十九里有差。中有河，自东达西，划分南北，居人名其北曰小坡，南曰大坡。
　　苏门答腊、爪亚、婆罗洲三岛，遥为屏蔽，皆在数百里千余里外。对坡一岛，绵亘东西，东曰廖屿，西曰吉德门，天然近障也，吉德门十余小岛，若断若续，直与坡接，窄处不过数丈，宽处不及一里，轮船自西南来者，从此入。其东自柔佛之罗汉屿与廖屿之马案山相对处，中间海道阔十里。而罗汉屿如髻如拳，错列海中，下有礁石，舟不能近。论其形势，兜裹层层，南洋各岛皆不能及。
　　海口炮台，西南二座，俱在山巅，最得形势。其东一座在罗汉屿西二十里椰林中，平地高四五尺，台面细草茸茸，自海中间望，仓卒不可辨认。是处海面不及三里。
　　居民册籍约分五种：曰中国；曰欧罗巴，统英、法、俄、德各国；曰巫来由，统南洋各岛国；曰亚墨利加，统南北花旗各国；曰东方诸国，统五印度以上诸小国，及缅甸、暹罗等国。五种人数，以中国为最多，其次巫来由。
　　华人住坡户口最难详确。查光绪七年英人所刊户口册云：福建男女二万四千九百八十一人，广州一万四千八百五十三人，潮州二万二千六百四十四人，嘉应州六千一百七十人，琼州八千三百十九人，三州府生长之华人九千五百二十七人，不列籍之华人二百七十二名，统计八万六千六十六人。近五六年来，虽少有参差，总在八九万之间，而历来居叻游叻者，动称十余万，皆约略之词，虽西人所报未必尽确，不列籍者不止此数，然总不过十万人。
　　巫来由人，通谓之土人，有书作穆拉油者，闽广人读无为莫之去声，故“巫”亦读“穆”。其自印度一带来者，谓之吉灵人。又有波斯一带者谓之齐智人。土人有黑有白，吉灵、齐智俱肤黝如墨，其以布蔽下体，不衫不裤，三种人大略相同。
　　巫来由柔佛国王都城，在坡北岸，一衣带水，相望可接，坡中有行宫，时往来其间。其民之在坡者，皆贫无生计，西人役以工作，几若牛马，华人亦有用之服役者。
　　叻西北三百余里，柔佛之上，沙剌我之下，有埠曰麻六甲，本暹罗属国，葡与荷尝迭据之，道光初归于英。麻六甲西北九百里海中，有岛曰槟榔屿，亦属英。两处华人共十余万。英设总督于叻，统辖三埠（按英人以此三埠统言之曰三州府）。
　　驻叻英官，总督而下，曰辅政使司，曰按察司，曰参政司，曰正副经历司，曰户口司，曰库务司，曰地理司，曰营造司，曰巡理府，曰护卫司，曰船头官。巡理有三堂，分理坡中各案件，略别大小轻重。护卫司专管华人一切事，名为护卫华人，实则事事与华人为难。
　　英国驻叻军额，计英炮手一队，二百四十八人；外兵总六员，修理军械匠十八人；步兵一队，八百九十三人；又印度炮队，并修理军械匠共二百七十五人；管理炮队粮道官二员，炮队绘师一名，营医十四名，统共一千三百五十七人，较香港少三百五十七人。其水师兵船则游泊无定云。
　　兵房二处，一在升旗山，一在公家花园。对面山坡上，平时不见一人，逢操演，齐出至临海抛球场中。
　　各国驻坡领事，中国外，曰美、曰德、曰俄、曰法、曰奥、曰意大利、曰丹、曰荷兰、曰葡萄牙、曰西班牙、曰巴西、曰比利时、曰哈华亚、曰暹罗、曰瑞典、那威，二国并一领事，共十有六。
　　中国领事之设，始于光绪三年，郭侍郎使西过叻，体察情形，奏请设南洋总领事，兼新加坡领事官。经总署议，以总领事事，宜姑缓筹办，准设新加坡领事一员、随员一员。
　　初设领事时，议以华人户口年貌身格费、及船牌费，抵俸薪各项，后户口身格费未行，船牌费不足抵用。光绪五年，始定仿照出使美国、日本章程，领事随员俸薪，由出使经费内支给，而船牌费仍收取抵用。查船牌费，每重一吨收洋四占半，合银三分有奇，此项岁入不过数百金，仅抵一月经费，而船户涉险犯难，获利无多，似当议除，以示体恤。
　　泰西各国，凡属通商埠头，他国领事不顶听断之权，而洋人之在中国不然，如上海租界所设公廨，华洋会审，已非西例。西官又好揽事权，必欲华官仰其鼻息，志士愤焉，驻叻各国领事，概从西例，不预审断。而华人生聚既繁，事端日出，亦有领事可办之件，皆为护卫司侵夺，动多掣肘。故除给发船牌外，惟劝兴义学，讲圣谕，开文会，以行教化而已。
　　居民犯事，统归巡理府审断，轻者判罚，重者监禁。监在西南山坡上，周以垣墉，巡差负枪昼夜逻察。查西历上年底止，狱中重罪，经臬司判禁一年以上者，华人共存四百八十三名，巫来由人七十五名，吉灵人四十三名。其所犯轻罪，经巡理府判以罚款，或不能完缴，以监禁抵销者，一年之中，华人入监共二千八百九十人，此中期满出狱者二千六百七十九人，入狱后具赀赎出者一百五人。巫来由人一年共入一百九十七人，吉灵共入一百八十八人。狱中宽敞洁净。每犯日食两餐，荤素菜各一肴。虽曰拘禁，实则徜徉自在，胜于在外作苦，故犯事人往往不愿纳锾，甘住狱。近西官察知其弊，议裁荤菜云。
　　叻自开埠以来，进出口各项货物，一概免税。惟烟酒重征，由华商设立公司包纳。烟公司月包税八万六千元，酒公司二万一千元，二项为入款大宗。地租估屋值十取一，其他抽捐名目尚多，惟皆不苛取。
　　西人每至年终，预将来岁一年进出款目核议，登诸日报，是亦量入为出之道。查本年叻中进款，应有三百六十七万元，出款三百六十三万五千四百四十四元，举此可得历年进出款大略。又按槟榔屿上年入赋税一百二十一万六千六百八十八元，支款九十七万七千五百二十九元，计余存二十三万九千一百五十九元。
　　坡中用钱不用银，用洋钱不用中国制钱。自一镙至一元，凡四等。最小为镙，合制钱二文五六毫，四镙为一占，又名先士，十占为一角，十角为一元，角与元以银为之，镙与占以红铜为之。
　　通用之一元洋钱，铸自日本，轻重与英洋同，英洋光者可用，然甚少。其一二角之小洋钱，皆伦敦及香港所铸。占镙铜饼，则港与坡并铸之。
　　叻地商务以胡椒、甘蜜为大宗，岁必售销数千万元，然皆出自他岛，叻盖聚货不产货者也。叻所出者，惟榴连、槟榔、椰实、波罗、芒果、山竹、波罗密、甘蔗、洋桃、香蕉、生姜等。果食有人参果者，形如龙眼，味若鸡心（柿名），最称美品。
　　胡椒始种于印度之锡兰，运往欧洲，西人以制油佐食。既而苏门答腊亦种之，今则南洋大小各岛，无不种植。而运售皆在叻地，商人设公局以主之。
　　甘蜜树高与人齐，其叶长三寸，两端锐，中宽寸余，采而捣之，其浆成蜜，甘与蜂蜜相埒。欧洲各药中多用之，销行甚广。与胡椒二项，同一公局。主其事者，由华商公举，经柔佛国王谕充。
　　自柔佛以上，各国港口繁多，俱产椒、蜜。华人之散处各港者，实数十万。大都占地为园，雇工种树，名曰园主。每一港推园之最大者为港主。叻中富商，设号各港，以收椒、蜜，如中国花、米、丝、茶等项坐庄者然。
　　潮商多业椒、蜜，闽商以各项海货及往来各埠之轮船为宗，资本俱巨，他商不能及。
　　各货价目，涨落不定，择其大者记之，以备留心商务者参考：乌椒每担二十一元，白椒四十一元；甘蜜四等，自十一元至六元；上甲锡每担三十八元；乳红白十有四种，自九十元至十七元；牛皮八种，自十七元至十元；藤七种，自七元至三元；椰肉六种，自四元至三元；犀角三等，每斤自四十元至二十六元；鱼<月者>每担一百二十元；白鱼翅三等，每担一百一十元至四十三元；乌鱼翅三等，三十九元至十五元;海参二十余种，自六十元至四五元；玳瑁七等，自一千元至一百六十元；白燕每斤十七八元，毛燕上每担三百二十元，毛燕中一百八十元，其他杂货不载。
　　叻中华人最多亦最富，有拥赀称千万者，有数百万者，若十万八万之户，但云小康，不足齿于富人也，然究其发迹，多在三四十年前，近则鲜有暴富者矣。
　　土人最贫，吉灵人亦鲜充裕，惟齐智及阿剌伯人，不少殷实。齐智人专以放债为生，重利盘剥，如中国印子钱之类。华商资本缺乏，或向告贷一时济急，久则剥肤，时有涉讼不了者。
　　居民生死，每月有册刊报。查西历二月册载：居民生育，男女一百五十七，死三百五十。三月生二百一，死五百十六。四月生二百十五，死五百二十五。五月生一百九十五，死五百三十二。观此亦可参知民数矣。
　　生死报册俱有限，生育者，三礼拜内不报，查出罚洋五元，死者逾一昼夜、二十四点钟不报，即议重罚。盖恐有别故隐匿，故特重其罚也。
　　在坡生长之华人，一经报册，即隶英籍。其质性良者恒讳而不言，桀者且以自大。入耶稣教者尤甚，竞有父子不相能如陌路者。风俗人心之坏，不待言已。
　　年来赈捐防捐，富商乐输巨款，核奖得虚衔封典者比比，其门前榜大夫第、中宪第、朝议第，一如内地。至顶戴冠服，则惟岁首及婚嫁用之。寻常酬应往来，或穿单长衣一领，已不多觏。居恒短衣跣足，坦率习惯。冠履忽华忽洋，出门必戴帽，或洋帽，或巫来由人帽，戴中国小帽者甚少，惟御长衣必戴小帽，虽甚热不露顶，亦风俗使然也。
　　闽人发辫，俱用红线为绺，虽老不改，亦其风俗使然。故见红辫者，望而知为漳泉二府人也。
　　土人所操巫来由语，通行南洋各岛。华人久居坡中，及在坡生长者，无不习之。又多习英语。同侪往来，时而巫语，时而英语，时而闽广士语，他省初到人往往对之如木偶。
　　久居叻之华人，多娶土人女为室，其装饰与安南女子略同，窄袖宽衣，其长没足，因而所生之女，亦从土装。闻闽人潮人家中，竟无一汉装妇女者，不若男子尚有一辫，存其本真也。闽广士子在叻授徒者，颇不乏人。叻中子弟读书图回籍考试者亦不少，然叻地无书，又无明师友切磋琢磨，大都专务制艺。而所习亦非上中乘文字。近年领事官倡立文社，制艺外兼课策论，稍稍有文风矣。
　　地近赤道，有热无寒，然热不过八十度。广厦深居，时有凉风习习，此候拟之江南。在梅子黄时，枇杷熟后，惟日中行路，则杲杲之势，甚于内地炎歊。彼工作负贩挽车辈，日必冲凉数次。或有身涂土人所制一种油，以避烈日者。幸时晴时雨，且多树木，故少触热路毙之人。
　　冲凉之法，自首至足，以水靧濯，如醍醐灌顶，透入心中，立解烦热。久居此地者，日必一二次，亦习惯使然。非是不适，初到者往往不敢轻试。然当日中行路后，亦不可不一冲也。
　　坡中时有风，而无飓风，时有雨而无淫雨。卯初日出，酉末日入，终岁不改。日中则热，夜分则凉，四时皆然。居民单衣一领，若将终身，故甚利穷人。
　　西人之记晴雨者云，近岁最多雨之年，共一百四十日，最少之岁年，一百十二日。然晴雨甚调，五日中三日晴，两日雨，从无久旱不雨，一雨经旬者。
　　叻地一年内有元旦三：华人元旦，一定者也；西人用西历，无定而有定者也；若巫来由人元旦，则有定而实无定。其将近元旦之前数日，夜半，彼教中牧师登高处望日出，见天际一线日光出地，即欣然曰：明日元旦矣。于是集众教堂中立誓，以为实见日出。每年元旦在中国六月初，设遇风雨连朝，阴晦无日，有迟至中旬者。今年中历有闰，故五月初二日为其元旦，是日乘车贺年，亦纷纷不绝于道。
　　坡中平阳多而山少，山亦不高，惟居全坡适中之一山，高五十余丈，英总督署即建其上。轮船入口，首先望见，此为最高。他如大小坡分界处之王家山，及迤西濒海一带诸山，俱高不过十余丈。王家山有石磴可登，磴止三十余级。
　　轮船入口，王家及迤西一山，俱升旗帜以报，各商瞻其旗号，可识何国何行何船从何处来。二山因俱名升旗山。
　　两升旗山，俱有炮台。王家山每日十二点钟放炮一响，以准钟表，礼拜日改一点钟放，黎明五点钟，黄昏九点钟，各放一响，以定昼夜。
　　凡遇火警，传电至王家山，即放炮放火箭，日则悬旗，夜则悬灯。炮之响数与旗灯之颜色，分出地段，使人一望而知。救火车闻炮即出，沿途皆有水门，浇灌甚便，故无大火。
　　坡中庙宇寥寥，会馆亦少宏壮，而教堂林立，有天主、耶稣、天方各教之别，若大若小，或崇或陴，不下二十余处。
　　市廛繁盛，莫若大坡，洋行、银行、信馆、海关均在大坡海滨。小坡虽有市集，皆土人所设土货及各项食物。无一巨肆。其迤北一带多园林树木，境最幽静。有地名牛车水者，在大坡中，酒楼、戏园、妓寮毕集，人最稠密，藏垢纳污，莫此为甚。
　　煤气灯彻夜不熄，各铺户门首俱悬神灯，初二十六之夜，家家点灯，至九点钟方熄。
　　牛车水一带，妓馆栉比，闻注籍于护卫司之妓女，共有三千数百人，而此外之私娼女伶，尚不计其数。皆广州府人，或自幼卖出洋，或在坡生长者。
　　频年香港贩幼女来坡，卖入妓院者踵相接。领事悯之，率同华绅言于英总督，允下护卫司议章保护，设保良局，以时查察，于是此风少息。
　　戏园有男班，有女班，大坡共四五处，小坡一二处，皆演粤剧，间有演闽剧、潮剧者，惟彼乡人往观之，戏价最贱，每人不过三四占，合银二三分，并无两等价目。
　　叻中酒楼无多，广菜、番菜各一二家。凡宴客在各家园林者，多菜兼中西，酒饮白兰地、威四搿、香宾等番酿，饮粤东糯米等酒者已少，绍兴酒则如琼浆玉液矣。
　　客寓亦寥寥无多，不如香港、粤垣、上海远甚。轮船到埠，亦无接客之人，必须自雇小艇，运行李至岸，另唤脚夫、或雇马车装载。然脚夫多闽人，马夫多土人，言语不通，易受需索，故孤客远临，极形不便。
　　南洋鸦片烟贵于中国数倍，以其税重也。叻中每钱需洋二角，闻加拉巴、亚齐等处，每钱五角云。然吸烟者并不见少，且穷人尤多。彼拉手车者日夜可得洋一元，缴租四角，可余六角，苟无烟癖，度日有余。乃十人中无烟瘾者不得一二。炎蒸汗血博得之蝇头，尽入烟斗，殊可怜已。
　　英人赌禁綦严，然叻中赌风甚盛。有一局名天师公司，专诱人赌，党与极多，无法禁绝。前年有华人上条陈于议政局，请照荷兰办法，尽弛禁令，重征其饷，岁可入数十万元。当时颇有韪其议者，而辅政使司谓英国不能如荷兰办法，致伤政体，屏置不议，仍求禁绝之法，此亦可谓能识大体者矣。
　　十年前，途中但有马车载人，牛车载物，后有东洋手车，近又有火车。虽曰并行不害，究之火车兴而手车牌额截止，旧者汰而新者不得增，往时有四千辆者，今不过二千余矣。贫民失业，无以糊口，往往流为盗贼，劫掠抢窃之案层见叠出。西官不究其源，但遇案治之，获犯惩之而已。
　　居民食米，来自安南、暹罗、缅甸，每百斤约洋三元。食物中鱼最鲜美，价亦廉。其他豕、羊、鸡、凫之类，均视粤省昂贵，而菜蔬尤甚。
　　西人于西北山高处，寻泉源，凿池蓄水，用沙滤清，以铁管引至人烟稠密处。复于山上凿池，激而上之，再用沙滤，散入支管，便民取用。居民多通管入屋，量出水口门多少取值，不限用度。惟数日不雨，则受之以节云。
　　叻地树木繁盛，尤多椰林，其次槟榔、榴连、菩提等树最多，然皆不甚高大，欲求一百尺之材，十围之木无有也。或曰，故多乔柯，六十年前，西人开山，被伐殆尽云。
　　松有孤干挺特高八九丈者，枝叶层层皆圆，其下宽二三围，渐上渐小，多至数十重，其形似塔，因名塔松。初见疑经剪扎，后知自然生成。又有扇蕉，形似扇，其根出地四五尺，两旁各茁叶七八瓣，排列甚匀，远望宛然一扇。此二种皆不多觏。
　　椰实有大如斗者，其汁甚清，微有酒味，土人多食之。按《南方草木状》云：昔林邑王与越王有故怨，遣侠客刺得其首，悬之于树，俄化为椰子，林邑王愤之，命剖之以为饮器。南人至今效之，当客刺时，越王大醉，故其浆犹如酒云。嘻其信然耶。
　　叻中向多虎患，西官悬捕虎之赏，岁有所获。近年开路逾多，人烟日密，虎敛迹矣。然闻西北山深林密处，犹有虎穴在。
　　鳄鱼形似守宫，自首至尾，大者长十余丈。自昌黎驱后，中国海面罕或见矣。而近叻一带甚多，每于夜间游泳，傍舟掉尾，掠人落海吞噬，闻每岁中辄有被其害者。
　　坡中道途宽坦，修治之工，终年不辍。桥梁多以精铁为之，较之上海租界各桥，更形坚固。马车路四通八达，无往不利。每于申酉之交，驰车骋游，沿海滨以入山内，浓阴深树，细草疏花，不绝于目，时或一溪一桥，两三茅屋，或层楼杰阁，隐约林间。昔人所谓入山阴道应接不暇，殆亦似之。夕阳将下，闻狺狺喔喔声，恍惚峰泖景象，几忘其置身万里外也。
　　西人所谓花园，与中国异，并无楼台廊榭，惟扩地一区，多植树木，其中罗列名花奇卉，供人清赏，豢养珍禽异兽，广人眼界。而花径纵横，亦颇引人入胜。坡中之公家花园，即此类也。然草多花少，有禽无兽，尚不如香港之园。此外富商巨贾购地为园，则略有楼台，以时宴客，亦颇饶幽致。
　　叻中无名胜地，然一草一木，无不向日似笑，禽言鸟语，尽含欢声。日晡时濒海远望，帆樯林立中浮峦数叠，隐隐送青，此景不可多得。至如公家花园，虽无足观，亦甚幽旷。而两处出水之山，一泓清水，周以铁阑，旁莳花草，别饶佳趣。
　　西国于大小书院外，别有博物院。所以考平日之耳闻，征诸目见，实与书院相辅而行，于学问一道大有裨益者也。叻中博物院，规制甚隘，储物无多。然倮之族有巨人全体之骨焉。毛之族有虎、豹、犀、象及马、牛种种焉。羽之族有射屏之孔雀焉。鳞介之族有鳄鱼、巨鼋焉，皆习闻而罕见者。至如弥之类十有余。鹯之类二十有余。蝶之类百有余。鹦鹉绿者正色，而或朱或黄或白或黑。猬之毫如刺，西人取以为笔，而其形如狼而无尾。豕与羊有一首而二身者。鱼之首有如人面者。蟒之长有十余丈者。又若各国古衣冠、古战具、古钱，奇奇怪怪，莫殚其数。然闻伦敦博物院百倍于此，殊兴望洋之叹矣。
　　西人医院之设，所以惠济穷黎非浅。其治法有与中国不同者，故华人每震駴（骇）不敢入。然其规制之善，固可仿行。……坡中医院，为英人所设，地宽广，病房洁净透风，人设一榻外，又具长棹凳，以时食息。病者或偃或立，或坐或行，无拘苦状。……
　　闽广沿海人民，至南洋各岛谋生，虽已日久，然皆贸易之商贾，或以负贩营生，一廛受处，即佣工之辈往时航海而来，亦多有依托。二十年来，西人开垦招工，佣值顿贵。于是贩卖人口出洋者，名曰卖猪仔。设馆于澳门，公然买卖，沿海人民或被骗，或被劫，一入番舶，如载豚豕。西人以卖者贱视之，即亦虐役之，其惨有不可言状者。迭经查禁，一时稍戢，日久网疏，此风渐长。近来厦门、香港每一轮船开行，搭客多至千人，少至四五百。其中自愿出洋者固多，被拐者当亦不少。去岁竟有拐同母兄及从兄来坡者。经粤省大宪访闻行查，递籍其由，领事就地访确，超拔遣回者，近岁较多。
　　华人来南洋做工者，抵坡，先投客馆。客馆者，奸商所设，即猪仔馆也。客或自备舟资稍有旅费者，不敢虐视。若迫于生计，仓卒出洋，身无长物，一投客馆，则此身非已有矣，固不必被拐而来始落陷阱也。在叻华官绅，屡欲清其源，而为英官所持，卒不得行。
　　中国犯罪之徒，皆以南洋为逋逃薮。地方官访查得确，移文领事请提，皆以约章未载，为西人所持，此倒不通，关系政令非小。
　　生齿日繁，莠民难糅，结党立会，争立名目。西官迭次严禁，现存一会，名目有五，西人统谓之危险会。凡入会有册，每年报护卫司。据报上年新入者六千三百五十人。其历年入会总册，共有五万六千二百余人，诚可云危险矣。
　　坡中开埠伊始，西人政尚宽大，以广招徕，闽广人接踵而至，懋迁有无，日新月异。当道光末、咸丰初，已成巨埠，同治间称极盛，踵事增华，至今日而发泄已极。近年商务虽未减色，然风气之开，害多利少，奸伪变诈，情状百出，殆亦运会将下之机也。蚩蚩者氓，方谓蒸蒸日上，不知保泰持盈，微识者代用隐忧。
　　（李钟珏：《新加坡风土记》，丛书集成初编本，第1-15页）
　　　　
