闽海赠言


詹序
何序
黄序
凡例
卷之一
卷之二
卷之三
卷之四
卷之五
卷之六
卷之末
附录

詹序

　　余傲游，尝泛舟海上，偕何仪部稚孝君登石湖塔，沈将军士弘持饷饷余。余纵观其寨垒艨舰，棋置星列，极赏其才。已复详其破巨浪，战覆七倭舟，岛夷辟易；则又叹其出兵之合于法。乃今获睹诸君子赠言也，珠玑灿耀，盈卷充溢，或以碑、或以序、或以咏謌，要以侈其一时勋伐，而克副于盛名之下。伟哉士弘，当之无怍色矣。

　　沈故家世修文，而士弘独谈武。夫文武具足，方为全材，然矫矫虎臣，自古重之。人谓天下安，注意相，天下危，注意将；祗目论耳。士弘曩业儒，已乃释俎豆、从干戈，发轫北边而展骥闽海。其驭兵合才用法，奇正相生，犹之乎卫尉不分部而翔、嫖姚不缘法而胜，飙忽灭没，不失驰驱。行且亲授推毂、封京观、斥边庭，真将军事业，殆未可量。

　　夫吹剑之与持椠，固未得而优劣也者。盖冯异奋身行阵，口不言功；赵充国破羌振旅，所善浩星赐说以归功二将军，充国答之曰：『兵势国之大事，当为后法，吾岂嫌伐一时事，以欺明主哉』？二臣之见，其相悬如此！今兹册也，士弘之功具是矣，顾非其所自伐也。异日嗣事者，且得考究利害，以赴的望标焉；士弘其益奋矣。

　　余不佞，书之以勖士弘，而弁诸首。

　　赐进士第、嘉议大夫、刑部右侍郎予告、前都察院左佥副都御史协理院事，佛耳山人詹仰庇拜譔。  
何序

　　「闽海赠言」者何？宣州沈士弘来为裨帅，得缙绅诸公所赠言，合而刻之者也。自嘉靖以来，名为帅者，无如俞志辅、戚元敬二公，故与缙绅交游独盛。故如王道思、王元美、汪伯玉皆有赠言于二公，而元美、伯玉所赠于元敬尤为频数。士弘之得交游诸公，毋乃是乎？士弘束发游京师，乘辽左宣府一障从大将军出逐虏，取虏首如斮苞■〈木卉〉；弃而去田间，栽桑牧豕十余年，被檄复起，骤见海舰，拍天涛浪，无风自涌，首不眩而目不瞬，捕倭若平地。比者红毛岛夷据岛门求市，船木厚尺，炮声疾雷，士弘脱身谕去，皆稽首返舵。然自束发至今，功名犹故，此亦如千里之马，若灭若没，万斛之载，虑为大舟，浮之海中，与波上下，武弁中一奇男子也。

　　何乔远序。  
黄序

　　苏长公之论人也，曰：『其难者不在乎才、不在乎节，而在乎气』。予以是语求之今，百不得一也。

　　入闽来，会有岛夷之警，士大夫数为予言沈将军者。予问沈将军何如人也？『果势壮往，勇也夫』！或曰：『出奇无穷，智也夫』！予急驰书币，即其家聘之，将军欣然，仗剑就予，英雄气宇，勃勃眉睫间。稍与谭海上大计，则慷慨发舒，恍然风雨集而天汉流。予乃今知将军，将军所谓气吞一世者也。

　　居久之，岛夷数十辈拥故所挟材官来，上书请自通明天子；书语故多悖慢。或言：此其意多叵测。将军挺身往谕之，却其书不受，受材官以归，夷使竟逡巡弭耳去。而逻者言：『有寇躏越东，势张甚。今保聚我外岛，昼夜治剽具矣。将军又立起赴之。众请战曰：『毋庸也』。卒以计就擒，无一脱者。士大夫则益喜，相谓曩者吾辈数言将军，果然哉！

　　稍间，将军手一册视予，曰：『闽海赠言』。予读之，乃知将军有大功于闽者三：入东番，却西夷，最后为今日之役云。东番之入也，涛偃山摇，以勇胜；西夷之却也，鹘飞丸转，以智胜；今之役，张弛操纵，合智勇而兼出之。夫是者人而能言之矣。予所为重将军者：当其深入绝岛，樯倾楫摧，距鼋鼍之腹无几矣；顾愈益掀髯长啸，何其闲也！至和兰之夷，挟其艨艟械器，视吾舟犹雏卵耳！而将军以一舴艋驰之，而神烨然、而音烺然，卒令相顾洒泣，翩翩飞鸟逝也；向非其气足以胜之，即自负智勇，有不目炫舌挢，怵然丧其怀来者耶！愈老愈沉，以至于今，其视蜃楼蛟雾，黏天无际之怒涛，无异俯断沟而越之。其视魁头黠面之徒，齿龂龂而目眈眈，无异驱群羊于大泽而鞭棰使之，擒者擒、去者去，夫其气先夺之矣，而又何难焉！将军阔达多大节，与人语，肺肠立尽，不喀喀留喉间；意所不可，辄掉头去弗顾。盖生平屡起屡踬，岳岳之气犹一日也。

　　今读是编所纪述，闽士大夫知将军深矣。而叶相国、董廷尉又亟称日者之功，为数十年仅见；且讶予不佞过自引避，无以张将军之壮猷也，将军自此伸矣！丈夫取金印悬肘后，会须有时；将军勉乎哉！子舆氏之论浩然也。而归之善养。圯上纳履、胯下忍诟，古英雄治气之方，大都若此，将军勉乎哉！

　　万历丁巳季夏，奉敕提督军务、兼巡抚福建地方都察院右副都御史，绣水黄承玄撰。  
凡例

　　一、斯集言皆华衮，实固难副。惟七闽文雅与诸名公宠隆在是，何敢秘而不彰？用是编刻，题曰「闽海赠言」；奉扬盛美，且永为家珍云。

　　一、姓氏爵里，博观唐、宋诸刻，讳下注字、字下注衔，内孝廉、太学庠友、处士，止载籍贯；今悉仿之。惟字不得备详，概于讳下注号；间以字著者，仍注字。

　　一、编次以赠之久近为后先。少长并列，不敢伦序齿爵。

　　一、凡赠即缮写入集，尽付剞劂，用彰明惠；不敢少有删易，以失作者之意。

　　一、集内碑、记、序、客问、歌行、乐府、律诗、排律、绝句，格调具备，蔚然灿然分体成帙者，以便观览。

　　一、赠言以闽海称，所载篇什悉出闽中士大夫及诸当事。间载一二非闽中者，以篇中独详闽事，不得例拘也。

　　一、仗剑录叙平生从戎之概，原不足传；惟中多闽海履历，故以类附之。  
卷之一

　　碑

　　海坛去思碑（万历庚子孟夏勒）

　　嘉禾惠民碑（万历壬寅仲春勒）

　　改建浯屿水寨碑（万历甲辰春勒）

　　改建浯屿水寨碑（万历甲辰春勒）

　　石湖爱民碑（万历甲辰春勒）

　　靖海碑（万历甲辰秋勒）

　　石湖浯屿水寨题名碑（万历丙午孟秋勒）

　　杨沈二公生祠碑（万历丙午秋勒）

　　祠田碑（万历丙午冬勒）

　　新建定海参将公署碑（万历己未秋勒）

　　署水标参将勋德碑（万历己未秋勒）

　　总理水军参府题名碑

　　海坛去思碑陈省

　　去思碑者，思沈将军去海坛作也。将军自海坛改浯铜，未浃岁，诸部曲思不置，咸谓余故知将军，伐石丐余文以志不朽。噫！思深哉！将军胡得此！

　　余曩与将军游，备知将军少读书，肮脏不羁。弱冠，仗剑从季父太史公至京师，北游宣、大、昌、蓟间，有封狼居胥之想，慨然投笔，在辽累立战功，拜爵万户。寻总浮图峪事，乃遂条革八弊，与时枘凿，郁郁不得意，勇谢病归。会经略宋公知将军，复起为军中司马，有事朝鲜，未竟厥施，寻又谢归宛陵，惜已！丁酉秋，闽海上警闻，大中丞金公闻将军贤，罗之海坛。夫海坛，贼薮也，风帆万里，飘忽去来，前时将吏，有任其出没而谁何，或甚而出没之莫知者。将军至，朝夕练舟师，同伯兄别驾君乘风鼓棹，破浪冲涛，烝烝壮矣。别驾君者，时摄海防事，春秋巡行海上，与将军共事云。已而倭贼数十夺商船，潜登松下，民苦为掠。大都督檄诸部分布搜获，将军顾知贼势穷，必复之海也，以单舟夜出袭之，果获其巨魁，将军于是有声海坛。时朝议欲捣倭巢，拟以将军潜经略其地。抚台强予之千金，令贸货假往兴贩，将军固不受；竟求付同船商，及弗果往，责还官金，而将军以毫不染免。抚台用是伟其识，刮目器之，更诸海坛而调浯铜去焉！

　　惜其去者，涕泣攀留。念其去者，思勒不朽。噫！是或思将军恩耳。将军之视海坛也，秋毫无染，甘苦与共，赏信而罚必。为春濡秋爽也，未始不为严霜烈日也；为迅雷烨电也，又未始不为卿云甘雨也。彼一切威严致令苦敌而复苦将，则鸷击之惨，不可训已；乃崇姑息者，又厚杜众口，欲而不刚，通弊然矣！噫！严而非苛、恩而非姑息也，则惟将军可思哉！将军盖有儒风云。

　　将军名有容，字士弘，宛陵人也。先时，祖宠尝按吾闽；父懋敬，同知蒲州事，俱有宦声。季父即丁丑状元，讳懋学者也。兄有严，为福州别驾，春秋之海上者。儒风所自，良不诬哉！余谊属通家，而尤羡将军之能济美也。是为记。

　　嘉禾惠民碑何乔远

　　嘉禾为屿，山断而海为之襟带。自国初以来，徙丁壮，实民籍，长子育孙，今而冠带邵右，往往辈出，生齿若一县。其地上硗下卤，率不可田，即田不足食民三之一；则土人出船贸粟海上，下至广而上及浙。盖船以三百余，间者县官之上匮，命中贵人监诸省税。中贵人遣使者四出，固令其税民货物，毋得及米粟。而使者至嘉禾，诡曰：『中贵人云：米粟不税，但税鬻米粟者船』。于是度船广狭，以准额赋。使者挟中贵人之重，土民小弱，畏使者之势，而中贵人无所得闻。

　　宛陵人沈将军有容者，掌浯铜游兵，平生慷慨豪举，则约群告之。将军曰：『吾职海上寇尔，何敢阑语国税事。虽然，比岁海上苦倭寇掠者，宁独倭好乱，皆我中人诱掠彼人来；我中人所为诱掠彼人来者，皆坐苦无衣食，利其忘死而锐斗，挟以为徒党。今嘉禾一片地尔，税船则粟不至，粟不至则民益艰食。且夫粟者无所大踊贱，不若他异货物，可乘时射利持价也。利价不厚而多税其船与税粟米等，民之无衣食，不下海挟徒党为奸利，则候命于天耳。既也而海上多寇，谁谓非吾职者』。谓中贵人闻而使之乎？而中贵人固不闻。即为走檄请命，而中贵人果谓不闻也。亟罢之。

　　于是土人之贸米粟者德将军，群来告予使文而碑之。词曰：于惟沈氏，宛陵令族；冠簪相望，芬懿有淑。维侍御公，来按我闽；煦煦棱棱，其风犹存。侍御有子，繄君叔父；高亢迈伦，魁名县寓。权相在朝，尘视簪组；身虽长夜，名若当午。猗与将军！弃书学剑；插羽浮图，深沟辽堑。广马闲闲，旗矛厌厌；巨海吞鲸，句丽载猃。结束从军，是筹是觇；射猎南山，青门自占。海坛复起，杀贼如饴；浪舶风颿，惟有具染。载来浯铜，掌其游军；随潮浩汗，夜望海氛。贼浮东椗，帆马人云；有馘有俘，三十其群。如牛犁角，沉舟于渊。亡何彭山，贼闯洋外；君复犁沈，跳溺狼狈。其又一舟，我所见夺；君爱我人，拯其颠沛。攘臂先登，三级手刽；继斩廿余，靡一得脱。活我捕甿，同归无駾。凡君战功，海邦所沛。乃有一言，活甿弥众。瘠土贫生，开口望粟；税船諠諠，使不可告。将军开譬，不韦不触；舌如旃檀，香饱穷壑。琢石海隅，兹惟人欲；我何颂君，高牙大纛。

　　改建浯屿水寨碑叶向高

　　浯屿水寨，故在大担南太武山外，后徙于中左所之厦门所。辖地北至崇武，南至料罗。料罗稍近，其去崇武且三百里，缓急无以应；而厦门自有游兵，地亦割隶，不相摄也。太守清江程公，建议徙寨于石湖，曰：『是在崇武、料罗之中，可左右援，又海舶之所经也，外可以扞掫非常，内可以扃钥全郡，于计便』。中丞滇南朱公下其议于巡海四明徐公，如程公议疏闻报可，以其事属把总宛陵沈将军。将军故赞程公画者。乃度地宜，料徙役，庀材具，先为监司署、次海防署、次寨署、次徙建玄武祠、次阅武场，咸宏壮嵦敞，矻然为海上巨镇。经费七百余缗，取诸捕获诸阑出财物及捐旧寨地予民而收其直，未尝费公帑一钱。诸行间卒长欲有所输助，咸谢罢之。寨成，而有事东番。东番者，海上夷也。去内地稍近而绝不通，亦不为寇暴。顷倭据其地，四出剽掠。将军便宜兴师，冒风涛，力战荡其巢。中丞台喜以为奇功，闻诸朝。泉之士民相与告语，吾郡介在海滨，倭实狡然寝处吾圉，使我室家不得恬然以嬉，赖诸大夫及将军之力，赳赳桓桓，干城兹土，用弛于戒心，此百世之伐也。古者师捷则饮，至献俘告于庙社，彰威灵而詟不譓，若斯重也。今以偏师之力，在事者之谦让无所于张皇。幸而及吾寨之新落，执讯获丑，海若效灵，和门生色，将士之气为张，而岛夷之魄益夺，亦百世之遭也，宜纪其事以示不朽。将军逊谢，属余在里门，则以告余：『有容待罪行间，不遑启处，赖诸大夫之灵，获有宁宇。维兹寨之建，二百余年矣；地经再徙，谋出佥同，有容躬逢盛事，愿勒贞珉，俾来者有所考焉』。

　　余不佞，观传记所载，保众域民，内绥外御，莫不先据要害以为胜算。故受降筑而天骄不敢南牧、青涧城而曩霄遂鲜入寇，国家海上之戍，碁布星罗，咸称险要，江夏东瓯，于兹烈矣。浯屿之孤悬于大担，偏枯于厦门，先后迁移，皆有遗策。微程公守在此邦，巡行封域，酌轻重缓急，不惮更张，为保障，计长久，孰敢任斯役者？然微沈将军经营拮据，不遗余力，亦安能令草创之区，一朝完缮，使士卒如归，忘其转徙之若是也？而将军又不敢即安，乘风破浪，与倭力角而胜之，其功于兹寨亦岂小哉？使自此而守土者纡画周防，益怀彻桑之虑，而将士皆戮力同心，务殄凶逆，微独清源，即全闽皆有赖矣，是可述也。

　　役始于万历壬寅六月廿二日，竣于癸卯二月二十日。佐其议者为郡司马杨公、总戎施公，而余不佞为之记。

　　余自孝廉时习将军于燕市中，今二十余年矣。附书之，以志畴昔之感。

　　改建浯屿水寨碑郭惟贤

　　石湖澳之建寨，非旧也，创之者自郡大夫信吾程公始。盖在今日壁垒旌旗，翼翼一新矣。

　　以予所闻，浯屿水寨与漳合戍，国初建自江夏侯周公，远在大担南太武山外。后有见为孤岛无援者，遂徙而内，即今之中左所是已。中左所，亦要害地也。嘉靖之季，因岛夷内讧，至钦、游并设。钦总握中权；游则专督舳舻逻卒，与波涛相上下。所为建威固圉者，视昔加密焉。乃程公以万历之辛丑莅吾泉，下车即留心保障，熟察地形；念浯屿海天辽阔，信地上溯崇武、下讫料罗，形势相为犄角。惟是浯屿于料罗犹为内地，崇武踞上游，离浯屿且三百里而遥，寇至必先之，其要害视料罗更甚。即有两哨舟师鳞集棋置，仅可枝梧小警；倘岛夷深入，该寨越在一隅，遥遥声息，风马牛不相及也。羽檄猝至，应援后时，非完计也。遍观四履之地，枕山带水，系泉郡咽喉，可以居中调度、便于扼控者，无如晋邑之石湖澳。惟时视海方伯徐公，谋议佥同，中丞朱公疏请于朝，得俞旨，随以浯屿将士徙置焉。

　　鼎建伊始，而居然有臂运指随之势。北望崇武，脱有急可以提兵而北援；南望料罗，脱有急可以提兵而南援。辟之常山之蛇，击首则尾至、击尾则首至，所谓相救如左右手矣。孙武子有云：『以近待远、以佚待劳，此治力者也』。又云：『不知山林险阻沮泽之利者，不能行军』。夫行军必定营垒，营垒必审地机；公曾以暇日泛舟亲至其地，盖一寓目，而形胜要固已了于胸中矣。先是，岛夷悔罪，送归被掳人民；海上一苇突至，如履无人之境，识者忧之。公长虑蚤计，随创为移寨之举。人情虑始难、乐成易，非常之原，黎民惧焉。及臻厥成，晏如也。今夫居民之御寇也，犹必先厚其墙垣、固其门扃，然后可以安枕而无患。石湖澳，吾泉郡门户也。考郡乘：宋名贤真西山公已议此地为险要，绸缪牖户，于今胡可缓耶？乃有以浯屿均应堤防为虑者，予询之郡公，彼中见有游兵一旅之卒，第在当事者严责成将领，以春秋耀吾军士，无畏鲸波，无旷缉遏，土之人尤不时周视之，即一臂足支缓急，何虞无备哉？祥芝海口一带，鱼鳖之所番育也，网罟之所布也，渔氓之所恃为命也，利丛则起争，禁厉则速怨，当事者尤首宽网桁之禁，听渔氓之便，以人和维地利。此寨之建，当永永垂千百世之利矣。

　　是举也，不烦里旅、不损公帑，因兵于旧寨、因地于旧署，费省而工成亟。且有郡大夫杨丹崖公、总戎施云石公同计安海国，一心相成；而本寨沈将军以名家子，力肩兹役，寨方移而岛夷授首，功亦奇哉！是均可书也。余生长海滨，尚未经遵海之游，因杨公与沈君之请，随采所闻而为之记。

　　程公名达、杨公名一桂，俱清江人；施公名德政，苏州人；沈君名有容，宣城人。程公今以玺书按察漳南诸郡矣。

　　石湖爱民碑黄国鼎

　　中国苦倭久矣，而闽泉郡为甚。泉与倭隔一海，可一苇而至。防御之道，惟于厦门设浯屿寨以春秋耀吾军士，它无策。曩倭肆毒，祸延吴越，疮痍未起；迩悔罪送被虏归，船突至郡桥之南。时观察信吾程公为郡，叹曰：『岂有丑虏卒来，如入无人之境，门户安在哉』！乃咨近地有可泊舟师为吾郡藩篱者；而宛陵沈将军钦总浯屿，素遍览地形，乃以石湖宜寨状，条陈甚悉。公遂俞之，具请当道，议欲移寨石湖。石湖之民相率诣诉曰：『石湖户故无几，倚海捕鱼为生，寇来海上，则生计告诎；登岸蹂掠，则荼毒最先。虽然，与其苦兵，宁苦倭。倭来有时，民度时而避之，彼不利吾土。寇至，先时载而浮之海，与寇相出没，俟其移他地而吾归焉。寇不来与非其时，耕耘捕鱼自如，于于卒岁。今欲建寨于此，恐将未必能缉、卒未必能听。又以营造之故，一畚一锸皆呼之民，一鸡一蔬皆取之民；间有悍卒为虐，当道亦置之不问，民有逃之他郊耳。然则倭害有时，兵害恐其无已；无兵犹有石湖，有兵遂无石湖矣』。公曰：『卒之不缉，为律不申；律之不严，为将不信。吾为汝择信将，其以浯屿寨钦总沈徙镇焉』。众稍唯唯去。盖沈将军为浯屿有声，其止中贵人税米粟船，又所在禁奸缉盗，民德之久矣。于是石湖之议遂行，沈将军以浯屿徙镇石湖。

　　将军至，经营规画，不烦公帑、索军实，而营壁垣垒井然有条，一畚一锸亦罔以烦民居，树旌蔽日、列戟如霜，俨乎千里长城；而又时时戒士卒不得取民间一笠、摘一蔬。未几，杀贼海上，东番怀威。三年之间，鲸鲵远遁，兵民缉睦，捕鱼耕耘于于如故。

　　盖悔将军之不早来，又虑将军为他重镇借去，继是者之不能如将军也。乡之文学郭君某，率父老造予，征一言为记。予窃谓管子揣摩捭阖之术，通于阴阳，兵之所向，举如飞鸟、动如雷霆，纠合之勋烂如；然其说，独富民足国为先。故曰，行其田野，亲其耕耘，计其农事，而饥饱之国可知也。夫民不足与守者，其城不固；众散而不收，则国为丘墟。藉令沈将军一意训练，取必攻战，使居民不得享耕耘之利，弊至委而去之，虽有门户，不吾守矣。其能建纛树垒，击牛享士，驱丑虏海上哉？贰师出塞直犁漠北，而在在虚耗物力不支；赵营平击先羌，条上便宜，故可知也。沈将军盖得之矣。今而后有石湖矣。微独滨海一方，泉郡之利、中国之障也。予今征信吾公知人也。予昔意将军为将家子，乃其行事彬彬儒者，后知为先辈宛陵少林公犹子，气节相传，厥有自来。谢太傅雅度，坐消桓司马之胆；而玄石二子淝水之捷，八公山草木皆兵。彼其授受秘算，直屐履间哉！宜沈氏之有将军也。继是者而皆将军，风声鹤唳，倭不敢复窥中原矣。予已雅慕将军，而因石湖人士之悦也，遂欣然而为之记。

　　沈将军名有容，号宁海，宁国府宣城县人。今为钦依把总，镇石湖镇。

　　靖海碑黄凤翔

　　泉故海国，吾邑石湖，则海滨要害处也。宋熙宁初，特建水寨，与小兜、石井诸戍声援相闻，控制联络。迄于干道、嘉定，增戍卒、拓营垒，郡守真文忠公所区画倏议特详。国初设巡司，以备干掫；寻徙置祥芝村，而兹地之寝备日久。

　　其以浯屿水寨移建于兹也，则始自万历壬寅，而钦依把总宣城沈将军实董其事。将军经始虑终，殚心力营之，规构弘敞，屹然为郡城巨镇者，再阅岁时矣。予方偃息山斋，有庞眉皓发，鸠杖革絇者五六人，率其子弟踵门请曰：『吾侪小人，矙沧溟、伏茅茨；以捕渔为业；而俊者习弦诵。忆嘉靖季世，沿海苦倭患；已而诸堡聚村落，复苦兵也。自沈将军镇于吾土，操戈投石之旅与曳罟持罾之众，绣错而处、肩摩而趋，融融若同室然；乃至歼东番之黠倭、却求市之夷舶，其功伐尤足多者。愿丐大君子一言，以永垂不朽』。予不识沈将军作何状，顾将军之功，则稔闻之矣。先是倭众六七艘流劫东粤，迤逦闽、浙间；至东番，披其地为巢，四出剽掠，商渔民病之。将军与其伍长筹曰：『东番距彭湖可昼夜程，其夷性如鸟兽，驯，不为寇钞；倘拆而没于倭，捐野鹿而傍豺狼，为内地忧不少』。乃阴诇其地势情形，部署战舰，以壬寅腊月，乘风破浪，出其不意袭之；诸士卒殊死战，勇气百倍，倭众歼焉。东番旄倪，竞携壶浆饩牵，来犒我师，曰：『沈将军再造我也』。逮甲辰之夏，有红发夷人者，驾艨艟泊于彭湖之岛，通译求市。邑长老谓：『兹举谐乎，利一而害百矣』。中丞兰溪徐公、直指临清方公、监司鄞县沈公，咸以为不可，而属其事于将军。将军轻袍缓带，登其舟，为译陈天朝威德、封疆峻限与夫主客劳逸之势、持久坐困之苦，夷酋睹其声韵雄朗、意气磊落，群然为之心屈；遂伺风便，扬帆而去。夫夷狄之为中国患，所自来矣。创之则难为力、弛之则蔓难图，驯而狎之则兽心叵测、逆而抵之则虎咆莫撄，故伊洛溷而辛有兴嗟、先零驱而诸羗煽衅、汉高后禁南越关市而尉佗叛、孝景时边关货贿通于塞上而匈奴横。甚矣，夷性之靡常，御夷之无上策也！沈将军扫倭寇之逼处也，势若掣电；其却夷酋之求市也，机若转圜。尉缭子所谓：『武为植，文为种』。将军兼而用之，遂令鲸腥消戢、溟波永靖。兹讵直吾郡濒海之民赖障庇哉，实全闽之德已。吾闻将军廉而善抚士。廉故能惠，善抚士故得群力；且奋不顾身，沈几能断，真良将才也。今天下有能用颇、牧者，颇、牧固不乏于今矣。余嘉将军功，因诸士民之请，为之次其事，俾勒于石。

　　将军名有容，沈太史懋学其季父也。沈自侍御公世以儒术显，而将军独用韬钤起家云。

　　石湖浯屿水寨题名碑何乔远

　　泉之为州，有石湖绾海门之口。捍门之山曰岱屿，屿石碑偶，故谓之石湖。或曰日湖，日所出也。其地，百家之聚而已。

　　其有浯屿水寨，自万历壬寅始也。寨之镇将，自宣城沈君士弘始也。浯屿水寨之设，国初在中左所，属于同安。虽曰泉蔽其海，旷远而四达。异时，有不虞之舶抵泉城下。郡太守清江程公谓：奈何不虞舶城下而海无讥徼（？），则欲徙浯屿水寨镇将于石湖，顾安所得建置之需。君曰：『是皆在某』。始君为水寨捕寇逐虏，率过其汛界，歼寇虏海水中，资粮、舟楫、器械尽取之，数年捆积无所用，君又不鬻入私橐，于是构材立宇，数月而毕工。至于公府之行署、简阅之亭台，莫不翼然焕然，不费公帑一钱。

　　先是，海上之沙浪淘风涌上于田亩者久岁，民有耕地，率为碛卤，君不时使士舆石置之。一日，因其解汛大召集，为长堤拒潮，顷刻而就，沙无所淘涌，碛卤为良畴。君严士而恩抚之、仁民而义教之，石湖人视君如师帅父母。是岁，迁浙江佥书，以行，来告余曰：『署实始余，题名未有；余将碑之，子尚为记以告后』。余早岁束发从朝绅，好问西北边事；考论名将所张设及究其指归，不过曰勤训练、利器械、填戎伍、修实事以应之。其在将帅之身，则信赏必罚，与士卒同甘苦；古人之言，千载不诬也。今且无论西北边，即海上之舟，其柁樯刓敝，不可以乘长风、破巨浪；铳不能数火；数火则裂。钩戟矛剑，锈涩难剸剟。士忘操之，日嬉于市，攫市中物；不则博塞污淫，主帅无所问；挂空名于籍，收其月钱，为我私蓄；士有所获，不分而专之；鞭背贯耳，弛于公法而酷于私令，多所脧削，奉上官之颜色；寇虏窃发不闻，闻而不为遮。若此则何怪上官之目为债为懦，偃然据而抑之也。予考论名将所张设，大自徐、常，近如俞、戚，无过修实事、依古法而已。盖天下事未有物数不要于实、精神不贯于细，而能成之者。自德业之大以及事功之盛，莫不皆然。古谓：『将不论贪』。又曰：『武臣不惜死』，殆虚言耳。夫将而贪也，尚能信赏必罚，与士卒同甘苦，徒不惜死则一身而已。一身之死，而士皆生，何以武臣为？故夫为将者，当有士君子之廉，而后威信焉。修其实事，无有死地，然后人不敢曰债且懦。若是则进而登坛建鼓，专制阃外，列校裨将，翕然从之；亦得保其首领，书功幕府，同有荣施而有劳于国家。予也不敏，敢书以告后来于斯寨者，以自致远其功名，而善作镇我父母之邦。夫非予之言也，素所闻于士弘君之言也。

　　士弘名籍在碑，方其为人，有胆有识，仁义以为干。天下大事，士弘政可属。

　　杨沈二公生祠碑何乔远

　　国家自郡守而外，若戎旅之事，则有同知理之。其在戎旅都阃而外，陆而墩堡、水而汛瞭，则有寨游把总理之。夫是，文武二吏相为用者也。武与节制，文与董视。二吏者而有私肥私赢之心，武吏则脧士以奉文吏，文吏得所以奉则恣而不敢问；武吏军卒觖望，器备苦窳，警御懈隳。武不能振，文不敢问，则有怯于公战、勇于私斗，其寝处之所及，闾阎告病，不待寇至，常若苦寇。呜呼！是所从来远，若如之习，海内若一。

　　清江杨公一桂来贰泉郡，宣城沈公有容来寨泉之浯屿把总，二公皆满九载乃迁。二公清洁以持身，严正以莅下，矢心以为国，协体以安民，籍不列空伍，饟不出虚额；士见贼而懦、遇民而悍，责之无所不率。士以饱嬉，民用按堵。凡有一事之利以及百世之赖，沈公开之，杨公成之；杨公持之，沈公夹之。

　　二公既迁，民士念恩，厥并生祠，属余为记。余记二公，敢云不愧。夫下之所以爱其上，久不能忘者，岂不谓有之以为利哉？储蓄衣粮，士所以为利也。国家有养士之实，十敛五削，而下徒被名（？），则士怨生；士饱且嬉，卒而遇贼，竭死前行，丧其身首，是则命也。平居饥以馁，求无怨不可得也。田畴闾门，市廛鸡豚，民所以为利也。境内有不虞之寇，当事之人，为我驱除剿杀，则当事之人责也。彼其有禄于诏，有仕于守。且夫不虞之事，有时有也，不能率士，无以御之；士之苦民，则无时无有也，无时无有，而求民无怨，不可得也。清洁以持身，严正以莅下，矢心以为国，协体以安民，二公之谓，行无事之谓。杜未萌，行无事，而不见德；杜未萌，而不见功；无功无德，而人知之、而人愿之，欲其无念，不可得也。夫往者，来之鉴也；美者，征之劝也。非以美往，而实鉴劝，二公之记，余何愧焉。

　　杨公之迁也，为广西浔州知府；沈公之迁也，为浙江都司佥书，并在万历丙午之岁。是为记。

　　祠田碑陈学伊

　　宣城宁海沈公，奉命镇海上，五载于兹。始而来也，环海老少，且惊且悸，惧不相能。既而公严统士，信赏必罚，兵不敢有加于民，民若不知有兵。凡民之以佃、以渔、以商、以贩者，有公在，事无劫夺之虞，间复结之以恩。若觚翰之士，至隆以礼貌，待以情信；或他事挽，正色嘿然耳。又最著者，石湖有沪田坑，久为沙患，民甚苦之。公至，遂积石三年，始鸠工砌筑，成之一旦，利垂万祀，民尤颂德。

　　兹擢浙江都阃行，彼兵我民，咸不忍舍；共构生祠，立碑塑像，合贰守清江杨公，皆有功德于海上者，并祀焉。像以石，欲千百年不朽。祠成，输者踵至，犹剩十金，目兵复捐以五十余，明买民田租若干，给粟与守祠，为朝夕焚香洒扫之资。券之正者，谋送公收执；另抄白钤印附卷，以杜将来。

　　若冲风破浪，杀贼谕夷，种种殊勋伟绩，载之黄宗伯、何义部二碑中，不复赘。特记其士民之思如此。

　　新建定海参将公署碑叶向高

　　定海，故千户所也。其设参将公署，自宛陵沈君始。

　　署何以设也？盖中丞黄公轸海上之多事、干陬之不严，鲸鲵簸荡，为民患苦，请增置游击将军，以时巡行，诘戎薙寇，肃清海徼也。其辖地则北至浙，南至粤。其所部则开府新设之标兵，与小埕、五虎、海坛三寨游。其控驭则旌麾所指，凡在行间者，皆以军礼谒，稍稍视大帅，厥任盖甚重矣。黄公心难其人，而沈君昔尝莅闽，却红毛夷、捕斩东番倭寇，有勋劳于海上，乃请用沈君，仍旧官为参戎。沈君方里居，不欲来，黄公礼而征之，乃就职。时公署未设，寄居三山。踰岁而倭犯东沙，沈君计擒七十人；以浮言拂衣去，而黄公亦艰归。代者为临海王公，与直指关西崔公，力促君来。君不得已，复入闽。深念职在防海，而建牙之无所，何以号令吏士？即以春秋耀武波臣，其何震之有？惟定海所为会省门户，控浙、粤而处其中，于缓急策应便，乃议即所为署，而移所于西北隙地。一切缮筑诸费，皆取诸归后之羡廪与军吏之余粮。上诸当道，咸报可，遂以万历戊午之孟冬鸠工，阅次年夏，告成事。为堂若干楹，室视之而稍杀，各翼以耳房。其外为仪门，门外为楼；楼之内为馆，以礼宾。署后有山，可登陟，亭其上，名曰「筹海」。又为庙，以祀城隍。旗纛为中，左右翼署以居牙将。言言奕奕，赫赫称重镇矣。

　　既竣事，请记于余。余闻之王公，设险以守其国，而天下之险，莫过于水，故取诸坎，水之险又莫过于海。吾闽，海国也，往者既困于岛夷，顷又重之以奸民，内讧外结以海为薮，纵之则豕突，逐之则鸟兽窜。吾滨海之备日弛，其士卒至登舟而目眩股栗，望风涛而魄丧矣。故夫民之险不足为吾守，而反为吾害。沈君生长畿辅，能以舟为车、以帆樯为马，其视万里之沧溟，吞天浴日之波浪，鱼龙蛟蜃纵横出没于其前，犹平陆也。楼船器械，无不具饬，敌每望其旗而走。夫有沈君，而后海之险复为吾用。然余观其一岁中往来海上者，常至四五，每几危而幸济；虽有兹署，不获宁居，可为劳苦而功高矣。昔之名将，所至营垒次舍，皆有法度，而陶士行至以竹头木屑见称。君往在浯屿，徙公署于石湖，余曾为记。今兹之役，为闽土壮干城、为后人规永利，擘画周详，巨细毕举，厥绩尤伟。而前后中丞公极意绸缪，藩臬诸大夫协心保障，亦吾闽千载之遭也。方石湖署成，君即有东番之捷。兹署初落，君复招降海寇袁进、李忠辈。除闽大害，尤其事之奇者，故并书之。

　　黄公名承玄，浙秀水人；王公名士昌，浙临海人，俱万历丙戌进士。沈君名有容，宣城人。

　　署水标参将勋德碑何乔远

　　前浯江惠民碑，业颂公东碇、彭山之捷。公后徙日湖，飞扫东番倭穴、谕却红毛夷，闽南倚重十年。借而阃浙建（？），游参温、处，屡扫倭氛；又获交夷百四十，尽生全之功，不杀降夷，威德益孚丑类，而闽思公益深。丙辰，幸复入闽署水标务。未几，倭突料罗，陷大金，公扼之东沙，生擒七十余，倭游魂遂灭。且巨魁纠■〈舟宗〉猖獗，公会南路纪公欲加剿，魁闻逃之广，时与我贩广者为难，航海道壅；公思造命商民，倡义招抚，得请于中丞台遣官谕意。魁素知公义不杀降，因输款。适群至自粤，阻石尤，泊杏澳，公与纪公开诚单舟往之，遂降舟师。

　　凯旋浯江，旄倪聚观，喜色相告曰：『今而后，吾身家我有也』。然所得无虞而身、无窜而家谁赐乎？所得稳泛而身、以餬而家谁赐乎』？于是歌舞之余，伐浯石报赐。群走清源，乞余记其事。余谓尺檄方颁，反侧立定，不亡矢遗镞，举衡行浙、闽、粤三省间者，一旦心革，愿为我捍御臣，非公威信夙孚，曷易致此！是可碑也。忆碑惠民时，距今十八载；读公碑者少且壮、壮且老。公独元老壮犹兹，晋副大帅，长镇闽。闽碑公德，将不胜记哉！

　　公讳有容，宣城太史犹子，今倭虏皆知公名。

　　总理水军参府题名碑董应举

　　闽以海为塞，东南际天，外夷内宄，颷忽出没；虽有三路将领，莫能制其命。前中丞秀水黄公深维方略，以为非得才武有谋画、著名海上者，专统水军，弹压要地，随势排荡，不能收册于万全。遂聘宣城宁海沈君职其事，朝议可之。

　　君至，而抚倭于小埕，若崩厥角，而擒其犯浙者于东沙。今中丞王公察其能，俾建牙扼要，蒇其成劳君；以定海，于省会为重门、于中南二路为上游、于北路为中权，且有新城可凭、有小埕诸寨可驱策，左顾右顾，于海道均，而于门户亦甚固，遂决策营之。屏双峰、沼重溟，面势正位，度利张翼，风涛壮其军声、鱼龙资其变化，遂能降袁进、扫群盗，报命军门，遗功同事君子，以王公之廓落善任、君之设策合变，交相成者也。而牙门职任，实自君始，不可无以告诸后。

　　昔戚元敬都护春秋出镇镇东，地虽中而非会省门户之所关。江夏侯周视阨塞于此，置所成军，险虽设而非军府之所出。今之此策，兼收其胜，真足雄镇东而壮江夏者矣。

　　至于严城守、峙粮储、增艅艎、厚兵力，驱使五寨七游如指从臂，往来交荡于海中，使好宄惕息，不敢生心，盖将有待焉。后之继君者，其亦念此成画，思二中丞创军立府、计安全闽之意，而厚勉之哉。

　　君讳有容，字士弘。家世殿状，君独以武显，积功劳最多，岛夷皆知其名云。  
卷之二

　　记

　　平东番记（万历癸卯孟冬纂）

　　赋东番捷

　　东番记（万历癸卯春纂）

　　题东番记后

　　舟师客问

　　谕西夷记（万历甲辰季冬纂）

　　却西番记（万历甲辰季冬纂）

　　怀音记（万历丙辰春寄赠）

　　平东番记屠隆

　　东番者，彭湖外洋海岛中夷也。横亘千里，种类甚繁；仰食渔猎，所需鹿麛，亦颇嗜击鲜。惟性畏航海，故不与诸夷来往，自雄岛中。华人商渔者，时往与之贸易。

　　顷倭奴来据其要害，四出剽掠，饱所欲则还归巢穴，张乐举宴为驩；东番莫敢谁何，灭迹销声避之。海上诸汛地东连越，绝南望交、广，处处以杀掠闻。中丞朱公患之，拊髀叹曰：『安得豪杰，为我荡寇分忧者』？时浯屿偏将军沈君有容，受中丞国士知。其人慷慨义侠，有古烈士风。往在辽阳，数深入虏地，斩获无算；因条时议，与当事枘凿，勇谢病归。先是，中丞金公闻其威名，特以殊礼聘之南来；未及大用，金公罢镇去。朱公受事，知将军益深。君尝思奋不顾七尺以报知己。适朱公有密札与君，令剿东番倭。君遂掀髯奋臂起曰：『报国酬知，此其时矣』。乃阴部署战舰、兵仗、糗粮，虽内而妻孥、外而亲信左右，绝不知其有事东番也。部署既当，椎牛飨士，克日出师。时腊月，非出海候，诸将及舵师皆有难色，谓：『此征讨非奉中丞台檄不可』。君仗剑曰：『汝辈安知吾不奉命中丞台者？有密札在，敢擅沮军者，斩之』。众乃詟服。舟遂发。日将晡，君登舵楼，望遥山，有黑云一片方起，心知是风征也，而不敢言。至夜，果大风，巨浪滔天，众舰漂散，各不相顾，君乘舟仅得泊一港。须臾，继至者止数艘而已。天明复发，舟有十数艘，君心私计曰：『破贼立功，止须此足矣』。行一日夜，计程应望见彭湖山，而浩浩淼淼，绝不见端倪。长年三老，大有忧色。少选，忽见一飞鸟，三老喜曰：『有飞鸟，山且必近』。已忽远望见东南海中有一点青螺黛，则为飓风飘而已过彭湖矣。君乃急命从峡中入，君与诸将士颠危银山雪屋中，与潮俱没、与浪俱出，万死一生乎而不挫毛发锐气。从彭湖又行一日夜，纔抵东番，则倭奴已望见我军，出舟迎敌。将军率诸将士殊死战，无不一当百；贼大败，尽出辎重投之于海令我军拾，而姑少缓师。我军无一人取其秋毫，战益力，斩馘火攻，须臾而尽。东番夷酋扶老携幼，竞以壶浆、生鹿来犒王师，咸以手加额，德我军之扫荡安辑之也。先是，将军发兵，事闻各当道大吏，无不谓功难成，咎将军轻举，移檄阻之者如云，皆无及矣。比大捷闻，中丞朱公举杯酹地，喜曰：『吾固知沈将军必办此。南中大患一朝荡扫，内不谋妻子、外不闻将士，内断于心，密谋潜计，冒风波大险而从万死中竟成大功，功可不谓奇哉』！遂以捷闻于朝。

　　将军，宣城人，先太史君典犹子。君典尝指将军示余：『此吾家千里驹也。吾家世以文学显，是子当奋行间，黄金鹊印，不足道也』。将军为人以忠义报国自许，轻财重义，急友朋于难，不轻为然诺；见气焰者肮脏目摄，所当意即里巷毛褐贱士不难折节下之；士卒未食不先食、未衣不先衣，粮饷不至，士有饥色，则出家赀先给焉。每破贼，所获辎重，悉以分犒士卒，无一入私橐者。乃至犯法，则必罚无赦。士卒所以乐为效死，以此也。将军枭捷善战，每临敌先登，意气闲暇；两舟相隔丈许，提刀飞身过之，立斩数人，一舟披靡，而后众将士从之。又加以沈毅多谋，料敌出奇无穷。呜呼！良将哉！良将哉！

　　赋东番捷郭元春

　　木罂渡军，危乎？曰：危矣！雪夜入蔡，险乎？曰：险矣！然不履危，不足以擒魏；不蹈险，不足以灭蔡。是则计出危险，正庸将之所駴，而贤将用之以为奇者也。夫兵贵奇，胜也；乌在其血战而令肝脑涂也。奇之用阴，阴则示人以可测实不可测，而敌见以为可测也，则我胜矣。如敌见以为不可测，则我又为可测矣。夫惟敌知以可测测我，而不知以不可测测我，我之所为不可测者，正可藉此可测而遂行之也。则于汉，吾得之韩；于唐，吾得之李；而于今，吾得之沈将军焉。均之为善用奇者也。设以舳舻非木罂，而入淡水非雪夜乎，则托命刳木，而涉无际之波，不知凡几万里，一叶荡漾，木罂不啻矣。

　　时正值隆冬，寒江严威，凛凛刺人肤，将军中流四顾，但见巨涛起沬弥天，极目歕雪，指谓军士曰：『此非雪夜擒吴元济时耶？疾之毋徐』！岛夷方饯腊相酬曰：『莫予毒已』。俄而守者遥望之，曰：『彼泛泛若见若不见者，商舶乎？渔舸乎』？俄而曰：『以商舶意之，过多；以渔舸意之，过大』。方疑方骇之际，将军遂从天而下，一鼓而歼之矣；是韩信、李愬之兵也，不亦千古同一奇哉？

　　世称淮阴用奇为兵仙，惜史氏不载其师授。夫奇则安所庸授，授之而奇必不能奇，且奇而可授则父愿授之于子，李愬庭趋，曾闻其以雪夜授哉？然则沈将军之用奇，亦若斯焉已。

　　东番记陈第

　　东番夷人不知所自始，居彭湖外洋海岛中；起魍港、加老湾，历大员、尧港、打狗屿、小淡水、双溪口、加哩林、沙巴里、大帮坑，皆其居也。断续凡千余里，种类甚蕃。别为社，社或千人、或五六百，无酋长，子女多者众雄之，听其号令。性好勇，喜斗，无事昼夜习走，足蹋皮厚数分，履荆刺如平地，速不后奔马，能终日不息；纵之，度可数百里。邻社有隙则兴兵，期而后战，疾力相杀伤，次日即解怨，往来如初，不相雠。所斩首，剔肉存骨，悬之门；其门悬骷髅多者，称壮士。地暖，冬夏不衣，妇女结草裙，微蔽下体而已。无揖让拜跪礼。无历日文字，计月圆为一月、十月为一年，久则忘之，故率不纪岁，艾耆老髦，问之弗知也。交易，结绳以识。无水田，治畬种禾，山花开则耕，禾熟，拔其穗，粒米比中华稍长，且甘香。采苦草，杂米酿，间有佳者，豪饮能一斗。时燕会，则置大罍团坐，各酌以竹筒，不设肴；乐起跳舞，口亦乌乌若歌曲。男子剪发，留数寸，披垂；女子则否。男子穿耳，女子断齿，以为饰也（女子年十五、六断去唇两旁二齿）。地多竹，大数拱，长十丈。伐竹构屋，茨以茅，广长数雉。族又共屋，一区稍大，曰公廨；少壮未娶者，曹居之。议事必于公廨，调发易也。娶则视女子可室者，遣人遗玛瑙珠双，女子不受则已；受，夜造其家，不呼门，弹口琴挑之。口琴薄铁所制，啮而鼓之，铮铮有声。女闻，纳宿，未明径去，不见女父母。自是宵来晨去必以星，累岁月不改。迨产子女，妇始往婿家迎婿，如亲迎，婿始见女父母，遂家其家，养女父母终身，其本父母不得子也。故生女喜倍男，为女可继嗣，男不足着代故也。妻丧复娶；夫丧不复嫁，号为鬼残，终莫之醮。家有死者，击鼓哭，置尸于地，环煏以烈火，干，露置屋内，不棺；屋坏重建，坎屋基下，立而埋之，不封，屋又覆其上，屋不建，尸不埋。然竹楹茅茨，多可十余稔，故终归之土不祭。当其耕时，不言不杀，男妇杂作山野，默默如也；道路以目，少者背立，长者过，不问答；即华人侮之，不怒，禾熟复初。谓不如是，则天不佑、神不福，将凶歉，不获有年也。女子健作；女常劳，男常逸。盗贼之禁严，有则戮于社，故夜门不闭，禾积场，无敢窃。器有床，无几案，席地坐。榖有大小豆、有胡麻，又有薏仁，食之已瘴疠；无麦。蔬有葱、有姜、有番薯、有蹲鸱，无他菜。果有椰、有毛柿、有佛手柑、有甘蔗。畜有猫、有狗、有豕、有鸡，无马、驴、牛、羊、鹅、鸭。兽有虎、有熊、有豹、有鹿。鸟有雉、有鸦、有鸠、有雀。山最宜鹿，■〈亻鹿〉■〈亻鹿〉俟俟，千百为群。人精用镖；镖竹棅、铁镞，长五尺有咫，铦甚；出入携自随，试鹿鹿毙、试虎虎毙。居常，禁不许私捕鹿；冬，鹿群出，则约百十人即之，穷追既及，合围衷之，镖发命中，获若丘陵，社社无不饱鹿者。取其余肉，离而腊之，鹿舌、鹿鞭（鹿阳也）、鹿筋亦腊，鹿皮角委积充栋。鹿子善扰，驯之，与人相狎。习笃嗜鹿，剖其肠中新咽草将粪未粪者，名百草膏，旨食之不餍；华人见，辄呕。食豕不食鸡，蓄鸡任自生长，惟拔其尾饰旗。射雉亦只拔其尾。见华人食鸡雉辄呕，夫孰知正味乎？又恶在口有同嗜也？居岛中，不能舟；酷畏海，捕鱼则于溪涧，故老死不与他夷相往来。永乐初，郑内监航海谕诸夷，东番独远窜不听约；于是家贻一铜铃使颈之，盖狗之也，至今犹传为宝。始皆聚居滨海，嘉靖末，遭倭焚掠，乃避居山。倭鸟铳长技，东番独恃镖，故弗格。居山后，始通中国，今则日盛，漳、泉之惠民、充龙、烈屿诸澳，往往译其语，与贸易；以玛瑙、磁器、布、盐、铜簪环之类，易其鹿脯皮角；间遗之故衣，喜藏之，或见华人一着，旋复脱去，得布亦藏之。不冠不履，裸以出入，自以为易简云。

　　野史氏曰：异哉东番！从烈屿诸澳乘北风航海，一昼夜至彭湖，又一昼夜至加老湾，近矣。乃有不日不月、不官不长，裸体结绳之民，不亦异乎！且其在海而不渔，杂居而不嬲，男女易位，居■〈疒〈癶上土下〉〉共处；穷年捕鹿，鹿亦不竭。合其诸岛，庶几中国一县，相生相养，至今历日书契无而不阙，抑何异也！南倭北虏，皆有文字，类鸟迹古篆，意其初有达人制之耶？而此独无，何也？然饱食嬉游，于于衎衎，又恶用达人为？其无怀、葛天之民乎！自通中国，颇有悦好，奸人又以滥恶之物欺之，彼亦渐悟，恐淳朴日散矣。万历壬寅冬，倭复据其岛，夷及商、渔交病。浯屿沈将军往剿，余适有观海之兴，与俱。倭破，收泊大员，夷目大弥勒辈率数十人叩谒，献鹿馈酒，喜为除害也。予亲睹其人与事，归语温陵陈志斋先生，谓不可无记，故掇其大略。

　　题东番记后陈学伊

　　余读古史，所云羲、农之世，皆草衣木茹之民。窃以为载籍久阔，谬悠之语，奚足深信？乃今读「东番记」，方信其语之非谬。夫古史所记者，舆图之北也。东番之去吾泉也，仅几日程耳，乃其裸体结绳，不异古史所云；则信乎舆图之广，古今记载之所不及者犹多也。记成于一斋陈君之笔。万历壬寅之冬，沈将军剿东番邻岛之倭，一斋君实同舟往。倭既平，东番大酋德其为己除害也，率其党出谒，且献鹿馈酒焉；故一斋君得询而志之。假令不有沈将军今日之巨功，吾泉人犹未知有所谓东番也。

　　国家承平二百余年矣，东番之入纪载也，方自今始，不可谓不奇。余顷游海滨，海滨人为余言此倭流毒三省，盖数年矣。沈将军一剿之后，海上之艘无他虞焉。则将军之树德，宁独东番哉？其功尤不可谓不奇。有此奇功，故因以广此奇闻，余读斯记而两奇之，漫书以志喜。

　　舟师客问陈第

　　万历壬寅腊月初旬，将军沈有容率师渡海，破贼东番。海波荡定，除夕班师。至料罗，客有问于轩辕寄客曰：『国家设兵，可谓备矣，内则拥旄，外则分阃，寨、游、卫、所，碁布海滨。乃迩者么么小丑，仅七舟耳，从粤入闽，又从闽入浙，又从浙归闽，住据东番，横行三省，所过无忌，何也』？答曰：『承平日久，人不谈兵，将乏援桴之志、士有老母之怯，相与玩愒岁月耳。余尝游北边，见虏骑大举入犯，边兵辄收堡避之；俟其饱掠而出，则尾其后，袭得零星数骑，告捷矣。又尝游于南海，见贼船突犯信地，水兵敛翼避之；及其为飓风所飘、巨浪所覆，贼有零丁困于海岛者，取得其一二小■〈舟华〉、拾得其残亡数级，奏功矣。故谓破虏非破虏、灭倭非灭倭也。求其明目张胆，堂堂正正，与决胜负于塞下海中，实罕所睹闻，贼于何忌哉？故将军有必死之心、士卒有无生之气，南倭北虏，不足平也。岳武穆曰：「武臣不怕死，则天下太平」。孙、吴复起，不能易其言矣，沈子其庶几乎』！

　　客问：『舟师涉海，非旦夕可办；今沈子仓卒而渡，竟能破贼，何也』？答曰：『太府命之矣，鸷鸟将击，必匿其形。故自仲冬以来，无日不讨军实而申儆之。治楼船、教甲冑、练火器、峙糗粮，人知其为守而设，不知其为战而设也；人知其为料罗而防，不知其为东番而渡也。循至季冬，种种举矣，初欲以除夜袭之，已谍其欲来，乃遽出而掩之。令下之日，一军皆惊。盖备之于前，故用之于后；劳于平时，故逸于临事。若素无讲求，而草草渡海，即沈子能耶』！

　　客问：『沈子之自料罗而出也，有谓不奉明文，径情专擅者；有谓贼住东番，非我版图者；有谓隆冬多风，不宜渡海者；有谓外洋剧贼，未易卒破者；而克有成功，何也』？答曰：『武夫敌忾，惟机是乘；如必明文之奉，而以专擅自阻也，则贼终无殄灭之期矣。贼之所据，诚非版图，其突而入犯，亦非我之版图乎？如必局守信地，而以远洋借口也，则贼亦终无殄灭之期矣。沈子尝私募渔人，直至东番，图其地里，乃知彭湖以东，上自魍港、下至加哩，往往有屿可泊；隆冬北风，易作易息。我师过彭，则视风进止矣。且渔人而渔、商人而商，未闻以冬而废业者，又何疑于航海之师也。贼住外洋，谓我师必不能至；况时已撤防，又谓我师必不肯至。故攻其无备，李愬之所以擒蔡也；沈子亦筹之矣』。

　　客问：『料罗之役，以二十一舟而往，至彭湖，十舟矣，风不相及也。十围五攻，万全之道。今前有强敌，后无援兵，何恃而不恐？且破釜而行，深入其阻，何沈子之亟也？倘其不捷，人将食其肉而不餍乎』？答曰：『用兵之道，在于知彼己，不在于较众寡。今贼之船，夺商及渔，不如我兵之船。坚且大也。贼之利器，鸟铳、百子，不如我兵之神飞炮、佛郎机，又练之熟也。贼之乌合，情志不一，被掳虽为役，而非其本心；沈子兵出挑选，人人可用，又躬自劳来，咸百其勇，故自过彭以后，哨捕勇于直前、目兵耻于居后，是其众不如我之锐也。我有三长，彼有三短，兵刃未接，而胜负分矣。沈子何恐？沈子尝太息曰：「军门知我，深恨无可以藉手，故东番有贼，不可以莫之剿也；上有深知，不可以莫之报也」。语曰：「裹粮跃马，惟恐后时」，沈子有矣。即其不捷，肉将在海鱼腹中，人又乌得而食之』？

　　客问：『贼据东海三月有余，渔民不得安生乐业，报水者（渔人纳赂于贼名曰报水）苦于羁留，不报水者束手无策，则渔人病倭强而番弱，倭据外澳，东番诸夷不敢射雉捕鹿，则番夷亦病。今此捷也，东夷踊跃于山、渔民歌颂于海，策亦奇矣！但所报焚沈六艘，而斩馘仅仅十五，何其少也？且献馘皆倭，又何其偏也？落水之贼，独不可捞而取之乎』？答曰：『彭湖以内，水色犹碧，谓之沧海。彭湖以外水色深黑，谓之溟海。溟海浪高，沉者直至底耳。贼见势败，不肯与我以首，恐为乡人所物色也者，故系石于腰以自沉溺；是以鏖战惟倭，兵之所斩亦惟倭，风涛异常，重之昏黑，其敢下而捞斩之乎？又贼有奔窜，兵有穷迫，不惟不敢，亦不暇；沈子之志主于大破贼■〈舟宗〉，不在捞取首级，自过彭时已申言之矣』。

　　客问：『闻之东番破贼，所得金、布、苏木、鹿麂皮、米、麻、苎、椒、乌鱼、温鱼之类，不下数百金，沈子纵不入之私囊，独不可归之公帑乎？乃分给兵士，何也』？答曰：『海上之兵，未必天性忠孝。故战不旋踵，图利也；死不反顾，贪得也。彼既以身而博财，又夺其财以伤其心，可乎？故贼之所积，夺之于民，惟恐其多。兵之所取，夺之于贼，惟恐其不多。况战胜之赏有限，而因敌之利无穷，三军之所以乐战也。沈子之约曰：「破贼之后，公取其财物而均分之，官无所利」；诚鼓舞之要术矣』。

　　客问：『频年以来，西有宁夏之变、东有朝鲜之师、西南有播州之役，四海不无事矣，当事者往往拊髀名将而未之得也。若沈子，足任天下大事者乎』？答曰：『人未易知，知人亦未易，鄙人闻见寡陋，何足以识之？然沈子近矣。沈子好名而不好利、畏义而不畏死，盖本伉爽、敏达、勇敢士也。使其伉爽而存缄默之思、敏达而极深长之虑、勇敢而廓并包之容，则沈子闻道矣，所就非名将下也。如其惟是不蘉，而才之自挟，若壮猷何！吾方为沈子惕，又奚敢以大事许之』？

　　客得所问，其疑颇释。复起而请曰：『子为谁』？曰：『吾忘我久矣，不自知其为谁也。吾尝隐居轩辕之山，故人目为轩辕寄客云尔。且尔于我为客，我于轩辕山为客，轩辕山于天地为客，天地于太虚为客，胥寄也、胥客也，又焉用谁之谁之乎』？客乃逡巡而退。

　　谕西夷记陈学伊

　　闽之东南，从水道可通诸夷。漳、泉之商贩大泥、吕宋诸国者，岁数十艘，人不啻数千，然皆奉法令惟谨。

　　逮万历戊戌，有旨出榷四方税；同安奸民曰张嶷者，始有机易采金之倡。甲辰，漳商潘秀复自大泥持其国之文，为红夷韦麻郎求市，且援东粤佛郎机故事，以请于当道。当道正议阻，其秋，果有三夷艘从西南趋彭湖岛，逻卒急以闻；秉事诸公议论未一，先姑严禁沿海商渔。为清野计，而遣詹献忠等相继往谕之。后黄金之往也，率其通事林玉以来，藉名求桅，实侦息也。漳南观察沈大若公责其无礼，系之狱；且颂言欲重潘秀勾引罪，日议剿、议守至勤。两台宵旰，而漳、泉奸民藉差使私以题请啖之，红夷愈为久计；内地益汹汹，秉事者益以疑忌。时浯屿把总沈将军有容方在告（？），掀髯扬言云：『谈笑却此虏耳，胡事张皇』？于是泉郡海防诸大夫问计于沈将军，将军语如初；遂以复抚台，抚台因以属将军。将军曰：『此夷原非启疆之狡，何用以兵劫？且欲驱其去而羁其使，于策亦非便，请以林玉行』。抚台便宜从之。遂刻期渡海。渡之日，封姨为政，辅行同事者有难色。将军曰：『第候风霁者，使者归矣。假令中有以尺一沮吾师，事宁不败』。遂凌波冒险以济。诘朝，差使果偕夷酋九人赍金二万若诸玩好，将舣舟渡，适将军至而止。麻郎德将军释其通事，抵将军谢。将军对所差使扬言于郎曰：『若辈夙不通中国，兹非误听奸民诱来耶？天朝体统甚肃，上有抚、按二台，中有藩、臬诸司，外有将领、郡邑百执事，纲纪相承，凡事非商定不敢以闻。若欲求互市于闽，互市事至巨，孰敢主之？若等皆良商，独不识此乎』？郎始悟，即订归期，而同事者复以题请尼之。将军居既久，察麻郎无行意，即集诸卒长谋曰：『此夷徘徊，必有居间者，试张帆为归计餂之』。郎见之，果以一艇谒将军曰：『郎辈唯将军命，柰之何遽去』？将军诧之，曰：『若初至，两台业已檄舟师剿若，我力争若皆良商，故请释林玉，谕若归，讵意濡滞至今日。吾今行矣，不可以再见矣』。郎等顶礼堕泪曰：『极知将军有厚德，郎虽夷也，敢忘之乎？从今一惟将军命』。将军因以酒劳郎，竟日为欢，郎益喜。越二日，三夷舟俱解缆去。濒行时，携铳器及土产别谢将军，将军受其器，还其产。郎与诸部落向将军泣，至望将军不见，犹登尾楼以眺者。是役也，始于闰九月之二十六日，竣于十月之二十五日，往还甫一月耳。将军归以复观察公，观察公以复两台，两台以疏上，明君良相竟如议，而吾泉滨海因以帖然。两台疏中，稍稍及中贵，中贵亦不闻有密题，盖知国有人也。当红夷初至时，沿海禁商渔，人情且岌岌；将军至彭湖，即呈抚台，弛其令，海陬编户赖以不槁死，则莫不德将军。既旋旆，则又恐朝廷或旦夕俞互市请，祸且不测，为将军危。将军曰：『吾奉两台檄，仗庙堂社稷之灵，幸而成功，余非所计』。卒之事定如前指，而海陬编户德将军益深。

　　余不佞，早废草莽，盖三十年所矣。顷者为海上之游，及交将军，骤闻其事，过为将军虑，且为梓里虑。今事定，为将军喜，且重为梓里喜。当初议时，闻一缙绅云：『东粤之澳，有互市，今粤中军兴赖以不乏，吾泉彭湖之市得无类此』？余曰：『否，否。闻之东粤之缙绅，未尝不以澳市为隐忧。盖初市时，夷人筑一庐必以闻，今不闻矣。庐且遍澳中，澳地几非东粤有矣，奈之何其援之？且东粤之市，去会城非远也；吾泉彭湖之去郡城，从水道二日夜程，夷人一穴其中，其祸更有大于东粤者。闻之彭湖在宋时编户甚蕃，以滨海多与寇通，难驭以法；故国朝移其民于郡城南关外而虚其地，今顾可以与夷市，自招寇耶』？余又考郡乘，宋世设市舶司，与回夷为市。至元时，回夷沙不丁据郡城为乱，且七八年，陈友定方来平之。故国朝不复设，今顾可自开之乎？论者不近考载籍，乃远引东粤之事以为据，何其迂也！余又闻之红夷旧为佛郎机别部，一名和兰，后以强盛自雄。其人长身赤发，深目蓝睛。居常带剑，剑善者直百余金。惟利吾中国湖丝，从水道与大泥通。舟长二十余丈、高数丈许，板厚二尺有咫，内施锡片。舟旁各列大铳三十余，铳中铁弹四五具，重三四十斤，舟遇之立粉。水工有黑鬼者，最善没，没可行数里。诸凡器械巧诈非诸夷可比，即称强如佛郎机者，且敛手避，殆未易以中国长技敌也。假令当时不有沈将军谕之去，市成则酿祸异日，不成则构难于今，东南水道将为所梗，吾泉内地安得高枕卧哉？余既羡将军以三寸之舌胜百万之师，尤虑秉事者之不察终始，犹藏开市之祸于后日；故特详其说而纪之，盖以颂将军之功，且以告将来谋国之君子。

　　却西番记李光缙

　　大西洋之番，其种有红毛者，译以为和兰国，疑是也。负西海而居，地方数千余里，与佛郎机、干丝蜡两国主并大，而各自君长，不相臣畜；俗尚、嗜好、食饮相类。去中国水道最远，译者云在昆仑西北。春夏昼长，秋冬稀见日，或为昆仑高所掩也。地无他产，产白银，国中用度以银为钱，铸轻重大小有差。人富，少耕种，善贾，喜中国缯絮财物，往往人挟银钱船以出，多者数百万、少者千余，浮大海外之旁属国，与华人市，市汉物以归。

　　先是，吕宋澳开，华人始航海涉境上贸易。吕宋，第佛郎机之旁小邑，土著贫，无可通中国市，其出银钱市汉物，大抵皆佛郎机之属。而和兰国岁至焉，于是红毛岛夷，始稍稍知与中国通矣。华人利其银钱，率一直而数倍售之；辄侦其船之至不至，酤一岁赢息高下，有守冬以待者。近岁吕宋歼中国贾人，不尽死者奴虏之，自是汉财物少至。和兰居佛郎机国外，取道其国，经年始至吕宋。至，无所得，贾译者诒之曰：『漳、泉可贾也』。先漳民潘秀贾大泥国，与和兰酋韦麻郎贾相善，阴与谋援东粤市佛郎机故事，请开市闽海上。秀持其国之文至，不得请。是秋，艘果从西南来，趋彭湖岛；红毛艘之渡闽自此始，时万历甲辰之七月也。人长身红发，深目蓝睛，高鼻赤足。居常带剑，剑善者直百余金。走舟上若飞，登岸不能疾行。舟长二十余丈、高数丈，双底。木厚二尺有咫，外鋈金锢之。四桅，桅三接，以布为帆，一桅坚，树二（？），候风之恬猛为升降。中横一杆，桅上有斗，斗大容四、五十人，系绳若梯，上下其间，或瞭远，或有急掷矢石。舟前用大木作照水，后用柁。水工有黑鬼者，最善没，没可行数里。左右两樯列铳，铳大十数围，皆铜铸；中具铁弹丸，重数十斤，船遇之立粉。它器械精利，非诸夷比。既次彭湖，译者林玉以互市请，而漳、泉奸民又从而诱之。事闻两台，以为招外夷生事，系玉狱中，且颂言诛秀，下监司郡国议。佥谓彭湖乃漳、泉门户，许之必多勾引，久且窟穴庐室其中，或易以梯乱，利一而害百，宜驱之；不则，剿之便。于是中丞台移檄沈将军士弘剿之。

　　先是，沈将军尝以雪夜凌风浪过彭湖山外，破倭奴于东番，声名大振。中丞公念沈将军勇，度非其人不可，故复以其事属将军。将军怃然曰：『彼来求市，非为寇也，奈何剿之？剿而得胜，徒杀无罪，不足明中国广大；不胜，则轻罢百姓力，贻朝廷羞，不如谕之。第令无所得利，徐当自去也』。以请两台，两台如议，且檄禁沿海亡民奸阑私市物者，将军拘得其一二，抵于法。久之，夷知其为将军禁，汉物不可得，闻其名，畏惮之。将军复自度谕人而羁其使，非策也，乃请出译者林玉，身自坐小艇与俱入夷舟，酋麻郎望见玉来，喜不自胜，睹将军容貌举止非常，问玉曰：『何人也』？玉曰：『此沈将军出我狱中者也』。众皆罗拜，争前言曰：『敬问将军来，谓何哉』？将军曰：『吾奉制府命，移大军剿汝；吾念若小丑效顺，不足烦征讨，特来劳若，无久淹吾地，若亦知市不成乎』？麻郎愕然曰：『来者俱言市成，将军言不成，何也』？将军曰：『若但几幸输税金耳，亦闻张嶷往吕宋采金事乎？天子怒而诛之，传首郡国，示天下却金不复用，而安用若金为？此吾所以言市不成也』。麻郎曰：『有当事者为我地，将军未之知也』。将军厉声曰：『当事者皆朝廷臣，肯受郎金？言受金者，诒汝也，法应斩；且奏请权尝在抚、按，互市事至巨，必院、道熟议方敢上闻，畴能自擅？若可擅，潘秀不死矣。今令若守空岛中十余年，终无所市，留无益也，不如去』。是时差官及同事者以题请啖麻郎，麻郎信之，且遣人赍金二万，舣舟将渡海为输税计；适将军至而止。故将军言之也，麻郎既心感将军释林玉之恩，又闻两台必重处潘秀至死，自知事不济，相顾失色，约将军欲归。久之，尚未有行意，将军召将佐谋曰：『此夷徘徊，必有中尼者，试张航为归计以餂之』。麻郎见之，果以艇见将军，跪请曰：『郎辈唯将军命，将军何遽去也』？将军诧曰：『郎不去，恃汝舟大与？壑可藏、力可负、凿可沉、撞可破，而舟何可恃耶？郎不闻沈将军破倭奴东海上，海水尽赤？吾不忍若颈之续其后，故谕而归，汝郎不从吾言，吾去矣，郎请后勿见我，毋贻空自悔也』。玉以将军语劝郎，郎缩颈堕泪曰：『将军言是也，德我深矣！吾处穷海瓯脱，何敢犯中国地？第吕宋僇华人骄我，无所从贾，故逐徙来，将军若讨之，请杀邑王头以谢将军』。于是麻郎率部落尽脱帽叩头谢，将军设燕飨之。旦日，郎以铜铳铳弹及国产物答将军，将军却他玩及铜铳不受，受铳弹。郎感泣，谢别将军，三艘皆扬航望西海而去。

　　记曰：人言沈将军勇，将军非徒勇也。东番之役，议者以战为不可克，而将军用战胜。西番之役，议者以剿为可歼，而将军不用剿却。人欲按兵，将军深入贼地；人欲兴师，将军单艇见虏。凡将军之密谋秘策，皆与议者反，而卒成两奇功。将军以一夜之师，贻海上百年之安，以三寸之舌，胜倾国百万之众；前如脱兔，后如处女，适人开户，参彼己权变，出奇无穷，此其为沈将军也。予未识沈将军作何状，久已膻沈君典先生名。先生以文章高天下，将军为其犹子，起行间，沈毅过人，才气无双，将门有种，非然哉！非然哉！而至今守偏裨，不一当上将印者，何也？

　　怀音记池浴德

　　万历甲辰冬，红夷船舶彭湖。其船十倍戎艘，内格三层，外附铁板，铜铳金刀，精利甲于被边。遣译使二、三人，以甘言要我互市；不然，率片帆宵突，必有当者。报至，人相顾无色，有议可者，有议不可者。沈将军私议于余，力主不可之说。谓：『夷意岂在市？不过悬重赂饵我，幸而售，将鼾睡卧侧，踵香山澳故事，睥睨中土尔』。

　　一日，将军造余告别，余问何往？将军曰：『业已买粮给兵，约二十艘，开缆直抵彭湖，用圜陈批杀之法』。余愀然曰：『非策也！我之舟与器皆不及夷，杀之是往遗之禽也』。将军笑曰：『果不出所料，但恐人飞报红夷，故以杀为名耳。至则谕以理、惧以祸，令其自疑。兵有先声而后实者。夫敌弱则用实，敌强则用声，况彼前有译使在狱，当路议污萧斧以断其后，昨已极言欲逸之去，示以恩威，用为反谍，陈说利害，彼之胆未有不寒而思脱者』。余曰：『此甚得操纵之宜，但利速发，不利久需』。

　　时北风为政，浊浪排空，将军破浪直前，竟无恙。令谍者详说之，夷大喜，迎将军，张彩为宴，赠以方物，坚却不受；不数日，鼓棹去矣。竟不费一粮、不遗一镞，而全闽享无穷之利，皆将军力也。

　　余历数与海内贤豪并游，遇介冑则言介冑已尔。至国家大计，亿兆隐忧，非特达之士，不足剖其微而揆其决。将军英英侠气，有燕赵风，而深思远虑，应变投机，断不肯以封疆之尺寸，易多罗琬琰之千钧，此其智岂可以中下窥之者。今将军退而隐矣，海滨巨猾与守水潜通，越贩出没如织；红夷虽息，而肘腋之祸难防！余复起而愀然曰：『设将军而在，必无此矣』！诗云：『谁将西归？怀之好音』。因援笔作怀音记，以俟后之为国家将将者。  
　 

卷之三

　　序

　　贺升浯屿钦总移镇石湖序（壬寅春赠）

　　荡平海寇序（万历癸卯仲春赠）

　　东番捕倭序（万历癸卯季春赠）

　　送擢浙江佥阃序（万历丙午秋赠）

　　送擢浙江都阃序（万历丙午秋赠）

　　送都阃浙江序（万历丙午秋赠）

　　送赴浙江都阃诗卷序（万历丙午秋赠）

　　别赴浙江都阃序（万历丙午秋赠）

　　定海新署落成序（万历己未孟秋赠）

　　赠晋登莱督府序（万历庚申夏赠）

　　贺六十寿序

　　贺升浯屿钦总移镇石湖序池浴德

　　沈将军者，其大父尝以御史按吾闽，叔父登丁丑榜胪传第一；兄任福州郡倅，今升德庆太守。将军为世臣贽御之裔，涵濡经史，胡为乎屈首行间？而又在吾闽大海之南，风涛荡漾，一日四、五惊，即勇士尤难之，而将军乃自喜以为豪举，余固疑之。及读汉扶风班仲升传，然后知将军有大丈夫之气，与世之规规尺寸者异也。仲升父彪、兄固，少涉猎广博，长而叹曰：『大丈夫无他志略，犹当效傅义阳、张博望立功绝域，以取封侯，安能久事笔研为也』？其后从窦都尉出击伊吾，会吏士谋用火攻，吏士曰：『当与从事议之』。仲升怒曰：『从事文吏，闻此必恐而谋泄，死无所名，非壮士也』。令十人持鼓藏虏舍后，见火燃即鸣鼓呼噪，虏惊乱，格杀数百人；召鄯善王示以状，一国惶怖，遂称臣纳质。窦都尉上其功，汉帝改容，擢为军司马，抚疏勒、下龟兹，以至西域五十余国，皆奉款内属。帝遣使拜仲升为将兵长史，假鼓吹幢麾；寻封定远侯。至今读其句、想其人，未尝不令人中夜起舞云。将军之就行间而恬海上也，夫岂慕仲升之高而载挹载味也乎？无亦其二姓父兄皆清人贤行，而直以甲冑补笔研之缺乎？今观将军营海坛，当路授之千金，令入倭巢兴贩，潜伺出入，将军固弗受；乃以金付它将。事败，责偿，而将军不与；人以此服其识。及移浯、铜，却部署例金。舟中器械橹楫沿习已久，官帑空乏，任其重英逍遥，而莫之何；将军捐俸更新，绸缪甚备。倭果深入，遂擒获，二次以首虏功闻，擢浯屿总戎，徙镇石湖。

　　余谓此将军之初略，未足多也。设将军一当单于前，宁为从事之吏之所拘绳也？宁东倭五十余国，有不从风而靡也？天子有不改容，而侯印不旦夕系也？庠友杨、冯诸君习将军者，闻而请曰：『善哉言也！持此可以贺将军矣。顾将军于先生世好，先生知将军深，言如斯止乎』？余再拜曰：『将军与人交率义不爽，有燕赵之风；岁月刍粟，悉以散吏兵，毫无所私。顾驭下严明，人感之而亦惮之。昔仲升尝告任尚以塞外之士，非孝子顺孙，宜荡佚简易，宽释小过；今浯屿吏兵埒于塞外，其无以仲升之言为少，无以去余为远也』。

　　荡平海寇序黄克缵

　　自大将军戚南塘以骁雄果毅之功显于吾地，驰骤漳、潮、惠、广间，暴骨化为肌肤，戈矛变成襟带。大将军扫除荡定后，以宫保大帅入参枢府之权，犹踌躇四顾：闽海之隈，倭夷之所出没，轻舟小舠奄然忽至，掩捕而取其室家之藏如口中虱；大将军于是建万世之安，设舟师以捣其来往、为两汛以递其劳逸。而向时之潜伏于蛟宫鼍窟，如鬼魅之疾至而不可方物，与夫白衣泛舟混插于款乃之群，以星来而鹘举者，遂屏迹而不敢复聚。

　　迩年以来，将怠卒玩，贪生畏死，故事循行，视侮而动；是以中州之亡命结倭夷之俘，相援为寇，以扁舟敌艨艟，如羊角牛矣。然犹靡不胜，水军见其轻舟利器，尽缩如猬。沈将军曰：『使某一日在事，而蕞尔方区，乃令丑辈污吾波涛，祖生之楫吾将击焉』。乃用谍者言：小东之国，有七舟入，收保缮剽，具交、广、闽、浙之冲，向为所鱼肉者不知其数计；然而距中州十有余辰，水道深恶，汉军所不到。将军踊跃下命，以是日誓师，率舟师二十有一以往。白浪接天，樯圯楫颓，将军被短褶、坐楼船，以手将须，神色愈厉，衣衿如注；按剑扬言曰：『大丈夫生成名，乃不葬江鱼腹中，乌用巾帼而须眉以处牖下；敢言旋师者斩』！遂侵晨夜，犯风涛，历岛屿，旬有余日而抵七舟之所。七舟仓卒见舟师，迅雷不知所措，且战且焚、且没且俘，精锐之技造次不及格，遂沉船歼虏，奏凯而归。健舸凌风，激水如箭，鳞族不兴，安澜自在，恍然风伯、海若之助我献凯也。

　　昔汉相匡衡痛抑甘陈之赏，以为开边衅，泯其虎穴之功，而论其专擅之罪；在廷诸臣，攻之如哄，烈士所为长叹。将军专命兴师，深入夷境，万死一生，如探乌鸢之卵于百丈之危巢，手足不痍，而握之掌上。甘陈陆地行奇，将军与汨俱出，探穴奇胆，似为过之。鸷鸟累百，不如一鹗，当事者能显重而矜贵之，标致其奇而发撝其盛，方之汉廷媢嫉拘系之相，盖又伟焉！

　　将军有奇必吐，无魏尚之掣肘、有充国之便宜，极其骁雄而辅以沈毅，凭其敏达而克以委悉，则戚将军之事，余尚未敢以奉将军；将军其益务自奋，以雁行孙武、穰苴之俦可也。将军世有闻，其仲父以廷对魁天下，节义文章，雅重于时；乃能自致弢钤，纨绔而谈卫、霍之业，致命遂志，伟男子也！喜而为之序。

　　东番捕倭序何乔远

　　比者，内地不逞之氓，勾引倭夷，窃夺艅艎，寇于海上；急则蛟徙，缓则鲸吞。二、三将帅各分汛地，如脔已割而饼已画，逐出其方隅，则已悛悛幸无事。至于岁晏隆冬，朔风为政，游汛告休，则听其与玄溟海若共息；即其越人于货，亦不敢闻大吏。

　　而今纵横海上者，七舟也，无人乎闽、广、温、台之间；其在闽海上，则以东番为窟穴。东番之夷，裸如鸟兽，射生菁棘中，盗亦时时贼杀之，而夷人以为苦。宁海沈将军齿剑语曰：『任盗纵横，信如割脔而画饼，我岂礼食而小儿啖耶』！下令其帐下目长曰：『料简军众，备火攻具器械，持五日粮，从吾之所之』。亦谩之曰『吾近往耳，聊以惧窃窃通我分地者』。舟既发，则曰：『直抵东番』。诸目长惧然从之。以朔方之政，舟樯臲臲波涛间，诸军茫然相失，将军意气自如，一日夜皆集。鼓行而前，出贼不意。将军露身锋镝之交，将士齐作，惧者束手而请降，强者迎锋而立毙，怒而不与将军为功者腰石而沈于沧渊；而数岁之鲸鲵立尽。

　　于是濒海之人为海贾者，群来告余，请为文贺将军。余曰：『将军捕海上贼，职也；上以报国家、下以卫人民，岂区区为若海贾德者！贼之得也，渔人歌于舟，海滨之人歌于途，烽燧游徼之士歌于军，东番之人快于夷，岂特若海贾德将军！且夫贼之得也，将军上状于两台观察使者，若大府、若具阃之帅而自不言功；以级若俘献大府，大府为之举宴称觞，列两队之军于坛坫之上，请将军彻帷幨、衣朱绯、篸金彩，以观五达之衢；而将军辞。酒半，起离席，伏请将军终乐之；而将军辞。将军又岂以德若为名者』！则群曰：『吾向得全吾货而往来海上者十九，而越于货者十一，然而心有盗也。今得将军，而后吾心无盗也。吾向之越于货也，相与瞋目而怒而莫之谁何，今得将军以为我报也。将军，长者也，岂复德吾？吾侪小人不能不德将军』。于是何生进而语之曰：令将军见贼缩颈奉头，有不虞之事，为规避以蒙大吏，则若何？曰：逃于文法矣。则又曰：令将军守汛地自固，有暴客逐出之，有不虞之事，以岁晏息军为解，则若何？曰：高枕矣。则又曰：令将军齿剑而行，语目长为近往者即近往，曰：吾无所见贼，则若何？曰：得勇名矣。则又曰：令将军与贼遇而败，则若何？曰：失官矣。则又曰：令天不返风，舵折樯颠，则若何？曰：葬于巨鱼之腹矣。夫不虑失官，则以官博之也；不虑葬江鱼之腹，则以身博之也；不有其官与其身以与贼博，而若辈亦得宴然贸迁波涛间，则将军虽不德于若，若等德将军宜也。遂以为将军贺。

　　送擢浙江佥阃序何乔远

　　宛陵沈士弘君以将军视吾闽海上师，十年所矣：始由海坛而浯屿，寨于中左；复改镇石湖，则奉朝命云。当事者以将军劳苦功高，在闽久，海上事最习，议加参衔；镇石湖如故。群缙绅士及海澨之氓：居者、行者、渔者、商者，靡不举手加额曰：『吾侪得再借将军高枕矣』。奈疏数不报。兹擢浙江佥书以行。

　　夫浙、闽唇齿，皆岛寇出没之冲。一矫汛内讧，则先趣闽，南蹂广、北蹂浙，如嘉靖之季，往往而是；而泉被害尤毒。是泉为门户，浙则堂奥；未有捍门户者不得其人，而能使堂奥安者！往有夷突至城下，目者直抵彭湖，不有君坚键海门，则浙焉能举安居？今在浙固足为浙重，窃恐枢轴之人，忘门户之远计、狃堂奥之粗安，君去而海上自此多事也。盖自君在事，饬军实、明斥堠，士无虚粮、兵有利器，破东番、退红夷，涉风涛若履平地，陆詟水栗，疆以内称晏如。它若凿山筑塞，为后来之居；累石崇堤，为飞沙之障。二者非二、三千金不可；君独不费公帑毫忽，亦不糜民间一粟一钱，相时而动、度势而行，拮据以竖功，而使永世戴厚利。兹行也，宁不系缙绅之感，而动海澨之思哉！君向者尊人及于大故，介在甲冑，自有故事，当道慰留不得，望里门以为君忧。兹有太夫人老在慈闱，常兴不遑之叹；白云子舍，日夜望之。钱塘宛水，仅仅五日程。假此以便定省，称觞上寿，已则导太常之舆迎入署中，与相朝夕，此则君乐矣；然岂吾缙绅与海澨之人之意邪！顾理国之道为之堂上，固有以门户而固堂奥，亦有自堂奥而完门户。移君在浙，予又有以知主上两念闽、浙人，急得材略上将军，不独令一方受君之福，如此则君虽去吾侪，海上其终可安枕如平时也。

　　远以道义之交，契君有日。一日，从司寇詹公泛舟海上，登石湖之塔，见旌旗之丽、部伍之严，公坐而叩君，益服雅致。见君谋勇兼长，利害不徇，而安危足恃，私叹君磊落英伟，真人豪也！今是行也，以为主上宁徒急君于浙西，北边大事，行且不日仗君差足慰吾侪江湖廊庙之心。于是诸君皆请詹公为文送君之行，詹公特以委远；而为之序如此。

　　送擢浙江都阃序池浴德

　　沈将军为贵介公子，负才磊落，喜谈兵。少小御北虏有功，寻废；属倭奴犯闽，赤白囊旁午，起将军视兵浯、铜有功，则又奉钦依为浯屿总戎，前后凡十年。今转两浙都阃。客有言将军善抚士卒，绝甘分少；至行兵号令部署，电闪霆震，人不敢仰视；督造舟楫器械，坚固精利；选练兵火，演习刀铳之法，赏罚严明。

　　是冬值飓风四起，倭舟窃据彭湖，度无谁何。诸将闻者亦相顾媟息。将军职守浯屿，彭湖非其任；将军攘臂而前曰：『贼在门户，吾之耻也，奚以非任为解』？私募健儿若干、战船若干；恐侦者泄其事，不闻于当道，列校联宵突之。风急浪涌，顷刻飘去数千里，舟几覆者十次；兵夫惧无人色，操驾欲回，将军扬剑誓曰：『敢言回者死剑下』。至则仅三、四舟，余不知所往。将军率舟奔陈。倭遥指云：『此必沈将军也』。疾驾逃散，逃不及者斩数十级以还。于是诸将服其能，当道啧啧不置。自将军麾盖入吾境，倭无敢深入者；海陬商、贾、耕、渔加额尸祝，将军诚可谓古之贤将矣！余曰：是乌足以尽将军哉？当彭湖血刃之日，有被虏三百余人，兵夫欲脑髓伪充倭级；将军曰：『此良民也；批杀一人，以赠吾一品之秩，非夫也』。呼而饭之，悉载归里。余见士大夫握兵勍敌不胜，则揜掠平民，剥厘露布，以张己功；嗟乎！彼狼而衣冠者，视将军何如耶！将军在事，家报外艰，号泣跳跃，谋弃甲私返；余以大义固止之。会当道重念地方，坚留难行；将军乃衰绖治兵，昼夜哀哭，行路之人堕泪。

　　今约日远别，父老百群遮使者车，请将军阃吾省，缓急可借一为备。将军云：『吾有母在，宁削吾籍乎？必见母也』。夫古之贤将，晓畅军事则有之，至不妄杀、不遗亲、则仁孝之士，余所鲜闻也者』。客拱立曰：『传称：技击不可以当节制，节制可以当仁义。若将军者，诚可为圣朝汤、武之佐矣』。遂登诸轴。

　　送都阃浙江序黄凤翔

　　当世路清夷时，持议秉衡者，率右文墨、左介冑；逮乎事变猝起，则劻勷弗给，四顾彷徨，于是有禹步解斗、赋诗退虏之诮。昔在嘉靖季世，南苦倭、北苦虏，缙绅衿带乃始扼腕谭兵，即短后之衣、磬控纵逞之技，不惮以身尝之；而卒之折冲消难者，亦于是取寄焉，则时之缓急使然哉！

　　宣城沈将军，世儒家子也。大父侍御公、季父太史公，咸以磊落大节，有闻于时。将军承家学弗售，则投袂奋曰：『大丈夫振臂取功名，奚必用呻呫帖括进哉』！爰改业骑射韬钤，连荐武科，得诣辕门自效。会岛夷煽祸，属国请援，时方急材勇之士，将军乃奉檄仗剑，驱驰于东地塞垣间，所至皆贾勇先登，耻凭轼而奋蒙马；柄事者壮之，遂以获首虏中率，授边都尉，董浮图峪兵事。大帅李宁远特所器奖，屡荐于戎署不第，揭一陴一障相委重矣。会将军论边政，有所枘凿，谢病归。而闽抚台金公闻将军名，又方经略沿海与辽左协捣巢之策，则罗将军致之幕下。初，檄屯海坛，寻总浯屿，皆闽海要害处也。将军度形便、葺营垒，整齐戎索，戒士卒毋扰村落、请中贵人毋榷榖舰，居民德之。已乃矢于众曰：『某僇力行间，奉国威镇压海上，其敢私士卒一钱者、敢临敌爱七尺躯者，海若有灵，实陨越之』。诸士卒惮将军之整、服将军之廉，以宿饱为投醪、以超距为对垒。每汛期至，将军躬统余皇、扬帆旆，凌波涛出没；众方盱眙错愕，而将军晏坐遥睇，意气自如也。以故东番之役，戴星破巢，所俘斩黠倭无算。至红发夷人，擅入我汛地求通贡市，将军直轻袍缓带，出词组谕之，遂心悸气折而遯。海滨士民，颂将军保障功，啧啧若出一口，详具余所为碑记中。盖昔汉武鞭笞四夷，一时效力武臣，北则有李广、程不识，南则有路博德、杨仆。顾出塞绝幕之骑与戈船下濑之旅，不两相为用；而将军用之北则北效、用之南则南效，非所谓通才也与哉！

　　今将军迁浙都阃，行矣。阃帅与藩、臬大吏鼎足为三，每以职事画诺于中丞台，雍容旅进而已；即有摧山倒海之奇，奚由自表竖焉！夫骅骝騕褭，置之天闲，非弗贵且重矣，乃日糜刍秣，抑首缩步，奚一日而能千里？故臧宫马援，不安享列侯爵邑之奉，而愿自效于匈奴、乌桓；彼岂幸封疆有故，以自为功，谓舍是则不知所报耳？方今宇内宁谧，海波不扬，惟是虏款日久，疆场弛备，居安思危者有复隍之忧；枢府且罗将才，备缓急，必属之乎将军。将军所为，酬壮志而报国恩者，其又在他日矣。

　　余交于将军也晚；然一见，辄玮异之。谓将军才将且儒将也。于其别，序以为赠。

　　送赴浙江都阃诗卷序李光缙

　　沈将军节镇浯屿，又徙而之石湖，十余年于兹矣！今擢浙江都使司佥书。沈将军平日喜与郡大夫士能文章者游，及行，相与赓而赠之。

　　嗟乎！大丈夫即起行间，何可一日无贤士大夫也？汉大将军、骠骑将军并以深入虏庭，捕首虏功多，裂地封侯，贵幸于群臣无二。然大将军于贤大夫，不能有所亲附；霍骠骑亦效此意，不肯招士。是以太史公鄙其为将，于天下未有称也。则虽取爵也而位通侯，而廷臣不之重、士君子不之予，即可以当帝心之驩，终未脱乎短后无赖之习，亦何取于益封为矣？李将军终身不一当，无尺寸之功以得封邑；太史公为之慷慨淋漓，据所扬厉。卫、霍两将军尚未望其藩篱，而况于程不识、李、蔡之徒声名在下中之辈，则亦忠实心诚信于士大夫，而非但以区区没石射鵰之技，足令太史公反复而褒予也。嗟呼！人皆言文士赋诗退虏耳，而雍容持议论者，反能有以发舒其无双之气，而与之优于诗、书、礼、乐之场，则为将而好文喜士，斯真为将者矣。吾闽当世庙季称名将者，无如戚元敬。元敬亦好士，杀倭击贼，有勋劳于闽实多。余观其与王元美、汪伯玉两君子媾，称之不辍口。每读其所为序元敬战功，至今犹令人勃勃，若睹其当日登燕山、临瀚海之事。元敬功高而不废、名久而不堙，则两君子之言，可足千古焉耳！沈将军沈毅有谋，材略勇力不下元敬，而交结贤士大夫敦悦有礼，过之。荐绅间所不可卒致者，多愿与之从游。然元敬一释闽即挂大将军之印，而阶上卿一品之崇；沈将军视镇十年，不得调，幸而擢，仅例转佥书以去。嗟乎！元敬之功成官崇而名益盛，而吾闽苦兵矣。沈将军破西番、却红毛夷，临敌制胜，以不战、不杀为能，卫、霍之所不肯招、李将军之所私自恨，沈将军皆无之，士大夫竟以此多沈将军。吾故喜沈将军之能为元敬，而尤愿其去闽入浙，可无为元敬也。沈将军所亲附多贤大夫，类能以言重沈将军者，而最驩仪部何稚孝君。稚孝负良史才，著书立言，方以文行世，此亦异日者沈将军之元美、伯玉也；而予愧非其人矣。

　　别赴浙江都阃序何乔远

　　贵贱、贫富、显晦、存亡之交，可以观人。先贱而后贵、先贫而后富、先晦而后显、先亡而后存，其人可知已；反其所先，加易心焉，则其人又可知已。予得罪以来，十余年于兹，杜门谢客，不复知有当世贤人君子，乃得定交于士弘。

　　盖士弘其人也，其于古今之事、人生之故，荣盛消歇，了然迁变之大端。所用存心，赴于德义；而揭其光明，立身处世，施于朋友上下。率是行之，有所不可。虽有富贵，势如山不为移动。其所肫复恳切，于士大夫交游之间，常落落寞寞于当事之日，而加意于退闲谢官之后。平生之所投合，即其沦坠有日，无不可以托妻子而寄艰危。夫是之行，予有其意而未能显然为之，士弘能显然为之；而其意气议论，又足以张发其力量而不怠。一切智数计术，士弘能之知之而不肯为。世恒重缙绅、轻介冑，以予观缙绅大夫，其易心贵贱、富贫、显晦、存亡者比比，而处显晦尤甚。易以存亡，则藐然矣。此皆士弘之所不为也。

　　士弘起自田间，来祖师我海上，亦十余年于此；兹擢浙江佥阃以行，为言送士弘者，皆颂士弘之谋勇，令我海上晏如。傅氏子南曦、南晖者，其尊人国毗有交于土弘。国毗往矣，而士弘待之益挚；故因其求文以赠也。述士弘之所以为士弘如此。士弘之念国毗，盖其亡者也；予之得交于士弘，盖其晦者也。

　　定海新署落成序熊明遇

　　闽中都东冶环八郡（？），山谷硗陿，鲜地财，民就食于海之蒲蠃鱼蛤。左方直东越、右方直南越，张嗉而仰榖焉；盗贼哽之，榖恒涌。东北直倭奴，倭奴悍，跿跔科头，提白刃跳荡如蜚，一以当百，颇有中国人相辅。有司严禁关市铁器，用以别异蛮夷。而彼之铁剑倍利，需我之蚕丝、陶器、布物益甚，中国人因奸兰出物与之交，或勾之攻剽郡县；于是乎海上楼船三万师如鱼丽，经制益密矣。皆故戚将军遗教也。

　　予奉敕书治兵温麻，东行海上，不觉望洋而叹曰：『甚乎哉！天下之大利大害也』！盖中国东南负海万余里，西南闲昆明，莫能通。汉张骞号能凿空，第云：『居大夏时，见邛竹杖耳。而西极人为余言：大夏以西、筰以东、冉■〈马龙〉白马以北，天竺、身毒诸国，无不需中国蚕丝、陶器、布物。每从海道，扬大舶与我市，南越则番禺、闽中则蠡宋，举章亥不步之地、大禹不贡之民，岁航数百巨万金，而我第以蚕丝、陶器、布物之奇羡者为购，使当管仲握算、范蠡持筹，用以偿西北士马备胡之费，岂不亦利哉！然此豪杰度外事，非凡所见，必不能行。有其一日为奸雄所涎，踞要害而眈视之，百世以后，其害忍言乎！即如东番居海中，瓯脱千里，其人窜于奥莽，标野鹿为生，衣食粗恶如鸟兽，然其中无可欲者，故夷、汉麄安。近奸与盗佯言辟草莱，而阴欲开四夷之市；市既开，倭奴必荐居易种于兹土。闽中百世之害也，大有萌芽矣。幸宛陵沈参军士弘曲弭其事，而罗其奸与盗，厥谋不竟。幕府论徙薪之功，而定海新署适成。参军为余曰：『定海实使君履，吾侪藉使君监护以有今日，请一言为宠』。而署之规制始末，福唐相君详哉其言之矣。或曰：『署其传乎』？余曰：『定海故无署而忽有署，犹海故无田而忽有田也。吾恶知其传？传者其人耳』！

　　余所闻参军本良家子，举射策随以蹶张，从故李将军备胡，捕虏斩首过当，法当得万户。参军曰：『吾何爱万户也，愿得金，酬平康贳酒负，谢诸故人赠遗耳』。遂装千金入长安，日夜与穷交、恶少年醉高阳市上，时拥赵女，弹弦跕躧为乐；不数月，而橐中装顿垂矣。故事：司马门主吏拜大将如呼小儿，偏裨以下视金多者予善地。是时参军年少，何知谒主吏，竟令护三百人乘一嶂间，无所事事。会银夏蕃帅叛，参军遣人上书司马门，愿得一当行间自效。司马怒而笞其上书人，曰：『咄嗟！而小校何敢言事』！参军乃投戈南归宛陵，治产积居，与时逐而树蓄田渔之入，远过备胡时。所游皆天下名士，声益噪；于是海上有大役，无不以参军可急使。东越急则参军在东越，闽越急则参军在闽越。自小校积日累劳，结发与倭奴、红番、盗贼大小数百战，是宜肘后金印如斗；奈何四十年功名，犹仅仅定海参军也！毋其不善事贵人与？毋其不谒司马门主吏主进与？抑有功辄以分下，不擅杀降虏与？当在东瓯也，交趾估舶以海风波澜入内地，部曲皆从臾曰：『斩其首，可以告庙』。参军曰：『骆人，即吾人也，尔曹不畏道家之言乎』！以他艘授指南，令其逸去。比闽有东沙之倭，参军以计缚百人，上幕府；议者曰：『此倭非反者』，诎其功。参军复漂然归宛陵，屏居敬亭山中，以射猎为娱。居无何，倭且谋攻牢，计与奸兰篡取之为解脱；七营卫士遮斫市门相纷挐，衢血欲流。此即乡之所为非反者倭也。而参军之功，诎而复白。又急使之备盗贼，为巡徼将，盗贼竟平；幕府课最，请以副将军假守定海如故。吾不知参军亦与司马门主吏主进未？嗟乎，参军非大丈夫耶！奈何不即为真将军哉！参军自此传矣。

　　熊子喜其新署之成，遂作定海歌以落之。歌曰：蛟龙骋兮啮扶桑，拍天日兮旴旴汤汤；谓海若仁兮地得宁，经万里兮吾山平。万里贡兮来荒裔，奠炎区兮垂后世；归墟安兮神哉沛，盖屋高明兮功无外。 

　　赠晋登莱督府序沈演

　　余向知宛陵沈将军者奇士，弱冠起戎行，乘障塞上，从李将军逐虏，直前搏战，丈夫一取单于耳，几困，用救脱；以火器碎虏庭，斩卤过当，卖余级实橐中装。一日，散千金偿负，进以得任侠声燕市中。然豪喜，自负肘后金印咄嗟间事，终不逡巡拾级司马门，斤斤絫黍，而几岁月之劳也。岁己未，余备辖闽中，犹以水叅从事，垂老行间四十年许；歼倭倭■〈艹弥〉、却夷夷遁，着功海上甚奇，以登坛犹不中率耶。自言数起数废，事急踵叩以起，事解而悠悠者拟之，拂衣便往。负奇肮脏，亦固其所；精悍劲锐，半消沉于历落慷慨之间而髯，参军老矣。

　　会是年招伏剧寇，幕府列上功状，而辽事方殷，登来直旅顺海行不数日，乃迁登莱行枢副。马首欲东，不获断靷以留，且赠绕朝策（？）将军今始当大敌，愿无自老，而重视奴酋，益矜奋于渑池之收也。奴一渺小黠胡耳！边臣不戒，卵而翼之，于是乎奋其诈谋，赖宠而聚、聚而争，因我市赏以为资，因我渫恶民以为间，因我逋逃迫胁之众，草菅其命，逼令前致死；而以厉其朋势，所过井堙木刊，唯淫杀是闻。此岂有不速亡者哉！则夫乃官之师旅，实狃而忘戒备，交忮而不咸以沮军实而长寇雠，隳名城、陨名将，李卫公所谓败兵引胜，非奴之能也，而猥称奴倏忽善战，为若天授然者，以弱我而张敌，无论非人臣敌忾之谊。语不云乎：『危事不可以为安，则何贵智士』？此凡夫耳食之见，乌足以当将军？夫事未有不犯危涉难而能有济者也，将军所建树，即未知于古名将何如。然卓荦收海内声，掀髯而论，非戚少保无所避席。负此耿耿，抑亦岂安坐而得之！征海西几碎而完，以得奇捷，此将军少年事，然其气自壮。东番为汉人不履之地，岁暮凌飙以往，吞吐下上于蛟宫蜃窟之间，飘舟三之一不顾，触丁屿险恶地不栗，竟躏倭舟七、歼其众数百人。东沙之获，以倭诱倭，南冠而絷者七十人，而兵不血刃，乃至置群倭肘腋，摩顶为画策，俄合之、俄离之，玩若属股掌间，不目动、不色疑。红毛番以强索市，■〈舟我〉舸如城、铳如围、弹如鹗卵，扁舟挟鞮译往，孤坐其身于铍槊魋结之林，而语不詟，交欢开譬，尊国壮威，千百人俯首听约束，至号泣绘像去。夫将军岂酷不自爱，乐与祸邻，乃数数行此危事哉！东番首功，出不意也；东沙乘其恇也，又除其为耳目者二人之死而致生之，彼安得不就牢笼？而番所信使通言者破械出，固已德将军。番之来市也，匪寇也，钩致之奸既不售，非德我者之言孰听？事蹈其会，刃游于虚，庸夫所为，战汗失守，乃智士所谈笑而默运其奇者也。称此以往，甘陈介子亦将军度内事，勉旃！胡言自老夫！

　　登莱，戚少保乡、太公赐履地也。其民磊砢英多，结客少年场，豪举自命，且什伯南海，冠雄鸡、带长犊，无若先疆冶绰最之流平哉！反复布散，鼓以气谊，虑无不距乎踊、愿为将军死者。三齐豪杰，受事麾下，乃何难一奴，海上师若从枕席过耳。吾闻相家者言：『将军法当侯』。而将军自言尝排群议，活交商百三十九人，以为愈于生平辛苦战功十倍。嗟乎！顾安得此长者言，是不犯道家所忌，于法亦当侯；天其意者晚授将军，使老而当大敌。今海内名将几何？何至令少保专美近代？计不危不奇、功不危不显，无若鲁连之语安平君，黄金横带而骋乎淄、渑之间也。

　　目者二人之死而致生之，彼安得不就牢笼？而番所信使通言者破械出，固已德将军。番之来市也，匪寇也，钩致之奸既不售，非德我者之言孰听？事蹈其会，刃游于虚，庸夫所为，战汗失守，乃智士所谈笑而默运其奇者也。称此以往，甘陈介子亦将军度内事，勉旃！胡言自老夫！

　　登莱，戚少保乡、太公赐履地也。其民磊砢英多，结客少年场，豪举自命，且什伯南海，冠雄鸡、带长犊，无若先疆冶绰最之流平哉！反复布散，鼓以气谊，虑无不距乎踊、愿为将军死者。三齐豪杰，受事麾下，乃何难一奴，海上师若从枕席过耳。吾闻相家者言：『将军法当侯』。而将军自言尝排群议，活交商百三十九人，以为愈于生平辛苦战功十倍。嗟乎！顾安得此长者言，是不犯道家所忌，于法亦当侯；天其意者晚授将军，使老而当大敌。今海内名将几何？何至令少保专美近代？计不危不奇、功不危不显，无若鲁连之语安平君，黄金横带而骋乎淄、渑之间也。

　　贺六十寿序汤宾尹

　　宁海沈君字士弘，今之名将，而不佞宾尹之姻兄也。士弘结发行间，出入倭虏可四十载。甲寅春，以温、处参将请告归，东南大吏，日莫皇急，惟恐海上忽忽有事；于是闽、浙两抚各移牍趣君，君益坚疾不应。越一岁，乙卯腊月，称六十矣。

　　丈夫凿门而出，提胫股輮仄豺虎鲸鲵之窟，呼之与吸，其与存有几？且士唯其魇富贵、荣妻孥则已耳；抱义怀忠，诚欲以其身为官家用者，计反顾而虑还踵，岂其本心哉？委命尽节，出入倭虏数十年之骸骨，非臣子所得自领也。一旦拂袖收身，老牖下，饮酒高会，从乡里亲戚为驩，顾视岭岭搏命于鲸宫虎穴间，忧乐相去不亦天壤？而不佞因是有慨于国事数十年中外之故，亦云岌矣！其在西北：虏来则饱以子女；不来则饱以金缯。在东南：无事，纵我人导引之；有事，磔我人名曰酋首以偿。情形大凡，几成令甲矣。往与刘敬夫极论边事，防虏无如多募民实塞下，防倭无如禁民不得入海为乡导。辽之役，熊侍御亲督士卒，筑城堡、垦土田，劳身苦体任督臣、抚臣之事，而督抚转相格，未十一弃归。闽、浙廿年之内，波氛乍扬，辄得沈将军扑定之。红毛番之讧，偰珰实为诱导，势不可攠；士弘赤身操短舴，片言宣谕，酋缩项卷颿去。不烦寸刃，数省安堵，功加于斩馘万万。所获漂夷，熟审其匪寇者，亲为开遣；岁所全活，不下数百。隆、万以来，保安闽、浙者，未有逾士弘者也。然前邓田仲来自温李，辄言：『我行矣，沈将军必拂归』。予问云何？曰：『将军精心策海上，楼舡、器物动计万全，非得同心人呼应不可！优游官爵，不得行志意，即要以通侯世拜将军，必不肯久縻』。未二年，士弘果决意谢事，下上百挽之，不得矣。嘻嗟！天下自不乏将相材，顾用之者难耳。释矢石之危、就枕席之安，此其于臣子诚便计；缚彪之手、束以豢凫，冲风破浪之材、辑为课畦治圃之用，窃为世道太息焉。

　　盖沈氏世有令绪，御史之后，修撰大行与漳州俱用文起，而士弘独以武发家。御史漳州祖孙，振振向用矣，局于一第；修撰大行，科名继美，然服官不能匝期。驱驰王事，久远功名，竟归之士弘。士弘年未老，毋烦据鞍示壮健可用。天下不为鲜事（？），万一有急，必无能舍士弘，予虑士弘之枕未得高也。  
　 
卷之四

　　古风

　　大海波宁图歌

　　破倭东番歌

　　破倭东番歌和傅山人韵

　　赠东征捷

　　沈郎歌赠东番捷

　　沈郎歌

　　沈郎歌和屠长卿

　　题鹰熊图寿沈将军五十初度

　　保障闽海歌

　　读乞归文草

　　寿沈宁海大将军五十初度诗（二首）

　　送沈宁海将军赴浙阃

　　楼船将军歌赠赴浙阃

　　横海歌

　　赠东沙获倭还归宛陵（有引）

　　东沙获倭还归宛陵赋赠（有引）

　　东沙倭捷歌赠沈将军

　　东沙擒倭歌

　　宁海将军东沙获捷暂还宛陵长歌一首赠别

　　别沈将军获倭东沙暂归宛陵

　　楼船歌赠东沙捷

　　定海歌为士弘沈将军作

　　别沈将军兼呈董见老

　　沈将军歌（有引）

　　赠沈将军赴登莱歌（有引）

　　沈将军铙歌鼓吹曲（二章）

　　沈将军铙歌鼓吹曲（三章）

　　沈将军歌

　　宁海篇

　　大海波宁图歌何乔远

　　将军昔在东北边，黄沙白日飞涨天；将军今来大海国，连山为波穷日域。将军昔在东北边，苍兕自吼黄熊前；将军今来大海国，鲸吞鼍拃凌潗■〈氵〈孨上曰下〉〉。将军昔在东北边，朵颜兔卜若可鞭；将军今来大海国，日本逃遯萨摩踣。海滨瘠卤无宁岁，奸民四引外夷锐；商艘贾舶一家命，浪涛何堪遭少蹶？佳禾岛门向海开，红巾暴客愁频来。自从作镇可一载，屡破贼首披胸腮。石湖东头海负廓，台烽烟火时落落。忽然寇至莫抵当，径到泉州桥下泊。被檄新膺领制台，移家更此开戎幕。风和静听海童语，氛起坐见天吴薄。郭生家住石湖滨，晒网维绣喜此晨。北堂山起中座水，蔡生为图绝涯涘。将军勇麤一世无，频提髑髅掷模糊；亦须自爱千金躯，威风坐镇若长驱。长驱威风海隅色，登坛图阁看八翼。东陵老挂青海弓，普天永断白头贼。

　　破倭东番歌傅钥

　　年年海上二三月，恶少勾连倭窃发；随风南北疾如飞，朝在闽陬暮在粤。今冬潜迹据东番，何处商渔不断魂？将军按剑冲毛发，自请提兵气欲吞。狂风挟浪兼天涌，几折征樯神不竦；黑水黄云千里遥，楼船鼓角旌旗拥。穷追两战便成功，矢石身当用火攻；海底波中枯白骨，腾腾杀气贯长空。壶浆异域迎稽颡，宣抚终朝解衣赏；汉有伏波铜柱标，君今名姓勒其上。

　　破倭东番歌和傅山人韵何乔远

　　穷冬晦节沈海月，将军杀气连宵发；贼蹙无处归东韩，风骢不得奔南粤。闽海尽头别种番，此辈久此栖游魂；虎狼无声假窟穴，蛟龙有怒难并吞。将军杀贼贼血涌，番种遥观皆神竦；若电不啻刀箭锋，如山一■〈氵巫〉波涛拥。船头顷刻便成功，平野坐笑须九攻；酋长鹿麋三日献，领腰蜡虱一朝空。红帕缠肩花插颡，脔牛行酒使君赏；将军宴罢宁不喧，我辈座客英风上。

　　赠东征捷陈有光

　　英雄盖世有谁知？却思颇、牧不同时。时平争拟相如赋，肯效班生投笔为。迩来海上有鲸鲵，波涛不靖涌欹危；贾客帆樯千万艘，尽归海若与冯夷。宵旰频烦汉主忧，谁能仗剑斩到支？君才原是万人英，少年胆略已纵横；不羡神仙诸父贵，凌烟阁上欲题名。海坛初试已称奇，浯江雄镇北长城；投醪尽醉熊罴士，跨海时能戳长鲸。妖星未息心如焚，戈戟旌旗映海濆；鼓角声喧鱼骇浪，霜刀耀日号鸦军。稳坐楼船凌万顷，雄姿俨若江神君；忽闻天骄伏淡水，猛气腾空上薄云。奋击浑同霜后鹰，扑灭复类水漂萤；累累生口咸归命，锋镝尽膏人血腥。蠢兹丑虏大邦雠，一朝扫荡迅风霆；归来奏凯报清平，辕门色动眼长青。褒书直奏通明殿，论功锡赉光晶荧。生平自许将宁海，有志竟成海底宁。东番之捷孰能先？策勋忠勇最称贤。他时金钗山中石，勒功千载拟燕然。

　　沈郎歌赠东番捷林云程

　　古来良将皆有种，挥戈跃马自骁勇；沈郎家世本儒门，如何骁勇更绝伦！虎头燕颔须如戟，早抛章句事锋镝；胸中甲兵万且千，麾下貔貅一当百。龙骧拟勒卫、霍勋，豹略素谙孙、吴策。文武兼资人共推，南北行军材并宜。辞家慷慨逐戎虏，从边统领度辽师。捷音曾奏闻北阙，威风满蟠慑东夷。功成身退名难避，闽海舟师征起视；溟涨涛高海势恶，将军屡之如平地。浯屿年来搤要区，更移重镇临石湖；严令森森驱卫士，先声凛凛夺倭奴。誓灭东番手可唾，彭湖半夜楼船过；潜师突如雷霆击，番酋杀死无一个。鳄浪鲸波尽扫清，牵鹿持酒争来贺。喜气讴声沸海涯，奏凯献俘上两台。两台嘉宴为君开，犒卒旌功不吝财；丰碑崒嵂海边立，褒书重迭天上来。虎帐风生万人惊，天恩山重一身轻；保障闽邦为长城，安得如君三五辈，坐令蛮虏无横行！

　　沈郎歌屠隆

　　沈郎意气真男儿，立名要为天下奇；北走蓟门摧劲虏，东度辽水锄强夷。功成不受上将赏，高歌种豆南山陲。长鲸白浪翻银屋，天子按剑思颇、牧；七闽中丞选将才，使者征书相督促。翩然释耒来从戎，欲与知己立奇功；岛夷乘潮时内讧，提戈奋臂剪渠凶。酒间部署运筹策，结纳壮士与剑客；从容谈笑尊俎中，密谋鬼神不能测。歌儿合乐未停声，顷刻扬帆破浪行；好似西平擒元济，夜半潜入蔡州城。全军已入东番境，夷人夜卧尚未醒；仓卒巷战气先夺，扫穴犁庭何不逞？捷书飞骑献两台，两台击节笑颜开；马上露布驰北阙，至尊咨嗟良将才。如今移镇大海澨，兵气军容变旗帜；诸番处处闻威名，海上安澜寂无事。我来访旧到营门，腊月天寒万灶屯；香焚柏子人千里，手捻梅花酒一尊。看君把盏何慷慨，老夫虽老意气在。醉谈抵掌廿年前，狂思跃马九塞外。安能局脊篱落间，促促横眉措大颜。风送涛声聒两耳，挑灯永夜看刀环。

　　沈郎歌和屠长卿何乔远

　　沈郎意气真纵横，一言投合肝胆倾；黄金如土不足惜，惟有天日践交盟。隐侯华冑世有闻，璚枝玉树凌青云；不学书生守下帷，甘作荡子行从军。青丝白玉装马鞍，少年横行游上兰；贪掣匈奴射生手，爱戴上将进贤冠。朝趋丞相府，夕饮将军堂；短衣技击幽冀客，长袖作使邯郸娼。司马檄书赴蓟镇，虏首前来但血刃；独循刀环手有声，乱睇战骑目无瞬。世人爱郎但爱情，郎受世爱爱有名。此怀举世无人识，甘作青门老逋客。岛夷羽书日夜来，闽海之上不可裁；壮士赴国平生志，沈郎仗剑复徘徊。海坛、中左、石湖滨，三开戈戟垂海漘；鼍抃鲸吞斸倭首，龙宫蛟窟轻一身。数年坐镇弢橐鞬，穷寇不敢闯海门；华觞错落盛延客，蔀丰咽啜安抱孙。贾胡近日藏奸宄，红毛黑齿求互市；舳舻百丈山欲如，炮铳千斤雷不止。明诏催督便拒归，诸将促促坐无威；沈郎谈笑入指麾，词组一出不敢违。郎昔捕虏殊过当，归去陵阳卧仙嶂；比岁杀倭如杀羊，东番欢喜迎壶浆。捷书北上报幕府，坐者得赏行无偿；只今贾胡麾小丑，不知得叙复无有。不知得叙复无有，沈郎安坐但垂首。

　　题鹰熊图寿沈将军五十初度林云程

　　伊谁洒洒貌斯图，灌木荒林小山孤；苍鹰铁拳翎翮劲，张眸裂眦如愁胡。狐狸鼷鼯不敢近，黄熊见之亦惊呼。鸷禽猛兽原相敌，熊也逢鹰曷退匿。由来飞走物性殊，飞者山林走草泽。斯图取象意何工！直将托物比英雄。当世英雄谁为是？沈郎峥嵘古人风。干戈俎豆具全才，浪沙蜃涨建大功。只今征剿海上勋，猛鸷神速畴能同？纪伐勒勋处处有，都在赠编石碣中。惟兹腊月初度日，花甲仙筹立五十；鲛绡献寿鼍鼓喧，虎帐称觞珠履集。扶桑红擎旭日升，梅花香送春风入。蓬岛云霞郁苍苍，泽国讴歌乐洋洋；客诵斯干祝熊梦，我歌尚父颂鹰扬。从此公侯托心腹，长驱戎马靖疆场；麒麟画阁传香姓，河山带砺巩金汤。

　　保障闽海歌傅履阶

　　茫茫大壑汇南区，颠倒日月鼓飓颫；螭蛟翔泳抃天吴，东夷聚岛迩彭湖。裸袒结绳足跿跔，标枝野鹿同睢盱；倭酋凌暴如猎狐，匿迹销声避毒痡。大帅拊髀攫威弧，孰为剪此选烝徒？将军挥刃奋前驱，雪屋波山志不渝。犀渠冯怒群丑俘，星流电扫在须臾；东夷复业载道呼，椰酒鹿羹荐满盂。仍有西夷赤发须，声言互市驾巨■〈舟符〉；讻讻群议难支吾，抵巇窃发谁之辜？将军词组定良图，弭耳抟心意远徂；海壖烽火无忧虞，君家大阮若冰壶。射筴才名冠上都，恒诧君为千里驹；君今赳赳奏硕肤，仗义疏财烈丈夫。青油谈笑红氍毹，太史襟期信不孤；愿君慎保千金躯，碛西辽左灭强胡。斗印肘悬剖汉符，闽海泉山仅一隅。 

　　读乞归文草陈建勋

　　将军重侠气，束发赴辽阳；身经数十载，虏骑多杀伤。边尘蔽天起，顷刻云无光；笑系单于颈，何如王铁枪？论功靳上赏，文吏擅雌黄；慷慨归山麓，料理麻与桑。田园差足乐，安用食大仓？裘带非吾事，巾车任徜徉。怡颜双白发，儿女已成行。复有国士遇，来聘山之庄；感恩酬知己，无复问行藏。仗剑出门去，弧矢在四方。海坛与浯屿，所辖闽封疆；惟地连交、广，时时有跳梁。爱士千金尽，雕鞍百宝妆；健卒不惜死，目中无夜郎。退夷与破虏，凯伐岂寻常？移镇石湖上，海署涌沧浪。旗炮■〈火闪〉雷电，稳卧听鸣榔；驰驱八九载，只任百炼钢。无何悲陟岵，更复念萱堂；白云常在望，一日九回肠。感怆忧成疾，屡上乞归章；言言沥肝鬲，对此罢呼觞。当道怜材将，为国壮金汤；慰留敦黾勉，海事孰担当？正是树勋日，无劳叹不遑！封侯原有骨，舆论久弥彰。

　　寿沈宁海大将军五十初度诗（二首）蔡阳春

　　仗剑出温陵，仳离经十载；虎贲壮龙韬，侠气吞闽海。海晏静鲸鲵，谁能寇我垒？运筹多帷幄，番平夜不铠；环岛三十六，飞将名都在。

　　其二

　　壮猷倚元老，采芑歌方叔；诞降多令嗣，兰茞馥且郁。才名重休文，籍甚诵颇、牧。忆昔平津侯，五十功勋暴；懿美及弧桑，麒麟阁已录。

　　送沈宁海将军赴浙阃陈逢庆

　　谁作干城壮海涯？将军桓桓熊虎姿。忠扶社稷定危疑，煌煌烈祖丹青垂。君为名将破东番，勇略啧啧人称奇；君用寸舌退西夷，诏书洊锡出彤墀。君渡洛阳羽檄飞，碧油有幢列营垒；手持虎节谈鱼丽，麾下健儿律不违。不遣桴鼓惊鉏犁，石湖遶岸明旌旗；从容整暇将中稀，君今新擢参兵机。行营部曲俨戎威，士不忍别纷追随；马为踟蹰衢路歧，干戈俎豆赋清时。时清将才敢忘危，胸中壮猷随所之；为君赠别攀柳枝，泉山明月忆旧时。

　　楼船将军歌赠赴浙阃詹仰庇

　　楼船将军敬亭客，家有玉堂文章伯。将军年少负剑行，元戎幕府献奇策。北出蓟门生缚虏，东渡辽海控强弩；当时犹未握兵符，策勋十二何劳苦！从此授兵向吴、越，船海占风随风发；直之日国说夷王，布宣威德盟始结。夷情反复不可知，制之自我彼何为？自越入闽又数载，南控百粤声名驰。石湖自审形胜地，营垣建砦公署备；一呼远近声相闻，况复耕渔皆两利。去岁何来红毛番？高驾大舸泊海湾；托言交市情叵测，将军直与谈威权。夷知有备不敢犯，一夕远去凌浩瀚。如此雄略世称奇，须令金印手中持。故今棹上对藩、臬，官列阃外盛威仪。将军好礼日燕举，雅歌投壶情俱适；而今未可恣优游，枥下战马思沙碛。卫、霍于尔是前身，要使勋名书竹帛。

　　横海歌许光祚

　　东不羡横海，长鲸血际天；西不羡羌藂，深入清八千。成功论略后论战，洵哉巧速仍巧全！将军经略受太史，行间首功不挂齿。东海大瀛在腹中，神武谁人窥顾指？倭奴■〈鼻甘〉鼻蕃界东，东溟如席朝不崇。诀家那问中丞檄，一叶自驶轻飓风。动如轰雷止如閴，赤毛市舶知叵测。单骑居然郭令公，片言狡黠旋飞匿。自从束发事请缨，碧眼虬髯一世惊；手缚名王渡辽海，略闽控粤驰鸿声。当时入番众嗫指，两台按剑叱裂眦；一朝捷闻至朝廷，至尊遽问谁氏子。即今坐镇闽、粤中，轻裘缓带佳宾从；江心醉赋三更月，超距争期一战功。士争一战不可得，旌旆悠悠还故国；归来济美皆公侯，后先一日声名赫。将军玄发娱丹颜，擐甲穿杨谈笑间；岂谓太平安用武？应知砥柱望于山。咄嗟时事重西顾，青海玉关闻跋扈；赤书白羽日夜来，高卧岂是将军素？雄心一片在当今，当今于我亦有心；夜看白虎三星下，横行指日阴山阴。关西老生如椽笔，泉飞万斛随地出；眼前肝胆又何人？看我高标题崒嵂。

　　赠东沙获倭还归宛陵（有引）叶向高

　　宁海沈参戎应聘来闽，有东沙之捷，足称奇功；属新命方下，而拂衣径归，赋此赠之。

　　海门一夜狂飙起，长鲸吸尽沧海水；涛作浪奔蜃窟翻，楼船下濑皆披靡。是时赖有沈将军，冲锋破浪扫妖氛；缚尽倭奴报天子，岂同流辈论功勋？角巾野服辞行伍，腰间不系清时组；薏苡、明珠何足论？斗大黄金弃如土。我昔与君曾结盟，燕台日日酒杯倾；悲歌欲击渐离筑，慷慨思空老上庭。君从塞上来闽海，意气相看还不改；燕颔功名万里传，东番片石今犹在。棨戟重临事半非，营门尚识旧旌旗；共言铜柱应标绩，何事青山便拂衣？萧萧短铗伴君去，我欲留君君不住；劝君休种东陵瓜，南北频腾赤白羽。

　　东沙获倭还归宛陵赋赠（有引）黄承玄

　　沈参戎应余聘至闽，随擒倭东沙；属新命甫下，拂衣径归，诗以留之。

　　宛陵山水秀南国，代起闻家高万石；匪直龙头盖世才，兼奇燕颔封侯骨。沈君自少称神驹，左提不律右昆吾；一朝投笔班定远，万里扬鞭金仆姑。请缨蓟北一当百，细柳营中皆动色；鼓骑天骄心胆寒，四顾毡裘宵辟易。东击狼烟夜渡辽，军声雷动霍嫖姚；功归制阃不受赏，兜鍪掉臂隐渔樵。闻昔鲸波撼闽海，半壁干城问谁在？幕府侧席沈将军，推毂龙韬镇戎垒。飞帆破浪令如山，铁甲光摇溟海翻；朔风直捣鼋鼍窟，擒枪夜扫定东番。东番酋长竞起舞，心骇将军信神武。忽报红夷大舶来，折冲次第筹樽俎。扁舟独往狡夷惊，咳唾风雷壮甲兵；须臾洒泣扬帆去，四封岛屿歌清宁。卓哉沈君自人杰！天其赐闽兼赐越。蛟门蜃海控东南，日本黥髯时出没。十乘元戎领上游，从容料敌几登楼。六千君子安足数，图开八阵拥貔貅。尔时交、南奉正朔，大轞飘风悬断壑。瓯海遥传奇货来，攘臂要功可不薄。君独心怜二百人，安忍雠视越与秦！力排众议出万死，莽荡乾坤正气伸。吁嗟忌者多侧目，角巾、私第君所欲；挂冠一啸天地空，梁父孤吟五湖曲。余也神交盖有年，一麾海畔鼓鼙喧；励武艨艟思大帅，强君贾勇旧登坛。一夕风涛聒天怒，联■〈舟宗〉入寇惊飞兔；将军凌厉水犀营，戈船迅发连宵曙。白犬山头虎负隅，奇谋胜算合阴符；生缚群凶如缚豕，万山猿鸟尽欢呼。献俘争睹惊白叟，哗言此捷未尝有；星驰露布上甘泉，肯借黄金系君肘。君何勇退当急流，犹然拂袖请沧洲；慷慨英雄树七尺，乘时讵可为身谋？方今薄海且多事，八面长城倚赤帜；尚蕲努力报天子，有客岩居亦吐气。

　　东沙倭捷歌赠沈将军岳和声

　　丁巳五月海氛动，白犬波立势倾洞；堂奥方稽挟款倭，藩篱更报狼烟哄。此时积雨天茫茫，千峰穿水一丈强。榕城百堵浸淫裂，鲸涛咫尺通螺江。鼋鼍蹒跚虬螭舞，两倭相望豺虎张。都人士女骚且驿，文武将吏俱苍黄。将军慷慨出身手，丈八钢矛剧抖擞。楼船横海下东沙，佽飞趾射争趣走。恶飙怒浪天地昏，舵折樯颓机未偶。五夜餐风气愈酣，千回出没得其首。以夷构夷神鬼惊，用杀用生唯吾肘；犁船束刃膜拜来，交臂受缚六十九。中有阴阳数蟊贼，髑髅落水饥蛟吼。扶伤救掳极经营，越鍪闽渔无不有。须臾霾霁日轮红，眼底扶桑好挂弓；父老欢持牛酒劳，拦街拍手哗儿童。执讯三山上俘获，鸠眼豺声个个雄；计取何如血战者，不遗一镞成奇功。此日辕门贺饮至，此日款夷遁宵中；两者相提孰得算？纷纷目论何其蒙！至今掉臂歌弹铗，征书狎至宛水东。东番馘斩红毛舶，往绩每得通人说。比时薏谤亦频来，终使枭音向我革。果尔节侠归渔樵，应教庸妄垂竹帛。君不见戚元敬、俞志辅，两将功名勒鼎釜；一时耳食犹棼芸，为虎为鼠莫适主。清议无能卒负渠，何烦元美、伯玉两文士，手持弱翰为渠谱。君家故有金闺彦，摩空献赋金华殿；作人不借权门焰，迄今耿介令人羡。东山芳度属将军，紫罗囊佩何缤纷！贞心许国元有种，肯令淝水孤前闻。吓腐荣名置一掷，世情冷暖何疏亲！要以肝胆向知己，不将腰腘徇时人。絓倭犹可絓虏棘，县官推毂方敦迫；磨墨楯鼻匪异伦，肥肉大酒徒视力。须君一骋骅骝步，为洗辽阳黯淡色。

　　东沙倭捷歌赠沈将军岳和声

　　丁巳五月海氛动，白犬波立势倾洞；堂奥方稽挟款倭，藩篱更报狼烟哄。此时积雨天茫茫，千峰穿水一丈强。榕城百堵浸淫裂，鲸涛咫尺通螺江。鼋鼍蹒跚虬螭舞，两倭相望豺虎张。都人士女骚且驿，文武将吏俱苍黄。将军慷慨出身手，丈八钢矛剧抖擞。楼船横海下东沙，佽飞趾射争趣走。恶飙怒浪天地昏，舵折樯颓机未偶。五夜餐风气愈酣，千回出没得其首。以夷构夷神鬼惊，用杀用生唯吾肘；犁船束刃膜拜来，交臂受缚六十九。中有阴阳数蟊贼，髑髅落水饥蛟吼。扶伤救掳极经营，越鍪闽渔无不有。须臾霾霁日轮红，眼底扶桑好挂弓；父老欢持牛酒劳，拦街拍手哗儿童。执讯三山上俘获，鸠眼豺声个个雄；计取何如血战者，不遗一镞成奇功。此日辕门贺饮至，此日款夷遁宵中；两者相提孰得算？纷纷目论何其蒙！至今掉臂歌弹铗，征书狎至宛水东。东番馘斩红毛舶，往绩每得通人说。比时薏谤亦频来，终使枭音向我革。果尔节侠归渔樵，应教庸妄垂竹帛。君不见戚元敬、俞志辅，两将功名勒鼎釜；一时耳食犹棼芸，为虎为鼠莫适主。清议无能卒负渠，何烦元美、伯玉两文士，手持弱翰为渠谱。君家故有金闺彦，摩空献赋金华殿；作人不借权门焰，迄今耿介令人羡。东山芳度属将军，紫罗囊佩何缤纷！贞心许国元有种，肯令淝水孤前闻。吓腐荣名置一掷，世情冷暖何疏亲！要以肝胆向知己，不将腰腘徇时人。絓倭犹可絓虏棘，县官推毂方敦迫；磨墨楯鼻匪异伦，肥肉大酒徒视力。须君一骋骅骝步，为洗辽阳黯淡色。

　　东沙擒倭歌黄琮

　　君不见闽南大壑浮空溟，天吴吹浪成山立？又不见日东七道环吾疆，乘风飒举鬼神泣？昔年蹂躏我郊墟，破郡被邑如入虚。岂无材将猛桓桓，望之蹢躅徒欷歔。尔时羡有戚都护，捣穴犁窠直飞度。林墩横屿电霆掣，怒虎威名贼胆怖。从此海上息妖氛，四十余年颂元勋。风声渐远烽烟亟，继之者谁沈将军。将军意气五陵豪，家有昆吾切玉刀；弯弧拟射扶桑日，驱石欲填东海涛。东海时时风浪恶，将军见之总一噱。朝闻吐雾有蛟鲸，暮请长缨归鼎镬。曾从雪夜抵东番，腥膻血肉水尚浑。今来东沙反掌间，执获群丑如狐豚。东番、东沙功一样，横海凌波今无两。闻说戚（？）虎自称雄，水犀军却胜龙骧。若使将军与并驰，谁陆、谁海、谁下上？捷书久已达神尧，伫看彤弓下九霄。云台麟阁从来事，只在忠良翊圣朝。

　　宁海将军东沙获捷暂还宛陵长歌一首赠别傅启祚

　　宛陵山水天下美，将军盛世佳公子；耻以沾沾取世资，欲与孙、吴结知己。手上弯弓数石强，驰驱历险如风扬；波涛千仞目不瞬，万虏群中独骑创。临机制胜风云变，破阵冲锋如闪电；惯读兵书善用奇，胸藏百万从舒卷。意气欲凌天上云，襟期不入世人群。韎韦跗注允君子，敦诗悦礼兼能文。连捷武闱推倜傥，功进辽阳万夫长。马上飞刀杀贼奴，几度朝廷颁上赏。既复从征出北关，督兵截杀多凶残。夏曹诧是北良将，荐留备虏歼楼兰。耻因五斗轻屈膝，引疾归来隐衡泌。髀肉从生绝鼓鼙，吾闽昔日征公出。历官要害十一年，乘风破浪忘餐眠。夺回被掳不止百，斩倭首级几于千。东番地与彭湖迫，孽倭舟据为巢穴。飞涛泊天水道危，将军一夜俱焚灭。未几又有红毛番，要求互市耽危澜；当路诸公相顾愕，将军往说■〈忄番〉然还。凡此劻勷非藉公，海滨久被东夷讧。庙廊懋赏倘得当，分茅腰玉歌彤弓。乃循资擢越都护，荐书云拥腾天路。朝闻严讣废莪诗，暮出吴山奔草屦。玺书旋起练强兵，宣猷温、处歼长鲸。四明、天台盗压境，将军所辖风烟清。于时交、南有夷众，为商却被风飘送。三■〈舟宗〉一百卅九人，防海诸君咸倥偬。共指倭奴入我疆，将军即出诛猖狂。彼夷合掌并踧踖，再三咨詧方知详。百千材官求概杀，杀以邀功成式遏。将军毅然不肯为，百四夷人俱得活。功无幸成多如斯，天下皆称仁者师。崇勋当得登坛拜，抗疏归吟梁父诗。当时东嘉正倚重，诸公投辖攀留壅。烟霞有兴径言旋，卖刀买犊看耕种。宛陵大地多贤豪，香山、洛社声相高。掀髯入会托真率，拍浮呼白醺持螯。日营菟裘吾将老，梦魂久断长安道。恶说中原有羽书，笑恋风尘成小草。去年闽、浙飞妖氛，两邦制府胥忧勤；将士如云咸失措，一时疏上征将军。将军功名等敝屣，岂为征书还强起；感我中丞礼意殷，遂应相知走千里。一入闽中时事非，兵疲政敝皆危机。恐虚此来勉调发，冀完海务仍图归。适有夷人献款至，服远怀柔劳处置。尽得欢心向北旋，自言不敢更怀贰。又传有寇伏东沙，负嵎白犬方磨牙。大金昔日遭蹂躏，至今壮士犹兴嗟。将军闻之赫然怒，祗命兴师期尽捕。五月十二昧爽初，楼船开向沧溟渡。欲至东沙夜北风，倾盆狂雨昏蒙蒙。浪高万丈天地黑，桅倾柁折愁舟工。从征舟师各散失，近可呼者十仅一。中流翻覆不可支，共劝旋帆待来日。将军捩舵眼独瞪，栉风沐雨看形情；浮沈汨没五昼夜，敢言归者军法行。望日申时抵其所，再三经画烦区处。群盗凭依断屿山，石巉涛涌多回阻。欲往征之难概升，势须小艇频烦登。彼合我分难驻足，以卒与敌徒兢兢。纵然得算我军竞，彼亦交锋拚死命。事穷必共赴深渊，安得临流斩枭獍！若用困之又不宜，狂风怒浪难停师。万一玄冥不呵护，三千兵士随冯夷。因思制府昔授旨，曾令生擒付诸理。密令偏裨往谕之，备陈利害俾进止。昔日将军莅海营，外邦久尔知雄名；一闻威令俱悚息，倭目先下来输诚。十六日午领诸寇，投戈束箭同来叩。除将沈水所余倭，一一就擒无渗漏。南夷健猛雄百夫，百倭能令全城屠。防秋大将见如虎，将军抚畜同侏儒。独坐楼船倭环视，赐以酒肉欢唯唯。午刻获功申凯旋，俨驱群羊入城市。明兴于今二百秋，彼凶素与大邦雠。生灵被掠戍被杀，谁能缚得鲸来囚？戚、俞二公显华夏，未闻生致辕门者。迩年械系十数倭，中途走散困溪下；今日累累如许俘，闾阎共诧由来无。欢声动地如雷吼，齐道将军迈戚、俞。大金积愤一朝泄，款夷雄心亦加折。燕开饮至出军门，从此南夷不足灭。报功封疏上金■〈巾虒〉，登坛崇秩须臾跻。除书先令参戎事，为允台臣旧所题。高牙倘肯从容驻，悬鹊横戈清海雾。纷纷世路苦崎岖，脱然不受娥眉妒。知己深恩既已酬，何心更复望封侯？不为马援武陵战，径学张良松子游。苍生攀卧拥车轸，藩、臬邮亭欲断靷。角巾野服拜王公，万语难回心远引。芋（？）江江上日初晴，扁舟西逆溪流行；非缘君命不肯顾，但爱无官身自轻。留行使者日倥偬，双棹乘风作归梦。赠文长句出中丞，国相题诗远相送。吴江莼菜正可羹，敬亭明月堪飞觥。湖游不让陶朱富，斑舞无惭荀氏名。生平孝弟兼文雅，执手少公开白社；宾客如云满座中，无限交游帡大厦。乐哉此行胜登仙，脱帽箕踞翔蹁跹。交梨、火枣大如斗，何须肘后黄金悬？祚以书生进长揖，臭味遂非今可及。特令二子来同游，芝兰、玉树芳相袭。感兹厚谊不忍离，闽中疆事尤多危。便冀求公留信宿，恐公笑我非相知。留既不可离不忍，愁肠无限愬难尽。追逐同舟千里行，关门紫气来仙尹；一夜蛩声搅不眠，天明月色笼寒烟。送公到此宜回首，不堪分袂闻鸣蝉。公向鹅湖我九曲，欲行未行还欲祝。隆中三顾倘频烦，闽海奇游期再续！

　　别沈将军获倭东沙暂归宛陵李时成

　　殉国古已难，功高久不赏。玉衡指孟秋，间关整归鞅。公侯才貌万夫雄，紫髯、碧眼气吐虹。龙文宝刀烂烛地，独扫氛烟漠海空。于今百道调才客，黄石聊用纡奇策。钲鼓朝嗔鱼鸟回，戈鋋夜照沧波白。沧波以东属长城，楼船压涛涛不惊。短缨生系穷倭颈，单语时寒款寇情。丈夫由来爱知己，肉食之谋徒可鄙。承平武略久纷纭，先事孰怀多垒耻？吁嚱意气宁尔为，淮阴一去不复追；莫恋山中射猎处，南北铜标任何谁。

　　楼船歌赠东沙捷侯世臣

　　满海楼船高嶻嵲，但说倭来心胆折。大金白日成冷灰，料罗一倭一船灭。何计生擒七十多，系组鸣铙兵不血。妙能驱使夷攻夷，救出浙兵威烈烈。从前海上岂无奇？今日看来都不屑。吁嗟！沈将军，真雄杰！一手偏成两省功，彼何扬扬此口舌。

　　定海歌为士弘沈将军作熊明遇

　　海水洪蒙摇地轴，海日朝擎开大陆。固有群仙骑赤骊，亦有白龙困鱼服。无诸城里高楼台，贾舶、夷舲竞追逐。紫贝、珊瑚海底沈，长安市上家家鬻。君不见：三千童女入扶桑，鞭山走石秦始皇？又不见：汉家帝子开沧海，楼船将军下豫章？吁嗟乎！海水本定人难量，茫茫爱河翻识浪。英雄一怒鲲鹏飞，盗贼亦作鲸鲵样。吾今为歌定海歌，断鳌之足海无波。与君醉饮金叵罗，泰山四维高峨峨。

　　别沈将军兼呈董见老商家梅

　　沈公历历多奇事，复缚生倭海上至。昔者戚、俞两将军，未必屡海如平地。余未见公闻其名，深知公者董先生。从今南北有长城，塞上无尘波不惊。

　　沈将军歌（有引）林古度

　　沈大将军宁翁为予父执，予昔幼稚，未之知也。近岁备兵吾闽，威震南服，闽实赖翁高枕。吾郡董崇相先生官南大廷尉时，向予极称将军，且示以海石勒铭，命作诗颂将军勋伐。谨按先生言，捉笔成歌，中有未悉，先生重为悉之，用当讴谣。嗟乎！蛙、蚓微声，莫表麒麟大业，聊亦以应董公之命云尔。

　　我闽滨海倭常犯，每一乘风城乃陷。当时元师戚公来，生我生灵百千万。今其事久倭复强，用兵太息无其方。宛陵将军沈宁海，为国家忘身亦忘。未至闽时事孔急，闽城黯黯闭白日。将军下马城洞开，便宜行事谁能及。驾海楼船天地光，歼倭歼寇东番洋。有时不欲事屠戮，舌退红夷韦麻郎。麻郎归乞画公像，诸夷伏睹惊神将。交趾百商飘浙东，公遂代浙为擒放。以倭制倭贵得情，面面无往非降城。一酋反献我国士，民骇不测心相惊。公视酋来察了了，翻投佩刀却其表。安然愧罪转怀恩，公时处置诚分晓。不时出没身名讹，舟藏甲冑调渔蓑。穷探动静熟岛屿，归来暇整恬干戈。东沙山头波浪吼，劫杀浙兵掠户口。公赚酋书愚众多，一日生擒六十九。■〈枞，扌代木〉金伐鼓缚辕门，官兵无一伤刀痕。囚固闽城听明旨，至今酋类皆舌吞。明石道友感任使，愿为保塞而质子。是岂闽功兼浙功，无形之战那堪比？怪底将军生自天，少年出塞凌烽烟。达虏横行白昼杀，胡姬醉拥青楼眠。由来家世骨肮脏，不肯低眉屈精爽。姓字羞将通要津，心肝直欲倾俦党。以兹为武太不群，忌者亦或相纷纭。纵无薏苡造浮谤，孰为铜柱标殊勋？将军长啸拂衣去，势如万弩发难驻。身卧深山心在朝，默默犹为我闽虑。我闻乡达董翁言，国家此将宜久存。翁题海石纪公绩，欲令海若鸣天阍。

　　赠沈将军赴登莱歌（有引）何乔远

　　士弘兄舍我闽海，备兵登莱；昵于私情，睠然难别。国家所以借重士弘之意，吾当急公，恨不飞至。歌以壮之，情见乎词。

　　圣皇御历五十载，建夷来扰东北边。初破一堡无人敌，继夺令城亦复然。开原、铁岭率陷没，沈阳遂弃如蜕蝉。十万雄师远趋利，空付肉骨酬乌鸢。吾皇威棱早岁大，倭夷哱拜皆笞鞭。播州竖子久逆命，醢骨亦比姜盐煎。彼夷不过汉大县，奈何饱击骄鹰鹯！平时彪虎养士卒，用之一臂无夤缘。大农军储太耗废，私家禾粟或阗骈。募兵戍兵半散走，输挽欲罄增民钱。千家万室寡清宴，天下全力几颓颠。吾皇宽仁虽不怒，岂不朝夕望眉燃？十羊之牧有其九，议论又苦长牵缠。杞人漆室坐愁叹，中怀但迫何繇宣。沈公！沈公！最桓赳，一向长城倚海堧。捕倭捕贼如捕雀，击陆击水如击鲜。波涛汗漫过枕席，俘虏招呼同食眠。登莱海面数百里，彼岸便迩酋南偏。所喜胡羯习骑射，不能使马如乘船。但恐搜罗恣狂逞，中国逋播为后先。持示阨塞与虚实，暗为画策规方圆。若使我家有胜算，先登涉海批喉咽。海、盖、金、复耀戈甲，骤捣巢穴空中坚。岂不先声善夺人？不学鼠斗窥睊睊。汉家海运三十载，法本亡命元朱瑄。通漕凿河虽已久，针繂尚可张高舷。昨日朝议稍修复，或可节缩车牛牵。吾皇召公镇彼土，意销太白明玑璇。旧日备倭今兼虏，两者重担皆公肩。公乎！公乎！在行间，少壮斫虏膏矛鋋；于今坐镇前借箸，营平老将方当年。蓟门曩者戚元敬，墩台远筑相钩连；彼时虽虏无大志，总畏其名屯如邅。今来失地数千里，何如痱癖身未痊。汉家金瓯全盛岁，可使一缺不补填？京师车书玉帛凑，众目相视如孤悬。丈夫然诺感知己，何况圣主恩如天！公乎！公乎！手丈八，跨鞍躩跞驱陇汧。发机大布搅地网，洗兵直挽天河泉；万世一时固此日，男儿要使人共传。公乎！公乎！要使人共传！何生虽老矣，尚能杖策濡笔为公大写铙歌篇。

　　沈将军铙歌鼓吹曲（二章）周之夔

　　款小埕（一章）

　　款小埕，归伯起；洞夷情，绥黑齿。服等安，挟道友；请奉琛，拜稽首。来讻讻，腾好莠。惟沈侯，雄赳赳。扩海门，推腹受。回厥面，折厥口。拒市舶，犒牛酒。夷怀恩，良亶厚。淡水清，黑水黝。濯皇灵，帖群丑。

　　俘东沙（二章）

　　俘东沙，六十九。谁其尸，沈侯有。狡彼倭，扬鲸波。宽皇诛，抑何多！间以谍，刃不血。执讯馘，嘉乃折。款者存，狡者灭。望侯威，如火烈。

　　其二

　　东沙俘，沈侯劬。尺一组，来匍匐。战东番，东番屠。抚红毛，红毛输。韦马郎，绘侯图（红毛感侯之恩而绘像以归焉）。贼破胆，侯跋胡。萋彼舌，摧功肤。卧宣城，震夷嵎。大将名，继戚、俞。

　　沈将军铙歌鼓吹曲（三章）陈志道

　　将军招抚款夷，计擒生倭六十九名于东沙海，乂安甸宇，威德兼隆；为军临海第一。

　　海之隅，苍皇皇，曰来厥附，维帝命是将。厥角呼舞，俾翼我戎行。兀其不顺，我威孔张。罟羽不饮师以臧。爰绁爰缰，以俘奏于王。维大将军之功，于古有光！

　　——右军临海章，章十三句。

　　铜屿之役，枭夷扰我边疆，将军密谋疾战，旬余凯捷，迄平祸乱；为平东番第二。

　　维昔事于东，腥云回薄。靺韦既饬，师罔觉；戈矛嶪嶪，风驰电激，渠丑以磔，海宇有截。

　　——右平东番章，章八句。

　　海舶红毛番突求互市，烽警方严，将军片言折冲，登舻共饮，夷人稽首归命，图像以去；为远夷归第三。

　　远夷归，警烟息。海以宁，单厥绩。武桓桓，三寸舌。登其舻，折其逆。杯影雍容，刃以不血。德音其敷，像图有赫。百世具瞻感且泣，民以安集。巍哉将军之烈！

　　——右远夷归章，章十五句。

　　沈将军歌董应举

　　苍准上摩天，大鹏下击水。众鸟徒啾啾，焉知彼所止？壮哉沈将军！出身朱门三尺起，石渠、天禄养侏儒，拔出肝肠度辽水。辽水十年朔气寒，燕台一夜破楼兰。可可母林罗卜寨，累累虏首挂征鞍。群儿伏地乞余级，掷向青搂笑还立。词组风云诺所知，倔强不肯侯门揖。朅来闽、越小试奇，浯、铜、东椗忽搴旗。乘风直扫粤南贼，更从黑水抵东夷。料兵飞出鬼不觉，谈笑成功人始知。红夷索市恃内主，多少材官不敢拒。大艑如山炮合围，得君一言色如土。愿奉威容韦麻郎，虎头图出惊龙户。浙帅闻名以国从，海波不起狼无烽。忽报交夷一百四，册功告庙此其地。麾前影响萨摩酋，幕府腾腾促军吏。小大从吏不肯听，力挈游魂生羽翅。将军好杀复好生，更无只寇逆颜行。纵欲豹林藏秘略，犹应鳌海作长城。疆梧之岁为闽起，小埕抚倭倭心死。更得输心掎逆徒，东沙一组无遗矢。救出兵捕报浙仇，夺回渔户收闽耻。迩来又捉拔浪鲸，收为牙爪荡海清。将军、将军筹策明，提兵到处振天声。不持一钱官将轻，金符、玉带空盈盈。安能屈节事苍蝇，男儿赤手取功名。富贵不小皆天成，奋须抵几恨杀辽阳兵（？），追呼千古卫与英。壮哉将军老峥嵘！顺风纵翼天际横。

　　宁海篇谭昌言

　　海天漭瀁无四垠，潜怪闪倏鲸鳄奔。会须杰骨作柱维，日睛月胆相吐吞。咄哉世上奇男子！皓略应教海方比。觚管初投侠请缨，万里风期定如此。捕斩匈奴不卖功，掷取千金佐贫士。谗张未许早封侯，赢得声名赫人耳。抗言一揖便归田，驰檄三征坚不起。蛟窟惊涛日夕闻，陡然看剑怀知己。黠面魁头狡纵横，累累生缚如涂豕。阳侯悚息不敢波，能杀能活膜拜呼。更多孽倮啸沙澳，高樯大槊无谁何？单棹呼来卧帐下，推赤洗尽狼心野。免冑汾阳自古难，杀降李广何为者？将军决算洵有神，楼船笑指风雷振；红酋图像交酋泣，恩威浩旷函波臣。帝曰尔功有如海，海若俛灵惟尔在。闽南移控蓬岛东，斗印新悬仍渤澥。扶桑暾彩照大旗，蜃城呼吸驰水犀？营平未老伏波壮，矍铄顾盼掀英髭。辽左猰奴正狂噬，辄到海湄垂首归。自是威名慑穹齿，不然水屿何籓篱？天生君作大海缘，偏余喜得旷周旋。衡文许比如山令，董武还依上将躔。南海、东海一杯酒，论士、论兵交数年。奋笔快写宁海篇，知君家世足词贤。  
卷之五

　　七言律诗

　　送沈士弘将军使日本

　　沈将军止税通商（事见「惠民碑」）

　　闻海上获倭寄赠（有引）

　　赠沈宁海将军海上擒倭（二首）

　　沈宁海将军自淡水奏捷两汛无警小诗赋赠

　　赠沈士弘将军海上奏功

　　赠沈宁海将军海上奏功

　　赠沈士弘亲丈老先生（二首）

　　寄赠沈将军

　　赠沈宁海先生升钦总

　　赠沈士弘将军新镇总戎

　　赠沈士弘将军移镇石湖

　　赠宁海沈先生移镇石湖

　　寄赠沈将军移镇石湖

　　赠沈将军移镇石湖（二首）

　　赠沈士弘将军移镇石湖

　　闻沈士弘将军复邀陈季立校书石湖走笔奉寄兼讯士弘

　　访沈士弘将军石湖新署

　　赠沈将军东番奏捷

　　赠沈将军闽海奇功（二首）

　　赠沈士弘将军破倭东番（二首）

　　赠沈将军捷破东番

　　赠沈将军东番捷

　　赠沈将军破倭东番（四首）

　　寄沈将军叙旧雅颂新功（二首）

　　谕退红夷

　　赠平东番倭谕红毛夷（二首有引）

　　赠平东番退红夷（有引）

　　赠沈将军平东番退红夷（二首）

　　赠沈将军平东番退红夷（二首）

　　赠沈将军（二首）

　　赠士弘沈君侯亲丈海上奏捷

　　癸卯冬访沈士弘将军守岁石湖同阅水军赋赠（二首）

　　奉寿沈君侯腊月廿二初度

　　寿沈士弘将军五十初度

　　沈将军过访丰山赋赠

　　赠恤林友后（有引）

　　赠恤林友后归郭友父丧（有引）

　　慰沈将军念母乞归

　　同沈将军登石湖塔赋赠

　　九日登石湖塔，沈宁海将军载酒见饷，即席赋赠

　　赠沈宁海将军赴浙阃

　　赠沈宁海将军赴浙阃

　　赠沈宁海将军赴浙阃

　　赠都阃沈宁海将军之浙

　　赠都阃沈宁海将军之浙

　　别沈士弘将军赴浙阃

　　赠沈士弘将军赴浙阃（二首）

　　沈宁海将军久镇吾闽，兹以都阃入浙赋别（四首）

　　赠宁海沈将军都浙阃

　　赠沈宁海将军赴浙阃（二首）

　　沈宁海将军赴浙阃赋赠

　　沈士弘将军都阃之浙（二首）

　　赠沈将军赴浙阃（二首）

　　赠沈士弘将军赴浙阃

　　赠都阃沈宁海将军之浙（二首）

　　赠宁海沈将军赴浙江都阃

　　别沈宁海将军镇浙阃（五首）（有引）

　　赠沈宁海将军（二首）

　　入贺还浙赋别（有引）

　　赠宁海沈大将军六十诗

　　宁海沈将军应聘防闽赋别

　　赠宁海沈将军应聘至闽御倭

　　赋东沙捷（有引）

　　赠沈宁海将军东沙获倭还归宛陵

　　赠沈宁海将军破倭东沙还归宛陵（四首）

　　赠宁海沈将军（二首）

　　赠沈宁海将军新镇定海参府

　　赠沈宁海大将军（四首）

　　赠沈宁海大将军（二首）

　　赠沈宁海大将军

　　赠宁海沈将军总镇登莱

　　赠沈宁海将军总镇登莱（三首）

　　送元戎沈宁海之任登莱

　　送沈将军提兵赴登莱

　　送沈士弘先生总兵东镇

　　送沈宁海将军山东总帅（二首）

　　赠沈大将军总戎登莱

　　赠沈宁翁老恩叔总镇登莱（二首）

　　读「赠言」感赠一首（有引）

　　送沈士弘将军使日本陈第

　　去岁轻裘下海陬，雄心今抵萨摩州。千层巨浪乘风破，万里孤帆向日浮。曲逆捐金成反间，班超提剑取封侯。匡时事业怜余病，期尔凌烟阁上头。

　　沈将军止税通商（事见「惠民碑」）陈建勋

　　东南民力凋疲尽，滨海渔家米似珠。乍听将军陈檄上，旋闻中使罢舟输。得鱼晒网欢沽酒，脱粟香春早得餔。全活一方人百万，碑铭千古岘山嵎。

　　闻海上获倭寄赠（有引）叶向高

　　沈宁海将军，少林先生犹子，余孝廉时友也。别来已数年矣，闻海上屡获奇功，喜而有赠。

　　二十年前蚤识君，酒酣曾诵豹韬文。天涯久忆鸿书断，海上频传露布闻。家世龙头推太史，功名燕颔属将军。扶桑回首无烽火，箫鼓楼船日正曛。

　　赠沈宁海将军海上擒倭（二首）万萼

　　海上于今有沈君，风流元不减休文。长缨系虏心常赤，短褶登艟凯迭闻。自古侯封承史职，谁能斗印靳将军。全闽乐得烽烟静，好过谈经待日曛。

　　其二

　　曾闻蓟北系长缨，此日南来振旧名。结客千金宁足惜，识韩万户较为轻。也知上将多豪举，莫笑书生不学兵。气贯长虹光射斗，雌雄只辨匣中声。

　　沈宁海将军自淡水奏捷两汛无警小诗赋赠林有标

　　受降城筑未经秋，捣穴宣威至淡流。一战机神除虎豹，百年波静卧貔貅。从知剑气无前敌，果定天骄树远猷。投笔功名元不薄，伫看承宠拜封侯。

　　赠沈士弘将军海上奏功刘弘宝

　　骚雅君家故自饶，封侯投笔学班超。水犀海上新分阃，汗马行间旧度辽。电掣韬钤空虏穴，风生指顾走天骄。于今拊髀烦当宁，颇、牧何须借汉朝？

　　赠沈宁海将军海上奏功张燮

　　家世全高八咏楼（？），多君壮志在封侯。从戎一剑挥频拭，结客千金散未休。旧有老人期坠履，近传叔子爱轻裘。功成海上看凫藻，胜日笳铙坐上流。

　　赠沈士弘亲丈老先生（二首）屠玉衡

　　上将鹰扬控上游，知君名姓冠兜鍪。挥戈坐遣鲸鲵遯，倚剑能令虎豹愁。帐外月明传夜柝，营中春暖按梁州。功成紫塞须臾事，斗大黄金赐彻侯。

　　其二

　　把酒当歌双眼空，飞扬四座起雄风。传家止仗青萍剑，制胜曾师黄石公。七曜祥光生画戟，五云佳气满雕弓。唾壶击尽清谈在，立马高原落日中。

　　寄赠沈将军汪弘器

　　风格翩翩自昔闻，居然谈笑静尘氛。入关草树悬秦日，出塞旌旗卷汉云。投笔元夸班定远，登坛不让霍将军。天书十道今应赐，会见燕然早勒勋。

　　赠沈宁海先生升钦总林尧相

　　才雄短■〈庶〉习戎机，马出长榆似鸟飞。八阵风云清塞漠，九重纶旨下闽围。酒移青海城头月，歌入炎州岛里晖。也使天朝勤拊髀，汉家堙上草菲菲。

　　赠沈士弘将军新镇总戎林云程

　　威武桓桓一虎臣，视师海国入吾闽。每闻荡寇皆无敌，始信行军自有神。溟渤澄波明组练，清源秀色耸嶙峋。簪缨知尔家声旧，节钺从今宠命新。

　　赠沈士弘将军移镇石湖林云程

　　海峤新开名将府，石湖雄踞海东头。峰峦嵂崒云中出，岛屿参差水上浮。帷幄筹兵夸霍、卫，屯营结数组貔貅。风波不动平如掌，好赋诗篇饮戍楼。

　　赠宁海沈先生移镇石湖庄应曙

　　雄镇新开俯大江，边头坐啸碧油幢。舳舻虎视奇兵出，剑戟鹰扬杂虏降。名拟云台堪第一，功标铜柱可无双。天朝推毂悬知近，待我重来醉玉缸。

　　寄赠沈将军移镇石湖王廷稷

　　钤阁诗书海上来，沧溟昏翳一时开。便宜计数营平事，方略斯须定远才。万里长城非剑钺，三更列阵托尊罍。迟迟懋赏君休问，只道臣功何有哉？

　　赠沈将军移镇石湖（二首）虞伯龙

　　虎符新领水犀营，精锐谁夸泽潞兵。浯屿月明烽火息，石湖风静海波平。云屯万灶貔貅肃，星渡千旌蜃鳄惊。谈笑封侯知指日，还看麟阁早题名。

　　其二

　　将军雄略昔尝闻，倾盖相看自不群。雅度居然羊叔子，才名元是沈休文。请缨早拜云中守，奉檄新提下濑军。圣主正廑东顾虑，为悬斗印答殊勋。

　　赠沈士弘将军移镇石湖傅钥

　　新承宠命气翩翩，推毂声名重昔年。欲借一丸封瀚海，自营细柳拥楼船。纵横波上风云壮，坐啸湖中鼓角阗。知有长缨堪系虏，雄心不数勒燕然。

　　闻沈士弘将军复邀陈季立校书石湖走笔奉寄兼讯士弘傅钥

　　春暮言寻惠远游，重来钤阁对残秋。榻从今日知仍下，辖为当时悔不投。白鹤暂离飞锡地，将军真筑校书楼。相看百里云依树，尺素双缄怯溯流。

　　访沈士弘将军石湖新署傅钥

　　衰白犹能野外寻，柳营十日酒杯深。莺声乍到游人耳，春色宜疏病客心。风起空中沙似雪，日临湖上水如金。将军筑垒倾囊橐，堪拟三城绝虏侵。

　　赠沈将军东番奏捷傅钥

　　楼船飞渡一身轻，万里妖氛唾手平。海到日边翻黑浪，贼惊天上下神兵。壶浆总带村刍色，爆竹遥传夜凯声。薏苡明珠终论定，不妨人妒伏波名。

　　赠沈将军闽海奇功（二首）陈浚才

　　楼船遥向日东云，多算竟成破虏勋。虎穴直从三箭定，龙韬曾彻九重闻。莫疑瀚海垂名远，不惜黄金与士分。绝岛从兹相告语，征南今有汉将军。

　　其二

　　桓桓勇略见嫖姚，夜遁贤王虏不骄。裘带代将云鸟阵，电霜扫却海鲸消。一天月色挥长剑，万顷涛声送凯谣。直向湖山高柱勒，伏波未许擅铜标。

　　赠沈士弘将军破倭东番（二首）林云程

　　仗剑当年歼北虏，杨帆此际捣东夷。楼船橹响鱼龙应，窟穴烟销狐鼠悲。海上晴云班旅日，田间膏雨洗兵时。老夫闻凯欢无极，对客同歌六月诗。

　　其二

　　胜日乘槎到海濆，逢人尽颂沈将军。蒙冲直扫长鲸浪，校猎先驱狡兔群。马上提戈纯用武，樽前谈艺更能文。南北于今多将略，伊谁骁勇得如君？ 

　　赠沈将军捷破东番陈建勋

　　茫茫碧海异风烟，东列诸夷岛屿悬。烽火报来频有警，舟师侵入更无前。倭奴授首霜天剑，贾客欢声月夜船。露布捷书成倚马，定知勒石向燕然。

　　赠沈将军东番捷张燮

　　羽林束发事从戎，四十威名剑盾中。海上楼船吞巨浪，日南夷国慑雄风。扬旌万里烽烟净，挟纩三军苦乐同。会识勋标铜柱早，只今谁并伏波功？

　　赠沈将军破倭东番（四首）郭惟贤

　　骄虏平来剑气铓，将军威武振边疆。奕世青缃留骏骨，挺身白马有长枪。平生骯脏心还亦，万里波涛胆是霜。海上于今宵柝静，更须胜算殪天狼。

　　其二

　　几回书札入山中，意气如君谁与同？贾勇不辞□虎穴，先登□尔抵番东。茫茫青海鲸鲵逝，闪闪朱旗楼橹雄。当宁拊髀思宿将，伫看殊锡王恩崇。

　　其三

　　萧萧壁垒一时新，元是当年血战人。结客偏来长铗引，扬威不让子龙身。惠文揽辔芳声在，太史谈兵侠气伸。世泽风流堪握手，腰金拖紫未应论。

　　其四

　　乍瞻武曲转丹霄，东海潮来紫气饶。雪夜潜师唐李愬，幕南扫穴汉嫖姚。泉山正好燕然勒，石塔真堪铜柱标。避暑不妨河朔饮，青樽坐对海氛销。

　　寄沈将军叙旧雅颂新功（二首）李文缵

　　宝钩识气斗牛间，入市威光更胆寒。夜数营筹谈为久，日迎山客酒常干。坐中方报卢飞色，海上争哗首落盘。几载栖霞门不出，因君今到戟门阑。

　　其二

　　颇、牧兴思意正悬，刺闺奏入五更天。一楼月与鸥魂静，百里风将鹊印传。西笛吹归梵呗远，东舸影没海桑连。高牙大纛浑闲事，凌倒丹青阁上烟。

　　谕退红夷陈建勋

　　朦艟百丈势如山，矫汛扬帆泊海湾。黑齿红毛惊异类，轻裘缓带破愁颜。一尊立解他年衅，寸舌能教即日还。犹恋将军真感泣，无劳飞雁落弓弯。

　　赠平东番倭谕红毛夷（二首有引）施浚明

　　宁海沈将军独驱战舰，歼倭东番；又单舸谕红毛夷还国，述以二律。

　　蚍蜉窟宅海之东，肉薄难撄黠寇锋。游徼不闻传号令，元戎亲自拥艨艟。刀飞落隼搏风迅，气迸流乌效火攻。环岛侏禽咸稽颡，廓清重见贰师功。

　　其二

　　遥遥西极度昆仑，列舰如山海日昏。驵侩祗知通利涉，狰狞那许恣游魂？夷酋夙志单词却，汉使星槎沸浪腾。穷发自今知姓字，雄师十万未须论。

　　赠平东番退红夷（有引）王德溥

　　大将军沈宁海在闽有却西夷、平东番之捷，士大夫记其事者，声韵俱壮；俚言非敢争胜，聊以志桑梓之幸云尔。

　　昔年投笔请长缨，海上今传露布声。谈笑夷帆堪夜走，折冲鲸浪看朝平。霜明宝气频干斗，电掣雄风未厌兵。试问标名铜柱者，可无书籍自宣城？

　　赠沈将军平东番退红夷（二首）庄时讲

　　江左丰声旧有闻，请缨壮志属将军。穿杨技就心还赤，聚米筹成日欲曛。绝域威名推定远，郢歌逸兴喻休文。庾楼对客尊常满，万里烟光散暮云。

　　其二

　　当年跃马黄沙北，此日闽南见虎臣。一战空余残鬼哭，片言立使狡夷驯。辕闲绝岛霜威肃，浪静江门夜月新。铜柱勋名谁不羡？伫看汉阁画麒麟。

　　赠沈将军平东番退红夷（二首）谢梦彩

　　桓桓楼橹拥江津，腊月飞霜着黑袀。塞北曾闻空虏穴，闽南复见扫倭尘。风高破浪吞鲸没，凯奏归舟彩旆新。夷岛争看熊虎将，勋名岂让汉时人？

　　其二

　　谩言壮志系长缨，绝域扬威小范名。勋扫鲸鲵千古重，心存社稷一身轻。破敌元来先定策，胜算须臾不用兵。铜柱高标推马伏，于今咫尺绍芳声。

　　赠沈将军（二首）黄拱奎

　　塞北山高辽水深，将军百战勇沉沉。征书飞上蓟门镇，驱马登临闽海浔。一笑立麾夷舰去，全师夜薄岛倭擒。嫖姚但说无家念，南北尘氛永不侵。

　　其二

　　频年春水连山生，海上捕鱼不苦兵。庙算抡才推远驭，岛门徙镇倚长城。将军仗剑从天下，壮士鸣弓新（？）月横。转盼功成驰幕府，东南会见海波清。

　　赠士弘沈君侯亲丈海上奏捷屠隆

　　东援三韩曾请缨，南来闽峤播英名。千金立为穷交尽，七尺长因知己轻。适在营中方奏乐，忽传海外已扬兵。诸君相顾皆惊诧，绝岛须臾奏凯声。

　　癸卯冬访沈士弘将军守岁石湖同阅水军赋赠（二首）屠隆

　　大将楼船控上游，旌旗五色照寒流。王师所向常乘胜，庙算如神在伐谋。白浪千层降越弩，青虹一道起吴钩。我来喜遇烽烟静，迭鼓鸣笳坐戍楼。

　　其二

　　无恙英雄百战身，尊前话旧各沾巾。当年北伐称飞将，此日南来号虎臣。水槛鼓声朱鹭合，营门旗影皂鵰新。健儿击剑歌儿舞，把酒梅花又一春。

　　奉寿沈君侯腊月廿二初度屠隆

　　腊月青阳淑气催，使君此日绮筵开。潮喧鼍鼓鸣天乐，水汲蛟宫佐寿杯。仙客长生曾饵柏，幽人破冻远寻梅。安期亦献匡时策，出世还须豪杰才。

　　寿沈士弘将军五十初度陈第

　　投笔燕山意自豪，岁寒相见恋■〈衤弟〉袍。十年关塞鸣刁斗，百战风尘净宝刀。竹叶香醪销海气，梅花春色带江涛。仙人共有千龄祝，遥向蓬壶进碧桃。

　　沈将军过访丰山赋赠陈第

　　丰寺山幽麋鹿群，频频过访独怜君。征歌日落犹呼酒，剪烛更深并论文。北走度辽驱虏骑，南来横海破蛮氛。细看刀箭瘢痕满，麟阁还谁第一勋？

　　赠恤林友后（有引）陈第

　　沈将军与林玉融友，玉融死，厚赠之，又分俸百金买田，饷其妻子，感而有作。

　　历尽艰危不惜钱，将军侠气自翩翩。千金散客囊常罄，廿载从戎剑独悬。死为知交曾脱赙，生怜妻子复营田。此时高义云霄薄，结草能无在九泉！

　　赠恤林友后归郭友父丧（有引）陈建勋

　　沈将军以百余金置田，恤林友之后；复以十余金归郭友父丧。二友皆闽人也，余稔闻其事，诗以赠之。

　　千金结客岂为名？义重丘山利转轻。四海穷交皆肉骨，长途归榇悯孤茕。常怀蒿目纾人急，不惜空囊济友贫。生死交情今乃见，隋侯月夜有珠明。

　　慰沈将军念母乞归陈建勋

　　丈夫许国一身轻，乌鸟如何重系情？海上羽书犹报急，船头鼙鼓伏先声。已将囊里金全罄，况复腰间玉未横。莫负请缨投笔志，汉家天子倚长城。

　　同沈将军登石湖塔赋赠陈建勋

　　海上擎天标一柱，攀跻直出碧云端。茫茫众水浑无际，渺渺孤帆过急湍。倚岸楼船刁斗静，披襟山寺酒杯宽。归来忽起蒙烟霭，咫尺浮图不可看。

　　九日登石湖塔，沈宁海将军载酒见饷，即席赋赠詹仰庇

　　闻道将军意气多，诗书况复事干戈。凌烟素志先辽水，誓日丹心靖海波。谈笑风前闲叔子，指挥阃外重廉颇。清秋高塔烦开宴，杯酒殷懃问薜萝。

　　赠沈宁海将军赴浙阃黄凤翔

　　塞垣溟海战功高，此日登坛建节旄。铙吹遥喧闽岭徼，楼船雄驾浙江涛。阵前鹅鹳随刁斗，水底鲸鲵避橐櫜。闻道边关犹伏莽，临戎应借白纶袍。

　　赠沈宁海将军赴浙阃陈经邦

　　江左名家产俊豪，登坛羡尔将猷高。青云世业传三策，黄石阴符授六韬。万里戈船探虎穴，几年羽檄静鲸涛。威名海上如君少，衰老相逢愧赠刀。

　　赠沈宁海将军赴浙阃詹仰庇

　　三军令肃海氛消，两镇恩沾雨露饶。共拟登坛酬壮略，犹从分阃借清标。风高虎节迟临塞，月满鵰弓远射潮。次第看君悬鹊印，勋名岂让霍嫖姚？

　　赠都阃沈宁海将军之浙苏茂相

　　水犀十万胜貔貅，双毂新推沈隐侯。幕下铙歌传倚马，营前迭鼓笑椎牛。旗收闽海千烽净，弩压胥潮八月秋。壮志犹闻怀赤组，临边欲系郅支头。

　　赠都阃沈宁海将军之浙刘弘宝

　　将军何数霍嫖姚，虏穴横吞气转骄。阃制闽天风万里，坛登浙海浪三潮。星寒北斗时看剑，马渡辽阳落射鵰。自是敦书绳世武，故应缓带起雄标。

　　别沈士弘将军赴浙阃陈学伊

　　醉舞深宵饶意气，营开两镇壮英声。龙蛇飞水凌烟净，莫邪干天射斗明。捷奏九阍春满色，交联千里月同情。诗书却榖门楣旧，不数嫖姚汉世名。

　　赠沈士弘将军赴浙阃（二首）林云程

　　视师数载奠吾邦，浯屿、石湖建节双。战胜威风生画舫，凯旋瑞日照油幢。年来露布传闽海，秋去云麾指浙江。愿得论边追定远，北庭骄虏自投降。

　　其二

　　久提戈戟平闽海，重借旌麾指越陬。武帐风清雄虎豹，汉营星聚列貔貅。将材南北膺殊锡，浙水东西据上流。当宁拊髀思猛士，肯教卫、霍不封侯。

　　沈宁海将军久镇吾闽，兹以都阃入浙赋别（四首）何乔远

　　秋风万里送旗旌，鼓角新腾都护营。此日浙江驱虎豹，当年闽海洗鲵鲸。纵横捷月时时报，顷刻长风隐隐生。世上何人真勇略？汉家骠骑接高名。

　　其二

　　弱冠翩翩侠少场，轻裘健马出辽阳。莫邪向斗衡文直，鹰隼凭秋杀气长。虏首昔时提北漠，倭船比岁破南荒。凭君欲话驰驱事，一片精心意气将。

　　其三

　　宛水衣冠累世夸，孝忠文武总承家。扫门丞相心真断，坐树将军语不哗。按堵在民如牧守，挥翰对客有云霞。野人生计频相念，徒媿遗肝古道赊。

　　其四

　　野叟杖藜叹世人，忧时蒿目意还真。殷勤频得筹边问，慷慨宁闻报国身。小丑年年名騄駬，大农岁岁出金银。何时专阃真相托？坐压边烽与虏尘。

　　赠宁海沈将军都浙阃李范廉

　　跃马辽阳束发初，树旌闽海靖南纾。貂珰自放商渔艇，羽檄闲挥阃幕书。倾橐临湖开虎帐，横戈雪夜剪鲸墟。世家翰史君投笔，竟起勋名绾玉鱼。

　　赠沈宁海将军赴浙阃（二首）黄冈

　　数年共事守遐荒，握手谈兵意气扬。望重干城雄瀚海，身驰绝岛靖封疆。分符向藉余波润，推毂今增梓里光。圣主谩劳频拊髀，钱塘知已固金汤。

　　其二

　　清源山色蔼晴云，大将登坛息祲氛。闽海久舒天子虑，武林今攘伏波军。旌旗夜隐龙蛇队，樽酒朝分鸿雁群。南北烽烟犹未静，麒麟应待勒元勋。

　　沈宁海将军赴浙阃赋赠李文缵

　　方恬渤海巩门瓯，借与瓯东镇上流。戍鼓声长魂暗落，霜风信早胆先柔。散金半是诗书客，行袋惟饶羽角讴。冠玉桓桓原世阅，河山应指誓君侯。

　　沈士弘将军都阃之浙（二首）李光缙

　　君家剑气决青云，纬武经文总不分。凛凛霜威开虎帐，腾腾斗象化龙纹。东南巨阙应称汝，西北枝坛谁与群。解佩腰间真有意，含光却敌至今闻。

　　其二

　　楼船坐压海天氛，十载涛声宴不闻。只艇已探蛟蜃窟，挥戈直扫犬羊群。元戎朝锡金符节，太史家传石素文。君欲封狼还急我，长孺一揖重将军。

　　赠沈将军赴浙阃（二首）吴国光

　　文武如君久着声，石湖新徙伏波营。楼船令肃鲸鲵遁，刁斗风生虎豹鸣。海畔临戎嘉远略，浙中佥阃借长城。只今推毂勤廊庙，策尔飞扬欲请缨。

　　其二

　　几年雄镇想英标，铜柱南荒望不遥。神剑已清闽海瘴，雕弓还射浙江潮。将军侠气驱今古，太史家声切斗杓。闻道边烽犹未息，登坛端拟击天骄。

　　赠沈士弘将军赴浙阃李廷森

　　虎符控制净蛮氛，海上微澜漾夕曛。八郡欢腾收异策，九重喜动答殊勋。祗怜捧诏推方叔，相属扳辕借寇恂。遥指钱塘潮上下，应知看剑射星文。

　　赠都阃沈宁海将军之浙（二首）黄士英

　　将军昔战黄沙北，麾镇今来南海头。把袂登坛纾庙算，立谈指顾寝夷谋。捷书飞上骦骑迅，烽燧无惊舸舰浮。铜柱勋名垂不朽，九重新命出龙楼。

　　其二

　　闽海东南瞰岛夷，频年风浪怒鲸鲵。楼船东壤依天堑，襟带神州宿水师。坐镇功成归抚驭，分符阃制见机宜。七闽戴德兴思日，保障如君更有谁？

　　赠宁海沈将军赴浙江都阃陈应中

　　铜柱留君竖盛名，七闽业已试干城。半生阃外频推毂，一剑行间重请缨。经略曾传张拾履，文章的是李骑鲸。武林跃马朝天近，愿解驺骖赠远征。

　　别沈宁海将军镇浙阃（五首）（有引）王廷稷

　　沿海地方素患倭寇，重以兵扰，民不聊生，旧矣！近宛陵沈君来镇石湖，海上之勋，赫然可纪；且又经略其地，害除利兴，即荷戈之旅与持罾之夫，肩摩相比，欢若一家者，盖倭患、兵扰，两俱宁息，民之戴沈君者，不啻怙恃矣。一旦以浙阃擢去，皇皇如失乳哺。有二三渔仆，来言其状。予最慕沈君，而于地方休戚相关，均有不能恝然者。敬走一价奉别，因勒小诗道意，虽无能为扳卧计，亦庶几嘱君重来，以无负故民去后之思云。

　　诗书世业旧知闻，投笔从戎又羡君。系组才名吴博士，请缨意气汉将军。挺身许国提三尺，结客忘家散万斤。指日燕然高勒石，楼船未数海陬勋。

　　其二

　　天为闽海恤多灾，借剑君侯获异才。雪夜倭巢屠灭尽，杯樽毛舰笑谈开。阃台报擢姑常调，使节还留待后来。此别相看无限远，南垣列宿映三台。

　　其三

　　未能浮海乘槎行，已信将军细柳营。沙瘠桑麻俱落种，风寒狐鼠亦潜形。波涛不动娱游贾，烟雨余闲问偶耕。方藉使君常作镇，宁知浙水促飞旌。

　　其四

　　纷纷世事尽堪惊，亿万谁怜尽我生。五马久虚阍莫叩，六鳌几转地将倾。彼苍何靳歼妖魃？环海争愁远瑞翎。此后不虞翻浪恶，谁能舟楫作长城？

　　其五

　　旌行送别自彷徨，却讶当途太较量。谋国原应重上胜，论人何用向遐方？知君功业能垂手，奈我黔黎欲断肠。翘首九阍怜借寇，建牙不日镇吾乡。

　　赠沈宁海将军（二首）许光祚

　　横海提兵二十年，大瀛弱水旷周旋。珊瑚自映燃犀焰，珠斗高悬上汉船。谁似逍遥闲八咏？更清波浪击三千。逢君为语当时事，顿使苻禺指掌间。

　　其二

　　风前握手倍嫣然，一别勤王又数年。太史金书名将略，上公玉貌冠军妍。悠悠旌旆还江左，矗矗旗常署日边。圣主只今勤北顾，翻令燕喜赠行鞭。

　　入贺还浙赋别黄起龙

　　沈宁海为少林太史侄，节概文章，不忝世美。时以都阃入贺，还浙赋别。

　　芙蓉阙下嵩呼回，笑指吴天紫气开。箭落江云摧迭浪，马骄岸草戏平台。君家旧近魁垣象，时论新归虎帐才。此去湖山风色静，登高好进菊花杯。

　　赠宁海沈大将军六十诗许光祚

　　燕喜高堂环上客，唯余遥致九如篇。梅花坐绕人如玉，柏叶杯传酒似泉。开府正宜筹海日，行边应及伏波年。春风回首衡门下，夜看河魁帝座前。

　　宁海沈将军应聘防闽赋别高维岳

　　忆昔雄躯捷若飞，提戈所向虎争威。楼船曾破惊天浪，闽海频披巨贼围。铜柱千秋标蜃窟，龙骧此日耀鵰旗。登坛定拟双旌在，勒鼎欣看解铁衣。

　　赠宁海沈将军应聘至闽御倭李大生

　　天才卓越气英豪，聿斩楼兰净不毛。归去已酬鸥鸟志，借来仍仗虎军弢。东番旧识横戈将，北塞曾惊带血刀。再指旌旄威绝域，试看佩玉映绯袍。

　　赋东沙捷（有引）叶向高

　　参戎宁海沈丈，枉顾草堂，随有东沙之捷，喜赋。

　　海国争传保障功，雀门何意枉元戎？池边垂柳堪羁马，天外扶桑好挂弓。花径晓风笳吹度，茅斋夜雨酒杯空。朝来更报东沙捷，殊锡还应出汉宫。 

　　赠沈宁海将军东沙获倭还归宛陵曹学佺

　　平生意气迈戎行，太史家风自慨慷。然诺不曾侵季布，威名何必减龙骧？操戈海上看云净，欹枕山中觉日长。咫尺冶池神物在，夜深寒月照苍苍。

　　赠沈宁海将军破倭东沙还归宛陵（四首）傅启祚

　　漫说楼船海上多，惊涛谁敢远横戈？将军夜渡千层浪，部卒宵擒数百倭。金鼓回喧歌凯入，国门聚首献俘过。筵开燕喜同翘首，道是沧溟将伏波。

　　其二

　　盖世勋名敝屣看，朋游相劝静波澜。忽从一夜收倭尽，笑杀多年逐寇难。手缚俘囚皆给众，辇来器械悉输官。飘然不说封侯事，梦到陵阳最上峦。

　　其三

　　破虏征辽早出奇，宣猷闽士亦多时。数艘夜捣潜波穴，单骑朝驱乞市夷。曾以倦游坚远去，偶因强起副相知。河流九曲应通海，自此声名勒鼎彝。

　　其四

　　一从俞、戚壮干城，此后何人敢缚鲸？幕府临戎俱债帅，辕门系籍尽疲兵。千艘遇寇翻为虏，万姓逢公乍得生。莫以功成思勇退，须知去就系民情。

　　赠宁海沈将军（二首）周炳谟

　　当宁难忘东顾忧，辽阳烽火未全收。凤毛莫问千夫长，虎额还封万里侯。谈笑风云生紫塞，指挥兵甲固金瓯。芳名快睹标麟阁，始信英雄愿已酬。

　　其二

　　君家世业擅文章，何事趋身说剑场？应薄青衫为简蠹，欲骑白马射天狼。旌旗夜卷鳌江月，刁斗秋鸣剑水霜。旧谊不须谭往事，燕然石上睹名扬。

　　赠沈宁海将军新镇定海参府张燮

　　秋云逗日漾戈旗，伐鼓渊渊到海湄。泻水天悬将洗甲，磨崖石出欲裁碑。黄金结客多豪侠，白角临戎自委蛇。闻道辽阳烽火急，借君又恐马蹄移。

　　赠沈宁海大将军（四首）陈志道

　　马上曾翻铙吹歌，按图犹自寄情多。金城父老思充国，铜注蛮夷识伏波。喜见绿油临瀚海，行看丹字誓山河。忧时每叹君恩重，北望辽阳夜枕戈。

　　其二

　　一道旌旗海上分，威名廿载世间闻。指挥决战皆降虏，部署屯营只旧军。袍血未干还说剑，笔花欲吐更谈文。请看金印悬如斗，若个勋名得似君？

　　其三

　　身经百战阵云深，家世中朝翰墨林。海国降王齐纳款，域中逋虏尽成擒。芙蓉列帐新开府，鹦鹉传杯旧赐金。道路悠悠安足问？知君常是岁寒心。

　　其四

　　早岁登坛胆气麄，匣中长剑是昆吾。鸡声北阙曾陪辇，鹢首东溟屡献俘。碧浪千层寒画角，丹心一片照冰壶。灞陵夙将推元老，独自凌风写战图。

　　赠沈宁海大将军（二首）杨宗玉

　　银河漾碧正清秋，匣剑冲星贯斗牛。撑壁祗因君命召，出山从此国恩酬。已无丑类惊三翼，惟有威名镇八州。最喜元侯能礼士，曳裾尚是旧交游。

　　其二

　　宛水龙头又虎头，天生文武奠皇猷。看来玉帐雄风卷，引得金秋瑞霭浮。云鸟阵高严并钺，川鲸氛扫拭吴钩。词人会见弓青海，欲赋澄清取次投。

　　赠沈宁海大将军朱弘演

　　眼底无夷气自豪，重来含笑抚吹毛。生擒已奏东沙凯，保障还需上将韬。云净一天稀羽檄，月明万里净鲸涛。即今辽左边烽扰，又恐烦君别载櫜。

　　赠宁海沈将军总镇登莱熊明遇

　　瀚海凭陵万里风，戈船无恙试蛟宫。黄金不结曹丘口，白发方图即墨功。回首江湖看意气，誓心天地论英雄。休嗟汉法多孤负，谁斩楼兰饮帐中？

　　赠沈宁海将军总镇登莱（三首）张瑞图

　　忠孝君家世所知，如君文武况兼资。鼎元词藻真千载，少保军威又一时。水怪频收龙罔象，波巨尽识汉旌旗。何人不祝丈人健？岂独辕门将吏私？

　　其二

　　羽林束发欲吞鲵，宁海勋高北斗齐。遮莫扶桑雄倚剑，何曾细柳动轰鼙？他年虎穴身先试，此日鹰扬客共题。见说悬弧大飨士，真拼一饮醉如泥。

　　其三

　　将军胆气似刘生，鳌吸鲸吞意不惊。遂筑受降增部曲，尚思出塞远横行。麒麟终画云边阁，鹅鹳新屯海上营。羽檄方殷君自爱，汉家天子待长城。

　　送元戎沈宁海之任登莱曹学佺

　　辽阳烽火近东莱，选将无过颇、牧才。文士山中曾勒石，神仙海上此登台。三秋巨浪因风破，不夜孤城向日开。闻道胶西师捷后，契丹心胆化成灰。

　　送沈将军提兵赴登莱董应举

　　伐鼓扬旌驾海来，骊歌铙吹为君开。少年已夺单于垒，今日纔登上将台。南尽九真知姓字，东浮万里出登莱。时危七尺宁须惜，不斩奴酋不可回（万里，沙名）。

　　送沈士弘先生总兵东镇何乔远

　　圣主忧边自不言，只看推毂壮东藩。威名闽浙留南徼，保障登莱是北门。渤海旌旗应改色，奴酋■〈束〉羯定惊魂。辽阳谩道筹兵食，方略营平早共论。

　　送沈宁海将军山东总帅（二首）林裕阳

　　军前杀气亘长虹，海上鲸鲵半扫空。结客千金随手尽，酬知一剑倚天雄。雕弓早挂扶桑日，赤帜新回细柳风。烽火辽阳今正急，谁当谈笑奏肤功？

　　其二

　　见说将军胆气豪，曾凭寸舌却红毛。请缨终妙心尤壮，免冑汾阳绩自高。昔日闽南清海怪，今朝蓬岛净风涛。更看辽左功成日，天子为君解战袍。

　　赠沈大将军总戎登莱周之夔

　　啴啴十乘壮元戎，一片丹心百战中。闽、粤几能留玉帐，登莱又见锡彤弓。小夷猾夏方殷北，水道防秋正在东。安得请缨时入幕，为君作颂若清风？

　　赠沈宁翁老恩叔总镇登莱（二首）林守奎

　　充国屯田结■〈罒上干下〉幵，而今刚是立功年。龙头既已推元老，虎竹应须属上贤。我乏一筹何足策？君当百炼最堪先。背城决战酬知己，扫穴犁庭奏凯还。

　　其二

　　简命初传出紫宫，特将华衮赉元功。千群跃马歼骄虏，万里横戈扫巨雄。鸭绿长江流尽稳，龙沙绝塞瘴皆空。承恩贱子欢无极，愿以轻翰托远风。 

　　读「赠言」感赠一首（有引）林守奎

　　守奎早岁失父，无以自立；今得以有妻子而列行伍者，沈主帅之教育以成也。向未尺寸之报，近因东事孔棘，奎特仗剑万里，重奔登莱，欲图效死麾下。道出白门，遇公季子录梓赠言；奎垂涕感激，亦附一言于末简，以见下志云。

　　感恩知己世难兼，我独于公事事沾。骄以成顽身幸在，死惟图报口姑钳。何邦更说秦还魏？此日重称蔺与廉。蛇雀至微千载重，是人犹或未堪嫌。  
　 

卷之六

　　五言排律

　　七言排律

　　七言绝句

　　五言排律

　　赠沈士弘将军升钦总移镇石湖

　　赠沈宁海大将军之山东督府五言排律二十韵

　　赠沈将军总镇登莱

　　赠沈士弘将军升钦总移镇石湖虞伯龙

　　将军闲武略，儒雅鲁诸生。壮志先投笔，雄心数请缨。从容今叔子，侠烈古荆卿。吐气回星斗，填胸壮甲兵。射潮探罔象，横海截长鲸。指顾风雷动，鞭笞山岳倾。楼船新拜命，车骑旧闻名。长子应推毂，元戎自抗衡。登坛夸夙望，传檄慑先声。绩奏长杨殿，威宣细柳营。军中称大树，主上倚长城。虎节凌霜肃，麟袍耀日明。骁雄当世杰，文武迈时英。将避渔阳老，兵推泽潞精。炎方烽火息，沙漠阵云清。日月悬戈戟，龙蛇拂羽旌。呼韩初稽颡，蒙汜早输情。鲸海铜标柱，燕山石勒铭。簪缨元旧业，带砺更新盟。媿我弹冠入，劳君倒屣迎。登龙忻骥附，贺燕效蝇鸣。

　　赠沈宁海大将军之山东督府五言排律二十韵魏应时

　　卓尔八花质，居然十乘贤。伊昔承弓冶，于今脱□□。……

　　赠沈将军总镇登莱林古度

　　……，□此见犁庭。式目燕然近，奇勋看勒铭。

　　（按原书有缺叶，以上两诗因是不全。后一诗题，系参考原目录补入）

　　七言排律

　　赠沈将军平东番却西夷（一首）

　　赠沈将军总镇登莱（有引）

　　赠沈大将军自闽阃都督登莱

　　赠沈将军平东番却西夷（一首）黄凤翔

　　君今慷慨向辕门，宪府词垣世业存。掷笔临边班定远，捐金结客赵平原。剑驰辽左狼烟净，帆指东番蜃浪奔。何处鲸鲵声献尽？一窥樽俎黯销魂。千村人狎渔樵唱，万里波澄组练痕。超距军中长习战，投醪幕下共衔恩。壮怀时自歌朱鹭，劲翮朝来泣白猿。伫看登坛推毂日，我赓六月老林园。

　　赠沈将军总镇登莱（有引）欧应昌

　　沈宁海将军提师闽海，有平东番、退红夷、俘袁贼之功，吾闽人恒仰德焉。至品节高迈，不屈文官，尤士君子所叹服者。兹都督登莱，谨赋赠言，聊申攀卧云尔。仗钺登坛列屏藩，七闽组练耀云屯。马援自是标铜柱，寇准真当锁北门。台岛军声天汉动，彭湖旗影浪涛翻。扬帆五寨腥波黑，擐甲三山荔月昏。荐食东番驱似羖，弄兵袁猾缚如豚。红夷惊染龙渊血，乌鬼愁游鱼釜魂。弓挂扶桑停夜柝，烟消海国丽朝暾。六花奇躅千秋在，大树高风一代存。意象每为濠濮想，逢迎不叩要津阍。已知缨弁流能砥，端拟沧溟气欲吞。维梓久徼清净福，元戎新拜圣明恩。牙璋色映蓬莱渺，斗印光临泰岱尊。指顾改观兵属李，令申必杀法由孙。连年辽土成冰解，计日奴儿作兽奔。建水多情时系舫，邦人惜别重攀辕。侯封此去应谈笑，须醉荷亭酒百樽。

　　赠沈大将军自闽阃都督登莱王龙起

　　燕颔宜侯早不群，书诗追琢雅能文。阴符诀借蓍图解，太乙坛从枣地分。但睹经纶人自屈，每施方略鬼难闻。千屯气夺倭奴魄，一鼓声开海峤氛。夜月楼头元舅镇，春风柳色亚夫军。令明照水鱼皆信，恩重投醪士尽醺。日射剑花光破浪，波澄旗影静为纹。鲸鲵授首归封观，鹅鹳斜飞避阵云。威德十年成夙望，长城万里倚方股。属当狡虏轻离穴，最是奇才易策勋。此际元戎须胼胝，及今天子正忧勤。丈夫报国相期许，预勒芳铭以待君。

　　七言绝句

　　赠沈宁海将军诗（凡五首）

　　赠沈宁海将军平东西夷（四首）

　　赠沈宁海将军破倭东番（二首）

　　赠沈宁海将军诗（凡五首）张泰运

　　将军屡立战功蓟辽

　　提戈监取左贤王，十万旌旗拥大荒；几阵阴山来合战，血腥狼藉透刀铓。

　　铜斗乌号赤汗驹，横行万里气吞胡。雄心直捣单于穴，拟绘他年麟阁图。

　　将军初守浮图因谤拂衣

　　叙功司马帅浮图，筮仕金章伟丈夫；道大莫容筹未展，谤从忌口煽君污。

　　将军归耕敬亭聘起闽帅

　　敬亭高眺卧沧洲，不恋沙场抱杞忧；当事轸怜黎庶者，擢君闽海布才猷。

　　将军掉舌策退红夷声名振世

　　唇锋舌戟抵兵车，拜德衔恩虏赤摅；自是海波恬静日，至今尸祝播声誉。

　　赠沈宁海将军平东西夷（四首）蔡彭

　　三韩曾见宝刀新，闽海桓桓称虎臣。不惜黄金酬士死，自盟七尺报君身。

　　其二

　　牙旗方耀水犀军，破浪飞传露布闻；一自蔡州度夜雪，将军此日有殊勋。

　　其三

　　从容词组折天骄，气夺天山三箭饶。儒将古来夸却榖，未应立奏太平谣。

　　其四

　　家世龙头旧有声，多君豹略主坛盟。摩崖拟勒班生笔，再续燕山汉将名。

　　赠沈宁海将军破倭东番（二首）董应举

　　白浪掀天风满海，将军谈笑披重铠；挥刀飞过倭贼船，黑水朱缨日光彩。

　　其二

　　不请兵符自料兵，乘风破浪斩长鲸；归来妻子询何去，割取心肝佐岁觥。  
　 

卷之末

　　（附）家言

　　赠出塞（四首）

　　宁海颂（十二章章八句）为仲兄五十初度纂（有序）

　　赠出塞（四首）叔懋学

　　一骑乘春出玉门，长安明月照离尊；丈夫莫负封侯骨，须定天骄报主恩。

　　其二

　　尔自吾家千里驹，霜蹄汗血羡长驱；一逢伯乐空群日，嘶向胡天夜月孤。

　　其三

　　从来壮士重横行，况复春风度北平；莫恋江南杨柳色，须教重筑受降城。

　　其四

　　白草黄云上谷秋，翩翩裘马度边楼；玉河景物饶春色，携得风光伴壮游。

　　宁海颂（十二章章八句）为仲兄五十初度纂（有序）弟有则

　　仲兄少负倜傥，崖然有封狼居胥志；尊人先太史独器重之。弱冠，以戎官游塞上，尝有诗壮其行，载集中。尊人到处材仲兄不翅口，固有若谢安之举兄子玄也者；而仲兄亦遂到处竖奇伐，尊人每为折屐齿焉。嗟嗟！令尊人今日而在，闻仲兄海上威名，更不知何如愉快矣！

　　仲兄以钦命总闽海，莅任之日，所部例有为总寿者，一切却弗受；转时有所饷及有寸尺之功，劳倍之，人人愿以身许。凡视汛喜（？）操，一航如苇，灭没波涛中，恬若履坦。一日闻倭至，岁且暮，以家事属其家之人，与之诀，衔舻往焉，则飓风大作，漂其什三；倭渐逼，仲兄殪其首，因尽屠之，海水半赤。贼有误入其汛者，问之渔人，知其地为仲兄所辖，辄惧而嘱之：『吾侪↑行矣，毫发无敢侵，毋令沈将军知也』。红夷求互市，许厚赂榷使者，榷使者可之；两台监司议曰：『是且为中国祟，奈何！孰已之而可』？以属仲兄。仲兄至其地，政会榷使者之役挈所赂，仲兄令还之，有难色，仲兄怒，役股栗还赂而归。夷望仲兄稽首，仲兄反复开谕，以市之有所害、无所利；且饮之酒，夷亦酒仲兄，周旋月余，相得欢甚，惟仲兄之听，已遂引舟东。榷使者具疏伤之。上之从欲释憾于仲兄，奏仲兄中格，而当路诸公咸为叹服。夫夫也，真以身为天下安危者哉！仲兄居海上，日夕督官兵，防卫惟谨，不一■〈辶〈山上干下〉〉（？）。谒当路，当路亟愿见颜色不可得，益奇之。时且交列荐剡，虚闽之巨任以待，盖以闽之不可一日无仲兄也。

　　夫寿国寿民，法宜寿仲兄。仲兄别号宁海，而倭奴■〈鬯，〈椶，去木、凶〉代匕〉翼，海藉以宁，诚国家千秋之福，不必舍是卜修龄矣。仲兄以是月廿二日五十初度，道里辽远，不能躬致南山之祝，谨南乡九顿为之序，而佐以颂。颂曰：

　　狐南次辰，命曰执徐。■〈虫夔〉蚭应瑞，奋志天衢。高视阔步，慷慨轩渠。羞三寸管，为章句儒。

　　其二

　　才气无双，忠贞自性；俶傥超距，而不好径；张胆明目，而不为佞。化光之衡，德操之镜。

　　其三

　　穿杨射筴，宏远联魁；骄嘶长驾，绿耳龙媒。征为边最，展布规恢；丈人受脤，壮士衔枚。

　　其四

　　重绾戎钤，建牙塞上；五原崔实，云中魏尚。黄驺少年，中华保障；惠以宣威，三军挟纩。

　　其五

　　敬亭之下，暂尔栖迟；帝无颇、牧，拊髀而思：曰闽以南，平倭者谁？授以斋（？）斧，都海之湄。

　　其六

　　万派归墟，奔腾砰湃；横海丈夫，居然缓带。旗纛旌旄，飞扬腌霭；昼竞波涛，夜餐沆瀣。

　　其七

　　一朝告警，奋臂以从；家事视国，不有其躬。济济士卒，莫敢不雄；挥戈返日，嘘气成虹。

　　其八

　　武畅蛮夷，威扬瀚海；望风而靡，迎刃以解。署以屠伯，闻之栗駴；万里波平，功高不宰。

　　其九

　　勇哉红番，万夫莫当。扁舟谕之，悟其名王；鼓枻远引，免贻国殃。何殊回纥？比于汾阳。

　　其十

　　威略称神，所如饮至；将洵天目，国命所寄。矧其能文，兼之慕义；雅歌投壶，怡情玩世。

　　其十一

　　离离海峤，灵草蔚焉！采为大药，以驻朱颜。勇盖一世，丹成九还；宁直名佐，绘像凌烟。

　　其十二

　　时维冬暮，岁且更始；何以祝之？生生京秭；何以酬之？有酒斯旨。海上大椿，几千甲子。  
　 
附录

　　奠章一何乔远

　　维崇祯二年三月丁巳朔，越望日辛未，通家弟何乔远谨以香帛寄祭于大总兵宁海沈兄之灵曰：

　　呜呼！万历之岁，予谪家居；入视瓶缶，靡斗靡储。兄俯而顾，太息踌躇。时兄守帅，来镇扶胥；先后处分，继廪拓庐；予始晏然，安意读书。及列朝班，一贫如昔；兄在辽左，频有寄斥。予书谢兄：『我似仙慕，道之未成，要人外护』。兄哂寄我：『子自立竖，仙道若成，吾宁子妒』。我归旧山，兄亦还关；书寄频仍，慰藉竦顽。我有郡李，繄兄之亲；贻书及我，从此频频。胡闻兄讣，曾不岁旬！呜呼哀哉！

　　曩兄在东，坚守海陲；意图万全，蓄锐待时。与同事者，自许熊罴；间有讯馘，抵袭零奇。国家起兄，兄遂与岐；我时乞告，兄亦求归。人谓居起，步履颠危；我时不信，谓兄托辞。谁知哲人，不久而萎！呜呼哀哉！

　　惟兄胸怀，洞朗坚决；擒犁剧寇，底其窟穴。兵必实伍，粮量虚折。有不用命，军法大烈。器仗精良，无不浴铁。既离闽中，有伐在浙。我闽重来，如旱望蜺。遂移于东，大却是批。谁知辽左，罄竭心血；所图不遂，意见唇舌。殄此名将，大旗谁掣！呜呼哀哉！

　　唯兄嗜善，不戒而趋；当其投契，如皷应桴。若我暌违，掉首不濡。大府褒荐，不报锱铢；或退或没，时异势殊；兄独拳拳，肝胆沥输。居常分财，兄我鲍子；我之报兄，祗载笔纸。阘茸不伦，能阐盛美。谁谓哲兄，不我夷鄙。人之云亡，干城倾否！呜呼哀哉！

　　我闻兄讣，已来年所。我友两人，素交在谱：叶公凤麟，兄则貔虎；投膝与胶，两无拒阻。一年之内，后先终古！我拜福唐，泪无干土；又来哭兄，目枯心腐。惟其哀病，迟寄一炷；草率制辞，不罄肺腑。呜呼哀哉！

　　尚飨！  
　 

跋

　　宛陵沈士弘将军以裨帅握戎于泉之石湖镇，前后竖诸勋甚多。海陬渔商藉诸学士大夫之言，以赠将军，前后亦甚盛。兹既汇而梓之，名之曰「闽海赠言」；行且播之寰宇，而将军之勋名益着。陈子曰：『将军诚有德与功矣！不有立言之君子行之，胡能远』？言诚不可以已哉！

　　余读宋名将岳忠武公有云：『文臣不爱钱，武臣不惜死，天下太平矣』。今以沈将军观之，宁独不惜死哉！往者债帅窃幕财以自润，啬军兴而不给，故卒心不向；卒心不向，故战阵不勇，而功不可成，覆败踵至。沈将军以儒家子自奋行间，一饷无所靳、一介不苟入，故卒奋而战力；俄顷之际，号召于波浪汹涌之中，气益张而志益壮，故往往以底于成功。盖岳忠武公所云文武之不爱惜者，沈将军且兼之矣。使天下封疆之士皆若是，天下有不平者，未之有也。余又闻之诸臣有不惜死之勇与不爱钱之廉，以扶国家，而效忠于天子庙堂，亦当有不爱爵之赏以劳使臣，以益教其勇而坚其廉，然后为上下交相成，以底太平之良策。今沈将军之勇与廉既若兹矣，一裨帅之秩犹如故；何也？说者谓当平东倭时，部使者已拟加秩视事，闻之庙堂，盖以镇署方新，遽难他移故也。然竟寥寥无闻，岂部使者以他阻不及扬，抑既扬而司马大夫慎之耶！今平东倭以后，又有谕散红夷之功，盖赫赫有闻矣；其寥寥犹如初，此真有不可知者！余久废，不详庙堂事，姑书此以志所感云。

　　郡清德堂居士陈学伊谨跋。  
　
