庚申北略
不著撰人
英夷自咸丰九年四月，兵至天津大沽，经科尔多王僧格林沁挫衄之后，志图报复。
十年六月十五日，英法二夷舟抵大沽。时僧王早为拒敌之计，南北塘俱设有炮台，防守甚严，复于北门[塘]伏有地雷火炮。有土富沙姓，世居其地，于彼不利，阴泄其谋于夷人，夷人即将所伏处一一发掘，遂登北门[塘]，或云：「某为所获，以刃胁之，乃以实告。」僧王初意欲俟其登北门[塘]以火雷尽歼之，自此策不行，而夷人得计从此始。
二十日，夷人二船进港搁浅，恐为我军所击，高悬白旗，中书「免战」二字，旁书「暂止干戈，二国交话」八字，并以和约款我，我军遂不击。
二十六日，夷人得水浮动，遽大进兵，轰击我师，势甚张。巳初出队，至酉正，新河德兴阿营失陷，我兵受伤六七百人。
二十七日，夷人由北折[塘]进占新河，在宁河、宝坻之间，大沽之后，僧王腹背受敌矣。
二十八日，进占唐儿沽。
七月初一日，瑞相国麟奉命，带兵一万驻通州，以备不虞。
初二[初五]日，夷人攻破大沽，夺北炮台。是日，夷人至北炮台下，杀看守者一人，余惧惊走，北炮台遂失，提督乐善中炮死。乐为良将，僧王素所倚任，猝以身殉，僧王如失左右手。时僧王南炮台未动，僧王以失北炮台欲自尽，上命退驻通州，大沽之防尽撤。
初七日，夷人直抵天津占据。文俊、恒祺奉命与之讲和，夷人曰：「汝官卑何足议大事。」寻复命桂相国良往议。英夷索银八百万，法夷索银四百万，约先给银二百万，始允所请。后以需索现银迟回不决，而夷兵日逼通州矣。于是京师戒严，分派满洲各员在十三门带兵分守。
二十七日，上欲巡幸木兰，殊谕曰：「朕揆时度势，夷氛虽近，尤应鼓励人心以拯时难，即将巡幸之预备，作为亲征之举，著惠亲王等传谕京城巡守接应各营队，若马头、通州一带见仗，朕仍带劲旅在京北坐镇，共思奋兴鼓舞，不满万之夷兵，何患不能歼除耶？将此交王大臣同看。」百官交章谏阻，乃止。
二十八日，复奉谕曰：「近因军务紧要，需用车马，纷纷征调，不免啧有烦言，朕闻外间浮议，竟有谓朕将巡幸木兰举行秋狝者，以故人心疑惑，互相播扬。朕为天下之主，当此时势艰难，岂暇乘时观省。且果有此举，亦必明降谕旨，颁行宣示，断未有乘舆所莅不令天下闻之者，尔中外臣民当可共谅。所有军营备用车马，著钦派王大臣等传谕各处，即行分别发还，毋得尽行扣留守候，以息浮议而定人心。钦此。」
八月初一日，夷兵自张家湾、河西务移近通州。上复命恰王载铨[垣]、穆荫往议和。
初三日，在通州之东岳庙设盛筵，请夷酋巴雅里、艾嘉略会议，宾主四人，并列四席，巴雅里即叱曰：「宾主岂容并列？」命撤主席旁坐。酒数巡，巴雅里曰：「今日之和，我须面见尔主，却不能跪。」怡王曰：「我国之礼，见皇上自王大臣以下无不跪。」巴曰：「我非中国臣也，安得跪？」久之，穆荫商之怡王曰：「事宜从权，远立不为皇上见，或亦可耳。」又久之，巴曰：「我国奉天主是天子，我是天子之使，与尔中国主应以敌体礼见，面交和约。」王怫然，争之不决。又久之，穆荫请之怡王，以王且退再议，王与穆荫同出，留恒祺在彼候信。恒祺者，前任粤海关监督六载，与巴习识者也，巴忽曰：「我须眠，速备好卧具来。」恒如所请。宵分，巴仍熟睡，乃还报恰王。黎明，恰王使驰告恒曰：「事决裂矣，汝速往见额尔金。」额尔金者，夷国所谓全权大臣也，时驻通州城外。额尔金拒不见，而夷人已开仗矣。怡王乃密告僧王，捦巴雅里等九人，絷回京师，黄宗汉奏请杀之，翌日，絷械刑部狱。
初六日，胜保中火枪伤回京，僧王移齐化门外。
初七日，齐化门闭。
初八日，巳刻，上启銮巡幸木兰，扈从者：惠王、惇王、醇王、端华、肃慎[顺]、军机穆荫、匡源、杜翰，及六宫而已。恭王仍留海淀，端华所遗步军统领，命文祥署理。是日，都门俱闭，内外城隔绝，六部九卿无能入署办事者，民言惶惧。
初九日，诸大臣商之步军统领，暂开宣武门及西便门以通往来，是日，止开辰巳两时。
初十日，正阳门半开，晌午即闭如故。团防大臣大学士周祖培、尚书陈孚恩、侍郎潘曾莹、宋晋集中州会馆，议增练勇局，局设梁家园寿佛寺，司其事者前侍御尹耕云诸人也。
十五日，奉谕：「留京王大臣派豫王义道、桂良、周祖培、全庆。」始知上暂驻密云之罗山，传小军机六人曾协均等赴行在。
十九日，彰仪门亦半开。自初八日闭城后，城外米蔬不得入城，百物顿倍价，城中迁徙者十之七八，城门拥不得出，司城者又索钱始放行。车价顿长数十倍，远行大车有需银百两者，近亦需数十两，大小车城市一空。银每两或值二十余千，若欲以钱易银，则并无有也，票钱取钱六七折不等。
二十日，商人乐姓平泉开同仁堂者，邀集众商，备牛羊千头，往夷军犒师请和。时夷人驻通州八里桥。巴雅里之在狱也，恒祺见之，遽释其缚，至是议和，乃馆之高庙，在德胜门内，以礼接之。
二十一日，夷人有照会来云：「此国大事，岂商人所得与闻，须恭亲王来说话。」又批商人禀云：「大英国钦差大臣伯爵额批，据公禀备牛羊果品前来送礼，本国向不得受礼物，如为贸易起见，著本国弁兵照时价公平买卖。至和局定议，该商等如有所见，可向贵国钦差大臣恭亲王禀知商办，因系中外国大事也。此批。」其实牛羊等物皆夷人掠去，并未给价。
二十二日，僧王移军迤北。夷人自朝阳门（即齐化门）绕过德胜门，薄暮，经过海淀，恭亲王避走。是日，德胜门外火光烛天，海淀被焚。
二十三日，僧王军溃。
二十四日，夷人僭居圆明园。晌午，恒祺送巴雅里还夷军，约翌日议和。
二十五日，夷人毁圆明园，尽掠御用器物，移军安定门外，有照会来云：「定于二十九日午刻，带兵入城，准开安定门进，代司筦钥，不尔则用炮攻城。」
二十九日，大开安定门，备夷馆于国子监等三处，具供帐，请夷人入。午刻，夷酋巴雅里带百五十人入城，不进馆，不赴宴，径扎营门内，遂据安定门，策马登城，筑[架]炮于城内[上]，皆内向，门内[外]居民[民居]尽为灰烬。嗣后夷兵陆续进城，不计数。夷人出示城闉，令居民迁避炮火，与居民并无扰害。溯自六月夷人至天津，夷兵及所带广匪不满万，而我军几及十万，乃两三月以来，从未与之一战，展转退避，以致夷人深入，开门入都，大抵皆主和议之说故也。
九月初二日，恭王移居彰仪门外之天宁寺。时夷人许和，仍照前议，又增设条款，其大要有四：一、须现银二百万，余银陆续扣税作抵。一、天津马头通商。一、京都造夷馆，英臣驻扎。一、随往各处行天主教。上已驻跸热河，有旨：僧王革爵，瑞麟革职。因夷人突至海淀毁园，不能拦截故也。步军统领改派瑞常。六部九卿会衔奏请派恭王面定抚局。
初四日，奉谕：已谕恭亲王择地驻扎，断难入城议抚。是日，英夷因闻前被俘二十余人，分交各县监禁，内死二十一人，忿甚，再毁圆明园。圆明园未烬殿宇，及万寿山、玉泉山、昆明湖各处，自初四日晚至初六，火日夜不息，烟焰蔽天。又需索抚恤银五十万两。寻夺怡王府居之。
初九日，给以恤银如数。恭王移进城内法源寺。
初十日，准在礼部署恭王与夷人两交和约，夷人忽辞以翌日。是日未刻，巴雅里先来巡视一周，疑有伏也。
十一日，恭王率大学士贾桢、周祖培、尚书赵光、陈孚恩、侍郎毕道远、宋晋各官赴礼部，留兵正阳门外，只带护卫而已。英酋额尔金、巴雅里，盛设兵卫，鼓吹前导，皆夷乐，乘八人舆至礼部，堂上铺氍毹，张灯彩，上方左右设六席，旁各二十席，恭王并夷酋左右坐，各官旁坐。夷酋初见免冠，免冠叩首礼也。恭王拱手，巴雅里立而后言，尚不致悖慢。内有女夷三人，乘舆入座，或云即巴雅里等妻也。巴雅里言语可通，余皆不辨，交见后，略叙数言，一恭[拱]而罢。
十二日，法夷亦至礼部交和约，队伍整齐，乘四人舆者四人，有女人骑从至，有女乐如打花鼓式，杂鼓吹中，交见一如英夷礼。夷馆供张由顺天府承办，甚为丰腆。英人又需索牛羊约共千头，及羊皮衣三千件，克期而得，及备办后，或收或不收，厥性无常也。按英夷和约给银八百万两，现交银一百万，以两个月为期，除前广东赔项银二百万外，仍给银五百万，每一[三]个月交银一百万。法夷和约亦给银八百万，现交银一百万，以两个月为期，其余七百万，每三个月交银一百万，俟现银交出后，俱即退兵至天津、大沽。从前特派驻华大臣等议作罢论。
十三日，巴雅里于国子监设席宴王大臣，作答礼。
十九日，法夷陆续退兵出京，有仍留四百人之说。
二十三日，恭王出示通衢，刊布英国和约五十六条，后附广东专条一，又新增九条，前书大清国大皇帝，大英国大君主，后书大清咸丰十年九月十一日，并行书大英一千八百六十年十月二十四日。各条刊本议发各省督抚，故未抄录。
二十五日，又刊布法国和议四十四条，新增十条，前书大清国大皇帝，大法国大皇帝，后书降生一千八百六十年十月二十五日，咸丰十年九月十二日。
