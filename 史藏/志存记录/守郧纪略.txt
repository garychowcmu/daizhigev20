守郧纪略　　（明）高斗枢 撰

　　●序

　　读史而尝叹古人勋业，其彪焯不朽者，非独人之有异才，特遇以其时耳。世咸推韩、范以文臣而谙武略，胸罗甲兵，手捧天日，为能屹奠岩疆，铭功彝鼎。然在韩、范之时，亦易易也。若乃国步多艰，势成板荡，岂乏毅幹不二心之臣，枕戈饮血，力图定倾，而绌于事权，肘左右掣而不得舒，徒以身瘁。此其人之不幸，而实宗社之不幸也。亦孰非天为之哉？

　　中丞玄若高公，经纬学贯，杰然宪邦之才，而严气正性，尤世所莫及。筮仕由刑曹出恤楚狱，多平反；寻剖虎符，守荆州。褰帷风清，兴利除害，庶政厘举。戢宗藩之暴横，厚民拊翼，人咸爱戴之。时流寇从晋、豫渡河，屡逼荆城，公聚柝简稽，整修防御，使贼不敢近，已谂公壮犹克诘矣。嗣以副宪莅湖南，备兵长沙。楚郡在江北者，尽罹寇残躏，而临蓝衡湘间，群盗蜂起，公拮据戎务，于十二属邑之城堡，预加缮治。虑额兵单弱，捐俸召募，练习乡勇。沿江一带，上自都石，下至磊石，增造水舰，演熟哨法。贼果由衡山突攻湘潭，以有备，水陆齐发，俘斩无算，大创而去，遂得提兵同沅台合剿临蓝。大小十余战，蹋伏捣虚，皆以全胜居上功，此守长成效也。

　　晋臬长移治下荆南，驻郧阳，则闯献二贼逆焰益炽矣。郧属六邑，俱没蓬蒿，青磷遍野，独郧城弹丸六里，隍垒仅存。甫莅任，献贼忽自东来，公坚壁固守。贼知戒严，因引而西，郧幸无恙。未逾年，李贼据有荆襄承德诸郡，从陷均州后，悉力来攻，先后薄郧城者五。公身冒矢石，鼓率将士，倚辕而令。常以少击众，出奇制胜，贼始畏郧兵，相戒无犯。尝列营杨溪，贼有闻汉江水石相击声，夜大呼为郧兵至，相杀奔窜者，而郧乃获存。公因乘胜移师恢均州，是守麇功绩，较守长有加倍者。

　　夫流氛之肆毒全楚也，以洞庭、湘江之险，曾不闻扼要而御！版图辽阔，鞭长不及。凡议进剿，镇必会商于抚，抚必请命于督，为可卸罪地。而兵东则贼西，兵西则贼东，以致军机坐失，动遭败衄。若画地分界而守，得尽如公，以一道臣而殚心戮力，先事绸缪，兵不逾数千，敌贼百万，在长则长全，在郧则郧全，江汉咸倚公为固，贼虽狡劲，亦何难扑灭？且当日总阁部，建大牙者，每皆书生白面，不谙兵略之人。一有偾辕辄加逮系，屡易以新人无恃志。如公莅楚凡十五年，其于湖南北七道，山川要害，形胜所区，无不洞晓；而且挟纩投醪，威信素著，将士慑服。使之开府江夏，相机扫荡，合全楚之力，以扼贼吭背，贼必不能西袭全秦，长驱入北，天下事尽可为也。

　　忆辛巳，贼以八骑假督师符，诱破襄阳，亲藩遇害，举朝震动。余侍从经筵，先帝于进讲毕，言及楚事，悯念赤子涂炭，泫然挥涕。因拊髀而叹，谕大臣亟简在事历练知兵者，刻期迅剿，乃有颇牧如公，而不能用，良可悼也！公志扶社稷，于狂氛遍斥中，独保危城，嚼纸煮铠，绝乏救援，上疏痛陈时变，并乞师。隔岁而始得达，在揆路尚有阻挠之者！数千里外，孤臣泪洒，有衷莫诉，言之令人呜唈！

　　比甲申二月，迁公中丞，抚秦汉兴军，而秦地久陷，已无及矣。哭读啮血遗诏，公誓不与贼俱生。虽已谢郧麾，而值贼攻郧，挺身登陴，志不少懈。欲为南都一图恢造，而势竟莫挽。不得已，退耕沄洲，自甘埋遁。比年归里，同余栖迟林壑间，每谈及楚昔情状，辄抚膺太息，以有愿未展为憾。公功足媲韩、范，而勿殚厥成，惟天实为之！读公《守郧纪略》，凭吊往事，亦大堪悲已！

　　光溪逸史确庵葛世振拜题

　　●守郧纪略

　　崇祯丙子，予以湖广副臬，备兵长沙。庚辰，晋右参政。辛巳六月，闻报，晋臬长，移守下荆南，驻郧阳，故流贼出没，已十年矣。先是庚辰，阁部杨公既败张献忠，获其妻妾，及军师潘独鳌。不即杀，而置之襄阳狱中。献贼入蜀，李自成、罗汝才及老回回、革里眼诸贼继之，蜀抚邵公捷春力不能拒，致被逮。阁部统诸部兵追至蜀中，战守逾年，贼势愈炽。至辛巳正月，贼复奔楚，阁部迎战于楚蜀之交，兵大溃。献贼遂从巴归，间道驰至襄，襄有防守兵数百，贼啖以利，反为贼用。二月初三日半夜，城中四面火起。官民俱不知所繇，已而道臣张君克俭及郡邑各官俱被杀，襄王亦遇害，皆防守官兵所为也。至次早天明，献贼至，各兵迎之以入，遂取其妻妾及潘独鳌以去。报闻，天子大怒，为逮抚臣袁公继咸。然袁公先奉阁部檄驻竹山，去襄千里，实非其咎。郧道万君言策亦被黜。于是右参政王公永祚晋郧抚，予迁郧道，而襄道则调参议冒君起宗云。

　　予以七月初，于长沙解缆至荆，而卧疾数日，月尽达襄阳。城中一片焦土，向来廛市，止存颓垣败壁。居民十无二三，皆葺草以居，官署仅有新葺者。徘徊入郧，则八月初六。郧城四围仅六里，又半为瓯脱，居民不满四千，外六属俱为贼破，每年蹂躏四五次，惟郡城独全。然城外关厢俱毁，无一居民，田畴俱为蓬蒿者，数百里如一。惟近城之田，则城中人耕种以糊口。是年蝗飞蔽天，野无寸草。七月间，献贼复繇郧入秦，督师丁公与左镇尾之而至。左兵二三万，一涌入城，城中无一家无兵者。淫污之状不可言！数日启行，复罄洗其家以去。去十许日，而予至，米菜俱无可觅。士民相见，无不痛哭流涕，不恨贼而恨兵，真惨极矣！

　　大约自荆至襄，所经荆门，宜城，城邑无恙，而村落已空，然犹有十一二仅存者。自襄至郧，则城邑已不堪言，而出城竟不见一人。村落止存废址，欲觅一椽一瓦，俱不可得矣！若郧之六属，房县、竹山、竹谿、上津、郧西、保康，并城郭俱已平夷，城址俱一片蓬蒿，居民仅存者，俱觅山之高而上有平岗者，结砦以居。大县可三十砦，小县不过十余砦。砦之大者可二百人，小者不满百人，各垦砦下之田以自给。县令至者，亦居砦上。征输久停，民贫无讼，胥役尽逃，令与民大率并耕而食，不复能至郡参谒矣。

　　预以初八日履任，至十三日，忽接猛将军如虎檄，报献贼复东来，立可至郧。是时郧兵俱发往各路，盖因贼既西入秦，倘秦兵严守，必折而从北也，不意仍从西来。须臾猛将军至，兵仅百许。次早献贼至，预率垛夫登陴固守，贼亦不知城内无兵，而又虑督师在后，竟引而东。而城中士民复大恐，谓左兵当复经此也。预即遣役往迎督师，且恳其兵无入城。督师答书，已许不入城，而托予于城外觅数间小房，欲暂住以发疏。予先以督师书传示士民，人心始定。明日督师至，驻一关帝庙，湫隘殊甚，又十日始东。左镇意殊不怿，以沮其入城也。猛将军系外国降将，骁勇善斗，是冬战死于南阳城上。

　　郧城旧为治院所驻，是时澄川王公移镇襄阳，而郧中共事者，守徐君起元，倅陈君万家、李则朱君翊辩也。营将则房竹营游击李茂春，兵一千五百；均阳营游击胡廷聘，兵五百守均，其留郧者一千；而治标左营百总杨明起、余启凡各兵三百许人；又游击王光恩兵可三百许，则降丁也。

　　余因周视郧地，东与北俱山麓，而西与南俱汉江。贼善骑而不习舟楫，余谓战地必在东与北。离城仅丈许，行半里，遇一小山名西坛，遂折而西，绕西坛之外，复折而南，沿至东南城下，离城亦止丈许。予乃于西北及东南两隘，各缮一楼。一面倚城，一面倚汉水，各甃以砖。楼上多设铳炮，楼下开一门，以通出入。李茂春之兵即营于东南楼之内，沿南城外而居。西坛高出于城丈许，不可无兵，而山顶颇平，量可容兵数百名，则令杨明起居焉。西坛之下，地平如掌，当城之西南，则王光恩居焉。城东亦有二培塿。一曰四铺嘴，一曰青龙寺，离城甚逼。予令余启凡居四铺嘴，分均阳营兵二百名，居青龙寺。其均阳余兵，则居城中，备城上及他调发之用。均阳兵皆郧城人，与郧民俱亲族，在各营中独守法，故留之城中。其城北素无濠，城东虽有濠而浅，地势陡峻，不能畜水，余令东北离城丈许，各筑土墙，高八尺；每堵留一铳眼。凡阅三月，而四城防守之事俱备。其一切筑墙造楼，及葺盖兵房，皆用各营兵，而不烦一民云。

　　辛巳之冬、壬午之春，郧城幸无贼警。夏间忽接陕西兴安道檄，称川北有贼名摇天动，先时同群贼入蜀，厥后各贼东来，而此贼独留川北。今将从兴安趋竹山，以及郧襄，约有万余。予令房竹营千总漆尚友，均阳营千总高万锦，并杨明起，合兵御之。贼闻竹山有备，迁延不敢入境，仍归川北。至九月间，王光恩来云，有弟光兴在摇天动内，有众数百，情甘投顺，余未之许，而光恩请愈恳。余令光恩招之至，汰其老弱，得精壮百五十人，即隶光恩营；光兴改名光泰。后李贼犯郧，光泰战甚力。

　　先是张、李各贼，每陷一城，辄大掠以去。至壬午夏秋李自成、罗汝才每得一城辄分贼防守，且严禁抢掠，以笼络民心。时已得中州数郡，将取襄郧，而左大将军自开封溃后，久住樊城，全无赴贼之志。治台王公澄川，亦留左于樊以卫襄，谓大兵在，贼必不至也。及自成、汝才、繇汝宁趋襄，左闻风先遁，至荆州；又念荆以江为界，无路可逸，又改往武昌，而贼遂长驱抵樊。徘徊数日，以大炮击襄之北城，襄人大恐。一时文武，先取其家属登舟矣。贼复西去七十里，至白马滩渡江。王公澄川竟护福清王东下，贼遂入襄，时十二月初三日也。

　　初八，贼分股攻均州，时降丁惠登相在焉。登相隶左大将军，而分居于均，素狂悍难驯，不属郧镇节制。至是敛兵登武当，依险自完，贼遂入均。守将高万锦自溺汉江以死。十二日，贼抵郧城，予率各营战于城外。时王光恩、光泰、杨明起、余启凡，战甚力，贼攻四铺嘴、青龙寺，昼夜不休，启凡等以火罐掷之，焚死者相踵，而攻不止，然终不能登。贼又分股直抵北城，予于土墙内，先伏鸟枪手击之，百发百中，贼不能近。至十五日，贼始退。是月荆州承天，相继俱陷。

　　方贼繇白马滩渡江，郧襄路断，故郧中久不知襄已陷也。至攻郧而退，兵追之，获贼三十余人，始言襄阳情形。李茂春素恇怯，始有惧色；且谓治院已东去，郧兵月饷将安出！而惠登相在武当，贻书劝其远避，否则贼再来，必不能支。茂春遂于十七日夜，拔营西去，予亲往留之，竟不能得。次日，茂春将往金漆潦，会参将徐勇，先奉治台檄守滩，茂春不能过；而营内船少，各兵多步行，兵妇无不嗟怨。又四乡无一居民，兵无所得食，于是茂春大窘，复统其兵来归。予下令各营，谓：“茂春罪在不赦，而裨将及各兵，则不妨招之入营，茂春必须擒获议罪。”于是王光恩、杨明起、余启凡，各招房竹营兵，兵尽降，而茂春就擒。余缚送徐参将勇，令其羁于营内，以候请旨。后勇亦去金漆潦至兴安，茂春随之以去，又数月，茂春病死，光恩等三人，既分招房竹营兵，又各有召募，三营之兵各盈千；而高万锦死后，其兵亦归郧，仍入均阳营，于是郧兵有四千余云。

　　癸未春，李自成与罗汝才（即曹操）同驻襄阳，时已据襄、荆、承德并汝宁、南阳，河南及开封诸郡矣。自成志图僭立，欲先吞并各贼。时献贼在安庐、黄州一带，自成每与书檄，皆用上司临属吏体，献贼大怒。然畏自成之强，不敢与较，亦不敢复与自成合营矣。老回回、革里眼各股，自成以计除其魁帅，并将其众。惟汝才势力相敌，自成潜欲除之。忽于三月初六夜自统精贼百余，直至其营，排闼而入，斩汝才于卧榻之上。汝才部下，初多不服，自成百计笼络，半月始定。于是中原为难，一凭自成所为矣。

　　惠登相在武当，自成屡招之，登相见其诛锄同辈，惧而不往。自成大怒，令贼刘某统兵三万往擒登相，随攻郧城。登相闻之，逃往兴安。贼追之不及，遂于白河一带，劫往来之船，欲从汉江顺流犯郧。予念郧城外西南，为各营所居，独倚汉江为险，若贼得顺流而来，各营何以自固？又计自兴安至郧，船数不多，因急令水哨马之服，领兵船十余，溯流而上，驱捍民船。将至白河，贼已得船五只。然船户已先逃，贼在船中，不能自驾。之服擒船一，贼十二人；其四船皆走，覆水者二，登岸而逃者二。之服并获其四空船以归。贼仍从陆路于均州渡汉而北，竟薄郧城。

　　时，郧兵止四千有余，又益以卫军三百，及民间丁壮二千，以青衿能事者领之，尽出城搏战。城上仅留老弱守垛，及均阳营兵二百主炮而已。贼势甚勇，先用均州静乐宫内门扇约百余片，列于东北城，以绳捆缚，如木城。我兵直抵其营，连用火罐击之，火起，贼走，各兵尽撤其木城以入。次日，贼用木梯六十余条，复抵城下，各营齐出奋击，杀贼数百，尽夺其梯，贼始退而营于杨溪铺，离城十里。予因与各将约曰：“贼众五倍于我，且有马贼二千余，我兵出战，不可远追。倘贼用马绕我兵后，则城与兵不能相顾矣。今后兵出城，以一里为止；又兵与贼相持，倘贼不能遽退，则城上击大锣三声为号，兵即两边疾驱，以开铳路。城上大小铳三百，一齐俱发，则贼未有不伤者。如又不退，而近土墙，则墙内鸟枪齐发，又佐以城上之炮，必无能为也。”

　　自三月杪至四月初，贼伤死甚众。忽一夜，城上哨者见二十余丈外，贼暗中往来，彻夜不休，不审其所为。至晓视之，则已筑台十许座矣。其台用土一层，即用麦一层平铺之，层累而上，高与城等。每台长二丈，阔丈余，仍用砖石砌垛其上，架铳击城。凡三夜，成台三十六座，亘于城之东北二面矣。又十余日，予料台上之贼，久而必倦，约各营及民兵尽出攻台，民之老弱者，尽携锄钯以髓，攻破一台，辄锄平之，并携其麦以归。自晨至午，已锄廿二台。预料各兵饥倦，即令归营。次日休息又次日复出兵，尽锄其台。贼大窘，复退至杨溪铺，然尚无去志也。

　　先是治台标下游击刘调元，当襄阳陷时，统众入山，素欲归郧，而苦郧无粮，至是予遣人邀调元，统其所部六百人来郧。贼闻之，辄分贼渡汉，邀击调元，予亦发兵千许往援，贼大败，调元始得至郧，时五月初一也。予以调元远来，应休息一日，初三黎明当尽发城内外官民各兵，往杨溪扑贼。至初二午，遥见贼营火起，如欲遁状，而大雨适至，复不果去。初三日，予起发兵，则贼已遁矣。贼之攻郧，先后凡四次，而最勇者惟此，官民各兵无不捐躯自效者。

　　当四月初，予遣一健兵往陕西，请援于督师孙公，且言旬日以来，杀贼三千。孙公笑曰：“尔郧杀贼已盈万，而止报三千，何也？”去兵不能应。孙公复曰：“昨有贼来降，自言攻郧不破，已死一万兵。”应曰：“方兵兴贼战时，见一贼倒地，即纪一功，故云三千。至贼伤于阵上，回营而死者，郧中亦不能知，故贼云‘满万’也。”孙公首肯之。随发中军高杰，统兵援郧，杰未至而贼已退。郧之将士，自此知贼可御，城可守，人人自奋，无离心矣。而治标降丁苗时化亦在南漳，因统众来归。时化骁勇善斗，郧兵势稍振矣。

　　五月杪，自成闻督师治兵西安，将出关而南，遂至邓州，忿郧之坚守，复发兵来攻。予戒严以待，数日，贼抵龙门，离郧八十里，顿而不进，众不解其故。予曰：“此必畏而不来，又迫于自成之命，不敢归也。今当每日黎明，发兵五百，营于杨溪山上，日入而归，次日复然。”又戒之曰：“倘贼悉众而来，尔即归郧，不可轻战。”如是三日，而遁贼。后问彼地居民，曰：“贼甚畏郧，不敢前，见杨溪山上有兵，即欲远去，会五更时，汉江水发，有水石相击声，贼于梦中大呼曰：‘郧兵至矣！’遂大乱相杀，或奔或伏。至天明，贼将曰：‘未见郧兵，已作此状，奈何欲攻郧乎？’遂引去。”

　　均州去郧仅一百二十里，为贼所据。郧兵哨探，不能逾均而东。六月间，予令王光恩、苗时化、刘调元往攻之。贼闻兵至，辄遁，遂复均州。

　　督师孙公驻西安，将出关讨贼，自成驻邓州以待之。予请于孙公，谓：“大兵出关，自成必悉众迎战，请以郧兵直趋光化、谷城，以捣襄阳，乞密示兵期。”孙公约以八月上旬，至七月杪，惠登相、徐勇繇兴安直趋均州，奉孙公檄，会郧兵同攻光、谷，予谓：“督师兵未出关，而自成在邓，离郧止三百里，郧兵不宜远出，且姑待之。”登相不听，与徐勇径趋谷城。予不得已，先令刘调元、苗时化往，俟自成离邓，再发兵。八月初，惠、徐、刘、苗竟抵谷城之下，贼不料官兵猝至，仓皇无措。然登相不携攻城之具，贼欲走而兵已傅城，贼不敢出。城上寂无一人，而兵亦束手不能登。至次日，登相等始得木梯锄钯等具，而城上垛夫，及铳炮矢石，排列亦定矣。又数日，襄阳发贼来援，登相与时化迎击之，斩首数百，生擒一百四十余人，余贼奔回，然谷城竟坚守不下，调元为登相所侵侮，遂渡汉水而北，独抵光化，书谕守贼傅某，遂以城降。至九月初十，闻督师已出关，自成亦离邓，予乃发王光泰、杨明起，又分均阳营兵，亲统往谷。谷坚守如故，予谓必得内应乃可。又旬日，而伪知县陈知密请降，约以次早，兵从西南角登城，城遂破。各贼或斩或奔，城内居民，先为献贼所屠，不满二百人。登相复肆掳掠，余力禁乃止。又次日而督师败报至。

　　督师出关，自成率贼于襄城、郏县之间待之，由陕至郏，凡郡邑城俱不置守具。督师至一城，辄入。迨至襄、郏间，去关已远，粮运颇艰。而自成坚守不战，分贼万余，绕出督师之后，饷道遂绝，督师大惊。总兵白广恩先降于贼，余兵遂溃云。

　　督师败报至，谷城诸将皆色沮，而登相、徐勇更甚。预亦未审自成行止，未便攻襄，而谷离郧远，遂旋师入均，以探自成消息。又一月，知自成入关，且至西安，又遣贼来襄，尽护其妻妾以北。予始统各营攻襄，登相与勇竟不行。襄贼为李之纲、路应标、杨捷等，闻兵至，开门出战，苗时化、王光恩奋击，大破之，斩贼二百余，贼奔入城。城既高，而北面临汉江，东西南三面皆濠，深广难渡，贼又恐郧兵顺流而下，乃于汉江当城之西北处，以大船填巨石，沉于江底，自南至北，横截江流。预令各营，于三更时，多负小舟，至东南一带，渡濠薄城。而城外亦有短墙，墙时连时断。贼初藏于墙内，见有小舟间渡，齐出墙外，铳箭齐发，舟不能近。预诱贼出战，而贼终不出。预欲坐困之，而郧守徐，郧理朱，各以牍来，称：“自成已破西安，徇地至汉中，并商、雒一带，俱为贼有。贼已近郧，而兵乃远出，乞加详审。”予然其言。遂于腊月望日，收兵归郧，而勇与登相，遂各率所部取道襄阳之北界，疾驰而东，奔至武昌投左镇矣。左驻武昌，拥重兵，糜重饷，而逍遥竟岁，使孙公出关讨贼时，左亦从郢入襄，使自成腹背受敌，则必不能猖獗若此也。

　　甲申春，自成已据全秦，将北犯京师，而恨郧之攻襄也，复发贼三万，令路应标，冯养珠等，统之以攻郧。郧时有胡廷聘、刘调元、王光恩、苗时化、杨明起、余启凡六营，兵力未减于前。但自崇祯六年，流寇渡黄河而南，无岁不扰郧襄，遂奉旨停征，饷无可措，帑藏如洗。癸未四五月，贼围城，城外二麦俱无收，稻亦不及栽秧。入冬至春，郧城大舰，营中兵将，各从汉江溯舟至房竹，贸杂粮以自给。其贫者采食草树根叶，遇贼傅城，兵民齐奋，大概如癸未四五月。然贼结营杨溪铺，每三四日，一至城下，不至如前次之势猛矣。予探贼粮运颇艰，各处征集杂粮，运至均州，复自均饷攻郧之贼，亦有不继之时。予与各营议曰：“贼倚均为窟穴，均城之贼，谓郧自守不给，必不备我兵之往袭。吾间道袭均，杀其魁帅，烧其积聚，亦退贼之一策也。”遂发兵千余，杨明起领之。日入时，渡汉江，从南岸往均，黎明而至，均贼果不为备。各兵奋勇入城，逢人便斫，复烧其聚粮之所而还，贼不知兵何从至，报至郧城下，城下之贼，遂退三十里，欲与均稍近也。复数日，以粮不继而去。自正月二十至三月尽云。

　　自壬午冬，襄阳陷后，朝廷用李公乾德为郧抚，复用郭公景昌，俱以路绝，不能入郧。有讹传郧城久陷者，遂置郧抚不推矣。至癸未六月，予具疏请兵，于是京师知郧尚在，复议郧抚，廷议皆谬及于予，会揆路有憎予者持之。此时郧城万死一生，尚视为美转也！于是以郧守徐君为郧抚，而加予太仆少卿，司李朱君加佥事，路阻不通。至甲申四月，有郧城旧弁帅干城，自京师伏行归郧，具言其状。于是徐君莅郧抚任，予以疾迁居别署，朱佥事摄道事云。

　　是年三月间，予差役往武昌乞援，朱司理亦差役往襄郢，皆贼所据，去役俱破衣行乞以前。至七月，司理所遣役先归，得楚抚何公手书，知三月京师已陷，前先帝宾天，并闻南都之事。于是城中文武诸臣，俱为前先帝发丧，哭临如礼，无不尽哀。又数日，予所遣役归，始知二月间，予已迁秦抚。盖自成破西安，廷议欲守汉中兴安，以固蜀之门户，而不知汉兴俱久陷矣。次日，襄城路应标复来攻郧。

　　贼以七月望后至郧，攻守之状，大率如前。予虽谢郧麾，每日登陴，与诸君协力，贼分马贼千余，每日巡哨于汉江之南，盖恐郧兵复袭均也。郧兵固疲极，而贼亦艰于粮运，俱欲散去，惟应标不许。至十二月初七，众贼杀应标而星散矣。

　　乙酉三月，清兵抵襄，郧抚徐令王光恩诣襄投顺。

　　乙酉丙戌二岁，予往沄州，耕种自给，故乡路绝。丁亥春，先大夫遣仆来郧，始知清兵已定浙东，且具闻家难，遂买舟东归。

　　右《守郧纪略》一卷，先君子守郧时所手纪也。先君子一生宦迹，俱在于楚，最后移节郧阳，时荆襄已陷，全楚沦亡，郧阳以斗大孤城当贼冲，力战苦守，而李自成入秦，恐郧阳之梗其后，发贼数万，围困经年。时外无蚍蜉螘子之援，而内有析骸绝粒之苦，及请救之疏得达，旋膺抚秦之命，俱阻隔不闻，自成败而围始解。时启尚在襁褓中，至丁亥归里，越二十五年而见背。居恒述此命启，未尝不感叹呜咽也！今圣朝搜录遗隐，先代微臣之轶事，或得幸被采择，庶不至泯没。因付剞劂，以图不朽云。男宇启敬识。

　　○附录·施太儒人八袠寿序

　　吾里中丞玄若高公，当有明之季，力守危疆，以抑狂寇，而卒保孤城于运去物移之后，其弘勋苦节，世固已皆知之矣。至其庭闱家人之际，则更有可称道者。

　　予友上舍高君允大，公之仲子也。今年十一月朔，为其母施太孺人八十寿辰，允大张乐设宴，而亲朋咸属予言以侑觞。

　　予惟坤顺之道，以柔为尚，而精明强固，乃寿之理，二者似不可以相并也，而抑知太孺人之淑德懿行，则有兼之者矣！当太孺人之从公出守荆也，荆郡号称烦剧，公昼夜治事不得休，而徐夫人素奉乾竺，一切家政，悉以畀太孺人。太孺人约束僮傔，躬亲劳勚，凡所以佐公者无不周挚，而内外肃然。造公秉宪湖南，值山寇猝起，攻围郡城，公擐甲登陴，誓不内顾。时太孺人独处署中，家人咸欲出避，太孺人曰：“吾岂离此跬步！”令积薪於门，脱有不测，纵火自焚耳；而城卒以全。此其卓识定力，固有丈夫之所不能及者。

　　至郧阳当贼冲，献、闯二贼每岁攻围，公在镇数年，备极战守之劳。太孺人脱簪珥佐军需，至尽出衣裳以犒士，有仅得半幅者，持之感泣，用命益力。房竹营参将李茂春以粮竭叛去，公追擒之，分隶其卒于各营，而收其符契。及公督兵攻襄阳，留守者贿左右以求之，太孺人不与，辄执兵以詾。盖欲得之以收召散卒，事有不可知者矣。太孺人曰：“此朝廷符契，岂吾妇人所可轻畀？”令集将士及有司来，以符契封付府库，其计遂沮。此于仓卒应变之中，持大体以折奸谋，其意计度越为何如哉！

　　公征襄阳时，闻督师兵败，李贼徇地近郧，因撤兵而归，是夕太孺人梦壮缪神告之曰：“尔主帅归，吾往援之！”比晓，太孺人即命发兵往迎，众皆不信，至中途而公至，其诚敬足以格神而邀天之相又如此。若夫佐公躬耕力穑以自全，澹泊俭约以偕隐，则又其绪余耳。

　　今年跻八袠，气充体和，康宁寿考。允大方筮仕伊始；诸孙季植，复蜚声黉序；曾孙振振绳绳。白首高堂，优游燕喜，岂非贞固之德，协以柔顺，识力意计，有不止于无非无仪者！宜其享无疆之休，而茂膺多祉也。宾朋杂沓，洗爵奠斝，不必为冈陵纯嘏之辞，试第与太孺人追道曩昔，俯仰往事，有不怡然尽觞者乎？

　　余史官，今方有事于编纂，中丞之弘勋苦节，固已昭垂千古，而太孺人之淑德懿行，毗辅中丞，班班若此，干以彰彤管而炜篇章，虽古之贤淑，又何加焉？为之执笔，所不辞也！敢先述之以为寿。康熙戊辰岁仲冬朔年家眷侍生仇兆鳌顿首拜撰。

　　守郧纪略
