清代琉球纪录集辑
清 张学礼、王士祯、徐葆光、赵文楷等 撰  



　　使琉球记张学礼
　　中山纪略张学礼
　　琉球入太学始末王士祯
　　中山传信录徐葆光
　　槎上存稿赵文楷
　　使琉球记李鼎元
　　中山见闻辨异黄景福
　　琉球实录钱□□
　　琉球说略（译述）姚文栋
　　琉球形势略中根淑
　　琉球朝贡考王韬
　　琉球向归日本辨王韬
　　清代琉球纪录集辑
　　使琉球记
　　中山纪略
　　琉球入太学始末
　　中山传信录
　　槎上存稿
　　●使琉球记张学礼
　　王序
　　立庵外兄之奉使中山也，觞而送之西子之湖；举酒酹地曰：『愿蓬莱水浅，安澜如湖；奉天子命，其速竣事还，当以卮酒谢西湖也』。越明年归，余又迟之湖上，相见甚欢；又举酒酹湖，不负前约。是时月淡柳柔，烟鬟花靥骀宕绰约，弄姿三雅之间；笑指孤山，语立庵曰：『白傅诗谓「到岸请君回首望，蓬莱宫在海中央」。余闻马齿、姑米皆插洪波中，得无是耶』？立庵笑，出「使中山记」俾余读之。开卷尺许，四山风来、水过堤上，林鸟叫号、残月倏落；乃抚卷叹息曰：『境遇何常，或燕燕居息、或尽瘁事国、或栖迟偃仰、或王事鞅掌，信不诬也』。立庵乘长风、破万里浪，为国怀徕异域，奚啻天上客星！而予以麋鹿野姿，早弃林壑，逍遥自恣于山水之间；其为度越，可道里计哉！虽然，挂颿拾月、舍棹携琴，两人兴致正复不浅；把酒临风，亦何有焉！书罢，千峦始开，双水如笑。
　　康熙甲辰花朝，眷弟王言顿首题于西冷之寓楼。
　　赵序
　　古者，使臣不越甸服、侯服之内，而皇华四牡歌咏慰劳，无穷焉。今立庵张公远使绝域，海若、阳侯皆识御史骢矣；其为歌咏慰劳，宜何如哉！乃甫登陆解装，辄书其道里风涛之险，述其奉扬庥命、下国输诚委顺之情。美哉！一何其实而不华、文而有体也耶！立庵归朝，公卿故人劳苦问讯，当把玩是编，感其忠挚诚悃可格神明，而又无乘槎凿空之语；即以此当成周盛时郊劳赠答，可也。异日相天子成郅隆之治，重译来者报曰「海不扬波已三年矣」！则今日所记波涛风雨之乡，安知非异日镜水石帆、安流呼啸之地也哉！其可以慰立庵矣。读毕，聊书其首。
　　时康熙甲辰端月，钦命总督浙江等处地方军务兼理粮饷太子少保、兵部尚书兼都察院右副都御史赵廷臣顿首拜题。
　　琉球，东海小国也。唐、宋以来，世奉正朔。王姓尚，名质；自明季请封未果，使者留滞闽中。顺治三年福建平，通事谢必振自江宁具投经略洪承畴，转送进京。礼部题「敕印未缴，不便遣封」；必振取缴敕印，飘流日本。十一年七月，始来部，请册封。循旧典，应差科员、行人，学礼与今副使王垓实膺是选。召对太和殿，正副使俱赐一品麒麟服、玉带、东珠顶，赐御酒、敕印，差官护送前往。辞朝，蒙世祖召询家世，学礼奏：『臣弟学圣，忝任福建巡抚。臣有子六人：长子思明，见任江南分巡道；次子思恭，见任参领，管佐领事；三子思齐，广平知县；四子思行，吏部笔帖式；五子思信，荫生；六子思任，荫生，候补笔帖式。嫡孙景芳，世职阿达哈哈番』。世祖闻奏，大悦：『卿乃巨族老臣，福禄来崇，子孙绳绳；此去无妨』！赐茶毕，辞行。十月，抵江宁，因遴选随行医官赵政之、熊耀陵。次年正月，至武林；天文生朱廷枢病故，移咨督、抚请补。三月，入闽造船；藩司详称：『旧例，舵木用铁力。其木产于广西，由海道运；今游氛未靖，未可计程至也。敢请缓期』！因留闽四载。新补天文生黄道隆又故，仍请补。奉旨：『海氛未靖，钦差官暂行掣回；俟平定之日，另行差遣』。十五年，进京缴敕印。世祖宣至殿上，赐茶；谢恩，仍入兵垣办事。是年，裁左、右科员，改授江南道御史，掌河南道；奉差河东巡盐。事竣，值鼎湖陞遐，今上即位；维新出治，考核臣工。奉旨：『张学礼巳差册封琉球，为何不去』？礼部回奏「世祖掣回」。上念遐方盼待日久，员役物故多人，迟延或有隐情；再奏再驳，竟议革职：所以勤远略也。
　　元年十月，忽奉上传：『张学礼、王垓仍差册封琉球；事竣之日，以原官用』。弃故图新，所以励劳臣也。补差天文生李光宏、太医吴燕时，聘请从客陈翼等；于十一月就道。
　　二年四月，抵闽；督、抚设席于南台，阅视船只。其船形如梭子，上下三层，阔二丈二尺、长十八丈、高二丈三尺。桅舱左、右二门，中官厅，次房舱；后立天妃堂，船尾设战台。桅杆，众木凑合，高十八丈，俱用铁裹；杆头有斗，可容数人观风了望。船内有水井二口，设官司启闭，不妄用涓滴。船底用石铺压，上层列中炮十六位、中层列大炮八位。是日，设祭，封桅炮讫；询舵之所来，云有红毛国进贡请兵，船数只巳回，留三只，现泊江上，因购得铁力木舵。随往泊所视之，有侍郎总兵二员、从役三四十人。其人面白发黄、眼绿鼻高，戴黑圆帽、执红棍者为尊。官穿红哆罗呢，从员穿青绿；高底木屐，前高后低。其船底用铁包，缝以铅灌。桅杆三节：如风大，用一节；风小，用二节；再微，用三节。每节有盘，无斗；盘容数人。其船坚而且稳，左右前后俱有大炮，过海最善。所造二舟虽坚固不及，而宽、广过之。督拨水师守备王祚昌、魏文耀、千总陈兰、施恩、兵丁二百五十余名、长随五十余名、传宣二员、听用四员，管水井二员、通事二员、管舵管罗镜二员、书吏门皁轿伞役百余名、吹手十六名、舵工二十余名、水手六十余名，择吉于五月初四日登舟。初八日，迎供天妃像。十一日，靖藩设宴。次日，督、抚、藩、臬出饯于南台，从官以下笾豆有加，以光使臣、昭国体也。十七日，泊林浦。十八日，过鼓山。十九日，过罗星塔。二十日，过闽安镇，镇将李遣游击郑洪以鸟船百余、兵三千护送出海。次猴屿，祭天妃。二十二日，候风广石。风汛不定，复回猴屿；再过闽安，避风罗星塔下。阅十日，风汛定，再过猴屿；见梅花所故城，荒榛瓦砾，满目凄然。通官谢必振禀云：『天妃姓蔡，此地人；为父投海身亡，后封天妃。本朝定鼎，尚未封』。于是至庙行香，许事竣请封。
　　初七日，西南风微起，向阙叩辞。时长子思明巳解任，送至海口，不忍分离，必欲随侍；再四拒之，乃止。出海口，中流风作，护舟游徼左右；炮流旌掣，闪电虹飞。炮声轰动，空海如沸。坐战台，顾而喜曰：『马之罄控在人，舟之旋折亦复如是。有军如此，何烦朝廷南顾忧为』！是日，至白洋，大风息，云雾散；忽见贼船一只，随令游击领兵发炮，击碎贼船，杀贼百余。道开，举帆长往；郑之舟师亦辞归矣。初九日，浪急风猛，水飞如立；舟中人颠覆呕逆，呻吟不绝。水色有异，深青如蓝；舟子曰：『入大洋矣』！顷之，有白水一线，横亘南北；舟子曰：『过分水洋矣！此天之所以界中外者』。随见群鱼发鬣，有人立者，有飞舞水面者，有作相扑状者；鱼之脊翅竖如大桅，周围旋绕。舟子曰：『水族闻封舟过海，欢忭来朝；此祥征也』。海洋之水，绿、白、红、蓝，历历如绘；汲起视之，其清如一：不能解也。十一日早，忽见一山横于舟前，首尾约长千丈；随将洋镜照之，非山、非云，乃巨鱼耳。于是令僧道设醮施食，其鱼渐沈，与水相平，犹如沙屿芦苇；至晚潜消。十二日，过糠洋，风恬浪静，天水若一。日出，则海水俱红；月现，则碧天皓洁。时有大沙鱼二尾，长三丈余，随舟左右。每一尾，有小鱼二尾随之，亦不离左右；形如河魨，花绿可爱。又见一鱼，长丈余；身黑尾红，脑上方白如玉印。是夜，饮于战台。宵深无风，忽听船旁咂水声，其船动摇；继喷水满船。舟子曰：『此乃大鱼戏水，勿惊』！连日无风，船浮水面，胶滞不前。通官谢必振禀：『巳离梅花所七日，不见一山；舟中水米且尽，枵腹三日矣。惟有顺流七岛，冀活两舟』。余闻七岛去中山远，有羁王命；不可。令舵工上斗了望，见东北一山形，圆卑如覆盂，四面无址；谅无居民，心甚疑。十五日，有风自北来，又见一山如长蛇蜿蜒水中。至晚，抵山下；见柴薪堆积，知有居民。恐有礁石，不敢近；遶山行，以待天明。居民惊疑，遯入深山。差王大夫、郑通使上山探问，云是琉球北山，与日本交界；举舟欢忭。随有地方官进水、薪，居民亦至；问所见小山，云乃尤家埠琉璜山也，北去日本、东去弱水洋矣。过此，当飘蓬莱扶桑，不知何日西还矣。倘神不假北风引舟南行，过此将安之乎！痛定追思，喜逾望外。泊一宿，差琉人破浪先往。十八日，南风起；风逆，不能起椗。地方官拨小船百余，牵挽出口。十九日，将近伊蓝埠，有二龙悬挂，尾、鬣俱见；风云四起彯播，荡■〈风矞〉摇曳。大桅决，铁箍巳失二三；舟中人怖绝，恍惚晦冥，似有天吴、海童奔逸左右者。守备王祚昌、魏文耀告曰：「皇灵远降绝域，百神来集；速出「免朝牌」示之』！牌悬，如故也。顷之，乃悟；易墨以朱，一悬鷁首、一投于海中。天渐开、云渐散，风仍大作。土人称此是龙潭，不可泊；转至山南。余因连日受惊而病，登岸调养三日方愈。
　　二十五日，次温镇，抵那坝港，法司等官来迎；士民欢阗，金鼓不绝。国人先年请封，到闽有六十人，故者四十余。家属来问，询知人在者，喜逾重生；巳故者，哀恸欲绝：不觉伤感。是日，中山王备龙亭，恭迎敕印；称旧馆毁败，巳备民房，现在修理。因在船守候六日。七月初一日，进馆。王差法司呈供应旧册，云向来供应，俱照此册；因三年不雨、五谷不登，不能如前。余念其困穷，一应供应十减八、九。择十七日，行册封礼；鼓乐导引，倾国聚观，不啻数万，懽声若雷。王出城三里，至守礼坊下，具朝服行九叩礼，乘轿进城。至中山殿前，将敕印供奉，行九叩礼；付官蒋宿耀上左台宣读，王跪听。宣毕，将敕印并恩赐蟒袍、装花绫紬四十八疋付王收受；行九叩礼。王妃敕谕付官孟道脉上右台宣读，王妃跪听。宣毕，将蟒缎、装花绫紬四十八疋付王转付妃收受；又行九叩礼。事毕，与王交拜，更衣赴宴。旧例，器用金、银折席；余仰体朝廷柔远之意，概行除免。使臣例有七宴（重阳有龙舟），国无优伶，笙箫击鼓而歌者士夫以下等官，舞则十龄幼童——皆各官子弟为之。歌章大义，首祝天子万年，继讼使臣有光海邦；此大较也。次日，大雨三日，通国加额；云「圣天子恩泽沾霈，奠我海邦，世世戴之」！
　　大典既竣，戒员役宿馆中，候风回舟。旧例，过海以夏至前后两、三日，归以冬至前后两、三日。是月十一日，冬至。十二日，登舟，王率属诣署饯送，不忍别；至晚，方回。十四日，东北风起，出那坝港；暮抵马齿，过孤米。十六日，飓风大作，暴雨如注。船倾侧将危，与副使王公登战台，匍匐风雨中，亟祷天妃；风愈大，桅摇撼将倒。桅右敧，则龙骨现于左；桅左敧，则龙骨现于右（龙骨，船底定■〈舟参〉木也）：忽折半截，相连不断。船愈侧，哭声震天。余曰：『两人奉使无状，应死！尔等葬于鱼腹，何辜』！众应曰：『大数巳定，同死无怨』！桅出入波涛，篷半浮水面、半罩战台，相系牵带；舟人曰：『桅不速断，舟必中裂』！于是再祷以请，风势如故。余仰天大呼曰：『皇帝怀柔百神，天妃血食中土，不在祀典内耶！使臣愿投海中，桅可速去，冀活余人；归报天子，神之赐也』。随有火光荧荧，自风雨中起霹雳，断截其桅；即令守备魏文耀、千总陈兰割去篷索，篷、桅逝而船始平。但风浪搏击，舵不能定：舵左转，舵右者随而仆，舵右转，舵左者随而仆。浪由船尾进、从鷁首出，严冬凛冽，舟皆裹冰。榜人冻沍，不能施力；亟易其衣，初以布、次以紬缎裘袄，凡一昼夜。十七日，雨虽止，风仍大作。通官曰：『遇险不死，或有可生；须再祷』！各许愿，设簿登记。时黑云密布，上下晦冥，心寒胆裂；问必振曰：『汝言可生若何』？云：『大桅虽去，头桅尚存，可生者一。舵乃二绳没于水底，夹于龙骨；一绳断，舵即浮。今勒索无恙，可生者二』。十八日，舟子忽报曰：『勒索断，舵浮于水，危在顷刻矣』！余令曰：『如能下水者，赏银五十两』。有一人出应令，饮酒而下，入水即起。余又曰：『能换绳者，赏银百两』。有一、二少壮者出应，皆随下随起，入水不能，起舵不可。船从风顺流，随波上下，又一昼夜，不知几千里也。十九日，风息；祷神起舵，三祷三从。易绳下舵，风乃止。设使易舵时风起，则船必覆；今祷而随心，人舟无恙，神之佑也。二十日，东北风起，修整篷、桅。东风大作，拆帐房为帆，继以被：皆可翼风，舟行如飞。二十一日，有一鸟，绿嘴、红足，形若雁鹜，集战台。舟人曰：『天妃遣来引导也』！相狎如驯鸟。二十二日，海水渐浑，中国相近，但恐过闽或抵粤耳。行至申刻，望见一山浮于天际；二十三日，舟子曰：『是浙江之定海，北是普陀、西是九山也』。喜甚，随犒劳舟人。午后，忽见贼船四只扬帆从东北来，不远数里矣；通官谢必振、守备王祚昌告曰：『我船篷、桅俱无，若调风对敌，万不能；奈何』！余曰：『岂可束手待之』！急令各官督内司长随各备弓箭、铳炮、手枪，其余舟人取压船石，贮备对仗。忽天际云雾荟蔚，垂蔽我舟；有顷复霁，贼帆灭迹矣。晚至福宁，舟人曰：『悉是贼窝，不可近！此去闽安，只有两潮；再出大洋，可以直进』。又恐西北风起，傍九山下迤逦而进。日晡，远望山上隐隐有火光，山下船桅如林，不敢近。二十四日，舟子报曰：『船巳到五虎门矣』！正遇落潮，随放炮；守口兵丁惊疑，亦放炮迎敌。急令鼓吹，扬旗示之；然后官役出迎，直达闽安。李总镇慰问曰：『舟中人口无恙乎』？余曰：『前朝旧例，封舟过海，恐飘流别岛、不能复回，随带耕种之具；又虑员役损失，后事俱备。今随行数百余人无一损失，皆朝廷之福也』。询二号船；随风飘至江南崇明之凤尾山，南行一昼夜将至广东，始得顺风而转，已至闽安二日矣。谢恩船迟半月到；因风坏船，复回修艌，故来迟耳。大船进口，先用小船剥；进南台，靖藩、督、抚、司、道出郭迎，情礼欢洽倍于去时。二十五日，进城。至天妃庙，行香。余与副使王公各出赀酬愿，如所许数；员役亦然。督、抚委王守备修盖庙宇，余仍置金冠、悬匾，答神惠也。
　　季冬二十二日，起行，督、抚饯送。至建宁度岁。正月，至衢州；长子思明来迎，云「拜别后不敢归，坐待于浙耳」。抵杭州，督、抚、司、道置席西湖，与表弟王大哉（言）盘桓数日。三月，过姑苏，至京口。五月，过山东，河水涸，船不能进，日行不数里。七月，抵通州。初十日，同副使王公率琉球陪臣并随封官员谢恩复命，琉球进贡土物绵盔甲一副、镀金鞍■〈革占〉一副、琉枪刀、琉磺、磨刀石、蕉布、琉扇、琉纸、胡椒赴礼部交毕；奉旨宴犒并随封官员。临行，中山王赠金百两、副使九十两，两臣固辞；王另疏上闻，奉旨：『着张学礼、王垓收领』。又与副使赴缴一品服色，部云：『此系恩赐，不必缴』。
　　是役也，去程三月，归仅一旬；其间陟险至再，皆获安全。皇灵遐畅，感格幽显；甘雨随车，百神效职。溟渤奇观、山川、风俗，笔不能载；聊纪一二，传示后人。至熙朝盛典，旷世遭逢，余两臣亦忝窃焉云尔。
　　●中山纪略张学礼
　　琉球，海中小国也。所出土产，惟蕉布、硫磺；其烟、刀、纸张、摺扇、漆器之类，皆来自日本。国有米、麦，只可供应王府；民皆食蕃茹，状如薯蓣。宴宾客，席甚简薄；斤肉、樽酒可享数人，叙款洽而已。一席不过一、二器，即夫妻儿女，从不闻同餐食之；所余，皆弃之。客来相访，不分上下东西，任随客意自坐，盘膝于地。坐下，方叩一首，烟、酒、茶汤接踵而至。如客返，亦叩一首竟出；主人不送迎，若无闻也。官宦之家，俱有书室、客轩。庭花、竹木，四时罗列；架列「四书」、「唐诗」、「通监」等集，板翻高阔，旁译土言。本国之书亦广，但不知所载何典、所言何事耳。设官之法，自唐、宋至元，王之长子应袭爵者，至中国入国子监读书；其父薨，始归受封。至洪熙时，悯其来往风波惊险不测，特免之；赐三十六姓人教化三十六岛，子孙世袭通使之职，习中国之语言、文字。至今请封、谢恩、朝贡皆诸姓之后，俱有姓名；若土官，有名无姓也。取士之法，不尚文、不考试，举贤良方正，由秀才历法司。设官长，无衙门，从役惟百姓轮值。其执法甚严，不徇情面；即官长父子、兄弟犯法，轻则徒流、重则处死，不曲庇丝毫也。百姓见官长经过，男女皆去簪、脱屐，俯伏道旁；俟过而后敢行：小心畏法若是。道不拾遗，夜不闭户：甚有太古之风。有犯罪者，大夫闻之法司；法司察其因由曲直，令曲者死，亦不敢迟留也。有犯法重者，竟自刎颈、投缳，不敢妄辨求生。男女不薙胎发；男至二十成立，娶妻之后，将顶发削去，惟留四余；挽一髻于前额右旁，簪小如意。如意亦分贫贱品级：国王用金而起花者，王之伯叔兄弟用光金；三法司、紫金大夫用银起花者，大夫、通使等职用光银；百姓用玳瑁、明角、竹簪而已，妇女亦然。衣服敞袖长袍，腰系全幅锦缎长丈余，两旁插扇子、烟袋、小刀之类；足穿无根皮鞋。冠以纸为胎，紬布裹之，分贵贱；长七寸、阔二分，周回三转，共为一圈。王用五色花绫，王之叔伯兄弟子侄用黄花绫，宗族用黄光绫；法司、紫金用紫花绫，大夫、通使等官用红绢。初进王府者为秀才，用红光绢。王府役人及杂职，用红布；百姓皆用青、绿布：此定制也。
　　彼国人虽与中国同而言语大别：金曰额腻、银曰喀难、爷曰安知、大曰倭捕煞、小曰弥煞、红曰呀噶煞、白曰十六煞、男曰会耕噶、女曰会南宫、幼小曰蛙篮璧、父母曰倭牙、吃曰米小利、饭曰安班、酒曰萨几、好曰优哒煞、不好曰挖煞、醉曰威帝、睡觉曰殷帝。人名俱有四、五字者，如马烂敏达罗、如喀难顾司姑之类，惟有阿弥多、夜弗苏二名呼唤者甚多。
　　国中有迎恩亭，即天使登岸之所；离海口三里许，在那坝港地方。其间里巷相连，人居稠密。过此则天使馆，向来册封员役俱驻于内。馆中有厅堂、廊房、楼阁、亭园、台榭、书室、小轩，周围宽广，与燕中报国寺相类。馆内铺设，桌椅、床帐及碗碟什物，俱照中国制度；设专司，收贮在府。俟天使至日，方敢动用。今馆虽倾颓，后楼上尚有故明使臣杜三策题梅花诗百首于壁间，其余吟咏甚多；外有匾额、字画，皆故明历代名公之遗蹟也。馆前有空地百亩，每日午后，妇女或老、或少携筐挈筥聚集于此为贸易，实游玩也；傍晚，方归。其间，亦有殊色摇曳而来。风俗：女子自幼即刺黑点于指上，年年加刺。至十二、三岁出嫁时，竟成梅花；至衰老，手背皆黑矣。发长四、五尺，头梳一髻，光如油、黑如墨；不修眉鬓，不带钗环、手饰，不施脂粉。穿大领衣，色尚白；有时以手扯裳，有时以衣覆脑若兜衣之状。如有夫之妇犯奸淫，男女俱死。亦有女子不嫁人者，竟离父母自居，专接外岛贸易之客；女之亲戚兄弟——毋论贵贱，仍与外客亲戚往来，不以为耻。若遇本处有室者，亦不苟合也。那坝港至中山王城约二十余里，殿在山顶。其殿康熙元年冬天火焚，至今尚未建。殿后有一小峰，名「虎崒」；下有小庙，无像，但设香供于地。殿前有石壁，高数丈、阔二十余丈，平如斧削。中间有一穴，穴口嵌一铁龙头，龙口内有泉水喷出，从空注下，即大旱之年水亦不竭。王城西北里许，有一大池，池内有鲤、鲫鱼。又一山，松柏参天，明花四布。王城之西南，有中山王之祖茔；茔中无塚，惟石碑上刻「琉球中山王祖茔」。茔前五峰相对，左右有情；后有靠山，沙水相映。明堂广阔，可容万马，远山围抱。中山王家庙，离那坝数里；官民经过，下马步行。庙前有海水来朝，金碧相映。前、后殿中所供牌位，自唐、宋以来子孙不替，守庙是僧。那坝之东北三里有三清殿，殿前二松大数围、高二十余丈，枝叶茂盛，势若飞舞。三清殿东有天妃庙，庙虽窄隘，幽邃可观。庙东有演武场，南有长虹桥，阔百丈余、长五里；桥下大水，名曰「曼湖」，通海。过桥有松岭，岭长二十里许；松楸满目，苍翠郁然：亦琉球之一景也。
　　旧例，使臣有七宴——迎风宴、事竣宴、中秋宴、重阳宴、冬至宴、饯别宴、登舟宴，器用金银折席，琉刀、小刀、蕉布、琉烟、苎布、琉扇、琉纸、琉枪并折席。已上俱免，只领席；从员役亦然。守备、千总、通官等三十余员，每员廪给免去九分，每日支米、面各一斗，牛、羊、猪肉各十斤，鲜、干鱼各十斤，鸡、鸭各十只，烧酒、油、盐、酱、醋各十斤，柴十束；长随、内司、听用各官五十余员俱半廪给，每日支米、面各五升，牛、羊、猪肉各五斤，鲜、干鱼各五斤，鸡、鸭各五只，烧酒、油、盐、酱、醋各五斤，柴五束；僧道及各项匠作、书吏、门皂等役百余名口粮，每日支米、面各三升，牛、羊、猪肉各三斤，鲜、干鱼各三斤，鸡、鸭各三只，烧酒、油、盐、酱、醋各三斤，柴三束；兵丁及各官随役二百余名俱月粮，每日支米、面各二升，牛、羊、猪肉各二斤，鲜、干鱼各二斤，鸡、鸭各二只，烧酒、油、盐、酱、醋各二斤，柴二束。封舟过海，例有从客偕行；姑苏陈翼——字友石，多才多艺，王持帖请授世子等三人琴。
　　世子名曰弥多罗、王之婿名曰哑弗苏、三法司子名曰喀难敏达罗，寓天界寺习一月，移至中山王府又月余；授世子思贤操「平沙」、「落雁」、「关雎」三曲，授王婿「秋鸿」、「渔樵」、「高山」三曲，授法司子「流水」、「洞天」、「涂山」三曲：求诣无虚日，皆称曰「友石先生」。西湖吴燕时——字羽嘉，业歧、黄，切脉知生死；国中求治者，无不立愈：亦有数人受其传。八月中秋节，王设宴。是日，设席正殿；两使上坐，从客向西，中山王向东北陪。其钦天监、太医院、守备、千总各官，设席别院，俱三法司、紫金大夫陪；内司、长随、中军、听用各官，设席别院，俱大夫陪；册封书吏、僧道各役，俱长使、通使陪；其兵丁、跟役，俱秀才杂职陪。其通官二员，时在左右传递问答，不预席。设鼓乐，有走马、弄刀、刺枪、舞剑、踘球、走索诸戏；至晚方散。重阳节，王又设宴如前；早到王府小饭，次看龙舟。中国午日竞渡，琉球在重阳，于城西之龙潭。潭中二山并峙，一名石笋、一名龙冈，冈上设小席；湖水澄清，微波不动。舟有五，各分五方旗帜；每船用水手四十八人，往来飞转，金鼓震天。午后，上宴。幼童百余人，皆贵戚子弟——又一少年僧，生成头长尺五、眉发雪白、颏缀霜髯，伫立庭中。一童子挽双髻，杖挂葫芦，次于寿星之右；一童子，生成背驼、眼细，戴篛笠、穿锦服，手擎蟠桃如东方朔，次于寿星之左。有黑鹿一只，排于寿星之前。鸣锣击鼓，众童子环绕歌舞；内穿锦衣、外白绫，半臂绣菊花，以应佳节。
　　濒行，王请留匾额，正殿「东南屏藩」、家庙「河山带砺」、三清殿「苍生司命」、天妃庙「中外慈母」；王公亦有赠匾。其请封各官，王念其远出多年，各加俸米不等；惟紫金大夫蔡国器年老，加俸米以原官致仕。
　　其国南北约三千余里，四面滨海。无盗贼，为治简朴，颇有华风；敦尚礼教，宗族亲睦。
　　余留日无多，见闻有限；略存其概，以俟后贤广为考订，以备釆风之助云尔。
　　康熙三年（岁次甲辰），书于闽之公署。三韩张学礼识。
　　●琉球入太学始末王士祯
　　题辞
　　国家声教覃敷，无远弗届；而琉球向慕文教，尤为最笃。盖其时奉使琉球者，为吾郡悔斋汪先生。先生亲賫宸翰远涉瀛海，未浃旬而至，诚古今所仅见；是以其国益慑伏于圣天子之威灵，而思沐夫教育。及其入太学读经书仅历四载，遽以省亲归。虽于圣朝礼乐文章之盛、身心性命之微，未必遽能窥见；而忠孝仁义之大端，必能得其梗概。吾知此数人者一抵其国，必有向之受业而请益者。是此数人于本朝为弟子，而于彼国未必不为师方；且拥皋比、御函丈，其尊荣为何如也！然吾窃为彼国惜者，则以读书未久，遽即请归！假使其更历年所，学为制举文字、简练揣摩，与国子诸生同与于宾兴之典，或得叨科第之殊荣；然后归国，于以照耀邻封、翱翔岛屿，其所得不更多乎！而惜乎其智之未出乎此也！
　　心斋张潮题。
　　康熙二十三年，册封琉球翰林院检讨汪楫、中书舍人林麟焻等疏言：『中山王尚贞亲诣馆舍云：「下国僻处弹丸，常惭鄙陋；执经无地，向学有心。稽明洪武、永乐年间，常遣本国生徒入国子监读书。今愿令陪臣子弟四人，赴京受业」云云』。事下礼部。部覆：『史载唐贞观中兴学校，新罗、百济俱遣子入学。琉球自明初始内附，「会典」载大琉球国朝贡不时，王子及陪臣之子皆入太学读书，礼待甚厚。又载洪武、永乐、宣德、成化间，琉球官生俱入监读书。今该国王尚贞以本国远被皇仁，倾心向学；恳祈使臣汪楫等转奏，愿令陪臣子弟四人赴京受业。应准所请，听其遣陪臣子弟入监读书』云云。时予为祭酒，咨覆礼部略云：『查「太学志」载：「洪武二十五年秋，琉球国遣其子及陪臣之子日孜等入监，命工部给罗绢为秋衣。冬，琉球中山王遣其舅仁悦孳等至。永乐二年，琉球中山王从子三五良亹等九人以谢恩至，奏请入监；给赐一如洪武中故事，令工部建王子书房于监前以处之。三年，琉球山南王遣寨官子李杰至。四年，中山王遣寨官子石达鲁等六人至。其后李杰、石达鲁等每在监三年，得乞归省。九年，中山王遣王相之子怀得、寨官子祖鲁古至。十一年，遣寨官子周鲁等三人至。是年，有奏归省者；命礼部厚赐，以荣其归。是后乞归省，或令候其使者还国以行。永乐以后至于正德，常三、四遣至。嘉靖五年，中山王遣官生蔡廷美等四人至；十一年，归国。十七年，遣梁炫等四人至；二十三年，归国。寻又遣蔡朝用等五人至；今在南雍，处以光哲堂，岁时给衣物如例。向慕文教，琉球于诸国为最笃；国家待之，亦为最优』云。康熙二十七年，琉球国王遣耳目官魏应伯等恭进朝贡方物，又遣陪臣子弟梁成楫、郑秉均、阮维新、蔡文溥等四人同贡使赴京入监读书；于正贡方物外，敬加屏风纸三千张、嫩蕉布五十疋。
　　三十一年，中山王贞上言：『康熙二十三年，蒙册封天使汪楫题准臣国陪臣子弟入监读书；臣贞遵奉俞旨，业于康熙二十五年遣官生梁成楫等三人同贡使魏应伯进京。仰荷皇上令其入监读书，月糜廪饩、季给衣服；正梁成楫等感泣高厚，殚心诵读之时也。但伊父前经节次入贡，万里梯航，罔辞劳瘁；今皆年老，奉养需人：臣贞亦当念之矣。且梁成楫等三人俱未有室，父母之愿，人皆有之。况臣国人皆愚昧，自成楫等进监之后，臣贞望其返国与臣言忠、与子言孝以宣布皇上一道同风之化，更为不浅。今据梁成楫等乞题请归养等情，应否准其归养？臣贞未敢擅便。伏乞睿鉴』云云。诏：『梁成楫等三人照部通事例赏赐、赐宴，礼部遣归国』。
　　跋
　　琉球于中国，当在东南方。东南为文明之地，今且近天子之光；吾知其国声名文物，必且月异而岁不同矣。
　　心斋张潮。
　　●中山传信录徐葆光
　　从前册封，以造舟为重事。历考前册，采木各路骚动夫役，开厂监造縻费官帑，奸吏假手，为弊无穷；经时累岁，其事始举。自前明以至本朝册封之始，其烦费迟久，前后一辙也。康熙二十一年，使臣汪楫、林麟焻即取现有二战舰充之，前弊始绝。至今三十余年，区宇陞平，海滨利涉，沿海县、镇巨舶多有；册封命下，臣等未到闽前，督臣满保移檄各镇选大船充用，豫为修葺，诸具咸备。二船取自浙江宁波府属，皆民间商舶；较往时封舟，大小相埒而费轻办速，前此未有也（按宋徐兢奉使高丽，神舟二——皆敕赐名字、客舟六，共八舟。明封舟，或一、或二；今二舟）。一号船，使臣共居之；二号船，载兵役。一号船，前后四舱。每舱上下三层：下一层，填压载巨石、安顿什物。中一层，使臣居之；两旁名曰「麻力」，截为两层，左右八间，以居从役。舱口梯，两折始下。舱中宽六尺许，可横一床。高八、九尺，上穴舱面为天窗井——方三尺许以通明；雨即掩之，昼黑如夜。舱面空其右以行，船左边置鑪灶数具。板阁跨舷外一、二尺许，前后圈篷；作小屋一、二所，日番居以避舱中暑热。水舱水柜，设人主之；置签给水，人日一瓯。船尾虚梢为将台，立旗纛；设藤牌、弓箭，兵役、吹手居其上。将台下为神堂，供天妃诸水神。下为舵楼，楼前小舱布鍼盘，伙长、柁工及接封使臣主鍼者居之。船两旁大小炮门十二，分列左右；军器称是。蓆篷、布篷九道；舱面横大木三道，设轴转缭以上下之。船户以下共二十二人，各有专掌。其中最趫捷者名鸦班，正、副二人；登樯了望，上下如飞。兵丁皆习行船事，每船百人为之佐；一号船千总督之，二号船守备督之。一号船长十丈、宽二丈八尺、深一丈五尺，二号船长十一丈八尺、宽二丈五尺、深一丈二尺。
　　渡海兵役，正使家人二十名、副使家人十五名外，海防厅送使副共书办二名、巡捕二名、长班四名、门子二名、皁隶八名、健步四名、轿伞夫二十名、引礼通事二员（郑任译、冯西熊）、护送守备一员（海坛镇左营守备蔡添略）、千总一员（蔡勇）、官兵二百名（闽安镇、烽火营、海坛镇左右中三营各四十名）、内科医生一人、外科医生一人、道士三名、老排一名、吹鼓手八名、厨子四名、舰匠二名、艌匠四名、风帆匠二名、索匠二名、铁匠二名、裁缝二名、糊纸匠二名、裱背匠一名、糕饼匠一名、待诏匠一名（凡兵役随身行李货物每人限带百斤。按历来封舟过海，兵役等皆有压钞货物带往市易旧例。万历七年（己卯），册使长乐谢行人杰有「日东交市记」，后有「恤役」一条言：『自洪武间许过海五百人行李各百斤与琉人贸易，着为条令。甲午之役得万金，五百人各二十金；多者三、四十金，少者亦得十金、八金。辛酉之役仅六千金，五百人各得十二金；多者二十金，少者五、六金，稍失所望。是以己卯招募，仅得中材应役，不能如前之精工也。所获仅三千余金，人各八金；多者十五、六金，少者三、四金，大失所望：至捐廪助之，始得全礼而归。盖甲午之役，番舶转贩者无虑十余国；其利既多，故我众所获亦丰。辛酉之役，番舶转贩者仅三、四国；其利既少，故我众所获亦减。己卯之役，通番禁弛，番舶不至；其利顿绝，故我众所获至少：势使然也』。今康熙二十二年癸亥之役，是时海禁方严，中国货物，外邦争欲购致；琉球相近诸岛，如萨摩洲土噶喇、七岛等处皆闻风来集，其货易售。闽人沿说至今，故充役者众。陞平日久，琉球岁来贸易，中国货物，外邦多有。此番封舟到后，土噶喇等番舶无一至者；本国素贫乏，货多不售，人役并困。法当禁绝商贾利徒之营求充役者，损从减装，一可以纾小邦物力之艰、一可以绝众役觊觎之想，庶几两利俱全矣乎）。
　　海中船行里数皆以更计；或云百里为一更，或云六十里为一更，或云分昼夜为十更。今问海舶伙长，皆云六十里之说为近。「旧录」云：『以木柹从船头投海中，人疾趋至梢：人、柹同至，谓之「合更」；人行先于柹，为「不及更」；人行后于柹，为「过更」』。今西洋舶用玻璃漏定更，简而易晓：细口大腹玻璃瓶两枚，一枚盛沙满之；两口上下对合，通一线以过沙。悬鍼盘上，沙过尽为一漏，即倒转悬之；计一昼、一夜约二十四漏。每更船六十里，约二漏半有零。人行先木柹为「不及更」者，风慢、船行缓，虽及漏刻，尚无六十里，为「不及更」也；人行后于柹为「过更」者，风疾、船行速，当及漏刻，已踰六十里，为「过更」也。
　　琉球在海中，本与浙、闽地势东西相值，但其中平衍无山。船行海中，全以山为准。福州往琉球，出五虎门，必取鸡笼、彭家等山；诸山皆偏在南，故夏至乘西南风，参用辰、巽等鍼衺绕南行，以渐折而正东。琉球归福州，出姑米山，必取温州南杞山；山偏在西北，故冬至乘东北风，参用干、戌等鍼衺绕北行，以渐折而正西。虽彼此地势东西相值，不能纯用卯、酉鍼径直相往来者，皆以山为准；且行船必贵占上风故也。「指南广义」云：『福州往琉球，由闽安镇出五虎门东沙外开洋，用单（或作乙）辰鍼十更，取鸡笼头（见山，即从山北边过船。以下诸山皆同）、花瓶屿、彭家山；用乙卯并单卯鍼十更，取钓鱼台；用单卯鍼四更，取黄尾屿；用甲寅（或作卯）鍼十（或作一）更，取赤尾屿；用乙卯鍼六更，取姑米山（琉球西南方界上镇山）；用单卯鍼取马齿，甲卯及甲寅鍼收入琉球那霸港（福州五虎门至琉球姑米山，共四十更船）。琉球归福州，由那霸港用申鍼放洋；辛酉鍼一更半，见姑米山并姑巴甚麻山；辛酉鍼四更、辛戌鍼十二更、干戌鍼四更、单申鍼五更、辛酉鍼十六更，见南杞山（属浙江温州）；坤未鍼三更，取台山；丁未鍼三更，取里麻山（一名霜山）；单辛鍼三更，收入福州定海所，进闽安镇（琉球姑米山至福州定海所，共五十更船）』。
　　闽有司既治封舟毕工，泊于太平港罗星塔。五月十日（壬午），齎诏敕至南台，以小船至泊船所。十五日，祭江取水，蠲吉于二十日（壬辰）奉诏敕升舟。连日夜，风皆从东北来，是日转西南；遂于未初起椗。至怡山院，谕祭于海神。
　　二十一日（癸巳），日出，西南风。日中，至管头，出金牌门。日入，未过黄虾鼻，下碇。
　　二十二日（甲午），日出，丁未风，过梅花头。日中，丁风带午，乘潮出五虎门放洋，过官塘尾。日入，至进士门。夜至九漏，转丁未风；接封陪臣正议大夫陈其湘率其国伙长主鍼，用乙辰鍼三更半。
　　二十三日（乙未），日出，见东涌在船后，约离一更半许；丁未风，用乙卯鍼二更，约离官塘八更半许。
　　二十四日（丙申），日出，丁午风，仍用乙卯鍼。日未中，过米糠洋（海水碧彻如靛，细黄沙如涎沫，连亘水面如米糠），见群鱼拜水。日将入，有大鸟二，来集于桅。是夜，风益利，用乙卯鍼四更。共计十三更半，当见鸡笼山、花瓶、棉花等屿及彭家山，皆不见。夜用乙卯鍼四更半，共十七更；船东北下一更半许。
　　二十五日（丁酉），日出，丁未风轻，用单乙鍼二更、乙卯鍼一更半。夜至四漏，转正南风，用单乙鍼一更半：共计二十一更。
　　二十六日（戊戌），日出，正南风。日未中，转丁午；逾时，丁未风微起，用单乙鍼一更。日中，风静，缒水无底。晚晡，转丙午风，用乙卯鍼；风静船停，不上更。日入，风微起。至四漏，转丁午风，用乙卯一更。至八漏，又用单卯二更，至天明。
　　二十七日（乙亥），日出，丁午风。日未中，风静船停；有大沙鱼二，见于船左右。日入，丁午风起；至二漏，转丁风，用乙辰鍼二更半。天将明，应见钓鱼台、黄尾、赤尾■〈艹寺〉屿，皆不见。共用卯鍼二十七更更半，船东北下六更许。
　　二十八日（庚子），不用接封陪臣卯鍼，本船伙长林某改用乙辰鍼。日未中，丁未风。行二更半，鸦班上樯，见山一点在乙位，约去四更余；水面小黑鱼点点。接封陪臣云：『此出姑米山，所见或是姑米而未能定』。日入，风转丁午，用辰巽鍼二更。
　　二十九日（辛丑），日出，见东北小山六点。陪臣云：『此非姑米，乃叶壁山也。在国西北』。始悟用卯鍼太多，船东北下；若非西北风，不能提舟上行至那霸收港也。日中，祷于神，忽转坤申庚风；一时，又转子癸。陪臣大喜，乃回鍼东南行；指一小山云：『此名读榖山。由此迤转，即入港』。日入，转丑艮风，大炽；用丙巳鍼，又用丙午单卯鍼。先是，四、五日前未见山，舟浮不动；水舱将竭，众颇惑。祷于神，珓示曰：『二十八日见山，初一日到港』。至是六月朔（壬寅），日未出，遂入港；行海中七昼、八夜云（二号船港鍼簿）。
　　封舟到那霸港，泊海口；迎舟数十，独木船双使一帆者又数百桨。世曾孙尚敬守幕次，先遣法司以下诸陪臣来迎诏；随来随遣，前后数辈致牲礼迎劳如仪。午潮上，岛民舣船数百，或在船、或入水施百绠引舟至迎恩亭下（亭建自洪武中武宁王，时修葺如新）；陪臣班列，仪仗、金鼓皆集亭左右，迎请龙亭。未刻，以次登岸。众官前导至馆，奉安诏敕。行礼讫，以次入谒：法司王舅、紫金大夫、紫巾官为一班，三叩头；天使立受。，揖答之。耳目官、正议大夫、中议大夫为一班，三叩头；天使立受，拱手答之；那霸官、长史、察侍纪官、遏闼理官、都通事为一班，三叩头；天使坐受，抗手答之。嗣后，朔、望及逢五、十日，王遣法司王舅以下至馆一起居；见天使皆下坐，应对皆起立。每月初二日、十六日，天使亦遣使至王府答问云。
　　天使馆，去迎恩亭一里许，面南；屋宇皆如中国衙署，外栅四周。栅内东西门，房各四楹，竿上施「册封」黄旗二。八角鼓棚，左右二所。大门内，东西役房各六楹。仪门上，有「天泽门」三字匾，前明万历中使臣夏子阳题；今失去，臣等补书其上。大堂前庭方广数亩，陪臣行礼于此。甬道左右，臣等植大榕树四株。堂上前楹，前使张学礼、王垓题「天威远布」隶书四字，汪楫、林麟焻题「敷命堂」三字，皆在；臣等又书「皇纶三锡」四字，悬正梁上。盖自康熙二年封王尚质，今王之高祖也；康熙二十二年封王尚贞，今王之曾祖也；王之祖尚纯未及立、王之父尚益未及请封，至今国王尚敬已阅五世，皆受我皇上玺封。六十年中大典三行，泽及五世，实为千古仅事；故特书之以示远人，明我皇上与天无极之治，海隅日出，覆育无穷也。左右楹间特书二榜：一载前明册使姓名、一载本朝三遣使臣姓名。
　　使馆西南有旧使馆，址相连。前亦有辕门、大门，上有小板阁。入门，大堂三楹，以板铺地，去地三尺许。外有「驻节」二字，前使王垓所书；又前明崇祯中使臣杜三策书「每怀靡及」四字。西有楼，今无存（胡靖「记」云：『杨行人抡居西偏小楼，名曰「听海」』）；今新葺板阁。惟东板阁系旧建，樫木梁柱，皆极坚固。前使张学礼「记」云：『楼上有杜三策题「梅花诗」百首』；今已墁灭无存。测量、平丰二臣居之，扃前辕门；凿后垣，共门出入。
　　天使馆，日有都通事一员、红帕秀才二十人轮番值门，听候指使。天使馆旁，支应分设七司：一、馆务司，掌馆中大小事件；一、承应所，掌馆中修葺、物件、家伙等事；一、掌牲所，掌羊、豕、鸡、鸭支送等事；一、供应所，掌馆中酒、米、小菜支送等事；一、理宴司，掌七宴事；一、书简司，掌书帖往来等事；一、评价司，掌评定物价上下、分买支给等事。每司遣大夫一员、红帕三人——余杂差等二十人主一司。其朝夕供应奔走，别有库官等为之。
　　国王日以宫前瑞泉供客，每日清晨汲入绿木筒二石余，以锁锁之；走十里，送至馆中。红帕秀才九人，分日押送。每日供应米五升，面四斤，酱、酱油、醋、盐、菜油各四盏，豆腐三斤，烧酒一瓶，鱼、肉各三斤，羊肉二斤，干鱼四斤，鸡二，蛋十枚，海蟳二，西瓜二，冬瓜十斤，菜一斤，烛四枝，炭十斤，柴四束。起居日，馈生猪、羊各一，鸡二，蛋、鱼、海蛇、海蟳、石■〈鱼巨〉、车螯、面条、面粉、酱■〈艹越〉、醋蒜、胡椒、甘蔗、蕉果（冬易以橘）、烧饼、佳苏鱼各一盘，烧酒一埕，炭一包，烛一束；朔、望，加吉果、米肌、银酒、黄酒之馈。吉果，以米粉为之，形如薄饼；米肌，如白酒而稍淡；银酒，即烧酒；黄酒，国中所酝煮，酒色黑醲，少有油气。守备、千总，日米四升，酱油、醋、盐、菜油、米酱各一盏，猪肉三斤，羊肉一斤，生鱼二斤，干鱼三斤，鸡一，蛋十枚，蔬菜一斤，豆腐一斤，烧酒六盏，小烛二枝，炭五斤，柴二束。全廪给，日米三升，醋、盐、菜油、豆酱各一盏，猪肉二斤，生鱼二斤，干鱼二斤，鸡一，蛋五枚，蔬菜一斤，豆腐一斤，烧酒三盏，小烛二枝，柴二束；半廪给，日米二升，醋、盐、菜油、豆酱各一盏，猪肉一斤，干鱼一斤，鸡一，蔬菜一斤，豆腐一斤，烧酒二盏，柴一束。口粮、月粮，日米一升五合，醋、盐、菜油、豆酱各半盏，猪肉一斤，盐鱼一斤，蔬菜一斤，豆腐半斤，烧酒一盏，柴一束。
　　入馆后，涓吉鼓乐、仪从奉迎船上天妃及挐公诸海神之位供于上天妃宫内，朔、望日行香。琉球天妃宫有二：一在那霸，曰「下天妃宫」——天使馆之东，门南向。前广数十亩，有方沼池。宫门前，石神二。入门甬道，至神堂三十步许。堂内有崇祯六年册使杜三策、杨抡「慈航普度」匾，顺治六年招抚司谢必振「普济万灵」匾，康熙二年（癸卯）册使张学礼、王垓「普济群生」匾；大门上书「灵应普济神祠」，则万历三十四年册使夏子阳、王士祯所立也。两旁皆民房，国中案牍多储于此。有钟一架，景泰丁丑国王铸施。上天妃宫，在久米村。夏给谏子阳「使录」云：『此为嘉靖中册使郭给事汝霖所建』；地无碑记可证。宫在曲巷中，门南向，神堂东向。门旁，亦有石神二。进门，上甬道。左右宽数亩，缭垣周环。正中为天妃神堂，右一楹为关帝神堂、左为僧寮。阶下，钟一所。大门左有神堂，上飨供龙神。天妃堂内，有崇祯六年册使杜三策、杨抡立「德配玄穹」、康熙三年癸卯册使张学礼、王垓「生天福灵」、二十二年册使汪楫「朝宗永赖」三匾；副使林麟焻二十三字长联，后称「裔侄孙麟焻敬题」。盖天妃为莆田林氏，闽中林姓多作此称。梁上有「灵应普济神祠」之额，乃万历中册使夏子阳、王士祯所立也。始至馆第二日，先诣孔庙行香，次至天妃宫。冬至，则设万岁龙亭于庙左明伦堂，使臣以次行礼讫，亦载谒夫子像；朔、望则否。天尊庙，祀雷声普化天尊。「汪录」：『永乐中，贡使自京师塑像归，祷必应。故第二日亦往行香，朔、望则不再至』云。
　　自天使馆至先王庙，二里许。天使馆东有天妃宫，宫前有方沼池。过池，东北沿堤行，不半里，有泉崎桥。桥旁有孔庙，由庙东行数百步，北折为长虹堤。堤长亘二里许，下作水门七以通潮（堤旁有小石山，名七星山；七石离立沙田中）。堤尽，北折为安里桥（此处地名安里，故名。「汪录」作「真玉桥」，误；另有真玉桥，在丰见城北玉湖之上）。过桥东折，即中山先王庙。庙前，松冈数重。左右流涧宽丈许，环注安里桥下入海。庙前石路方广，左右立木坊及「下马」石碑，左右各一。庙垣四周，皆砺石磊成。正中作圈门三，左右角门二。门内前堂三楹，匾「肃容」二字；即祭毕设宴待客之所。更进，甬道东西厅各三楹，阶下两丛铁树攒郁。正庙七楹，堂楹之上，前使臣张学礼题「河山带砺」、汪楫题「永观厥成」二匾俱在（臣等亦书「世笃忠贞」四字，悬其次）。堂西神厨二楹；东为佛堂，前后六楹——旁三楹为僧厨。
　　六月二十六日（丁卯），行谕祭礼。先期，洒扫王庙。中堂屏蔽神主，以便迎请龙亭。设香案于庙中，设司香二人。设开读台于滴水西首，设开读位，东南向。设中山先王神主位于露台东首，西向。设世曾孙俯伏位于先王神主位之下，北向。设世曾孙拜位于露台中，北向。设众官拜位于世曾孙拜位后，左右层列。设奏乐位于众官拜位之下，北向。祭日黎明，法司官率众官及金鼓仪仗毕集天使馆前。天使启门参谒毕，迎请龙亭进公馆中堂。捧轴官捧谕祭文二道奉安龙亭内，又捧齎赐绢帛二百端、白银二百两奉安彩亭内。众官排班，行三跪、九叩头。礼毕，前导至安里桥，世曾孙皁袍角带率众官迎，伏于桥头道左；龙亭暂驻，世子、众官平身。天使趋前，分立龙亭左右；通事官唱「排班」，世曾孙率众官行三跪、九叩头礼。毕，世曾孙率众官前导至庙门外。龙亭由中门入，至庙内中堂；彩亭内银绢分列于先王位前案上。天使随入，左右立。捧轴官由东角门入，至庙东边门外西向立；宣读官、展轴官由西角门入，至开读台下东向立。司香二人举香案置龙亭前，添香。世曾孙率众官由东角门入，上露台，各就拜位，行三跪、九叩头。礼毕，退立于先王神位之下，西向。捧轴官由庙东边门入庙中堂，天使先取谕祭先王尚贞文授捧轴官高举出庙中，上开读台；宣读官次之，展轴官又次之。捧轴官上台，立案右，宣读官就开读位。展轴官立案左，与捧轴官对展。通事官唱「开读」，世曾孙、众官皆俯伏于先王神位之下北向，候宣读官从容读毕。通事官唱「焚帛」，世曾孙率众官皆平身，至焚帛所；候焚毕，回露台，同众官谢恩——三跪、九叩头。礼毕，退班。世曾孙捧先王尚贞神主由庙东边门入庙内，安于东偏神座。世曾孙又捧先王尚益神主就位，天使又取谕祭先王尚益文授捧轴官如前仪。谕祭文二道皆另誊录焚黄，原敕俱请留供庙中。谕祭礼毕，天使易服，世曾孙揖至东厅行相见礼（世曾孙未受封，犹守幕次；至此始与使臣相见，七宴自此始。张学礼「记」：『始至，有迎风宴』；非也）。天使居东、世曾孙居西，各三拜，送坐。奉茶毕，请就前堂宴。天使左行、世曾孙右行，至前堂；天使居东、世曾孙居西，安坐——正使居东、副使居西，俱南面坐；世曾孙面东北坐。不设乐，茶、酒皆亲献，天使辞；天使酬献，亦辞。席终，请天使舆至滴水前；世曾孙下阶揖别，众官出门跪送。世曾孙是日不及诣馆谢，先遣官至馆谢劳；天使次日亦遣官入王城谢宴：为第一宴。
　　自天使馆至中山王府，十里。册封日，自先王庙以东，红帽吏排仗夹道，列至王宫。先王庙南折，为八幡桥。更东，过冈二里许，为差回桥——亦名茶崎。上冈东行，为万松岭。石路修整，冈峦起伏；松皆数围，夹道森立。更进，为万岁岭。更进半里许，有坊，榜曰「中山道」。南有安国寺，寺对街累墙如削，为世子第。夹路皆砺石短墙，高三、四尺。中路有凤蕉一丛，累石环之。又进半里许，有坊，榜曰「守礼之邦」；中山王伏迎诏于此。坊下道旁石墙，渐高八、九尺。坊外道左，有天界寺。寺门北向，佛殿西向。寺前西南为王茔，对街缭垣内为大美殿。更进半里许，为欢会门——即中山王府城也，在山顶；砺石城垣，四周三、四里。远望如聚骷髅；自古纪之，盖言其形似也。山形殿址，本南、北向；由那霸至中山从西冈上，故门皆西向。城外石崖上，左刻「龙冈」、右刻「虎崒」。城四面，各一门（前欢会门，西向；后继世门，东向；左水门，南向；右久庆门，北向）。更进欢会门至石崖，下为瑞泉。上崖，门西北向，榜曰「瑞泉」（左右皆甬道，有左掖、右掖三门通入王宫）。更进，楼榜曰「刻漏」，西向。更进，为广福门，西北向。更进，为奉神门；左右三门并峙，西向。王殿九间，皆西向。殿楼上供御书「中山世土」四字大榜，即王宫也。前殿，庭方广数十亩。左为南楼，北向。右为北宫，南向，匾曰「忠顺可嘉」；凡宴天使，皆于此殿。屋皆固朴，多柱础；屋一间，施二十柱：无华釆之饰，亦不甚巍峻——以在山顶，多海风故也。
　　册封先一日，所司张幄结彩于天使馆；国中经行处，皆结彩。造板阁一楹为阙庭，设于王殿庭中。中置殿陛，左右层阶。设香案于阙庭前，设司香二人于香案左右。设世子受赐予位于香案之前。设宣读台于殿前滴水之左。设世子拜位于露台正中。设众官拜位于世子后，左右层列。世子左右立引礼官二员，众官左右立赞礼官二员。陈仪仗于王殿左右，设奏乐位于众官拜位之后。
　　七月二十六（丁酉）黎明，法司官、众官率金鼓、仪仗毕集天使公馆前。天使启门参谒毕，迎请龙亭入公馆中堂。捧诏官、捧敕官各捧诏敕奉安龙亭中，捧币官捧缎疋等分置左右彩亭中——王与妃各一亭；众官排班，行三跪、九叩头。礼毕，前导；世子率众官伏迎于守礼坊外，龙亭暂驻，世子众官平身。天使趋前，分立龙亭左右。通事官唱「排班」，世子众官行三跪、九叩头接诏。礼毕，众官、世子前导，立殿下；龙亭入至阙庭中，彩亭分列左右，天使分立龙亭左右，捧诏官、捧敕官立殿陛下，宣读官立开读台下。司香者举香案于龙亭前，添香。奏乐，引礼官引世子由东阶升，诣香案前，乐止。引礼官唱「跪」，众官各就拜位皆跪。引礼官唱「上香」，案右司香者捧香跪进于世子之左；三上香讫，俯伏、兴、平身。奏乐，引礼官引世子出露台，就拜位；率众官行三跪、九叩头拜诏。礼毕，平身，乐止。天使诣前，正中立。捧诏官、捧敕官由东阶升，天使取诏授捧诏官、取敕授捧敕官，高举下殿陛；同宣读官上开读台，诏敕并置案上。通事官唱「开读」，乐止。引礼官唱「跪」，世子、众官皆跪。捧诏敕官以次对展，宣读官次第（？）。礼毕，引礼官唱「平身」，世子、众官皆平身。奏乐，捧诏敕官各捧诏敕升殿陛，天使仍奉安龙亭中，捧诏敕官下东阶。国王及众官行三跪、九叩头；谢封。礼毕，平身，乐止。天使宣制曰：『皇帝敕使赐尔国王及妃缎疋、彩帛』！引礼官引国王由东阶升，法司官随行。国王至受赐予位，跪。奏乐，天使取赐王及赐王妃缎疋，一一亲授国王，国王高举。法司官跪接，传置案上毕，俯伏、兴、平身。引礼官引国王复位，率众官行三跪、九叩头谢赐。礼毕，平身，乐止。引礼官引国王升东阶，至龙亭前跪，问『圣躬万福』！天使答曰：『圣躬万福』。国王俯伏，兴，平身。奏乐，引礼官引国王复位，率众官行三跪、九叩头问安。礼毕，平身，乐止。引礼官引国王升东阶，至香案前，跪；请留诏敕为传国之宝。法司捧前代诏敕呈验，天使验明，允所请；捧亭中诏敕亲授国王，国王平身，仍奉安亭中。奏乐，引礼官引国王复位，率众官行三跪、九叩头谢恩。礼毕，国王请天使更衣，俱肄北宫对拜安坐，献茶；一如前仪。用乐人声居上，钟鼓列下陛，迭奏：为第二宴。
　　册封礼成，中山世曾孙尚敬始称「中山王」，择吉告祖庙。八月二日，受国中各岛臣民贺讫。初九日，中山王躬诣天使馆谢封；盛仪仗、备官僚，成礼而还。其初出府门也，乘十六人肩舆。及过长虹堤至孔庙南，小驻别馆易衣，减舆夫之半，始至天使馆。还至别馆，仍易衣，仪从如前，归府第。今所见者，与前使臣汪楫所记少异：鸣金四人，鼓吹三队——队八人，方棍六人，红隔路二人，旗十六人，铁叉二人，曲枪二人，留客住四人，狼牙钩二人，长钩四人，钺斧四人，长杆枪三十二人，月牙四人，鸡毛帚十二人，马尾帚二人，大刀二人，黄缎二人，花缎二人，引马二人，提鑪二人，黄缎团扇二人，绿珠团扇二人，印箱二人，衣箱二人，轿前红杆枪四人，红鞘长腰刀四人，黑腰刀二人，长砍刀四人（萧崇业「录」云：『有武士，戴铜假面、衣添甲、带刀者数十辈』。今则以常服执之），大掌扇一人，红络金鑪二人，金葫芦二人，珠兜扇二人，小鹅毛扇二人，蝇拂二人（金鑪以下俱小童执。近侍小童，名「察度奴示」），黄帽对马三十人（耳目官、大夫以下等员），紫帽对马十二人（紫巾官、紫金大夫等员），绿地五花织金帽对马二人（王舅、法司等员）。是日国王经行之处，道旁皆设各种花供。泉崎桥堤上，道旁盆盎中罗花卉数十种，排列数层，朱栏绕之。中刻木，作一兽，绘画如麟状。后立一木版，书云「非龙、非彪、非熊、非罴，王者之瑞兽」，更无对句：此久米人所设。使馆东，下天妃宫前沼池内，作假山，剪纸作白鹤一。池上斧大松一株，立地中；上亦作一白鹤，如飞鸣相向状。四围以纸皮作假山，罗花草数十种围之。中作一老人、二鹿，如山呼祝寿状：此那霸人所设。
　　中秋宴：于王府庭中北宫滴水前，造木台方五、六丈，帷幕四周。王延客入席坐定，先呈神歌祝颂说帖云：『本国混沌之初，首出御世者为天孙氏——如中国羲皇，澹泊为治。嗣后国君登位，神每出示灵佑，乃制「迎神歌」以欢乐之。迨后神不屡出，神歌遗曲，至今犹存。每当国王即位及行庆诸事，必皆举行。从前先王受册封后宴天使，例首演之。作一老人登场，不作乐，惟唱神歌，拜祝皇上万岁、中外陞平，次颂国王共蒙福祉。今当中秋佳节，天使降临，真神人共喜之日也。谨遵例，首唱起神歌，黄发老人百拜稽首，恭颂皇上恩德如天、国王带砺百世。老人歌罢，拜退，次令戚臣子弟俊秀者数十人衣彩衣，队队相续，歌太平曲，以供宴乐云』。先有乐工六人引声如梵呗音，无乐。次有戴寿星假面一人，登场和之。三拜，搓手起舞；舞毕，又三拜，止。次有乐工十四人，着杂色红绿衣，帽檐六棱，低压头顶——或戴燕尾绿头巾；持乐器三弦二、提琴一（即用三弦着引弓于上）——三弦槽柄比中国短半尺许、笛一、小锣一、鼓二登场，前后二行，曲跽上向，引吭曼声歌。褰幔处有小童——可十三、四岁四人，着朱色袜、五色长衣——无带，开襟摇曳，头戴黑皮笠，朱缨索曼长垂胸前；回旋而上，时作顾盼、坐起之态。登场，一行面乐工小坐，乐工代为解笠，卷朱缨盘着笠上，仍授之；小童起立，执笠顿足按节而舞，乐工曼声歌与相应：为第一遍笠舞。又有四小童宫妆，翦金扇面作花朵；朱帕紫额，上有金饰；五色衣，项上带五色花索一围长垂膝下。登场，乐工歌，脱花索，交手顿足按节如前：为第二遍花索舞。次有小童三人——可十余岁，戴珠翠花满头，着宫裙、五色锦半臂，肩小花蓝各一提。登场鼎立，乐工歌顿按如前：为第三遍篮舞。次幼童四人，短朱绿五色宫衣，长裙间彩，曳地摇曳。登场，向乐工小坐；乐工各授小竹拍四片，起舞按节，手拍应之：为第四遍拍舞。次有武士六人，着黑白相间綦纹大袖短衣，金篐束额作平顶僧帽式；挺白杖，交击应节：为第五遍武舞。又有小童二人，五色衣，执金球——球上四面着小金铃，长朱索曼缨，左右舞；引二青狮登场，旋扑：为第六遍球舞。席终换席，又有小童三人宫妆登场，向乐工小坐，工授以小花金杆二枝——长不及尺许，两头着红花，交击应节：为第七遍杆舞。次有小童四人，易宫。登场，手执花竿长三尺许——各一枝，舞应节：为第八遍竿舞。时已向昏，彻帷幕，庭中设烟火数十架；又令数人头戴火笠、骑假马，头尾烟爆齐发，奔走庭中：以为戏乐。宴毕出城，火炬长二丈许者数千，夹道送归使馆：为第三宴。
　　龙潭，于王宫之北、圆觉寺西，长不半里，宽数十亩。水渟潆，与圆觉寺前荷池相通；瑞泉下流所汇也。南岸为神岳，蕉树攒密，不见曦月；掩映碧潭，岸无余址。北岸长堤上蛎墙连墉，皆巨族居之。跨东西有小桥，潜渠入田。东岸突出尖埠，跨潭之中；花树森立，三面临水。重阳宴，为龙舟戏，设坐于此埠之上。先设木阁于埠上，结彩数重，毡席四周。王揖客，坐定。龙舟三，式与福州所见略同：梭长三丈余、桨二十八。人皆一色衣，一红、一白、一黑。每舟中央设鼓，彩衣小童击以为节。前后二彩衣童，执五色长旗。船首一人击锣，与鼓相应。齐唱「龙舟太平词」以歌「圣德及远，永享治平；海国蒙恩，竭忠仰报」之意。问其词，大略与前使所录同。左右旋绕四岸，士女匝观者数百人。龙舟戏毕，国王先辞客，回府第；仍开宴于北宫，演剧六折。第一，为老人祝圣事。老夫妇二人，率子孙五、六人登场跪；国语致词曰：『当今圣天子德高尧、舜，道迈汤、文；八埏昭日月之辉，一统着车书之盛。国王夙沐圣恩，新受册封；天使贲临，举国欢忭！小臣老夫妇生长本国，年一百二十岁，皆康健；子孙三百三十余人，多有登仕籍为官者，举家蒙福』。子孙内有能歌唱、彩舞者，率领献寿，老夫妇再拜先舞；其歌词曰：『王德如海，民之父母；受封于天，带砺永固』！舞罢，群彩衣童队队相续：一、团扇曲，六童舞；一、掌节曲，三童舞；一、笠舞曲，四童舞；一、篮花曲，三童舞（以上皆名「太平歌」）。第二，为鹤龟二儿复父仇古事。中城按司毛国鼎，忠勇为国。时胜连按司阿公少为郡马，骄贵蓄异志；忌中城，谗之于王，诬以反。王令阿公率师族灭之，毛公自刺死。二子：一名鹤，年十三；次名龟，方十二。既俊秀，父居常以宝剑二，教之击刺事。时随母在外家山南查国吉所，闻变，泣请于母，欲以间杀阿公，复父仇；求宝剑，各佩之。步肄胜连，伺阿公春游，即怀剑而前。阿公喜且醉，解衣带分赐二童，携一剑并赐鹤；鹤乘其醉，拔剑刺之，大呼曰：『我毛公子！今杀汝，为我父复仇』！阿公惊起，头随剑落矣。群从皆醉，尽为二童所杀云。第三，为钟魔事。中城县姑场村农家陶姓，有儿名松寿；年十五岁，白晰端丽。至首里，从师。一日，行至浦添山径中，向昏黑，持一竹竿点地行；见灯求宿，乃一猎家。父出夜猎，止一女年十六，颇妖丽；留宿，挑之。松寿坐睡，不许；强拥之，松寿拂衣起。女羞且怒，持猎具欲杀松寿；松寿走，女逐之。山曲有万寿寺，住持僧普德颇有行；松寿奔入号救，四顾无隐处。僧伏之大钟内，令三徒守钟旁；女至，三僧戏嬲逐之。女不得松寿，仰哭如癫，出门去。僧启钟有声，女还奔入；方欲为恶，忽披发改形入钟内，普德与诸僧绕钟咒之。女自钟倒垂首出见，鬼面，手一叉，下击诸僧；僧咒不已。寺外大雷电，女化魔走出，不知所在（二事皆百年前国中事）。第四折，为天孙太平歌。共五十余人：先有一披发发头陀，执白木杆，引五色衣小童——花抹额、各色蕉比甲，腰中各插菊花一枝、金轮转竿一枝，共十九人；上场左旋，作一围立：为第一层。次有各色红绿杂衣郎二十人，上场右旋，作第二层立。次有彩衣小童二，执小点鼓；杂衣郎二人，执铜点；八人，执腰鼓：上场左旋，作第三层立。次有彩衣小童四人，三人执纸帚，一行中立；每唱，此四小童引调唱第一句起，下杂衣郎和之。小童后二层立，乐工二十人居中。外三层左右交转，外一层小童第一转，五色扇舞为节；第二转，金交杆为节；第三转，舞菊为节；第四转，舞轮竿为节。毕，转入第二层，杂衣郎转出。外一层手舞顿足，回旋为节；四、五番以次旋转而下：为第四宴。
　　饯别宴，为第五宴。仪礼如前，又增国中故事一、二出为乐。
　　拜辞宴，为第六宴。仪礼、增戏乐如前。宴毕，国王送客出府，至守礼坊外；更设小座于世子第中，手奉三爵为别。
　　望舟宴，为第七宴。国王至天使馆设宴，礼如前仪，面致金扇一握为别。
　　臣等宴礼既毕，涓吉登封舟，候风归朝复命。中山王尚敬遣陪臣、法司、王舅、紫金大夫等齎表谢恩并贡物，自附常年贡船一号随封舟同发。贡物：金鹤（银座全）、盔甲一副（护手、护膁全）、金靶鞘腰刀二、银靶鞘腰刀二、黑漆靶鞘镀金铜结束腰刀二十、黑漆靶鞘镀金铜结束枪十、黑漆靶鞘镀金铜结束衮刃十、黑漆洒金马鞍一（辔镫全）、金彩画围屏四扇、土棉二百、纹蕉布二百、土苎布一百、白钢锡五百斤、红铜五百斤（金鹤以下，乃其谢封贡物。旧例，有胡椒；今缺，以白钢锡代之。其常年贡物，止于白锡一千斤、红铜三千斤、硫磺一万二千八百斤。琉璜纳藩库，贡使齎铜、锡至京。前明于福州特设市舶提举一员，专理琉球贡事，以内官领之。本朝省并其事于海防同知，今贡使犹称之曰「提举」云）。
　　顺治十年，国王尚质来缴前朝故印，请封重给。康熙元年，册使始至国，赐王印；印文六字「琉球国王之印」，左满、右篆，不称「中山」。
　　二月十六日（癸丑）巳刻，封舟自琉球那霸开洋。用小船百余引出港口，琉球官民夹岸送者数千人。小船竖旗，夹船左右送者数百桨。是日晴明，南风送颿，用干亥鍼一更半、单干鍼四更，过马齿、安根呢、度那奇等山，海水苍黑色。日入，见姑米山二点，离二更半许。夜，转丁未西南风；十三漏，转坤未风：用干戌三更半。风有力，头巾顶索连断三次。
　　十七日（甲寅），日出，龙二见于船左右，水沸立二、三丈。转西北风，用单子鍼一更。日入，至十四漏，转坤未风，用干戌一更。夜见月，至明。
　　十八日（乙卯），日出，用单干、干戌四更。日入，至十四漏，西南风有力，用干戌四更半。夜见月，至明。
　　十九日（丙辰），日出，转辛酉西风，带南风不定；用单庚一更。日中，转壬子癸风，用单酉鍼。至日入，转子癸，又转丑癸，用单戌三更半。夜见月，至明。
　　二十日（丁巳），日出，转艮寅，东北顺风。日中，转甲卯，用辛戌四更。日入，转乙辰风，大雨：船共行二十六更半。是日，海水见绿。夜过沟，祭海神。转巽巳风，用辛酉三更半，至明。
　　二十一日（戊午），日出，大雾；正南风转西南，又转西北，风不定；船行缓，不上更。缒水，四十八托。有乌，来集于樯。转子癸风，至十三漏，转东北大顺风，用庚申二更，至明。
　　二十二日（己未），日出，东北风，晴，大寒；用庚酉申四更半。日入，有燕二，来集樯上。至十一漏，转乙卯风。缒水，四十托。用庚酉一更。夜雨，大雾。
　　二十三日（庚申），日出，雾大；雨，无风。缒水，三十二托。日晡，壬癸风起。日入，转壬子风。夜，雨大，寒。用庚酉二更。未明，见山，离一更远许。
　　二十四日（辛酉），日出，用单申一更，至鱼山及凤尾山：二山皆属台州。封舟回闽鍼路，本取温州南杞山；此二山又在南杞北五百里，船身太开北行，离南杞八更远许。日晡，转北风，用丁未鍼三更。日入，舟至凤尾山；风止，下椗。
　　二十五日（壬戌），无风，舟泊凤尾山。夜，雨；有数小船来伺警，至明。
　　二十六日（癸亥），日出，东北风，起椗行。大雷雨，有旋风转蓬。日晡，转壬亥风，用单未、坤未三更。日入，风微。用单未一更，见南杞，离一更许。
　　二十七日（甲子），日出，晴；见盘山。至温州，东北顺风，用坤申庚四更。缒水，十四托，离北关一更许。日入，用坤申庚一更，至台山下椗。夜十八漏，又起椗；至明，见南北关——二号船，先一日过南关。
　　二十八日（乙丑），东北风，无力，船泊七星山。缒水，九托。夜至五漏，飓作，椗走；用乙辰鍼行七漏，加副椗泊船。
　　二十九日（丙寅），日出，至霜山。东北风，用申庚酉鍼。日晡，与二号船齐至定海所。琉球谢恩船先一日到，相次泊。
　　三十日（丁卯），东北风；乘潮，三船鴈次进五虎门。日中，至怡山院，谕祭于海神。行海中，凡十四昼夜云。
　　臣葆光按：册封之役有纪录者，目前明嘉靖中陈侃始、至康熙二十一年汪楫等，凡七次；封舟回闽，析桅漂■〈木宅〉，危险备至。披阅之次，每为动心。今奉皇上威灵、海神效顺：逾年行役，幸避冬汛之危；半月漂浮，绝少过船之浪。桅、柁无副，竟免催伤；偶有风暴，随祷立止。上下数百人安行而回，远胜畴昔；额手庆幸，胥戴皇恩！至于颠仆呕逆、小小困顿，海舶之常，何足云也！
　　历次封舟渡海日期：
　　嘉靖十三年（甲午）陈侃「使录」：海行十八日至琉球（五月初八日出海，二十五日至那霸港），七日回福州（九月二十日出那霸、二十八日至定海所）。
　　嘉靖四十一年（壬戌）郭汝霖「使录」：海行十一日至琉球（五月二十二日出海、闰五月初九日至那霸港），十一日回福州（十月十八日出那霸、二十九日至五虎门）。
　　万历八年（庚辰）萧崇业「使录」：海行十四日至琉球（五月二十二日出海、六月初五日至那霸），九日回福州（十月二十四日出海、十一月初二日到定海所）。
　　万历三十三年（乙巳）夏子阳「使录」：八日至琉球（五月二十四日出海、六月初一日至那霸），十一日回福州（十月二十一出海、十一月初一日到五虎门）。
　　崇祯六年（癸酉）杜三策从客胡靖「录」：九日至琉球（六月初四日出海、八日过姑米山），十一日回福州（十一月初九日出海，十九日到五虎门）。
　　康熙二年（癸卯）张学礼「使录」：十九日至琉球（六月初七日出海、二十五日到那霸），十一日回福州（十一月十四日出海、二十四日至五虎门）。
　　康熙二十二年（癸亥）汪楫「使录」：三日至琉球（六月二十三日出海、二十六日到那霸），十一日回福州（十一月二十四日出海、十二月初四至定海所）。
　　臣葆光按：封舟以夏至后乘西南风往琉球，以冬至后乘东北风回福州；此言其概也。南风和暖，北风凛冽；故归程尤难，非但内外水势有顺逆也。嘉、万封舟回闽，率先冬至在九、十月中，朔风犹未劲，归帆最宜。十一月、十二月冬至前后，则风势日劲，浪必从头上过矣。若正月，则风飓最多，且应期不爽，万无行舟之理。二月中，则多雾，龙出海矣。然春风和暖，兹役亲验之，浪无从船上过者，殆远胜于冬至前后也。海船老伙长言：十月二十日后，东风送顺为吉。葆光在琉球，无日不占风所向。历考数月内，风自东南来不间断者，惟十月二十日后、十一月初五日前半月中为然。因考陈侃以来惟萧崇业之归闽较为安吉，其出海日期乃十月二十四日为不诬也。附此以告后来者。
　　琉球潮候，与福建不同，率后三辰。东西地势往复，自然之理也。
　　琉球分野，与扬州吴、越同属女牛，星纪之次；俱在丑宫。臣海宝、臣徐葆光奉册将行，上特遣内廷八品官平安、监生丰盛额同往测量。旧测：北京北极出地四十度，福建北极出地二十六度三分。今测：琉球北极出地二十六度二分三厘，地势在福州正东，偏南三里许。旧测：福建偏度去北极中线偏东四十六度三十分；今测：琉球偏度去北极中线偏东五十四度，与福州东西相去八度三十分。每度二百里推算，径直海面一千七百里。凡船行六十里为一更：自福州至琉球姑米山四十更，计二千四百里；自琉球姑美回福州五十更，计三千里：乃绕南北行，里数故少为纡远耳。向来纪载，动称数万里，皆属悬揣。今逢皇上天纵，推日晷远近高下以定里数；舆图幅员，了如指掌。海外弹丸，今见准的；智能量海，功媲指南矣。
　　琉球始名流虯（「中山世监」云：「隋使羽骑尉朱宽至国，于万涛间见地形如虯龙浮水中，故名），「隋书」始见，则书「流求」；「宋史」因之。「元史」曰「瑠求」。明洪武中，改琉球国，在闽福州正东一千七百里，偏南三里。其地形，东西狭，宽处数十里；南北长，四百四十里。自中山首里南至喜屋武边海，紧行一日半；北至国头边海，紧行三日半。明永乐以前，国分为三：曰中山、曰山南、曰山北。宣德时，并为一；分为三省：中山为中头省，属府十四；山南为岛窟（一作尻）省，属府十二；山北为国头省，属府九。府，土名「间切」；所属皆称「村头」，土名「毋喇」。国中亦有五岳：辨岳在中山，八头岳在山南，佳楚岳、名护岳、恩纳岳在山北——比他山为高。佳楚岳尤峻，为琉球第一峰云。
　　首里王宫所在，不称「间切」，属村县二十一。
　　中山省：
　　泊（在首里西五里。有泊山；有泊桥，跨海：亦名高桥村。前有泊津，西流入海），属村县二。
　　那霸（在首里西十里那霸江港口，有南北炮台并峙。海门旁，有巨石当中流，名马加四围。皆铁板沙，沙坚如铁；其平如板，板面嵌空槎牙：沿海皆是。潮长沙没■〈汐上女下〉，舟误触，无完者：故国人恃为金汤。南北炮台，皆从江口跨入海中，蛎石筑成长堤，蜿蜒半里许。北炮台堤，中作桥门三，以通潮。南炮台堤，中有番字石碑一，额题曰「了揽新森城」，碑文「嘉靖三十三年国王尚清时立」，余皆番字；石颇剥蚀。又有一石，上题一「梵」字，下小字云书「法华经」，一石一字。炮台石工甚整，皆于康熙五十三年新修。大夫蔡温有碑文，记其修筑始末；立北堤上。北炮台堤中临海寺门外，有重修临海桥旧碑文，康熙三十五年（丙子）立，大夫程顺则撰文），属村县六。
　　久米（在那霸），有东门村、西门村、北门村、南门村。
　　真和志（在首里西五里），属村县十二。
　　南风原（在首里南七里），属村县七。
　　东风平（在首里南二十五里。属中山省，地在山南界中），属村县九。
　　西原（在首里东七里），属村县十六。
　　浦添（在首里东三十里），属村县十一。
　　宜野湾（在首里东三十里），属村县十二。
　　中城（在首里东四十里。有姑场岳。此处人物俊秀，能诗善画；常为王孙釆地），属村县十九。
　　北榖（亦称北溪，在首里北四十里。此府多稻田），属村县十二。
　　读榖山（在首里东六十里），属村县十二。
　　胜连（在首里东北六十里），属村县十。
　　与那城（在首里东北五十里），属村县六。
　　越来（在首里北五十里），属村县十。
　　美里（在首里北六十里），属村县十八。
　　具志川（在首里东六十里），属村县十五（以上中山省间切十四。久米在那霸，不入间切；自泊以下至具志川，为十四）。
　　山南省：
　　大里（在首里南二十里），属村县十七。
　　玉城（在首里南四十里），属村县十一。
　　丰见城（在首里南十五里。山南王弟汪应祖故城。国中祈雨，例在丰见城），属村县十七。
　　小禄（在首里南二十里），属村县十。
　　兼城（亦曰金城，在首里西南三十里），属村县十。
　　高岭（土名多嘉岭，在首里西南三十里。山南王故城，名大里城。城下有惠泉，又有芳泉。有大里桥，旧石桥，水门三；今架木为之。山南子孙那姓。高岭东北有八头岳），属村县五。
　　佐敷（亦称佐铺，在首里南二十里。有苏姑那岳），属村县八。
　　知念（在首里南三十里），属村县十。
　　具志头（在首里南三十里），属村县六。
　　麻（亦作摩）文仁（在首里南四十里），属村县五。
　　真壁（在首里南四十里），属村县八。
　　喜屋武（在首里南四十里。为国中极南，沿海边上），属村县五（以上山南省间切十二）。 
　　山北省：
　　金武（在首里东北九十里），属村县五。
　　恩纳（在首里北一百里），属村县九。
　　名护（在首里北一百五十里），属村县九。
　　久志（在首里北一百五十里），属村县十一。
　　羽地（在首里北一百七十里），属村县六。
　　今归仁（在首里北二百里。在佳楚山，一名宇胜岳；最高，为中山第一峰。山下有水，西南流为大荣川），属村县十一。
　　本部（在首里北三百里），属村县七。
　　大宜味（在首里东北三百里），属村县五。
　　国头（在首里东北三百十里。尚元王病，国头按司马顺德祈代死，果死；王疾有瘳。至今其子孙世荫为国头领主），属村县四（以上山北省间切九）。
　　琉球旧无地图，前「使录」云：『周围可五、六千里，东西长、南北狭』；皆意揣也。葆光咨访五、六月，又与大夫蔡温遍游中山、山南诸胜，登高四眺，东西皆见海。本国里数，皆以中国十里为一里。今皆以中国里数定之，乃南北长，四百四十里；东西狭，无过数十里而已。
　　琉球属岛三十六，水程南北三千里，东西六百里；远近环列。各岛语言，惟姑米、叶璧与中山为近，余皆不相通。择其岛能中山语者，给黄帽，令为酋长。又遣黄帽官莅治之，名奉行官——亦名监抚；使岁易人。土人称之曰亲云上。听其狱讼，征其赋税。小岛各一员，马齿山二员，太平山、八重山、大岛各三员，惟巴麻（中山读间字音，同麻；华言山也。下仿此）、伊计、椅山、硫磺山四岛不设员。诸岛无文字，皆奉中山国书。我皇上声教远布，各岛渐通中国字、购蓄中国书籍，有能读「上谕十六条」及能诗者矣。
　　东四岛：
　　姑达佳（译为久高），在中山东一百四十五里。产赤秔米、黄小米、海带菜、龙虾、五色鱼、佳苏鱼。佳苏鱼，本名黑馒鱼，大者长八、九尺，围尺许；割其肉为腊。各岛多有产此者。良山多螺石。
　　津奇奴（译为津坚），在中山东三十五里。
　　巴麻（译为滨岛），南北二岛；在中山东三十五里。
　　伊计，在中山三十五里。以上三岛，其所产同姑达佳，皆多鱼。（此四岛，语言颇相近）。
　　正西三岛：
　　马齿二山，在中山正西一百三十里。东马齿山，大小五岛。产牛、马、粟、布、文贝螺、怪石。西马齿山，大小四岛。有座间、味渡、嘉敷等间切。西山尤硗瘠，罪人多流此。人多黑色，善渔；能泅水深没，久久乃出。海中产海松，山人能泅水取之。姑达佳、津奇奴亦有海松；马齿产者色久不退，为良产。鱼螺山，多鹿。近姑米山，有姑巴汛麻山，亦多鹿；无人居。
　　姑米山，在马齿山西，去中山四百八十里。有安河、具志川、仲里二间切。由闽中至国，必鍼取此山为准。封舟行海中第七日，有小黑鱼点点浮水面；接封使臣云：『此出姑米山下，名墨鱼』山形势雄拔，产五谷及土棉、茧紬、白纸、腊烛、螺、鱼等物；山多鸡、豚、牛、马。
　　西北五岛：
　　度那奇山（译曰渡名喜岛），近姑米山。山多牛。
　　安根■〈山尼〉山（译曰粟国岛），又为安护仁；与度那奇俱近姑米。语言亦与姑米相类。山产铁树，比他处生者良。山多豕。
　　椅山，亦曰椅世麻、亦曰伊江岛；中山、北山之间一小石山。四围黄沙，潮涨隔半里许；水退，可徒涉至山上。有稻田，产黍、稷、豆、麦，民颇富饶。
　　叶壁山，土名伊平屋岛；在中山西北三百里。产米，最佳；亦有麦、稷、粱、豆、棉花、蕉丝、海胆、毛鱼等物。中有一山，宛转如龙，尚圆王祖茔所在。
　　硫磺山，又名黑岛山；多鸟，亦名鸟岛。在中山西北三百五十里，与姑米山南北相峙。山无草木，置采硫磺户四十余家，岁遗米廪食之。统二酋长，泊府官遥领之。其人为硫磺气薰灼，目皆如羊，不精明相。近有灰堆山、尤家埠、移山奥。
　　东北八岛：
　　由论，在中山东北五百里。产芭蕉，结蕉实；多樫木。
　　永良部（讹为伊阑埠），在中山东北五百五十里。属有温镇。
　　度姑（译曰德岛），在中山东北六百里。
　　由吕，在度姑东北三十八里。
　　乌奇奴，在度姑东北四十里。
　　佳奇吕麻，在中山东北七百七十一里。
　　大岛，土名乌父世麻；在度姑东北，去中山八百里，水行三日可达。其岛长一百三十里，分七间切；有西间切、东间切及笠利、名濑、屋喜、住田、古见等间切，分属二百余村县。其岛无孔庙，有「四书」、「五经」、「唐诗」等书。自称小琉球，大酋长十二员、小酋一百六十余员。产米、粟、麦、豆、薯、木棉、芭蕉、红棕、黑棕、栌（子可榨油）、罗汉松（即樫木）、桑、竹，畜有牛、马、羊、犬、猪、鸡（无鹅）。
　　野兽有山猪、兔，鸟有鸳鸯、鴈、鹜、鹰、野鸭、鹭、青鸠、雀、鸦（无鹊）；海鲜有草鱣鱼、海爪（蛏类），果有槠子；烧酒、米肌、黑糖、苏铁等物皆有之。有清水山、菊花山、永明山。岛北一里许，有大石如圆柱，广一里，名赤濑；纯紫色，无人居。
　　奇界，亦名鬼界；去中山九百里，为琉球东北最远之界。人以手食，多黑色。产樫木为良（以上八岛，国人称之皆曰乌父世麻；此外，即为土噶喇、七岛矣）。
　　南七岛：
　　太平山，一名麻姑山（始为宫古，后为迷姑；今为麻姑），在中山南二十里。有筑山，甚高；土名七姑山。上有碧于亭。用艮寅鍼，至中山那霸港。福建至太平山，自东涌开洋至钓鱼台，北风用单卯并乙辰鍼可达。山周围五、六十里，颇富饶；产畜五谷，牛、马甚多。出棉布、麻布、草蓆、红酒（名太平酒）。每年五月归，贡税于中山。
　　伊奇麻（译曰伊喜间），在太平山东南。
　　伊良保，在太平山西南。
　　姑李麻（译曰古里间），在太平山正西。
　　达喇麻，在太平山正西。
　　面那，在太平山西南。
　　鸟噶弥，在太平山西北（以上皆属太平山，国人称之皆曰太平山）。
　　西南九岛：
　　八重山，一名北木山，土名彝师加纪，又名爷马；在太平山西南四十里，去中山二千四百里。由福建台湾彭家山用乙辰鍼，至八重山。明洪武中，中山王察度始通中朝时，二大岛来贡于中山——即八重山、太平山也。山较太平尤饶给，多樫木、黑木、黄木、赤木、草蓆；产牛、马、螺石，出麻布、棉布、海参、红酒（名密林酒）、五谷、■〈王车〉■〈王渠〉、玳瑁、珊瑚、羊肚、松纹、海芝、海松、海柏等石。每年五、六月，与太平山来贡于中山。
　　乌巴麻二岛（译曰宇波间），在八重山西南。
　　巴度麻（译曰波渡间），在八重山西南。
　　由那姑呢，在八重山西南（以上四岛，皆近台湾）。
　　姑弥，在八重山西；较他岛为大。
　　达奇度奴（译为富武），在八重山西姑弥东。
　　姑吕世麻（译为久里岛），在八重山西少北。
　　阿喇姑斯古（译曰新城），在八重山西。
　　巴梯吕麻（译曰波照间），在八重山极西北（以上八岛，俱属八重山，国人称之皆曰八重山；此琉球极西南属界也）。
　　三十六岛，「前录」未见；惟张学礼「记」云：『赐三十六姓，教化三十六岛』；其岛名、产物，则未之及也。今从国王所请，示地图；王命紫金大夫程顺则为图径丈有奇，东南西北方位略定。然但注三十六岛土名而已；其水程之远近、土产之硗瘠、有司受事之定制，则俱未详焉。
　　中山山岳、寺院及游者惟首里、那霸数处，略记如后：
　　临海寺，在北炮台长堤之中；为国王祈报所。门东向，佛堂面南三楹，面东板阁一间。石垣四周，潮至墙下。僧名盛满。寺旧名定海，前使汪有「临海寺」隶书匾。有钟，天顺三年铸。
　　奥山龙渡寺，在炮台西水中小土山。潮至，弥漫数十里；潮退，则平沙浅水，不胜舟楫。山旧为蛇窟，僧心海始辟之，蛇相率渡水避去；筑堤截潮，引泉种松。构屋五、六楹，前方沼中小亭二所。遍地植佛桑、凤尾蕉等，颇可憩玩。山东有小尖阜，名鹤头山。潮至板敷宇平等湖，渔舟夕照为那霸近所第一胜处。
　　辻山，在临海寺西，对港相望。「辻」字一字两音，国人读为「失汁山」，「汪记」讹为青芝山。小石阜沿海下，皆茔墓。
　　波上，在辻山东北，一名石笋崖。山下海中，生石芝。沿海多浮石，嵌空玲珑。白色山头，石垣四周；垣后可望海。垣内板阁离立三楹，扃钥无僧；下有平堂三楹。波上东北沿海中有山名雪崎，下有洞；雪崎东北有小石山空洞，名龟山（海滩拳石二，非末吉之龟山也）。
　　护国寺，在波上山坡之中，国王祈祷所。僧名赖盛。汪使有匾曰「护国寺」；旧名安禅寺，亦名海山寺，亦名三光院。佛龛中有神，手剑而坐，名曰「不动」；或曰火神也。殿下有钟，景泰七年（丙子）铸；铭文与天妃宫同。西面庭中，蕉石扶疏，颇有致。
　　天尊庙，在护国寺下，供玉皇。有钟，为景泰七年（丙子）九月二十二铸；铭文与天妃宫同。
　　广严寺，在天尊庙下。左右皆村居。佛宇数椽，庭中翦桧及黄杨为玩；系新建。
　　西福寺，在泉崎桥之东曲径中。门前黄杨夹路作屏，两行翦剔使平，而方数十步许。僧舍一区，屋后有松冈甚茂；松根出土，蜿蜒如龙。相近有东寿寺，门前亦以黄杨作屏。
　　东禅寺，在久米东北，圆觉寺下院也。相近有清泰寺，皆止三、四楹小寺也。那霸惟此二寺及广严寺系禅僧，余俱真言教。
　　善兴寺，在使馆曲巷中，倚山崇基。「汪录」云：『斗室丈阶，花木颇清幽』。今已废，有屋一椽而已。宣德中，册使柴山三到琉球，曾建大安禅寺、千佛阁；明夏子阳「录」中载其记二篇』。今皆莫知其处（护国寺，旧名安禅寺，或即所建；问国人，皆不知。以上在那霸）。
　　天久山，在泊村西北沿海，与波上雪崎相望。下有圣现寺，石墙四围，方十余亩；中屋一区，墙外老松十余株。有天久洞，洞前观音阁一座，扃钥无僧。沿海东行，大石离立；或方、或圆，侧倚层岩之上下作崖洞，颇奇。更里许，有水西流入海，名泊津。
　　神德寺，在崇元寺东。由八幡桥石桥西北行，有八幡宫，南向；尚德王所建，供八幡菩萨——即大士也。下为神德寺，寺门东向；中供不动神，与护国寺同（以上在泊村）。
　　城岳，一名灵岳。汪使「旧录」云：『有板屋一区』；今已尽废。惟丛灌一林，密筱攅蕉。以石为神，浇酒祈福、渡海报赛处。前古松数百株，亭立。前地少洼，四山皆松。东三十余步，有泉名「旺泉」；从石溜出注潭中，涓涓不绝。泉上老松三株，偃挺尤奇。东望有壶家山，瓦屋数区，为国中陶处（以上在真和志）。
　　东苑，在崎山。王宫以南一带石山，皆名崎山；石状甚奇。苑门西向，入门茵草遍地。板亭南面，二间。更进有屋三间，面南。屋上有「潮音应世」匾额，为天启五年诏使指挥同知萧崇基所书。亭东土阜一邱，形如覆盂，颇高竦；「汪录」云是「雩坛」。更进少屈，南下西转，山岩下有石狮、石虎尚存。激溜养鱼处，皆已废撤。南面，皆山南平田。东行，登小板阁——即望仙阁也；匾已失去，葆光为重书之。阁中有小龛，以香木为柱，气如桂；皮作薄板，刻空作字，大小参差。阁后有小佛堂，匾名「能仁堂」。南面出佛堂，东过小竹桥登阜，正东见林木丛茂为佐敷，中隔海港。少西，见小山，林木郁然，即辨岳也。南北望，皆见海。中山之东属岛姑达佳（译为久高），前使汪楫为国王题「东苑」匾；今已失去。题东苑八景，有「久高」、「朝旭」、「识名」、「积翠」等八景；此为国苑，制甚简朴云。
　　龟山，在末吉村；土称末吉山。山在中山之北，重冈环绕。山半有木亭，前后二楹。南望见海，林木郁然，为第一胜处。山下有万寿寺，寺中有察度旧影；万历三十八年毁，今再毁。末吉有社坛。
　　圆觉寺，在王宫之北久庆门外，国王本宗香火所在。规模宏敞，为诸寺之冠。寺门西向，门前方沼数亩，四围林木攒郁。沼中种莲，中有一亭；有观莲桥，供辨才、天女，名天女堂。池名圆监池，亦名辨才天池；辨才、天女，云即中国斗姥也。架桥通之，名天女桥。更西有龙潭桥，亦名龙渊桥。入寺，佛殿七间，极高丽。殿右广庭中有古松，云已二百余年，高不四、五尺，青葱正茂；名古松岭，亦名神木香积厨。后有井泉，名石冷泉。方丈前，名蓬莱庭。钟楼南，有杂华园，国人称圆觉寺。中有八景寺，系尚真王时始建。寺前土阜上有碑，弘治十一年立，三山许天锡撰。
　　天王寺，在圆觉寺东北。门前临溪，有古松四株。寺东有天王桥。堂上佛龛供佛，手持七星轮及刃，曰金刚也。堂西老松最奇。一钟为景泰七年（丙子）铸，上刻「天龙寺钟」。寺在浦添，寺钟有二，移其一于此。僧名得髓。
　　天界寺，在欢会门外道南。寺门北向。入寺西南石室，高丈许方广，中山王茔也。尚圆以来，诸王皆葬于此。寺有钟，成化己丑年铸；考铭文，本相国寺钟也。寺西又有安国寺，国中案牍皆储此寺中。
　　仙江院，在天王寺之右。前使汪「录」云：『行荒榛中，门户萧然。僧宗实能诗，颇学元僧白云集体』。今宗实尚存，年六十九；改字际外，称「球阳大和尚」。
　　万松院，今改名莲华院；在天王寺之南。翦黄杨作径，两旁篱屏颇整。寺中方庭中有小土山，翦松树数株，蟠屈有致。汪使「旧录」称「万松院僧不羁与天王寺僧瘦梅及宗实相倡和」；今瘦梅、不羁皆化去。不羁徒二人：一曰德叟，今在莲华院。一曰元仁，字东峰；别开院于北山名护岳上，仍名万松院，年五十余，亦能诗。
　　兴禅寺，在圆觉寺北小径中。寺甚小，庭中黄杨、松、桂甚多。僧了道，旧时圆觉寺国师喝三之徒；能诗。
　　广德寺，在莲华院之南。寺亦甚小，花木颇丽。东望山椒林麓，郁然如深山。僧名灵源，弟子名笑崖。相近有建善寺，有僧兰田，能诗。
　　石虎山天庆院，僧梁天名智津，亦能诗。山在赤平村。
　　万岁岭，在万松岭东大道之北。石碑立阜（以上在首里）。
　　官制品级，略彷中国，分为正、从九等；大僚重职，亦有加官协理。大小官，皆领地方为釆地。王弟、王叔、国相，皆称某地王子；领一府者，称某地按司（旧制：每府一按司莅治之，权重兵争。尚真王改制，令聚居首里，遥领其地。岁遣察侍纪官一员知其府事，岁终上其成于按司）。王舅、法司及紫巾官，称某地亲方。三品以下黄帽官，皆称某地亲云上；未有地方者，称某里之子亲云上、或称某筑登之亲云上。从六品叙德郎、从七品叙功郎，皆称某椗亲云上。八品红帽官，称某里之子；领地方者，称某地里主。九品红帽官，称筑登之。未入流，称某子：皆不称姓名也。
　　冠服，国王侧翅乌纱帽，盘金朱缨，龙头金簪；蟒袍，带用犀角、白玉，皆如前明赐衣制。王妃，凤头金簪。宫人亦分为五等，约百人。命妇头簪，皆视其夫品秩。
　　正一品，金簪，彩织缎帽，锦带，绿色袍；从同。正二品，金簪，紫绫帽（有功者，赐彩织缎帽），龙蟠黄带（有功者，赐锦带），深青色袍（下至八、九品朝服皆同）；从，金花银柱簪，余同。正三品，银簪，黄绫帽，龙蟠黄带；从同。正四品，簪、帽、袍同三品，龙蟠红带；从，同。正五品，簪、帽、袍同三品，杂色花带；从，同。正六、七品，簪、袍同三品，黄绢帽，带同五品；从，同。正八、九品，簪、袍同三品，大红绉纱帽，带同五品；从，同。杂职，簪、袍同三品，红绢帽，带同五品。里长、保长，铜簪，蓝袍，红布帽或绿布帽。廕生、官生，簪、帽、服、带同八品。外有青布帽，百姓头目戴之。
　　凡官员外衣，长过身；大带束之腰间，提起三、四寸：令宽博，以便怀纳诸物——纸夹、烟袋皆自贮胸次，以时取用。大僚、幼童，无不皆尔。贱役执事，则反结其袖于脊上。幼童，衣袖胁下令穿露三、四寸许；年长，薙顶中发，即缝属之。僧衣，两胁下皆穿；其他皆连衽，无隙漏处。首里人衣，年小者皆用大红为里，外五色紬锦；亦反覆两面着之。官员，紬缎作衣，诸色不禁。每制一衣，须大缎三丈五、六尺，其费殆倍于中国云。
　　女人外衣，与男无别。襟皆无带，名之曰衾；披身上，左右手曳襟以行。前「使录」云：『男妇皆无里衣』。今贵官里衣，亦有如中国者。贵家衣襟上，即本色紬纱作鳞比五层状。男衣无是比，甲背后下垂处或作燕尾形。
　　寝衣，比身加长其半；有袖及领，厚絮拥之。国人呼衣曰衾，此则衾又如衣也。
　　各色锦帽、锦带，本国皆无之，闽中店户另织市与之。本国惟蕉布，则家家有机，无女不能织者；出首里者，文采尤佳。自用，不以交易也。
　　国王乌纱帽，双翅侧冲，上向；盘金朱缨结，垂颔下三、四寸许；盖前所赐旧制也。云有皮弁为朝祭之服，而未之见。
　　帽，糊纸为骨。帕蒙之式，如僧毘卢帽，中空无顶，绢方幅覆髻之半，口互交。前檐着额处，鳞次七层；后檐十二层。彩织帽以下，紫最贵、黄次之、红又次之，中又以花素为等别；青、绿帽为下。
　　片帽，皆以黑色绢为之。漫顶，下檐作六棱，寒时家居帽；医官、乐工及执王宫茶灌之役，薙发如僧者皆戴之。
　　笠，多以麦茎为之。亦有皮笠，外加黑漆而朱其里。
　　短髻簪，长三、四寸许；已冠，去顶中发者簪之。花头圆柱，亦有方柱、六棱柱。金最贵、金头银柱次之，银又次之；铜为下。
　　长簪，长尺余；妇人、幼童大髻者簪之；亦以金、银三品分贵贱。民家女簪，皆以玳瑁。
　　衣皆宽博无后，交衽。袖大二、三尺，长不过手指。右襟未作缺势，无衣带；多以蕉布、蕉葛为之，綦文间釆。男女衣皆同呼之曰「衾」。
　　大带，长一丈四、五尺，宽六、七寸，蟠腰间三、四围。杂花锦地为贵，大花锦带次之，龙蟠黄地、红地者又次之；下者皆杂色花带。
　　袜，或布、或革，短及裸以上；向外，中线开口交系之。近足指处，别作一窦栖，将指以着草靸中。
　　靸，以细席草编成。前有一绳，界大指之间，踵曳以行。男女皆着之。
　　首里四大姓：向、翁、毛、马。向氏，即国王尚氏之别族，少远则称向以别之，故世世不与王家通婚姻。其本国人与王家婚姻者，惟翁、毛、马三家，世为王舅、法司。今现为法司者三人：马献图、翁自道、向圣■〈广外〈羽上食下〉内〉；国丈毛邦秀（今王尚敬之外祖；王妃，则马氏也）。
　　久米三十六姓，皆洪、永两朝所赐闽人；至万历中，存者止蔡、陈、梁、金、林五姓。万历三十五年续赐者，阮、毛两姓。每姓子孙，皆不甚繁衍。余寄籍起家，贵显者多有；然非赐姓之旧也。
　　国中人入仕宦者，惟首里、泊、那霸、久米四村之人；余皆村户。其略识国字者为酋长，曰掟（土名山巴归）；奉文檄，调遣村民任徭役。其次为保长，曰作事者（土名山劈姑），皆任下役；戴青、绿帽，终身为之，不升迁也。
　　首里、泊、那霸三村，民曰「仁也」。仕宦子弟未仕，呼为「子」。子薙顶发，陞筑登之，即登仕郎；次名筑登之座，为登仕佐郎。又有名大笔者、副笔者；大官笔者如中国之笔帖式。又有名若笔者，如中国之官生，佐理村县大小诸事，未入仕。其入仕者，授地为筑登之亲云上，以渐升迁至察侍纪官（此为平民子弟入仕之始）。
　　世官子弟，呼为里之子，盖言公子也；土名察度奴示（土音读察度二字如「里」字、奴字如「之」字、示字如「子」字）。年小者为内使佐郎，名里之子口；供内役，亲侍从。年过十五至十八，薙顶中发，易小髻，即不复入；授地，为里之子亲云上，以渐升至亲方（此为宦家入仕之始）。
　　久米村，皆三十六姓闽中赐籍之家。其子弟之秀者年十五、六岁，取三、四人为秀才；其十三、四不及选者，名若秀才，读书识字。其秀才，每年于十二月试之；出「四书」题，令作诗一首，或八句、或四句。能者，籍名升为副通事；由此渐升至紫金大夫（紫金大夫，亦称曰亲方；此为久米弟子入仕之始）。
　　釆地（禄）：王叔、王孙、勳旧大臣，皆授一府或二府为釆地；大夫以下有功者、三十六姓世袭者，皆授一县为釆地。初赐者，世其禄，长子承受。其自致爵位所授采地，官已即除。岁收其地所出三分之二——如田一顷出米一百石，耕夫收五十石、禄主收五十石；禄主五十石内有公费、杂派等一十，除此外，实收三十余石，约当三分之二也。鸡、豕、薪樵之数，以米石多少为准；以时取之。其釆地之人来受役者，视官秩为多寡：国相、法司十六人，紫金大夫十一人，紫金官十人，黄帽官四人，红帽官二人；皆月更。
　　十一月，录秧皆出水，科秧分艺。大雨时行、雷震发生，蚯蚓鸣，气候如春；北风间作，亦不甚凛冽。十一月下旬，遣加谒者一员、察侍纪官二员分巡各村劝农，月余始归。六月中，大飓屡作，海雨横飞，果实皆落；岁以为常。非收获早毕，必多拔禾之患。故其国秋耕、冬种、春耘、夏收者，一就雨泽之利、一避台飓之害。经年温燠，理宜雨熟；而六月后皆旷田不事者，以此。
　　历奉正朔，贡使至京，必候十月朔颁历齎回；及至国，巳踰半年。故国人设司历通事——官秩七品，豫推算，造历应用；历面书云「琉球国司历官谨奉教令，即造选日通书权行国中，以候天朝颁赐官历，共得檩遵」。一王正朔，是千万亿年「尊王归化」之义也。
　　冬至、元旦，国王皮弁执珪，先拜岁德（随岁德所在之方向拜之），乃北向遥贺皇上万万岁，三跪、九叩。礼毕，始登殿受百官贺。礼如明制：就班，一揖，跪，三拜，兴；一揖，跪，又三拜，兴；又一揖，礼毕：皆用乐。每月十五日，久米大夫以下朝王，赐茶、酒；本国诸臣，则止赐茶。
　　上元，国王登殿受贺；礼同元旦。
　　皇上万寿圣诞，王率陪臣北向祝，如元旦礼。
　　国王诞日，登殿受贺；礼如上元。各官升迁，俱于此日计功定爵。
　　辨岳，行香、国王登位、受封，皆亲祭。每年正月、五月、九月，国王斋戒，举行祭山海及护国神；或遣官行礼。辨岳之神，名祝祝；乃天孙氏第二女也。神墙四周，丛木尤攒密。小门内拒，南向。门外，木亭二所。左旁有小石塔及石灯案，左右各五。入门内，石磴北屈而东，数十阶级。至顶，无所有，石鑪上炷香数十枝而已；此为祭本山神处。本亭前，平地方广，南向见海。东南方有一石鑪，炷香，为祭海神处。国中凡丛木蒙密、短垣四周，有小门内拒者，皆名岳——如中国土地之神；村村皆有之。
　　崇元寺、先王庙，春秋二祭，或亲祭、或遣官，三日斋。乐俱用「天孙太平歌」，歌祖宗功德神灵历世绵远之意。
　　圆觉寺，本宗香火，有时祭、有月祭（名兰盆祭），三日斋。忌辰，有特祭。朔、望，献茶。天王寺、天界寺，礼同。
　　圣庙，春、秋二祭。康熙五十八年正月，紫金大夫程顺则启请祭孔子，用太牢；祭启圣公，用少牢。其爵、帛、粢盛、笾豆之数，具图载之。其祭品，本国所无者，皆以土产代之。祭期前三日，与祭者皆斋戒。前一日，演礼省牲。丁日，王遣紫金大夫丑时祭启圣祠、遣法司官寅时祭圣庙，皆行三跪九叩首、饮福、受胙礼。是年二月，始行此礼。自此以前，以紫金大夫或长史官为主祭，行八拜礼，不行饮福、受胙礼；惟焚楮，不用帛，又无斋戒、省牲：礼似太简。故启请今礼如仪。
　　蜡祭，每年五月、六月各地方收获后，举行报赛田神诸礼。「中山世监」云：『古初，未知稼穑；阿摩美久初分，种粟、菽于久高岛（姑达佳）、知念、大川、玉城诸处，春稻秋熟。至今在所，春、夏四度祭神；二月，久高；四月，知念、玉城：是为报本返始之大祭也』。
　　请雨，每于十月垦种后，先三日斋，各官皆诣龙王殿及天尊庙拜请；又请龙王神像升龙舟，至丰见城，设雨坛拜请。旱甚，国王亲诣崎山雩坛躬祷，或诣雨城（在玉城村内）躬祷。首里圆觉寺及波上护国寺，皆令僧众人祈祷。
　　凡跪拜，皆合掌膜拜，伏地；久之乃起，搓手为敬。妇女拜，先双手左右三拂；膜拜、叩首，与男礼同。见舅姑、尊长始行之，平行无交拜等礼仪也。
　　凡拜佛，先膜拜，一叩头、四拜，手九拂；再叩一首，起立，又三十三拂。父兄代病者许愿求神者，共三百三十三拂。
　　圣庙，在久米村泉崎桥北门，南向。进大门，庭方广十余亩，上设拜台。正堂三间，夫子像前又设木主，四配各手一经。正中梁上，亦摹御书「万世师表」四大字榜书；前使汪、林各有记书木牌上，立左右。康熙十三年立庙，尚未有学。康熙五十六年，紫金大夫程顺则因学宫未备，取汪、林二公庙记之意，启请建明伦堂；又于堂中近北壁分小三间，奉祀启圣并四配神主。五十七年秋七月起工，冬十月告成。明伦堂左右两庑，蓄经书籍文略备。国王又命紫金大夫程顺则刊刻「圣谕十六条」演义数节，月吉讲之。旧例，以紫金大夫一员司教，每旬三、六、九日诣讲堂稽察诸生勤惰，兼理中国往来贡典并参赞大礼；又于久米内大夫、都通事、秀才诸人中择文理精通者一人为讲解师，又择句读详明者一人为训诂师。讲解师岁廪十二石，设学于启圣祠内，以教通事、秀才之成业者；训诂师岁廪八石，设学于上天妃宫，以教七岁以上之初学者（首里亦有乡塾三所。其外村小吏、百姓之子弟，则以僧为师。皆学国字，有草书、无楷字）。棂星门内，庭中有石碑，大夫程顺则记。顺则又有「庙学纪略」，记建庙兴学颠末并讲解、训诂师姓名甚备。大夫蔡文溥有「中山学校序」；文溥，康熙二十五年入学读书生之一也。
　　本朝康熙二十三年，使臣汪楫、林麟焻代题远人向化，求遣子弟入学读书。二十五年，尚贞王遣官生梁成楫、蔡文溥、阮维新入国学读书。二十七年九月，入监；上为特设教习一人——福建郑某教习一年、宁波徐振教习三年，徐振议叙以州同即用。官生三人，皆照都通事例，日给鸡一、肉二斤、茶五钱、腐一斤，椒酱、油菜等俱备。每年春、秋，赐锦缎袍褂、纺丝紬裤各一，凉帽一，靴袜各一双；夏，赐纱袍褂、罗衫裤各一；冬，缎面羊皮袍褂、绵袄裤各一，皮帽、皮靴、绒袜、被褥俱备。从人皆有赐。每月纸墨、朱笔银一两五钱：皆鸿胪寺关给。二十九年，贡使耳目官温允杰、正议大夫金元达到京，国王请遣官生归国；赐宴，各给赏云缎、紬布等物，乘传遣归。
　　中山世系：舜天、舜马顺熙、义本，凡三传，共七十三年。英祖、大成、英慈、玉城、西威，凡五传，共九十九年。察度、武宁，凡二传，共五十六年。思绍、尚巴志、尚忠、尚思达、尚金福、尚泰久、尚德，凡七传，共六十四年。尚圆、尚宣威（尚圆之弟，摄国事六阅月）、尚真、尚清、尚元、尚永、尚宁、尚丰、尚贤、尚质（尚贤之弟）、尚真、尚纯（为世子时先卒）、尚益（尚纯之子）、尚敬。
　　中山风俗，已见「前录」。兹役久淹，见闻尤核；略为诠次，以备采风。
　　正月十六日，男妇俱拜墓。女子于岁初，皆击球为戏。又有板舞戏，横巨板于木桩上，两头下空二、三尺许，二女对立板上，一起一落，就势跃起五、六尺许，不倾跌欹侧也。
　　二月，麦穗祭，国中同日祭麦神。此日妇女不作女红，男不事田野（麦、榖四祭皆同）。十二日，花朝；前二日，各家俱浚井，女汲井水洗额，云可免疾病。
　　三月三日上巳，家作艾糕相饷遗。官民皆海滨禊饮，又拜节相往来。此月中，同日又祭麦神，谓之「大祭」。
　　五月五日，竞渡龙舟三（泊一、那霸一、久米一）。一日至五日，角黍、蒲酒同中国；亦拜节。此月稻穗祭，选吉；同日祭稻神。此祭未行，稻虽登场，不敢入家。明夏册使子阳「使录」云；『国中神有女王者，王宗姊妹之属，世由神选以相代。五谷成时，女王渡海至姑达佳山，采其榖穗成熟者嚼之，各处乃敢获。若未尝先获者，食之即毙。故田间绝无盗采者』。
　　六月，稻大祭，选吉；同日祭稻神。又有六月节，国中蒸糯米为饭，家家相饷；此日亦不作女红、不事田野，同上四祭日。此月有月之夜，士民皆拔河争胜。
　　七月十五日，盆祭祀先。预于十三日夜，家家列火炬二于大门外，以迎祖神。十五日盆祭后，送神。
　　八月，家家拜月。明夏子阳「使录」云：『俗有待月之愿。凡月初三、十八、二十三夜，皆修吉果拜待。初三夜，焚香对月拜；十八夜，焚香立待，待升明而拜，拜毕乃敢坐；二十三日，焚香坐待，待月出则拜：谓可益寿延禧。
　　白露，为八月节。先后三日，男女皆闭户，不事事；名「守天孙」。此数日内，如有角口等诸事故，必犯蛇伤。国中蛇九月出，伤人立毙。同日，蒸糯米，交赤小豆为饭，相饷。
　　十二月，逢庚子、庚午日，通国皆作糯米糕，粽叶包裹三、四层，和叶蒸食相饷，名曰「鬼饼」。俗传古有鬼出，作此祭之；亦驱傩、禳疫之意。二十四日，送灶。次年正月初五日，始迎灶。
　　每月朔、望，家家妇女取瓶罂至炮台汲新潮水，归献灶神或献天妃前石神。
　　正、三、五、九——此四月国人名为吉月，妇女相率至沿海雪崎洞中拜水神祈福。
　　官吏家有人渡海者，斫木为小舟——长尺许，樯帆俱备；着竿首，立庭中，候风以卜归信。归即撤之（名风旗，亦名五两旗）。
　　凡许愿，皆以石为神。凡神岳丛词之所，皆有巨石数处离立，设香鑪，炷香烛于前。烧酒、设牲果酬愿，皆就石献供，不设神像也。「旧录」有女王、女君、辨才天、六臂神之类，盖即君君、祝祝开国诸神；传久异辞，不尽核也。女巫为人祈疾者，曼声呗诵彻夜，无鼓乐。
　　通国平民死，葬皆用棺椁（土名曰龛）。官宦有力之家，仪物仿家礼，有详略。会葬者，衣白蕉衫。久米村大夫中，近有从家礼葬，不用浮屠者。
　　棺制，比中国棺略小；板厚不过一寸，长四尺五寸。
　　墓，皆穴山为之。既窆，垒以石；贵家则磨石方整，亦建拜台。墓门，远望如桥门。更有穴山，葬在层崖之上者。女墓前，挂棕叶片扇、白巾；男墓前，白布笠，立杖，草履、木屐。插花筒、设香炉，则男女墓皆同。
　　男女食皆不同器，各设具别食，食余弃之。与客会饮，不各设具；一杯传饮，筋一双着盎间，同用。今其贵官对客，亦效中国同器、分筋饮食；或其居常尚仍旧俗耳。夏子阳「录」云：『居官言事，必具酒二壶，至其家跪而酌之；酌毕，告以所事云』。
　　前明疏球人，不薙发，惟不用网巾。万历中，册使谢行人杰——闽之长乐人，母舅某从行，携网巾数百事，至无可售；谢使迟册封礼久不行，云本国既服中华冠带，册封日如陪臣有一不网巾者，册事不举；琉人竞市一空。福建至今相谑强市者，则云「疏球人戴网巾也」。至本朝，始薙顶发。自国王以下，皆遵时制留外发一围，绾小髻于顶之正中；首里与久米人，皆无异。夏子阳「录」云：『首里人髻居偏，久米人髻居中』；今不然也。翦唇上髭令齐者，间有之。
　　国中惟三种人，皆薙发如僧。一为医官，名曰五官正；一为王宫执茶役者，名曰宗叟、又名御茶汤，六人；又有司灌园六人：皆全薙发，戴黑色六棱幔顶宽檐帽，名曰片帽。衣外多着短褂一领，比大衣略短二、三尺许，黑色。二种人皆趋役，无时栉发；恐稽时事，故皆使从径省云。
　　作屋，皆不甚高，以避海风；去地必三、四尺许，以避地湿。民间作屋，每一间瓦脊四出，如亭子样。瓦如中国■〈同瓦〉瓦，极坚厚；非此不能御飓故也。
　　无砖墙，每屋四旁皆夹设板为壁。庭院中围墙及外围墙，则用蛎石垒成。首里大家外围墙，磨削一面如切成，极坚整。
　　无砖地，多用版阁，高三、四尺许。
　　门窗，皆无户枢；上下限，皆刻双沟道，设门扇其中，左右推移以为启闭。
　　室中以席裹草，厚寸许，缘以青布；布满室中。入室，必脱三板，故名「脚踏绵」。自王宫以至民间，皆然。
　　屋宇，在那霸所见者，皆村中民居。首里所见官戚大家，墙垣栋宇，皆极华整；然亦一行作屋分内外，无层构复室也。惟官署始连楹八、九作大屋，每屋一间柱础多至二十余所。
　　屋用樫木作梁柱，坚润细理，千年不蠹。一名罗汉杉，大岛奇界所出尤良，价亦甚贵；作屋一间，费至五百金。故久米大夫家从宦有年，尚多结茅者。首里大家皆以此造屋铺地，久之光润可监。
　　壁既用板，无粉墁墙，多用砑花重粉笺，或白色、或白地绿花者糊之。
　　竹帘极粗，以细竹全干编之；挂屋檐四周。
　　屋中画轴皆短小，不过四、五尺；尾小故也。若首里贵家，长与中国画轴无异。
　　屏幅字，或用四扇；例先书一大字于首，如春、夏、秋、冬、仁、义、礼、智之类；下缀诗语三、四行，亦不必与大字相应。
　　屋中开轩，多旁向，或东、或西。庭院中设小山石，树黄杨、乌木、桧、松之类；必翦束整齐，或方、或圆，层层有致。茸草如茵，极细软，柔结寸许；连土不散，布满山上下。或置小石池，畜鱼其中；中立小石，石上植铁蕉等小木为玩。
　　村径皆极宽洁，多编细叶小竹作屏篱；翦叶令齐，方整缜密：村落皆是。寺院前，或列植黄杨，翦束就方，叶密如墙数十步许。又有树，叶如冬青、六，七生月小白花，香如栀子，极芬烈，土名十里香；亦截作篱屏。将至王宫，夹道数里。
　　藏米廪，亦悬地四、五尺，远望如草亭。下施十六柱，柱间空处可通人行；上为版阁。官仓皆如此。村民或数家共为一亭，藏米其中，分日守望。
　　室中皆席地坐，无椅桌之用。饮食诸具，皆低小，以便用。
　　凡饮食置碗之具，如古俎豆盘器，或方或圆，皆着脚，高五、六寸许。食，罗数具于前。
　　烟架一奁中，火鑪一、唾壶一、烟盆一；室中置数具，人前各置一具。王宫制用甚精饰。
　　棋局，高尺许，脚二、三寸，面厚七、八寸；极坚重，使不倾侧。黑子，磨黧石为之；白子，磨螺蛤顶骨为之。人皆善奕，谓之「悟棋」。下时，不用四角黑白势子；局终，数空眼多少以定亏嬴，不数实子也。亦有象棋。
　　士夫家有一榼，或朱、或黑，渗金间釆，制作甚精。郊饮，各携一具。中四器，置食物；旁置酒壶一、盏一、箸二，诸具略备。民家食榼，或方、或圆，皆作三、四层；刳木为之。
　　水火鑪，制用轻简，铜面锡里；一置火、一置水，外作一小木架盛之。下二层，黑漆奁三、四事，中藏茗具。入茶担中，国王令秀才二人值之。客出游，则携以随。
　　曲隐几，仿古式，绕身如扇形，高一尺许；加褥其上隐之。
　　书架，如镜架，着小坐，高半尺许。席地坐用之。
　　大小套枕，中藏数具；客至，则人授一枕。
　　茶瓯，色黄（无白地者），描青绿花草；云出土噶喇。其质少粗无花、但作冰纹者，出大岛。
　　瓯上造一小木盖，朱黑漆之；下作空心托子：制作颇工。茶瓯颇大，斟茶止二、三分，用果一小块贮匙内；此学中国献茶法也。若国中烹茶法，以茶末杂细粉少许入碗，沸水半瓯，用小竹帚搅数十次，起沫满瓯面为度；以敬客。
　　烛灯，木底四方格，上宽下窄；白纸糊之而空其上。施木柄，钉柱上；虽大风，不致灭烛也。王宫内所用皆然。民间灯，多不用烛；以木作灯，四方糊纸高木座，笼油碟其中，置地席上。
　　烛，如黄蜡而色黑；国中有油树，取其子榨油为之。
　　蕉扇，圆者为日扇，男子用之。妇人用者缺其旁，如缺月状；名月扇。
　　摺叠扇，名櫂子扇；即倭扇也。皆单边，无宽边者；粗细不等，有绝佳者。本国官民冬、夏用之，横插大带间以为饰。又有折腰扇，扇骨两截，下合上开；僧人所用。
　　团扇，以竹为骨，茧纸糊之，或青、或白；洒金作画。有泥金五华者，名玉团扇；惟王宫中有之。命妇或受赐，始得用之。
　　斧、凿，皆类中国。惟锯，用纯铁为之；形如刀，下着柄，列齿口端为用。
　　瓶、罂，多类中国。其小异者，茶具、火鑪一二种。
　　炊爨锅器，皆有铁者制；亦颇与中国异，或有柄、有提处。夏使「旧录」云：『多用螺壳炊爨』；今不尔。间以大螺壳烹茶者有之。
　　笔，用鹿毛为之，短管。比中国笔较短，仅长四寸余。竹管似芦，取其轻细；管之末有番字小帖，笔帽皆有小开处。国人作书，皆不倚桌，或立、或坐；倒卷纸尾，左手箝顿掌中，悬腕书之。以笔蘸墨，则横笔卧卷之。
　　纸，以茧为之；有理坚白者，极佳。其黄色质松者，名事宜纸：皆切方幅为用，与高丽茧纸正同。其质厚者染紫色，可为衣；名内用纸。有印花者如锦，极可爱。
　　耝犁，皆仿中国，但减从轻小。高田惟仰雨泽；下田层列，引泉下溉。其江湖通潮者，皆卤不可溉，故无桔槔、戽斗诸具。
　　机形，坐处窄，外宽，高一尺五、六寸，低着脚仅三、四寸许。机前立竹竿一，下垂，引扣上下。梭长四寸余，如皁角形。器用轻小，席地为便，家家有之；缕蕉丝杂纫织之。
　　沿海近港，所见皆用独木小舟，或钓、或施繖网以取小鱼。螺、蛤、蟹、虾、石、海胆随潮下上者，夜候潮落，篝火取之。
　　乐器，与中国无异，筝、笛等俱备（无笙）。三弦，柄比中国短三寸余，弹拨惟用食指。
　　笛曲，有「青山曲」（即中国银绞丝「五更转」也）、「落鷢曲」、「乐平曲」。
　　「太平歌」乃神曲，每击小铜点起调；一人先唱，下乃齐声和之。
　　前使张学礼「记」云：『国王遣子婿于从客某所学琴』；今已失传。国中无琴，但有琴谱；国王遣那霸官毛光弼于从客福州陈利州处学琴，三、四月习数曲，并请留琴一具；从之。
　　市易之所，「旧录」云：『向在天使馆东天妃宫前平地上，后徙马市街』。今市集移在辻山沿海坡上，早晚两集。市集无男人，俱女为市。所市物，惟鱼、虾、番薯、豆腐、木器、瓷碟、陶器、木梳、草靸等粗下之物。仕宦家多不入市。
　　市中交易用钱，无银。钱无轮廓——间有旧钱如鹅眼大，磨漫处或有「洪武」字；已绝少。今用者如细铁丝圈，一贯不及三、四寸许，重不逾两许；贯口封一纸扣钤记之，散即不可用。每千，值国银二分二厘（明万历中萧崇业、夏子阳等「录」即云『国中用黑铜钱极轻小，千不盈掬；凡五贯，折银一钱』。则其来已久，本国称谓「鸠字钱」云）。其平日皆行「宽永通宝」钱（钱背无字，或有一文字。按日本宽永元年为前明天启二年，岁在壬戌；此日本旧钱也。钱模大小，亦与前明「万历钱」相埒。钱质皆赤铜，每百值国银一钱二分。「国朝典汇」云：『琉球市用日本钱，以十当一』；为近是），临时易之；使还，则复其旧。国中旧有「洪武钱」，永乐十一年又赐「永乐钱」。天顺二年，王请照永乐、宣德间例，所带货物以铜钱给赐；礼部寝之。本朝又无赐钱之例，故其国少中国钱。
　　妇女，小民家簪用玳瑁，长尺许；倒插髻中，翘额上。髻甚松，前后偏堕；疑即所谓「倭堕髻」也。不穿耳，闻国中大家女亦然。无脂粉、无首饰，珠翠俱废不用。足无所矫揉，或穿半袜、或着三板、或赤足行沙土中。手背皆有青点，五指脊上黑道直贯至甲边；腕上下或方、或圆、或髾，为形不等：不尽如梅花也。女子年十五，即鍼刺，以墨涂之，岁岁增加；官户皆然。闻先国王曾欲变革，集众议，以为古初如此，或深意有所禁忌；骤改前制，不便。遂至今仍之。过市所见，无不尽然。
　　入市货物，无肩担者。大小累重，皆戴于首；即大瓮、束薪，皆然。登坡、下岭，矫首曳袖而行，无偏堕者。
　　土妓行市中，暑月衣襟上亦用红绢缘于领掖间，以此识别。「旧录」云：『良家入市，手持尺布以自别』；今亦间有之。
　　妇人抱小儿者，惟一手操小儿腰臂，令骑坐左右腰叉上；所见皆然。
　　贡舶，式略如福州鸟船。船掖施橹，左右各二。船长八丈余，宽二丈五、六尺。前明洪、永中，皆赐海舟；后使臣请自备工料，于福州改造。今本国舟工，亦能自造如式。其各岛往来通载之船，大小皆尖底，底板鳞次；太平山船加饰栏槛为异。小船，皆刳独木为之，极轻捷；村民、渔户皆用之。一舟不胜载，则双使为用。
　　通国惟国王肩舆，仿中国式，或十六人、或八人。轿上亭盖帷幔，悉如中国。国相、法司以下，皆两人肩舆，式皆矮小；着扛木于轿顶，二人前后舁之。轿高不踰三尺许，席底，趺坐；远望如笼榼然。前使「汪录」云：『不知其中有人』；信然也。贵族亦有造作精致者，用罗汉杉木雕镂，铜饰锦边，绘里纱縠为蔽；而其高下、大小则一也。
　　国中无车，山榖非所宜也。
　　马，与中国无异，高七、八尺者绝少。蹀躞善行，山路崎嶔，上下沙砾中不见颠蹶；此则其所习也。上山、涉水，则驰。
　　地既多暖，冬草不枯；马终岁食青，不识栈豆。故虽村户下贫，亦皆畜马；有事则敛用之，事过散还。村家亦有以马耕者。
　　鞍，制同中国，黑漆、红漆不同。有极精者，鞍前后加红帕四条分垂左右，以为马饰。
　　鞯与障泥，皆从简略。仕宦者，或用红毡一条。
　　勒口索，贵家多用五色相间蕉布全幅，入手两盘垂之，尚及两胁也。
　　镫，以木为之，式如曲杓形；一边着绳系鞍下，空其口以便赤足穿踏。或鞴皮为之，朱、黑漆有极精者。
　　国人骑马，皆不用鞭。能骑者，纵控令速行；否则，折树梢用之，下马即掷去。
　　宦家女人骑马，拥领蔽面，多侧坐鞍上，两足共一镫，人控徐行。前使「汪录」有记，今偶见亦有之。
　　弓，长七尺余，卓地高齐屋檐。箭，比中国箭乃较短一握许，射必卓地。执靶时，不在正中；乃就下窄处扣弦发。矢皆用决拾如古制，发不甚远。「旧录」云：『射二百步外』；则未之见。
　　月令：正月，桃夭（碧桃、绦桃、樱桃，俱于是月开），长春始荣（四季开，此月尤盛），蚕豆食新，莺舌有簧，蛇出于穴，始电雷乃发声，枇杷熟（与中国无异，形略长如枣。元旦食新，为百果先）。
　　二月，木笔书空，海棠红，棠棣华，春菊有芳（百合、丽春花，俱于此月开），月橘子红（月橘一名十里香，花六月开；子红，累累，至此月满树），萍始生，田豆收，蟋蟀鸣，蛰龙出于海。
　　三月，粟兰香，石竹花（玫瑰、蔷薇、藤萝、罂粟，俱于此月开），紫苏生，诸豆毕种，黄瓜登于市，麦乃秋，虹始见。
　　四月，梯沽红（树高十余丈，花如木笔，攒生。榴、葵、萱花、金钱花、杜若、凤仙，皆于此月开），铁钱花开，甘露见于蕉（芭蕉，此月始结实，名甘露），山丹吐焰，蔗田熟（杨梅亦于此月熟），青瓜出，竹笋抽林，螳螂生（蜻蜓亦生此月），蜩鸣，鸦养羞，蚯蚓出，蝼蝈鸣，鸟凤来（小鸟名。又有鸟名古哈鲁，亦于此月来）。
　　五月，刺牡丹开，右纳花（花与秋葵无异，木本，高三、四丈），月橘花（色白如雪，香闻十里），夏菊开（茉莉、栀子、木兰，俱于此月开），莲有华，苋菜秀，桃有实（榴亦于此月实），蕻菜生，豇豆出，草不腐为萤，飓母时怒。
　　六月，佛桑烧空（三月开至冬，此月尤盛），挂兰香（蕙亦于此月花），桔梗花，决明开，禾毕登于场，绿豆收，鹿入水为鱼（沙鱼跃岸化为鹿；鹿畏热，以舌咂水，亦化为沙鱼）。
　　七月，木兰再芳（海棠、玉簪，俱于此月开），棉花收，龙眼圆，玄鸟来（燕自此月始来），寒蝉鸣，刀豆出（丝瓜，亦于此月出），野菊秀（如中国青蘘，生满田中），毛鱼阵于水（此月朔前后五日、八月朔前后五日，毛鱼排队成阵；他月不然）。
　　八月，木芙蓉华（桂，亦于此月花），容蕊至（鸟名。又有鸟名恨煞，亦于此月来），赤小豆收。
　　九月，梅始华，戊土实（果名古把梯斯，形如青果而匾。闽中亦有之，名戊土），柿紫，霜乃降，海鹰来（国中无鹰；此月东北风起，自日本飘来），大豆收，麦种下，雷始收声（或至冬不收声，时有之），田野毕垦，麻石求子来（鸟名，绿翅白眉），蛇为暴（此月蛇出伤人，立毙）。
　　十月，绿秧出于水，橘实，田豆下种，铁树有花，蛇乃蛰，虹藏不见，松露入土化为菌（松下土中，此月有土菌形如芋；松露滴入土中，所化色白。出牛粪中者，灰色，不可食），纸鸢升，石求读来（鸟名。又有鸟名莫读史与伊石求子，皆于此月来）。
　　十一月，水仙开，寒菊花，枸杞红，蚯蚓鸣，美人蕉红，野有黄华（如中国蒲公英，开遍山罅中），大雨时行。
　　十二月，佛手指空，绿鸠至，蛰虫不俯，蚊不收声，无冰。
　　中山气候多暖少寒，无冰，霜雪希降，草木常青。土产所有同中国者，只标其名；异产则详其形状，花卉并记其开时。
　　榖则六榖咸备，米六种、麦三种，菽有绿豆、赤豆、黑豆、白豆、大豆、小豆。大豆，即中国黄豆，毛荚；七、八月生田中。所见比中国产者特小，仅如细黑豆。异产有番薯，在处皆有之，犁种沙土中，蔓生蔽野；人以为粮，功并粒食。家种芭蕉数十本，缕丝织为蕉布；男女冬、夏皆衣之，利匹蚕桑。明册使萧崇业、夏子阳「旧录」云：『土不植棉，地不宜茶』；今亦间有之，但不甚繁植云。
　　蔬有白菜、芥菜、菠菜、萝卜、香菜、丝瓜、冬瓜、茄子、刀豆、蚕豆、芋、葱、蒜、韭、姜、胡椒、薤、芹、荠、蕨、瓠、萲、荽、茴菜、茼莴、香菰、紫菜、松木耳、石花菜。异产有海带菜、女蒡、辣荞、茯苓菜、罋菜。又有松露，土音称为蓄萝；九、十月中，生大松树下土中。实圆色白，菌类；味鲜美。产具志头，老尤良。灰色者，生牛粪中，不可食（海菜有海带，一名昆布；又有红菜，类石花菜而少匾，出海滩中。又有鸡脚菜、麒麟菜）。
　　木有松、柏、桧、杉、榕、樟、栀、柳、槐、棕榈、黄杨；梧桐甚少。异产有樫木等。
　　樫木一名罗汉杉，叶短厚，三棱；与中国罗汉松同。木理坚腻，国中造屋，梁柱皆用之。诸岛皆有，出奇界者尤良。
　　福木，叶如冬青，特大，对节生，长二寸许，如腰子形，厚而光泽；一名常盘木。树直上，长丈余，四时不凋；叶可染绿色。开小黄花，结实如橘，可食。又有一木，土名呀喇菩；叶皆似福木，亦对节生。白花似梅，十一、二月实：俱号君子树（叶纹对缕如织，中边映日通明，作金黄色。旧传「斗镂树叶如橘」，当即此也）。
　　铁树，即凤尾蕉，一名海棕榈；身蕉叶，叶劲挺对出，缡摐如凤尾。映日，中心一线虚明无影；四时不凋，处处植之。
　　乌木，叶如桂，直上。外与常木不异，中心木质黑色，然亦有白理者。又有红木。
　　油树，叶似橘。实如橘大，不可食；用以榨油。又有福满木，树高数尺，叶似木槿差小，花如橘；子累累红色，可食。又有树，叶似冬青，高丈余；花如枣，子累累生，如中国女贞子，甘酸可食，亦可染物作青莲色：名山米、又名野麻姑——当即青精也。
　　古巴梯斯树，高二、三丈余，叶大如柿叶；花五桠，八、九月实，如青果而少匾，味香甘。闽中有之，名戊土。
　　右纳树，高三、四丈余，叶似白桐；夏季开花，如中国秋葵，黄瓣檀心。
　　地分木，高五、六丈，叶如榖；树小，白花丛生，冬月开，有毒，可药鱼。
　　月橘，树高丈余，细叶如枣。五、六月开小白花，甚芬烈；名十里香。结实，如天竺子稍大；二月中，红累累满树。
　　梯姑，树高七、八丈，大者合数围；叶大如柿，每叶抽作「品」字形，对节生。四月初花，朱红色，长尺二、三寸；每干直抽，攒花数十朵，花如紫木笔吐焰。高丽种，出太平山。
　　悉达慈姑，树高丈许，叶类桃。子如葡萄，穗累累，深蓝色，名慈姑奶；不可食。
　　花有梅、桃、杏、桂、木兰、木莲、水芙蓉、红樱、雪球、山茶、安石榴、杜鹃（杜鹃十月开花，至三月止；花绝大，四倍于中国所产者）、佛桑（千叶者，有大红及浅红二色；单叶者，惟大红一种。中心蕊高出花瓣外一寸许，如烛承盘状；故一名照殿红。四时皆花，六月为盛）、山丹（比中国特大，有成树长丈余者；红花四出，数十朵攒生如火。有千叶者，重台甚艳「五雅统注」云：『山丹、扶桑同出日本，始入中国』）、兰（四时皆开）、菊、茉莉、海棠、长春、水仙（十月花）、翦秋罗、月季、蔷薇、千日红、银台金盏（即水仙）、杜若、菖蒲、百合、葵、鸡冠、萱、石竹、仙人掌、鷢来红藤。异产有名护兰等。
　　名护兰，叶短而厚，与桂叶同，大仅如指。三、四月开花，与兰无异；一箭八、九朵攒开，香清越胜兰。出名护岳岩石间，不假水土；或寄树桠上，或以棕皮裹悬之。又有风兰，叶比兰较长，香如山柰、茴香。蔑竹为盆，悬挂风前，极易繁衍。俗皆尚兰，号为孔子花。
　　粟兰，一名芷兰；叶如凤毛，花如珍珠兰。又有松兰、竹兰、棒兰（状如珊瑚树，绿色；无叶，花从桠间出，似兰较小）。
　　野牡丹，土名■〈艹什〉花，叶与牡丹无异。二、三月，花开作丛，累累如铃铎；素瓣紫晕，檀心如碗大，极芳烈。其叶嚼之，以为口香；种出太平山。又有野海棠、仙人掌、帚桃、野兰（即中国青蘘）。
　　文萱花，一名欢冬花；花如萱花，特小。叶有青白相间纹。
　　山苏花，一名莚猿花；无花、无干，出土长不及尺。叶如蕉而小，坚厚有纹。
　　雷山花，土名吉茄；叶如铁梗海棠，花如牵牛花差小，鸦翠色。四、五月开，至十一月结子如豆；苞如榴房，藏子数十粒，可种。
　　吉姑罗，一名火凤；人家墙上多植之以辟火。干似霸王鞭草，叶似慎火草；花似黄菊。亦有红者，名福禄木。
　　果有藕、蔗、西瓜、青瓜、木瓜、橘（数品）、香橙、金柑、佛手、荔枝、龙眼、葡萄、樱桃、杨梅、覆盆子（形如杨梅）、栗、柿、核桃、枇杷、梅（小如龙眼）。异产有蕉实等。
　　蕉实，芭蕉所结实，名甘露。花紫红色，大如瓢，日开一瓣。结实如手，五、六指并垂；采久之，肤理似藕之最嫩者，可熟之如薯而甘。
　　阿咀呢，叶长，旁有刺；久成林连蔓，坚利可为藩墙。叶可造蓆，根可造索。开花者为男木，花白若莲藕合尖，左右迸叠十余朵，直上五桠；蕊露如杖，长数寸：芳烈如橘花。女木无花，结实大如瓜，膺纹起钉皆六棱，可食。云即波罗蜜别种；粤东亦有之，名凤梨。
　　槠子，一名芝；子如橡栗而小。山中处处有之，一名椎子。
　　竹有苦竹、猫竹、虎斑竹、凤竹、竿竹、帚竹、乌竹、大竿竹、矢竹、竻竹。异产有观音竹。
　　观音竹，着地丛生，叶长尺许，宽三、四寸；紫色。
　　兽有牛、马、羊、豕、犬、猫、鹿、猿、山猪；无虎、兔、獐（「明一统志」言其土产有熊、罴、豺、狼；今考皆无之）。
　　畜有鸡、鸭、鹅。异畜有太和鸡，比常鸡特小，短足、长尾；种出七岛。
　　禽有雀、乌、鸽、鹭、鸥、凫、鸨、班鸠、绿鸠（十二月来）、野凫、鹑、鴗（俗呼神鸟）、田鸟、雉、鶄鴒、杜鹃、鸳鸯、燕（七月来，不巢人屋）、鹰（九月中东北风，从外岛飘来）、鴈（偶有之，不恒至（、鹤（或一有；亦希见之）。异鸟有古哈鲁等。
　　古哈鲁，金黄毛羽，长觜缩尾；四月鸣。
　　麻石，翅羽绿色，白眉；九月来。又伊石求子，似麻石。
　　鸟凤，一名王母鸟；四月来。
　　恨煞，毛羽似鹰而差小；四月来。
　　容蕊，翅灰褐色，白头；八月来。
　　石求读，毛羽似雀；十月来，春乃鸣。
　　莫读史，绿毛；十月来。
　　虫有鼠、蝙蝠、蝎虎（能作声如雀；冬、夏皆然）、蜥蜴（生水池中；红腹，背有金光。又有四足小青蛇，常见之。国中蛇最毒，九月中，每出伤人；人立毙。前「使录」云：『其蛇不伤人』；未然）、蚊、蝇（皆冬生）、蚁（与中国同，但腹亮如晶；毙之，有点水）。
　　麟族有鲛、鲤、鲋、鳗、鳅、虾、金鱼、银缕鱼。异产有毛鱼、鍼鱼、燕鱼等。其绿色、红色、绿鳞、红章五彩相间，或圆、或长者，不可胜数；土人就其色、其形呼之，皆无名。海鱼生切片，夜中黑处视之，皆明透，有绿火光色，如热河夜光木。
　　毛鱼，细小，外视似腐，咀嚼有味；闽人皆重之为珍品。七月朔后五日、八月朔前后五日，于海中排阵出；他月则否。
　　鍼鱼，头戴鍼形，亦名鱵。
　　韡鱼，头长如韡。
　　燕鱼，如燕，有翼能飞；古名鳐，俗呼飞鱼。
　　介族有龟、鼋、鳖。异者有玳瑁等。
　　玳瑁，甲如龟鳖，首尾形少尖，头带淡红色。
　　海马，马首、鱼身，无鳞，肉如豕；颇难得。得者，先以进王。
　　石■〈鱼巨〉，首圆，下生八手，无脚；土人皆以入馔。
　　蟳，肉最佳味；如蟹而大，性温。
　　蟹，大小种族各异。有小蟹，五色两螯，左大右小；小以取食，大以外御。惟大螯朱红色，名曰照火。小蟹居螺壳中，名寄生。
　　海胆，背生刺如蝟，蠕蠕能运徐行；味如虾、蟳。
　　螺族尤异，五色璀璨，形状诡出。■〈虫车〉螯，大如盘，国人以为盎，为户枢、为釜皆是。异者有壁虎鱼等。
　　壁虎鱼，螺壳上生五、六爪，形如壁虎；名壁虎鱼。
　　桅螺，壳尖出如桅，生刺满之；名桅鱼。
　　贝有数种，一种外白色，内米绀色；一种玳瑁斑，内紫白色。
　　龙头虾，名鰝；大者一、二尺，形绝似龙，时以供馔。蛤蚶之族，不可胜纪。
　　佳苏鱼，削黑鳗鱼肉，干之为腊，长五、六寸，梭形；出久高者良。食法，以温水洗一过，包芭蕉叶中入火略煨；再洗净，以利刃切之。三、四切皆勿令断，第五、六切始断。每一片形如兰花，渍以清酱，更可口。
　　海松，生海水中；大者二、三尺，根蟠海底石上，久之与石为一矣。国人亦名曰礒松，似言松本木类，附生石上，如义甲、义髻之义；此字甚切。按字书，礒，石貌；别是一意。其枝叶纤细，与侧柏无少异；鲜焰如火，疑似柏枝。叶成朱色，有腥气，不可近玩。其根木色，轮囷屈曲如老树；根以刀刻之，拒不可入，俨然石也。生马齿山者较他处尤良，红色不即褪落。又有一种，无枝叶，拳石殷红；上作蜂■〈宀巢〉细眼，攒蹙遍满，如鸡冠花头：皆生海底。惟马齿山渔人能泅水深没取之；中山渔户能入水者，亦不能及也。
　　石芝，生沿海海底石罅中。天使馆西北海上有小石山，名石笋崖，土人亦称为波上；此崖之下，石芝所聚。前使「旧录」云：『有根、有叶、大者如盆、小者如盎；其他如菌、如菊、如荷叶者，不可胜数。灵壁、羊肚，俱不足道。亦惟马齿山人能深没取之。盐水久渍而成腥气，尤不可近；出水久之，腥气渐退。然脆折亦难致远，故不贵重云』。
　　凡石大小，皆极嵌空；大者如楼、如屋，玲珑明透，古藤萦结葱郁。即拳石，亦有奇致。山崖海边，遍地多有。但质甚松利，易脆折。惟磨刀石甚坚而腻，以为砺，胜中国者；故世以充贡。
　　琉球字母四十七，名「伊鲁花」，有真、草二体。其真体，ィ（人读如依）、ロ（类读如鲁）、ハ（波读如花）、ニ（仁读如义）、ホ（保读如夫）、ヘ（飞读如挥）、ト（登读如都）、チ（知读如痴）、リ（里读如利）、ヌ（奴）、ル（留读如禄）、ヲ（远读如乌）、ヮ（和读如哇）、カ（加读如喀）、ョ（有读如夭）、タ（太读如达）、レ（礼读如力）、ソ（卒读如苏）、ツ（律读如即）、ネ（你）、ナ（奈读如那）、ラ（罗读如喇）、ム（无读如某）、ゥ（宇读如务）、ヰ（而读如依）、ノ（乃读如奴）、ォ（于读如乌）、ケ（可读如姑）、ャ（也读如耶）、マ（未读如马）、ヶ（计读如其）、フ（不读如夫）、コ（科读如库）、ェ（江读如而）、テ（天读如梯）、ア（安读如牙）、サ（世读如沙）、キ（其读如基）、ュ（由读如夭）、メ（女读如毒）、ミ（弁读如米）、シ（之读如志）、ヱ（忌读如意）、ヒ（北读如蜚）、モ（毛）、セ（世）、ス（□读如使）、ン（妈）。自舜天为王时，始制。或云：即日本字母；或云：中国人就省笔易晓者教之为切音色记，本非字也。古今字繁而音简，今中国切音字母旧有三十六，后渐为二十八。自喉、齶、齿、唇张翕轻重疾徐清浊之间，随举一韵，皆有二十八母。天下古今有字、无字之音，包括尽矣。今实略仿此意，有一字可作二、三字读者，有二、三字可作一字读者；或借以反切、或取以连书。如「春色」二字，琉人呼春为花、鲁二音，则合书「」二字即为「春」字也；色为「伊、鲁」二音，则合书「」二字即为「色」也。若有音无字，则合书二字反切行之。如村名泊与泊舟之「泊」并读作「土马伊」，则一字三音矣；村名喜屋武读作「腔」字，则又三字一音矣。国语多类此。国人语言，亦多以五、六字读作一、二字者甚多。得中国书，多用钩、挑旁记，逐句倒读；实字居上、虚字倒下逆读。语言亦然。本国文移中，亦参用中国一、二字，上下皆国字也。四十七字之末，有一字作二点音「妈」；此另是一字，以联属诸音为记者：共四十八字云。
　　元陶宗仪云：『琉球国职贡中华所上表，用本为简，高八寸许、厚三分、阔五分，饰以髹、扣以锡、贯以革；而横行刻字于其上，其字体科斗书』。又云：『日本国中自有国字，字母四十有七；能通识之，便可解其音义。其联辏成字处，髣佛蒙古字法。以彼中字体写中国诗文虽不可读，而笔势纵横、龙蛇飞动，俨有颠、素之遗』。今琉球国表疏文，皆用中国书；陶所云「横行刻字、科斗书」，或其未通中国以前字体如此，今不可考。但今琉球国字母亦四十有七，其以国书写中国诗文，笔势果与颠、素无异。盖其国僧皆游学日本，归教其本国子弟习书。汪录所云「皆草书，无隶字」；今见果然。其为日本国书无疑也。
　　琉球土人居下乡者，不自称琉球国，自呼其地曰「屋其惹」；盖其旧土名也。
　　●槎上存稿赵文楷
　　奉命册封琉球国王，留别都中诸友
　　沧溟东去是琉球，飞楫来迎使者舟；万里鲸波劳远梦，五回龙节下炎洲（本朝册封中山，至此五次）。直教薄海沾皇泽，敢谓乘风惬壮游！辨岳山头回首望（辨岳，琉球山名），紫云天半护神州。
　　交到忘形信有缘，可堪此夕怅离筵！炎风朔雪怀人日，犵鸟蛮花异国天。利涉尽堪援往事，生还难必是何年（前使各有险阻，皆得无恙，然踰年始返）！从今独醉中山酒，一度相思一惘然！
　　至福州荷蒙恩命，以西僧班禅所进右旋白螺安奉舟中，用资利涉；祗领感
　　恩恭纪
　　八孔玲珑脉右旋（螺身有八孔），灵渊胎孕是何年？来充西旅神僧篚，曾护东征上将船（前福大将军征台匪，曾奉命安奉随行）。白玉一拳随绦节，素蟾双照破苍烟。九重南顾真无已，却捧琅函泪泫然！
　　加封天后「垂慈笃佑」四字，命臣文楷于福州致祭；礼成恭纪
　　水德尊元后，神功遍大川；皇灵嘉惠若，祀典协幽元。有宋开基日，惟神降诞年；普陀现前世（相传天后是观音化身），湄屿应高躔（湄洲屿，天后降生之地）。照井神符出（少时照井，有神人捧符出，授之），持机父命全（据机而瞑，救父溺海）。冲虚方厌世，升举已飞仙。四海仁慈布，三朝祭祷虔；怀柔逢圣帝，崇奉配皇天（康熙二年，加封「天后」之号）。扞患灯光现，扶危雀羽翾；波涛随杖策，风雨应筵篿（神前杯珓最验）。近有鲸鲵在，遥看岛屿连；漂流歼贼窟，安稳护兵船（官兵剿艇匪，神助顺着灵）。恭默思无斁，加封命已宣；十行丹篆下，四字碧瑶镌。节使恭衔诏，祠官肃布筵；齐明奠牢醴，跪拜盛班联（福建文武官俱陪祭）。香雾云旗下，回颷翠盖悬；寿宫停要眇，归驭送连蜷。姑米沧溟外（姑米，琉球近岛），扶桑晓日边；臣心竭忠信，帝念为殷拳。册礼应时举，封舟定早旋；试瞻芝座上，漠漠起祥烟。
　　和庆晴村将军「送行」韵二首
　　鳌峰小别五经春（乙卯冬去闽，今五载矣），鸿爪泥中迹又新。三岛波涛怜远使，八闽节钺属亲臣；牙旗传令军先肃，茧纸挥毫句有神。咫尺不教风雨隔，铃辕来往许频频（寓馆与将军署最近）。
　　越王城畔水天同，螺女江头尽日风；此去好看樱岛碧（樱岛，琉球山名），朅来犹及荔支红。鲛人百道迎飞楫，海国千灵憺寿宫（时奉命谕祭天后，并祭海神）；已信布帆归路稳，波恬不拟问弓隆（甲子神名弓隆，呼之，入水不溺）。
　　和汪稼门中丞韵
　　善俗由来藉大贤，如公清德直无前；筠帘昼静垂银蒜，铃阁春深长木莲。宽政不殊溟渤水，新诗犹忆建安年；如闻圣主纾南顾，褒玺时时到九仙（九仙，闽省山名）。
　　即看画鷁催飞急，深愧林乌反哺慈（原诗言及萱堂）！沧海经年劳鹤胫，青山一桁列蛾眉。楼台蜃气朝成市，风雨龙堂夜咏诗。此后回肠定何处，望仙阁上独醒时（望仙阁，在琉球崎山上）。
　　五月初七日开洋
　　旌旗鼓角动黄昏，使者楼船出海门；万里有家迷远梦，一身如叶去中原。云来岛屿形疑似，夜静鱼龙气吐吞。珍重此行劳圣虑，莫将奇险更轻论！
　　舟出五虎门
　　漭荡浮元气，微茫接太空；天风吹浪碧，海日射潮红。五石疑蹲虎，三山不度鸿。余心随挂席，已逐百川东。
　　过钓鱼台
　　大海苍茫里，何人钓巨鳌！老龙时卧守，夜夜浪头高。
　　渡海放歌行
　　舟至大洋，从人皆惧，哇吐者相枕藉。因登舟后将台，歌以作其气。
　　朝登南台舟，暮发五虎门；长风猎猎西南来，海天一气羲娥昏。手持龙节向东指，一别中原今始矣；借问何时却复还，海水直下千万里。黑沟之洋不可以径跨，雷隐隐兮在下。龙之来兮从如云，天吴海若争纷纷。雨翻盆而直注，浪山立而扑人。坎坎兮击鼓捶，大豕兮投肥羜；兵戈林立炮车轰，长鲸戢尾茹不吐。忽云霁而天开，见姑米之一柱。谁言沧海深，沧海终有底，政如地中覆杯水；不然安得有此山，我行正在地中耳。蓬莱瀛洲方丈山，山山相间虚无间，徐福一去不复还。秦皇、汉武何神仙？人生不死亦何有！不如生前开笑口，一时忧惧徒劳心，安问千秋万岁寿！东海有螺剖为樽，注以松醪容一斗；回头更语神仙叟，醉中少异壶中否？璚浆玉液吾何为，但愿此海成春酒！
　　十一日见姑米山（近中山矣）
　　三日天风便，遥看姑米山：五峰排水面，一线出云间。远目真空阔，狂涛若等闲。舟人齐举首，惊喜破愁颜！
　　李墨庄舍人自闽抚署携荔支二株渡海，种于使院
　　种向扶桑国，来从牧荔园（牧荔园，闽抚署贡荔支处）；孤根托绝域，宿土忆中原。海雨新枝湿，闽烟旧干存。岛夷应护惜，毋用插篱藩！
　　知公有遗爱，即此是甘棠；涉海五千里，倾城十八娘（闽中荔支，以十八娘为佳种）。宿缘真不偶，异国亦何伤！却羡重来者，新红任饱尝。
　　使馆楼中
　　海云漠漠树苍苍，楼对平山一桁长；雾隐帘前无鸟雀（中山少鸟雀），潮来窗外有帆樯（墙外，即那霸港。潮来时，诸岛贡舶皆至）。钟声隔院丁冬响（隔院，即下天后宫），花气巡檐自在香。高卧绳床消永昼，此身忘却在殊方。
　　游临海寺（在北炮台上）
　　海上何年寺，崚嶒倚炮台！沙堤晨雨润，石壁午潮来。设险形无缺（炮台两岸夹耸，港中皆铁板沙；中山险处也），凭高意转哀。可怜丰见垒，狼藉长莓苔（丰见城，系山南王故都）！
　　长沙僧寄尘以诗投赠，和韵四首
　　自笑非才奉简书，玉京科第愧卢储！空门有约抽簪后，海国今来拂榻初。莲社幸偕同志侣，鹤巢应共半年居。乞公缘觉公无惜，不说羊车说鹿车！
　　妙画通灵溢顾厨，新诗戛戛探骊珠（寄尘善画能诗）。烟云胸已忘湘曲，金石声犹彻海隅。太白旧传开士句，杜陵原是赞公徒（寄尘为墨庄同行者）。从今领取沧溟阔，不数君山万顷湖。
　　世界恒河不尽沙，谈空枉自住毘耶；手持香积如来钵，身上银河博望槎。酒肉岂能妨佛法，海天随处是吾家。闲云野鹤无心久，肯叹汪洋未有涯！
　　天风安稳趁溟鹏，何异凌虚八骏乘！破浪已堪酬壮志，咒龙端合仗高僧。中山酒熟休停盏，半夜诗成急剪灯；为语妙音须爱惜，莫教容易听迦陵！
　　随封游击将军陈瑞芳卒于琉球，以诗挽之
　　顿失同舟侣，偏怜人将才！旌旄三岛远，涕泪一军哀！炎海迷归路，悲风撼夜台。故乡千万里，犹自望君回！
　　二竖成夷鬼（陈殁前二日，二鬼守床前，状如琉球红帽官；兵役皆见之），孤魂泣海天！岛桅充马革（球无杉木，又不善制棺，寻以太平岛船桅，命随行匠人为之），蛮榼奠蛟涎。生死诚如寄，功名已足传；纵令终牖下，徒得妇人怜！
　　过那霸人家
　　编蒲席地竹帘栊，六扇屏开面面风；一种清香消不得，佛桑围在蛎墙中。
　　奥山龙渡寺（寺旁，昔有大蛇蟠窟中，异僧咒之，遂渡海去，故名）
　　言寻龙渡寺，来上奥山巅；苔色缘崖古，松阴偃盖圆。鹤头盘远势（山有峰，名鹤头），蛇窟闭经年。咒钵僧何往，无人解悟禅。
　　波上寺观海，用前使周海山先生韵（波上寺在辻山西北，一名笋崖）
　　云容天色黯如秋，渺渺波涛去不留；万里中原随浩荡，千年元气共沈浮。谁云问渡寻河鼓，我已忘机狎海鸥。好语山僧勤扫榻，重来拟作醉乡游！
　　放舟奥山
　　中山有小舟，其制刳独木。大者如野航，长短丈不足；四面去栏楯，亭亭有板屋。风雨不打头，云山欣寓目；我游爱此坐，转棹青溪曲。潮掀浪势高，风转波纹蹙。鹭鹚起我前，两两去相逐；小鱼白如银，翻飞落霜镞（水中有鱼能飞）。蛮榼余福酒（中山
　　红酒，名福酒；出麻姑山），夷官馈山蓛。醉后新月高，清光衔岭榖；照此碧波心，频频以手掬。云来山骨青，烟净松阴绿；举手谢同游，吾欲从兹宿。
　　谕祭中山先王庙
　　松冈郁郁水湲湲，庙在真和安里村（首里西）；紫帽车前趋相国，素衣道左拜王孙（中山王因未受封，尚称世孙）。千年带砺雄鲸海，百道香烟绕砺门；敬举一杯酬世德，须令存殁识君恩！
　　游龙洞（在龙渡寺旁。龙洞松涛，为中山八景之一）
　　奥山有龙洞，龙去不知年；惟有千松树，涛声惊夜眠。佛奇常闭阁（佛像多怪，皆闭阁中），僧老自安禅。钓得神龙子，归途雨满天（时于潭中得二鲤鱼以归）。
　　游东禅寺（在久米府南）
　　蕉衫蒲箑晚风凉，偶为寻幽到上方；禅榻不收松子落，佛灯初上篆烟香。阁前海气留残雨，花外钟声散夕阳；懒向夷僧频问讯，无言对我澹相忘。
　　中山七夕
　　此夕复何夕？佳期成古今。女牛光皎皎，风露夜沈沈。为问银河水，何如沧海深！闺中有少妇，相望泪沾巾。
　　夜起
　　寒藤古木作秋声，坐拥孤衾正二更；大海波涛乡梦断，殊方气候客心惊！楼头月落鸺鷁语，檐角风多蛤蚧鸣；自起推窗望牛女，浓云薄雾不分明（壁间蛤蚧，终夜不住作声）。
　　七月十五日
　　海外中元夜，人家户不扃；招魂旛是纸（是日，以纸剪旛树庭中），迎祖炬如星（门皆列火炬）。鬼飓云阴黑（中元必有大风，名鬼飓），龙涛雨气腥；殊方欣见异，且莫叹飘零！
　　七月二十四日，行册封礼口号
　　曈昽晓日馆门开，谒者传呼彩仗来；一道祥光东去疾，天书已过望仙台。
　　海东十丈红云起，照见波涛万顷丹；；行到七星山顶上，万人回首一时看。
　　守礼坊前讙会门，拜迎犹自号「王孙」；山龙赐服君恩重，始信藩王气象尊。
　　羽士欢呼拥节旄，归途落日下平皋；王人序在诸侯上，梯述宁辞拜送劳（球语，主人曰「梯述」）！
　　册封礼成纪事，示中山主
　　积水东溟阔，朝天北极高；由来通岛屿，终不隔波涛。番舶时通鷁，夷官久贡獒；如闻封册请，常有制书褒。勒使三天下，章身一品叨（恩赐使臣正一品麟蟒服）；鸾旗朱芊直，龙节绣衣韬。五日经沧海，双舟入近濠；川原夸衍沃，将卒戒惊骚。谕祭光楹桷，荣施奠醴醪（先择日行谕祭礼）；缵戎光伟烈，贻厥及英髦（今国王乃以孙继祖者）。筮日宣纶綍，开门伐鼓鼛；一军披组练，夹道肃弓刀。松岭三竿日，泉崎五丈旄；瑞泉坊突兀，「刻漏」径周遭（瑞泉、刻漏，皆王宫门名）。拜跪开丹诰，传呼赐锦袍；赞襄惟一相，趋走是三曹（相国下，三法司官最贵）。赉及璚琚妃，欢腾髽首豪（是日，外岛酋豪门外列观）。迥翔衔诏凤，拚舞戴山鳌。宝翰观瞻遍（行礼后，王引使者于正殿三层楼上，瞻仰御书），层楼结构牢；缀联星斗灿，呵护鬼神劳。中殿仪皆备，南宫静不嚣（王肃客于南宫）；肃宾供粉饵，宴客却檀槽（此次以国讳，传免筵宴作乐）。落日飞乌影，秋风拂雁毛；片帆看欲挂，归路咏将翱（此后惟候风信回朝矣）。帝德频沾溉，王心不怠敖；相思若潮水，终古去滔滔。
　　波上望中山形势
　　三山横踞水东流（前中山、山南、山北，国分为三；所谓三山也。今混一已三百余年矣），地比真丹一小州；天外丸泥增蒂芥，水中菰叶共沈浮。向来战斗争蜗国，尽日烟云护蜃楼。谁信吾生太奇绝，此间还作半年留！
　　约李墨庄游奥山
　　夜来风雨过，天气近新秋；沙路净如拭，山光翠欲流。鹤头环紫翠，龙洞閟清幽。为问青莲客，犹能乘兴不？
　　再游奥山
　　我爱中山游，就中奥山好：兀突压沧溟，天风吹浩浩。东临势壮阔，西眺境幽窅；其中若坳堂，一径出云表。松老森龙鳞，石奇蹲虎爪；修岩通曲港，潮汐争萦抱。苍茫碧无垠，飞来双白鸟；蝴蜨野花间，惊人去嫋嫋：物情各有适，生意不潦草。兴惬已重来，情深恣幽讨。白日忽西倾，薄雾生林杪；归舟雨冥冥，一棹烟波渺。
　　紫金大夫郑国枢和余波上寺诗，以此赠之
　　谁令空榖咏生刍，白首风流郑大夫；解语何曾讹鼠璞，论文信已得骊珠。老余壮志争骐骥，新有诗名属鹧鸪。须信相逢缘不偶，履声来往莫踟蹰！
　　游重岛蕉园（八景之一，在泉崎南。昔多芭蕉，今废）
　　旧迹蕉园在，芭蕉等劫灰；已无甘露采（蕉结实，名甘露），惟有粟兰开。海日飞残雨，溪烟漾碧苔；石梁骑马去，吾意更迟徊。
　　游壶家山（即城岳；在真和志古波藏村）
　　石磴盘青松，白日气萧爽；天风何冥冥，吹此惊涛响！松间有静地，草细平如掌；拂榻坐其间，瞻瞩神独往。夷官向我言，前年盛游赏；亭荒结构存，春至莓苔上。曲穴走清泉，平田多白壤。先王有尚丰，神智迈前往；一变抔饮风，师心事陶瓬（球前无磁器，王尚丰始以意为之。此地，其陶厂也）。猗嗟国有人，不愧蛮夷长！岩壑异阴晴，莎径披菰蒋；会待秋风生，重来挟藤杖。
　　秋色
　　秋色来沧海，萧萧一夜风；寺钟灯影外，客梦雨声中。发不经霜白，颜应借酒红。席帆已收拾，归路道山东（道山亭，在福州乌石山上）。
　　游辨岳（在崎山西南）
　　平生恨不陟崑仑，岂料扶桑看晓暾！山鬼一祠秋祭祀，海天五阜汉屏藩（此山及八头岳、佳楚岳、名护岳、恩纳岳，为中山五岳）。蓬瀛楼阁言皆幻，泰华儿孙势亦尊。三百年来余战垒，鼎分遗蹟竟何存（山下有旧时战垒）！
　　球轿（细竹编成，以木横贯于顶上而舁之）
　　细竹编轻笼，肩承若等闲；坐应容宕漾，行不碍孱颜。疏箔宜摊卷，微风好看山。时逢溪上雨，歇在野花间。
　　中山王赠刀
　　刀购自日本，球人讳言与倭通，则曰「出宝岛」。其实宝岛、恶石岛、土噶剌，皆倭属也。
　　宝岛刀长四尺强，谁与赠者中山王；奚官当筵拔出囊，皎皎白日寒无光。青天无云赤蛇下，山精水怪争潜藏；从人惊顾毛发立，长风万里来虚堂。我行拜受纳入室，素壁高悬气萧瑟；横施双鼻制作奇，裹以鲛皮缘以漆。君不见：欧阳公赋日本刀，矜夸异域来何遥？此刀本出土噶刺，夷人讳倭不肯说。恶石之岛出精铁，中有清流泉出穴；碧瞳蛮奴投之囦，深藏那复计岁月。七月七日鼓铸成，衅以千年老蛟血。生不愿提刀取封侯，不用三刀梦益州；刀来、刀来，与尔一杯酒，一生伴我长遨游！归舟渺渺秋涛碧，手把銛锋时一拍；雷声隆隆电惊飞，海若天吴都辟易。长鲸百丈尔何为？看取漫漫海流赤。
　　中秋，长风阁作（正使所居之楼，曰长风阁）
　　长风阁外海连天，天上婵娟月正圆；波浪声从檐际落，山河影向镜中悬。秋来鸿雁无传信，夜静鱼龙未稳眠；莫望中原叹离别，几人生到海东偏！
　　球女
　　异俗一何怪，南姑顶竹篮（球言，女曰「南姑」。以竹篮盛物顶于首，无论轻重，总不以手执也）！交通惟亥市（如中国之趁墟，皆女无男），负戴少丁男。赤脚拖三板（球履，名三板），青丝倒一簪（簪末向前）；侏禽衣红绢，倚市更无惭（妓皆衣红以自别，土名「侏禽」——犹言倾城也）！
　　首里秀才向世德等晋谒馆中，分韵赋诗；题其后（向生等皆王亲族贵公子）
　　茧纸分题击钵催，挥毫诗就亦奇才；从今不数韩陵石，网得珊瑚海上来。
　　中山王招游东苑，值雨晚归（苑在崎山上）
　　海水空蒙里，斯园足静观：石楼环晚翠，松盖倚秋寒。椽桷淳风在（亭台皆坚朴），尊彝礼数宽。亭东才咫尺，未上舞雩坛（亭东土阜一邱，形如覆盂，是其国雩坛。因雨，未能上）。
　　海雨萧然至，浓阴晚不开；檐牙悬碧溜，屐齿滑苍苔。静室云烟入，归途灯火催。主人殊好客，携手约重来。
　　中山王送菊，却忆去年假归，友人送菊，值病不能饮；今又一年矣。
　　隔岁东篱菊，相看正病中；身来沧海外，花与故园同。岛石参差倚，溪烟浅澹笼。殷勤主人意，莫放酒尊空！
　　雨游砂岳（在小禄大岭村海中一里许。有巨石，枵然如屋，可容百余人）
　　黑云如席雨霏微，渺渺西风吹客衣；醉向砂川（在山下）寻石室，马蹄溅起浪花飞（马行海中，水深及腹而稳如舟）。
　　石洞天开一奥区，朝趋海若暮天吴；此间容我垂纶坐，万里烟波一钓徒。
　　垣花村（在仪间山下，多米廪）
　　策马仪间去，微风晓日初；孤村流水入，一径野花疏。米廪无防栅（地少盗贼，米廪皆在野，无防守者），秧田任隔渠。重阳看欲近，东作已菑畲（中山九月耕田，十月布秧）。
　　野鹰来（鹰以九月东北风，自外岛飘来；不久即去）
　　野鹰来，风萧骚，海天漠漠秋云高；盘空欲下复不下，禽兽走匿亡其曹。扶桑九月天犹热，十十五五争先发；翩然一击觉身轻，万里平芜洒毛血。野鹰来，来何处？云是伊平与由吕（琉璃属岛）。此外之水乃弱水，古来无人至其所。其中云有三神山，楼台璚树虚无间；凤皇鸾鹤好俦侣，何为舍此来人寰？肃肃复肃肃，飞来上我屋；似曾识我中原人，独立愁胡侧两目。此鹰亦非鹰，此是当时海东青（金、元间，市海东青于海上）。当时兴平为尔建大屋，金玉绦披彩翎；琵琶弹出新翻曲（曲名有「天鹅避海青」，天山围坐千人听。方今圣人戒游豫，高拱深宫奏韶濩；太阿一拭封狼摧，那顾草间狐与兔。买鹰怀鹞非其时，尔纵奇姿终不遇。野鹰来，无久住；云飞海击入空冥，慎勿飞入中原去！
　　龙潭（在王城瑞泉下流汇处。水甚清，游鱼可数）
　　一泓澄澈映冰壶，深处鱼龙乍有无；欲探骊珠向潭底，眼前恨少水精奴！
　　游中山王新辟南园（在宫南近村）
　　南园台馆郁嵯峨，千骑游行载酒过；海上烟霞丹嶂远，山中草木白云多。蛟宫夜静惊灯火，锦石秋深媚绮罗。欲向洞元探玉诀，未知蓬岛近如何！
　　国相尚周园
　　辨岳归来晚，名园驻马蹄；苔痕随石阔，山影入檐低。尊酒衣香入，帷灯夜色迷；倚栏无限意，珍重壁间题！
　　王叔尚容园小饮
　　胆瓶新插菊花枝，共向花前醉一卮；归去马蹄沙路稳，西风吹我帽檐欹。
　　法司向天迪园
　　为有寻山约，言过郑、李庄；云阴迷鹤径，海雨润渔梁。静几时摊卷，高怀一举觞；菊花开太晚，明日是重阳。
　　龙鰕
　　馆人供馈苦好异，就中有鰕形最奇。怪哉生平目未睹，贝锦映日光陆离：八足盘珊两目出，森森介胄张之而。人言此物是龙种，胡为入馔充朵颐！东海渔人潮下上，钓取巨鱼二十丈；中流有柱插天长，渔人识是鰕须张。移册缓避不畏惧，眼看奇物如寻常。海云漠漠雷且雨，恐有蛟螭来撄取！老饕急取付庖厨，快刀细研如飞缕！对酒当筵欣果腹，何如桂台老蛟肉！
　　寄生螺
　　天地本蘧庐，乃为众生窃；百年亦寄耳，过眼电光瞥。海螺有遗蜕，潮汐荡逾洁；有虫入其中，偶尔相联缀。日久形亦化，契合犹扂楔；六足藏盘磴，一螯当户闑。缘壁如悬珠，爬沙类跛鳖；有时复惊人，退缩影倏灭。伟哉造化功，生理亦何别！鸠既夺鹊巢，蟹亦居蛇穴。入室任他人，千古同一辙。太息谓微虫，保身要明哲！
　　石松（生马齿山下海中，渔人泅水得之。石质，赤色；亦颇似柏）
　　君不见：马齿山下海千尺，海水中有古松柏？森然非柏亦非松，何人镂刻琅玕石？叶纤纤兮枝玲珑，血色万古洪涛中；巧匠咋舌噤无语，信是天巧非人工。冯夷之宫夜开晏，火树千枝万枝见；朱凤当筵怒尾张，赤龙绕座文鳞蒨。挹娄赤玉难为色，石家珊瑚何足羡！渔人偷折一枝来，河伯惊呼走雷电。君不见：沧海桑田一劫灰，今朝波浪昔蒿莱？摩挲此石亦非石，恐是麻姑亲手栽！
　　海鳗
　　东海有蛇人不识，身如朽索色如墨！狞狰可畏势绝伦，对此生憎况复食！青丝缠缚翠筐陈，夷人以之羞嘉宾；自言致此亦不易，买得一两朱提银。问之何为尔，其味甘且旨？可以已大风，可以固牙齿。蝍蛆甘带鸱嗜鼠，啖象咀蛇何处所！吾宁异味失当前，性所不能难强茹；老齿未病身无风，安用毒物来相攻！
　　使馆即事，适首里毛生长芳等投诗，书此答之
　　天风东引碧牙幢，为策名王入海邦；雨露从知原不二，姓名休说是无双！楼头独醉银瓶酒，耳畔何来铁籧腔（时邻舍有籧声）？多谢诸生勤赠答，哑钟难得应莛撞。
　　中山马
　　我闻青海之驹高八尺，龙种不许寻常识。岂知海外扶桑东，欻见当年好头赤！馆门晨开森画戟，黄帽奚官平屋帻；青鬉剪出三花高（球马皆剪发），当阶牵来气无敌。双瞳回顾凡马惊，四蹄矗立如铁色；偶然振鬣一长鸣，秋天无云日色白。锦鞯丝辔金络头，我时骑向南山游；直渡浅海如舟浮，惟闻两耳风飕飕。我行万里半天下，恨不千金买骏马；怜才辜负九方歅，空见驽骀遍原野。岂如此马好骨相，路隔沧溟空怅望！若教飞取入中原，百战功成图阁上。中山地险无甲兵，昔日三分今荡平；可怜好马千万匹，脱衔负轭营春耕（中山牛少，耕田俱用马）！十月秧田青瑟瑟，芳草无边半斜日；时平皂骅老骅骝，努力耕田未为失！
　　秋已尽矣，溽暑犹如盛夏；晡时雨过凉生，喜而有作
　　雷声隐隐复隆隆，树杪微微少女风；山雨忽来收返照，海云初起落长虹。无情溽暑经秋后，未老衰颜满镜中。遥想长安词赋客，薄寒终日对帘栊。
　　中山王赠东洋纸
　　春蚓秋蛇若屈盘，云笺惠我胜流纨；兴来自作襄阳体，染得烟云在笔端。
　　又赠团扇
　　取次多情拜惠风，团团纨扇制成工；从今一事夸人说，明月携来大海东。
　　球俗
　　国俭无加赋，民醇不拾遗。入门皆跣足，举案定齐眉。关键成虚器，兵戈只饰仪（国无盗贼，戈戟以木为之，备仪制而已）。官闲无一事，支枕更围棋。
　　终朝惟蓣饭（仕宦家食米，余皆饭薯蓣），十月尚蕉衣（民冬、夏皆蕉布为衣）。鱼蟹形模异，蚊虫旦暮飞（蚊甚多，惟巳、午二时不出）。怪云知蜃出，骤雨识龙归：始信沧溟阔，还家梦亦稀。
　　东禅寺见王梦楼前辈壁间题句，有怀其人（丙子册封正使全穆斋前辈，请先生为从客）东禅寺里闻钟处（诗有「来听东禅寺里钟」之句），壁上留题四十年。莲幕偶随沧海使，槐厅原是玉堂仙。文名自昔鸡林重，诗板于今麝■〈巾登〉悬（球人刻公诗于板，并佛像悬之。「表异录」：『麝■〈巾登〉，谓绣佛也』）。惆怅当时裙屐客，相逢话旧各华颠（当时贵戚子弟歌舞奉客，如翁、毛各公子皆曾侍先生酒筵；今皆官于王朝，黄冠白首。为言旧事，闻之怅然）！
　　留别中山王
　　九月涛声卷暮烟，秋风秋雨怅离筵！东来沧海疑天末，西去长安近日边。鸿迹偶留成胜概，蜃楼亲见是前缘；圣朝中外无遐迩，珍重他年令德传！
　　中山王至馆送行，手奉金扇为别；书此报谢
　　海上暮云合，归潮一夜生；青山离梦在，落日故园明。拜赐诚无已，藏珍未敢轻；由来溟渤水，不及主人情。
　　留别中山士大夫
　　东风昨夜，萧然旅客之魂；秋雨连朝，凄绝离人之绪。仆乘楂东至，持节西归；挂海上之孤帆，望刀头之明月。然而浮屠桑下，欲别殊难；那霸江边，重来未必！诸大夫惠而好我，举国人皆不弃予；荷长亭折柳之情，值大海回澜之候。经年为客，慨援笔以增愁；七子从君，请赋诗以见志。倘能报玖，定拟藏珠。
　　七星山上望中原，瘴雨蛮烟气吐吞；甲帐未应留梦住，弓衣见说有诗存。路经马齿看山色，天入龙沙落涨痕。十丈蒲帆风力健，去来安稳载君恩。
　　相逢倾盖忍言归，后会重期是也非？雪渚鸿泥迟我迹，海天龙雨湿人衣。一尊酒尽寒潮急，九月霜清木叶飞；珍重漫湖堤下水，垂杨垂柳最依依！
　　登舟后，国王以生世子告；漫成四绝贺之
　　一朵红云匝地开，欢声环岛响如雷；翻思昨夜西风紧，知是瑶池送得来！
　　浴出兰汤绣褓新，恰逢天上降恩纶；明年凤诏衔来处，彩幄从添后拜人。
　　回朝使节拜临轩，定有周咨许尽言；一事博来当宁喜，海东新得小屏藩。
　　三日扁舟滞海滨，去来迟速定前因；归途赢得逢人说，亲见炎洲产凤麟。
　　吾师介山先生，禀刚直之性，负开达之材；少习幕务，谙练政事。今上御极之元年，以第一人及第，中外以名臣期之。岁庚申，诏举可册封琉球者，佥以先生对；遂与李公墨庄偕行。约束严明，举动得体；成礼而后天子嘉之，将大用焉。试以吏事，出为山西雁平道。任事四年，遽卒于官。先生气体素壮，自海外归，心往往而悸，言笑异于他日。盍风波危险，夺人神髓，调养猝难平复也。公子孟然过苏，出「槎上存稿」一册见示。金钊受而读之，清雄旷迈，力摹大家；一种俊伟伉爽之概，恍然侍几席而听言谭也。先生以大有为之才，遭际圣明，未竟其用；区区以吟咏传于后，良可慨已！一鳞一爪，又忍听其散佚乎！爰亟付之梓，而志其梗概于此。
　　嘉庆二十四年（岁在己卯）秋九月既望，受业汤金钊拜手谨识于江苏学使署之崇素堂。
　　清代琉球纪录集辑（下）
　　使琉球记
　　中山见闻辨异
　　琉球实录
　　琉球说略
　　琉球形势略
　　琉球朝贡考
　　琉球向归日本辨
　　●使琉球记李鼎元
　　乾隆五十有九年（甲寅）四月八日，琉球国中山王尚穆薨。世子尚哲先七年卒，世孙尚温取具通国臣民结状，于嘉庆三年（戊午）八月遣正使耳目官向国垣、副使正议大夫曾谟进例贡，表请袭封。四年二月，福建巡抚臣汪志伊以闻；礼部上其议，天子特命内阁大学士翰林院掌院都察院礼部堂官选举学问优长、仪度修伟者为正副使。时选得内阁中书四员、翰林院编修三员、都察院给事中四员、礼部主事三员，于八月十九日黎明引见干清宫；奉旨遣赵文楷为正使，臣李鼎元为副使。
　　先是，甲辰之岁鼎元假游浙江，秋九月四日泊舟温州城下，其夜梦乘舟出洋，舟极大，旗帜飞扬，人役甚伙，海天不辨。梦中一无所悸，遥见数山浮来水面，幽秀奇特；作五律一首，醒时记一句云「云养淡螺深」，并记舟牌有「免朝」字，急捉笔登载。常举以问人，无知者；以为梦也而置之。恩命既下，即觅同乡周海山先生前使琉球时所着「志略」，意得有所遵循。开卷，首见「封舟图」龙口有牌曰「免朝」，始悟兹役数定于十七年前；古人谓「梦生于想」，恐非定论。溯自乾隆二十年封尚穆后，距今四十余年；旧典虽载礼部，尚须缓稽，而「志略」又未载。受命后一切事宜，因思海内博通掌故者，无如大宗伯纪晓岚先生，因与正使赵介山偕谒——介山者，安庆府之太湖人，嘉庆元年状元也。先生一见，笑谓曰：『二君来意，吾知之。然事隔数十载，老夫何能尽识！犹幸及见全、周二前辈出使时有琐细不登「志略」者，二君愿闻之乎』？皆曰唯唯。先生曰：『琉球世居炎徼，明初始入贡。其人深目而长鼻。其衣大袖宽博，男女皆以帕蒙首，贵者戴冠，式如僧帽而浅。封使之服，明则给事中以麒麟、行人以白泽；本朝自康熙五十有八年海、徐二公出使，始用东珠帽顶，正副使皆赐正一品麟蟒服，由工部制造、礼部颁给，顶带则自备。跟役正使二十人，其副十五人，例有顶带者仍许聘带从客。出都门，肩舆八人，例持节。诏敕前，有黄盖、龙旗等仪，皆由工部咨取；所以壮天威也』。鼎元曰：『跟役、顶带有例乎？八座有说乎』？先生曰：『有。麒麟为将军、提督之服，制军兼提督者亦服之。前驱，例有顶带者；今既赐麟蟒，则因品服而波及前驱矣。既服此服，例宜八座。京师从无八座出都者，惟琉球、安南册使为然；全、周二先生已行之矣』。鼎元曰：『应具摺谢恩乎』？先生曰：『非一、二品以上，凡出使，例不具摺』。鼎元曰：『然则赐服之后应具摺谢乎』？先生曰：『此服为使而设，系朝廷体统；非有私于君等也，何谢焉！惟临行当请训耳』。鼎元曰：『册使既遣文臣而服麟蟒，何也』？先生曰：『示武也；亦文武兼资之意也』。鼎元曰：『试学差，皆有路费；此独无，何也』？先生曰：『此差由兵部发先行牌，沿途供给，又何路费之有！吾闻之前辈曰：「凡翰林得此差，同馆及同年友皆有厚赆，不减数千金」。世情日薄，今固异于古所云矣；君等勉为之！国体攸关，不得以「縕袍不耻」为高也』。语既毕，先生有倦容，与介山请出。邀入师竹斋，私诘之曰：『闻起行在来春二月，今即有此命，毋太早乎』？介山曰：『此正皇上体恤使臣之意也。此差既无路费，安家、制装种种须财；今所恃者，惟汪舟次先生请支二年俸例在。前辈仅百八十金耳，若非宽以时日，安皆骤办。楷且欲借此余日告假省亲，便筹一切』。余闻此怅然，羡介山家乡近，转念故园之远。
　　十月朔日，介山出都；余于九月二十有二日新遭胞弟凫塘中允丧，不及送。自后，遂无可商者。
　　十一月十有六日，礼部题「为请旨事」：『先经臣部议准敕封琉球国世孙尚温为琉球国中山王，并赐恤故国王尚穆，遣正、副使臣前往。续经臣部遵将各衙门保送人员及臣部司员带领引见，奉旨：「正使着赵文楷去，副使着李鼎元去。钦此」。臣等业经行文福建督、抚遵照在案。该臣等议得此次往封琉球一应事宜，除赐恤故国王尚穆另行缮本具题外，谨将敕封应行赏赉并各项预备之处，按照乾隆二十年往封事例开列条款，恭呈御览，伏候钦定！一、查向例，敕封琉球国王颁给诏书一道、敕谕一道。此次应照例颁给，诏敕由内阁撰拟，封送臣部交正、副使敬谨齎往宣读该国王祗受。一、向例赐该国王蟒缎二疋、青蓝彩缎各三疋、蓝素缎三疋、闪缎二疋、衣素缎二疋、锦二疋、纱四疋、罗四疋、紬四疋，共三十疋；赐王妃妆缎二疋、青蓝彩缎各二疋、蓝素缎二疋、闪缎二疋、衣素缎二疋、锦二疋、纱四疋、罗四疋，共二十疋：交封使带往，仍将数目撰入敕内。此次应请照例赏赐该国王、王妃所需缎疋，均于内务府移取臣部交封使带往颁给该国王祗领。一、正副使衔命出使，应照例持节。所有节及节衣，由工部移送臣部转授封使，回日缴还工部。一、向例诏敕前用黄盖一柄、龙旗一对、御杖一对、「钦差」牌一对、「肃静」牌一对、「回避」牌一对，均由工部咨取；回时交纳工部。并取前行牌一面，于封使起行前期交兵部饬发沿途飞递琉球国，俾知预备。此次应照例办理。一、向例正副使赐正一品蟒缎披领袍各一件、麒麟补褂各一件，行文工部办给；仍许其自备正一品顶带，事毕回京仍用本任品服。此次封使亦应照例给予。一、向例正副使远涉海洋，赐给御祭海神文二道，齎往福建致祭。此次应请颁谕祭海神祈、报文各一道，由内阁撰拟，交封使齎往致祭。其香帛、祭品，该地方官备办，照例核销。一、查颁外国诏敕，例应缴送内阁；向来琉球每请为传国之宝，经正、副使验明允留彼国，仍令其于谢表内声明。此次亦应照例办理。一、向例正副使恭齎诏敕、恤赏等项自京起程，沿途拨护官兵；其过海登舟，行令该督抚遴委干弁二员、干兵五百名护送，并酌拨修船匠役带往。此次亦应照例办理。一、向例正副使许自带谙晓医术医士二名随往；至家人跟役，正使许带二十名、副使许带十五名，兵部给与勘合，沿途支取夫马、船只廪给口粮。此次亦应照例办理支给。一、向例正副使俱照伊品级预支二年俸银，回日扣还在案。此次亦应照伊品级支给，回日扣还。以上各条，臣等按照旧章，敬行开列进呈；恭候命下之日，臣部行文各该处遵奉施行。臣等未敢擅便，谨题请旨』。奉旨：『依议。钦此』。臣鼎元奉命后，即自备正一品顶带，制办行装；候正使假满回京，恭请圣训，择日起行。
　　十二月望日，琉球使臣向国垣等入京。先是，赐服命下，有诫余且无换顶带者；余曰：『不换，是慢君命也，乌乎敢』！客唯唯而退。
　　嘉庆五年（庚申）正月（戊寅）元旦日（甲寅）五更，恭诣干清宫门朝贺。旋诣东四牌楼马大人衚衕天后宫进香——祠为故大学士福公康安建。贝子破擒台匪林塽文，归舟时将抵岸而风息，舟人下椗待风，贝了喝令起之，否且行诛；椗起舟走，忽触礁，舟人惊惶，分无生理。忽见红灯自远飞来触舟，舟旋瞥眼间已入厦门口。祠之建，以报恩也。正殿为天后塑像，后殿为三官神像，西为关帝神像。余进香，心为之动。窃谓贝子建此祠，未尽善也。凡天下受敕封为正神者，率褒及其父母；况天后由孝女成神，后殿不祀其父母而祀三官，失其本矣——毋亦以天后父母未经受本朝封典，故不祀邪？果尔，何不吁请褒封乎！是贝子之疏也。此行仗神默佑，归定吁请褒封，崇祀后殿，以妥神孝酬灵贶。
　　十二日，介山至京销假。
　　二十一日（甲戌），琉球使臣向国垣等回国。
　　二十九日（壬午），浙闽总督玉德奏：琉球遣正议大夫梁焕来迎册使，已到闽；奉上谕：『册使远涉重洋，其乘坐船只，自应妥为预备。且现在洋面，未能一律宁静；着传谕玉德饬令地方官将赵文楷等所需船只预备稳妥，并派拨弁兵小心护送，俾其遄行无阻。钦此』。同日，奉上谕：『沿海地方崇奉天后，仰承灵佑昭垂，历征显应。溯查乾隆二年加增神号四字，嗣于二十二年、五十三年两次各增四字。现在各洋面巡缉兵船及商船往来均赖神力庇佑，着该衙门再议加增四字；并着翰林院衙门撰拟祭文，即交此次册封琉球正使赵文楷齎往福建敬谨致祭。钦此』。于是内阁拟进钦定四字曰「垂慈笃祜」，翰林院撰拟祭文。
　　〔二月（己卯）〕二十四日（丁未）五更，具摺恭请圣训。巳初，蒙召见干清宫西暖阁，敬承天语体恤小邦，不胜悚惕！
　　二十六日，偕介山赴礼部祗领诏敕、恤赐、龙节、仪仗等件，逐一验看，谨送正使寓奉安中堂；惟御书未经用宝，移知兵部驿递闽省。是日，兵部发下勘合，照寻常一品服例填写，与礼部所题跟役名数不合，途中恐致累；而兵部惮于检举，且恐误行期，累自此始矣。
　　二十有八日（辛亥）黎明，设香案，望阙谢恩毕。午刻，拜辞老母，由米市衚衕起程，转横街出轿子衚衕；不由菜市口者，俗有所忌也。介山寓彰仪门大街，亦于是时起程。先奉诏敕付武弁负之前行，罩以黄盖；仪仗后之，节后之，赏恤诸物又后之，正副使又后之。坐软舆，舁者八人，前负弩者一人、带刀者一人，后执坐枪者二人、步行扶舆者四人。余人管理官私物，各有专责。出彰仪门，五里至普济堂。同乡检讨杨萃中（祖纯）、户部杨松崖（彦青）、周梧庭（维垣）、吏部崔君永福、刑部张安亭（学潮）、工部刘芳皋（濖）、广东增城营守备唐君文才、候选县令孙君光先、韩君海、宁波太守侄平山（坦）饯于堂之正庭，同年给事中邵楚帆（自昌）、编修吴衣园（裕德）饯于堂之门内，礼部谢芗泉（振定）率其同馆门人饯于堂之西厢，各进三觥。未初别，酉正宿良乡县同节驿；设香案，奉安诏敕毕——以后日常为例。县令赵君宣霖来谒——江西南丰人。介山别居一馆，相去不数武，饭后过谈。是日，惟午时晴；出门选吉时，或其验也。
　　二十九日（壬子），阴，大风。介山从客三人，王君文诰、秦君元钧、缪君颂；余从客一人，杨君华才：俱于昨夜至，早起同行。过窦店，不憩。申刻，宿涿州涿鹿驿。
　　三月朔日（癸丑），晴。过张桓侯祠，不入。六十里，新城县分水驿，食。经白水沟沿堤行七十里，宿雄县归义驿。明云间陆应阳「广舆记」载：『雄县有大雄山』；余往来数次，未之见。县令冯君瑛来谒，问之；对曰：『不惟县治无山，即附郭亦无山』。则陆记未足信，疑金人并归义入归信，非复周显德时故州矣。是日，午后大风。入传舍迎送，始闻炮。
　　初二日（甲寅），大风，晴。卯刻行，弥望皆水，道通一线，曲折如盘蛇。十里达赵北口桥，十二洞，舟俱泊桥东；俗谓之「燕南赵北」，疑即瓦桥关。三十里至鄚州，又四十里宿任邱县鄚城驿。未刻，介山过谈，同寄第一封家书。
　　初三日（乙卯），阴，大风。行七十里，宿河间瀛海驿。府为京师之南府，天下之津途。陂泽沃衍，宜耕植；滨海盐运，军府所资：燕南重地也。太守姚芝佃（梁），学问人品，海内钦慕，有古大臣风。先为广西廉访使，为巡抚孙公永清劾，改部郎，转侍御。今年正月，皇上特简为河间太守。询以风土、人情，了如指掌；要地可谓得人矣。途中见麦三寸许，望雨甚切。
　　初四日（丙辰），阴，大风。行六十里，献县乐城驿；食。县治，唐始移此；不惟非河间献王旧封，并非汉乐城县故地。故县，在今县东南六十里；献王封邑，在今县东南九十里，所谓「景城废县」也。天下邑治，历代屡移；执旧名而求之，百不得一矣。又十里，交河县富庄驿；宿。是夜雪，麦苗得此，不啻膏雨。
　　初五日（丁巳），大雪。行四十里，阜城驿；食。县当南北冲，非汉故城。县令张绿溪（文旐）来谒——河南灵宝人，己酉进士。途中遇同乡邓尉以伊护饷至保阳，立谈片刻。又五十里，宿景州东光驿——本■〈艹修〉县故治，地形四通，古齐、赵界。与介山约游董江都祠，日暮不果。
　　初六日（戊午），晴，寒甚。行三十五里，刘智庙；食。庙名不知所起——按明正德中，马申锡驻桑儿园招流贼刘六等，刘应招而至；或即以此得名，而土人讹为刘智邪！又二十五里，宿德州安德驿——本汉平原郡安德县故治；运河出城北，浮舟为梁，闻山东粮艘将次出境。是夜，寄二封家书。
　　初七日（己未），晴。行四十里，曲路；食。沿途雪消麦茂，麦秋有望矣。又四十里，平原县桃园驿；宿。是夜，经行有所谓黄河沿者。按「唐志」德州有张公故关。孔颖达曰：『平原县六十里有张公故城，城东有津，俗名张公渡——即平原津；战国时齐之西境，以河为界，此即黄河津济之所』。今河久失故道，津已堙而名尚在；父老相传有可以征古者，此类是也。县令刘东堂（怀清）来谒——陕西华阴人，丁酉举人，与凫塘乡试同年。询以风土、人情、地方利弊，答云：『平原素不产棉，而男女多贸自他郡，以织为业。到任后，访知县中有卤地数顷，不能种五谷，试令种棉，乃大获；民皆仿行。近出棉不仅供一县之用；山东素多卤地，得此法通行，一省可无旷土矣』。又云：『乾隆五十七年，岁大饥，民之流亡未归者甚众；所遗田地二百余顷，民不敢种，因为代募佃户耕种』。既不欠粮、又不弃地，亦善政。县有颜鲁公及先主祠，盖以鲁公常守平原，先主曾为平原相也。鲁公祠内有文文山吊鲁公诗碣，前明人补书。从客强记其韵以归，因和之；惜未得录全文。
　　初八日（庚申），曙。行五十里，禹城县刘普驿；食。县令潘君汉来谒——大兴人，庚子进士。又五十里，宿齐河县晏城驿，店陋甚。济南太守德垕生遣使持札问起居——德，汉军人，余戊戌同年。闻其廉静寡欲，有守有为；重其人，即为书答之。
　　初九日（辛酉），晴，骤热。行三十里，齐河县；食。县令柳世珍来谒。又二十里，杜家庙；小憩，热甚。又十里，潘村。从此步步入山，路多滑石。又三十里，长清县崮山驿；山多柏，层植而上，颇可观。县令徐竹亭（绍薪）来谒——乙卯岁，凫塘典试山左，竹亭为分校，闱中有唱和诗；直隶永平府人，学者也。申刻，家人董祥患中风，移时卒。余此行，详颇得力；中道而逝，为诗哭之。星家言：奴仆星，有得力、不得力之数。余前有二仆曹玉、纪陞，颇勤慎，皆早死；今祥又如此：岂真命邪！以五十千钱购一棺敛之，寄殡萧寺；差回，当令归葬。
　　初十日（壬戌），阴。介山来，言先行；余视董祥殡出，乃发。山行颇难，肩舆始加牵。五十里，长清县长城驿；食——俗名万德店，路旁柳青矣。午刻，雨，不能望岱。又四十里，新店；小憩。又四十里，宿泰安府泰安驿。太守李松云（尧栋）公出；泰安令舒君辂来谒，与商岱顶进香事。是日，斋，约介山来早登岱。
　　十一日（癸亥），辰刻微雨；决意登岱恭谒碧霞元君祠，以天后明末时曾封「碧霞元君」故。出馆，先于岱庙进香。雨转大，狂风倒人，客皆中道返。限于王程，不能待晴，于遥参亭元君像前礼拜。时进香者日常数万人，庙中排列肆市，百物粗备；菜石为尤多。庙东炳灵宫前，汉柏五本。西北隅一本二株，临西一株为火所焚，焦中而枯外，异于甲辰、甲寅两度所见；乃叹松柏亦有劫。入午，风雨转盛，仍宿故馆。夜，寒甚。
　　十二日（甲子）清明，阴，大风。山行四十里，崔家庄；食。见徂徕山尽白头，始知昨夜之雨在山已成雪；而所谓「徂徕之松」，杳不复得矣。又四十七里，宿新泰县羊流驿——晋羊叔子故里也。是日，五渡汶水；水环山流，人截山行，民夫捧轿以渡。谚云「娥子抬青虫」，颇类此景，盖民夫皆有雇钱也。壁间见北平何琴立题壁诗，饶有风致；走笔和之。旁又有悟真题其后，亦有致；惜未知其姓氏。
　　十三日（乙丑），晴。山行五十二里，新泰县新泰驿；食。县令狄君芬来谒。又二十里，过嶅阳，嶅山在焉。前过小村，问新甫山不得；有一秀才东指曰：『即此山，俗名莲华。其西则龟山、蒙山，联络而南；蒙阴县在其麓』。又四十里，宿蒙阴驿——亦名保德驿。县令范君晋来谒。沿途见道路修理、沟渠浚治，其良吏乎！晚食饼，粥甚甘。
　　十四日（丙寅），晴。山行六十里，沂水县垛庄驿；食。见题壁有「嶅阳晓发」诗，款曰「秀峰」，不知何姓氏。又有「古越陆耐庵己未冬月十九日题壁」，颇能道眼前景；又见何琴立题壁五律一首。再行二十里，有坊曰「琅琊古郡」，后题「兰山令祁恕士新建」。连日逐沂水、傍蒙山行，颇有山水趣。又二十里，宿青驼寺。土人云：『佛刹有青石驼，蹄腹陷于土，惟头及鞍尚可辨』；或系大家墓道物。然驼之设于墓道，制亦未为久远。
　　十五日（丁卯），阴，微风。山行五十里，过沂州徐公店驿，至伴城食。山于此尽，平郊麦苗较茂。又五十里，宿沂州府沂州驿——州南连淮、泗，北走青、齐，最为兵冲；诚南北之咽喉也。首县为兰山；地无此山，即艾山而别名。太守洪桐生（梧）、兰令祁君恕士皆余故友，在京时尚相过从，桐生又系同馆；即日招饮，依依如骨肉。桐生以诗画扇并诗刻香墨见惠，诗四首皆佳，末首云：「送君亭馆似劳劳，已约归程候节旄」；意尤可感！
　　十六日（戊辰），大风。行二十八里，沂州李家庄驿；食。有山亘于东，陂陀长远，势如长堤，若马首之低昂；土人指曰：『马陵山也』——或曰「即古琅琊山」。又六十五里，郯城县郯城驿——去县尚十里。县令周君履端来谒，托寄三封家书。是夜，雨。
　　十七日（己巳），阴，大风。巳刻，雨，麦益畅茂。路滑甚，舍舆而骑。郯城红花埠驿，食。驿为山左、江南界，街长三里许，尽茅店，屋绝少；恐赏物为雨所湿，遂宿焉。是日，见道旁密种皁角树。树既多刺、实又不可食，可避人马之扰；道旁有田园者，可取以为法。
　　十八日（庚午），阴。路泞甚。骑行六十里，宿迁县峒峿驿；食。食后，即登马陵山；见落马湖水势浩荡，不辨涯际。又六十里，宿迁县钟吾驿；宿。是夜，介山于亥初始到；行李车陷于泥，去驿四十里，野宿——俗谓之打野盘。
　　十九日（辛未），阴。候车不至。骑行五十里，桃源县古城驿；食——俗名新安集。堤行又六十里，宿桃源县桃园集——俗名重兴集。令曹君松篁来谒——丙辰进士，乡试乙卯与大儿胡垲同年，有器局、才具。询知地方情形，地瘠民贫，多受水害。余从红花埠至此，见瓦屋绝少，所言良不诬。是日，介山未至；因不惯骑马，为泥泞阻滞矣。
　　二十日（壬申），晴。欲候介山至；恐留住多扰，遂留札先行。约行二十里，不见鱼沟；询知顺堤行，乃直至王家营道，为引道者所误。又行四十里，宿清河县清江驿——俗名王家营。日暮，始得食。堤上望洪泽湖，水势甚阔。馆舍新造，宏敞可容百人；馆后有余地，植樨柳八株成荫，大可纳凉。
　　二十一日（癸酉），晴。留住，候介山。以「纪恩」「留别」诗刻寄漕督铁冶亭（保）——余庚寅同年也。灯时，铁公和诗至，并寄其「纪恩」诗诸刻。慕其速，亦即依韵和交来使；有句云：「能饱军民是此官」——盖规之也。戌刻，介山行李及从客至，闻介山宿鱼沟。
　　二十二日（甲戌），晴。介山至，因同过黄河，至清江浦。县令备船甚多，仅用大舟二、小舟一，余令遣去；奉安诏敕毕，遂登舟。河督吴崧圃（璥）来恭请圣安——余戊戌同馆、同年，叙旧言欢；随答拜，言治河通运事极有条理，合龙定有日矣。留余饮，余以戒酒固辞；归舟后，承惠蟒衣、纱紬、酒脯等物。入暮，检讨韩君鼎晋自川来，过访；言故乡宅为贼焚，奉太夫人并眷口入都供职。因即邀介山过舟，同食。平山太守侄亦于是日登舟。夜深，不得晤。
　　二十三日（乙亥），晴。介山从客不戒于盗，停舟访缉；余先解缆过关。沿河粮船络绎，尽江南帮。申刻，介山至，同泊山阳县淮阴驿。淮安阻淮、凭海，控制山东，自古依为重镇。漕督铁公来恭请圣安；旋招饮署中，戌刻归舟。
　　二十四日（丙子），晴。午刻，东南风大，恃犁以行。犁木身铁觜，系缆于鼻，以杀风力；随耕随移，二人专主之。八十里，泊宝应县安平驿，漏三下矣。舟中登仓以望，白马湖漾其西北、广洋湖荡其东南，水光接天，树影浮沈，景最清远；暮景尤可爱。署县令方君观鲤来谒。
　　二十五日（丁午），晴。风如故。感风畏寒，闭东窗；又不敢立船头远望，殊闷闷！行四十里，已昏黑；风转大，去高邮四十里泊。
　　二十六日（戊寅），阴，东南风仍大。午刻，至高邮州界首驿——以州北有界首镇也。沿堤多斗门，为宋转运使吴遵路遗制。州介扬、楚间，岸峻而水深狭；薮泽环聚，易于控扼。过州不泊；行三十里，泊露筋祠前盂城驿。宋州人秦观诗曰：『吾乡如覆盂，高据堤楚脊；环以万顷湖，黏天无四壁』。故高邮亦曰盂城。
　　二十七日（己卯）榖雨，雨。风转顺，过邵伯湖——湖为晋谢安筑，民思其德，比于邵伯，故名。州境湖■〈氵义〉最多，樊梁、新开、甓社，号三湖；益以平、阿珠湖，又号五湖。蒋之奇诗又云：『一十六湖水，所瀦而扬州』。境又有艾陵、雷塘等湖陂；盖其上有七十二涧，至此尽瀦为湖，经官河入于江。午刻，泊扬州江都县广陵驿，计行百有十里。盐政书公鲁来恭请圣安，都转曾公燠遣人起居。江都、甘泉二令来谒，未见。山长冯鹭亭编修（集梧）过访，知谢公榕生尚健，年八十七矣——壬戌进士，与石亭伯同年。饭后，登岸答拜，皆未见；惟谒见谢公，以其为父执年老家居，于公事无嫌避也。是夜，东风大。
　　二十八日（庚辰），晴。东风仍大，不能渡江。鹭亭邀介山同游平山堂，同年吴杜村郎中（绍浣）偕行；减从人、屏官隶，驾一叶舟、荡三尺桨，搜奇选胜，穷僻探幽；目极园亭花木之妙，耳饱松竹禽鸟之声。芍药初开，海棠将谢；或坐茂林而饮，或荡兰桨而歌：优焉、游焉，乐难名状！少顷，至平山堂，舍舟而登其巅。俯瞰扬州，枕江臂淮，为转输之咽喉、湖海之襟要，诚东南一大都会也。相与品第五泉，尽七碗。登舟容与，且行且酌；林间灯出、岸上炬来，乃不得不归耳，而坐客皆陶然矣。
　　二十九日（辛巳），晴，东风仍大。杜村招饮，出所藏黄山榖书太白诗墨蹟——龙蛇飞舞，迥非石刻可比。又观赵子昂墨蹟十札，真迹可爱；又宋搨李北海书云麾将军碑，精神满足，所谓减真迹一等者。六一先生云：『物常聚于所好，而常得于有力者之强』；信然。酉刻，归舟。
　　三十日（壬午），阴，东风如故。渡江之心甚急，而舟人阻之。观察李公奕畴以督粮过维扬，询知粮艘得数日东风，尽过江；是大可庆，余小住有名矣。移时，江宁孙方伯曰秉因验工过访，谈利弊，了然于心；能见之躬行，真有为者。窃惟察吏之法，不在察察为明，亦不在毛举细事；大吏果廉而有为，属吏廉能者举之、贪酷者去之，人心勉为良吏，自能调剂得宜：方伯殆其人也。方伯为雨村同年、观察为旧日同馆，宜不容辞，故见之；且彼过客，无干谒事也。
　　四月朔日（癸未），日食。孙方伯邀游平山堂，固辞，乃已。时东风稍息，遂解缆。四十里，至瓜洲，风逆不能渡。洲为扬子江砂碛，状如「瓜」字，谓之瓜埠洲，亦曰瓜步洲。南有城，宋干道四年筑；今谓之瓜埠城。由西以望，有山绵亘四十余里，曰蜀冈；即平山堂所踞也。「尔雅」：『蜀，独也』。凡山之独立无依者，似皆可名「蜀」，不必尽通蜀也。然扬州自邵伯埭以南，冈阜连亘几数百里，山又非独立；或谓之广陵冈——亦曰西山，为得其实。入夜，江声甚沸，不能寐。
　　初二日（甲申），晴。卯刻，渡江。披衣起，细审北固山势，上接钟山、下临海口，东南保障，是称天堑。金山、焦山，如螺浮江面，以束海潮之势；真形胜地也。辰刻，入京口——因山为垒，控扼大江，三吴襟带，为最险要。巳刻，泊京口驿，副都统阿公玉什来恭请圣安。随解缆，过丹徒镇——镇即汉县治，土人犹谓之「丹徒旧县」。行五十里，去丹阳二十里泊。
　　初三日（乙酉），晴。辰刻，抵丹阳县云阳驿，风顺不泊。六十五里，奔牛镇。未刻，雨。申刻，泊武进县毘陵驿。县令周石云（宗泰）与余至交，十年不见，随招饮；丑刻，归舟。
　　初四日（丙戌），晴。行九十里，泊无锡县锡山驿。约介山同游慧山——山在县西五里，其东一山，即锡山；泉曰慧山泉，陆羽所谓第二泉也。邱壑大好，有石曰「美人」，亦有天致。薄暮，游秦园。园以石胜，引泉流径右，■〈浮虎〉■〈浮虎〉有声。惜黄昏，未能得其要领；列炬映崖壑，深黑可怖，乃弃之而去。
　　初五日（丁亥），阴。行四十五里，风逆，暂泊五台山；山有道观，颇清静。午后，强行三十里，泊苏州府姑苏驿，织造全公德来恭请圣安。闻王梦楼先生在号船，因访之。以梦楼曾从全公至琉球，可资考问；又系雨村房师，礼宜进谒——号船者，乃备运铜铅、兵粮之船；闲泊时，人即赁为旅舍，便于旅店。夜，大雨。是日，谒见少詹钱竹汀前辈（大昕），承赠金石文跋十九卷。
　　初六日（戊子），大雨。藩、臬各官来谒，辞不见。江苏自岳公起为抚军后，政尚清静，非复前此繁华气习。岳公真能勤俭率下，为封疆大吏中不多得；惜有目疾，未得晤，心窃敬之。是日，五柳居印得「六书故」百部送至——板为余乾隆四十九年旧刻，寄藏五柳书肆者。
　　初七日（己丑），大雨。舟不得行，闷甚。
　　初八日（庚寅），晴。五更，解缆。行五十里，小泊吴江县松陵驿——驿去县城尚十里。又二十里，黎里镇——俗名八尺湖。乌镇同知龙君度昭运饷至京都，过舟相访；谈往事，为之慨然！又二十里，平望驿；泊。
　　初九日（辛卯），晴，风。行五十五里，泊嘉兴府西水驿。介山约游烟雨楼——楼在城南八里鸳鸯湖中，一名南湖。时菱叶尚小，居民界以竹竿，颇败湖景。楼后有小园，亦有奇石异卉。归路，便访冯孟亭前辈（浩）并其子星实（应榴）——皆致仕家居，富有着作。孟亭有「李玉溪诗集补注」、星实有「东坡诗集补注」，极典核；并承见惠。酉刻，归舟。
　　初十日（壬辰），阴。风逆，行五十里，泊石门县皁林驿——旧名皁林镇、亦名皁林市。市南有寨，元将路成营垒尚在。县故名崇德，本朝易以今名；以地有石门镇也。
　　十一日（癸巳），晴。行七十里，至塘西——即官塘河。浙江阮芸台中丞（元）并司、道皆遣人起居。中丞具有启，意甚厚；亦以启答之。又二十五里，泊横塘，去北新关五里。
　　十二日（甲午），晴。平山来舟话别，将之海宁任。辰刻，过关，泊武林门外。将军范建庵（建中）、织造延俭宜（丰）、抚军阮公、署方伯秦小岘（瀛）、署廉访张穆庵（映玑）、观察达袁二公俱于武林门内官廨恭请圣安。龙亭、仪卫皆修整，过营门，军伍排队跪迎，颇严肃。适武林巷公馆，奉安诏敕毕，中丞以下毕集，各寒温而去。
　　十三日（乙未）立夏，晴。中丞邀游西湖。巳刻，偕介山出钱塘门；先趋圣因寺，敬谨叩拜圣祖仁皇帝、高宗纯皇帝牌位毕，随游六一泉。步行至花神庙，泛舟金沙港，因访宝林上人。上人善画，以墨梅二联见赠；同游湖心亭，早食。由漪园至净慈寺，沐浴；便访小颠上人于万松山房——芸台新题额曰「七代诗僧精舍」。赵生西垣（晋）旧受诗于余，今在精舍肄业，因与同游小有天园。湖上诸胜，皆余旧游，已详载「南游记」。申刻，入城，将军、织造、中丞公饯于中丞署。
　　十四日（丙申），晴。往拜敷文书院山长王兰泉先生（昶）——先生学有渊源，为海内闻人；致仕十余年，精神尚健，惟耳聋，是亦老人寿征。从客杨生病痢已两日，昨夜众人来告；因以验方与之，一服而愈。午后，司、道公饯于藩司署；以斋戒辞。
　　十五日（丁酉），晴。卯刻，偕介山恭诣天后宫致祭，中丞陪祭。祭毕，同出钱塘，泛舟至金沙港；登舆，趋上天竺进香，遂观梦泉。归游下天竺，观三生石。复游飞来峰，石如悬磬，圆峰倒坠，九天云垂。小憩冷泉亭。便游灵隐，斋食于僧舍。食后，即游龙井。西湖之山石，以飞来峰为最；水石，以龙井、三生石为最；竹，以云栖、韬光为最；邱壑，以小有天园为最：余已八度来游矣。是日，兰泉先生招饮；至则，冯玉圃给谏（培）、潘兰坨侍御（庭筠）先在座——皆余戊戌同年，归田不出，教读为业，具有高致。酉刻，入城。祝杏南茂才（志箕）来——余庚寅座主止堂先生之子，将附舟至衢。
　　十六日（戊戌），晴。招饮湖上旧游于万松山房。食后，出涌金门，访玉圃于崇文书院，不遇。放舟至码头，登独秀峰，介山亦随至。同饮者，处士朱清湖、彭何春（树琪）、沈理堂（本义）、张秋江（浚）、上人小颠（际祥）、道士沧烟、茂才赵西垣、祝杏南，皆文士、高人逃于诗酒者；惟山右宋芝山孝廉偶客游于此，亦余旧好。酒酣，各以诗赠。芝山复以宋朝张即之墨蹟见贻，云「即之没为水神，持以渡海，可靖风涛」；厚意良可感！酉刻，入城。是日，寄第四封家书。
　　十七日（己亥），晴。奉诏敕至钱塘江登舟，中丞诸公送于凤山门外。巳刻，解缆；逆风行五十里，泊渡船埠。
　　十八日（庚子），微雨，风顺。乘早潮，行四十里；卯刻，至富阳县会江驿，不泊。又乘风行百里，过桐庐县桐江驿；又十五里，泊。
　　十九日（辛丑），微雨，风顺。二十里，富春山——一名严陵山；有二石高数百丈，土人号为「子陵钓台」。其下曰严陵濑，濑上有子陵庙。泊舟，与介山同登。庙前碑碣十余丈，半苔蚀，不能卒读；有明庄一俊、范徕诗碣尚可辨正，复不佳。自桐君山而西，两峰山势蜿蜒如蛇，对走于平原之上；一水中流，秀壁双峙，不减重庆三峡。其下有泉，则陆羽所品为第十九泉也。钓台对岸曰白云原，相传下有芦茨溪，为唐方干隐居幽地；合配高人也。过七里滩，风顺；七十里，过建德县富春驿。署太守方公应选偕县令来，辞。又行十里，泊。
　　二十日（壬寅），微雨。行新安江上，清澈可爱；太白所谓「新江清若空」者是也。十五里，至胥口溪——名大洋滩。水急，恃纤以行；人肩一绳，异于他所。又三十五里，白沙渡——新安渡口也。又二十里，泊许埠，去兰溪二十里。
　　二十一日（癸卯），微雨。过縠水驿，不泊。又四十五里，大雨，裘家堰泊。
　　二十二日（甲辰），雨。行四十里，过龙游县停步驿十里，泊。
　　二十三日（乙巳），雨，风顺。行八十里，泊衢州府西安县上杭埠驿；驿程，例于此陆行。总兵英公海来恭请圣安。蒋培元观察（继晖）、朱静斋太守（理）、县令许君执中来，与商登岸事；言水大，舟可至清湖，便于陆路。因乘原舟再行，即解缆。行二十里，泊。连日舟无停时，不暇登览；然雨中看山，清境独绝。
　　二十四日（丙午），风顺。水急滩多，舟行沙石上，辗如雷；绝类撞江舟景，而险过之。去江山县三十里塔溪，泊。
　　二十五日（丁未），阴；巳刻，微雨。过江山县，不泊。县令黄君天益来谒——蜀人，余庚寅乡试同年也；人诚实俭朴，亦有守者。又行十五里，泊清湖镇。
　　二十六日（戊申），晴。介山以前途山路崎岖，馆舍甚狭，因让介山先行。寄第五封家书。
　　二十七日（己酉），阴。与杏南别。行三十五里，过江郎山，石峰三片，高插云表；适云覆其顶，未见全面，然山态转奇。食后，步步入山。过苏岭，道义上人来迎，遂小憩。壁间多名人题咏，前使海山先生有五绝一首；走笔和之。此外，如庄公培因、德公保、褚公庭璋、庆公霖，皆海内诗人也。登窑岭，路转峰腰，与缙云桃花岭谿壑无异。又四十里，宿保安驿。
　　二十八日（庚戌）小满，晴。上仙霞岭；山顶有关，无戍卒——或曰即古泉山。周围百里，皆高山深榖。凡登三百六十级，历二十四曲，长十里；两浙之襟束、八闽之咽喉也。汉朱买臣云：『南越王居保泉山，一人守险，千人不能上；剑阁而外，此其匹也』。惟石径平铺，无梯级，异于栈道。半岭，先有关帝庙，可小憩；壁上多题咏。恒浴上人亦不俗，题诗三首赠之。庙侧有泉，置亭于其唇，曰雨花庵。上有周栎园先生（亮工）木刻诗牓，句极生新；复凝思和之。三里，茶岭。又五里，小竿岭，险不及仙霞；亦有关帝庙，僧宁远俚甚，一茶而去。至二十八都，食。地势平旷，居民甚众，歧径可达衢、处诸郡。「舆程记」谓『浙、闽分疆处，地名南楼』；问土人不知，或即此。名二十八都者，以歧路所达之都计算而名之邪！食后，即登枫岭——即大竿岭异名，迤逦而陡绝，舍舆而骑。登梨岭，地宜梨——俗名五显岭，以上有五显庙也。北有小天池，取径甚幽而亭，势甚敞；僧俗恶，颇败人意。日常扃其外户，非余强启之，则此境不得入目矣。尽日仰看山、俯听泉，骑而忘苦。计行七十里，九牧宿。
　　二十九日（辛亥），晴。三十五里，渔梁；食——土人多堰水捕鱼，故曰；鱼梁山以此得名。道侧有山如船，曰船山。又四十五里，宿浦城县小关驿。浦城城环越王山上，俯瞰大江，有形胜。县令王君宗徽来谒。得介山书，知分家人由水路进；余仿而分之，仅带跟价四人，余悉遣上船。奉诏敕，由陆路进。计与介山减从陆行，所省夫价不少。问知祖舫斋抚军（之望）已抵新任，太夫人留家。余以年家子有「登堂拜母」之谊，请见；辞。
　　三十日（壬子），晴。行三十五里，过西阳岭。岭北多竹、岭南多松，昼暝晦，暑气全消。又四十里，宿人和馆驿。观察戴公求仁、赵公三元以公事之江山，因过访——赵为凫塘甲辰同年。土人以铁网然松脂代烛，颇能照。
　　闰四月朔日（癸丑），晴。行五十里，马岚；食。传舍临江，轩豁而清幽；地属瓯宁县，与建阳县地方犬牙相错。又四十五里，过石陂玉塔岭；沿乱石、大溪等滩，至营头驿，宿——旧名水吉镇驿，属瓯宁；食供建阳，大有「东家食而西家宿」意。馆后有小轩，近墙植凤尾竹，有鱼盎二；阶前茉莉二盆、香树两株，点缀俱幽。鸟语、蝶情，啾啾、栩栩：心神为之一清。
　　初二日（甲寅），晴。行四十里，七姑店；食。馆介两山间，亭依树荫，杯中时有云影往来，亦大佳境。又四十里，宿建阳县建溪驿。驿舍俯临清溪、平眺远岫，极轩敞。上游造舟为梁度人，历历如画。所经传舍，此景为最。县令赵君庭翰来谒——凫塘丁酉同年，问知朱文公祠在城西五十里，未得谒。
　　初三日（乙卯），晴。行四十里，震前；食——疑即盖竹镇。名震前者，县南有郑滩，或传写误耳。又四十里，过叶坊驿，小憩——本前明旧驿。有吉阳溪，自驿口流入西溪，溪水较大。又四十里，宿建宁府之瓯宁县城西驿，坐船从人夜半先至——驿在建溪南岸覆船山下。府治在溪北，束水襟山，为全闽屏藩；亦东南胜地也。附郭为建安、瓯宁二县，建令刘君为凫塘甲辰同年、瓯令欧阳君为余庚寅同年；与商舟行事，皆以险辞。
　　初四日（丙辰），晴。行四十里，太平驿；食。驿因太平山得名，然去山实远。又四十里，过大横驿，不宿；再行四十里，戌刻至延平府，追及介山，同宿剑浦驿。余欲舟行，而介山难之；然余惯历三峡，今且渡海，何畏于溪！乃决意登舟，介山仍陆行。少顷，延平守广公善、副将李公庆云偕南平令完君智来谒；语以来日登舟一事，完令欣然。
　　初五日（丁巳），雨。午刻，登舟，即解缆；从者稍后，遂不相及。江面甚平，特多石。凡急湍处，土人皆谓之滩；亦有梨滩、箭孔、梅花诸名，实不甚险。惟两岸乱石参差，水触石作漩，有似三峡平处。行四十里，从人尚未追及。乃买船户米一升，就盐齑一碟，与二仆同食；终日肥甘，忽得蔬食，大适口。申刻，大风雨，泊尤溪口；计行八十里。
　　初六日（戊午），晴。细玩闽江山水，粗类巴江；山平而无奇拔气、水缓而无建瓴势，而土人已谓险不可测，亦犹度仙霞者不知云栈之高、登渔梁者欲傲峨眉之峻也。行百里，泊古田县水口驿，介山犹未至。琉球迎封使梁焕来谒——黄帽阔带、衣宽博，稍通华语；问知曾充通事，入京已四次。省城将军、中丞以下，各遣官持札来起居。制军玉公德由泉州寄札，并以奏稿夹片见示。始知前大学士福公康安进剿台匪林塽文时高宗纯皇帝赐以右旋白螺，往来顺利、灵助非常，蒇事后留贮督臣署中，备渡海用；臣等此行，又蒙恩准督臣所请，赏臣等奉以渡海：仰见我皇上体恤使臣，无微不至。谨按高宗纯皇帝「御制文三集」有右旋白螺赞，注云：『每年藏中喇嘛于新正及万寿节进丹书所陈供器时，有献右旋法螺者，以为奇宝而不多见。涉海者携带于舟，则吉羊安稳，最为灵异』。臣等何人，荷蒙异数，感激涕零！
　　初七日（己未），晴。介山亦至，遂同登舟，解缆。与介山各乘一红船，水顺无风。行百二十里，过侯官县白沙驿，不泊；又行六十里，孚远驿。是日，舟中饮食皆取给闽与侯官二县。奉安诏敕，又别具一红船焉。泊处去省会三山驿二十里。
　　初八日（庚辰），晴。辰刻，抵洪山桥，闽令谭君抡、侯官令毕君所谠、海防同知张君釆五来谒。午刻，奉诏敕、赏恤登岸，舁以龙亭、彩亭，送馆安奉；庆晴村将军（霖）、汪稼门中丞（志伊）、李石渠方伯（殿图）、瞻云亭廉访（柱）、陈琴溪观察（观）、副都统札公拉芬俱来馆驿，恭请圣安。申刻，适馆。汪公遣官咨送白螺，与介山启椟，敬谨验收。其螺长五寸六分，得天地中和之数；腹圆，象太极；首尾各出二寸，由渐而削，象两仪；凡四旋而及口，象四象。螺皆左旋，此独右旋者，以阴承阳，迎天行也。肤嵌宝石八，位按八卦；外袭云锦五重——重一色，取「五行相生」之义：皆所以养之也。统藏以金匮，而无极之理备焉。宜渡海可以息风静浪，灵摄海族；真异宝也。前梦「云养淡螺深」之句，得此奇验，字字着落；异哉！少顷，汪公来——素有清廉声，与之语，事事求合人情；人或谓其深刻，非知汪公者。坐间议及封舟事，云『此次修理之费，皆令船户自办；故准船户带货』。余曰：『此固人情，然封舟例不载货。历来册使至琉球，不能按十月风信回者，俱由货多且贵。琉球穷国，尽买则财不足，不买又恐得罪；百计设措，耽延时日。今货虽准带，贵货宜禁；须令船户造册具结呈验，庶前弊可杜』。汪公以为然。其后省会诸公络绎皆至，随与介山答拜。日暮，归馆。是日，初食西施舌，极鲜美——江瑶柱之次也。
　　初九日（辛酉），晴。至温泉，浴。泉在城南演武厅侧，从地涌出，甃而蓄之，作暗穴以通于浴池，温如骊山泉。将军庆公亲为修理，额曰「不因人热」；语趣甚。随与介山至抚军署商调兵事，抚军意在水、陆两营各挑一百；余与介山语之曰：『皇上以海上未能一律宁静，着认真挑兵；似宜尽挑水师，庶缓急有济』。抚军亦以为然；遂去陆营之兵，行文各路水师克期挑拨。即于是日具摺恭报到闽日期，面求抚军拜发；并寄第六封家书。定期于十三日恭诣冯港天后宫致祭，敬檩圣谕斋戒，闭门谢客。
　　初十日（壬戌），晴。斋。
　　十一日（癸亥），晴。斋。
　　十二日（甲子），晴。斋。
　　十三日（乙丑），晴。黎明，恭奉谕祭加封天后文出城，至南台之冯港。主祭者正使，陪祭者余与将军、巡抚、都统、司道等官，皆朝衣；独玉制军未与。礼毕，往验封舟。舟身长七丈，首尾虚艄三丈，深一丈三尺，宽二丈二尺；较历来封舟，几小一半。介山诘其故，抚军以闽县海船但有此等；余曰：『皇上谕令造舟，封舟自有式，非限以闽县船也。且厦门六■〈舟页〉船，大与封舟等；曷不取于彼，而必谆谆将就用此船乎』？抚军无以应。余曰：『风信已近，必欲易舟，恐延时日。但恐兵役人数过多，舟不能容；奈何』！抚军以临期设法为辞。二号船，大亦如之；无龙骨。余又力争，众口以为可用；余不能强，但令加櫆藤勒肚。是日，将军、抚军、都统公饯于抚军署；薄暮，乃就席。
　　十四日（丙寅）芒种，微雨。午刻，晴。通事郑煌来谒——年六十，前度册封伊已为通事；因问琉球一切事宜，据云『抚夷无他法，惟在积忠信以感之、因其势而利导之。否则，有「戴网巾」之诮也』！余请毕其辞；煌曰：『前明谢杰充册使，时从客有舅某，携网巾数百事；至则球人冬、夏一冠，无所用之。谋于杰，杰乃下教曰：『中国以戴网巾为敬；如册封日有不戴网巾者，以不敬论』。于是球人强售而戴之。故父老相传，遇事有以声势强派者，谓之「球人戴网巾」』。甚矣！一事拂人情，千秋成话柄；可不慎欤？
　　十五日（丁卯），晴。琉球耳目官向国垣来谒——向曾于京师进谒，例不必见；今则渡海有期，宜博访以就妥适。谈次间，亦以二号船无龙骨为虑；然已无可奈何，亦惟曰「过海仗天后，不尽在船」。问知伊舟例货已齐，惟兵丁未集；且俟之。是日，登同年故太史何君西泰之宅，拜其母——家甚贫，少为助薪水焉。
　　十六日（戊辰），晴。黎明，至冯港，恭请天后行像并挐公登舟祭，用三跪、九叩首礼。命道士举醮祭桅，行一跪、三叩首礼；道士取旗祝之，噀以酒，合口同言「顺风吉利」。余与介山默祷于天后，以筊卜两舟吉凶：头号船得第一筊为「阳阳圣」，断曰：『牧羊此地已经秋，今日还乡叹白头；忠道已成名已遂，会看麟阁姓名留』——解曰：「苏武还乡之象」。预告归期，可谓吉矣。二号船得筊为「阴阳圣」，断曰：『运行坎坷免施为，犹是荆山抱璞悲！璞本有成云有诈，来时不必泪双垂』——解曰：「卞和献玉之象」。时皆忧二号船无龙骨，据筊亦正无虑。海船以鸦班为重，每舟三人，人管一桅；各披红执旗，缘一绳而上，疾如飞：不负「鸦班」之目。余时与介山登后艄观之，天空日朗，风波不兴。鸦班甫登桅末，西南风骤至，并带微雨；神其示以顺风矣。惜时兵未调齐，未得解缆。挐公者，闽之挐口人，常行贾舟；卧闻神语：「某日当行毒某地」！公谨伺之。至期，果见一人抛毒水中；公投水收取，尽食之，遂卒——以故面作蓝靛色。土人感其德，祀之；以为挐口人，故曰挐公。或曰公卜姓，以业挐舟得名。申刻，入城，司、道公饯于藩司署。夜，大雷雨。
　　十七日（己巳），雨。陪臣梁焕以迎诏仪注求订。注云：『天使船未至，先期遣探；得信，即遣独木船数十只，以长绠引舟。王世孙遣官郊迎：首接，用中议大夫、副通事各一员，驾小舟、树赤旗，书「恭接」字；接官立船头请安，送酒席。二接，王舅、正议大夫、副通事各一员，驾舟送席，如前仪；禀见，呈上仪注。三接，法司、紫金大夫、都通事各一员，如前仪。禀见，不送席。封舟入港，近临海寺，本国备龙亭五——诏、敕、御书、谕祭文、节五者各奉安一亭；彩亭四，贮赐币、焚帛。鼓吹、仪卫，均排列却金亭；造舟为梁，联接亭阶。炮三响，遣官上封舟禀知，天使遣从官分捧诏敕、币帛上岸，奉安龙、彩亭中，行一跪、一叩礼。毕，天使登岸，仍响炮三，即以鼓吹、仪卫排列导行。王世孙率百官恭迎道左，望见龙亭，世孙跪、百官皆跪；龙亭至前，皆俯伏；候过，即平身。见天使轿来，差官持帖跪迎；世孙拱迎道左，百官跪迎。天使至，下舆，与世孙各一揖；世孙仍候升舆，揖送，天使轿内答揖，百官跪送。世孙率百官先趋迎恩亭，奉龙亭于亭内，彩亭置亭外。天使至，下舆入亭，分立龙亭左右；引礼通事官唱「排班」，作乐。设世孙拜位于前、百官拜位于后；世孙跪奏云：「琉球国中山王世孙臣尚温，恭请皇上圣躬万安」！天使答以「圣躬万安」。世孙起立，率百官行三跪、九叩首礼。毕，仪卫先行，世孙率百官骑马导。迎至天使馆，世孙先下马，立道左；望龙亭至，仍跪迎如初。候天使轿至，差官请勿下轿。百官仍导引至东辕门下马，排班跪迎；候龙、彩亭、大轿过，平身。奉安龙、彩亭于大堂中，天使左右立，作乐；引礼官引法司等官入，行三跪、九叩首礼。毕，各官引退。闭门，天使将诏敕等件敬谨安贮。天使乃坐大堂，开门；引礼官引法司各官以次参见，皆行一跪、三叩礼。毕，引礼官引出。世孙乃遣长史投帖亲至请安，天使请见。世孙轿至头门，欲下轿，巡捕官跪请进轿；由中门至二门内露台，下轿。天使趋迎，揖至会客堂上，行相见礼。世孙居东、天使居西，对拜，一跪、三叩首。天使安世孙座，行拂座礼，揖；世孙答揖。世孙回敬，亦如之。茶至，一揖；遣通事寒温。茶三献，世孙告辞，揖。天使送至轿前，世孙辞，一揖，升轿；天使揖送，世孙轿内答揖。巡捕官跪送于头门。一、每月每五日问安，差法司、王舅、紫巾官、紫金大夫、耳目官、正议大夫、中议大夫、那霸官、都通事、库官等至天使馆，引礼通使将各官手版并供应手版递上，厨官对单点收。天使坐堂，各官参见，行一跪三叩礼；侍立请示，无事则退。一、每月朔、望，除问安长礼外，世孙用名帖遣遏闼理官、长史各一员送羊、豕、酒、果，参见如前。法司等官常见，行一跪、一叩礼，垂手侍立。赐坐，则跪谢；赐茶，则揖谢。有问，则立而对；告辞，三揖，趋而出。耳目官以下常见，俱行一跪、三叩礼，垂手侍立，无坐。有问，则跪而对；告辞，则一跪、一叩趋出』。礼数周详，亦无可更。惟时当四海遏密，因谕梁焕率由旧章。凡乐，皆设而不作。是日，有守备王得禄来谒，云「兵尚未调齐」。
　　十八日（庚午），雨。汪抚军赠送行诗二首，有句云：『拊循早识辞金事，酬唱难忘陟屺诗』；得古人赠言之旨。午后，至将军署，见壁间有寄尘字画。诗僧大名，耳熟已久；问知其人，现挂锡乌石山。将军三度访之，乃肯见；其品亦可谓高矣。
　　十九日（辛未），雨。将军赠送行诗四首，有句云：『时惟占五月，令恰鼓南风』；自然名贵。并札云：『寄尘有航海之兴，愿与同行』。高人自有高致，此亦从前旧例应有之人；但尚未觌面，容再访之。是日，石渠方伯亦以诗见赠。午后，至瞻廉访署，问所谓乐圃荔枝楼者，已杳不知所在；署基虽阔，荒落不治矣。
　　二十日（壬申），阴。往游越王山。山在郡城北，半蟠城外，东联冶山；闽越王无诸之所都也。便访唐冯审球场，「纪略」所谓二十九景者，半为民居，不能复辨。午刻，登顶；雨骤至，乃归。
　　二十一日（癸酉），雨。午刻，汪抚军招饮。署基甚高，踞嵩山之麓；宋王尚书祖道故宅也。闽时为五诸侯馆，至今犹称馆前。入门，夹道皆荔支。堂侧有精舍轩豁，可以远眺。层级而下，有园曰「牧荔」，即岁荔支以供御用者。余地尽为圃，饶瓜菜；抚军躬行节俭，于此见一斑矣。惟时芭蕉尚花，间有甘露。荔支尚未大熟，因向抚军乞得盆植二本，已结实；意欲携之过海，栽于中山。非敢希召伯甘棠，亦聊以自励耳。
　　二十二日（甲戌），阴。玉制军寄到和诗，时方欲游鼓山，匆匆札谢。减从出东门，约行一程。其山延袤数十里，顶有巨石如鼓；遇大风雨，辄振击有声：郡之镇山也。前明册使陈给事侃题名，犹存。最高为崱峰，人言天晴可望琉球；实不尔也。海气终日如雾，安能极目数千里！亦犹泰山有孔子崖，谓孔子望吴，见阊门；理不可信——「论衡」辨之详矣。下山，至涌泉寺，窦泉尚在；传唐建中四年，龙见于此。或与「龙见于井」同，不得谓为祥瑞。
　　二十三日（乙亥），晴。再至温泉，浴。便访寄尘于乌石山——寄公，衡山人，名衡麓，别号八九山人，寄尘其字也；姓范氏。五岁，度为僧。略窥内典，好吟咏，工书善画；有奇术，人莫测也。喜作方丈书，新于乌石南崖刻「寿山福海」字，结密无间。余卒至其室，图书满架；邀之遍游各峰，欣然同行。山有三十六奇，最奇者为邻霄台之不危亭。传工师创时，四面材瓦、土垩，铢两悉称；戒曰：『损，勿修！修，必坏』！后人不悟而修之，果圯；世之妄逞聪明者，大都类是。华岩顶上，李阳冰篆刻尚存；大半苔蚀，不能卒读。刘克庄诗云：『城中楚楚银袍子，能读曾碑有几人』！余性好游山，此山石刻题名甚伙而不能细为洗搨，与银袍子何异！踞峰顶以望，海环其东，众峰三面罗列，城恰置乱山凹处；万瓦浮青、三山扫翠，亦极宇宙大观矣。午后，微雨。因与寄尘坐文昌阁，叩其所蕴；渊然以深，元远而清雅：偕行之约遂定。酉刻，雨霁，归馆。
　　二十四日（丙子），晴。寄尘来，以诗画扇见贻，并荐画士施生为余图「航海行乐图」；试令貌之，颇得八、九，留与寄尘同食。何实斋长子来问，知其弟有举茂才者；留之食，苦求去——亦介士也。
　　二十五日（丁丑），晴。寄尘遣其徒李香崖来——苏州人，亦善画，将侍寄尘渡海。午刻，方伯招饮。署极宽，荔支甚伙。堂踞大阜，阜北为客庭，左高而右卑；世传严高卜胜处。方伯善书，以所刻碑记数种见贻；余与介山于方伯为后辈，情义有加焉。
　　二十六日（戊寅），阴。海防厅移送渡海人役清册并执事等至，余见人数过多，恐封舟不能容，以为或可裁减；而吏以例对，姑受之。查上次封舟过海，兵役滋事；故与抚军商去千总而添都司，又特派能医之巡检颜家选，庶兵役有专管。虽稍变旧例，益加周详。
　　二十七日（己卯），阴。查渡海虽有旧章，尚多靡费；余初适馆，即与当道约，一切务崇节俭：饮食毋丰、供应毋华，丝毫无取于行户。恐尚有派累，因传渡海人役细加谘访，期杜混冒之弊、绝科派之源；众口一词，皆云实无科派，行户俱深感激。午刻，陈观察招饮。见署有桑寄生一丛；老母药饵常须此味，因乞为翦藏之。陈为凫塘同年，故有是请；此外，即一草一木，不敢擅受。
　　二十八日（庚辰），晴。都司陈瑞芳来谒，云渡海兵已集；即同介山至抚军署简阅，兵择其精壮者，铠甲亦尚鲜明。当为严立章程，三令五申之：陈瑞芳领百名，护头号船；王得禄领百名，护二号船。并传同渡海人役，于五月朔日在南台点验登册。船户以所带货单进视，其单内如肉桂、黄连、麝香等药皆贵，尽裁去；东海所需药材为最，而尤以大黄、大枫子、茶叶、儿茶为要药，补品不甚需。是日，抚军遵例加陈瑞芳三品顶带，加王得禄四品顶带，加颜家选五品顶带；武官辖兵、文官管役，体统肃然。
　　二十九日（辛巳），晴。抚军以两舟货价并船户甘结移至，细阅两船货价不及四万，较前度少三分之二；私心窃喜！船货无累，可望克期早归。随令跟役先将行李上船。闻介山家人有私带货物者，介山逐之。此役能行余志者，端赖良友同心共济耳。
　　五月朔日（壬午）夏至，晴。向来封中山王，去以夏至，乘西南风；归以冬至，乘东北风：风有信也。早起，命仆襆被登舟。午刻，具龙、彩亭，奉诏、敕、节、币安放中仓。同介山先至南台馆驿点验兵役，尽令登舟。舟二，余与介山共乘其一。前后各一桅，长六丈有奇，围三尺；中舱前一桅，长十丈有奇，围六尺：以番木为之。通计二十四舱，舱底贮石曰「压钞」，载货十一万斤有奇。列龙旗、御仗于船头，执事分列两舷。龙口置大炮一，左右各置大炮二，兵器贮舱内。桅上有「钦差」旗、蜈蚣旗、五彩旗、黄认风旗。大炮下，横大木为辘轳二；移炮、升篷皆仗之，辇以数十人。头缆围尺有八寸，次尺有二寸，次尺。椗三，皆以铁力木为之，形如「个」字，以代铁锚。舱面为战台。尾楼为将台，立帜、列藤牌，为使臣厅事。下即柁楼；柁前有小舱，实以沙，布鍼盘。其中鸦班之外，有缭手、椗手、车手各目。中舱，梯而下，高可六尺，为使臣会食地，左右分居。居复分两层，名曰麻力；上层又划为三间，下层则划为六间。主栖其上，仆栖其下；下层，间卧二人。前舱贮火药、贮米，又前以居胥役，稍后以居兵；稍后为水仓，凡四井。再后，则都司居之。柁前舱，则接封陪臣及从者居之。二号船称是。每船约二百六十余人，船小人多，无立锥处。余与介山不得已，遣人札商抚军；日暮，不得入城。
　　初二日（癸未），晴。遣陈都司、王守备入城，筹住人法；抚军遣副将、福州太守、海防同知等官来相度，苦无良策，咨嗟而去。是日，乌石山僧人馈寄尘荔支一篓，乃得饱啗。
　　初三日（甲申），晴。抚军仍遣前三人来，以势拨兵丁四十人，令过二号船。余立止之曰：『公等此举，是欲激变人心而令我等受累也。何者？渡海，苦役也；酷暑，苦时也。此辈亦人子，彼二号船已不能容，而复益以数十人，将安置之？且遣兵，所以护船；遣去太多，尤非慎重义！不得已，人役尚可减耳』。因呼兵至前，谕之曰：『汝辈过船，亦无处住。今欲酌减胥役，汝辈过海，能代彼执役乎』？皆感泣曰：『如命』。因每船减役二十余人，人心始定。
　　初四日（乙酉），晴。午，泊鳌头。申刻，庆云见于西方，五色轮囷；适与楼船旗帜上下辉映，舟中及两岸之人，莫不叹为寄瑞：因作颂以纪之。亥刻，起椗。乘潮至罗星塔，投银龙潭祭，取淡水满四井止。井各授二百石，封锢之；以钥交陈都司司启闭。
　　初五日（丙戌），晴。连日皆南风，以水浅，待潮乃行。辰刻，至怡山院，奉谕祭文致祭于天后海神，分胙于两船兵役。问船户，知祭黑沟羊、豕，官未之备；因与介山捐资购之。潮至，仍行。
　　初六日（丁亥），晴，无风。巳刻，过管头金牌门。领兵总兵许廷敬来谒，谕令严申纪律，以待风信。是夜，总兵探得五虎门外有艇船。
　　初七日（戊子），晴，无风。同介山祷于天后，祷毕，风微至。时总兵札陈都司云：『艇匪尚在海口，不宜开船』。余细视报单，乃系浙江来信，语皆悬揣，无实据；因饬都司：『如果有艇匪，许总兵带兵千余、配船四十只，便宜出海驱逐，何尚观望！无西南风，则已；有风，即开洋』。巳刻，西南风大至，潮亦盛；令都司传谕许总兵排定船只，各执器械，分三起出口：先锋船十二只为一起，若遇贼，视贼船扬帆来，即落帆让之；各贼船落帆，我船即扬帆直过，不必打仗。俟二起接着打仗，闻连珠炮，即将船转回，前后夹攻。二起为封舟，配战船二十只。三起炮船八只，左右接应。令船户车杉板置于舟右——杉板者，舟之小船，泊时渡人者也。布置已定，令张帆。午刻，开洋。
　　旧例，洗炮应在五虎门内；因闻有贼，故令出口再洗，藉以壮声势、慑贼胆。丁未风，乘潮出五虎门。日入，过官塘。越进士门，水浅，起柁尺许，乃过；亦竟不见贼，随遣护送船回。封舟无玻璃漏，前经屡饬海防同知备办，亦置不理；至是，舟人以香代，具文而已。入夜，接封大夫梁焕率其国伙长二人主鍼，目不能瞬，与柁工相依为命。午风，单辰鍼，计行船五更。
　　初八日（己丑），晴。午风大。日出无甚异，所谓「不识庐山真面目，只缘身在此山中」也。黎明，有二白鸟绕船而飞。午刻，丁风，仍用辰鍼，计行四更。申刻，过米糠洋。璇皆圆，波浪密而细，如初筛之米，点点零落；「米糠」字，极有形容。日落，计又行三更；船伙长云：『鸡笼山、花瓶屿去船远，不应见』。是夜，用乙辰鍼，行船六更。舟中吐者甚多；余日坐将台，初不觉险，饮食如常。
　　初九日（庚寅），晴。卯刻，见彭家山，山列三峰，东高而西下。计自开洋，行船十六更矣；由山北过船。辰刻，转丁未风，用单乙鍼，行十更船。申正，见钓鱼台，三峰离立如笔架，皆石骨。惟时水天一色，舟平而驶；有白鸟无数绕船而送，不知所自来。入夜，星影横斜，月色破碎，海面尽作火焰，浮沈出没；木华「海赋」所谓「阴火潜然」者也。舟人廪祭黑水沟——按汪舟次「杂录」：『过黑水沟，投生羊、豕以祭，且威以兵』。今开洋已三日，莫知沟所。琉球伙长云：伊等往来不知有黑沟，但望见钓鱼台，即酬神以祭海。随令投生羊、豕，焚帛、奠酒以祭，无所用兵。连日见二号船在前，约去数十里。
　　初十日（辛卯），晴。丁未风，仍用单乙鍼。东方黑云蔽日，水面白鸟无数。计彭家至此，行船十四更。辰正，见赤尾屿；屿方而赤，东西凸而中凹，凹中又有小峰二。船从山北过。有大鱼二，夹舟行，不见首尾，脊黑而微绿，如十围枯木附于舟侧；舟人举酒相庆。巳刻，微雨从南来；雷一发，雨倏止。午刻，大雨；雷以震，风转东北。柁无主，舟转侧，甚危。接封大夫梁焕请曰：『水井漏，淡水将竭；如此风不止，当乘风回五虎门，再图风利』。余闻大鱼夹舟，若有神助，行海最吉；因令人视大鱼，尚附舟未去。意者风暴将起，鱼先来护舟；因与介山潜焚藏香，跪祷于天后曰：『使者闻命，有进无退；家贫亲老，志在蒇事速归！神能转风，当吁请于皇上加封神之父母。鼎元自元旦发愿，时刻不忘；想蒙神鉴』！祷毕，不半刻，霹雳一声，风雨顿止。申刻，风转西南，且大；合舟之人举手加额，共叹神力感应如响。是夜，行六更，仍用单乙鍼。
　　十一日（壬辰），阴。丁未风，仍用单乙鍼。计赤尾屿至此，行十四更船。午刻，见姑米山——山共八岭，岭各一、二峰，或断、或续；舟中人欢声沸海。未刻，大风，暴雨如注——俗传十一日为天帝龙王朝玉皇之期，又十三为关帝飓——发于前后三日，殆其验也；然雨虽暴而风顺。酉刻，舟已近山，计又行五更船。球人以姑米多礁，黑夜不敢进，待明而行；亦不下椗，但将篷收回，顺风而立，则舟荡漾而不能进退。初使风时，各篷再加插花裤，大篷更加头巾顶，皆以布为之——插花附于篷侧、头巾附于桅梢；至此尽落之，惟大篷不落。海舟所恃，惟柁与篷；落篷下椗，舟行最忌。戌刻，舟中举号火，姑米山有火应之；问知为球人暗令：日则放炮、夜则举火，「仪注」所谓「得信」者，此也。丑刻，有小船来引导；乃放舟由山南行，始用乙卯鍼。
　　十二日（癸巳），晴。辰刻，过马齿山。山如犬牙相错，四峰离立，若马行空。计又行七更，船再用甲寅鍼，取那霸港。回望，见迎封船在后，共相庆幸。考历来鍼路所见，尚有小琉球、鸡笼山、黄麻屿；此行俱未见。问知琉球伙长——年已六十，往来海面八次，每度细审得其准的，以为不出辰、卯二位，而乙卯位、单乙鍼尤多。故此次最为简捷，而所见亦仅三山，即至姑米。鍼则开洋用单辰，行七更后用乙辰；自后尽用乙，过姑米乃用乙卯。惟纪更以香，殊难为据。念五虎门至官塘，里有定数；因就时辰表按时纪里，每时约行百有十里。自初九日未时开洋、讫十二日辰时，计共五十八时；初十日暴风停两时、十一日夜畏触礁停三时，实行五十三时：计程应得五千八百三十里，计到那霸港实洋面六千里有奇。据琉球伙长云：『海上行舟，风小固不能驶，风过大亦不能驶；风大则浪大，浪大力能壅船，进尺仍退二寸。惟风七分、浪五分，最宜驾驶；此次是也。从来渡海，未有平稳而驶如此者。于时球人驾独木船以纤挽舟而行，迎封三接如仪。辰刻，进那霸港。先是，二号船于初十日望不见，至是乃先至；迎封船亦随后至，齐泊临海寺前。伙长云：『从来未有三舟齐到者』；众复惊喜。午刻，登岸。倾国人士聚观于路，世孙率百官迎诏如仪。启门后，各官以次进谒：法司、王舅、紫巾官、紫金大夫为一班，皆紫帽；立而揖答之。耳目官、正议大夫、中议大夫、遏闼理官为一班，皆黄绫帽；立而拱手答之。那霸官、那通事、长史为一班，皆黄紬帽；坐而抗手答之。少顷，世孙来——年十七，厚重简默，仪度雍容，白晰而丰颐，有福相；寒温仰于通事，茶罢辞去。天使馆西向，仿中华廨署；有旗竿二，上悬「册封」黄旗。有照墙、有东西辕门，左右有鼓亭。有班房，类半间，国之小吏执事者坐焉。大门署曰「天使馆」，门内廊房各四楹，以居吏役。仪门署曰「天泽门」，万历中使臣夏子阳题；年久失去，前使徐葆光补书。门内廊房左右各十一间，以居从人。中有甬道，道西有榕树一株，大可十围，徐公手植；本四株，今存其一。最西者为厨房。大堂五楹，署曰「敷命堂」，前使汪楫题。稍北，葆光署曰「皇纶三锡」。堂后有穿堂，直达二堂。堂五楹，中为正、副使会食之地，前使周公署曰「声教东渐」；左右即寝室。堂后南北各一楼，敞其中；有后门，树塞焉。南楼为正使所居，汪楫额曰「长风阁」。北楼为副使所居，前使林麟焻额曰「停云楼」；额北有诗牌，乃海山先生所题也。周砺礁石为垣，望同百雉。垣上悉植火凤，干方，无花有刺，似霸王鞭；叶似慎火草，俗谓能避火，名吉姑罗。南院有水井。堂楼皆上覆■〈同瓦〉瓦，下砌方砖。板壁席地，院平以沙。桌椅床帐，悉仿中国式；饮食日用之物，无不毕备。楼前后有窗，海风徐来，颇无暑气；宾至如归焉。
　　十三日（甲午），晴。恭谒先师孔子庙。庙在久米村，创始于康熙十二年。堂三楹，中为神座，像如王者垂旒搢圭，而署其主曰「至圣先师孔子神位」。左右两龛，龛二人立侍；各手一经，标曰「易」、「诗」、「书」、「春秋」——即所谓「四配」也。堂外为露台，东西拾级以登。栅如棂星门，中仿戟门，半树塞以止行者。其外为屏墙。堂之东为明伦堂，康熙五十六年程顺则请建。堂北祀启圣。久米士之秀者皆肄业其中，择文理精通者为之师，岁有廪给。庙中有前使者汪、林二公碑记。次谒天后关帝庙。庙在久米村，三楹；中祀天后，西祀关帝，其东以居人。是日，即恭请天后、挐公行像登岸，安奉庙内。
　　十四日（乙未），晴。饬从者各安执事，无妄出入。谕阍者严启闭：差遣则付以签，阍者验放；无签而擅放，责阍者。闻球俗有红衣土妓，谕令驱逐，无附近使馆蛊我从人。谕长史：一切供应宜从俭，毋过丰——凡馆中琐事，皆长史领之也。
　　十五日（丙申），晴。早起，于文庙、天后宫行香。世孙遣法司等官来馈食；有紫金大夫郑得功能汉语，通事无能及者。长史、耳目官呈进供应事例：天使，日米一斗，面粉四斤，猪肉五斤，羊肉三斤，鸡二只，干、鲜鱼各四斤，蛋十枚，蟳二枚，蔬菜十一斤，西瓜二圆，米酱、酱油、醋、盐各四盏，豆腐三斤，酱菜半斤，烛四枝，烧酒二瓶，炭十斤，柴四束，瑞泉淡水二石。随弁三员，减十分之四。全廪给，减十分之五，无羊肉；半廪给，减十分之六。口粮、月粮，减十分之七。世孙五日一遣官齎牛酒问安，俱周详不惜费；然物多亦正无用，乃于供应裁十之四、廪给裁十之二。问牛能耕，何以杀？长史云：『有大祀，则杀牛；无故，不杀也』。乃令去牛用羊。此行不宴会，法司等官来，即以羊酒与之，仍于朔、望日各齎以笔、墨、币、扇之类：以是日为例。午后，雨，虹见于东。
　　十六日（丁酉）小暑，晴。遣内丁、外丁、通事各一人至世孙处看拜；世孙留食，随遣长史谢。余意欲亲身往拜，长史云：『大礼未成，不敢劳驾』！余考向例，果然。世孙来简，云「中山王世孙某」；余与介山简，云「册封正、副使某」：皆遵例行也。是日，断虹见于北。按「指南广义」，断虹见，则有飓。连日见之，必有航海遭风者；余等真侥幸矣！
　　十七日（戊戌），晴。阅案头食单，有所谓「龙头虾」者。盖水族虽多，隔日轮供；取视之，长尺余，绦甲朱髯、血睛火鬣，类世所画龙头，见之悚然！徐葆光「传信录」云：『一名鰝』。按「尔雅」注：『鰝，大虾也』；无龙头之说。取其壳以为灯，可供两日玩；三日而色变矣。
　　十八日（己亥），雨。栽荔支于使院庭后，南北分列：南者一本二干、北者一本三干，长四尺以上；移自牧荔园，种曰「陈家紫」。既为诗以祝之，并序其由来，刻碑列于北楼之侧。球阳地气温暖，或可望其荣实也。是日，供食有毛鱼，以细小得名；外视似腐，而味耐咀嚼。率以七、八月朔前后五日排阵出，土人取而盐之，风味不减糟鲥；闽人以为逸品，汪、徐二公颇垂涎焉。
　　十九日（庚子），微雨。寄尘得诗四首，有句云：「相看楼阁云中出，即是蓬莱岛上居」；又「一舟翦径凭风信，五日飞帆驻月楂」：皆真境真情。是日，食品有石距——似墨鱼而大，腹圆如蜘蛛，双须、八手攒生，两肩有刺类海参，无足、无麟介；味如鲍鱼。「徐录」作石■〈鱼巨〉。余前游登莱，见所谓「八带鱼」者；以形考之，当是石距。
　　二十日（辛丑），晴。世孙遣官问起居，礼答之。前渡海时，汪抚军送绍兴酒二埕；此日开试，味益香：因与介山痛饮，所谓「闻足音跫然而喜」者也。席间，食品有海胆，色如伏后卵黄，味如虾、蟳，乃取其肉而醢之者；正不知生作何状，行当取验之。是日，国中祭稻神。此祭未行，稻虽登场，不敢入家。
　　二十一日（壬寅），阴。连日食海味，腹渐作泻；饬庖人但供时蔬、淡粥。庖人乃以佳苏鱼进；问之，曰：『此非鱼名也，系削黑鳗鱼脊肉，干而为之』。长五、六寸许，形如梭、质如枯木。土人谓出久高岛者，良。食法，先以温水侵洗，裹蕉叶煨之，切片如刨花，连五、七片不断，又如兰花；宜清酱，颇有异味。清酱甘美，十倍于闽。惟求「佳苏」之义不得，适有长史至，问亦不解；因呼至前细核之，据云「此品在敝国既多且美，自王官以及贫民皆得食」；意殆谓如家常蔬菜，人人得食也。球人字皆对音，辄为易以「家蔬」以纪其实。是日，为龙母暴期。
　　二十二日（癸卯），晴。午后，偕介山、寄尘策骑游波上山——一名石笋崖，以形似名之也；石垣四周，垣内板阁离立，三楹。下有平堂，三楹。垣后可望海，沿海多浮石，嵌空玲珑；潮水击之，声作钟磬。东北有山，曰雪崎。又东北有小石山，曰龟山。稍下为护国寺，国王祷雨之所。龛内有神，黑而倮，手剑立，状甚狞；名曰「不动」——或曰火神。庭中有景泰七年铸钟一，庑下又有乾隆五十七年新铸钟一。寺后多凤尾蕉——一名铁树而有石，高五、六尺，黑而阔，状如骈佛手；为书「仙人掌」三字于上。佛桑，叶正与桑无异；世以木槿为佛桑，未得实也。
　　二十三日（甲辰），晴。法司等官呈进谕祭仪注云：『先期洒扫王庙，设香案——司香二人。设开读台于滴水西，设开读位，东南向。设先王神位于露台东，西向。设世孙俯伏位于神主下、设拜位于露台中，皆北向。设众官拜位于世孙后，左右列。设奏乐位于众官拜位后，设而不作。祭日黎明，法司率众官及金鼓仪卫集天使馆。俟启门进参，迎请龙亭、彩亭入中堂；捧轴官捧谕祭文安奉龙亭，捧帛官捧焚帛安置彩亭。众官排班，行三跪、九叩首礼。毕，前导至真玉桥；世孙素衣黑带，率众官迎伏于桥东道左。龙亭暂驻，世孙、众官平身，天使分立龙亭左右。通事官唱「排班」，世孙率众官行三跪、九叩首礼。毕，前导至庙门外，龙、彩亭由中门进，置庙内中堂；天使随入，左右立。捧轴、捧帛官由东角门进，至庙东阶，西向立。宣读、展轴官由西角门进，至开读台下，东向立。司香二人举香案置龙亭前，添香。世孙率众官由东角门入，上露台；各就拜位，行三跪、九叩首礼。毕，退立于先王神主下，西向。捧轴官由东阶进，天使取谕祭文授捧轴官，捧轴官高举出庙中门，上开读台；宣读官次之，展轴官又次之。捧轴官立案右；展轴官立案左，与捧轴官对展；宣读官就开读位。通事官唱「开读」，世孙率众官俯伏于先王神位之下，北向；候宣读。毕，通事官唱「焚黄」，捧轴官捧轴下台、捧帛官捧帛由庙中门出，俱至焚黄所；世孙、众官皆平身，至焚黄所候焚。毕，回露台，率众官行三跪九叩首礼。毕，退班。天使诣先王神主前祭，行一跪、三叩首礼；世孙俯伏谢，随捧先王神主由东阶安于东龛。天使与世孙行相见礼，再拜毕。茶三行，天使告辞，世孙送如前天使送世孙礼』。琉球七宴，此宴居首；以不宴会，故茶罢即归也。
　　二十四日（乙巳），晴。闲居无可消遣，与介山奕。用琉球棋子，白者磨螺之封口石为之——内地小螺拒户有圆壳，海螺大者其拒户之壳厚五、六分，径二寸许，圆白如砗磲，土人名曰封口石；黑者磨苍石为之。子径六分许、围二寸许，中凸而四围削；无正背面，不类云南子式。棋盘以厚木为之，厚八寸；四足，足高四寸；面刻棋路。其俗好奕，举棋无不定之说，颇亦有国手。局终，数空眼多少，不数实子，数正同。相传国中供奉棋神，画女像如仙子，不令人见；乃国中雅尚也。
　　二十五日（丙午），晴。世孙遣官起居。食单内有海蛇，长三尺以来，僵直如朽索；色黑，状狰狞。起居日供一束，束五具；土人云性热，能去疯、杀虫、疗痼、已疠，殆永州异蛇类。余性无所忌，试令如法炰治；但有皮而无肉，味亦无他异。然土俗甚重之，以为贵品。
　　二十六日（丁未），晴。食后，偕介山游奥山，由却金亭登舟——「徐录」载：『前明陈册使给事侃归时却金，故国人造亭以表之。舟东行二里，至看见城——高丈许，周围不十丈，荒废无亭舍；「志略」谓之炮台，「徐录」谓之看见城。问之从官，莫知建由。折而西，步行小土山；时潮退，平沙泥淖，略可步，舟不能及岸。过小桥，至龙渡寺。寺在奥山麓，旧为蛇窟，僧心海始辟之，蛇避去；因筑堤截湖，引泉种松而建寺焉。寺两楹，徐澄斋为题曰「龙渡寺」；今寺侧又新建二楹。沿路多种美人蕉。寺前有小亭；亭前有小沼水涸，小鱼多热死。有鲤长尺许，奔若求救；因命取之，养以水而放之海。沼侧有小庙，亦供「不动」。有大番字，如世所传奎星图。对山为鹤头山。时云黑欲雨，遂急归。寺后有贝多罗树一株，多乌木，叶如枣，黑质而白章；性颇坚，国人用以作屏，以其有文理也。
　　二十七（戊申），晴。偶阅「志略」，屡见台、飓字；余不识台字，遍查字书无之。然琉人每言大风，必曰台、飓；闽人亦习言之。按韩昌黎诗：「雷霆逼飓■〈风日〉」；是与飓同称者为■〈风日〉。「玉篇」：『■〈风日〉，大风也；于笔切』。「唐书」「百官志」有■〈风日〉海道，或系球人误书。历来使者不深考，遂沿其误；然亦未敢自执，归质之博学者。
　　二十八日（己酉），晴。偕介山游善兴寺。寺在使院东北，周垣；可五、六亩，树多福木、榴薇。中建板阁一，祀天满大自在天神；户尚扃，祈报者皆膜拜于门外。土俗，敬神用瓣香而不焚；最尊敬者，辄撒米数撮而去。佛堂亦供「不动」。更有神三首六臂，黑如漆；从官云：『此开国天孙氏神也』。僧供茶甚甘；问之，即本寺井泉。寺侧有石池，叠石山，玲珑可爱；百层拳屈，色如初烧瓦。上以花草点缀；问知为石芝，结自海边。然质脆，不能携远。
　　二十九日（庚戌），晴。连日细访琉球山川、风俗，「志略」略备。惟琉球「寄语」，尚未搜采；「徐录」偶及之，亦挂一漏万。因语法司官，择有文理通畅、多知掌故者常来馆中，以资采访。是日，世孙遣杨文凤来。长史言其文理甚通，能诗、善书；与之语，亦不能解。因以笔代舌，逐字询其音义，并访其方言；文凤果能通达字意。是日，为天帝龙王朝玉皇暴，不应。
　　三十日（辛亥），晴。首里公子向循师、向世德、向善荣、毛长芳来；以所作诗文进质，皆有思致。询其来意，乃知世孙知余欲辑「球雅」，特遣四人来助杨文凤参稽一切。三向为世孙本支，毛则王妃之侄，通汉文、能汉语；年皆二十以上。与之语，文理尚不及文凤，而聪明善悟。世孙即令五人馆于使院之西里许，因就诗韵字，令每人日注数十字来，疑者面议；后率以为常。
　　六月朔日（壬子），晴。连日球阳少雨，农家望雨甚切。因与介山至文庙、天后宫行香，遂默祷于天后、关帝，求赐甘霖以救一方。是日，世孙遣官起居有加礼。食单始见米肌，状如酪，味少酸。「徐录」谓『酿米经妇人口嚼而成，名曰米肌酒；球人甚重之』。细询作法，实不用麴蘖；而味亦不类酒，殆酪类也。食单又有福、寿酒，名颇吉祥。细考之，仍是烧酒，着黄糖则名「福」、着白糖则名「寿」；中朝亦有此法，特未锡以佳名耳。琉球土产惟有烧酒一种，能以米酿之。未刻，阴云密布，飞雨数点而止。
　　初二日（癸丑）大暑，阴。遣从官入首里看拜。从客、寄尘等往游泊村，归以新稻穗见示，云稻已尽收；乃知球阳地气温暖，稻常早熟，种以十一月，收以五、六月。薯则四时皆种，三熟为丰，四熟则为大丰。稻田少、薯田多，国人以薯为命；米则王官始得食。亦有麦、豆，所产不多。薯一名地瓜，闽人土语。午后，微雨。
　　初三日（甲寅），阴。未刻，大雨；番薯得此，不啻甘露。是日，食单有蚶。取视之，径二尺以上、围五尺许，古人所谓「瓦屋子」，以壳形凹凸象瓦屋也。「徐录」谓『国人以为洗具，又以为户枢』。洗具前于善兴寺见，长五尺许。然肉味不及小蚶；水族除蟳、偟外，愈大愈无风味，不特蚶也。即如此邦海螺有围数尺者，远不及京师小青螺矣。
　　初四日（乙卯），晴。食后，偕介山游七星山——俗名富盛山。出馆东行，至文庙折而南，度泉崎桥。桥下为漫湖浒，每当晴夜，双门拱月，万顷澄清如玻璃世界——为中山八景之一。过桥而南为牧志村，有堤曰长虹。山多松，无亭舍；陵阜错峙，如七星之蝉联。多坟墓，墓皆依山而封，截其前。由山北折而东，里许至城岳；圆峰突起，灌木成林。山麓板屋一区，石大小横列——国俗以石为神也。旁有小浮屠，立于乾隆二十七年，后署「亲云上某渡海归来造」。前有古松数百株。东有泉曰旺泉，味甘——为中山八景之一。旁有老松三株，奇崛可玩。东望，见壶家山瓦屋十数楹，东西对立；从官指为国中陶处。未刻，大雨；归。
　　初五日（丙辰），阴。巳后，大雨。长史送佛桑四株。一种千层如榴，有深红、粉红二色。一种单层，花如灯盘，蕊单出如烛，长二寸许，有红、白二色；朝开暮落，落则瓣卷如烛。花而不实；四季有花，深冬叶始凋谢。此地花开四季者甚多，气暖故也。余感长史意，嘱从客酬以酒；意有花再相致耳。
　　初六日（丁巳），晴。是日，国中作六月节，家家蒸糯米为饭相饷；即中朝「尝新」之意。迎封大夫梁焕以一盘见馈，因命庖人为糕，和糖食之。食后，遣通事、从客等至琉球先王庙习礼；盖凡大典礼，皆从行之通事、从客执役。世孙亦先期遣官致请，谓土人不甚习礼；先遣至庙者，视其出入进退之路也。
　　初七日（戊午），晴。辰刻，微雨，旋止。长史复以花二盆见贻，标曰「水翁花」；视之，乃马兰花也。中山草木，多与中朝异称；盖因国中少书，多不识古来草木之名。如罗汉松，谓之樫木；冬青，谓之福木；万寿菊，谓之禅菊：其初以意名之，后遂相沿不改。惜未携「群芳谱」来，一一证辨之耳！
　　初八日（己未），晴。辰刻，恭奉谕祭文及祭银、焚帛安放龙、彩亭内。出天使馆，东行过久米村、泊村，至安里桥——即真玉桥。世孙跪接如仪，即导引入庙。按仪注，行乐皆设而不作。焚黄时，有黄气直上二十余丈，结为黄盖，四垂璎珞；莫不叹为奇祥。礼毕，世孙引观先王庙。正庙七楹，正中向外通为一龛，安奉诸王神位。右昭自舜马至尚穆，共十六位；右穆自义本至尚敬，共十五位。诸皆称「神主」，惟宁、丰、贤、质四王称「尊灵」，又加称宁曰康翁、丰曰宗盛、贤曰秀英、质曰直高。琉球俗质，诸王神主皆称名；四王独加称者，殆以王有功德，仿中朝加谥之义而称之耳。左壁向右木主一，书历代有功王叔神位；右壁向左木主一，书先代王妃神位。楹上有四额，前四次使臣所题。庙前，西为神厨，东为佛堂。堂之侧为僧厨——即崇元寺，中有甬道；道东、西厅各三楹。前堂三楹，临街；正中洞门三，左右角门二。门前石路平敞，左右有木坊及下马牌；周砺石为墙。前临溪涧；对岸松冈数重，村曰安里，属真和志。茶罢，即归。临行，紫金大夫郑得功前跪致词，述世孙感激之忱、通国臣民欢跃状。仰见我皇上孝德旁孚，无远弗届；球虽僻陋在夷，罔不衔感荣幸，思念先王。是日，球人观者弥山匝地，男子跪于道左，女子聚立远观——亦有施帷、挂竹帘者，土人云系贵官眷属。女子皆鲸手背、指节为饰，甚者全黑，少者间作梅花斑。按「诸番志」：『黎母俗，女及笄，即鲸颊为细花纹，谓之「绣面」，集亲客相庆；俗与雕题凿齿同』。初见红衣人，头面较良家修饰，衣亦鲜洁。盖国俗不穿耳、不施脂粉，无珠翠首饰；此辈诲淫，或私为冶容、偷施脂粉耳。人家门前多树「石敢当」碣；墙上多植吉姑罗或揉树，横卧墙头，翦剔极齐整。妇女趁集者，或戴筐而立、或置筐于地，男女老幼不下数万人；知生齿日繁矣。午刻，归馆。申刻，世孙遣遏闼理官馈胙；外送看席一桌，即赏来使，令与同官分食之。
　　初九日（庚申），阴。辰刻，世孙遣耳目官、长史以简来谢，并致宴金十二两。余与介山坐二堂，呼长史语之曰：『既不宴会，安得宴金！归谢世孙，以后无容致送，徒劳君等往返』。寄尘以不服水土，得河鱼腹疾，传颜巡捕诊视。入夜，大雨，骤凉；觅夹被不得，以衣代之。是日，为地神龙王朝玉皇暴，验。
　　初十日（辛酉），雨。邀杨文凤、首里四公子为竟日谈，得「寄语」百数十条。庭中寄生螺冒雨伙出，大小不一、长圆各异，皆负壳而行。螺中蟹，两螯八跪。跪四大、四小，以大跪行；螯一大、一小，小者常隐，大螯以取食。触之，则大跪尽缩，以一大螯拒户。蟹也而有螺性，「海赋」所云「璅蛣腹蟹」，岂其类欤！「太平广记」谓「蟹入螺中」；似先有蟹然。从人有取置碗中以观其求脱之势者，力猛壳脱，顷刻死；则又与壳相依为命：造物不测，难以意度也。
　　十一日（壬戌），晴。食后，偕介山骑至却金亭——马较朝鲜果下马稍高，耳特长；性驯，行沙砾中，不见颠蹶。前初八日骑数百匹，皆牡马；不用牝者，恐乱群也。登舟，渡过山南。稍上，有板屋三间，名土地厂；有石，无神像。西接长堤，直至南炮台，径荒不能直达。折而南度大岭，游海边村；无他树，满望皆阿呾呢，连蔓坚利，可为藩篱——叶长，可造蓆，刺生其旁干，层裂如裹麻，根可为索。开花者为男木，花白，瓣若莲，合尖；左右叠十余朵，直上五桠。蕊露如杖，长三寸许；颇芳烈，不实。女木则无花，而实大如瓜，肤纹起鍼，皆六棱；可食——或云即波罗蜜别种也，一名凤梨。村中泉石颇佳。
　　十二日（癸亥），晴。长史送铁树四盆来——质枯如铁，一本或数干，无旁枝；丛叶盖头对出，而劲挺如蜈蚣。一名凤尾蕉，以叶对出形似也；一名海棕榈，以叶盖头形似也。其根碓为粉，可充粮；岛人以御荒岁，处处皆植之。亦有携至中华以为盆玩者，则谓之「万年棕」云。午刻，大雨；申刻，晴。自此日以至二十四日，皆大飓之期。
　　十三日（甲子），晴。球地皆沙土，雨过即可行，无泥泞。食后，偕介山骑过迎恩亭，沿堤行。堤长三里左右，石砟■〈石咢〉立；堤尽处为炮台，南北对峙，踞霸港口——环以埤堄，方广不盈亩，无一人、一物。台西中流有巨礁曰马加，为琉球险隘门户。入港皆铁板沙，坚如铁、平如板而利如剑。舟路曲折，避沙而行，误触之立碎；惟土人能知其道，故恃以为险。归路，游临海寺。寺创于顺治十二年，为渡唐官船祈报之所——国人呼中国为唐山、呼华人为唐人也，石垣四周。佛堂三楹，面东。板阁一无佛像，而有香鑪、供石。旧名定海寺，有钟为前明天顺三年铸。此邦观海，波上为最，炮台其次矣。入夜，雨。
　　十四日（乙丑），阴。荔支栽近一月，新叶茂发，有生机矣。早起，偶步其侧，见新叶有蚀者；薄视之，有虫黄体而苍文，两角、八足，身方而毛——世所谓毛虫类。附叶为巢，蒙如小蛛网；卵生如蚕子而速，大者二寸以来。命仆捉而坑之，尽拂其巢；「嘉树生虫，修士来谤」，固其所也。介山偶得一蟹，阔而薄；两螯大于身，甲小而缺其前——缩两螯以补之，若无缝。八跪特短；脐无甲，尖团莫辨。见人则凸双睛，噀水高寸许，似善怒。养以沙水，经十余日不食，亦不死。土人不知其名，以其得于沙也，名之曰沙蟹；为诗以记焉。午后，雨。
　　十五日（丙寅），大雨。各庙行香。世孙遣官起居，食品有海马肉薄片，回屈如刨花，色如片茯苓；品之最贵者。常不易得，得则先以献王。其状鱼身、马首，无毛而有足，皮如江豚；惜未得见生者。适杨文凤、四公子来，即以「海马」分韵；诗亦有理致而不能绘其形状，非余命题之旨，亦恐未见其生也。
　　十六日（丁卯），晴。遣官看拜。偕介山游鹤头山，陟其颠，避日而坐；草色黏天，松阴匝地。东望辨岳，秀出天半；王宫历历如画。其南则近水如湖、远山如岸，丰见城巍然特出，山南王之旧迹犹有存者。西望马齿、姑米，出没隐见，若近若远，封舟之来路也。北俯那霸、久米，人烟辐辏。举凡山川灵异、草木阴翳、鱼鸟沈浮、云烟变灭，莫不争奇献巧，毕集目前；乃知前日之游，殊为卤莽。梁大夫小具盘樽，席地而饮；余亦趣仆以酒肴至。未、申之交，凉风乍生，微雨将洒；乃移樽登舟。时海潮正涨，沙岸弥漫；遂由奥山南麓折而东北，山石嵌空欲落，海燕如鸥、渔舟似织。俄而返照入山，冰轮出水；文鳐无数，飞射潮头。与介山举觞弄月，击楫而歌；樽不空，客皆醉。越渡里村，漏巳三下；却金亭前列炬如昼，迎者倦矣。乃相与步月而归——为中山第一游焉。
　　十七日（戊辰），大雨竟日。长史觅得法司蔡温、紫金大夫程顺则、蔡文溥三人集，诗皆有作者气。顺则别着「航海指南」，言渡海事甚悉。蔡温尤肆力于古文，有「蓑翁语录」、「至言」等目，语根经籍，有道学气，间出入二氏之学；盖学朱子而未纯者。
　　十八日（己巳）立秋，晴。寄尘病初愈，欲游波上而力弱不能骑；长史为之备轿。轿如中国抬榼，长三尺许、广二尺、高三尺；启其右以入，周围以草帘——闻亦有用竹帘、纱布者，人坐轿底。顶有二环，贯以独木，二人前后舁之，去地不及五寸；远望如笼，不知中有人也——王叔以下皆乘之。薄暮，寄尘归，以布数疋见示，购自市中；时昏黑，不及细视。
　　十九日（庚午），晴。寄尘以出游受风，病复发；视之面赤甚，劝令服药。因取视昨所购布：一米色，曰蕉布，宽一尺；乃沤芭蕉，抽其丝织成，轻密如罗。一白而细者，曰苎布；宽尺二寸，可敌棉布。一白而绵软者，曰丝布；乃苎经而丝纬，品之最上者——「汉书」所谓「蕉筒荃葛」，即此类也。一米色而粗者，曰麻布；品最下矣。国人善印花，花样不一；皆翦纸为范，加范于布，涂灰焉。灰干去范，乃着色；干而浣之，灰去而花出。愈浣愈鲜，衣敝而色不退。此必别有制法，秘不语人；故东洋花布特重于闽。
　　二十日（辛未），晴。食后，游辻山——国人读谓「失汁山」，「志略」谓一字两音；「汪录」亦作青芝山。石阜临海，上多塚，亦有僧塔。山下为女集，时尚早，墟无人；然远不及波上。因仍至波上，坐而观海。有船自山北来者，从官云：『柴船也』。山下渔船甚伙，有撒网者、有钓者。午刻，归。遍考「辻」字不得，因悟琉球字皆对音，「十」、「失」无别，疑「迭」字误。「说文」：『迭，更迭也』；辻山左有波上、右有天久山，实有「更迭」之意。讹「失」为「十」，遂成「辻」；而不知其无字也。即「失」、「汁」二字，亦是「更迭」之义，与「十」、「折」同；非二音。余方辑「球雅」，乃知一字作二三字读、二三字作一字读者，皆义而非音，即所谓「寄语」；国人尽知之。音则合百余字或十余字为一音，与中国音迥异；国中惟读书通文理者乃知对音，庶民皆不知也。
　　二十一日（壬申），微雨。供应所送生海胆一具，形浑沌，通体刺如蝟，无头尾面目，蠕蠕能运；旁有小穴，赤有方——或其口也。球人以形似，名曰海胆。剥皮取肉，捣成泥，盛以小瓶供馔；前巳尝之矣。若易名曰海蝟，尤为得实。是日，寄尘病少愈。夜，与介山小酌。
　　二十二日（癸酉），雨，东北风大。自十二日至今日，皆大风；世传飓期，信而可征。二十四日为雷公诞，名为洗炊笼飓，或预发于今日；时楼皆震动，窗纸尽裂。入夜不寐，闻壁间啾啾作雀声；烛而视之，见蝎虎无数。火至，俱避入隙。「徐录」谓「不伤人」；既目击之，又慑以风声，益不能寐。因呼寄公起，与谈元理，颇有入悟处，遂与唱和成诗；未及数首，而东方已白矣。
　　二十三日（甲戌），晴，风转南。偕介山游泉崎。登中岛，岛对奥山，隔漫湖村。西有园曰蕉园，中山八景所谓「中岛蕉园」也；徐澄斋亟称之。全、周二公时，巳废；今归马氏。蕉尽荒落，然境自清幽，具林泉气。出门折而西，有礁孤立，高二丈，围可五尺；重叠而上，小树攒石顶——土人云系久米风水，所谓「文笔峰」也。归路久米，憩倪氏宅。宅前有台，宜远眺。内鱼池二，各围丈余；叠石峰其中如芙蓉，饶奇花异卉。
　　二十四日（乙亥），晴。是日，为雷公诞。食后，游东禅寺。寺在久米东北，前临下天后宫。后倚平山，六松盘若虯。西有茂林，可半亩。阶前稚桂数株，国中仅见；木槿二，与中国同。佛堂有徐澄斋、王梦楼诗轴。僧岩桂，年七十二，貌甚古，类有德者。篱边香椽一，荜蕟萦绕，若凌霄子；赤形，如僵蚕，味类胡椒。郑得功云：『邦人呼为辣荞』。花白、子赤。种三；更有小而黄、圆而赤者，食之可以冷气。
　　二十五日（丙子），晴。是日，国中祭稻神，谓之「大祭」；家以糯饭馈客——稻既收，报田租也。有梁长史邦弼馈糯饭来——须发尽白。问其年，方五十。诘其故，自称「小底」，因云『国人固多不寿，小底尤早衰』。而胡靖「录」云「人无劳心，多致天年」语，不实。「小底」者，陪臣对天使之词；若对从客，则曰「弟」——亦成例也。通文墨者，自称「夷官」。
　　二十六日（丁丑），雨。杨文凤来，问以国中官制、士习。对曰：『敝国皆世爵、世禄，官至大夫乃食釆。亦论功陞赏，如渡海为一功、充朝贡使为一大功，无文字之试。士、农、工、商，各世其业。首里七大姓，世为王室婚姻；法司、紫巾官，大都不出七姓。其子弟年十四以上，入王宫应差，渐以资授职；由库司官，积功至曷闼理官、耳目官而至法司官，大者曰「亲方」。食俸，自库官始。世官，惟廕适长子孙。久米人，官始于通事、止于紫金大夫，从未有至法司者。惟蔡温学优功着，王特用为法司；子尚翁主，亦即移居首里，与七姓同贵。温之前有郑迵，积功至法司；后为日本所执，不屈死。久米官之子弟，能言，教以汉语；能书，教以汉文。十岁，称「若秀才」，王给米一石。十五，薙发，先谒孔圣，次谒国王；王籍其名，谓之「秀才」，给米三石。长则选为通事，积功至都通事、通议大夫、中议大夫而至紫金大夫，为国中文物声名最——即明三十六姓后裔也。那霸人，以商为业，多富室；由伙长，积功至那霸官。能汉语者，用为长史，无至大夫者。其他外岛不过酋长，有按司遥领之。按司者，皆王之亲属：此国中官制之大略也』。听其言，源委了然，笔谈翻胜口谈；当推为中山第一学者。
　　二十七日（戊寅），晴，无风。是日，为地神龙王朝玉皇暴，不应。偕介山由渡里村泛舟，越中岛、渡饶波，至丰见城山麓；策骑而登顶，有山南王弟故城——徐葆光诗所谓「颓垣宫阙无全瓦，荒草牛羊似破村」者是也。稍东为高岭村，故垒围里许；长史曰：『此山南王故城——名大里者也。王之子孙，今为那姓，犹聚居于此』。城下有泉，曰惠泉；惠泉之西，曰芳泉。再折而西，有泉从岩底喷流，味极甘，供诸村茗饮；取水者以船载瓷盎，络绎不绝。仍呼舟，泛漫湖而归。
　　二十八日（己卯），晴。郑得功来，问以『国俗有僧而无尼僧、道士，则通国但知礼佛，比丘、仙人俱所不敬欤』？对曰：『国中虽无道士，却敬神仙』。问何以故？对曰：『昔有铭列子，家贫业农，性诚笃，无妻室。近宅有井，泉甘且清；一日往汲，遥见井间有奇光。逼视之，见一女子且汲且浴，衣挂松枝。铭列子恶其无耻、且污泉，阴取衣；衣不类国服，有云霞气。心异之，潜以观其变。女浴毕，呼其名而诟曰：「某何白昼为贼？速归我」！铭列子闻呼名，心益异，不应。女窘，以浴布被体；见铭列子，遽伏地。有国色，不类国人；铭列子责之曰：「此松我松、井我井，胡污我泉」！女趺坐，正色曰：「汝言谬矣！夫松与泉，造化所生，非人得私；汝据为己物乎」！铭列子初见心已动，又闻其言慧，乘机调之曰：「万物受阴阳之气而生，人亦得夫妇之道而生；阴阳有常，夫妇有别。汝，女也；我，男也。赤身对我，无理太甚！不自愧而反责我乎」！女阳怒曰：「实告汝，我非尘世人；仙女也。偶爱此泉，故浴；岂识人间夫妇！我非此衣，不能去；无辱我」！铭列子复曰：「天雨降世，即为世间水；汝即降世，即为世间人。诚仙也，自去；衣不可得」。女曰：「聊戏君耳！神明鉴君诚笃，欲昌君家。君贫，不能娶；以妾与君有夙缘，来为君立子女，无去理」。铭列子喜，又恐女绐衣去，因脱己衣衣之；遂为夫妇。人初不之异，后稍异之。居十载，生女一、男一，女名真鹤、男名龟年。时女九岁、男五岁，女缘满将去，乘儿午睡，衣故衣出门；儿觉啼，索母。女惧为情牵、不得脱，飞上树梢。儿追及，泣愿同去；女谕之曰：「汝等皆具夙根，无忧不贵。好侍汝父，毋念我」！乘云冉冉而上。姊弟啼，觅数日，野宿不归。初，国王闻其事，数遣耳目官密访，莫知其家。是日，见二儿啼泣甚哀，诘之；儿具以告，官因携儿同行。方仙女之去也，铭列子探亲于首里。三日，归；与儿过于路，惊问其故，悲喜交集。官引儿见王，王养真鹤于宫中，令龟年就学，待长贵之；并赐其父铭列田地、为贵官，号曰铭列子』。余因其事可传，遂援笔记之，即为「铭列子传」也可。
　　二十九日（庚辰），晴。是日，初见五釆鱼。有红、绿、翠、黄诸色，绿鳞、红章，五彩相间；土人就形色呼之，无定名。又有一石眉巴鱼，色红如金鱼。余俱不敢食，养盎中以为玩品。又有鳐，如白鸟；云飞丈余，始入水——疑即燕鱼也。
　　七月朔日（辛巳），行香。余至天后宫数次，见大门内有左厢北向，屋甚小，遂不经意。至是，启视之，中供龙神行像；云国王祷雨，则载像至丰见城，设坛以祀。前六月朔，祷雨得雨，龙神与有力；亦宜致礼。因命王守备：自后朔、望分献焉。前陪臣请先王庙中匾并天后、关帝对额，随书付之；是日巳刻成，挂壁间矣。世孙遣官起居如例。
　　初二日（壬午），晴。遣丁看拜。同来都司陈瑞芳——泉州人，由武进士，现官闽安镇都司，年四十三；于五月二十四日病痢，痢痊而病转深。自恃壮盛，不服药；屡劝不听。至是，见有鬼入室，衣冠皆球装，服黄帽者一、红帽者四，近床牵其衣不去。守备王得禄以告，急取箧中人参一枝，遣颜家选诊视配药；家选为立方，仍告余曰：『病入膏肓，恐不起』！夜，雨。
　　初三日（癸未），晴。陈病剧，至酉刻逝。与介山往哭，备衣衾、棺木，敛之如礼。集句挽之云：「其生也荣，死且不朽；维子之故，我始欲愁」。并作五律二首，叙兵丁爱戴之情、申同舟之谊，以寄余哀。呜呼！为将官能使其兵哀恸思慕，其诚信有过人者；天不永年，殁于异域，痛哉！
　　初四日（甲申）处暑，晴。酉刻，陈都司盖棺，偕介山往凭之。停柩于室，守以兵；义当载归，使其子以礼葬。世孙遣耳目官致祭，并馈安家银五百两，欲交介山带付其子；余从旁晓之曰：『都司殁于使事，世孙宜具奏，即以此银叙入。渡海后，移交督、抚转付其子；使者礼无私受』！官归以告，世孙如余所议焉。
　　初五日（乙酉），晴，大风。偕介山致祭于都司，哭之恸。郑得功奉世孙命来祭，极叹都司忠诚！余问之曰：『贵国亦有国尔忘家，可传不朽之人乎』？对曰：『有。昔诸按司割据时，有八重濑按司者强暴好色，窥玉村按司之妻美，举兵袭杀之；其妻遣长子小按司杂乱军以逃，即自缢。八重既失望，又恐子长图报，密为踪迹；闻在胜连县平安名大主家，潜选兵五百，约期进取。先是，玉村之臣里川庇椰长子龟寿闻变，即变姓名，潜逃八重，将乘间行刺；闻此计，誓以死报。先归，别其母。母怜其忠，不忍留；遂走报小按司，趣平安速为备，意在死战。平安急召吉田森川系数问计，吉田谓「众寡不敌，徒死无益！闻昔有代君任患者；今诚得一人肯以死代君，庶可缓祸徐图」！龟寿厉声，请以身代。吉田乃缚龟寿诈献于八重，八重怒，命速斩；龟寿大詈，无惧色。八重益怒，转欲生苦之，令苦尽而后杀，乃下之狱；以吉田为忠，日益亲近。玉村有大臣波平大主者，日厉兵欲报仇而未集也；闻吉田缚献，大怒，亲至胜连探问，欲诱杀平安而后举兵。既至，平安告以故；引令见小按司，乃大喜，遂密告吉田为内应，布兵复仇。时八重新举子，日为淫宴；兵既至，八重醉不起，遂斩于床上，出龟寿于狱』。呜呼！此真忠臣孝子矣！是不可以不传；因记其略于此，而别为立传焉。
　　初六日（丙戌），大风。是日，食品有蕉实，状如手指，不相属；色黄，味甘，瓤如柚——亦名甘露。闻初熟色青，以糠覆之则黄；与中国制柿无异。其花红，一穗数尺，瓣须五、六出。岁实为常，实如其须之数。中国亦有蕉，不闻岁结实，亦无有抽其丝作布者；或其性殊欤！
　　初七日（丁亥），大风。自此至九日，皆神煞交会暴。是日；庖人进生玳瑁一具。首尾皆尖削，腹特大，首淡红色；甲如龟，国人取其甲以为长簪。沿海皆有之；传至中国者，率由闽、粤商贩。球人不知贵，以为贱品——崑山之旁，以玉抵鹊；地使然也。俗不谙七夕，无乞巧者。
　　初八日（戊子），雨。先是，使院中有螺壳，头大而尾削；形如船，口如卷书，背骨三峰如笔架。土人以状类海舟三桅，名曰桅螺；余属取生者视之。至是，以一具进。藏身于背，无拒户；壳行如蜗牛，殆蚌类——凡介虫无拒户之具者，皆非螺类。
　　初九日（己丑），雨。是日，始见燕；状无他异，惟不巢人屋。中国燕以八月归，此燕疑未入中国者；其来以七月，巢必有地。问之土人，皆不知。别人所谓「海燕」，较紫燕稍大而白其羽，有全白似鸥者；多巢岛中。间有至中国，人皆以为瑞。
　　初十日（庚寅），晴。是日，偶见一鸟，黑头、灰翅，大如乌。问其名，陪臣对曰「容蕊」。按「传信录」，此鸟以八月来。又见一鸟，毛羽似鴈而差小，土人名之曰「恨煞」。余观其状，酷类秦吉了；「志略」亦云八月来。或今岁逢闰，节候稍早；鸟固应候邪！
　　十一日（辛卯），晴。偕寄尘重游波上；携酒行倦，即饮于护国寺。介山偶疾不偕，饮殊无兴。陪臣视余有倦容，以枕进。人各授一，有方如圭者、有圆如轮而连以细轴者、有如文具藏数层者；制特精，皆以木为之。率宽三寸、高五寸，漆其外，或黑、或朱；立而枕之，反侧则仆。按「礼记」「少仪」注：『颖，警枕也』；谓之颖者，颖然警悟也。又司马文正公以圆木为警枕，少睡则转而觉，乃起读书；此殆警枕之遗。
　　十二日（壬辰），微雨。杨文凤、首里四公子来，纂得「寄语」五百余条。偶忆杜氏「通典」云：『妇人产，必食子衣；以火自炙，令汗出』。问文凤：『然乎』？对曰：『火炙，诚有之；食衣，则否。即今中山已无火炙俗，惟北山犹未尽改』。入夜，月上，开窗见人家门外皆列火炬二。遣问长史，云国俗于十五日盆祭，预期迎神；祭后乃去之。盆祭者，中国所谓盂兰会也。
　　十三日（癸巳），晴。偕寄尘沿辻山东北，步行海滩上。见雪崎山崖洞，深敞如龛；礁石玲珑，扑人顶。憩片刻，仍循东北步至龟山；拳石嶙峋峙滩上，潮至不能上。南岸有窑，国人取车螯、大蚶之壳以煆灰塈壁，白不及石灰而黏过之。再东北，有地为国人煮盐处。遂自龟山东，策骑越久米而归。
　　十四日（甲午），雨。是日，为先大夫生辰，斋；不下楼。
　　十五日（乙未），晴。行香归，世孙遣官起居，果有龙眼，种自闽来，味甚薄；闻植亦不繁。因念荔支他日即实，未必如闽然。果实亦固难得，「志略」载「物产有荔」，虚也。是日，为鬼飓暴，不应。连日见市上小儿各手一纸幡，对立招展，作迎神状；知国俗盆祭祀先，亦大祭矣。
　　十六日（丙申），晴。偕介山游壶家山。山脊瓦屋对列，瓦而黄，烧器皆粗恶。余每出游，茶吏携茶瓯随；色黄作裂文，描浅绿花草。其少粗者，无花；瓯盖木质而朱漆，承以空心盘托，式如豆。斟茶二、三分止，匙贮小糖块，效中国果茶法。瓷细而具雅，今观陶处无之；问知细者出土噶喇、粗者出大岛。中山土产无一适观者，其贫国也。
　　十七日（丁酉），微雨。郑得功来，问以嫁娶礼。对曰：『小民礼固陋，世家亦有以酒肴、珠贝为聘者。婚时，即用本国轿结彩鼓乐而迎，不计妆奁；父母送至夫家即返。不宴客；至亲具酒贺，不过数人』。问『「隋书」云贵国风俗，男女相悦，便为匹偶；其旧俗欤』？曰：『然。闻我三十六姓初来时，俗尚未改；后渐知婚礼，此俗遂革。今国中法「有夫之妇犯奸，即杀」；岂尚容苟合』！余始悟琉球所以号「守礼」之国者，亦由三十六姓教化之力；国重久米人，有以也。
　　十八日（戊戌），雨。向循师来，问以国中丧礼。对曰：『小民有丧，则邻里聚送；亲者护丧泣送，掩毕即归。宦家，则同官相知者亦来送，柩出即归：大都不宴客。题主官率皆用僧，男书「圆寂大禅定」、女书「禅定尼」，无考妣称。近日宦家亦有书官爵者』。问『「汪录」云棺制三尺，屈身而敛之；信乎』？对曰：『近宦家亦有长五、六尺者，民则仍旧』。盖礼教渐敷，旧俗渐革，朴陋诚不免焉。
　　十九日（己亥），晴。法司等官送「册封仪注」来，随与介山酌定云：『先一日，所司张幄、结彩于馆前，备龙亭三、彩亭二；凡经过处，皆结彩。造版阁一楹为阙庭，设殿庭中；中置殿陛，左右列层阶。设御案五于阙庭中，中案奉节、左案奉诏敕、右案奉御书、边左置赐王币、边右置赐王妃币。设香案，设司香二人于香案左右。设世孙受赐予位于香案前。设宣读台于殿前滴水左。设世孙拜位于露台中；设众官拜位于世孙后，左右列。世孙左右立引礼官二员，众官左右立赞礼官二员。陈仪卫于殿左右。设奏乐位于众官拜位后，设而不作。至期黎明，法司等官吉服候馆外，金鼓仪卫毕备。俟启门参见毕，请龙、彩亭入馆，置中堂。正使捧节、副使捧诏敕御书，各安奉龙亭中；捧币官捧币，置左右彩亭中。排班，众官行三跪九叩首礼；毕，前导。世孙率众官伏迎于守礼坊外，龙亭暂驻，世孙率众官平身，天使趋立龙亭左右。引礼官唱「排班」，世孙率众官行三跪九叩首礼。毕，世孙前导入国门，立殿下。龙亭进至奉神门，执事者脱节衣，奉节授正使，奉诏敕、御书授副使，捧币官分捧缎币随行；升阙庭，各安奉于御案。天使分立左右，捧诏敕官立陛下，宣读官立开读台下。司香者添香毕，引礼官引世孙由东阶升，众官各就拜位。世孙诣香案前，引礼官唱「跪」，世孙、众官皆跪。引礼官唱「上香」，案右司香者捧香跪进于世孙；三上讫，平身。引礼官引世孙出就拜位，率众官行三跪九叩首礼；毕，平身。副使诣前，正中立；捧诏敕官由东阶升，副使取诏敕授捧诏敕官高举下殿，同宣读官上宣读台，奉安诏敕于案。引礼官唱「跪」，世孙、众官皆跪；引礼官唱「开读」，捧诏敕官以次对展，宣读毕。引礼官唱「平身」，世孙、众官皆平身。捧诏敕官仍捧诏敕升殿，授副使，如前安奉；捧诏敕官下东阶，国王率众官行三跪九叩首礼。毕，天使宣制曰：『皇帝敕使赐尔国王、王妃缎币』！引礼官引国王由东阶升——法司官随行，至受赐予位，跪。正使取国王缎币、副使取王妃缎币，一一传授国王；国王高举，法司官跪接，传至案上。毕，平身。引礼官引国王出就拜位，率众官行三跪、九叩首礼。毕，天使宣制曰：『皇帝敕使赐尔国王御书匾额』！引礼官引国王由东阶升，至受赐予位，跪。副使取御书亲授国王，国王高举平身，仍安奉案上。引礼官引国王就拜位，率众官行三跪、九叩首礼。毕，平身。引礼官引国王诣香案前，跪；请留诏敕为传国之宝。法司官捧前代诏敕，一一呈验；天使验明，允所请。副使捧诏敕亲授国王，国王高举平身，仍安奉案上。引礼官引国王就拜位，率众官行三跪、九叩首礼。毕，平身。正使取节，执事者加节衣，仍置案上。法司等官捧诏敕、御书、缎币入内殿，派官守护节案。国王请天使拜御书，引上殿阁；天使瞻拜毕，国王请天使更衣，同往北宫行对拜一跪、三叩首礼。毕，茶三献，天使告辞。国王前导，仍至御案前，正使奉节安奉龙亭内。天使随出奉神门，与国王揖别，各乘舆；国王先行率众官出，俟欢会门外龙亭回过，国王以下跪送。天使至，出舆，国王揖别，众官皆跪送。是日，国王遣官诣馆谢，天使次日遣官入王城答谢』。观其仪率遵旧典，亦守礼之明验也。
　　二十日（庚子）白露，晴。寄尘云：『此邦之人，肘率较华人稍短』；「朝野佥载」亦谓人形短小似崑仑。余来两月余，所阅士大夫短小者固多，亦有修髯丰颐者、颀而长者、胖而腰腹十围者；前言似未足信。适茶吏马秀来——长八尺以上，因令出肘与香崖较，实短寸许；而香崖长不及七尺，乃知气类所限，短小其常。且人之体多狐臭，古所谓「愠羝」也；其理尤不可解。
　　二十一日（辛丑），雨。向世德来，问以国中兵刑。对曰：『小邦人不知兵；刑惟三章：杀人者死，伤人及重罪徒，轻罪罚日中晒之——计罪而定其日。国中数年无靳犯；间有犯斩罪者，又率引刀自剖腹死：故国俗几于刑措。
　　二十二日（壬寅），晴。王遣法司、长史来，敬请先观御书双钩上刻，以便悬奉楼中。因与介山敬请御书出，平铺于案；视双钩颇得法，似善书者。钩毕，余出七律诗一首，令以本国书书之；笔力遒劲，龙蛇飞舞，草法不类中国。试令读之，率二十余字乃成一句；重译难通矣。
　　二十三日（癸卯），晴。杨文凤来，问以国俗旧无姓，然欤？对曰：『然。国中惟久米村梁、蔡、郑、毛、曾、陈、阮、金等姓，乃三十六姓之裔。此外，世禄之家皆赐姓，士庶率以田地为姓、更无名；其后裔则云「某氏之子孙几男」，所谓「田名私姓」也。余尝举向循师之名问，法司向天迪对以「不知」；始信国中皆别有通呼之名，其书手版者特具文官名耳。余又问：『国王亲支四世后，辄改姓向。昨阅「中山世谱」，王妃有向姓；岂同姓为婚欤』？对曰：否。首里有二向：一为前王尚圆之后，今国王始祖也；一为前代尚巴志之后，今所与通婚姻者也』。余始释然。「世谱」即「世监」，前王尚穆改今名；昨从世孙借观，乃中山第一书籍也。本国文籍固少，即购自中国者亦不多；故文风不及朝鲜。
　　二十四日（甲辰），雨。与介山奕，以胜负赌酒。午刻，小饮。入暮，闻拇战声、又闻歌声，多作梵音；亦有如中国弦索歌曲者，率搊三弦和之。余疑附馆有红衣人，恐从者为所蛊；传长史诘之，知为那霸士大夫聚饮某家，酒酣起舞，歌以行乐——盖国中习俗也。
　　二十五日（乙巳），晴。是日，行册封礼。方启门，法司等官入，一切如前仪——途中观者益众。过中山先王庙下山，坦途里许，有水田。上万松岭，迤逦而东数里许，衢道修广；有坊，牓曰「中山道」。南为安国寺，对寺为世子第。中路砌石为墩，中植凤蕉一丛、佛桑二株。更进，又一坊，牓曰「守礼之邦」。道左有天界寺，寺西南为王茔，对茔为大美殿。道旁，有红帽阜衣者执长竿排班立，数武一人——意即武士。世孙戴皮弁、服蟒衣、腰玉带、垂裳结佩，率百官跪迎道左，如前仪。更进，为欢会门；踞山巅，叠礁石为城，削磨如壁。有马道，无雉堞，高五尺以来，远望如聚髑髅；始悟「隋书」所谓「王居多聚髑髅其下」者，乃远望误于形似，实未至城下也。城外石崖，左镌「龙冈」字、右镌「虎崒」字。城四门：前西向，即欢会门——王宫西向者，以中国在海西，表忠顺面内之意；后东向，为继世门；左南向，为水门；右北向，为久庆门。再进层崖，有门西北向，曰瑞泉——即每日秀才送馆之泉也。左右甬道，有左掖、右掖二门通入王宫。更进，有漏西向，牓曰「刻漏」；上设铜壶漏水。更进，有门西北向，为奉神门——即王府门也。殿庭方广十数亩，分砌三道。由甬道进至阙庭，如前仪行礼。毕，乃瞻王殿。殿九楹，左右夹室一。月台覆以穹亭，中阶七级；石栏周护，雕刻花鸟。殿上为御书楼，高敞壮丽，钜梯当楹立。正中悬奉圣祖仁皇帝御书「中山世土」匾额、左奉世宗宪皇帝御书「辑瑞球阳」匾额、右奉高宗纯皇帝御书「永祚瀛壖」匾额，偕正使敬谨拜瞻毕，觉天章炳焕，日月光华；诚海邦世宝也。下为王听政位。中壁悬伏羲画卦象，龙马负图立其前；绢色苍古，微有剥蚀——「汪录」谓「非近代物」，今又经百年，画亦无恙；知其保护爱惜者至矣。更衣后，国王揖入北宫。殿屋固朴，多柱础，屋梁举手可接；以处山冈，且防海飓。王宫如此，他屋可知。对面为南宫，有楼窗，尽垂帘；帘以细竹为之。隙地多蟠松、凤蕉，奇石错列。旧例此日宴会于北宫，为第二宴；此行不宴会，茶三行，辞归。国王随遣官来谢。
　　二十六日（丙午），晴。遣巡捕官入王城答谢，且致贺。国王遣法司官来，致词云：『国王择八月初二日，率百官于王府庭中行北面谢恩礼。初四日，诣天使馆拜谢』。并呈拜谢仪注，如适馆初见礼。大礼既成，幸无陨越；通国臣民，无不欣喜。余与介山亦如释重负，因与欢饮，三更乃就寝。
　　二十七日（丁未），晴。是日，为神煞交会暴，不应。食后，杨文凤送「寄语」二百余条并书本国字母以来；余以「传信录」较之，无异。问以「徐录」谓一字可作二、三字，读者略仿中国对音，何以说？对曰：『此乃字义，非音也。小邦但知对音，不知切音；如平、上、去、入四声，夷官初学为诗，乃知之。其实读书仍用本国语义，故必须钩挑，令实字居上、虚字居下读之。凡民则但知「寄语」，亦并不知对音；即如「徐录」所云「泊」读作「土马依」，为一字三音。小邦以船靠岸为「土马依」，「泊」亦靠船之义，故曰「土马依」；非三音之谓也』。乃知历来册使俱就通事口授以意解释，未令通人笔之于纸，故音义不分。余作「球雅」，皆令文凤等逐字注其音、复注其义。并将通俗等语汇成册，令注本国语各句下，就所注而辑之；字异而语同者合并之，无令重出：务在得实，以备一邦繙译。名曰「球雅」者，仿「尔雅」体例，以汉文贯首而释其「寄语」于下；盖欲以汉文通夷文，使不雅者亦归于雅：此命名之义也。
　　二十八日（戊申），晴。向善荣来。先是，途中见衣之两胁有缝、不缝之别；因问衣制。对曰：『小邦衣制，皆宽博交衽，袖广二尺，口皆不缉；特短袂，以便作事。襟率无钮，总名衾。男束大带，长丈六尺、宽四寸以为度；围腰四、五转，而收其垂于两胁间。烟包、纸袋、小刀、梳篾之属皆怀之，故胸前襟常搊起凸然。其胁下不缝者，惟幼童及僧衣为然。僧别有短衣如背心，谓之「断俗」：此其概也』。余屡见僧家服背心，今乃知其名，殆即袈裟之遗制稍异焉。是日，集兵于演武场校射。
　　二十九日（己酉），雨。是日，食品有蔗与柑；柑味甚美，蔗淡如水。日供有西瓜，味亦淡。以冬瓜合西瓜为酱■〈艹〈立瓜〉〉，大不逮小指，味乃大佳；土人甚珍之，设客不过二、三片。馆中日供此品，问之，乃制自首里，专以供天使，他无得设。俗尤重酱品；贵官劝客，常以箸蘸酱少许纳客唇，以为敬。
　　三十日（庚戌），晴。是日，食品有红菜，类石花而稍扁，微红；国人拾于海滩，每聚而售之中国，不啻海错。又有海带菜——一名昆布，深绿，不类常色；「山海经」所谓「纶组」也。问之，则云售自宝岛，非本国所产。
　　八月朔日（辛亥），晴。向世德来，问其家世；言及其父早世，有凄然之色。余甚敬其孝思，因问『贵国孝治如何？亦有孝子之名否』？对曰：『羊跪乳、乌反哺，况人乎！昔宜野湾县有伊佐大主者，前妻生龟寿而死；娶继妻生松寿，愚甚。龟寿事继母孝，国人莫不闻。母既恨所生子愚，又闻龟寿有令名，妒之；常短龟寿于伊佐前，且不食以激其怒。伊佐惑后妻，欲死龟寿以悦，将令深夜汲北榖，要而杀之；守仆谢名堂闻之，匿龟寿于家，往谏伊佐。伊佐怒其异己也，缚而放之八重山波照间；且谓事已露、不可杀，乃遣平安座下库里就名堂家逐龟寿，毋令得归。龟寿既被放，日夜号泣，饥寒并逼；欲自尽，又恐张母恶。值天雨雹，病不支，僵卧于路。时潮平御锁奉王命为巡见官，见之，以为灵也，近而抚其体犹温，知未死，覆以己衣；渐苏，徐诘其过。龟寿不欲扬父母之名，饰词告。初，御锁闻孝子龟寿被放，意不平；至是，见言语支吾、形色变异，疑即龟寿，赐衣食令去。密遣仆访得其状，遂邀伊佐来，阳谓己子不孝以诱之；伊佐谓与己同病，告以情。乃传集村人，系伊佐妻至，数其罪而监之，将告于王；龟寿闻，奔求御锁，愿以身代。御锁不忍伤孝子之心，召伊佐夫妇面谕之；妇遂感悟，卒为母子如初。御锁归，即以告王；王嘉其孝，特赐官。此可谓孝子乎』？余曰：『孝子哉』！遂乐为记之，以为事继母而不能尽孝者劝，并以醒世之惑于后妻者。是日，为灶君暴，不应。
　　初二日（壬子），晴。寄尘出访杨文凤，归语余曰：『国陋矣』！余曰「何」？寄尘曰：『国自王以下、士以上，乃着草靸；贵者乃着袜』。余曰：『袜、靸奈何」？寄尘曰：『靸名「三板」，上横平梁，中界寸绳；着时举足入梁，纳绳于拇指、二指间。袜布素而单，及踝而止；别为一窦，栖将指』。余曰：『此固见之；所疑者，国王耳』。寄尘曰：『王着靴，不得已也，为天使、为大典也。其平居亦着靸；制以竹皮，但不用草；无所谓布屦也』。余曰：『诚陋矣；然此贫国，非俭何以久！余诸费为之裁减，犹恨不得尽；即如草靸不应着而著者，已费数百靸矣。东风不来，欲归无计；为嗟叹者久之！
　　初三日（癸丑），雨，大风；应龙王大会暴。午后，毛长芳以「寄语」百余条来。见其挥汗不止，令脱帽；取而审视，乃以薄木片为骨，叠帕而蒙之，前七层、后十一层。因问以冠品？对曰：『花锦帽，远望如屋漏痕者，品最贵；惟摄政王叔、国相得冠之。次品，花紫帽；法司冠之。其次，则纯紫。大略紫为贵，黄次之、红又次之，青绿斯下；各色又以绫为贵，绢为次』。是日，从客闻国王经行处，悉有彩饰。群出往观，归述其状云：『泉崎道旁，列盆花异卉，绕以朱栏；中刻木作麒麟形，题曰「非龙、非彪、非熊、非罴，王者之瑞兽」。下天妃宫前，植大松六，叠假山四，作白鹤二、生子母鹿三。池上结栅，覆以松枝，松子垂垂如葡萄。池中刻木鲤，大小五；令浮水面。环池以竹栏，旁有坊曰「偕乐」。坊柱悬一板，题曰「鹿濯濯、鸟翯翯，牣鱼跃」』。余闻而笑；客问故，余曰：『此皆「志略」所载，事隔数十年，一字不易；可谓印板文字矣』。从客皆笑。
　　初四日（甲寅），晴。国王来谢，先遣长史以柬来；因煮茗以俟。预遣仆出馆，记仪卫以告。亭午，国王至，相见如仪；并馈刀、布等物，再辞不得，乃受之。通事致词，述国王感戴之诚；余亦述皇上体恤外藩至意以答之。茶罢，辞归。先，国王未受封时，戴乌纱帽，双翅侧冲上向；盘金，朱缨垂颔下，束五色绦。至是，冠皮弁——状如中国梨园演王者便帽，前直列花瓣七；衣蟒，腰玉。肩舆如中国显轿，中置大椅；上施亭盖，无帷幔；辕粗而长，无绊、无横木；以八人，左右肩之而行。问仆：『仪卫若何』？对云：『鼓吹八，鸣金四，方棍、红隔路各二，旗十二，铁叉、典枪、狼牙钩各二，长钩、钺斧各四，长杆枪三十二，月牙叉四，鸡毛帚十二，马尾帚、大刀、黄伞、花伞各二，看马四，提鑪、黄缎团扇、绿珠团扇各二，印箱、衣箱各一，红杆枪、长腰刀、长斫刀各四，黑腰刀二，大掌扇一，金鑪、金葫芦、绿珠兜扇各二，小鸡毛扇四，蝇拂、金漆匣各二；法司以下皆从行，紫帽近二十人、黄帽百余人』。
　　初五日（乙卯）秋分，晴。大飓旬，不应。梁长史来，问以年岁丰歉？对曰：『大丰，薯可四收』。余阅「志略」，知琉球田多瘠硗，独宜薯；又知受封之岁，必有丰年。今岁五月稍旱，心滋愧！因于六月朔，默祷甘霖；虽自后雨不愆期，犹恐前旱，或损禾、薯。闻其言，窃自徼幸！是皆皇上雨露之恩，沛不择地；海邦臣民，倍觉欢欣恭顺矣。
　　初六日（丙辰），雨。四公子以「寄语」四百余条来。余昨闻长史言「薯可四收」，未敢信；复质之四人，皆云『诚然；非受封，岁无此丰年也』。余曰：『国以薯为命，亦知有「朱薯颂」乎』？皆曰：『不知』。余书其词，书以付之曰：『薯之用如此，慎毋贱视』！四人共读一过，矍然曰：『吾今而知薯之德与薯之所以贵也！行当传之邦人，毋讳食薯』。
　　初七日（丁巳），晴。先是朔日，谕法司等官以丁祭之期，开示仪注，令习礼；并开单，令备牛、羊、豕各色祭品。是日五更，诣文庙致祭，一如中国仪；陪祭者，琉球紫帽官八、黄帽官十有六、红帽生二十有四、随弁二员——国王，旧例于王府门外设坛致祭，故不与。祭毕，偕介山游和光寺，荒废无可述。途闻见久米村竹篱翦剔，可入画。梁大夫邀至其家，小憩；庭前樫木三株，翦剔如繖。茶罢，大夫出纸索额，为题曰「三树堂」。庭前有聚八仙，叶如兰而柔；八月间叶败，从土中挺茎三尺余。花簇茎头如萱，有红、黄二种。
　　初八日（戊午），晴。致祭于关圣帝君庙归，经辻山，墟方集，因步行集中。观所市物，薯为多；亦有鱼、盐、酒、菜、陶木器、蕉苎土布，粗恶无足观者。国无肆店，率业于其家。问长史：『何以市未见钱』？对曰：『市货，以有易无，率不用银钱』。余闻国中率用「宽永钱」，此来亦不见。昨香崖携示串钱，环如鹅眼，无轮廓；贯以绳，积长三寸许。连四贯而合之，封以纸，上有钤记。语余曰：『此球人新制钱，每封当大钱十封。舟回日，即毁之』。盖国中钱少，「宽永钱」铜质又美，恐中国人买去，故收藏之；特制此钱应用。市中无钱，以此；其用心亦良苦矣！
　　初九日（己未），阴。余每出，见道旁聚观夷妇，衣服、勤作多有异，未悉其俗。昨归自集中，以问长史；始知国中男逸、女劳，无肩担、背负者。趁集、织纫及采薪运水，皆妇人主之；凡物，皆戴之顶。女衣既无钮、无带，又不束腰；而国俗男女皆无裤，势须以手曳襟。襟较男衣长，叠襟下为两层，风不得开。因悟髻必偏堕者，以手既曳襟，须空其顶以戴物；童而习之，虽重百斤，登山涉涧无倾侧：是国中第一绝技也。其勤作时，常卷两袖至背，贯绳而束之。发垢即洗——洗用泥，脱衣结于腰，赤身低头，见人亦不避。抱儿，惟一手叉置腰间，即藉以曳襟。问以不作钮故？无能知其义者。
　　初十日（庚申），晴。偕介山往拜国王，先遣通事投简。午初，至王府；茶罢将辞，国王遣通事致词云：『此行不宴会，无晤语时，甚缺主人礼，心不安！有东苑在崎山，去此不二里；敢屈驾往游，具便酌作半日谈』。与介山固辞，国王意益诚恳。不得已，同出欢会门；留侍仆六人，余悉遣归，毋令靡费。折而北，逐瑞泉下流；至龙渊桥，汇而为池，广可十丈、长可数十丈。扞以堤，曰龙潭；水清，鱼可数，荷叶半倒。再折而东，有小村。筱屏修整，松盖阴翳；薄云补林，微风啸竹：园外已极幽趣。入门，板亭二，南向；更进而南，屋三楹。亭东有阜，如覆盂。折而南，有岩西向，上镌梵字一，画如「■〈雨上〈吕弓〉下〉」；下蹲石狮一，饰以五釆。再下，有小方池，凿石为龙首，泉从口出。有金鱼池，前竹万竿、后松百挺。再东为望仙阁，阁前有「东苑」额，前使汪楫题并跋；后为能仁堂。东北望海、西南望山，国中形胜，此为第一。且游且记，走笔和壁间徐澄斋韵四首。国王请入座，食品略仿中国，器皆景德瓷。设高席如京师半桌，椅曰交椅。席三，天使、国王各坐其一；紫帽司酒、黄帽司肴，皆跪进。金壶高尺许，形如鸠；金盘圆而微鼓，凹其中以受杯。金爵圆，阔上而稍削其下，可容五合；两耳高出爵面。唾壶、漱盂、烟架，毕具座侧。酒三行，国王遣官致寒温；又三行，遣官致谢于国王，辞已既醉。国王再三劝，又三行，肴已九进。酒止，饱饭一瓯，撤席。通事致词云：『国王备有舞、乐，旧供七宴；今既不宴会，可令装束见，以表诚敬』。随令舞童排列阶下，人二十有四；年率十五以上，皆高梳云髻，戴花满头，着采衣。衣长曳地、袖长等身，两胁不缝，朱袜不履：人物美秀，尽宦家子弟。余与介山赞叹称谢。先是，巡捕密禀，已遣人归馆取赏物；至是，各赏一扇、一巾，遣令去。国王尚欲具酒，时已黄昏，固辞；乃告别。归路列炬数里，炬长二丈余；林鸟尽惊，檐雀暗堕。盖国王欲夸耀于客，未免过费；然七宴既捐，所省已不少矣。
　　十一日（辛酉），晴。遣官入王府致谢；国王以瓷薰鑪二枚见馈，受之。食后，郑得功来。问以外岛何实？对曰：『分之为三十六，合之惟十二。如东四岛，姑达佳、津奇奴、巴麻、伊计，其实也；西惟姑米、马齿，分马齿而东西之，则为三岛；南有太平山、伊奇麻、伊良保、姑李麻、达喇麻、面那、乌噶弥七岛，而总谓之太平山；西北惟叶壁、硫磺、椅山为大，截姑米远支而北之，又有度那奇、安根呢，为五岛；东北有由论、永良部、度姑、由吕、乌奇奴、佳奇吕麻、大岛、奇界八岛，而总谓之乌父世麻；西南为八重山，支而分之，又有乌巴麻、巴度麻、由那姑呢、姑弥、达奇度奴、姑吕世麻、阿喇姑斯古、巴梯吕麻，为九岛』。问何以治之？对曰：『择本岛能中山语者，给黄帽，为酋长。岁遣亲云上监抚之，名奉行官；主其赋讼，各赋其土之宜以贡于王』。问间切有无何别？对曰：『间切者，外府之谓；首里、泊、久米、那霸四府为王畿，故不设。此外皆设职在亲民，察其村之利弊而报于亲云上』。问间切略如中国知府乎？对曰：『然。中山属府十四、间切十，山南省属府十二，山北省属府九、间切如其府数。此外，有势头官、里之子亲云上、筑登之亲云上、里之子座、筑登之座，皆亲民之官也』。
　　十二日（壬戌），雨。梁长史来，问以『国俗重僧，上人名尤贵；有道德、知识可述者否』？对曰：『昔中城县姑场村有陶姓，先世簪缨，中落业农。有子松瑞，性颖悟，美秀而文。五岁，读书过目即成诵；父母爱之，乃令业儒，就师于首里。年十五，丰姿益俊，婉如处子。一日，归至浦添，暮雨骤至；见灯火出林间，逐火行，得人家，剥啄借宿。有少女，烛而应门，室更无人；儿远嫌，即欲他投，女以虎豹吓之。儿进退维榖，徘徊门外。女曳之入，欲具酒；儿辞，伏案假寐。女潜偎就，荐枕席。儿以男女大伦，风化攸关；婉谢之。女求愈急，儿拒益力。女佯羞，入户将有谋；儿乘间逸，觉追者有虎气。适至万寿寺，大呼求救，寺僧普德入而坐之。方丈遣其徒置钟于门，女追至，不敢入，绕钟号；钟忽跃起，覆之。天明，儿辞谢，僧送之门；启钟，则死狸在焉。松瑞后官至紫巾官』。呜呼！僧乃术家流，非有大知识也；然能救正士于危，不烦力而妖灭，术亦奇哉！
　　十三日（癸亥），晴。王叔尚周、尚容来谒，行初见一跪三叩首礼，命之坐。茶罢，通事致词云：『小邦诸寺，圆觉为大。国王欲屈驾往游，特遣王叔请示』！余与介山曰：『闲居候风，得胜地游览固佳，但不宜过费；费则同于宴会，即不敢往矣』！为定期于十六日——尚周者，国相而摄政者也。
　　十四日（甲子），晴。伽蓝暴，不应。潮至，长史请观渔，偕介山里度登舟。渔舟数千集于漫湖，背湖雁排。提网立，截湖而撒之；徐逐网进举，约以金声，泼剌不绝，置船头。层检至尽，理而张之肘；再撒再进，且渔且行。近中岛，聚获而验之，大近百余尾、小余千头。大，例留充供应。陪臣请其小者，命委地作数十堆，策而分之；渔人固不知策，叹其公而传其法焉。
　　十五日（乙丑），晴。行香。国王遣人贺节，并馈肴酒。嫌中秋例宴会，却之再；长史以贺节为辞，乃受之。国俗，自初十至此，并蒸米拌赤小豆为饭相饷，以祭月；风同中国。是夜，与介山邀从客露饮。月光澄水，天色拖蓝；风寂动息，潮声杂丝肉声自远而至：恍置身三山，听子晋吹笙、麻姑度曲，万缘俱净矣。
　　十六日（丙寅），晴。遣人入王府谢。食后，偕介山游圆觉寺。度观莲桥，桥亭供辨才天女，云即斗姥。将入门，有池曰圆监；荇藻交横，芰荷半倒。国王迎于山门外，王叔以下跪迎。门高敞，有楼翼然，左右金刚四，规模略仿中国；佛殿七楹。更进，大殿亦七楹，名龙渊殿。中为佛堂，左右奉木主，亦祀先王神位兼祀祧主，与「志略」所载同。左序为方丈、右序为客座，皆设席，周缘以布，下衬草极平而净，名曰「踏脚绵」；使院日践之，而未得其名也。前楹板阁，护雕栏。方丈前为蓬莱庭，左前香积厨。厨侧有井，名石冷泉。客座右为古松岭，奇花异石，错列松间。左厢为僧寮，右厢为狮子窟。僧寮南，有乐楼；楼南有园，饶花木。寺僧无知识，颇愧喝三经山宗派。游毕，食篷莱庭，国王颇劝酒。暮归，列炬如前。
　　十七日（丁卯），雨。世传十八为潮生辰，国俗于是夜候潮波上。按潮说不一：「山海经」以为海鱛出入吐纳，「异鱼图赞」主之；浮屠氏以为神龙变化，义仿「海经」；「抱朴子」以为两水相合相荡，「吴越春秋」以为伍员之灵：是皆凿空，无足深辨。卢肇「赋」以日气出入，冲激而成；「高丽图经」谓天包水、水承地，地沈则水溢、地浮则水缩。余襄公独以为水之应月，各从其处：月临卯酉，则水涨于东西；临子午，则水平于南北。邵康节亦以为潮者，月之喘息。数说皆有理解，而「应月」之论尤精。方诸见月津而为水，其明验也；然要不离乎阴阳呼吸之气。余住此三月，日记潮候，较内地率后三辰。如福州望日以午满，球阳满以戌；则又水生于西而归于东，地气不同。如候日出者，地有高卑，则时有先后；日月出时不易，则潮生亦不易：故曰潮信。
　　十八日（戊辰），晴。子刻，偕寄尘至波上；草如碧毯，沾露愈滑。扶仆行，凭垣倚石而坐。丑刻，潮始至，若云峰万叠，卷海飞来。须臾，腥气大盛，水怪搏风，金蛇掣电；天柱欲折，地轴暗摇。雪浪溅衣，直高百尺；未敢遽窥鲛宫，巳若有推而起之者。迷离徜恍，千态万状；觉枚乘七发，形容未尽。潮既退，始闻噌■〈口宏〉之声出礁石间；徐步至护国寺，尚似有雷霆震耳。潮至此，观止矣！
　　十九日（己巳），雨。向世德以「寄语」二百余条来；问之曰：『闻国尽戒僧，犯戒奈何』？对曰：『国俗，男欲为僧者听。既受戒，有廪给。有犯戒者，饬令还俗，放之别岛』。又问：『闻女子愿为土妓者，亦听。接交外客，女之兄弟仍与外客叙亲往来；信乎』？对曰：『诚有之。然率皆贫民，故不以为耻。若已嫁夫而复犯奸者，许女之父兄自杀之；不以告王。即告王，王亦不赦。此国中良贱之大防，所以重廉耻也』。
　　二十日（庚午）寒露，晴。国王遣法司来，请游南苑。香崖邀长史趁集购布，过长史家，遂留饮。归，问以所闻；对曰：『国人率恭谨，有所受，必高举为礼；有所敬，则俯身搓手而后膜拜。劝尊者酒，酌而置杯于指尖，以为敬；平等，则置手心。因长吏命其子进酒，故得闻之』。余始悟国王进酒之礼悉仿中国行，非国俗也。
　　二十一日（辛未），晴。自此至二十七，皆龙神大会暴期。杨大凤以「寄语」二百余条来，问以岁时庆忌。对曰：『元旦至六日，贺节；初五日，迎灶。二月，祭麦神；十二日，浚井，汲新水浴，谓之洗百病。三月三日，作艾糕相馈。五月五日，竞渡』。余曰：『五月后，我已目击。归舟当在十月，请述十月后者』！文凤曰：『十二月八日，作糯米糕，层裹棕叶，蒸以相饷，名曰鬼饼。二十四日，送灶。正、三、五、九为吉月，妇女率游海畔，拜水神祈福。逢朔、望，群至炮台汲新水献神：此其略也』。余独疑国俗敬佛，而不知四月八日为佛诞辰；腊八鬼饼如角黍，而不知七宝粥？
　　二十二日（壬申），晴。食后，偕介山游南苑。越中岛、富盛折而东，循行阡陌间，水田漠漠，番薯油油，绝无秋景；薯有新种者，问知已三收矣。再入山，松阴夹道，茅屋参差，田家之景可画。计十余里，始入苑。村名姑场川，即「志略」所载「同乐苑」也；国王新易今名。苑踞山脊，轩五楹；夹石为复阁，颇曲折。轩前有池，新凿；狭而东西长，叠礁为桥。桥南新阜垒垒，即凿池弃土也；因垒以为亭，仅容三人，宜远眺。亭东植奇花异卉：有花绝类蝴蝶，绦红色，叶如嫩槐，曰蝴蝶花；有松叶如白毛，曰白发松。池东旧有亭，圯；以布代之。池西有阁，方丈余，颇轩敞——山下多薯田；四面风来，宜纳凉。国王请额，介山题其阁曰「迎晖」；余亦为题其亭曰「一览」。轩北，有松、有凤蕉、有桃、有柳。黄昏，将辞去，国王命举烟火，略与中国同。
　　二十三日（癸酉），晴。长史来言：『北山前夜出蛟，幸去岛远，未伤人』！余曰：『蛟入海，尚为患乎』？对曰：『间亦有之。闻昔义本之世，有蛟入海，潜北谷县无漏溪，岁为民害。阴阳家言须用童男女为牺祭，患可已。王曰：「我何忍以赤子为牺哉！如不得已，请牺我」！众官进曰：「牺用童；以一童而救万民，王其许之」！乃下教曰：「有童男女为国弃身者，予家万金」。时宜野湾县有章氏儿名思德者，年十二；姊名真鹤，长思德二岁。幼失父，家甚贫，事母至孝；日出，采时果、拾桑椹，以供食。一日，思德行县前，闻王教；归语其姊，愿以身为牺，得金养母。姊曰：「汝承宗祧，任甚重。我女也，生无益于母，不如死」！思德固争之，姊急，欲自刎；思德从之。将告母，姊曰：「不可告也；告必不行」！因绐母曰：「来日将往海汲水煮盐」。母曰：「我夜梦乘龙升天，至今犹悸！可毋往」！真鹤曰：「梦，虚也；何信焉！况梦无凶」。诘旦，潜与弟出门，哭别于野；遂投县自诉。县乃授女于巫，择吉往祭。祭之日，云雾四塞，有蛟眼如星、口吐火；巫祝方毕，将投矣，忽霹雳一声，风雨交至。有老人如寿星者，左执旗、右握剑，且趋且叱；众惊，莫敢仰视。及霁，遂失蛟。县驰以告于王，王既感雷雨之变，又念姊若弟忠且孝——天且怜之，万金不足酬；乃取真鹤为子妇，而以女妻思德焉』。呜呼！舍生成孝，烈士犹难；况弱女稚儿哉！乃一念感格，事济而身不必死，且致富贵；天之报施孝子，岂不厚哉！
　　二十四日（甲戌），晴。马法司邀游天王寺。寺在圆觉寺东北，规模略类圆觉，宏敞不如；亦有木主祀王父、世子之未册立者，并祀王妃。有钟，为景泰七年（丙子）铸。中奉金刚，手七星轮及刃。有草，叶阔如兰，中绿而白缘其边如线，花长尺余；名乌木毒。又一叶丛生，无花、无枝干，名一叶。又有叶如贴梗海棠、子如豆荚者，问知为雷山花，土名吉茄；以四、五月花，类牵牛而小，作鸦翠色：皆异种也。
　　二十五日（乙亥），晴。寄尘游波上归，为余言：『板阁无他神，惟挂铜片幡；上凿「奉寄御币」字，后署云「元和二年（壬戌）」。其唐时物乎』？余曰：『「志略」已辨之矣；云「日本马场信武撰「八封通变指南」内列「三元指掌」云：上元起永禄七年（甲子）、止元和三年（癸亥），中元起宽永元年（甲子）、止天和三年（癸亥），下元起贞亨元年（甲子）」。今元禄十六年（癸未），国中既行「宽永钱」，证以「元和」日本僭号，知琉球旧曾臣属日本，今讳言之矣』。
　　二十六日（丙子），晴。有秀才■〈王处〉荣馈蚫鱼一斤、菊八盆，标名于竹片，曰「太白仙影、晓锦朝霞；秋山清曙、祥星黄霞」。花半开，叶自根而上，无一损者。问来意？对曰：『小底性嗜菊，又嗜书；愿以菊求书』！袖出纸一卷。噫！生亦雅矣。因留纸于案，收其菊而还其鲍。问以姓所自出，茫无以应；始知为璩姓之误。字书已载「■〈王处〉」字，无足怪；惟以鲍鱼为「蚫」，则无其字矣。
　　二十七日（丁丑），晴。紫金大夫陈天宠馈花二盆：一禅菊，即中国万寿菊，俗名江西辣也。一野牡丹，花累累如铃铎，素瓣紫晕，檀心圆而大，颇芳烈。「志略」云：『二、三月花』；今八月复花，知凡花常开四季矣。坐顷，出纸一束，索诗、索书；并出所作诗求政，诗亦有清思。邦人但解律诗，无能古体者；杨文凤亦然。
　　二十八日（戊寅），雨。从仆购得应潮鸡，雄纯黑、雌纯白，皆短足长尾，驯不避人。先，香崖购一犬，小而毛豹斑，性灵警；与饭不食，与薯乃食：知人皆食薯矣。球地鼠、雀最多，而鼠尤虐。亦有猫不知捕鼠，邦人以为玩；乃知物性亦随地而变。「汪录」谓「有大犬，能伤人」；问国人，曰：『无之』。亦未见有鹅、鸭；鸟兽之属不产于海，其少也固宜。
　　二十九日（己卯），晴。食品有异螺，大如盆而色绿。寄尘云：『粤产有勺，白身而绿柄；即此壳』。邦人但贪其肉，不解为器；亦间饰螺钿，粗恶不足贵。又有鱼，周围五爪，长三、四寸；名曰壁虎鱼。——方言谓之呀纸妈菩；余皆不能食。
　　九月朔日（庚辰），晴。行香后，往验封舟。知二号船以无龙骨为浪击损，不堪再渡重洋；速命购材补修，并令艌头号船。是日，初见纸鸢，制无精巧者，儿童多立屋上放之。按中国多于清明前，义取张口仰视，宣导阳气，令儿少疾。今放于九月，失其旨矣。然地非九月纸鸢不能上，则风力与中国异；即此可验球阳气暖，故能十月种稻。闻日本、台湾亦然，东洋气候同矣。国王起居如例。
　　初二日（辛巳），晴。遣官入王城，初见鹰。此邦少禽，匪独无鴈；鹰为东北风飘至，至亦不多。率类痴，不能击；儿童获之，绳系以为玩，至死乃已。又有鸟绿羽白尾，状如莺，亦于是日至；名曰麻石，人多笼养之。是日，集兵于演武场试枪。
　　初三日（壬午），雨。香崖归自集中，谓余曰：『此邦屋俱不高，瓦必■〈同瓦〉；何也』？曰：『以避飓也』。『地板必去地二、三尺者，何也』？曰：『以避湿也』。『屋脊四出如八角亭，四面接修，更无重构复室；何也』？曰：『以省材也』。『屋无门户，上、下限刻双沟，设方格，糊以纸，左右推移，更不设暗櫰、何也』？曰：『利省便，恃无盗也；临街，则设矣』。『神龛置青石于炉，实以沙；何也』？曰：『祀祖神也。国以石为神，无传真也』。『屋上瓦狮何名』？曰：『「隋书」所谓「兽头骨角」也』。『壁无粉墁，何也』？曰：『示朴也。贵家间有糊呀粉花笺者，习华风，俗渐奢也』。香崖曰：『国地不加增而生齿日繁，人满奈何』？余笑而不答。
　　初四日（癸未），雨。先是，国王以御书「海表恭藩」额业经镌饰悬奉，请往瞻拜；已为定期此日，虽雨亦往。食后，偕介山入王宫，升楼及前楹，御书悬焉。金碧辉煌，永为镇国之宝；敬谨瞻拜毕。国王邀入南宫，指示园中花木，异种有地分木，叶如榖树，小白花丛生；云叶毒，可药鱼。又有梯沽高数丈，如柿，作「品」字形，对节生，直干少枝；云花开四月，附干攒朵，色红如紫木笔，蕊长尺余。由园折而西上王城，有亭依城，立望极远。因与国王小憩亭中，品瑞泉，纵观中山八景——八景者，「泉崎夜月」、「临海潮声」、「夈村竹篱」、「龙洞松涛」、「笋崖夕照」、「长虹秋霁」、「城岳灵泉」、「中岛蕉园」也。亭下多棕榈紫竹；竹丛生高三尺余，叶如棕，狭而长，即所谓观音竹也。亭南有蚶壳长八尺许，贮水以供盥；知大蚶亦不易得。游毕，将辞归；国王留饮，命王弟出见——年十四，翩翩濯濯。是日，见案上有墨，长五寸、宽二寸；有老坑端砚，长一尺、宽六寸：疑为旧物。命通事取视，墨有「永乐四年」字，砚背有「元丰七年四月，东坡居士留赠潘邠老」字；问知为前明受赐物也。国中又有「东坡先生诗集」，知王不但宝其砚矣。
　　初五日（甲申），晴。国王遣官送菊二十余盆，花叶并茂。根际皆以竹签标名，内三种尤异。一名金锦，朵兼红、黄、白三色，小而繁，灿如列星；一名重宝，瓣如莲而小，色淡红，绝类通草相生；一名素球，瓣宽不类菊，重叠千层，白如雪：皆所未见者
　　初六日（乙酉）霜降，晴。向循师邀寄尘食，归言初见狮子舞；余曰：『奈何』？寄尘曰：『布为身、皮为头、丝为尾，翦彩相毛饰其外。头、尾、口、眼皆活，镀睛、贴齿。两人居其中，俯仰跳跃相驯狎欢腾状』。余曰：『此近古乐矣』。按「旧唐书」「音乐志」：『后周武帝时，造太平乐，亦谓之五方狮子舞』。白乐天「西凉妓」云：『假面夷人弄狮子，刻木为头丝作尾；金镀眼睛银贴齿，奋迅毛衣摆双耳』：即此舞也。
　　初七日（丙戌），雨。杨文凤、四公子来，各送「寄语」三百余条。饮之酒，问之曰：『闻此邦产马，亦有骏乎』？文凤曰：『骏不易得，癖亦生祸』。余曰：「有说乎」？对曰：『昔首里高平良者，官锁侧，性骄侈。闻大谢庇椰有骏，曰飞兔；欲夺之。庇椰有马癖，固不与；平良密赂其仆，鸩庇椰而夺其马。庇椰有二子，长曰谢纳、次为僧曰庆运；阴谋复仇，托狮象戏艺以乘其间。会平良家有异马入神龛，心恶之，避举小湾；家人不之从也，而妻时往省焉。谢纳闻之，藏剑于竹以挑戏具，与弟庆运往；遇平良之妻于路，妻固耽戏，且欲悦其夫，呼而观之。日暮，妻欲归，平良送之门；谢纳急从后拔剑，刺杀平良，仆惊散。庆运追及其妻，亦杀之』。嗟乎！以弄马之故，祸及其身，岂独唐成公哉！书之，以戒癖马者。
　　初八日（丁亥），晴。王叔尚周邀游辨岳。岳在王宫东南三里许；过圆觉寺，从山脊行，水分左右，堪舆家谓之过峡，中山来脉也。山大小五峰，最高者为之辨岳；灌木密覆。前有石柱二，中置栅，栅外板阁二楹。少左有小石塔，左右列石案五。入门，石磴折而东，数十级。至顶，有石鑪二，西祭山、东祭海。岳之神曰祝祝，天孙氏第二女也。国王受封，必斋戒亲祭。正、五、九月祭山海及护国神，皆于此国之镇山也。王叔尚容、法司，紫金官皆从游，游毕，各以食榼供茶点——榼制精巧，或渗金朱漆、或渗银黑漆，率刳木为之；中叠方器四，置食物；旁置酒壶二，盏、箸略备。未刻，将归，尚周邀至家——屋宇坚朴，庭饶石山花木。月橘尤多，叶细如枣，小白花甚芳烈，一名十里香；实如天竹子，稍大。闻二月中，红累累满树，若火齐屏；惜未及见。有石池，方广数尺，养龙眼鱼十余尾。尚周求额，为题曰「乐鱼精舍」。
　　初九日（戊子），风雨。重阳暴，应。国王遣法司馈水火鑪——二鑪通盛以木箱，下二层黑漆奁三、四事，藏茗；茗上置鑪，铜表锡里，一置水、一置鑪，空其周以煎水。余每出游，茶吏携一具以随，爱其轻简。国王馈，有因以其为土物也，受之。
　　初十日（己丑），微雨。梁焕来，问以迎宾礼。对曰：『国无揖让之烦。客至，不迎，随意坐。主人即具烟架，内火鑪、竹筒、木匣各一；横烟管其上，匣以贮烟、筒以弃灰也。遇所敬客，乃烹茶；以细米粉少许杂茶末，入沸水半瓯，搅以小竹帚，以沫满瓯面为度。客去，亦不送』。噫！此固真率，无乃太简乎！
　　十一日（庚寅），雨。旧例，重阳为第四宴，具龙舟竞渡于龙潭；已辞之矣。是日，长史来言：『龙舟具备；虽不宴会，曷观竞渡乎』！余曰：『竞渡，宴会之实也；乌乎可』！琉球亦于五月竞渡，重阳之戏专为宴天使设，更不可不辞。自此至十五，为龙神朝帝暴。
　　十二日（辛卯），雨，风。法司向天迪请游家园，辞。时无霜，花草不杀，蚊雷不收。荻花盛开，条弱如柳、叶似榆，作「品」字形；花缀叶间如缘，紫艳类扁豆花。古巴梯斯实，又名阔利子；高数丈，叶如柿，花五桠。实红，大于谏果而少匾，仁亦类之；味甘香。小儿争食，不以馈客。试取尝之，微有腥气。
　　十三日（壬辰），雨。王叔尚容邀游末吉，以雨辞。供应所送海松、石芝各一盆。海松色如火，枝干大小匀通至杪，叶酷肖侧柏；根盘石上，石黑如枯桩。每本干三、四出，高三、五尺不等。石芝，或肖荷叶荷花、或肖芝、或肖鹿角、或肖羊肚，色或青、或黄、或白，高二、三尺不等；皆玲珑绉透可玩，然气极腥。细砂积结而成，质又极脆；故不能致远。惟马齿人能泅水，深入斸石取之出水；不二十日色渐退，枝叶花瓣渐凋。意其初生，亦必有气类相感，故能胎结生气，自小而大。问之土人，莫明其故；统名曰「砂」。
　　十四日(癸巳)，晴。偕从客等策骑由泉崎渡，过丰见城；越南山度丝满村，人家皆面海，奇石林立。遵海而西有山，翠色攒空，石骨穿海；曰砂岳。时午潮初退，白石粼粼；群马争驰，飞溅如雨。再西，度大岭村，丛棘为篱，渔网数百晒其上。村外水田漠漠，泥淖陷马，有牛放于冈。「汪录」谓「马耕无牛」；今不尽然。截山而北渡，过却金亭，返照已入港矣。
　　十五日(甲午)，晴。行香、起居如例。令船户速理封舟，以俟风信。食后，杨文凤偕四公子各以「寄语」百余条来。余每疑球俗恭谨而懦，何更有按司割据事？因问文凤曰：『余来已五月，见风俗谦谨，当无机械变诈者』？对曰：『人心难测，岂尽谦谨！昔有中城按司毛国鼎者，性忠毅，有智谋才略，诚格上下；国倚为重镇。有胜连按司阿庸者贵为郡马，性贪狡，亦有文武才，阴谋不轨；惮国鼎，未敢发，谬为敬慕，实欲害之。忽日暮，仓皇语国鼎：「适闻海东有警，欲速图之，恐力弱。按司如以兵济我，则无虑矣」！国鼎曰：「此国事也，何敢委！问期」？庸曰：「事不可迟，迟则变矣！请公来日密陈兵于末吉以待我」！国鼎许之。庸侦其兵已出，奔告王曰：「国鼎将为乱」！王曰：「无之」！庸曰：「臣不敢欺，兵陈末吉矣。需，悔无及」！王乃遣信臣登高望之。归报曰「信」，遂急以兵付庸。庸得兵，乃遣人以王教示国鼎，且趣之曰：「不早自裁，兵且至」！国鼎知为所卖，无以自明，乃自刎。庸遂以兵围其家，无老幼尽杀之。国鼎有妾曰查，山南查国吉之女也；生二子，长曰鹤、次曰龟。年十二、三，英伟过人。时随母归宁，未及难。闻其父遇害，日夜图报；变姓名往伺于胜连，与母泣别。母各赐以剑，且嘱曰：「仇不复，无相见也」！阿庸既杀国鼎，心无所忌，志益高、谋益肆；日携俊童美女，遨游山水间，歌以行乐。鹤、龟闻之，乃藏剑艳装而往。至则，阿庸已半醉，见之，疑为仙也；呼而问曰：「若能歌舞乎」？龟急拔剑，鹤止以目，齐伏地对曰：「能」。命起舞。二子极意承欢，鹤并劝从者酒；阿庸大喜，以剑赐鹤、以衣赐龟。二子又提壶急劝之，皆大醉。鹤目龟伏庸后，自以剑刺其腹；庸伤退，立未定，龟从后急斩之，并杀从者。此非贪狡之报乎』！余独爱龟、鹤二子皆髫年，甘心仇人，竟遂其愿；孰谓童子可欺哉！
　　十六日(乙未)，晴。张良暴，不应。遣人至王城，并送交「中山世监」。按「世监」载：『隋使羽骑尉朱宽至国，于万涛间见地形如? 龙浮水，始曰「流虯」。而「隋书」又作流求，谓水行五日而至，土多山洞，王姓斯欢、名渴利兜』；与所见又不甚合－－殆未亲至其地、亲见其人也。「新唐书」作流鬼，似见其人形矣；而「元史」又作瑠球、明复作琉球，好事者遂加辨证。不知「瑠」俗字皆对音，无足辨也。「世监」又载：『元延佑元年，国分为三。大里按司据佐敷、知念、玉城、具志头、东风平、岛尻、喜屋武、摩文仁、真壁、兼城、丰见城十一国，称山南王；今归仁按司据羽地、名护、国头、金武、伊江、大宜味、恩纳七国，称山北王。中山惟首里、王城、那霸、泊、浦添、北溪、中城、越来、读榖山、具志川、胜连、三平等国』。余于中山、南山游历几遍，大村不及二里，而即谓之国；未免夸大。至于叙述国王功德，臣子之分宜然；然有昏虐之主，亦固不讳：犹有直笔之遗风焉。
　　十七日（丙申），晴。尚容邀游末吉山。过守礼坊，折而北；越赤平、仪保二村，折而东；度新桥，再折而北；万松排列，皆合抱。过万寿寺，不入。再折而东，槿篱夹道，有峰独出，曰龟山；与众山绝。前附小峰，离约二丈许。邦人驾石为洞，连二山；高十丈余，结布幔于洞东。不憩，拾级而登；行洞上，又十余级，乃陟巅。巅恰容一楼——楼无名，四面轩豁，无户牖；后有石坛，祀神处也。余顾长史曰：『兹楼俯中山之全势，不可无名』！因名之曰「蜀楼」，并为之跋曰：『蜀者何？独也。楼何以蜀名？以其踞于独山也。不曰独而曰蜀者，以余为蜀人；楼构以百年而余始名之，若有待也。楼左瞰青畴、右扶苍石，后临大海、前揖中山；坐其中以望，若建瓴焉』。长史请曰：『额不可无联』！因书前四语付之。下山，游万寿寺——今名「遍照」。国王遣人馈柑，味极美；分食从者。归路循海而西，崖洞谿壑皆奇肖，又一胜游矣。
　　十八日（丁酉），阴。寄尘归自圆觉寺，语余曰：『今日见踏板戏矣』！余曰：『此戏载之「徐录」，正月戏也；今曷由见』？寄尘曰：『正月戏，非正月始学也；时习之矣』。余曰：『奈何』？寄尘曰：『横木以为梁，高四尺余；复置板而横之，长丈有二尺。虚其两端，均力焉。夷女二，结束衣彩，赤双足，各手一巾；对立，相视而歌。歌未竟，跃立两端，稍作低昂，势若水碓之起伏，渐起渐高。东者陡落而激之，则西者飞起三丈余，翩翩若轻燕之舞于空也；西者落而陡激之，则东者复起，又如鸷鸟之直上穿云也：叠相起伏，愈激愈疾，几若山鸡舞镜，不复辨其孰为影、孰为形焉。俄而势渐衰，机渐缓；板未及安，齐跃而立。终戏，无虚蹈分寸者：技至此绝矣！惜公等限于礼势，不得同观』。余曰：『何必目击！闻师言，如目击矣』。
　　十九日（戊戌），晴。观音暴，不应。法司向天迪邀游其家。有园三亩，山石空灵，小池金鱼数百尾。福木修整异常，叶对节而生，形如豕肾，厚泽可染，裂之浆出；实如橘，味腥；花小而黄，又与冬青异。天迪请题，为颜其额曰「漱石山房」，联曰「明月松间，清泉石上；落花水面，好鸟枝头」。
　　二十日（己亥），晴。时与介山定期于十月望日登舟。食后，入王宫拜辞，示以必行，便预修表。茶罢，国王先行，候于东宫——所谓世子府也；具果食，手奉三爵。饮毕，复行一跪、三叩对拜礼。辞出，王依依如不舍者。便道访杨文凤及首里四公子，留诗为别。向循师家有呀喇菩一株，叶纹对缕如织，中边映日通明作金黄色。「徐录」谓之「斗缕树」，余疑即贝多罗树；东禅、龙渡两寺皆有之。寺僧常出数片，求书。盖叶经沤后，缕纹具在，薄如蝉翼，无异贝叶；但其大不及耳。实如橘，国人用以榨油；与福木同号「君子树」。
　　二十一日（庚子）立冬，换戴冬帽，改行装。球阳地暖，所携长襟、长褂、皮衣皆无用；即过冬，中毛羊皮已足。悔此行不知，枉费周章。跟役如例而止，多则无用。惟从客善书者，不可少；球人重书，请者甚众，两手不能给也。至备赏扇对、笔墨、香帕等物，亦宜多备；体统所关也。琴、棋与画，不备亦可。是日，初检行装。书此，后有来者，幸毋再误如余！
　　二十二日（辛丑），晴。马法司邀游天界寺。寺在首里坊，南向。西南有石室高丈许，封而不树，中山之茔也；尚圆以来皆葬此。规模，似圆觉而小。内殿木主，独尚懿为王父，余皆祀王妃、王女。树有松、有桄榔、有椰、有福满木。惟福满最小，高数尺，叶似槿；子赤，累累可食。
　　二十三日（壬寅），晴。往别王叔、法司诸人。尚容有鸟癖，笼养数种，有麻石、有恨煞、有容蕊。别有古哈鲁，长觜短尾，毛色全黄；乌凤，如秦吉了；石求读，似雀而黄；莫读史，似雀而绿。有树曰吃力，高数丈；叶如枇杷，子丛生，如火齐。花有杜鹃、天竺、夹竹桃。屋宇极净，其性殆好洁者；因为额之曰「石瘦松清之室」。
　　二十四日（癸卯），雨。闻程顺则曾于津门购得宋朱文公墨蹟十四字，徐葆光为之跋；今其后裔犹宝之。借观不得，因与介山至其家开卷，见笔势森严，如奇峰怪石，有岩岩不可犯之色；想见当日道学气象。字径八寸以上，文曰「香飞翰苑围川野，春报南桥叠翠新」；后有名款，无岁月。文公在宋，不以书名；然墨刻流传世间者，莫不宝而藏之。盖其所就者大，笔墨乃其余事；顾能自成一家如此，知古人学力无所不至。为跋数语，以志景仰焉。
　　二十五日（甲辰），阴。游都通事蔡清派家祠。祠初为清泰寺故址，蔡氏买得之以祀其先，内供君谟画像。并出君谟墨蹟见示，知为君谟的派；由明初至琉球，为三十六姓之一。清派奉其王命，护送封舟；能汉语，人亦倜傥。由祠至其家，花木俱有清致；池圆如月，为额其室曰「月波书屋」。大抵球人工翦剔树木、叠砌假山，故士大夫家率有邱壑以供游览。庭中竖长竿，上置小木舟，长二尺，桅、柁、帆、橹皆备；首尾列风轮五叶，挂色旗以候风。渡海之家，率预计归期：南风至，则合家欢喜，谓行人当归；归则撤之——即古五两旗遗意。
　　二十六日（乙巳），国王来馆送行，面馈金骨扇一柄，仍手奉三爵。将行，遣紫金大夫致词，请照例仍遣陪臣子弟入太学读书，恳回代奏；许之。是日，国王经行处，土人具各戏如前。饬船户备船具、饬兵役理行装，仍往验二号船工已竣。至陈宅观兰；球俗嗜兰，谓之「孔子花」，陈宅尤多异产。有风兰，叶较兰稍长，味如茴香；篾竹为盆，挂风前即蕃衍。有名护兰，叶类桂而厚，稍长如指；花一箭八、九出，以四月开，香胜于兰——出名护岳岩石间，不假水土，或寄树桠、或裹以棕而悬之，无不茂。有粟兰——一名芷兰，叶如凤尾，花作珍珠状。有棒兰，绿色，茎如珊瑚；无叶，花出桠间，如兰而小——亦寄树活。又有西表、松兰、竹兰之目，或致自外岛、或取之岩间；香皆不减兰也。
　　二十七日（丙午），阴，风；应冷风暴。国俗，盥酥漱不用汤。家竖石桩，置石盂或蚶壳其上，贮水；旁置一柄筒，晨起以筒盛水浇而盥漱之。客至，亦然。地多草，细软如毯；有事，则取新沙覆之。是日，长史送文萱、芸香二盆。萱，重叶小花，叶如兰而阔，有青白相间文；芸，丛生，子如碧珠，开花时一穗数十朵。
　　二十八日（丁未），晴。连日以纸索书者甚伙，有棉纸、清纸，皆以榖木皮为之，恶不中书。有护书纸，大者佳，高可三尺许，阔二尺，白如玉版；小者减其半。亦有印花诗笺，可作札。别有围屏纸，则糊壁用矣。积既多，因与寄尘分写之；仍标以原名，恶其混也。徐葆光「球纸」诗云：『冷金入手白于练，侧理海涛凝一片；昆刀裁截径尺方，叠雪千层无羃面』：形容殆尽。笔则鹿毛短管，不适用；球之学书者，亦多购自福州云。
　　二十九日（戊申），雨。往游辨才庙。庙荒落，供辨才天女；通事云：『神昔灵异特着，号辨戈天，能易水为盐、化米为沙，以御外患。经某天使一言败之，遂不灵。后改称辨才天女；然国人至今，犹崇祀惟谨』。或曰即天孙女，又曰即君君——天孙氏之长女也。余熟闻宝岛即「志略」所谓土噶喇，而未知其命名之义；举以问通事。对曰：『国中金银、珠玉、丝货、铜瓷以及鲍鱼、海参诸宝，皆从彼岛来，因以得名』；可谓贫而守礼矣。
　　三十日（己酉），微雨。毛法司国栋邀游仪间山。食后，渡至南山里许，折而西，入垣花村。村多米廪，如草亭；悬地四、五尺，下施十六柱，空可通人。上装以木板，率为官家釆地米；或数家共一亭。再折而北、而南，为南炮台。堤间有碑二：一正书，剥蚀甚，微辨「奉书造」三字；一其国草书，前明嘉靖二十一年建，虽不能尽识，其笔力正自遒劲飞舞。因令从者解鞍，坐堤上。鞍，略同中国，朱漆描金；惟前后加红帕四条，以为饰。鞯，或皮、或毡；勒索，用五色全疋蕉布，入手两盘，垂尚及马胁。镫如曲杓，刳木为之；首系绳结鞍，空其口以容足。土俗，骑皆不用鞭。又闻女亦骑，多侧坐鞍上，两足共一镫；拥领蔽面，人控徐行，未之见。有木类福满木，曰山米——又名野麻姑，叶可染；子如女贞，味酸，土人榨以为醋。球醋纯白，不甚酸；供者以为米醋，味不类，或即此果所榨欤？又有树曰悉达慈姑，高丈许，叶类桃；子累累如葡萄，色青，名慈姑奶；食之毒人。大要国以樫木为上品，贵家造屋皆用之；次用松、次用杂木，绝少十围者。地狭人稠，不能待其大矣。
　　十月朔日（庚戌），晴。行香。国王遣法司官起居，送赆仪各五千两。随与介山坐堂，集兵役；呼法司，谕之曰：『承国王厚意，虽属成例，然使者百事仰给于官，无所用金；况蒙皇上体恤外藩无微不至，使者尤当仰体！住近五月，已縻多矣；又复多赆，是使者德薄才庸，忠信之心不能见谅于国人，而上负圣天子柔远之恩也，心窃自愧！今故集兵役并汝等同官，明告以不受之故，非有所嫌疑；归谢国王，无劳往返』！随谕兵役速具装登舟，期不改矣。国俗，岁定于是日换苎衣；其换蕉布衣，则定于四月朔日。令从者摒挡一切。
　　初二日（辛亥），晴。紫金大夫毛廷桂邀游波上，留诗以别。归过其宅，留便饭；席地坐，以东为上，设毡。食皆小盘，方盈尺，着两板为脚，高八寸许。肴凡四进——各盘贮而不相共。三进，皆附以饭；至四肴，乃进酒——酒不过三巡。每进肴，止一盘；必彻前肴，而后进其次肴。饭用油煎面果，次肴饭用炒米花，三肴用饭。每供肴酒，主人必亲手高举致客前，俯身搓手而退。终席，主人不陪，以为致敬：此球人宴尊客之礼。平等，皆对饮。大要球俗席皆坐地，无椅桌之用；食具如古俎豆，肴尽干制，无所用勺。虽贵官家，食不过一肴、一饭、一箸——箸多削新柳为之。即妻子不同食，犹有古人之遗风焉。
　　初三日（壬子），雨。郑得功来，问以获剑溪宝剑犹在乎？对曰：『在昔山北王有宝剑，名重金；兵败，掷于志庆真河。百年后，有伊平屋人渔于河，见宝光烛天，网而得之，献于王；溪所由名也。剑未掷时，山北王屡败，以石无神，剑砍之，石分为四——受剑石遗蹟犹存；然卒至败亡。小邦之兴，以德、不以剑』。呜呼！不有君子，其能国乎？余为之肃然起敬。
　　初四日（癸丑），晴。杨文凤、四公子各以「寄语」三百余条来；曰：『尽之矣，此外无能解者』。余曰：『非以多文为富也，务实耳』。因命庖人备肴酒，邀文凤等往别奥山。越中岛，循泉崎而归。窃疑「隋书」称「有虎、狼、熊、罴」，今实无之。又云「无牛、羊、驴、马」，驴诚无，而六畜无不备：乃知书不可尽信。是日，初见金翅虫，两翼及足皆金色；性嗜棒兰，嗅不去，遂被获。土人笼养之，以为玩。连日国王遣人款留，婉谢之。
　　初五日（甲寅），晴。恭请天后、挐公登舟。按历来「使录」皆云十月二十后东风顺送为吉，而从无十月归舟者；半缘货多、价米全结，亦由归志不决，遂为从人所误。此行令船户出结，货既少，以货易货外，补价无多，早令办结；今复预请天后登舟，从人亦无敢观望者。是日，陈瑞芳灵柩送舟安放。
　　初六日（乙卯）小雪，晴。恭逢我皇上万寿圣节，五更，率从官于彝伦堂行庆贺礼，球官从者二十余人；国王于宫门外望北庆贺。黎明，祭于天后、关帝，告归期，默祝焉。是日，与介山具肴酒，招从客饮。酒酣，有客曰：『闻海面西距黑水沟，与闽海界；古称沧溟，亦曰东溟。球人不知，此行亦未之过；何也』？余曰：『渡海者多，著书者少。登舟不呕，日坐将台亲书其所见者尤少；率一人倡之，众人和之。耳食之谈，何可尽信！球人岁一渡海而不知黑沟，则即谓无黑沟也可』。客又曰：『琉球何得谓巽方乎！抑闻东邻日本萨摩洲者，何地也』？余曰：『洲即今之宝岛也。球处艮方，云巽方者，误也。鍼路由辰而卯，近寅而止；是其验也』。客又曰：『此行无玻璃漏，其制可得闻欤』？余曰：『「志略」图之矣。瓶两枚，大腹细口。满沙一枚，对口而覆其上，通一线以过沙；沙尽为一漏，再倒悬之。凡二漏有奇，为一更。昼夜约二十四漏，得十二更，以应十二时，理犹时辰表也。每更或云百里，或云六十里；余此行就有定之里对以表而例其余，每时约行百有十里。虽风有大小、行有迟速，以此行七分风证之，则百里之说为长。至记以香，益无凭矣』。
　　初七日（丙辰），晴。使院敷命堂后，旧有二牓。一书前明册使姓名：洪武五年封中山王察度，使行人杨载；永乐二年封武宁，使行人时中；洪熙元年封尚巴志，使中官柴山；正统七年封尚忠，使给事中俞忭、行人刘逊；十三年封尚思达，使给事中陈传、行人万祥；景泰二年封尚金福，使给事中乔毅、行人童守宏；六年封尚泰久，使给事中严诚、行人刘俭；天顺六年封尚德，使吏科给事中福建龙溪潘荣、行人蔡哲；成化六年封尚圆，使兵科给事中官荣、行人韩文；十三年封尚真，使兵科给事中董旻、行人司司副张祥；嘉靖七年封尚清，使吏科给事中浙江鄞县陈侃、行人顺天固安高澄；四十一年封尚元，使吏科左给事中江西永丰郭汝霖、行人河南杞县李际春；万历四年封尚永，使户科左给事中云南籍应天上元人萧崇业、行人福建长乐谢杰；二十九年封尚宁，使兵科右给事中江西玉山夏子阳、行人山东泗水王士正；崇祯元年封尚丰，使户部左给事中山东东平州杜三策、行人司司正云南籍上元人杨抡。凡十五次，二十七人；柴山以前，无副也。一载本朝册使姓名：康熙二年封尚质，使兵科给事副理官辽阳张学礼、行人山东胶州王垓；二十一年封尚贞，使翰林院检讨江南仪征汪楫、内阁中书舍人福建莆田林麟焻；五十八年封尚敬，使翰林院检讨满洲镶白旗海宝、翰林院编修江南吴江徐葆光；乾隆二十一年封尚穆，使翰林院侍讲满洲镶白旗全魁、翰林院编修四川涪州周煌。凡四次、共八人；因与介山题名其后。偶忆旧天使馆有前明萧崇业题「洒露堂」，谢杰为之记；因与介山往观，额尚在，记已亡。陪臣处其中，为供应全局。按旧例，国中供应设七司：一、馆务司，掌承发；一、承应所，掌修葺；一、掌牲所，供六畜；一、供应所，掌酒、米、菜蔬；一、书简司，掌帖札；一、评价司，掌交易；一、理宴司，掌宴会——司设黄帽官一、红帽官三、杂役二十七人。七司之外，更设总理司。紫、黄、红帽官二十余人，日伺使院前；天使出入，排班跪迎送，有事则以告七司。此行，惟理宴司虚设。既问知其故，因即传示六司：具行粮十日为度，毋縻费。
　　初八日（丁巳），晴。杨文凤来，语之曰：『君见闻甚博，尚有忠烈之士广异闻乎』？对曰：『无之。有，故事载于「志略」者不甚得实；公欲闻之乎』？余曰：『可』。文凤曰：『昔有平良按司某，与保萦茂按司善，誓为婚姻。未几，平良举一子，曰鹤寿；保萦举一女，曰乙达吕：二人喜如约。鹤寿三岁，丧其母。平良娶继妻，生一子，遂恶鹤寿。会保萦卒，其妻欲赘鹤寿。母利其家富，欲以己子赘之；阴毒鹤寿，瞽双目。使告保萦之妻曰：「鹤寿不幸为废人，恐误女。兄弟，一也；曷以其弟代之」？母以告女，女曰：「背父弃夫而乱其伦，禽兽行也。能起吾父于九泉，告而诺之，词无费矣」！使归以告平。母欲绝其意，谮鹤寿于平良，放之八头山石穴中，欲死之。女日夜泣，思往救而无所；梦神示之，且告以治目方。寐告其母，如神言迹之，得鹤寿；携归，如方以治，目复明。保母往见平良，告之故；平良大怒，欲逐其妻、返鹤寿；鹤寿泣曰：「儿自幼稚，赖母以生；敢忘「罔极」之恩哉！且母去，弟将谁倚」！叩头流血。平良感其意，遂不遣；仍以鹤寿赘归乙达吕，使继保萦之后为按司』。嗟乎！爱己子而嫉前妻子，妇人之愚；至贪人富而欲杀其子，忍又甚焉！脱非鹤寿至孝，悔何及矣！烈女如乙达吕者，又岂多哉！
　　初九日（戊午），阴。客有问风信者；余述「志略」答曰：『清明后，地气自南而北，南风为常；霜降后，地气自北而南，北风为常。反是，飓、■〈风日〉将作。正、二、三、四月多飓，五、六、七、八月多■〈风日〉；飓骤发而倏止，■〈风日〉渐作而多日。九月北风——或连月，俗称九降风；间有■〈风日〉起，亦骤如飓。遇飓犹可，遇■〈风日〉难当。十月后，多北风，飓、■〈风日〉无定期；舟人视风隙以来往。凡飓将至，天色有黑点，急收帆，严柁以待；迟则不及，或至倾覆。■〈风日〉将至，天边断虹若片帆，曰破帆；稍及半天如鲎尾，曰屈鲎。若见北方，尤虐。又海面骤变多秽如米糠，及海蛇浮游或红蜻蜓飞绕，皆飓、■〈风日〉征。「汪录」谓「海鱼无数，长四、五尺，脊尾尽露」；盖误以蛇为鱼。翼日飓风大作，经四昼夜不息；其验也』。
　　初十日（己未），晴。恭逢皇后千秋节，五更，率从官于彝伦堂行庆贺礼，球官从者二十余人；国王仍于宫门外庆贺。归视封舟，船户及兵役等官皆备具，有已登舟者。
　　十一日（庚申），晴。是日，为老母孟太宜人诞辰；惟恐人知，故不举祝礼。方启门，国王遣王叔尚周送团扇五柄、瓷香鑪一对、亲书大红缎寿屏序文十二幅；余惊曰：『国王何以知之？即知，曷不早告』！长史跪廪曰：『国王感激两位天使诸物不受，故密遣小底辈问于内使，得知寿期；又密问家世，得其详。国王因令杨文凤撰文，亲笔楷书，以致诚敬。知告必不行，故不告。正使大人亦如之』。余初犹不怿，然既已书之于屏，势无却礼，因再拜受之。余素闻国王善书，展读之，书法得松雪笔意，可谓此行一宝；惟文多过誉，心转不安。于是馆之人莫不欣然来祝，随购得羊豕各二只、酒四大瓮，分赏从者及球官，令「熟食」之。饮介山及从客于馆，酒酣思母，归心愈切。
　　十二日（辛酉），雨。先是，杨文凤、四公子屡招饮，俱却之。至是，请益挚；不得已，抵其书斋。各以送行诗见质，触余离绪，各依韵答之。文凤以「行乐图」归我；展视，则国人和余之诗悉书于上，已满幅：是亦此行所得之宝也。
　　十三日（壬戌），晴。杨文凤来，问尚有异闻可诵乎？对曰：『昔有富盛按司侍士长田者，因富盛为丝数按司所害，匿小按司于从兄庆留庇椰所，将图复仇；丝数侦知，以兵围其宅。庆留欲救无计，子庆路有女曰乙鹤，愿以身代小按司死，即自刎；庆留以头给丝数，乃解围。后庆路闻丝数出游，伏兵于要路而杀之；小按司复得立，以夫人礼葬乙鹤焉。又有大里按司某，为仇家所害，继妻携己生及前妻子匿于荻堂村长子乳母家；仇知之，乘其不备，获二子去。母哀恳于仇家，乃许杀长而留少；母曰：「诚若此，愿杀少而留长」！仇问故？母曰：「长者前妻子，少者妾所生也」。仇感其义，并宥之』。余曰：『此皆「志略」所已载；然君言较简练，存君文，事亦传矣』。
　　十四日（癸亥），晴。饬兵役来早各执事登舟，毋复上岸。悉出庖余分赏球人之役于馆者外，各赏银一两；箧中巾扇有未尽者赏球官，案头积纸有未书者书与之。饬从者将行李登舟，顷刻尽，以无长物也。长史来告：封舟供行粮半月。余曰：『费矣！然海行无定期，多备无患；使者亦未敢以来时迅速，辄邀天之幸也』。是夜，与介山一灯相对，若有感者。
　　十五日（甲子），微雨。已刻，晴，北风厉。午刻，奉节登舟。国人遮道跪送，有泣者；杨文凤及四公子、长史、通事哽咽不能出声。缓行至迎恩亭，节驻；国王率百官送节，行三跪、九叩礼。毕，再跪云：『臣温寄请圣躬万安』！谨对曰：『回京代奏』。节将行，国王袖出一札，不知何谓；通事致词曰：『此国王代言柬也』。余与介山曰：『使者无私，可令通事诵之』。词曰：『温启：窃温僻处海隅，全无知识；荷蒙皇上天恩准袭世职，感激难名！又蒙天使远来，祷逆风而顺之；险涉重洋，惟温之故。每恨国小民贫，礼疏供应。乃承初入馆，即裁减旧例诸费；及船户呈上货单，又蒙厚爱，于福州登州时即将贵货裁减，并令出结定价。惟恐累及贫国，并承捐除七宴。温属臣子，固以为礼在则然。惟是小邦别无可敬，端赖七宴稍尽微情。今既捐除，更无尽情之处；屡具宴金，又皆却还，心益滋愧！乃承教训，国中士子每遇进见，必策以忠孝。副使大人更为小邦广声教，辑「球雅」；国之略晓文字者，皆得就教尊前，执经问业：父师之恩，尤深感戴！欣幸久住，亲炙多人。不谓屡次屈留，归心愈急；随遣法司按例每位赆金五千两及区区刀布土仪，又再却金不受。在天使洁忠自矢，不愧名臣；而温身为主人，毫情未尽，心实难安！况每次册封，从无十月归舟；此固天使敬事而信，急于恭复恩命，不知已为小邦省费无算。凡此皆天使仰体皇上之心为心，事事先为体恤；不特温感入肺腑，即通国臣民亦谓天使体恤下情，从未有如两位大人者。无奈言语不通，通事传词又不能备述；故特具柬代言，稍舒积悃。幸恕不恭』！读毕，国王依依若欲下泪。因遣通事谢曰：『凡所言皆使者分内事，过蒙奖誉，转滋愧悚！惟愿国王励精图治，福祚绵长』！复行一跪、三叩对拜礼。国王率百官跪，送节。再与国王揖别。登舆，由浮梁登舟；国王跪于却金亭前，候安节毕。余与介山拱而揖岸曰：『节安，公归矣』！国王起，率众官惆怅而去。是日，为东府君朝玉皇暴，应。
　　十六日（乙丑），晴。南风，不能开帆。晨起，祷于天后并求茭，仍得第一；合舟皆喜。因与介山究历来鍼路，汪公来鍼尚不及全公来鍼尽善。〔「汪录」：『自五虎开洋，乙辰八更，取鸡笼头；辰巽三更，取梅花屿；单卯十更，取钓鱼台；乙辰四更，过黄尾屿；甲卯十更，取姑米山；乙卯七更，取马齿山；甲寅并甲卯，取那霸港』。初开帆，辰鍼得矣；兼用巽则太高，不得不用卯鍼取钓鱼台。盖以乙鍼为钝，几至台湾矣。「志略」云：『诘旦，自五虎门开洋，单午风，乙辰鍼；日入，行船六更。夜，单午风，单乙鍼；行船五更，见鸡笼山头。十一日上午，坤未风，单乙鍼三更。下午，单酉风，单乙鍼；日入，行船四更，见钓鱼台。夜，单丙风，单乙鍼，行船四更。十二日，单午风，单乙鍼一更，见赤洋；转单丁风，单乙鍼；至日入，行船五更。夜，单午风，单乙鍼四更，过沟。十三日，丁午风，甲卯鍼；行船二更，见姑米山。风轻，转单午，单乙鍼；日入，行船一更。夜，丁午风，乙卯鍼二更』：鍼路最为真确。惟鸡笼山后不见彭家山而即见钓鱼台，又不可解。盖彭家山为来鍼第一准则，汪用巽鍼不见彭家山，宜矣。用乙鍼，必见彭家山；且自鸡笼屿至钓鱼台应得十五更，而七更即至，记载有误：知所谓鸡笼山头者，虚拟之词——未得实也。此行鍼路实依之，其小有参差者，开洋用单辰，过赤尾仍用单乙、不用甲卯。参而用之，来鍼尽于此矣〕。介山曰：『今将归，归路尤要』。因与细阅「志略」，归舟无不遇暴者；而鍼又各不同，自干而坤，皆有用者。汪、徐二公归路甚危，仓皇中鍼路无定；全、周二公归路平善，且多用辛鍼。来以乙、去宜辛，理尤可信。因预为录书，黏之于壁。〔略云：『正月三十，率三舟开洋，乙卯鍼，行三更；午时，至马齿山安护浦，下椗。初四日，单卯风，用午鍼，出澳；已刻，转丑风，单辛鍼三更。午时，过姑米山，单申鍼五更。初五日早，乙辰风，单辛鍼五更。夜，辰巽风，单辛鍼六更；过沟，祭海。初六日，单艮风，辛鍼三更。申刻，大雾，不见山，寄椗。初十日，雾开，见台州石盘山；用未鍼，见温州南杞山。十一日，东北风，单辛鍼七更，下罗湖，下碇。十二日，申鍼，收入定海』。鍼路且徐试；惟云乙卯鍼出那霸港，岂有入以甲寅、出以乙卯者？恐误「风」为「鍼矣」〕。
　　十七日（丙寅），晴。风东南，不能出口。头眩腹泄，通体发热；终日不食，寝不安。是日，上淡水，满四井而止。
　　十八日（丁卯），晴。风仍东南。身热、头眩渐愈，惟泄未止；因以常服验方，制药一剂服之。午刻，长史来告：是日辰刻，国王初举子。封事始竣，又添一喜，国福家庆，乐事可知。使者既得与闻，不可无贺；而箧中别无一物，诗以贺之。
　　十九日（戊辰），晴。自服药后，泄一次即止，病已豁然。巳刻，风转东北，催船户出口。琉球通事、伙长等并谢使俱至首里称贺，不得开头。
　　二十日（己巳），晴。东岳朝天暴，不应。东北风利，促解缆。卯刻，扬帆出那霸港；岸上、舟中送者如云，举手辞谢之。午刻，雨，入暮不止。伙长恐有暴，收马齿山安护浦下椗。山势横袤二十里，犬牙相错，出没海中，若断若续；分东、西二岛，为中山第一外障。泊处青山围绕，无出路。有鹿见于山间，疑亦海鱼所化。雨景大佳。
　　二十一日大雪，暴期，应。午后，雨。
　　二十二日（辛未），雨，风仍西北。午刻，晴。偕介山驾小舟登岸，王舅、紫金大夫从；沿沙洲行至山麓，有石高丈余，玲珑可爱。坐石上观渔——皆赤身，入水无寒色；马齿人善泅，习使然也。移时，土人以二鹿进，毛浅而小，眼似鱼；鱼所化也。始悟鹰化为鸠，识者犹憎其眼，以眼不能化也。舟中斋时多，无所用，仍令携去。循山麓而东，槿篱不翦，非复久米景；村中径路曲折，人家即以篱为墙，瓦屋绝少。有板阁供石，曰庙；庙前有泉，深不及二尺，味甚甘。泉南有一区，有黄帽跪迎；大夫曰：『此可小憩』！屋制与中山同，亲云上之居也。大夫命于舟中取酒，余与介山亦遣仆就舟取饭；坐间，问郑得功曰：『「夏录」云：此地产牛、马、粟、布、文贝螺、怪石；产于海者不可知，产于陆者何未之见』？得功曰：『陆产惟鹿；岂惟无粟，并无薯』。余曰：『居人安食』？得功曰：『食铁树根。先取根，三煮而三浴之，去毒尽，碓为末；杂石粉以为饼，不过充饥度命。罪人率流此者，以地苦也。酋长间以鹿或石松易薯于中山，贫民不得也』。
　　二十三日（壬申），大雨，北风甚暴。偶阅「志略」，中山昔有僧曰日秀，所居岁丰，人以为神。又有宗实、不羁、瘦梅，称三诗僧；汪、徐皆纪以诗。此行遍访，无一能诗者，亦未闻有通僧能以文字教人者；今大异于古所云矣。
　　二十四日（癸酉），晴。北风少平，促伙长出洋；对以「风信未定」。余曰：『风信定，能无变乎？可行，则行』！介山曰：『姑候之』！遂止。
　　二十五日（甲戌），晴。北风如故，决令开帆，介山亦以为然；遂于巳刻解缆。子丑风，用辛鍼。酉刻，过姑米山。终日峭帆，舟转驶，微侧而震，有吐者；余仍日坐将台，饮食如故。「志略」云：『洋鸟止则浮窠水面，飞则衔窠而起』。来时见白鸟飞，未见衔窠；至是，舟行竟日无一鸟，岂归路无山，遂无鸟邪！视海面深黑，天水遥接；岂即所谓「黑沟」邪！抑来者皆耳食，未敢亲视，遂妄生奇议邪！是皆未可知。以余目击，固无他异。
　　二十六日（乙亥），晴。风与鍼如故。巳刻，转寅卯风，仍用辛鍼。翁爹暴，不应。
　　二十七日（丙子），晴。辰刻，转巳卯风；午刻，转辰卯风，鍼皆如故。戌刻，风止。余已卧，闻譁声；披衣起，祷于天后。渐复辰卯风，鍼仍如故。是日，是东府君朝玉皇暴，不应。遥望二号船在北，相去数十里。琉球两船未知前后，令鸦班登桅望之，亦不见。
　　二十八日（丁丑），晴。寅刻，风转辰巳，舟不能行。急于焚藏香，祷于天后。辰刻，风转子丑而微，仍用辛鍼。未刻，雾大起；伙长云：『宜一见山。恐夜暴，舟逼山』！心甚忧之。自二十六至此，日有大鱼挟舟。
　　二十九日（戊寅），辰卯风微，大雾，鍼如故。巳刻，稍霁；见温州南杞山，舟人大喜。少顷，见北杞山，有船数十只泊焉；舟人皆喜曰：『此必迎护船也』！雾渐消，山渐近；守备登后艄以望，惊报曰：『泊者，贼船也』！余曰：『舟巳至此，戒兵无譁！速食，备器械』！余亦饱食。守备又报贼船皆扬帆矣；与介山衣冠出，先祷于天后，饬吐者、病者悉归舱；登战台，誓众曰：『贼众我寡，尔等未免胆怯。然贼船小、我船大，彼络绎开帆，纵善驾驶，不能并集，犹一与一之势也。且既巳遇之，惧亦无益！惟有以死相拚，可望死中求活。此我与汝致命之秋也，生死共之』！众兵勇气顿振，皆曰「唯命」！乃下令曰：『贼船未及三百步，不得放子母炮；未及八十步，不得放枪；未及四十步，不得放箭。如果近，始用长枪相拚。有能毙贼者，重赏；违者，按以军法』。随令守备牵一羊至，斩以徇；各整暇以俟。未几，贼船十六只吆喝而来，第一只已入三百步。余举旗麾之，吴得进从舵门放子母炮，立毙四人，击喝者入海；贼退不及入百步，枪并发，又毙六人；一只乃退。二只又入三百步，复以炮击之，毙五人；稍进，又击之，复毙四人，乃退去。其时，三只贼船巳占上风；暗移子母炮至舵右舷边，连毙贼十二人，焚其头篷：皆转舵而退。中二船较大，复鼓噪由上风飞至；余曰：『此必贼首也』！密令舵工将船稍横，俟大炮准对贼船，即施放一发，中之。炮响后，烟迷里许；既散，则贼船巳尽退。是役也，王得禄首先士卒，兵丁吴得进、陈成德、林安顺、张大良、王名标、甘耀等枪炮俱无虚发，幸免于危。惟时日将暮，风甚微；恐贼乘夜来袭，默祷于天后求风。不一时，北风大至，浪飞过船。余倦极，思卧。念前险假遇害，岂复能虑此险！况求风得风，可无忧；即忧，亦无着力处。遂解衣熟睡，付之不见不闻。
　　十一月朔日（己卯），阴。梦中闻舟人譁曰：『到官塘矣』！惊起。介山、从客皆一夜不眠，语余曰：『险至此，服汝能睡。设葬鱼腹，亦为糊涂鬼矣』！余曰：『险奈何』？介山曰：『上则九天，下则九地，声如转水车、锯湿木，时复疟颤；每侧，则篷皆卧水。一浪盖船，则船身入水，惟闻瀑布声垂流不息；其不覆者幸耳』！余曰：『脱覆，君等能免之乎！余乐拾得一觉，又忘其险，余幸矣』！介山乃大笑。盥后，登战台视之，前后十余灶皆没，船面无一物，爨火断矣。舟人指曰：『前即定海，可无虑』！申刻，乃得泊。总兵何定江来，云奉制军命迎护；余笑谢之。因语以北杞之战，定江惶悚失措；余曰：『馁矣！他事且缓商』。遂令船户登岸购米、薪，乃得食，是日，二号船先至；琉球头号船，三更亦至。
　　初二日（庚辰），晴。总兵倪定德来，始知七月间神风暴起，击碎艇船百余只，并没海贼蔡谦船四十余只；皇上遣发藏香恭祭天后，并有廷寄令致祭官默祝臣等封舟早得回闽。天恩优渥、天后效灵，十月回舟、六日抵闽，去来如出一辙；实从来封舟所未有。是皆我皇上福大如天、恩深似海，故能海若效顺，风暴不惊；闻命自天，感激无地！巳刻，入五虎门，至怡山院；特购羊一、豕一，致祭于天后海神。宣读谕祭报文毕，乡之耆老夙儒拄杖来观，咸曰：『神速哉！封舟自祖父以来，未闻有此』！并出前度谕祭文，请曰：『此镇山之宝也。请留示后，别具誊黄』！余与介山曰：『谨藏之』。归舟，潮退不能行，闻琉球二号船亦至。是夜，缮摺稿、修家书。
　　初三日（辛巳），雨，微风。卯刻，乘潮行；去南台十里，潮退。制军遣人以小舟来迎，当道皆坐候舍人庙；遂令小舟奉节登岸，奉安天后行像、挐公于故所。同致祭毕，即于舍人庙宴胙。因语制军，以天后灵威、助风击贼，欲具摺奏闻，请加封天后父母，并恭报回闽日期；玉公曰：『加封事，公归自奏未晚。惟恭报回闽一摺，不可迟；皇上悬望久矣』。因出廷寄见示。跪读毕，泪涔涔下。余与介山约，住不出两日，拟即从封舟移入红船，以免应酬之苦。制军再三迎入城，不得已，奉节登岸。适馆后，始知介山太夫人潘于三月二十日在籍仙游；随往唁，相抱痛哭。斯役也，往来顺利，风帆迅速，夷人欢喜，兵役无过，可谓至幸！惟都司陈瑞芳前殁于夷、介山登岸即闻讣，是为美中不足；况同舟共济，相处日久，未免痛心！申刻，陈观察送到家书，知老母康健；九月十四日，又举一子，母名曰「海」：稍慰乌私。又以介山故，缓至初七日登舟。寄尘于舟巳病，上岸就医；拟于初六日叩别天后，再往视。随于各当道致谢告辞，并告以同使有丧不宴会。因念余与介山同居夷馆半载，无日不感念天恩、系怀老母；常谓介山母尚少余母十岁，不谓有此变！念及此，归心益急矣。
　　●中山见闻辨异黄景福
　　琉球，隋以前无考。隋大业元年，海帅何蛮上言：『海上有烟雾气，不知几千里；乃流求也』——此流求著名之始（「中山世监」：『隋使羽骑尉朱宽至国，于万涛间见地形如虯龙浮水中，始曰「流虯」。「新唐书」作「流鬼」，「粤志」作「瑠求」。「中山谱系」：「宋景定五年，改「流求」曰「瑠求」。明洪武五年，改「瑠求」曰「琉球」』）；后招之不服，伐之不服。元又伐之，不服。明洪武五年，遣行人杨载齎诏往谕，中山王察度遣弟泰期奉表贡方物——此通中国之始。七年，又遣泰期入贡，赐文绮、纱罗等——此受赐之始。永乐二年，太宗遣行人时中往，诏武宁袭中山王爵——此受封之始。我世祖章皇帝应天受命，琉球入贡输诚；百余年来，世修侯度，恪檩王章：故能屡邀圣世之恩纶、永作天朝之屏藩云。
　　国自元延佑间分为三：中山为中头，属间切（所属球名「间切」，不名府也；土名「抹极列」。「志略」作「府」，土名「间切」；俱误）十四；山南为岛尾（「志」作岛窟，误），属间切十二；山北为国头，属间切九。府所属，曰村（土名「母喇」。「志」作「村头」，误；李鼎元「记」别间切于属府之外，似更误）。明宣德时，合为一。按「中山谱系」：『明永乐二十年，尚巴志即位，勤政爱民；后灭山北，遂平山南』。则合而为一不在宣德时，似为可据。
　　国在海东溟，明册使夏子阳「录」：『以「一统舆图」视之，则在东南；以闽省视之，则在闽东北』。然册使多用乙鍼，又似居艮方；后用卯鍼，则封舟又飘过北山：知「指南广义」主用卯鍼之说不足凭。近去用乙鍼、参以辰卯，来用辛鍼、参以甲午，较为谛当。
　　国都中辖三十九间切（首里、那霸、久米为三省，皆在外。首里，为王城。泊附首里，与那霸皆名府，不名间切。久米名村，又与间切所属曰村之村异。「志」载首里、泊、久米、都霸为四府，非），外环三十六岛寨（外岛也，属琉球统辖。治之之法，择本岛能中山语者，给黄帽为酋长。遣亲云上监抚之，名奉行官；主其谳讼，赋其土宜于王）。其星野，与扬州吴越同属女牛之次，俱在丑宫（康熙五十八年，遣员丰盛额偕册使海宝、徐葆光同往测量）。地形，南北长、东西狭。册使汪楫「录」：『幅员可五、六千里，东西长、南北狭』；「志略」非之。询之官生云：『国中以中国十里为一里』；与册使徐葆光「录」相符。又云：『大不踰中国千里之数』；与「志略」东西可数十里、南北四百四十里之说亦合。「汪录」失实，无疑。
　　凡船行，来以孟冬后东北风，自姑米山至福州，凡五十更（六十里为一更，计三千里）；去以孟夏后西南风，自福州至姑米山，止四十更（计二千四百里）。姑米距国都四百八十里，来时绕南北行，故里数较远；前人动称「万里」，特悬揣耳。
　　「志略」：『洪武间，因该国人遭风后，赐闽人善操舟者三十六姓，以便往来』。历考诸书，仅有永乐中拨闽人蔡璟往充水手一事，并无赐姓操舟明文；及观球人程顺则「圣庙记」「遣三十六姓往铎」一语，则知前明赐姓，广文教也（居久米村，今存七姓）。又万历三十四年，王奏称洪、永间赐闽人三十六姓，知书者授大夫、长史，为朝贡之司；习海者为通事，为指南之备（今皆知书者为之）。国中重久米人，以此。
　　先王之制，凡属国止封其君，而其臣之爵秩不与闻焉。琉球爵秩，亦分九品如中国例；「志略」较「徐录」所载为详。然其间正多舛错，为分条厘正之。
　　国王，初嗣位，称「权国事」请封；见册使，称「中山王世子」。受封后，始称王。「徐录」有元侯、郡侯、邑侯、郡伯、邑伯等爵，皆无考。
　　王子、按司，俱出品。今并无按司。
　　国相，正一品（旧作左、右二员，今止一员）。法司官三员，从一品（以上皆首里缺。前间有久米人为之者，即入籍首里）。
　　紫金官（首里缺）、紫金大夫（久米缺）加法司衔，正二品；紫金官、紫金大夫，从二品（以下员数，惟耳目官定例四员，余则俱无定额。旧作久米紫金大夫四员，误）。
　　耳目官（首里缺），正三品；正议大夫（久米缺）加耳目官衔，从三品。
　　吟味官（首里缺。「徐录」作「赞议」）、正议大夫，正四品；那霸官（首里缺）、中议大夫、长史（久米缺），俱从四品（旧增载察侍纪官。按察侍纪乃土语；非衔名也）。
　　正殿当官（首里缺。旧作遏闼理官；按「遏闼理」亦土语，非衔名也）、都通事（久米缺），正五品；副通事、加当官（久米缺），从五品。
　　正殿势头官（首里缺），正六品；加势头官（公缺），从六品。
　　里之子亲云上（公缺）、副通事（久米缺），正七品；筑登之亲云上（首里、那霸缺），从七品。
　　正殿里之子（首里缺），正八品；里之子座（公缺），从八品。
　　正殿筑登之（首里缺），正九品；筑登之座（首里、那霸缺），从九品。
　　又，久米村选紫金大夫内一员为总理唐营司（久米，一名唐营），正中议、都通内二员为长史，专主朝贡礼仪、文移；那霸府选那霸之亲云上等为总理司专司府事外，久米村另有笔者、副（「志」作「若」，误）笔者——即书吏：是皆那霸人充之。久米人，十二岁拜孔圣、国王后，为若秀才；无米（「志」作七岁给米二石，又十二岁始拜孔圣、国王，均误）。十五岁，薙顶发，又拜孔圣、国王后，为秀才；给米二石。康熙年间，各裁一石：皆未入品。「志略」「此即官不必有其人、职不必专其事之类」；非是。
　　禄糈，三等：一、俸米；一、釆地；一、功米。俸米，按时给领，官罢则已。釆地，王子总理一郡，或一代、或数代，视其功之大小为率——未有一王子而领二郡者（「旧录」「或二郡」，误）。国相领二郡，法司各领一郡，其余或一郡、或一村（郡即间切、村即间切属地）；亦以功之大小为率，并无计亩递减之例。前教习潘相「见闻录」「或一郡、两郡，复一邑、数邑，或计亩，子孙以次递减，至曾孙则不减，永为世禄」；亦非。功米（土名「知行」），视功定额，加于俸米、釆地之外，数十百石不等——旧讹称「切米」。按切米乃计人口赈贫之名，非功米也；「志」疑「切」乃「功」字之讹，亦非是。
　　冠制：国王，乌纱帽，双翅侧冲上向，盘金，朱缨垂颔；更有皮弁五色帽。王子弟，青地花帽。正一品，花紫锦；从一、正二、从二，素紫锦；正三至正七，黄绫；从七，黄绢（「志」作正六至从七俱黄绢，非）；正八至从九，红绢。王府各役，青绿绢——民间不戴帽也。「志略」：『又有片帽，以黑绢为之漫顶，下檐作六棱』。按此因随从人随贡使入中国，特制此冠；非平居之冠也。
　　衣服：王着蟒袍，犀角白玉带。官民皆宽博交衽，袖长不掩指，右襟缺末。三品上，例用缎；五品上，例用紬；余皆以布。带，以黄地锦花为贵，次青地龙蟠、次赤地龙蟠；七品下，杂色花带（「志略」以紫地为贵；按带无紫地者）。国惟王着靴；臣民无，男女皆草靸。
　　簪制：王，龙头；妃，凤头：皆金簪。一品至正二，素金簪；从二，金头银柱；三品下，俱银簪；民，皆铜。命妇、士妻，视其夫；民妇（「志」作「民间」，误），多以玳瑁。
　　贡使多三品官，加金簪；官生多八品官，特易红绫帽。国人至中国，始着靴。
　　「隋史」：『无文字』。「徐录」称舜天时依日本国书，制字母四十七，名「依禄花」——「禄」旧作「鲁」。按此以汉字译球音，与本音不合；即所译四十七字与所书字样，多有未协。「潘录」因之。今为辨正如左：
　　ィ，依；ロ，禄（旧译作鲁）；ハ，花；ニ，宜（旧译作义）；ホ，夫（旧书作木）；ヘ，挥（旧书作人）；ト，都；チ，欺（旧译作痴）；リ，利；ヌ，奴；ル，鲁（旧译作禄）；ヲ，乌；ヮ，哇（旧译作ツ）；カ，喀；ョ，由（旧译作夭）；タ，达；レ，礼（旧书作乙、译作力）；ソ，苏（旧书作ヮ）；ツ，即；ネ，你；ナ，那；ラ，喇（去声）；ム，某；ゥ，务；，兮（旧译作依）；ノ，奴；ォ，乌；ケ，姑；ャ，耶（旧书作ヤ）；マ，马；ヶ，其；フ，夫（旧书作ノ）；コ，库（旧书作卩）；ュ，涯（旧书作ユ、译作而）；テ，梯；ア，阿（旧书作ヰ、译作牙）；サ，沙；キ，基；ュ，由（旧书作夭）；メ，霉；ミ，米；，シ（旧书作□、译作志）；ヱ，意；ヒ，蜚；モ，毛；セ，失（旧书作辻、译作世）；ス，洗（旧译作使）；ン，妈（此另是一字，以联属诸音者。旧书作ニ）。有一字作二、三字读者，有二、三字作一字读者，有五、六字作一字读者，略仿中国切音；「潘录」已详辨之。
　　元陶宗仪云：『琉球进贡表文，用木为简，横行；刊字于其上，类蝌蚪书』。今表奏，皆中国书。又云：『以彼国书写中国诗文，虽不可读，而笔势纵横、龙蛇飞舞，恍有颠、素之遗』。「志略」亦云：『按其抄本书籍略似草书，可识者十之三、四；笔力健挺』。许以颠、素，则未也。又其国中「四书」古文，照中国官版，两旁字母钩挑细如发；读法，实字在上、虚字倒下——语言亦然，悉如中国所载。试令读之，无断续节奏，且多鼻音；夷语难通矣。前教习潘相两蒙高宗纯皇帝垂询该国语音，一一陈奏；后复于「见闻录」内，详列语言、诵声数条。因复与官生逐一稽对，率多不合。语言，则该国人本有同异；即中国人以汉字译之者，亦难免四声舛错：可无庸辨。诵声，如「潘录」列「大学」首条，照球书两旁字母钩挑，间有小异——此由字母旧书错误所致，前条已明辨之。至读法，「大学」二字连读、「之道」二字亦连读（读法，实字在上、虚字倒下；如「之道」二字文意连属，则又不倒虚字矣），读「大学」云「代渴古」、「之道」云「奴密吉」；次读「明德」字、「明」字、「在」字，读「明德」云「迷笃古」、「明」字云「迷」、「在」字云「阿列」；次读「亲民」字、「在」字，读「亲民」云「声名」、「在」字仍云「阿列」；次读「至善」字、「止」字、「于」字、「在」字，读「至善」云「希人」、「止」字云「希」、「于」字云「乌」、「在」字仍云「阿列」。而「潘录」读「大学之道」句云「裂依牙喀奴米自韈」、「在明明德」句云「霉都姑牙痴喇喀义使禄义牙利」、「在亲民」句云「达米乌牙喇达叉使禄义牙利」、「在止于至善」句云「神义都鲁马鲁义禄义牙利」，判然各别——余亦类然。复询之诸生云：『国中并无两样读法』；「潘录」所载，诸生亦不能晓；不知当日何所见而云然也！
　　「隋书」：『土人呼王为可老羊、妻曰多拔荼』。「夏录」：『今称王曰敖那、称妃曰札喇』；「徐录」：『王曰倭急拏敖那——又曰哭泥华、王妃曰倭男礼喇』：诸录互相驳诘。「志略」：『国语多有音无字；即国字译者，第就汉文之音同者代之，究非的字也』。此为不易之论。大抵夷语本属难通，兼以时地变易不定。摘举数则，足广异闻，可不必深究也。
　　球语多有音无字，且不可解。向来以汉字译球音者，务于文义通顺，殊失本音——如「草靸」名「煞拔」，今译作「三板」；屋内铺细席——内裹草，以布为缘，名「搨劄密」，今译作「脚踏棉」之类：不可枚指。不知内地土音——如齐人谓「萌」为「蒙」、谓「鲜」为「斯」，楚人谓「牢」为「溜」、谓「多」为「伙」，亦多不可解；必欲强为之解，殊失之凿——不如以「不解」解之之为得也。
　　国中有兵器（刀、枪、剑、戟皆备，火炮多用铜铸。「夏录」：『矛戟皆脆弱；弓长如屋檐，射则树于地，两手弯之，发矢甚远』。「徐录」因之：皆不确），无兵卒。「志略」：『寓兵于农也，有文员、无武职』；「徐录」：『文官兼之也』（如仪卫使、武备司，皆文官兼之）。该国自平定山南、山北后，久臻宁谧，倭人不侵、岛人不叛（尚德王时，奇界岛叛；尚贞王时，八重山叛；尚清王时，乌父岛叛），是以兵甲不起，非恃险不设备者。比群书谓「恃铁板沙之险，又国中有三首六臂神，邻寇来侵，能易水为盐、化米为沙」，诞异不经，「志略」驳之极允。「志略」：『家皆有刀、甲，有事则领；国中亲云上、筑登之，皆习弓箭』。按此间有之事，并非定例。
　　国有死刑三：一凌迟、一斩决、一枪刺；轻刑五：一流、一曝日、一夹、一枷、一笞。「志略」所载，已无遗误。「谢录」「开腹之刑」，「汪录」「民犯罪当死者，辄自杀」；皆无考（近新增刑律十八条）。
　　「汪录」「国中不设官廨」，诚然。至云「无听讼之所；民犯罪至轻者，令自闭室中，不得出户，或三年、二年乃纵之」；今考首里府有平等所，专司听讼，民间轻罪即拘禁其中，限满乃释之——非自室也。
　　「志略」：『田有公、私有别。公田有二：一为王府公田，民耕之，输粟有定额。一为各官釆地公田，亦民耕之，官民均分；应派费用出于官分之半，不派民也。二项均不得卖买。私田，则民所应募垦辟者；除量纳官米外，听为世业，仍许卖买』。「夏录」：『田赋寓古遗意，上下各食其土，无他诛求』；诚信。
　　国常用日本「宽永」钱，钱质甚美。近与日本不通，故国人珍之；市多以货易货也。「志略」、「李录」俱有遇册封另铸小钱之说：『小钱大不及鹅眼，无字、无轮廓；每百长寸许，五十五贯当球银一两』。「徐录」：『明洪武、永乐皆赐钱；天顺二年，请照永乐、宣德间例赐钱，礼部议寝之。本朝无赐钱例』。
　　圣庙，在久米村泉崎桥北；创始于康熙十二年（「潘录」作十三年），明年庙成，又明年行丁祭礼。每月朔、望日，行释菜礼。又建祠，祀启圣并四配父（「潘录」：『皆塑像，又设木主。四配各手一经——「诗」、「书」、「易」、「春秋」）。其一切庙制、俎豆礼仪，悉遵「会典」。「志略」：『久米子弟就学其中』；按其时未立学故也。
　　康熙五十八年，复建明伦堂于文庙南，谓之「府学」。国中旧制，择久米大夫、通事一人为讲解师，月吉读「圣谕衍义」；三、六、九日，紫金大夫诣讲堂理中国往来贡典，察诸生勤惰，籍其能者备保举。八岁入学者，择通事中一人为训诂师教之——「潘录」载之甚详。
　　嘉庆三年，尚温王始建国学于王府北。肄业者无定额，皆首里人；王之子弟暨陪臣三品上之子弟，皆与焉。外又建乡学三（旧日所无。「潘录」「首里设乡学三，择久米人为之师」；非是），其四品下之子弟及国中子弟，例由乡学选入国学。定制，择紫金官二员总理、当官一员专司督课肄业，内五人为学长；凡首里人，皆由此进升。其有未入国学者即登仕版，亦难骤升高位也。
　　嘉庆三年，尚温王复与陪臣议建文庙于新建国学之南；墙垣已备，今尚未落成。
　　嘉庆七年，那霸官民敛资具请于王，建乡学四。每学由总理等官公举久米人——仍请于王，王择一人为之师；董其事者，即那霸耆旧绅士为之：岁给廪饩焉。
　　国无科目考试，率由乡举里选以次递升；首里由紫金等官，久米、那霸则皆由总理等官，公同选举。惟久米补官，向闻有试「表奏」之例；近增以试「诗」例，前此未有也。「徐录」：『秀才，每年十二月试以「四书」题，作诗——或一首，或八句、四句；能者以次递升』。向无其例。
　　文庙两庑皆蓄经书，多自福州购回——尽内地书；至国人所着，如「世缵图」——记中山历传世系、「中山世监」、「中山集」、「闽游草」、「燕游草」、「中山官制考」、「指南广义」、「执圭堂草」、「观光堂游草」、「澹园集」、「要务汇编」、「四本堂集」、「五云堂集」等不与焉。「汪录」：『国中皆日本国书』。「潘录」：「考四译馆馆考云：日本有「四书」、「五经」及佛书、「白乐天集」皆得自中国，未闻有宋儒之书；而球板「近思录」屡引「明一统志」、邱琼山「家礼」、梅诞生「字汇」，似刻于明季者。盖其三十六姓本系闽人，闽又有存留馆，球人往还存寓——故能知宋儒之书，携归另刊，旁附球字，以便诵习；非日本人所能。且遵用前明弘治、万历年号正朔屡见于序，亦非必倭人之书也』。
　　「潘录」：『据官生云：「四书」刻于尚贞王——在明正德时，由来已久』。但球无科目、兼系海外一隅之刻，乃有「大魁天下」及「英雄待点头」之语；球人不祀文昌，乃有文昌像，其「古文真宝」亦云「大魁」（国中「四书」刊本「离娄」卷末有文昌像，旁联云：「冰监无私，三千礼乐皆翘首；文章有用，五百英雄待点头」。「万章」卷末又有「大魁天下，从此阶梯」赞）：似内地有此本，而球人依仿刻之者。
　　「汪录」：『国僧多游学日本，归教其国中子弟』。「潘录」：『外村人多读其国书』；注云：『即法司教条一段，细译之，亦只是中国学宫一条例，不过易汉文为球语耳；不得谓之书』。潘又云：『以寺为塾，以僧为师；近日多立家塾』。以意揣之，想读书僧寺，不特在未立塾以前，且当在未赐闽人三十六姓之前也。
　　「夏录」：『僧识番字，亦识孔氏书。以其少时曾往倭国习之，故能归教其国中子弟』。又云：『作诗，惟僧能之』。「志略」：『仙江院僧宗实与万松院不羁、天王寺瘦梅，为三诗僧』。「李录」：『此行遍访无一能诗者，且未闻有通僧能以文字教人者』。今大异于古所云矣。
　　「徐录」：『多暖少寒，无冰霜，雪希降』。「夏录：『气候常热，隆冬间有霜雪』。今询知国中并无冰雪，间有霜与雹耳。
　　「朝野佥载」：『人形短小，似崑仑』。「隋书」：『深目长鼻』。「李录」曾辨之。今除见官生跟役外，又接见两次贡使随从人等，颇有魁梧奇伟、美秀而文者。且闻久米人，俊髦甲于诸村；姑米山人，更有丰颐修髯，迥异常夷者。盖海隅渐被皇风者深，故诞育亦多秀良，大不似往昔矣。
　　「汪录」：『农习于惰』。「夏录」：『男子多仰给于妇人』。谢杰「补遗」：『俭而不勤（「潘录」作「能勤」），女力耕作，男坐而食之』。「李录」：『男逸女劳，无肩担背负者』。诸生云：『男力耕、女力织，担负则男女皆有；贫民负薪运米，妇人兼为之』。据此，非男子皆荒于嬉也。大抵游手好闲者有之，不得以此为通国病。
　　「汪录」：『国人无姓，或以所生之地为名、或以上世所官之地为名』。「志略」：『国人名字，皆王所赐』。「李缘」：『据球人杨文凤云：「世禄之家，皆赐姓；士庶率以田地为姓，更无名」』。细询诸生，云国自前明赐闽人后，俱有姓名——如中国例，谓之「唐名」；不仅三十六姓为然也。外生时各有小名，贵贱皆然。又别有土名，即上世所官之地名——乃釆地名也（「张录」作「田名」）。釆地由王论功之大小，定数之多寡、年之远近；年满，则地削而名亦易矣。后人有能亢宗者，别赐釆地，则更他名。王赐釆地，非赐姓名也；未闻有世禄之家始赐姓者，亦未有以所生之地为名者。至庶人本无釆地，何由以田地为姓名？再，土名一传而后，祖孙、父子、兄弟多有相同小名；惟孙偶同祖之名，父子、兄弟不相同：语甚明晰。群书不免讹以传讹。又，「汪录」「祖孙、父子、兄弟同名」，「张录」「父子不相同，孙则同祖之名」：又未能专指小名，均属朦混。
　　胡靖「录」：『国无名利萦心之累，民无有余、不足之忧』。「李录」：『球人向世德云：「土妓率皆贫民」』；岂非不足而萦利者？胡又云：『人无劳心，多致天年』。「李录」：『长史梁邦弼云：「国人多不寿，小底（「李录」：『陪臣对天使之称』。册使费公诗注：『夷官自称「小底」——古契丹语』）尤早衰」』；以知胡语不实。
　　「明一统志」：『人无剽掠』。「谢录」：『贫而不盗』（「潘录」作「少盗」）。「张录」：『道不拾遗』。询之，果信。近闻间有鼠窃之辈，惟无盗耳。至不闭户，惟乡间（山南、山北故址，皆名乡间）为然；余则启闭如常。
　　国中有土妓，无官妓；土妓只那霸有之，首里、久米无是也。「张录」：『女子有不嫁人者，离父母自居，专接外岛贸易之客；女之亲戚兄弟，仍与外客叙亲往来，不以为耻』。窃疑琉球久邀圣世之薰陶，为海邦之善国；岂犹有此郑、卫淫靡之习！「李录」：『问球人向世德云：「闻女子愿为土妓者，听其接交外客，女之兄弟仍与外客叙亲往来，信乎」？对曰：「诚有之。然率皆贫民，故不以为耻」』。夫土妓贫不为耻，犹可言也。若女子不嫁人、离父母而接外客，亦不以为耻；此阴蹈妓之行而明逃妓之名，且非必由贫之故，则是稍知廉节者所不为；况琉球为守礼之邦乎！向又云：『已嫁而犯奸者，许女之父母自杀之，不以告王；即告王，王亦不赦』。岂有未嫁而犯奸者，女之父兄转听之而反与外客叙亲往来之理！「隋书」：『男女相悦，便相匹耦』；或前古有之，然已荒远难稽矣。
　　「志略」：『凡许愿，皆以石为神，神岳、丛祠皆无神像』。诸生云：『山北恩纳（地名）有石一方，周围三尺许、高尺许；渡海人先期祷石，焚香、浇酒、膜拜；后以绳曳而下之，动则吉，否则不敢渡也。颇着灵验，然亦未尝目击』。此外，无祷石之事。且国中护国寺有不动神像，天后宫有龙神像，波上寺有药师、如来、观音像，不可枚指；神祠焉得无像！至云「渡海人祷神后，奉一石置船上」；更无其事。或带土则有之，惧水土不服也。
　　市集，旧在天使馆东徙马市街，今久移在辻山旁沿海一带。早、晚两集，男女皆有。「志略」作女集，已误；又云「无男人，俱女为市」，更非。至云「凡柴薪、米豆累百余斤者，女人悉以首衬草圈顶之，垂手曳袖，无偏堕者」；诚有之，但无柴薪耳。
　　「徐录」：『正月，女子皆击球、板舞为戏。板舞者，横巨板于木凳上，两头对立，一起一落，就势跃起四、五尺，不倾跌敧侧也』。今询知击毯，则通国皆然；然四时俱有，特正月为盛耳。板舞，惟那霸间有之，亦非正月俗例。「李录」：「寄尘言时习以备正月戏者」，恐亦传闻之误。
　　「志略」载「节令」，如「正月六日前，贺节；十六日，男女拜墓。二月十二，浚井，汲新水洗额，云可免病。三月三日，作艾糕，相饷遗。此两月，皆定吉日祭麦神，为大祭。五月五日，竞渡；角黍、蒲酒，拜节。定吉日，祭稻神。六月，选吉日，又祭稻神，为大祭。又选吉日，作六月节，蒸糯米饭相饷。七月十五，盆祭。十二夜，预列火炬二于门外，迎祖神；十五盆祭毕，送之。八月初十、十五，蒸糯米饭相饷。十二月八日，作糯米糕——层裹粽叶相饷，名鬼饼」之类：均无误。至「九月，放纸鸢；十二月二十四，送灶；次年正月初五，迎灶；正、三、五、九——此四月为吉月，妇女沿海拜水神祈福；每月朔、望，妇女至炮台汲新潮水献灶」诸条，据官生云：『纸鸢，四时俱有，不独九月』。今以册使费公「六月炎天放纸鸢」之句证之，益信（「李录」：『纸鸢，非九月不能上』；误）。诸生又云：『迎灶在二十九，非次年正月初五也。正、五、九为吉月，三月非吉月也。妇女朔、望汲水献灶，惟那霸为然；以近海有此风俗也』。
　　「志略」载节令，尚多未备。按元旦至人日，祭祖先；十五，又祭；清明及忌辰，又如之。四月八日，寺僧皆斋供诵经，为洗佛辰（「李录」谓「球俗不知佛诞辰」，误）。重九，饮菊花酒。除夕，亦多有守岁者。
　　「李录」：『国俗敬佛，而不知四月八日为佛诞辰；腊八鬼饼如角黍，而不知七宝粥』。今为增数语云：知迎灶，而不知迎春；知人日，而不知社日。二月十二日汲新水免病，而不知除夕饮屠苏酒。七月十五盆祭，而不知七夕乞巧。八月十五日夕蒸糯米饭，而不知二月十五花朝。六月选吉日作六月节，而不知六月六日为天贶节。
　　诸生云：『国中孩童，三、四岁即留发；十五岁，始将顶发削去，惟留四余』（未薙时，髻上插长簪八、九寸许，如妇人状；冠则易梅花短簪一、耳挖一）。「张录」：『男子二十，成立。完姻后，将顶发削去』。今跟役中现有未娶而早薙顶发者，以知诸生之言不谬。张又云：『孩童在五、六岁，皆髡然如僧；即十三、四，便有薙发者』。岂今古殊俗欤？
　　女子嫁时，用鍼刺指背如指长，细如发，以墨黔之；取「指戒」之意。嗣是，不再刺也。「志略」作年十五；又云：『岁岁增加，中年黧黑，方圆形状不伦』。「南史」作虫蛇文、「夏录」作花卉文、「张录」作梅花文；皆不实。
　　「张录」：『宴客，席甚简，斤肉、樽酒可当数人』。「徐录」：『室中皆席地坐，食具如古俎豆』：语皆实而不详。按球俗，饮食置一小桌，四围隆起，皆着脚；一人一桌。即妻子，不同食（近有父子同食；惟夫妇合卺后，无同食之礼）；宴宾亦然。肴馔多寡无常例，器具多木为之。
　　「张录」：『主客不分坐次，来去绝不迎送』；「李录」亦疑其太简。习见诸生有所授受，必搓手、俯身，高举加额。诚如「志略」所载：『凡有所受，辄高举为礼；一茶、一烟皆然。即尊长受之卑幼，亦然』。以此推之，岂宾主坐次、迎送间，反简率至此！复询诸生，云国中室制，多左、右门。客至，主人出迎，客脱屦由左门入，主脱屦由右门入。客东坐，主西坐。客将退，主人先趋出门，着屦以俟。有大事宴宾，宾主对面危坐如长跽然。主先敬客三爵，肴亦三献——皆干制，客拜受；饮毕，复酬主人，礼亦如之。嗣后设席，客主始皆安坐（即盘膝坐）。肴不尽干（「胡录」「肴馔尽干制」，非）。宴毕拜，送别。外寻常宴会，无献三爵礼；余悉如前。盖球人历染华风，未尝无揖让周旋之节也。
　　俗以一星终为生辰；盖十二年一庆，非十年一庆也。此则诸书均未编入，惟「费诗」偶及之。
　　屋内，多作神龛。另有接宾处，多作木盆，或方、或圆；铺以白沙，上置奇石以为玩。「志略」：『或云：即祖神也』。盖因屋小者，神龛与接宾处不分而致误耳；实则两事也。又云：『家不设神主，多以「天地君亲师」供奉者』；未之前闻。
　　「汪录」：『嫁女不治奁具，父母走送之婿家，衣仍白』。按近亦治奁；走送婿家只兄弟亲戚，父母不往也。「衣白」之义，询之诸生，亦不可解。
　　「夏录」：『居官言事，必具酒二壶，至其家跽而酌之；酌毕，告以所事』。夫言事，岂有必先饮酒之理！脱不饮者，又将奚若！遍询此风，皆云不确。
　　「明一统志」云：『裹死者之尸，加以苇草』。「汪录」：『棺制，三尺长，屈身敛之』。今无是俗。「夏录」：『木主男书「圆寂大禅定」、女书「禅定尼」』；「李录」：『今亦有书姓名者』。询之，果信。
　　「徐录」：『女墓挂棕叶片扇、白巾，男墓挂白布笠，立杖，草屦、木屐。若插花筒、置香炉，则男女墓皆同』。今闻男女墓前，俱只有花筒、香鑪而已。
　　「志略」：『马高者绝少』；今亦甚多。又：『官家女子骑马，拥领蔽面，侧坐鞍上，两足共一镫，人控徐行』。今无是俗。
　　国有草书，无隶书、楷书。有巫、有僧，无道士、比丘尼。有土妓，无优童。有牛、羊、马、豕、鸡、犬，而无骆驼、骡、驴、虎、豹之属。
　　「隋书」：『妇人产，必食子衣。以火自炙，令汗出』。诸生云：『火炙，或前古有之。食子衣，则前古亦无是俗』。「李录」：『火炙，今北山亦未尽改』；未知所据？
　　「旧录」：『男女无裤』；「志略」已云：『男妇皆无中衣』；今间有之。「潘录」亦云：『古无襦裤，今皆有之』；则无裤，非近日风俗可知。乃李鼎元于嘉庆四年使琉球而记载「男女皆无裤，女衣又无钮、无带，且不束腰，势须以手曳襟而行」；岂第仍旧说而未之深考邪！又云：『女力作时，常卷两袖至背，贯绳而束之。发垢辄洗，洗用泥；解衣结于腰，赤身低头，人亦不避』。按此前古未闻，诸书不载；且此等事李公必不能目击，率皆随从人妄言之，而李公误录之耳。
　　「谢录」：『地无木棉』。「夏录」：『土不宜棉，今间有之；姑米、叶壁、八重、太平诸岛出』。按今该国乡间皆有此产，非必尽由外岛出也。
　　榖属有番薯，茎叶蔓生，瘠地可种；生、熟可食，贫民多食之。「潘录」：『此物内地多有』；「徐录」不知，以为异产。又云：『米惟王族、官家食之，民止食薯』。「志略」：『球地米少，土人以为粮』。「李录」：『民以薯为命』。闻官生云：『薯味甘美，国人皆喜食之』。又见诸生皆喜食豆酱、佳苏鱼之类，则知食薯同嗜，或土性使然，非必尽由米少之故而以是为命也；诸录殊疏体会。近更有訾球人皆以薯为命者，尤堪捧腹。
　　兰，四时俱有，其类不一。「志略」：『俗呼为孔子花』；「李录」因之。官生云：『国中仅有称观音兰（按观音兰，「志略」已载之），而无「孔子花」之目』。又，有水菖蒲大如荷，黑色；亦有荷而无黑色者。费诗集有「黑荷花题咏」，殆即指水菖蒲言之邪！
　　●琉球实录钱□□
　　琉球为东瀛一岛屿，周围百里；亦以国称，类乎滕、薛、莒、杞而巳。历来王世子即位，必仰待我朝册立；所以大小之聘，靡岁不书——由闽而达帝都，固甚便也。
　　其天气，与中原异：无论春、夏，太阳燥烈；即秋、冬间，早晚固寒冷，至日中热同中原夏令。蝇蚋，四时不绝；竟夕薨薨，尤为厌苦。每月，海风发有数次。未发时，山云如墨、天气阴霾，比户预须筹备；否则，烈风暴至，窗户皆飞，险不胜言。
　　中山王府，则在首里——首里府，皆山阳也。两旁多古松柏，葱郁苍秀；涧水清澈，行路渴，饮泉水，林下憩凉，真是快境。上有寺院亭台，皆壮丽、亦皆幽雅，惜无几椅；盖琉球席地坐也，有古遗风焉。将近王府，中道有一牌楼式，其上横额颜曰「守礼之邦」；此我国使臣题赠之也。又步半里许，则见竖额一座，上书「中山王府」。旁有公廨，每有国事，诸大夫聚谋于此。过兹以往，比屋连云，有迢嶢宫殿盘踞山巅者，王府也。禁门如城阙，上有额曰「欢会门」；门侧有屋如马厩，内寥寥数人，日供使令。府中官员出入，俱不由此门；概从后缘山径而上。别有数仞石壁为垣，中立门户以便出入，时闻钟鼓之报刻也。王府东偏有水一池，中植白芙蕖，绿叶掩映，绰雅可爱。有桥通小亭，四面环水；坐憩片时，疑是仙去。遥见碑记，趋近谛视，知是禅师名圆觉者受敕建此为藏经阁也。
　　中山王年已及壮，国事大半归总理大臣尚宏勳裁酌；有布政大夫者四，相与辅成。其外惟地方官最尊，盖百里中社稷、人民，一人统摄故也；以下统称大夫者，半多通事。有向永功者，极干练，语操京音；盖曾陪贡进献，留京六载者也。
　　琉球名胜之区，为东禅寺、善兴寺。东禅寺，在那霸东南极幽僻处；曲径盘旋，苍松翠柏相夹道。寺距山凹，门临海湾。入见空庭，怪石层叠；多花草，清芬扑鼻：疑非尘境。据寺僧云：『此间花草，种系朝鲜、日本人所赠』。中有雅室数椽，额曰「绿天深处」；盖四围皆蕉叶庇荫也。室悬我国徐葆光八分书，以其康熙时为使臣临此，制古风以赠主持僧者。旁联系我国殿撰林鸿年所书，尚有前明名宿笔墨。寺中尤多古蹟，盖其寺以胜地着称，由来久矣。善兴寺，在那霸西北，亦名刹。幽僻与东禅寺同；而山石之怪异、林木之苍秀，则不及远甚。内有「天雨花香」一室，四面皆回廊；每宴上客，侍从趋承极便。历来我国使节遥临，大都寓馆于此。如前王文治、周煌皆留题以光古刹，而名益彰；其实胜境在东禅寺之次。
　　琉球妇女为市，若老、若幼，或数十人、或百余人各集一处；俱衣大袖褐衫，内无小衣，赤足。发盘髻，与男无异；惟簪别之：男以铜、银，女以龟甲耳。尤可异者，或物置盘与箱、与瓮，悉以头戴而来。其有柴薪等物重百斤者亦以头戴，且行路如飞。各妇女手背，悉以醋墨涂花样；曾闻父老云：『此守贞记也』——其即古之守宫防淫意欤！男人日赖妇女以养生，罕有经营事业者——各席坐大树下，持扇纳凉；左置小烟具、右置小茶铛，萧然有羲皇上人之乐，绝不念妇女之劳苦为何如也。
　　琉球产物，无一佳品。肉则粗而腥，鸡则小而瘠；牛、羊罕有，鹅、鸭全无，马颇多肥大者。少水族，惟鱼、虾尚堪适口；然海风发时，二物索之不得。至蔬菜等类，状与中原同而味卒有异。如萝卜一物，煮之愈久，食之愈硬；想亦种类使然。米则粒大而涨，色糙，不白净；其故为琉球鲜有食者，无舂器致此。瓦缶等器，粗陋不堪。布帛，黑色斜纹者为最佳，价甚昂贵；然正不及松江、南翔等土织也。水果，桃、梅、李、杏俱无。橙颇大，可食；西瓜，仅红色，无黄、白，其味淡；甘蔗，多红心而无青皮者。间有一、二果品，中原所无。一种如青果，逾白圆数倍；又一种如锦栗，子大而长，有柄：俱不知何名。花草甚少；有一种较中原月季差大，红色，不香。石榴花亦有，惟小春月花盛如火；于此可知节气之不同。菊花亦红，无别色；冬初始开。此外诸花，询诸琉球人，皆云无有。若鸟，不但无珍禽，并如中原白头翁者亦未见。所有之鸟，海燕外，有一种小而灰色，嘈嘈如下里巴吟，不堪入耳。工作所擅长者，惟漆器；如杯盘、饭箱、茶壶等物，制造极精致。其所谓宝匣者，格式甚多；工巧绝伦，光润可鉴。
　　琉球来往通衢，其窄如巷。彼此相遇，稽首鞠躬，礼意殷渥，甚且有俯首投地者。窄径当此，行路为之迟留。每途遇孩童，曾一识面，其行礼亦然；甚为难得。且道上男女虽或偕行，例不容交接一物、交谈一语；风俗亦古矣哉！其国尚中国文字，然远不逮日本；藏书亦甚鲜。所设国学，内多士人；读书稽古，雍雍有揖让风。其俗不重甲兵，以信义为先。呜乎！蕞尔琉球，犹能以礼维持其国者。
　　同治甲子，英与日本构衅，将议取琉球为驻兵计。其实琉球仅为日本贡献之国耳，非其属地也；以英之力取琉球如反掌，然怒于室而色于市，英之所不为也。琉球虽微，而为千余年自立之国，岂第当存之而已哉！
　　●琉球说略姚文栋译
　　琉球，古云「宇留间岛」；起于日本西海道萨摩国之南百四十里海中（日本法：每六十间为一町，每三十六町为一里——计日本一里，约当中国六里零），合大小岛屿四十余成国，至台湾岛之东二十六、七里而止。东南为太平洋，西北为支那海（外洋称中国，不分古今，总云「支那」。支那海，犹云中国海也）。全国地势，自分为三：北部总称大岛、南部总称先岛，其中间称冲绳岛，即中部——省管间切，间切管村；间切如日本之乡、省如日本之郡。凡省三：云中山、云山南、云山北，是专在冲绳岛者。合计三部，凡七十八间切、七百二十一村。北部诸岛，今虽属日本鹿儿岛县，其初亦琉球之地也。相传琉球上古有男女二神降于大岛之北岳——男云志仁礼久、女云阿摩美姑，生三男、二女。长男之孙，世为国王，称天孙氏。其后日本人源为朝之子尊敦代天孙氏而立，是为舜天王。庆长年中（日本年号），其数世孙尚宁举国降于岛津氏（日本人，官萨摩守护），岛津氏乃还中部、南部，独收北部；自是属于鹿儿岛县。风土、物产，率与中部、南部相同。
　　北部诸岛，距萨摩国宝岛之南三十五里，在中部诸岛之北少东偏。有大岛、德岛、冲永良部岛、加计留麻岛、受岛、与论岛、喜界岛等凡十许岛；因大岛最大，故诸岛统称「大岛」。
　　大岛，其大亚于冲绳岛，或呼为小琉球。全岛长二十一里许；其幅狭所二、三里，广所八、九里。古称阿摩美岛，史所云「奄美国」即此岛。岛之东北，有阿摩美岳。相传男女二神降于此所，因女神名阿摩美姑，遂以名岳，且以名岛。阿摩美岳，今称汤湾岳；高二百五十丈。岛中山脉之所起，永明、清水、菊花等诸山耸其南，其高有至百二十五丈者；其他叠嶂攒峰，簇立不一。濒海之地，渐平衍。岛中分置柰濑、古见、住用、烧内、西、东濑、名龙乡、大和滨、须垂、赤木、名、渡连、实久十三间切：柰濑，其首府，以为岛中佳港故也。港在北岸笠利崎，斗出其东北，抱海水成一大湾；中有深井、龙乡两港，其间可泊大船数十艘。柰濑之西为大和滨，自大和滨水程七里至烧内港口，有伊太良岛可御风涛。海水从西来注于湾内，其广不足一里、长三里余，可泊大船百余艘。其南云西古见港，亦足容巨舰七、八艘；此西岸之佳港也。东岸有住用港，即住用川下流，亦一佳港；川上有铜矿。南岸与加计留麻岛夹一带之海峡，其中皆可泊舟。气候冬暖夏凉，土壤肥沃；百物繁生，人口稠密。
　　加计留麻岛，在大岛之南，周四十五里余。其西南有受岛、与吕岛，一周回三里半、一四里余；属于东、西二间切。加计留麻岛至受岛最近处不过五町，受岛至与吕岛二十町。
　　喜界岛，距大岛笠利间切之东七里，周回七里；分置伊沙、志户、桶、东、西目湾、荒本六间切。虽有湾泊可航大岛，然仅容小舟。岛中有喷火山，高八十七丈；此外皆平地，树木甚少。土人焚马粪，以代薪炭。
　　喜界，古作鬼界。合西海道大隅国之种子、屋久及萨摩国之宝甑、黑恶石、琉黄诸岛（皆日本地），或称五岛、或称七岛。
　　德岛，在与吕岛之南，其间仅隔一海峡；周回十七里余。山岳重叠，绵亘西北；其高有至二百丈者。海岸虽有和尔耶、井之川、秋德三港，然自秋德港外，或则水浅、或则湾小，不能容舟。船治所在龟津村。岛中分置龟津、伊仙、喜念、井之川、冈前、兼久六间切。川流数条，发源山岳之间，各流入海。其大者云足雾神川、阿含川、鹿川，然亦非中土诸川之比；余更细流矣。气候、物产，与大岛相类。
　　永良部岛，在德岛之南。凡琉球及其近傍之永良部岛有三：属大隅国者，云口永良部岛；属宫古岛者，云奥永良部岛；此岛，则称为冲永良部岛。周回十四里余，分置木比留、大城、德时三间切。大城岳，峙其中央；北麓有一池。天田川发源此山，注于东海。其北有和泊港，距德岛之秋德港十八里；水浅，不便泊舟。
　　与论岛，在永良部岛和泊港之东南十余里，周回五里余；岸旁，沙礁相连。东北之岬云赤岬沙觜，斗出海中十七、八町。岛之西南有赤佐港，水浅不便泊舟。自此至冲绳岛之运天港，海路二十里。
　　物产，有五谷、蔬菜、烧酒、甘蔗、砂糖、蕃薯、蕉实、豌豆、落花生、木棉细布、细上布、麻布、芭蕉布、草席、山蓝、棕榈、苏铁、佛桑、野海棠、野牡丹、万年青、仙人掌、槠桑、凤梨、乌木、赤木、黄木、螺石、牛、马、猪、鹿、猿、兔等。矿属，出铜。鳞族，有鲛、鲤、鲋、鳗、鱵、鳐、毛鱼、鍼鱼、银镂鱼等；又产蟳、蟹、■〈王车〉螯、真珠、玳瑁、海胆等。槠以喜界岛者为佳；此岛又产硫黄、滑石、雷斧石、灰石。其豌豆、落花生，则推德岛。诸岛皆有砂糖之利，而亦称德岛为最。大岛多毒蛇——呼云波布，啮人立死；支那人所谓「饭匙倩」是也。又永良部岛有海蛇——云永良部鳗，其腊可制药（以上琉球北部，久为日本属地）。
　　中部诸岛，大小二十余，分为三部：西云计良间诸岛、北云伊平屋诸岛，中央即冲绳诸岛。冲绳岛最大，因称大琉球，即首府所在；周回七十四里，东北延长至西南，形如虯龙蜿蜓水上，长五十六里、阔十里至十二里。极北之岬云平登岬，极南之岬云喜屋武崎；西有先春、前田、赤丸等沙觜，东有的柰、胜连等沙觜——胜连沙觜斗出海中二里余：此沿海之地势也。全岛亦分三省，是为中山、山南、山北。山北或称国头省，在岛之北部；山南或称岛尻省，在岛之南部。其中间——即中山稍南偏，或称中头省。中头省分置西原、浦添、宜野湾、中城、北榖、读榖山、胜连、与那城、越来、美里、具志川十一间切。别有首里、那霸、久米、泊四邑以为世官子孙之所住，不称间切。岛尻省分置真和志、大里、玉城、丰见城、小禄、兼城、南风原、高岭、东风平、佐敷、知念、具志头、麻文仁、真壁、喜屋武十五间切，国头省分置金武、恩纳、名护、久志、羽地、今归仁、本部、大宜味、国头九间切：三省凡三十五间切。国头省峰峦起伏，平衍之地甚少；中头省及岛尻省，田野大辟，户口亦多。
　　岛中诸山虽不甚高，其脉延亘三省。八重头峙于岛尻省，辨岳耸于中头省，恩纳、名护、佳楚三岳簇立于国头省，是称五岳。五岳中，佳楚岳一百四十余丈，最高——一名宇胜岳。此岳之南为读榖山，北即名护岳——产兰。恩纳岳或称佐渡山，在名护岳之南。辨岳峙首里之西，山上有神庙，祀天孙氏女祝祝（祝祝，君君妹）。其东北有姑场岳，与八重头相连者为周吉山、佐高岭诸山。高岭者，昔时山南王筑城居此。
　　川流发源于连山之间，虽各流入海，其长率不过数里；惟富藏、大荣、饶波三川较大。饶波川，从丰见城间切之石火山来，合长川注于那霸江——长川发源浦添间切之浦添山。大荣川，出佳楚岳之麓西南，流入海；其东即运天港。富藏川，发源金武间切之金峰山，东流注于海。此数川中，那霸江最大；潮水相会之处，为那霸港。
　　那霸港者，琉球第一埠头，有内、外二港。市街方半里，位于二港之间，面内负外。外港陆地分为两岬，斗出东南；其间成一港湾，可泊西洋船数艘。湾西北，直连大洋。湾口砂礁，断续自成堤；虽足防风涛，然出入甚难矣。沿岸之地有辻山、雪崎、波上诸山，风景绝佳：是为那霸市街之西北。市街中，有神祠佛龛及清使之旅馆。海潮自西南入，与江水共成一大湖，周回一里余；中有大小二岛，小云鹤头山、大云奥山。奥山上有寺，可登览海山之胜。港口有南北两炮台，筑以砺石，挟江对峙两岸。江中有一巨石，四围皆铁板沙，潮来则没；若误触之，必碎。惟炮台之下，足容日本船三十艘。内港深不过二、三寻，而外港至十七、八寻，潮水皆透明。泊舟之便，次于那霸港者为运天港。港口有古宇利、屋嘉二岛，屋嘉岛周回二里，古宇利岛较小。其间之湾，可泊日本船五、六十艘（那霸、运天两港，皆为琉球佳港；而那霸近琉都，且为全国精华萃聚之地。特入港时，须慎防铁板沙耳）。
　　首里者，王城所在，距那霸港炮台之东仅三里。据山为城，广袤不足一里。都门皆揭以匾字，云「中山国门」、云「欢会府门」、云「漏刻殿门」、云「奉神门」。四周，筑以石壁。正殿，在山之巅。殿阁二层，南北八楹，皆仿支那之制。其他第宅渐下，鳞次山腹；柱础多而屋梁低，缭以高垣密树。除王及世子外，无筑二层楼阁者，以地多飓风故也。街衢四达。城南有一带石山，称崎山；城北有升荞、石虎诸山，地势渐高，延连国头省。
　　泊港，在首里西南之海滨；隔一水与久米相对，其间有晒盐场。久米者，应永年中移支那之人三十六姓于此，故称「唐营」——属于那霸；有孔庙、学校。其俗尚如支那，读书亦以音、不用训（泊与久米，亦有名之邑。久米邑，非即久米岛；同名而殊地也）。
　　今归仁间切，有仁与波入江港；两岸浅沙远连，不便泊舟。隔一海峡，有水无、濑底二岛。濑底岛周回一里余，水无岛特小；二岛皆属于今归仁间切。胜连间切有属岛五，津坚、巴麻、平安、座宫城、伊计是也；其中津坚岛最大。北有久高岛，属于知念间切——皆周回三里许：是即冲绳诸岛也。
　　计罗摩岛（即庆良间岛），在那霸港之西，支那人呼云「东马齿山」；周回三里，属岛十余。东为前计罗摩岛、西为座间味岛，皆周回二里许；支那人呼座间味岛云「西马齿山」。东西二岛中，分置渡嘉敷座、间味二间切。西岛之西南有赤岛，周回一里半；其他诸小岛无居民。
　　姑米岛——又作久米岛，即古之球美岛也；周回殆七里，置中城、金城二间切。金城山高一百二十丈，故支那之船赴琉球者，必取准此山。国人为舟舶往来，因置烽台举烟，以便鍼路。岛西之岬，云半你滨。岛之东，有沙线一条，歧为两岬；海水入其中，成一湾。湾口有沙礁，其端云小神崎。北有町屋入江，水浅，不可容舟；南有金城港，可泊大船四、五艘——距那霸港四十八里。
　　户无岛与天曾那岛，皆在姑米岛之北，二岛相距一里；而天曾那岛无人家，户无岛周回一里余；其西北有粟岛——或称粟国岛，周回二里余，与户无岛相距八里。
　　伊惠岛，在国头省之西三里海中，周回四里七町。平沙环绕，石山峙其中，高五十六丈。山下之村，云伊江城；多稻田，又产黍、稷、豆、麦。北有伊是那岛，高四十丈，周回二里半。南北有二小岛，南云柳叶、北云具志川；皆无人家，属于伊是那岛。具志川岛之东北，有乃保岛，属于惠平屋岛。惠平屋岛者，支那人称为叶壁山；高一百丈，周回殆五里。自叶壁山北五十四里，有鸟岛，以多异鸟而名；周回不足一里——或称黑岛，支那人呼云琉黄山——属于泊。高五十四丈，系喷火山，不生草木。山中有温泉；又有采硫黄之民四十余户，冲绳岛馈米养之。此岛之旁，有灰堆山、尤家埠、移山奥三小屿。
　　物产，鸟岛之硫黄、惠平屋岛之砺石、久高岛之海带菜、佳苏鱼、计罗摩岛之海松、海柏、冲绳岛之铁石炭、硫黄、砚材、磨石、石灰石及具志头间切之蓄萝——蓄萝者，松露也。草木有萴草、防风、山丹、名护兰、火凤、海苔、石花菜、鹧胡菜、鹿角菜及桧、柏、樟、榕、枫、榴、橙、橘、枇杷、油树、月橘等。竹类最多，有苦竹、乌竹、方竹、帚竹、棕竹、虎斑竹、观音竹。其他物产，大率同北部。又出红酒、泡盛盐豚、朱漆器等（以上琉球中部，即琉都所在）。
　　南部诸岛，在中部西南九十里海中，距台湾岛二十五、六里；大小岛屿凡二十，总称先岛。其最大者，为宫古、石垣、入表三岛；入表岛在西、宫古岛在东、石垣岛在其中间。
　　宫古岛，支那人称为太平山，或云麻姑山、亦云迷古山——西洋人呼云麻志古岛，盖即麻姑山之讹。全岛周回十一里余，土壤肥沃，物产蕃殖；分置于吕加、鴈股、下地、平良四间切。筑山，高耸岛中，上有碧于亭。地势成三棱状；西北端斗出海中分两歧，右云迫门岬、左云费盐那岬。沿海四周皆沙线，可容舟者惟鍼水港而已。港与永良部岛隔一海峡，相距不过一里余。永良部岛者，即奥永良部岛；其西有来间岛、南有下地岛。自下地岛更东南，海中有太良末、水纳二岛。水纳岛之东北有沙礁，东西一里半、南北五里余，是为八重千濑。八重千濑与迫门岬之间，有伊计摩岛；伊计摩岛之西南，有大高见岛：诸岛周回率不过一、二里。太良末岛及奥永良部岛，周回里余：是皆属于宫古岛者。
　　石垣岛，在宫古岛之西，一云北木山、又云八重山，即史所云信觉岛者。周回十六里半，分置宫良、石垣、河平、大滨四间切。于茂登岳，耸岛之西南，高一百六十丈。其山脉延亘，北至平洼崎。平洼崎之南五里余，海水自东北入陆地，成一湾，是为河平港，可泊大船二、三十艘：是在岛之西岸者。南有御崎尾神，水浅不能容大船。沿海之地，湾岬出入不一；气候比太平山更暖，土壤亦肥。属岛皆在其西南：武富岛，周回二里；黑岛，高一百二十丈。西有上离、下离二小岛，又有波照间岛。波照间岛与黑岛，皆周回三里余，其间相距约五、六里：以上诸岛，总称八重山。
　　入表岛，在八重山之西，一云姑弥岛——「入」者，深奥之称；「表」即于茂登：皆方言也。此岛在于茂登岳之奥，故有是名——或云西表岛。周四十五里，分置入表、古见二间切。东岸有古见港，与上离、下离二岛相对，距黑岛仅二里余。北岸，有比计川村港。其北一里许，有鸠间岛；周回二十町余，属古见间切。南岸有鹿川港，与西岸越良港相表里。越良港者，曾野及南两岬南北对峙，海水入其中成一大湾，湾口有内离、外离两小岛。越良之北，有浦内港。诸港皆水浅，不便泊舟。岛中气候、物产，与石垣岛相类。属岛东有小滨岛，周回三里；又有加山岛。西南有新城岛。又有与那国岛，周回五里余，高七十丈；距曾柰比村港四十八里余，距台湾岛不过二十五、六里。海岸四周，皆沙礁相连。西有岛竹村，南有须川村，北有宗纳村——此村有南太津口港，潮满时可容小舟。其东南洋中有冲神岛，一座巨岩特起波上。
　　物产，五谷为最，宫古、石垣两岛出米尤多；细上布、绵布、麻布、芭蕉布、草席、红酒，特为著名。红酒产宫古岛者，云太平酒；产石垣岛者，云密林酒：与米皆输于冲绳岛为年例。又有牛、马、珊瑚、玳瑁、海参、海石之类。西表兰、风兰，亦有名（以上琉球南部——即今所云南二岛。盖石垣岛、入表岛又总称八重山岛，故合之宫古岛为南二岛也）。
　　●琉球形势略中根淑
　　冲绳岛，在萨摩之南，海程百三十余里。地形艮坤长、巽干短，纵三十里、横一里至十里内外。其地如虯龙流动之形，故汉人称为「流虯」——后改云琉球。国中山小水细，土质肥美；花卉向荣，林木茂而不大。
　　全地分为三，曰中头、曰岛尻、曰国头，所谓中山、山南、山北之地是也。其属岛二十有余，分为四十九间切，又分为六百村——间切即郡之小者。国之西岸，伸出一大隅地；隅中之山，云佳楚岳。隅之北，有二小岛，其中即运天港。隅之南，地势却退，作大湾曲；东岸迫狭，成地峡之势。其山，云名护岳及恩纳岳。循湾迤西，得一岬，云于仁志崎。自是地势再却五、六里，其极南为那霸港，全岛最繁华之地；又东一里半云首里，旧时王宫在此处，今为县之衙署。那霸之南三里有一岬角，云喜屋武崎——即国之西北尽头。自是地势而东南，中有山云八头岳。其东北有一岬角；又东北为二大湾。二大湾之中间伸出一偶地东向，此际远近多沙滩。第二湾之当中，即地峡处；出湾而北十数里间，海岸大有出入。又最北，地势转成一岬角，云边户崎——即国之极北。自是西南，地势退却数里，以接运天港；其山，云国头岳。此国偏于南海，气候炎熇，海风特强；以故人家屋制甚卑。国俗循良，衣服、饮食、言语、文字与内地相似。其物产，米、榖、蓝、盐、番薯、火酒、漆器、草席、土布、芭蕉布。属岛近者伊江岛、惠平屋岛、粟岛、庆良间岛、久米岛等，皆在本岛之西；其远者，喜屋武崎之西南六十里为宫古岛，又西二十里为八重山——岛分东西，东云石垣岛、西云入表岛，皆有数属岛。本岛之人，总称宫古以西岛云先岛。
　　●琉球朝贡考王韬
　　琉球一国在东瀛海中，几若黑子弹丸。其开国之始，并无甲子可稽。国朝定鼎燕京，琉球率先归附；不敢自王，敦请袭封。嗣后贡职恪共，世守藩属，凭藉宠灵镇抚荒徼，享祚绵长，作东南屏蔽以迄于今，尚称贡献之邦而预共球之列；则谓琉球非我属国者，非也。
　　第考琉球之所由来，其世次亦多茫昧。其间禅革互乘，匪特「隋书」欢斯之称查无可据，即如洪、永初封亦非姓尚。今详为核审，上自天孙递至今日嗣位之王，其统绪约略可言也。琉球始祖，其初有一男、一女生于大荒，自成夫妇，曰阿摩美久，生三男、二女。长男即天孙氏，开国始祖也；次男为诸侯始，三男为百姓始。长女曰君君，次女曰祝祝，为国守护神；一为天神，一为海神——今寺院有三首六臂女神手执日月，名曰「天海大自在神」，盖即此也：此亦荒诞不经之尤者也。传二十五代，姓氏俱无考。起洪荒乙丑至宋淳熙十三年丙午，逆臣利勇鸩而弑之，篡位自立。浦添按司舜天讨之，利勇死；诸按司群奉为王，天孙氏遂亡。舜天为日本人皇后裔，三传而外禅于英祖。自英祖至西咸，凡五传。察度氏兴，贤德素着，人心悦服；遂代其国。二传，而为山南王思绍所并。以后则世为尚氏，至今弗替。明初，太祖遣使慰谕，始称臣入贡，世为属国。
　　景泰元年，国王思达遣百佳尼入贡；二年，遣察祈等入贡，已又遣亚间美等入贡。频年以来，轺车在道；■琛献异，包匦筐篚络绎来庭，史不绝书：未尝与明绝也。惟考日本史，明万历三十七年，义久取琉球。其后书琉球入贡者十：日本宽文十一年（当中国康熙七年）、天和二年（当康熙五十三年）、享保三年（当康熙五十七年）、宽延二年（当乾隆十四年）、宽政二年、明和元年（当乾隆二十九年、乾隆五十五年）、又八年（当嘉庆元年）、文化三年（当嘉庆十一年）、天保三年（当道光十二年）、天保十三年（当道光二十二年）。然其时琉球虽入贡于日本而亦内属我朝，其贡舶之来、使臣之至，固彰彰可考也。况其朝贡日本之时，久已臣服中朝，永备屏翰；事在盟府，薄海咸知。如是，日本安得私琉球为己有也哉！
　　兹者，其国民船遭风，飘泊我朝；本当加以抚恤，何容日本为之置词！即其遇台湾野番之难，其人外于王化，虽归中国之版籍，非属中国之民人；如英、美诸国航海者无不遇之，未闻其与我中国相龃龉也。日本藉端生衅，远遣使臣以相诘难，其谓我中国无人邪！琉球之为我藩属，日本非不知之；乃必以此为辞，其志在翦灭琉球可知矣，岂真爱惜琉球也哉！是不得考之史册，以与之辨（不数年，日本竟灭琉球，改为冲绳县）。
　　●琉球向归日本辨王韬
　　琉球，东瀛小国也；在日本萨峒马岛之南。岛屿纡蟠，皆海中拳石；周环三十六岛，如虯龙流动之形，故称为「流虯」——后乃改为琉球。贫弱特甚，世受役于日本。自古未通中国，隋时有海船望见之，始知有其地；唐、宋以后，渐通中土。明初入贡，太祖赐以闽人善操舟者三十六姓，修职贡甚谨。我朝煦育寰瀛，体恤尤至；其贡舟三年一至，许其贩鬻中土之货，免其关税：举国赖此为生。资本皆贷于日本，贩回各货运日本者十之八、九；其国人贫甚，不能买也。国分三路：曰首里、曰久米、曰那霸。王居首里；而商贾萃集为大都会者，则推那霸。土硗瘠，产米绝少；非官与耆老，不能得食。民间，惟以地瓜为粮。地无麻、絮，以蕉为布，有类织蒲。其民性惰，耕作贸易皆以妇女为之；男子则携茶具、挈孺子相聚于树林之下，绿阴掩映，细语喁喁，不啻羲王以上人也。
　　日本虽雄视东瀛，要不能使之隶入版图；则以累世效职贡、受正朔，藉中朝之威灵，作东海之藩服，以迄于今。自日本用兵台湾，意为琉球问罪生番；明目张胆，遂以琉球为内属。通国之人，皆谓琉球向已臣服日本，列于屏藩；而其入贡于中国也，则不过二百余年间耳。此言也，未知其所自来？如谓出自日本史册，则实有大谬不然者！彼谓唐开元二十三年——日本圣武天皇天平七年，琉球已纳税贡于日本；日人测量琉球海面浅深，建立石牌。今按此言，实由杜撰。考日本史：文德天皇仁寿三年秋，僧圆珍附唐商钦良晖舶赴唐，路遭飓风漂至琉球，遥见数十人执戈矛立岸上；良晖哀号曰：『我等将为琉球所噬，若何』！圆珍祈佛，忽得东南风，获免。按其时为唐宣宗大中七年，相距彼言纳贡之时一百十八年，日本人应与之久相稔熟；何以祈佛求免，一若从未相通者邪？此其可疑者，一也。测量海道志其浅深，此泰西诸国立约通商之后，航船舟师方传此法；在唐千余年前，何得有此！盖伪造之言，一时流露于不自觉：此其可疑者，二也。彼谓明正统六年——日本后花园天皇嘉吉元年，萨峒摩将军统兵征讨高丽，借粮于琉球；又谓万历三十七年——日本后阳成天皇庆长十四年，以琉球国土封萨峒摩将军，征其地税，岁贡米千石，定律十有五条。此说亦殊荒谬，而事非无因！考日本史：萨摩人河边通纲乖赖朝旨（日本关白），亡匿鬼界岛中（琉球别名）；后岛羽天皇文治四年——即宋淳熙十三年，遣兵击鬼界岛降之：此为琉球始通日本之证。至日本曾取琉球，亦见于史：庆长十四年，义久（或作岛津家久）取琉球；然十六年，即书「琉球入贡」：则其立即释归可知矣。若其要立条约，亦事之所有，要不能如是之苛细也。考日本史云：『及足利氏执兵权，琉球遣使贡方物；自后以时来贡，萨摩岛津氏世掌接伴云』：此即彼所谓日本王将琉球封萨峒摩将军者也（将军当作「藩侯，」译误）。不知世掌接伴，不过职贡之年使臣入境中，彼为之接伴耳。日史纪载甚明，岂得妄云以「国土畀之」也哉！「纳米千石」，盖即入贡礼物；琉球地瘠民贫，别无所产也。「定律十五条」，如彼所云，殊不足据！又尝考之日本别史：琉球一名阿儿柰波岛，居海岛之中；东西狭、南北长，距萨摩南二百里许。其俗以剿掠为事，世以为啖人之国。相传其始为天孙氏，当日本孝谦天皇天平胜宝五年——即唐玄宗天宝十二年，使臣藤原自中国回，漂流琉球候风十余日，得南风而发：是则日本之通于琉球，实后于我国矣。日史又云：长宽承安间——即中国宋孝宗时，十二岛中内属者五，不属者七。嗣有叛人逃匿岛中，乃率师讨之以慑服岛人，掠一人而还；于是岁纳绢百匹。足利氏立，始贡方物。考足利为上将军，盖在元季、明初，其时琉球久为我国贡献之邦矣。然则琉球之在日本，地虽相接而会朝聘问反在中国之后；今据其史册稽之，斑斑具在：夫岂能与我争哉！且其可辨者，殊不止于是也。自明以来，琉球臣服中朝极为恭顺，入贡有定期，立王有敕封；岂三百余年来日本如瞶如聋，毫无闻知邪？其可笑，一也。日本未与泰西诸国通商之先，琉球已与西人往来。英国牧师波白于道光末年至彼传教，赁居数年；是时日人方深恶外教，琉球既为其内属诸侯，何不即往责问而乃任其如是！其可笑，二也。当美国以兵舰至日本强请通商，日人始不肯从。美国水师戴当泊舟于琉球境上，购置食物，与之交际往来，互通使问；琉人告之曰：『国事一切由王自主，不归日本统辖』。当时未闻日人让诘琉球一言！其可笑，三也。美国公使柏利既至日本立约，复往琉球；一千八百五十四年七月十七日，立约于琉球之那霸。当时未闻日本谓其内属诸侯，毋庸立约也；则琉球自主之国，明矣：其可笑，四也。前时美国公使柏利、副使卫廉与日议和定约，其往来文牍云：『琉球先王与日本，有亲戚之谊、姻娅之欢』；然即揆诸所云，亦不得以为臣属也。即如英国长王子娶于嗹、二王子娶于俄，试问俄、嗹二国当为英所属乎？其可笑，五也。日本诸藩纳还版籍在明治元年，琉球既为内藩，何以至十二年始以兵威胁之？考日本内国史略，明治五年九月，琉球使尚建等参朝，献方物；乃册琉球王尚泰为藩王，列于华族，赐赉优厚：则知前此琉球未尝为内藩矣，且内藩从未闻有称王者。柄据昭然，何容掩饰！其可笑，六也。一千三百七十二年，中国征服琉球，岁时贡献，史不绝书；迄至今日，未有或贰：是则琉球之臣服我朝，遐迩无不闻知。如「中山传信录」、「琉球国志」、「使琉球记」、「琉球入学见闻录」，日本国中久已刊行；儒士引用，据为掌故，几于家喻而户晓，讵有不知！乃曰「琉球安有一国事两主」？此不但欲掩天下之耳目，并欲塞一国中民人之见闻：其可笑，七也。至讨罪台湾，尤昧于理。其始托言劫掠小田县民，继乃及琉球漂民；我朝大度包容，勉徇英国公使之请而成和议。其所定条款两端，未尝一字及琉球；载在盟府，人所共见。乃遂欲以此指琉球为日本属地，掩耳盗铃！其可笑，八也。向时日人曾着论刊之日报曰：『我国以琉球航海之人遭风被戕，为台湾生番所害，遂兴师旅往征台湾；究未知琉球或属日本、或属中国，未有明文。据琉球人云：「事中朝如父、日本如母」；或则云：「琉球所属，岂有一定！惟强可以庇民者是从耳」。考之日本史籍，琉球于上世即属日本；但近代以来，不过入贡土物耳，非臣服也。而其在中朝，则列于屏藩、世受册封，称为贡献之邦、共球之国』。然则东瀛日报出诸日人之口，所云尚如此，何况其他！远征之前事既如彼，近证之人言又如此；琉球之属于中国也，明矣。要之，据理而言，琉球自可为两属之国；既附本朝，又贡日本。今考日本国史，于琉球入贡年月，厘然可考；然要不过与渤海三韩、新罗、百济同列于外诸侯而已。又乌得藉口于奉藩纳土，比于内诸侯一例，而遽灭其国、俘其王、兼并其他，夷而为县也哉！日本史官所记载，在明治纪元以前，皆信而可征。源光「日本史」成于我朝康熙九年——即日本后西天皇宽文十年，其时相距庆长十四年已六十二载，乃犹列琉球于「外国列传」；则可知琉球为自立之国矣。盖琉球之于日本，要不过盟聘往还，贡献不绝而已。即使蕞尔弹丸弱小不能自强，亦当相与共保之，俾得守其千余年未自立之国：斯乃所以联唇齿而固屏藩之义。今反翦灭而倾覆之，挟诈弥缝，嗫嚅掩饰，以便其私！将以此欺天下乎，而天下不任受其欺也；将以此诳邻国乎，而邻国不任受其诳也。呜呼！彼作伪者，曷不即将其国史而一考之也哉！
　　考琉球内贡日本，明景泰二年——日本后花园天皇宝德三年、耶稣一千四百五十一年，琉球遣使来；明万历十一年——日本正亲町皇天正十一年、耶稣一千五百八十三年，琉球入贡；明万历三十九年——日本后阳成天皇庆长十六年、耶稣一千六百十一年，琉球入贡；我朝顺治六年——日本后光明天皇庆安二年、耶稣一千六百四十九年，琉球入贡；我朝顺治十年——日本后光明天皇承应二年、耶稣一千六百五十三年，琉球入贡；我朝康熙十年——日本灵天皇宽文十一年、耶稣一千六百七十一年，疏球入贡；我朝康熙二十一年——日本灵元天皇天和二年、耶稣一千六百八十二年，琉球入贡；我朝康熙五十三年——日本中御门天皇正德四年、耶稣一千七百十四年，琉球入贡；我朝康熙五十七年——日本中御门天皇享保三年、耶稣一千七百十八年，琉球入贡；我朝乾隆十三年——日本桃园天皇宽延元年、耶稣一千七百四十八年，琉球入贡；我朝乾隆十七年——日本桃园天皇宝历二年、耶稣一千七百五十二年，琉球入贡；我朝乾隆二十九年——日本后樱町天皇明和二年、耶稣一千七百六十四年，琉球入贡；我朝乾隆五十五年——日本光格天皇宽政二年、耶稣一千七百九十年，琉球入贡；我朝嘉庆元年——日本光格天皇宽政八年、耶稣一千七百九十六年，琉球入贡；我朝嘉庆十一年——日本光格天皇文化三年、耶稣一千八百六年，琉球入贡；我朝道光十二年——日本仁孝天皇天保三年、耶稣一千八百三十二年，琉球入贡；我朝道光二十二年——日本仁孝天皇天保十三年、耶稣一千八百四十二年，琉球入贡。
