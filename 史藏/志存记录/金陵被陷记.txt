金陵被陷记
    吁嗟乎，粤贼杨秀清之攻陷金陵也，荼毒生民，惨不堪状，而其实皆由民自取。祁方伯曾出示云：江南富者吝财，贫者惜力。此二句道破江南风气。若使人民同心，富者早捐财，贫者早效力，预为团练，以助官?之不逮，安见城不可保、家不可完耶！乃民无勇义之心，  自贻祸害。及贼入城，或一家搜出银数十万，或一家搜出银十数缸，试思此时富者能保耶否耶或全家掳为贼兵，或全家掳为贼使，试问此时贫者能免耶否耶
    予困城中月五日始脱难，悉见流离苦况，特详述焉。一则望天下之人，踊跃团练，以挫贼锋；一则望天下人洞察情形，勿为贼惑。
    贼当未入境之日，先有奸细在城，布流言，贴伪示，皆云不杀百姓，其时百姓多信为然。吁，信以为然，受惑也而即受害。正月二十八日，贼逼城下，省垣各门皆壅土堵闭，出入不得。贼攻城自南而北，又遍告于人曰：不杀百姓。并令百姓照常贸易。贼购什物，倍其价以与之。见有乞丐，辄掷钱数百，而百姓更信为然矣。噫，贼之惑人在此，贼之害人亦在此，百姓被其笼络而不知矣。二月十日，贼在仪凤门外十数武静海寺内，暗掘地道，用地雷、火炮轰塌城墙一丈余，纷纷上城，我兵开数炮而杳然逝矣，旗兵战数合而各奔内城矣。城匪下?沿途喊曰：是百姓皆闭门。其未及知与街巷行走者皆被杀。可怜一日之间，尸填街巷。十一日内城陷，?旗男女老幼俱杀尽。又并令人各将眷属另船带去。妇女上船后自溺无数。贼王知之，复将女船追回，归城内。
    越日传言，进贡者可免差。于是贡财帛者有之，贡猪羊者有之，冀免差也。孰知贼即视贡之重轻以分人贫富而搜掳焉。至十四五日后，则不论贫富，挨户扣门，劫取财物，虽贫家升斗之粮，亦必掳去；或将百姓合家逐出而为贼馆。数日内，通城铺户一空。由是有合家自缢者，有合家自溺者，有合家闭门自焚者。
    贼见每晚四方火起，即鸣锣于街曰：东王有令，尔百姓不必惊慌，各安各业。并出伪示，不许其兄弟（贼称其兵皆曰兄弟）抢取财物。百姓之心遂少定。无何，令虽出而掳人如故，且曰不降者三日后令杀，降者有衣有食，无所苦也。是时百姓志虽不降，奈无食何，因而伪降者过半。贼于是按二十五人为一牌，督以司马，每饭之先，有贼造赞美经十数句，着人端坐诵之。四更促起，任其驱使，或抬尸，或抬米，或抬炮，或抬火药，或筑土城，或造贼穴。力不胜者，  日受鞭挞而死。迨闻向经略大兵入境，贼又驱百姓出城。以不能战辞之者，贼曰：不须尔等战，但守营作饭可耳。噫，岂知一出城而即为前队也哉！
    至民之老者，呼名牌尾，驱之上城，击析与劈等事。民之幼者，十岁至十四五岁，多掳去为子。妇女则不许母子夫妻同室，谓男归男，女归女，亦以二十五人为一馆。夫一馆，则使人居住焉可矣。乃南则逐之使北，北则逐之使南。贼率党乘隙复搜。吾见沿街……老妇则龙钟潦倒，行屡蹶矣，鞭迫焉而敢不前。少妇则保抱婴孩，几欲死矣，徐顾后而复不忍。呜呼，谁无父母，谁无儿女，目睹此景，能不潸然。
    二十日后贼王有令，将民间女子逐归北城三条街居住，沽名惑众，不许贼党经过此街。忍心害理，不准百姓母子夫妻相见，合二十余人为一女馆，饬令广西悍妇大脚者管束，搜掳亦无所不至。每名妇女日发糙米四合，其不能自行肩取者，则使自乞焉。三月望，是大雨，贼又将南门自为女馆未归其受束者数千人，赶出城，投河死者十之七八。尤可恨者，城内百姓躏罄矣，而人犹不敷贼用，复令住馆女人抬砖抬米。夫以江南柔弱之风，男子尚无臂力，乃使女子挑，其不死者几何耶诚可痛也。
    予月余矣，见城内逃出者，非借购菜而远颺，即假刈草而他逝，日来有数万之众散栖附郭村墟，藉延喘息。所幸者，向经略大兵云集，各村墟未遭其毒，皆向经略荫之也。其少远经略之乡，田中豆麦菜子以及牛羊猪鸡，贼犹结党来取焉，则省城以内，凡人与物，盖无一而非贼有矣。
    予以目击此情，身受此苦，举以为天下告。愿天下同心，富输财，贫勇出力，各城各乡，  自相团练， 上以保国，下以保，勿蹈吾江南故辙也，是即作者之厚望焉。

野渡子记于屏山之轩
    澄清子曰：呜呼，野渡子之言，可谓彻底道破矣。奈何犹有愚民谓贼不淫掳杀掠，甘受其谣惑，信其诈伪，以为办礼进贼，便可安然无事说者不惟开门揖盗，抑何愚而且悖也！贼自粤西窜出以来，衣食之资，船物之众，使非掳掠，何各省荼毒之苦，昭人耳目，不待烦言。现在盘踞金陵，亦可算为巢穴，若果不害百姓，何竟惨杀甚，而况窜游之地耶我圣朝二百余年，豢养生成之德，不为不厚，待士之恩不为不重，自祖宗以至一身，何非受国家之恩泽当此之时，亟应图报，何不将办礼送贼之银，备置器械，预为战守，村村连络，人人团练，行坚壁清野之法，互相守望救助，使村野无所掠，不出月，必自坐毙，何难灭此穷寇。若虑贼众，独不思虽多不过数千，其余被胁暂从，每多逃散，故得地而不能守，掳人而不为用，似此乌合，何能抵我一县百万数十万人民之众乎以此思之，可奋勇无惧矣。
    况众志成城，齐心一力，万无不胜。故连络防练不但为忠义上报朝廷，下卫里阎，而实系自保身家性命之至计。设如各处愚惑，送礼被掳而死，则终为乱贼、为丑鬼。愚因野渡子之言，毫无一虚，兼以身受其害，故不禁潸然愤痛，详加赘述。惟愿各州各邑共发天良，一里一乡尽行团练，切莫信贼诱惑，待至被荼毒之时，父母妻子兄弟离亡惨掠之后，再行连天叫苦，虽万悔无及矣。此祷，切切毋忽。
