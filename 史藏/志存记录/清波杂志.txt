《清波杂志》　　北宋　周煇　著

　　●自序

　　煇早侍先生长者，与聆前言往行，有可传者。岁晚遗忘，十不二三，暇日因笔之。非曰著述，长夏无所用心，贤于博弈云尔。时居都下清波门，目为《清波杂志》。
　　绍熙壬子六月　淮海周煇识

　　●卷一●卷二●卷三●卷四
　　●卷五●卷六●卷七●卷八
　　●卷九●卷十　　●卷十一　　●卷十二

　　●卷一
　　○潜邸瑞应
　　高宗繇康邸使虏庭，开大元帅府于相州，继登宝位，再造王室。一时霸府攀附，自汪丞相伯彦而次。建炎初，诏省记事迹，成书来上，付之史馆。其间所纪符瑞，如冰泮复凝，红光如火，云覆华盖，其类不一。独诸路文书申帅府，或曰康王，或曰靖王。有解坼“靖康”二字，乃“立十二月而立康王”，祥契昭灼如此。时识者谓本朝无亲王将兵在外故事，忽付大元帅之柄于皇弟，盖本天意云。
　　○裨将善相
　　高宗初被命渡河，随军一裨将某善人伦，密语同列曰：“大王神观甚佳，此行必成大事。舍人、观察亦保终吉。但资政气貌甚恶，祸只在旦夕。”资政，谓王云也，时以资政殿学士辅行。行至磁州，果被害于应王庙。中书舍人耿延禧、观察使高世则，时皆参谋议于幕府。
　　○颍川郡王
　　神宗初出阁，封颍川郡王。既即位，升颍州为节镇。久之，觉其非，遂以许州为颍昌府，人比之“坊州生杜若”。吏部侍郎张舜民云尔。尝考神宗嘉祐九年授忠武军节度使，封淮阳郡王，治平元年封颍王，三年立为皇太子，初不曾封颍川郡王。政和间，工部侍郎刘嗣明奏：“恭惟神宗皇帝自忠武军节度使、颍王登大位，其忠武军止缘遥领节制，已升为颍昌府。其颍川系受封兴王之地，伏望崇建府号。”遂以颍州为颍川府，依旧顺昌军额，悉符前说。
　　○普安院
　　五代时，有僧某筑庵道边，蓺蔬丐钱。一日昼寝，梦一金色黄龙，食所取莴苣数畦。僧寤惊，且曰：“必有异人至。”已而见一伟丈夫，于所梦之所取莴苣食之，僧视其状貌凛然，遂摄衣延之，馈食甚勤。顷刻告去，僧嘱之曰：“富贵无相忘。”因以所梦告之，且曰：“公他日得志，愿为老僧只于此地建一大寺。”伟丈夫乃艺祖也。既即位，求其僧，尚存。遂命建寺，赐名普安，都人称为“道者院”。则寿皇圣帝王封之名已兆于此。
　　○新兴吴安
　　高宗自相州提兵渡河，初程宿顿，问地名，以新兴店对。幕府进言：“大王治兵讨贼，行绍大统，而初宿新兴，天意若曰：宋室中兴，其命维新。”且以太平兴国中宋捷之语为证。绍兴辛巳，视师江上。至无锡，幸惠山酌泉。泉上有汲桶，桶间书“吴安”二字。吴安，阍隶姓名也。侍卫者偶见之，皆喜谓吴地可安。或云亦尝达于圣听。顷得此说于惠山主僧法？？皋。普安等名虽不同，其为佳谶则一也。
　　○思陵俭德
　　高宗践阼之初，躬行俭德，风动四方。一日，语宰执曰：“朕性不喜与妇人久处，早晚食只面饭、炊饼、煎肉而已。食罢，多在殿旁小阁垂帘独坐。设一白木桌，置笔砚，并无长物。”又尝诏有司毁弃螺填倚桌等物，谓螺填淫巧之物，不可留。仍举：“向自相州渡大河，荒野中寒甚，烧柴，借半破瓷盂，温汤□饭，茅檐下与汪伯彦同食，今不敢忘。”绍兴间，复纡奎画以记损斋，“损之又损”，终始如一。宜乎去华崇实，还淳返朴，开中兴而济斯民也。
　　○建康行宫
　　绍兴二年，修建康府行宫，以图进呈。被旨：“可只如州治修盖。一殿之费，虽未为过，而廊庑亦当相称，则土木之侈，伤财害民，何所又至。象箸之渐，不可不戒。”由是制度简俭，不雕不斫，得夏禹卑宫室之意。
　　○娄寅亮请立嗣
　　朱弁，新安人。建炎戊申岁，副王伦使虏被留，馆于云中。绍兴壬子岁，王先得还。至绍兴癸亥，约和已定，朱方南归。尝著《曲洧旧闻》，云：“仁宗时最先言皇嗣者，明州鄞县尉，不记其姓名。阅岁久之，又经此丧乱，史家亦不复载，为可惜。”辉绍兴间，得娄寅亮奏札，曰：“先正有言：‘太祖舍其子而立弟，此天下之大公也。周王薨，章圣选宗室子育之宫中，此天下之大虑也。’仁宗皇帝感悟其说，诏英宗入继大统。文子文孙，宜君宜王，遭罹变故，不断如带。今有天下者，独陛下一人而已。恭惟陛下，克己忧勤，备尝艰险，春秋鼎盛，自当‘则百斯男’。属者椒寝未繁，前星不耀，孤立无助，有识寒心。天其或者深戒陛下，追念祖宗公心长虑之所及乎？崇宁以来，谀臣进说，独推濮王子孙以为近属，余皆谓之同姓，致使昌陵之后，寂寥无闻，奔迸蓝缕，仅同民庶。臣恐‘祀丰于昵’，仰违天鉴，艺祖在上，莫肯顾歆。此二圣所以未有回銮之期，黠虏所以未有悔祸之意，元元未有息肩之时也。欲望陛下于子行中，遴选太祖诸孙有贤德者，视秩亲王，使牧九州，以待皇嗣之生，退处藩服。更加广选宣祖、太宗之裔，材武可称之人，升为南班，以备环列。庶几上副在天之灵，下系人心之望。臣本书生，叨擢科第，白首选调，垂二十年。今将告归，不敢终嘿。位卑言高，罪当万死，惟陛下裁赦。”娄，初不知其出处。近闻乃温州人，字陟明，擢政和二年进士乙科，曾任察官。属乡邦大浸，父子皆没于水。或云论事之疏，不止于此。
　　○赦书二本
　　高宗即位于南京，肆赦文有两本，首尾皆同。如“道君发德音而罪己，退辞履位之尊。乾龙以震长而继天，首正误国之罪。悉捐金币，分割膏腴。思爱惜于两朝，忍轻加于一矢。生灵受赐，夷夏闻风。要质贤王，既驱车而北渡。连结异域，复拥众以南侵。慨溪壑之无厌，昧蜂虿之有毒。廷臣乏策，虏使诡和。款貔虎以退师，致金汤之失险。肆令狼子，荐食都畿”等语，与今所传本异。盖时有忌器之嫌也。皆太常少卿滕康行。滕后签书枢密院，南京人。
　　○祖宗家法
　　哲宗御迩英阁，召宰执暨讲读官讲《礼记》、读《宝训》。顾临读至：“汉武帝籍提封为上林苑。仁宗曰：‘山泽之利当与众共之，何用此也。’丁度对曰：‘臣事陛下二十年，每奉德音，未始不本于忧勤，此盖祖宗家法尔。’”读毕，宰臣吕大防等进曰：“祖宗家法甚多，自三代以后，唯本朝百三十年中外无事，盖由祖宗所立家法最善。臣请举其略：自古人主事母后，朝见有时，如汉武帝五日一朝长乐宫。祖宗以来，事母后皆朝夕见，此事亲之法也。前代大长公主用臣妾之礼，本朝必先致恭，仁宗以侄事姑之礼见献穆大长公主，此事长之法也。”上曰：“今宫中见行家人礼。”大防等曰：“前代宫闱多不肃，宫人或与廷臣相见，唐入阁图有昭容位。本朝宫禁严密，内外整肃，此治内之法也。前代外戚多预政事，常致败乱。本朝母后之族皆不预事，此待外戚之法也。前代宫室多尚华侈，本朝宫殿止用赤白，此尚俭之法也。前代人君虽在宫禁，出舆入辇。祖宗皆步自内庭，出御后殿。岂乏人力哉，亦欲涉历广庭，稍冒寒暑尔，此勤身之法也。前代人主在禁中，冠服苟简。祖宗以来，燕居必以礼。窃闻陛下昨郊礼毕，具礼服谢太皇太后，此尚礼之法也。前代多深于用刑，大者诛戮，小者远窜。唯本朝用法最轻，臣下有罪，止于罢黜，此宽仁之法也。至于虚己纳谏，不好畋猎，不尚玩好，不用玉器，饮食不贵异味，御厨止用羊肉，此皆祖宗家法所以致太平者。陛下不须远法前代，但尽行家法，足以为天下。”上甚恢忠，皆可书而诵也。
　　○元祐大婚
　　元祐大婚，吕正献公当国，执议不用乐。宣仁云：“寻常人家，娶个新妇，尚点几个乐人，如何官家却不得用？”钦圣云：“更休与他懑宰执理会，但自安排着！”遂令教坊、钧容伏宣德门里。皇后乘翟车甫入，两部阑门，众乐具举。久之，伶官辇出赏物，语人曰：“不可似得这个科第相公，却不教用。”《实录》具书纳后典礼，但言婚礼不贺，不及用乐一节。王彦霖《系年录》载六礼特详，亦不书此。
　　○册后典礼
　　宰臣吕大防等言：“昨奉圣旨宣谕：‘皇帝纳后有期，已令入内内侍省检举施行者。’伏以涂山启夏，渭涘兴周。予娶度土之辰，亲迎造舟之地。若稽盛典，适契亨期。将开前寝之模，宜谨曲台之议。恭惟皇帝陛下，天锡仁孝，日新光明。躬亲万几，虽禀东朝之训。表帅九御，尚虚中壶之尊。伊欲迓于家邦，必先正其服位。太皇太后殿下，念宗祊之奉，笃风教之先。历询庆门，咨求淑媛。将协定祥之兆，当陈备物之严。嘉命惟行，体二仪之判合。旧章可举，在六礼之亲成。自纳采至于告期，繇命使讫乎上礼，车服有等，币贽有常。古今相沿，方册具载。臣等不胜大愿，伏望诞颁明诏，豫敕奉常，考沿革于前王，参节文于通礼，制为成式，付在有司。衮冕谷圭，益重谨婚之义；金根瑰马，悉全象物之宜。足以彰有命之自天，知得贤之配圣。善承亿载，流化万方。凡在怀生，率同大庆。”太皇亦降答诏。前辈谓元祐纳后礼制，视天圣、景祐，讨论特为详备。天祐皇家，母仪得昭慈之贤。其后拨乱返正，翊戴中兴之主，功参十乱，兹谨具著焉。
　　○配享
　　国朝配享功臣于太庙横街南，东西相向设位。太祖室：赵普、曹彬。太宗室：薛居正、石熙载。真宗室：李沆、王旦、李继隆。仁宗室：王曾、吕夷简。英宗室：韩琦、曾公亮。神宗室：富弼、曹玮。哲宗室：司马光。徽宗室：韩忠彦。高宗室：吕颐浩、赵鼎、韩世忠、张俊。视祖宗文武臣各用二人侑食，盖中兴将相勋烈之盛，不得而遗也。
　　○金宝牌　
　　天圣初元，内出圣祖神化金宝牌，令景灵宫分于在京宫观寺院及外州名山圣迹之外。牌长三尺许，厚寸余，文十二，曰“玉清昭应宫成，天尊万寿金宝。”背文五，曰“永镇福地敕。”其周郭隐应虬龙花葩之状，精彩焕耀。封以绛囊，盛以漆匣。或云用王居正药金所制。凡不经兵革州郡，皆宝藏之。煇尝见于上饶天庆观，盖留龙虎山。
　　○印文
　　顷见唐人官告，印文细如丝发。本朝印文粗厚。漫泐迟速唯系官府事之繁简，旧传唯三司、开封为省府，事最繁剧，所用印岁一易。今学士院印乃景德年铸，在京百司所用无如此久者。
　　○赴调期限
　　旧制：凡罢官，三月不赴部选集者有罚。煇见耆旧云：“承平时，州县多阙官。得替还乡，未及息肩，已竭蹶入京，授见次，即趣赴上。一季、半年，已为远阙。到国门，即入朝集院，支俸，差剩员，破官马，事事安便，与今异矣。”
　　○掌书诏
　　政、宣间，掌朝廷书诏者，朝士常十数人。主文盟者，集众长而成篇。靖康垂帘告天下手书，出太常少卿汪藻笔。绍兴间，婉容刘氏进位贵妃，亦特命监察御史王纶草制。或云：时宰与王同里，欲其沾赐金，故临期特畀权内制。
　　○用兵利害
　　苏东坡言：少时与父并弟同读富韩公《使北语录》，至于说大辽国主云：“用兵则士马物故，国家受其害。爵赏日加，人臣享其利。故凡北朝之臣劝用兵者，乃自为计，非为北朝计也。”三人皆叹其言明白，切中事机。老苏谓二子曰：“古人有此意否？”坡对曰：“严安亦有此意，但不明白。”老苏笑，以为然。辉观《三国志?顾雍传》，孙权时，沿边诸将各欲立功自效，多陈便宜，有所掩袭。权以访雍，雍曰：“兵法戒于小利，此等所陈，欲邀功名而为其身，非为国也。”又读《通鉴》，唐武德五年，突厥犯边，郑元璹诣颉利，说之曰：“唐与突厥，风俗不同，突厥虽得唐地，不能居也。今虏掠所得，皆入国人，于可汗何有？不如旋师，复修和好，可无跋涉之劳，坐受金币。又皆入可汗府库，孰与弃昆仲积年之欢，而结子孙无穷之怨乎？”颉利悦，引兵还。开元六年，吐蕃求和，忠王友皇甫惟明求奏事，从容言和亲之利，明皇未然。惟明力言，边境有事，则将吏得以因缘盗匿官物、妄述功状，以取勋爵，此皆奸臣之利，非国家之福。乃许其和。盖皆祖述严安之言也。后东坡载其说于《郑公神道碑》之首。
　　○改秩
　　选人改秩，今当员多阙少时，须次动六七年，成六考，无玷阙，方幸寸进。戛戛乎难哉！近制：改京官，岁有定额，且减荐数。有凭藉者，亦不待求而得之。每患艰得职司，若止许用职司一员，庶俾孤寒均得应格。昔有胡宗英者该磨勘，引见日，仁宗惊其年少，举官逾三倍。阅其家状：父宿，见任翰林学士。乃叹曰：“寒畯安得不沉滞！”遂降旨，止与循资。熙宁间，一选人以贵援得京削十三纸。引见日，神宗云：“有举状一十三纸者是甚人？”特与改次等官。于是权势耸然。幕职、州县官以荐改京官者，其数如格，则移刑寺问，举者无罪故，乃得磨勘，而注籍以待引见。至引见，又移问如初，有罪故而不足于数者，辄罢去。考功郎赵屼请勿再移问，从之，仁人之言也。屼乃清献公之子。
　　○庆寿推恩
　　国家庆寿典礼，千古未闻锡类施泽下逮士庶，妇人、高年亦加版授。诚不世之恩也。然增加年甲，伪冒浸出，向来台臣固已论列，而严保任之制。近见一文士作《温阳老人对》，切中此弊。其辞曰：“温阳之山有老人，行年一百二十矣。淳熙登号之三年，朝廷举行旷世之典，有采樵者进而问之曰：‘今天子朝太上皇德寿宫，奉玉卮上千万岁寿，肆大号，加恩区内，无问于已仕未仕之父母，第其年之如诏者而授之官。叟何为而弗与？’老人对曰：‘吾未及其年。’樵者曰：‘叟年逾期颐，若为而未及？’对曰：‘天有二日，人有二年，有富贵之年，有贫贱之年。富贵之年舒以长，贫贱之年促以短。吾自幼至老，未尝识富贵之事，身不具毛褐，不知冰绡雾縠之为丽服也。口不厌藜藿，不知熊蹯豹胎之为珍羞也。目不睹靡曼之色，而蓬头齞唇之与居。耳不听丝竹之音，而荛歌牧啸之为乐。今吾虽阅一百二十二年之寒暑，而不离贫贱，若以二当一，则吾之年始六十有一，与诏不相应，是以为未及，又何敢冒其官。’曰：‘今之世有年未及，益其数，求以应诏者，朝廷亦官之，何也？’对曰：‘彼富贵者也，吾固言之矣，是所谓以一而当二者也，其学宁越之徒欤？吾侪小人，不敢求其比。’樵者笑而退。”煇既得其说，窃惟主上孝奉三宫，十年一讲盛礼，鸿恩锡类，方兴未艾。在位者其思有以革之。庶几名器增重，不致冒滥，人得以为荣。

　　●卷二
　　○蔡童罪恶
　　建炎元年五月一日，高宗即位赦书，“应蔡京、童贯、王黼、朱勔、李彦、梁师成、谭稹及其子孙，皆误国害民之人，见流窜者更不收叙。”二日降手诏：“宣仁圣烈皇后，保佑哲宗，有安社稷大功。奸臣怀私，诬蔑圣德，著在《国史》，以欺后世。可令国史院别差官摭实刊修，播告天下。其蔡卞、邢恕、蔡懋三省取旨行遣，仍不得用建炎元年五月一日赦。”议者谓中兴新政，孰先于此，抑推原祸乱之自云。
　　○王黼身任伐燕
　　王黼一日在相国寺行香，见蔡京以太师、鲁国公揭榜，小立其下，深有羡慕之色。亲厚者乘间叩之，黼曰：“无他，不谓元长有许大官职！”其人因言：“太宰若能承当一大事，元长官职不难致。”黼识其意，乃身任伐燕之责，后亦致位太傅、楚国公。且许服紫花袍，增益驺导，并张青罗盖，涂金从物，略与亲王等，宠遇埒于京。及夫事变，适开封尹聂山有宿怨，遣武吏追蹑，戕于雍丘辅固村，民家取其首以献，以遇盗闻。议者惜不与童贯辈明正典刑，顾乃回枉如此。同时蔡攸、翛亦赐死。翛闻命，曰：“误国如此，死有余辜，又何憾焉。”乃饮药。而攸犹与不能决，左右授以绳，攸乃自缢而死。或以靖康刑戮为疑，识者云：“祖宗特不诛大臣尔，若首祸贼党，罪恶显著，在天之灵当亦不赦也。”
　　○右府太尉
　　五十年前，有通右府书，称“枢密太尉”。盖旧制，文臣为枢密使，皆带检校太尉。东坡《贺文潞公正位兵府书》亦有“太尉”之称。官称随时改易，不可一概论。元丰前，枢密院奏荐子弟，皆补班行。
　　○凉伞
　　京城士庶，旧通用青凉伞。大中祥符五年，唯许亲王用之，余并禁止。六年，始许中书、枢密院依旧用伞出入。近时臣寮建议士庶用皂伞者，不闻施行。政和间，亦诏非品官之家，不许乘暖轿。武臣任主兵差遣，缘边安抚官走马承受，并不得乘轿，亦绍圣之制。
　　○修书谬无赏
　　蒲宗孟左丞，因奏书请官属赏，神宗曰：“所修书谬，无赏。”宗孟又引例，仪鸾司等当赐帛。上以小故未答，右丞王安礼进曰：“修书谬，仪鸾司恐不预。”上为之笑，赐帛乃得请。率然一言，而当于理。
　　○疑狱
　　诸疑狱当奏则不奏，科罪如法。不当奏辄奏者，勿坐。此法既行，全活多矣。元丰诏大理兼鞠狱事，多上所付。大理卿韩晋卿独持平核实，无所观望，人以不冤。神宗知其材，凡狱难明，及事系权贵者，悉以委晋卿。天下大辟请谳，执政或以为烦，将劾不应谳者。晋卿曰：“听断求生，朝廷之心也。今谳而获戾，谳不至矣。”议者或引唐覆奏令，欲天下庶狱悉从奏决。晋卿曰：“法在天下而可疑可矜者上请，此祖宗制也。今四海万里，一欲械系待朝命，恐罪人之死于狱，多于伏辜者。”朝廷皆从之。韩，密州安丘人。应天下疑狱，并具本末，奏取敕裁。此说既行，凡有奏疑，未尝不免。迨元丰八年，诏：“自今天下州军，勘到强盗，情理无可悯、刑名无疑虑，辄敢奏闻者，并令刑部举驳，重行朝典，不得用例破条。”正与前说相反。
　　○沙门岛罪人
　　旧制，沙门岛黥卒溢额，取一人投于海，殊失朝廷宽贷之意。乞后溢额，选年深至配所不作过者移本州，神宗深然之，著为定制。乃马默知登州日建明也。　
　　○马子约阴德
　　马子约之父知登州，乞以流海岛溢额之卒移本州牢城，以广好生之德，从之。马后梦有告之者：尔本无子，且无寿，上帝以尔请贷罪人，赐一子，且益寿云。
　　○扁榜
　　旧立扁榜，必系以亭堂斋阁之名，今或略去。尝见黄冈所刻《东坡墨迹》，一帖云：“新居在大江上，风云百变，足娱老人。有一书斋名‘思无邪斋’。”若欲省文，去下一“斋”字，何不可者。盖亦随时所尚尔。
　　○绍兴置衫帽
　　自昔人士皆著帽，后取便于戎服。绍兴丙子，魏敏肃道弼贰大政，一日造朝，预备衫帽，朝退，服以入堂，盖已得请矣。一时骤更衣制，力或未办，及权宜以凉衫为礼，习以为常。乾道间，王日严内相申请，谓环一堂而围座，色皆浅素，极可憎，乞仍存紫衫。至今四十年不改。前此，仕族子弟未受官者皆衣白，今非跨马及吊慰不敢用。
　　○凉衫
　　士大夫于马上披凉衫，妇女步通衢，以方幅紫罗障蔽半身，俗谓之“盖头”，盖唐帷帽之制也。笼饼、蒸饼之属，食必去皮，皆为北地风埃设。旧见说汴都细车，前列数人持水罐子，旋洒路过车，以免埃？？盍蓬勃。江南街衢皆？？盍以砖，与北方不侔。
　　○表章用字
　　客有言表章所用字，有合回互处，若“危”、“乱”、“倾”、“覆”之类。通朝士书，如“罪出”、“忧去”，甚至以“申谢”为“叙谢”。初以为过，及见元祐一小说，言苏明允作《权书》，欧阳公大奇之，为改书中所用“崩”、“乱”十余字，奏于朝。哲宗尝书郑谷《雪诗》于扇，“乱飘僧舍茶烟湿”，改“乱飘”为“轻飘”。
　　○诸公前身
　　房次律为永禅师，白乐天海中山。本朝陈文惠南庵，欧阳公神清洞，韩魏公紫府真人，富韩公昆仑真人，苏东坡戒和尚，王平甫灵芝宫。近时所传尤众，第欲印证今古名辈，皆自仙佛中去来。然其说类得于梦寐渺茫中，恐止可为篇什装点之助。
　　○东坡八赋
　　东坡在海外，语其子过曰：“我决不为海外人，近日颇觉有还中州气象。”乃涤砚焚香，写平生所作八赋，当不脱误一字以卜之。写毕，大喜曰：“吾归无疑矣！”后数日，廉州之命至。八赋墨迹，初归梁师成，后入禁中。煇在建康，于老尼处得东坡元祐间绫帕子，上所书《薄命佳人诗》，末两句全用草圣，笔势尤超逸。尼时年八十余矣。又于吕公经甫少卿家见所书《伤春词》。虞部文甫，少卿父也。二墨迹屡经兵火而尚存，诚宜珍秘。吕乃申公之后。
　　○重湖诗
　　绍兴辛酉，煇随侍之鄱阳。至南康扬澜、左蠡，失舟，老幼仅以身免。小泊沙际，俟易舟。信步至山椒一寺，轩名重湖，梁间一木牌，老僧指示：“是乃苏内翰留题。”登榻观之，即“八月渡重湖，萧条万象疏。秋风片帆急，暮霭一山孤。许国心犹在，康时术已虚。岷峨千万里，投老得归无”诗也。漶漫，尚可读。僧云以所处深险，人迹不到，故留至今。然律诗而用两韵，叩于能诗者，曰：“诗格不一，如李诚之《送唐子方》亦两押‘山’、‘难’字韵，政不必拘也。”而坡《歧亭诗》凡二十六句，而押六韵，或云无此格。韩退之有《杂诗》一篇，二十六句，押六韵。
　　○小孤祠
　　煇平生四泛大江，备尝艰险，共载生死，系于沉浮之间。每过龙祠，薰炉沥觞唯谨。无屋宇，但植一竿，亦致冥币于中流。至小孤山，谒庙，见幡脚及花瓶中小青蛇盘结，举首蜿蜒者甚众，祝者云神今日在庙歆享而然。归舟，夜梦入庙如仪，且口占祝文。既觉，但记“浩若川流，倘不葬于鱼腹。赫然庙貌，尚可荐于豚蹄”一联耳。
　　○妇女夹拜
　　男子施敬于妇女，男一拜，妇答两拜，名曰“夹拜”，古礼也。今则不然。古之男女皆跪，《诗》曰：“长跪问故夫。”或问妇跪如何，尝闻海上之国，僧尼、妇人皆作男子拜，拜尚不以为异，则跪宜有之。
　　○狄武襄像
　　向在建康，于邻人狄似处见其五世祖武襄公收侬智高时所带铜面具及所佩牌，上刻真武像。世言武襄乃真武神也。又出使相判陈州告身，皆五色金花绫纸十七张，晕锦褾袋，犀轴，紫丝网皆备。后于友人欧阳俊处得其远祖文忠公自初进擢至赠谥纶告，一无遗者。可谓故物，不愧郑公之笏。两家其能终保存耶？
　　○青沙烂
　　武襄赴陈州，不怿，语所亲曰：“青此行必死。”问其然，曰：“陈州出一梨子，号‘青沙烂。’今去本州，青必烂死。”一时虽笑之，未几果卒。初实戏谈，适会其死耳。似云初无此说，好事者为之。或云当时狄为都人指目，故为是无稽之言以为笑端。判陈州，竟因疑似。熙宁改元，青子咨入对，上问青征南有遗书否？乃上《平蛮记》及《归仁铺战阵》二图。上乃自为文，遣使即其第祭之。其文具载《实录》。
　　○书画
　　信安孟王仁仲，酷嗜法书名画，且能别真赝。帅建康日，知先人素从后湖苏养直征君游，托移书求仇池故砚。苏答云：“抄掠之余，所存百骸九窃耳。平生长物，岂复一毫，况仇池之尤物乎？公殆索我于昔之隐几者也。”孟见之，笑曰：“只是不肯见畀尔。”后数年，黄山谷甥洪仲本，托先人以一画致于孟，乃枯？？卉上一鹰，实山房李公择尚书故物，补破处，龙眠笔题作钟隐。米元章《画史》云李后主号钟山隐居，疑后主笔也。而《名画录》自有钟隐，南唐人，未知孰是。或谓古画必有对，后闻并归于孟氏。钟隐，天台人，隐于钟山，遂为姓名。李方叔为赵德麟品德隅斋画，备书其艺之妙。
　　○韩魏公遇刺
　　韩魏公领四路招讨，驻延安。忽夜有携匕首至卧内者，乃夏人所遣也。公语之：“汝取我首去。”其人曰：“不忍，得谏议金带足矣。”明日，公不治此事。俄有守陴者以元带来纳，留之。或曰：“初不治此事为得体，卒受其带，则堕奸人计中矣。”公叹非所及。元丰间，亦有守边者一夕失城门锁，亦不究治，但亟令易而大之。继有得元锁来归者，乃曰：“初不失也。”使持往合关键，蹉跌不相入。较以纳带，似得之。岂大贤千虑，未免一失乎？延安刺客，乃张元所遣。元本华阴布衣，使气自负，尝再以诗干魏公，公不纳，遂投西夏而用事。迨王师失律于好水川，元题诗于界上僧寺云：“夏竦何曾耸，韩琦未是奇。满川龙虎举，犹自说兵机！”其不逊如此。熊子复著《九朝通略》，于康定元年书：“华州进士张源逃入元昊界，诏赐其家钱米以反间之。”却用此“源”字。
　　○神御殿
　　嘉祐中，修睦亲宅神御殿，欧阳文忠公言：“祖宗庙貌，非人臣私家所宜有。”罢之。宣和间，朱勔在苏州，即私室建神御殿，奉御容其中。监司、郡邑吏，每朔望皆拜庭下。熙宁间，宗室鲁王等亦建神御于本宫。议臣谓：“诸侯不得祖天子，公庙不设于私家。今宗室有祖宗神御，非所以明尊卑、崇正统也，宜一切废罢。”从之。近属王宫，尚有法禁。小臣私室，岂应得为！
　　○蔡京东明谶
　　徽宗召天下道术之士，海陵徐神翁亦至。神翁好写字与人，多验。蔡京得“东明”二字，皆谓东明乃向日之方，可卜富贵未艾。后京贬死潭州城南五里外东明寺，比之六贼，独免诛戮。或谓以其当轴时，建居养、安济、漏泽，贫有养，病有医，死有葬，阴德及物所致。其然乎？当是时，有司观望，奉行失当，于居养、安济，皆给衣被器用，专雇乳母及女使之类，资给过厚，常平所入，殆不能支，致侵扰行户。宣和初，复诏裁立中制，未几遂废。
　　○青布条
　　京之卒，适潭守乃其仇，数日不得殓，随行使臣辈稿葬于漏泽园，人谓得其报。此说止见于《靖康祸胎记》。宣和间，京师染色，有名“太师青”者。迨京之殓，无棺木，乃以青布条裹尸，兹其谶也。
　　○蔡京二事
　　京在相位，偶在告未出。有某氏，先在两家各生一子，后二子入从，争欲迎母归养，未知适从。事至朝廷，执政无所处，持以白京。京曰：“此亦何难，第问其母愿归何处。”一言遂决。又一岁，户部欠郊费若干，长、贰堂白，京唯唯。期逼，申言之，答以“徐之”。旋闻下文思院铸钱样，亦叵测。时富商大贾在京识事者，惩屡变盐法之害，亟以所蓄算请钞旁。不数日，府库沛然。
　　○玉盏玉卮
　　徽宗尝出玉盏、玉卮，以示辅臣，曰：“欲用此于大宴，恐人以为太华。”京曰：“臣昔使虏，见有玉盘盏，皆石晋时物。指以示臣，谓南朝无此。今用之上寿，于理毋嫌。”徽宗曰：“先帝作一小台，财数尺，上封者甚众，朕甚嘉之。此器已就久矣，惧人言复兴。”京曰：“事苟当于理，人言不足恤也。陛下当享天下之养，区区玉器，何足道哉。”其不能纳忠，大率如此。
　　○呼子为公
　　京怀奸固位，屡被逐而不去，王黼切忌之，百方欲其去。乃取旨，遣童贯偕其子攸往取表，京以攸被诏同至，乃置酒留贯，攸亦预焉。京以事出不意，一时失措，酒行，自陈曰：“京衰老宜去，而不忍遽乞身者，以上恩未报，此二公所知也。”时左右闻京并呼其子为“公”，莫不窃笑。欲去宰辅取表，自京始。尝考晁错更汉令，诸侯喧哗，错父闻之，从颍川来，谓错曰：“上初即位，公为政用事，侵削诸侯，疏人骨肉，口语多怨公，何谓也？”错曰：“固也。不如此，天子不尊，宗庙不安。”父曰：“刘氏安矣，晁氏危，吾去公归矣。”凡三呼其子为“公”。史笔书之，亦以表其失言。
　　○失认旗
　　蔡攸副童贯出师北伐，有“少保节度使”与“宣抚副使”二认旗从于后。次日，执旗兵逃去，二旗亦失之，识者知为不祥。既行，徽宗语其父京曰：“攸辞日，奏功成后，要问朕觅念四、五都知，其英气如此。”京但谢以“小子无状”。二人乃上宠嫔，念四者，阎婕妤也。
　　○表忠碑
　　京得东坡《表忠观碑》，读至“天目之山，苕水出焉”，谓坐客曰：“是甚言语？”初不知“某之山某水出焉”，郦元《水经》格也。王荆公得《表忠观碑》，顾坐客曰：“似何人之文？”自又曰：“似司马迁。”自又曰：“似迁何等文？”自又曰：“《汉兴诸侯王年表》也。”邵溥公济云：“迁死，亡《景帝》、《武帝》二纪，《礼》、《乐》等书，《三王世家》，乃元、成间褚先生补作，非迁之书也。”
　　○《王荆公日录》
　　《王荆公日录》，八十卷。毗陵张氏有全帙，顷曾借观。凡旧德大臣不附己者，皆遭诋毁。论法度有不便于民者，皆归于上。可以垂耀后世者，悉己有之。尽出其婿蔡卞诬罔。其详具载陈了斋莹中《四明尊尧集》。陈亦自谓“岂敢以私意断其是非，更在后之君子审辩而已。”故《神宗实录》后亦多采《日录》中语增修。章子厚为息女择配，久而未谐。蔡因曰：“相公择婿如此其艰，岂不男女失时乎？”子厚曰：“待寻一个似蔡郎者。”蔡甚惭。王、蔡造端矫诬，虽历千百年，众论籍籍如新。矧同时之人，宜乎议之不置。孰谓盖棺事始定耶？前说煇得于叔祖元仲。叔祖视政、宣诸名公为辈行，李丞相伯纪欲以谏官荐，不就。平生所著诗篇，芗林向伯恭为之序。
　　○赐进士及第期集钱
　　熙宁五年，诏赐新及第进士钱三千缗，诸科七百缗，为期集费。进士诸科旧用甲次高下率钱，贫者或称贷于人，过于浮费，至是始赐之，后以为例。

　　●卷三
　　○景阳台
　　煇居建康，春时偕一二邻曲，至内后景阳台台之下一尼庵少憩。见若琉璃色一瓦羫，径二尺许，厚三四寸，中空，用以阁盆盎。叩之，铿然有声。尼云：“近垦地得之，乃李后主用此引后湖水入宫者。”虽瓦砾微物，亦有时而显晦。又至白下门外齐安院，主僧曰：“近治地得一玉杯，已碎。银一铤，上刻‘永定公主为志公和尚净发之资，一样十铤’。”“行人问宫殿，耕者得珠玑”，诚不吾欺。
　　○金陵风物
　　张文潜《杂书》有云：“余自金陵月堂谒蒋帝祠，初出北门，始辨色，行平野中。时暮春，人家桃李未谢。西望城壁壕水，或绝或流，多、白鹭，迤逦近山，风物夭秀，如行锦绣图画中。旧读荆公诗，多称蒋山景物，信不诬。白公少客杭州，自言欲得守杭，卒如其言。予亦云。”与东坡跋：“秦太虚夜航西湖，至普明院，舍舟从参寥，并湖而行，出雷峰，度南屏，濯足于惠因涧。入灵石坞，得支径，上风篁岭，憩于龙井，始至寿圣院谒辨才。”一段奇事，景趣略相似，皆可以画，但恐画不就尔。煇虽未尝夜游南、北山，如金陵郊野，春游良不疏。想像文潜所历，如在目前。足不至者二十余年，特未知今夏何似。
　　○钟山唱和
　　煇忆年及冠从父执陈彦育序游钟山，陈题三四诗于八功德水庵之壁，“寒骑瘦马度山腰，目断青溪第一桥。尽是帝王陵墓处，野风荒草暝萧萧。”“十年尘土暗衣巾，乱走江乡一病身。西第将军成底事，北朝开府是何人？”止记其二。陈，句金人，素与先人厚善。先人尝次其韵，“雄压吴头控楚腰，千峰环拱冶城桥。黄旗紫盖旋归汉，古刹凄凉尚号萧。”“北岳经行匪滥巾，相陪来现隐沦身。春萝秋桂还吾辈，白浪红尘付若人。”皆书于壁。二十年后再过之，皆不存矣。郗后化蟒之地鹿苑院，土人名为萧帝寺，寺之殿宇，犹是梁时建立者。
　　○上元古迹
　　建康，六朝故都。叶石林少蕴居留日，尝命诸邑官能文者搜访古迹制《图经》。时石橘林敏若子迈主上元簿，考最详，多以王荆公诗引证，号《上元古迹》。煇尝得其书，后史志道侍郎修《建康志》，宛转借去。《志》成，为助良多。
　　○新林名
　　石林至新林，因江宁尉林恪谒于道旁，忽叩新林之名，林即对乃王坦之倒执手板见桓温之地。大喜曰：“不图同僚中得一文士。”未几，以《左传》托其点抹，其见赏识如此。方欲荐用而林卒。林，开封人，绍兴戊午魁特奏名。
　　○建康府治
　　建康创建府治，石林委府僚伻图，再三不叶意。一旦，杖策自往相视，四顾指画，遂定仪门外列六位以处倅贰职官。迨六蜚临幸，以设厅为三省，便厅为枢密院，六位为六部，次及百司，皆有攸处。其他政事精明，彼民至今能道之。石林为从祖姑之夫，煇幼及识其风度，伟人也。
　　○《避暑录》
　　石林为蔡京客，故《避暑录》所书政、宣间事，尊京曰“鲁公”。凡及蔡氏，每委曲回护，而于元祐斥司马温公多，何也？建炎、绍兴初，仕宦者供家状，有“不系蔡京、王黼等亲党”一项。“今日江湖从学者，人人讳道是门生”，石林其矫一时之弊耶？
　　○朔北气候
　　绝江渡淮，过河，越白沟，风声气俗顿异，寒暄亦不齐。煇淳熙丙申从使节出疆，回辕当三月中、下旬，一路红尘涨天，热不可耐，若江南五、六月气候。往还经从汴都，顾瞻宗庙宫室，“不悟朝阳殿，遂作单于宫”，不独兴叹于往古。以中原复中原，规恢洪业，信自有时。恨辉老矣，其及见诸侯东都之会耶？
　　○士大夫好尚
　　士大夫欲永保富贵，动有禁忌，尤讳言死，独溺于声色，一切无所顾避。闻人家姬侍有惠丽者，伺其主翁属纩之际，已设计贿牙侩，俟其放出以售之。虽俗有热孝之嫌，不恤也。又佩玉以尸沁为贵，酬价增数倍，墟墓之物，反为生人宝玩。是皆不可以理诘。
　　○朝士去国
　　四十年前，朝士遭论，径放谢辞，苍黄出关，亲厚者亦不敢相闻。迨更化之后，稍革此风，犹未敢舒肆。叔祖繇三院御史贰春官，未几罢斥。时王公元枢德言任小司空，趋局即请早出假。同列叩之，昌言答曰：“纶今日欲送周为高。”为高，叔祖字也。从列尾而至者一二耳。近时去国者，冠盖祖饯，从容理装，风俗归厚，于治世岂小补哉。括苍管铨平仲，监奏邸，坐事免官，秦丞相手封银一笏以助其归，恃此方敢留一二日。盖秦早授馆于其家，故特致此礼。
　　○日者谈休咎
　　政、宣间，除擢侍从以上，皆先命日者推步其五行休咎，然后出命。故一时术者，谓士大夫穷达在我可否之间，朝士例许于通衢下马从医卜，因是此辈益得以凭依。今谈天者，既出入贵人门第，揣摩时事以售其说，偶尔符合，遂名奇中。卜以决疑，封影乃验于日后，反致人疑。死生、祸福、贵贱，各有定分，彼焉能测造化之妙！晁文元平生不喜术数之说，每谓：“自然之分，天命也。乐天不忧，知命也。推理安常，委命也。何必逆计未然哉！”
　　○林灵素
　　宣和崇尚道教，黄冠出入禁闼，号金门羽客。气焰赫然，林灵素为之宗主。道官自金坛郎至太虚大夫，班秩与庭臣同。灵素初除金门羽客、通真达灵元妙先生，视中大夫。后驯擢至太中大夫、冲和殿侍晨，视两府。道官同文官，编入杂压，仍每遇郊恩，封赠父母。一日盛暑，亭午，上在水殿，热甚，诏灵素作法祈雨。久之，奏云：“四渎，上帝皆命封闭，唯黄河一路可通，但不能及外。”诏亟致之。俄震雷大霪，霪皆浊流，俄顷即止。中使自外入，言内门外赫日自若，徽宗益神之。宣和末，死于温州。未死间，先自籍平日锡赉物，寄之郡帑，且为治命，殓以容身之棺，棺中止置所赐万岁藤拄杖，封窆甚固。建炎初，唯下温州籍其赀而已。后数年，有内侍洗手刘太尉之侄，避地至长沙，于酒肆见一驼裘丈夫，负壁而坐，熟视，乃灵素也。刘叩：“先生何为至此？”灵素曰：“吾亡命尔，向不早为此，身首异处矣。”倏失所在。灵素狡狯，幸震一时，及势衰事变，复以谲诈遁去，异哉！后葬永嘉黄土山，先命见石龟方下棺，开穴深数丈，果得之。
　　○王俊乂问道
　　当灵素盛时，一日，有诏两学之士问道于其座下，且遣亲近中贵监莅。灵素既升座，首召学博士王俊乂。久而不出，既出，乃昌言：“昔吾先圣与老聃同德比义，相为师友，岂有抠衣礼黄冠者哉！”闻者骇然，各逡巡而罢。王，海陵人，历宰掾，分符而终。近万元享典乡郡，虽载姓名于《图经?人物志》，偶遗此一节。
　　○王仔昔
　　时又有王仔昔者，初馆于蔡京第。属大旱，徽宗焦心祷雨，每遣中使持一幅素纸，求仔昔书，皆为祷雨也。一日，中使再持纸至，仔昔忽书一小符，仍札其左云：“焚符，汤沃而洗之。”中使大惧，不肯受。曰：“上祷雨，今得此，大谬矣。”仔昔怒曰：“第持去！”上得之，骇异。盖上默祷，为宠嫔赤目者，因一沃而愈。诏封通妙先生。后以语言不逊，杀之。
　　○生菜
　　绍兴丁巳岁，车驾巡幸建康。回跸时，先人主丹徒簿排办新丰镇顿，物皆备。御舟过，止宣素生菜两篮，非所办者。官吏仓卒供进，幸免阙事。前顿传报，生菜遂为珍品。物有时而贵，世事奚不然。
　　○吴长吉
　　吴悊，字长吉，临川人，后徙建康，早从王荆公学。谈熙、丰间旧事，亹亹不倦，与秦丞相有砚席旧。晁共道居留日，俾乡人举其孝廉。孝者，当兵火扰攘之际，供母养无缺。廉者，虽在穷约，人或周之，有所不受。虽曰乡论素与，亦未免有所迎合。继以礼津置，赴行在所，馆于太学。未几，托疾告归，初无恩数。尔后八行、孝廉之举，寂无闻焉。
　　○琼花
　　琼花，海内无二本，唐人谓“玉蕊花”，乃比其色。许慎《说文》，琼乃赤玉，与花色不类。煇家海陵，海陵昔隶维扬，亦视为乡里，自幼游戏无双亭，未见甚奇异处，不识者或认为“聚八仙”，特以名品素高尔。后土祠前后地土膏腴，尤宜芍药。岁新日茂，及春开，敷腴盛大，纤丽富艳，遂与洛阳牡丹并驱角胜。孔毅父尝谱三十有三种，续之者才十余种，夫岂能备，固宜有所增益。钱思公尹洛，一日，幕客旅见于双桂楼下，见小屏细书九十余种，皆牡丹名也。洛花久污腥膻，扬花在今日尤当贵重。
　　○金带围
　　红药而黄腰，号“金带围”。初无种，有时而出，则城中当有宰相。韩魏公为守，一出四枝，公自当其一。选客具乐以赏之，时王岐公危１１１１珝为属，1111　皆在席，缺其一，莫有当之者。会报过客陈太博入门，亟召之，乃秀公也。酒半折花，歌以插之。四公后皆为首相。后山陈师道云。辉尝询于扬之故老，皆云初不识所谓“金带围”者，岂花与人物亦相为荣悴乎？
　　○钱塘旧景
　　煇祖居钱唐后洋街，第宅毁于陈通之乱，今韩蕲王府，其地也。尝见故老言：昔岁风物，与今不同，四隅皆空响，人迹不到。宝莲山、吴山、万松岭，林木茂密，何尝有人居。城中僧寺甚多，楼殿相望。出涌金门，望九里松，极目更无障碍。自六蜚驻跸，日益繁盛。湖上屋宇连接，不减城中。“一色楼台三十里，不知何处觅孤山？”近人诗也。或云为此诗者黄姓，失其名，亦尝作《万俟丞相挽诗》，有“地下若逢秦相国，也应不说到沅湘”之句。
　　○庐山
　　天下名山福地，类因行役穷日力，且为“姑俟回程来观”之语所误，竟失一往，贻终身之恨者多矣。煇顷随侍，自番阳顺流东归，至南康阻风，留一日。乘兴游庐山，饭于归宗，旋至万杉，杉阴夹道蔽日。抵罗汉，观大■。未至栖贤数里，先闻三峡喷薄激射之声，动心骇目。凡山南佳处，领略粗遍。尔后一再经从，皆不暇访陈迹，至今清梦犹在岩壑间。尝有一编纪游，今亡。
　　○挽诗
　　昭慈圣献上宾，庭臣进挽歌辞，莫不纪垂箔事。一诗云：“饮马驱骄虏，飞龙纪建炎。艰危三改岁，仓卒两垂帘”云云，乃中书舍人林遹词也，一时传诵。挽诗自古皆五言，至嘉祐末方有为七言者。
　　○东坡祠
　　乾道末，晁强伯子健至毗陵，祠苏东坡于学宫。其叔少尹子止为之记，其间言：“坡之葬也，少公铭其墓，皆非实录。其甚者，以赏罚不明罪元祐，以改法免役怀元丰。指温公才智不足，而谓公斥逐出其遗意。称蔡确谤讟可赦，而谓公进用由其选擢。章惇之贼害忠良，而云公与之友善。林希之诬诋善类，而云公尝汲引之。”子止所书如此。少公之语，志文在，可考也。其然，不其然乎？祠宇成，中置坡塑像，又遍求从壮至老，及自海外归仪形，绘于两庑。晁文元后，子健为景迂生以道之嫡孙。祠堂碑后为人磨去。东坡自海外归毗陵，病暑，著小冠，披半臂坐船中。夹运河千万人随观之，坡顾坐客曰：“莫看杀我否？”则素知彼民爱慕，坡亦眷眷此地而不忘。强伯尸而祝之之意出此。
　　○坡入荆溪
　　东坡初入荆溪，有“乐死”之语，盖喜其风土也。继抱疾稍革，径山老惟琳来问候，坡曰：“万里岭海不死，而归宿田里，有不起之忧，非命也邪？然死生亦细故尔。”后二日，将属纩，闻根先离，？？林叩耳大声曰：“端明勿忘西方！”曰：“西方不无，但个里着力不得。”语毕而终。归老素志，竟坠渺茫，一丘一壑，天实啬之。淳熙己酉，周益公罢相回江右，小泊荆溪，因董氏出《楚颂帖》，乃考坡自元丰七年以后经从此地月日本末为详，刻石具在。《楚颂》，乃坡欲种橘名亭而不遂者也。
　　○乳羊
　　英州碧落洞乳羊，饮钟乳涧水，体白如乳。遇刲方见，然不常有也。通、泰盐地，麋食艾，生茸入药，故人极力捕猎，以邀善价。士大夫求恣嗜欲，有养巨鹿，日刺其血，和酒以饮，其残物命如此。尝闻宣和间，艮岳豢鹿数百千头，其大如驴。虏围城中，尽杀以啖卫士，茸、角皆弃之。
　　○茶盐表
　　族叔茂振，以正字权外制日，秦丞相俾代作《进茶盐法表》。继闻秦自有所改定，迨付出，所改者“不有成宪，将何靖民”八字耳。或叩本语，云：“不逮也。”后自同知枢密院责秘书少监，分司居筠州。逾年，放还，宗族劳其归，因言苏黄门亦以少蓬分司居于筠州。云不独尔，所寓之屋亦黄门旧宅。既葬二十八年，内翰洪公景卢方志其墓。当在枢府日，洪为编修官。
　　○立皇子诏
　　族叔在翰苑，一日召至中书，受旨作《建立皇子诏》，曰：“朕荷天右序，承列圣之丕业，思所以垂裕于后，夙夜不敢康宁。永惟本支之重，强固王室，亲亲尚贤，厥有古义。普安郡王，艺祖皇帝七世孙也，自幼鞠于宫闱，嶷然不群，聪哲端重，阅义有立。亢于宗藩，历年滋多，厥德用茂。望实之懿，中外所闻。朕将考礼正名，昭示天下。立爱之道，始于家邦，自古帝王，以此明人伦而厚风俗也。稽考前宪，非朕敢私。”上读之称善，又令制字以赐，未几遂柄用。洪具著此文于志中，仍首载当时使事，且云效坡公所作《富碑》之体。
　　○宏词取人
　　族叔初试宏博，以所业投汤岐公。时季元衡待制亦投文字，汤尝师之，初许其夺魁。一日，谓季曰：“近有一周某至，先生当次其下。”既奏名，季果次焉。
　　○七夫人
　　蔡卞之妻七夫人，颇知书，能诗词。蔡每有国事，先谋之于床第，然后宣之于庙堂。时执政相语曰：“吾辈每日奉行者，皆其咳唾之余也。”蔡拜右相，家宴张乐，伶人扬言曰：“右丞今日大拜，都是夫人裙带！”讥其官职自妻而致，中外传以为笑。煇在金陵，见老先生言，荆公尝谓：“元度为千载人物，卓有宰辅之器，不因某归以女凭藉而然。”其后蔡唯知报妇翁之知，不知掩妇翁之失，致使得罪天下后世，其于报也何有！
　　○行脚僧
　　七夫人者，一日于看楼见一僧顶笠自楼下过，问左右：“笠甚重，内有何物？”告以行脚僧生生之具皆在焉。因叹曰：“都是北珠、金箔，能有多少！”亟使人追之，意欲厚施，其僧不顾而去。异夫巡门持钵者。
　　○觞客欢洽
　　合堂同席以觞客，客非其人，则四座欢不洽，而饮易醉，返以应接为苦。《选》诗：“从军有苦乐，但问所从谁。”或欲易“从军”为“饮酒”，饮酒欲欢，无由自醉，得劝则沉湎，劝尤在乎劝侑辞逊之间。五十年前，宴客止一劝。今则巡杯止三，劝则无算，颠仆者相属，不但沉湎而已，亦见风俗随时奢俭之不侔。然一席欢洽，全在致劝辞受之际，若杯行到手不留残，气固豪矣，于留连光景，似欠从容。是皆少年态度，老去，夫何能为！

　　●卷四
　　○借书
　　“借书一瓻，还书一瓻”，后讹为“痴”，殊失忠厚气象。书非天降地出，必因人得之，得而秘之，自示不广，人亦岂肯以未见者相假。唐杜暹家书，末自题云：“清俸买来手自校，子孙读之知圣道，鬻及借人为不孝。”鬻为不孝，可也。借为不孝，过矣。然煇手抄书，前后遗失亦多，未免往来于怀。因读唐子西《失茶具说》，释然不复芥蒂。其说曰：“吾家失茶具，戒妇勿求。妇曰：‘何也？’吾应之曰：‘彼窃者，必其所好也。心之所好，则思得之，惧吾靳之不予也而窃之。则斯人也，得其所好矣。得其所好则宝之，惧其泄而秘之，惧其坏而安置之。则是物也，得其所托矣。人得其所好，物得其所托，复何言哉。’妇曰：‘嘻，是乌得不贫！’”煇亦云。
　　○藏书
　　聚而必散，物理之常。父兄藏书，惟恐子弟不读。读无所成，犹胜腐烂箧笥，旋致蠹鱼之变。陈亚少卿藏书万卷、名画一千余轴，晚年复得华亭双鹤，及怪石异花。作诗戒其后曰：“满室图书作典坟，华亭仙客岱云根。他年若不和花卖，便是吾家好子孙。”亚死，悉归他人。
　　○造请疏数
　　造请不避寒暑，诚可讥诮。若下位事上官，朝造夕谒，其可不循等威之分。若初非隶属，但恃雅素，趑趄日进，怀漫刺俯首樊知客辈，固多不自爱重者。“宁使讶其不来，莫使厌其不去”，是为名言。
　　○逐客
　　放臣逐客，一旦弃置远外，其忧悲憔悴之叹，发于诗什，特为酸楚，极有不能自遣者。滕子京守巴陵，修岳阳楼，或赞其落成，答以：“落甚成，只待凭栏大恸数场！”闵己伤志，固君子所不免，亦岂至是哉！张芸叟元丰间从高遵裕辟，环庆出师失律，且为转运使使李察讦其诗语，谪监郴州酒。舟行，以二小词题岳阳楼，“木叶下君山，空水漫漫。十分斟酒敛芳颜。不是渭城西去客，休唱《阳关》。醉袖抚危栏，天淡云闲。何人此路得生还？回首夕阳红尽处，应是长安。”“楼上久踟蹰，地还身孤。拟将憔悴吊三闾。自是长安日下影，流落江湖。烂醉且消除，不醉何如？又看暝色满平芜。试问寒沙新到雁，应有来书”。亦岂无去国流离之思，殊觉哀而不伤也。
　　○张芸叟迁谪
　　芸叟迁流远谪，历时三，涉水六，过州十有五。自汴抵郴，所至留连。南京孙莘老、扬州孔周翰、泗州蒋颖叔、江宁王介甫、黄州苏子瞻、衡州刘贡父，皆相遇焉。说诗揽胜，无复行役之劳。未离江宁日，因送人入京，及同士子数辈饮饯，游清凉寺。抵暮回，属营妓数人同舟，宛转趣赏心亭。未至，闻亭上有散乐声。逼而询之，乃府公讶妓籍疏索，俾申刻集之。既见共载，野服披猖，但一笑而止。今日放臣逐客，容如是乎？一段胜概，宜入画图。府公，陈和叔也。
　　○碧云騢
　　碧云騢者，厩马也。庄宪太后临朝，初以赐荆王曦。王恶其旋毛，太后知之，曰：“旋毛能害人耶？吾不信。”留以备上闲，为御马第一。以其吻肉色碧如霞片，故云。世以旋毛为丑，此以旋毛为贵。虽贵矣，病可去乎？梅圣俞不得志于诸公间，乃借此名著书一卷，诋讥庆历巨公。后叶石林于《避暑录》尝辨乃襄阳魏泰所著，嫁之圣俞。其略谓万有一不至，犹当为贤者讳。盖亦未免置疑。邵公济，康节孙也，亦引圣俞《闻范文正公讣诗》云：“一出屡更郡，人皆望酒壶。俗情难可学，奏记向来无。贫贱常甘分，崇高不解谀。虽然门馆隔，泣与众人殊。”谓为郡以酒悦人，乐奏记纳谀。岂所以论文正者，以是又疑真出于圣俞也。煇旧得《？？武？？夫录》一编，亦若《碧云騢》，专暴人之短，为人借去不
　　归。
　　○能容于物　
　　王荆公初见晏元献，元献熟视无他语，但云：“能容于物，物亦容矣。”荆公唯唯，退而思之，“此语其有所出，或自为之言？”后识者谓荆公平日所短正在于此，何元献逆知其然耶？
　　○从官荐自代
　　先人性坦夷，遇事即发，无一毫顾避。亲戚有初除从官来见，首询：“荐何人自代？”答以张安国。先人曰：“不易荐拔寒素。状元及第，荣进素定，何待荐也。”退而先人复言：“且如择婿，但取寒士，度其后必贵，方名为知人。若捐高赀，榜下脔状元，何难之有！”
　　○四六剪裁
　　四六应用，所贵剪裁。或属笔于人，有未然，则当通情商确。建康王元枢初以中书舍人权直学士院，除试工部侍郎，仍直院，落“权”字。辞免奏札第及起曹，议者疑焉。托一故人草《谢表》，内一联云：“百工之事，兰省遽冒于真除。一札之书，花塼复遵于故步。”王改作散句：“兰省遽接于英游，花塼不失于故步。”剪裁固善，然“花塼”宜贴“故步”，上句或谓似稍偏枯。
　　○唐子西复官表　
　　顷年，番江初刊成《唐子西集》，时寓公曲肱熊叔雅来见先人，偶案间置此书，顾煇曰：“曾看否？第九卷第一篇《惠州谢复官表》首云：‘始以为梦，既而果然。’语简而意足，可法也。”退而先人诲煇曰：“前辈观书，不苟简类如此，虽一览亦记篇目，后生岂可不勉。”
　　○焦坑茶
　　先人尝从张晋彦觅茶，张答以二小诗，“内家新赐‘密云龙’，只到调元六七公。赖有家山供小草，犹堪诗老荐春风。”“仇池诗中识‘焦坑’，风味官焙可抗衡。钻余权幸亦及我，十辈遣前公试烹！”时总得偶病，此诗俾其子代书，后误刊在《于湖集》中。“焦坑”，产庾岭下，味苦硬，久方回甘。“浮石已乾霜后水，焦坑新试雨前茶”，坡南迁回，至章贡显圣寺诗也。后屡得之，初非精品，特彼人自以为重。“包裹钻权幸”，亦岂能望“建溪”之胜！
　　○密云龙
　　煇出疆时，见三节人或携建茶，沿途备用，而虏中非绝品不顾。盖榷场客贩坌集，且能品第精粗。中下者彼既不售，乃赍以归。夷狄尚尔，矧中国士大夫好事，宜乎珍尚鉴别，每相夸诩，唯恐汲泉不活，泼乳不多，啜尝而乏诗情也。自熙宁后，始贵“密云龙”，每岁头纲修贡，奉宗庙及供玉食外，赉及臣下无几。戚里贵近，丐赐尤繁。宣仁一日概叹曰：“令建州今后不得造‘密云龙’，受他人煎炒不得也！出来道我要‘密云龙’，不要团茶，拣好茶吃了，生得甚意智。”此语既传播于缙绅间，由是“密云龙”之名益著。淳熙间，亲党许仲启官麻沙，得《北苑修贡录》，序以刊行。其间载岁贡十有二纲，凡三等，四十有一名。第一纲曰“龙焙贡新”，止五十余夸，贵重如此。独无所谓“密云龙”，岂以“贡新”易其名，或别为一种，又居“密云龙”之上耶？叶石林云：“熙宁中，贾青为福建转运使，取小团之精者为‘密云龙’，以二十饼为斤，而双袋，谓之‘双角’。大小团袋皆绯，通以为赐，‘密云龙’独用黄”云。
　　○拆洗惠山泉
　　煇家惠山、泉、石皆为几案物。亲旧东来，数闻松竹平安信，且时致陆子泉，茗碗殊不落莫。然顷岁亦可致于汴都，但未免瓶盎气。用细沙淋过，则如新汲时，号“拆洗惠山泉”。天台山竹沥水，断竹梢屈而取之盈瓮。若杂以他水，则亟败。苏才翁与蔡君谟斗茶，蔡茶精，用惠山泉。苏茶少劣，用竹沥水煎，遂能取胜。此说见江邻几所著《嘉祐杂志》。果尔，今喜击拂者，曾无一语及之，何也？“双井”，因山谷而重。苏魏公尝云：“平生荐举不知几何人，唯孟安序朝奉，分宁人，岁以‘双井’一斤为饷。”盖公不纳苞苴，顾独受此，其亦珍之耶？
　　○馆伴应对
　　待之以礼，答之以简，与宾客言，或许是为得体。吕正献公以翰林学士馆伴北使，虏颇桀黠，语屡及朝廷政事。公摘契丹隐密，询之曰：“北朝尝试进士，出《圣心独悟赋》，赋无出处，何也？”虏使愕然，语塞。专对之次，虽曰合成修好，唯恐失其欢心，若彼稍乖恭顺，亦宜有以折其萌，俾知有人焉。于交邻遇客，初无忤也。
　　○汴都旧事
　　祖母太夫人，慈圣之后，暇日与子孙谈京都旧事：政、宣间，以戚里，数值诞皇子，入内称贺。盛饰，群立于露台，人各许携一从婢。起居毕，自殿陛下撒包子，及成束金钗金银钱，俾众婢争夺。或共得彩端，即裂为二。俯拾次，多遗钗珥之属，殿上观之为笑乐。有惠捷者重负而归，亦有徒手无一物者。时盛暑，以一镀金钱于御廊得水一杯。其锡赉殊不多，破费随尽。因叹南渡后不复见此盛事。曹氏分南、北宅，祖母，北宅也，为武惠燕王五世孙。
　　○萧注人伦
　　萧注，字岩夫，临江新喻人。熙宁中，上殿奏对罢，上问：“今臣僚中孰贵？”曰：“文彦博。”又问其次，曰：“韩琦。”又问：“王安石如何？”注曰：“牛形人，任重而道远。”一说，裕陵问：“文彦博跛履，韩琦嘶声，何为皆贵？”注曰：“若不跛履与嘶声，陛下不得而臣。”又问：“朕如何？”注曰：“龙凤之姿，天日之表，臣无得而言。”又问：“卿如何？”注曰：“陛下以为贵则贵矣，以为贱则贱矣。”注累任边要，以知人自许。上曰：“闻卿有袁、许之学。”因问韩绛、王安石、冯京，注曰：“安石牛耳虎头，视物如射，意行直前，敢当天下大事。然不如绛得和气多，惟和气能养万物。京得五行之秀，远之若可爱，近之若廉隅。”见本传。
　　○修图经详略
　　近时，州郡皆修图志。志之详略，系夫编摩者用力之精粗。扬州为淮甸一都会，自唐已名？盛。向有王通叟，考古验今，摭事千余条，效《汴都》以为赋，今馆中及扬州有本。煇每谓建康六朝故都，又为代邸兴王之地，亦应揄扬以亚《雅》、《颂》。虽闻江宁尉崔礼者尝有此作，而文不足记其事，后未有继之者。煇尝言于故人王锡老，深以为然，且有此意。未几，锡老去为潭州之土。
　　○雁燕
　　世谓雁为孤，而不曰双。燕曰双，而不曰孤。以雁属乎阳，燕属乎阴，阳数奇，阴数偶故也。然常言“雁序”、“雁行”，盖亦有时而不孤。燕虽有“于飞”之语，古今赋咏，何尝必及于双。曰孤曰双，岂止以奇偶言之耶！
　　○两学人物
　　承平时，两学作成之盛，不但英才辈出，为国之华，群居燕处，虽一时谑浪之语，人皆喜闻而乐道之。尝见前辈说数事：元祐间，敏求斋有治《春秋》陈生与宋门一倡狎。一日，会饮于曹门，因用《春秋》之文题于壁曰：“春正月，会吴姬于宋。夏四月，复会于曹。”有继其文戏之曰：“秋饥，冬大雪，公薨。”其意以谓财匮当有饥寒之厄也。此固知非典语，亦切中后生泆游迷而不返之病。
　　○章持及第
　　绍圣丁丑，章持魁南省，时有诗：“何处难忘酒，南宫放榜时。有才如杜牧，无势似章持。不取通经士，先收执政儿。此时无一盏，何以展愁眉。”绍兴间，秦伯旸魁多士，汪彦章启贺其父，以“南宫进士”对“东阁郎君”，尚疑为讥己，其敢显斥如前之诗乎？韩持国宝元间偕兄弟应进士举，预南省奏名，而下第士子有“韩家四子连名”之嘲，盖以其父忠宪公见在政路也。时殿试尚黜落，有司因故黜之，公后遂不复试，而兄弟皆再登第。故潞公荐公，谓南省曾预高荐。继万内外制，知贡举，至登门下省，不更赐出身。初亦召试玉堂，不就。公之五世孙元吉尚书，特书引于《桐阴旧话》甚详。贵游子弟，当考其素业，不应例待以膏粱。唐李德裕初不繇科甲显。
　　○赐监生酒
　　元丰间，驾往国子监，出起居，有旨：人赐酒二升。诸斋往往置以益之，曰：“奉圣旨得饮。”遂自肆，致有乘醉登楼击鼓者。因是遇赐酒即拘卖，以钱均给。以是知自昔国学有酒禁也。
　　○倭国
　　煇顷在泰州，偶倭国一舟飘泊在境上，一行凡三、二十人，至郡馆谷之。或询其风俗，所答不可解。旁有译者，乃明州人，言其国人遇疾无医药，第祼病人就水滨，杓水通身浇淋，前四方呼其神请祷，即愈。妇女悉被发，遇中州人至，择端丽者以荐寝，名“度种”。他所云，译亦不能晓。后朝旨令津置至明州，迩便风以归。
　　○茶器
　　长沙匠者造茶器极精致，工直之厚，等所用白金之数。士夫家多有之，置几案间，但知以侈靡相夸，初不常用也。司马温公偕范蜀公游嵩山，各携茶往。温公以纸为贴，蜀公盛以小黑合。温公见之，惊曰：“景仁乃有茶器！”蜀公闻其言，遂留合与寺僧。凡茶宜锡，窃意若以锡为合，适用而不侈。贴以纸，则茶味易损。岂亦出杂以消风散意，欲矫时弊耶？《邵氏闻见录》云：温公尝与范景仁登嵩顶，由轘辕道至龙门，涉伊水，至香山，憩石楼，临八节滩。凡所经从，多有诗什，自作序曰《游山录》。携茶游山，当是此时。
　　○吕申公茶罗
　　张芸叟云：吕申公名知人，故多得于下僚。家有茶罗子，一金饰，一银，一棕榈。方接客，索银罗子，常客也。金罗子，禁近也。棕榈，则公辅必矣。家人常挨排于屏间以候之。申公，温公同时人，而待客茗饮之器顾饰以金银分等差，益知温公俭德，世无其比。
　　○史传是非
　　史传褒贬，成是败非，其来有素。人之行，孰先于孝悌。项羽欲烹太公，汉高祖发“分羹”之言，其于孝也何有？唐太宗以藩王夺长嫡，推刃同气，其于悌也何有？脱使项羽、建成有分羹、推刃之恶，史册何以书之？特高祖、太宗，功胜于德耳。
　　○辟置幕属
　　建、绍兵兴日，帅臣许辟置幕属。既素为知己，其于婉画，裨助惟多。今惟四川制帅如故事，他皆命于朝。宾主邈不通情，殆与郡县官等。阃寄兵谋，无从咨访。川泳云飞，岂复有相得之乐。缓急利害，既不相及，相忘于江湖，宜也。太原，名“小朝廷”，盖以得客之多。范文正公亦有言：“幕府辟客，须可为己师者乃辟之，虽朋友亦不可辟。盖为我敬之为师，则心怀尊奉，每事取法，庶于我有益耳。”庞庄敏守郓、守并，皆辟司马温公为通判。罗致大贤亻次助，一时皆然。
　　○修锁
　　韩魏公门人有击关夜出者，阍吏不得赂，诘旦，以锁损诉于公。公曰：“锁不堪用，付市买修来。”滕达道为范文正公客，公镇南阳，每宴客，达道必出追妓。文正虽不乐，终不禁也。时谓非二公之贤，岂容不拘小廉曲谨之士。前哲宽厚类如此。是亦报杜书记平安之义。
　　○宫人斜
　　唐内人墓谓之宫人斜，四时遣使祭之。“唯应四仲祭，使者暂悲嗟”，令孤楚诗也。“荒凉城南奉先寺，后宫美人官葬此。角楼相望高起坟，草间柏下多石人。秩卑埋骨不作冢，青石浮屠当丘垅。家家坟上作享亭，朱门相向无人声。树头土枭作人语，月黑风悲鬼摇树。宫中养女作子孙，年年犊车来做主。废后园陵官道侧，家破无人扫陵域。官家岁给半千钱，街头买饼作寒食”，此元丰中张文潜《留题奉先寺诗》。煇季女葬临安北山僧舍，四五年来，每值春时往视，寺之两庑，皆内人殡宫。徘回次，未尝不长哦此诗也。煇复得历阳所刊唐《张文昌乐府》，《北邙山篇》云：“洛阳北门北邙道，丧车辚辚入秋草。车前齐唱《薤露歌》，高坟新起白峨峨。朝朝暮暮人送葬，洛阳城中人更多。千金立碑高百尺，终作人间柱下石。陇头松柏半无主，地下白骨多于土。寒食家家送纸钱，鸱鸢作窠巢上树。人居朝市未解愁，请君暂向北邙游！”古今名胜，赋咏孰工，览者当自得之。
　　○独活石脾
　　王右军帖云：“独活无风则摇，有风不动。石脾入水则干，出水则湿。”出水则湿可见，入水则干何自知之？近年《夷坚戊志》序，其略云：叶晦叔闻于刘季高：有估客航海，不觉入巨鱼腹中，未能死，遇其开口吸水时，适木工在，乃取斧□斫鱼。鱼觉痛，跃身入大洋，举船人及鱼皆死。或戏难之曰：“一舟皆死，何人谈此事于世乎？”颇类前说。

　　●卷五
　　○陈东
　　陈东，字少旸，太学生。所上封事主李伯纪丞相，力诋汪、黄。建炎元年，死于应天府。被逮之际，作遗书寄其家，区处后事甚悉。死生之变亦大矣，神识殊不乱。其帖今在其外孙括苍潘景夔家。顷年，许右丞为作哀辞，具著本末。少旸初不识李丞相，李念伯仁因我而死，祀之家庙。同时上书被行遣者欧阳彻，抚州人。高宗临朝，尝曰：“朕即位听用非人，至今痛恨之。虽已各赠承事郎，与有服亲迪功郎一名，犹未足称朕悔往之意。可各赠朝奉郎、秘阁修撰，更与恩泽二名，拨赐官四十顷。”建炎三年，又诏：“张悫，古之遗直。陈东，忠谏而死。二人皆葬镇江府界，可令本郡致祭。”呜呼，哀恤之典至矣！少旸死之后，其家但仰给赐田。彻字德明，靖康初虏犯阙，请质二子二女而使穹庐，御亲王以归，不服。死时年三十三。又有进士徐晖，乞借官入虏奉亲王归，诏假晖通直郎往使，亦卒无闻。
　　○《兰亭序》
　　《兰亭序》“丝竹管弦”，或病其说。而欧阳公《记真州东园》“泛以画舫之舟”，南丰曾子固亦以为疑。
　　○文体二
　　“司马迁文章所以奇者，能以少为多，以多为少。唯唐陆宣公得迁文体。”苏子容魏公云。“为文之体，意不贵异而贵新，事不贵僻而贵当，语不贵古而贵淳，事不贵怪而贵奇。”宋元献公序云。
　　○夕阳楼
　　中山府有夕阳楼。煇出疆日，骑马自楼下过。在城之隅，规制甚小。然郑州亦有夕阳楼。临安、颍州、汉州皆有西湖。建康有赏心亭，扬州亦有赏心亭。名虽同而显晦异。尝记小词：“夕阳楼上望长安，凭栏干。”或改为“恁栏干，望长安”，谓中山夕阳楼也。沈存中云：“章华台，乾溪亦有数处。”
　　○重刻《醉翁亭记》
　　淮西宪臣霍汉英奏：欲乞应天下苏轼所撰碑刻，并一例除毁。诏从之。时崇宁三年也。明年，臣僚论列：司农卿王诏，元祐中知滁州，谄事奸臣苏轼，求轼书欧阳修所撰《醉翁亭记》重刻于石，仍多取墨本，为之赆遗，费用公使钱。诏坐罪。汉英遗臭万世，臣僚亦应同科。政和间，潭州倅毕渐，亦请碎元祐中诸路所刊碑，从之。
　　○大观东库
　　大观东库物，有入而无出。只端砚有三千余枚。张滋墨，世谓胜李庭珪，亦无虑十万斤。
　　○蜂儿
　　蔡京库中，点检蜂儿见在数目，得三十七秤。黄雀鲊自地积至栋者满三楹。他物称是。童贯既败，籍没家赀，得剂成理中圆几千斤。“胡椒铢两多，安用八百斛”，古今所纪一律。
　　○徐东湖
　　东湖徐师川，绍兴初由谏垣迁翰苑，赞机命。煇乾道丁亥在上饶，从公季子珪游，因叩家集，云诗已板行，他无存者。久而得奏议于残编断简中，猥并错乱，不可读。乃为整缀成十卷，附以杂文一卷，写以归之。公视山谷为外家，晚年欲自立名世，客有贽见，盛称渊源所自，公读之不乐，答以小启曰：“涪翁之妙天下，君其问诸水滨。斯道之大域中，我独知之濠上。”及观序《修水集》“造车合辙”之语，则知持此论旧矣。　
　　○二道人
　　东坡南迁，度岭次，于林麓间遇二道人，见坡即深入不出。坡谓押送使臣：“此中有异人，可同访之。”既入，见茅屋数间，二道人在焉，意象甚萧洒。顾使臣：“此何人？”对以苏学士。道人曰：“得非子瞻乎？”使臣曰：“学士始以文章得，终以文章失。”道人相视而笑，曰：“文章岂解能荣辱，富贵从来有盛衰。”坡曰：“何处山林间无有道之士乎！”煇顷得诗话一编，目曰《汉皋》。王季羔端朝尝借去，亲为是正，亦言不知何人作。前说，《汉皋》所书也。一小说云：汉皋，张姓，不得其名。
　　○海棠诗
　　东坡在黄冈，每用官妓侑觞。群姬持纸乞歌词，不违其意而予之。有李琦者，独未蒙赐。一日，有请，坡乘醉书“东坡五载黄州往，何事无言赠李琦”。后句未续，移时乃以“却似城南杜工部，海棠虽好不吟诗”足之，奖饰乃出诸人右。其人自此声价增重，殆类子美诗中黄四娘。
　　○朔庭苦寒
　　使虏者，冬月耳白即冻堕，急以衣袖摩之令热，以手摩即触破。煇出疆时，以二月旦过淮，虽办锦裘之属，俱置不用。亦尝用纱为眼衣障尘，反致闭闷，亦除去。然马上望太行山，犹有积雪。同涂官属有至黄龙者，云燕山以北苦寒，耳冻宜然。凡冻欲死者，未可即与热物，待其少定，渐渐苏醒。盖恐冷热相激。
　　○《秀水闲居录》
　　霅川朱鲁公丞相，著《秀水闲居录》。一编之内，于南渡诸公行事，贬驳殆无全人。其公论耶，私意耶？必有能辨之者。
　　○名贤辈行
　　自昔名贤，严于辈行，尤笃通家之好。子弟见父执必拜，或立受，或答半礼，呼以排行，或称小字，书问以从表兄叔自处。尝记秦楚材内翰守宣城，一族叔见于公厅稠人中，叙至次，乃举小字以审之。今则拜礼施于显宦，则有佞贵之嫌，为父执者，亦恐凭藉而为我累，通家之契替矣。
　　○劣丈
　　王元之之子嘉祐，为馆职，平时若愚？？矣，独寇莱公知之，喜与之语。一旦，问嘉祐曰：“外人谓劣丈云何？”嘉祐曰：“外人皆云丈人旦夕入相。”莱公曰：“于吾子意何如？”嘉祐曰：“以愚观之，丈人不若莫为相为善，相则誉望损矣。”自称为“劣丈”，未之前闻。　
　　○家塾
　　典家塾难其人，严则利于子弟而不能久，狎则利于己而负其父兄之托。顷一钜公招客训子，积日业不进，踧？？欲退。钜公觉之，置酒，泛引自昔名流后嗣类不振，且曰：“名者，古今美器，造物者深吝之。前人取之多，后人岂应复得。”士人解悟，其迹遂安。张无垢子韶云：“某见人家子弟醇谨及俊敏者，爱之不啻如常人之爱宝，唯恐其埋没及伤损之，必欲使之在尊贵之所。故教人家子弟，不敢萌一点欺心。其鄙下刻薄，亦为劝戒太息而感诱之。此平生所乐为者。今教子弟，乃以主人厚薄为隆杀，亦可笑矣。”浑然忠厚之气，可敬而仰之。
　　○发蒙师
　　或谓童稚发蒙之师，不必妙选，然先入者为之主，亦岂宜阔略。世谓《初学记》为“终身记”，盖亦此意。
　　○渡金山
　　韩蕲王在镇江，一日，抵晚，令帐前提辖王权至金山，仍戒不得用船渡。恳给浮环，偕一卒至西津，遂浮以渡。登岸，寺僧叵测，疑为鬼神。诘得其详，以手加额，因指适所历处，皆鼋鼍窟穴。曰：“官既不死，他日必贵。”权后果建节。
　　○军中饮
　　蕲王每与军官饮，用巨觥无算，不设果肴。王权一日窃怀一萝卜，蕲王见之，大怒曰：“小子如此口馋！”俾趋前，以手按其额，痛不可忍，随成痕肿，既乃复与之饮。二说得于权之子处智。
　　○荐二帅
　　张循王罢兵柄，就第。一日，秦丞相召相见，言：“有少事烦郡王，建康、镇江军皆阙主帅，请荐其人。”唯唯而退。越旬，申言之，张辞以居闲之久，旧部曲不相闻，未有可荐者。秦曰：“教郡王荐翰林学士则难，荐将帅，职也。”张逼不得已，以刘宝、王权名上。二人皆旧隶韩王军。
　　○幸第
　　绍兴驾幸循王第，过午尚从容，循王再三趣巨榼辈乞驾早归内，皆莫测所以。他日，有叩之者，答曰：“臣下岂不愿万乘款留私第为荣，但幸秦太师府时，未晡即登辇。”闻者叹服识虑高远。二说得于循王之侄子安。
　　○随侍子弟
　　子弟随侍父兄显宦，不患人事不熟，议论不高，见闻不广，其如居移气、养移体何。一但从仕，要当痛锄虚骄之气。昔之照壁后訾相人物，指摘仪度，见其或被上官诋诃，进退失措者，莫不群笑，声闻于外。及今趑趄客次，庭揖而升，回视照壁后窃窥者，即前日之我也。
　　○丹砂变雉
　　李才元，元祐间知汝州。时辰州贡丹砂，道叶县，遗其二箧。乃化为二雉，斗山谷间，耕者获之。人疑其盗，县械送州。才元识其异，讯得实，始免耕者。砂能变化，可谓异矣。夫识其异，其谁嗣之？
　　○《茶山诗》
　　“似病元非病，求闲方得闲。残僧六七辈，败屋两三间。野外无供给，城中断往还。同行木上座，相与住茶山”，乃曾吉甫侍郎诗。茶山，上饶名刹也。煇在上饶三四年，日从寓士游，遍历溪山奇胜。廖明略、徐师川、吕居仁、郑顾道、曾宏甫诸公，风流未远，邦人类能道之。煇尝欲裒集赋咏为一编，目为《玉溪唱酬》，以侈一时人物之盛，因循不克成。
　　○封妾
　　“白屋同愁，已失凤鸣之侣。朱门自乐，难容乌合之人。”唐郑光镇河中，宣宗欲封其妾为郡夫人，上表辞焉，书记田绚之辞也。宣宗大喜，曰：“谁教阿舅作此好文？”左右以绚对，便欲以翰林召之，以不由进士，遂止。今士大夫肆情昵爱，恨无自以致其上僭？？？？洗浅麖？乎？顷年见长上说元符间章子厚作相，宗室请再娶，乃以嬖妾出之于外，而托言仕族女。事闻，重黜之。得不有愧于郑光乎？
　　○定器
　　煇出疆时，见虏中所用定器，色莹净可爱。近年所用，乃宿泗近处所出，非真也。饶州景德镇，陶器所自出，于大观间窑变，色红如朱砂，谓荧惑躔度临照而然。物反常为妖，窑户亟碎之。时有玉牒防御使，年八十余，居于饶，得数种，出以相示，云：“比之定州红瓷器，色尤鲜明。”越上秘色器，钱氏有国日供奉之物，不得臣下用，故曰“秘色”。又尝见北客言：耀州黄浦镇烧瓷，名耀器，白者为上，河朔用以分茶。出窑一有破碎，即弃于河，一夕化为泥。又汝窑，宫禁中烧，内有玛瑙末为油，唯供御，拣退方许出卖，近尤艰得。
　　○辛巳扰攘
　　绍兴辛巳冬，胡马饮淮，煇在建康城中。南北既交兵，捷音日驰，后生辈喜跃，独老成人有忧色。言顷岁扰攘，三镇失守，何尝不日报捷于外路。一日，传虏酋有来日早饮玉麟堂之语，闻者震骇。且日见俘获系路，气象不佳。未晡，坊巷皆执兵扞卫，如是者一月。未几，遂有“鸣镝”之变。为夷狄戒，天意也。孔常甫云：“石氏时，胡王死，其母囚，后又助北汉拒周，诸部力谏，而虏主强之，燕王述轧因众心弑虏主而自立。”干纪妄动，其报如此，与完颜亮之事同。
　　○李宝海道立功
　　李宝海道与虏人战，见其舟皆以油缬为帆，舒张如锦绣。未须臾，喷涛怒浪，卷聚一隅。此以火箭环射之，箭之所及，烟焰随发。既败，走捷以闻。遣使锡赉甚渥，赏功建节，御书“忠勇李宝”四字于金缠干旗上以宠之。
　　○修敬祠堂
　　方务德侍郎，受知于张全真参政。后每经毗陵，必至报恩院张之祠堂祭奠，修门生之敬，祝文具在。洪庆善尝入梁企道阁学幕府，后守番阳，企道夫人尚在，岁时亦以大状称“门生”以展贺。士大夫并为美谈。张文节在桑赞幕下，桑识其必贵。祥符中，文节为京西漕，桑已死，葬济州。奏乞每遇寒食至桑墓拜扫，诏可之。狄武襄受范忠献之知，每至范氏，必拜于家庙，入拜夫人甚恭，以郎君之礼事其子弟。狄乃武将，能知义不忘恩，可书也。先人云：“前辈闻知己讣音，必设位以哭。”东坡诗：“白酒真到齐，红裙巳放郑。”谓有香泉一壶，为乐全先生服，不作乐。
　　○寿酒
　　洪守番江日，先人为郡幕。时祖母留乡里，洪每值正、至，必以书送寿酒，外题“状上太夫人”，凡僚属有亲者皆然。先人既以书谢，翌日再展状谢。此等礼数，度前哲常行之，特今为创见。
　　○贯休罗汉
　　向见苏后湖之子扶携古画罗汉十有六入关，出以相示，且云：“家世珍藏，殆百余年。大父昔在庐山下，一日，闻山谷先生在山中，亟携画谒之，求题尊者名号。时死心禅师住归宗，一见笑曰：‘夜来梦十六僧来挂搭。’命洒扫新浴室陈焉。死心偈之，山谷书之。”扶又言：家有玛瑙盂，用以日饭一尊者。一失具饭，太夫人夜必梦求斋。其灵异如此。尝与友生葛庆长力赞其藏去，以俟识者，后闻归京尹赵渭师矣。继闻赵复有所献。庆长恐此画不再觌也，乃约韩体作《罗汉画记》。煇在上饶玉山，见贯休所画十六罗汉像。世传有三本，独此为真。煇不识画，未敢为然。贯休初画古罗汉止十五尊，或以为问，乃以己貌足之。
　　○清晓图
　　米元晖善画，能以古为今，盖妙于薰染缣素。先人在丹徒，米尝以自画《寒林》见予，为好事者袖去。先人复得于元晖：“少年所作《楚山清晓图》，尝上于御府，今犹可想像为之。病懒，未暇也。”
　　○牧牛影
　　元晖尤工临写。在涟水时，客鬻戴松《牛图》，元晖借留数日，以模本易之，而不能辨。后客持图乞还真本，元晖怪而问之，曰：“尔何以别之？”客曰：“牛目中有牧童影，此则无也。”江南徐谔得画牛，昼啮草栏外，夜则归卧栏中。持以献后主煜，煜献阙下。太宗问群臣，俱无知之者。惟僧赞宁曰：“南倭海水或减，则滩碛微露，倭人拾方诸蚌，腊中有余泪数滴，得之和色着物，则昼隐而夜显。沃焦山时或风挠飘击，忽有石落海岸，得之滴水磨色，染物则昼显而夜晦。”牧童影岂亦类此而秘其说？
　　○王右军帖
　　老米酷嗜书画，尝从人借古画日临拓，拓竟，并与真赝本归之，俾其自择而莫辨也。巧偷豪夺，故所得为多。东坡《二王帖跋》云：“锦囊玉轴来无趾，粲然夺真疑圣智。”因借以讥之。旧传老米在仪真，于中贵人舟中见王右军帖，求以他画易之，未允。老米因大呼，据舷欲赴水，其人大惊，亟畀之。好奇喜异，虽性命有所不计，人皆传以为笑。
　　○唾砚
　　曾祖殿撰，与元章交契无间，凡有书画，随其好即与之。一日，元章言：“得一砚，非世间物，殆天地秘藏，待我而识之。”答曰：“公虽名博识，所得之物真赝居半，特善夸耳。得见乎？”元章起，取于笥。曾祖亦随起，索巾涤手者再，若欲敬观状，元章顾而喜。砚出，曾祖称赏不已，且云：“诚为尤物，未知发墨如何？”命取水。水未至，亟以唾点磨研。元章变色而言曰：“公何先恭而后倨？砚污矣，不可用，为公赠。”初，但以其好洁，欲资戏笑，继归之，竟不纳。陈通乱后，偕古大悲、雷琴莫知所在。米老尝有题跋云：“侍讲仁熟携顾陆真迹、保大琴会于米老庵。”即此画，并《女孝经》是也。曾祖字仁熟，时守京口。唾砚事，吴虎臣《漫录》误书为东坡。
　　○世德碑
　　曾祖视王荆公为中表，既干撰上世墓志数种，托元章书之。凡书三本，择一以入石，号《周氏世德碑》，置于杭州西湖上，文并书名“二绝”。绍兴初，某人尹京，欲磨治改刻他文。偶族叔祖元仲与之素厚，争之力，责以大义。尹曰：“初不知是公家物。”叔祖曰：“脱非某家物，介甫之文，元章之字，可毁乎？”尹谢焉。不然，几不免金石之厄。今在南山满觉院，客打碑而卖者无虚日。

　　●卷六
　　○不书温成碑
　　仁宗御制《元舅陇西郡王碑》文，诏蔡襄书之。其后命学士撰《温成皇后碑》文，复诏以书。辞不奉诏，曰：“此待诏职也。”蔡京政和间以师臣之重撰《明节皇后墓铭》并《记》，书与题盖皆出于己而不知辞。近方见其墨迹于士友处，云得于鬻书者。时历七八十年尚存，许久无采取者。岂憎人憎及储胥耶？
　　○榷酤
　　榷酤创始于汉，至今赖以佐国用。群饮者，唯恐其饮不多而课不羡也，为民之蠹，大戾于古。今祭祀、宴飨、馈遗，非酒不行。田亩种秫，三之一供酿财曲蘖，犹不充用。州县刑狱，与夫淫乱杀伤，皆因酒而致。甚至设法集妓女以诱其来，尤为害教。龟山杨中立虽有是说，徒兴叹焉，曾无策以革其弊。
　　○经总制钱
　　创比较酒务及收头子、牙契等钱，号“经制钱”，以助军费，宣和末陈亨伯起请也。后至绍兴五年，仿此亦收“总制钱”。初，陈经制两浙、江东，属杭州陈通乱后，州县一切调度，悉资移用。乃增添糟酒及牙契等费，充经制移用钱，至今行之。陈后知中山府，死于兵。《陈亨伯传》书收“总制钱”自翁彦国始，熊子复所著《通略》辨其误。
　　○元祐诸公日记
　　元祐诸公皆有日记，凡榻前奏对语，及朝廷政事、所历官簿、一时人材贤否，书之惟详。向于吕申公之后大虬家得曾文肃子宣日记数巨帙，虽私家交际及婴孩疾病、治疗医药，纤悉毋遗。时属淮上用兵，扰扰不暇录，归之。后未见有此书。
　　○北郊斋宫
　　绍圣北郊斋宫告成，卜日乘舆出观，宰执奏：“臣等愿预一观。”翊日，从驾幸北郊，仪卫兵仗如金明。凌晨，微风霾，即开霁。进食，召两府、亲王入受福殿。既升殿，上由东朵殿，步过东西庑，行自西朵殿还御座，宰臣以下从行。降殿，召赐茶，又赐香药、小团茶，卫士以下皆赐花。晚召宰执、从官赐茶于明禋殿。退，升辇还内。北郊斋宫即会圣园为之。殿门与殿皆曰明禋，明禋之后乃受福殿。受福殿凡九间，东、西两朵殿，各三间，又两挟屋三间。旁各有两阁，东曰司衣，曰司饰。西曰司寝，曰司仗。后有坤珍殿，嫔御在焉。坤珍后又有水殿、池沼、园囿，皆臣僚所不到也。其西又有观谷殿，曰登成。后又有更衣殿，有便门连斋宫后。一日，宰执奏事，因言北郊特恩宣召，获与荣观。上笑曰：“殿宇亦别无华饰。”上又云：“外议谓使了多少金薄也！”故事：郊宫无屋，旋施幄帟，风雨不除。上命缮营。章惇以为斋宫金碧相照，非所以事天地也。上曰：“三岁一郊，次舍费缣帛三十余万，又倍之，易以屋宇，所省多矣。且斋明以事天地，而为浮侈，朕岂不知之。宫近在城外，耳目所接，何尝有此。”于是临幸，引惇遍视，上曰：“有金碧之饰乎？”惇惭谢。
　　○卖卦陈
　　徽宗在潜邸，密使人持诞生年月，俾术人陈彦论之。彦一见，问：“谁使若来？”再三诘之，乃告以实。彦曰：“覆大王：彦即今闭铺，六十日内望富贵。”后以随龙，官至节钺，其验如此。都人目曰“卖卦陈。”时又见郭天信者，亦以术显。靖康之祸，其有以炎正中否之兆告上者乎？时识者皆知必致夷虏乱华，不谓如是之速，如是之酷！
　　一说：端邸闻相国寺陈彦明数学，谈禄命如神，令人持生年密问之。彦乃屏人，告以大横之兆，且云事应在两月后，至期果验。初欲官以京秩，继乃补西班，积官至节钺。政和全盛时，或云彦尝以运数中微密告于上，徽宗为作石记，埋宣和殿下。又云，彦亦有兄为辟雍士。前后二说不同，乃并书之。
　　○上元二诗
　　东坡《上元诗》：“前年侍玉辇，端门万枝灯。璧月挂罘罳，珠星照觚？？夌。去年中山府，老病亦宵兴。牙旗穿夜市，铁马响春冰。今年江海上，云房寄山僧。亦复举膏火，松间见层层。散策桄榔林，林疏月有害鬅鬙。使君置酒罢，箫鼓转松陵。狂生来索酒，一举辄数升。浩歌出门去，我亦归瞢腾。”王初寮履道《象州上元诗》：“三年白玉堂，挥翰供帖子。风生起草台，墨点澄心纸。三年文昌省，拜赐近天咫。红蓼朌御盘，金幡袅宫蕊。晚为日南客，环堵隐乌几。朝来闻击鼓，土牛出城市。幽怀不自开，欲逐春事起。安得五亩园，种蔬引江水。”二篇之诗，先后而作，何语意切类如此。？？军在番江，于初寮孙稷处得公自监大名仓，洎被遇登两地、建节帅燕遗文未板行者，如《睿谟殿曲宴》及《赏橘》律诗各百韵，铺张太平盛事，皆在焉。亦尝见《立春诗》墨迹于洪成季尚书家。
　　○初寮《曲宴》百韵
　　初寮进《曲宴诗》，序云：“臣比蒙圣恩，召赴禁殿曲宴。其日，垂拱奏事。退俟于睿谟外次，花巾丝履，进自东序，促武再拜，升即坐席。女乐数千，陈于殿延南端，袍带鲜泽，行缀严整。酒行歌起，音节清亮。乐作舞入，声度闲美，俱出于禁坊法部之右。于时腊雪新霁，风日妍暖，已作春意。御榻之前有宝槛，植千叶桃花。陛下指示群臣曰：‘杪冬隆寒，花已盛开。’于是皆顿首曰：‘陛下神圣，能回造化，草木实被生成之赐，乃先时呈瑞，以悦圣情。’日既中仄，甫毕初筵。有旨，许登景龙楼，由穆清庑外阁道以升。东望艮狱，松竹苍然，南视琳宫，云烟绚烂。其北则清江长桥，宛若物外。都人百万，遨乐楼下，欢声四起。尤足以见太平丰盛之象。群臣颂叹久之。既夕，复诏观灯于穆清，遂侍宴于成平。万炬层出，弥望不极，如星挂空，而光彩动摇于云海涛波之上。户牖、屏柱、茶床、燎炉，皆五色琉璃，缀以夜光、火齐，照耀璀璨；纵观环绕，则又睹合宫萧台，崇楼杰阁，森罗布濩。群臣心目震骇，莫有能测其机缄制作之妙。已而陪从天步，至会宁殿。琼铺珠箔，合沓炳焕，其所陈则虞、夏鼎，商盘纪甗，龙文夔首，云雷科斗，真若邃古三代之物。陛下既御黼坐，亲取宝器，酌酒临劝，命宫嫔奏细乐于前。玉食嘉果，南珍海错，手自分赐。载色载笑，雍容无间。群臣饮德，莫不沾醉。夜分乃散，归路观者如堵。他日称谢，陛下申谕一二辅臣，俾作诗以纪，而臣安中预焉。臣猥以凡材，蒙陛下亲擢，备位政府，曾未阅月，有此非常之遇。形容颂述，虽无诏旨，犹当自效。惟是钧天帝所，昔人梦寐或有形开而悟，想象莫及。而臣今者身历邃严，目击奇胜，顾尝以文字误被圣奖，且面命之，其荣至矣。”后尚有二十余字，常词也，书之以见国家闲暇，湛露惠慈之盛。《赏橘》之序亦若是焉。曾端伯得于李汉老之子，《曲宴诗》乃其父所作，刘季高云乃王履道也，曾亦疑焉。以此序考之，何疑之有。
　　○符离府库
　　隆兴改元夏，符离之役，王师入城，点府库，有金一千二百两，银二万两，绢一万二千匹，钱二万五千贯，米、豆共六万余石，布袋十七万条。见《符离记》。
　　○外国章表
　　外国表章类不应律令，必先经有司点视，方许进御。宝元间，遣屯田员外郎刘涣奉使唃厮啰。番中不识称朝廷，但言“赵家天子及东君赵家阿舅。”盖吐蕃与唐通姻，故称“阿舅”，至今不改。政和间，从于阗求大玉。表至，示译者，方为答诏。其表有云：“日出东方、赫赫大光、照见西方五百里国、五百国内条贯主黑汗王，表上日出东方、赫赫大光、照见四天下、四天下条贯主阿舅大官家：你前时要者玉，自家甚是用心，只为难得似你底尺寸，自家已令人两河寻访，才得似你底，便奉上也。”元丰四年，于阗国上表，称“于阗国偻儸大福力量知文法黑汗王，书与东方日出处大世界田地主汉家阿舅大官家”云云。如此等语言，恐藩服自有格式。
　　○玛瑙
　　政和三、四年间，府畿、汝蔡之间所出玛瑙，尚方因多作宝带、器玩之属。至宣和以后，御府所藏往往变而为石，成白骨色，悉为弃物，民间有得之者。竟莫测所以，特纪异尔。
　　○不除太常卿
　　绍兴间，张扶少持繇右正言除太常卿。翌日，宰执奏太常卿班高，故事不除，改国子祭酒。时祭酒虚位亦久，前驺接呼，赴监供职。学前居民惊惧，曰：“官来捕私酒！”传以为笑。元丰改官制，谏议大夫换太中大夫，前呵曰：“太中来！”都人骇避，曰：“大虫来！”则知前已有此说。
　　○养生修身
　　“神虑澹则血气和，嗜欲胜则疾疹作”，唐处士张皋云。是为养生之要。范忠宣公亲族间子弟有请教于公者，公曰：“惟俭可以助廉，惟恕可以成德。”是为修身之要。皆可铭于坐右。
　　○掘藏
　　煇僦居毗陵，居后临河，地无尺许。俾仆治篱，方埋柱去浮土，见成贯小钱，止露四环于外。仆亟手之，仅得十三，余随缩入地。仆复运锄，了无一物。信知无妄之财，不容辄取。十三钱，置于佛室，寻失所在。昔洛中第宅求售，评直外复索掘屋钱，盖其下多有宿藏。张文孝右丞买宅，既偿其贾，复随所索与之。迨入宅，掘地得一石匣，刻镂甚工巧，中有黄金数百两，正酬售屋貍薄＊？
　　○大理伪贡
　　曾祖侍绍圣经筵，至政和五年，以右文殿修撰知桂州。时归明人观察使黄璘措置广西边事，招徕大理国进奉。朝廷疑之，下本路帅臣究实。曾祖抗章言伪冒，忤蔡京意，乃落职宫祠。宣和改元，事白，黄璘得罪。御笔：“周首言其伪，责命改正，与理元断月日。”绍兴三年，宰执进呈广西宣谕明橐奏大理国进奉及卖马事，高宗曰：“遐方异域，何由得实？彼云进奉，实利于贾贩。进奉可勿许，令卖马可也。”宰臣奏：“异时广西奏大理入贡事可为鉴，当日言者深指其妄，黄璘以是获罪。”盖谓是也。当亦载于《国史》。
　　○送邹道乡
　　右正言邹公因言事贬谪，蔡卞奏乞治浩亲旧送别之罪，哲宗不从。三次坚请，乃置狱。谏议龚公云：“周某与方天若私论邹浩事，某以为难，天若非之，遂以语蔡京。京遽以闻，由是某等得罪。自尔，附会之人肆为攻讦，立起犴狱，多斥善士，天下冤之。皆京与天若为之也。盖某与京始善而终睽，故京私欲报之。”龚之谏疏，大略如此。以是知曾祖忤京，大理事特其一耳。故当京、卞用事日，一斥不复，而终外补云。
　　○御炉炭
　　南渡后，有司降样下外郡，置御炉炭，胡桃纹、鹁鸪色者若干斤。知婺州王居正论奏，高宗曰：“朕平居，衣服饮食且不择美恶。隆冬附火，止取温暖，岂问炭之纹色也。”诏罢之。宣和间，宗室围炉次索炭，既至，诃斥左右云：“炭色红，今黑，非是！”盖常供熟火也。以此类推之，岂识世事艰难。
　　○江岸
　　钱唐江边土恶不能堤，钱氏以薪为之，水至即溃。皇祐中，工部郎中张夏出使，置捍江兵五指挥，专采石增修，众赖以安。邦人为之立祠。朝廷嘉其功，封宁江侯。有功于民则祀之，吴儿奉尝，其有替乎？
　　○竹笼石
　　又一说：“以竹笼石，丁晋公主之。易以薪土，陈文惠公之议，丁黜其说，徙公他官。而笼石为堤，岁功不成，民力大困。卒用公议，堤乃立。文惠在滑州，亦尝筑长堤以御决河，人德之，号“陈公堤”。
　　○丙午年入吴蜀
　　煇尝过庭，闻祖父奉直得于陆农卿左丞，欧阳文忠公有一记事册子，亲题“丙午年不入蜀则入吴”。后见洪成季文宪公之孙，言文宪尝问邵泽民：“康节知数，公所闻如何？”曰：“无他语，临终但云：丁未岁子孙可入蜀。”然建炎初吴地亦不免被兵，独西蜀全盛，迄今为东南屏蔽，益信斯言。康节先天之数，世可希万一耶？
　　○舅姑
　　《春秋传》曰：“秦、晋二国继世通婚，所娶之女非舅即姑，故曰舅姑。”《白虎通》曰：“尊之如父，非父，舅也；恭之如母，非母，姑也。”广川王去疾幸姬陶望卿歌曰：“背尊章，嫖以忍。”“尊章，犹言舅姑也。”见《前汉书》。
　　○郎潜
　　“郎潜”，出张平子《思玄赋》：“尉厖眉而郎潜兮，逮三叶而遇武。”绍兴间，某自郎迁卿。久次，以启投秦丞相，有“郎久潜于省闼，卿尚少于朝班”之句。秦虽极称赏，竟不克入从。
　　○贫富受赐
　　“贫人、富人并为客，受赐于主人，富人不惭，贫人常愧者，富人有以效之，贫人无以复也。”以此论之，自昔交际之礼，亦贵夫往返。见王充《论衡》。
　　○苏林交情凶终
　　林文节子中，以启贺东坡入翰苑曰：“父子以文章名世，盖渊、云、司马之才；兄弟以方正决科，迈晁、董、公孙之学。”其褒美如此。后草坡责惠州告词云：“敕县位轼：元丰间，有司奏轼罪恶甚众，论法当死，先皇帝赦而不诛，于轼恩德厚矣。朕初即位，政出权臣，引轼兄弟以为己助。自谓得计，罔有悛心，忘国大恩，敢肆怨诽。若讥朕过失，何所不容，乃代予言，诬诋圣考，乖父子之恩，害君臣之义。在于行路，犹不戴天。顾视士民，复何面目。以至交通阉寺，矜诧倖恩，市井不为，搢绅共耻。尚屈彝典，止从降黜。今言者谓某指斥宗庙，罪大罚轻，国有常刑，朕非可赦。宥尔万死，窜之远方。虽轼辩足以饰非，言足以惑众，自绝君亲，又将奚憝？保尔余息，毋重后愆。可责授宁远军节度副使，惠州安置。”极于丑诋如此。坡初擢右史，白宰相，谓林同在馆，年且长，除不当先，林乃继除记注。后又为杭州交承，有三帖论开湖赈荒，浙东仓司石刻在焉。
　　○遗留物
　　显仁上仙，遣使告哀北虏，并致遗留礼物；金器二千两，银器二万两，银丝合十面，各实以玻璃、玉器、香药，青红捻金锦二百匹，玉笛二管，玉觱篥二管，玉箫一攒，象牙拍板一串，象牙笙一攒，缕金琵琶一副，缕金龟筒嵇琴一副，象牙二十株。时宗枢持节以往，次燕之二日，中贵人至馆，密饷金澜酒二尊，银鱼、牛鱼各一盘。尊、盘皆金宝器，并令留之。伴使致词竦贺，馆人以手加额上，谓前此未有，为特礼也。
　　○虏庭玉钱
　　宣和五年，既从金人乞盟之请，明年，遣秘书省校书郎卫肤敏假给事中，往贺虏酋生辰，竣事而旋。常赆外，别赠使介各一玉钱，虏主即宴坐起，离席躬奉之。左右传观，皆惊愕太息。钱之制如今之大者，其文皆蕃书，不可识，不知为何礼重如此。时虏已萌寒盟，开兵端，岂虞我或觇其国，故外示厚礼，俾叵测欤？钱今藏卫氏。
　　○审察
　　监司、郡守，岁荐所部吏关升磨勘，朝廷视为常式，第付铨曹施行，初不加省。间有特荐者，未即召对，及有升擢，则降审察之命。所谓审察者，审其人才，察其行谊。施于其职，可也。若山林隐遁之士，当路或以名闻，其肯冒昧而来，待人进退乎？绍兴三年，徐东湖以遗逸荐苏后湖，诏俾赴中书审察，苏力辞，乃得请。苏既辞审察之命，乃降“以礼遣赴行在引见上殿”指挥，卒辞之。
　　○正身出头
　　后湖公隐居求志，高蹈一世。绍兴初，屡征不起。仆辈见使者沓至，窃相语曰：“官中须要秀才正身出头。”
　　○冷茶
　　强渊明帅长安，来辞蔡京，京曰：“公至彼且吃冷茶。”盖谓长安籍妓步武小，行迟，所度茶必冷也。初不晓所以，后叩习彼风物者方知之。又文勋除福建漕，陛对。翌日，上问辅臣：“记得有艺？”盖记其工篆学也。章申国对云：“会舞旋。”上遽云：“如此岂可使一路！”遂罢。“冷茶”、“舞旋”，皆非国论所宜及。顷得一小说，书王黼奉敕撰《明节和文贵妃墓志》云：“妃齿莹洁如水晶，缘常饵绛丹而然。”又云：“六宫称之曰‘韵’。”盖时以妇人有标致者为“韵”。煇曾以此说叩于宣和故老，答曰“虽当时语言文字间或失持择，恐不应直致是亵黩。”然“韵”字盖亦有说，宣和间，衣着曰“韵缬”，果实曰“韵梅”，词曲曰“韵令”，乃梁师成为郓邸倡为此谶。时赵野春帖子亦有“复道密通蕃衍宅，诸王谁似郓王贤”，亦迎合之意也。
　　○阚亡投刺
　　正、至交贺，多不亲往。有一士令人持马行，每至一门撼数声，而留刺字以表到。有知其诬者，出视之，仆云：“适已脱笼矣。”吕荥阳公言：“送门状习以成风，既劳于作伪，且疏拙露见为可笑。”司马温公自在台阁时不送门状，曰：“不诚之事，不可为也。”“脱笼”，亦为京都虚诈闪赚之谚语。
　　○禁苑花竹
　　宣和间，钧天乐部焦德者，以谐谑被遇，时借以讽谏。一日，从幸禁苑，指花竹草木以询其名，德曰：“皆芭蕉也。”上诘之，乃曰：“禁苑花竹，皆取于四方，在涂之远，巴至上林，则已焦矣。”上大笑。亦犹“锹、浇、焦、烧”四字之戏，掘以锹，水以浇，既而焦，焦而烧也。其后毁艮岳，任百姓取花木以充薪，亦其谶也。
　　○东西园
　　蔡京罢政，赐邻地以为西园，毁民屋数百间。一日，京在园中，顾焦德曰：“西园与东园景致如何？”德曰：“太师公相，东园嘉木繁阴，望之如云。西园人民起离，泪下如雨。可谓‘东园如云，西园如雨’也。”语闻，抵罪。或云：一伶人何敢面诋公相之非，特同辈以飞语嫁其祸云。
　　○遇郊任子
　　正郎初遇郊，止得荫子，不及他亲，法也。元祐中，黄鲁直应任子，特请于朝，舍子而先侄，后遂为例。东坡荐黄自代之词：“瑰琦之文，妙绝当世；孝友之行，追配古人。”今士夫当郊，该荫补而累奏其子者有之。

　　●卷七
　　○生日押赐
　　王荆公当国，值生日，差其子雱押送礼物。雱言：“例有书送物，阁门缴，申枢密院取旨，出札子许收，乃下榜子谢恩。缘父子同财，理无馈遗，取旨谢恩，一皆作伪。窃恐君臣父子之际，为礼不宜如此。乞自今应差子孙弟侄押赐，并不用此例。”从之。至当之论，后皆遵行。顷见老先生言：“此出荆公意，奏检亦公笔，特假雱名尔。”雱字元泽。大观元年诏：“赐使相以上生日器币，故事止差亲戚，殊失宠遇大臣之意，自今取旨差官。”
　　○洮河开边
　　元泽年十三，得秦州卒言洮、河事，叹曰：“此可抚而有也。使夏人得之，则吾敌强而边受患博矣。”其后王韶开熙河，盖取诸此。靖康沧海横流之变，萌于熙宁开边。书生轻锐谈兵，贻天下后世祸患，可胜既哉。
　　○丈人　
　　《蜀先主传》载汉献帝舅车骑将军董承之语，裴松之注：“按：汉灵帝母董太后之侄，于献帝为丈人。盖古无丈人之名，故谓之舅也。”后呼丈人为“外舅”，其本此乎？然《汉书?匈奴传》书且？？是单于云：“汉天子，我丈人行。”若曰此语止为尊老言，非专指妻之父则可。若谓古无丈人之名，后学窃有疑焉。
　　○生而富贵
　　生而富贵，穷奢极欲，无功无德而享官爵。又求长寿，当如贫贱者何？若又使之永年，为造物者无乃太不均乎？履富贵者，其可不思持之以德。
　　○汴河遗物
　　靖康乱后，汴河中多得珍宝。有获金燎炉者，以尚方物，人间不敢留，复归官府。扬州仓卒南渡，扬子江中遗弃物尤多，后镇江渔户于西津沙际，有得一囊北珠者。太平兴国中，郑州修东岳庙，穿土得一玉杵臼以献，亦五代乱离时之物。金玉没于地中，盖亦有时而复出。
　　○恩科议姻
　　朴？？敕翁《陶朱集》载：闽人韩南老就恩科，有来议亲者，韩以一？示之：“读尽文书一百担，老来方得一青衫。媒人却问余年纪，四十年前三十三！”朴？？敕，单父人，尝宦于政、宣间。或云陈君向也。
　　○曹武惠下江南
　　曹武惠下江南，副帅欲屠城，曹力止之，曰：“此已降，不可杀。”曹后梦一神人告之曰：“汝能全江南一城人，帝命赐汝城中人为汝子孙。”故其后繁盛，今虽湮微，犹应出两府。曹泳景游尝语此。两府其自期耶？煇家远祖国初知江州，属曹翰屠城之初，遗骸遍野。乃对庐山作万人冢，仍自为记。德既及于枯骨，或谓后嗣当有阴报。有相先墓者，言亦当出神仙。高叔祖讳字执礼，第四十五，治《易》甚精，早魁乡荐，一旦舍去。传道于徐神翁，自称赤局先生，灵异不可具述。乡人敬之，但曰周先生，家绘其像。神翁书赞云：“周四十五，衣破不补。土木形骸，神气可取。”宣和诏，不起，锡守静处士之号。群从记其事迹甚详，兹不具载。虏犯淮甸，亦知守静名，不犯其室。建炎末，尸解去。其隶仲大亦得道，有一皮箧无底，取钱常不竭。后随先生羽化。
　　○阳关数条
　　阳关在辽西，去长安一万里，汉将杨兴败走出此关，因以为名。长安城东，出南头，名霸城门。俗以其色青，名曰青门，见《三辅黄图》。范睢曰：“秦北有甘泉宫，谓其下有甘泉水。”见《战国策》。邯郸，属磁州。邯，山名。郸，尽也，言邯山至此而尽。以城郭字皆从邑，故作郸。见《地理志》及《寰宇记》。金城郡，一曰筑城得金，一曰取其坚固，一曰以郡在京之西，金，西方之行。望都，谓登尧山见都。酒泉，谓泉如酒。并见《地理志》。此数条，皆因人有问，检示之，非特出也。
　　○交印避忌
　　正、五、九，仕宦者不交印。俗忌牢不可破，初不知为藩镇开府，犒劳将佐，宰杀物命设。恐伤物命固然，何独此三月？岂以浮屠氏谓此九十日为斋素月耶？不经之甚。御笔除擢，无非日下供职，何尝问日辰利不利。或曰：历日上所书黄道，假也。君命到门，真黄道也。
　　○常平
　　常平备凶荒，立法甚严，而米斛有以陈易新之条，州郡恃以借兑。先人任信幕，后守不偿前欠，一旦漏底，官吏并送邻州勘鞠。先人亦坐失于催促拨还，科公罪笞，不理遗阙。二十年后，因同时坐累，该改秩，为铨曹留难索案。煇至朝廷时，宗衮益国公参大政，从容见语：“近见先丈常平伏辩，既不曾佥书，何亦被鞠？”煇因言州郡刑狱冤滥，有司以被朝命，虽知不曾着字，盖亦行三问，岂容不承？罪及无辜，大率类此。退而思之，先人尚无恙，或陷深文，固可雪理于今日矣。自昔初除执政，例荐所知三两人。建康王元枢初得政，首以先人名闻，乃自临安管库除江东漕司干官。见次一任，屡更使长，皆欲发文字，力辞之。竟终于选调。
　　○《五路墨宝》
　　煇尝于郑旸叔家得荆襄及川蜀四路金石刻目，为《五路墨宝》。郑既录碑之全文，刓泐者缺焉，且附己说。欧阳《集古》考究未备者，间有辨正。类为数巨帙，考证良备。悉上秘府。其副因借留数月归之，第录其目并其说。前后亦得其汉刻十数种，旋为亲党沈虞卿取去。郑乃同州死事骧之子，绍兴间尝历四川监司。其子忱德云：“在蜀日，李公仁甫及相从，于《墨宝》订正有助焉。”且出数小纸细书，皆李订正之语。汉碑固多，晋碑亦绝少，盖晋制三品方许立碑。
　　○秦汉碑刻
　　曾大父喜蓄古刻，承平时盖亦易致，士大夫不甚秘惜。兵火后，散失，一无遗者。刘季高侍郎尝语先人：顷年蒙嘉其好古，辍赠甚多，皆秦汉间物，在今日为难得。语次亦尝询其名件，岁久复忘之。
　　○没字碑
　　绍兴九年，虏归我河南地。商贾往来，携长安秦汉间碑刻，求售于士大夫，多得善价。故人王锡老，东平人，贫甚，节口腹之奉而事此。一日，语共游：“近得一碑甚奇。”及出示，顾无一字可辨，王独称赏不已。客曰：“此何代碑？”王不能答。客曰：“某知之，是名‘没字碑’，宜乎公好尚之笃也！”一笑而散。
　　○玛瑙盘
　　唐裴行俭破外国，得玛瑙盘，广三尺，出以示诸将士。为军吏捧盘升阶，跌而碎之。叩头流血请罪，行俭笑曰：“尔非故为，何罪。”国朝韩魏公得二玉杯、玉盘，觞客次，藉以锦，置于案。为执事者触案，碎于地。非但一时略不变色，竟无追惜之意。与夫吕文靖俾小姬擎宝器入书室，故戒及门若足踣而仆，试诸子度量。古今之事，若合符节。
　　○坡教作文
　　东坡教诸子作文，或辞多而意寡，或虚字多，实字少，皆批谕之。又有问作文之法，坡云：“譬如城市间种种物有之，欲致而为我用。有一物焉，曰钱。得钱，则物皆为我用。作文先有意，则经史皆为我用。”大抵论文以意为主。今视坡集，诚然。
　　○石林三戒
　　叶少蕴云：“某五十后不生子，六十后不盖屋，七十后不作官。”然晚年以子舍之多，不免犯六十之戒，屋成而公死矣。二事得于洪庆善。
　　○吉阳风土恶弱
　　从叔其乂守吉阳。到官，书报：“此行再涉鲸波，去死一间。抵郡，止茅磵纳⒋頵？十家，境内止三百八户。无市井，每遇五七日，一区黎洞贸易，顷刻即散。僚属一二，皆土著摄官，不可与语。左右使令辈莫非贷命黥卒，治稍严，则为变不测。地炎热，上元已衣纱。果实多不知名，瓜大如斗瓶。但有名香异花，此外色色无之。东坡言昌化不类人境，以吉阳视之，犹为内郡，不但饮食不具，药石无有也。”又书云：“一日出郊，见横巨木于地，上有穴，覆以板，泥封甚固。叩从者，不肯言。再三诘之，方言：‘前政某殁于此，属无周身之具，用此殓殡’。或扣：‘有巨木，何无板？’答以素无锯匠。”后知因此感动，得疾丐归，行至琼管，竟殂。三女继亡，诸丧皆寄湖广不得归。备书之，为行险远宦者之戒。《南海录》言：南人送死者无棺椁之具，稻熟时理米，凿大木若小舟以为臼，土人名“舂塘”，死者多敛于舂塘中以葬。士夫落南，不幸而死，曾不得六尺之棺以敛手足形骸，诚重不幸也！
　　○曹王母
　　唐太宗立皇子明为曹王，母杨氏，巢刺王妃也，有宠于上。文德皇后崩，欲立为后。魏郑公谏曰：“陛下方比德唐、虞，奈何以辰嬴为累？”虽从谏而止，迹可掩乎？不能正之于始，其后高宗之于武后，明皇之于杨妃，顾传家法，不以为恶。若魏郑公之敢谏，孰能继之？
　　○唐帝像
　　舅氏张必用家，藏唐诸帝全身小像，乃蜀中名笔。巾裹红袍，年祀悠远而色不渝。独明皇像别为一帧，幅巾跨马，左右侍卫单寡，有崎岖涂路之状，题云《幸蜀图》。然僖宗亦尝幸蜀，未知孰是？
　　○卧榻缕金
　　天圣七年，诏士庶、僧道不得以朱漆床榻。至宣和间，蔡行家虽卧榻亦用滴粉销金为饰，赵忠简公亲见之。其奢俭不同如此。
　　○葛公坐亡
　　先人任江东漕幕，与葛公谦问为代，文康公孙也，魁然重厚古君子。宦情世故，皆应以无心，文采外深契禅悦。后倅毗陵，遇煇以通家子弟。一日，见语：“人生腊月三十夜，要当了了，方见平生着力处。”始意如平时举葛藤尔。别数年，公守临川。一日，属微疾，忽索笔，书偈曰：“大洋海里打鼓，须弥山上闻钟。业镜忽然扑破，翻身透出虚空。”召僚吏，示之曰：“生之有死，如昼之有夜，无足怪者。若以道论，安得生死。若作生死会，则去道远矣。”语毕，端坐而逝。笔势遒劲，其家版行。超脱如此。东坡论陶渊明云：“出妙语于纩息之余，岂涉生死之流哉。”煇于葛亦云。葛名。
　　○僧谭祸福
　　丙午、己亥、壬戌、乙巳，煇命之八字也。顷遇一老僧谈五行，见语：“若非乙巳，不至今日。若无壬戌，不致竟老穷薄。退神用事，多失机会。然福不成福，祸不成祸，所得者寿数差永。”淳熙戊申，居都下。除夕，有二辈伪传亲知言至门，出见觉非，忽言奉圣旨追对公事。时以永嘉林氏争分，方兴制狱，初不持引文，乃随以往。中无所慊，神色泰然如常。至府治门外，坐于一室。已见灯，二辈询扣年甲、乡贯、来历，往返者五六。乃云不敢久留，再三摧谢，送出门，盖悟其非也。一时叵测，既归，议诉于府尹赵子和，尹云制院谬误。所谓总辖使臣者，亦宛转致恳，谓已科决元所遣之吏。盖本逮永嘉周和泰，“错认颜标作鲁公”也。亲旧见晓，既京尹护失，孰信其枉？后两日，制狱事亦已。复自念与传记所书入冥误追放还境界无异，特幽明殊涂耳。平生横逆，莫此为甚。当是时，庙堂禁从，有知己闻之，第骇愕而已。己酉终岁，灾屯无所不有，特未溘然，又留残喘。至今事定，却有风声鹤唳之警。虽云气数实使然，益信老僧祸不成祸之说，且为官府追逮不审之戒。
　　○大暑去酷吏
　　尝闻范鲁公，暑中所执扇，偶书“大暑去酷吏，清风来故人”两句于其上。或见之，言曰：“世之酷吏、冤狱，何止如大暑也！公他日当深究此弊。”公后见周祖，首建议律条繁广，轻重无据，吏得以因缘为奸。周祖特诏详定，是为《刑统》。州县司刑宪者，若人人以鲁公存心，尚何酷吏、冤狱之为惧。
　　○僧道数
　　道士一万人，僧二十万人，乃绍兴二十七年礼部见注籍之数。时未放行度牒，迨今三十余年，其复有所损益欤？绍兴间，福建大刹有申所属，谓积下度僧钱若干，乞备申举以献助，乞量给度牒三两道。盖尝试也。时议者谓宜依所请，第令具戒腊最深者三、五辈以闻，并与师号，以伐其谋。淳熙间，执政进呈江州置驻泊军因依赵雄奏：“昨已准宣谕卖度牒非佳事，今湖广总领所岁有给降度牒定数，不知绍兴年间不曾给降，亦自足用。岂绍兴间未有江州军耶？”雄奏：“今契勘江州军，自绍兴三十年创置，以万人为额，度牒初未行也。”上曰：“待以示三省，朕不欲给降度牒，当渐革之。”张孝祥建议：“自恭人至孺人，邑号分等第立价，许贵家妇女及妾投名书填，则数百千万不日可办。”于以佐国用，较以度牒，生齿不削，户口不耗，仍不为民之蠹。虽曰得策，终以鬻爵以诱妇人，名器轻假，而不果行。
　　○《钱谱》
　　煇家旧藏《历代钱谱》十卷，乃绍圣间李孝美所著。盖唐人顾烜、张台先有纂说，孝美重修也。周秦后钱之品样，具著于帙，是特见于形似尔。亲党洪子予，收古泉币数十百种，自虞夏以降，一无遗者。每出示坐客，道所以然，皆有依据。大抵古钱轮郭皆重厚，叩之有声。虽王莽小钱，名径六分、重一铢，然亦不致轻薄。岂上古鼓铸但求精致，初不计铜齐耶？洪死，尝叩其子，云：“悉举入棺矣。”或言其家虑为势力者攘取，故为之辞。
　　○顺天得一
　　元丰间，庞懋贤为主客郎，尝着《文昌杂录》。内一条，以不知“得一顺天钱”铸于何代为言。书成后，又言：“近得于朝士王仪，家有《钱氏钱谱》，乃史思明所铸，初以‘得一’非长祚之兆，乃改‘顺天’。”煇于洪氏见二钱，文皆汉隶，径寸四分，以一当“开元通宝”之百。而李谱复云：“思明销洛佛铜所铸，贼平无所用，复以铸佛。今所余，伊、洛间甚多。”视钱之谱为详。以是知诚有益于未闻。好事者倘裒诸家所谱，更考近世圜法沿革，萃为一帙，板行于世，不亦善乎。
　　○王言有疑
　　尝得一告词云：“朕眷礼勋臣，既极异姓王之贵。疏恩私室，并侈如夫人之荣。以尔修态横生，芳性和适，会膺无恤之贵，终隆络秀之家。爰锡命书，靡拘常典。用肇封于大郡，俾正位于小君。往服宠光，益循柔履。”绍兴间权外制某人行。“如夫人”及“修态横生”，或者于王言有疑。时勋臣嫡室尚在，“正位小君”之语亦有疑。
　　○宰辅年甲
　　国朝宰相：文潞公丙午生，元祐元年平章事，未有踵其后者。范丞相己卯生，建炎四年平章事，未有处其先者。
　　○名公下世
　　自昔名公下世，太学生必相率至佛宫荐悼。王荆公薨，太学录朱朝伟作荐文，以公好佛，其间多用佛语。东坡讣至京师，王定国及李豸皆有疏文。门人张耒时知颍州，闻坡卒，出己俸于荐福禅寺修供，以致师尊之哀。乃遭论列，责授房州别驾，黄州安置。虽名窜责，馨香多矣。山谷在南康落星寺，一日凭栏，忽传坡亡，痛惜久之。已而顾寺僧，拈几上香合在手，曰：“此香匾子，自此却属老夫矣。”岂名素相轧而然，或传之过。
　　○使高丽
　　宣和奉使高丽，诏路允迪、傅墨卿为使介。其属徐兢，仿元丰中王云所撰《鸡林志》为《高丽图经》，考稽详备，物图其形，事为其说，盖徐素善丹青也。宣和末，先人在历阳，虽得见其图，但能抄其文，略其绘画。乾道间刊于江阴郡斋者，即家间所传之本，图亡而经存，盖兵火后徐氏亦失元本。《鸡林志》四十卷，并载国信所行遣案牍，颇伤冗长。时刘逵、吴拭并命而往，是行盖俾面谕高丽国王颙云：“女真人寻常入贡本朝，路由高丽。如他日彼来修贡，可与同来。”颙云：“明年本国入贡时，彼国必有人同入京也。”海上结约，兹为祸胎。
　　○刘莘老诗
　　刘莘老丞相工诗，《送安厚卿二人使高丽》云：“杳杳三韩国，煌煌二使星。海神无暴横，天子有威灵。”时以为绝唱，后四句不传。
　　○杀鼋
　　熙宁中，侍禁孙勉，监澶州堤，见一鼋自黄河顺流而下，射杀之，继而暴卒。入冥为鼋诉，当偿命。殿上主者乃韩魏公，勉实故吏，乃再三求哀。公教乞检房簿，既至阴府，如所教，以尚有寿十五年，遂放还。《韩魏公别录》所书，其略如此。《魏公家传》则云：“右侍禁孙勉，监元城埽，埽多垫陷，费工料。勉询知有巨鼋穴其下，乃伺出射杀之。数日，勉方昼卧，为吏追去：‘有鼋诉，当往证之。’既至一宫阙，守卫甚严，吏云：‘紫府真人宫也。’勉仰视，真人乃韩魏公也。亟俯伏诉，公微劳之曰：‘汝当往阴府证事乎？’勉述杀鼋事。公取黄诰示之，谓曰：‘鼋不与人同，彼害汝埽，杀之，汝职也。’遣之使去，出门遂寤。事既播扬，神皇谓辅臣曰：‘离说韩琦为真人事否？’皆曰：‘未之闻也。’上具道所以，咨嗟久之。”二说不同，当以《家传》为正。又一说：政和间，方士王老志语公之子吏部侍郎粹彦曰：“紫府真人乃阴官之贵，未为天仙。”又云：“公亦尝为十华真人下侍者。”粹彦曰：“然。”

　　●卷八
　　○中兴颂
　　浯溪《中兴颂碑》，自唐至今，题咏实繁。零陵近虽刊行，止会粹已入石者，曾未暇广搜而博访也。赵明诚待制妻易安李夫人，尝和张文潜长篇二，以妇人而厕众作，非深有思致者能之乎。“五十年功如电扫，华清花柳咸阳草。五坊供奉斗鸡儿，酒肉堆中不知老。胡兵忽自天上来，逆胡亦是奸雄才。勤政楼前走胡马，珠翠踏尽香尘埃。何为出战辄披靡？传置荔枝多马死。尧功舜德本如天，安用区区纪文字。著碑铭德真陋哉，乃令神鬼磨山崖。子仪、光弼不自猜，天心悔祸人心开。夏商有鉴当深戒，简策汗青今具在。君不见当时张说最多机，虽生已被姚崇卖！”“君不见惊人废兴传天宝，《中兴碑》上今生草！不知负国有奸雄，但说成功尊国老。谁令妃子天上来，虢、秦、韩国皆天才。花桑羯鼓玉方响，春风不敢生尘埃。姓名谁复知安、史，健儿猛将安眠死。去天尺五抱瓮峰，峰头凿出开元字。时移势去真可哀，奸人心丑深如崖，可怜孝德如天大，反使将军称好在。呜呼！奴辈乃不能道辅国用事张后尊，乃能念春荠长安作斤卖！”顷见易安族人言：“明诚在建康日，易安每值天大雪，即顶笠披蓑，循城远览以寻诗。得句，必邀其夫赓和，明诚每苦之也。”煇尝欲裒今昔名人所赋《庐山高》、《明妃曲》、《中兴颂》，用精纸为轴，丐工字画者随意各书一篇，后志姓名岁月。常常披展，为醒心明目之玩。竟未克成。是极易办，人必乐从，特坐因循耳。易安父文叔，元祐馆职。
　　○板本讹舛
　　印板文字，讹舛为常。盖校书如扫尘，旋扫旋生。葛常之侍郎著《韵语阳秋》，评诗一条云：“沈存中云：退之《城南联句》‘竹影金锁碎’者，日光也，恨句中无日字尔。余谓不然。杜子美云：‘老身倦马河堤永，踏尽黄榆绿槐影。’亦何必用日字，作诗正要如此。”葛之说云尔。煇考此诗，乃东坡《召还至都门先寄子由》，首云：“老身倦马河堤永，踏尽黄槐绿榆影。”终篇皆为子由设，当是误书“子瞻”为“子美”耳。此犹可以意会，若麻沙本之差舛，误后学多矣。
　　○芝山诗
　　刘季孙初以左班殿直监饶州酒，题小诗于治所壁间：“呢喃燕子语梁间，底事惊回梦里闲。说与旁人应不解，杖藜携酒看芝山。”时王荆公任本路宪，按行见之，大加称赏，遂檄权本州教授。后叶石林特著于《诗话》中。芝山乃饶州近城僧寺，后池阳刻本乃改“芝山”为“前山”，一字不审，乃失全篇之意。抑见自昔右列，亦可承师儒之乏。
　　○垂肩冠
　　皇祐初，诏妇人所服冠，高毋得过七寸，广毋得逾一尺，梳毋得逾尺，以角为之。先是，宫中尚白角冠，人争效之，号“内样冠”，名曰“垂肩”、“等肩”，至有长三尺者，登车檐皆侧首而入。梳长亦逾尺。议者以为服妖，乃禁止之。煇自孩提，见妇女装束数岁即一变，况乎数十百年前，样制自应不同。如高冠长梳，犹及见之。当时名“大梳裹”，非盛礼不用。若施于今日，未必不夸为新奇，但非时所尚而不售。大抵前辈治器物、盖屋宇，皆务高大，后渐从狭小，首饰亦然。
　　○富春坊
　　成都富春坊，群倡所聚。一夕，遗火。黎明，有钉一牌，大书绝句诗于其上：“夜来烧了富春坊，可是天公忒肆行。只恐夜深花睡去，高烧银烛照红妆。”乃伊洛名德之后，号道山公子者所作。又有小词一编，皆艳语。煇尝得其一启，乃代其弟上周彦约侍郎，其略云：“惟曾祖受三天子聘贤之礼数，在先朝为九老人受道之师承。继巢、由之高踪、辞夔、龙之盛举。惟君子之泽未斩，而圣人之道必传。”文采典重如此，岂可以一时谐谑之迹而加訾议。晏叔原著《乐府》，黄山谷为序，而其父客韩宫师玉汝曰：“愿郎君捐有余之才，崇未至之德。”前哲训迪后进，拳拳如此，为后进者得不服膺而书绅。贺方回、柳耆卿为文甚多，皆不传于世，独以乐章脍炙人口。大抵作文，岂可不谨。
　　○邮亭曲
　　陶尚书谷奉使江南，恃才凌忽，议论间殆应接不暇。有善谋者，选籍中艳丽，诈为驿卒孀女，布裙荆钗，日拥彗于庭。谷一见喜之，久而与之狎，赠以长短句。一日，国主开宴，立妓于前，歌所赠“邮亭一夜眠”之词。谷大惭沮，满引致醉，顿失前日简倨之容。归朝，坐此抵罪。文潞公帅成都，有飞语至朝廷，遣御史何郯因谒告俾伺察之。潞公亦为之动，遍询幕客，孰与御史密者。得张俞字少愚者，使迎于汉州，且携营妓名王宫花者往，伪作家姬，舞以佐酒。御史醉中取其领巾，题诗云：“按彻《梁州》更《六么》，西台御史惜妖娆。从今改作‘王宫柳’，舞尽春风万万条。”至成都，此妓出迎，遂不复措手而归。二事切相类。一说：王宫花一名杨台柳，诗首句云“蜀国佳人号细腰”。何字圣从，亦蜀人也。
　　○慧林老
　　大观二年诏：“大相国寺慧林禅院长老元正坐化，并无衣钵，阙葬送之用。赐绢三百匹、钱三百贯，赐寂照之塔，仍间度一僧。”浮屠示寂，寸丝不挂，亦安用尔许缣帛。时方崇道教，诏道流叙位在僧之上。元正何人，而膺此优典？
　　○高山仰止
　　顷岁，儿女合卺之夕，婿登高座，赋诗催妆为常礼，后皆略去。京师贵游纳婿，类设次通衢，先观人物。岳母忽笑曰：“我女如菩萨，却嫁个麻胡子！”谓其多髯也。迨索诗，乃大书曰：“一双两好古来无，好女从来无好夫。却扇卷帘明点烛，待交菩萨看麻胡！”一座传观哄堂，盖婿亦不凡也。尝得其姓名，今失记。
　　○西园会
　　煇居建康，春晚赴张德共会于西园，呼数辈为侑。酒酣，忽有传府命呼其人。时张安国开府方两日，其人既去，求自解之说。众谓但以实告，况社中二客未至，必留铃斋。翌旦询之，如所料。初，歌者既去，坐客骆适正即席赋诗云：“花随春尽觅无痕，尚续余欢索侑尊。一曲未终人已去，西园灯火欲黄昏。”煇尝赓和，不记也，迨今一世，西园宾主无一在者，独煇苍颜华发，羁寓西湖上。“旧事无人共论”，为之一叹。
　　○食料羊
　　淳化宰相张公齐贤，布衣时尝春游嵩岳，醉卧巨石上。梦人驱群羊于前，曰：“此张相公食料羊也。”既贵，每食数斤，犹未厌饫，健啖世无比者。此与唐赞皇、李德裕梦人谓平生合享万羊之兆符合。以是知贵人鼎养丰厚，冥冥中自有定数，贫儒岂可不安藜藿之分。
　　○《唐诗选》
　　王荆公与宋次道同为三司判官，时次道出其家藏唐诗百余编，托荆公选其佳者。荆公乃佥出，俾吏抄录。吏每遇长篇字多，倦于笔力，随手削去。荆公醇德，不疑其欺也。今世所传本，乃群牧吏所删者。欧阳公《归田录》未出而序先传，神宗宣取，公时致仕居颍，以其间纪述有未欲广者，因尽删去。又患其文太少，则杂以戏笑不急之事。元本未尝出。《庐陵集》所载，上下才两卷，乃进本也。
　　○《宋诗选》
　　近时曾公端伯亦编《皇宋百家诗选》，却取任一己之见，虽非捃摭诋诃，其间或未厌众论。且于欧公、荆公、东坡诗皆不载。虽曰用《唐诗选》韩、杜、李不与编故事，其亦大名之下，不容有所铨择耶？吕居仁图江西宗派，凡二十五人。议者谓陈无己为诗高古，使其不死，未甘为宗派。若徐师川，则固不平列在行间。韩子苍曰：“我自学古人。”夏均父亦耻居下列。一时品第，尚尔纷纷，矧随好恶笔削篇章，示己鉴裁之明，岂免议论。
　　○水晶
　　京畿转运司奏：“收到太和山水晶大小四千余块。邕州等处产金宝，共收到金二千四十六两，数内采到生大黄金，不经烹炼者。汝州产玛瑙二万五千斤，一块重二十一斤五两。”并宣付史馆。时政和四年也。又潭州益阳县莲荷场掘得金四块，总计一千七百八两。方崇饰祥瑞之际，地不爱宝，阐珍以表极治，其盛如此。
　　○四先生
　　郑穆，字闳中，闽士所尊四先生，郑其一也。元祐初，为国子祭酒。久而请老，太学诸生数千人状诣司业，又诣丞相府请留，不报。以待制奉祠，将行，公卿大夫多以诗赠之，三学之士皆为诗，且出祖汴东门外。三献酒，再拜堂下，辞诀而去，观者叹息。煇幼从合肥王公助学，王与郑中表亲，有一编曰《归荣》，乃送行诗也。后未见此本。
　　○老人发肤
　　人少则发黑，老则发白，久则黄。人少则肤白，老则肤黑，久则黯，若有垢然。发黄而肤为垢，故曰“黄耇”。见王充《论衡》。而今《韵略》“耇”字下亦注：“老人面若垢为耇”。
　　○龙骧将军
　　崇宁三年，驾幸金明池，乘乌马还内，道路安平，赐名龙骧将军。艮岳一石，高藣氖韯撸鳪？神运昭功。宣和五年，朱勔自平江府造巨舰载太湖大石一块至京，以千人舁进。勔被赏建节，石封盘固侯。
　　○姚解元
　　方务德侍郎帅绍兴，赴召，士人姚某以书投诚，其略曰：“某流落江湖二十年，兄弟异立，未能成家。重以场屋蹉跌，遂失身于倡馆马慧。岁月滋久，根深蒂结，生育男女，于义有不可负者。兼渠孑然一身，无所依倚，处性不能自立。万一有叛此盟，终身废弃，存亡或未可保。不于侍郎还朝之日得遂脱身从良，他日必困此门户中。不唯无以释儿女之恨，而某亦从此销缩。区区欲望矜怜，使鱼鸢之属，川泳云飞，侍郎之德大矣。敢不下拜！”方书其后云：“姚某解元，文词英丽，早以俊称。杯酒留连，遂致于忘返。露由衷之恳，不愧多言。遂成家之名，何爱一妓。韩公之于戎昱，既徇所求。奇章之望牧之，更宜自爱。”能从其请，可见宽厚之德，且引事切当。韩滉镇润州，戎昱典属郡，昵一妓。或言于韩，韩取，戎不敢留。临别，作小词曰：“好在春风湖上亭，柳丝藤蔓系人情。黄鹂久住浑相恋，欲别频啼三两声。”韩闻即归之。盖用此事。
　　○知和叔
　　从叔知和，随侍官九江，尝以诗见吕东莱居仁。后以书请教，答云：“庐阜咫尺，读书少休，必到山中，所与游者谁也？古人观名山大川，以广其志意，而成其德，方谓善游。太史公之文，百氏所宗，亦其所历山川有以增发之也。惜其所用止在文字间，若使志于远者、大者，虽近逐游、夏可也。”又为作《求诸己斋诗》，见集中。知和尝尉吴江，作《垂虹诗话》，语煇未有序。煇言：“若以所得东莱帖冠于首，何用他求？”从之。复著《垂虹赋》，为人称赏，盖得少小师尊前辈之力。惜年未及中，病废而卒。
　　○宣和骑射
　　政和五年四月，燕辅臣于宣和殿。先御崇政殿，阅子弟五百余人驰射，挽强精锐。毕事赐坐，出宫人列于殿下，鸣鼓击柝，跃马飞射，剪柳枝，射绣球，击丸，据鞍开神臂弓，妙绝无伦。卫士皆有愧色。上曰：“虽非妇事，然女子能之，则天下岂无可教。”臣京等进曰：“士能挽强，女能骑射。安不忘危，天下幸甚。”见《从游宣和殿记》。
　　○郡守画像
　　近世州郡，类以名贤昔尝临莅，绘像以章遗爱。数十百年后，何缘得其容貌之真，但画衣冠，题爵位、姓名耳。东坡《送周正孺知东川诗》，落句云：“为君扫棠阴，画像或相踵。”盖蜀中太守，无不画像者。顷王显道守吴门日，孙仲益居毗陵，以尝牧是邦，遣骑求其传神，并复齐云楼旧观。孙谢之，有“尝读《国史》，钱惟演作《枢密直学士题名记》，黜寇莱公为‘逆准’，不书，时有蔡齐斥其妄。如觌无状，公乃肯收之”之语。此绍兴间事也。钱惟演作《枢密直学士题名记》，附丽丁谓，辄去寇准姓氏，云“逆准”。公尝言于仁宗曰：“寇准，社稷之臣，忠义闻于天下，岂可为奸党所诬哉。”遂令磨去。见公《行状》。
　　○范忠宣麦舟
　　范文正公在睢阳，遣尧夫到姑苏般麦五百斛。尧夫时尚少，既还，舟次丹阳，见石曼卿，问：“寄此久如？”曼卿曰：“两月矣。三丧在浅土，欲葬之而北归，无可与谋者。”尧夫以所载麦舟付之，单骑兼程，取捷径而归。到家，拜起，侍立良久。文正曰：“东吴见故旧乎？”曰：“曼卿为三丧未举，方留滞丹阳，时无郭元振，莫可告者。”文正曰：“何不以麦舟与之？”尧夫曰：“已付之矣。”“大梦行当觉，百年特未满。遑哀已逝人，长眠寄孤馆。念我同年生，意长日月短。盐车因骐骥，列火废圭瓚。后生有奇骨，出语已精悍。萧然野鹤姿，谁复识中散？有生寓大块，死者谁不窾。嗟君独久客，不识黄土暖。推衣助孝子，一溉滋汤旱。谁能脱左骖，大事不可缓。”此诗东坡为李宪仲作。宪仲之子廌，坡得梁吉老十缣百丝，举以赙之。度是诗出，当多有助之者。又作《章默诗》，意益深，辞益哀。今之人亲丧未举，岂免求哀于时。若假是名因以为利，或广求以侈其葬，恐失脱骖之本意也。
　　○六一堂　
　　欧阳文忠公父郑公，任绵州推官日，生文忠。后有谢固者，居是官，于治所之左葺一堂，号“六一”。唐子西赋长篇，有“即彼生处所，馆之与周旋”之句。或云司马温公父待制公，守浮光日生温公，故名，取辉耀之义。自昔功施于民则祀之，矧钜公盛德，功在社稷，百世宗仰者乎。或云郡旧有香火之奉，今守土者得不侈大祠宇，以永其传。若第以名势所临，在仕者献谀取媚，如绍兴间黄州为时相建瑞庆堂是也。谢固一为谭望，子西自有两说。
　　○茶图记
　　先人三弟，季字德绍，与煇同庚同月，煇先十三日。自幼从竹林游，德性敏而静，中年后文笔加进。尝题《玉川碾茶图绝句》云：“独抱遗经舌本干，笑呼赤脚碾龙团。但知两腋清风起，未识捧瓯春笋寒。”颇有唐人风致。死已十年，遗稿失于收拾，但宗族间传得一二。
　　○台谏上殿
　　旧说，台谏当上殿，未有题目，五更不寐。平生亲旧，一一上心。盖唯亲旧可得其详，庶免风闻之误。是虽戏语，尝亲见之。绍兴间，某任言责，欲论一人，未得出处不叶公议与之齐者。偶一乡人来访，私谓得其人矣。叙契阔，接殷勤，甚欢。其人大喜过望，意汲引可必也。越两日，章疏上，乃同前欲论者。降旨，即日押出国门。“宁逢恶宾，莫逢故人。”又云：“故人相逢，不吉则凶。”

　　●卷九
　　○洞府投简
　　天下名山洞府：河南府平阳洞、台州赤城山玉京洞、江宁府华阳洞、舒州灊山司真洞、杭州大涤洞、鼎州桃源洞、常州张公洞、南康军庐山咏真洞、建州武夷山升真洞、南岳朱陵洞、江州马当山上水府、太平州中水府、润州金山下水府、杭州钱唐江水府、河阳济渎北海水府、凤翔府圣湫仙游潭、河中府百丈泓龙潭、杭州天目山龙潭、华州车箱潭。初，朝廷以每岁投龙简，而洞府多在僻远处，其赍送祭醮之具，颇以为扰。天圣间，下道录院，定岁投龙简凡二十处，余皆罢之。煇四十年前，于马当龙祠廊庑下见一碑，刻投龙处所，视此数颇有增益。碑阴载祭享牲牢、香币、乐节为详，乃元丰间江州建立者。再过之，则亡。
　　○无垢《语录》
　　张无垢贬南安，凡十有四年，寓处僧舍，未尝出门户。其一话一言，举足为法，警悟后学宏矣。其甥于恕裒集《语录》十二卷，既已刊行，其间《论语绝句》，读者疑焉。盖公自有《语解》，亦何假此发明奥义？尝叩公门人郎晔，晔云：“此非公之文也，《语录》亦有附会者。”
　　○富郑公封驳
　　唐制：唯给事中得封还召书。富郑公知制诰日，刘从愿妻遂国夫人，王蒙正女也，既夺封罢朝谒，久之，复其遂国封，公乃缴还词头，其命遂寝。中书舍人缴词头，盖自郑公始。
　　○封押遗奏
　　事有碍于理，亦恐所传或致讹舛。富郑公薨，司马温公、范忠宣来吊哭。公之子绍庭泣曰：“先公有自封押章疏一通，殆遗表也。”二公曰：“当不启封以闻。”既曰遗表，自有常式，恐难以元封押进御。封可也，押可乎？东坡作公《神道碑》，止云：“手封遗表，使其子上之，世莫知所以言者。”“袖中谏草朝天去”，欧阳公固尝议之。
　　○仕宦知止
　　“禄岂须多，防满则退。年不待暮，有疾便辞”。仕者若守此戒，则不殆不辱，可全始终进退之节。顷见洪庆善书此语于座屏，然晚有南荒之谪，盖亦昧于勇退。士大夫能明哲保身，以全终始者，寡矣。
　　○嫁女娶妇
　　“嫁女须胜吾家者，娶妇须不若吾家者。”或问其故，曰：“嫁胜吾家，则女之事人必钦必戒。娶妇不若吾家，则妇事舅姑必执妇道。”安定胡翼之云。
　　○不受盘餐
　　石守道为举子时，寓学于南都，其固穷苦学，世无比者。交游间尝以盘餐遗之，石谢曰：“甘脆者，亦介之愿也。但日飨之则可，若止得一餐，则明日何以继乎？朝飨膏梁，暮厌粗粝，人之常情也，所以不敢当。”归之。贫乐箪瓢，贤矣哉！尝闻富郑公辞疾归第，以俸券还府，府受之。程伊川正叔曰：“受之，固无足议，还者亦未为得也。留之无请，可也。”或曰：“馈食，美意也。受而不食，可也。却之，近名也。”
　　○群游嵩山二说
　　欧阳公为西京留守推官，事钱思公。一日，群游嵩山，取颍阳路归。暮，抵龙门，雪作。登石楼，望都城次，忽烟霭中有车马渡伊水者。既至，乃思公遣厨传、歌妓，且致俾从容胜赏毋遽归之意。思公既贬汉东，王文康公晦叔为代。一日，讶幕客多游，责曰：“君等自比寇莱公何如？莱公尚坐奢纵取祸，况其下者。”众不敢对，欧公取手板，起立曰：“以某论之，莱公之祸，不在杯酒，在老不知退尔。”四座伟之。是时文康年已高，为之动。故欧公六十五即休致，门生或有言：“公德望为朝廷倚重，且未及年，岂容遽去？”公答曰：“某平生名节，为后生描画尽，唯有早退以全晚节，岂可更被驱逐乎？”以是知公未老告归，盖以文康公为戒，且践畴昔之言也。或云欧公游颍阳，见山中石壁上丹书“神清洞”，即此时也。一小说名《默记》，内一条云：尹师鲁性高而褊，在洛中与欧、梅诸公同游嵩山，师鲁曰：“游山须是带得胡饼炉来，方是游山。”诸公咸谓：“游山贵真率，岂有此理！”诸公群起而攻之。师鲁知前言之谬，而不能胜诸公，遂引手扼吭，诸公争救之，乃免。煇见前辈云：“一时失言，有所不免。若曰愧而扼吭，无是理也。”著《默记》者亦不当书此。
　　○《侍儿小名》
　　洪驹父集《侍儿小名》三卷，王性之续一卷，好事者复益所未备。虽曰择之不精，采摭未尽，亦足为尊俎谐谑之助。士大夫昵裙裾之乐，顾侍巾栉辈得之惟艰，或得一焉，不问色艺如何，虽资质凡下，必极美称。名浮于实，类有可笑者。岂故矜炫，特偿平日妄想，不足则夸尔。或谓“若把西湖比西子，澹妆浓抹总相宜”，“总宜”之名为佳，特恐无敢承当者。
　　○关永坚
　　赵忠简公秉政日，使臣关永坚亦西人，趋承云久，乃丐官淮上。贫不办行，欲质息女。公怜之，随给所须。永坚乞纳女，公却之，请力，不得已，姑留之。后永坚解秩还，公一见，语之：“尔女无恙。”永坚谓宿逋未偿，公笑不答，且助资送费，嘱求良配，遂归监平江梅里镇宗室汝霖。女言：“虽累年日侍丞相巾栉，及嫁，尚处子也。”汝霖与知泗州王伯路厚，语其详。王云：“前辈于此等优为之，特今之人为难能。”司马温公、曾鲁公各有似此一事传于世，文多不载。
　　○花信风
　　江南自初春至首夏，有二十四番风信。梅花风最先，楝花风居后。煇少小时，尝从同舍金华潘元质和人《春词》，有“卷帘试约东君问，花信风来第几番”之句。潘曰：“宫词体也，语太弱则流入轻浮。”又尝和人《腊梅词》，有“生怕冻损蜂房，胆瓶汤浸，且与温存着”，规警如前。朋友琢磨之益，老不敢忘。潘墓木拱矣。
　　○野艇
　　山谷云：“野艇恰受两三人。”别本作“航”，“航”是大舟，当以“艇”为正。今所谓航船者，俗名轻舠。如“航湖”、“航海”，亦为常谈。
　　○郴州词
　　秦少游发郴州，反顾有所属。其词曰：“雾失楼台，月迷津渡。桃源望断无寻处。可堪孤馆闭春寒，杜鹃声里斜阳暮。驿寄梅花，鱼传尺素，砌成此恨无重数。郴江幸自绕郴山，为谁流下潇湘去。”山谷云：“语意极似刘梦得楚、蜀间语。”“泪湿阑干花著露，愁到眉峰碧聚。此恨平分取，更无言语空相觑。断雨残云无意绪，寂寞朝朝暮暮。今夜山深处，断魂分付潮乃去。”毛泽民元祐间罢杭州法曹，至富阳所作《赠别》也。因是受知东坡。语尽而意不尽，意尽而情不尽，何酷似少游也。乾道间，舅氏张仁仲宰武康，煇往，见留三日，遍览东堂之胜。盖泽民尝宰是邑，于彼老士人家见《别语》墨迹。
　　○善博日胜
　　苏东坡云：“如人善博，日胜日负。”王荆公改作“日胜日贫”。坡之孙符云：“元本乃‘日胜日贫’。”吕正献尤不喜人博，有“胜则伤仁，败则伤俭”之语。
　　○毁《通鉴》
　　了斋陈莹中为太学博士。薛昂、林自之徒为正、录，皆蔡卞之党也，竞尊王荆公而挤排元祐，禁戒士人不得习元祐学术。卞方议毁《资冶通鉴》板，陈闻之，因策士题特引序文，以明神宗有训。于是林自骇异，而谓陈曰：“此岂神宗亲制耶？”陈曰：“谁言其非也？”自又曰：“亦神宗少年之文耳”。陈曰：“圣人之学，得于天性，有始有卒，岂有少长遬旌？”自辞屈愧叹，遽以告卞，卞乃密令学中敞高阁，不复敢议毁矣。毁《通鉴》，非细事也，诸公未有纪之者，止著于《了斋遗事》中。国子监旧有安定胡翼之祠，绍圣初，自为博士，闻于朝，彻去。
　　○猫食
　　客言：苏伯昌初筮长安狱掾，令买鱼饲猫，乃供猪衬肠。诘之，云：“此间例以此为猫食。”乃一笑，留以充庖，同寮从而遂日买猫食。盖西北品味，止以羊为贵。
　　○莫安排
　　诏赐楚州孝子徐积绢三十匹，米三十石。积从胡瑗学，一见，异待之。尝延食中堂，二女子侍立。将退，积问曰：“门人或问见侍女否，何以答之？”瑗曰：“莫安排。”积闻此言，省悟，所学顿进。此段不但见于诸公纪闻，亦载在《哲宗实录》，乃元丰八年事也。岂警后学，要妙在“莫安排”三字，故史臣从而书焉。徐字仲车。
　　○仲车杂著
　　仲车《杂著》数十条，临川、山阳板行。其一云：“陈力就列，不能者止。近世拜官，徒为饰词，已足耻矣。而朝廷又为之法曰：‘至某官乃得辞免。’是教人为伪也。其两府有除拜，未受命，必先押入，其名已不正。盖贤者以礼进，以义退，既可押入，必可押出。”此固然矣。但立法有素，岂易顿革。柄臣为国具瞻，既膺大拜，不应偃然即当其任，故三辞、再辞。次及从官、台谏，一辞而已。此岂由衷，特拘以法。其不应辞者，岂官微任轻，进不系时之重而然欤？两府初除，固已受命，特未受告耳。凡降旨日下供职者，皆未受告也。
　　○说食经
　　食无精粝，饥皆适口。故善处贫者，有“晚餐当肉”之语。煇家与宗室通婚姻，常赴其招。家家类留意庖馔，非特调芼应律令，且三字“烂、热、少”。烂则易于咀嚼，热则不失香味，少则俾不属餍而饫后品。煇顷出疆，自过淮见市肆所售羊边甚大，小者亦度重五六十斤。盖河北羊之胡头，有及百斤者。驿顿早晚供羊甚腆，既苦生硬，且杂以芜荑酱，臭不可近。若用前二说制以饷客，岂不快屠门之嚼哉！王荆公解“美”字从羊、从大，谓羊之大者方美。而东坡亦有“剪毛胡羊大如马，谁记鹿角腥盘筵”之句。山谷《简何斯举治具待客》亦谓“软烂则宜老人，丰洁则称佳客”。今日蔬食，起《权舆》之叹。说食经而偶及此。
　　○行纪
　　煇自四十以后，凡有行役，虽数日程，道路倥偬之际，亦有日记。以先人晚苦重听如干蛊次序、旅泊淹速、亲旧安否，书之特详，用代缕缕之问。记向年货田句金不遂，取涂三茅，得新刊山图而归。濡滞良久，殊失倚门之望。因思昔渊才久出，其家日望其归，归止携一布囊，人谓其间必珍货也。后数日会亲戚，启囊，乃欧阳公《新修五代史》稿数帙、李庭珪墨一笏而已。煇用此书于日记后，先人为之一笑。自隆兴癸未至绍熙辛亥恰一世，伏书泫然。
　　○投献取知
　　王立之《诗话》书：张宗古自堂后官守登州，祈雪获应，一判官以诗为贺。宗古曰：“玩我。”欲缴进，为人劝止。先人任饶幕，与邵武黄坚叟为代。一日，郡宴鄱江楼，黄作《木兰花词》上别乘，有“监郡风流欢洽”之语，亦贻怒缴申。郡牒问“风流欢洽”实迹，黄历考古今风流欢洽出处，辩答甚苦。尝取吏案以观而得其详。要知投献本求人知，又当视其人如何，庶不反致按剑。特未知宗古所谓“玩我”何说，其亦“锦衾烂兮”之类乎？
　　○池鱼
　　张无尽尝作一表云：“鲁酒薄而邯郸围，城门火而池鱼祸。”上句出《庄子》，下句不知所出。以意推之，当是城门失火，以池水救之，池竭而鱼死也。《广韵》“池”字韵注云：“池，水沼也。古有姓池名仲鱼者，城门失火烧死。谚曰：‘城门失火，殃及池鱼。’”白乐天诗有“火发城头鱼水里，救火竭池鱼失水”，初不主姓名之说。然《广韵》所载当有所据。
　　○代王言
　　词臣代王言，赏功罚罪，若雷风鼓舞天下。要当采公论载于训词，以昭示惩劝。某除某官，若其人非素所与者，必微寓诋诮于一二字中。审其人不应此除，曷不循缴还之制？顾假命令以快我之好恶，其可乎？
　　○彭门会
　　晁无咎贬玉山也，过彭门，而陈履常废居里中。无咎出小鬟舞《梁州》以佐酒，履常作小阕《木兰花》云：“娉娉袅袅，芍药梢头红样小。舞袖低垂，心到郎边客已知。金尊玉酒，劝我花前千万寿。莫莫休休，白发簪花我自羞！”无咎云：“疑宋开府铁心石肠，及为《梅花赋》，清便艳发，殆不类其为人。履常清通，虽铁心石肠不至于开府，而此词清便艳发，过于《梅花赋》矣。”
　　○下水船词
　　元丰己未，明略、无咎同登科。明略所游田氏，姝丽也。一日，明略邀无咎晨过田氏，田氏遽起，对鉴理发，且盼且语，草草妆掠，以与客对。无咎以明略故，有意而莫传也，因为《下水船》一阕：“上客骊驹至，鹦唤银屏睡起。困倚妆台，盈盈正解螺髻。凤钗坠，缭绕金盘玉指。巫山一段云委。半窥鉴，向我横秋水。斜领花交镜里，淡拂铅华，匆匆自整罗绮。敛眉翠，虽有愔愔密意，空作江边解佩。”顷在上饶，得此说于晁族。无咎跋云：“大观庚寅四月十三日，伯比、季良、无咎集国东之逆旅，话此四事，季良云可书也。”伯比、季良当是群从，风流酝藉，寓诸乐府。虽曰纤丽，不妨游戏于杯酒间。余一说，乃陈袭为钱唐妓周子文作四诗词，洪内相已载在《夷坚庚志》，语皆合。余一未详。
　　○军帅起复
　　军帅丁忧，诏起复。迨服阕，犹以“起复”二字入衔。或晓之，答曰：“自抛了娘子，却加得此官，二年未曾迁转。”又一辈衔内必带“宜差”二字，有俾除去，乃云：“元被受差札上带下来，怎敢擅除。”一添差酒官不厘务，坚要供职，人亦语之：“在法只合闲坐请料钱。”其人言：“朝廷令某不离务，迩办课利，岂敢闲坐请他料钱。”三者可补《笑林》之遗。
　　○御府折食钱
　　旧制：御厨折食钱凡十一等。第一等，旧折八十余千，绍兴初减半，余递减有差。至第十一第，旧折三十千，亦损其半。然尚宫内人赴景灵宫酌献，却系临安府依格馔造。食味每分白肉胡饼、汤肉粉杂饤、炊作、炒肉、煮菜羹饭、软肉，所破料止羊肉十三两，面五两，绿豆粉二两，米五合，薪炭之属准此，其俭如此。或乃云承平旧制，虽御厨末等折食则例，亦不致是之窘也。
　　○论帝姬
　　建炎初，臣僚论帝姬。或者谓非姓氏之“姬”，乃姬侍之“姬”。此尤不可，岂有至尊之女而下称姬侍乎？若以谓避忌，政和间“主”字乃主簿、主书之“主”，非国主、家主之“主”也。先是“主”字一切除去，民间有无主之说。又言：“姬者，饥也，亦用度不足之谶。”乃诏改正。乃政和二年，蔡京三入相时，建请改公主为帝姬，君主为宗姬，县主为族姬。议者谓周姬犹齐姜、宋子也，是使国女改从周姓，故靖康初悉罢之。

　　●卷十
　　○吏文弊倖
　　中表张元友谓，理减年，赏于浙东盐司。吏以赂不满欲，实封奏状，外封贴黄，以“谓”为“渭”。亟往易之，度其中必不误书，特以此一字见邀。昔州郡按酒官酝造违律，不任沽卖，吏受贿，于“任”字上加一点，遂免责罚。岂刻木辈心传此术，以资弊倖。唐史亦载有书“渍”为“清”者，以是知添改偏傍，有自来矣。
　　○不置田宅
　　王晋公祜不置田宅。曰：“子孙当各令自立，何必田宅。置之，徒使争财为不义耳。”尝以百口保符彦卿无异志，乃植三槐于第中便座，谓其子必有任公台者。文正公，其子也。较以田宅所得，孰为少多？非文正之贤，其能成乃父之志？
　　○春帖子
　　“翰林书待诏请春词，以立春日剪贴于禁中门帐。《皇帝阁》六篇，其一曰：‘漠然天造与时新，根著浮流一气均。万物不须雕琢巧，正如恭己布深仁。’《皇后阁》五篇，其一曰：‘春衣不用蕙兰薰，领缘无烦刺绣文。曾在蚕宫亲织就，方知缕缕尽辛勤。’《夫人阁》四篇，其一曰：‘圣主终朝勤万几，燕居专事养希夷。千门永昼春岑寂，不用车前插柳枝。’”春、端帖子，不特咏景物为观美，欧阳文忠公尝寓规讽其间，苏东坡亦然。司马温公自著《日录》，特书此四诗，盖为玉堂之楷式。自政、宣以后，第形容太平盛事，语言工丽以相夸，殆若唐人宫词耳。近时杨诚斋廷秀诗，有“玉堂着句转春风，诸老从前亦寓忠。谁为君子供帖子，丁宁绮语不须工”之句，是亦此意。顷得《玉堂集》，分为八帙。或云李汉老所编者，亦有《皇太子府春、端贴子》。
　　○唃厮啰
　　康定二年，刘涣奉使入西羌，招纳唃厮啰族部。蕃法，唯僧人所过不被拘留，资给饮食。涣乃落发僧衣以行。李复圭云耳。煇得《刘氏西行录》，乃涣所纪，往返系日以书，甚悉，且多篇咏。虽所至必与蕃僧接，且赖其乡导。既仗使节，辟官属，计事宜，结恩信，称诏锡赉茶彩，悉用汉官威仪。蜀公《东斋记》、王圣涂《渑水燕谈》皆及涣出使事，俱不言祝发。涣字仲章，保塞人。天圣中以奉礼郎上书请撤帘还政，后为右正言，又随孔道辅论废后事，以工部尚书致仕，元丰元年卒。
　　○为文三易
　　“沈隐侯曰：‘古儒士为文章，当从三易：易见事，一也；易识事，二也；易读诵，三也。’邢子才曰：‘沈侯文章，用事不使人觉，若胸臆语。’深以此服之。杜工部作诗，类多故实，不似用事者，是皆得作者之奥。樊宗师为文奥涩，不可读，亦自名家。才不逮宗师者，固不可效其体，刘勰《文心雕龙》论之至矣。”向传《景文笔录》，复得一编名《摘粹》，四十八事，如辨碑刻及字音三四条，皆互出，前所论文见于《摘粹》。为文奥涩，公谓才不逮者不可效其体，以是知公所修《唐书》，后学其可妄议。
　　○三经义
　　章子厚在相位。一日，国子长、贰堂白：“《三经义》已镂板分攵行，王荆公《字说》亦合分攵行，合取相公钧旨。”子厚曰：“某所不晓，此事请白右丞。”右丞，蔡元度也。
　　○捍海堰
　　熬波之利，特盛于淮东，海陵复居其最。绍兴间，岁支盐三十余万席，为钱六七百万缗。于以佐国用，其利博矣。自增置真州一仓，遂稍损旧数。捍海置堰，肇自李唐。国朝范文正公稍移其址，叠石外固。厥后刓缺不常，随即补治。淳熙改元，复圮于潮汐。时待制张公守郡，益加板筑，不计工费，唯取坚实。官赀不足，阴以私帑益之，迄今是赖。侍御史李粹伯记其成。煇是年适在乡里，乃得其实。
　　○东坡僦宅
　　东坡云：昔僦宅于眉，一日，二婢熨帛，足陷于地。视之，深数尺，有大瓮，覆以乌木板。先夫人亟命以土塞之，人谓其下有宿藏物欲出也。其后坡居于岐，欲发地求藏丹，崇德君曰：“使先姑在，必不发也。”乃止。唐李景让为浙西观察使，母郑早寡，家贫子幼，居东都。因古墙坏，得钱盈船，郑乃炷香祝之曰：“吾闻无劳而获者，身之灾也。天必以先君余庆矜其贫而赐之，则愿诸孤它日学问有成，乃其志也，此不敢取。”命掩而筑之。二事实相似，非智识贤明岂能及此？然郑爱幼子景庄，每被黜于场屋，母辄挞景逊。景逊终以朝廷取士自有公道，不肯私嘱主司。以是论之，郑母似有损于贤明。
　　○张思齐诗
　　无锡乡土张公尚，字思齐，三舍时为名进士，蹭蹬至绍兴戊辰，始预特奏名试。待廷对间，梦人语之：“官人往和州请衣。”既觉，叵测。有解之，和州请衣，必是食禄之地。张自念脱或侥倖，亦未应衣赐。及唱名，在末等，补和州助教。始悟，衣者，医也，为助教设。人劝纳敕为后图，张曰：“神告之矣。”乃拜命。因赋四十字以自况：“老未脱场屋，揆才无寸长。九重虽射策，一命不为郎。尚喜衫仍禄，还怜牒是黄。活人何不可，政自有良方。”竟不沾禄而卒。平日诗文皆脍炙人口，求诸乡人而未获。先人所著《松峦志》亦载此事，首句　云：“不信儒冠误，蹉跎鬓已苍。”若夫梦兆，则煇近方得之，故今重出。不特补《志》之遗，抑亦正诗之误。
　　○不事佛果
　　吴长文不喜释氏，父卒，不召僧营佛果。闾巷常与父往还者，各赠二缣。韩魏公谓事亲之际为尤难。建安刘同知居留建康，薨于官，遗戒不事梵呗，其家恪遵治命。兴化陈丞相当属纩之际，亦以手笔示其子，谓追修无益于逝者。岂二公自信平生践履，必可升济，初不假荐助冥福，抑矫世俗溺信浮屠氏之说？长文名，尝参机政于熙宁。
　　○县尉
　　古治百里之邑，令拊其俗，尉督其奸。故令曰“明府”，尉曰“少府”。唐之名臣，繇尉超迁驯至公卿者，不可以数计。虽陆贽、牛僧孺、裴度、颜真卿、李绛，皆此涂出。今铨法以处试吏者，腰弓捻箭，从事鞍马，巡警阡陌，饯迎贵宦，敛板揖于路左，类以粗官目之。“判司簿尉不可说，未免棰楚尘埃间”，不特兴叹于昌黎公。
　　○雪醅
　　酝法，言人人殊，故色、香、味亦不等。醇厚、清劲，复系人之嗜好。泰州雪醅著名，惟旧盖用州治客次井蟹黄水，蟹黄不堪他用，止可供酿。绍兴间，有呼匠辈至都下，用西湖水酿成，颇不逮。有诘之者，云蟹黄水重，西湖水轻，尝较以权衡得之。煇向还乡郡，饮所谓雪醅，亦未见超胜。岂秫米日损、水泉日增而致然耶？抑酝法久失其传？大抵今号兵厨皆有此弊，不但泰之雪醅也。
　　○论蛇虺
　　韩魏公妻弟崔公孺，持论甚正，公喜与之语。偶泛及差除，公孺忽曰：“豺狼、虎豹、蛇虺，天乃屏置于山林深僻之地者，盖恐为人之害也。今监司、郡守，一失选抡，置在要路，其为民害，得不甚于豺狼、虎豹、蛇虺乎？”公默然。凡今庙堂进拟符节次，得不鉴公孺之论而益精其选。
　　○路岩报应
　　唐路岩为相，密奏：“应臣下有罪赐死，皆令使者剔取结喉三寸以进，验其实。”至是，岩死，乃自罹其酷。行刑之处，乃杨收死所，盖收为岩所陷者。
　　○春州
　　本朝卢公贬朱崖，李符知开封府，言于赵韩王曰：“朱崖虽在海外，而水土无他恶，贬者多生全。春州在内地而近，至者必毙。望追改前命，亦外示宽贷，乃置于必死之地。”赵颔之。月余，符坐事贬宣州行军司马，上怒未已，令再贬岭外。赵具述其事，即以符知春州，到郡月余而卒。天道好还，其速如是。史传所载，似此不一，姑举二者以为世戒。
　　○客舍留题
　　邮亭客舍，当午炊暮宿，弛担小留次，观壁间题字，或得亲旧姓字，写涂路艰辛之状，篇什有可采者。其笔画柔弱，语言哀怨，皆好事者戏为妇人女子之作。顷于常山道上得一诗：“迢递投前店，飕飗守破窗。一灯明复暗，顾影不成双。”后书“女郎张惠卿。”迨回程，和已满壁。衢、信间驿名彡溪，谓其水作三道来，作“彡”字形。鲍娘有诗云：“溪驿旧名彡，烟光满翠岚。须知今夜好，宿处是江南。”后蒋颖叔和之云：“尽日行荒迳，全家出瘴岚。鲍娘诗句好，今夜宿江南。”颖叔岂固欲和妇人女子之诗，特北归读此句，有当于心？？？次其韵以志喜耳。煇顷随侍赴官上饶，舟行至钓台，敬谒祠下，诗板留题，莫知其数。刘武僖自柯山赴召，亦记岁月于仰高亭上，末云“侍儿意真代书”。后有人题云：“一入侯门海样深，谩留名字恼行人。夜来仿佛高唐梦，犹恐行云意未真。”
　　○待遇僚属
　　近年，上官遇僚属日益简倨，纵有从厚者，皆以失体之名归之。顷黄徽猷为漕江东，尝对客言：“公厅上论职事，或未免厉辞色。若杯酒间，讵可无和气以相接？晚会撤俎，有应循廊者，岂有竟夕相陪，笑语从容，昏夜使其偕执侍者仆仆疾趋者乎？当悉俾就席次登车。”且云：“是亦前辈故事也。”后得一小说：韩黄门持国典藩，觞客，早食则凛然谈经史节义及政事设施，晚集则命妓劝饮，尽欢而罢。虽簿尉小官，悉令登车上马而去。黄所云前辈故事，其谓是耶？
　　○黄巢姬妾
　　唐中和四年，时溥献黄巢及家人首并姬妾，僖宗御大玄楼受之。宣问姬妾：“汝曹皆勋贵子女，世受国恩，何为从贼？”其居首者对曰：“狂贼凶逆，国家以百万之众，失守宗祧，播迁巴蜀。今陛下以不能拒贼责一女子，置公卿将帅于何地乎？”僖宗不复问，皆戮于市。人争与之酒，其余俱悲怖昏醉，居首者独不饮不泣，至于就刑，神色肃然。刘更生传《列女》八篇，俱著姓氏，唐史《列女传》亦然，而独遗此。若非司马温公特书于《通鉴》中，则视死如归、应对不屈之节，卒泯泯而不传。惜不得其姓氏。
　　○王绪军法
　　时又有大将王绪，令军中无得以老弱自随，犯者斩。王潮兄弟独扶其母，绪责之曰：“军皆有法，未有无法之军。汝违吾令而不诛，是无法也。”三子曰：“人皆有母，未有无母之人，将军奈何使人弃其母！”绪怒，命斩其母。三子曰：“潮等事母如事将军，既杀其母，请先母死。”将士共为之请，方舍之，亦以其辞正也。或免或不免，系于一时。未几，绪为潮所擒。
　　○柳氏家诫
　　唐柳氏自公绰以来，世以孝悌礼法为士大夫所宗。玭常戒其子弟曰：“凡门第高，可畏，不可恃也。立身行己，一事有失，则得罪重于他人，无以见先人于地下，此其所以可畏也。门高则骄心易生，族盛则为人所嫉，懿行实才，人未之信，小有疵类，众皆指之，此其所以不可恃也。”故膏粱子弟，学宜加勤，行宜加检，仅得比众人耳。古今家诫，深切著明，孰逾于此！盖有镂板以晓于世者。所谓子弟，千百中曷有一二顾省者。听之藐藐，则皆是也。姑识此以示儿辈。
　　○宅凶
　　“人凶非宅凶”，古有是语。然空闲之庐，久无人迹，亦有可疑者。顷僦数椽茇舍于无锡，其屋虽多变怪，初不以为异。一夕，忽火发于庖屋，烟坌而焰不起，亟升以扑灭，于茅次不下得尺许通红炭。翌日再视其处，了无烧痕。盖此旧为神祠，初不知也。遂迁他所。后其屋卒归煨烬。僦居去留固轻，若创建第宅，趣于落成，岁月方隅，或犯所禁，且不忖分量，唯务壮丽，不旋踵自速其恤者多矣。“为宰相府颇隘，为奉礼、太祝之居则有余”，先哲所见乃如此。
　　○曾鲁公更名
　　绍兴初，先人为丹徒簿，曾鲁公丞相时簿领金坛，为同僚，意好甚笃。后曾待浙西帅干阙，权嘉禾新塍税，复相邂逅。一日，语先人：“连夕梦有俾更名，云名更方贵。”曾元名偶有所避，改后名，盖三十年前已形于梦兆矣。自此参大政，再登宰席。一时僚旧无在者，深有推挽意，而先人故倦游，但欲庙令以俟老。平生往返书尺，束如牛腰，散失殆尽，独余许祠禄一帖。曾素善饮，每醉则命彻俎拭案，语客曰：“请卓子吃一服感应丸”。复各举一大白，方散。煇幼即接待，风味高胜，晋、宋间人也。
　　○虏程迂回
　　至和三年，刘原父使契丹，檀州守李翰劳其行役，刘云：“跋涉不辞，但山路迂曲，自过长兴，却西北行，六程到柳河，方稍南行。”意甚不快。又云：“闻有直路，自松亭关往中京，才十余程，自柳河才二百余里。”翰笑曰：“尽如所示。”乃初踏逐修馆舍已定，至今迂曲。后范中济出使，虏道使者由迂路，以示广远。范诘之曰：“抵云中有直道，旬日可至，何乃出此耶？”虏情得，嘿然。缘二公素精地理学，故毋得而欺。煇出疆，过白沟，日行六七十里若百余里，穷日力方到。或问：“今日之程何远？”答曰：“此中宿食顿，地里远近初不定。”盖亦取夫馆舍之便。
　　○赐章服
　　嘉祐赦，敕服绿莅事十五年改绯。光禄卿王端建议：“公卿子弟襁褓得官，未尝从事，而锡命与年劳者等，何以示劝？请以莅事日为始。”遂著为令，时以为当。推此类而言，亦有合举行者。
　　○黎洞白巾
　　广南黎洞，非亲丧亦顶白巾，妇人以白布巾缠头。家有祀事，则以青叶标门，禁往来。人皆文身，男女同浴。故曰：“冒白乡风旧，标青社酒酣。文身老及幼，川浴女同男。”近有族人自海外归，询之，曰：“然”。
　　○梅苑
　　绍兴庚辰，在江东得蜀人黄大舆《梅苑》四百余阕，煇续以百余阕。复谓昔人谱竹及牡丹、芍药之属，皆有成咏，何独于梅阙之？乃采掇晋、宋暨国朝骚人才士凡为梅赋者，第而录之，成三十卷。谋于东州王锡老：“词以苑名矣，诗以史目，可乎？”王曰：“近时安定王德麟诗云：‘自古无人作花史，官梅须向纪中书。’盖已命之矣。”煇复考少陵诗史，专赋梅才二篇，因他泛及者固多。取专赋，略泛及，则所得甚鲜。若并取之，又有疑焉。叩于汝阴李遐年，李曰：“诗史犹国史也，《春秋》之法，褒贬于一字，则少陵一联一语及梅，正《春秋》法也。如‘巡檐索笑’、‘满枝断肠’‘健步移远梅’之句，至今宗之以为故事，其可遐遗？非少陵，则取专赋可也。”后在上饶，《梅苑》为汤平甫借去。汤时以寓客假居王显道侍郎宅，不戒于火，厦屋百间一夕煨烬，尚何有于《梅苑》哉！《梅史》随亦散佚，虽尝补亡，而非元本。岁当花开时，未尝不哦其诗，歌其曲，神交扬州法曹、西湖处士，怀旧编而诉遗恨焉。
　　○祸延过客
　　乾道中，群赴郡宴，尔日伎乐甚盛。甲年少，勇于见色。甫就席，乙以服辞，乃命彻乐。劝酬次，甲尤乙曰：“败一席之欢者，尔也。真所谓‘不自殒灭，祸延过客’也！”宾主为之哄堂。五十年前，服亲丧，终制不觞客，人亦不敢招致。亲旧欲相款，必就寺观具素馔，仍不置酒。时谓当然，不以为异。
　　○烽火
　　沿江烽火台，每日平安，即于发更时举火一把。每夜平安，即于次日平明举烟一把。缓急、盗贼，不拘时候，日则举烟，夜则举火，各三把。绍兴初江东安抚大使李光所请。煇生长江南，足不涉极边；初未识所谓烽火者。但读陆务观放翁记《游梁观塞上传烽诗》：“月黑望愈明，雨急灭复见。初疑云罅星，又似山际电。”亦可想像得仿佛云。

　　●卷十一
　　○郊坛瑞应
　　龙图阁直学士，提举醴泉观，兼侍读，编修《国朝会要》，详定《九域图志》，编类御笔，礼制局详议官蔡攸奏：“臣伏奉圣恩，差冬祀大礼升辂执绥。十一月五日，陛下御玉辂，自太庙出南薰门，至玉津园，伏蒙宣谕臣曰：‘玉津园东楼殿重复，是何处？’臣奏以城外无楼殿，恐是斋宫。陛下曰：‘此去斋宫尚远，可回顾。’见云间楼台殿阁，隐隐数重。既而审视，其楼殿去地数十丈，即知非斋宫。俄顷　，陛下又谓臣曰：‘见人物否？　’臣即见有道流，童子，持幢幡节盖，相继而出云间。人渐众，约千余人，皆长丈余。有辂车舆辇，多青色，驾者不类马，状若龙虎。及辇后有执大枝花数十相继，云间日色穿透，所见分明。衣服眉目，历历可识。人皆戴冠，或有类今道士冠而稍大者　，或若童子状，皆衣青、绿、红，或浅黄、杏黄、浅碧。望之，衣上或有绘绣。或秉简，或持羽扇，前后仪卫益众，约数千许人　。回旋于东方稍南，人物异常，旌旗飞翻飘转，所持幢节高数丈，非人世所睹。移刻，　或见或隐，又顷，乃稳不见。此盖陛下恪祗祀事，追述三代，作新礼器，上体天道，秉执元圭，斋服盛明，严恭寅畏，天意感昭，神明降格，示现如此。伏望宣付史馆，播告天下。”太师蔡京等奏乞率百僚　，称庆明庭。奉御笔依奏。继降诏曰：“朕嗣承丕基　，夙夜祗若，惟道是宪，惟上帝是承。涓选休辰，恭修祀事，备物尽志，咸秩无文。荷帝博临，如在其上。旌旗辇辂，冠服仪仗　，见于云际，万众咸睹。惟天人之感通，有形声之相接。灵承对越，敢不祗钦！可以其日为天应节，有端命于上帝，以昭答于神休。咨尔万邦，其体至意。”时政和三年也。辉自省事，即见丈人行谈此事，颇略，兹得其详，因书以示欲知者。先人云：“所书亦有润色　，在当时已多有议之者。岂亦出神道设教乎？”　
　　○太素脉
　　辉尝见父友许志康论太素脉，　谓可卜人之休咎。因及治平中京师医僧智缘为王荆公诊脉，　言当有子登科甲之喜，　时王禹玉在坐，　深不然之　。明年，　雱果登第。缘自矜语验，　诣公乞文以为宠。公为书曰：“妙应大师智缘，　诊父之脉，　而知其子有成名之喜　。翰林王承旨疑古无此，　缘曰：昔秦医和诊晋侯之脉，　知其良臣将死　。夫良臣之命，　尚于晋侯脉息见之。因父知子，　又何怪乎？”所书大略如此　。许云：“此非荆公之文，　特其徒假公重名矜炫，　以售其术尔。”　
　　○米芾　
　　徽宗尝命米芾以两韵诗草书御屏，次韵乃押“中”字，行笔自上至下，其直如线。上称赏曰：“名下无虚士。”芾即取所用砚入怀，墨汁淋漓，奏曰：“砚经臣下用，不敢复进御，臣敢拜赐。”又一日，米回人书，亲旧有密于窗隙窥其写至“芾再拜”，即放笔于案，整襟，端下两拜。　
　　○为学三多　
　　为学三多，士皆知其说。孙公莘老请益于欧阳公，公曰：“此无他，唯勤读书而多为之自工。世人患作文字少，又懒读书，每一书出，必求过人，如此少有至者。疵病不必待人指摘，多作自见之。”孙书于座右。
　　○郑顾道除夕诗　
　　郑顾道侍郎居上饶，享高寿，煇不及识也。尝见其《除夕》小诗亲笔：“可是今年老也无，儿孙次第饮屠苏。一门骨肉知多少，日出高时到老夫。”　
　　○东坡亲书
　　番江寓客赵叔简编修，宣和故家，家藏东坡亲书历数纸。盖坡为郡日，当直司日生公事，必著于历，当晚勾消，唯其事无停滞。故居多暇日，可从诗酒之适。“欲将公事湖中了，见说官闲事亦无”，乃秦少章所投坡诗，盖状其实。　
　　○常产　
　　煇顷侍钜公，语及常产，公云：“人生不可无田，有则仕宦出处自如，可以行志。不仕则仰事俯育，粗了伏腊，不致丧失气节。有田方为福，盖福字从田，从衣。”虽得此说，三十年竟无尺土归耕，老而衣食不足。福基浅薄，不亦宜乎。　
　　○缴私书　
　　舒亶知谏院，言：“中书检正张商英与臣手简，并以其婿王沩之所业示臣。商英官居宰属，而臣职在言路，事涉干请，不敢隐默。其商英手简二纸并沩之所业一册，今缴进。”诏商英落馆阁校勘，监江宁酒。初，舒为县尉，坐手杀人停废。无尽为御史，言其才可用，乃得改官。至是乃尔，士论恶之。同时吕吉甫，亦缴王荆公私书。弯弓成俗，亦何足多怪。　
　　○府治回禄　
　　元佑间，宝文阁直学士，中大夫李之纯知开封府，廨宇遗火，降左中散大夫。近岁临安府治偶失所戒，守臣自列，贬秩，免所居官。其亦用此故事耶？　
　　○蟾芝　
　　政和二年，待制李譓进蟾芝，上曰：“蟾，动物也，安得生芝！闻大相国寺市中多有鬻此者，为玩物耳。譓从臣，何敢附会如此！”命以盆水渍之，一夕而解，竹钉故楮皆见。于是责譓以罔上，安置焉。又，己亥冬祀南郊，方登坛，乐作，使人推数小车，载火出于远林。左右争献言为异，指点哄然。大司乐田为押登坛歌，坛上大呼曰：“田为先见！”而上亦不责也。时所谓祥瑞，亦有类此者。而蔡绦尚有“山产码瑙水晶，地布醴泉芝草”，夸大其父相业。父子之罪通天，亦何辱书。
　　○乐语
　　蔡忠怀持正，初任邠州理掾，属韩康公宣抚陕西，喜其所撰乐语全用韩氏事，荐之。康公弟持国尹开封，辟主左厢公事。后尹刘公责蔡庭参，蔡曰：“此礼起于藩镇辟除掾属，辇毂之下，比肩事主，虽有故事，亦不可用。”刘不能屈。神宗闻而嘉之，刘乃补外。忠怀为小官，所守如此。今县吏见长官，典竭以例告，违背理制者多矣。
　　○善能出身
　　绍兴十一年，程克俊进呈，乞以贡院所考合格宗室善能，特令附正奏明殿试，以示劝奖。从之。高宗曰：“天族之贵，溺于燕安，往往自陷非法，若以绑典绳之，则非所以叙睦之恩。置而不问，又无以立国家之法。唯择其好学从善者，稍加崇厉，以风其余，是亦教化之术也。”宗室取应赐出身自此始。善能居无锡惠山，与煇居为邻，其后三、四任州县，以选终调。
　　○台评
　　苏丞相子容因台评去位，时左司谏虞策言：“苏颂罢相，臣备言职朝廷进退宰相，宜有论列。而臣窃自念颂于元丰年曾荐举臣，在臣之心，诚恐近薄，有犯风谊，以此不敢入文字，臣之失职，无所逃诛。”议者谓奏疏自列，略无隐情。当是时风俗忠厚如此。《夷坚庚志》书谢城莆任南床日，论赵忠简公不遗余力，而谢为赵之上客，岂逼于言责，不暇顾私恩，所见与虞异矣。　
　　○书札过情　
　　大父有手札药方，乃用旧门状纸为策馈缋。见元佑间虽僧道可刺，亦大书“谨祗候某官起居某官，伏听处分”，或云“谨状”，官称略不过呼。绍兴初，士大夫犹有以手状通名，止用小竹笔亲书，往还多以书简，莫非亲笔，小官于上位亦然。自行札子，礼虽至矣，情则反疏。司马温公常言：“与贵官书简，有采纸数过三，皆不谨。”又云：“居处随用所出纸札，未尝他求。”所书止一二幅，世多石本，可见也。
　　○九僧诗
　　欧阳文忠公《诗话》：“国朝浮屠，以诗名子世者九人，故时有集号《九僧诗》。今不复传矣。余少时，闻人多称其一曰惠崇，余八人忘其名。”煇昔传《九僧诗》：剑南希昼、金华保暹、南越文兆、天台行肇、沃州简长、贵城惟凤、淮南惠崇、江南宇昭、峨眉怀古，并淮南惠崇，其名也。《九僧诗》极不多，有景德五年直史馆张亢所著序，引惠崇《到长安》“人游曲江少，草入未央深”之句，皆不载，以是疑为节本。崇非但能诗，画亦有名，世谓惠崇小景者也。“画史纷纷何足数，惠崇晚出吾最许”，荆公诗云耳。
　　○属笔
　　数十年前，僚属有能文者，监司、郡守委作笺记，遇有所嘱，必亲作简致叩。教官被公牒撰应用文字，亦亲署名封达。近时此礼俱废，但书司作承受传导公牒　，则若常程行移，至有“牒请照会，不请有违”之语。上官体貌益崇，士大夫浸失自重，此其一也。绍兴间，先人官镇江时，录参王敏功告殂，帅守李茂嘉宝文率僚属往其廨哭之。近年岂复有此气象。
　　○昭达纵龟
　　舍弟昭达，淳熙壬寅丞长洲。沿檄往海盐，回程次吴江，见岸旁渔舟取龟板，用銛刀剜其肉，最为残酷。小人牟利，忍于物命，不恤也。询之，一枚才直一二钱。恻然动心，以一千得大小五百六十余枚，贮于竹箩。度去渔舟差远，以数枚置于版。舟行，旋取旋放，盖恐仆隶辈用力抛掷，或堕沮洳中，反伤其生。半日方竟事。到家，其妇唐迎谓曰：“昨梦甲士数百人入门，云荷官人见宥，各声喏而去，殊不可晓。”初不知曾纵龟也。告以故，相与叹息。自尔后，凡遇鳞介鲜活者，常取以善价，俾相忘于江湖，迄今毋怠。
　　○道昌相
　　无锡乡僧道昌，蚤岁周游诸方。在庐山云居，因与人斗殴，损左目。值同袍授以相术，久乃得出蓝之誉。旋至都下，出入贵人之门，语多奇中。族叔枢密方官正字，昌一日语之：“旦夕当权法从。”时当国者深忌先传除目，力止之，且云：“勿为我累。”又言最下馆职，无摄禁近之理。昌执益坚，且刻只在今日。方付一笑间，兼权中书舍人命下。叔祖侍郎婺倅满秩造朝，未暇干堂，且归嘉禾。忽得召命，叵测。入国门，昌曰：“通判必任言责。”亦痛诋其妄，来日入对，方知为副端汤致远荐。对毕，还寓舍，昌先在焉，理前语曰：“倘或不然，则相书不可用也。”语未既，报除察官。先人罢饶幙，有以敕局荐者。议已定，拘亲嫌，改乞江东干官。往叩昌，昌曰：“必无成，后三四年方得之。”札子上，而所主执政报罢。后三年，竟得江东漕干。有孙愿者，赴部乞磨勘，已放散矣。昌曰：“以目下气色观之，非但改官参差，且恐折本。”孙大怒，欲治之。伺引见间，部吏有所邀，不从。乃擿曾过房，后归宗，在法合追所授恩泽。有为道地者，与补初等官，继从孙道夫少从之辟，竟失志而卒。前三说皆亲见之，孙又先人交承也。昌后莫知所往。
　　○瑞鹤仙
　　“樱桃抄乳酪。正雨厌肥梅，风忺吹箨。咸瞻格天阁。见十眉环侍，争鸣弦索。茶瓯试瀹。更良夜、沉沉细酌。问间生、此日为谁，曾向玉皇、案前持橐。龟鹤。从他祝寿，未比当年，阴功堪托。天应不错。教公议，细评泊。自和戎以来，谋国多少，萧曹卫霍。奈胡儿自若，惟守绍兴旧约。”闽士朱耆寿字国箕，为秦伯和侍郎寿。朱久游上痒，博洽能文，一时诸公皆知之。以累举得官，监临安赤山酒，年八十余而终。
　　○郑侠封事二说
　　监安上门光州司理参军郑侠，上疏言：“去年大蝗，秋冬亢旱，今春不雨，麦苗干枯，黍栗麻豆，皆不及种，五谷蛹贵，民情忧惶，十九惧死，逃移南北，困苦道涂　。方春斩伐，竭泽而渔，大营官钱，小营升米。草木鱼鳖，亦莫生遂。夷狄轻肆，敢侮君国。皆由中外之臣，辅佐陛下不以道，以至于此，臣愿陛下开仓廪，赈贫乏，有司掊敛不道之政，取一切罢去。庶几早召和气，上应天心，延天下苍生垂死之命。君臣际会，贵乎知心。以臣之愚，深知陛下爱养民庶如赤子，故自即位以来，一有利民便物之事，无不毅然主张行之。陛下之心，亦愿人人寿富，而中外之臣，略不推明陛下此心，乃恣其叨　懫，劓割生民，侵肌及骨，使之困苦而不聊生。夫陛下所存如彼，群臣所为如此。台谏之臣，默默具位而不敢言事，至于规避百为，不敢居是职事。凡百执事，又皆贪猥近利。使怀道抱识之士，皆不欲与之言。不识时然耶？陛下有以使之然耶臣？又见南征西伐，皆以其胜捷之势，山川之形为图而来，无一人以天下忧苦，货妻卖女，父子不保，迁移逃走，　困踬于蓝缕，拆屋伐桑，争货于市，输官黍栗，遑遑不给之状为图而献。臣谨以安上门日所见，绘为一图，百不及一，已可咨嗟涕泣。而况于千万里之外哉！谨随状呈奏。如陛下观臣之图，行臣之言。自今以往，至于十日不雨，乞斩臣于宣德门外，以正欺君谩天之罪。如少有所济，亦乞正臣越分言事之刑。”
　　初不得即达，乃作边檄，夜传入禁中。时永洛失律，上方四顾，檄至不敢遏，烛启封见图画饥民累累然。莫测，继知为谏疏，乃诏郑侠勒听，编管汀州。视当时诸公所上封事。虽语言太讦，使人主有不能堪，而自取谴斥，亦何补于事。汉元帝欲御楼船　，薛广德谏从桥，曰：“陛下不听臣，臣自刎，以血污车轮，陛下不得入庙矣。”元帝不悦。先驱张猛进曰：“乘船危，就桥安，圣主不乘危。”元帝曰：“晓人不当如是邪？”以是知谏有取讽也。侠字介夫，福州人。书既上，或谓中有主之者，故兴诏狱。侠改徙英州，辞连冯京、王尧臣、丁讽等，亦及王安国，除毁，放归田里。皆繇吕惠卿与安国兄有隙，故入其罪。熙宁十年手诏：“英州编管人郑侠，元犯无上不道，情至悖逆，岱与之生，已为大惠，可永不量移。”以有司用赦，应量移鄂州故也。于是刑房官吏皆被责罚。
　　又一说，上览侠书，逐诏学士承旨韩维、知开封府孙永体量免行钱，三司使曾布体量市易，又发常平仓及放商税，而青苗、免役亦全罢催。凡一十八事。继下诏曰：“朕于政治，政失厥中，自冬迄春，愆阳为渗。四海之内，被灾者广。意朕之听纳不得于理欤？狱讼非其情，赋敛失其节，忠谋谠言郁于上闻，而阿谀壅蔽以成其私者谬陟？中外臣僚，直言阙政。”初，司马光自判西京留台以归，绝口不论时事。　至是，读诏泣下，乃复陈六事：一，青苗。二，免役。三，市易。四，边事。五，保甲。六，水利云。　

　　●卷十二
　　○上饶古冢
　　先人罢信幕，暂寓法曹廨房。室间忽地陷尺许，微露棺和，亟迁避他宇。扣于州之耆旧，皆言下乃古冢，素多影响。向有法曹黄姓者，具牲酒，自作数语祭之。方图择高爽地以改卜，是夕，梦一伟丈夫来致谢，且云：“陵谷变迁何常，业久处此，望相安存。”煇因思自谢惠连祭冥漠君之后，多仿其体。曾文昭子开亦有《瘗瓦棺文》，上饶寓公尹少稷谏议常称高妙可配东坡《徐州祭枯骨》之作。“元祐七年正月，南京氵睿南湖，得瓦棺五，长者才三尺余，阔不逾尺，厚不及寸。瓦有从文，初若坚致，触之皆坏。留守曾肇既往视之，命迁瘗于湖之东南若干步高阜之地，祭以酒果。按《礼》：有虞氏瓦棺，夏后氏堲周，商人棺椁，周人墙置翣。周人以商人之棺椁葬长殇，以夏后氏之堲周葬中殇、下殇，以有虞氏之瓦棺葬无服之殇。此棺其葬殇者欤？乃吊之曰：虞耶夏耶？商、周之人耶？势耶富耶？抑贱而贫耶？生于何乡几晦朔，瘗于此地几春秋耶？夭寿归于共尽，老聃、彭祖与子其均耶？瓦为藏而水为宅，岂不复子之真耶？改卜高原，既深且固，于子为戚，抑为欣耶？有知也耶？无知也耶？尚有知也，其肯舍故而从新耶？”亦载在《曲阜集》。
　　○朱墨本
　　淳化五年，翰林学士张洎献《重修太祖纪》一卷，以朱墨杂书，凡躬承圣问，及史官采摭事，即以朱别之。神宗正史，类因诋诬而非实录，厥后删改，亦有朱墨本传于世，其用淳化故事欤？
　　○司马田宅
　　邵康节居洛阳，宅契，司马温公户名。园契，富郑公户名。庄契，王郎中户名。若使今人为之，得不贻寄户免科调之讥乎？或谓田宅乃三公所予者，特未知王之名，当亦是元祐间人。
　　○职名三等
　　贴职初止有集贤殿修撰、直龙图阁、秘阁三等耳。政和间，诏谓天下人才富盛，赴功趋事者众，官职寡少，不足褒延多士，乃增置集英、右文、秘阁修撰三等。龙图至秘阁凡六等，仍入杂压。自昔直秘阁，例过称龙图。盖直阁之名，旧才有二，集英即集贤也。
　　○饲饥虎
　　端拱二年鋆幽细鯈裕呵佰麨荽淌纺卵彖埃？？园狊铀溃荝辉干罥莂汯砣肷搅炙嵌龌丧明尤天，古虽有之，此则世未尝有也。见《太宗实录》。
　　○张守性
　　顷年，朝廷遣使投龙于茅山燕洞，石门自开，广二尺余，得古铜钱百余，及金、银环各一。按《茅山记》：梁普通中，晋陵女子钱妙真，年十九，辞亲学道，诵《黄庭》七言。积四十年，道成，佩白练入洞，洞门自启。至是，再开。煇母舅张守性，弃从事郎为黄冠，受业茅山崇禧观，师号寻真见素。时山中有高道刘蓑衣，喜其朴茂，常留在左右，因有所得。一向佯狂。尝导煇游燕洞，且俾穷探。以其语素不伦，谢之。仍说：“近入至里，见仙人对弈，以新莲相啖。方徘徊次，忽念恐知宫相寻，不觉身从后户出。”知宫，其师也。后十余年，以度牒寄其姊家。飘荡至今，不知踪迹。先人以其终日浪走，若有所营，因即其师号，戏易曰“寻魂见鬼”，亲旧传以为笑。是乃五十年前事。一时人凋零殆尽，独煇知之，并识于此。
　　○胆水胆土
　　信州铅山，胆水自山下注，势若瀑布，用以浸铜，铸冶是赖。虽干溢系夫旱涝，大抵盛于春夏，微于秋冬。古传一人至水滨，遗匙钥，翌旦得之，已成铜矣。近年水流断续，浸铜颇费工力。凡古坑，有水处曰胆水，无水处曰胆土。胆水浸铜，工省利多。胆土煎铜，工费利薄。水有尽，土无穷。今上林三官，提封九路，检踏无遗。胆水、胆土，其亦兼收其利。
　　○张怀素
　　张怀素，舒州人，自号落魄野人。崇宁元年入京师，至大观元年事败。牵引士类，一时以轻重定罪者甚众。吕吉甫、蔡元度亦因是责降。蔡尝语陈莹中：“怀素道术通神，虽蜚禽走兽能呼遣之。”至言：“孔子诛少正卯，彼尝谏以为太早。汉、楚成皋相持，彼屡登高观战。不知其几岁，殆非世间人也。”自古方士，怪诞固多有之，示有如此大言者。士大夫何信之笃、惑之深耶？后又有妇人虞，号“仙姑”，年八十余，有少女色，能行大洞法。徽宗一日诏虞诣蔡京，京饭之。虞见一大猫，拊其背，语京曰：“识此否？乃章惇也。”京即诋其怪而无理。翌日，京对，上曰：“已见虞姑邪？猫儿事极可骇。”《熙宁日录》亦载赐蔡州尼惠普号广慈昭觉大师，惠普有妖术，朝士多问以祸福，富郑公亦惑其说。
　　○火葬
　　浙右水乡风俗：人死，虽富有力者，不办蕞尔之土以安厝，亦致焚如。僧寺利有所得，凿方尺之池，积涔蹄之水，以浸枯骨。男女骸骼，淆杂无辨，旋即填塞不能容，深夜乃取出，畚贮散弃荒野外。人家也。范忠宣公纯仁帅太原，河东地狭，民惜地不葬其亲。公俾僚属收无主烬骨，别男女，异穴以葬。又檄诸郡仿此，不可以万数计。仍自作记，凡数百言，曲折致意，规变薄俗。时元祐六年也。淳熙间，臣僚亦尝建议：“柩寄僧寺岁久无主者，官为掩瘗。”行之不力，今柩寄僧寺者固自若也。
　　○牜羊牱
　　至道元年，西南牜羊牱诸蛮贡方物。牜羊牱在宜州之西，累世不朝贡，至是始通。上问其吏宠光进地里风俗，译代对曰：“去宜州陆行四十五日，土宜五谷，人多食秔稻，持木弩于林木间射獐鹿。每三二百户为一州，州有长。杀人者不死，以其家财为赎。王居有城郭，官府无壁垒，止短垣而已。”因遣令作本国歌舞，一人捧瓢笙而吹，如蚊蚋声。须叟，数十辈连袂宛转，以足顿地为节。上笑令罢。牜羊牱使十数辈，从者百余人，皆蓬发黧面，状如猿猱。使者衣虎皮毡裘，以虎尾加于首为上饰，他悉类此。煇顷从使节出疆，抵燕，与渤海使先后入见。当少顷，于次际见其过前，服饰诡异，殆不可名状。皆忍笑不禁，虽虏人在傍，亦失声而笑。是诚可笑也！
　　○行虫飞虫
　　元丰六年冬祀，中书舍人朱服导驾。既进辇，忘设扆褥，遽取未至。上觉之，乃指顾问他事。少选褥至，乃登辇，以故官吏无被罪者。又一日，群臣方奏事垂拱殿，见御衣有虫自襟沿至御巾，上既拂之至地，视之，乃行虫，其虫善入人耳。上亟曰：“此飞虫也。”盖虑治及执侍者，圣德宽大如此。
　　○拦滩网
　　江上取鱼，用拦滩网，日可俯拾。滨江人家得鱼，留数日，俟稍败方烹。或谓：“何不击鲜？”云：“鲜则必腥。”海上有逐臭之夫，于此益信。兹谓神奇化臭腐。又见故老言：承平时，淮甸虾米用席裹入京，色皆枯黑，无味，以便溺浸一宿，水洗去，则红润如新。又岁久佩香，以虎子覆一夕，芬馥仍旧。兹谓臭腐化神奇。或云无是理，答曰：“药物中秋石何自而出？”
　　○王荆公墓
　　王荆公墓在建康蒋山东三里，与其子雱分昭穆而葬。绍圣初，复用元丰旧人，起吕吉甫知金陵。时待制孙君孚责知归州，经从，吕燕待之，礼甚厚。一日，因报谒于清凉寺，问孙：“曾上荆公坟？”盖当时士大夫道金陵，未有不上荆公坟者。五十年前，彼之士子，节序亦有往致奠者，时之风俗如此。曾子开亦有《上荆公墓诗》，见《曲阜集》。
　　○虏改沃州
　　虏改吾赵州为沃州，盖取以水沃火之义。识者谓沃字从“天”、“水”，则著国姓，中兴之谶益章章云。建炎初，从臣连南夫奏札言：女真号国曰金，而本朝以火德王，金见火即销，终不能为国家患。
　　○两学记
　　政和三年，温陵吕荣义著《两学杂记》，凡七十二条，所书皆太学、辟雍事也。内一条：侯彭老，长沙人，建中靖国以太学生上书得罪，诏归本贯。缀小词别同舍：“十二封章，三千里路。当年走遍东西府。时人莫讶出都忙，官家送我归乡去。三诏出山，一言悟主。古人料得皆虚语。太平朝野总多欢，江湖幸有宽闲处。”虽曰小挫，而意气安闲如此。？？军顷得于故老：此词既传，各斋厚赆其行。亦传入禁中，即降旨令改正，属同获谴者不一，乃格。后繇乡贡，竟登甲科。绍兴十三年，再兴太学，荣义尚在，累举得光州助教。乃摭旧记，益未备，为八十一条，更名《上庠录》投进。而唱和诗《影妻椅妾》四篇，疑后来附入者。《上庠录》尝奏御，理不应亵。迨今五十余年，庠均之士，未闻祖是编纪事实以广贤关嘉话者，似为缺典。
　　○范文正复姓
　　范文正公复元姓，用陶朱、张禄事，世皆传诵。大中祥符五年，浔阳陶岳作《五代史补》百余条，盖补王元之内相《五代史阙文》未备者。其书梁事，中有郑准，性谅直，长于笺奏。成汭镇荆南，辟为推官。汭尝杀人亡命，改姓郭氏，既贵，令准草表，乞归本姓。其略曰：“臣门非冠盖，家本军戎。亲朋之内，盱睢为人报怨。昆弟之间，点染无处求生。背故国以狐疑，望邻封而鼠窜。名非伯越，乘舟难效于陶朱。志切投秦，入境遂称于张禄。如此，则前已有此联，特文正公拈出尤为切当云。
　　○聚香鼎
　　毗陵士大夫有仕成都者，九日药市，见一铜鼎，已破缺，旁一人赞取之。既得，叩何用，曰：“归以数炉炷香环此鼎，香皆聚于中。”试之，果然，乃名“聚香鼎”。初不知何代物而致此异。
　　○船舫立名
　　顷年，西湖上好事者所置船舫，随大小皆立嘉名。如“泛星槎”、“凌风舸”、“雪蓬”、“烟艇”，扁额不一，夷犹闲旷，可想一时风致。今贵游家有湖船，不患制名不益新奇，然红尘胶扰，一岁间能得几回领略烟波？但闲泊浦屿，资长年三老闭窗户以适昼眠耳。园亭亦然。
　　○互送不归己
　　邻郡岁时以酒相馈问，有所不免。孙公之翰典州日，独命别储以备官用，一不归于己。绍兴间，周彦约侍郎为江东漕，诸司所饷不欲却，乃留公库。迨移官，悉分遗官属。仍以缗钱买书，以惠学者。
　　○响字
　　李公受＜虚己＞为天圣从官，喜为诗，与同年曾唱酬。曾谓曰：“子之诗虽工，而音韵犹哑尔。”李初未悟，后得沈休文所谓“前有浮声，后有切响”，遂精于格律。煇在建康，识北客杜师颜，尝言少陵《丽人行》“坐中八姨真贵人”，数目中“八”字最响。觅句下字，当以此类求之。杜早从陈子高学，此说盖得于陈云。
　　○惠民局
　　神宗朝创置卖药所，初止一所，崇宁二年增为五局，又增和剂二局。第以都城东西南北壁卖药所为名，议者谓失元创药局惠民之意，岁得息钱四十万以助户部经费。今行在所置局，岁课虽视昔有损，意岂在夫羡赢，其于拯民瘼、施实惠，亦云博矣。
　　○四川茶马
　　绍兴四年，复置茶马司，买到四尺五寸以上堪坡带马，每一千匹与转一官。旧有主管茶马、同提举茶马、都大提举茶马三等，今并废，止留其一。高宗留意马政，因韩世忠献一骏马，诏：“朕无用此，卿可自留，以备出入。”世忠曰：“今和议已定，岂复有战阵事？”上曰：“不然。虏虽讲和，战守之备，何可少弛？朕方复置茶马司，若更得西马数万匹，分拨诸将，乘此闲暇，广武备以戒不虞。和议岂足深恃乎？”后又诏：“吴璘军以川陕茶博马价珠及红发之类，艰难之际，战马为急。”又曰：“以茶博易珠玉、红发、毛段之物，悉痛朕心。”议者谓一西马至江浙数千里远，在涂除倒毙外，及至，饲养调习久之，可充披带用者能有几？不知费县官几许财用。若夫官吏论赏增秩，抑末耳。
　　○《山阴图》
　　煇顷于池阳一士大夫处见纸上横卷《山阴图》，乃叶石林家本。人物止三寸许，已再三临写，神韵尚尔不凡，况龙眠真笔邪。前有序、赞各八句，词翰皆出石林。石林文集，世不见其全，此赞尚虑散逸，矧墨妙之雅玩乎。当时尝录其文，恐好奇之士虽不见画，而欲想像高胜。今乃著于是：“龙眠李伯时画许玄度、王逸少、谢安石、支道林四人像，作《山阴图》。玄度超然万物之表，见于眉睫。逸少藏手袖间，徐行若有所观。安石肤腴秀泽，著屐，返首与道林语。道林羸然，出其后，引手出相酬酢。皆得其意。俯仰步趋之间，笔墨简远，妙绝一时。碧林道人梵隆，少规模伯时，为余临写，真伪殆不辨。更三十年，世当不知有两伯时也。”此序也。赞曰：“扬眉轩然，意轶万里。亦将焉往？”而竟斯止。日远游者，以是为游。疾走息阴，彼将安休？”其二：“翰墨之娱，以写万变。不偿一姥，笑戢山扇。袖手纵观，我行故迟。岂以怀祖，乐此逶迤？”其三：“韫玉于山，炜然不枯。我观此容，非山泽儒。却顾何为？东山之陟。如何淮淝，乃折此屐？”其四：“一世所驱，颠倒衣裳。是身何依？独委支郎。从容三人，亦蹑其后。人所无言，聊一举手。”后又见一本，摹益失真，第书四赞而亡其序。本，摹益失真，第书四赞而亡其序。　

