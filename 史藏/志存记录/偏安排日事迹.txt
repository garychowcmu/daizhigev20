偏安排日事迹

偏安排日事迹卷一
偏安排日事迹卷二
偏安排日事迹卷三
偏安排日事迹卷四
偏安排日事迹卷五
偏安排日事迹卷六
偏安排日事迹卷七
偏安排日事迹卷八
偏安排日事迹卷九
偏安排日事迹卷十
偏安排日事迹卷十一
偏安排日事迹卷十二
偏安排日事迹卷十三
偏安排日事迹卷十四
 

偏安排日事迹卷一

　　崇祯十七年（甲申）四月丁亥，福王至自淮安府。

　　王讳由崧，神宗孙、先福王常洵之子。常洵，郑贵妃出；开邸河南府。十四年，流贼陷河南，遇害；世子播迁河北。终制嗣封，毅宗手择宫中宝玉带付内使赐之。十七年，复因寇入河北，流离入淮安。时北都失守，毅宗惨崩；以伦、以序，应属福王，而迎立潞王之议起。潞王名常淓，神宗侄也。因江南在籍诸臣恐福王立后，或追怨「妖书」及「挺击」、「移宫」等案，谓潞王立，则不惟释罪，且邀功耳。时以废籍少宗伯两入留都倡议者，钱谦益也。于是兵部侍郎吕大器主谦益议甚力，而右都御史张慎言、詹事姜曰广然之，丁忧山东佥事雷演祚、礼部郎中周镳亦往来游说；独「逆案」为民阮大铖与凤阳总督马士英密，且心冀燃灰，书言不可。时王闻，惧不得，立书召南窜总兵高杰与黄得功、刘良佐协谋拥戴。刘泽清素狡，先附立潞议；至是，以兵不敌，改计从杰等。南都诸臣不知也，方列王不孝、不悌等七款贻漕督史可法转贻马士英为立潞王地；不知杰等与士英已歃血议立王矣。可法知事势已决，始具舟楫启迎；而吏科李沾与御史郭维经、陈良弼等复倡言于内，然持异议者犹呶呶也。独沾历阶而上，面折大器云：『今日之事何事！论典礼，则礼莫重于尊君；论典兵，则兵莫先于卫主。倘有异议者，即以一死殉之』！礼成告庙，约二十八日登舟迎驾。至是日清晨，大器意尚犹豫；沾心忿，驰至各台臣所，欲追寻异议之人，方定。先数月前，士英书约沾等云：『北事果真，只有论序亲贤，早正名位，吾辈方可不负朝廷、不祸身家』；故沾争甚力。二十九日，王舟抵燕子矶。三十日，以王礼见百官，素衣角带，待茶款语。语及大行，辄哭失声；语嗣立，辄逊谢。

　　五月戊子朔，福王谒孝陵；入谒奉先殿，出驻行宫。群臣进见劝进，辞。

　　初一日，首谒孝陵，避御路，自西门入，祭告陨泣。毕礼，问「懿文太子陵安在」？遂往瞻拜。已入朝阳门，由东华门，步过殿陛，谒奉先殿；出西华门，止内守备府。诸臣入朝，拜讫，共商战守，可法奏对良久。御史祁彪佳奏以纪纲法度为立国本，言颁大号及用人二事。朝罢会议登极，〔□〕监国为便；盖愈推愈让，见王志复国耻，无亟登大位心。乃以金铸监国宝。

　　己丑，群臣上笺劝进；凡三上，不允，止允监国。

　　庚寅，福王监国于南京。

　　是日，王先行拜天礼；升殿，受监国宝。群臣礼毕，始退。兵部侍郎吕大器心怵前议，欲请后日即登极；御史祁彪佳力争，谓『监国之名极正；今不两日即登极，何以服人心而谢江北诸将士！宜俟发丧满服后』！从之。初，扬州进士郭元勋闻迎潞议，密言于工科左李清；清曰：『祸从此始矣！神宗四十八年德泽犹系人心，岂可舍孙立侄！况应立者不立，则谁不可立。万一左良玉扶楚、郑芝龙扶益，各挟天子以令诸侯，谁禁之者！且潞王既立，置福王何地！死之，抑幽之耶？是动天下兵也』！时草野闻立潞非序，皆不平；及王监国，人心乃定。

　　以监国谕天下大赦。

　　谕曰：『我国家二祖开天，昭宣鸿业；列宗缵绪，累积深仁。大行皇帝躬行节俭励志，忧勤宵旰十有七载，力图剿寇安民；昊天不吊，寇虐日猖，乃敢震惊宫阙，龙驭升遐：英灵诉天，怨气结地。呜呼！痛哉！孤避乱江淮，惊闻凶讣；既痛社稷之墟，益激父母之仇。矢不俱生，志图必报。然度德量力，徘徊未堪！乃兹臣庶敬尔来迎，谓「倡义不可无主，神器不可久虚」；因序谬推，连章劝进。固辞未获，勉徇舆情；于崇祯十七年五月初三日暂受「监国」之号，朝见臣民于南都。孤夙夜兢兢，惟思迅扫妖氛，廓清大难。德凉任重，如坠谷渊。同仇是助，犹莱尔民！其与天下更始，可大赦天下』。

　　发大行皇帝丧，谕天下。

　　谕曰：『先帝天纵神资，丕承弘绪。适逢国步多艰，民生日蹙；勤学立政，罔有休暇——自有生民以来，未有如先帝之焦劳者也。不期以礼使臣，而臣以不忠报；以仁养民，而民以不义报：彝伦攸斁，报施反常——自有生民以来，未有甚于今日者也。驯见妖氛日炽，戮我赤子，辱我宗藩，毁我陵寝；四海人心，莫不欲灭此而朝食。乃先帝爱惜愈加，招抚弥切；无非欲化顽为良、转乱归治！何皇天不吊，遂有今年三月十九日之事！爰及国母，掩昭相从。呜呼！痛哉！孤虽渺质，片气犹存；暂膺监国，益切除凶。谨哀告于臣民，庶怜予〔而〕多助！丧礼依旧制，以日易月，二十七日释服，毋禁民间音乐、嫁娶。督、抚、镇守、都、布、按三司官员地方攸系，不许擅离职守；闻丧之日，止于本处哭〔临〕三日，进香遣官代行。卫、所、府、州、县土官，并免进香。谕告中外，咸使闻知』。

　　壬辰，以都察院右都御史张慎言为吏部尚书，补本部司官颜浑、梁羽明等。

　　以北推总兵张应元仍镇守承天等处。

　　命兵部郎中万元吉宣谕各镇。

　　元吉先为总兵高杰监军；至是，言『闯贼胆横心雄，眈眈漕粟；且徐、凤间诸镇骈集，兵民未驯。欲亲往军，谕务令相安，以拒逆贼。又闻高杰已驻扬州，请发万金，并往犒劳赉；然后会同文武谕以大义，共固江、淮』。从之。元吉渡江，躬行诸镇营，酌颁犒赉，勉以大义；又言『江南辇毂重地，不便安插家口』。诸镇唯唯。时传黄得功、刘泽清、高杰等争占扬郡，元吉复泊舟仪真；会得功先至，移书期以首倡协恭，共奖王室。得功得书，如元吉言；乃抄白来缄，驰视泽清，与杰嫌始渐解。元吉请督辅可法速赴任，为四镇画地分守。又以杰所率兵稍强而横，乃议以杰兵隶可法，外示亲信、阴寓调剂；庶不至荼毒一方民：皆其苦心也。

　　御史祁彪佳疏陈致治大本；监国嘉纳之。

　　疏言：『殿下涣颁大号，沛发明纶；虽为继统，实同创业。以仁厚归群情，又以严肃定众志：此明纪纲、饬法度之说也。伏望申谕群臣：此时典制益当遵守，勿以多事逐纷争之端；名器益当慎重，勿以乏才启滥幸之实。人才不可不爱惜，而自媒之径必不可开；官爵不可不攸崇，而躐迁之阶必不可有。恩赏固宜普，当为可继之地，勿生无厌之觊觎；开释固宜速，当核可原之条，勿紊罔贷之刑章！庶几纪纲明、法度饬，然后以轻徭薄赋收民心、以举贤录才收士心、以信赏必罚收将卒之心，言守固、言战胜矣。更有进者，殿下一心，尤为纪纲法度之本。念敬天，则天休必滋至；念法祖，则祖泽益灵长；念勤民，则民情愈忻戴』。后其言皆验。

　　允廷推，进南京兵部尚书史可法东阁大学士兼兵部尚书，改南京户部尚书高弘图为礼部尚书、进东阁大学士，俱入阁办事；总督凤阳部院马士英进东阁大学士兼兵部尚书、都察院右副都御史，仍督凤防。

　　时弘图陈新政切要八事：一曰宣义问。欲下明纶正逆贼之罪，以鼓忠义。二曰御讲幄。欲不俟释服，更日直讲。三曰设记注。欲召词臣侍立，记监国言动，送贮内阁。四曰睦亲藩。欲依列圣践极遣使各藩，赍玺书慰告。五曰议庙号。欲制列圣主，权附奉先殿，仍于孝陵侧望祭列圣山陵。六曰严章奏。欲无使小人奸徒借端立说，脱罪思幸。七曰固江防。欲将江北、河北、山东等处正税、本折等从崇祯十六年以至十七年尽行蠲免，无为贼小惠所愚。八曰择诏使。欲遣词臣、科臣招徕朝鲜。□□□□□□□□□并嘉纳之。

　　甲午，升詹事府詹事姜曰广为礼部尚书、在籍礼部尚书王铎以原官并兼东阁大学士，同入阁办事。

　　曰广附立潞议，故监国未点，命再推词臣数人；乃更益以铎、陈子壮、黄道周。疏上，曰广与铎俱点，亦见监国之无我也。曰广寻辞尚书，御改左侍郎。

　　拟补科员张元始等。

　　凡六员。

　　升工部右侍郎兼都察院右佥都御史周堪赓为户部尚书、兵部侍郎吕大器为吏部左侍郎。起升原任陕西巡抚练国事为户部右侍郎，总督仓场；原任天津巡抚贺世寿为刑部左侍郎。升太常寺卿何应瑞为工部左侍郎、应天府尹刘士祯为通政使司通政使。

　　国事，先抚关中；坐流贼不靖，戍。

　　乙未，改补吏部司官倪嘉庆、华允诚、叶廷秀等。

　　嘉庆先为户部，以堂官侯恂钱粮注误，阁臣可法先与同官知其敏练；允诚以兵部主事建言，廷秀以救黄道周改补。

　　复起刘宗周为都察院左都御史。

　　宗周，先帝时以救言官熊开元、姜采等落籍；至是，召还。

　　命御史祁彪佳宣抚江南。

　　北都之变，重以高杰兵镇扬州，江北士民奔避，无赖乘机抢掠；或假忠义名，荼毒从逆诸姓——苏、松、常、镇为最。彪佳昔按吴，有威望；故命之。刑斩倡乱、宣布赦款、甄别有司贤否，三吴宴然。

　　命止江督袁继咸入援。

　　风闻闯贼将东，故止之。

　　升吏部郎中徐一范尚宝司卿。

　　一范，先以御史按河南，谪。

　　兵部请设江防水师，定额五万；添设两镇，画地分防；仍复操江总督文臣协理。俱允行。

　　旧制：操江总督，宪臣与勋臣并设。先帝时，欲专任诚意伯刘孔昭，故罢宪臣。至是，兵部从郎中万元吉议，请复旧。从之。

　　升补李沾、张元始、沈胤培、左懋第、李清等为吏、户、礼、兵、工科都给事中，罗万象、钱增等为各科左右给事中。

　　时刑科右钱增服制未终，疏辞；随具「东南第一隐忧」一疏，□称：『江以南苏、松、常、镇、杭、嘉、湖七郡之水，以太湖为腹，以大海为尾闾，以三江入海为血脉。自吴淞淹塞，东江微细，独娄江一派；而娄江之委七十里为刘家河（一名下江），乃娄江入海之道。东南诸水，全藉此以归墟。考胜国时，刘家河自然深广；运艘市舶，走集于此。国朝二百七十余年，潮汐泥沙，日就浅狭；今渐涨渐满，不一年竟成平陆。东流之水逆而西向，灌溉无资。若旱魃为虐，则平畴龟坼。万一大浸稽天，如万历之戊申、天启之甲子洪流倒峡，震泽不能受，散漫横溃，势必以七郡之田庐为壑，东南数百万财赋尽委逝波；其于民生国计何！但事关大利害、大工役，非一郡、一邑所能济。考之先朝水利，有专官特遣兴役者，永乐间夏原吉白茅之役也；有端委抚臣奏绩者，宣德间周忱、嘉靖间李充嗣、万历间海瑞吴淞、白茅之役也：成迹具在。特在睿断必行』。上嘉纳之；令浙、直抚按速议举行。

　　楚抚何腾蛟奏报恢复德安府、随州。

　　戊戌，吏部尚书张慎言陈中兴十议。下部酌行。

　　一曰议节镇。淮安、凤、庐、荆、襄为今日锁钥重地，宜申饬镇抚大臣如九边三协之类，分戍增堡，各扼险要。东西开阃，首尾相援；步骑兼屯，战舰海舟添设于长淮、大江之间。沿北郡县各积榖五千石或万石，分储立备，为仓卒转运之费。二曰议侨藩。或浙之处、严及江西之广信、袁、抚，或闽、粤间，择其可者。至府第、护卫官属，暂从节省。三曰议开屯。于江北闲田，招集流遗开屯立业，给照免租；三年后，量征课税。县府豪杰，以百夫屯为百夫长，以千夫屯为千夫长；用什五之法，就使守御。四曰议叛逆。明谕在北郡县，凡口称伪官，有能立行枭示或擒拏者，赏。五曰议伪命。国家三百年养士之报，致有今日。诸屈膝腼颜之臣家属在南者，量行旧籍，仍俟其归正；不宜以风闻谣谤，即行苛议。无论清浊混而真赝淆，既无可还之辙，复恐增从逆之想。至若自拔来归，尤从宽分别酌议。或原系废籍、或曾经推拟、或原无官守、或有地方之责无兵马之权，倘才堪一割、情可矜原，宜酌定一用之法；不当概以死责。俟贼平论定，乃如唐肃宗时以六等定罪。六曰议褒恤。如范景文、倪元璐、李邦华等传闻确者，立宜赠谥；余待详核论定。七曰议功赏。一阶半级，原用劝酬；恐烂羊酬爵、市饮售官，反增贪幸。今武爵稍宽，文职无滥；综核名实，无开幸门。八曰议起废。大行皇帝从谏如流，改过不吝；初年定案，无容更议。嗣后戍遣、废籍诸臣，清论自在。假或杂揉并进，致伤先帝玉成之德；务使廷臣协议，归于至当。九曰议惩贪。迩来百司贪黩，成盗贼席卷之势。今约在内都察院科道、在外抚按，广刺贪吏，究赃重拟。十曰议漕税。北漕万有余艘，除旗甲有数外，余纲司、柁工、挽夫不下八万人，大半募自外江。今漕登近地，此十余万人无室无乡，游食不已，为患非细；宜下廷臣酌议。俱嘉纳之；命部酌行。

　　兵部请罢南京守备、参赞各官，依北都设京营等官；又请罢锦衣卫南、北两镇抚官。俱从之。

　　兵部郎中万元吉议：『南京旧有内外守备及参赞各衔，今宜罢「南京」之名，宜存其旧，以示不忘恢复之意；而京营之制，宜视乎北，以别无敢偶尊之嫌。此后大小各教场，俱应改称京营。其总督、戎政、勋臣、协理、枢臣等官，俱宜如北。仍练战兵，分为十营；兼用土著。大汉止用军校二百名，锦衣旗校止用军校五百名。其锦堂上，止用一员，加提督官旗办事衔。南、北镇抚官，不必用；既昭缓刑，且杜告密』。兵部覆请，俱从之。

　　己亥，命御史陈丹衷宣谕江北。

　　丹衷，先以新进士疏请调广西土兵往剿闯寇；故先帝特擢今官，命往调。至是，不果；改宣谕江北。

　　允大学士史可法请督师淮、扬，召马士英入阁辅政。

　　南都诸生卢泾材等上言：『南都幸朝廷门户，而朝廷是天下根本。宜别命一督臣，使可法从中调度』。报闻。

　　庚子，命江南募兵兵部尚书张国维以原官回部佐理戎政。

　　起原任刑部尚书徐石麒都察院右都御史，管副都御史事謪戍解学龙以原官为兵部左侍郎。

　　石麒，先帝时以议狱忤旨，削籍；学龙，以荐黄道周，逮戍。

　　升顺天府丞张有誉户部右侍郎，总督仓场。改顺天府尹王庭梅应天府尹，升江西左布政朱之臣太常寺卿、吏科左给事中左懋第太常寺少卿。

　　升吏科李沾太常寺少卿，提督四夷馆；御史郭维经应天府府丞，仍带原衔管巡视城事。

　　维经以加衔崔、魏时故套，力辞。不允。

　　命复原任御史陈荩原官，招募江南。

　　荩，先帝时为文选吴昌时例转；至是，以万元吉荐，复官。

　　以总兵郑鸿逵镇九江、黄蜚镇京口等处。

　　命上大行皇帝、皇后尊谥。

　　补御史宗敦一等各道员。

　　凡二十四员。

　　以兵科陈子龙巡视京营。

　　起废籍科臣章正宸等、台臣詹尔选等。

　　科则正宸、杨时化、袁恺、庄鳌献、熊开元、姜采、马兆义等，台则尔选、李长春、张煊、郑友玄、李模、乔可聘等。时化、煊，后皆任北。

　　辛丑，起升工科都许誉卿光禄寺卿。

　　誉卿，先帝时以推升事为谢升所纠，削藉。寻具疏以疾辞，不赴。

　　壬寅，监国即皇帝位于南部，大赦；改明年为弘光元年。

　　诏曰：『我国家受天鸿佑，奕世滋昌。自高皇帝龙飞定鼎，已卜无疆之历矣。朕嗣守藩服，播迁江、淮；群臣百姓共推继序，跋涉来迎，请正位号。予暂允监国，摄理万几；乃累笺劝进，拒辞弗获。谨于五月十五日祗告天地、宗庙、社稷，即皇帝位于南都。猥以藐躬，荷兹神器。惟我大行皇帝英明振古，勤俭造邦；殚宵旰以经营，希荡平之绩效。乃潢池盗弄，钟篪震惊！燕京扫地以蒙尘，龙驭宾天而上陟；三灵共愤，万姓同仇。朕凉德弗胜，遗躬抱痛；敢辞薪胆之瘁，誓图俘馘之功！尚赖亲贤戮力劻勷，助予敌忾！其以明年为弘光元年，与民更始，大赦天下』。

　　命太监韩赞周管司礼监事；卢九德为司礼秉笔，提督京营。

　　癸卯，命马士英入直佐理，仍掌兵部事。

　　可法将陛辞故也。时莆田国子生陈方策自京师回南，上书可法，谓『贼有未可缓图者六：吴三桂屡与贼战于畿辅，如不即破贼，则贼主北客，旷日粮匮，不无望我接济。北兵深入，策应渐遥；愚民无知，附贼日益。贼不遽歼，北将孤注，不无望我救援。贼兵糜烂，自成授首；北兵得志，劳着功成，不无望我犒赉。贼一溃败，必走西秦；北不穷追，势将南向，不无望我安顿；似未宜缓图，所以待北兵也。献贼躝楚侵蜀，蓄奸已深。今闻李贼陷京，宁不思逞！度其地势，窃据上游；顺流而东，金陵风鹤：似未宜缓图，所以办献贼也。左镇拥兵数十万，何难战征；闻其兵丁，时亦肆掠。若不亟申大义，俾建殊勋；诚恐养寇成痈，必至于溃：似未宜缓图，所以励左兵也。京师以南、黄河以北，人受贼愚；咸知有偶僭之伪朝，而未知有中兴之新主。喜诏、孝诏，所当亟颁：似未宜缓图，所以挽民心也。山东差半降贼，尚有兖、青、登、莱夙称殷阜，坚壁固守；若不亟颁诏传檄，愚民罔知适从，恐遭煽惑：似未宜缓图，所以救东省也。京师五方杂处，何啻百万生灵；谁无家乡！谁无父母！似未宜缓图，所以接回乡也』。言多可采。

　　起升原任礼部侍郎顾锡畴为礼部尚书，升少詹事黄道周为礼部右侍郎、操江都御史高倬为工部右侍郎、右中允罗大任为国子监祭酒、顺天府丞侯峒曾为通政使司左通政、苏松巡抚郑瑄为大理寺卿。

　　升太常少卿左懋第都察院右佥都御史，巡抚应、安等处。

　　甲辰，命忻城伯赵之龙总督京营戎政。

　　分淮、扬、凤、庐为四镇，以刘泽清、高杰、黄得功、刘良佐领之。

　　北都失，督、抚皆奔匿，镇臣则思得善地而蚕食焉。贼驻宿迁，众止二千，莫敢击；唯心涎扬州，思图息足。兼以拥立功，庙堂知驱之不得，遂立分镇议，姑为羁縻。阁部可法言曰：『从来守江南者，必于江北；即六朝，犹争雄于徐、泗、颍、寿间：不宜画江而守明矣。但此时贼锋尚锐，我兵气靡，备分力单；顾远遗近，不可不择所守，立定根基，鼓锐而前，再图进取。宜分四藩：一为淮、徐，一为扬、滁，〔一〕为凤、泗，〔一〕为庐、六。以淮、扬、泗、庐自守，而以徐、滁、凤、六为进取之基；江北之兵声既振，则江南之人情自安。然有四镇，不可无督师；应屯驻扬州，适中调遣。其四镇辖淮、海者，驻于淮北；山阳、清河、桃源、宿迁、海州、沛县、赣榆、盐城、安东、邳州、睢宁隶十一州县，经理山东招讨事。辖徐、泗者，驻泗州；徐州、萧县、山砀、丰县、泗州、盱眙、五河、虹县、灵璧、宿州、蒙城、亳州、怀远各州县隶〔之〕，为经理河北、河南开、归一带招讨事。辖凤、寿者，或驻寿、或驻临淮；以凤阳、临淮、颍上、颍州、寿州、太和、定远、六安各州县隶之，经理河南陈、杞一带招讨事。辖滁、和者，或驻滁州、或驻庐州、或驻池河；以滁州、和州、全椒、来安、含山、合肥、六合、巢县、无为各州县隶之，经理各辖援剿事。一切军民听统辖，有司听节制。营卫原存旧兵，听归并整理。所辖各将，听荐举题用。荒芜田地，俱听开垦；山泽有利，皆听开采。仍听招商收税，以供军前买马、置器之用。〔每〕镇额兵三万，岁供本色米二十万、银四十万。所收中原土地，即归统辖。贼在河北，合力协防徐、淮；贼在河南，则各镇防守泗、寿』。然于青、兖、开、汝，似置不讲。

　　命户部速挽漕粟以济军糈。

　　御史詹兆恒疏言：『今北漕渐次入南，而停江、淮者尚众；运弁、旗甲折干盗卖，弊蠹不一而足。宜急敕计臣：将在淮者，令漕臣路振飞督之；在京日者，令漕臣白抱一督之。星夜押发，衔尾入南。除补给京军外，尤宜立运登庾，无久露泊江干，致生意外』。从之。

　　罢淮抚路振飞；起原任巡抚田仰都察院右佥都御史，巡抚淮、扬等处。

　　仰，阁臣士英梓里；从废籍超擢。

　　进伯黄得功为靖南侯、左良玉为宁南侯，各荫子锦衣卫千户。又封总兵高杰兴平伯、刘泽清东平伯、刘良佐广昌伯。大学士马士英加太子太师，荫子锦衣卫指挥佥事。

　　时江督袁继咸入见，面奏曰：『封爵以劝有功。无功而伯，则有功者不劝；跋扈而伯，则跋扈者愈多』。上首肯。继咸叹曰：『事已成，奈何』！忻城伯赵之龙奏：『马士英引杰过河，宜令往辑』。继咸亦怂惥。上曰：『马先生不肯去，奈何？今史先生愿去』。继咸曰：『皇上即位之初，虽以恩泽收人心，尤当以纪纲肃下志，大抵君德英明为用。伏祈振作精神，申明法纪。冬、春间，淮上未必无事。臣等虽驽，愿奉六龙为澶渊之行』！上有难色。阁臣姜曰广曰：『所言澶渊之行，非遽为此事；然不可不时提此心』！继咸又诣榻前，密奏曰：『左良玉虽无异图，所部多降将，非孝子顺孙。且皇上初登大宝，人心未免危疑；意外亦不可不防。臣当星驰回汛』。上允可。继咸往阁，责阁臣可法不当遽伯高杰；士英不悦。时人谓继咸言虽正，然使诸臣果以序迎，则上何至书召，士英与杰又何得居功；亦不可谓非钱谦益、吕大器等罪也。继咸寻还任。

　　乙巳，升御史祁彪佳为都察院右佥都御史，巡抚苏、松地方。

　　原任少詹事项煜自北遁归，命下部察议。

　　煜既为伪太常寺丞，至是南还，犹入班行，颜色无怍。御史陈良弼言：『先帝升遐之变，千古异常；总由大小臣工结党纳贿，淆乱纪纲。事极势穷，以至为贪邪断送。贼到日，或迎、或窜，忠烈寥寥；可叹也！先帝何在？煜逃生未已，忽混入班次。且彼居清华，尝以文章见称。既不能与李邦华、范景文诸臣捐躯殉难，或黄冠缁衣任其所往；乃突如其来，俛首贪恋，意欲何为？万一自媒得售，使载笔者记之曰：「翰林学士煜偷生逃见，仍与某官」；宁不污史册而戾圣治哉！时屯抚方孔照亦自北归，有议陪推某缺者。户科罗万象面折其非，疏争之；乃止。

　　谕礼部：考郊祀时享诸礼，一岁中几祭？某亲祭、某遣官，务照祖宗典制，详开具奏。

　　命礼臣追上先福王、先妃尊谥。

　　从御史朱国昌请也。

　　遣魏国公徐弘基祭孝陵。

　　以即位告。又亲祭告先福王、先妃于行宫。

　　丁未，吏部尚书张慎言疏荐旧辅吴甡、原任吏部尚书郑三俊。命宥甡罪，陛见；三俊，不允。

　　慎言疏内先列甡督师稽缓与三俊误用吴昌时二事，欲使天下共见其过，然后用之耳。俞甡、罢三俊，皆阁臣弘图所拟也。

　　调考功司员外王重文选司郎中。

　　命速议熹庙张后尊谥。

　　风闻后已殉难故也。

　　升御史詹兆恒大理寺左丞。

　　辅臣马士英疏陈开国大计。允之。

　　一、雒阳残破后，闻圣母尚寓郭家寨；当急图近养。一、皇考遇难后，匆匆藁葬；宜迁梓宫护送南来，择吉壤安厝。一、宜敕礼部择吉慎选淑女，以继中宫。一、诸藩流离，恐奸宄生心；或为所挟，不利社稷。凡侨寓者，宜俱差官迎置近地；俟中原恢复，各还原封。疏奏，命辅臣可法遣迎圣母；亲藩事，礼部酌议。

　　诏封疆失事各官，不许起用。

　　时刘孔昭言：『臣读前诏内罪废各官、「逆案」内计典赃私，俱不得轻议，惟置封疆失事于不言。今日祸及君父、倾颓庙社，封疆之罪犹当追论，以正国法；而拟议诏款中，仍留此一段之肺肝，以再误陛下。天下事，尚忍言哉』！时监军佥事宋劼亦言：『天下人才，多坏于门户。每择一题，因竖标援人、陷人；则占风望气者景附云集，致真正介特之士不得效用。宜如先臣杨士奇言：以天下心官天下人，以天下官官天下才』。皆可其奏。自此，门户之说滋矣。

　　起用原任礼部侍郎钱谦益。

　　谦益以主潞议惧祸，时科臣李沾有定策功，故浼沾疏荐为巧护地。台臣陈良弼不平，言：『陛下以亲、以贤，当正大统。乃龙江觐驾，谦益邪议挠止。时科臣李沾相对诧异，与臣等并持公论。及事定，谦益犹现身密间；沾对臣曰：「此时尚议论不归正乎」！今忽以谦益与黄道周、黄景昉等同荐黄扉，臣忧奸人钻用，心不可测！当陛下前，不惜一死争之。退，仍与沾争，彼谓为吾乡，不得不调停矣。调停同乡情面，不顾紊胤朝廷，是何心哉！谦益大节已失，公论共斥。阅沾荐疏，原借名正人君子；而于众瑜中，混以瑕邪！从来误国宿套，牢不可破。愿以臣疏与沾疏悬之国门，发下文武诸臣共……』。疏奏，沾无以屈也。

　　江楚督臣袁继咸疏陈致治定国大计。嘉纳之。

　　疏言：『自古国祚久长，有开创，必有中兴；然致治在于得人，而守国必先审势。所云致治必先得人者，何也？宋之高宗，亦号中兴；然上不得与武丁、周宣比烈，次亦不得与汉光、唐肃絜盛者，「知人善任使」弗讲也。武丁知傅说、甘盘之贤而终任之，故能集鬼方之勋；周宣知吉甫、方叔之贤而终任之，故能致车攻之盛；光武知邓禹、寇恂之贤而终任之，故能诛莽、戮嚣，扫赤眉、铜马之焰以光复旧物；肃宗知子仪、李泌之贤虽不能终用，犹能不失其用，故能芟夷安、史，克复两京。高宗则不然。知李纲、赵鼎之贤而不能用，用而不能信；以小人参之，卒令沦落以老。其始终所信任者，惟黄潜善、汪伯彦、秦桧、汤思退之徒；以致主势日卑、亲耻不雪，腼颜臣仇为万世笑。其得偏安一隅，犹幸尔。臣愿皇上于在廷诸臣知而已用者，任之信之，勿使小人参之；在野诸臣未及用者，明诏廷臣各举所知，一如高宗求旧学、光武褒卓茂故事，蒲轮征召，赞襄大业：则商、周、建武之隆，可立致也。臣故曰：致治必先得人也。臣所云守国必先审势者，何也？自昔论建都者，右西北而左东南。以西北之势足起东南，东南之势不足起西北；亦据六朝、五代、弱宋之成迹论耳。我高皇帝龙飞淮甸，定鼎金陵，卒能芟群雄、驱蒙古、取中原，安在东南不可起西北哉！今皇上缵承大统，宅定镐京；攻守先后之大势，不可不早计。不先自治而遽图敌，立败之道也。臣以为金陵之界限在大江，而淮南、江北实为屏蔽；金陵之咽喉在浔阳，而湖南、襄、樊实为门户。顷闻叛将溃兵蟠结淮南、江北间，小民渐丧乐生之心。若不及时区画，一旦大寇凭陵、内奸响应，得无寒心！湖南献贼仅遁，千里蒿莱；襄阳必争之地，闯逆设防颇固。镇臣左良玉并全力以往，计日可归版图；然复而不守，与不复何异！盖守襄阳，则必设重镇。设重镇，则必宿重兵；设重镇，则必须厚饷：皆不可不从长计议也。臣窃谓欲料理淮南、江北，则必处置溃兵。乞密诏督、抚二臣审察顺逆：真心就我戎索，则分信地、足额饷，申明纪律，毋为百姓烦苦；或中怀观望，急乘寇势未睹，破碎其党。虽有焦烂，宁忍小痛以除大毒，臣以为愈于养痈。欲料理湖南，则宜别简风力重臣抚治其地，选补廉吏，戢和难民；招来商贾，疏通巴蜀、黔、粤之货，以济公私。欲料理襄、樊，则必开帅府、宿重兵。俟规模初定，然后搜括旧田，大兴屯种；且耕且守，为持久计。夫襄、樊守，则可由宛、叶以图关中；淮南、江北守，则可由归德以图河南，亦可由彭城以图河北。攻守大势如此；若欲为画江舍腹里而就边角，则腹里共边角愈蹙，此输着耳。臣故曰：守国必先审势也。然臣终以明断为请！人材之贞邪消长，理而已矣；国势之攻守得失，机而已矣。理非明不能晰，机非断不能割：臣以为得人、审势之要也』。疏奏，阁臣士英疑汪、黄等语刺己，深恨之。

　　督师辅臣史可法徙淮、扬。

　　己酉，诏议生祖妣、神庙着贵妃尊谥。

　　加淮抚田仰兵部右侍郎。

　　升兵部郎中万元吉太仆寺少卿，监理江北军务。

　　补吏部司官夏允彝、余扬等。

　　命潞王暂居杭州府。

　　辛亥，复原任御史郑友玄原官，督理两淮盐法。

　　友玄，崇祯时以考选钱粮未完，配。

　　诏督师辅臣可法遣官访大行皇帝梓宫并太子、二王。

　　从少詹管绍宁请也。

　　诏议先妃谥号。

　　壬子，命祈雨。

　　御史郭维经言：『圣明御极将两旬矣，一切雪耻除凶、收拾人心之事，分毫未见实着。且伪官纵横于凤、泗，悍卒抢攘于瓜、仪，焚杀劫掳之惨渐过江南；丰镐一片地，不知将来成何光景！而庙廊之上不闻动色相戒，惟以漫不切要之务，盈庭而议；以致乘便门而为钻窥之隙穴、斗疾足而作富贵之阶梯，举朝人心如狂如醉。数日以来，匹夫匹妇呼天愤抑，酿成灾祲。伏乞早降纶音：凡内外文武诸臣洗涤肺肠、从公起见，毋违道以干誉、毋拂民以从欲；凡刻薄偏私以及恩怨报复种种故习，尽期湔除，一意以办贼复仇为念。即此公忠上彻玄昊，自召天和。仍敕在京诸臣，遵古制斋祷』。从之。

　　进公魏国徐弘基、侯灵璧汤国祚、安远柳祚昌、伯诚意刘孔昭、南和方一元、东宁焦梦熊、成安郭祚永宫衔，荫子有差。

　　予司礼监太监韩赞周、卢九德各弟侄一人锦衣卫指挥佥事，〔赉〕银、币有差。

　　魏国公徐弘基疏荐原任南兵部尚书熊明遇等。报闻。

　　勋臣荐文臣，始此。

　　吏部尚书张慎言乞休。不允。

　　时勋臣刘孔昭、赵之龙等皆怒慎言荐旧辅吴甡，朝罢，群臣诟于庭，至目为朋党奸欺，所用皆私人；声彻殿陛。阁臣弘图等解之，乃退。孔昭又言：『先帝无声色游幸之好、无神仙土木之费，饬法明刑，锐心雪耻。缘诸大吏营私党恶，票拟之中，暗伏机关；声气之中，党同非类。事权功令，尽济其贪残之用。廉耻丧而人心散，大势土崩，重不可返。迨贼骑临城，主亡国破，殉节仅数人；其余从逆，尽为美官。今潜逃南中者，大率皆受伪命，为贼作内应；否则，南走胡、北走越耳。铨臣不驱除击攘，且汲汲议用。乃以误国罪臣，巧为推毂；势不尽倾江南不止』。又言：『慎言原有二心；当告庙决策定立主上之际，阻难奸辨』。疏奏，慎言疏辨，且乞休。阁臣弘图等亦以不能戢和文武，各疏乞休。俱不允。御史王孙蕃言：『慎言治事，南铨底册靡凭。或用人偶不合，勋臣宜平心入告，以候上裁；未有呼大小九卿、科道于庭，而大骂冢臣如今日之异者。「安国在尊君」，勋臣尚未闻乎』？督辅可法言：『吴甡持斧建牙，声誉特简；止因奉命讨贼迟迟其行，遂蒙先帝罢归，复催促至京拟戍金齿：此甡之过也。然甡奉命之日，正敌入犯之时；原候唐通兵为剿贼助，敌不去则兵不前，故屡请行未允：此甡过之可原也。年来仕路不清，病在党同伐异。或以不肖之最，百足不僵；或以可用之才，一眚永锢。臣生平拙守，不解异同；如监国诏内「起废」一款有除封疆、「逆案」、计典、赃私不准起用一段，臣为去之。诚以国事之败坏非常，人才之汇征宜广；未可仍执往例耳。后来不知何故，复入此等字面。此示人以隘，不欲以天下之才尽供天下用也。今宜捐去成见，一屏虚行。如甡之过，则还以过；如甡之才，则用其才。王路荡平，何容偏欹！况北都之变，文臣固多误国，武臣岂尽矢忠！若各执成心，日寻水火，文武不和，臣切不愿诸臣存此见也』。已府丞郭维经言：『可法去「逆案」一语，为失言之过』。报闻。时谓南逃诸臣不宜轻议，用孔昭言亦是；然喧争非体，故孔、蕃等及之。

　　诏议优恤北都殉难诸臣。

　　从御史陈良弼请也。

　　癸丑，复荫刘泽清子锦衣卫千户。

　　以先帝时曾拟封伯故也。

　　命十七年练饷已征者尽数起解，无得干没；明年全豁免。旧饷、辽饷，速催。

　　甲寅，命督师辅臣史可法祭泗、凤陵，左良玉祭显陵。

　　告即位也。

　　辅臣为士英陈恢复大计。命议行。

　　士英言：『吴三桂，宜速行接济，在海有粟可挽，有金声桓可使，而又可因三桂臣款□。原任知县马绍愉，陈新甲曾使款□；昔下策，今上策也。当咨送督辅，以备驱使』。诏可法便宜行。

　　乙卯，封关门总兵西平伯吴三桂为蓟国公，给诰券、禄米；发银五万两、漕米十万石，差官赍送。

　　先因三桂承命移三城入抵关；方抵关而京城失，三桂遂举义发丧，乞师北庭，始败叛将唐通，覆其师。已复三败闯逆；逆西遁，遂引北兵入京师。事闻，诏以三桂破贼复仇，功在社稷；乃进封。户部侍郎贺世寿言：『先帝神武，魁柄独持。只以求治不效，日夜焦迫，未免爵一人过其量、罪一人溢其罚。今日更化善治，莫若肃纪纲而慎刑赏。如吴三桂奋身血战，彷佛李、郭；此乃可言功拜爵，方无愧。若乃口头报国，岂遂干城！河上拥兵，曷不敌忾！恩数已盈，功名宜立。不则，天下且谓人主不爱嚬笑而轻名器矣。臣愿皇上申明国纪，为制治计』。国子监典籍李模言：『当日拥立之事，皇上不以得位为利，诸臣何敢以定策为名！甚至侯、伯之封轻加镇将，于义未安。况皇上正位丰镐，乃先帝所凭依；将以大复仇而光前烈也。

　　即在诸镇将，事先帝未效桑榆之收、事皇上未彰汗马之绩，案其实亦在戴罪〔之〕科；而予之定策，其何敢安！诸镇果负血性，必大慰先帝殉国之灵，庶堪膺皇上延世之赏。若以今日无功，洊膺勋爵；尚宜再四辞免，必明臣谊。臣实不愿光复未臻，而大体先亵。至于丝纶为重，勿因大僚而过烦；拜下宜严，勿因泰交而稍越；繁缨可惜，勿因近侍而稍宽。明王必防其渐，然后纲维不堕矣』。

　　命兴平伯高杰安顿扬州城外；仍迅统前征，以应东师。

　　起升礼部右侍郎陈子壮为礼部尚书，掌詹事府事；少詹管绍宁为正詹事，谕德徐汧、吴伟业为少詹事。

　　子壮，崇祯时以议宗藩不宜更制，削籍。汧，时里居；感愤时事，贻同事书曰：『今日贤邪之辨，不可不严；而异同之见，不可不化。以君民为心，则和平立至；不必合党连群，而自无不同。以职掌为务，则猷念各分；不必破党涣群，而自无不异。用人者执此为衡，其忠君爱民、精白乃心者为君子，否则小人；修职就业、竭节在公者为君子，否则小人。流品区明，澄叙无舛。故人谓异同立，而贤邪之界限以明；不知异同化，而贤邪之流品始出。夫以先帝十七载干惕，卒使鼎湖泣于寇孽、椒殿倾于贼烽，其故何与？良由频〔年〕以来，是非混淆，士大夫精神智虑未尝为君民勤恤、为职掌究图。极其末流，乃至漠视主上，如胡、越之瘠肥；委身寇仇，若秦、楚之朝暮：岂不痛哉！今者吾皇中兴，百尔在位；自当洗心涤虑，事我一人。有能匡弼吾君者，则登之；不然，如鹯逐雀，勿疑也。有能奠丽斯民者，则庸之；不然，为苗去莠，勿后也。有能殚心职业者，则陟之；不然，校官秕政、便文自营，勿贷也。毋以体骨不媚，远耿介特立之人；毋以悃愊无华，失专心向公之士！毋喜闻声之浮慕、援助之实繁，滥收趋势游利之宵类；毋因一事之快心、片言之顺意，误用呈身换面之憸流。除凶雪耻，端有赖矣』。汧有上当事七款：一曰辨人才、二曰课职业、三曰敦寅恭、四曰励廉耻、五曰核名实、六曰纳忠谠、七曰破情面；语多可采。

　　命江、淮赈济北归难民，严禁掠夺。

　　丙辰，命议河督黄希宪、齐抚邱祖德、晋抚郭景昌等罪。

　　御史朱国昌言：『北都之变，三督、抚一时并逃，骈集吴会；未雨乏绸缪之防，御寇无死绥之勇。方之卖国降敌，止争「先去」；律以失陷封疆，尚多「一逃」。乞敕廷臣申明大法』！遂下部看议。  
　 
偏安排日事迹卷二

　　六月丁巳〔朔〕，大学士高弘图自请往江干督漕粮登庾。从之。

　　命补记注侍班官。

　　时户科罗万象因勋臣忿争，以肃朝仪、和文武为言，具请「以票拟还阁臣、以参驳予言路，并设记注侍班官」。从之。

　　戊午，命遣官往北监营先帝山陵、祔葬祖陵，并申祭告。

　　从御史米寿图言也。

　　命内制国玺，权以金代玉。

　　上大行皇帝尊谥曰「绍天绎道、刚明恪俭、揆文奋武、敦仁懋孝烈皇帝」，庙号「思宗」；皇后曰「孝节贞肃、渊恭庄毅、奉天靖圣烈皇后」。

　　时议定先帝庙号，礼臣顾锡畴拟「干宗」；「思」则阁臣弘图拟也。

　　上皇祖母郑贵妃尊谥曰「孝宁温穆、庄惠慈懿、宪天裕圣太皇太后」。

　　上皇考先福王谥曰「贞纯肃哲、圣敬仁懿恭皇帝」，皇生母某氏曰「孝诚端惠、慈顺贞穆皇太后」。

　　谥号虽依兴献帝例，然不称「宗」，人以为得体；疏末云：「徽称鸿号，从此荐加无穷」，则非也。

　　尊皇嫡母先福王妃邹氏曰「恪贞仁寿皇太后」。

　　时遣官奉迎，犹未至也。

　　追谥先妃黄氏曰「孝哲懿庄、温贞仁寿皇后」。

　　己未，命原任都督陈洪范来京陛见。

　　议北使也。

　　庚申，命旌恤淮安乡绅、士民及有功将士。

　　督师辅臣可法言其誓死固守、力拒闯逆故也。时原任河南佥事吕弼周持李自成令箭、伪书至，被擒；淮民丛射杀之。

　　命速颁河北、山东诏。

　　督辅可法疏言：『闻四月二十四日吴三桂大败贼兵于一片石，贼踉跄入都，尽掠赀财；于四月二十八日遁讫。青州士绅、军民杀其伪将军、伪道、伪府，余相继杀伪者十处。我皇上进膺宝箓、正位旧都，在山东、北直尚未通晓。万一人心涣散，固尽弃前功；即或割据分争，又渐生后患。乞谕该部院择选廷臣赍监国、即位二诏，直抵山东、北直一带晓谕；庶人心有归，大统立复』。从之。

　　壬戌，召「逆案」为民阮大铖暂冠带来京陛见。

　　先是，故辅周延儒再召，大铖迓之江干，情甚挚。延儒虑「逆案」难翻，问大铖「废籍中，谁为若知交可用者」？大铖举原任宣府巡抚马士英对。时马士英犹编戍籍，忽起凤阳总督；已知为大铖荐，甚感。至是，因以边材荐大铖，且言『臣至浦口与诸臣面商定策，大铖从山中致书于臣，及操臣刘孔昭以力扫邪谋、坚持伦序，臣甚韪之。但本官天启年间曾任吏科都，时同官魏大中争缺，本官虽退让，与当时诸臣嫌隙遂开；因牵入魏忠贤「逆案」。其实本官既未建祠、未称功颂德，径坐以阴行赞道。夫谓之「赞道」，已无实迹；且曰「阴行」，宁有确据！故臣谓其才可用、罪可宥也』。疏上，阁臣皆不可；士英曰：『我自任之』。旨，即士英手票也。

　　命工部议建宗庙。

　　补总兵牟文绶后军都督府佥书，提督巡捕营；杜弘域右府佥书，提督大教场。

　　命公弘基、伯梦熊掌左中都督府印。

　　以杨振宗为都督同知，充安庆总兵。

　　议复懿文太子故号及靖难诸臣谥。

　　从太仆少卿万元吉请也。元吉言：『皇上前谒孝陵，徐问懿文太子园陵所在，亲为展拜。臣随诸臣后，莫不手额。先臣杨守陈尝请修「建文实录」云：「国可废，史不可废」。弘治中，布衣缪恭伏阙上书，请复建文故号，爵其后裔奉祀；敬皇帝勿罪。夫减曲直不载，不若直陈其事而示之，以无可增加也。削庙号弗隆，不若引景帝故事，还懿文当日追尊故号，祀之园寝而配以建文君也。乞敕廷臣广集众议：「建文实录」作何开局纂修？懿文故号、祀典作何厘正？至靖难死事诸臣，谥、荫尚缺；羡逊国之君臣何厚，愧此时之忠义多亏！良由高皇帝褒余阙、斥危素，风励备至；靖难以后，正气渐削，故酿为今日狯猾之徒屈膝拜伪。请将靖难死事诸臣及北京各省直城陷殉难诸臣，敕诸司备归采录，编成一书；令分别二等，各予谥、荫、庙祀，颁行学宫，广示激励』。又疏言：『先帝天资英武，锐意明作；祸乱益滋，何也？则宽严之用偶偏，而任议之途太畸也。先帝初临海宇，惩逆珰用事，剥削正气；固尝委任臣工，力行宽大矣。诸臣狃之，争意见之玄黄，略绸缪之桑土；敌入郊圻，束手无策。先帝赫然震怒，一时宵壬乘间中先帝以用严：凡廷杖、告密、加派、抽练，使在朝者不暇救过，在野者无复聊生；然后号称振作，乃敌氛如故、■〈寇，女代攴〉祻弥张。十余年以来，小人用严之效，彰彰如是；先帝悔之，于是更崇宽大，悉反前规。天下以为太平可致，诸臣复竞贿赂，共肆欺蒙；每趋愈下，再撄先帝之怒；诛杀方兴，宗社继没。盖诸臣之孽，每乘于先帝之宽；而先帝之严，亦每激于诸臣之玩。臣所谓「宽严之用偶偏者」，此也。国步至今，艰难之极。乃议者求胜于理，而不审势之重轻；好伸其言，多不顾事之损益。盖殿上之彼己日争，阃外之从违遥制。即如昨岁督师孙传庭拥兵关中，识者俱以为不宜轻出；出则粮绝兵败。关一不守，形势遂失。然亦有逗挠议之者矣。贼既渡河，臣即语今阁臣史可法、姜曰广：急撤关宁吴三桂，俾随枢辅迎击，可以一胜；胜则都城始固。既先帝召对，亦曾及此。然已有蹙地议之者矣。及贼势熏灼，廷臣或劝南幸、或劝出皇储监国南都；语不择音，要亦权宜。然已有邪妄议之者矣。由事后而观，咸追恨议者之误国；倘事幸不败，必共服议者之守经。天下事无全害，亦无全利；大率类是。当局者心怵无全利之害，非朴诚通达，谁敢违众独行！旁持者偏见无全害之利，意气笔锋，必欲强人从我。臣所谓「任议之途大畸」者，此也。乞皇上究前事之失，为后事之盐，以宽为体、严为用。盖崇简易、推真诚之谓宽，而滥赏纵罪者非宽；辨邪正、综名实之谓严，而钓距索隐者非严。宽严得济，任议乃合。仍求于任事之人，严核始进，宽期后效；毋令行间再锺藏垢、边才久借燃灰，诚牧之以严，自可任之以宽矣』。疏奏，俱嘉纳之。

　　总兵刘良佐率兵攻临淮，不克。

　　先是，良佐兵马自山阳下，沿途淫劫。临淮民闻其将至，严兵固守；良佐怒，攻之，不下。御史朱国昌言：『临淮汤沐邑，何物么魔，鼠窜之余，复鸱张至此！乞敕督师便宜抚剿』。已良佐开镇于彼，众稍惧；良佐亦虑兵民深怨，移驻寿州，乃解。

　　癸亥，命原任陕西总兵官赵光远提督川、陕军务，加都督同知。

　　加原任辽东巡抚黎玉田兵部尚书。

　　以同吴三桂破贼也。

　　加旧辅臣谢升上柱国少师兼太子太师、原任御史卢世■〈榷，氵代木〉太仆寺卿，赐敕书奖谕，赉银、币有差。

　　升与世■〈榷，氵代木〉，皆德州人。时传言两臣仗义起兵，擒斩伪官；故有是命。然升已改面事北，再为辅臣。惟世■〈榷，氵代木〉出拜诏，然未闻起兵也；起兵者，为生员谢陛。

　　补科员黄云师等。

　　兵科等科黄云师、锺斗、吏科等科左右给事熊维典、陆朗、张希夏、户科等科给事中王士鑅、杨时化、袁铠。士鑅、铠俱服未阕；铠寻卒于镇江，鲠直不寿，人多惜之。

　　命齐庶人知墭等随班朝谒，列勋臣后。

　　以旧居南京故也。时谓南京既为帝都，知墭等应迁；许朝谒，尤非体。咸以咎礼臣顾锡畴。

　　诏以追尊谥号播告中外。

　　礼臣顾锡畴因请补建文帝庙谥、景皇帝庙号并靖难诸臣谥，又请增理学名臣从祀先师者。俱从之；从祀一议，终寝。

　　礼部请建立恭皇帝专庙。命廷臣集议。

　　时礼臣顾锡畴欲矫睿宗失，建专庙；别太庙也。

　　兴平伯高杰攻扬州，不克；城中民乱，杀进士郑元勋。

　　杰既奉旨驻城外，又坚欲入城。时杰兵素骄，自山东南下，所掠不赀；扬人已心恐。及抵扬，咸罢市登陴，太守马鸣騄画守御策甚备。不能入，犹日掠沿村妇女。扬人愈恐，守益坚；且议出战，柔脆非敌也。元勋素豪侠，欲居调停功，出羊酒劳军。杰自明无他，止欲安顿一军家小，便进征耳；元勋许之。时鸣騄已升海道，尚在郡，与推官汤来贺商之；皆曰「不可」。阖城士民亦同声言杰兵淫掠状，愿死守。杰怒，分兵困城。城中故殷富，多木客、盐贾；乃共出财守备，街衢多树木栅，钉（？）上下为深沟。杰升高望，知不可攻，顿兵善庆庵焚掠，城外烟火蔽日；而无赖居民，间亦乘机为利。淮扬抚黄家瑞闻变来扬，百姓遮道诉状；家瑞集有司、绅衿、父老于城楼，军民环堵听。元勋曰：『高总镇何害，不令入城？』众哗曰：『城外殭尸遍野，恶得无害』！元勋大声曰：『亦有扬人自相杀者，岂尽高镇』！众闻，哗益甚。有被伤百姓在城中者解衣前，示伤；万众俱怒，指元勋为杰党。元勋恐，疾趋下城；社兵持刀及之，碎其尸。杰益怒，力攻城；守益坚。阁部可法自请督师至扬州，诣杰营；杰必欲得鸣騄甘心，为元勋报仇。可法为之解释；且曰：『朝廷守土官，岂可擅杀』！乃馆可法于福缘庵。阁部之行也，以川兵三百自随，杰疑之；即分与二百人，然杰疑如故。时鸣騄避泰州任所；而杰防可法甚严，一切出入文移，必呈杰始达可法。寻以乱民横杀，乡绅疏参鸣騄；众皆以为杰强之也。可法留杰营月余，不得要领，而扬人亦苦于城守；乃以瓜洲宅杰。

　　授福府书堂官陶瀚等六人各锦衣卫指挥佥事，子孙世袭本卫千户。

　　河南乡官丁启睿俘伪官陈奇等以献。命解京正法。

　　启睿，故总督兵部尚书；疏言伊弟参将启光等所获也。计归德府同知、知县等官凡七人，俱一日擒之；恢复全郡。然启光塘报云：闯贼胁上中箭，至真定府固关死——皆讹也。

　　命勘议原任总督王永吉。

　　御史周元泰言：『永吉侈谈方略，钓誉猎声；先帝超级升迁，授之东抚。及北兵东向，堵御无术；不阅月，连陷七十余城。登抚曾樱偏一隅，兵单将弱；陷一城，则一城报。永吉拥有全齐，兵权在握；敌走于前，兵尾于后，不报陷城而报复城。故同一失陷也，樱则为罪，永吉则为功；居然改抚为督矣。十七年正月，逆贼过河，据有三晋；所望卷甲前来保卫神京者，永吉也。乃三月十九之报哄传，而永吉安在？夫边督拥有重兵，当真、保告急时，调度各抚、联络诸帅奋臂入援，神京固金瓯无恙矣。即不然，当京城失守后，亦宜协同吴三桂迅扫逆氛，以报先帝深仇。胡乃削发被缁，望风鼠窜，以羞朝廷而误中国，负先帝特达之知；此其罪岂寻常逃难比』！时永吉亦自疏待罪。诏责以不同吴三桂杀贼，乃削发先回，罪无所逃；命速勘议。

　　兵科陈子龙言：『守江之策，莫过水师；海舟之议，更不容缓。请委兵部主事何刚训练』。从之。

　　命法司及巡城御史苏狱，分应释、应豁为三等，从公举行。

　　工部尚书程注乞致仕。允之。

　　命议殉难、从逆诸臣。

　　御史宗敦一言：『先帝之变，九庙饮痛；而传闻在廷诸臣仗义死节者，自范景文、李邦华而下，仅得十余人。其余拷者拷、逃者逃，甚至为逆贼草诏、屈节称臣者，大半皆读书中秘、蕊榜特达之人；真犬彘不食其余矣。乞敕九卿、科道博访死难诸臣，从优议恤；或锡以谥荫，或建祠旌表。至从逆称臣辈，或比之畔逆之律，籍其身家、捕其苗裔。使薄海内外，晓然知杀身成仁者，不但垂芳百世，而且隆及子孙；忘君事贼者，不但身名不保，而且巢卵俱尽：不人鼓忠义，捐躯讨贼者哉！臣又闻在内、在外各官，临难偷生、涂形逋逃者，益复不少；虽与从逆有间，而官守、臣谊两难俱容。或概行削夺，处以考工之法；或酌量情罪，治以士师之条。统惟敕部察行』！疏上，得旨速议。时吏部主事夏允彝忧居，着「降贼大议」；其言曰：『或问「唐肃宗安禄山之乱六等定罪，首大辟，次赐自尽，次重杖一百，次三等流贬；今可彷否」？曰：「是不同。唐长安虽破，玄、肃犹存；先帝何在？君崩臣活，较玄、肃时宜加一等」。或问：「唐德宗于朱泚破城，先斩降泚罢任官崔宣、洪经纶等；德宗至凤翔，又斩乔琳、蒋镇、张光晟等。今可彷否」？曰：「是亦不同。泚初起，止姚令言诸逆党耳；非崔宣等助之，岂能横行若此！今闯势久成，诸降贼者自负恩丧节，而非闯逆同起事；则尽法中有差等」。或问：「先帝尝有钦定「逆案」，可彷否」？曰：「是又不同。魏逆虽危宗社、杀害妃嫔、屠戮忠良，而非僭位弒主也。今逆贼，岂魏逆比。从逆当加等，何疑」！或曰：「视唐之六等空加一等是矣；何以定之」？曰：「重者辟而加籍，次辟，次自尽，次重杖乃戍，次远戍，最轻者流近地；无贬法也」。或曰：「加罪一等，实仍六等也。今之降贼者，以何等罪，定何等刑」？曰：「宋企郊、张嶙然、黎志升、韩琳、安伸、白广恩、陈永福等，从贼攻陷城池，或为搜宫、或为用刑，皆大逆，非从逆；不在此数。所谓「从贼」者，皆都城破后屈节者耳。其最重者，如何瑞征、杨观光、韩四维、党崇雅、薛所蕴等受贼宠任，为贼伪大臣者也。周锺手草伪诏，指先帝为「独夫」，称逆贼为「尧、舜」者也。杨枝起本无官，而投身请降，且伪任文选者也。光时亨，阻先帝南迁，身又降贼者也。杨廷鉴、陈名夏、魏学濂，或献条陈、或定仪注、或请催漕，此弥天罪也：为首等。降逆为要秩，且视旧加升——如庶吉士径受伪编简、科道改为弘文、少卿改为正卿等职，非投顺最先、谄佞最深，何以至此！为二等。如降贼仍为伪官，要虽不改其旧，亦是受贼宠用——尊如伪卿寺、要如伪弘文、伪吏政、伪谏议、伪漕院、直指等官，何容末减！为第三等。如已受伪官，为所疏远、不甚著名者，为第四等。初曾受拷，不能自固而降、又不甚著名者，为第五等。献金、献女以媚贼求免者，而北故未受伪官者，为六等：似亦至平矣。内有已受贼官，于五月十四日以未闻贼败，先自逃回者，视本等或减一、或减二等；又有非五月十四以前为北复窜归者，身投司宪、良心未减，或于本等议减等。惟至今未归、归而不出、虽云逃归实受贼差委将为内应，此无论逃于何时，断难减也」。或又曰：「唐以早定六等，致从逆益坚，再召史思明乱。今刑章太峻，无乃激之叛乎」？曰：「臣子所论者，一法而已矣，或诛乱而乱定，或养乱而乱滋。诸降贼者，皆误国庸臣，非纵检横才也。贼之灭亡，岂附逆者能支！然国家不可不立一法，以待杀贼归国者。凡诸从逆未归之家，羁其妻子、录其家产；俟之三年，有能擒贼巨魁、建功于国者，赦。虽极重如宋企郊等，苟能斩闯贼并刘、牛等贼，亦赦之可也。惟终于不归，即加等诛族、没籍，又非六等可论矣」』。

　　乙丑，召原任大学士蒋德璟入阁。不至。

　　德璟疏言：『臣负先帝大恩，有大罪三。臣于诸臣中独受先帝非常知遇，而今先帝安在乎！佐理无状，误主辜恩：大罪一也。臣虽班次在后，遇事妄言，同官每为咋舌；而先帝每优容之。即兵饷一事，各边虚冒甚多；先帝令臣与户部堂司商核厘汰，意在蠲加派以恩恤穷民；而兵日虚、民日困、饷亦日绌，臣因循不效，坐致鞠凶：大罪二也。同官七人，范景文等皆能殉难；而臣以独存，臣愧六臣矣！臣与陈演同时罢官，演被拷死；而臣以先出独存，臣又愧演矣！臣潜踪水次，隐忍迂延；既不能如屈原抱石自沈，又不能如虞允文借兵督战。徒托恢复之虚词，以自文其苟全性命之实迹，臣又愧部院诸臣矣：大罪三也。臣负三大罪，而尚可腼颜陛见，以厕足于中兴佐命名贤森布之目哉』！疏奏，上俞之；命回籍，候召用。

　　大学士高弘图请罢。不允。

　　弘图，先为御史，曾疏诋东林；及再经起补，又以不附魏珰罢。至是，阮大铖召对，历辨冤状，言弘图素知臣者。弘图乃力言「逆案」不可翻，士英与大铖俱怒；故乞罢。

　　起张肇林为通政司使左参议。

　　命勘议原任户部侍郎吴履中。

　　履中自北归，具疏待罪。时金坛士绅檄云：『先帝焦劳十七年，无日不卧薪茹胆；诸臣世恩三百载，何人不食税衣租！贼入宫而莫救，焉用股肱！臣卖主而乞降，是何心肺！既已攀龙髯而莫逮，即当奋螳臂以争先。平时乏嫠妇之忧天，百身莫赎；此际倘厉鬼以杀贼，九死如饴。奈何周锺以名宿之士口谈忠、许大节不夺，乃授伪职弘文馆学士；吕兆龙本獧薄小儿滥登科甲、当思感恩独深，乃受伪职成都府同知。汉司隶依然仍旧，莽大夫向遽美新！不歌文山之「正气」，君子固所含羞；更闻危素之履声，贼党亦应起憎。魏阉不过弄权，凡媚珰尚从逆论；李贼敢行弒帝，岂伪官可以顺存！至若吴履中，谏垣颇着直声，居乡犹存厚道；方观学政，晋署尚书。既熟讲「明伦」之两字，何难从先帝于九京；而尸行燕邸，既不即拚残躯，「杀身成仁」之谓何！鼠窜里门，又不先谒新君，「为国忘家」之谓何！中兴今幸有帝，无烦抱器于白马西雝；恢复不患无人，何得借口于黄冠故里！若设身留有用，江左之管夷吾欲存；正恐人尽如君，南朝之李侍郎安在！周锺，本朝馆选也；岂不闻方学士之麻衣上殿！吴履中，本朝户侍郎；岂不闻段司农之正笏击泚！一则过船再弹别调，一则再来不直半文。至于兆龙，又何足道哉』！

　　丙寅，起升原任礼部侍郎钱谦益为礼部尚书，协理詹事府。

　　起补原任简讨张居、黄文焕等原官。

　　大学士姜曰广乞休。不允。

　　曰广言：『前见文武纷竞，既惭无术调和；近睹「逆案」掀翻，又愧无能预寝！遂使先帝十七年定力，顿付逝波；皇上数日前明诏，竟同覆雨：惜哉！夫「笑骂由人、好官自我」，臣生来无此心脸；所惜者朝廷典章，所畏者千秋清议而已』。又言：『王者爵人于朝，与众共之；祖宗会推之典，所以行之万世无弊也。昨者，翻「逆案」之举，遵内传而罢会推；此不可之大者。斜封墨敕，口助处分：种种覆辙，载在史策。皇上亦知内传之故乎？总由鄙夫热心仕进，见摈公论；遂乞哀内庭，线索关通。夫既在内庭，岂详外事！但见其可怜之状、听其一面之辞，不能无动者，人情也。而外庭口持清议之人，亦有贪婪败类之事，授之口实，得以反唇；而内庭遂以为尽皆如是也。间以事情密闻于上，及得意旨，转授之鄙夫。平台一对，演集旧文，膏唇鼓舌，立谈取官，同登场之戏。最可恨者，阴持会推之柄，阳避中旨之名，使人敢怒而不敢言；而天下事从此不可为』。疏奏，勋臣朱国弼、刘孔昭等交疏攻之。

　　吏部尚书张慎言四疏乞休。允之；赉银、币，给应得诰命、恩荫。

　　慎言辞表有云：『先帝山陵未卜，而臣之祖父母先受丝纶；青宫皇子安在？而臣之子孙妄叨恩荫。况风闻不足进驱虎狼，回首长陵而下松■〈禾秋〉、黍稷，诸臣何以为心？而犹侈口论功乎』！慎言清执有望，人皆惜其去。

　　礼部请选立中宫。诏以列圣、先帝之仇未报，不许。

　　上嘉庙张后谥曰「孝哀慈靖、恭惠温贞、偕天协圣悊皇后」。

　　既以后崩问未确，故缓宣诏。

　　命太仆寺少卿万元吉再往扬州、临淮、六合一带调辑军民。

　　元吉临行上言：『臣屡阅北来塘报，有「闯贼被杀」一语；臣愚度之，似是「稇载而还」为确。当贼攻陷京城，师老志骄，原有败道；今被创入秦，更挑精壮，垂涎东南。恐将士在上游者却而趋下，在北岸者急而渡南；金陵武备素弱，何以当此！臣入都将近十日，窃窥人情，类皆积薪厝火，安寝其上。争功者，思为史册之矫诬；角才者，不顾公论之注射：舌战徒纷，实备不讲。一旦有急，不识诸臣置皇上于何地！伏乞申谕臣工，尽洗前习；毋急不可居之功名，毋冒不可违之清议：务萃群谋，以制一胜』。嘉纳之。

　　丁卯，命缮写「钦定逆案」进览。

　　御史詹兆恒言：『自崔、魏煽祸，毒危宗社，幸先帝入继大统，芟夷内难；于是以首恶正两观之诛、党从列「春秋」之案，凛如也。然临驭十有七年，此辈日夜合谋，思燃溺灰；先帝神明内断，确不可移。今梓宫夜雨，一抔未干；太子诸王，六尺安在？仇耻未复，悲痛常在圣心；而忽召见阮大铖、还以冠带，使屡年「钦案一遽同粪土，岂不上伤在天之灵、下短忠义士之气乎』？疏奏，命录进。

　　戊辰，谥已故辅臣刘一燝「文端」、贺逢圣「文忠」。

　　一燝，先被魏忠贤削夺；逢圣，居家殉难，故得谥。

　　扬州城启。

　　先是，扬州久闭，客主俱疲，督辅可法无如之何。适原任兵科陈泰来至城外，请挺身入城，反复开谕；于是兵民怨渐解。城中士民出见，高杰亦加意抚慰；门始启。

　　命北回各官俱回籍候议，不许渎奏。

　　通政司刘士祯言：『北都诸臣鼠窜南还，谓宜埋名省愆；乃包羞忍耻，赍疏求上。不曰臣留生以图恢复，则曰臣倡义以佐中兴；不曰乞骸骨以归故里，则曰宽残生以养亲平。臣每读之，且讶且鄙！虽不敢谓不死之人，尽属逆孽；但既称有筹可展，何不与黎玉田、吴三桂连袂誓图杀贼，而顾踉跄苟全？且恩诏业宽一面，欲归即归，何必仰烦天听！乞立涣严论：凡一切从北遁回，不分大小文武，俱回家静听，不许渎陈。即其中有未降而逃与降而旋逃者，总令束身里居，俟事久论定』。允之。

　　己巳，诏议郊祀大典。

　　礼部言：『郊社分祭、合祭，本朝典制先后不同。谨案洪武二年十一月冬至，祀昊天上帝于圜丘。三年五月夏至，祀皇地只于方泽。行之数年，风雨不时；高皇帝断自宸衷，举合祀之典。乃命即圜丘旧址为坛而以屋覆之，名大祀殿。洪武十年十一月丁亥，合祀于奉天殿；以大祀殿未成也。十一年冬十月工成，命礼部去前代之祭，岁止一祀；以首春三阳开泰之时，每岁亲祀，以正月上辛行礼。十二年正月己卯，合祀天地于大祀殿。此高皇帝厘正，允为定制者也。自文皇帝迁鼎燕京，恪守未改。至嘉靖九年，世庙从廷臣议，始更为南北分祀。万历三年，准阁臣张居正疏，复从合祀礼。今中兴之日，实草昧之时。若删繁就简，郊祀大典，宜一禀高皇帝合祀之制，于孟春上辛，岁一举行；若以分祀之制，自世庙更定。统惟裁断』！疏奏，敕廷议具奏。

　　以总兵吴志葵镇守吴淞。

　　兵部侍郎吕大器疏劾马士英。以「惜体和衷」谕之。

　　大器以定策不合，自知不为时容，疏攻士英甚力；皆正论也。内又牵及总督何腾蛟，谓其以三月巡抚，藉士英力奥援速化；识者非之。

　　大学士王铎入京。

　　东平伯刘泽清入朝。

　　泽清初主立潞议；至是陛见，欲自解免，极诋东林与江北党□诳言害己。又言：『中兴所恃，全在政府。旧用大帅，自应廷臣公推；今用宰相，亦须大帅参同』。退谒阁臣姜曰广，曰广微以先日声气讽；泽清作色曰：『我在先帝时为东林所卖，被弹无完肤；不尽杀此辈不止』！曰广默然。越数日，疏纠吕大器、雷演祚荐张捷、邹之麟、张孙振、刘光斗等。又条陈保邦八款，首规政府、末刺朋党，攻江北尤力；语绝恣肆。

　　辛未，命内臣王肇基督催省直钱粮；已而罢之。

　　阁臣弘图以内遣不可开也。

　　命吏部即日会推东抚。

　　壬申，命严核从逆诸臣。

　　阁臣士英以荐阮大铖为中外攻，甚忿；大铖亦语人云：『彼攻「逆案」，吾作「顺案」相对耳』。于是士英疏攻从逆，谓『闯贼入都，侍从之班、清华之选，素号正人君子皆稽首贼庭，如科臣光时亨、龚鼎孳等以及陈名夏、项煜等，不可枚举。更有大逆之尤，如庶吉士周锺劝贼早定江南，衣冠之枭獍；宜加赤族』。又言：『今累累启事罪废诸臣，其案亦先帝所定；何以通不遵依！于所爱而登之天者，即曰先帝原无成心；于所恶而锢之渊者，即曰先帝定案不可翻』。疏上，命科、道官逐名核奏。

　　东平伯刘泽清请早正年号。部覆，已之。

　　泽清乞以今岁五月为弘光元年，以慰民望。礼臣顾锡畴谓『明诏已颁，难于再更；宜示不忘先帝』。遂已之。

　　太仆少卿万元吉请恤死事总兵猛如虎等。下部议。

　　如虎守南阳，闯贼攻城，战甚力，伤贼精兵数千人；城破，死之。又参将刘士杰、游击郭门、守备猛先捷俱以剿献、操二贼，力战死；故元吉及之。

　　癸酉，命驱逐原任山西巡抚郭景昌出都，革其职。

　　景昌先按山东，以纠故辅杨嗣昌被逮，民哭送盈道。及起楚、晋二抚，俱未到。至是，御史朱国昌纠其不法；命驱逐远去——同乡辅臣铎恶之也。

　　大理寺寺丞詹兆恒进「钦定逆案」。

　　闻阁臣士英亦于是日进「三朝要典」矣。

　　乙亥，复懿文皇太子谥曰「兴宗孝康皇帝」、常妃曰「孝康皇后」。上建文君谥曰「嗣天章道、诚懿渊恭、觐文扬武、克仁笃孝让皇帝」，庙号「惠宗」；马后曰「孝愍温仁、贞哲睿烈、襄天弼圣让皇后」；景皇帝谥曰「符天建道、恭仁康定、隆文布武、显德崇孝景皇帝」，庙号「代宗」；汪后曰「孝渊肃懿、贞惠安和、辅天恭圣景皇后」：颁告天下。

　　皆礼臣顾锡畴拟也。

　　丙子，复冠带阮大铖言「剿贼实着」与「防江两合、三要、十四隙」。纳之。

　　大铖言：『臣观连年国不振，人心涣也；联络行，则人心自固。然荆、襄、楚、豫、淮、海、青、徐延袤三千余里，贼从出之路，即我防贼而失之之路也。贼巢窟在秦，则犯我者定从潼关趋陕、巩而出洛，此其中路；从鱼河堡、韩城、朝邑渡河而窥保德、蒲州、安邑，此其东路；从韩中、信阳而窥郧、襄，此其南路。待其来犯，起而应之，而我人心已风鹤矣。何如联络一定，即敕授六镇臣率重兵由汝宁与楚之抚镇由德安而合驻于南阳，以扼其中路；徐淮镇臣率重兵与辽镇吴三桂合兵而驻于临清，以扼其东路；左镇之偏裨率重兵驻于襄阳，与郧抚徐起元以扼其南路。盖驻兵太远，贼蔓难图；太近，恐孤军易裹。扼此数处，坚壁清野，以逸待劳；俟约会集齐而后分兵进取，此稳着、此上策也。控扼一固，便谋进而驻南阳者可以渐偪于巩、洛，驻临清者可以渐逼于怀庆，驻郧、襄者可以渐偪于房、竹；渐联、渐固、渐偪，而贼之鸱张豕突俱化为釜鱼矣。夫从前用兵之失，只是集众兵孤注于前而后无一应着，所以一败之后，至于不可收拾。倘南阳进，而敕皖抚率兵由六、汝以接应之；临清进，而敕淮阳一镇率兵由邹、滕以接应之；郧、襄进，而川抚率兵由夷陵、荆州以接应之：则我师知后劲有人，胆气自壮，万无溃丧可虞。此接应一着，断断不可预策者也。此外，如□□□□□□□□□□□□□用董卜松落番人，会西宁之义旅；从甘肃山丹，以发蜂趸怀袖之难；募遣巩、雒之人，以入于商、雒南；而用间牒，为潼关里应外合之人。大约忠信可以激人之真心、金钱亦能得人之死力，权虽不可预设，机实可以互施』。又言：『守长江者，有三要、两合、十四隙可言。何谓三要？江自湖口来，小孤而下莲花、白沙诸洲，股数不一。直至黄石矶、趋皖城，横衿如带；与南岸雁仪紧对，不过四、五里而遥，可以夹扼：此一要也。过此为长风夹、三江口、柘涧湾、乌沙夹、麻布料、六百杖、梅埂、铜陵夹、紫沙、丁家洲，水面浩渺，支派细分。直至荻港，其股又合；南岸板子矶与北岸泥■〈氵义〉斜对，不过六、七里而遥，可以夹扼：此又一要也。过此为旧县芦席夹、教化度、上三山，其支派复分。直至芜湖，其股又合；南岸清风楼与北岸蟂矶相对，可以夹扼：此又一要也。何谓两合？贼自上游南窥者，必由东流、雁■〈氵义〉、八都、殷家汇、乌沙夹、山口镇以至池口、青溪，而近江之岸有香口、黄湓河以隔之；水路必由小孤、黄石矶、长风夹、罗剎矶以至青溪，而与陆兵始能聚会：此一合也。池口、青溪而下，沿江陆路皆牛车棚水含缺之处，路如锯齿，人马难行；必欲铜婆铺、五溪桥、青阳、南陵、石篑渡山路以抵芜湖。至芜湖，水陆辏集：此一合也。何谓十四隙？江自东流而下，南岸如香口，其源直接建德尧城渡，与彭泽皆通；此处不虑贼分枝下船袭我水师乎？再下则有黄湓河口，其源直接鸡儿滩，东通殷家汇；宜防与香口同也。再下则有大通河口，其源直接青阳、吴田铺诸处，宜防与黄湓河同也。再下则为荻港河口，其源直接青阳、繁昌，宜防与大通河同也。再下则有鲁港，其源直接下方渡、石篑渡，宜防与荻港同也。再下则为芜湖河口，其源直接泾县、旌德，其宜防更倍于鲁港矣。再下则为姑孰溪采石口虽紧绕太平城下，而其源直接宣城、黄池，宜防更倍于芜湖口矣。以北岸言之，对雁■〈氵义〉则有安庆山口，其源直接太湖仓巷，通宿望漳、泼诸河，此急宜防者也。下此为枞阳河口，其源直接罗剎河、庐江诸处，宜防与山口同也。再下则为汤家沟，此桐城出榖■〈氵义〉路，宜防与枞阳同也。再下则为灰河，其源直接无为、庐江，宜防与汤家沟同也。再下则为泥■〈氵义〉，其源直接无为州城，宜防与灰河同也。再下则为濡溪口，此乃巢河出江大路，宜防万倍于诸处矣。再下为西梁山河口，此乃私盐兴贩之薮，与南岸和尚港奸徒呼吸相应；尤为要道宜防矣。山川形势，了然如此。乞敕兵、工二部：两合之地，必集水陆重兵。三要之处，作速相地估工。如雁仪宜筑〔堡〕与安庆相联，泥■〈氵义〉必筑堡与荻港相联，蟂矶必筑堡与芜湖相联；分置游巡之兵，远发陆地之拨。务以两合联络三要，以三要弭控此十四隙：斯江防固矣』。疏奏入，服其详明；然未能行也。

　　丁丑，吏部侍郎吕大器乞致仕。允之。

　　大器坚主立潞议，虑有后祸，以亲书「告庙祝文」抄录送阁。其谢表末有云：『臣自此云游远涉，恐当事者误以往名远渎天听，致形踪无获；臣不敢不预为请明，入讥其横』（？）。

　　应安巡抚左懋第疏请北行。命吏、〔兵〕二部酌议。

　　时懋第闻母讣，自请解任北行。且曰：『如得叩头先帝梓宫之前以报察核之命，臣死不恨』！上许之。

　　逆贼张献忠攻破重庆，瑞王并原任巡抚陈士奇、监司陈其赤等皆遇害。

　　时兵民死者甚众，妇女俱砍手死。

　　赠死难沭阳知县刘士璟山东佥事。

　　士璟，先为扬郡训导；转沭阳令。北兵至，竭力捍御；城破，不屈死。

　　命治内臣何志孔罪。既而释之。

　　初，宁南侯左良玉接监国诏书，不肯拜。江督袁继咸贻书良玉，备道上伦序之顺；乃开读如礼，属内臣何志孔、巡按御史黄澍入贺——实伺朝〔廷〕动静也。澍陛见，面数马士英不宜垂涎纶扉，弃皇陵入朝；又得张献忠伪官周文江银八千两，题授参将：罪可斩。帝曰：『若有此事，先帝时何不纠举』！然澍犹攻诋不休。时志孔亦随澍诋士英；司礼监韩赞周叱志孔使退，将议处分。士英恐失良玉心，疏宽志孔；竟释之。

　　戊寅，封左都督常应俊为襄卫伯，食禄一千石；子孙世袭。

　　应俊以皮匠负上脱危，初授都督，世锦衣。至是，复进世封。

　　左都御史刘宗周请驻跸凤阳，以图恢复。命宣付史馆。

　　宗周舟次近郊，疏言：『今日中兴大业，舍讨贼复仇，无以表陛下渡江之心；非决策亲征，何以作忠臣义士之气！至讨贼次第，必先据胜形。江北淮、凤等处虽立重镇，尤当重在凤阳，以驻亲征之师。盖中都天下枢，东扼徐、淮，北控豫州，西顾荆、襄，南去金陵不远；以此渐恢渐进，秦、晋、燕、齐必有应者』。又言：『先帝十七载忧勤，可对皇天而泣后土；一旦身殉社稷、罹古今未有之惨，而食报臣工如此之薄！何怪从逆诸臣累累若若，朝君臣而暮■〈寇，女代攴〉仇！昔人云：「死者可怍，生者不愧」！仰惟陛下再发哀痛之诏，将先帝十七年遗事，大书特书，布告天下；而后乃兴问罪之师，请自中外诸臣之不职者始』。疏奏，中外耸动。

　　命肃朝班。

　　湖广巡按黄澍疏纠原任巡抚王聚奎。命从重勘议。

　　聚奎先为御史劾杨嗣昌，再劾陈启新，被谪。及超擢楚抚，至长沙赴任，因人心风鹤，城不可守，奔还武昌；故纠。

　　己卯，礼部更议思宗庙号以请。诏仍旧。

　　时忻城伯赵之龙疏言「思」非美称，援证甚核。礼臣顾锡畴改拟「正宗」以请，阁臣高弘图固执前拟。上重违其意，命仍之。

　　庚辰，诏于明年正月行郊祀礼，仍遵洪武合祀制。

　　辛巳，大学士马士英疏荐谢升、张捷。命九卿、科道公议。

　　疏言：『二臣清执无党，又非「逆案」；宜以升为吏部尚书带阁衔，捷为吏部侍郎』。皆阮大铖意也。

　　升未任右都御史徐石麒为吏部尚书、工部左侍郎何应瑞为本部尚书、户部右侍郎张有誉为左侍郎。

　　起登莱巡抚徐人龙兵部右侍郎，王心一仍原官刑部右侍。

　　后人龙以不谨察。

　　升御史王燮都察院右佥都御史，巡抚山东。

　　后燮降北为御史。

　　诏于七月初二日恭迎圣母。

　　戎政兵部尚书张国维请增防三辅。命覆行。

　　疏言：『为国之道，必居重方能驭轻。从能为江左策者，无不曰守河而后可以守淮，守淮而后可以守江，控荆、襄而后可以固建业。惟今日事势，渐觉不同。盖患在外者，当以藩篱为先；而虚在内者，更当以根本为急。我高皇建都江南，凤、泗、滁、和等处虽不名「辅」，而实有藩屏意。今皇上已封四镇，握重兵守江北矣；独不曰江南不可狃乎？请除旧设水陆额兵外，另于南城外设战兵三万——少亦一万五千，统以能将，殚力训练；仿汉设京城之制，为朝廷中辅。其沿江下也，请于京口设战兵三万——少亦一万五千，统以能将，殚力训练，为苏、松、常、镇之外藩，淮南之屏蔽，以为朝廷东辅。其溯流而上也，请于芜湖设战兵三万——少亦一万五千，统以能将，殚力训练，为徽、宁、太之外藩，淮西之屏蔽，以为朝廷西辅。中辅，譬腹心也；左、右辅，譬两翼也。无事分守，有事互援。目前则三路屯兵，始为内地虎豹之势；异日则三路进剿，即以为中原恢复〔之〕图。如是而后，天子尊严、中兴之功可次第举矣』。先是，吏科都李沾亦言：『国家仿藩镇之意分诸镇，宜令督、镇碁置星列，以壮藩篱；而天子内总六师，以重根本」。意与国维疏同。然竟不行者，畏四镇猜也。

　　壬午，削旧辅温体仁谥，追谥旧辅文震孟等。

　　礼臣顾锡畴请谥震孟「文肃」、原任礼部侍郎罗喻义「文介」、原任少詹姚希孟「文毅」、原任南京兵部尚书死节吕维祺「忠节」；又言：『温体仁蒙先帝委任最专且久，负先帝最大且深；乃滥叨大典，窃谥「文忠」。乞将体仁原谥或更、或削，使天下知幽芳所在，虽久远而必扬；凶德所归，纵掩护而必斥』。疏奏，震孟等俱依拟，体仁谥削。

　　升原任礼部何楷为户部右侍郎。

　　楷为言官，因纠杨嗣昌，谪。至是，以服阕，部中陪推，躐迁部堂；阁臣铎荐之也。

　　升徽宁道副使程世昌都察院右佥都御史，巡抚应、安等处。

　　再加升旧辅臣谢升少师兼太子太师、卢世■〈榷，氵代木〉工部右侍郎，升福建按察使王应华光禄寺卿，及兵部尚书黎玉田并充大行皇帝、皇后山陵使。

　　升、世■〈榷，氵代木〉、玉田俱在北，应华素谙堪舆；故有是命。

　　下监生陆浚源于理。

　　浚源故兄澄源，崇祯时为兵部主事；屡疏攻门户，京察为民。至是，浚源疏言：『国家祸本之酷，不在流贼而在百官，不在今日而在四十年前；借国本为题，沽名出色，踵发不休。恭诵监国谕赦内一款：罪废各官，除「逆案」、计典、赃私，不得轻议。然皇上知有「逆案」，未知「逆案」之罗织也；知有计典、赃私，未知计典、赃私之砌陷也。「逆案」一书，先帝专为逆珰祠颂诸臣而发；在事各官弃去本题，一味罗织，砌入「三案」多人。夫「三案」者何？挺击、红丸、移〔宫〕也。「三案」在神祖末年光庙大渐时，魏忠贤尚未用事，有何关涉！诸臣始借「三案」为做官张本，继借「逆案」为陷人坑阱。乞皇上俯赐宸览，知「逆案」之罗织，即知计典之砌陷；知挺击之罔诬，即知红丸、移宫之颠噬』。内又参钱谦益、许誉卿招摇把持，为奸贪尤。疏奏，为通政使刘士桢所参，遂下狱究拟。寻以阮大铖暗解，得释。

　　甲申，以邱磊为山东总兵。

　　磊久客山东，纵兵扰民，所至城闭民逃。然麾下多辽人，颇劲；故用之。

　　升太仆少卿郭维经大理寺少卿、御史宗敦一大理寺右寺丞。

　　赠举人张履旋御史。

　　履旋，吏部尚书慎言子也。贼伪官至县搜捕甚急，履旋义不受辱，投崖死。

　　赠原任吏部主事程良筹光禄寺少卿，举人刘申锡知州、生员杨之金教授；祠名「义烈」。

　　良筹，工部尚书注子；起兵讨闯，与申锡等俱死。

　　以黄斌卿防御京口。

　　命设山东、河南、山西各官，并推巡抚。

　　苏松巡抚祁彪佳以苏郡焚劫闻。诏禁止之。

　　先因苏州衿民闻项煜等从逆，纷纷檄讨。至五月初十日，奸民乘机焚抢；于是煜与大理寺正钱位坤、通政使参议宋学显、礼部员外汤有庆四家，荡洗无遗。二十五日，常熟又焚；原任给事中时敏家三代四棺，俱行劈毁。彪佳言：『三吴民情嚣动，而今所借者又忠愤义激之名；与其震之使惧，不若感之使服。夫治人之防，在国法；国法诚申，人心自正。乞将现在从逆诸臣最着、最真者先行处分，使地方士庶无所借口；余仍遵照恩款，俟其反正。再乞严旨申谕焚劫之条，加等重治』，允之。时太仓讨檄有云：『岂方、黄之屠戮过惨，报以贰心之臣；抑崔、魏之衣钵犹传，复睹叩头之事』！人以为名言。

　　命都司同知陈谦奖赉郑芝龙，调其兵六千入卫。

　　乙酉，命速议北使事宜。

　　督辅可法言：『吴三桂破贼后，畿辅间必为我有。但彼既能杀贼，即为我复仇；予以义名，因其顺势，先国仇之大而特释前嫌，借兵力之强而尽歼丑类，亦不得不然之着也。今□马闻已南来、凶■〈寇，女代攴〉又将东突，未见庙堂议定遣何官、用何敕、办何银币、派何从人；议论徒多，光阴已过。万一北兵至河上，然后遣行，是彼有助我之心，而我反拒；彼有图我之志，而我反迎。既示我弱，益长敌锋。乞敕兵部速议』！从之。

　　命举堪任西北守、令者。

　　督辅可法言：『目今人才告乏，西北危北，人人自危思避。臣以为宜仿保举法，通行省直抚、按、司、道及在京九卿、科道官：果才胆过人、堪拯危乱者，不拘资格，各举一人；起送到京，赴臣军前，酌补西北守、令缺。俟有功，超擢』。从之。

　　增设兵部侍郎二员、镇江抚臣一员。

　　命鲁王暂驻处州、崇王暂驻台州。

　　召对阁臣高弘图等。

　　为北使事也。凡七议，皆弘图等定：『一、梓宫葬田贵妃坟园，此出自逆■〈寇，女代攴〉。合于天寿山特立陵墓，选日恭厝；东宫、二王神榇访有确据，亦选地安厝如礼。一、吴三桂、黎玉田仗义购兵，当日必有成说。陈洪范此行，须与吴镇议，或面、或书。如议分地，割榆关外瓯脱与之；以关为界。若议榆关内，则山陵单弱，何以安设备守！惟金、币不妨优厚，应着于令。助我剿■〈寇，女代攴〉有功，复应劳军若干，亦宜从厚。若许使臣别有便宜，非庙议佥同以去不可。一、建州南北关旧赉有制，崇祯三年后，概废。今议款，料必并议旧赉。须告以中原沦陷，物力未充；俟三年匹马不犯后，每量增岁币十分之三，渐补积年缺额。一、国书体裁，景泰中，曾称「也先可汗」；今或「可汗」之，或称「金国主」，宜会议。一、使外国，具有成礼。今敌据燕京、称帝号，我使第不至屈膝，即是不辱命，全天朝。一、岁币多寡，陈洪范到时可议。十万外，数目太多，必须驰奏；十万上下，听便宜行。一、敌若先勒银、币然后退，须陈洪范留燕都，急将誓表驰奏；再遣官赍银、币、誓诏往，洪范及吴三桂、黎玉田面议，令歃〔血〕书誓，乃为有济』。疏奏，命会同府部等官从长酌议。弘图曰：『必不得已，山东决不可弃，当以河间为界』。士英曰：『南北分疆，与今上为与国可耳』。工科都李清疏言：『今之言款，大约以不忘陵寝、不忘神京，借□讨闯为言。然既曰「经理」、又曰「款」，则凡此陵寝、神京者，力取乎？抑口舌争乎？若以力取，势必长子督旅，行人执辞曰：「若还吾地」！但未知猛士谋臣，果如雨如云否？能唾手获否？若言求金曾归宋燕京与河南、陕西矣，然不旋踵失；非徒强敌能取，而气索则力孱，其求不足以守之也。今无论往而未必求，求而必不得；即求而得矣，未得而我之酬谢有穷，既得而人之征求何极！夫以小民脂膏不用之饱腾，而作金帛糜费；民穷而饷匮、饷匮而兵枵、兵枵则冲突，情见势屈，恐江南已骚然糜敝，而谓吾能返陵寝、神京否？若「借敌讨闯」一说，古有之矣：善则回纥助唐，不善则蒙古翊宋。然考其时，唐虽借援回纥，而帅之者李、郭；宋虽借援蒙古，而协之者孟珙：自恃而不全恃人，故能为我用。今谁为李、郭？谁为孟珙？可恃乎、不可恃乎？则当思真德秀之言，曰「亟图自立」也。臣愿皇上一面遣使，仍一面下诏亟筹自立计；则以款为宾，以战、守为主。我既有备，何忧事之不济哉』！疏奏，俞之。  
　 
下于奉先殿，以大行皇帝、皇后祔祭。

　　以太庙未成故也。

　　命暂停缉事衙门，以五城御史纠察。

　　苏松巡抚祁彪佳言：『洪武初，官民有犯，或收系锦衣卫；当事者因非法凌虐，高皇帝乃于二十年焚其刑具，送囚刑部审理：是祖制原无诏狱也。后乃以煅炼为功、罗织为事，虽朝廷爪牙，实权奸鹰狗；迫勒成狱，法司无敢雪冤：此诏狱〔之〕弊也。洪武十五年，改仪鸾司为锦衣卫，端常直驾侍卫，未尝有所理摄。迨东厂立，始开告密；用银而打事件，得贿而鬻刑章。无籍凶恶，倚恃投充；鲜耻士绅，交通幸免。飞诬多及善良，赤棍立致巨万。招承多出吊拷，怨愤充塞京畿。欲绝苞苴，苞苴弥甚；欲清奸宄，奸宄益多：此缉事〔之〕弊也。若夫刑不上大夫，祖宗忠厚，立国之本。及逆瑾用事，始去衣受杖；刑章不归司败，扑责多及直臣。本无可杀之罪，乃加必死之刑。当其血溅玉阶、肉飞金陛，班行削色，气短神摇；即恤录随颁，已魂惊骨削矣。天下归忠直之誉，朝廷受愎谏之名：此廷杖之弊也』。疏奏，阁臣曰广拟革；不允——诸内臣意也。曰广疏奏甚力，有「缉事〔不〕除，宗社且不可知，何厂卫」等语；乃命五城御史体访——识者已知厂卫之必复矣。御史朱国昌复极言立厂卫之害；报闻。

　　升国子监监丞陈龙正礼部员外、原任临川知县张采礼部主事。

　　后北兵入嘉兴，龙正居家病疟；感愤，不疗死。

　　加去任吏部尚书张慎言、工部尚书程注太子太保，予荫。

　　巡抚湖广何腾蛟疏陈守楚要着，以固长江。从之。

　　言『楚土地自荆、襄下带蕲、黄，沿江二千余里；自非于扼要害处各设重兵宿将，一处疏虞，全疆溃败。除武昌为全楚根本、已有镇臣左良玉世守外，其扼要之地有四：一、荆，襄；一、岳阳；一、承德；一、蕲、黄。荆、襄，全楚门户，在所必争。但目前尚稽恢复，则兵将安插无地；防御之着，宜并力于岳阳设总镇一员，统领水师五千、马步一万，直抵荆河口，湾泊于监利、公安等处，以防狡贼之顺流；马步屯札于城陵矶，以应舟师之声势。水陆俱备，则上流固。承天，陵寝所在，难听贼久踞，然未可轻率；其原设总镇应驻兵于仙桃、汉川两处，内固汉、沔各湖之险，外连承德各寨好义之民，以守为复局从此定。再如德安与蕲、黄，皆属吃紧。惟是蕲、黄近而德安远，守远不如守近；宜设兵一万、总镇一员为之驻防，起自阳逻、团风、道士洑以至富池、田镇、清江各要口皆属其辖；而更联络蕲、黄山寨，作我外援，则下流固。若驰驱中原，固有三路并进之功；即暂安江左，亦有万里长城之势』。疏奏，命议行。

　　戊子，原任大学士孔贞运卒。

　　谥原任督师兵部尚书卢象升「忠烈」。

　　象升以丁忧督师，死贾庄之战。先帝时，赠太子少师；至是，补谥。

　　起用罪废各官；复原任左佥都金光辰原官，候服阕用。

　　光辰，先帝时以御前救刘宗周故，谪。余皆罪废，或降调者。

　　升李之椿光禄寺丞。

　　之椿，以吏部降。

　　己丑，吏科都章正宸疏陈国是。

　　正宸言：『今日形势，视晋、宋更艰难。肩背腹心，三面受敌；而捍将骄兵，漫无足恃：岂真虎踞龙蟠不拔之业哉！而当事泄泄偷息，何也？遥望故都，伤心离黍；夫亦念祖宗弓剑所藏乎？先帝、先后殉社稷之烈乎？青宫、二王陷沦贼垒望援嘘涕乎？从君以亡者守正诸臣冤惨乎？三百年生养黔黎尽为虫沙猿鹤乎？两月来，闻文吏锡鞶矣，不闻献馘；武臣私斗矣，不闻公战；老成引遁矣，不闻敌忾；诸生卷堂矣，不闻请缨。如此日望兴朝之气象，臣知其未也。今宜以进取为第一义；进取不锐，则御守不坚。当亟檄四镇分渡河、淮，与河北、山左协力，互为声援；使两京血脉通，而后塞井陉、绝孟津、据武关、攻陇右，豪杰并起，贼不难旦夕殄矣。陛下何不缟素亲率六师至淮上，岂必冒矢石、履戎阵哉！声震同仇，勇愤百倍也』。

　　庚寅，升应安抚左懋第兵部右侍郎兼都察院右佥都御史——经理河北、联络关东军务，加马绍愉太仆寺少卿兼兵部职方司郎中、陈洪范太子太傅，款北。

　　书称「大明皇帝致书北国可汗」，以银十万、缎绢各数万行。又赐陷北诸臣及吴三桂诏谕，通和意。懋第言：『臣此行往问先帝、后梓宫，又问东宫、二王消息，当衰麻往，谊不敢辞；但臣衔当议。臣同行之人，不得不言。臣衔以经理河北、联络关东为命，带封疆重寄之衔；而往议金缯、岁币，则名实乖和。以此衔往敌所，将先往夺地而后经理乎？抑先经理而后往乎？此衔之当议者也。若同行之马绍愉，即臣壬午年所特纠。绍愉赴北讲款，奴颜婢膝，许金十万、银一百二十万；敌送之参、貂无数，令复归。臣疏言「中国宽一马绍愉，北廷添一中行说」；而绍愉遂递解回籍矣。今与臣连镳出使，可无一言哉！如皇上用臣经理，祈命洪范同绍愉出使，臣不敢复言北行矣。如用臣同洪范北行，则去臣「经理联络」之衔；但绍愉似可无遣也』。疏奏，阁部俱请止绍愉，改用原任蓟督王永吉。诏遵前旨。

　　安庐巡抚张亮以闯逆可乘，请解任办贼，视贼所向进讨。允之。

　　寻召亮入京议；既而不果，复遣还任。

　　补原任刑科李汝灿、御史黄宗昌原官。

　　汝灿，先帝时以建言，处。

　　命总兵金声桓驻防扬州。

　　辛卯，补原任工科陈燕翼原官。

　　燕翼，先帝时以劾黄澍冒功，谪。

　　升户科都张元始太常少卿。

　　壬辰，赠先朝名臣吏部左侍郎叶盛为吏部尚书，补吏部尚书罗钦顺荫。

　　从礼臣顾锡畴题请也。远年补荫，人争觊觎矣。

　　定守护凤陵戍兵五千人。

　　追谥继妃李氏「孝义端仁、肃明贞洁皇后」。

　　授进士陈震生等中行职，班三诏。

　　震生、汪铉、卢象观、张翂之、王鸣珂、欧养素六人，皆应授邑令。至是，借差，改京职；与大理寺丞詹兆恒同班诏四方。

　　命严汰札付武职；非兵部、督、抚总兵等官，不得擅畀。

　　原任户科熊汝霖疏请唤群迷、昭臣分。俞之。

　　疏言：『当事诸臣争夸定策，罔计复仇；处堂未已，且为斗穴。噫！此乾坤何等时，不刻刻筹兵筹饷、议战议守：如何防江？如何守淮？如何控制荆、襄？如何定齐、豫？如何使诸镇贾勇北伐，毋恋恋淮南？如何使督、抚一意西征，毋悬悬江左而一味招摇构嚷、露齿张拳？始武与文争，继文与文斗。清夜自想，究有何因？是盗已入室而奴且哄庭，主人翁俛首听之；天下事其有济哉』！疏奏，俞之。

　　癸巳，镇江于永绶等兵乱。

　　督辅可法部将四人刘肇基、陈可立、张应梦、于永绶，皆以功迁镇帅，加宫衔；而永绶尤桀黠。相与统骑兵百余、舟二百余，从可法北征，暂住京口。会浙抚所调都司黄之奎亦部水陆三、四千戍其地；之奎安静，独镇兵横。偶一骑买民瓜，半予价；民詈之，□刀砍民；兵怒，缚买瓜者投江中，遂大隙。六月二十六日，浙续发防江兵至，守备李大开率之；怒镇兵冲道，砍其马，杀二、三人。马负剑驰本营，镇帅知有变，率兵与大开相击；他浙营坐视莫援，大开矢洞胁死。镇兵乘机焚掠，死者约四百人，罄虏财物。抚臣祁彪佳闻乱，从苏郡整部伍，疾至。永绶等兵闻风，亟遁。彪佳兵追之，所收货资、衣甲甚众。奏闻，命四将由六合趋可法军前听核治而已。未几，移驻仪真镇，民始安。

　　革北还御史江承诏职为民。

　　以应按贺登选代题，故先削职籍。

　　升四川巡按刘之渤都察院右佥都御史，巡抚本省；以御史米寿图巡按。

　　吏科左熊汝霖言：『蜀事已为书腐陈士奇坏尽，今不宜用一弱不胜衣之之渤』。不听。士奇为提学，则谈兵；及为巡抚，则又谈文。故汝霖及之。

　　户部以兵增饷缺，请敕会议量入为出；又请开援纳事例。俱从之。

　　甲午，命从逆诸臣以六等定罪。

　　从科臣马嘉植请也。嘉植言：『今日可忧者，乞师□□召兵□□，自昔为患。及今不备，万一饮马长淮、侈功邀赏，将来亦何辞乎』？又请从逆诸臣仿唐六等定罪。从之。

　　命各镇举用大帅，俱听督辅史可法题请。

　　召对北使陈洪范、马绍愉等，议恤原任兵部尚书陈新甲。寻以科疏，已之。

　　时左懋第以忧不入，独阁部、九卿、科道与洪范及绍愉俱对。上言及款北，绍愉言：『先帝时，曾命臣使北；若款成，必无今日』。上问「何以不成」？绍愉言：『使者再往，则款矣。主款者陈新甲，以言官劾弃市，故辍』。上曰：『如此，新甲应恤』。诸臣无应者，独词臣陈盟朗应曰「可」。上因命即恤，并察处劾新甲者。时诸臣恐殿上相争，蹈勋臣前辙；遂退。既而工科都李清等言：『新甲受任中枢，楚、豫丧失者为襄阳、河南、汝宁、南阳、归德等六郡；即恭皇帝饮恨上宾，祸亦由此。且又误听张若麒言，出关催战；举五镇八万之精锐，尽丧海滨。今者皇畿沦陷，其病原此。不以为罪，将举而功之乎？当日刑部初拟，犹缓以秋刑；先帝竟改票另拟，加之立决。盖恶其以浪战误国，又恶其以泄款辱国；而非以主款死也。乞将新甲罪状再颁天言，仍昭原拟』。又给事中袁彭年、陈子龙复特疏争之。遂已。

　　改吏部员外倪嘉庆为户科给事中，察核直省钱粮。

　　大学士高弘图荐其有心计故也。

　　丙申，左都御史刘宗周言文武将相未尽调和、宫府表里多出权宜，又以纪纲法度、风俗人心为言。俱嘉纳之。

　　命速议开国、靖难及正德、天启惨死诸臣谥。

　　时靖难诸臣谥虽奉俞旨，然以人远事湮，又礼部顾锡畴将祭南海，中止。至是，工科都李清复举崇祯时前疏请之。得旨：「速覆」。

　　丁酉，以杜弘域、杨御蕃、牟文绶、丁启光、窦国宁、胡文若补三大营各总兵官，弘域等统一营至五营，启光等统六营至十营。

　　命推补原任户部尚书于仕廉等。

　　从忻城伯赵之龙请也。

　　淮扬巡按王燮以皇太子及二王皆遇害闻。

　　时有未任阳春县典史顾元龄于五月出都，亲见闯败奔，被吴三桂西追去讫。又传言皇太子卒于乱军，定王、永王俱于贼走日遇害于吴三桂宅；内皇城宫殿、太庙、享殿各门俱焚，惟存正阳一门，前三门外焚劫更惨。燮据元龄言以闻。闻者流涕。

　　戊戌，命核凤阳总督朱大典。

　　原任户科熊汝霖言：『近闻北骑南下，山东诸郡岂可轻委！南北诸镇非乏雄师，不于此时渡河而北——或驻临济、或扼德河，节节联络，断其来路；直待长驱入境，徒欲一苇江南，公然向小朝廷求活乎？且闯贼遁归，志在复逞。及今速檄诸镇过河拒守，一面遣使俾北回辕，然后合五镇全力分道西征杀贼，可以成功。总在我内外文武诸臣凡事实做、急做，无滋议论、无迟时日而已』。又言：『大典虽屡挂弹章，然毁家措饷，宜令充为事官，北行』。命核议具覆。

　　抚宁侯朱国弼疏枚卜、会推同五府。不允。

　　国弼言：『间者兵部会推勋武臣，而九卿、科道与议；独吏部枚卜会推，臣等不问。此后必约见任诸勋，虚公商榷，列名上请』。诏以朝廷设官，各有职掌，即阁部不得相侵；会推五府，出何典制？已之。

　　起补大理寺正乔可聘河南道御史，掌印。

　　大学士马士英乞休。不允。

　　以刘宗周疏纠也。

　　庚子，万寿圣节，帝御殿，百官朝贺。

　　识者以为国哀伊迩，宜仿宋高宗免朝故事。

　　升开封府推官陈潜夫为江西道御史，巡按河南。

　　壬寅，工科左利瓦伊樾请改款北为酬北，□□□□。从之。

　　命上供应用诸物须内衙门汇奏点过，方发部备用。

　　工科都李清言：『皇上自中州播迁后，栉风沐雨，备极艰难。光武之不忘麦饭、豆粥，唐宗之不忘质衣僦舍，皆从安乐中忆艰难，盖以励俭也。若皇上持此自励，则安不忘危，侈源塞矣。非然者，奢用必至多藏，多藏必至厚敛，厚敛必至烦刑；恐全盛之天下膏血亦殚，而况半壁之膏血有几！伏乞申饬内外，废无用之金玉、罢不时之传奉！勿谓奢小而为之，锱铢亦巨万之开端；勿谓俭小而不为，巨万亦锱铢之层积』。上俞之。

　　诏谥荫大典，子孙不得擅求；渎奏者禁。

　　谥山西巡抚蔡懋德「忠襄」、随州知州王焘「忠愍」。

　　懋德，以督战遇害；焘以城陷，自缢。皆礼臣顾锡畴同里也。

　　命事系兵机者，照例密封下科。

　　癸卯，革阁部镇将于永绶职，带罪立功；降〔刘〕肇基、张应梦各三级。仍命自今兵将调集地方，俱听抚臣节制。

　　追赠开国功臣颍国公傅友德、宋国公冯胜等。

　　从工科都李清言也。

　　革从逆诸臣职；命法司察有确据者，先行抚、按解京正罪。

　　原任户科熊汝霖言：『北都一案，臣尝访之来者，确知梁兆阳、杨观光、何瑞征为从逆献谋之首，侯恂、曹钦程为出狱谢恩之首，方岳贡、魏藻德为见朝报名之首。而汤文琼以布衣死难，衣带中藏有「位非文丞相之位，心存文丞相之心」二语；贼兵以此责陈演，斩于市。应揭出以惇史』。疏奏，命核议。

　　甲辰，革原任漕道庄应会职。

　　兵科陈子龙疏纠其贪也。

　　荫从龙内臣屈尚忠、田成等各弟侄都督同知，世袭锦衣卫指挥使。

　　礼部尚书顾锡畴疏纠从逆诸臣。命察议。

　　疏内所纠，乃何瑞征、周锺、项煜、杨廷鉴、陈名夏、魏学濂、方以智也。

　　夺故辅温体仁、薛国观、周延儒官荫、总理熊文灿祭荫宫衔。

　　御史郑友玄言：『延儒之贪，倍于国观；体仁之奸，又毒于延儒。今延儒、国观皆相继伏法，独体仁以先死逋诛。乞将体仁官荫、赀产，或显斥严追、或比秦桧丑缪之谥，貌其奸慝；勿令国观独恨地下』！疏奏，追夺有差。

　　都察院左都御史刘宗周入京。

　　丙午，督辅史可法疏陈分设四镇始末，且请朝臣论是非、疆臣论功罪。纳之。

　　初，四镇垂涎扬郡；可法不得已，许有警时各安顿家眷。谓之「有警」，则无警时不得驻耳。然以调停故，坐羁北伐；识者恨之。

　　议旌北都死难布衣汤文琼。

　　东平伯刘泽清请宥故辅周延儒助饷赃银。命刑部酌议。

　　时辅臣姜曰广见泽清疏，恶其渐干朝政，故暂停不下；欲令发自言路，奉有俞旨，然后下泽清疏，止批「已有旨」而已。既久无言者，乃票「发部」。

　　戊申，户科罗万象请以副榜充贡。不允。

　　阁臣铎意也。时请赠荫者，铎概持之；然自他辅票拟，又允之。滥觞遂开。

　　兵科陈子龙陈防守要着。命速行。

　　一曰北使宜速：『臣料敌今在临、济间者以安民为名，不过建州零骑，或即我降将。万一大众南下，而我玉帛待诸境上，城下之盟，国体益伤！宜敕左懋第、陈洪范等星驰渡淮，先赍敕谕往；而令马绍愉等护银、币续行。沿途将登极诏四行腾布，使诸夏晓然知有共主，则人心尚可鼓也』。一曰河、淮当守：『淮自濠、梁以上，秋冬之际，浅而难守；河自徐、邳以上，归德、汴、洛之境，荒远近■〈寇，女代攴〉。今我所恃江北障蔌，四镇兵耳。刘泽清扼守淮阴，刘良左并镇濠、寿，差为得策。扬州无藉兵守，高杰之来，安顿家眷；今秋气渐爽，闻其久怀进取，自当速往徐、邳本汛，控黄河上流。黄得功素称忠勇，亦当移镇符离、宿州，以便东西策应。其应用粮饷，当先待会计，陆续措发。移兵之期，断不可过此月矣』。一曰江防宜密：『数月来料理江防，兵非不多、将非不勇；但患统制未一、分汛未明，船只鲜少耳。今黄蜚虽未受事，而上有郑鸿逵之师、下有黄斌卿之师，但当画分信地，凡诸零星兵船皆附丽之，令其益广召募；郑、黄二师须兵万五千人、船五百号，声势始壮。似当即日给发，令刻期受事者也』。

　　礼科袁彭年请授杨鹗沅抚、王永吉楚督、牟文绶楚镇，以备闯逆。命速议。

　　命拏究四川贡生吴邦策。

　　先是，邦策寓都门，目击闯逆变，取伪吏部告示并私记，藏之发中。至留都，刊「国变录」；分死难、刑辱、囚辱、潜身、叛逆、授官、诛戮七款，胪列姓名。内职方郎龚彝以崇祯十六年陛辞，而误刊授职。疏辨，因命拏究邦策。

　　己酉，宁波府通判朱统銂疏请保举。不允。

　　旨谓「先朝之坏，坏于保举；不必行」。

　　内传户部左侍郎张有誉升本部尚书，阁臣高弘图等缴御札争之。不听。

　　有誉曾任漕储道，上召对时，勋臣朱国弼力争漕运总兵不可罢；有誉不与辨，惟历陈漕事原委，洞如指掌。国弼一语不能对，颊赤而已。至是，以尚书周堪赓久不到任，传升有誉为之。识者谓「且启阮大铖等传升渐也」，劝有誉力辞；不能从。工科左利瓦伊樾言：『当此军兴浩繁，有誉经济通才，用之甚当；乃臣同官章正宸请缴御札、阁臣弘图等合辞引咎，岂为有誉争哉！正以中旨传宣之渐，不可长耳。臣愿皇上慎持之』。报闻。

　　庚戌，命马上差官催礼部右侍郎黄道周赴任；又命吏部主事叶廷秀以都察院堂上官，涂仲吉、朱水明以翰林秘秩用。

　　兵部侍郎解学龙疏荐黄道周等；票拟者，阁臣铎也。前超升何楷、今超升廷秀，遂为异己借口矣。

　　辛亥，上传〔谕群臣〕。

　　谕曰：『朕痛九六之运，方资群策，旋轸故都；乃自殿争启衅，驯至穴斗成风。封事虽勤，庙算安在！先帝神资独断，汇纳众流，天不降康，咎岂在上！朕本凉德，冀尔文武大小诸臣鉴于前车，匡复王室！昔汉宣起于艰难，丙、魏合志；唐肃兴于灵武，李、郭同心。今若袒分左右、口角玄黄，天下事不堪再坏！兹特谕尔诸臣和衷集事，刎颈之交，仇忘廉、蔺；同车之雅，嫌泯复、恂。朝廷以此望尔诸臣，尔诸臣以此体朝廷意；不则，祖宗成宪，弗尚姑息！特谕』。

　　复原任御史毛羽健原官。

　　羽健，先帝时曾纠阮大铖、杨维垣；后坐袁崇焕党，革职。

　　命高墙庶宗除不轨另议外，余尽释放。

　　命起用郑三俊、易应昌、房可壮、孙晋等。

　　从兵科陈子龙请也。可壮后仕北为刑部侍郎。

　　命都察院严禁各衙门词赎。

　　御史朱国昌言：『南京文武衙门，自勋爵部寺及散秩首领皆受词贪赎，淹禁平民』。故禁之。

　　壬子，大学士高弘图等请建中宫。命候皇太后回銮日行。

　　举经筵，以公弘基知经筵，辅臣可法、弘图、曰广、士英、铎同知经筵；词臣钱谦益、管绍宁、陈盟充讲官，张居为展书官。

　　太仆寺少卿万元吉请急发高、黄二镇兵饷，以便进取。从之。

　　元吉言：『高杰闻两■〈寇，女代攴〉相持，欲乘机复开、归；伺便入秦，夺其巢穴。所乏者，饷耳。黄得功见朝议款北，力言不可示之以弱，恐长觊觎、恣要挟，辱国匪小。二镇之论，与欵议相胥。今款金既颁，防饷即宜速措。惟是东南民力实竭，催科一急，鼓噪四起。惟望皇上卧薪尝胆，以澹嗜好；早朝晏罢，以斥晏安。日进阁部、台省诸臣，戒绝玄黄，广收谋断。凡行间兵事各疏，一一简出，面商批答；不许所司延诿』。从之。

　　吏科都章正宸疏铨政十二事。下部覆行。

　　一曰惜人才：『北都沦陷，忠义志不图生；天下之才，十去一、二。燕赵豪杰、齐鲁英秀、秦晋雄风，不可复问；天下之才，十去三、四。大河以南仕于北者，又以污滥，死灰难然；天下之才，更十去五、六。所留以资中兴者，仅在荆、扬、益之间，可不知爱惜乎！廓纮恢纲，无以细过小眚，复从湿束；可不叹于乏才』！一曰甄督、抚：『督、抚者，吏治系焉、军政系焉、人才民生系焉。今见在督、抚支撑半壁，孰贤、孰否？宜去、宜留、宜更，必冢臣力秉虚公；庶封疆无误』。一曰催俸册：『吏部俸册，有年月、有贤否，据迹难移，法成不变。今掌故无凭，亲狎屡迁、疏逖不调；虽欲平进，其道何由！必据呈牒咨访，是易公举为私访、变明试为暗报也。行催立限，势不容缓』。一曰慎名器：『国步多艰，方鼓忠智。定策既茂厥赏，其余复人自请叙，将使金银不克其印、束帛不克其锡，何以免瓜果之诮、息繁缨之论哉』！一曰持职掌：『当使用人独归吏部，不宜政出多门』。一曰重郡守：『得贤守一，胜雄师百万；不宜令上制司道、下制司理也』。一曰补悬缺：『长吏员缺，无如今日；宜令该抚、按随才题授，据成败而核功罪』。一曰核环赐：『夫用人拨乱，其可使凡俚近器侥幸功名哉！宜将荐剡察核核本末、缕条用舍，酌年资、审才品，应升者升、复者复，或别用、或休致；无徇虚声，隳乃实迹』。一曰酌行取：『古官宿其业、吏不数更，久任以责成功；近减俸行取及未周一考之士，不已汰乎！今即破格抡才，断宜以年为准；使群吏戢心供职、蠲多应之思，而后神羊屈轶可遇也』。一曰肃疆吏：『文武诸臣共寄封疆，则共宜死事。迩者逆贼长驱，望风奔窜；不斩误国之臣，安激报国之气！即有智谋勇决，可效桑榆；亦必先定罪案，徐论才谞。未可遽登启事，以开幸门』。一曰饬废官：『宥过之典，与志士更始，所以作天下气也。然爵见重，〔则〕士乃劝；法相守，则士知恩。宜令废官罢吏，务加严饬；不许叩国阍』。言皆切中时弊。

　　罚原任户科熊汝霖俸。

　　汝霖言：『臣观目前大势，无论恢复未能，即偏安尚未稳！孜孜讨究，止应有「兵饷战守」四字；今改为「异同恩怨」四字。即一、二人之用舍，而始以勋臣，继以方镇；固圉恢境之术全然不讲，而惟笔锋舌锷是务。且闻上章不由通政，结纳当在何途！内外交通，神丛互借；飞章告密，墨敕斜封：端自此始。可不严行结究，用杜将来！至厂卫之害，横者借以示威，黠者因而牟利；人人可为叛逆，事事可作营求。缙绅惨祸，所不必言；小民鸡犬，亦无宁日。先帝时，止此一节，未免府怨。前事不远，后事之师；思先朝所以失，即知今日何以得。事急矣，及今为之已迟，再欲不为何待！釜游化为穴斗，臣诚不知何说』！疏奏，罚俸。

　　甲寅，户科倪嘉庆追论枢辅杨嗣昌调度乖方，请削官、荫。不允。

　　疏言：『嗣昌当敌入关时，不宜尽调剿■〈寇，女代攴〉有绪之卢象升、孙传庭等东驰，致■〈寇，女代攴〉氛日炽』。时阁臣士英任兼枢辅，故欲宽嗣昌以自为地；遂不允。

　　乙卯，大学士高弘图、王铎以争东厂不得，俱乞休。不允。弘图又请召还督辅可法；报闻。 偏安排日事迹卷四

　　八月丙辰朔，日有食之。车驾祀先师孔子。

　　礼科都沈胤培言：『恭遇皇上传制祭先师孔子，亲聆天语，责卫臣尽职。夫朝廷之礼不同：有视朝之礼，有升殿之礼。视朝，容或面商大政，宣谕群臣。若升殿，非大朝贺，即大祀典；未闻可以传宣而有越班奏事之官也。况崇儒重道，宜尚德缓刑；何对越先师之诚未已，遽兴肃清奸宄之思！若日食之变，尤有可言。「春秋」书灾，首谨日食，大概小人凌君子之象。今之蒙气，强半在下。玄黄勇于私斗、黑白混于分歧，则意见蒙之；干进者人思跃冶、陈情者章满公交车，则利诱蒙之；而且封事不由银台，则蒙于职掌；匿名屡揭街衢，则蒙于风俗。祈皇上独揽干纲，专精斧藻；日升月恒，自今伊始』。俞之。

　　丁巳，命会议先臣于谦功——从吏部尚书徐石麒请也。

　　先是，谦子应天府尹冕，无嗣；徽人于嵩冒称谦族子，得世杭州千户奉祠，后改世锦衣卫。时御史黄澍亦由徽籍移杭籍，故为嵩后之英谋求改伯；石麒等疏，即澍草也。工科都李清、吏科都张希夏皆以为不可，议遂诎。

　　兵科陈子龙请优〔□〕涂仲吉、祝渊以台谏。不许。

　　仲吉以争黄道周，廷杖；渊以浙举人争刘宗周不当罢，被逮。故子龙荐之。

　　廷推户部侍郎张有誉本部尚书。允之。

　　命补河南巡抚及缺官，兼察规避道、府有司。

　　升吏科左熊维典户科都给事中。

　　起补易应昌都察院左副都御史，升礼部右侍郎王廷垣左侍郎、詹事管绍宁右侍郎。

　　起原任顺天巡抚杨鹗兵部右侍郎兼都察院右佥都御史，总督川、湖、云、贵、广西等处。

　　东平伯刘泽清疏攻宪臣刘宗周。

　　先是，宗周疏出，都中谤纸喧传，有「吴甡等聚兵句容，合东林为不轨」语；更言「四镇方修行署，将入清君侧」。缙绅岌岌，旬日方定。越数日，泽清疏至，明己有功无罪；且言宗周若诛，即卸职——求皇上赐剑！语狂悖。上不得已，温旨谕之。

　　苏松巡抚彪佳请定三吴财赋。

　　彪佳言：『西北陷没，财赋皆仰给东南供输，非旧贯可泥。请委原任广州府推官颜俊彦与各郡绅士会议更定』。允之。

　　礼科袁彭年疏纠宗贡朱统■〈金类〉。报闻。

　　统■〈金类〉纠辅臣曰广，彭年疏驳之。通政司刘士祯亦言统■〈金类〉越奏违制，自求罢斥。俱报闻。

　　己未，浙江总兵王之仁请开屯金塘大榭。允之。

　　命优恤蓟国公吴三桂父吴襄。

　　襄，故总兵，留京师；李自成勒襄为书招其子三桂降，三桂不从，遂并妻祖氏、二子、一女皆被害。至是，三桂贻书刘泽清，期合兵灭闯。泽清以书闻，赠襄辽国公，谥「忠壮」，祖氏赠夫人，给祭葬。

　　升编修杨廷麟左庶子、刘正宗左中允。

　　廷麟以御史祁彪佳荐，转今职；正宗后降北，复为编修。

　　庚申，议起原任蓟督王永吉巡抚山东、凤督朱大典巡抚河南，命吏部堂司面奏。

　　以永吉现在勘议、大典尚未结案故也。

　　加阁臣可法少保兼太子太保、武英殿大学士，弘图太子少师、曰广太子少保并文渊阁大学士，士英太子太师、武英殿大学士，铎太子少保、文渊阁大学士；予荫有差。

　　可法荫锦衣卫指挥佥事，余俱中书舍人。

　　辛酉，复召原任司礼监太监李承芳入内，还其原荫。

　　承芳，先帝时，以罪发南京。

　　壬戌，升刑部左侍郎贺世寿户部尚书兼都察院右佥都御史，总督仓场。

　　命陷北总兵祖大寿子泽溥随陈洪范北行。

　　泽溥至北，留不返。

　　复设东厂；礼科袁彭年疏谏，镌级调外。

　　彭年言：『高皇时，不闻有厂也。相传文皇十八年始立东厂，命内官一人主之。此不见正史，惟大学士万安言之；亦不闻特以缉事着。嗣是一盛于成化，然西厂汪直，踰年辄罢；东厂尚铭，有罪辄黜：当时已不得称纯治矣。再盛于正德，相继用事者则邱聚、谷大用、张锐等也；初皆倚逆瑾煽虐，构八党之凶，酿十六年之祸，天下遂骚然。三盛于天启之季，逆珰之祸，几危宗社。乞陛下镌前事之失，以杜奸萌；清铨枢用舍之衡，以绝贿源』。疏奏，责以狂悖，调外。吏科、河南道俱疏救，不听。

　　起原任蓟督丁魁楚，以兵部右侍郎兼都察院右佥都御史，提督楚、豫军务，巡抚承天、郧阳等处。

　　魁楚，崇祯时以失机，戍。

　　升光禄寺丞张作楫本寺少卿。

　　作楫，先为兵科，以纠杨嗣昌、高起潜谪；浸升今职。后降北，为同知。

　　戍原任郧阳巡抚王永祚。

　　以弃城。

　　命提问原任苏松巡抚王志举。

　　坐贪故也。时志举已仕北为京卿矣。

　　癸亥，补原任吏科熊汝霖吏科右给事中。

　　甲子，内传催外解钱粮。

　　旨言：『初，遣内臣往催，因辅臣弘图、科臣罗万象等疏止。今军兴旁午，外解无几；该部严催全完，限八月中』。盖为遣内臣地也。

　　革原任巡按山东御史余日新职，法司提问。

　　以闻变先窜故也。

　　署刑部贺世寿拟上从贼六等条例。着再确拟。

　　一、为贼领兵献策、谋危社稷者，即庶僚、不宜末减。一、督、抚、总兵降贼，情罪极重，不宜列二等。一、四、五品京堂及科、道、翰林受贼要职并降贼守巡等官，不宜止于绞。一、庶官受伪命——如科、道、翰林、吏、兵等部官，又封疆大吏巡方司道闻变倡逃者，不宜止于流。一、献女、献婢媚贼及受伪官者，不宜止拟徒：皆明旨所驳也。

　　督辅史可法疏请各镇兵饷，以图进取。命户部速发。

　　可法言：『近阅诸臣条奏，但知催兵，不为计饷；天下宁有不食之兵、不饷之马，可以进取者。目前但有饷银可应，臣即躬率橐鞬，为诸镇前驱』。

　　逆贼张献忠破成都，僭称王。

　　蜀王及抚、按各官俱失所在，总兵赵光远降贼。

　　升礼科沈胤培太常寺少卿。

　　乙丑，命吏部选堪任监司、府、州、县，随四川巡按米寿图行量人地题补。

　　命法司提从逆张嶙然、党从雅、薛所蕴等。

　　从尚宝少卿程正揆言。

　　升尚宝少卿徐一范鸿胪寺卿。

　　命优恤湖广殉难举人陈万策、李开先等。

　　万策为从逆御史喻上猷开荐闯伪官，将用之；万策自缢，开先触墙死。

　　吏部右侍郎黄道周疏陈时务。俞之。

　　道周言：『南都定鼎，则福建、江右皆为首藩。江右之有虔镇，南携肇、广，西揭汀、漳；有事则合三省之师，不十日出鄱阳外。福建之有浦城、建阳，东连温、处，北距玉、铅；水陆所凑，在于衢州。衢州之比虔镇虽为差弱，而建瓴之势，〔虔〕、衢相等；有事则合三省之师，亦不十日出钱唐外：诚以岭南之饷接济虔镇、以岭东之饷接济福省，以两广之事权分匡赣州、衢州，则臂指形成，藩屏巩固矣。一曰〔先〕复燕京而后可都锺陵。燕京虽当残破，然畿辅人心思明如旧；可多方劝率，刻日收复：此一务也。一曰先召勤王而后可言讨贼。今神京颠覆，宜召诸侯师咸集江上，多方激厉，克诘张皇，誓期北伐：此二务也。一曰先讨闯贼而后可平群盗。凡群盗之起，皆假闯为声势。宜先大讨贼，以计潜弭群盗；则取盗兵、资贼粮，兵不患不多、饷不患不足：此三务也。一曰先理山左而后可复山右。山左、右皆古帝王都，德义所萃，决无舍四十叶天子、臣仆草■〈寇，女代攴〉理。倘得张邈、孔伷之徒奋臂其间，晋阳、蒲坂必闻风相应。山右既复，真、保自还。藉此两翼，则不烦天子待边：此四务也。一曰先靖河淮而后可定江汉。东平、汶上暴客飞〔驰〕，有司莫禁；舳舻命脉，殆尽是矣。诚索常、镇之力以佐淮、扬，诛叛魁、散群从，遴选十五以佐西讨，如是则河、淮清，而江、汉可定。由是一意以理蕲、黄，〔使蕲黄〕淮扬常为江、汉两眼：此五务也。一曰先复承天而后可收全楚。承天，楚之郢都，王气所锺；复郢而后，可以东定豫中、北取上蔡、西断入雍之道：此六务也。一曰先镇滁州而后可固江淮。滁阳，宇内奥区，贼所必趋；诚增池河兵、筑大柳城，于拥卫二都甚便：此七务也。一曰先定进取而后〔可〕议镇守。诚欲克复燕京，必先直趋关、陕；欲克复河、淮，必先直取徐、宿；欲克复荆、襄，必须探讨全蜀。进势一丈，收势五尺；尽取江、皖，沓杂瓜、仪：此八务也。一曰先树儒臣而后可用武将。儒臣致命，武臣不敢不死；儒臣立功，武臣不敢不奋。诚于风力之司，采其骨干胆识者以行三军，犹夙习耳：此九务也。行此九务，而一本于克己饬躬、省刑薄敛，先礼乐而后刑威、先仁义而后功利、先邦家而后四海，岂忧闯、献哉』！疏奏，俞之。

　　工科右马嘉植疏言朝政。奏旨「回话」；已宥之。

　　嘉植言：『比者举动乖张，政事颠倒，进言指为矫激，论事指为迂疏；以献替为悖妄，以尽言为近名。臣不愿兴朝鱼水有此景象也，致令东南生气耗竭，骚然挺险，谁为皇上共守此一块土』！语皆切直。得旨：『回话』。适太后回銮故，免究。

　　丁卯，山东济宁州朱光、生员孙胤泰、乡民魏立芳等各疏请兵。

　　既而不行，命补道官而已——不能救也。

　　起补原任吏科庄鳌献、礼科阴润各原官。

　　鳌献与润，皆以建言谪。至是，起补；润后仕北。

　　辛未，升户科左辜朝荐礼科都给事中。

　　原任大学士程国祥子震初疏请恤。不允。

　　责以居政地时加派过多，为寇驱民也。

　　命淮抚严逮从逆各官光时亨等。

　　阁臣士英疏列时亨、钱位坤、项煜、周锺、龚鼎孳、杨枝起等故也。

　　皇太后至南京。

　　先是，辅臣士英询知太后所在，密启请令内员及裨将王之纲迎之，令李际遇等护行。及至，各官迎江干；上跪迎洪武门内，各泣下。

　　浙东阳、诸暨复乱。

　　两邑向有许都之乱；虽诱歼厥渠，然余党尚伏。适朱大典募兵勤王，以饷少，抵杭而溃；剽掠至诸暨，许党乘之。有司仓皇申奏，旋剿定。

　　命逮从逆御史喻上猷等。

　　左都刘宗周所纠也。

　　升原任南祭酒文安之詹事府正詹事；补修撰刘同升编修，赵士春、陈之遴各原官；升庶吉士陈于鼎编修。

　　壬申，起升宁夏巡抚樊一衡兵部右侍郎兼都察院右佥都御史，总督川、陕等处恢剿军务。

　　起升编戍佥事越其杰都察院右佥都御史，巡抚河南。

　　以原任福府长史陶椿龄为尚宝寺卿。

　　赠故浙江参政杨师孔翰林院侍读学士。

　　改户部侍郎练国事为兵部添设左侍郎。

　　升太常卿朱之臣刑部右侍郎、通政使刘士祯工部右侍郎。

　　时原任宣大总督推户部右侍郎，闻已点；内召文选郎中王重至，云欲换本。既而，止及推晋。疏下，已点复挖，补痕宛然。阮大铖语人云：『我阻之也』。

　　命修西宫。

　　拟奉皇太后居之也。

　　癸酉，吏部尚书徐石麒陈铨政七款。俞之。

　　一〔曰〕定官制：『地狭，则员宜省；差减，则缺宜裁；事纷，则官宜备；时棘，则才宜储：此在内者当议。又督多，则官尊而费广；抚多，则力分而民诎；监多，则指繁而视乱：此在外者当议』。一曰慎破格：『风会既薄，全才已鲜，而好奖借者动求破格。不知新发之硎，光铓初露，骤试艰巨，则必锋销镡折而不可用』。一曰行久任：『宜仿前朝待况锺、刘纲诸臣遗意，外职自方面以上过两考者、或由台省外转应还朝者，地方爱戴挽留，加以京衔久任；知推部曹非历俸五年不得调，大僚亦非历俸二、三年不得调：庶心志不分，治效自奏』。一曰慎名器：『自军兴以来，用人多端；廉耻轻，则防维决。累累从逆，皆此一念；胡可有此』！一曰严起废：『用人者当于起之之日，严辨废之之因，无为不肖然灰；使人知一念不谨，遂沈永劫，庶瞿然戒矢』。一曰明保举：『国初，外吏皆由五品以上京官保任，故能守身守官。自保任法坏，京官乃有庇外吏以市交者；贪滥成风，吏治益坏。宜使在京各官各举所知开送部臣——列其名次并举主姓名，开呈御览；庶乎集思广益，不负国家』。一曰消朋党：…………乞皇上仿祖宗午朝故事，召见群臣于便殿；凡关系军国重务，与辅臣、部院面商可否，见之施为。虽欲各立门户，又何从得』。疏奏，俞之。 

　　苏松巡抚祁彪佳疏留镇臣黄斌卿。命兵部会议。

　　总兵郑鸿逵欲调斌卿于上江，以下江自辖；彪佳深惜其才可用，故请留。

　　督辅史可法奏将北伐。命严申纪律；如四镇纵兵淫掠，一体纠察。

　　甲戌，命巡抚王燮、总兵邱磊进驻东昌，不得议驻河南。

　　遣户科都熊维典督催浙兵饷、金花、钱粮。

　　升浙江副使陈昺虞太仆寺少卿。

　　东平伯刘泽清等再疏劾左都刘宗周。

　　初，泽清疏下，闻诸镇独疏、公疏，不〔一〕而足。越数日，忽下杰与泽清疏。疏言：『宗周劝往凤阳，为谋不忠。夫凤阳无城郭朝市，止有高墙。皇上新承大统，乃欲安顿烽火凶危之地；此必非宗周一人逆谋，乃姜曰广、吴甡合谋也。乞将曰广等三奸拏送法司，正其谋危君父大罪』。时督辅可法不平，诘三镇与刘泽清，皆云「不知」；遂据以入告。泽清俟可法疏下，乃言：『前具公疏，实与良佐等知会。辅臣不专虑疆事而分驳公疏，惟恐曰广等不得党胜』。又云：『臣与东林无旧隙，因江北新党数人苛求太过』。然后知公疏及甡，泽清意也。

　　命吏部考选废籍各官及举贡生监才品堪用、愿效力危疆者，咨发督辅以补地方缺员。

　　乙亥，内传起升张捷吏部左侍郎——从魏国公徐弘基等请也。

　　捷，先以荐吕纯如，为言路攻；未几，又以私书，被发配。至是，弘基等再据刘泽清疏催请，竟起之。

　　大理寺少卿郭维经疏郑芝龙功。命部复议。

　　丙子，下从逆项煜于狱。

　　革原任礼部郎中周镳、工部尚书陈必谦职，命刑部提问。

　　朱统■〈金类〉纠辅臣曰广，并及二人也。疏下，有「乃心王室」之褒。吏科右熊汝霖、江督袁继咸皆疏雪曰广冤，士英不悦。

　　改兵部主事凌駉为山东巡按御史。

　　督辅可法荐之也。

　　工部尚书何应瑞言江浮大木，有助殿工。命择吉兴役。

　　丁丑，命修筑雒地陵园，祠官岁时致祭。

　　增安庆水兵五千人。

　　封邹存义为大兴伯，世袭。

　　存义，皇太后弟。国戚世封，世庙议革；部弗稽也。

　　命恤死节生员许琰。

　　琰闻先帝崩于贼，愤激；一溺、再缢，卒死。至是，以进士王曰俞言，命礼部核奏。时金坛生员王明灏亦恸哭不食死，然无为言者。

　　命四镇得纠有司。

　　从广昌伯刘良佐请也。

　　戊寅，命原任蓟督王永吉戴罪总督山东军务，仍同陈洪范等料理酬北事宜——从阁臣弘图等请也。

　　未几，刑部拟戍请；诏以永吉身为督师，国破君亡，岂止一戍！姑戴重罪任事；不效，加等。

　　赠原任福府长史黄秉石詹事府少詹事，荫子。

　　己卯，命三法司将从逆诸臣会同府部九卿、科道限三日内议奏。

　　兴平伯高杰、东平伯刘泽清皆疏言从伪一案，乞皇上少宽文网，收归依心；不宜鍜炼过刻。时以为二臣疏，皆从逆诸臣浼之也。

　　起升拾遗太仆少卿王潆右通政。

　　加掌锦衣卫事冯可宗都督同知。

　　补原任给事中马兆羲礼科、南御史成勇福建道。

　　转王一心、高倬各本部左侍郎。

　　赠原任巡按湖广御史刘熙祚太仆寺卿，谥「忠毅」；荫一子。

　　熙祚为张献忠所执，题诗于壁，愤骂；不屈死。

　　加户部郎中袁枢衔一级。

　　先是，铨部升枢山东佥事，户部题留；奉旨：『准留，不准加衔』。未几，复有此旨。

　　奉皇太后懿旨，命礼部同监臣韩赞周遴求淑女。

　　辛已，改补李模、张煊、李长春、杨一儁为河南等道御史。

　　命催山东巡抚王燮、总兵邱磊赴任，兵部侍郎左懋第、都督陈洪范渡河。

　　授杜光祖等锦衣卫千户；寻加指挥佥事，子孙世袭千户。

　　授千户者，凡三人；皆上寓淮时居停主也。

　　升光禄寺少卿姚思孝大理寺右少卿。

　　壬午，命总督丁魁楚一意剿贼，并承德巡抚事于何腾蛟（？）

　　应安巡抚程世昌请移驻池州。允之。

　　改原任大学士王应熊为兵部尚书，仍以原官总督川、湖、云、贵，专办蜀寇；赐上方剑，便宜行事。

　　封郑芝龙南安伯。

　　癸未，升尚宝司丞钱元悫为本司少卿。

　　革原任楚抚王扬基任，听勘。命沅抚李干德戴罪，赴督辅王应熊军前理饷。

　　起升为民福建右布政申绍芳户部右侍郎兼都察院右佥都御史，督饷江北；原任左佥都王志道为户部右侍郎。升两广总督沈犹龙为兵部添设右侍郎，升应天府丞郭维经为都察院左佥都御史。

　　命文武不许荐举以开幸门，非言官不得上奏以摇朝政。

　　起升削籍给事中瞿式耜应天府府丞。

　　式耜坐会推钱谦益，处。

　　原任登抚陶朗先子学瞻上疏乞恩。不允。

　　朗先，曾以赃处。

　　乙酉，怀宁侯孙维藩子惟诚乞恤。不许。

　　维藩与故辅陈演等俱被闯杀。

　　追论先朝桃红坝功，加淮抚田仰兵部尚书，荫一子锦衣卫佥事世袭。

　　仰，家居十七年。至是，追论，冒予升荫；辅臣士英庇之也。

　　内传起升阮大铖兵部添设右侍郎——从安远侯柳祚昌言也。

　　阁臣士英因荐大铖，丛议；至是，忽因祚昌荐传升。  
　 
偏安排日事迹卷五

　　九月丙戌〔朔〕，赐原任总兵杜松谥「武壮」。

　　与刘綎同战死。

　　抚宁侯朱国弼请先上太子、二王谥，次及死难诸臣。命礼部议奏。

　　礼部以太子等薨问未确，姑缓之。

　　靖南侯黄得功趋扬州，兴平伯高杰以兵袭仪真；太仆少卿万元吉和解之，乃罢。

　　初，督辅可法虑杰跋扈，故置得功仪真，阴为牵掣势。适杰锐复开、归，请可法将家眷寄扬州；得功谓督辅驻节地，非诸镇宜居，发牌争止。次日，率快骑数百由扬城往高邮，迎其宗弟黄蜚；初不备杰也。杰副将胡茂祯驰报瓜洲，谓得功图杰；杰仓皇发兵，邀得功于扬。得功素勇，杰兵莫当其锋，乃挫退。时杰又同日出奇师，乘虚捣仪真；得功兵颇伤，遂两相分拏。元吉急趋调和，督暨监臣亦先后至，谕以大义；乃解。

　　改新升南瑞道副使王期升管职方司郎中事。

　　阁臣士英意也。

　　丁亥，督辅可法请进兵恢复。诏以北使方行，大兵继渡未便；命详酌行。

　　营奉先殿。

　　铸「弘光」钱。

　　授考选博士、行人、推知等官蒋鸣玉等为科道部属等官。

　　戊子，命议纂史官搜罗群籍——从阁臣弘图请也。

　　升大理寺丞詹兆恒本寺左少卿。

　　改环召御史詹尔选等外衙门用。

　　尔选于先帝时直言，几廷杖；阁救，削籍。至是，以孤冷无援，赐环中格。

　　命原任御史王应斗、毛九华候边抚缺，科熊德阳候卿寺缺用。

　　复原任蓟辽总督赵光抃、给事中章允儒、刘廷佐、邓英、傅朝右、黄绍杰、御史王绩灿、李右谠、李日辅、吏部主事吴羽文、王三重等官。

　　己丑，工科左利瓦伊樾疏陈民劳吏弊。命饬行。

　　维樾言：『民有七害，吏有三反。长吏贪残酷罚，讼师、劣衿构衅吞逼，衙役需索，市棍侵渔，势豪逼扼，游客抽丰：此七害也。赦蠲本朝之德，而下鲜实惠：是为恩反；乡勇本守土之资，而募练无法，不任保障：是为令反；事例本权宜之术，而奉行不善，只饱私囊：是为例反。今欲安民，必先察吏。监司者，守、令之表；抚、按者，监司之主也。请敕行各抚、按厘奸剔弊，留心地方』。

　　署刑部朱之臣再拟六等，请命绞罪以上提问、流罪以下抚按究拟。

　　计大逆凌迟处死五条、绞六条、流二条、徒二条。工科左利瓦伊樾言：『逆臣一案，经侍郎朱之臣拟议，严且尽矣。然「逆」之一字，未可概施。导贼掠地攻城是逆，则偷生非逆；受贼显爵是逆，则毁形非逆；受贼半职一官是逆，则受辱非逆。伏祈别是逆、非逆两案，毋使一念贪生，与十恶不原者同名获谴』。时是其言。

　　革苏松巡按御史周一敬、东阳知县姚孙棐职为民；仍命追一敬赃银万两、孙棐赃银六千两，解充公费。

　　皆明旨所定，不由部讯。

　　升福建提学副使郭之奇詹事府正詹事。

　　阁臣铎所拟也。

　　琉球入贡。

　　湖广巡抚何腾蛟疏陈天象。命申饬内外。

　　腾蛟疏言：『迩来紫微垣中，光芒若隐若见。占者云：「臣工不和」。且天市垣居临艮位乃金陵分野，座中帝星时隐时显，明而微弱；主天子危疑不安。愿皇上仰承天意，酌宽严之宜，令大小臣工和衷体国，幸甚』！

　　偏沅巡抚李干德奏获伪官。旨允献俘。

　　命张成福以都督佥事充山东河北总兵官。

　　庚寅，追削原任户部尚书李待问官。

　　以加派殃民也。

　　命故官子孙陈乞谥荫，通政司不许封进；果有德业、节义当表扬者，礼部察请。

　　命刑部究周铲恶款，又命锦衣卫及五城御史驱逐尚宝丞黄正宾等。

　　朱统■〈金类〉纠镳诸款，多诬捏；吏科都章正宸、河南道乔可聘言于左都刘宗周曰：『镳不纯』。宗周愕然问故；曰：『言有余而行不足』。宗周默然。

　　命省右布政一员。

　　旨云：『右布政空虚无事，从分火耗于左』；非王言体也。

　　东昌府乡绅张凤翔等擒斩伪官，复东昌等府、县。

　　时闯贼败于吴三桂，所在起义；东昌乡绅张凤翔及府、县绅并生民会监军职方凌駉、淮镇副将王国栋，凡擒伪府尹一人、伪州牧三人、伪县令九人、伪防御同知推官各一人。刘泽清以闻，皆命优叙。

　　辛卯，命撰起居注。

　　起升原任淮安佥事刘若金通政司参议。

　　壬辰，留用例推户科陆朗。

　　吏部尚书徐石麒疏朗通内被留，故外迁也。卒得留。

　　予公弘基、伯孔昭一子锦衣千户。

　　以迎圣母劳也。

　　癸巳，革湖广巡按黄澍职。

　　澍按楚，赃私狼籍，故纠阁臣士英以盖其贪。至是，竟批「革职」——士英意也。

　　升御史陈良弼、周元泰、朱国昌太仆寺少卿；予实俸，管差如故。

　　以定策功也。

　　大学士姜曰广乞休。允之；命行人护送，予驿，赐银、币俱从优。

　　曰广入阁，铮铮有风裁；不幸为刘泽清、朱统■〈金类〉诬诋，遂以此去。

　　赠故祭酒陈仁锡詹事府正詹事，谥「文庄」。

　　命修先帝「实录」，并纂修「玉牒」。

　　阁臣弘图疏言：『先帝在祚十七年，溯厥盛美，指不胜屈。陛下悼往方深，采缉邸报、搜罗见闻，正可授管南董，以成「实录」』。允之。

　　甲午，左都御史刘宗周乞休。允之；命驰驿回籍，给登极恩典。

　　宗周临行，疏言五事：一曰修圣政，无以近娱忽远猷。一曰振王纲，无以主恩伤臣纪。一曰明国是，无以邪锋危正气。一曰端治术，无以刑名先教化。一曰固邦本，无以外衅酿内忧。

　　户科吴适请申明祖制，以议论归言官。报闻。

　　适言：『顷中兴求旧，一升姜曰广于揆席、一还刘宗周于宪署，与旧冢臣张慎言同被特简。曾日月几何，三臣忽先后去。揆厥所自，皆因含沙为祟耳。身非言责，遂一言掺大臣进退；则捷幡风炽，而正直气衰。臣恐廷臣中有如三人者，渐且恋盟猿鹤；即启事未列诸臣有如三人者，益复锢梦林泉。去者日多，来者日寡；谁与共图天下事！继自今，请申明祖制，以议论归言官，毋使谗说高张，荧惑听睹；则大臣益懋于职矣』。

　　例转御史黄耳鼎江西南瑞道佥事。

　　耳鼎奉差按秦，以闯炽不敢进；故例转。

　　命黄斌卿移驻九江、郑鸿〔逵〕移驻镇江、黄蜚移驻芜采。

　　命巡按御史凌駉便宜联络北直、河南乡绅义士。

　　丙申，以王之纲为都督同知，充河南总兵。

　　丁酉，叙江北文武多年战功，加马士英少傅仍兼太子太师、进建极殿大学士，卢九德升一级，各予荫锦衣卫指挥佥事世袭；黄得功、刘良佐各加宫衔一级，荫一子入监。

　　加史可法仍兼太子太师，越其杰兵部侍郎，张国维加太子太保，荫子锦衣卫佥事。其余文武内臣，加升有差。

　　户科倪嘉庆请开屯田，限抚标。允行。

　　疏言：『敌、寇两强，边腹皆削。兵少不可制敌，饷少不足养兵；求兵、饷之俱足，无如连络诸镇以自强、力讲屯田以自赡可也』。

　　戊戌，谥原任礼部尚书董其昌「文敏」、左副都御史张玮「清惠」。

　　谥旧辅臣孙承宗「文忠」、太常寺少卿鹿善继「忠节」，赐祠额「忠烈」。

　　升行人司副姚孙榘尚宝司丞。

　　己亥，命户部等衙门会议省节，以国用匮诎故也。

　　工科都李清言：『先帝时，何尝不因敌寇急饷，然犹以天下供天下不足；今欲以一隅赡天下有余，此必不得之数也。盖疆宇虽缩，而沿江、沿淮之费无异九边；祈敕各部察现可征钱粮通行会算，以入定出，徐俟转输』。疏奏，命会议。

　　户科吴适疏陈「忧勤节爱」四款。俞之。

　　命行人洪维翰催督钱粮。

　　庚子，谥原任右都御史沈子木「恭靖」、工部尚书沈儆炌「襄敏」。

　　礼科都沈胤培疏请其祖与父也。

　　升右通政王潆为都察院右佥都御史，巡抚登莱、东江等处。

　　加原任淮督路振飞右副都御史。

　　补原任锦衣卫指挥使刘侨管西司、余之英管街道、徐同贞等各佥书。

　　准牟文绶以原官充总兵，镇守荆州。

　　命靖南侯黄得功移驻庐州以防桐、皖，与广昌伯刘良佐合营进恢黄、汝；兴平伯高杰移驻徐、泗，进恢开、归。

　　追补建文死节诸臣赠谥，立庙祭京师。

　　文臣以方孝儒为首、武臣以徐辉祖为首。

　　壬寅，改青浦县知县陈爊中书舍人。

　　爊，常遇帝于风尘；疏请内转，允之。

　　升吏科都章正宸大理寺左寺丞。

　　正宸屡疏忤时，故迁；优之，实远之也。

　　御史游有伦疏陈和衷。俞之。

　　言『今国家遘变，正同舟遇风时也。故必人人从君国起见，事事为朝廷究心合谋而算，大与小和，内外有一体之维，师济见一心之雅；于以雪耻除凶，断不可必矣』（？）。

　　准王允诚以后府右都督充岳州总兵官、吴学礼以原官充前锋、署总兵官马进忠驻镇荆州。

　　浙江总兵王之仁请清察卫军团练，以资战守。允之。

　　癸卯，命闽兵留镇京口——从苏松巡抚祁彪佳言也。

　　福建巡按御史陆清源奏闽、粤寇横。得旨「会剿」。

　　畿辅旱。

　　工科都李清请备荆、襄，以固金陵。命督、抚饬行。

　　命给河南巡按越其杰饷银十五万，为养兵屯田之本。

　　甲辰，追赠开国名臣李善长等十四人、正德谏臣蒋钦等十四人、天启惨死诸臣左光斗等九人各有差——从工科都李清言也。

　　谥已故大学士何如宠「文端」。

　　原任真定巡按刘宪章自疏请罪。命巡、按提问。

　　以京城陷，南还。

　　命左良玉子梦庚挂「平贼将军」印。

　　命江北监军少卿万元吉还太仆寺供职。

　　予北都死难诸臣赠谥，立庙祭京师。

　　文臣范景文等二十三人，武臣刘文炳等六人，内臣则王承恩、李凤翔二人。自有明二百余年，内臣无谥；有谥者，自承恩二人始。

　　命绅衿与齐民较田多寡，一体当差——从刑科蒋鸣玉言也。

　　命散左中允杨廷麟所募兵。

　　廷麟闻北都变，募兵勤王；以朱统■〈金类〉诬诋，罢之。

　　命都督杜弘域提督池、太地方。

　　丙午，定皇考恭皇帝陵曰「熙陵」。

　　升大理寺丞宗敦一右通政，起革职南吏部郎中张鼎延大理寺寺丞。

　　准张拱日袭封隆平侯。

　　加吏部郎中萧士玮太常寺少卿。

　　命豫督丁魁楚另用，楚抚何腾蛟并抚湖北。

　　丁未，命北来原任庶吉士史可程在寓侯察议。

　　可程，督辅可法弟；南归后，子蔚青、弟可遵与妇父韩大忠六人皆被杀。

　　命诸抚杨鹗、范矿、越其杰等俱速赴任；粮饷，户部即给。

　　吏科右熊汝霖言：『皇上御宇四阅月，用过几何人、去过几何人？今日推一督、明日推一抚，只是讨兵、讨饷，迟迟吾行，去已无及；则何不就各处兵饷通盘打算，裒多益寡，然后崇节俭以裕军需、励忧勤而鼓朝气，则一切声色货利、笔舌戈矛总销归于卧薪尝胆之内矣』。

　　戊申，命督臣王永吉驰赴山东，同抚臣王燮、王潆料理战守事宜。

　　进抚宁侯朱国弼爵保国公。

　　加升杨振宗一级，荫一子世锦衣百户。

　　旨云：「功在定策」。

　　命兴平伯高杰赴徐州。

　　加怀远侯常延龄太子太保，荫一子入监。

　　削拟授吏部胡江职。

　　己酉，升礼科左张希夏吏科都给事中。

　　起降原任兵部侍郎张凤翔添注左侍郎。

　　凤翔先任工部尚书，坐累下狱；后起降。

　　命奉先殿立主致祭。

　　礼科都沈胤培言：『殿非太庙，上宜设位，以一后配一帝』。从之。

　　礼部主事张采疏陈四款。俞之。

　　采言：『皇上正位中兴，当事事扫更；独仍设厂卫，则廷臣交章，不允。臣以为徒增一行金使耳。且厂卫皆市井无赖，安能仰体宸衷！权之所在，则利随之。夫重权莫如用人，诚奖恬抑竞、端乃鉴衡，则天下从风，况乎辇毂』！余三款，多可采。

　　以旱，命修省。

　　庚戌，开事例佐工。

　　除旧纳中书等杂职外，有部院司务、乙榜准贡等，皆新例也。

　　辛亥，革浙江巡抚黄鸣俊、安抚御史左光先职；光先仍追赃提问。降巡按御史任天成级，调外。

　　先是，许都攻东阳，知县姚孙棐启门迎；鸣俊、天成欲纠之，光先以同里解释。及阁臣士英荐阮大铖，为光先疏侵，心恨。至是，坐以贿庇贪，革职提问；鸣俊、天成亦坐累。

　　革原任吏部侍郎吕大器职，擢太常寺少卿李沾都察院堂上官。

　　沾言大器怀挟异心，阻挠定策故也。

　　命南归河北、北直、山东、秦、晋各官绅，文臣赴吏部、武臣赴兵部酌用。

　　实授卢鼎总兵官，镇守武昌。

　　命礼部发单公议诸应谥者，无得滥徇。

　　差尚宝司丞李之椿往浙直催趱光禄寺钱粮。

　　命察原任左都刘宗周所劾台员。

　　除魏管、李植等外，又及傅景星、苏京向北——皆在差南归，为黄耳鼎代辨者。

　　命从逆诸臣不得蒙举。

　　先是，刘泽清疏荐从逆黄国琦、施凤仪等，已奉俞旨。至是，御史胡时亨疏纠国琦实受伪吏科，不可借题授职，羞朝廷而辱班序。上俞之。

　　命保举换授诸宗室回籍。

　　命副将以下皆骑马。

　　时营卫各官横行，金扇高舆，阗咽道途；职方王期升请禁之。

　　壬子，命刑部提问革职御史黄澍。

　　楚藩中尉朱盛浓承士英意，言其毁制辱宗、赃秽狼籍也。

　　起补葛寅亮太常寺卿。

　　准德清、归安等漕白蠲折。

　　原任詹事雷跃龙自疏请罪。命下法司究拟。

　　跃龙，以国变南归。

　　命追原任福建巡抚朱一冯赃银。

　　一冯富而吝，镇臣高杰劾之；至是，又以挟资渡江，命江南、北抚臣严追。

　　御史沈宸荃疏战守兵饷事宜。命部覆行。

　　言『今之大计，无过战守兵饷数者。献踞西蜀，荆、襄之兵无能轻出；敌向东省，江、淮之兵未能即移。且器甲备乎？储糈裕乎？将有李、郭、宗、岳其人乎？则战未可遽言，且先言守耳。然至于兵以不任战者充数，何如募之、精之，当百、当十。各府、州、县近各练乡勇，可以固圉江、楚。运不北上，则运军有余；闻江北有北上班军，今亦不北上做工。宜练以实伍，所云「战不足，以守或胜」者也。若饷，难言之。现入六百余万，而淮、徐四镇及督师岁饷业至二百四十万；至于江、楚各镇督抚及京师营兵等岁饷，岂下淮、徐哉！此开屯养兵之政，今日宜酌举也。若皇上服御、工作可止或减，以为兵民两裕地者，惟祈以节俭倡之而已』。

　　癸丑，命曹州道袁枢、沂州道郭正中三日赴任；如违，拏究。

　　时北兵向山东，正中留京师，日具条陈；枢以任子升监司，复谋留部。东平伯刘泽清言：『北兵已至沂州，正中恋长安何为！若枢抽税浒墅关，奉先帝旨察奏；今公然回部、公然监司，又公然题留。孰云浒墅之钱不灵，封疆至贱；已卖北方，何当又卖南方』！疏奏，当国惮之，故勒限赴任。

　　礼科都沈胤培奏：恭皇帝专庙未成，宜奉位宫中中小殿，以皇妣孝诚太后配，二先后俱祔姑享。从之。

　　甲寅，命奉差户科左罗万象回奏；以疏止内臣催粮，致额解不前也。

　　后回奏到，罚俸一年。

　　命催豫抚越其杰、豫按陈潜夫到任。

　　荫孟津监生王镛、王无党世锦衣卫指挥。

　　皆辅臣铎子弟，以从驾渡河荫。

　　改总兵李成栋镇徐州、李世春镇泗州；加贺胤昌中军都督佥事充总兵，镇扬州。

　　下从逆梁兆阳于法司。

　　减故辅周延儒赃银三万两。

　　吏部尚书徐石麒乞休。允之；仍予驰驿，给覃恩例。

　　石麒以外转科臣陆朗为所纠，然时情日换，已欲另用一番人矣；遂乞休。初，石麒纠朗，侵及内臣；及予告，阁臣知内臣恨之，拟旨甚峻。上曰：『冢臣犹冢子也，当以优礼遣耳』。遂得温旨。后北兵抵嘉兴，石麒豫作遗笔，以郡完毁卜身存亡。城破，自缢；二仆祖敏、李成亦随缢。

　　命禁诸臣拜客、宴会，专理各衙门诸务。

　　吏部侍郎张捷署部事（原本，此条附在下卷十月标题行下，而不系以日。今按十月事迹，以乙卯起，正与本月甲寅尽朔相接；中间无所隔，要当是此两日间事——盖一面允徐去、一面命张署也。但下月既不系日，未便凭虚加载；故割附于此）。  
　 

偏安排日事迹卷六

　　十月乙卯〔朔〕，升尚宝司卿钱元悫太仆寺卿。

　　荫内臣李国辅弟、侄锦衣卫千户。

　　以郑芝龙为总兵官，镇守福建等处。

　　升罗■〈日兼〉芳前府都督佥事充总兵官，镇守贵州、铜仁等处。

　　丙辰，起补右通政梁云构添设兵部右侍郎。

　　后降北，复为右通政。

　　命河南抚按越其杰、陈潜夫星驰赴任。

　　升尚宝司丞李之椿为卿。

　　户部侍郎管钱法何楷疏陈鼓铸事。允行之。

　　『钱式，以一钱为准，作银一厘。广收铜，多鼓铸用。工精，以绝私铸。广收工匠，严禁渣末之搭，则钱自精。以交纳税粮，责成米户旧钱重八分以上者，准二文抵新钱一文；七分以下，碎为铜，交官照时给价。行使低小者，没其资本：则钱自行』。俱得俞旨。

　　戊午，保国公朱国弼请赐券增禄，仍世袭公爵。俱不允。

　　升太常寺少卿李沾都察院左都御史。

　　沾初意止在副院，吏部尚书徐石麒难之。至是，奉旨超升；虽云功在定策，亦缘纠吕大器疏也。

　　命曹州道袁枢赴豫抚越其杰军前酌用。

　　命吏部分别酌用蔡奕琛、杨维垣等——从礼部尚书钱谦益言也。

　　谦益言：『中兴令主，世当屯艰，皆侧身恐惧。晋元帝初镇江东，颇以酒废事；王导以为言，引酌覆，遂绝。有司奏太极殿施绛帐，帝命冬施青布、夏施青练。将拜贵人，有司请市雀钗；帝以烦费，不允：史称帝恭俭有余，雄武不足。然小心只畏，再光晋祚。伏望取法□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□此所谓战胜庙堂者』。言专阃寄，则云：『臣观三十年来，文臣出镇、克奏肤功者，孙承宗之后，马士英一人耳』。言资〔干〕济，则云：『有英颖特达之臣，如蔡奕琛、冯元扬、祁逢吉、何〔谦〕等』。言雪冤滞一段，则云『先帝钦定「逆案」，一时握笔诸臣未免轻心，故出故入。今既以赞道无据用阮大铖，若虞廷陛，以京营建祠不画题削夺者；杨维垣，首纠崔呈秀者；虞大复，以哭奠左光斗几致重谴者；吴孔嘉，以报父仇牵连；周昌晋无他罪，以持论依傍定案者』。末又申前一段，则云：『奕琛曾以复社发端，抗疏攻臣。天下多事，果有嫌隙，固当先国家之急而复私仇；况臣无仇于奕琛乎！亲见门户诸臣植党营私，断送君父；何忍师其故智！且他日何面目见先帝于地下乎！「逆案」之故入者，阮大铖。当周宗建攻逆阉时，实赞其议；安有引人攻奄，而身反赞道者！贾继春家居时，顾大章被逮过新乡，继春饯送泣别。已法司定案一疏，解死者之拏僇、全生者于囹圄；而反坐罪案，不亦冤乎！他如冯铨，以申救缪昌期、周宗建被逐去相位，而不免于入。房壮丽，敌陷畿辅，投井死节；吕纯如与董应举及臣等以经济相期许，应举每言其枉，声泪俱下，皆死而不得出。记崇祯初年，钦案初定，臣待放国门，张慎言、房可壮过臣，相与叹息；慎言慨然曰：「吾三人他日当事，宜共理此案」。弹指十六年，言犹在耳，岂附会于今日哉』！谦益老于门户，乃以门户攻门户，又以门户荐非门户；人皆哂之。

　　配原任登莱巡抚曾樱。

　　樱有清节，先帝时以失城逮狱。因闯逆入京，遁。寻自投法司，故配。

　　刑部请豁原任吏部郎中吴昌时赃。不允。

　　旨言其贪秽素着，故不得援恩诏概豁，止减五分之一而已。

　　兴平伯高杰请释逆犯武愫。不允。

　　愫以癸未进士，为闯逆徐州防御使；张示招诱，书「自」为「字」、「成」为「丞」，避逆讳也。

　　以武职冒滥，命各抚、按察送履历试录。

　　己未，宥原任兵部尚书张缙彦；以原官总督河北、山西、河南地方，便宜行事。

　　缙彦先令家眷入京，身处河南；疏言：『集义擒伪，收复多城』。朝议不得已用之，且月给其家米五石。工科左利瓦伊樾言：『缙彦闇曶失机，寸斩莫赎。当逆贼入宫，青衣候点；维时司官刘养贞哭骂缙彦，谓某日曾劝某处堤防、某日曾劝某处宜堵，缙彦褎如充耳。遭此烈祸，固已难施面目矣。及贼被北困，鼠窜狼奔，草间求活；意中岂复有朝廷哉！今贼臣未诛，反先登用；若法纪何！况贼踪乍退、北骑方张，岂有河北残疆为缙彦收复者。缙彦昔列中枢，大权在手，不克展一筹以固吾圉；若今风鹤逃散之余魂，即建熊罴当道之伟略，人之能否旦晚悬绝若此，有是理乎！燕、吴相去三千里而遥，黄河以北，邮问隔绝；缙彦之从贼、不从贼，谁剖明其心事！集义勇、复城池，果谁见之而谁闻之！夫国家所以厉世摩钝、诫往惩来者，名与器而已。敕书关防何物，而为贼臣颁给，则辱在朝廷；兵部总督何官，而令贼臣窜处，则玷在枢要；文武便宜何事，而委贼臣专行，则耻在官常；吏部札付何器，而假贼臣填名，则污在符檄。臣恐天下豪杰之士，闻之解体；更恐烈皇帝在天之灵，亦有恫乎不忍闻者！乞收回成命，无为所欺』。报闻。后北兵入南都，缙彦复降。

　　起补编戍御史张孙振四川道，掌河南道印。

　　孙振按晋，以干请不遂，纠学臣袁继咸；又与抚臣吴甡相攻，为甡纠，遣戍。至是，起补——署铨侍郎张捷意也。

　　准文选司郎中王重回籍，以原任南吏部郎中刘应宾代。

　　先是，礼部尚书顾锡畴署铨，开单坐缺挑送选司，重概不从；以手书与，亦不答。锡畴怒，纠之；咸谓曲在锡畴。吏科都章正宸疏留重，然犹密语人曰：「吾不敢必者，请耳」。至是，言于尚书徐石麒，谓重门多招摇；重遂请退。

　　大学士高弘图四疏乞休。允之；令行人护送于驿，赐银、币。

　　弘图入阁，持论侃侃；如阻内遣及内传诸事，皆有大臣风。弘图去，士英始专政；时事日非矣。

　　庚申，黄河口决。命部议筑塞。

　　命原任大同知府蔡屏周以四品服俸添注职方司郎中，又复原任应天府通判徐树藩官——皆侍郎阮大铖所荐也。

　　大铖自受事以来，凡察处降补官员，贿足则用；常语礼科都沈胤培曰：『国家何患无财，即如抚、按纠荐一事，非贿免则贿求，半饱私橐耳。但令纳银若干于官，应纠者免纠，欲荐者予荐；推而广之，公帑充矣』。其谬妄如此。屏周援期升例；树藩以助银二千建堡，故得之。

　　壬戌，谥原任礼部侍郎张邦纪「文悫」。

　　邦纪，辅臣弘图房师也。

　　荫掌锦衣卫事冯可宗一子世本卫指挥。

　　癸亥，赠大学士孔贞运少保，谥「文忠」，荫一子尚宝司丞，予祭葬。

　　初，署礼部管绍宁以「文恪」、「文恭」请，不允；有「既无显德亦无表」等语。至是，绍宁忽改「文忠」。贞运为相，醇谨无他长；前二谥为当。

　　命再讯系狱郎中周镳。

　　镳叔原任御史维持、弟原任知县铨疏言：『臣家门不幸，突出周镳；因与锺有隙，私刊「燕中纪事」及「国变录」等书，自捏「劝进表」、「下江南策」，硬坐于锺，从淮上达南中，致臣家、臣邑不能洗此「从逆」之名。且镳于皇上登极时，首倡异谋，另图推戴；是锺罪止一身，镳罪在社稷』。疏奏，令并讯。

　　甲子，加湖广巡抚何腾蛟兵部右侍郎，巡抚全省。

　　升四川右参议王鼎镇尚宝寺少卿。

　　鼎镇，崇祯时，以御史例转。

　　命提从逆杨观光等——保国公朱国弼、诚意伯刘孔昭、礼部尚书钱谦益、吏部左侍郎张捷、兵部右侍郎阮大铖所纠也。

　　时「从逆」一案，已经屡讯，止欲攻门户中从逆者；虽里居之方允昌、系狱之梁兆阳，众矢交攒，亦不甚深求。□□是，又合攻观光等。而于原任庶吉士张家玉，则曰「荐刘宗周、黄道周于逆闯，令其收人望以集群党」；盖以此阻宗周、道周也。于史可程，则曰「系阁臣弟，友于素笃；公然从贼，宜下于理」；盖以此逐可法也。后家玉起兵广东与北师抗，遇害。

　　荫内臣冯进朝等子、侄一人世锦衣千户。

　　谓效劳军中，屡经大捷也。

　　命祔祭死难内臣王之心等，予荫有差。

　　国变后，王之心、张国元自缢，高时明自焚，方正化骂贼死；余皆被刑者。

　　工科都李清请迁孝康、兴献二帝于专庙，又请祀孝庙为不祧之主。命下部议。

　　疏言：『臣闻「礼」：祖有功而宗有德。若祖功，则高庙与成庙当之矣；若宗德，则舍孝庙何属！今观弘治十八年间，凡恤民瘼、抑近侍、宽谏臣，且与刘大夏、戴珊辈日结鱼水欢，君臣何异父子！亲远而祧，非并有德者祧之也。若我皇上即今世宗，而恭帝即今献帝；当时张孚敬、桂萼等俱力持考献，然皆云别立庙，谓「祀太庙则有祧期，而祀别庙则无迁期也」。今者专庙之建议，实本此。夫以世论，献皇浸通乎祧矣！何如俟太庙告成后奉迁专庙，与恭皇同祀；则使异日得长享血食以慰孝子慈孙心者，谅非世庙所欣然于在天也。且不独献皇可合祀，即孝康亦可合祀；何也？均一追尊耳』。疏下部议，竟寝。

　　凤阳地震。

　　丙寅，命内臣孙元德往浙、闽催内库及户工二部一应钱粮。

　　元德初以造桑皮纸至浙，寠甚；及得是差，恐喝军民。不及期年，所获不资。后北兵至，以橐付潘中军，置江东。江东将士籍之，金瓶高三尺许，满实大珠。将士十三往返，皆盈橐去；中军司房干没者不与。

　　起升工部主事邹之麟尚宝司丞。

　　之麟，夙以持议与声气左，故察处。

　　起复原任户科戴英原官，补兵科给事中。

　　英以旧辅薛国观门生，例转察处不谨。至是，因荐复原官——非建言赐环，始此。

　　加考功司郎中梁羽明太常寺少卿，依旧管事。

　　命内臣田成往杭州选择淑女。

　　京师两进淑女，皆不称太后意；乃令成出选。群稚女毕嫁，一方骚然矣。

　　丁卯，雪被纠御史魏管等。

　　从黄耳鼎言也。

　　免办兽炭。

　　工科都李清以国用大侈言于阁，请此项宜裁；阁臣铎曰：『可裁否』？士英曰：『裁之易耳』。次日，批免。相臣之权足有为若此。计省价凡一千七百两。

　　戊辰，令楚镇左良玉兵以盐代饷——从阁臣马士英言也。

　　每百斤定价一两五钱；已良玉疏言不便：『于今者三军方切防剿，若鬻盐糊口，何时方完？盐既不可为粟，兵须转而为商』等语。疏奏，士英不悦。时良玉与士英已隐隐树兵矣。

　　加总督王永吉一品斗牛服色。

　　隆使臣体也。后以停行，辞免。

　　赠太仆寺少卿刘时俊兵部右侍郎，荫子。

　　以先朝剿水蔺功。

　　以卜从善驻芜湖，领戎政提督营。

　　己巳，命议临淮侯李祖述及朱元臣、陆卿鸿罪——从兵科左王之晋言也。

　　时诸勋臣持议，每以文武不死难为诮。及之晋疏出，保国公朱国弼等始惭狼狈，补纠。元臣国勋卫、卿鸿锦衣卫指挥，皆以京师陷，同祖述南窜。命户部左侍郎何楷兼工部左侍郎，以便鼓铸。

　　予镇远侯顾肇迹等祭葬、赠荫有差，令立祠祭京师。

　　肇迹等十五人，惟成国公朱纯臣先被杀；余皆因闯为北兵败，乃与旧辅陈演等俱见杀。至是，礼臣迫于诸勋臣，概依殉国例请。旨下，工科都李清言：『肇迹等或禁、或拷，半膏贼手，非殉也。彼同时文臣中如大学士方岳贡、邱瑜等，何尝不以拷禁死；而褒讥相半，祠祭犹悬。既无生死之殊，亦无后先之别；何独有文武之异！无已，将疏内十五臣附祀旌忠祠，不必另建。以蓄民膏，至仁也；以节国用，至俭也；以偷生与就死者别，而又以慷慨赴义与颠沛陨身者别，至明也。一举而三善备矣』。部覆如议。

　　凤阳地再震。

　　庚午，御史陈潜夫请许定国开镇河南。命该抚酌议。

　　国子监监生蒋佑圣、吴蹈昌各进「历朝实录」。

　　加文选司郎中刘应宾太常寺少卿，照旧管事。

　　再赠故工部尚书沈儆炌太子太保、河南按察使葛锡蕃太常寺卿，荫一子入监。

　　以为藩、臬时缔造恭皇帝藩府劳也。

　　吏科都张希夏请严计处诸臣不得滥荐。从之。

　　旨末又云：『如有冤陷者，该部明列缘由奏请』。识者知幸门未塞也。

　　加王遵垣左府都督佥事，充登莱总兵官。

　　辛未，再赠杨师孔礼部右侍郎兼侍读学士。

　　一赠、再赠，皆以子文骢故。

　　革原任礼部郎中周仲琏职，法司提问——刑科梁应奇所纠也。

　　仲琏与故辅周延儒密书，呼「辅叔」；疏指为义父、干儿者，过也。

　　命史可程在寓候议。

　　从阁臣马士英代请也。

　　敕礼部严行各城精选淑女。

　　壬申，户科吴适请复日讲与朝制。命候旨行。

　　癸酉，命丁魁楚以原官提督两广。

　　魁楚负罪起岩疆，忽改善地；人以为钱神有灵。

　　予进士谢于宣祭，减半造葬，荫子。

　　于宣，太仆少卿三宾子；以闯逆刑死。

　　命兵部移会兴平伯高杰，谕李必忠弗留官硝。

　　时工部买到官硝，已经杰批放；其麾下李必忠留之。故令杰谕；则谕贤于旨矣。

　　兵部侍郎阮大铖陈水陆兼防事宜。命申饬行。

　　疏：『以湖口为贼自荆、楚东犯之西路，高宝焉（？）为□偪青徐、窥淮扬之东路，以和□为闯□开、归、汝、颖、寿、喻、淮趋定远、滁州之中路。西路之警，以黄斌卿为前茅，堵湖口；黄蜚为中权，趋荻港、皖口；郑鸿逵为后劲，驻芜、采；操臣则驻江口为援。东路之警，鸿逵堵瓜、仪，蜚趋龙潭，斌卿驻芜、采，操臣亦驻江口。中路之警，蜚统水师于江北针鱼嘴为前茅，鸿逵自京口趋大胜关、和尚港，斌卿自九江下芜湖为左右翼，操江则驻江口为中权。至上江要害，建德接壤九江、彭蠡，而陈家衕为冲；于此守之，则池、太安。祁门接壤饶州、浮梁，而三通岭为总路；于此守之，则征、宁安：宸京肩背可以无虞矣』。

　　升编修陈于鼎为左庶子左春坊左谕德，程正揆为右庶子掌右春坊，编修赵士春为左中允，简讨张居、司业李景廉为右中允。

　　于鼎后降北，复任编修。

　　赏杨承恩、德承惠各百户。

　　余门杨氏所请也；不知何功。

　　复宣庙吴贤妃尊号，上谥曰「孝翼温惠、淑慎慈仁、匡天锡圣皇太后」。谥建文故皇太子文奎曰「恭愍」。复皇弟允熥吴王，谥「悼」；允熞衡王，谥「愍」，允■〈火熙〉徐王，改谥「哀简」曰「哀」。诸公主驸马皆复旧号。追封皇少子文圭「原王」，谥「怀」。

　　初，方孝孺等既谥，礼部主事张采言于工科都李清曰：『若不念惠宗弟若子乎？封爵未复，谥号犹悬。如普于诸臣而靳于吾君之弟若子，犹缺典也』。清乃疏言：『皇上绍统，以惠庙与代庙并尊；且有加谥，又有追复：典礼明备矣。然就此两朝中，有明未尽明、备未尽备，尚在母子兄弟间者。一为景泰之废太后。察正统十四年，代庙即位，尊生母吴贤妃；今代庙称宗矣、汪后亦加尊谥矣，为帝之生母而既靳尊谥，且并削原号，可乎？则何以慰代庙正孝之心！以为明备，孰缺略于废太后之仍旧者！夫废而复之者，正也。一为建文之故太子。察建文元年，立子文奎为皇太子，嗣后革除事兴，所革者年号耳；原未革及帝号，则亦未革及皇太子号。今惠庙称宗矣、马后补谥矣，为帝与后之元子而踵故号，不锡新谥，可乎？则何以慰惠庙正慈之心！以为明备，孰缺略于故皇太子之无谥者！夫无而补之者，正也。一为建文不以罪降之亲王与不以谴锢之皇次子。察建文元年，封弟允熥吴王、允熞衡王、允■〈火熙〉徐王。又察建文三年，载少子文圭生；未几，三王皆降封，且废允熥、允熞为庶人，改允■〈火熙〉为瓯宁王，又闭文圭于大内矣。今惠庙之号谥复，且孝康与孝康后亦复；为皇弟而或降郡王、或夷庶人，又为皇少子而不锡王封，可乎？则何以慰惠庙手足毛里之爱！或曰：「孝康有四女，其可考者为江都、宜都、南平三主，而其一无考；然皆贬称郡主，是可尽复否」？曰：「帝子与帝姬，一也；何亲、何疏之别」！以为明备，孰缺略于诸王、公主之或贬或罪者！夫贬而复之、罢而近封之者，正也。乞立赐下例：于皇太子文奎应加谥，则照悼、恭、哀、冲诸太子例；于允熥、允熞复号、亦复加谥，则照瓯宁王允熞谥「哀简」例；于皇少子文圭应加王爵且予谥，则照秦、晋诸王以下例。以此诏告海内，曰典礼明备，是真明备矣。然则建文时之吕太后与景泰时之怀献太子今贬为世子者，遂可不议乎？一则应殉而不殉，犹与少子居孝康陵；则有号、无谥可也。一则不应立而立，至欲黜宪皇以自私；则始立、终贬可也』。部复，从之。

　　命左春坊卫胤文以原官兼兵科，监高杰军西讨。

　　命诸臣不系从逆外，余皆斟酌末减——从督臣史可法言也。

　　可法言：『先帝以尧、舜之君，惨殉社稷。倘在北，始应从死；岂在南，独匪人臣！即如臣可法谬典南枢、臣同官士英叨任凤督，未闻悉东南之甲疾趋北援；即镇臣高杰、刘泽清以兵力不支，折而南下。是首应重论者，臣等罪也。乃以圣明继统，遂盖臣子重辜；不惟斧未加，且恩荣迭被。独于诸臣在北者，毛举而概绳之；岂散秩闲曹，其责反重于南枢、凤督哉！宜将从逆诸臣择罪状显著者数人，重处示儆；若伪命未污、身被刑拷者，皆当置弗问。又如管屯、管河诸臣避贼南来，不系受任封疆、掌握兵马者，皆当以宽典。即督、抚大吏，亦当权其所处时势，以为罪案重轻；其余隐避北方、徘徊后至者，皆准戴罪讨贼，赴臣军前，因才酌用。至于东兵助战，义重复仇；诸臣委曲相从，尤当原其心事。总之，应罪者罪，无为报怨之借题；应宽者宽，无令人心之解体。使天下晓然知君臣大义，不但在北者宜死，即在南者亦宜死；而圣明宥过，不但在南者姑宽，即在北者亦姑宽：必有全身忍垢之人，为雪耻除凶之计。宽以死而报以死，或亦精理所必至也』。疏奏，允之。

　　甲戌，内传升吏部侍郎张捷为吏部尚书。

　　阁臣士英意在戎政尚书张国维，侍郎阮大铖意在捷；以国维为言官时纠荐皆异调也。内传忽出，士英抚床惊愕；自此，意惮大铖矣。先是，捷疏言：『先帝末造，诸臣之心皆坏。浑同之域，自造藩篱；坦荡之途，横生荆棘。有用精神，不矢之奉公效职，而耗之结党行私；兼人才力，不用之任事端功，而并之护同摧异。积威所劫，使人不知有朝廷；重赂所归，使人不知有法纪。文武迁除之格，任意把持；封疆功罪之衡，全凭颠倒。以科场为垄断，功令荡然；以文墨为纠连，应呼遍地。于是举贪官污吏之所猎渔、豪绅悍士之所诓逼、偾帅骄兵之所淫掳，总而聚其毒于民。人心既去，国运随之，而祸且及先帝。今日救时急着，非尽反前此所为不可。阁部大僚，急须涤虑和衷，尽破方隅；举从前钦案实冤者，分别雪之，或录之、恤之；其不冤者确，宜概仍之。即目前从贼之案，污伪最著者，辟之；染逆无据者若干人，末减之。从此与诸臣约：腐烂葛滕，尽情放下；自强作用，真实讲求』。然后秉均、后所行，不践所言也。

　　保举宗室朱统■〈金类〉自请换京职；授行人。

　　统■〈金类〉自比刘向，疏己功不在定策下；又欲援先帝时朱露例，径授梧垣。见者哂之。

　　遣刑科梁应奇催两广钱粮。

　　乙亥，都督同知李诚矩请取「三朝要典」宣付史馆，以昭信史。报闻。

　　诚巨，孝定皇太后侄也。疏荐原任礼部尚书朱继祚、兵部右侍郎谢启光、右庶子余煌、编修吴孔嘉，乞加召环。言「要典」者，始此。煌，绍兴人；后北兵渡钱塘，煌自缢。

　　起升顺德副使张秉贞都察院右佥都御史，巡抚浙江等处。

　　初，文书房内员传令催张弘道，因耄不可入见；阁臣以秉贞名上，竟点用。上传，疑假托也。秉贞后降北，为礼部郎中。

　　丙子，内传改授职方司主事彭遇颽为御史，巡按浙江。

　　除授不自铨部、题差不必总宪，阁臣士英所为；欲布心腹以箝潞王也。或曰遇颽通内，径取上传耳。遇颽既得旨，凡浙绅谒贺，银、币悉纳；足迹未离都门，筐箧灿然矣。

　　诛王裔。

　　王裔，借名王重儒，伪为定王。至境，守陵内臣谷应珍诘知为伪，以闻。戮之。

　　安远侯柳祚昌疏讦词臣徐汧等。不允。

　　祚昌疏言：『皇上中兴应运，奸臣阴怀两端。问谁朝衣冠谒见他藩于京口驿前而俨然推戴者，词臣徐汧也。汧自恃东林渠魁，复社护法。狼狈相顾，则有复社之凶张采、章允诚、至贪至横之举人杨廷枢；鹰犬先驱，则有极险极□之监生顾杲。皇上定鼎金陵，而彼且安然为「讨金陵檄」；所云「中原逐鹿、南国指马，祈哀□□、分地盗贼」，是何等语！乞大奋干断，立逮徐汧，革去举人杨廷枢、恶生顾杲，先行提问；其余徒党，容臣次第指参，恭请斧钺』！疏奏，命已之。

　　御史沈宸荃疏荐礼部尚书黄道周、词臣刘同升、葛世振、徐汧、吴伟业等。着马上差催。

　　命五城御史及锦衣卫缉逐罪废诸臣潜京钻营者——从户科吴适言也。

　　时罪废诸臣投刺白日，亦终无缉者。

　　命于弘光元年上辛行合祀礼。

　　先是，礼臣顾锡畴以合祀请，已奉旨。至是，侍郎管绍宁署篆，又题分祀；票拟者惛不忆也。太常少卿沈胤培言：『圣祖合祀之礼，宜遵者四。汉儒董仲舒曰：「郊尝以正月上辛日，所以先百神而最居前」。皇上改元肇事，礼行于郊，而百神受职；以泰坛昭事之精诚，耸万国尊亲之志气：宜遵者一。周朔建子，冬至圜丘，适当献岁，不妨迎阳报天。我朝循夏正，不无地先天祭之嫌。今用岁首开泰之辰，行大报天地之礼，孔顺孔时：宜遵者二。世宗遗诏，原有「郊祀等礼，各稽祖宗旧典斟酌改正」之文。故穆庙时，辅臣献议曰：「岁一举合祀，奉二祖以并配，遵太祖更定之制、体世宗未安之情。盖分祀者，一时改创；而合祀者，我朝通行：宜遵者三。南都自合祀后，北郊遂废。今俗所称地坛，非地坛也；更建方泽功难成，而溷举分祀于合祀之所，非所以为礼：宜遵者四。天坛近拱宸居，遥通陵脉；臣知圣祖在天之灵，必有凭依不舍者。仰祈需发德音，仍遵合祀』。疏奏，覆从之。

　　命户部发罪赎款单于省直——从阁臣士英请也。

　　凡问拟抵赎、赃罚，不拘批行、自理，俱实填入单，进贮官库，每季汇解。如无钦单，擅用私单征收，不许输纳；仍许该抚、按察参及地方人执持私单赴阙申奏，犯官罪死。

　　丁丑，起升原任太仆少卿杨维垣通政使司通政使。

　　维垣编戍淮安，至是起。

　　召管海运户部郎中沈廷扬料理江防。

　　命总督王永吉暂驻河上料理战事，俟陈洪范等归。

　　……

　　……湖上逍遥，谁复为陛下任驰驱者。若已故枢臣冯元扬，身膺□简，特晋中枢；徒事贪庸，寸筹莫展。时见部疏徇其陈请，议予祭葬：是使误国之臣，死生皆可得志。何怪启睿之徼幸也！乞将丁启睿立正典刑，以为人臣负国者戒；仍敕部自后恤典，勿得滥徇』。

　　命内臣孙呈绣仍为总监，同登莱巡抚王潆星驰赴任——从东平伯刘泽清言也。

　　呈绣以分监南窜，阁臣弘图等欲罪之；呈绣惧，浼刘泽清疏荐，请用为登莱总监。阁争，不听。然潆卒不行，呈绣寻召回——其狡计也。

　　调曹友义管黄河水师、金声桓豫楚援剿，各总兵官。

　　免行刑。

　　予秦、楚殉难诸臣祭葬有差，仍准自行建祠。

　　楚府长史徐学颜、长沙推官蔡道宪、知嘉鱼县黄良鉴、锺祥萧汉、蒲圻曾拭、均州胡承熙、衡阳张鹏翼、兴都留守徐寿崇、武昌通判李毓英、经历任文熙，皆死楚者；秦府长史章尚絅、商雒监军副使乔迁高，皆死秦者。

　　予原任保定巡抚兵部右侍郎徐标等祭葬、赠谥有差。

　　标与郎中徐有声、给事顾鈜、彭管、御史俞志虞、副使米廷焕，俱祭葬、赠荫；皆死国者也。四川死事，有知泸州苏琼妻舒氏、吏目赵阶升；河南死事，有乡绅简讨马刚中、南阳知府邱懋素、左镇监军主事余爵、山西粮道蔺刚中；途中死〔事〕，有主事刘大年、前南科张焜芳、河间兵备赵珽：俱赠祭葬。又有主事成德父文桂、德妾萧氏、童氏、妹季白，文桂赠如子官，妇女附祀旌表。

　　定江北督、抚、四镇额兵三万，楚抚额兵一万，京营额兵一万五千；余停减有差。

　　户科吴适言：『当今敌、寇叵测，中外并吁。自东、豫、江、淮以及荆、楚、黔、蜀，处处用兵，人人需饷；而饷何在？前此有加派可言，今无可加矣；前此有内帑可请，今无可请矣；前此犹以全盛之幅■〈巾员〉供一隅之输挽，今独以一偏之正供给四应之经费矣。点金无术，雨粟何期！臣以为今日兵非不足，患选练无方与营伍不实耳。请陛下速敕各督、镇、抚就见在兵丁实加抽练，而尤信赏罚、同甘苦，乃能臂指相使、缓急相应。夫尽人能战、是处可守，何用彼屠！沽市儿挂名军伍，以虚名耗实饷乎，非减兵也！减去其挂籍无用之徒、厘去其虚伍冒粮之弊，则兵不必增而自足矣』。部覆，从之。

　　癸未，起刘光斗补广东道御史。

　　原以大察不谨，处。

　　起升原任吏科都刘安行、通政司参议刘若金俱为都察院右佥都御史。

　　安行提督南直浙江开垦沿海屯田、市舶、鱼盐等税兼理海防军务，若金提督闽广沿海开垦屯田、市舶、桥税、珠池兼理海防军务。未几，复差二内监，其职同；且设数监司，各举所知充之（按前书例，当自「未几」以下为目；原本亦于「未几」平抬另起。今从旧丹笔，于「御史」画断，故下皆为目；实非通例也）。

　　命凡城破自死及病死、仇杀，不得借名求恤。

　　甲申，准南赣巡抚林一桂回籍。

　　升光禄寺少卿张作楫翰林院提督四夷馆太常寺少卿。

　　御史张〔孙〕振疏论吴甡、郑三俊、祁彪佳。不听。  
　 
偏安排日事迹卷七

　　十一月乙酉〔朔〕，赠原任户部侍郎庄祖诲尚书，荫一子。

　　命改折各衙门上供钱粮，以实内帑。

　　免议益王。

　　原任杭州推官黄端伯疏其不法故也；端伯亦免究——和事而已。

　　命御史差委暂行掣签法，事平仍旧。

　　时御史争营美差，左都李沾苦于情面，以掣签请——非体也。

　　丙戌，荫已故兵部侍郎董光弘一子。

　　起升原任刑部右侍郎蔡奕琛吏部左侍郎。

　　奕琛先坐关说，拟戍；有旨：『禁锢终身，永不叙用』。至是，特起少宰。会推之日，户科吴适言于朝曰：『今日乃冢臣独推耳。言官仅备画题，不敢参驳；何名会推耶』？同官感其言，皆托故不赴；科臣到者，惟户科署印陆朗一人。行海屯。

　　……

　　宥原任文华殿中书顾大成。

　　时纠其从逆饷银九千，免。

　　予故词臣沈懋学谥「文节」、焦竑谥「文端」。

　　两人皆鼎元。懋学以阻江陵夺情，归；竑以科场诖误，谪：皆沦落，不竟其用。

　　丁亥，东平伯焦梦熊疏荐原任浙抚熊奋渭。着遇缺推用。

　　命陈麟署总兵官，管理江督标下水师。

　　戊子，升凤阳副使张如蕙太仆寺少卿。

　　以与阁臣士英共事也。

　　准邓文尧袭封定远侯。

　　赠少詹闵中俨礼部右侍郎，不准荫。

　　桂王薨。

　　京师旱，命礼部钱谦益等祈雨于天地坛。

　　以西花园殿为慈禧殿。

　　命黄澍回籍候勘。

　　先，澍疏请楚饷，有「恐各兵索饷南下，震惊人民」等语；已挟左良玉自重矣。至是，因纠马士英见怨，故提问。良玉阴唆部将群哗，欲下南京索欠饷，保救澍。江督袁继咸为截留江漕十万石、广饷十三万给之；且疏代澍申理。以镇臣怜其任劳，士英不得已，批「免逮」，乃已。澍留良玉军中，竟不归。说者谓士英之修隙、澍之抗提，皆非也。时继咸既以累疏与当路隙，所条陈及题用道、府等官，俱置不覆。郑鸿逵五千人既留京口，继咸以陈麟加镇衔，代鸿逵料理水师；邓林奇加镇衔，料理陆师：俱寝阁。阮大铖索六千金，始给一署镇札；必再索六千金，始肯给敕印也。此外，白丁用重赂躐大帅者甚众；京师有「职方贱如狗，都督满街走」之谣——诸将士卒解体也。

　　己丑，凤阳内臣奏皇陵灾，松柏根皆烬。

　　时凤阳里氓遥见陵中二人——一衣朱、一衣青，殴击甚苦。寻闻号泣，不辍。乃率数十人持杖入，惟二犬踉跄走；识者以为不祥。

　　升原任河南副使张弘道太仆寺少卿。

　　庚寅，令淮上辅镇、楚豫督抚严备河北。

　　防北兵过河也。

　　命温、台玉环等山三年起科。

　　授曾国栋、牛宽、王文学锦衣卫千户，世袭百户。

　　以护从微劳得之。

　　予死事彭文炳祭葬、赠荫，建坊曰「一门忠烈」。

　　彭遇颷请之也。已礼部题荫，以太滥不允。

　　壬辰，予死难内臣李凤翰、王承恩各世锦衣卫指挥佥事。

　　敕慰德、晋、卫各藩。

　　癸巳，宁南侯左良玉奏华容、石首战捷。

　　起升广东右布政王骥太仆寺卿。

　　甲午，谥吉王曰「贞」。

　　升杨御蕃一级，荫子锦衣百户。

　　追叙崇祯时擒李青山功——实诱其来降，执而俘献也。

　　乙未，令辽王寓台州宁海。

　　端门外火。

　　其地即社坛，门东与太庙门对。

　　丙申，予蓟督吴阿衡谥「忠毅」、祭葬荫，建祠——从同乡阁臣铎请也。

　　阿衡因墙子岭失事，致北直、山东失陷七十余处而死，置勿论可也；谥、荫过矣。

　　定中宫礼冠价三万、常冠价一万。

　　时内臣需价三十万，责于户、工部及应天府催请甚急。工部合户部言：『今何时耶？金瓯半缺，民力已枯。今天下兵马钱粮通盘打算，缺额至二百二十五万有奇。户部现存库银，止一千有零。乞敕监臣加意节省』。疏奏，乃定减。

　　大学士史可法请颁讨贼诏书，兼痛陈时事。俞之。

　　疏言：『痛自三月以来，陵庙荒芜，山河鼎沸；大仇在目，一矢未加。昔晋之东也，其君臣日图中原，而仅保江左；宋之季也，其君臣尽力楚、蜀，而仅固临安。盖偏安者，恢复之退步；未有志在偏安，而遽能自立者也！大变之初，黔黎洒泣，绅士悲歌；痛愤相兼，犹有朝气。今兵骄饷绌，文恬武嬉；顿成暮气矣。屡得北来塘报，皆言北必南窥。水则广调唬船，陆则分布精锐；尽河以北，悉树降幡。而我河上之防，百不料理；人心不一，威令不行。复仇之师，不闻及于关、陕；讨贼之约，不闻达于北庭。一似君父之仇，置诸膜外。近见北示，公然以「逆」之一字加南；辱我使臣，蹂我近境：是和议固断断难成也。一旦寇为北并，必以全力南侵；即使寇势尚张、足以相拒，北必转与寇合，先犯东南。宗社安危，决于此日。我即卑宫菲食、尝胆卧薪，聚才智精神而枕戈待旦、合方州物力而破釜沈舟，尚恐无救。以臣观庙堂之作用、百执事之经营，殊有未尽然者。夫将所以能克敌者，气也；君所以能驭将者，志也。庙堂之志不奋，则行间之气不鼓。夏少康不忘逃出自窦之事，汉光武不忘萎芜爇薪之时；臣愿陛下为少康、光武，不愿左右执御之臣轻以唐肃、宋高之说进也。忆前北变初传，人心骇异；臣等恭迎圣驾临莅南都，亿万之人欢声动地。皇上初见臣等，言及先帝，则泪下沾襟；次谒孝陵，赞及高皇帝、高皇后，则泪痕满袖。皇天后土，实式盐临。曾几何时，可忘前事？先帝以圣明罹惨祸，此千古未有之变也。先帝崩于贼，恭皇帝亦崩于贼：此千古未有之仇也。先帝待臣以礼、驭将以恩，一旦变出非常，在北诸臣死节者寥寥，在南诸臣讨贼者寥寥：此千古未有之耻也。庶民之家父兄被杀，尚思剖胸断脰，得而甘心；况在朝廷，顾可漠置！以臣仰窥圣德、俯察人情，似有初而鲜终；臣恐恢复无期，而偏安未可保也。今宜速发讨贼之诏；严责臣与四镇，使悉简精锐，直指秦关。悬上爵以待有功，假便宜而责成效。丝纶之布，痛切淋漓；庶使海内忠臣义士，闻而感愤也。国家遭此大变，皇上嗣承大统，原与前代不同；诸臣但有罪当诛，实无功足录。臣于登极诏稿，将「加恩」一款特为删除；不意颁发时，仍复开载！闻北方见此，亦颇笑之。今恩外加恩，纷纷未已；武臣腰玉，直等寻常。名器滥觞，于斯为极！以后尤宜慎重，端待真正战功；庶使行间之猛将劲兵，有所激厉也。至兵行讨贼，最苦无粮。搜括既不可行，劝输又不能继；裕饷之道，何术而可？竖子牧夫，荷戈无力；黄颜臞骨，负甲不胜：是谓弱兵。弱兵，宜汰也。彩服锦衣，翩■〈羽迁〉马上；姣童美女，酣乐营中：是谓奢兵。奢兵，宜戢也。市人游棍，闻报惊心；溃卒逃军，闻金色变：是谓怯兵。怯兵，宜去也。纸上貔貅，按籍则有；阵中桓赳，核数则无：是谓虚兵。虚兵，宜清也。乞严敕督、抚、镇臣一一申饬，或开屯粮足食，或散老弱归农；毋以数百万之饷，为不战、不守之兵坐耗而虚縻之也』。

　　丁酉，准苏松巡抚祁彪佳回籍。

　　彪佳抚吴，甚得民心。连为朱统■〈金类〉、张孙振所诋，遂移疾去。及绍兴失守，自经死。

　　命督、抚究山东总兵邱磊。

　　磊镇齐，不行；屡旨催促，乃携累渡河。又携被逮原任保定总督侯恂同往，督□海北发（？），然后自以百骑回安东索饷。抚臣田仰时因磊手札有怒愤语，密致督抚可法，言其不轨状。至是，诱入抚院署，擒下狱。事闻，命可法究奏。毙狱中。

　　戊戌，加总兵郑鸿逵宫衔，荫子世锦衣卫百户。

　　己亥，赠原任大理寺卿陆世科右都御史，荫一子。

　　起朱继祚原官礼部尚书，协理詹事府。

　　察处御史罗万爵疏纠周镳。着法司究明。

　　镳榷芜关，有烦言；万爵芜湖人，言之甚详。然以纠镳故，遍诋东林；至谓己与阮大铖、张孙振等有拥戴功——人皆哂之。

　　庚子，起原任南京吏科给事中屈勋原官。

　　部题原任工部主事徐葆初改授科员。不允。

　　葆初，为人朴拙；初以修陵功，奉旨允改授。及题补科，又以都属改授只开幸门，报罢——人谓不谒阁臣故也。

　　升工科右李永茂都察院右佥都御史，巡抚南、赣、汀、潮等处。

　　时永茂忿忿谓先巡京营，与诸弁争庭谒礼，故阱使北；然因阱得擢，殆非也——皆谓阁臣铎以同乡私之。

　　准孙惟城袭封怀宁侯。

　　辛丑，加户部郎中沈廷扬光禄寺少卿，仍理饷务。

　　廷扬后在海中起义（原本旁注「丁亥四月事」）被擒，不屈；同事三百余人骈斩于苏，无一降者——人比之田横云。

　　升大理左寺副王文企太仆寺丞。

　　文企，旧科臣；崇祯时，以言谪。

　　加监军道宋劼、兵部郎中李犹龙俱太仆寺少卿。

　　加刑部尚书解学龙一级，荫子世锦衣千户。

　　追叙崇祯时江右捷功也。

　　壬寅，未任光禄寺卿许誉卿乞终养。允之。

　　誉卿见时情不合，故乞身去。部覆：『仍照新衔给与诰命』——亦异数云。

　　谥原任兵部尚书吕继祺「忠节」，给祭葬。

　　维祺里居，死流贼难。

　　原任礼部主事周之玙进「玉牒」。

　　予故刑部尚书沈演祭葬，赠太子太保，荫子。

　　准锦衣卫百户张翕之入锦衣借职。

　　其后，以佥事掌南镇抚司；张凤翔子也。

　　甲辰，加考功郎中梁羽明太常寺少卿。

　　后与父云构俱仕北，为吏部主事。

　　升詹事府正詹曹勋礼部右侍郎，仍管翰林院事；沈延加左春坊左谕德兼侍讲、刘同升右中允兼修撰、陈之遴左中允兼编修，同刘正宗管理诰敕。

　　赠原任山东巡按宋学朱大理寺卿，荫子。

　　济南之陷，学朱死无确据，故恤典至此始得。时同死提学翁鸿业，子疏请，又见驳。

　　乙巳，令永禁换授改升；有敢复行者，许科、道纠参削职，遣边外永远充军。

　　明旨自撰一律，阁臣铎之票非也；且罪何至永戍！

　　丁未，命张凤翔以兵部尚书兼都察院右副都御史，总督浙直水陆军务、巡抚苏松等处地方。

　　凤翔后降北，仍为侍郎。

　　升浙江参议卢若腾都察院右佥都御史，督理江北屯田、巡抚凤阳等处地方。

　　加副使耿廷箓太仆寺少卿，监参将沙定洲兵由建昌入川剿贼，受督辅王应熊调度。

　　北兵陷宿迁——寻以复闻。

　　兵至则逃，去则称复：积弊如此。

　　予郑彩荫一子锦衣卫百户。

　　授黄魁世锦衣卫指挥佥事，黄政、黄芳各千户。

　　一辈以护卫微勉。

　　授李胤兰锦衣卫百户。

　　河南承差，以微劳官。

　　命内臣高起潜提督江北兵马粮饷、沿江水师。

　　起潜先泛海至淮，令入京陛见；至是，乃用。

　　罢职方监军。

　　以多幸滥故也。

　　己酉，令九江总兵黄斌卿驻皖、池，兵用皖饷。

　　斌卿镇九江，侦知左良玉难制，不肯久驻；遂改。

　　庚戌，命都督许定国镇守开封、河、雒。

　　命提问巡抚何谦、丘祖德、曾化龙及总河黄希宪。

　　御史沈宸荃言：『今东、豫两省为提约经理者，王永吉、张缙彦。永吉先失机负罪，先帝拔之为督，宜何如效死为报！乃拥兵近甸，不能勤王救败，惟知一逃；置之极典犹轻。缙彦先考选部属，先帝时为中枢，亦宜如何效死为报！乃身居帷幄，不能固城卫主，腼颜苟活；加之寸砾非枉。幸蒙皇上轸念封疆，宽恩使过；则二人者，皇上白骨重肉之人，可不效曹刿、孟明收功三败哉！奈何永吉观望逗遛，徘徊淮、海间；未闻荷戈，先请诰命。旧劳乎，昔日之罪无可逭；新衔乎，今日之功无可录。且何急于荣父母而缓于勤君上！缙彦不闻一矢加遗，狼狈鼠窜，闻于东按南来；纠连义勇，收拾河北之谓何！岂一复衣冠，贪生负国之心复出，死何以对先帝、生何以谢皇上与臣民也。不图一奋，贻僇万年矣。若蓟与昌平，皆三辅也；永吉罪在难逃，何谦更多一失地陷诸陵之罪。至京城陷失、先帝遐升，凡在守土皆宜厉秣兵马，俟新君之复仇；乃贼尘未扬，先去为望：则东抚丘祖德、河臣黄希宪何以自解？皆不得令之山头望廷尉也』。疏奏，与不列名之登抚曾化龙一并提问。兴平伯高杰请籍原任大学士周延儒、凤督朱大典、翰林吴孔嘉家充饷。不允。

　　大典、孔嘉皆饶于财，而孔嘉又以合时局议起。高杰武人，诸疏皆听线索于幕客；非其志也。

　　大学士马士英请征酒税助饷。令户部议行。

　　总兵杜弘域所陈也。官给票，每斤纳钱一文；惟土酒半文。坛大小，各照例派纳。纳课后，名糟坊——为官店，免杂差。违者，依私盐律究罪。

　　辛亥，起补原任御史曾倜山东道。

　　倜，崇祯时逮削。

　　起原任山东巡抚王国宾光禄寺卿。

　　复原任刑科吴希哲原官，补工科给事中。

　　希哲，先以察处。

　　城金山圌山。

　　京口监军主事杨文骢请之。

　　命速结「从逆」诸臣案，以四议参六等。

　　工科都李清言：『今者「从逆」一案，仿唐六等定罪矣。然今法与唐法异；何也？彼议于东都既复后，此议于北畿未平时也。或从闯、或从奴，能令如达奚珣、陈希烈辈皆跣足搏颊缚大理对簿否？然则如之何？曰：「无假之笔耳」。夫孔子之悬笔「春秋」也，岂能尽一时乱贼，皆伏两观诛哉！止缘书「弒」、书「叛」，不贷于素王三寸管；而迄今肉已久寒、骨犹新痛，则此笔之风霜亦烈矣。故臣愿今日司三尺法者，吾头可断、吾腕不可移，坚持此笔而已。若现在系狱诸臣，惟有法司议耳。夫一时伏，血有时枯；而千年点臭，毫无时死。明有天日，幽有鬼神。故臣又愿今日司三尺法者，无骫此笔，亦无轻此笔；上者辟、中者戍、下者配与杖，一以明允为功。尔然，则从闯、从逆诸臣遂有死法，无生路矣。一曰歼闯。若欲歼闯，当为晋顾荣。其陷身，陈敏惟日以函首送雒，题「逆贼顾荣之首」为恨。于是与甘卓合计诛敏，而荣卒归晋：如是者，无罪。一曰误闯。若欲误闯，当为晋朱序。其陷身苻坚也，从阵后大呼曰：「秦兵败矣」！于是谢玄乘其挠乱，以八千破百万众，而序卒归晋：如是者，无罪。至从北诸臣，又有别矣。夫闯仇而北功，若身羁异域、心眷天朝，则弭兵息民，亦所以报也。一为宋王继忠是，故剌死也，因兵败臣辽；然卒以通好，被任。一为宋祁宰是，先以医术补官者也，因汴陷，官于金；然卒以谏南侵，被杀。夫如是，死恤、生宥矣。此臣又于六等外列为四议，以为从闯、从奴者启一始失身而终报国路也』。疏奏，命如议速结。

　　壬子，命苏松督抚张凤翔会同监臣孙元德清查东南钱粮。

　　时监生陆佐霖言东南正供钱粮，多为吏胥侵蚀故也。人以为奉元德意。

　　兴平伯高杰疏荐吴甡、郑三俊、金光辰、姜采、熊开元、金声、沈正宗等。报闻。

　　监军侍讲兼兵科卫胤文因杰荐言：『甡，按豫、赈秦，都留去思。及其抚晋，剿贼着功；防河无漏，晋人尤德之。有能、有为、有守，此所长也。独一生大病，在认东林太真；高予己以君子，轻绝人以小人。附己者，虽盗跖，亦指为伯夷；不附己者，虽伯夷，亦指为盗跖。当壬午、癸未时，流贼盘踞荆、襄，甡奉督师命，逗留三月；平生气概，一朝都冷。先帝若诛以抗违，诚不为枉；薄与一戍，此至仁也。既幸邀先帝之仁，则此时更不须追论甡罪。扶危济难，今曷可无甡！惟愿甡自今后，遇事则从国家起见，遇人则从人品起见；更勿以「声气」二字排陷把持，则不负先帝之恩矣。三俊，清心若水，劲节如山。但入骨之病，亦认东林太真。加之秉性执拗，偏听成癖。人曰某是东林，则信为腹心；某非东林，则嫉如仇寇。至贪奸万状之吴昌时，亦因「声气」二字破格拔擢；识盐谓何！若起掌闲曹，用标清范；三俊，其可少哉！光辰，经济逊甡，孤高亦让三俊；而把持门户，颇与相同。当周延儒再起时，光辰与甡拥附，一手握定，使为己用，而后渐激水火：比所短也。然才非庸伍，守又廉持；去其褊心，便成佳品。采，于昌时起升仪郎，日疏催赴京，誉为贤圣；此畏门户而不敢不入，遂至冒昧耳。若令仪真十年，清标惠政，仪人感之。其为给谏，方号敢言；锢诸林壑，岂曰怜才！臣尝叹国家败坏，皆由在廷臣子全不务做实事。东林、浙党，胜负相争：高者以有用之精神，具无益之口舌；卑者以立党排陷之威，为纳贿招权之藉。东林之君子多，而小人亦不少；但东林小人皆借君子名以欺人，而人畏之。浙党中小人多，而君子亦不少；但浙党君子，东林亦必指为小人而倾害之。一胜一负，相攻不下。惟望皇上明断于上、诸大臣虚怀于下，略其所短，取其所长；则所裨时艰，非浅矣』。疏奏，得旨：『切中膏肓，令部院申饬』。

　　复原任御史苏京官，驻庙湾联络海上官民。

　　京按豫，以黯闻，又从逆；因列泽清荐，蒙复。后降北，复为御史。

　　癸丑，贷原任湖广巡抚王聚奎。

　　以任事已坏，兵饷俱无，免议；亦缘为黄澍所纠，复与澍讦故也。

　　保国公宋国弼等言两浙财赋重地，不宜建藩。命礼部复议。

　　国弼等自务定策功，忌潞王近处肘腋故也。

　　甲寅，起升原任河南左布政杨邦翰太仆寺卿。

　　邦翰耄，以居里笑非（？）。吏科都张希夏曾面诘吏部尚书张捷，捷不能答也。

　　户科吴适疏劾监司陈之伸、夏时亨、郭正中。下部处分。

　　言『之伸癸未迁兖东道，闻警却回。方在出阙，乃乘国变，遽言得旨降用，复列监司。时亨以处分县令，营补夏邑劝农知县；遽称尝题加副使，通省劝农。夏初闻国变，南逃；又当赍诏差入豫，无何蒙称宪长，借题迎护，躐升江右方伯。正中罢职州守，借危疆为名，得起授东省监司；日事条陈，竟不至境：皆司道不法之尤者。又若章旷、黄国琦，既滥行于监军，宜令削秩图功，许湔前非；不效，则二罪俱坐。既严饬以鼓向往，更方禁以绝效尤；庶朝廷尚有纪纲，而臣子犹知法守。至于大贪□问之曾应瑞、失地潜逃之樊师孔，饰辨巧营，滥入章奏，均非政体』。疏奏，吏部复：『之伸，降级调用；时亨，以佥事图功；正中，削道衔；旷与国琦，俱夺职，充为事官』。一时兴论翕然快之。  
　 
偏安排日事迹卷八

　　十二月乙卯，予殉难诸臣谥、荫世锦衣者，令兵部酌覆；非有军功，不得滥与。

　　加兵部侍郎练国事尚书、原任尚书白贻清太子太保，各荫一子。

　　赠故陕西巡按李应期太仆寺卿，罢荫。

　　皆以剿■〈寇，女代攴〉功。

　　原任通州副总兵王伯时请追论「妖书」及「三案」诸臣。

　　伯时自称随封恭皇帝，知前后事最真；因疏：『皇祖神宗时，宫阃内治皆贤文母，但册立东宫稍缓。盖缘孝端皇后年茂，明谕阁臣待嫡。若诸臣果从国本起见，言非不正；但谓非加之「易储」名目则无以为功，必欲倾陷孝宁太后暨恭皇帝于不测。读皇祖慰皇太子有「逆恶捏造妖书，离间我父子兄弟」之谕，言时泪下；皇太子亦含泪。时缉访虽严，奈庇护多，上终以贯盈劣生皦生光充数，而吞舟毕竟漏网。及东宫已立、恭皇帝之国，可无他议矣；乃乘疯汉张差突入东宫，而王之采以提牢主事指无影招词，作本犯口供。又赖皇祖圣明，召诸臣于太皇太后灵次，太子、皇孙并侍于前，委曲宣谕；有曰：「我父子何等亲爱，外庭有许多议论；尔辈为不忠之臣，使我为不孝之子」！可见皇祖骨肉间俱有不安；则奸党逞此凶心，将置祖后、皇考何地？时台臣刘光复越班趋进，大言曰：「如圣谕」。皇祖怒其狂率兼震惊太后神位，因逮诏狱。一时轰传「能谏」，不知所谏何言。痴人说梦，大都类此。迨皇祖升遐，遗诏命册皇贵妃为太后，众奸坚执不从，随移居一字号殿，赡资什物十失五、六。至熹宗初年，犹牵诟不体；凡能指谪祖后、皇考者，即称为风力。即此举动，无非欲谋陷祖后、皇考于莫可言之祸耳。臣又忆先年有三大案，贤奸显著。如挺击之案，主之者王之采、何士晋，驳之者刘廷元、岳骏声、杨维垣也。红丸一案，主之者孙慎行、张慎言、吴甡，驳之者徐景、温□、霍维华、王志道也。移宫一案，主之者左光斗、魏大中，驳之者贾继春也。今皇上承统，祖后、皇考尊崇谥号；若取「实录」一览，祖后受朋奸陷害、身处危疑攒□之地者，几三十年。今日报复，当不在闯贼后，应为洗雪。速颁诏布告中外，「实录」、「通纪」一一更正，野史、日抄尽行□削。或另入一篇，以揭朋奸离间之谋。仍举皇祖圣谕与诸疏自供，按一并追论』。得旨：『已经大赦，姑不深究』。

　　丙辰，工科都李清以敌、寇相持，请申饬中外亟图自修。从之。

　　疏言：『古帝王中兴，莫不拓基于自强而画境于自足。故汉光武有言：既得陇，复望蜀。人若不知足不可狃，而反以不知足自嘲；故取于天下者，足也。宋高绍统藩服，仅有天下半；而说者谓其病于意足，以己之永有为有，而不以祖若宗之全有为有，故足耳。若皇上于今日何足有？以河□为丰沛，则恭皇帝宅中之旧封也；为恭皇所已有而不有，则不足。以金陵为长安，则高帝无外之初基也；为高皇所全有而不有，则亦不足。恢复之计，复何可复！虽然，昔人不又云乎：「内求诸己，而所忧乃重于所喜」？夫亦谓内者，甲兵顿、畜精乏，将士懦且骄；竭力以图功，则功无不举耳。臣以为事难浪试，而志无中辍；则窃有味乎子晋之揣勾践也，曰「为人能辛苦」！何谓辛苦？则无荒于觞、荒于色，兼无荒于琼宫。琼台之观，与南金和宝玩，皆此物此志也。况今何时乎？宫闱已化于杜鹃、园陵渐芜于狐兔；登城北望，慨然流涕，斯正其时。且不独此也，臣又尝叹我朝有二亡：惠庙以仁恕亡、先皇以英断亡；皆不以失德。然昔殉主接踵，今从逆比肩；先皇在天之怨恫，比惠庙更□。所望皇上籍甲枕□，缚凶竖□下，刺心血以祭先皇陵，则此痛可伸耳。昔夫差初立，出入必令人呼曰：「尔忘杀父之越王乎」？其杀越何决！然究也志倦垂成，以荒游自误，而勾践乃得以辛苦乘其敝；此亦有初〔靡〕终之前车矣。故臣愿皇上时时抱痛、刻刻怀耻，以此志为中外臣民倡也。不然者，皇上既弛于上，则诸人必逸于下。新亭之血泪渐干，东山之丝竹日盛；臣忘中原矣。望使徒恸于高丽，拜诏不呼于河湟；民忘中原矣。始矜壮志于马上，谓黄龙之直抵有期；终耗雄心于跨驴，谓西湖之□乐可老！将若□俱忘中原矣。诚如是，将列圣之幽恨何时舒？先帝之深仇何日复？臣愿诸臣发一猛省也！抑臣更有请□，宋之南迁，就走李成、擒杨么以靖内制外。而今则献、猺交炽两川，危若累卵；且汀、潮、南、赣间，又以警闻矣。北有既毁之室、南无可怡之堂，徒曰「王业不偏安」何！偏可遽安？犹太言之也。乃所差可幸者，敌、闯交斗，南牧不遑；绸〔缪〕未雨，惟此闲暇。若彼操鹬蚌二矛，我鼾渔人一闼；时乎！时乎！后将有不及图者』。疏奏，命通行申饬。

　　丁巳，进诚意伯刘孔昭、东平伯刘泽清皆为侯，加监军佥事张文光太仆寺少卿。

　　皆以定策功也。文光后降北，复为钱塘知县。

　　禁巡抚不许拿访；拏者止许正法，不得追赃。

　　先是，刘泽清疏裁江北按差，不允。至是，极陈拿访之害，有「寥寥民内不勾几背皮包、几抬杠箱」等语（？）。遂禁之。

　　命督辅可法调度行间，俱先发后闻。

　　命左佥都御史郭维经专督五城御史严饬保甲、讯察奸宄，以清辇毂——从户科吴适议也。

　　适言：『维经□辑都城，已有成效。宜责成弹压，以从民望』。因荐黄鸣俊、熊奋渭、李茂芳堪任督、抚，不宜淹抑。

　　戊午，升御史邓起隆太仆寺少卿。

　　准原任刑部侍郎朱大启荫一子。

　　命明年合祭天地，以太祖、成祖并配——并配，非礼也。

　　授睢县民白可俭锦衣指挥佥事。

　　以吁恩故。

　　录开国功臣郢国公冯国用裔光彝为世外卫指挥佥事。

　　国用与弟胜皆有功，独为不滥（？）。

　　己未，升兵科都黄云师大理寺右寺丞。

　　复原任右谕德韩四维原官——寻调用。

　　初传四维从逆，已授修撰。至是，疏辨，复原官；以忠，又褒。工科右戴英言：『四维，先帝时曾受人千金，保举非类。事发，调别衙门；钻营百计，再入木天。至「从逆」一案，惟四维弹射为多。乃云「题封岷藩，三月初十日（？），令下，即出都门」。夫旧例：四月中旬，部方以封差题；四月二十六日，方传制，领节册。或服物未具、仪文未成，尚须守候。今曰三月初六日（？），则去题封时犹阅月；整装出都，何其遽也！至援卫胤文例为言，正自有别。盖胤文只受刑辱，实未伪命；岂得同年语哉』！疏奏，四维复调用。

　　庚申，〔□〕建文诸臣止予赠谥、不得乞荫，以滋幸滥。

　　补服阕御史高允□云南道。

　　辛酉，命湖广巡抚何腾蛟以原官总督川、湖、云、贵、广西等处，杨鹗回部管事。

　　巡按山东御史凌駉入朝。

　　广东佥事唐阶泰自疏加级。着罚俸二月。

　　禁锦衣卫佥堂擅受词状、拏禁平人——从御史秦镛言也。

　　镛疏言：『京都重地，法行自迎。今形格势禁，殆非一端。如金吾缉事，原有专司。今则佥堂等官并侵职掌，奸徒窜役，遍地拿讹，冒名恐吓，所在而是。词讼问理，巡城专责。今则部司、戎政、总理、都督各处受状，动拘小民，牵罪诬杜。凡此弊风，总累首善。若三辅要地，亦内也；民力已竭，全恃宽租薄赋，固结招徕。乃有无知之人乘国家之急，假托条陈，妄肆纷至。两浙，亦内也；财赋之地，不建藩封。今南中诸藩遍布浙直，设处供应，既累民财；遍处藩滋，亦伤国体。至于外威不近，臣岂能悉数，姑举其大者。如寇之大仇未雪，乃安心寝问罪之师；北之和议未成，乃拱手让河北之地。将帅大臣已裂土封□，乘诸利假便宜矣。呼吁之疏，□逼圣聪；亦宜稍示裁抑。如封疆大吏、朝廷命官，或委□不去，或召不来，或又有所避趋；而朝东暮西、此去彼就，纲纪堕坏。总兵一官，原为镇守要地；今不为地择人，乃为人择官。敕印旗牌，纷纷请给。副将以下，皆不屑为。监纪一官，原□赞画兵谋，兼令文武一体；今则添设多官，非假燃灰，即图速化。封疆一案，功罪略同；何以□虚戴罪之名！此入爰书之案、从逆一途，轻重稍别；何以一入廷尉之室、一登启事之堂？凡此，皆不顺不威之大者』。疏奏，通行申饬。

　　安远侯〔柳〕祚昌疏请以定策功，爵赏阁臣马士英等。不允。

　　壬戌，兴平伯高杰讨贼程继孔，斩之。

　　继孔以衙□作乱，□为凤抚马士英擒；乘国变逸去，复乱徐州。督辅可法与杰密讨，令□将贺□昌等擒斩。捷闻，户科吴适疏：『录优叙行闻，诸臣激劝军功，以比必边防』（？）。从之。

　　命各省直提学官严□武生，以清学宫——先帝时所立也。

　　命有司、士民不得辄□从逆族戚，攘窃家庭。

　　刑部尚书解学龙先抚江西，因有司拘熊文举等家甚急，株及族戚；故请宽禁。后学龙罢，复行拘；有司罔知适从矣。

　　癸亥，给追赠诸臣章溢、傅友德等诰命。

　　赠原任应天府丞过□训府尹，停荫；予原任兵部侍郎彭汝楠祭，停赠荫。

　　时乞恤甚多，阁臣铎以为杜其荫，则自绝。然夤缘者又间得之，故终不止。

　　升编修吴国华右谕德。

　　革管杭州南关主事林日光职，仍提问追赃——内臣孙元德纠其串同奸棍、加税入私也。

　　元德又查出新旧饷缺额一百七十五万、盐引价欠三十三万，于是兵部一应新旧钱粮俱令清察；亦阁臣士英意也。

　　甲子，宥失事巡抚陈睿谟助饷收赎。

　　罪在失陷襄阳；以纳银二万，免。

　　升兵科左王之晋本科都给事中。

　　后降北，为苏松道；旋乞休。

　　起补原任御史冯明玠、沈向俱广东道。

　　明玠，崇祯时，按山西；以北兵入，削籍。向，则吴昌时例转者。

　　……

　　……

　　祔祭恭愍皇太子、吴悼王、衡愍王、徐哀王、原怀王于兴宗陵，改谥孝宗张后曰「孝成皇后」。

　　工科都李清以惠庙称宗，宜入太庙，止疏请祔祭恭愍以下；又言：『孝陵张后既谥，宜改』。部复，从之。

　　镇守河南总兵李际遇叛，降北。

　　际遇西当潼关以扼闯、北，守大河。至是，声言借北抗闯，与北为一；北兵遂渡孟津——既入中原，则开、归不可守矣。

　　丁卯，升河南左布政尹伸太常寺卿，升尚宝司卿顾光祖太常寺少卿。

　　复原任御史周亮工原官。

　　亮工自北归，为锦卫缉下狱；疏辨，复官——阁臣铎力也。复降北，为淮扬道。

　　戊辰，北兵陷海州。

　　起升原任山永巡抚李希沆兵部添设左侍郎。

　　升湖广参政高斗枢都察院右佥都御史，巡抚湖广等处。

　　筑蟂矶堡、板子矶堡。

　　二堡皆各水汇归江流最狭处；阮大铖所云「二合」也。

　　禁锦衣卫纵役扰民。

　　时卫讯丁象干一案，内干连数人，疑吏部书役所匿；番役遂登堂索之。尚书张捷呵使退，不从；咆哮弥甚。捷怒，疏参其横；然仅云「姑不究」而已。

　　己巳，准铜陵开采。

　　命户部议漕折定价，布示省直；革小单私耗之弊。征完银两州县径解饷部若裁运军行月粮兑饷（？）——从户科吴适言也。

　　行税契法。

　　凡民间田土，熟田每亩二分、熟地每亩五分，山塘每亩一厘；给与弘光元年契尾一纸，永为世产。行一年止——职方司王期升所请也。

　　改户部主事武备于吏部。

　　旧制：降谪官，无在吏部者。备尝谪幕庐州，今又以陪推点；人谓阁臣铎意。

　　荫内臣李国辅侄李守贞为锦衣卫都指挥佥事。

　　以微劳功也。

　　命督、抚、司、道等官有巧骗规卸者，吏科参来重处。

　　吏科都张希夏言：『臣屡接塘报，知和议未成，不胜愁愤欲绝。当合举朝精神悉归并一路，非计兵计饷、遏北御寇之事，勿言；非忘家忘身、弘才大略之人，勿举耳。无奈人心滋巧，机智横生；朝廷为封疆求真才，彼遂借封疆作骗局。其间有骗督、抚之法：逢人说剑谈兵，到处挟金求荐；听其虚声，真若忠义满腔、甲兵夙富者。及督、抚到手，又别有安排；非借需饷而延时日，则假条奏以掩逗留。迨至事会既失，自然举步难前；回京别用，正中深谋。盗爵禄而欺至尊，莫此为甚！其次，则骗司、道：明知死灰难燃，不得不藉危途以活机轴。当其毅然独任，若东西南北，惟君所命；及其路径既通，则齐、豫、江、淮，任彼那移。究若逍逍河上者，不闻纵一苇而凌万顷。法纪彰明之世，能容此乎？其次，则又骗推知：题虽名曰「危疆」，心实则在希幸。至于狡猾青衿、市井无赖，亦思邀山□之□。弁髦名器，贻笑鹈梁，实自近日始矣。臣以为伐其萌，须严其令；杜其终，当慎其始。今后凡点用督、抚、监、司于有事之地，谢恩后即令束装就道，勿再陛辞、勿候领敕；饷不妨源源而来，敕亦可兼程即去。计其路之远近，定其限之迟速。如事尚可为、故意迁延，比至时移势殊，亦以失陷封疆之罪罪之。若危疆推知之考，何以偏见之布衣、诸生！制锦何席？刑名何事？乃可滥授匪人以滋幸窦乎！即贡、监与曾出任者，亦须察年力、验才品，勿谓人所裹足不前者，便可令其快意以往也』。从之。

　　户科熊维典以民穷差繁、恐滋驿骚，请停止催饷各差。不许。

　　督理芜、采太仆少卿宋□请开采铜陵县铜铅，以资国用。命自行督理。

　　疏言：『铜、铅之产，与金、银不同。采金、银则利重而效速，人所必争；铜、铅利薄而效迟，可免眈逐。且开采之地，必用兵防护；今即以营兵轮护，兵不更置、粮不别增，于计甚便』。从之。

　　命削沔阳知州章旷官职，戴罪充为事官，赴监督军前效用。

　　命访求「三朝要典」，宣付史馆；又令分别察议「逆案」，量与酌雪——皆从通政司杨维垣言也。

　　疏言：『「忠孝」二字迩年不甚明白，之屈膝李贼作几许极不忠大不之事（？）。如张差挺击一案，谁不知其为风癫，而必欲强坐为刺客。倘差为刺客，则皇考母家必杜□主使之诛，而彼时藩邸亦将有株连之祸；光庙既不遂友于之爱，而神祖亦且被惑溺之名。首此难者，一贪酷之王之采耳；只图博一非望之功，而使累朝父子、兄弟无一可者：于忠孝为何等！次则李可灼红丸一案，平心论之，亦正可谓之无功，而不可诬为行□。倘此药为□，则是光庙不得考终，熹宗不能正始；不但彼时首辅方从〔哲〕不能谢责，即次辅韩爌亦不宜再相、刘一燝亦不宜得谥，而先帝亦久失讨贼之义矣。首此难者，一事后之孙慎行耳；只图遂彼报复之私，而使累朝父子、君臣无一可者：于忠孝为何等！次则为李选侍移宫一案。夫移宫亦止送往事居之常，而不当造〔垂〕帘听政之谤。谓非此谤不能速其移，见吾功；然致光庙不能保其栉沐、熹庙不能酬其抚□，甚至□管冲主者，不归之数年有□之宫嫔，而归至妖淫于外事之客氏。首此难者为一小臣杨琏耳；只图遂王安专擅为群小□援之主，而使累朝夫妻、子母无一可者：于忠孝又为何等！当时大臣不附此，则不能保其崇阶；小臣不附此，则不能跻于要路；不肖者不附此，则失其护身之符；貌贤者不附此，亦不能袭塞责之常。谈居游衍之余地，若不订从前之误，何以破后来之迷！此「要典」一书冠以御制重颁，天下事之必不容缓者也。但使当年作俑者服罪九原，何妨今日吹声者□□一面！伏惟重察，宣付史馆』。又言：『先帝，□精主也；实不宜有今春三月祸！其不幸及此，实从前不忠、不孝之臣害之，而始实起合党。一旧辅韩爌，为众拥戴，毫无建明，只造得一本「逆案」；而所欲庇者出之、欲害者入之，亦只造得不确、不公之案。如宁、锦之捷，不叙经抚，乃叙一巡关御史；则洪如□岂非魏珰私人乎？不入此案者，以如锺曾首□门户故也。建珰祠，各抚谁不被□者！张凤翼岂非建祠于保定者乎？而亦不入案；公乎、确乎？乞皇上将前「逆案」□复审定，第欲订之，不欲翻之。盖翻者谓此案之全差，不但造此案者不服，即臣等亦不服；订者求此案之至确，不但脱此案者快心，即仍旧者亦甘心。夫公乃确、确乃允，乃可传之无□□，所以成先帝之美也』。疏荐已故刘廷元等、见存周昌晋等、从公发愤王永光等。奉旨：『吏部察奏。惟真正党恶害人、建祠颂美者，不许轻议』

　　御史何□疏纠礼部尚书顾锡畴、兵部侍郎徐人龙。报闻。

　　都督陈洪范使北归。

　　先是，洪范与懋第等至德州，有「使臣所过弗敬，命来京朝见」等语。懋第慨然曰：『吾抵淮一疏，业云以死许国；宁死不屈也』！次河西务，先遣使持帖与内院商御书入城礼。内院冯铨，我故大学士也；辞色甚□，却帖不纳。不得已，前至张家湾，遗书摄政王，始遣礼部官又奇库来迎。鼓吹，御书从正阳门入，懋第等随之下鸿胪寺；时十月十二日也。次日，礼部官四人至，径索御书，谩语进贡；懋第等力折之，始退。午后，内院刚林至，踞椅坐，盛气以待。懋第三人出，欲令席地坐，不从；大声呼椅，与对坐。林问今上即位故；又问先帝遇难，江南何无一兵相加？懋第等曰：『诸臣闻变，正欲北行剿贼；而贵国先之，恐骤以兵至，疑与贵国敌。今始相酬，并约剿贼耳』。语毕，以不受御书告；通使曰：『因言御书，故不受』。懋第等折之曰：『大明天子，何云非御书』！林顾视懋等，色不悦；指曰：『汝丧服云何』？洪范代答曰：『以母丧故耳』。遂谩语，欲发兵；洪范曰：『今以礼来，兵往耶』！懋第曰：『且莫小视我江南』！林不答，去。次日，有自称户、礼部官者至，摩挲蟒缎、称兑金银，独御书不受；且云「应朝见」。懋第等曰：『天朝使臣，一揖耳』。留半月，始遣归。懋第等请祭告祖陵并葬先帝；不许。又请留银二千两，委官督工；亦不许。令□丁促之，遂行。懋第等三人□□间用，每懋第、绍愉乘马，皆不令远行；洪范或乘舆，偏间令前行，颇疑之。至仓州，果追懋第、绍愉回，令洪范归报。初，洪范等次静海；旧锦衣骆养性为天津巡抚，遣兵来迎，与相晤。时顺天巡抚宋权，我故给事、又巡抚也；参养性私南使，革□逮问。吴三桂等因惧，不敢见；而懋第又执不屈，语甚坚：故终不得其要领也。懋第等至北京，移驻太医院；乃密疏言：『臣所奉敕书，首重慰告十二陵，会议奠安先帝、先后山陵事。因彼不受御书，遂至相格；不能赴昌平一步，惟遥望涕泣而已。至奠安先帝、后山陵，原奉敕谕令谢升、卢世■〈榷，氵代木〉会议；乃升为□内院，世■〈榷，氵代木〉虽受敕书，驻德不敢来矣。臣等自十月二十七□兵，随向南行。二十八日，次河西务关，相向泣曰：「此行原为祭陵、哭先帝而来；不允，何以报」！遂草仪注、整牲品，于次日五鼓，先望祭祖宗、列圣帝后，随望祭烈皇帝、烈皇后讫。虽造次不敢不□礼，而我堂□祖陵，使臣远奉君命而不能一叩首山前，是臣等所痛心悲泣而不能已者也！至先帝、先后值社稷之阳九、尽〔干〕坤之正命，梓宫□土尚未成礼，又臣等所悲号流血而欲绝者也！至先帝、先后梓宫一事，沿途访问，言各不一：有言葬田贵妃坟内者；有言□道未□完，草草掩葬者。因遣加衔游击杨王春等密往昌平山陵一带探问，得其回报内称：先帝葬处名翠草山，原□田贵妃葬坟；夫头江大领夫五十名起工，正开隧道。又有监工内官黄高等开土，已见石门。王春自称行商百姓，望石门叩头数十，将随带纸钱焚烧，流泪不止，旁观皆感伤。随拉江大道侧，细问前事；江大云：四月初一日，流贼用人三十六名举先帝柩至此，停红棚内；又用人十六名举同皇后柩，并停。昌平州铺行百姓共敛钱三十千，以开隧道；又有本州岛驻刮户部孟主事，同知州共看葬。四月初四日，入穴；先帝柩在中、周皇后柩在左，移田贵妃柩右。今摄政王恐未葬入穴，因此开看，便于修造碑亭。又探得各陵殿宇皆存，格搧□物不全；昌平东门外私树去大半，红门内树木亦动些须。又报先帝隧道宽二丈五尺等语。臣等闻报恸哭，随于二十四日五鼓望先帝山陵，率各官叩头讫。此臣等不能亲叩先帝山陵之罪也。至东宫、二王的耗，沿途访问，言各亦不一：有言流寇向山海发兵，人皆见皇子两位出者；有言流寇败回，在通州西门内见一位，有父老涕泣进口者；有言寇西遁时，人亲见挟一位在马上出城者。十一月二十三日，守门□官□称：先帝皇太子到礼部，随令人密□，报称有不认者。不认如皇亲周奎、太监贾应庚，百姓皆痛殴；凡认者、保者官民十数人，□皆即杀讫。又皇帝公主住周奎家，闻年十四；为先帝手口断一手，死而复生。又闻自称皇太子者，见在刑部；□以为假，而道路百姓之□多以为真。臣等羁留此地，既不能面问真伪，又无从向□置一语。此臣等所闻东宫、二王之消息也』。时洪范至，有疏言『皇太子因□兵将至，先为贼子弒；止挟二王马上行，迎战。永平失利，二王亦受害』。与懋第异——然无实据也。

　　命讯癫僧大悲。

　　大悲，徽人；为僧于苏。忽狂言先帝封齐王，不受；又封吴王。命府部、科道等官同法司会审。

　　庚午，追叙原任巡按贵州陆献明功，加升一级，遇缺起用；仍荫一子。

　　阁臣士英，贵州人；故私之。

　　命宁南侯左良玉早□襄阳，以通郑、宛。

　　良玉请列衔督、抚前；从之。

　　总督王永吉疏陈兵饷两匮，时□难支。命诸臣速行料理。

　　疏言：『方今□虎视于东、寇□□于西。人但知逆寇未灭，忧在心腹；不知□□方来，祸在眉□。人但知藩镇势重，不肯合力疆埸；不知藩镇兵孤，未能独力堵剿。人但知将士辐辏，方且征进有余；不知火器短少，正若防御不足。人但知防河急守门户，可以保护江南；不知防江更属根本，不可稍疏户牖。人但知兵力单弱，境上实少雄师；不知饷额空虚，舟中先有敌国。民无固志，兵有离心。诚思及于此，危如朝露；尚何侈言挞伐哉！乞敕下诸臣内外一心，早求良策』。上俞之。

　　辛未，命蜀中汉土官兵文武将吏俱听督、抚应熊节制，巡抚亦听选用；应加衔各官，皆先行后奏。

　　壬申，加辅〔臣〕士英少师。

　　禁各官荐举。

　　从刑科右钱增言也。

　　命总督王永吉专防江北、张缙彦专防江南，有警相救。

　　癸酉，准内臣冯进朝移荫甥男。

　　诚意伯刘孔昭再疏辞侯爵。允之。

　　时文武大臣自士英、国弼以下咸口务定策功；惟孔昭泣缴成命，时论贤之。后亡命入海，不知所终。

　　命都督牟文绶督汉土官兵与督辅应熊合剿张献忠。

　　命陈洪范赴督师军前，以便袭应（？）。

　　督辅可法疏言和议难恃，战守宜急图。优诏答之。

　　疏言：『臣向所望者，和议复成，我因合□力图贼，遂其复仇耳。今北（使）言旋，敌兵踵至，和议已断断无成矣。向以全力图寇而不足者，今复分以御北矣。际此时艰，忧心欲绝。然历观往代国亡，莫不因和自误。今□之拒我，正我所以自奋与天所以成我，特在人心一转耳。从来中兴大业，不外于君臣一德。臣尝慨唐、宋门户之祸，与国运相终！即使所用皆才，已废却一半；况意气相激，化成恩怨、酿为杀运！近年之事，殊堪痛心！今时极艰危，为臣不易。官之久者，其负罪益深；位之尊者，其得祸更惨！有心之士，方以此为危身积戾之场；而无识之人，乃以此为快意寻仇之计。即使藏怒，孰有深于戕我君父、覆我邦家者！不此之仇，而犹修睚眦之微嫌，快升沈于转□。此之谓不知类矣。谓宜虚心平气，还之大同。何人实是干济之才？何人实是清修之品？无寻题目而开媒孽之端、无捕风影而肆株连之祸，务得海内真正才品，举置均衡；中朝之举措咸宜，阃外之嫌疑自化：此臣所望庙堂之同心者也。昔唐室嗣兴时有李、郭，宋室再造时有韩、岳、张、刘；诸镇何让焉！若当患已剥肤，尚以贼贻君父，谅非诸镇所忍出也。然大将所定者，惟志；三军所鼓者，惟气。志不齐一、气不奋扬，虽贲育之勇、如林之众，莫能用也。试思先帝待诸镇何等厚恩、皇上封诸镇何等隆遇！先帝之罹贼难，诸镇不能救先帝于难，何等罪逆！释此不问，自弄干戈，是犹舍父母仇、寻乡邻斗也。今和敌不成，惟有言战；战非诸镇事，谁事？必皆以皇上复仇为心，简乃车徒、彀乃甲冑，惟敌是图！未至，何以伐其狡谋？既来，何以御于河上？某当危地，而我必急以往援；某争小嫌，而我必先以大义。田单报燕之日，将军有死之心、士卒无生之气；廉、蔺刎颈定交，子仪释恨泣拜：诸镇岂不闻乎？此臣所望于阃外之同心也。然阃外所视庙堂，庙堂所视主德。我皇上中兴未就，大仇在身；凡一□念、一图事，尤望深痛愤。大涣纶音，谕诸臣以怡堂不可安、积习不可狃：在内实筹兵饷，以卧薪尝胆为然机；在外力捍封疆，以江北中州为死所。拨乱为治、转弱为强，在一振厉间耳』。时吏科都张希夏见诸臣日寻报复，亦言「当以光复故业为大翻案、以荡灭闯贼为真报仇」；然莫能省也。

　　甲戌，赠刑死工部主事李逢中太仆寺少卿。

　　起升原任应天府尹祁逢吉光禄寺卿。

　　怀宁侯孙惟城疏□旧辅吴甡、原任吏部尚书郑三俊。不问。

　　时因高杰荐甡等，故有此疏。于甡言：『其奉命护陵，逗留纵寇」；三俊言：『其以赂用吴昌时，独乱铨柄』。惟城新袭爵，人皆谓刘孔昭等教之也。

　　谥翰林院编修胡守恒「文节」，荫一子。

　　贼破炉江，守恒以城守见害。

　　吏部奏起为民陈尔翼——既而不果。

　　先是，忻城伯赵之龙疏荐「逆案」太常少卿陈尔翼，下部起用。户科吴适时署吏科，抄参其非；之龙怒，疏争之。适因言：『祖宗典制，惟科臣专封驳，未闻以勋爵参者。尔翼诵称魏忠贤用命，而内外诸臣各尽其心；所据者，钦定爵书耳。若荐崔逆为本兵，尔翼实有是疏，则勋臣代供矣。以谄魏逆者为公道，将魏逆在今，亦应昭雪而后可。即近者以荐崔逆者为公道，将崔逆在今，亦应推用而后可。即今者录用一、二，咸反处昭雪而后擢补，非谓两逆功臣尽当推毂也。明旨有云：「真正党恶害人、建祠颂美有实迹，不许轻议」；勋臣犹不闻乎？若一经勋臣条列，遂尽登启事；则封驳之省臣与甄别之铨臣，俱可罢而不设：是悖旨自雄而弁髦祖制也』。吏科都张希夏言：『废臣入国，明禁森然。乃等大胆佥邪，敢貌视君父，不谒陵、不见朝，公然辇金挟刺，望门投谒；及谋成事，就仍复潜归，形同□蜮。至封驳之任，是臣专责；孰知驳人之人，反为人驳！职掌争侵，是非无主』。然吏部尚书张捷不顾也，仍奏起用尔翼。时通政司杨维垣由逆党雪，然不欲多雪；每语人曰：『若不应雪而雪，则雪者不光』。故尔翼虽题用，终不登启事也。

　　乙亥，命山东巡抚王燮驻淮安府安东县，无警防河；登莱巡抚王潆暂驻淮上，以候委用。又省原派山东饷银三万、东登二抚银米三万。

　　初，燮与潆皆以□事超擢，慨然任行。已见北兵渐炽，遂疑惮不进；屡经科臣黄师云、梁应奇催参。工科右戴英又言：『臣近闻山东人心不忘本朝，乡勇团聚不下十余万；若潆与燮早渡河收拾，自不难为我用。今督、抚重臣逗留如此，于地方何望！臣谓二臣初意，原不过骗官。迨官已入手，则向兵部索兵、向户部索饷、向工部索衣甲器用，借种种不能应手之事，以曲遂规避；而疆事已大溃。臣谓昔坏东省者，虏与寇也；今坏东省者，潆与燮也。若不严行处治、立正斧□，恐尤而效之，未有止息时』。明旨屡催，竟不行也。至是，遂决弃三齐，听二人驻淮。工科都李清曾言于阁臣士英，谓「国法宜振」；士英但曰：『人言我愦愦，后人当思我愦愦』！

　　东平伯刘泽清言原任兵科时敏复原官，开屯大瞿山。

　　敏，崇祯时已例转金华知府；未出都，降贼。以泽清荐，反复原官；工科右戴英力言不可。得旨：『开屯不效，一并治罪』。

　　革候考平湖知县陈台孙职，命抚、按提追。

　　时中书宗灏俸未及□，已涎吏部；同乡刑部尚书解学龙意在台孙，灏怒。至是，以巡盐李挺疏纠其欠课，遂革——或云：灏中伤之也。

　　丙子，再赠侍读学士丁干学礼部右侍郎，令与谥，仍荫一子。

　　干学，天启时以程策忤魏珰，削夺；谥竟寝。

　　复原任给事中虞廷陛、御史周昌晋等原官——从通政使杨维垣言也。

　　科臣虞廷陛、郭如开、杨兆升、台臣周昌晋、陈以瑞、徐复阳、曹谷、袁弘勋皆复原官。惟水佳胤以御史例转，候京卿缺用；原任吏部主事李寓庸候服阕，起任岩剧。寓庸以贪，今屡挂弹〔章〕，故吏部尚书张捷游移其辞，不别也。内惟兆升、佳胤与弘勋非「逆案」，廷陛、昌晋各案中「闲住」，余皆「为民」。时各已故。

　　复原任给事中罗志儒、丁允□、方士亮、御史张懋禧、李瑞和、蒋拱宸、吏部郎中葛舍馨各原官。

　　皆言官所荐也。拱宸，先帝时号侵东平伯刘泽清，清遣人刺之途；以不遇，免。至是，闻其复官，出不逊语，故独不登启事；镇臣之能夺铨臣柄，如此耳。

　　命宣城人刘振修「六部志」。

　　振，平生博学，集国史成书；穷年矻矻，阅录无暇晷。惟红丸、挺击、移宫三案，独云「要典」谓当。非其所借之人，不当非其所借之言；是或一见也。

　　增南赣兵二千人。

　　山东士民丁耀元等起义兵，命督、镇相机接应防之。

　　荫死难巡抚卫景瑗、宋之冯各一子锦衣卫百户。

　　免总督丁启睿充为事官，加太子太保、兵部尚书，荫一子。加丁魁楚兵部尚书。

　　俱因擒刘超功。启睿与弟启光，后皆降北谋补官，同见杀。

　　刑部尚书解学龙以「从逆」诸臣罪案请，命再议。

　　有身陷北庭或甘心从北、或不忘报效俟二、三年后定夺者，何瑞征、杨观光，张若麒、方大猷、党崇雅、熊文学、龚鼎孳、叶初春、戴明说、孙承泽、涂必泓、刘汉儒、薛所蕴、卫同祚、赵京任、刘昌、张鸣俊、高尔俨、董纪、孙襄也；有一等甘心从贼应磔者，宋〔企〕郊、牛金星、张磷然、曹钦程、李振声、喻上猷、黎志升、陆之祺、高翔汉、杨王休、刘世芳也；有二等应斩、拟长系秋决者，光时亨、巩焴、周锺、方允昌也；有三等应绞拟赎者，陈名夏、杨枝起、王承曾、原毓宗、何□先、廖国遴、项煜也；有四等应戍拟赎者，王孙蕙、梁兆阳、钱位坤、侯恂、王秉鉴、陈羽白、刘大巩、郭万象、裴希度、申□□、金汝□、张懋爵、吴达、黄继祖、杨廷鉴也；有五等应徒拟赎者，宋学显、沈元龙、方拱干、缪玩、吕兆龙、吴刚思、方以智、傅鼎铨、张家玉、傅振铎也；有六等应杖应赎者，潘同春、王于跃、周寿明、向列星、李棡、徐家麟、吴泰来、张琦也；有存拟另议者，翁元益、鲁□、郭充、吴尔埙、史可程、左懋泰、王自超、王之牧、白胤谦、龚懋熙、王皋、梁清标、杨栖鸮、梅鸮、李化鳞、张元琳、吴崇烈、侯佐、吴之琦、邹明魁、□魁、朱国寿、许作梅、胡显、赵颖、吴嵩、刘廷琮、朱积也；有已奉旨录用者，张缙彦、时敏、卫胤文、苏京、韩四维、黄国琦、施凤仪、龚彝也；有已奉旨尚未用者，姜荃林、张正声、顾大成也；有报已故者，吴家周、吴学廉也。疏上，得旨：『光时亨等应否仍须缓决？陈名夏等赎绞果否蔽辜？侯恂封疆罪案未结、又从伪命，何止一戍！宋学显以侍从之臣授伪通政矣，刚思受伪令而扬得意；方以智系定王讲官，今定王安在：何止一徒！且潘同春等既受伪命，岂可但拟一杖！至癸未庶吉士何瑞征引见逆贼，人人汗伪；岂可复玷馆阁！方拱干原未从逆，着与雷耀龙、吴履中等另本拟』！皆明旨所拟也。然汉儒拟戍家居，虽仕□原未降闯，于此案无涉；而彝已出都，又刑部误入者。寻于彝豁。

　　复御史杨仁愿等原官。

　　仁愿云南道、徐养心江西道、向北山东道、成友谦浙江道、刘宪华河南道。

　　削应天府尹王廷梅职级，冠带办事。

　　梅先为浙江左布政，饷银有欠，为内臣孙元振所发也。

　　皇太后移居新宫，命妇朝见。

　　戊寅，命于弘光元年二月初择日成东宫、二王殿。

　　礼部以岁初多庆，竟未议成服而国亡。

　　允张缙彦言，定总兵王之纲、许定国、刘洪起、李际遇防守信地。

　　之纲归德至宁陵东，定国宁陵西至□阳，洪〔起〕祥符至汜水；际遇专守河南，有急相救。

　　魏国公徐弘基卒。

　　赠太师，谥「庄武」，荫世锦衣。

　　己卯，赠殉难甘肃巡抚林日瑞兵部尚书，荫一子世锦衣。

　　日瑞死于贼。

　　加郧阳巡抚徐起元兵部右侍郎、湖广巡抚高斗枢都察院右副都御史，各荫一子。

　　以城守拒贼功也。起元，一榜；后降北，为左副都御史。

　　命两广总督沈犹龙剿漳、汀贼。

　　庚辰，复原任吏部尚书王永光宫衔、工部尚书姚思仁原官。

　　辛巳，改明年郊祀于冬至。

　　御史沈宸荃言：『祀天不可缓，请遵前旨』。不听。

　　壬午，命张缙彦以总督兼巡抚归德、开封、河南三府，督王之纲、许定国、李际遇恢剿河北、潼关等处；越其杰以原官抚汝宁、南阳、黄州三府，督刘洪起、黄鼎、毛显文恢剿楚、豫；凌駉巡按河南兼督各镇，兼理河北、山东招抚；陈潜夫另用。

　　升应天府丞瞿式耜都察院右佥都御史，巡抚广西等处地方。

　　正推万元吉，式耜以借推得；盖忌者阴而远之也。后为留守粤省□事，与尚宝司卿张同敞殉难最烈；论者方之文信国云。

　　升四川佥事马干都察院右佥都御史，巡抚四川等处地方。

　　复原任浙江巡抚黄鸣俊冠带。

　　升贾登联都督佥事，充四川总兵官。

　　荫内臣孙象贤、孙珍各弟侄一人锦衣卫指挥佥事。  
偏安排日事迹卷九

　　大清顺治二年正月（弘光元年）庚寅，补光禄监事丁允元吏科、原任兵科方士亮刑科、〔杨〕兆升兵科、南吏科郭如闇户科，御史周昌晋、袁弘勋俱广东道。

　　允元，崇祯时以不缴红本，处。士亮，从故辅周延儒督辅，坐累，配。如暗、昌晋，虽以时论傍时致挂「逆案」，然不闻躐迁，且少有所排陷；故得雪。弘勋，为人轻鄙，与复官，滥也。后允元降北，为苏知府。

　　癸巳，加助饷王司木增行太仆寺卿（？）。

　　命河南巡抚越其杰、巡按凌〔駉〕防守虎牢。

　　时北兵渡河，抚、按退屯颍、寿、沈丘间；故促往。

　　命靖南侯黄得功、广昌伯刘良佐率兵堵颍、寿与〔兴〕平伯高杰守归德、徐〔州〕。

　　大学士可法疏言：『我与□所隔，仅一河耳。河长二千余里，非各镇兵马齐力得御，不能用也。故高杰欲自赴开、雒，而以黄得功、刘良佐兵马守邳、徐。久知敌之乘暇必在开、雒，无如兵力不能远及何！今敌已渡河，则长驱而东，刻日可至；御之河以北，艰难百倍矣。兵在河上者，月粮压欠，苦饥寒；当岁暮时，每名求银一、二钱过节，亦不可得。臣标兵如此，各镇兵可知。伤心时事，有泪空洒！今敌既南渡，并力攻寇；而兵力及我，只不过两月间。况敌中传言，久有「正月南侵，东西并犯」之说！今攻邳之军未还，济宁现集粮喂马，意岂一刻忘江南哉！若非庙堂上多发粮饷，以得功、良佐兵堵颍，高杰兵守归、徐，大家齐心、勿分彼此，臣恐江北之祸即在目前。江北危，而江南亦岂得安枕耶』！命依行。

　　命兴平伯高杰提兵与总督张缙彦直抵开、雒，进据虎牢；仍令户部速发粮、银接济。

　　初，杰争扬州，督辅可法颇为所窘；后感可法忠□，颇倾心□依。而靖南侯黄得功以杰往相构，犹怀疑不解也。至是，杰闻李〔际〕遇降北，遂致书可法云：『为今日计，似宜速调黄、刘二藩紧防开、雒，则杰可以全力注徐、邳。若二镇惮于险远，宜径调赴邳、宿防宿；杰量提兵直趋归、开，鼓励中州□就近联合堵寇敌□，且急图完雒、荆、襄以为根本，东南一带方可安枕』。又具疏侃侃言之，与书意略同；内□『臣以一饥军忍馁忍冻，惟力是视；誓欲收拾人心，再整土宇。近见黄得功有疏，犹介介角口；臣置若不闻，但一意以君父仇耻为先，谁实堵御防河而较论长短为哉』！时总督张缙彦议与杰合，而可法疏亦云『杰抵开、雒后，有贼剿贼、无贼御敌。但所急需者，饱□之粮饷耳』。诏从之。独得功故意犹存，未肯遽往邳、宿，为杰后劲；而东平伯刘泽清又挟横难任，故可法调刘良佐当之。其调剂，亦云苦矣。

　　甲午，监军佥事耿廷箓力辞□□。允之；命以参政管遵□监军，督滇兵办贼。

　　升尚宝司丞邹之麟应天府府丞。

　　御史郑瑜疏□原任凤督朱大兴。报闻。

　　命东省诸臣慕□来归者，吏部谅才叙用。

　　从御史凌〔駉〕言也。

　　雷，命诸臣修省。

　　命督、镇差官不许下县催粮，有司亦不许擅□，候解部照款按发。

　　时各镇诸饷不敷，以差催为名，沿途截劫；故令禁之。

　　乙未，降革职四川右布政王梦锡一级用。

　　梦锡，先帝时以纠多赃，革职。从轻议者，吏部尚书张捷儿女戚。

　　太常寺卿葛寅亮疏言惩贪奖廉之法。命部院速议行。

　　疏言：『神庙时，甲科官尽皆自饬，鲜计赂遗；乡科亦多自爱。惟他途之朽□污下或然。今甲科中，比比而是。司□者，出纳皆有扣克；鞫狱者，轻重多以贿成。即抡才之任，交易若市；而地居清要，又或借润于居间。源之不清，流如何洁！凡为外臣，无不括民脂以邀进取。故桁杨桎梏之下，富则破家析产、贫则贴妇卖儿，怨讟交腾；大法小廉之风，荡然矣。国法非不知，而同气相引，俨然混列清华，扬扬自喜；即败露归林，广田园、美宫室，足娱一生：人亦竞艳之。彼视廉吏可为而不可为者，更自偷快得计，而宁复顾国恤也！故贪者必置之重典，赃务纤悉严追；若坏法赃重，即宜藉没家资，并丧其所自有。兹值军需告急，民力惟艰；免加派之烦，以此相抵，实大有裨于国用。至于廉官节介性植，取与必严，固士君子持身自爱之道宜尔。然缾罄垒耻，室人交谪；勉以自立殊难。故养廉之道，自古不废。乃今俸□折□钞，业已甚薄；且艰予不给，而又搜括无余地、捐助有多端。在贪者仅出余□，愈得借口以咨其贪；廉者至损生计，莫能资身以成其廉。要惟天秉忠诚者，淆之不浊；而世多中人，转相仿效，安望天下皆廉官哉！是必悉反乎此。即俸薪之折势难遽复，亦宜量斟以有待。圣祖于选官，赏绮布、道里费及其父母妻子有差，着为令曰：「以养汝廉，奉公、无渔民也」。而于贪者必严法不宥，令追赃所得；不但有资充饷，亦可复厚□廉吏。抑扬之间，所关风励非小矣』。

　　授睢阳民李承胤锦衣卫指挥佥事。

　　刑部尚书解学龙再以「从逆」六案上，兼请停刑。俱允之。

　　学龙既奉前旨，将光时亨所驳等罪，各加一等。惟六等潘同春等以候选小臣受伪无据，仍归原拟。疏末请停刑，盖为时亨与锺缓须〔臾〕死也。恐阁臣士英不悦，或再驳；适士英援例乞罢，方注籍，学龙不往见，止过阁臣铎密商。疏上，批允；有「详慎平允」之褒。待士英见揭，则旨已下矣；疑学龙欺己，怒。会讯僧大悲狱，阮大铖与张捷、杨维垣等言「旦晚当讯僧有疏」；学龙遂移病。大铖入，士英幕多微小舆，每学龙以和衷语进，大铖辄属垣荐；乘机中之，有以也。

　　加皇亲都督李铖巨太子太保。

　　清学田，输银入官。

　　革方拱干、雷跃龙、吴履中等职。

　　工科都李清疏陈新政。命申饬行。

　　疏言：『古帝壬中兴，莫不改元涣号，与天下更始；则愿皇上中天下而立、定四海之民，而无徒以南朝天子自况也！昔我高皇帝定鼎金陵，囊括南北，所手勒屏间、旦晚吟哦者，惟「南朝天子爱风流」为戒。臣愿皇上力追高皇共勒斯民，无以赏花钓鱼，遽侈宋宗太平之盛；且以卧薪尝胆，时存越王辛苦之忠。异日恢复功成，与高皇开创并谓金陵有两圣人焉，皆起东南而有西北，厥功懋哉！虽然，汉贾生不云乎？「群下之众，而王上至少也。所托财器、职业，萃于群下也。但无耻俱苟安，则王上最病」。咏斯言也，非群臣责而谁责哉！夫责诸臣以平奴、荡寇，犹曰「斯事重大耳」；若责以贿赂无营、情面无徇、水火玄黄无过战，惟兢兢整纲饬纪、信赏必罚，则又谁不能况乎！王，犹天也；乃甫经申饬，忽尔弁髦。如监军、监纪不宜滥，设则有饬；而题请如故。希赠、希荫不宜滥，乞则有饬；而封进如故。赏功、酬劳已极攸厚，不宜再三请，乞则又有饬；而上自勋戚重臣、下及护随冗员，干冒无厌。聋聩耶、藐抗耶？大臣如此，何以责小臣；近臣如此，何以责外臣！若尤而效之，视为固然；则万一敌、寇扬尘中外益急，而呼兵兵不应、呼饷饷不应、呼将若士又不应，天下事岂不可寒心哉！盖以崇祯十七年为单□之初，则收拾人心，一大机括也。步太急则■〈盾〉故，当以兼容并包者予天下以风和濡之象；所谓「人言我愦愦，后人当思我愦愦」者以此。以弘光元年为中兴之始，则又整顿人心一大机括也。水太濡则犯故，当以震厉奋迅者示天下以当烘电掣之象；所谓「不鸣则已，一鸣惊人」者以此』。疏奏，命通行申饬。

　　镇河总兵许定国叛，袭杀兴平伯高杰于睢州。

　　初，定国久据睢州，意惮他徙。会河南总兵王之纲开镇归德，内不自安；有言其送子渡河，招北兵南渡者。适杰至归德，欲以威摄定国，招之会；不应。□复约抚臣越其杰、按臣陈潜夫等往睢，定国始郊迎。时其杰以为不可入城；杰心轻定国，纵马入。酣饮，约定国十六日离睢，又取塘报通敌、送子事示定国；国愈疑，无离睢意。杰促之，怒；□遂于十二夜伏兵放炮，大呼。缙彦与〔其〕杰等皆仓皇走；惟杰卧未起，拥至定国所，被杀。先是，杰以定国将离睢，尽发兵驻县，开封存者内丁数十人而已。定国先多觅妓，选四艳□杰，而以二妓偶一丁寝。及炮发，一丁已为二妓掣，竟败。次日，杰部攻城，老弱无孑遗；〔定〕国走降北。杰为人淫毒，扬民闻其死，皆称快。然此行志甚锐，故有惜其死者。

　　戊戌，补原任御史李瑞和贵州道。

　　先是，瑞和为死难左都李邦华纠，削职——以按浙不检也。

　　升吏部主事叶廷秀光禄寺少卿。

　　内臣高起潜请开丹阳练湖助饷。允行。

　　谓开之为田，可变价五百两（？）。

　　庚子，升兵科左钱增刑科都给事中。

　　癸卯，令汰内地监纪、赞画等官与借名加级各武弁——从诚意伯刘孔昭言也。

　　复已故闲住太子太保礼部尚书李思诚原官。

　　工科都李清请也。丘志弘私贿崔呈秀为嫁祸，致削夺、追赃。两仆一死、一戍，犹坐住。故辨复。

　　诚意伯刘孔昭疏纠御史王孙蕃、刘宪章。命部看议。

　　先是，御史陈良弼等皆以定策功加衔，孙蕃因病不与。自辨决计，因闾者嗟向隅耳。宪章以巡关南归，得还原官。而山东巡抚余日新先下狱，故孔昭两纠之。然情同法异，不止宪章；而孙蕃则以纠偿纠也。

　　以大工成，锡辅臣可法、士英、铎、应熊银、币，予工部尚书何应瑞等、内臣韩赞周、武臣冯可宗等升赏荫有差。

　　文臣得荫者，工部尚书、侍郎三人，俱入监；内臣荫锦衣指挥者韩赞周一人、同知者庐九德等九人、佥事者乔尚等八人、千户者李国辅一人、百户者□国泰等三人。

　　甲辰，命删「三朝要典」。

　　原任□□□□孔嘉疏言：『「要典」一书，史臣持论甚正。后崔呈秀无端附和，增入一疏，贻玷简篇。乞行删正』。允之。

　　议起原任户部侍郎宋之普——既而罢之。

　　之普为户部侍郎时，曾荐钱谦益等，冀取容门户。后吏科都章正宸厌薄，抄参之。至是，夤缘御史张孙振、黄耳鼎，疏荐求起用。终以见恶刘泽清，故寝。后仕北为户部主事，升常州知府；泽清恶得其正者。

　　起升原任山东参议张时旸尚宝司丞。

　　阮大铖同籍也。

　　起升原任右通政马思理为左通政。

　　思理先为右通政，坐仲吉救黄道周，下狱。至是，起。后北兵破福建，思理自缢死。

　　荫内臣张师孔侄世锦衣千户。

　　以乞怜微劳得之。

　　命吏部侍郎蔡奕琛以原官进□阁大学士，入阁办事。

　　初，奕琛抵任，□上疏自辨；内言：『臣向者偏及风闻，牵及礼臣钱谦益；今谦益休休雅量，尽释猜嫌，引臣共济，方愧深叹为不可及！臣独何心，敢留成念！然当日力阱奕琛，欲以受吴中彦贿相加者，实谦益也』。人两哂之。至是，入阁。时诚意伯刘孔昭等欲援国初徐中山王为中书右丞相例入阁，以舆论交辨而止。

　　准礼部右侍郎谢德溥终养。

　　德溥母逾九旬，恳请。允之。

　　乙巳，降溧阳知县李思模五级。

　　时定约赀，赴考童生以三两为率。思模言本县童生大半赤贫；坐阻格，降。

　　升大理寺右寺副张淳太仆寺寺丞。

　　淳，崇祯时为工科，以累谪。

　　赠原任登莱巡抚陈应元右都御史，荫一子。

　　先，应元子乞荫，不许。至是，又以夤缘得。明旨无常类此。

　　赠刑死御史冯垣登太仆寺少卿主事、邹逢吉太仆寺丞，予祭、荫子。

　　赐兵部侍郎阮大铖蟒衣。

　　以黄年琦兵部主事，仍监军。

　　时充为事官之令方新也，遽有此授。

　　丙午，户科吴适陈体元新政五事。俞之。

　　一曰诏旨不可不信：『朝廷之有丝纶，所以彰示臣民，俾知所遵守。迩来事变错出，间多前后悬殊。用人之途，始慎而继杂；诛殛之典，初严而终宽。禁陈乞矣，而矜功诵宽者□日上；重爵赏矣，而请荫乞封者望日奢。镇帅屡责进取而延迟不前，军需频督转输而庚癸如故。欲期画一，宜重王言。臣谓甲申五月以来，新纶美政，宜敕该衙门恭加详订；举一切大事有关治要者绝去二三，炳垂史册。今后凡奉明旨，务俾上作下应，内外永遵』。一曰人才不可不核：『人才为治所从出，顷者典籍无□，钱神有径，人思跃冶。初仕辄冀清华，官多借题行间，每增监纪。起废而熏莸并进，悬缺则暮夜是求。以至荐牍日广，启事日勤：果尽从君父封疆起见否？臣请自今以往，求才务宽，而用才务严；宁重严于始进，毋致追恨后辕』。一曰□材不可不储：『将帅之略，岂必尽出武途！如唐之节度，内外互迁；盖储之者素耳。请自今严饬中外：蓬荜之彦，非韬钤之略勿讲；辟举之选，非军旅之才弗登。技勇骑射，实实讲求；无人不奋于武威，无刻不激于同仇：□材不可胜用矣』。一曰国法不可不伸：『人心所以不坏，赖有公谊维之、法纪振之。顷皆主附逆之徒，即尽膏斧锧所不足惜。今圣明祝网，既垂法外之仁；臣恐此辈辇金翻案，奸狡百出，渐何可长！亟请严饬禁止。即从前计典处分，其挂议轻者犹可榆收，而大贪、大酷断不可□登进之阶』。一曰言责不可不明：『祖宗设官，外有六曹、内有六垣；俾表里相维，大小相制。是故纠弹之外，复有抄参。岂六曹蔑视封驳，而可称法体乎？臣请敕下该衙门率遵祖制，重言责即以饬官守。更祈陛下急谠言，凡条奏有当者务措于行；毋使批答徒勤，而实效罔着。凡此五者，皆鼎新急务也』。

　　江楚总督袁继咸陈兵饷实着；并请亟毁「要典」，以断株累。

　　疏言：『窃臣逖稽往牒，代有中衰。成周雒鼎虽迁，侯服环拱如故；宋中原虽失兴元，陇蜀尚足为江、楚屏蔽。今秦、晋久成寇窟，荆、襄未归版图；蜀省始为献贼攻陷，继又为闯遣叛将马科袭踞。黔、楚、江、粤，祸渐剥肤。我旧京不受戎索，辱我使臣，牧骑窥逼河干：则形势之弱，未有甚于此时者也。夫寇不可玩，罪在必剿；敌不就和，法在必战。然淮阴之略不世出，睢阳之节难轻责。然人臣以为帝王御人，以诚谋贵□全。责宁南以剿贼，必裕宁南以饷，使君者行预有三月之裹；责四镇以御敌，必使四镇战守实有可恃。南者有以应乎北，北者自不追而南：此须庙堂实实打算，不可一着松暇。今者履端受贺，人以为拜乎！称觞之日，皇上当以为卧薪尝胆之日。乞痛念大耻未洒，以周宣之未央问夜为可法，以晚近长夜之饮、角抵之戏为可戒！土木之役，得已者已之；浮淫之费，可省者省之。更乞敕谕诸臣，亦痛念大仇未洒，后私□而同王仇；以伐木之和平为可法，以角弓之相怨为可戒！臣每叹三十年来只为「三案」葛藤，血战不已！前此诸臣，当分任其过。若「要典」一书久荷先帝特旨焚毁，诸臣即非屑附崔、魏之人，何必复寻崔、魏杀人之书！臣请书未进，亟寝之；书已进，亟毁之。至王者代兴，从古亦多异同。昔平、勃迎立汉文，功在汉室，不闻穷治朱虚之过；房、杜决策秦邸，功在唐室，不闻攻击魏征之非：固其君豁达大度，亦大臣公忠善谋、翼赞其功。臣请乘此春和布政，再下宽大维新之诏；解□扉疑入之网，断草野株连之藤』。上俞之；言惟「要典」不允毁。

　　御史李长春疏言南运与北运不同，请改漕粮为民运，仍减兑费以裕军饷。命户部议。

　　兵部请荫死难左副都□□□锦衣世荫。命再议。

　　旨言：『锦衣世荫原酬军功，滥荫者比比』；乃独靳殉国一臣，可慨也！

　　革刑部尚书解学龙职——以保国公朱国弼等纠其庇逆故也。

　　国弼言：『先帝大变，实殉□社稷；则凡我臣子，即当共殉。若复□污伪命，不但忘先帝，更仇皇上：是李贼固贼，而从贼之臣亦贼也。既已为贼矣，又安分差等哉！即强以□等分之，亦皆失当。如陷虏诸臣，姑暂免收拏，限三年定夺；是矣。其第一等见在从逆者，只云俟缉获正法，不言收奴；岂从逆之罪，转出陷北下！抑姑留逆孽，为彼交通地也？此失刑者一。二等仍拟缓决，如光时亨、周锺献下江南，妄觊首功，曷尝肯为须臾之待而仍以缓死纵之；何待于二贼厚而于先帝薄也！此失刑者二。三等拟赎绞，云只欠一死，非有他肠。如项煜等欲为李贼之管仲、魏征，是以子纠、建成视先帝矣；而云「无他肠」可乎？侯恂既负有封疆、从逆二罪，即宜加等；而反以后罪略前罪，是污伪转为减死之路矣。且赎徒只可赎杂犯，死罪徒非为此辈议。此失刑者三。四等拟赎戍如宋学显等，或是服辜；若渺法媚贼之梁兆阳，何示仅丽此款！岂钱神有灵，可使中兴无法耶！此失刑者四。至存疑另议一项内开：癸未庶吉士应副考功核别奏夺，据部疏前云何瑞征受伪，今可知；即有一二从他官□缓者，与京官何别！岂犹欲今日降调用之耶？徒开幸门，使济济臣工与李贼伪官同朝，辱莫大焉！此失刑者五。如已奉旨录用者，果其现□事任，尚可以后效责之。如巧立名目，今姑为免死之牌，旋且为□灰之籍；野心滑路，正未可保也。此失刑者六。每亦见彼保救伪节度使武愫者，未尝不俨然风化之堂，亦未尝一挂纠弹之口；遂敢冒清议为之，致使屡旨诘责，忽化褒嘉乎！换日移灰，可恃可骇』！时河南等道御史亦言：『先帝死社稷，此千古来未有。举国翘首，望大司寇操此三尺先诛内贼，后讨外贼，为新朝兴复先声。乃推诿半年，夤缘百计；人人出脱，语语游移。当时请降、劝进、开城、献策、受伪、分符、提兵、追饷种种罪状，一笔□杀。借口在北者，以为声援；即缪奖窜归者，以为效顺。要知□来诸人乃贼弃之而来，原非弃贼而来。据学龙云「只欠一死，实无他肠」；夫从贼之肠，何肠也？而倘有甚焉者乎？学龙为此语，真别有肺肠者也。据学龙云「正法南还，何以处未归而降北者」；嗟嗟！敌寇岂终不□乎？方将尺组系颁□之阙下游魂，暂假何必借之比例。学龙为此语，何其轻天朝而小视中国也！据学龙云「或可不绝其归汉之路」。此辈当日在朝，不能为朝重；今日在北，亦不足为北重。絻之不来，正是投界有北。学龙为此语，何与若辈恋恋也！先是处刊「国变录」之吴邦策，已隐然为从贼诸人留一地步。嗣后援引唐家六等定罪故事，殊不思唐家六等为有君在，故宽臣以不死；今先帝在天，从逆之罪至无等也。只有诛之上可加，并无诛之下可减。乃议戍、议徒、议杖、议赎，简极重难掩、无法出脱者，则挂名北中；择在狱不赦、无法解免者，则缓决岁月。据学龙云「御□改元，春和祥集，为宜停刑」；独不思旧年先帝遇难，正春月也。为时几何，而学龙遽忘之乎！据学龙云「金作赎刑」。先是失陷封疆者许以纳金不死，已轻卖去江山矣；今又欲纳金许从贼者以不死，不又将以祖宗之法轻轻卖去乎？嗟嗟！贼在封疆，犹可言也；贼在朝堂，不可言也。司寇何官？乃以包天之胆，恣意舞文！端揆何地？乃以障天之手，昧心罔上！昔黄道周于杖母逆子，诵其文章义气；今学龙爱无君乱臣，惜其遭逢不偶：何声气连而议论合也！臣等誓不与贼俱坐，岂可与党从贼之学龙同列！乞敕部院、九卿、科道从公速鞫』。皆俞之。时诸臣欲去佥都郭维经，又欲去阁臣铎、尚书黄道周，故正题与借题并行。国弼疏，则副都杨维垣草；而河南等道疏，则府丞邹之麟代草也。惟吏科都张希夏纠疏，稍后遂为中书朱统■〈金类〉所纠。得旨：『姑不究』。

　　复吏部主事龚省矩原官。

　　省矩，崇祯时以选事为厂校罗织自尽，其妾亦同死；人皆冤之。

　　车驾迎皇考御容从大明门入，百官朝服侍班。

　　加原任大学士钱士升太子太保。

　　荫原任大学士丁绍轼、朱国祚各一子。

　　绍轼为内阁，曾与同官冯铨挟移怨冤杀熊廷弼；至今恨之。

　　起原任都察院左都御史唐世济，以原官管右都御史事。

　　先任者，为逐沾地也。时掌道张孙振贪横，目无堂官；文移且达吏部。或劝沾疏纠，以一去争之，于是名高；沾不能从。

　　丁未，御史沈宸荃疏荐原任给事中□周□、倪仁祯、原任御史徐殿臣等。章下吏部。

　　□以请建懿安皇后坊，仁祯、殿臣皆例推。是铨司以「复原官」拟「原任」，吏部徐石麟命寝之。

　　命吏部录用原任山东巡抚郭景昌。

　　即曩旨所谓「朕在藩邱闻而恶之」者，乃知非上意矣；同乡阁臣铎所票也。景昌后以荐赴北，降官参政。

　　给御史加太仆寺少卿张孙振三代诰命。

　　旧例：现任加衔，升任即停。孙振以御史加仆少，复援登极恩例以三品服供职。至是，蒙封三代，功司无敢驳者。

　　升太常卿葛寅亮大理寺卿。

　　革升任粮道陈亨职，枭书役李缵云等七人，俱没其家。

　　饷务主事苏观生言：『守松江留银不解，书役等作奸故也』。户部尚书张有誉言：『缵云等未经鞫问，岂无差别』！户科吴适亦言：『陈亨仁心洁履，人孚民望；请虚公勘明，忽一眚轻』。不听。

　　戊申，刑科都钱增疏劾张缙彦、时敏、苏京等。俞之。

　　疏言：『法不严，则无以塞乱臣贼〔子〕之胆；法不严且平，则又无以□乱臣贼子之舌。若身任中枢全城与殉难俱亏之张缙彦犹衔列司马、身厕言官，先后降贼之〔时〕敏、苏京犹名挂台省，夫枢督何任、谏官何职？若蒙面□颜，不立赐褫斥；则诸逆方囊头桎足就讯公庭，而此数人或高牙大纛、或纡紫扬青，犹作山望廷尉，彼何以服！乞皇上大震霆断，敕下法司：务将从逆诸犯确核严讯。至张缙彦等急须感奋图功，为赎罪计。倘复悠游玩□以致贼寇彼猖，贻君父忧，则罪并论，立膏斧锧；所当并敕法司明列案末，以观其后。功成，则宥罪；功不成，则正法可也』。疏奏，得旨：『使过诸臣如无实效，自有大法』。

　　督师大学士可法以弘光初元，请敬天法祖，任贤使能、节用爱人、勤政讲学，以资廓清。嘉纳之。

　　己酉，改工部主事熊人霖于吏部。

　　人霖，原任南兵部尚书明遇子也。先任久鸟令计处（？），□得为铨部始此。

　　修兴宗陵。

　　内臣移文工部，请易绿瓦为黄；故议修。

　　庚戌，御史刘光斗请汰衰庸、清仕路。下部议。

　　时八座之间，多有衰白。疏内所云「向人笑语，勉为鼓掌摇唇；归对妻拏，不觉筋衰力倦」。又言「既在班行之上，鸡皮鹄面，携手同行；将见田野之中，扶颠持危，接踵而至」：皆实录也。

　　赠南工部右侍郎张守道工部尚书，荫子。

　　命武臣自公侯伯而下，非赐肩舆，着遵祖制骑马；坐蟒、斗牛，非奉钦赐，不许僭用。其途次应回避衙门，俱照旧制。敢有□冥僭越的参治。

　　辛亥，监军侍讲卫胤文请罢设江北督师。不听。

　　疏言：『既有督师，又有提督、总督，一柄三操。不若去督师史可法，专用高起潜为提督；或用总督王永吉，令督师还朝』。又言：『张缙彦为北所追，渡河而南，兵马无几；宜另用』。

　　加监军侍讲卫胤文兵部右侍郎，总督高杰所部经略开、归防剿军务。

　　准戎政尚书张国维归省，侍郎李希沆代署京营。

　　赠辽东巡抚丘禾嘉右副都御史、山东巡抚冯任右都御史，予荫、祭葬有差。  
　 
偏安排日事迹卷十

　　二月甲寅朔，赠刑死主事郑逢兰太仆寺卿，予祭；不准荫。

　　命北京锦衣卫各官逃回求改南者曾否从贼？不得轻题。

　　允内臣田成挑选淑女嘉兴、绍兴二府。

　　乙卯，命改思宗庙号，并议东宫、二王谥。

　　从工科都李清言也。疏言：『臣记泰昌初，曾拟神宗「恭宗」，以「恭」之取美名耳。但因晋、隋诸恭帝皆以逊位谥，则美反为疵，易「恭」而「神」，变之正也。若「思」之为谥，亦晋人谥亡国列禅者。一昏庸、一英明，异行同号，虽美亦疵。乞敕部酌议，或易庙号；或以「烈」为庙号，而谥另议。若谓明诏既颁，难于中改；则何不乘此东宫、二王将议成服，而以更议先帝庙号者并议东宫、二王谥，然后同诏海内，矫正前误盛举，亦往例也』。允之。

　　命京营整理兵马，亲统六师刻期西讨。

　　丙辰，升工科都李清大理寺寺丞。

　　升太仆卿王骥为都察院右佥都御史，巡抚湖广；高斗枢另用。

　　以斗枢在围城，不能遽出也。

　　升加衔文选司郎中刘应宾为太仆寺卿。

　　时兵部侍郎阮大铖意气轩骜，侵扰铨政，其门如市。辅臣士英稍和，然亦以铨部为奇货。或有未经考授，径补推知者；或有曾经补官、合入大选，而入急选以便掣签者。重以应宾卖官鬻爵，恃二人为墙壁，吏部尚书张捷画题而已。或夜榜大铖门曰：「闯贼无门，匹马横行天下；元凶有耳，一兀直犯神京」。其为人若此。恶应宾以郎中加衔常少不实补而越升，非旧典也。

　　补原任南御史徐复阳陕西道、御史陈以瑞河南道。

　　复阳、以瑞为御史时，曾连纠门户，致累累削夺；人皆尤之。

　　浙江巡盐御史李挺疏纠运使梁招孟。命会同抚、按察奏。

　　挺巡盐两浙，需求无厌，招孟勒票不与。挺怒，提书役。招孟入见，大□几饱以拳；挺错愕避之。疏纠招孟贪。挺亦寻为兵科钱源纠，人皆快之，独掌道（？）。

　　谥桂王曰「端」。

　　命宣谕臣王铎入阁。

　　铎当去辅高、姜在位时，内传与卫甚力。又力言蔡奕琛、张捷等不可用；每指其文，每语同志曰：『吾铮铮自树，则此集传；不则，覆瓶耳。誓不学周延儒、温体仁辈以贪奸贻吐也』。及奕琛等秉权，意稍折。至是，以票拟「从逆」为公所暗摘，御史刘光斗又倡言攻之；不得已，一日三往，兼见、兼调停于内。疏方留中，寻宣谕入阁。铎诗笔俱工，为人乐易可亲；凡票诸臣疏，皆「尔」之。一日，去辅姜曰广从容言曰：『外人以尔同内臣，呼如何』？铎大怒，曰：『书言尔有嘉谟、嘉猷入告。尔后于内，亦内臣耶』！是日，诸疏票「尔」者尤多。

　　丁巳，复吏部尚书张捷子伯骏原官。

　　伯骏，崇祯时为通政司经历；错买禁器，缘捷故重拟。至是，因杨维垣言复。

　　升原任山西佥事钱继登光禄寺少卿、尚宝司丞周瑞豹本司少卿。

　　行人朱统■〈金类〉疏攻江西巡按周灿，并及姜曰广、杨廷麟等。不问。

　　先是，统■〈金类〉疏纠曰广，牵及灿；灿疏辨，诋统■〈金类〉为谗夫异谤。统■〈金类〉怒，言『曰广诬圣德有七不可，又为九十七臣中之不花押者，何云谤』？又言『廷麟集兵谋为不轨，一以熊文举在虏，可以声援；一以曰广在上左右，可以内应；一以灿江西巡按，无敢发伏』。其语无赖。得旨：『不究』。

　　复原任编修吴孔嘉原官。

　　孔嘉父，为族人吴□春所害；故借魏忠贤以报，致挂「逆案」。论者以此原之。

　　准原任湖广巡抚王扬基冠带闲住。

　　赠南祭酒许士柔少詹，荫一子。

　　戊午，升工部右侍郎高倬刑部尚书，转吏部右侍郎□盟左侍郎，改户部右侍郎王志道吏部右侍郎；加兵部左侍郎阮大铖本部尚书兼都察院左副都御史，仍管巡阅江防。

　　升礼部郎中吴本泰尚宝司司丞。

　　吏科右陈燕翼疏陈中兴大义。从之。

　　疏言：『臣□见数月以来躁竞成风，廉耻道丧。士大夫辈但见得官为荣，而不以失义为辱。纔冠进贤，即希华要；既膺民社，复滥京衔。监司之迁转如流，危疆之督、抚递换。赞画、监纪，几半天下；而兵骄将悍，所传如故，且多分厩马之肥。玉围金翣，填咽巷衢；而跃马横戈，雅谢不能，只骤长呵驺之气。北遣疆臣，徒逍遥于河上；南归亡虏，且褦襶于新朝。书左尽由辟召，何数短薄、髯军；罪抚次第登坛，应尽孟明、曹沫。无例不破，有过皆仁。竟丧乱之后，而人材反多；抑不死之余，其动忍弥甚。尤可笑者，黄扉台长，凭阃外为去留；豸史绣衣，望江藩为负固。凌夷既极，长此安穷！抑臣近因覃恩滥及，而滋有慨焉！臣观今日请袭、请荫者章满公交车，必不肯纤毫挂欠朝廷，彼为子孙之谋则忠矣；而因此动念东宫、二王落处，实能为人子孙黎民之保者若何！移封、移赠者数期取盈，必不忍一念遗憾血属，彼为祖父之计则周矣；而因兴情一矫望天寿诸陵、先帝先后寝园幽閟，朝晡之脯糦者若何！平生歌舞，谁忆不归之人！华屋生存，罔道西川之路。平陵下士，一盂饭不忍忘恩；一朝握手，不替成说。从未有十七年来身所比肩逮事之旧主，一旦蒙难如彼其烈；而畴昔三九侍从恩渥诸臣，未久已庋阁置之，不复较理。乃如之人负恩顽薄，而尚望其殚思毕志详事陛下者也！屈指旧恨忽三年，再逾数月，渐难提起。一时贤达，毋亦□□。是闭门讨官，聚头黩货；虽言言讨贼复仇，而事事坏法乱纪。譬如人家，父母有难，而其子弟、妯娌且相与较手泽、问田庄；一物不均，则相与诟谇凶讼，误以怒骂为痛哭。呜呼！远矣。今敌贼相持，胜负未决；中国之利，正在此时。行间将吏，不闻一筹一策，用间用奇。而但知张口向内，添官索饷；二十余年来用兵败道，踵习不瘥。今日在事诸臣，亦何须论同、论异，论彼、论此。但向西行画取一步，踏断闯逆之根；更向东来遥寄一盂，洒泪昌平之土。中兴奇男子，谁复过此！不然，要不免因时活计，偷取一切富贵已耳。跛眇相叹，庸有既乎』！疏奏，命部院亟行申饬。

　　内臣李国辅请开采云雾山。命会同抚、按勘奏。

　　户科吴适疏言七不便，且谓『正统年开采，故激成大盗邓茂七、叶宗留之乱』；然勘奏如故也。国辅时领勇卫营务；及奉命开采，士英以营务题授其次子署理。

　　庚申，准原任大理寺少卿詹兆恒在籍。

　　后北兵破福建，兆恒据开化县岭头山起兵，拒战于阵见害。

　　升御史李长春太仆寺少卿。

　　辛酉，隆平侯张拱日疏纠左佥都御史郭维经。命自行回奏。

　　维经居留都，久得民和；上□之。至是，府丞邹之麟涎佥院席，与大铖等百计媒孽。适迎□恭皇帝御容，维经以病未出。越二日，见朝；遂唆拱日纠之，有「恭皇往为诸奸媒孽，维经不欲观兹盛典，犹去年姜曰广、张慎言不欲策立皇上」等语。□阁票议处云「必有所愿者」，御笔更也。

　　命戚臣世袭侯伯原非典例，以后不得滥请。

　　谥楚王华奎曰「贞」。

　　降营将袁诚一级。

　　以纵兵截饷也。

　　壬戌，出久推不至左给事中陈泰来等缺。

　　时户科右陆朗欲转左，言于吏科都张希夏疏请出缺。有旨责泰来等观望，命议处。内杨时化已任北，李如璧以蜀陷阻；惟汝粲不至。

　　命故官子孙陈乞年远无稽、品望不副者，不得一概蒙覆。

　　兵部主事蔡屏用请以节制之师省兵、以恭俭之规足饷。纳之。

　　癸亥，准顾其谦袭封镇远侯。

　　荫刘有锡锦衣卫千户。

　　以随皇太后驾也。

　　甲子，起降原任大理寺卿叶绍颙太仆寺卿。

　　绍颙，先以京察不谨处。

　　工科吴希哲请命各官自陈。允之。

　　时起用诸臣多耄，御史刘光斗请汰衰庸，则暗刺易应昌等；而希哲所云「筠心桂性，末境方饶」，则又为杨维垣、邹之麟解嘲也。

　　起升原任吏部员外郎陆康稷文选司郎中。

　　初，礼部郎中吴昌时拟调吏部，忌康稷同乡先辈，恐已起旧厄己，遂拟外转。至是，康稷疏言：『先帝甄铨曹时，已奉旨留用，特为昌时所阱』。命推补。

　　命修惠宗与先帝「实录」。

　　先是，工科都李清言：『今日修史何先？唯修先帝之「实录」而已。夫先帝历年十七而惠庙历载四，其「实录」易编耳。止言当时琪笔诸臣，摇手革除，于是化国书为乘，而子虚乌有皆佐笔端，则史彬「致身录」其最也。若非先臣吴宽集内载彬墓志甚详，而安知从王之说庸，又安知从亡数十人皆庸之亲。脱今日不举先帝「实录」亟行披辑，恐淆乱不止「致身录」矣。且此十七年间或黑白互淆、或玄黄逆战，墙辟坚于庙堂，而封疆之藩篱反坫；则逆闯之伺隙以入，止此为厉阶谓！宜早成是录昭来兹，俾千载后知咎有所归，而不至以故宫黍黎为宵衣旰食之圣主咎；则暴诸臣罪，正以扬先帝美也。臣所知者，惟旧辅蒋德璟精心时政，富于笔记；宜令汇集成编，表送史馆。而此外或采阁揭、或采部复、或广集台省诸谏草，仍遣词臣、行人数员分省搜辑；凡郡邑故集、诸名公卿副本，皆宜博致』。疏奏，部复从之。

　　再举考选，授林有本等科道、部属各官有差。

　　科七人：林有本、沈应旦、张利民、韩接祖、钱源、徐方来、庄则敬；道九人：黄锡衮、刘襄、郝锦、毕十臣、王大捷、夏继虞、郭贞一、王□、张屯罢。惟来集之以科、姜应龙以道俱抑部，而十臣、贞一又以部改道；皆阁臣士英意也。

　　谥皇太子慈烺曰「献愍」、永王慈焕曰「悼」、定王慈灿曰「哀」。

　　吏部议补行人胡麒生科员。不允。

　　麒生往附声气；至是，以原拟科员冀复旧拟，为户科都熊维典疏驳之。遂疏讼「逆案」冤，辨故辅温体仁诬至「堂堂言路，不容站足」。时阁臣奕琛与同邑，勿善也。御史郝锦疏言：『麒生以北闱关节革职，十二载并无考校礼科。今蒙皇恩还行人原职，乃得陇望蜀，异猾神钻；逢要路便作奴颜，觊美官可以弋获。或笑或骂，或泣或歌，面目总不由己，神情若在悬空。廉耻既无，官箴乌取』！疏奏，命吏部核议。

　　乙丑，浙江巡按彭遇颽请用辽将、招海军，为战守备。不许。

　　时虑其招致游移，生扰内地也。遇颽出都，多携劣衿粟监、破甑神弁，给以扎付同知、通判、推官、参将、守、把名色，许之召募，受贿不赀。又携家杭州，出入衙门皆内戚也。

　　命汰卫所班运职操等军，以饷银济军需。

　　丙寅，准兵部右侍郎徐人龙回籍，准兵科陈子龙终养。

　　初为浙江官会讯蔡奕琛一案成狱，方向用侧目，遂乞侍养归。子龙后同吏部夏允彝等起兵抗北师及与吴胜兆谋，被缉；赴水死。

　　命倪嘉庆以户科新衔察核钱粮，仍兼四品服俸。

　　遣礼部尚书黄道周祭告禹陵。

　　道周临行，疏言：『唐室天宝之难，李、郭讨贼，二十五月而复；广明之难，郑畋、李克用讨贼，二十九月而复。若建中之难，李晟、浑瑊讨贼，则不十八月复。所以然者，李晟、浑瑊用奇，郭子仪、郑畋用正；人心之玩愤不同，盗贼之盛衰亦异也。今人心盈愤甚于往年，贼势偷离亦逾曩日。今欲东收兖济、北略漳河、西取应安，然后问洛阳之钟簴、归承德之松楸，上观天寿；此旷日持久，其道良难。必如臣愚，得一沈鸷之将，简士三万、舂粮一日日（？）出赣榆韦桥，东踰破车，度历朐、历博兴，直上盐山、沧州；此间千四百里皆荒旷，如升墟邑，惟临朐、安丘、乐安、阳信间稍有屯聚，可因粮而食，走七昼夜至武至清，渡白沟，出其不意，从天而下；虽有劲敌，望宣、大关门而遯耳。然后致陛下哀痛之意，祭告洒扫上十三陵，与长安士民拭泪而觐北庙。还分两道：一下临清，以收兖、济；一下邯郸，以取漳、卫。其用力甚少，奏功甚巨：此耿弇所发愤于祝阿、刘裕所欢呼于大岘也。燕都已奠，陵寝已安；然后修洛阳之钟簴，归承德之松楸，底定中原，如循襟领而扱衣带，不为劳矣。必候寇贼荡平，从容观变，发东南以取西北，力殚于仰攻，志衰于画守；薪胆之勤，不知更几岁月！干元中和之勋，犹未可冀也。凡用兵如〔用〕药，久顿则腐；用将如用□，久顿则锈。以锈沚之□付于钝手、腐蛀之药溃于下方，虽庖丁俞附，无以中其凑会矣。念春秋二时，闾巷黎老犹得登于丘垄，洒扫坟墓。至于禹陵三千余载，犹蒙兴朝□念，宠以太牢；而天寿诸陵，往年缺然。追忆往时谨从祀官驱趋瞻拜，能不悲！是臣所不获已，发为东道出师、收复陵寝之说也』。

　　督辅可法请〔以〕高杰部将李本身为提督。不允。

　　杰既死，可法以杰前锋部将李本身勇，请用为提督；朝议未许。未几，黄得功等疏至，云「阁臣不知是何肺肝，用杰部将为督」！目〔无〕督师矣。

　　靖南侯黄得功引兵还仪真；上遣内臣卢九德等谕之，乃敛兵。

　　得功衔杰不已，闻其死，引兵移仪真；名云备杰溃兵，实欲割地也。时杰寓扬诸将士一夕数惊；朝议恐杰部将之守开、归者顾家属还，致敌、寇乘隙，亟请九德等捧谕止之。得功奉诏，敛兵；人以为不远之复。

　　闯贼李自成为北兵所败，弃西安，走襄阳。

　　江督袁继咸疏：『为北败虽可喜，实可惧。北未及谋我者，闯在耳。闯贼既败，江南谁事长江！上下宜早为备』。总督王永吉亦言：『臣近闻西安已破，流贼败走汉中，不胜踊跃；继又不胜忧疑也！北乘虚击贼，所向披靡，其气必骄。向屡入内地，未逢敌手；今见国家新创，半年以来未能出门一步，其心必懈。懈与骄，皆犯兵家之忌。若简饶劲马步一枝，直走开、归，进窥曹、单，防其抄袭。以淮、扬为正兵，以骁劲马步二枝疾趋沂、济为奇兵；电击星驰，计日可复二城。若二城既复，兖、济、临、德遂成破竹。两军辐辏，联络掎角，攻其无备，必建□。盖当此内外凋匮时，须破〔釜〕沈舟，决一死斗。倘动欲万全求必胜之策，实无此策。臣不胜踊跃者，此也。若谓长河、长江未必真称天堑，一番挑激，彼必速来；殊不知敌方虎视中原，意欲并吞天下，特与逆贼相持，不暇倾巢压境耳。今西安破陷已真，敌既入陕、寇复入□，以□秦、晋、东、豫、荆、襄胡马进退自由，前无所牵、后无所掣，全副精神总在江南；纵不挑而激之，能保其不投鞭而问渡哉？臣不胜忧疑者，此也。乞敕下部议：如当决战，便须乘此机令速挑马步数万、备办粮饷，□道进兵；若兵马、钱粮不能应急，先宜固守，亦须处处坚牢、事事着实。防江者当代防河者筹□；河如长在，便可作江上藩离。若从晋、豫上流渡过开、雒，则徐、砀、颍、亳俱是平原，安得有河可守？司饷当代司兵者焦劳，士马饱腾，则战气自然百倍。今长戍荒原，在在枵腹；一或溃决，更以何兵为守！昔齐人有「乘势待时」之说；今有势可乘、无时可待，过此以往，事变愈多，日益□乱矣』。初，永吉于十月遣游击贾以睩往京□侦探。至是归，称建州精骑尽往征闯，北直、山东一带皆单虚；故永吉及也。事竟寝。

　　命裁减九江额饷六万。

　　时阁臣士英、戎政阮大铖皆与江督袁继咸不协，责继咸缩兵就饷额；军中偶语起。继咸疏争之不得，力求罢；言『朝廷既不行臣言，又不放臣去，臣惟有以身死封疆；第如社稷大计何』！不允。

　　丁卯，住福建巡抚张肯堂俸，命剿贼自赎。巡按陆澄源候考核，调新升正詹郭之奇外任用。

　　明旨责其玩视地方，专构小隙也。之奇忽内、忽外，有同儿戏。

　　荫方孝孺〔裔孙〕树节翰林院五经博士，景清荫酌议。

　　言清虽忠于建文，然挟□犯跸，得罪文皇故也。

　　予关陕殉难诸臣赠荫。

　　省城，则巡抚冯孔、按察使黄纲、长安知县吴从义、渭南知县杨瑄；商、雒，则道臣黄世清、蒲城知县朱一统；榆林，则右布政邱任、中部知县朱新□、原任总兵尤世威、侯世禄、侯拱极、王学书、王世钦、王世国、李昌龄、原任副将尤翟文、常怀德、李登龙、张癸、杨明、原任副将惠显、潘国俊、李国奇、原任游击孙贵、尤□昆、见任游击姬继新、陈二典、刘芳馨、刘廷杰、文经国、见任守备白任衡、李宗叙、见任守备左勉、惠渐、贺□雷、杨政玮、掌印指挥李文琨等；庆阳，则道臣段复兴、知府董玩；商州乡官，则原任吏部尚书南企仲、诰封副都御史朱崇德、原任巡抚焦源清、焦源溥、山东巡抚王道统、山西参政田时震、礼部主事南居业；蒲州乡官，则原任磁州道祀万龄；庆阳乡官，则原任太常寺少卿麻僖；咸宁县举人，则朱谊众。内都任尤世戚，合门皆缢；而朱新一未配妾，亦投缳死。惟榆林以力抗，闯逆为所忿；城破，自指挥、千、百户及士民死者数万人，皆不可考矣。先是，御史霍达于崇祯末年旨未及复；至是再请，故恤。

　　赠甘肃巡抚汤道衡兵部右侍郎，加子遇世锦衣卫指挥佥事。

　　云剿虏功。

　　勒礼部尚书顾锡畴致仕。

　　御史张孙振疏其居官狼籍，持议偏僻也；内云：『温体仁在正地正色，小心七年如一日。先帝御谥「文忠」，而锡畴辄拟追削，逢迎门户。彼行与谥谬者，莫若矫诬三朝之孙慎行；而锡畴何不一驳耶！郑鄤忍心杖母，由慎行引入词馆；起用一日，联舟并进，震孟结为死□，倡和呼招。独体仁摘发，功在纲常，便可名曰「忠」。乃锡畴于郑鄤之死友则特谥之，而为先帝执法之臣则削之，何也？乞将锡畴□□削去滥谥，复还体仁谥』。疏奏，勒锡畴致仕。锡畴先以署铨议，为章正宸、熊汝霖纠；至是，□为孙振与何纶纠：两岐夹攻一人而已。

　　转姚思孝大理寺左少卿，升太常少卿沈胤培右少卿。

　　复监督剿寇太监□元斌、司礼太监王裕民原职，予祭葬，荫弟侄一人为锦衣卫指挥佥事。

　　元斌与卢九德尝督黄得功剿寇，又剿李青山于山东，颇有功。御史王孙蕃尝为州守，及选御史，劾其所部淫掠；先帝命逮之。斌疏辨，孙蕃复言：『疏未下科，斌何由知；应有漏泄禁中语者』。时上方怒漏传边报，乃并裕民下狱，死西市。至是，雪。

　　戊辰，予北使兵部右侍郎左懋第母陈氏恤典，准录用原任吏部员〔外〕左懋泰。

　　时懋第久留北，欲授官，誓死不许；围守愈密。未几，又欲取懋泰至，授官；懋弟贻书力阻，惟命葬母，他不及。至是，督辅可法为请母恤典，兼录用懋泰。从之。懋泰当闯逆破京师，不能死；懋第卒，抗节死北。

　　予原任刑部左侍郎陈以闻祭葬。

　　以闻，先帝时察处为民。

　　准常沅袭封上饶王。

　　准御史李模在籍养病。

　　模见时事日非，故决意不出；人服其识。

　　己巳，复原任御史李嗣京官。

　　嗣京先为吴昌时所□被纠，议处。

　　河南巡抚越其杰乞休。不许。

　　责其以道臣简用、官至部堂，一味诿卸也。

　　庚午，加兵部员外耿章光尚宝司卿。

　　原任山西巡抚如杞子。

　　命更议皇考恭皇帝谥——从太常少卿张元始言也。

　　元始以「恭」为请禅主谥，请改「共」。

　　辛未，命有以缙绅、士民家产□媚镇将及宗藩、勋戚等家者，立正大法。

　　以高杰勒诈巡抚朱一冯，故禁之。

　　以左谕德沈延嘉兼洗马，管司经局。升检讨赖垓右中允、原任庶吉士张星编修。

　　星，崇祯时以累闲住。后降北，为淮徐道。

　　予东平侯刘泽清弟源清谥「武节」，仍加祭。

　　源清，战死。

　　壬申，礼部尚书钱谦益疏修「国史」。

　　疏言：『万历中，阁臣陈于陛请修全史，开局纂修，旋即报罢。大抵官多，则拜除不一；人众，则考要难稽；文杂，则贯串无绪：古人所以有「头白汗青」之叹也。臣壮岁登朝，留心史事；三十余年扢扬讨论，差有头绪。昔宋臣司马光编修「历代通鉴」，以衰疾乞就冗官；前后六任，听以书局自随，给之禄秩，不责职业，卒能成书。臣愿比先例，即家开局；或书成径进、或按期缴纳，仍听阁臣总裁改定，奉诏颁行』。疏奏，命在任料理——谦益志也。谦益博览群书，尤精文学；搜罗考核，备极苦心。人亦以此服之。后国亡，史稿尽付绛云楼一炬，殊可痛也！

　　复已故闲住太仆寺卿徐景濂原官。

　　天启时，景濂为御史，以首驳「三案」，例转；时给事中王志道独是其言，具疏救之。后挂「逆案」，缘此。

　　起户部左侍郎吴光义原官，管右侍郎事。起凤督朱大典兵部右侍郎，升左佥都易应昌工部右侍郎。

　　光义耄而温，为镇臣勒助饷所苦；故谋起以避之。

　　升苏松副使陈洪谥太仆寺少卿、广东佥事晏清尚宝司少卿。

　　洪谥为守，与松守方岳贡齐名；今始升。

　　予锦衣卫刘侨祭葬。

　　侨，天启年掌卫，以议狱不肯媚珰，罢。至是，以纠黄澍，故得优恤。

　　癸酉，升工科左利瓦伊樾本科都给事中。

　　准兵部尚书管左侍郎练国事解任——寻卒于京。

　　国事方正，有特操。与魏国公徐弘基先后卒，幸也。

　　撤高杰兵回，命广昌伯刘良佐赴防归德、总监高起潜驻扬州。

　　保国公朱国弼疏纠原任淮督路振飞。命部院看议复。

　　振飞督淮时，李逆方张。上扁舟河干，不纳，矢石载道；衔之。通政司杨维垣久戍淮安，振飞其梓里，待忽略；不快。至是，国弼纠其不法，且讦振飞「凤阳天子气」一语；未几，行人朱统■〈金类〉复纠之。俱命看议，盖迎合也。

　　日月赤——占者以为兵气。

　　户科吴适疏陈吏治五患，请严行厘饬。允之。

　　甲戌，进大学士蔡奕琛文渊阁大学士，荫子，给诰命。

　　赠吴士奇工部右侍郎，予荫。

　　授锦衣卫千户□祥指挥，子孙世袭千户。

　　以旧劳也。

　　乙亥，追封皇弟由榘颍王，谥「冲」。

　　……

　　御史袁弘勋疏罪「三案」。命已之。

　　首及已故王之采、孙慎行、杨涟、左光斗、现存吴甡、郑三俊等，欲敕部院正罪，余附和诸人一并勘议。末及袁继咸，谓其公然祖述，倒身帖逆，罪甚；□将□案内诸奸并究。得旨：『事属已往，且经大赦，不必追论』。时阁臣士英富贵已极，惟包揽交□，思永固福禄而已。贪庸误国，不杀人者，士英也；贪奸误国，又思杀人者，阮大铖也。初，大铖里居时，欲与河南国子监生侯方域交；却之。适左良玉惮流贼逼，托言就饷南京；大铖以方域与良玉善，诬为内应。方域以书诮之，内云「执事忮机一动，长伏草莽则已；若复得志，必至杀尽天下以酬所宿恨」。至是验。

　　加督辅可法、总督王永吉、镇臣刘泽清、高杰衔各一级。

　　以邳州御敌功也。

　　丙子，复原任宣府巡抚沈棨原官，仍议恤。

　　崇祯时，棨私与北盟，为内臣王坤纠；故戍。

　　补原任吏部员外葛含馨考功司郎中。

　　为明岁大计地也。

　　准慈爚袭封崇王。

　　更上思宗烈皇帝庙号曰「毅宗」。

　　署礼部管绍宁疏言：『谥法、庙号不妨互相。如我朝有睿帝，又有睿宗；有仁祖，又有仁宗。况卜世无穷，嘉名有限』。诏用「毅」。

　　补李元功中府添注佥书。

　　元功便嬖故辅周延儒、温体仁，曾挂弹文。至是，又为阁臣士英昵；人号「三相应天」。

　　赠死事武臣沈寿崇都督同知，子孙袭锦衣卫百户一辈。

　　丁丑，赠死事知府王行俭光禄寺卿，予荫、祭葬；潜山知县李胤佳太仆寺少卿，荫子。

　　升吏部郎中来方炜太仆少卿。

　　……

　　吏部余扬、科马加植、道高允兹、沈宸荃也。扬为阮大铖所恶，言于吏部，勒令例转。嘉植，南渡数疏颇铮铮；尚书张捷言其居北科时，与廖国遴等一行人也。允兹与宸荃，皆持议不附；时掌道张孙振恶之，故俱外。时孙振嗜贿，某御史面乞某羗屈二指；孙振以为二千，开颜诺之。次日，二百金至；忽对客大言曰：『若堂堂御史，贿差当纠』！某御史失声色而走。

　　谥南京吏部侍郎顾起元「文庄」，荫一子。

　　加升内臣韩赞周二级、李国辅一级。

　　以殚心营务也。□赞周性鲠直，在上前每多规切；及移疾私寓，士英等益无所惮。尚侧目国辅，谋去之；属所私以开采事□会往□国辅见科臣驳疏，请止其行，不听。后赞周京城不守，自经死。

　　工科都利瓦伊樾请早建太庙。命工部议行。

　　命止滇、黔入援兵。

　　以乏饷故。

　　□宗室监纪朱蕴锹、朱繇荻为民。

　　以其诡卸危疆，入都与营也。

　　宁南侯左良玉疏救江督袁继咸等，言「要典」宜焚。谕解之。

　　初，继咸以江上兵薄，郑鸿逵兵船不还，须更造；檄九江道叶士彦于江流截买。士彦家芜湖，与诸商■〈目匿〉，缴檄不肯买。继咸以令不行，劾士彦；士彦同年御史黄耳鼎亦劾继咸，且谓继咸腹弁胡以宁劝良玉立他宗，良玉不从，盖欲开督镇交也。良玉先不拜监国诏；闻之，益疑畏，乃疏辨，并明与继咸无隙，诋耳鼎受指使；末又云：『臣读邸报，未见兵何如强、财何如理，惟曰门户、曰「三案」、曰「要典」。昔孔子作「春秋」而乱臣贼子惧，先帝焚典而乱臣贼子亦惧』。时攻继咸者遂谓与良玉唱和，胁制朝廷矣。继咸力诋士彦，屡疏不休；议者亦病其气盛。

　　戊寅，礼部主事吴景亶请开馆设局，纂修「三朝实录」。俞之。

　　其说祖「三朝要典」，附时趋也。

　　闯贼李自成兵至承天。

　　御史周昌晋补纠漏案杨汝成、宋之绳、曹溶等。命法司并核。

　　汝成以左都李沾至戚，故免议；纠汝成，意在沾也。

　　己卯，改浙江巡按彭遇颽于江北、江北巡按何纶于浙江。

　　遇颽至浙，所拥绅弁兵以千计，横甚，强市于民；民愬之，辄纵兵。众怒，群噪署前；遇颽出兵掩杀，死者七十余人。事闻，故调；竟不之罪也。遇颽后降北，为漳州道。

　　准张承志袭封惠安伯。

　　命户部未还钱粮，仍责抚、按；不得滥委闲曹，以滥搔扰。

　　命□张拱日左府、孙维城右府、邓文尧前府，各本佥事。

　　庚辰，礼部失印，署印管绍宁具疏请罪。

　　御史张孙振请改元考察。下部院察例具奏。

　　时东林列仕藉者已同抱蔓，惟在籍未处；虽京察有期，不及待也。孙振坚握河南道印，欲俟京察方迁。刘光斗、袁弘勋以资深不得，皆恨。大约首除异己、继扫中立，终则自相蹄啮矣。

　　起升例转御史熊纪太仆寺少卿。

　　纪，万历间以察处王之寀例转，累升至参政；皆不赴。

　　命「逆案」无得滥雪——从诚意伯刘孔昭言也。

　　孔昭言：『珰昭雪，专为阴行赞导，原无实迹者言耳。若献媚有据，岂应翻案』！从之。

　　准户科左罗万象在籍养病。

　　后北兵入江西，万象与左都锺玠等五人至南京，皆自夸为孙之獬所旧，恳洪承畴题入朝。寻勒回；识者羞之。

　　补闲住兵科左虞廷陛吏科左给事中。

　　廷陛，逆珰时有「要典既成，粉嚣宜息」一疏，挽救良苦。寻被珰削夺，且疏纠孙居相；而「逆案」中误谓「纠赵南星」，尤枉。至是雪。

　　壬午，〔□〕首辅士英太保、铎少傅，加署职方王期升太仆寺卿、员外耿章光尚宝司卿，余内外部科官加级有差。

　　以剪降贼渠程继孔也。

　　命部院看议左佥都郭维经——保国公朱国弼纠其庇逆也。

　　初，维经署大理寺，刑部以伪防御使武愫招送押，初未解审也。次日，疏上，维经疏救之。至是，国弼言：『愫受伪命、伪印、伪牌票，何务何疑！维经救愫疏中已自吐未审，何以悬断无死法！且一则曰「可乎」、再则曰「可乎」，把持要挟，直辨其不可也』。又谓：『防御使印，当问甘受与否；淫奔之女已出奔矣，又何问其甘淫与否？执法之官，甘心庇逆；乞同愫逮讯』。命看议。

　　起升广东佥事水佳胤尚宝司司丞。

　　佳胤以讼「逆案」连察，故御史也（？）。

　　更铸各衙门印，去「南京」二字。

　　加赵怀民太子太保，荫一子世锦衣卫百户。

　　命「从逆」各犯及雷演祚一案着法司速行讯结——从吏科林有本言也。

　　疏言：『演祚不孝、不忠，宜早付一决』。  
偏安排日事迹卷十一

　　三月甲申〔朔〕，上御经筵。

　　命勘议吏部主事夏允彝、文德翼——御史徐复阳所纠也。

　　两人以南渡草创，从「读礼」中补铨曹；然未抵任，非其罪也。吏部复二人能，降调。允之。后北兵破松江，允彝投水而死。

　　命看议御史陈潜夫。

　　吏科林有本言：『彭遇颽藉持斧之势，作蛇豕之盟。其出都也，舳舻接于河干；其入浙也，妻子顿于境上。一辇金而入幕，即有兄弟之称；凡给扎而横行，尽为盗贼之状。近有自浙来者，述其满省北将、遍地札弁。或寄食编氓，或派饷巨室；明吞暗劫，辄云亲属。更可异者，去冬有「富强不费兵饷」一疏，题荐至四十七人；来历不明，踪迹诡秘』。且曰：『十七人外，更挟三十饥鹰，以资四十七人之择饥豹。浙民几何，堪此荼毒！宜乎以变告也。若陈潜夫以推官入贺，营改巡方；今又卸肩回道。旋丁父艰，半年司李，俨然读礼侍御。当日躐改，或冀其收拾两河尔。今效安在』？疏奏，止令陈潜夫看议；遇颽不及也。

　　命议诸陵忌祭。

　　时诸陵帝后忌祭皆设孝陵，太常少卿张元始言：『本陵正祭仅八，而诸陵望祭至五十百一（？）。前馔未彻，后期踵至；纵横隧道之上，非所以严昭事也』。谓『凡遇忌辰，宜祇备牲醴，致祭于奉先殿。惟遇五节，则总设一坛，祔祭诸帝后于孝陵』。从之。

　　御史刘光斗补纠漏案吴邦臣，并及陈名夏、方允昌等。命一并提问。

　　疏言：『诸臣再迎西□，旅嗅北鞾；数月而两易冠裳，一身而三呈颐类。前途如此，后效可知；岂宜予以录用！至漏案吴邦臣等，宜敕谕诸臣各据确知，补牍入告。陈名夏窜迹他乡，方允昌逍遥故土；若纵而不缉，何以服在系之心』！疏奏，允之。

　　御史袁弘勋疏雪傅櫆、高捷、史■〈范上土下〉、陈殷、张文郁等。

　　■〈范上土下〉按淮扬，贪，死狱、没产。殷、文郁，供工部主政，以三殿工超擢部堂、京卿，故旨云「不得轻议」。若櫆，连纠左光斗、魏大中等虽过，然纠狎邪汪□言差快人意；况以纠逆珰议，致服□后终。当世不虫，何云「逆案」！吏部尚书张捷每声其枉，然不启、亦不雪。或曰先经杨维垣纠，意非许也。

　　原任大学士李标卒。

　　升吏科都张希夏太仆寺少卿、御史周昌晋太仆寺少卿。

　　希夏，后谋北刑科左，以被纠不果。

　　升兵科左罗志儒礼科都给事中。

　　志儒，后降北，为安庐道。

　　乙酉，升通政使杨维垣都察院左副都御史。

　　僧大悲伏诛。

　　大悲，屡经会讯，语言颠谬：『潞王施恩，百姓人人服之；该与他作正位』等语。御史高允兹未例转时，曾疏言：『大悲一案，其状似癫、似狂，其言如梦、如呓。先帝必无十二年封齐王之文，□王岂有十五年过镇江之事！且藩封贵重，寺人骄蹇；招内「潞王下位迎接与李承奉之叩首陪坐」，正不知有风影与否。至如申绍芳、钱谦益现在宫詹、卿贰，敢有异图？且此何等事，而议之孔圣庙耶！或令潞藩与李承奉并绍芳诸人明白回奏，以释群疑；或三审既明，即便正法，了此公案。伏乞皇上霆断！不然，葛藤不斩，弓蛇自疑，一波复作；起桐封之危疑，滋委巷之裨说，开□网之□端，可乎哉』？会谦益、绍芳各具疏辨，而上亦召对阁臣于内殿，皆请包荒以安反侧；遂诛大悲于市。时御吏张孙振审词有「大悲本是神棍，故作疯僧；若有主使线索」。又云「岂是黎丘之鬼，或为专诸之雄」；语多挑激。非上宽仁，大狱兴矣。

　　丙戌，改詹事府尚书钱谦益礼部尚书、翰林院学〔士〕。

　　丁亥，命复故辅温体仁谥、荫；文震孟谥仍旧，不必议夺。

　　命皖抚归并应抚，屯抚改为凤督；王永吉带抚淮安，卫胤文兼抚徐、扬。

　　召勋臣朱国弼等、阁臣马士英等、翰林刘正宗等入见武英殿，面谕会同府部、九卿、科道辨验北来太子真伪。

　　先是，去年十二月间，有鸿胪少卿高梦箕仆木虎自北而南，中途遇一稚子，挟与偕。薄暮，解内衣，灿然龙也；惊询，谬云：『我王子』。既益狎，乃易语「太子」。行抵京□，望孝陵，辄伏地哭。梦箕初犹疑，留与深语；每言及先帝、先后，则长号。又问『闯贼入宫，何以呼尔』？稚子涕泪交下，故作羞恨状；曰：『儿我』。闻娓娓宫中事，梦箕无以辨也；乃始信之。初，欲疏闻；继谓此先帝胤，出恐不免；密送杭州宅内。稚子至，益骄；每酣饮，则狂呼，间大言阔步。梦箕侄不能禁也，惧；书达梦箕。梦箕亦惧，命载送金华之浦江；然外人已啧啧矣。不得已，于正月疏闻；上亟遣内臣冯进朝追回，至绍兴方及。至是，奉上谕：『朕念先帝之子，即朕之子；若果系真东宫，朕尚无子，即□养他。但昨遣内臣李承芳、卢九德前去审视，回奏「面貌不对，语言闪烁」。卿等可会府部大小九卿、科道、旧日东宫讲读等官前去辨验』。时诸讲官刘正宗、李景廉等皆言「太子眉长于目；而北使兵部侍郎左懋第密疏至，亦言虏中有一太子。不知真伪』。询之西宫袁妃，妃曰：『太子有虎牙，脚下有痣。至是验之，无一合』。继问讲读何所？则误指「端敬」为文华殿；□问讲读先后？则误以先读为先讲。问『讲读既完，所写何字』？则误以「孝经」为诗句。问『字写几行』？则误以描摹十大字，自书小字于旁为「全写」。又问『当日讲读，曾问难数次？尚记忆几何』？曰：『不记』。又问『讲案上何物』？曰：『不知』。虽正宗、景廉，亦不识也。又兵科左戴英前，问以『崇祯十六年曾延鞫吴昌时，携皇太子于中左门，何事、何语』？又问『嘉定伯何姓、何名』？亦不能对。时众犹无言，惟阁臣铎大言曰：『假』！使退。未几，左都李沾同数人升阶，始□地乞怜；自云『王昺孙之明，非太子；为木虎所教』。手书付沾，遂据实奏闻。

　　上召对群臣。

　　即会审之午后也。上曰：『朕念先帝身殉社稷』，言出泪落，连拭不成语；继乃曰：『朕今日侧耳宫中，惟望卿等奏至。若果真，即迎入大内，仍为皇太子；谁知又不是』！慨伤久之。时左都李沾持「伪太子」手奏疏奏者再，上皆不愿言也。徐命取视，付法司再审。兵科左戴英疏言：『王之明虽系狡狯，然年力尚稚；必有大奸之尤，挟为奇货，将开群疑。凡宗藩之错居内地、督镇之分阃外藩，莫不喜谈乐道；别有一种锢废簪绅、横议处士，专意造言，不风且波。况业有假者在，则更不难文致。窃谓此狱宜稍需时日，使天下共见为假；毋速结顷刻，使天下妄意为真。即已付法司，而一切提防尤宜慎密。盖之明之来，必有群奸护至；计此时必潜伏辇毂，暗中探听。知计不行，又何顾一之明，不寻〔灭〕口之计。乞敕法司严之又严。若主使之人，务在根究必得，乃可昭示薄海』。疏奏，命法司审。

　　大学士可法请召回□巡抚、总督卫胤文（？）。命仍审。

　　戊子，革新推四川巡抚马干职，抚、按提问。

　　督辅应熊纠其淫掠不遵也。

　　命督辅王应熊以便宜行事；违节制者，用赐剑先斩后闻。

　　命滇抚移镇附近川界，出毕节、建昌两路；黔抚移镇遵、永，出綦江、纳溪两路；川陕总督规复保、顺二府，楚抚亟复荆州，郧抚扼守大宁、大昌、达州、东乡出路，沅督扼守平溪、四卫出路，广西协助贵州：并郧阳悉听督辅应熊节制，共图扫荡。

　　应熊疏言：『蜀之四境，西北与陕西之汉中州县相比，东北与郧、襄相比；而正东则出峡之路，抵夷陵、荆州矣；西南由建昌、毕节以入云南，正南由永宁、遵义以入贵州，东南由思南、镇远以抵辰、沅矣。今■〈寇，女代攴〉据成都，已无孑遗。若转而南向，则望腹于滇、于黔也。云南巡抚必移镇于附近川界适中之地，而命将率兵出建昌、毕节之两路；贵州巡抚必移镇遵、永之间，而命将率师出綦江、纳溪之两路。此在部议原题疏内，已具其概矣。议者谓李贼在陕，张贼必不北向。然目前李贼所遣马科自七月入蜀，虚喝保宁、顺庆官民而制之；一旦为张贼驱去，则张贼不畏陕■〈寇，女代攴〉，亦可见矣。臣故议川陕总督臣樊一蘅宜提兵规复保、顺二府，牵贼北顾，使不得以全刀注于南；臣得据南边一路滇、黔之力，相机以捣其空。然无饷则无兵，又若无一、二堪任大将者，是以未即举也。贼若不能南、不能北，则仍趋夔、巫，未可料也。湖广抚臣宜恢复荆州，以控其东。郧阳抚臣宜守大昌、大宁、达州、东乡之出路，以控其东北。偏沅督、抚宜守沅州以上、平溪、四卫之出路，以控其东南。若贵州军力单薄，应以广西助之。郧阳抚臣所辖尽夔州之界，与川中事体极为关切；则广西、郧阳应许臣得节制，庶缓急可以呼应。臣尚未见敕书开载，不知臣于川陕总督、偏沅总督二臣各职掌何等？但一四川而有三督、抚，其体统号令所施行、将领兵饷所取用，必井然秩然；然后事权一而法纪明，事乃可办』。又言：『秦陇、巴蜀，天下之首也。李贼处秦、张贼处蜀，宜以全力注于此寇而徐议制敌。当李贼北犯时，空垒而往，西安城中贼不满千；若秦中豪右起而图之者，据咸阳、塞潼关，而吴三桂之兵、山西河南之兵急与之搏，贼穷无所归，当授首矣。纵之入关，使贼转生计；而我坐失机会，可惜也！然贼狼狈实甚，尚未即□。宜因此时厚集兵力于蒲坂，扼河东、拒商雒、守郧阳，使贼不得东；时时扬兵，示欲入关捣其虚牵制之，使贼不得西。向以重蜀中之毒独，命一面防陕■〈寇，女代攴〉、一面制摇黄，而复竭力与张贼从事；此乃举天下所不能。当之毒尽注射于一□，岂得不以全力予之！若蒙皇上早赐百余万之饷、十四五万之兵以□此贼，则蜀事举而并力向陕，凡山西、河南、郧阳诸路亦并力西向，则陕■〈寇，女代攴〉可□；而■〈寇，女代攴〉平而敌可制矣』。疏奏，皆俞之。

　　己丑，命吏部严清选法。

　　一、推升必照俸荐；一、取选悉依次序；一、除授非边远危疆，不许破格；一、司务为九列首领、通判系牧民□位，不宜滥开事例，即行停正。已选者改授一□衔；职方佥事并内地监军赞画，即遵□可严汰。又以咨荐多属借题、广文滥及例贡，又各官多有应入大选而混入急选者，悉宜禁。时吏部选郎陆康稷初任，颇加意剔厘。而阁臣奕琛曾掌选事，颇悉诸弊；故票拟详明，一时吏弊稍清。然劫于勋臣、内臣，不得自由者尚十之二、三也。曾有某部官巧营内臣求升徽州知府；康稷为叹愤累日，卒不敢违。

　　北兵至郾城，又抵西平。

　　命非资深望重者，无得滥升京堂。

　　初，京卿一席，量许添注。至是，迭趾骈肩，朝班日增；故禁之。

　　赠工部侍郎林如楚工部尚书，停荫。

　　吏部请赠故山永巡抚陈祖苞兵部尚书。不允。

　　祖苞，先帝时以失机拟辟，寻毙狱；故不与东抚颜继祖等同戮。先以子词臣之遴疏辨，复官。至是，又请赠；不允。之遴后降北，复任侍读学士。

　　命黔省勤王兵赴督辅应熊军前，入川剿贼。

　　宁南侯左良玉遣使告急，命督臣何腾蛟等遏剿。

　　良玉疏言：『闯贼已过襄阳至承天，贼势急奔，敌势亦急追；应剿贼，亦应防敌。臣兵合则多，分防则寡；乞刻发精兵，水陆会剿』。言甚危切。

　　命内臣乔尚总监两淮盐课，严察兵马、粮饷。

　　所携中军外，复有理刑锦衣千户；不知何制也。

　　撤浙江催粮饷、縀匹安乡伯勋卫张国材回京。

　　时清察尽孙元德，故撤之。

　　庚寅，升刑部右侍郎朱之臣兵部添设左侍郎、太常寺卿刘应宾通政使司通政使。

　　应宾后降北，为皖抚。

　　翰林院编修张星以寒食届期，请遥祭诸陵及先帝。命礼部议奏。

　　时城内外遍帖云：「端阳竞渡，吊屈原也；寒食禁烟，哀介子推也。三月十九为先帝、后衔愤宾天之日，攀髯莫及！吾辈各于郊外结社酬酒，以志哀恨」等语。太常少卿张元始感其言，因疏言：『皇上允词臣张星疏，拟于太平门外遥祭先帝。臣愚谓应另设一坛，并祭东宫、二王于侧。每年忌日，举以为常。且斯日何日也？三光蔽天、九庙堕地；诚与寻常忌辰不同』。谓『应敕天下，凡遇三月十九日，止音乐、禁屠宰，并停止嫁娶、各衙门轻重刑罚；一以志故宫黍离之叹，一以激中外同仇之愤。直待函逆闯首告先帝灵，而此禁始可弛也』。疏奏，命礼部并议。

　　辛卯，御史张兆熊疏陈致治去弊之法。允之。

　　疏言：『名器至重，岂可巧营！迩来辨复云兴，以设官专为使过之地；陈乞猬集，岂特恩徒开侥幸之门！甚而冗员猴冠载道，钦命狐假成风。今而后，核实而澄汰之，可乎？易名、祭荫，所以褒死劝生。何至人尽美谥，令千古之华衮不荣；家邀多荫，□一时之簪缨接踵。甚至「从逆」之子，亦得叙功；久朽之骨，犹希翻案。今而后，请核实而严斥之，可乎？陈言补□，所以竭诚尽职。自事权不一，因诪张而起。荐牍视为奇货，武弁亦操月旦；条议侈口知兵，子衿咸骗冠裳。今而后，请核实而殄绝之，可乎？天地生财，止有此数。迩来开采四出，山林恐滋伏莽之奸；催使分行，郡县徒苦供应之扰。今而后，请责抚、按以杜分扰，可乎？朝廷有一事，始设一事之官。今庶僚添，大僚亦添；少卿添，正卿亦添。公堂无座、职掌无关，何补匡济！今而后，议停止以杜滥觞，可乎？铨曹原称冰壶水镜，台省更号鸣凤神羊；若先含垢丛庇，何以程材指佞！迩来钱神过巧，大典不光。今而后，严申饬以杜幸进，可乎』？语多切中。

　　北兵至上蔡。

　　命五城等衙门絤缉讹言——从御史王懩言也。

　　懩疏言：『皇上斩百大悲，不如斩周镳、雷演祚。二人者，妖所由兴也。夫真主既出，海内帖然。乃今日号称某王子、明日号称某皇后，甚有狂妄竖子希踵王郎故智，实由二人讥讪新政、造詈宫帷，故讹言繁兴。若不立斩二人，恐浸假鱼腹藏书、狐嗥丛野，乘间窃发』。末言『朱统■〈金类〉天潢一派，不忘王室；阮大铖帝心特简，矢忠图〔□〕；刘泽清作国长城，忧深肘腋』。人丑其言。后懩仕北，历升应抚。

　　壬申（？），命封疆失事诸臣不分存没，俱着法司分别议罪。

　　从户科沈应旦言也。

　　壬辰，升工科左吴希哲吏科都给事中。

　　升参政耿廷箓都察院右佥都御史，巡抚四川。

　　革鸿胪少卿高梦箕职，命同王之明、木虎等集百官廷讯。

　　先三日，薄暮传旨：讯伪太子一案，限次日奏。左都李沾犹循例委御史，于是张孙振、何纶、夏继虞三御史登大理后堂先鞫——非体也。时虎新自杭城至，及见梦箕，猝被执；孙振搜其怀中，得梦箕侄成家书一封，内有「二月、三月往闽、往楚」等语。孙振遂挟为奇货，亟奏闻；乃命各官鞫之明于廷，官民俱得入视。甫讯，忽靖南侯黄得功提塘前，出所刊一疏；有「先帝子，即皇上子；若速处治，恐东宫诸臣即识，亦不敢出头取祸」。于是旁观惑。时得功疏犹未上也。

　　命三楚各有司如期征解，以济军需；违者，着太监何志孔参来重处。

　　初，志孔因御史黄澍，面纠阁臣士英。至是，反奉温纶，盖士英欲以此调停左良玉也。

　　命户部行浙直各督、抚严察所属有征漕粮本色上仓兼征折色者，参来重处。

　　荫孙昌祚、于国宝锦衣卫指挥佥事，季天培指挥同知；俱世袭。又荫田惟芝锦衣卫指挥佥事，世袭千户。

　　命礼部将伪太子王之明会审一案同东宫、二王谥号，速颁晓谕——从御史成友谦言也。

　　□兵至潜江口，马步甚众。

　　命内员屈尚忠、锦衣卫冯可宗鞫问童氏。

　　先有童氏自河南至，谬云帝元妃。刘良佐令妻往迎，叩其颠末云：『年三十六岁。十七岁入宫，册封为曹内监，时有东宫黄氏、西宫李氏。生子玉哥，寇乱不知所在。氏十四年生一子曰金哥，啮背为记；今在宁家庄』。语甚凿凿，良佐妻信之，跽拜如见后仪。良佐素怯妻，闻之亦信。童氏由此愈骄，凡所经郡邑，或有司供馈稍怠，辄诟詈，掀桌于地。间有望尘道左者，辄启帘，露半面；大言曰：『免』。闻者骇笑。至京，人以为赝；命送镇抚司鞫。初审云某；及刑拷，乃云周王妃，误闻周王作帝，故错认耳。说者谓不讯之禁内而拷之狱中，非体也。

　　癸巳，命考江南札委弁流，凡由兵部、督、抚给奸猾不才（？）与由他衙门滥给者，俱为民；不法者，拿究。

　　从工部杨兆升言也。

　　荫殉难修撰刘理顺、郎中成德一子入监；予世锦衣者另议。

　　先是，李邦华、王章已荫世金吾。至是，兵部为范景文、倪元璐等请旨，以为『诸臣多阁部大僚，谋国无能，致兹颠覆；先帝斩焉不祀，诸臣延世加恩，臣谊何安』！命另议。

　　命各镇屯田有效，比捷功优叙。

　　命户部严核锦衣卫冗役，以省糜饷。

　　旨谓：『祖宗朝文武廪禄，俱有定制；不应俸给外，又加公费。又该卫旗尉尽堪服役，不应每员更设跟役，致人冗糜饷』。锦衣卫冯可宗请募番役，亦不许。

　　晋南安伯郑芝龙宫衔，予银、币；郑芝豹等加升另有差。

　　甲午，罢加纳翰林院侍诏、典籍、五所经历等官，俱销归中书。

　　旨言两部开纳事例，须照顾国体、铨规故也。

　　乙未，准左佥都御史郭维经回籍。

　　工科右杨兆升纠太仆寺少卿钱元悫、万元吉等，御史刘勷疏纠尚宝司卿李之椿等。命吏部核议。

　　元吉拮据四镇，以劳称；纠之者过。之椿为吏部时，徐耀犹为龙溪令；谓夤缘耀入铨，误也。

　　荫内臣高尚义、刘进忠世锦衣千户，曹柱石等弟侄世百户。

　　御史黄锡衮疏参原任刑部尚书解学龙、兵部尚书张缙彦。诏勿问。

　　疏言：『学龙受梁兆阳数万金，以黄弊破板（？）；缙彦闻许定国杀高杰，单骑逃避：俱应提付法司』。报以「已有旨」。

　　丙申，刑科徐方来疏纠原任大学〔士〕吴甡、光禄寺卿许誉卿等。不闻。

　　疏言：『甡闻先帝之变，谓「失德失政，宜为亡国之主」。又因金光辰献三万金于高杰，乞其疏荐。〔誉〕卿昔在科把持吏、兵，有「许子不惮烦」之诮。又娶名娼王微，听与旧狎游饮，为卖奸之正人君子』。人哂其言。

　　准总督仓场户部尚书贺世寿回籍。

　　工科吴希哲疏言：『世寿曾署刑部，勘问「从逆」；乃伊子王盛实以太仆寺丞受伪官，何以服「从逆」诸人之心』！疏奏，命法司察明。世寿缘此去。

　　赐掌翰林院曹勋银、币，回籍守制。

　　御史郭贞一疏参通政司刘应宾。命自行回奏。

　　疏言：『应宾当先帝丙子年夤缘掌选，黩货无厌，降南礼曹。寻营躐南考功，又复谋转南玺秩；为御史刘熙祚所劾，先帝严旨罢斥。然钻刺之术，到老弥工；好利之迷，人言不恤。自其再燃灰烬、重握铨衡，〔有言〕其纵子及婿，招权纳贿者；有言其遇大选、急选，每日于杨中书家对银两者；有言其恩例副榜，拣择地方、考定危疆，依旧送监者；有言其前人之推补，未几扣除出缺，经手之题注已明，兜凭勒索者；有言其任子之声价未必皆芳，而多获名郡者。嗟嗟！设官分职，所以牧民。今其存者，不过江□数十县、瓯越诸省数百县而已。年有选、月有选、日有选，今皆以官爵行赂，其何瘳之有！非钱皆不可得官；非取之百姓，又不可得钱。蟪蛄声闻，夜行有虎。哀此黔黎，牂羊坟首，何物可供乎大夫之求者！以货贿言之，窃贿为盗；以名器言之，盗器为奸。奸、盗之名为大凶德，固当籍家资以佐军需，投饕餮以御魑魅；又恶可司帝命之出纳乎！乞论赃正罪，以警墨吏』。疏奏，人皆快之。

　　命户部开局广集心计之臣，讲求屯、盐、漕三项，以资国用。

　　兵部主事陈震生疏陈时政。报闻。

　　疏言略曰：『撙节之道，当自君身始。宫殿差构各工，自宜暂缓。由此类推，宫中省一分之费，即河上受一分之惠。况今事例杂开，有前代行之而本朝从不踵举者，如榷酒酤之类是也；有本朝未行并前代未闻而创举〔者〕，如纳银准考之类是也。事例出于万不获已，复有增加；情急势穷，则大变将作。况中贵出而听用之冒滥者多，部务烦而奉差之驿骚者众。似宜清减，以省需求。臣历稽往牒，无不以轻役减赋兴、役繁税重亡；燃灯膏尽，其焰乃灭。夫民命，国之膏也』。数语皆切至。

　　戊戌，予礼部左侍郎赠尚书瞿景淳荫。

　　时已有旨「天启前诸臣不予荫」；以景淳文章、德业冠绝一时，特予之。

　　实授李希沆兵部左侍郎。

　　命总兵方国安扼防池口，以固上游。

　　总督张缙彦奏复南阳府。

　　命黄斌卿以原官挂「征蛮将军」印，镇守广西。

　　斌卿至是，一年五调矣。

　　复山西巡抚耿如杞原官。

　　初，如杞为职方时，党于兵部尚书张鹤鸣，力诋经略熊廷弼；人皆尤之。及以不拜魏珰生祠坐辟，风节矫〔□〕。后为晋抚，以北警入援，驻德胜门；而总兵张鸿功溃良乡，坐是同辟。故雪之。

　　己亥，徙崇王于福建福州府。

　　诸藩散处吴中者，俱别徙；礼部因崇王自请远徙，选差刑科都钱增奉敕奖谕，以风励各藩。

　　命颁先帝、东宫、二王及懿安皇后谥诏于天下。

　　懿安谥诏，至是始颁。礼部尚书钱谦益为诏云：『既慷慨以损躯，亦从容以就义』；得之矣。

　　更谥恭皇帝曰「孝皇帝」，颁诏天下。

　　命覆讯王之明等。

　　时三御史登大理寺堂，安圣旨于中；三法司与锦衣卫皆侧坐，御史坐稍后——前此未有也。指挥皆由张孙振；左都李沾虽堂官，无如之何。梦箕到，咸以甜言诱之明；以严刑加虎。然明旨所云『二月、三月」，所成何局？「往闽、往楚」，欲干何事？并指使附从，实繁有徒』数语，皆抵死不供也。先是，梦箕曾为史可法买硝磺，有欲借此陷可法者。至是，梦箕一无所及；惟口谇之明，仰天叹曰：『我为无赖子所误耳！然一念痴忠，天地可盐也』。乃以提高成等请。命该衙门将王之明加意护养，弗骤加刑；侯明告海内，然后正法。

　　庚子，起察处浙江右布政顾燕诏。

　　与察处原任兖州知府官继兰等，俱以不谨雪。

　　降御史郭贞一二级，调外。

　　刘应宾素与马士英、阮大铖等比，恐不处贞一，则言者猬起。至是，应宾疏辨，兼诋贞一营求考选，挟憾妄言；谪之。应宾侦知贞一疏出科臣吴适手，因恨适入骨；与大铖共图报复矣。贞一复出疏辨，右通政宗敦一拒不受。

　　追封故成国公朱纯臣舒城郡王——援英国公张辅封王例也。

　　初，毅宗闻城破，传朱谕至阁，命纯臣总督内外诸军，托以东宫。会阁臣俱出，遂留之案上；然纯臣不知也。已李自成入见之，故纯臣即日被杀。至是，忽命赠王，比之张辅；说者谓伊子元臣南窜议处，惧不得袭，故欲崇纯臣以自为地也。又赠镇远侯顾肇迹镇国公、永康侯徐锡登永国公、西宁侯宋裕德宁国公、定远侯邓文明淮国公、怀宁侯孙维藩怀国公，彭武伯杨崇猷、安乡伯张光灿俱赠侯。南和伯应袭方履太为南和伯、襄城勋卫锦衣千户李国禄为中军都督府佥事。外武定侯郭培民、阳武侯薛濂、宣城伯卫时春、清平伯吴遵周、新建伯王先通等五人以应袭者未至，侯另题；会国亡，不果。

　　命靖南侯黄得功移镇庐州，与广昌伯刘良佐合力拒北兵。

　　辛丑，准首辅士英辞太保衔。

　　命三品以上京官俱从公纠拾——从吏科都吴希哲请也。

　　江楚总督袁继咸疏辨袁弘勋。命专意防剿。

　　疏言：『顷接邸报，见台臣袁弘勋有疏追论「要典」三案侵及于臣。我神宗皇帝之慈爱，光宗皇帝、皇考恭皇帝之孝友，父子、兄弟欢然无间。前此诸臣虽风影传讹，立论偏等；然皇上中兴□赦，海内嘉与维新。弘勋必欲□罗往事，鍜炼深文；挑煽杀机，寻衅泉壤：掩君相宽和之盛美，伸一己报复之私臆。平旦自反，得无甚乎！总之，皇上所欲阐扬者，列圣之慈孝；弘勋所借攻击者，人臣之私仇。若非圣主覆载为心，门户株连之祸将又有不忍言者。臣始终愿皇上坚持圣志，采臣前疏；命诸臣〔□〕私斗而急公仇，无以有用精神，耗之无根口舌』。疏奏，人服其议正；然弘勋疏已不行，专意防剿可也。

　　升应安巡抚程世昌太常寺卿。

　　往例：巡抚无升太常者。因为民阮大铖先往，谓世昌不亲答而送刺，故恨。至是，将重处；世昌托大铖婿救解，乃已。名升，实抑之；且为朱大典地也。

　　遣礼科左陈燕翼、行人韩元勋册封琉球。

　　进总兵刘洪起太子少傅，赏银、币。

　　以屡着战功也。

　　命严讯「从逆」各犯；未到与续参诸人俱严提。

　　壬寅，上祭先帝、先后于奉先殿，举哀。群臣皆祭太平门外，以东宫、二王祔祭。

　　时群臣多哭失声；诚意伯刘孔昭哭毕，昌言曰：『阻驾致先帝崩者，光时亨。今霜露已移，而视息犹存；何以慰在天之恫』！言已，各大哭。将散，阮大铖始传呼而至。督辅可法疏言：『臣闻去年三月十七日贼逼都城，先帝仰天长号，遶殿环走；拊胸顿足，叹息通宵，大呼「内外文武诸臣误我！误我」！仓皇召对，人人战栗无策，噤不发声。乃政事之堂，尚在讲门户、讲贿赂、讲起用报复、讲美缺危疆。大抵举朝之精神才力，总不出此数端；遂至酿成地坼天崩之变。嗟呼！为臣子者，尚忍言哉！臣待罪南枢，于义应死。其偷生以待者，亦谓徒死无益；不如捐□顶踵、僇力行间，生致贼渠献之阙下，然后一死明报耳。今受命讨贼已十月矣，经营不为不久、事权不为不专，费饷不为不多、用人不为不广；而心腹之忧转剧、指臂之运不灵，株守近畿，漫无远略。闯贼东逼，一矢未加。清夜扪心，恨不即死！因念「春秋」之法，凡贼不得、仇不复，则君不书「葬」、臣不除服。寝苫枕戈，无时而终。且于未能复仇之臣子，深加贬绝，一书、再书不讳。诚恐久之，则玩为常事安之，则无复愤心耳。且载观于书宰纠一例，则责相尤严；于四年、七年缺书二时，则责大司马倍凛。臣谬以相而兼掌大司马职者也，圣人于宰纠既降书其名氏，今微臣敢复列于冠裳！在天时尚径削其秋、冬，在帅师敢仍存其爵位！所以者，明大仇一日未讨，则为臣子者一刻难容于天地间。今日首先伏罪以谢天下，非臣谁责！伏愿皇上重处微臣，以为榜样；一面明布大义、弘张天讨，务期扫清气秽、复神州，庶强敌、逆■〈寇，女代攴〉不至笑中国为苟安，而轻朝廷为无人也。臣草疏甫毕，哀痛不胜！溯流穷源，因致追诸臣误国之事非一，而「门户」二字实为祸首。从门户，生畛域；从畛域，生恩怨、生攻击。所以「春秋」之始，首严「朋党」之诛；而门〔户〕之名，竟结燕都之局！诚问山陵安在？先帝、后梓宫安在？血胤安在？犹暇争论闲是、闲非，择取孰利、孰害哉！覆辙在前，可为殷盐。伏愿皇上申戒诸臣：毋讲门户、讲贿赂、〔讲〕起用报复、讲美缺危疆，合内外文武大小臣子一心，专讲「春秋」复仇之大义。若此后文臣犹爱钱、武臣犹惜死，睚眦必报、鬼蜮为奸，将天道必为降亡而国家亦难曲贷矣』。

　　癸卯，升应天府丞邹之麟都察院左佥都御史。

　　吏部〔□〕江督袁继咸刑部右侍郎，不允；以陪推原任浙江巡抚罗汝元为右侍郎。

　　时疑继咸比左良玉，屡疏与时局抗；托为「均劳逸」之言，欲移之内——盖将伺其入而甘心也。上不尤。越数日，再推户部侍郎，终不允；遂用汝元。汝元先抚浙江，海贼刘香为乱，失机，处。

　　东平伯刘泽清奏李明睿自北归。

　　明睿当闯逆入都，曾被夹；后仕北，为礼部左侍郎。其谥先帝「怀宗端皇帝」备十六字，又谥周后「端皇后」，皆所拟也。已以谴逐，遂泛海南归；疏中所言「闯败后，北逼勒入朝。见小酋不拜，几被杀；幸乘间渡海逃归」者，皆饬词也。既抵南都，与同志阮大铖等酬饮城外数日，竟不入觐；识者非之。泽清疏言：『明睿不附声气，乃自北而南；陈名夏素附声气，自南而北』。遂奉旨察奏。时名夏入北，已为吏部右侍郎。

　　加湖广巡抚王骥提督军务，兼理粮储。

　　命三法司覆审王之明等。

　　高成已自杭郡解至，复严刑鞫；所言闽、楚含糊而已。回奏，命再讯；梦箕惟请死。是日，梦箕与之明始刑。时上恐诸镇心疑，命其提塘官潘茂斌等随审。又命旧东宫伴读太监邱执中往认；之明见执中，亦不识也。于是群疑稍解。然御史张孙振等犹持闽、楚语甚坚；独大理寺卿葛寅亮密言曰：『公等度朝廷兵力，能声左良玉、郑芝龙之罪而制其死命乎！若其供也含忍，则无法搜剔，则激变耳』。孙振等始微悟，言之阁臣士英。自此，不复究矣。初，刑部尚书高倬拟稿，必请正院寺，三御史亦往；独孙振纵笔涂抹，手自为稿入告，皆其拟也。

　　命兵部着镇臣黄得功提塘官将得功原疏立毁，以绝奸煽；敢有仍前伪言者，兵部擒拏正法——户部侍郎何楷言也。

　　初，王之明以伪太子至，楷同验。时见阮大铖等轩骜状，密语工科都李清曰：『若辈目无人主矣！太子至，其惧而少戢乎，犹清流幸也』。至是，实见之明赝，方请毁得功刊疏。刑科都钱增亦言「十恶之条，莫大于无将；参听之法，莫愤于朝审。初看验于卫臣私寓，则之明之诈冒已炳；再会审于卫司法堂，则梦箕之□导愈彰。手书现存，百喙难解！今读圣谕云：「朕痛念先帝身殉社稷，血胤犹存，当体天地祖宗之心，加意抚养」。仁哉，圣心乎！若果系先帝青宫，相见一堂，其执手抱头、一言泣数行下者，不知如何酸感宫府！梦箕欲远送僻远为存活计，是诚何心哉！「明视朕为残忍寡恩之主」，斯论一出，梦箕何地可以自容！律以国法，立刑何辞！乃皇上犹以为一日成案，不如千秋信史为确也；文武大小诸臣之质审，不如薄海内外愚夫愚妇之传颂为公也。兹既公矣、既确矣，臣愚谓之明犹可贷须臾之死，而梦箕断难偷一刻之生。今试再诘梦箕：如果系东宫，便当奏闻朝廷，安顿抚养；如何要送僻远所在？跪诵天言，更于何处饶舌，惟有点额耳。且自梦箕阴谋败，而一番讯奏则一番诏谕，虽石顽豕蠢，亦当频聆慈爱圣谕，而恍若有醒；况在血气心知之伦，能无感动！伏冀敕下法司刻期定案，尽斩葛藤；再传示阁部诸臣，亟行汇录宣付史馆，仍镂板成帙，颁布海内』。皆从之。

　　甲辰，封黄九鼎雒中伯，加黄金鼎都督同知。

　　俱故后戚也。

　　宁南侯左良玉再遣使告急，命袁继咸整搠兵〔□〕，相机应接；仍诏黄得功、刘良佐并应、皖二抚俱戒严，以候调遣。

　　时闯贼离襄阳至潜江渡口，离省仅四百里；左营游击韩反接见两岸中流皆贼，马步走回先桃镇。良玉恐犯武昌，乞亟发各路援兵合剿；益以不支矣。

　　乙巳，再叙殿工，加督辅可法太师、首辅士英太保、次辅铎少保；又加旧辅弘图、曰广各太子太傅，工部尚书何应瑞少保。余部、科加级俸有差；内官韩赞周等俱各赏银、币不等。

　　祭惠宗孝愍皇后及太子、诸王于兴宗陵。

　　以太庙未建，又奉先殿不设位，故帝后皆祔祭于陵。二百余年，一祭而已。

　　存问原任南户部尚书于仕廉——诚意伯刘孔昭请之也。

　　仕廉在籍，至不能举火。

　　丙午，复故辅温体仁官阶，并议雪故辅薛国观等。

　　从兵科左戴英言也。国观性粗愎，与门户相仇；故为吴昌时所阱。然无黩声，追脏则过。会国亡，不果雪。

　　加兵部右侍郎朱大典尚书兼都察院右副都御史，巡抚应、安等处地方——后北兵破金华，大典自焚。

　　命工部勒限造奉先殿琉璃瓦。

　　命以王之明、童氏二案「审明略节」宣布中外。

　　初，二事纷纷，人皆言上之薄，阁臣为内臣之奉迎。至是，刘良佐复言之；有「太子先帝遗血、童氏皇上宫闱所系，谨涕泣保留」等语。旨言：『朕前后黄，早夭；继妃李，殉难：俱经追谥。且朕先为郡王，何有东、西二宫！至先帝与朕，初无嫌隙；岂有利天下心，害其血胤！但太祖天潢、先帝遗体，不可以异姓顽童溷乱；宫闱风化所关，岂容妖妇阑入』！因命法司以「略节」播告。时上慈寡断，内外群小日横，致流言喧民间。故一太子至，皆喜。而二、三民望言足征信如高弘图、徐石麟、刘宗周辈又无立朝者，故愈辨疑。上不得已，发士英留中疏昭示臣民——盖初闻太子至，议保全语也。然亦无信者。

　　丁未，准罪废诸臣输银复官。

　　北兵破归德，巡按御史凌駉及其侄润生死之。

　　初，駉不肯附闯，倡义临清，复东昌一府。北兵破闯，授□科。駉伺间南归，授御史。初按东省，已非我有；再改按豫。抵任未一月，叛贼许定国、李际遇等已勾北兵抵归德；群官皆迎降，独駉不出，欲饮毒。北帅宣言「不生致凌御史，屠城」！駉叹曰：『与〔□■〈衤定〉慷慨而殃及小民，何如从容而善全大节』！遂单骑往见；侄润生，亦义形于色，执辔相从。北帅谕之降，誓不许；拘于别幕。駉慨然谓润生曰：『吾与若艰危备历，犹欲据此一块土，为江南藩篱。今已矣』！乃遗书北帅，言「节不可屈、武不可黩；宜敛兵江上，画为南北。不尔，当素车白马，飞□涛以击尔辈』！复作绝命辞百余言，与润生同缢。北帅曰：『忠臣也』！礼葬之。而府、道两官之降者，皆以「不忠」被剐。润生儒服从戎，人尤义之。寻命优恤；以国亡，不果。

　　戊申，左良玉举兵反武昌。

　　先是，江督袁继咸密遗户部侍郎何楷、户科倪嘉庆等书，言『良玉势成畸重，宠溢不骄；贤者所难。朝廷宜稍加督、抚权，示相维势』。二人言之当事，漠然也。至是，因为太子一案喧传楚地，有言蓟国公吴三桂送太子于史可法，可法又转送兴善寺者；有言上遣二监韩赞周、卢九德往识认，见帅叩头，独马士英往视以为伪者；又有言旧讲僚方拱干出叹息声，几得罪者。然可法实无此事；而士英则偕诸臣视，非视；若拱干，又士英遗书阮大铖自苏州召验，亦未以叹得罪也。良玉闻之疑；疏言：『此事未可决于二、三左右，应决于国人天下，使太子不失主封、皇上不失至德、群臣不失忠荩』等语。及再疏，至乃云「束身赴国，代太子受罪」。虽录讯词以示，疑自若也。迨下锦衣卫刑鞫，穷诘之楚、之闽状；中外竞骇，谓大狱将起。时黄澍在楚，心衔士英；而良玉诸部将又畏闯逼：力赞良玉反。遂借太子为名，焚武昌东下。

　　户科王镛疏纠工部右侍郎易应昌、太仆寺卿杨公翰。命已之。

　　应昌，素负舆望；至是耄矣，□郊外。户科戴英纠之，不辨，亦不抵任。至是，为王镛所纠；次日，遂谢恩，亦不辨。人以为凤德之衰。

　　命军机重大事情，方从文书房封进；余仍由通政司。

　　命礼部将各藩散处浙直者，俱另议他徙；其藩禄额数，并酌定具奏。

　　命总兵方国安挂「镇南将军」印。

　　命户部将催饷各官郭符甲等即尽行撤回；其催漕者，一并察裁。

　　盖虑其扰民也。惟督铜官纪腾蛟等暂留；仍令该抚、按察其有无骚扰，俟差竣奏夺。

　　御史刘勷疏纠在狱光时亨等。命速行问结。

　　疏言：『臣捧读「大仇未复，无涕可挥」之旨，知皇上创巨痛深，志坚恢复。而今疆场之事，日复一日；履不及于窒皇、车不及于蒲胥，宫阃及腥，二东望绝。以申包疾号之师，蹈高克翱翔之辙。臣恐朝气日销，兵日惰、饷日虚、器械日顿，嬴马日损；倘能阅岁时，老师匮财，何以匡复！主封疆使过自赎之臣，失之东隅，则当收之桑榆。前者弃甲而来，不问丹漆；今则交绥而止，率彼虎兕。若复兵不先入、功不立奏，以赎罪为藏死之地：畏首畏尾，身其余几！毫厘呼吸，时不再来！此臣所以痛念复仇，愿效他山也。抑臣尤有追恨焉。先帝廷议南迁，阁臣将行而光时亨力阻，不果；乃先帝以尧、舜之资议，作太王之避固，有恫乎不得已者。阻之，诚是也；然天崩地坼，血潴满宫；衣剑□聚，曾无正寝。而时亨不肯以一死谢先帝，星移物换，罪人未诛；在天之灵，目将不瞑。况今山陵未扫，一望陆沈；抚今思昔，泪尽继血。乞敕封疆诸臣奋力同仇，日切先鞭之思；使过诸臣斧钺在颈，宜切后时之惧。并严谕法司明刑饬法，立正逋诛之典』。疏奏，俞之。时诸臣皆以阻迁罪时亨，独勷不罪其阻迁而罪其不以一死谢阻迁，洵平论也。

　　命吏部将京职五品以下官员，照嘉靖、万历元年例会官考察。

　　时虏、寇交迫，国已累卵。部院犹徇御史张孙振言，以京察请。东平侯刘泽清疏请已之。报闻。

　　安远侯柳祚昌举原任尚宝司丞范凤翼等。章下所司。

　　凤翼与礼部尚书钱谦益善，欲与起用，吏部尚书徐石麟寝之。至是，又以祚昌疏荐。

　　命于次月初二日辰时颁毅宗皇帝、孝皇帝及东宫、二王谥诏。

　　督辅可法疏诸臣亟化朋党，共图征讨大计。俞之。

　　疏言：『属者天方降劫，遘兹闵凶。真主中兴启运，经纶裕于草昧；多难易以兴谊，海宇欣欣想观盛治。乃历时七月，徒烦宵旰殷忧，未有廊清胜着。今北使言旋，敌兵踵至，和议已断断无成矣。向以全力图寇而不足者，今复分以御敌矣。际此时艰，忧心欲绝。然历观往代衰亡，莫不因和自误。今敌之拒我，正我所以自奋与天所以成我之时；特在人心一转耳。从来中兴大业，不外于君臣一德、内外一心；当此危急存亡之时，可无同舟共济之谊！臣尝慨唐、宋门户之祸，竟与国运相终！即使所用皆才，已废却一半。况以意气相激，化成恩仇；恩怨一生，酿成杀运。近年之事，殊堪痛心！今时极艰危，为臣不易。官之久者，其负罪益深；位之尊者，其得祸〔更〕惨！有心之士，方以此为危身积戾之场；而无识之人，乃以此为快意寻仇之计。即使藏怒宿怨，孰有深于戕我君父、覆我邦家者！不此之仇，而犹修睚眦之微嫌，快升沈于转毂；此之谓「不知类」矣。谓宜虚心平气，还之大同。何人实是干济之才？何人实是清修之品？无寻题目而开媒孽之端、无捕风影而肆株连之网，务得海内真正才品，举而置之均衡；中朝之举措咸宜，阃外之嫌疑自化：此臣所望于庙堂之同心者也。昔唐室嗣兴则有若李、郭，宋家再造时则有若刘、岳、张、韩：极其勋名，悉垂天壤。今之藩镇，何多让焉！若当患已剥肤，尚以贼贻君父，谆非诸镇所忍出也。然大将所定者惟志，三军所鼓者惟气。志不齐一、气不奋扬，虽贲育之雄、如林之众，莫能用也。试思之先帝之待诸镇，何等厚恩？皇上之封诸镇，何等隆遇？先帝之罹贼难，何等惨苦？诸镇之不能救先帝于难，何等罪过！释此不问，自弄干戈；是犹舍父母之仇、寻乡邻斗也，忍乎？今和敌不成，惟有言战；战非诸镇之事，谁事？必皆以皇上复仇雪耻为心，简乃车徒、彀乃甲冑，朝营夕算，惟敌是图。其未至也，何以伐其深谋？其既来也，何以御于河上？某所当者危地，而我必急以往援；某所争者小嫌，而我必先以大义。田单报燕之日，将军有死之心、士卒无生之气；廉、蔺刎颈而定交，子仪〔释〕恨而泣拜：诸镇岂不闻乎？此臣所望于阃外之同心者也。然阃外所视者庙堂，庙堂所视者主德。我皇上中兴未就，大仇在身；凡一举念、一图事，二祖列宗盐之，恭皇帝、烈皇帝盐之！尤望深思痛愤，大涣纶音；谕诸臣以怡堂必不可安、积习必不可狃。□此敌谋叵测、我武未扬，在内宜实筹兵饷，以卧薪尝胆为生机；在外宜力捍封疆，以江北、中州为死所。古人有言：「不本人情，何由兴复」！今之人情已大可见，拨乱为治、转弱为强，在我皇上一振厉间耳』。 

　　命法司行所在抚、按严缉原任总督侯恂及其子方夏——从东平侯刘泽清请也。

　　疏言：恂巨贪漏网，降贼逋诛；复令伊子方夏交通于己，重贿夤缘。故命并缉之。

　　户科张利民疏纠给事中时敏。命缓之。

　　旨言「候兴屯不效，议罪」。

　　御史王大捷疏纠原任郧抚陈睿谟、楚抚王聚奎、沅抚李干德。命寝具奏。

　　旨言：『睿谟、聚奎□荆州失陷时尚未抵任，干德现理饷；俱不必深求』。

　　己酉，升光禄少卿钱继登都察院右佥都御史，总理两淮盐法，兼督江防军务。罢巡盐御史。

　　营大善殿。

　　晋黔国公沐天波宫衔二级，仍荫子入监。

　　左良玉疏纠总兵方国安。谕解之。

　　时国安侧身阁臣士英，每至京，辄酣饮其第。至是，良玉奏其假己旗号，力攻之；盖欲借为兵端也。

　　命严汰各督镇监军、监纪等官，以后不许妄题。

　　赠兴平伯高杰太子太保，荫一子世锦衣百户。

　　工部尚书何应瑞请加派钱粮，以资浚河。不允。

　　旨谓一经加派，便相沿为额，祇供官胥侵蠹故也。

　　庚戌，补考选黄端伯礼部仪制司主事。

　　赠光禄寺卿史弼工部右侍郎，荫子。

　　命大理寺左丞李清祭南镇、光禄寺卿王应宁祭南海。

　　礼科都罗志儒请定毅宗陵名。命礼部酌议。

　　时志儒商之大理左寺丞李清；清曰：『既改新庙号，宜以故庙号名陵曰〔思〕陵』。志儒是之。

　　辛亥，赠故辅李标少傅，荫子尚宝司丞，命予谥。

　　以国亡，不果。

　　复原任御史刘呈瑞原官，补广东道——刑科徐方来所荐也。

　　呈瑞，崇祯时巡按顺天；以北兵入，削籍。

　　升太常少卿张作楫光禄寺卿；王应宾太常寺卿，提督四夷馆。

　　作楫后降北，为光禄署丞。

　　命台省疏荐诸臣须加严核，不得滥行添注。

　　御史陈以瑞疏言：『故辅温体仁之清忠，与周延儒悬殊。即当天启朝故辅魏广微亦自矫矫，因逆珰逮杨涟诸臣于诏狱，独揭球珰怨，拂衣去；亦岂得与卑秽顾秉谦同日而语』。疏末，又荐黄承吴、陈献策、郭必昌等。故奉旨严核。初，以瑞当天启时，攻门户甚力。御史张孙振欲俟其至，畀以掌道。至是，对御史乔可聘深悔其过，孙振嗾纠，皆不应怒而止。

　　壬子，准督辅可法辞免太师。

　　命廷试贡生仍分送国子监，不得沿崇祯例授官。

　　命设官苏松海口，以收洋税。

　　阁臣士英所请也。

　　荫左良玉一子世锦衣。

　　荫丘越一子世锦衣指挥佥事。

　　北兵破颍州太和县。

　　升都督方国安一级，荫一子世锦衣千户。

　　士英署兵部篆，视金吾不及敝裤；滥请者甚众，不能枚举也。国安，为士英私人。

　　加李本身太子太保、左都督。

　　以北警频闻，命督辅可法驰扼徐、泗。  
　 
偏安排日事迹卷十二

　　四月癸丑朔，革御史王孙蕃职为民，刘宪章法司提问。

　　给死难诸臣申佳胤等三代诰命。

　　减临淮侯李祖述禄三之一，以祖券免死。罚朱元臣俸二年。

　　加淮宁侯孙维城太子太傅、襄卫伯常应俊太子太保；应俊仍荫子。

　　准高杰子元爵袭封兴平伯。

　　卫胤文欲联高营心，故请也。

　　命严缉「从逆」侯恂。

　　刘泽清纠其遣子求解、重贿夤缘故也。

　　杖犯人詹有道一百，仍立枷三月。

　　以擅闯宫门，口出秽言。

　　革锦衣卫佥书赵世臣职，掌班等提究。

　　时佥书等官准状拘人，兼以人役诈骗，先有旨诘掌锦衣卫冯可宗。至是，世臣复准状，故纠之。

　　丙辰，惠安伯张承志疏纠文选司郎中陆康稷。诘责之。

　　康稷掌铨公执；勋臣干请不遂，嗾承志纠，语甚（？）。

　　命兵科左吴适回奏。

　　先，勋臣杨鹗撤回，适荐鹗可仍抚荆兼督黔、蜀；有「闻与镇臣良玉慷慨同仇，共矢夹辅」语，遂辅臣奕琛票旨「回奏」。时传良玉已反故也。

　　准徐允爵袭封魏国公。

　　左良玉兵破九江。是夜，死。

　　时江督袁继咸闻闯贼南渡，恐由岳犯长沙，则袁、吉危；乃以邓林奇、郝效忠、陈麟三将守九江，自统副将汪硕画、李士元等据袁、吉，已登舟矣。闻良玉反，复旋九江，移诸将家入城，系兵心；诸将列兵城外，拒战。九江士民环集，言「众寡十不及三，激之祸不测；不若俟良玉至，谕以理。诸将敛兵入守，相机而行」。继咸曰：『入城示弱，不可』。乃逆弁郝效忠则已不待命，随家口先入矣。良玉舟抵北岸，书言「愿握手一别，为皇太子死」；九江士民泣请继咸往，纾一方难。继咸曰：『宁南语虽顺，举动与前殊；往必堕计』！士民请益坚，遂同监纪余有灏会良玉于舟中。良玉言及太子下狱事，大哭。次日，舟移南岸；继咸以良玉入城不便，同各镇以单骑往。良玉袖出皇太子密谕，劫诸将盟；继咸正色曰：『密谕从何来？先帝旧德不可忘，今上新恩亦不可负』！良玉恚。有灏阴蹑继咸足，遂不复言；与良王成宾主礼别，约不破城。继咸归，集诸将城楼，洒泣曰：『兵谏非正，晋阳之甲，「春秋」所恶；可同乱乎！已说宁南易檄为疏，屯扎候旨矣』。时继咸方约诸将坚守，而效忠先阴与良玉约部将张世勋——又故与良玉部将张国桂善，潜吊其兵，夜入城纵火，世勋与效忠遂夜半劈门出；诸将惧罪，俱出城与良玉营合。良玉兵入城，杀掠妇女，财物俱席卷去。继咸正冠带，将就死；黄澍入署拜，泣曰：『宁南无异图，公以死激成之，大事去矣』！副将李士春密曰：『隐忍到前途，王阳明之事可图也』！继咸以为然。出城，面责良玉；良玉疾方剧，望城中火光，大哭曰：『予负袁公』！呕血数升。是夜，死；秘不发丧，共推良玉子梦庚留后，急移兵东。

　　北兵陷泗州。

　　初，北兵破归德，犹盘桓未下；徐州兵民咸惊溃，督王永吉急调阁标及甘肃团练救之。忽奉密旨「急撤入卫」，于是各兵经趋江上，徐州寂然矣；乃□上言：『北兵已入虹县，距泗州仅二百余里。万一泗河不守，则阑入盱眙。查盱眙东南一路，从都官堂可达准安；正南一路，从连塘可达扬州；西南一路，从天长可达六合、至浦口。不但淮、扬难支，且向江干问渡矣。乞敕总督卫胤文、提督刘泽清等以全力守徐、泗，保全江南，尚存门户。却以江南全力防寇、防北，庶不致四面受敌也』。至是，失。

　　命兵部尚书阮大铖、诚意伯刘孔昭帅师御左良玉。

　　良玉兵既下，方国安时镇池口，仓皇报「良玉反」。阮大铖遽张示于外，极诋良玉父子济恶。良玉一面举兵、一面祝士英生辰，数日内，疑信相半也；大铖与孔昭请帅师出。而黄得功北至，亦云誓扫「大逆」；大铖出以示人，人心稍安。然皆不知良玉死也。

　　丁巳，命予原任都御史刘廷元等赠谥、祭葬，荫子；徐大化等赠祭葬、荫有差。

　　时现存唐世济等以次第起用，左副都杨维垣复疏及死者，谓「宜亟恤」。于是吏部尚书张捷言：『欲白后案之臣罪，先明前案之臣忠。前案者何？三朝以来有张差、李可灼、王安诸案是也；后案者何？魏忠贤伏诛案内有真党恶、真害人者是也。自神祖中年，东宫未立，言国本者自是惠爱生论；及国本既定，言者不止有君老附世子之嫌不避也：犹可言也。标我之名，必毁人之名；躐我之位，必倾人之位。始于一时之风影，成于众口之吠声。上谤君父，下诬同朝：不可言也。其曰某赵宣、某许正，本无是事，群附和以实之。其曰某建祠、某诵德，原有的确，而扯及无干则诬矣。今前、后案所锢与门户所摈，如宪臣杨维垣疏列刘廷元、吕纯如等，皆可诬为贼、指为群党；岂知红丸议起，正终正始之论止有三疏议单有数十人、不持时论者十余人而已。刘廷元首以「风魔」定张差案，其为举朝侧目者此二字，其善处先朝骨肉者亦此二字。吕纯如参闽藩时，内臣高□手剑劫抚臣驱车驰至，徐把臂夺剑，遂定其变。忤时齐志，舆论惜之。黄克缵顾命之际，以亲见折红丸之谤；霍维华玉几之际，熹庙口称「信王」，维华高声承旨，出召先帝而社稷定。徐景濂红丸、移宫一疏，明目张胆，发舒三朝慈孝。王永光为太宰，铁肠冷面，珰焰时（？）一疏数千言，侃侃论列。许鼎臣为考功，亦仿此意；抚晋时，终日焉□杀贼，多俘剿功。徐绍吉网罗三案，勒成「要典」，分别诸臣功罪最着。至于徐大化、徐扬先、章光岳、岳骏声、范济世、徐卿伯以至宪臣疏所未及尚有杨所修、刘廷宣、姜应麟、陆澄源、王绍徽、徐北魁、乔应甲，总皆独立不惧，不傍门户臣也。而章光岳清修劲骨，尤称表表；杨所修正色昌言，罢官居家，骂贼遇害。臣窃有进焉者，前争国本与辨慈孝者，岂非同忠于光庙？而何以袒分左右？惑也。前罪王安与后罪魏忠贤者，岂非恶恶同污？而何以仇若敌国？又惑也。王德完持国本之论，于廷杖之下大呼「中宫安，则皇长子安；皇长子安，则天下安」！倘身后之恤典未备，可无念其人乎！辅臣韩矿以顾命亲见，折礼卿经年臆说；宣付其疏，是非遂定。后来定「逆案」虽非，然前疏所关不少；今「实录」未采，可废其言乎？宪臣为诸臣发愤，或未暇及此；故臣等敢平心贴出，补此一段公案也』。时全予者，廷元、纯如、维华、德完、克缵、永光、所修、光岳、绍吉、景濂；准赠荫、祭葬者，大化、济世；赠官、祭葬者，扬先、廷宣、鼎臣、骏声、卿伯、应麟；复原官者，绍徽、兆魁、应甲、澄源：共二十二人。廷元、所修、绍徽、北魁、绍吉、维华、纯如、济世、骏声、大化、应甲皆案中「为民」，而景濂、杨涟则「闲住」也。惟贾继春列维垣疏内独不及，或以其翻复；而应甲抚秦贪，又不列原疏。人以为滥。

　　左梦庚兵破建德县。

　　升广西按察使叶重华太常寺少卿、广西佥事林铭鼎光禄寺少卿。

　　加诚意伯刘孔昭太傅。

　　命御史夏继虞巡按应、安。

　　继虞先令怀宁，阮大铖所■〈目匿〉也；故用之。后降北，为安庆道佥事。

　　戊午，实授梁云构兵部右侍郎，起升原任陕西巡抚李乔兵部添设右侍郎，起原任光禄寺少卿周宗文原官。

　　乔，先抚陕西；以按臣纠，戍。

　　命江督袁继咸以讯王之明「实录」昭布中外。

　　初，继咸以太子一案见疑左良玉，恐召大衅；乃疏言：『太子真伪，非臣能悬揣。真则望行良玉言；伪则不妨从容审处，多召东宫旧臣识认，以解中外惑』。疏未达，而良玉已反。至是方达，故即命继咸昭布；盖疑之也。时督臣何腾蛟亦同时言之，然无深求者。

　　左梦庚兵破彭县，沿途杀掠甚众；舟楫连二百里。

　　命提童氏随役解京复质。

　　初，传致童氏者为庶吉士吴尔勋。至是，命提讯；因效用督辅可法军前为请，得免。襄卫伯应俊随上藩邸亦疏童氏皇嗣绝影响（？），然外疑愈甚。初，阁臣士英闻童氏至，曾拟疏欲上；言『皇上元良未定，奸党宗藩尚怀觊觎。若果真，当迎童氏归宫；密令河南抚、按设法迎致皇子，以消奸宄。若谓童〔氏〕流离失散，不便母仪天下，则当置之别宫，抚育皇子。昔汉高祖开基，英主也；吕后为项羽所获，置军中者数年。唐德宗母为乱兵所掠，终身访求不得。宋高宗母韦氏、后邢氏皆为金掳，韦氏终迎归，邢氏亦遥加后号。古帝王遭时不造，如此等事多矣。况童氏寄居民家，何嫌也』！疏成，以从龙诸臣皆云「诈伪」，且潜邸宫人无生子者；遂止。至是，复刊其疏欲自信；人终不信也。

　　己未，升光禄寺卿祁逢吉户部右侍郎兼都察院右佥都御史，总督仓场。

　　逢吉素与周镳隙，逢人肆詈，故得迁；又说兵科王士鑅纠史可法、郭维经、韩赞周等，或沮之，乃止。赞周识大体，虽司礼首员，然以从龙屈尚忠等横，持之不得；移病而已。

　　左梦庚兵破东流县。

　　加湖广巡抚王骥兵部右侍郎。

　　时甫离京师也。

　　没守制太仆少卿张如蕙银充饷。

　　如蕙闻左良玉内犯，仓皇出都，资装甚盛。守门内臣发现珠玑灿目，群攘之，立罄；仅以银七千两闻。各衙门原解印封尚在，然以秉宪颍州与阁臣士英兵事（？），故仅没银充饷而已。于是内臣以宦橐为奇货，日肆搜求矣。户科张利民疏纠如蕙；报闻。

　　命兵部尚书阮大铖会同黄得功堵剿左孽。

　　时督辅可法亦集兵策应；未几，渡江，将抵京师。会传上游事讹，可法母留京师，咫尺不得见。说者谓士英首辅自命，恐可法至，耻逊班行也。

　　命毖门禁。

　　庚申，准张国材袭封安乡伯。

　　弃光时亨、周锺、武愫于市。

　　先数日，御史张孙振鞫时亨与锺，命笞之。时亨等曰：『杀则杀，可辱耶』？孙振大骂，重杖三十。□□□□因左良玉叛，人心汹愤；忽传圣谕：『光时亨因李明睿不同声气，力阻南迁；周锺以词臣降贼，仍敢无礼于先帝。武愫受贼伪命，为贼任事，牌示有据。着即照原议会决。其余拟斩的，发云南金齿；拟绞的，发广西地方充军：各终身。军罪以下为民，永不叙用。有蒙眬荐用者，以本犯原拟之罪罪之』。三人遂骈诛，后北兵入南都，孙振亦迎降；行过市，市人语之曰：『若非前讯周锺等掩面号呼为「逆贼」。詈不已而秩者耶？今亦作此面孔，何也』？孙振无以应。 

　　赐周镳、雷演祚自尽。

　　旨言其结党乱政，谋引兵别图拥戴故也。先是，左良玉内犯，疏言：『臣提师在途，恐百万之众发而难收，震惊宫闱；且声逆贼马士英罪状，正告陛下。自先帝之变，士英利灾擅权，事事为难。「逆案」先帝手定，士英首翻之；「要典」先帝手焚，士英复修之：罪一。越其杰以贪罪遣戍，不一年立升部堂；张孙振以赃污绞犯，不数月夤缘仆少；袁弘勋与张道浚同诏狱论罪，借起废起复原官。他如杨文骢、刘泌、王燧、黄鼎等叛逆，皆用之当路：罪二。己为首辅，用腹心阮大铖为添注尚书；又募死士伏皇城，诡名「禁军」，动曰「废立由我」：罪三。陛下即位初，恭俭上明；士英百计诳惑，进优童、艳女，伤非盛德：罪四。引用大铖，睚眦杀人；如雷演祚、周镳等，煅炼周内，株连蔓引。尤其甚者，借「三案」为题，将平生不快意之人一网打净；令天下士民，重足解体：罪五。目今皇太子至，授受分明。士英、大铖一手拏定，抹杀的认之方拱干，而信朋谋之刘正宗；忍以十七年嗣君，付诸幽囚。凡有血气，皆欲寸磔士英、大铖等，以谢先帝！此非臣私言；诸将士言，亦天下忠臣义士、愚夫愚妇之公言也。伏乞立肆市朝，传首抒愤』。士英等大恐，故两人及祸；临命时，特书「先帝遗臣」四字于腹，乃自尽。初，少詹吴伟业已奉差行，与戎政尚〔书〕阮大铖别；大铖曰：『上仁柔主，一切生杀予夺，惟予与数公为政。再，归语声气诸君：猿鹤梦稳，定不起同文之狱也』。又曰：『周锺、光时亨自有公论，周镳无死法；惟雷演祚当正大法耳』。又御史张孙振以必杀时亨、锺为志，曾言之刑科都钱增，兼及于镳；增讶曰：『镳，非从逆者』。孙振曰：『当以「门户」诛』！增心不平，故以乞差行。朝行，而数人暮及。

　　命督辅可法督李本身扼盱眙，进守徐州；刘良佐驻临、淮，守寿州，以防北；黄得功渡江防剿。

　　旨云：『上游急，则赴上游；北急，则御北』。亦岌岌矣。

　　辛酉，命黄得功督驻兵于荻港、旧县、三山，俟有警再进。

　　时左兵连破郡邑，犹无确报：或言左，或言牟文绶兵假充左兵抢掠。适御史黄耳鼎仆自武昌至，谬云良玉坐镇如故。士英悦，请假祝生辰；或叹曰：『若此闻先一日，光时亨不死矣』！盖以为信然也。

　　命新赦梁兆阳赴靖南侯黄得功军前，白衣自效。

　　得功请之也；新旨不复问矣。

　　癸亥，进封郡王韦澄为襄王，封潘氏为王妃。

　　升刑科左杨兆升户科都给事中。

　　兆升，崇祯时为南礼科。因南垣□北垣后，合纠吏部左侍郎张捷荐「逆案」，独兆升不从，故察。至是，捷决意予环；虽吏科都张希夏抄参，罔恤也。不月余，遂擢今官。后以请缓剃发，为北来知府宗灏立捶死。

　　改兵部主事李毓新试兵科给事中，仍管职方司事。

　　甲子，准原任总督杨鹗以原官留驻常德开屯，并联络土司。

　　择于〔十〕五日选中宫。礼部尚书钱谦益请并选东、西二宫。命候旨。

　　乙丑，准原任推官周之夔〔□〕原官，仍候考选。

　　之夔，先为苏州推官；以太仓漕粮与同年庶吉士张溥、原任临川知县张采左，引目疾归里。巡按福建陆清原纠其不法，列款甚多。之夔疏言清原本吴昌时社党，为溥等修隙，故陷己。内云：『祖宗三朝，孝慈仁圣；尚敢造本无之事，上谤宫闱。我皇上天与人归，大统攸集；尚敢怀二心、持异议，谋危社稷。党人手段若此，况区区微臣哉』！时御史张孙振，清原房师也；欲言清原之纠非是，故之夔胜。

　　赦「逆案」戍犯李承祚罪，准还京。

　　从礼部尚书钱谦益请也。

　　左梦庚兵破安庆。

　　时传黄澍从乱，巡抚张亮被执，城中杀掠甚众；阁臣士英方擎觞，忽闻问，卮堕地。

　　命刑部速刊王之明情词，付赍谥诏使臣逐郡宣布。——从御史张兆熊言也。

　　丙寅，南安侯俞通源裔国勋请还祖爵。命吏部奏核。

　　国源父子、弟兄俱以功勋，且殉节；量予恩，非滥。惜国亡，不果。

　　复原任为民吏部侍郎林栋隆原官。

　　栋隆坐故辅薛国观累，为民。

　　命钦遣及赴任各官俱请旨验放商贾小民不禁。

　　命兵部尚书阮大铖、应安总督朱大典等巡抵河口，相机扼剿。

　　广昌伯刘良佐入卫。

　　戊辰，诏责江楚总督袁继咸。

　　时继咸疏言左良玉称兵，堵止不得。故「责以身为大臣，兼拥重兵；何云不得」！

　　北兵分道南下，总兵李成栋弃城走；督辅可法请召对，命已之。

　　时北兵已迫，或言北、或言许定国薙发假充北兵；中外犹泄泄也。巡按何纶疏正文体，阁票云：『鬼语四六，不雅不奇，一味□□糊语』。

　　命移王于湖州。

　　时以辅臣、总宪皆湖郡人；绝窥伺也。

　　命移周、鲁二藩于江西、广东，择郡安顿。又召惠王并桂王子安仁、永明二郡王赴近畿居住。

　　初，诸臣日忧潞王睥睨，且以东林不忘拥戴，借题□剪。惟工科都李清曰：『但移惠、桂二藩于近畿，以待皇子之生。若其未生，有亲藩在；彼疏藩耳，何睥睨、亦何拥戴』！时皆然之。至是，乃行其言。会国亡，不果。

　　新升广西总兵黄斌卿连破叛兵于灰河、大同等处，以捷闻。

　　斌卿新命离九江，忽闻左兵叛，以旋舟追上□□五□□□□□等鼓以忠义，厚犒之。自初一至初五，连战皆捷；前后焚舟百余，溺死千余人。并获其奏檄书牍甚众；内贻礼部尚书钱谦益一牍，有「废置」语。斌卿初欲奏闻，恐为诸人祸，乃止。遂具疏报捷，扬舟赴广西。

　　荫总兵刘洪起一子锦衣卫百户。

　　庚午，撤总督田仰回，以王永吉为总督兼河道，巡抚淮安、凤、庐等处；以盐法都御史钱继登兼巡抚扬州。

　　仰，后降北。

　　加御史郑昆贞尚宝司少卿仍旧。

　　复已故为民左庶子丁进原官。

　　进险躁，以南闱累。

　　送原任河南巡按陈潜夫于法司。

　　潜夫以京城破，归里。后北兵破绍兴，潜夫沈妻、妾于河，投水死。

　　复已故行人韩敬修撰。

　　辛未，加兵部主事黄国琦试兵科给事中。

　　起升尚宝少卿范凤翼光禄寺少卿。

　　赠工部尚书张辅之太傅，荫子。

　　左梦庚兵攻池州，拒却之。

　　初，梦庚擅总□任，佯语江督袁继咸曰：『先父不幸亡，今至池州候旨』。继咸曰：『如此尚可为！抵池，庶亦得朝命』。密以疏闻，道梗不得达。诸兵将果复攻池，池郡以拒。

　　晋黄鼎宫衔一级。

　　壬申，诏□左良玉逆状，罪止大憝，胁从罔治。

　　吏部尚书张捷等请之也。疏并及袁继咸，指为同谋。时同乡太仆少卿万元吉亦密语御史乔可聘曰：『有之』；一时无以辨也。

　　赠原任南赣巡抚洪瞻祖兵部尚书，荫子。

　　癸酉，上召对群臣。

　　时南北交急。大理少卿姚思孝、御史乔可聘、成友谦，皆杨人也；奏「左良玉缓，北尤急；乞无撤江北兵马，固守淮、扬，控扼颍、寿」。上曰：『刘良佐兵，还留江北防守』。士英侍上御前，战手詈曰：『尔辈东林，犹借口防江，欲纵左逆入犯耶！若敌至，犹可议款。若左逆至，则若辈高官，我君臣独死耳！臣已调良佐兵至江南矣，宁死敌、无死逆』！举朝皆失色，有「贾似道弃淮、扬」之诮。时上虽忧形于色，犹顾友谦曰：『若成某耶』！盖往者播徙时，曾饷上于危也。

　　命罚六科都给事中俸。

　　时九卿、十三道合纠左良玉公疏已上，两得旨；惟六垣疏未上。吏科都吴希哲初大言曰：『今日所重不在楚，宜出公疏纠揆地；并请固守江、淮』。然逡巡未敢也。已以防江公疏上；有旨责六垣无疏讨良玉，故罚之。

　　予原任礼部尚书吴山荫，仍与谥。

　　准礼部左侍郎管绍宁回籍。

　　绍宁始失部印，继连为同里主事贺儒修所攻；故去。后为北常州知府宗灏所杀。

　　总兵郑鸿达奏破乱兵于江中，获马千匹、舡二百余只。

　　时许定国以北兵至，高杰妻邢氏率子以兵三千走泰州，余兵于十四日尽焚瓜洲营，趋镇江，杀放所掠者而更掠；鸿逵枭其先渡者十七人。高兵尽以粮艘载辎重、妇女南向，鸿逵复拒之；炮沈其舟者半，半东下入海。

　　北兵入瓜洲。

　　高杰兵溃，民方返故居；忽北至，遂入城——扬南北皆敌矣。

　　甲戌，命驱江北岸及濠河官民船、仪真盐艘于南。

　　命靖南侯黄得功移家镇太平，一意办贼。

　　进靖南侯黄得功左柱国，荫一子世锦衣卫指挥佥事，赏银、币。

　　得功奏：大破左兵于铜陵，解其围故也。时左梦庚部将李国英纵兵打粮，与官兵格斗，梦庚兵多伤；遂以大捷闻。诸将愦愦，将合力趋芜、采；袁继咸曰：『如此是终欲为乱也』！而斥黄澍等误国。贻诸将札，譬以大义；不听，则赴江流死。中有惠登相者，系继咸抚郧时招安；是其言，诸镇将乃议还师。阅日，朝使至，方知北兵已陷泗，逼仪、扬矣。

　　命总督王永吉救扬州。

　　乙亥，起原任广东左布政姜一洪太仆寺卿，湖广按察使恽厥初、福建左布政胡尔慥俱光禄寺卿，浙江按察使王梦锡太仆寺少卿，各添注同礼部尚书钱谦益。

　　北兵破扬州，知府任民育死之。甘肃□练总兵刘肇基逆战，及原任兵部侍郎张伯鲸俱遇害。

　　扬城颇坚，督辅可法在焉；北兵从西北隅以大炮击破，遂入城，死者甚众。肇基抗敌，力杀数人，无继者；遂见杀。可法或云见执，叩之不应，见杀；或云不知所之。民育衣冠坐堂上，兵至不屈，碎其尸。伯鲸誓守危城不出，遇害。

　　升御史刘光斗大理寺右寺丞。

　　后降北，复为行人司司副。

　　丙子，留任□巡盐御史李挺于浙江，命都察院无得推缺。

　　旨言：李挺任内欠课银二十余万，不许离任；实庇之也。

　　丁丑，命诸将有缩朒起窜、一舸窥江者，不论兵、贼，立行扫除。

　　锡襄卫伯常应俊、内臣高尚义宴，出师。

　　戊寅，升浙江水利道李白春光禄寺寺丞。

　　追赠故兵部尚书于谦临安伯。

　　时于之英以夤缘，几冒伯爵；御史乔可聘等以非谦系，无画题者，遂止。追封议。初，浙有三大功臣，刘基诚意伯、王守仁新建伯；至是，谦复赠伯。

　　升御史霍达都察院右佥都御史，巡抚常、镇等处。

　　达后降北，仍为御史。

　　命内臣卢九德救扬州，总督王永吉、镇臣刘良佐、刘泽清等合兵援扬。

　　扬州已破三日矣。永吉后降北，为大理寺卿。

　　己卯，升尚宝司少卿王鼎镇应天府府丞。

　　兵科右吴适疏列维扬战守机宜。报闻。

　　遣保国公朱国弼祀孝陵。

　　以忌辰也。从此辍祀矣，呜呼！

　　革兵科左吴适职，命锦衣卫监候。

　　适言：『顷闻建德、东流失守，是贼、是兵、是为谁氏兵，未有确据也。近接塘报，云荆镇牟文绶兵；又云铜陵西关之焚掠、南陵城外之图劫，是方国安兵。文绶骤膺大帅，沿途观望；苟复纵掠，尤属非法！国安受国厚恩，无驰剿、有焚掠，是拒虎进狼也。乞敕监军按臣确察是否。两镇兵马再若违延，惩以失误军机律』。疏奏，阁臣士英以不纠良玉而纠文绶、国安，拟旨切责之。至是，辅臣奕琛劾适党叛，遂下狱。次日，御史张孙振复补纠，言『适为东林衣钵、复社渠魁，又文震孟、姚希孟的派。宜立正两观之诛』。皆阿辅臣意也。初，张希夏为吏科时，移适代守吏科；如杨兆升、戴英等不宜以察处赐环，「逆案」陈尔翼不宜以荐崔呈秀为本兵录用，皆希夏命题而适拟稿；然希夏不认也，故众怨皆积于适！其胎祸以此。又适为浙江刑官时，与陈子龙等会讯蔡奕琛一案，按臣左光先题覆，得严旨「永戍」；故衔恨光先、适为最云。

　　庚辰，赠操江都御史唐际盛兵部右侍郎，荫子。

　　升常镇副使马鸣霆尚宝少卿。

　　加锦衣卫冯可宗左都督，进宫衔一级。

　　辛巳，升鸿胪卿徐一范光禄寺卿。

　　后降北，仍为礼部郎中。

　　加赠故户部尚书毕懋康右都御史。

　　命户部右侍郎申绍芳督催江南钱粮。  
　 
偏安排日事迹卷十三

　　五月壬午朔，升原任吏部郎中李彬都察院右佥都御史，巡抚河南。

　　升兵部郎中杨文骢都察院右佥部御史，巡抚苏、松等处。

　　□上江再捷，进封靖南侯黄得功为靖国公。

　　升御史徐复阳太仆寺少卿。

　　丁亥，北兵自瓜渚薄镇江，总兵郑鸿逵力御之。

　　越二日，报鸿逵据京口，与北兵水战大捷；戎政颁赏有差。

　　加总兵刘肇基二级，荫子锦衣卫千户。

　　庚寅，〔□〕兵潜师渡江，我师溃；郑鸿逵、杨文骢遁。

　　江上相持者三日；会是日大雾，北兵乘雾自七里港渡，雾□见有兵驻江上，未知何兵。及飞矢如蝗，群惊曰：『北兵至矣』！步兵仓皇列阵甘露寺前，北兵以骑突之，悉溃走。闽、浙步兵焚掠至丹阳入浙，鸿逵等以舟师入海。

　　辛卯，车驾夜狩太平府；依靖国公黄得功也。

　　初，北兵南侵，保国公朱国弼等屏人密奏；上慨然曰：『太祖陵寝在此，走安往！惟死守耳』。至是早，北兵渡江信至，中外大震。上，薄暮开通济门，仓皇出狩；百官犹不知，但夜闻甲马声。次早，犹有入朝者；见内臣纷纷四窜，始知驾已出宫。先是，四月中督辅可法屡疏告急，士英惟票旨「下部」；故金陵寂然。及扬州破，大江中无一舟渡，南北声绝。迟至二十九日，兵部始得报；民间犹未知也。朝廷方恃长江天险，转官、予荫，若无事然。兵科吴适曾诣兵部商防江大计，职方王期升答言：『长江之险，北兵决难飞渡；何足深忧』！适向同官叹息而已。至是，城守无备，一朝狼狈，通国恨之。时士英见事迫，深恨阮大铖、张孙振误己；孙振往见，叱不纳。然无及矣。

　　壬辰，马士英出奔；乱民拥立王之明于京师。

　　上之出奔，士英犹不知。惟戎政侍即李希沅先知，遂行；士英犹后之也。凡携家者，皆瞻顾不能行。初，之明屡讯，百官皆知伪；然民间犹啧啧真也。至是，二、三劣衿为首，率乱民拥立之，御殿三日。又群往赵之龙寓，邀百官入朝；之龙手斩为百〔姓〕劣〔衿〕三人，乃退。执之明，系。广昌伯刘良佐无拒北意，惟南门外纵兵焚掠。百姓恐攻城，彻夜惊呼；乃议推保国公朱国弼为留守官。之龙密遣使渡江，启迎北兵；时诸臣犹不知，集议礼部尚书钱谦益所。谦益太息曰：『事至此，惟有作小朝廷求活耳』！拟启稿送之龙，之龙置不用。内库银、绢、米、豆、服玩、弓刀之属，皆被劫罄。掳马士英及群党家，又令力剿士英标下用兵几尽。初，辅臣王铎青衣谋遁，识者指骂曰：『若膺太子，辜先帝恩』！群捶之，须发尽秃。搜至之龙处，汹汹欲扑杀；之龙伴下之狱，故免。室内所蓄书画极多，与赀俱尽矣。张孙振惧及祸，极詈士英党翼身，免；人皆笑之。

　　甲午，北兵至大教场，扎营城外；文武官俱迎降，吏部尚书张捷、刑部尚书高倬、左副都御史杨维垣、礼部主事黄端伯、户部主事吴嘉胤、中书龚廷祥皆死之。

　　是日，刘良佐兵方肆掠城外，望北兵至，倒戈降；将伏不敢动。文臣钱谦益、梁云构、张孙振、刘光斗、宗灏等五人——武臣赵之龙先迎，后皆续往。时兵部侍郎李乔、大理少卿姚思孝已薙发为僧，之龙亦勒之出，同谒。王赐食饮，席地噉。之龙，靖难功臣赵彝后；至是，首启门降。诚意伯刘孔昭独率麾下兵，先斩关出走。豫王勒各官具花名手本画卯，不到者搜捕，咸加皮鞭；点名者，两大学士王铎、蔡奕琛也。惟维垣先命二妾投井，一妾从之；一妾不从狂奔，命追执之，亦沈井。正衣冠，自缢。端伯安坐私寓，不报名；兵至□，执其妾而捶之。端伯傲然不视；曰：『杀即杀，誓不投谒』！被杀。嘉胤先奉差出都，闻北兵渡江，复回车寓城外僧寺；上书求复明社稷，屡请不达。及书上，命二仆携冠带至南门外方文正公祠前，整冠四拜，缢于树。一仆欲解救之，一仆曰：『不如令主人尽节』！遂死。廷祥遗书与子，誓不事二君，又引马世奇、刘理顺两师死节自励，谆谆以老母为念，言不及私；遂投武定桥下死。捷，初闻变，拟积薪自焚；已不遂，复走缢鸡鸣寺。倬，以北豫王将入京，左右侍郎约倬出迎，不从；缢于寓。徽州监生吴可箕题诗明志，亦自缢。某鸿胪不缴印，为苍头所见，杀。一丐者题诗鸡鸣寺，自缢死。

　　戊戌，北兵进守皇城。

　　豫王先遣兵千余，命礼部尚书钱谦益等统之搜宫；方入坐定，即问「崇祯太子安在」？乃出王之明于狱，与并坐；指诸臣曰：『此真太子也』！已见内外俱定，乃屏不召。时谓之明之南，乃北廷所遣；以搅惑臣民也。

　　北兵奄至太平府，靖国公黄得功、总兵翁之琪战败，死之；上遂入北营。

　　初，豫王至城外，即驰遣骑兵数千往芜湖袭驾；无一人知者。时上已至太平，犹寂然。朱大典、阮大铖入见舟中，俱入阁。得功见上，誓力战报。未几，得功兵四出掠民家。北兵突至，得〔功〕仓皇出战；初中一矢，犹不退；继矢贯其喉，知不济，自刎死。副总兵翁之琪，亦投江死。中军田雄入上舟，上降北；马士英先期奉皇太后走浙矣。上至南京城外，诸降臣顿首豫王前，求无死，且求往见。豫王曰：『惟弗行君臣礼，可矣』！时上戴僧帽、着蓝布裤；马（？）。寻入城，诸臣往见，一揖一叩首。上对诸臣泣，众皆泣。寻北狩。

　　左梦庚挟江督袁继咸叛，降北。

　　初，马士英以封爵啖诸镇，购黄澍；诸镇益不平，阴画计降北。继咸孤舟，因丛棘中命人语邓林奇等：『不可为此不忠事』！林奇与汪硕画、李士元移舟避皖湖中，阴遣人迎继咸。时逆弁郝效忠方与惠登相合营，佯以登相意，遣使迎继咸赴其军，去入江省为后图。继咸信之，乘风往。将及湖口，梦庚遣悍弁李致和挟舟行甚速；距九江三十里，则北兵营在。继咸见八王子，不肯屈；曰：『某国重臣，受累朝厚恩；岂肯事二姓』！乃拘以北；职方李犹龙以署皖钺行、黄澍以署浔道行矣。继咸后至燕，以不屈遇害。  
　 
偏安排日事迹卷十四

　　六月，刘光斗鼒、黄家以北兵抚命至江南，巡抚杨文骢遁。

　　是时苏、松等处各邑多起义者，文骢剿兵入苏，擒家鼒斩之。寻见北兵大至，仍遁入海。

　　原任浒墅关员外程良孺被杀。

　　良孺，右春坊正揆父也。南京破，未解任；先薙发降，以原官管关。时士民方以起义为名，良孺遂被杀。

　　长洲诸生顾性之儒服投泮水死。

　　甲子，〔□〕兵至杭州，潞王及巡抚张秉贞以皇太后迎降；钱塘知县顾咸建被执，死之。

　　马士英挟皇太后渡独松关，沿途肆淫掠。至广德州，州人拒之；攻入城，知州赵景和被杀，死者甚众。杭州民闻之惧，按、抚等先遣官往迎，以驻兵城外请；士英至，寓临湖小瀛洲。五月二十八日，皇太后驾至，以城□□兵府为行宫；群臣及潞王往朝，入见仪卫萧条，疑为士英母所假。薄暮，城中置宁、太平二坊民竞以炮竹投楼外；士英方宴，惊走，以二楼船舣湖心亭。至晓入朝，用精甲百许自卫请。

　　太后出，服赭，一紫衣女官侍；令官吏士民皆入见。朝罢传旨，乃用在籍诸臣，独不及刘宗周、章正宸。时江北巡按彭遇颽适奔杭，命以佥都御史募兵两浙，钱粮凭取用；皆士英意也。翼日，宗周与熊汝霖入朝；汝霖见士英，诘「圣驾安在？辄来此」！士英无以应；然犹盼上江捷。不数日，阮大铖、朱大典、方国安俱仓皇到，则〔□〕得功兵败死。以次日请潞上监国，不受；太后召，泣拜，终不受。惟迎太后入府，从张秉贞、陈洪范等计迎款而已。楚藩一镇国将军恸哭，解衣冠投地去。时杨文骢、郑鸿逵亦自海入钱塘，请王入□□，终不许。至十三午，北兵突至，士英等方与抚、按饮；□急渡钱塘，按臣何纶、抚臣李挺亦行。惟抚臣张秉贞缒城入，偕王出迎贝勒；钱塘知县顾咸建亦佯迎，旋遁。执至，迫之降，不从；见杀，悬其头城上——方暑，蝇无集者。越月余，贝勒挟太后、潞王等北去。洪范与北通，许割地、封王；故王为所欺而降也。初，上既失国，咸恨不立潞王。时太常少卿张希夏奉敕奖王，独语太常寺丞李清曰：『中人耳；未见彼善于此！王居杭时，常命内官下郡邑广求古玩；又指甲可长六、七寸，以竹筒护之：其为人可知矣』！大理寺少卿沈胤培常曰：『使王立而钱谦益相，其败坏与马士英何异』！初，孝庙于天启七年即位，一日，召诸阁臣入内殿，密谕云：『今日有一异事：清晨，某内官来报，说某殿柱上置一黄袱；取视，内一纸云：「天启六、崇祯一，还有福王二十七」。此妖言也，合根究』。阁臣揭请焚之，乃允。时来宗道为阁臣，揭现存家；所云「崇顿一、福王二十七」者，以十七移置崇祯名下，则福王正得二也。王自崇祯十七年登位，至弘光元年灭；凡二年。兴亡之兆，盖有数云。

　　闰六月，〔□〕摄政杀明使臣兵部侍郎左懋第及其同行五人。

　　初，懋第抵燕，议见摄政礼。总兵陈洪范等皆言「欲全国以全身，非屈膝不可」！独兵部司务陈用极毅然曰：『我辈千秋气节，皆系于此。彼建屈膝之言者，皆中□也』。时懋第亦以敕书内「不屈膝，即为不辱命」一语故，持初议甚坚。及追回改馆大医院，懋第题其院门曰「生为大明忠臣，死为大明忠鬼」。至是，闻南都已陷，懋第等皆泣，尽哀；然摄政亦无意杀之也。会中军艾大选先薙发，叩劝懋第早降；懋第怒，勒杀之。其同谋监饷傅浚惧，告懋第勾引齐寇，谋危社稷。摄政遣兵入院，勒诸人剃头降；懋第大呼曰：『我头可断，发不可落』！时用极与游击王一斌、都司张良佐、王廷佐、守备刘统皆不屈，遂执下刑部，重炼三匝。旋移水狱，七日不饮食；逼降，不应。执见摄政，懋第仍服母丧，偕用极长揖，南面坐。摄政〔□〕懋第以伪立福王及勾引齐寇状；懋第曰：『我先皇痛罹大变，以亲以序，当立福王；何言伪立！山东豪杰皆忠义有为，前就见我时，亦勉以大义；亦□土■〈寇，女代攴〉』！既又历数摄政不郊迎使臣、不以龙亭出接御书罪。又言：艾大选薙发劝降，应诛。曰：『我血性男子，到此有死而已』！摄政指用极曰：『尔何人？亦不跪』！用极曰：『我兵部也。三尺童子，皆知节义；况我大明人耶』！摄政命捶其颊，用极噀血呼曰：『士可杀，不可耻辱』！摄政复从容曰：『汝等不怕死，信忠臣也。然降，当不失富贵』！懋第曰：『薙发，不如断头』！摄政命左右拽出，复遣降臣劝曰：『先生惧乎』？曰：『无问我惧不惧，且问若辈羞不羞』？至顺城，又遣满官以封王啖之。懋第曰：『我宁为大明鬼耳』！将刑，顾谓五人云何？一斌等皆曰：『愿从死』！懋第曰：『但恐有悔』！用极曰：『求仁得仁，又何怨』！懋第南向，叩首泣曰：『臣心毕矣』！遂彼杀，五人皆争就死。忽沙风四起，屋瓦皆飞，卷布棚于云际。观者近万人，皆为流涕。

　　七月，唐王称号于福州，改元「隆武」；遥上王尊号曰「圣安皇帝」。

　　明年五月，王遇害于燕京；潞王等数十人俱见杀，王之明亦伴死。

　　上燕居深宫，每徘徊诧叹；谓「诸臣无肯为我用者」！于声色，罕近也。然读书少，章奏未能亲裁，故内阃、外壬相倚为奸，皆归过于上。如端阳捕虾蟆，此宫中旧例；而加以秽言。且谓娈童季女，死者接踵；内外喧传，罔辨也。及国亡，宫女皆奔入民家，历历吐状；始得其实。又旧辅吴甡寓居溧水，曾见大珰，询及宫中女皆奔入民家，历历吐状；始得其实。又旧辅吴甡寓居溧水，曾见大珰，询及宫中事。言上饮酒宴乐，有之：纵淫方药等，传闻非确；惜为马士英所挟耳。盖缘士英为御史黄澍所纠，密疏言「上之得立，由臣及四镇力……」。……其言（？），为雨泣久之。其后一切朝事，俱委士英。又言士英听阮大铖奸谋，欲以「三朝要典」闯击事兴党人之狱；上独不允。亦可想其为人矣。  
　
