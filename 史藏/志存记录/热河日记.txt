热河日记序 
立言设敎　通神明之故　穷事物之则者　莫尙乎易 春秋　易微而春秋显　微主谈理　流而为寓言　显主记事　变而为外传　著书家有此二涂　尝试言之　易之六十四卦所言物　龙 马 鹿 豕 牛 羊 虎 狐 鼠 雉 隼 龟 鲋　将谓有其物耶　无之矣　其在于人　笑者 泣者 咷者 歌者 眇者 跛者 臀无肤者 列其夤者 　将谓有其人耶　无之矣　然而揲蓍有卦　其象立见　吉凶悔吝　应若桴鼓者　何也　由微而之显故也　为寓言之文者因之　春秋二百四十二年之间　郊禘 搜狩 朝聘 会盟 侵伐 围入　悉有其事矣　然而左 公 谷 邹 夹之传各异　从而说者彼攻我守　至今未已者　何也　由显而入微故也　为外传之文者因之　是故曰蒙庄善著书　庄书中　帝王贤圣 当世君相 处士辩客或可补正史　匠石 轮扁必有其人　至若副墨之子 洛诵之孙　此是何人　罔两 河伯亦果能言欤　以为外传也则眞假相混　以为寓言也则微显迭变　人莫测其端倪　号为吊诡 　而其说终不可废者　善于谈理故也　可谓著书家之雄也　今夫燕岩氏之热河日记　吾未知其为何书也　涉辽野　入渝关　倘徉乎金台之墟　由密云　出古北口　纵观乎滦水之阳 白檀之北　则眞有其地矣　又交际其国之硕学韵士 　则眞有其人矣　四夷殊形诡服 呑刀呑火 黄禅短人　虽若可怪而未必罔两 河伯也　珍禽奇兽 佳花异树亦无不曲写情态　而何尝言其背千里 其寿八千岁耶　始知庄生之为外传有眞有假　燕岩氏之为外传有眞而无假　其所以兼乎寓言而归乎谈理则同　比之覇者　晋谲而齐正也　又其所谓谈理者　岂空谈恍惚而已耶 　风谣习尙　有关治乱 　城郭宫室 耕牧陶冶　一切利用厚生之道皆在其中　始不悖于立言设敎之旨矣

热河日记
渡江录 {起辛未　止乙酉　自鸭绿江至辽阳十五日 }

渡江录序 
曷为后三庚子 　记行程阴晴　将年以系月日也 　曷称后　崇祯纪元后也　曷三庚子　崇祯纪元后三周庚子也　曷不称崇祯　将渡江　故讳之也　曷讳之　江以外淸人也　天下皆奉淸正朔　故不敢称崇祯也　曷私称崇祯　＿皇明中华也 　吾初受命之上国也　崇祯十七年　＿毅宗烈皇帝殉社稷 　＿明室亡 　于今百三十余年 　曷至今称之　淸人入主中国　而先王之制度变而为胡 　环东土数千里划江而为国 　独守先王之制度　是明　＿明室犹存于鸭水以东也 　虽力不足以攘除戎狄 肃淸中原　以光复先王之旧 　然皆能尊崇祯以存中国也
崇祯百五十六年癸卯 　洌上外史题
后三庚子　我＿圣上四年 {淸乾隆四十五年 } 六月二十四日辛未 　朝小雨　终日乍洒乍止　午后渡鸭绿江　行三十里　露宿九连城　夜大雨 　卽止　初　留龙湾 {义州馆 } 十日　方物尽到　行期甚促　而一雨成霖 　两江通涨　中间快晴亦已四日　而水势益盛　木石俱转　浊浪连空　盖鸭绿江发源最远故耳　按唐书　高丽马訾水 　出靺鞨之白山　色若鸭头 　故号鸭绿江　所谓白山者　卽长白山也　山海经称不咸山　我国称白头山　白头山为诸江发源之祖 　西南流者为鸭绿江　皇舆考云 　天下有三大水　黄河 长江 鸭绿江也　两山墨谈   {陈霆着} 云　自淮以北为北条　凡水皆宗大河　未有以江名者　而北之在高丽曰鸭绿江　盖是江也 　天下之大水也　其发源之地方旱方潦 　难度于千里之外也　以今涨势观之　白山长霖可以推知　况此非寻常津涉之地乎 　今当盛潦 　汀步舣泊皆失故处 　中流礁沙亦所难审 　操舟者少失其势　则有非人力所可回旋 　一行译员迭援故事　固请退期　湾尹 {李在学} 亦送亲裨　为挽数日　而正使坚以是日为渡江之期　＿状启已书塡日时矣　朝起开窓　浓云密布　雨意弥山　盥栉已罢　整顿行李　手封家书及诸处答札　出付拨便　于是略啜早粥　徐往馆所　诸裨已着军服战笠矣 　顶起银花　云月悬孔雀羽　腰系蓝方纱紬缠带 　佩环刀 　手握短鞭　相视而笑曰　貌样何如　卢参奉 {以渐 　上房裨将} 曰 　视帖里时更加豪健矣 {帖里　方言天翼 　裨将　我境则着帖里 　渡江则换着狭袖 } 郑进士 {珏 　上房裨将} 笑迎曰　今日眞得渡江矣　卢从傍曰　乃今将渡江矣　余皆应曰唯唯　盖一旬留馆 　举怀支离之意　皆畜奋飞之气　加以霖雨江涨 　益生躁郁　及此期日倏届　则虽欲无渡　不可得也　遥瞻前途 　溽暑蒸人 　回想家乡　云山渺漠　人情到此　安得无怃然退悔 　所谓平生壮游 　恒言曰不可不一观云者　眞属第二义　其曰今日渡江云者　非快畅得意之语 　乃无可奈何之意耳　译官金振夏 {二堂上 } 以年老病重　落后而去　辞别郑重　不觉怅然　朝饭后　余独先一骑而出　马紫骝而白题 　胫瘦而蹄高　头锐而腰短　竦其双耳　眞有万里之想矣　昌大前控　张福后嘱 　鞍挂双囊　左砚右镜　笔二墨一　小空册四卷 　程里录一轴　行装至轻　搜检虽严 　可以无虞矣 　未及城门　而骤雨一阵从东而至　遂促鞭而行　下马城闉　独步上楼　俯视城底　独昌大持马而立 　不见张福　少焉　张福出立道傍小角门　望上望下　攲笠遮雨　手提乌瓷小壶飒飒而来 　盖两人者 　自检其囊中得廿六文 　而东钱有禁　不可出境 　弃之道则可惜　故沽酒云　问　汝辈能飮几何　皆对不能近口　余骂曰　竖子恶能飮乎　又自慰曰　远道一助 　于是悄然独酌　东望龙铁诸山　皆入万重云矣 　满酌一盏酹第一柱 　自祈利涉　又斟一杯酹第二柱 　为张福 昌大祈 　摇壶则犹余数杯　使昌大酹地祷马　倚墙东望　蒸云乍腾 　白马山城西边一峯忽露半面　其色深靑　恰似吾燕岩书堂望见佛日后峯矣　红粉楼中别莫愁　秋风数骑出边头　畵船箫鼓无消息 　肠断淸南第一州 　此柳惠风入沈阳时作也 　余朗咏数回 　独自大笑曰 　此出疆人漫作无聊语耳 　安得有畵船箫鼓哉　昔荆卿将渡易水　顷之未发 　太子疑其改悔　请先遣秦舞阳　荆轲怒叱曰　仆所以留者　待吾客与俱　此荆卿漫作无聊语耳 　若疑荆卿改悔　则可谓浅之知荆卿 　而荆卿所待之客　亦未必有姓名其人也 　夫提一匕首 　入不测之强秦　已多一秦舞阳　复安用他客耶　寒风歌筑 　聊尽今日之欢而已　然而作者曰其人居远未来 　巧哉其居远也 　其人者　天下之至交也　是期也　天下之大信也　以天下之至交　临一往不返之期　夫岂日暮而不至哉　故其人所居　未必楚 吴 三晋之远　亦未必以是日为入秦之期而有握手丁宁之约也 　只在荆卿意中忽待是客 　作之者乃就荆卿意中之客而演之曰其人　其人者所不知何人也　以所不知何人　而曰居远　为荆卿慰之　又恐其人之或来也　则曰未来　为荆卿幸之耳　诚若天下眞有其人　吾且见之矣　其人身长七尺二寸　浓眉绿髥　下豊上锐　何以知其然也　吾读惠风此诗知之矣 {惠风名得恭　号泠斋} 正使前排　拂拂出城 {旗帜棍棒之属排立于前　故谓之前排 } 来源与周主簿双行矣 {来源　余三从弟 　周主簿　名命新　俱上房裨将} 鞭鞘仗胁　耸身据鞍　肩高项长 　非不骁勇　而座下衾袋太厖氄 　仆夫藁鞋遍挂鞍后　来源军服　靑苎也　旧件新浣　鬅腾郭索　可谓太崇俭矣　稍俟副使之出城　乃按辔徐行　最后至九龙亭　卽发船所也　湾尹已设幕出待　而书状淸晨先出 　与湾尹眼同搜检 　例也　方校阅人马　人籍姓名 居住 年甲 髥疤有无 身材短长 　马录其毛色　立三旗为门　搜其禁物　大者如黄金 眞珠 人蔘 貂皮及包外滥银 　小者新旧名目不下数十种　琐杂难悉　厮隶则披衣摸袴 　裨译则解视行装　衾袋衣褓披猖江岸 　皮箱纸匣狼藉草莽　争自收拾 　睊睊相顾　大抵不检则无以防奸 　搜之则有伤体貌　而其实文具而已　湾贾之先期潜越　有谁禁之　禁物之现捉 　于初旗者重棍而公属 　其物入中旗者刑配 　入第三旗者枭首示众　其立法则严矣　今行　原包犹未及半 　多空包者　其滥银奚论　茶啖草草　乍进旋退　盖急于渡江　无人下箸 　船只五只　如京江之津船而其制稍大　先济方物及人马　正使所乘载表咨文及首译以下上房带率同船　副使 书状幷其带率合乘一船 　于是龙湾吏校 房妓 通引　及平壤陪行营吏 启书等　皆于船头次第拜辞　上房马头 {顺安奴　名时大} 唱谒未了 　篙师举桨一刺 　水势迅疾　棹歌齐唱 　努力奏功　星奔电迈　恍若隔晨 　统军亭楹楯栏槛 　八面争转　辞别者犹立沙头而渺渺如豆 　余谓洪君命福 {首译} 曰 　君知道乎　洪拱曰　恶　是何言也　余曰　道不难知　惟在彼岸　洪曰　所谓诞先登岸耶　余曰　非此之谓也　此江乃彼我交界处也 　非岸则水　凡天下民彝物则　如水之际岸　道不他求 　卽在其际　洪曰　敢问何谓也　余曰　人心惟危　道心惟微　泰西人辨几何　一划以一线谕之 　不足以尽其微　则曰有光无光之际 　乃佛氏临之曰不卽不离 　故善处其际　惟知道者能之　郑之子产　船已泊岸　芦荻如织　下不见地　下隶辈争下岸折芦荻　忙掇船上茵席　欲为铺设 　而芦根如戟　黑土泥浓　自正使以下茫然露立于芦荻中矣 　问　人马先渡者何去　左右对曰　不知　又问　方物安在　又对曰　不知　遥指九龙亭沙岸曰　一行人马太半未济　彼蚁屯者是也　遥望龙湾　一片孤城　如晒匹练　城门如针孔　漏出天光如一点晨星　有大筏乘涨而下　时大遥呼曰　位　盖呼声也　位者　尊称也　有一人起立应声曰　你们的 　不时节　缘何朝贡入大国　暑天里长途辛苦　时大又问　你们的那地人民　往何处斫木 　答曰　俺等俱凤城居住 　往长白山斫来　说犹未了　筏已杳然去矣　时两江合涨　而中间为孤岛　人马先济者误为下此　相距虽五里　无船复渡　遂严勅两船篙工速济人马 　则对以逆涨行船　非时日可及　使臣皆躁怒　欲治领船湾校　而无军牢　军牢亦先渡　误下于中岛故耳　副房裨将李瑞龟不胜忿愤 　叱副房马头捽入湾校 　而无可覆之地　于是半开其臀　以马鞭略扣四五 　喝令拿出　斯速举行　湾校一手着笠 　一手系袴　连声唱喏　驱下两船篙工入水曳船　而水势悍急　进寸退尺　威令无所施　少焉　一只船沿岸飞下　军牢领三房轿马而来 　张福呼昌大曰　汝亦来乎　盖幸之也　使两汉点视行装　则俱得无恙矣　裨译所骑或来或否 　于是正使先发　军牢一双骑而吹角引路　一双步而前导　飕飅穿芦荻而行　余于马上拔佩刀斩芦一竿 　皮坚肉厚而不堪作箭　只合笔管矣 　一鹿惊起 　超越芦荻　如麦际飞鸟　一行皆惊　行十里　至三江 　江淸如练　名爱剌河 　而不知何处发源 　与鸭绿江相去不过十里而独无潦涨之意 　其各地发源可知矣 　有两只船　类我国上游船而长广皆不及 　制甚坚致　刺船者皆凤城人　待此三日　粮尽告饥云　盖此河彼我不得往来之地 　而我国译学及大国移咨不时有交关之事　故凤城将军为置船只云　船泊处甚沮洳　余呼一胡曰位　盖俄者纔学于时大也　其人欣然舍桨而来 　余腾身载其背　其人笑嘻嘻　入船　出气长息曰　黑旋风妈妈这样沉挑时　巴不得上了沂风岭　赵主簿明会大笑 　余曰　彼卤汉　不知江革　但知李逵　赵君曰　彼语中带意无限 　其语本谓李逵母如此其重　则虽李逵神力亦不得背负踰岭 　且李逵母为虎所噉　故其意则以为如此好肉 　可畀馁虎 　余大笑曰　彼安能开口成许多文义　赵君曰 　所谓目不识丁　正道此辈　而稗官奇书　皆其牙颊间常用例语　所谓官话者是也　河广似我国临津　卽向九连城　绿芜列幕　周罗虎网　义州枪军处处伐木 　声震原野　独立高阜 　举目四望 　山明水淸　开局平远　树木连天　隐隐有大村落　如闻鸡犬之声　土地肥沃 　可以耕垦　浿江以西 　鸭绿以东　无与此比　合置巨鎭雄府　彼我两弃　遂成闲区 　或云高句丽时亦尝都此　所谓国内城　＿皇明时为鎭江府　今淸陷辽　则鎭江民人不肯剃头 　或投毛文龙　或投我国　其后投我者尽为淸人所刷还　投文龙者多死于刘海之乱矣　其为空地且将百余年 　漠然徒见山高而水淸者是也 　行视诸露屯处　译官或三人一幕　或五人同帐 　驿卒及刷马驱人伍伍什什 　靠溪构木 　炊烟相连　人喧马嘶　俨成村闾 　湾商一队自为一屯　临溪洗数十鸡　张网猎鱼　烹羹煮蔬 　饭颗明润　最为豊腴　良久　副使 书状次第来到　日旣黄昏　设燎三十余处　皆锯截连抱巨木 　达曙通明　军牢吹角一声　则三百余人齐声吶喊　所以警虎也　竟夜如此　军牢自湾府选待最健者　一行皁隶中最多事　而亦最多食云 　其打扮令人絶倒 　蓝云纹缎着里毡笠 　鬉结高顶 　云月悬茜红毦毛 　帽前镂金 　着一个勇字　鸦靑麻布狭袖战服　木红绵布褙子 　腰系蓝方纱紬缠带 　肩挂朱红绵丝大绒 　足穿多耳麻鞋　观其身手　果然是一对健儿也　但所坐马　所谓半驸担 　不鞍而駄　非骑而踞　背揷着正蓝色小令旗 　一手持军令板 　一手执笔砚蝇拂　及一条如腕大马家木短鞭 　口吹吶叭　座下斜揷十余朱漆木棍 　各房少有号令　则辄呼军牢　军牢阳若未闻 　连呼十数次　则口中刺刺的谇责 　始乃高声应喏 　若初闻呼声然　一跃下马　豕奔牛喘 　而吶叭及军令板 笔砚等物都挂一肩　曳了一棍而去矣　夜未半　大雨暴霔 　帐幕上漏　草气下湿　无处可避　少焉开霁　天星四垂　若可扪也
二十五日壬申 　朝小雨　午晴　各房及译员等诸屯处处出晒衣衾 　见湿于夜雨故也 　刷马驱人中有负酒而来　戴宗 {宣川奴　＿御医卞主簿马头} 沽献一甁 　遂相携　临溪命酌　渡江后　望絶东酒　而今忽得之 　非但酒味大佳　暇日临流 　趣不可胜　马头辈争投竿钓鱼 　余醉夺一缗投之卽得二小鱼 　盖鱼未惯钓故也 　以方物未及到　又露宿九连城
二十六日癸酉 　朝雾晩晴　发九连城　行三十里　到金石山下中火　又行三十里　露宿葱秀 　旣晓　冒雾发行　上判事马头得龙与刷马驱人辈谈说康世爵事　雾中遥指金石山曰　此荆州人康世爵所隐处　其说津津可听　盖世爵祖霖　从杨镐东援我国 　死于平山　父国泰　官靑州通判　＿万历丁巳坐事谪辽阳 　世爵年十八　随父在辽阳　明年　淸人陷抚顺　游击将军李永芳降 　经略杨镐分遣诸将　总兵杜松出开原　总兵王象干出抚顺 　总兵李如柏出淸河　都督刘綎出毛岭　国泰父子从刘綎　淸伏兵从陜中出　大军前后不相救　刘綎自烧死　国泰中流矢仆 　世爵日暮得父尸　埋谷中　聚石以识之　时朝鲜都元帅姜弘立 副元帅金景瑞阵山上　朝鲜左右营将阵山下　世爵投元帅阵　明日　淸兵击朝鲜左营　无一人得脱 　山上军望见皆股栗 　弘立不战而降　淸人围弘立军数匝　搜明兵之窜入者　反缚驱出　皆剑斩之　世爵被缚　坐大石下　主者忽忘而去　世爵目朝鲜兵　乞解其缚　朝鲜兵相睥睨　莫敢动　世爵自以背磨之石楞　缚绳断　遂起　脱朝鲜死者衣换着之　撺入朝鲜兵中以得免 　于是走还辽阳　及熊廷弼鎭辽阳　招世爵使复父雠　是年　淸人连陷开原 铁岭　则逮廷弼以薛国用代之 　世爵仍留薛军中　及沈阳陷　世爵昼伏夜行　抵凤凰城 　与广宁人刘光汉收辽阳散卒共守之　未几　光汉战死　世爵亦被十余创 　自念中原路絶　不如东出朝鲜　犹得免薙发左衽　遂走穿塞　隐金石山　燎羊裘裹木叶以咽之　数月得不死　遂渡鸭绿江　遍历关西诸郡 　转入会宁　遂娶东妇　生二子　世爵年八十余卒　子孙蕃衍至百余人　而犹同居云　得龙　嘉山人也　自十四岁出入燕中　今三十余次　最善华语　行中大小事例　非得龙莫可当此任者 　已经本郡及龙铁等诸府中军阶得嘉善　而每使行　则预关本郡囚其次知 {家属谓之次知} 以防其逃避　其为人之干能可知　方世爵初出时客得龙家 　与得龙祖善　互学华 东语　得龙之善汉语乃其家学云 　日旣暮　抵葱秀 　恰似平山葱秀 　想我国人所名　抑平山葱秀 　以类为名否
二十七日甲戌 　朝雾晩晴　平明发行　路逢五六胡人　皆骑小驴 　帽服褴褛 　容貌疲残 　皆凤城甲军　往戍爱剌河而雇人倩往云　东方则诚无虑矣　然中国边备可谓疏矣　马头及刷马驱人辈喝令下驴　前行两胡下驴侧行　后行三胡不肯下驴 　马头辈齐声叱下　则怒目直视曰　你们的大人 　干我甚事　马头直前夺其鞭 　击其赤脚曰　吾们的大人陪奉是何等物件　赍来是何等文书 　黄旗上明明的写着万岁爷御前上用　你们好不患瞎 　还不认过了皇上御用的 　其人下驴　伏地称死罪　一人起　抱咨文马头腰　满面欢笑曰　老爷息怒　小人们该死的　马头辈皆大笑　叱令叩头谢罪　皆跪伏于泥中　以首顿地　黄泥满额　一行皆大笑　叱令退去　余曰　闻汝辈入中国多惹闹端云 　吾今目覩　果验前闻　俄者亦涉不紧　此后切勿因戏起闹　皆对曰　不如此　长途永日无以消遣　望见凤凰山 　恰是纯石造成　拔地特起　如擘掌立指 　如半开芙蓉 　如天末夏云 　秀峭戌削 　不可名状　而但欠淸润之气　尝谓我京道峯三角胜于金刚 　何则　金刚　卽其洞府所谓万二千峯　非不奇峻雄深　兽挐禽翔 　仙腾佛趺 　而阴森渺冥 　如入鬼窟　余尝与申元发登断发岭　望见金刚山　时方秋天深碧　夕阳斜映 　无干霄秀色　出身润态　未尝不为金刚一叹　及自上流舟下 　出头尾江口 　西望汉阳三角诸山　摩霄出靑　微岚淡霭　明媚婀娜　又尝坐南汉南门　北望汉阳　如水花镜月　或曰　光气浮空乃旺气也 　旺气者王气也　为我京亿万载龙盘虎踞之势 　其灵明之气宜异乎他山也　今此山势之奇峭峻拔虽过道峯三角　而其浮空光气大不及汉阳诸山矣 　原野平阔　虽不耕垦而处处斫柴 　根柹狼藉 　牛蹄辙迹纵横草间　已知其近栅　而居民之寻常出栅　亦可验矣　疾驱行七八里　抵栅外　羊豕弥山　朝烟缭靑　刳木树栅　略识经界　可谓折柳樊圃矣　栅门覆以苫草　板扉深锁　离栅数十步　设三使幕次　少憩 　方物齐到　露积栅外　群胡观光者　列立栅内　无不口含烟竹 　光头摇扇 　或黑贡缎衣　或秀花紬衣 　或生布生苎　或三升布 　或野茧丝 　袴亦如之　所佩缤纷　或绣囊三四 　小佩刀　皆揷双牙箸 　烟袋如葫芦样 　或绣刺花草禽鸟　又古人名句　译官及诸马头辈争立栅外　两相握手　殷勤劳问 　群胡问　你在＿王京 　那日起程 　在途时得免天水么 　家里都是太平么　充得包银么　人人酬酌 　如出一口　又争问 　韩相公 安相公来么 　此数人者俱义州人 　岁岁贩燕　皆巨猾 　习知燕中事　所谓相公者　商贾相尊之称也 　使行时　例给正官八包　正官者　裨译共三十员 　八包者　旧时官给正官人人蔘几斤　谓之八包　今不官给　令自备银　只限包数　堂上包银三千两　堂下二千两　自带入燕　贸易诸货　为奇羡　贫不能自带则卖其包窠　松都 平壤 安州等处燕商买其包窠　充银以去　然诸处燕商法不得身自入燕　将包交付湾人贸易以来　如韩安诸贾连岁入燕 　视燕如门庭 　与燕市裨贩连肠互肚　兑发低昂都在其手 　燕货之日增厥价　亶由此辈　举国都不理会　专责译官　译官失权于湾贾　拱手而已　诸处燕商虽知为湾贾之所操纵 　而事非目覩　则敢怒而不敢言　其来已久　今者湾贾之暂为隐身　不卽相见　亦一钩引小数也　朝饭于栅外　整顿行装　则双囊左钥不知去处 　遍觅草中终未得　责张福曰　汝不存心行装　常常游目 　纔及栅门已有閪失 　谚所谓三日程 　一日未行　若复行二千里　比至皇城　还恐失你五脏 　吾闻旧辽东及东岳庙素号奸细人出没处 　汝复卖眼　又未知几物见失　张福闷然搔首曰 　小人已知之　两处观光时 　小人当双手护眼 　谁能拔之　余不觉寒心　乃应之曰　善哉　盖福也年少初行　性又至迷　同行马头辈多以戏语诳之 　则福也眞个信听　每事所认　皆此类也　远道所仗 　噫嘻痛矣 　复至栅外　望见栅内闾阎皆高起五梁 　苫草覆盖　而屋脊穹崇 　门户整齐　街衖平直 　两沿若引绳然　墙垣皆砖筑　乘车及载车纵横道中 　摆列器皿皆畵瓷 　已见其制度絶无村野气　往者洪友德保尝言其大规模细心法 　栅门　天下之东尽头　而犹尙如此 　前途游览 　忽然意沮　直欲自此径还　不觉腹背沸烘　余猛省曰　此妬心也　余素性淡泊 　慕羡猜妬本絶于中　今一涉他境　所见不过万分之一　乃复浮妄若是 　何也　此直所见者小故耳　若以如来慧眼 　遍观十方世界　无非平等 　万事平等　自无妬羡　顾谓张福曰 　使汝往生中国何如　对曰　中国　胡也　小人不愿　俄有一盲人　肩挂锦囊　手弹月琴而行　余大悟曰　彼岂非平等眼耶 　少焉　大开栅门 　凤城将军及栅门御史方来坐店房云　群胡阗门而出 　争阅视方物及私卜轻重 　盖自此雇车而运也　来观使臣坐处　含烟睥睨 　指点相谓曰 　＿王子么 　宗室正使称＿王子故也 　有认之者曰 　不是这个斑白的驸马大人 　顷岁来的　指副使曰　这髥的双鹤补子 　乃是乙大人 　指书状曰　山大人 　翰林出身的　乙者二也　山者三也 　翰林出身者文官也 　溪边有喧哗争辨之声 　而语音啁啾　莫识一句　急往观之　得龙方与群胡争礼物多寡也 　礼单赠遗时 　考例分给　而凤城奸胡必增名目 　加数要责　其善否都系上判事马头　若値生手 　不娴汉语　则不能争诘　都依所要　今岁如此　则明年已成前例　故必争之　使臣不知此理　常急于入栅　必促任译　任译又促马头　其弊原久矣　象三 {上判事马头} 方分传礼单　群胡环立者百余人　众中一胡忽高声骂象三 　得龙奋髥张目　直前揪其胸 　挥拳欲打　顾谓众胡曰　这个泼皮好无礼　往年大胆 　偷老爷鼠皮项子 　又去岁　欺老爷睡了　拔俺腰刀割取了鞘绶　又割了俺所佩的囊子 　为俺所觉　送与他一副老拳作知面礼　这个万端哀乞　唤俺再生的爷娘 　今来年久　还欺老爷不记面皮　好大胆高声大叫　如此鼠子辈　拿首了凤城将军　众胡齐声劝解　有一老胡　美须髥 　衣服鲜丽　前抱得龙腰曰　请大哥息怒　得龙回怒作哂曰　若不看贤弟面皮时　这部截筒鼻　一拳歪在凤凰山外　其举措恇攘可笑　赵判事达东来立余傍　余为说俄间光景　可惜独观　赵君笑曰　这是杀威棒法 　赵君促得龙曰　使道今将入栅 　礼单火速分给　得龙连声唱喏　故作遑遽之色　余故久立详观　所给物件名目极为怪杂 　栅门守直甫古二名   甲军八名　各白纸十卷 小烟竹十个 火刀十个 封草十封　凤城将军二员 主客司一员 税官一员 御史一员 满洲章京八人 加出章京二人 蒙古章京二人 迎送官三人 带子八人 博氏八人 加出博氏一人 税官博氏一人 外郞一人 衙译二人 笔帖式二人 甫古十七人 加出甫古七人 税官甫古二人 分头甫古九人 甲军五十名 加出甲军三十六名 税官甲军十六名　合一百二人　分给壮纸一百五十六卷 白纸四百六十九卷 靑鼠皮一百四十张 小匣草五百八十匣 封草八百封 细烟竹七十四个 八面银项烟竹七十四个 锡妆刀三十七柄 鞘刀二百八十四柄 扇子二百八十八柄 大口鱼七十四尾 月乃 {革障泥 } 七部 环刀七把 银妆刀七柄 银烟竹七个 锡长烟竹四十二个 笔四十枝 墨四十丁 火刀二百六十二个 靑靑月乃二部 别烟竹三十五个 油芚二部 　群胡不做一声　肃然受去　赵君曰　得龙能则能矣　彼往岁元无失挥项刀囊等事 　公然惹闹 　骂折一人　众人自沮　皆面面相顾 　无聊却立　若不如此　虽三日不决 　无入栅之期矣 　已而军牢跪告曰 　门上御史 凤城将军出坐收税厅　于是三使次第入栅　＿状启例付义州枪军而回矣 　一入此门　则中土也　乡园消息从此絶矣 　怅然东面而立　良久转身　缓步入栅　路右有草厅三间　自御史将军下至衙译分班列椅而坐 　首译以下拱手前立　使臣至此　马头叱隶停轿　乍脱前骖 　若将卸驾者 　因卽疾驱而过 　副三房亦如之 　有若相效者 　令人捧腹　裨将 译官皆下马步过　独卞季涵骑马突过　末座一胡 　忽以东话高声大骂曰　无礼无礼　几位大人坐此 　外国从官焉敢唐突 　遄告使臣　打臀可也　声虽嘶哮　舌强喉涩　如乳孩弄娇 　醉客使痴 　此卽护行通官双林云　首译对曰　这是敝邦太医官 　初行未谙事体　且太医奉＿国命随护大大人　大大人亦不敢擅勘　诸老爷仰体皇上字小之念　免其深究　则益见大国宽恕之量　诸人皆点头微笑曰　是也是也　独双林视猛声高　怒气未解 　首译目余使去　道逢卞君　卞君曰　大辱逢之　余曰　臀字可虑 　相与大笑　遂联袂行玩 　不觉赞叹 　栅内人家不过二三十户　莫不雄深轩鬯　柳阴中挑出一竿靑帘 　相携而入　东人已弥满其中矣　赤脚突鬓　骑椅呼呶　见余皆奔避出去 　主人大怒　指着卞君道　不解事的官人 　好妨人卖买　戴宗抚其背曰　哥哥不必饶舌　两位老爷略飮一两杯　便当起身　这等尴尬那敢横椅 　暂相回避　卽当复来　已飮的计还酒钱　未飮的畅襟快飮　哥哥放心　先斟四两酒　主人堆着笑脸道 　贤弟　往岁不曾瞧瞧么 　这等尴尬于闹攘里都白吃 　一道烟走了罢　那地觅酒钱 　戴宗曰 　哥哥勿虑　两位老爷飮后卽起 　弟当尽驱这厮回店卖买　店主曰　是也　两位都斟四两么　各斟四两么　戴宗道 　每位四两　卞君骂曰 　四两酒谁尽飮之　戴宗笑曰 　四两非酒钱也　乃酒重也　其卓上列置斟器　自一两至十两各有其器 　皆以鍮镴造觯　出色似银　唤四两酒　则以四两觯斟来　沽酒者更不较量多少 　其简便若此　酒皆白烧露　味不甚佳 　立醉旋醒　周视铺置 　皆整饬端方 　无一事苟且弥缝之法　无一物委顿杂乱之形　虽牛栏豚栅 　莫不疏直有度 　柴堆粪庤亦皆精丽如畵 　嗟乎 　如此然后始可谓之利用矣　利用然后可以厚生　厚生然后正其德矣　不能利其用而能厚其生　鲜矣　生旣不足以自厚　则亦恶能正其德乎　正使已入鄂姓家　主人身长七尺　豪健鸷悍 　其母年近七旬 　满头揷花　眉眼韶雅　可想靑春光景矣 　点心后　与来源及郑进士出行观玩 　凤凰山离此六七里 　看其前面 　益觉奇峭 　山中有安市城旧址　遗堞尙存云　非也　三面皆絶险　飞鸟莫能上　惟正南一面稍平　周不过数百步　卽此弹丸小城　非久淹大军之地 　似是高句丽时小小垒堡耳 　相携至大柳树下纳凉　有井砖甃 　又磨治全石为覆盖　穿其两傍　劣容汲器　所以防人堕溺　且障尘土　又水性本阴　故使蔽阳　养活水也　井盖上设辘轳　下垂双绠　结柳为桊　其形如瓢而深　一上一下　终日汲不劳人力　水桶皆铁箍　以细钉紧约　絶胜于绾竹为绖 　岁久则朽断　且桶身干曝　则竹箍自然宽脱　所以铁箍为得也　汲水皆肩担而行 　谓之扁担　其法　削一条木　如臂膊大　其长一丈　两头悬桶　去地尺余　水窸窣不溢　惟平壤有此法　然不肩担而背负之　故甚妨于窄路隘巷 　其担法　又此为得之　昔鲍宣妻提瓮出汲 　余尝疑何不头戴而手提之　乃今见之　妇人皆为高髻 　不可戴矣　西南广阔　作平远山 淡沱水　千柳阴浓　茅檐疏篱时露林间　平堤绿芜 　牛羊散牧　远桥行人有担有携　立而望之　顿忘间者行役之惫　两人者为观新刱佛堂 　弃我而去　有十余骑扬鞭驰过　皆绣鞍骏马　意气扬扬 　见余独立　滚鞍下马　争执余手　致殷勤之意 　其中一人美少年 　余划地为字以语之 　皆俯首熟视　但点头而已 　似不识为何语也　有两碑　皆靑石　一门上御史善政碑　一税官某善政碑 　俱满洲人四字名   　撰书者亦俱满洲人 　文与笔俱拙 　但碑制极佳　功费甚省　此可为法　碑之两傍不磨滑　砖筑夹碑为墙　没碑顶　因瓦覆为屋　碑在窾中 　以备风雨　胜于建阁韬碑　碑趺赑屃及碑文两边所镌覇夏可数毫发 　此不过穷边民家所建 　然其精致古雅不可当也 　向夕暑气益炽　急还所寓 　高揭北窓　脱衣而卧　北庭平广　葱畦蒜塍端方正直　瓜棚匏架磊落荫庭 　篱边红白蜀葵及玉簪花方盛开 　檐外有石榴数盆及绣球一盆 　秋海棠二盆 　鄂之妻手提竹篮 　次第摘花　将为夕妆也　昌大得酒一觯　卵炒一盘而来饷曰 　何处去耶　几想杀我也　其故作痴态以纳忠款 　可憎可笑　然酒我所嗜也　况卵炒亦我所欲乎 　是日行三十里　自鸭绿江至此　该有一百二十里　我人曰栅门　本处人曰架子门　内地人曰边门
二十八日乙亥 　朝雾晩晴　早与卞君先为发行　戴宗遥指一所大庄院曰　此通官徐宗孟家也　皇城亦有家　更胜于此　宗孟贪婪 　多不法　吮朝鲜膏血　大致富厚　旣老　为礼部所觉　家之在皇城者被籍而此犹存　又指一所曰　双林家也　其对门曰　文通官家也 　舌本浏利　如诵熟文　戴宗宣川人也　已六七入燕云 　比至凤城三十里　衣服尽湿　行人髭须结露 　如秧针贯珠　西边天际重雾忽透　片碧纔露　嵌空玲珑　如窓眼小琉璃　须臾雾气尽化祥云　光景无限　回看东方　一轮红日已高三竿矣　中火于康永泰家 　永泰年二十三　自称民家 {汉人称民家　满人称旗下} 白晢美丽　能鼓西洋琴　问读书否　对曰　已诵四书　尙未讲义 　所谓诵书 讲义有两道　非如我东初学之兼通音义 　中原初学者只学四书章句　口诵而已　诵熟然后更就师受旨 　曰讲义 　设令终身未讲义　所习章句为日用官话　所以万国方言　惟汉语最易　且有理也　永泰所居　精洒华侈 　种种位置莫非初见　炕上铺陈皆龙凤氍毹 　椅榻所藉皆以锦缎为褥 　庭中设架　以细簟遮日　四垂缃帘　前列石榴五六盆　就中白色石榴盛开　又有异树一盆　叶类冬柏　果似枳实　问其名　曰无花果　果皆双双幷蔕   　不花结实 　故名　书状 {赵鼎鎭} 来见 各叙年甲　长余五岁 　副使 {郑元始} 继又来访 为叙万里同苦之谊 　金在人 {文淳} 为道　兄此行而我境冗扰 　未及相访　余曰　定交于他国　可谓异域亲旧　副使 书状皆大笑曰　未知谁为异域也　副使长余二岁 　余祖父与副使祖父尝同窓治功令　有同硏录 　余祖父为京兆堂上时　副使祖父以京兆郞投刺　各道旧日同硏事　余时八九岁　在傍　知有旧谊　书状指白石榴曰　曾见此否　余对不曾见 　书状曰　吾童子时家有此榴　国中更无 　盖此榴花而不实云 　略叙闲话 　皆起去　渡江日虽相识面于芦荻丛中 　未尝叙话　又两日栅外连幕露宿　亦未相晤 　故今以异域相戏者　此也　点心尙远云 　不堪迟待 　遂忍饥行玩　初由右边小门而入 　故不知其家之雄侈若此　今由前门而出 　则外庭数十百间　三使带率都入此家　而不知着在何处　非但我行区处绰绰有余　来商去旅络绎不絶　又有车二十余辆阗门而入 　一车所驾马骡必五六头而不闻喧声　深藏若虚　盖其妥置凡百　自有规模　不相妨碍　观此外貌　其它细节不须尽说矣　缓步出门　繁华富丽　虽到皇京想不更加 　不意中国之若是其盛也　左右市廛连亘辉耀 　皆雕窓绮户　畵栋朱栏　碧榜金扁　所居物皆内地奇货　边门僻奥之地 　乃有精鉴雅识也　又入一宅　其壮丽更胜于康家 　而其制度大约皆同 　凡室屋之制　必除地数百步 　长广相适　铲刬平正　可以测土圭 安针盘　然后筑台 　台皆石址　或一级　或二级 三级　皆砖筑而磨石为甃　台上建屋皆一字 　更无曲折附丽　第一屋为内室　第二屋为中堂　第三屋为前堂　第四屋为外室　外室前临大道 　为店房　为市廛 　每堂前有左右翼室　是为廊庑寮厢　大约一屋长必六楹 八楹 十楹 十二楹　两楹之间甚广　几我国平屋二间　未尝随材短长　亦不任意阔狭 　必准尺度为间架　屋皆五梁或七梁 　从地至屋脊测其高下 　檐为居中　故瓦沟如建瓴 　屋左右及后面无冗檐　以砖筑墙　直埋椽头　尽屋之高 　东西两墙各穿圆窓　面南皆户 　正中一间为出入之门 　必前后直对　屋三重四重　则门为六重八重　洞开则自内室门至外室门一望贯通　其直如矢　所谓洞开重门　我心如此者　以喩其正直也　路逢李同知惠迪 {译官三堂上 } 李君笑曰　穷边村野　何足挂眼　吾言　虽至皇城　未必胜此　李君曰　然　虽有大小奢俭之别 　其规模大率相同耳 　为室屋专靠于甓 　甓者砖也　长一尺　广五寸　比两砖则正方 　厚二寸 　一匡搨成 　忌角缺　忌楞刓 　忌体翻　一砖犯忌则全屋之功左矣 　是故　旣一匡印搨而犹患参差 　必以曲尺见矩　斤削砺磨 　务令匀齐 　万砖一影　其筑法　一纵一横自成坎离 　隔以石灰　其薄如纸 　仅取胶贴　缝痕如线　其和灰之法　不杂麤沙 　亦忌黏土　沙太麤则不贴 　土过黏则易坼　故必取黑土之细腻者和灰同泥　其色黛黧如新燔之瓦 　盖取其性之不黏不沙而又取其色质纯如也 　又杂以苘丝　细剉如毛　如我东圬土用马矢同泥 　欲其韧而无龟　又调以桐油　浓滑如乳 　欲其胶而无罅 　其盖瓦之法尤为可效　瓦之体如正圆之竹而四破之　其一瓦之大恰比两掌 　民家不用鸳鸯瓦 　椽上不构橵子 　直铺数重芦簟 　然后覆瓦 　簟上不藉泥土 　一仰一覆　相为雌雄　缝瓦亦以石灰之泥鳞级胶贴 　自无雀鼠之穿 　屋最忌上重下虚 　我东盖瓦之法与此全异　屋上厚铺泥土 　故上重　墙壁不砖筑灰缝 　四柱无倚 　故下虚　瓦体过大　故过弯 　过弯故自多空处 　不得不补以泥土　泥土压重 　已有栋挠之患　泥土一干则瓦底自浮　鳞级流退 　乃生罅隙　已不禁风透雨漏　雀穿鼠窜 蛇缪猫翻之患　大约立屋　砖功居多　非但竟高筑墙 室内室外罔不铺砖　尽庭之广　丽目井井如划碁道 　屋倚于壁　上轻下完　柱入于墙　不经风雨　于是不畏延烧　不畏穿窬 　尤絶雀鼠 蛇猫之患 　一闭正中一门则自成壁垒城堡 　室中之物都似柜藏 　由是观之　不须许多土木　不烦铁冶墁工　甓一燔而屋已成矣　方新筑凤凰城　或曰此卽安市城也 　高句丽方言称大鸟曰安市　今鄙语往往有训凤凰曰安市 　称蛇曰白岩 　隋唐时 　就国语以凤凰城为安市城　以蛇城为白岩城　其说颇似有理　又世传安市城主杨万春射帝中目　帝耀兵城下　赐绢百匹　以赏其为主坚守　三渊 {金昌翕} 送其弟老稼斋 {金昌业} 入燕诗曰 　千秋大胆杨万春　箭射虬髥落眸子　牧隐 {李穑} 贞观吟曰 　谓是囊中一物耳 　那知玄花落白羽　玄花言其目　白羽言其箭 　二老所咏　当出于吾东流传之旧　唐太宗动天下之兵 　不得志于弹丸小城 　苍黄旋师　其迹可疑　金富轼只惜其史失姓名　盖富轼为三国史　只就中国史书抄誊一番以作事实 　至引柳公权小说以证驻跸之被围 　而唐书及司马通鉴皆不见录　则疑其为中国讳之　然至若本土旧闻　不敢略载一句　传信传疑之间盖阙如也　余曰　唐太宗失目于安市虽不可考　盖以此城为安市　愚以为非也 　按唐书　安市城去平壤五百里　凤凰城亦称王俭城 　地志又以凤凰城称平壤　未知此何以名焉　又地志古安市城在盖平县东北七十里　自盖平东至秀岩河三百里　自秀岩河东至二百里为凤城 　若以此为古平壤 　则与唐书所称五百里相合 　然吾东之士只知今平壤 　言箕子都平壤则信　言平壤有井田则信　言平壤有箕子墓则信　若复言凤城为平壤则大惊 　若曰辽东复有平壤则叱为怪骇 　独不知辽东本朝鲜故地　肃愼 濊貊 东夷杂种尽服属卫满朝鲜 　又不知乌喇 宁古塔 后春等地本高句丽旧疆 　嗟乎 　后世不详地界　则妄把汉四郡地尽局之于鸭绿江内　牵合事实　区区分排　乃复觅浿水于其中 　或指鸭绿江为浿水 　或指淸川江为浿水 　或指大同江为浿水　是朝鲜旧疆不战自蹙矣 　此其故何也　定平壤于一处　而浿水前却常随事迹　吾尝以为　汉四郡地非特辽东　当入女眞　何以知其然也　汉书地理志有玄菟 乐浪　而眞番 临屯无见焉 　盖昭帝始元五年合四郡为二府 　元凤元年又改二府为二郡　玄菟三县　有高句丽　乐浪二十五县 　有朝鲜　辽东十八县　有安市　独眞番去长安七千里 　临屯去长安六千一百里 　金仑所谓我国界内不可得　当在今宁古塔等地者是也 　由是论之　眞番 临屯汉末卽入于扶余 挹娄 沃沮　扶余五而沃沮四　或变而为勿吉　变而为靺鞨 　变而为渤海　变而为女眞　按渤海武王大武艺答日本圣武王书有曰　复高丽之旧居 　有扶余之遗俗　以此推之　汉之四郡半在辽东 半在女眞　跨踞包络　本我幅员　益可验矣　然而自汉以来　中国所称浿水不定厥居　又吾东之士必以今平壤立准而纷然寻浿水之迹　此无他　中国人凡称辽左之水率号为浿 　所以程里不合 事实多舛者　为由此也 　故欲知古朝鲜高句丽之旧域 　先合女眞于境内　次寻浿水于辽东　浿水定　然后疆域明 　疆域明　然后古今事实合矣　然则凤城果为平壤乎 　曰此亦或箕氏 卫氏 高氏所都　则为一平壤也　唐书裴矩传言高丽本孤竹国　周以封箕子　汉分四郡　所谓孤竹地在今永平府　又广宁县旧有箕子庙　戴冔冠塑像 　＿皇明嘉靖时毁于兵火 　广宁人或称平壤　金史及文献通考俱言广宁 咸平皆箕子封地　以此推之　永平 广宁之间为一平壤也　辽史渤海显德府本朝鲜地　箕子所封平壤城　辽破渤海　改为东京　卽今之辽阳县是也　以此推之 　辽阳县为一平壤也　愚以为箕氏初居永广之间　后为燕将秦开所逐　失地二千里　渐东益徙　如中国晋宋之南渡　所止皆称平壤　今我大同江上平壤卽其一也　浿水亦类此　高句丽封域时有赢缩 　则浿水之名亦随而迁徙　如中国南北朝时　州郡之号互相侨置　然而以今平壤为平壤者指大同江曰 　此浿水也　指平安 咸镜两界间山曰　此盖马大山也 　以辽阳为平壤者指蓒芋泺水曰　此浿水也　指盖平县山曰 　此盖马大山也　虽未详孰是 　然必以今大同江为浿水者　自小之论耳　唐仪凤二年　以高丽王臧 {高句丽宝藏王高臧 } 为辽东州都督　封朝鲜王　遣归辽东 　仍移安东都护府于新城以统之 　由是观之　高氏境土之在辽东者 　唐虽得之不能有 　而复归之高氏　则平壤本在辽东　或为寄名　与浿水时有前却耳　汉乐浪郡治在辽东者　非今平壤　乃辽阳之平壤　及胜国时 {王氏高丽} 辽东及渤海一境尽入契丹 　则谨划慈   铁两岭而守之　幷弃先春 鸭绿而不复顾焉　而况以外一步地乎　虽内幷三国 　其境土 武力远不及高氏之强大 　后世拘泥之士恋慕平壤之旧号　徒凭中国之史传　津津隋唐之旧迹曰　此浿水也 此平壤也　已不胜其径庭 　此城之为安市 为凤凰　恶足辨哉　城周不过三里　而砖筑数十重 　制度雄侈　四隅正方若置斗然 　今裁半筑 　则其高低虽未可测　门上建楼处设云梯 　浮空驾起 　工役虽似浩大　器械便利　运甓输土皆机动轮转　或自上汲引 或自推自行 　不一其法　皆事半功倍之术 　莫非足法　而非但行忙　难以遍观　虽终日熟视 　非造次可学　良可叹也　食后　与卞季涵 郑进士先行 　康永泰出门揖送 　颇有惜别之意　且嘱归时当値冬节　愿赍赐一件时宪 　余解给一丸淸心　过一铺 　挂一面金书当字牌　傍书惟军器不当五字   　此典当铺也 　有数三美少年走出铺中　遮马请少刻纳凉 　遂相与下马随入　其凡百位置　更胜康家　庭中有二大盆　种三五柄莲子　养得五色鲋鱼　少年手持掌大纱罾 　向小瓮边舀了几颗红虫　浮沉盆中　虫细如蟹卵　皆蠕蠕　少年更以扇敲响那盆郭 　念念招鱼　鱼皆出水呷沫 　日方午天　火伞下曝　闷塞不可久居　遂行　与郑进士或先或后 　余谓郑曰　城制何如 　郑曰　甓不如石也　余曰　君不知也　我国城制不砖而石　非计也　夫砖　一函出矩则万砖同样　更无费力磨琢之功 　一窑烧成万砖座得 　更无募人运致之劳　齐匀方正 　力省功倍　运之轻而筑之易　莫砖若也　今夫石　劚之于山当用匠几人　辇运之时当用夫几人　旣运之后当用匠几人以琢治之 　其琢治之功又当再费几日　筑之之时　安排一石之功又当再用夫几人　于是削崖而被之 　是土肉而石衣也　外似峻整 　内实臲卼 　石旣参差不齐　则恒以小石撑其尻跗　崖与城之间实以碎砾　杂以泥土　一经潦雨　肠虚腹涨 　一石疏脱　万石争溃　此易见之势也　且石灰之性 　能黏于砖而不能贴石 　余尝与次修论城制 　或曰　甓之坚刚　安能当石 　次修大声曰　甓之胜于石　岂较一甓一石之谓哉　此可谓铁论 　大约石灰不能贴石 　则用灰弥多而弥自皲坼 　背石卷起　故石常各自一石而附土为固而已　砖得灰缝　如鱼鳔之合木   硼砂之续金 　万甓凝合　胶成一城　故一砖之坚诚不如石 　而一石之坚又不及万砖之胶 　此其甓与石之利害便否 　所以易辨也　郑于马上伛偻欲堕 　盖睡已久矣　余以扇搠其胁　大骂曰　长者为语　何睡不听也　郑笑曰　吾已尽听之　甓不如石　石不如睡也　余忿欲殴之 　相与大笑 　至河边得柳阴纳凉　五道河 　五里之间一台子　所谓头台子 二台子 三台子 　皆烽堡也　砖筑如城　高五六丈　正圆如笔筒　上施垜堞　多毁坏而不修葺 　何也　道傍或有柩　累石压之　年久露置　木头朽败 　盖待其骨枯 　举而焚之云　沿道多有坟茔 　其封高锐　亦不被莎　多树白杨　排行正直　行旅步走者絶少　步走者必肩担铺盖 {寝具谓铺盖 } 无铺盖者　店房不许留接　疑其奸宄也 　挂镜而行者 　养目者也 　乘马者皆着黑缎靴子 　步行者皆着靑布靴子 　其底皆衲布数十重　絶不见麻鞋藁屦 　宿松站 　一名雪里站 　又号薛刘站 　是日行七十里　或曰此旧鎭东堡也
二十九日丙子 　晴　舟渡三家河 　舟如马槽　全木刳成 　无橹桨　两岸立丫木 　横截大绳　缘绳而行则舟自来往　马皆浮渡 　又舟渡刘家河　中火黄河庄　午极热　马渡金家河　所谓八渡河也　林家台 范家台 大小方身五里十里之间　村闾相望　桑麻菀然　时方早黍黄熟　薥黍发穗　而皆刈去其叶　以饲马骡　亦所以为黍柄养其全气也　到处有关庙　数家相聚　必有一座大窑以烧砖 　范印晒曝　新旧燔烧　处处山积　盖甓为日用先务也　少憩 　典当铺主人引至中堂 　劝一椀热茶 　位置多异玩　设架齐梁 　整置所典之物皆衣服也　褓裹付纸签　书物主姓名别号 相标居住　再书某年月日 典当某件于某字号铺亲手交付云云   　其利殖之法无过什二 　过期一朔　许卖　典当题着金字柱联曰 　洪范九畴先言富　大学十章半论财　以薥黍柄巧构楼阁 　置草虫一枚　以听鸣声　檐端悬雕笼 　养一异鸟 　是日行五十里　宿通远堡　卽鎭夷堡也 


七月初一日丁丑 　晓大雨　留行 　与郑进士 周主簿 卞君 来源 赵主簿学东 {上房干粮判事} 赌纸牌以遣闲 　且博飮资也　诸君以余手劣　黜之座　但嘱安坐飮酒　谚所谓观光但吃餠也　尤为忿恨　亦复奈何　坐观成败　酒则先酌　也非恶事　时闻间壁妇人语声嫩啭娇愬 　燕燕莺莺　意谓主家婆娘必是絶代佳人　余故托爇烟妆草入厨 　一妇人五旬以上年纪 　当户据床而坐 　貌极悍丑　道了叔叔千福　余答道　托主人洪福　余故久拨灰　流眼傍睨那妇人   　满髻揷花　金钏宝珰 　略施朱粉　身着一领黑色长衣　遍锁银纽 　足下穿一对靴子 　绣得草花蜂蝶　盖满女不缠脚　不着弓鞋　帘中转出一个处女　年貌似是廿岁以上　处女髻发中分绾上　以此为辨　貌亦杰悍但肥肉白净 　把铁旋子　倾绿色瓦盆　满勺了薥黍饭盛得一椀　和旋沥水　坐西壁下交椅以箸吸饭 　更拿数尺葱根　连叶蘸酱　一饭一佐　项附鸡子大瘿瘤　噉饭吃茶 　略无羞容 　盖岁阅东人　寻常亲熟故也　庭广数百间　久雨泥淖　河边水磨小石　如碁子大黄雀卵者　本无用之物 　而拣其形色相类者 　当门处错成九苞飞凤　以御泥淖　其无弃物　推此可知　鸡皆尾羽脱落 　一如抽镊 　往往肉鸡蹁跚　其形丑恶不忍见 　所以助长也　且禁虱也　夏月鸡生黑虱　缘尾附翼　安生鼻病　口吐黄水　喉中痰响　谓之鸡疫　故拔其尾羽疏通淳气云

初二日戊寅 　晓大雨 　晩晴　前溪大涨　不可渡　遂留行　正使命来源及周主簿前往视水　余亦随行　不数里　巨浸当前　不见涯涘　使善泅者入水测其浅深　不十步而肩已没矣 　还报水势　正使愁闷　尽招译官及各房裨将 　使各陈渡水之策　副使 书状亦来会　副使曰　多贳门扇及车舆 　作筏以渡　何如　周主簿曰　此计大妙 　首译曰　门扇 车舆难可多得　此间造屋　现有十余间材木可以贳用　但患葛绞难得　诸议纷然　余曰　安用缚筏　我有一两只舴艋 　橹桨都具　但欠一事　周问所欠甚事　余曰　只乏个副手梢公 　一座哄笑 　主人麤卤　目不识丁　而丌上犹有杨升庵集 四声猿　有尺余正蓝瓷甁斜揷赵南星铁如意　腊茶色小香炉云间胡文明制 　椅卓屛障俱有雅致　不似穷边村野气 　余问　你家计粗足否 　对曰　终岁勤苦　未免饥寒　若非贵国使行时　都没了生涯 　有男女几个　曰　只有一盗　尙未招壻 　余问　何谓一盗 　曰　盗不过五女之门　岂不是家之蟊贼　午后　出门闲行散闷 　薥黍田中急响了一声鸟铳　主人忙出门看 　那田中跳出一个汉子　一手把铳　一手曳猪后脚　猛视店主　怒道　何故放这牲口入田中　店主面带惶愧　逊谢不已　其人血淋淋拖猪而去　店主伫立怅然　再三惋叹　余问　那汉所获谁家牧的 　店主曰　俺家牧的　余问 　虽然这畜逸入他人田中　不曾伤害了一柄薥黍　奈何枉杀了这个牲口 　你们应须追征猪价么 　店主曰　那敢追征　不谨护牢　是我的不是处 　盖康熙甚重稼穑　制牛马践谷者倍征 　故放者杖六十　羊豕入田中　田主登时捕获　放牧者不敢认主　但不得遮车道　阻泥则引出田间　故田主常常治道　以护田云　村边有二窑 　一恰裁烧毕　涂泥灶门　担水数十桶连灌窑顶　窑顶略坎 　受水不溢　窑身方烂　得水卽干　似当注水不焦为候耳 　一窑先已烧冷　方取甓出窑　大约窑制与我东之窑判异　先言我窑之误　然后窑制可得　我窑直一卧灶　非窑也　初无造窑之砖　故支木而泥筑　薪以大松烧坚其窑 　其烧坚之费先已多矣　窑长而不能高　故火不炎上　火不能炎上 　故火气无力　火气无力　故必爇松取猛　爇松取猛 　故火候不齐　火候不齐　故瓦之近火者常患苦窳　远火者又恨不熟 　无论燔瓷烧瓮　凡为陶之家　窑皆如此 　其爇松之法又同　松膏烈胜他薪也　松一剪则非再蘖之树 　而一遇陶户　四山童濯　百年养之　一朝尽之　乃复鸟散　逐松而去 　此缘一窑失法　而国中之良材日尽　陶户亦日困矣　今观此窑　砖筑灰封　初无烧坚之费　任意高大　形如覆钟 　窾顶为池　容水数斛　傍穿烟门四五 　火能炎上也　置砖其中　相支为火道　大约其妙在积 　今使我手能为之　至易也　然口实难形 　正使问　其积类品字乎 　余曰　似是而非也　卞主簿问　其积类迭册匣乎　余曰　似是而非也　甓不平置　皆隅立为十余行若堗塍 　再于其上斜驾排立 　次次架积　以抵窑顶　孔穴自然疏通如麂眼　火气上达　相为咽喉　引焰如吸　万喉递呑　火气常猛　虽薥秸 黍柄能匀燔齐熟 　自无挛翻龟坼之患　今我东陶户不先究窑制　而自非大松林不得设窑　陶非可禁之事而松是有限之物　则莫如先改窑制以两利之　鳌城 {李恒福 } 老稼斋皆说甓利而不详窑制 　甚可恨也　或云 　薥秸三百握为一窑之薪 　得砖八千　薥秸长一丈半　拇指大　则一握仅四五柄耳　然则薥秸为薪不过千余柄　可得近万之砖耳　日长如年　向夕尤暑　不堪昏睡 　闻傍炕方会纸牌 　叫呶争哄 　余遂跃然投座　连胜五次　得钱百余　沽酒痛飮　可雪前耻　问　今复不服否　赵卞曰　偶然耳　相与大笑　卞君及来源不胜忿寃　要余更设　余辞曰　得意之地勿再往　知足不殆

初三日己卯 　晓大雨　朝昼快晴 　夜又大雨达曙　又留　朝起开窓　积雨快霁 　光风时转　日色淸明　可占午炎　榴花满地　销作红泥　绣球浥露 　玉簪抽雪　门前有箫笳铙钲之声　急出观之　乃迎亲礼也　彩畵纱灯六对 　靑盖一对　红盖一对　箫一双　笳一双　觱篥一双 　迭钲一双　中央四人　肩担一座靑屋轿　四面傅玻瓈为窓　四角亸彩丝流苏　轿正腰为杠　以靑丝大绳横绞杠之　前后再以短杠当中贯绞 　两头肩荷　四人八蹄　一行接武　不动不摇　悬空而行　此法大妙 　轿后有两车　皆以黑布为屋　驾一驴而行 　一车共载两个老婆 　面俱老丑而不废朱粉 　顚发尽秃 　光赭如匏　寸髻北指 　犹满揷花朶 　两耳垂珰 　黑衣黄裳　一车共载三少妇　朱袴或绿袴 　都不系裳　其中一少女颇有姿色 　盖老的是妆婆 乳媪　少的是丫鬟也 　三十余骑簇拥着一个胖大莽汉　口傍颐边黑髭松松 　权着九爪蟒袍 　白马金鞍 　稳踏银镫　堆着笑脸 　后有三两车 　满载衣橱　余问店主　此村里可有秀才塾师么　店主曰　村僻少去处　那有学究先生　去年秋间　偶有一个秀才 　从税官京里来的 　一路上染得暑痢 　落留此间　多赖此处人一力调治　经冬徂春　快得痊可　那先生文章出世　兼得会写满洲字 　情愿暂住此间　开了一两年黉堂　敎授些此村小孩们　以酬救疗大恩　现今坐在了关圣庙堂里 　余曰　可得主人暂劳向导 　店主曰　不必仰人指导 　举手指之曰　这个屋头出首的大庙堂是也 　余问　这个先生姓甚名谁 　店主曰　一村坊都叫他富先生 　余问　富先生多少年纪 　店主曰　公子你自去问他 　店主因走入炕里　手拿红纸数十片　拈示道　此乃那富先生亲手墨迹 　那红纸左沿细书某位舍亲尊台 　某年月日　恭请台驾电莅敝筵　店主道　俺们兄弟前春招壻时 　倩他请席刺纸　大约仅能成字　而数十纸所写字样无大无小　如珠贯丝　如印一板　意其秀才为富郑公苗裔　卽唤时大同去　寻那庙堂里来　寂无人声　周回观玩　右厢里有小儿读书声 　俄有一儿开户探头一张　因走出　不顾而去　余追问童子 　你们的师父坐在那里么 　童子道　甚么　余曰　富先生　童子略不采听　口里喃喃　拂袖而去　余谓时大曰　那先生必在这里　遂直向右厢　一推开户　有四五副空椅　幷无人迹 　余阖户 　恰裁转身 　那童子引一老者而来　想是富也 　适纔闲走比邻 　那童子忙去报客而回也　乍观面目　全乏文雅气　余向前肃揖 　那老者不意抱余腰胁　尽力舂杵　又把手颤颤　满堆笑脸　余初则大惊　次不甚喜　问　尊是富公么　那老者大喜道　你老那从识俺贱姓 　余曰　吾久闻先生大名 　如雷灌耳　富曰　愿闻尊姓大名　余书示之　富自书其名曰富图三格　号曰松斋　字曰德斋　余问　甚么三格　富曰　是吾姓名也　余问　贵乡华贯在何地方 　富曰　俺满洲镶蓝旗人 　富问 　你老此去 　当面驾么　余曰　甚么话　富曰　万岁爷要当接见你们 　余曰 　皇上万一接见时　吾当保奏你老 　得添微禄么 　富曰 　倘得如此时 　朴公大德　结草难报 　余曰　吾阻水留此已数日　眞此永日难消　你老岂有可观书册 　为借数日否　富曰　无有　往在京里时　舍亲折公新开刻铺 　起号鸣盛堂　其群书目录适在橐中 　如欲遣闲时 　不难奉借　但愿你老此刻暂回 　携得眞眞的丸子 {淸心元 } 高丽扇子　拣得精好的作面币　方见你老眞诚结识 　借这书目未晩也　余察其容辞志意鄙悖庸陋 　无足与语　不耐久坐　卽辞起　富临门揖送　且言　贵邦明紬可得卖买么 　余不答而归　正使问　有何可观　恐中暑　余对　俄逢一老学究　非但满人　鄙陋无足语　正使曰　彼旣有求　何可啬一丸一箑耶　第不妨借看书目　遂使时大送淸心元一丸   鱼头扇一柄　时大卽回　持掌大几叶小册而来 　皆空纸所录书目　尽是淸人小品七十余种　此不过数页所录 　而要索厚价　其无耻甚矣　然旣为借来 　且新眼目　遂誊而还之 　尺牍新语共六册　汪淇憺漪笺 　焚书共六册 藏书共十八册 续藏书共九册　李贽卓吾着 　宫闺小名录 长洲杂说 西堂杂俎　尤侗展成着 　筠廊偶笔 　宋荦牧仲着 　同书 字触 闽小记 因树屋书影　周亮工元亮着　四礼撮要　甘京着　说林 西河诗话　毛奇龄着　韵白 匡林 韵学通指 潠书　毛先舒稚黄着 　西山纪游 　周金然着 　日知录 北平古今记 　顾炎武着　不知姓名录　李淸映碧着　蒋说　蒋虎臣着　影梅庵忆语　冒襄辟疆着 　古今书字辨讹 东山谈苑 秋雪丛谈　余怀澹心着 　冬夜笺记　王崇简着　皇华纪闻 池北偶谈 香祖笔记　王士禛贻上着 　毛角阳秋 群书头屑 闺合语林 朱鸟逸史　王士禄着 　笠翁通谱 无声戏 小说鬼输钱故事 　李渔笠翁着 　天外谈　石庞着　奏对机缘　弘觉着　十九种　柴虎臣着　橘谱　诸虎男着　日下旧闻共二十册 　朱彝尊锡鬯着　虞初新志　张潮山来着 　寄园寄所寄共八册 　赵吉士着 　说铃 　汪琬着 　说铃 　吴震方靑坛着 　檀几丛书　王晫着　三鱼堂日记　陆陇其着　亦禅录 幽梦影　张潮着　粉墨春秋　朱彝尊着　两京求旧录　朱茂曙着　燕舟客话　周在浚着　崇祯遗录　王世德着　人海记 　査嗣琏着　琉球杂录　汪楫着　博物典汇　黄道周着　观海记行 　施闰章着 　析津日记 　周篔着　与郑进士分录　以为书肆考求之资　卽送时大还传　且令语之曰 　此书皆我东所有 　故吾老爷不览此书目云尔 　时大归言 　富也听渠所传 　颇有怃然之色 　赠渠手巾云　手巾长二尺余　新件黑色绉纱也

初四日庚辰 　自昨夜达曙大霔　留行　看杨升庵集或纸牌消闲 　副使 书状来会上房　又招行中　广询渡水之策　良久尽罢去　似无善策也

初五日辛巳 　晴　阻水留行　店主开其内炕烟沟　持长柄锹子扱灰 　余于是略观炕制　大约先筑炕基高尺有咫为地平 　然后以碎砖碁置为支足   　而铺砖其上而已 　砖厚本齐　故破为支足而自无躄蹩 　砖体本匀 　故相比排铺而自无罅隙 　烟沟高下劣容伸手出纳　支足者递相为火喉　火遇喉则必踰若抽引 　然火焰驱灰　阗騈而入 　众喉递呑迭传 　无暇逆吐　达于烟门　烟门一沟深丈余　我东方言犬座也 　灰常为火所驱　落满坑中 　则三岁一开烟炕一带　扱除其灰　灶门坎地一丈　仰开炊口 　爇薪倒揷　灶傍阙地如大瓮 　上覆石盖为平地　其中空洞生风　所以驱纳火头于烟喉而点烟不漏也 　又烟门之制　阙地如大瓮　砖筑　状如浮图 　高与屋齐 　烟落瓮中　如吸如吮　此法尤妙 　大约烟门有隙　则一线之风能灭一灶之火 　故我东房堗常患吐火 　不能遍温者　责在烟门　或杻笼涂纸 　或木板为桶　而初竖处土筑有隙 　或纸涂弊落 　或木桶有闯　则不禁漏烟　大风一射　则烟桶为虚位矣　我念吾东家贫好读书百千兄弟等　鼻端六月恒垂晶珠　愿究此法以免三冬之苦　卞季涵曰　炕法终是怪异　不如我国房法 　余问　所以不如者何等　卞君曰　何如铺得四张附油芚 　色似火齐 　滑如水骨耶　余曰　炕不如房则是也　其造堗之法但效此　而施之于房 　铺得油芚 　有谁禁之 　东方堗制有六失　而无人讲解　吾试论之 　君静听无哗 　泥筑为塍　架石为堗　石之大小厚薄本自不齐 　必迭小砾以支四角 　禁其躄蹩 　而石焦土干　常患溃脱 　一失也　石面凹缺处补以厚土 　涂泥取平　故炊不遍温　二失也　火沟高阔 　焰不相接 　三失也　墙壁疏薄　常苦有隙 　风透火逆　漏烟满室　四失也　火项之下不为递喉　火不远踰 　盘旋薪头　五失也　其干曝之功 　必费薪百束 　一旬之内猝难入处　六失也　何如与君共铺数十砖　谈笑之间　已造数间温堗　寝卧乎其上耶　夜与诸君略飮数杯　更鼓已深　扶醉归卧　与正使对炕而中隔布幔 　正使已熟寝　余方含烟朦胧 　枕边忽有跫音　余惊问　汝是谁也 　答曰　捣伊卤音尔幺 　语音殊为不类　余再喝　汝是谁也　高声对曰 　小人捣伊卤音尔幺　时大及上房厮隶一齐惊起 　有批颊之声　推背拥出门外　盖甲军每夜巡检一行所宿处　自使臣以下点数而去　每値夜深睡熟　故不觉也　甲军之自称捣伊卤音　殊为絶倒　我国方言称胡虏戎狄曰捣伊 　盖岛夷之讹也　卤音者 　卑贱之称　尔幺者 　告于尊长之语训也 　甲军则多年迎送　学语于我人 　但惯听捣伊之称故耳 　一场惹闹 　以致失睡　继又万蚤跳踉 　正使亦失睡　遂明烛达曙

初六日壬午 　晴　溪涨少减 　故遂发行　余入正使轿中同渡　下隶三十余人　赤身抬轿　至中流湍急处　轿忽左倾几堕 　危哉危哉 　与正使两相抱持 　仅免垫溺　渡在彼岸　望见渡水者　或骑人项　或左右相扶　或编木为扉而乘之　使四人肩抬而渡　其乘马浮渡者　莫不仰首视天 　或紧闭双目 　或强颜嬉笑　厮隶皆解鞍肩荷而渡　意其恐湿也　旣渡者又肩荷而返 　怪而问之　盖空手入水则身轻易漂　故必以重物压肩也　数次往返者莫不战栗 　山间水气甚冷故也　中火草河口　所谓畓洞　以其长时沮洳　故我人所名云 {畓本无字　我东吏簿水田二字合书作会意　借音沓} 踰分水岭 高家岭 刘家岭 　宿连山关　是日行六十里　夜小醉　微睡　身忽在沈阳城中 　宫阙城池 闾阎市井繁华壮丽　余自谓　壮观 　不意其若此 　吾当归詑家中 　遂翩翩而行　万山千水皆在履底　迅若飞鸢 　顷刻至冶谷旧宅　坐内房南窓下　家兄问　沈阳如何　余恭对　所见胜于所闻　夸美亹娓　望见南墙外邻家 　槐树阴阴　上有大星一颗　炫烂摇光　余奉禀伯氏曰　识此星乎　伯氏曰　不识其名 　余曰　此老人星　遂起拜伯氏曰　吾暂回家中 　备说沈阳　今复追程耳　出户经堂　推开外廊一门回首北望　屋头历历　认鞍岘诸峯　忽自大悟曰　迂阔迂阔　吾将何以独自入栅　自此至栅门千余里　谁复待我停行乎　遂大声叫唤　不胜悔懊　开门欲出　户枢甚紧　大叫张福而声不出喉　排户力猛　一推而觉　正使方呼　燕岩　余犹恍惚应之 　问曰　此卽何地　正使曰　俄者梦魇颇久矣 　遂起坐　敲齿弹脑　收召魂神　顿觉爽豁　而一怅一喜　久难为悰　遂不能更睡　转辗思想 　不觉达曙　连山关　一名鸦鹘关

初七日癸未 　晴　行二里　乘马渡水　水虽不广　而悍急尤猛于前日所渡　挛膝聚足　竦坐鞍上　昌大紧拥马首 　张福力扶余尻　相依为命　以祈须臾　其嘱马之声　正是呜呼 {嘱马声本好护　而东音与呜呼相近} 马至中流　忽侧身左倾　盖水没马腹则四蹄自浮　故卧而游渡也 　余身不意右倾　几乎坠水 　前行马尾散浮水面 　余急持其尾 　整身一坐　以免倾坠 　余亦不自意蹻捷之如此 　昌大亦几为马脚所挥 　危在俄顷 　马忽举头正立　可知其水浅着脚矣 　踰摩云岭 　中火千水站 　午后极热　又踰靑石岭　岭上有一所关庙　极其灵验　驿夫马头辈争至供卓前叩头 　或买供靑瓜 　译官亦有焚香抽签 　占验平生休咎者　有道士敲钵丐钱 　独不剃发为椎髻 　如我东优婆僧　头戴藤笠　身披一领野茧纱道袍 　恰似我东儒士所着 　而但黑色方领少异耳 　又一道士卖眞瓜及鸡卵 　瓜味甚甛且多水　鸡卵淡咸　夜宿狼子山 　是日踰两大岭 　通行八十里　摩云岭一名会宁岭　其高峻险絶　不减我国北关摩天岭云

初八日甲申 　晴　与正使同轿 　渡三流河　朝饭于冷井　行十余里　转出一派山脚　泰卜忽鞠躬趋过马首　伏地高声曰　白塔现身谒矣　泰卜者　郑进士马头也　山脚犹遮　不见白塔　趣鞭行不数十步　纔脱山脚　眼光勒勒　忽有一团黑球七升八落 　吾今日始知人生本无依附　只得顶天踏地而行矣 　立马四顾 　不觉举手加额曰　好哭场　可以哭矣　郑进士曰　遇此天地间大眼界　忽复思哭　何也　余曰　唯唯否否　千古英雄善泣　美人多泪　然不过数行无声眼水转落襟前　未闻声满天地　若出金石 　人但知七情之中惟哀发哭　不知七情都可以哭　喜极则可以哭矣　怒极则可以哭矣　乐极则可以哭矣 　爱极则可以哭矣　恶极则可以哭矣　欲极则可以哭矣 　宣畅壹郁 　莫疾于声　哭在天地　可比雷霆　至情所发　发能中理　与笑何异　人生情会未尝经此极至之处　而巧排七情　配哀以哭　由是死丧之际　始乃勉强叫唤唉苦等字 　而眞个七情所感 　至声眞音按住忍抑 　蕴郁于天地之间而莫之敢宣也　彼贾生者　未得其场　忍住不耐　忽向宣室　一声长号 　安得无致人惊怪哉　郑曰　今此哭场如彼其广　吾亦当从君一恸　未知所哭　求之七情所感何居　余曰　问之赤子　赤子初生　所感何情　初见日月　次见父母　亲戚满前　莫不欢悦　如此喜乐　至老无双　理无哀怒　情应乐笑　乃反无限啼叫　忿恨弸中　将谓人生　神圣愚凡 　一例崩殂　中间尤咎　患忧百端　儿悔其生　先自哭吊 　此大非赤子本情　儿胞居胎处　蒙冥沌塞 　缠纠逼窄 　一朝迸出寥廓　展手伸脚　心意空阔　如何不发出眞声　尽情一泄哉　故当法婴儿　声无假做　登毗卢絶顶　望见东海　可作一场　行长渊金沙　可作一场　今临辽野 　自此至山海关一千二百里　四面都无一点山　干端坤倪　如黏胶线缝　古雨今云　只是苍苍　可作一场　亭午极热　趣马历高丽丛 阿弥庄　分路与赵主簿达东及卞君 来源 郑进士 李傔鹤龄入旧辽阳 　其繁华富丽十倍凤城　别有辽东记 　出西门　见白塔　其制造工丽雄伟可适辽野 　别有白塔记 还辽阳城 　车马轰殷　聚观者到处成群　酒楼红栏　高临大道　扬出一面金字酒旗　书着　闻名应驻马　寻香且停车　吾可以飮矣　环观者弥众　人肩相摩 　雅闻此处奸宄极多 　初行者专心游览 　不善省察　必有所失　往岁一使行　多率无赖为伴倘 　上下数十人皆初行　衣装鞍具颇为华侈 　入辽阳游览之际　或失鞍甲或失镫子　无不狼狈云 　张福忽头冒鞍甲 　腰佩双镫 　立侍于前 　全无愧色　余笑叱曰　何不掩你双目 　见者皆大笑 　还至太子河 　河方潦涨　无船可渡　沿河上下　正尔彷徨　俄有芦苇丛中荡出豆壳渔艇 　又有一小艇隐于汀洲 　使张福 泰卜辈齐声唤舟 　一对渔人两头垂竿而坐　柳树阴浓 　斜阳缬金　蜻蜓点水 　燕子蹴波　千呼万唤　终不回头　久立汀沙　暖气熏煮　唇焦头汗　肠虚气馁　生平喜游赏 　今日眞得了其债矣　郑君辈争相嘲谑曰 　日暮途穷 　上下饥困　哭之外无他策矣　先生何为忍住不哭　相与大笑　余曰　彼渔人不肯救人　其人心可知　虽陆鲁望先生　正合一拳打倒 　泰卜益为焦躁曰　今野日垂地欲堕　他处有山　已将昏黑矣 　盖泰卜虽年少　已七次燕行 　凡百惯熟　少焉　舟子罢钓　收艇底鱼篮 　短桨荡到　柳阴边争出五六小艇 　见渔艇荡来　亦争先来到　要索高价　其待人竭急　然后始肯来济　其情状可恶 　一船只许载三人　每人贳一钞　艇皆全木刳成　所谓野航恰受两三人者是也 　共计一行上下恰是十七　马六匹皆浮河　艇头执鞚 　顺河而下七八里　其危有甚于通远诸渡时也　宿新辽阳映水寺　是日通行七十里　夜极热　睡中单衾自脱 　微有感气

旧辽东记 
辽东旧城在汉襄平 辽阳二县地 　秦曰辽东　后入卫满朝鲜　汉末为公孙度所据　隋唐时属高句丽　契丹称南京　金称东京 　元置行省　＿皇明置定辽卫　今升为辽阳州 　移城距二十里为新辽阳 　此废　称旧辽东　城周二十里　或谓熊廷弼所筑也　城古卑狭 　廷弼闻敌骑入境　令夷城　淸人怪之　不敢逼　及谍知改筑　引兵至城下　新城峨峨　一夜而成　后廷弼去而辽陷　淸人忿其城坚难拔 　毁其城　以方兴得胜之兵　十日而毁犹未尽云 　＿皇明天启元年三月　淸人旣得渖　又移兵向辽　经略袁应泰方议三路出师以复抚顺　未行而闻虏陷沈阳　又将向辽　遂开太子河注水于壕 　环兵登埤 　淸人陷渖五日　至辽阳城下　奴儿哈赤者　所谓淸太祖也　自统左翼兵先至　＿皇明总兵李怀信等率兵五万 　出城五里而营　奴儿哈赤以左翼四旗击其左 　淸太宗我东所谓汗　其名曰洪台时 {我国丙丁录杂载红打时 　或称洪他诗 　以其音似而各载　如英阿儿台曰龙骨大 　马伏塔曰马夫大是也 } 引精锐请战　奴儿哈赤不许　洪台时坚意行　遂留二红旗伏城傍觇视　奴儿哈赤遣正黄旗 镶黄旗助洪台时冲明营之左　四旗兵继至　天兵大乱　洪台时乘胜追击六十里　至鞍山　方其战时　天兵自辽阳西门出　拔淸人所留城傍二红旗 　伏起邀击　天兵奔回入城　自相蹂践　总兵贺世贤 副将戚金等皆战死　诘朝　奴儿哈赤率贝勒 　左四旗兵掘城西闸口以泄湖水 　且令右四旗兵塞城东进水口　自引右翼布楯车堵列城边　囊土运石以壅水　天兵步骑三万出东门　列营相拒 　淸人方欲夺桥　会水口壅遏将涸　四旗前队渡壕 　大呼掩击　东门外天兵方力战　淸红甲二百 白旗千进击天兵　死者壕堑皆满 　夺武靖门桥 　分击守壕天兵 　城上发火器联绵不絶　淸人奋勇冲突 　树梯登城　遂夺西城一面　驱斩民众　城中扰乱　是夜城内天兵列炬拒战　牛维曜等缒城乱遁 　翌朝　天兵复列楯大战　淸四旗兵亦登城　经略袁应泰登城北鎭远楼督战　见城破　举火焚楼而死　分守道何廷魁率妻子投井死　监军道崔儒秀自经　总兵朱万良 副将梁仲善 参将王豸 房承勋 游击李尙义 张绳武 都司徐国全 王宗盛 守备李廷干等皆战死 　生擒御史张铨 　不屈　奴儿哈赤命赐死　以遂其志　洪台时惜铨　欲生之　婉谕再三　终不可夺　不得已　缢而葬之　皇帝于昨年己亥为全韵诗　详载陷城始末　且曰　明臣之不降者 　我祖宗尙加恩　而燕京君臣漠不相关 　功罪不明　欲其不亡　得乎　按明史　廷弼之不救广宁也　三司王纪 邹元标 周应秋勘廷弼曰　廷弼才识气魄　睥睨一世　往岁鎭辽而辽存　去辽而辽亡　独其骄愎之性牢不可破 　今日一疏　明日一揭　比之杨镐更多一逃　比之袁应泰反欠一死　若诛王化贞而宽廷弼　则罪同而罚异也　今其土壁周遭　而砖痕犹存 　诵当日三司之勘　足可以想见其为人　呜呼　当＿皇明末运　用舍顚倒　功罪不明　其视熊廷弼 袁崇焕之死　可谓自坏其长城矣 　恶可免后代之讥哉 　引太子河为壕 　壕中有数三渔艇　城下钓者数十人　皆美衣服　貌似游闲公子 　俱城里市铺人 　余巡壕　为观其设闸蓄泄之制 　钓者一哄持竿而来 　向余开语　余划地为字 　皆熟视笑而去

关帝庙记 
出旧辽东城门外有石桥　桥边石栏制极精巧 　康熙五十七年所筑也　对桥百余步有牌楼　刻云龙水仙　畵皆隐起　入牌楼而东有大楼　其下为门 　而扁之曰摘锦 　左有钟楼 　曰龙吟　右有鼓楼　曰虎啸　庙堂壮丽　复殿重阁 　金碧璀璨　正殿安关公像　东庑张飞　西庑赵云　又设蜀将军严颜不屈之状　庭中列数笏穹碑　皆记修刱始末 　新建一碑　记山西商人重修事也　庙中无赖游子数千人 　闹热如场屋　或习枪棒 　或试拳脚　或像盲骑瞎马为戏 　有坐读水浒传者　众人环坐听之　摆头掀鼻　傍若无人 　看其读处则火烧瓦官寺　而所诵者乃西厢记也　目不知字而口角溜滑 　亦如我东巷肆中口诵林将军传 　读者乍止　则两人弹琵琶　一人响迭钲

辽东白塔记 
出关庙行不半里　有塔白色八面十三层　高七十仞云　世传唐尉迟敬德率师伐高句丽时所筑也 　或云仙人丁令威乘鹤而归 　见辽东城郭人民已改　悲鸣作歌 　此其令威所止华表柱　非也　华表柱在辽阳城外　不十里而近　亦不高大　所称白塔者　我东皁隶顺口所名也　辽东左挟沧海　前临大野　无所障碍　千里茫茫　而白塔乃得野势三分之一 　塔顶置铜鼓三　每层檐棱悬铎大如汲桶 　风动铎鸣　声震辽野　塔下逢两人　俱满洲人 　方往宁古塔买药　划地问答 　一人问古本尙书　又问有颜夫子书　子夏所著乐经否　皆余所刱闻也 　以无为答　两人者俱少年　初经此地　为观塔来也　行忙未及问其名　盖秀才也

广佑寺记 
塔南有古刹　曰广佑寺　满洲秀才云汉时所刱 　而唐太宗伐辽时　驻跸首山 　使鄂公尉迟敬德重修 　世传古有一村夫往广宁　路遇一童子曰　负我至广佑寺　寺右十步古树下有藏金十万 　可以相报　村夫负其童子　数百里不终朝而至　旣至视之 　乃一座金佛也　寺僧异之　掘寺右十步果得十万金　村夫以其金重修此寺　及读寺碑　则乃康熙二十七年太皇太后发帑所建也　康熙皇帝亦尝临幸　赐居僧织锦袈裟 　今废无僧

初九日乙酉 　晴　极热　乘晓凉先发 　历张家台 三道巴　中火烂泥堡　自入辽东以来　村闾不絶　路广数百步 　沿路两傍皆种垂杨 　闾阎栉比 　处其对门中间潦水不泄　往往自成大池　家养鹅鸭千百浮泳 　两边村舍尽成临水楼台　红栏翠槛　映带左右　渺然有江湖之想　军牢三吹后　必先数里先行　前排军官亦随军牢先诣 　余行止自由 　每与卞君乘凉晓发　行不十里　则且遇前排　必幷辔谈谑 　每日若此　每近村闾　辄令军牢吹起吶叭 　四个马头合唱劝马声　家家走出妇女　阗门观光　无老无少　装束皆同　妆花垂珰　略施朱粉　口皆含烟 　手持靴底　所衲连针带线 　騈肩簇立　指点娇笑 　始见汉女 　汉女皆缠足　着弓鞋 　姿色不及满女　满女多花容月态 　历万宝桥 烟台河 山腰铺 　宿十里河　是日通行五十里　裨译辈于马上各定一妾　所见满汉女　若他人先占则不敢迭定　相避之法甚严　谓之口妾　往往猜妬怒骂诙嘲 　亦一长程消遣诀也 　明日将入沈阳
