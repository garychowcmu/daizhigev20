抚黔纪略　　（明）江东之 撰 

　　●目录 

　　抚黔纪畧引 
　　备赈公田铭并序 
　　赈谷流通议 
　　右文田记 
　　钦恤军田颂并叙 
　　惠药田记 
　　泽幽田序拜招词 
　　平越卫济川田铭并序 
　　开河檄 
　　鳌矶赋有叙 
　　振铎长言序 
　　二十四善引 
　　黔中五传引 
　　重修贵州通志序 
　　贵阳府儒学记 
　　募兵防守榜文 
　　恤隐局谕 
　　黔中手训 
　　亲笔像赞 
　　先中丞诒厥录 

　　●抚黔纪畧引 

　　自昔得君行道化民成俗内修外攘首首然为万世法为万世教文中子曰吾视千载而上未有若周公焉其道一而经制大备后之为政有所持循噫人知周公多材艺制礼乐示周行泰和在宇宙间已畴知其爱君之心精微之训夷左罔不赖焉徐维其故公葢以忠格上以德化民神而明之溢于制作之外明良相遇千载一时矣督抚中丞江公崛起歙州以文学名家召拜西台忠肝义胆面折廷诤即古称埋轮使莫或过之今奏议海内争传为之纸贵凛凛直气与岷峨剑阁争雄也以故天子明圣特简公精忠而超拜堂卿葢异数云亡何楚江不驯用公秉宪而镇之公至不大声色格以至诚顺苗俗宣欵约导之不三月而苗民爱之如父母从之如流水皇上廑内顾思重臣召入大理御笔赐环上依日月之光交泰相成良可庆矣方倚内修而西南夷裔之俘狡焉叵测廷议非公往抚毌以化诲詟服制报可公遂以御史中丞节来抚黔诸酋惕于公宿望如覩白日慑震霆相与喁喁向风慕义久之上下相信聿臻敉宁公不自满益振德以服之因性以牖之爰揭皇祖六谕次搜二十四善近撷五贤人传图绘笺释旁引曲喻因命之曰振铎长言夫爱亲敬长人之性情公是公非人之好恶总之良心在人为不冺耳振铎一书若论黑白若数一二宜乎百姓之易以兴也管子曰善治民者必知其疾而拊之以德公造福黔陬若备大祲优寒儁恤羸民疏堆埼悯沉冥种种善政悉难枚举慈仁恳恻诚切于中又非徒以虚辞借也是葢厚生与正德兼修善良与不率均赖遐方有不蒸蒸顾化者乎都匀司理李君珏一日经省揖华而言曰贵竹八郡惟匀镇多苗夷治理日?示他郡什伯难曩者土司时构争端盗贼日有摽掠江公之政重于诸郡而更重于匀属者珏代庖奉以周还今六阅月矣而士风淳民俗厚向所称逆命苗酋亦若回心警惕而盗是用希也愿借扬言以鸣其盛华拜手赞曰美哉风化其有此乎古大臣之以才称者率有其文至于忠爱精诚转移默运有相度焉公文德葢世内不设疑外不餙貌凝坐筹边靡不慎重抱牍鱼贯总括事宜目采四注摛藻周详即有不轨莫不口禁而舌挢以敦礼尚节俨不可捐也言室满室言堂满堂可以对天可以格神以此感人宜其速肖叔向有言圣喆之上明詧之官忠信之长慈惠之师于是乎可任使周公多材艺而实用在国我公秉灵缉学文为世师经纬范俗不独稿于黔者可贵也指日进天廷赞机务论道燮理比迹周召四海之内讴吟德化岂諓諓者乎昔周公之化殷也若彝抚事以德为训而肃将祗欢穆穆迓衡圣王大之命宁之礼以明禋我公受上知特冠百僚莅兹土也与化殷何异长言如懋昭之训善政类周官之详今之民即古之民周公之得君即公今日之见信于上也三锡之命将复陆而至矣司理毣毣请就之刻以弁其首万历戊戌岁午月望日文林郎广东道监察御史奉敕廵按直隶河南贵阳治民李时华顿首误 

　　●备赈公田铭并序 

　　救荒之策古称无奇黔故储有赈金率倚办于乞籴顾承委者数疲于贩而不愿与无赈同余与直指应公各出饩余益以公帑为之割置膏腴诸父老诣庭鸣谢不曰为黔兴利而曰为黔除害嗟夫发籴为苛政余有味乎更老之言也大都官忧民之饥民恐官之扰匪籴斯然即田亦如之考之农政耕耘不时必加罚苗实踰等必加赏今备赈之田予亦依农政着为令式农益田垦则吏受赏农损田荒则吏受罚寓儆官之法于劝农之中两台秉持之两司督核之郡邑奉行唯谨有备无患所谓黎民乐业降福孔皆者其在兹欤爰立石于阡陌之间而为之铭铭曰沃壤如底清甽如隍旱潦弗恤我田之臧瞻杏望蒲犁锄不释尔自逢年敛不过籍旧谷既没新谷未登我发其陈市价不增前鉴维何青苗作厉不收子钱军民受惠严令致期大信革弊斯为善贷行之可继农先其公官勘其勤籉笠长聚荷锸成云五谷穰穰九扈欣欣所赈不用所备孔殷 

　　●赈谷流通议 

　　余谓拯饥之政富郑公在青州为百世师仿其意而行之在后贤焉兴赈田之利除赈籴之害今日事矣除害于今未必不生害于后特举其槩与诸大夫国人议之或曰黔之天时繁阴雨山溜洒泉可资濯溉不若中原赤地千里之田也所赈者少所积者多粟红岭表自古叹之我取其陈以增其亩黎民尚有利哉余曰赈租二千斛清余田损递马又厘革仓屯等弊几得三千斛特患谷不流通惠不沾浃所少者非田也又何增焉或曰黔中山多田少舟楫不通谷嗛价踊岁之通患此时平价以粜及秋成籴之无损于积仓有济于艰食此两利之政也余曰黔之富室多积谷待价官粜之使民食其平矣官不能自籴非委之驵侩则选之奥博其害与籴赈等耳或曰黔军多民少加恩与军民阴受其赐价踊之时以谷与军而扣其价谷踊之时以银与军而扣其谷官操其权军从其愿此可久之法也余曰历年军饷夏秋本色则给银非军之利冬春折色在仓无可扣之粮兹租也久贮之不可易价以贮之恐以资他窘而虚赈之名也又不可官粜之不能给之于军而扣之于军以无定之价变有定之额又不能无已限数以放之限期以征之乎或曰此青苗法尔余曰青苗贷母钱以取子钱民乐于贷之多不自虑于偿之难官亦未尝为民虑也惟贷有限数民易于偿官无牟利民乐于偿匪直鉴荆公之弊即文公惠行浙东称善贷犹然加一征息今尽宽之或曰富民能偿者不贷贫民愿贷者无偿柰何余曰荒年议赈先贫民不及富民丰年议偿听富民先防贫民游民无家者勿贷惰民无生业者勿贷武官与军勿拒况中人十金之产比屋皆是七八月之间斗米而价倍之孰不乐于贷而勇于输也以纾其囏乃愆其期不可以德化不可以情感以法绳之欲负其将能乎或曰民可齐之以法矣青衿子负担储法何可加也余曰救荒之道先赈士而后赈民逋负之法先齐民而后齐士余增置学田以优士令学官掌之收放行于有司士不得与其父兄子弟贷者不得借资中无挠法之人官有必行之法且法之信而不易又非法之重而不堪行之三年六年而九年焉田不增而租岁积黔虽饥不害纵有兵兴之繁士无馈粮之色黔其庶几哉此为省域言之若他境田多山少则常平之法可行也大抵有治人无治法所委不得其人民将怒于色詈于市余之竭心思也祗为厉而已矣若谓法外无遗弊也则余岂敢 
　　一放谷以六月初一日起完日止先期选坊里屯寨有身家德行者报名造册人给一石不得过二石富民武弁贷者听四月屯寨长贷谷种者听收期有误令报者拘人无人方责倍偿本年不收下年补还次年再饥贷即作赈小有年军民率众刁告为首者以乱法从重论 
　　一收谷以十一月初一日为始初十日止照数还仓谷不干不净者罚利谷二斗至初十日后迟一日罚谷一斗罚不过五斗至十五日不交官军照贵价倍扣俸粮民问不应并借谷追完方准释放宁家死亡者查实定夺 
　　一新谷纳仓放谷还仓不许先时差催以滋烦扰及时随到随收不许久稽守候依较定官斗出入如放用小斗收用大斗暗折羡余及蹈淋尖踢斛抛撒等弊因而挟制细民数外私取升斗者许佃户还户口禀将衙门作弊之人枷号一月问罪革役有司纵容曲护并罪之 
　　一荒年或随地设粥以赈之或计口发谷以赈之富民有禁井市贩夫有禁衙门吏役有禁诸色人等假名冒赈者倍加罚治有司不察以不及论 

　　●右文田记 

　　余抚黔之三月有青衿子数人谒余曰岁云晏矣藿食者忧之余惟贫者士之常而黔士之贫则抚者之辜也乃出廪余分之所及无几且非可继也及考万冯两公常创置学田始获余心业喜而为之传今计田且七十六分以赡府州司三学之贫者二公于诸生有丰施矣顾每年租贮定番州广储仓距省四百里而遥使贫士蹑蹻度支所得差半故郡诸生之无田者独未沾成惠耳余令州官俟价以粜随价以解士无往来之烦谷收一倍之利是不费之说也苐思以空言移粟人其谓我何固且图之会屯中清出乌当把路之田若干亩故征巴香备饷而今无所用之最号沃畴岁收米三百石有奇往输直十六缗于藩司而大半肥佃者余以为屑越甚也因念贵阳学宫昔以讲武今以修文乌当之田昔赡戎刚不若赡文髦从今冲輣不驰而瑶华耀爽黔虽边徼乎亦知左武矣与直指应公议割其田于庠复以三百金置膄田以附益之总命之为右文云乃与督学沈君计曰士之轮翮无取成幼若心者悯其穷而赈之囷鹿俱虚婚丧不举者急其情而周之博士赴讲弟子升舍文物未备者因其陋而充之数者取之万冯二公所遗而量入为出裕如也大都士之重采者什二??娄裂者什三什二无藉于资什三已得于助不中訾不外逼在赢诎之间者十五遍之则势有不能遗之则惠有不漙乌当并新置之粟锺而藏之每岁试少俟而拔其尤者数人贶以廪粟时时进而语之曰石储非终岁之计且以代车胤之萤赏宁越之音也汝知治田之义乎士之进学如田之殖苗生意日茂藨蔉致功必有丰殷非其种者锄而去之毌为宫墙玷顾黔中多认意气为节槩甚至凌轹上人以取困辱余惧其舍已之田芸人之田而荒于嬉也孔明化行于黔者诫子书日慆慢则不能研精险躁则不能理性多士佩之毌以家薄而志不壮毌以身贫而行不高弘道义以为宇守无欲以作藩游竹素以为圃耕柔顺以为田嗟夫柔顺之田险躁之药石也多士迈贵黎而化俗其无嗜美疢哉余有进于是者田以养士惟恐其不多士之自养无取于田之多嗛嗛之食何足狃也昔夏侯胜谓治经不明不如耕固矣张禹明经相业无闻买田于泾渭之旁资其溉灌多极膏腴至今士林羞称多士异日以文起家得时而驾待诸博士弟子师万冯二公即汤沐兴思而为学锡类也今虽未离南阳之耕隐然以孔明自期读张禹传则曰夫夫秽儒也若将凂已庶几哉身贵而仁义附焉无负于右文之田天下人文孰能为之右沈君曰善哉言乎遂次其繇而记之乃为之铭曰原田膴膴昔以用武而今已安堵惟士无田胡以代其耕而育其贤取武之闲成文之美储于黉宫以培桃李纬之经之公而匪私伫听风雷起卧龙于兹 

　　●钦恤军田颂并叙 

　　间者朔方孛贼勾致噪呼朝议调宣辽陕浙并苗兵合四万坐困之遂擒斩俘献上既首叙有功诸将吏且发帑金二万优恤苗兵之阵亡者海内仰威德洪畅矣顾苗属窜处箐落名氏莫可诘辨于是散给者易与为奸而湛濊之陆沉者十之七余入境廉得之檄有司追出三千缗与直指应公议曰兹皆圣主余泽吾侪不能宣扬德意罪与墨等乃悉置厥田上错岁积其入仍备征剿赏恤之用勒之石曰钦恤军田示不敢移资他窘谨述颠末而为之颂颂曰于煌帝泽磅礴周广杀伐斯张功懋懋赏悼彼执殳捐躯委莽天子曰咨苗师独惘涣号与居爰及内帑恤死哀殇以慰泉壤乃有贪夫行同魍魉狼噬鲸吞莫逃天网议缓厥辟诛其余镪尊制行意上德是仿春敷甫田露零戎幌三苗均沾宽然俯仰小臣作颂皇仁旷朗 

　　●惠药田记 

　　唐史载狄梁公两疏活万人余私心艳之及观其针法入神良相良医公兼之矣殷中军一剂活厮役之母乃焚经方是遵何德哉罗郡侯珦施于金斗殆仁者之心也黔俗尚鬼民间有病辄刑牲伐鼓以解諐求安不问针砭汤膏罗侯施药能变金斗淫祀因还断事衙于都司移中军署于督抚之旁以中军厅改惠药局不劳民而事集且在通庄定番州有上田五十亩余与直指应公益以百金之田其租令州官如学田易价定于六月解府给医者备药饵以为常虽然吾两人用心勤矣民不信医而信巫恐弗从也余乃集诸父老于庭而语之曰无离无着无医无药跻一世于仁寿非余所能昔炎皇御世尝草以导民轩辕氏作复受岐雷详着体沴彼上古大圣人岂欺汝哉夫赤刀粤祝朔山操苇皆诞辞无当昭夜景之鉴演亡机之慈祗见虚无自相诡耳杜兰香有云消么自可愈疾淫祀何益斯言也若因黔之病而药之三命皆有极参苓难成蹊余譬之于旱苗得一溉之益蓁蓁茂矣故陶贞白曰民生所以为大患莫急于疾疹疾疹而不治犹济火而不以水也汝等知水之济火独不知药之已疾乎诸父老曰民愚闻教则悟民贫需药则不支余曰官王其施岁考其成医不效者易之不廉者易之局之与田则不易也若讳疾忌医养疾玩医使俞附扁鹊望之而惊民自贻戚我其如民何诸父老稽首曰吾等小人得闻殷中军精于医而狭于量又闻罗侯去郡而金斗多病夫未若兹惠之弘且久也自今以往寿斯民命不知几千万亿无艳梁公疏矣敢世世拜两公明德余曰诸父老之言夸余何以堪之遂次其语记于局之堂以引黔民之勿药者为之铭曰官无厉民成聚生自卫民有疾官之剂以粟易祝尔田五谷艺民乃粒祝尔民五福备斯为瑞无祈祷以永世无需药余奚惠 

　　●泽幽田序拜招词 

　　太祖高皇帝混一区夏每建郡县设有厉坛使幽明各得其理今上发帑金二万遣官以优恤黔军之没于西夏者大哉皇仁无忝祖德臣民稽首天子万年嗟夫人之无良致虚恩赉鬼之无依微独远在赫连之墟也黔为古鬼方壮士志靖夷落每至捐躯及郊岐之罹愍圜扉之茹冤皆未招之魂余惧夜台之多馁矣乃与直指应公共置百秤之田于青岩之场令寺僧世守每岁收其租以掩骼用其余托盂兰之会迎体皇上泽枯之心以广国朝祀厉之典且善念无遮许齐民同之余亦曰猎较云尔爰拟招词授之释子词曰缅昔三五闳登兮继天立极淳庞沕穆兮民罔夭厉黄发儿齿兮正命而毙时则科条不用兮干戈载戢铜焦不鸣兮夜户不闭是谓大同兮不可见于叔世矧兹鬼区兮封狐雄虺之成羣壮士倚长剑兮气凌云将军非大树兮兵交刃接而洞腋露筋戎刚摧兮众心如焚吁嗟从军难兮八阵威风远二崤雨雪雰赤心白刃酬明君抑有循计然之躅慕程罗之富不惮崄山?亏兮披榛觅路豺虎咆哮于中逵兮藏舟无措兢鵰鹗之贪兮竟作枯池之鲋吁嗟行路难兮千金赍盗粮三危非安步鬼门生度凭谁诉又有迹坠昭宪身罹非灾骢马巍峩兮苍鹰邅徊惧吞舟之是漏兮谁念窃鈇之难猜覆盆无由照兮枯蛰未闻雷吁嗟对狱难兮秦虫冤重邹书空裁棘林夜哭声哀哀吁嗟伤哉尔等诸魂或殉义于战场或殉利于严庄或因株送瘐死圜墙悲莫悲兮三尸俱枉惨莫惨兮四大分张化碧而曜奇兮血谁与藏化乌而思归兮谁知音之恓惶慈亲念子兮倚闾空望闺中少妇兮九折回肠杳杳冥冥兮魂归何方年年岁岁兮白日无光余等奉命治黔兮无彼界此疆宣上德以赈生及死兮何存何亡惟季春之瘗骼兮归尔黄壤举中元之嘉荐兮醒尔黄梁熺烛炳兮幽关照馧炉爇兮卿霭翔蕙殽蒸兮兰藉桂酒奠兮椒浆演方广之大德兮振尔于非想之堂始终兮万物之量生死兮人道之常钱铿与殇兮曷云短长扶摇垂天与蓬麻委地兮同归无何有之乡鹄亭之鬼冤兮从今都忘若敖之鬼馁兮果然而徉黎邱之鬼狂兮效抗回而勿为殃吁嗟魂归来兮皇恩浩荡圣天子为八灵主兮国祚永昌 

　　●平越卫济川田铭并序 

　　余出抚三载攘夷为难济民为急沅州有龙津桥有石羊桥毕节有惠济桥思州有兴聚桥新添有靖猡桥余皆捐廪俸倡之平越麻哈江山夹水逡鱼无从鳞三建桥而三圯复寻缓流兴造应直指与子捐助不过百四十缗特嚆矢耳余东归用前缗置田租三百八十秤征助畚臿以资善果知观成之难厚给舟子使民无病涉未必不坚久于石梁也命其田曰济川并以铭之铭曰滔滔岷???三为巨川两山排闼水激成渊望洋空切班马迍邅利涉维何舟子有田不骞不崩于万斯年 

　　●开河檄 

　　余奉敕抚黔下车问民事兴革佥曰城南有水可达思南兴人徒以开浚通舟楫为黔万世利余曰吾志在乡山安能久此郁郁以俟河之洋洋也愿闻其次缙绅先生有谓往岁黔饥藩司发帑籴赈为民之厉余曰喏敬为黔除之乃置赈田直指应公以持斧至式廓斯增一日谓余曰造福于黔开河为最巨公何不先羣策而举之余以底抱告直指公曰何为其然也天下事不可让之于人亦不必限之于已自我创之安知无继之者余耸然心折乃檄游击将军杨国柱任荒度之责直指公喜曰用得其人事济矣相与搜锾金?之卜仲冬望日旅于河若泥行乘橇水行乘艇游击不惮勤指挥叶天培张承袭司幕杨尚伟马一新分其任皆选择而使之羣工翼翼期于底绩客有谓黔之公帑既乏民力亦单与其图成之难莫先于虑始余谕之曰昔北山愚公欲移太行王屋山之石于渤海之尾其室人忤之河曲智叟笑之惟邻之孀妇遣始龀之子助之卒之神负二山厝于豫南雍北以免愚公之迂城南之水大者批岩冲壅小者瀺灂霣坠洒沈靡定仅仅一衣带间以辟其维以疏其溃较之凿龙门之险寻金堤之故迹者万不侔非若运太行而抵渤海也愚公力不能损魁父之邱坚任其难且谋之于室助之于邻期之子若孙已之力有涯所需者无涯神之听之葢理之胜人之定天弗违矣河上之役能无需乎余不需其周于财需其周于德者财周则守在一家德周则见高一世夫往古来今豪华消竭吾身尚非吾有惟名为不朽是以金粟马羊人重千钧视若埃尘者达人之见也执分寸而罔亿度处挹握而却寥廓爱惜财费如膏火煎熬生为世口??死为愚鬼此黭夫之迷也黔之士大夫多达者高树标凖而使影附之远大振嘉声而致响和之众不过分宵烛之末光推葛禹之微润足矣其营生粤博起家令吏者毂击肩摩虽不产于黔乎例以并州之义皆为故乡况利涉尤所先资宜其相观为善而惑祛吝冺也譬之蔽牛之木如垂天之云千百人呼浒浒伐而运之若驰焉瓮牗绳枢之子萌隶迁徙之徒不斩刀锥之助或效胼胝之劳皆物有微而毗着事虽琐而助洪即一篑之能加何细流之不纳从此发擢歌张蜺虫?寿仕者不叹于回车行者无心于愿息邮困渐苏苗患益戢可立待也日者形家告我以盐利会逢其适语云山泽材盐国家之宝二美并兴千载一时余才愧管子不能兴鱼盐以饶东海黔之自饶将与蜀楚争雄为海内冠冕尔之桑梓休有烈光尔之子孙享有余荫其愿之乎余愚公也聚室而谋矣毌杂然忤也开拓达者之心胸不为迷津所惑操蛇之神闻之将使河若效灵如夸娥氏二子之负山城南之南思南之北皆安流也孰谓大夫智也而孀妇弱子之不如哉直指公曰善是可训矣遂书之为狥义者劝 

　　●鳌矶赋有叙 

　　耽瑞子游黔二稔偶一日从直指应公憩钓矶谒武侯祠见城南河水清涟舆梁亘跨曰美哉水中不渟民无鱼矣公曰堤津未备潴泽奚繇障而防之亦其事也相与鸠工垒石拥阶宛然鳌极临浏览胜遂作斯赋其词曰余承简命言抚黔藩襟林?足泽锁滇垣包乌纳面龙番牂牁金筑簇锜攒旛尔乃命驾乎綦郭饮马乎流泉容与乎南明凝盻乎富川于以相厥攸宜卜筑堤闬俯察仰观上虹下案宛在水中水无漫涣乃进三老而问之曰孰有当于此者乎河水弥弥宁能使逝者如斯三老对曰仆闻成梁不易防川则难测而定之有基无坏民其永赖然则君侯之所指也母亦务是乎愿闻其槩余告之曰是其源也未穷其际来自夷菁达涪出定中汇贯城其涨也汤汤乎若洪涛之浮拍而怒号渀激其耗也涓涓乎若清泠之赴坎而潺湲淅沥易盈易涸乍沉乍浮与汨俱没与化俱流远而环之敻寥邈而绰约廹而封之见阻隘而抟輖峻为之防骤汜滥而虞决低为之阖时淋漉而逐滮睠彼涵潭就伊沙渚方广得衷下高合宁弱水中邱南溟蹲屿积而能去散而还聚颖峰天表是曰署宾为章云汉秀卓城闉左峦架笔榜列贵人衍清塘之寒漱兮挹犀马之甘泉吸三宝之灵液兮贯明珠以缀连绾北江之青柳撷西池之白莲带霁虹之腰玉兮极南浦之潆漩于是我台扤控我坻线纡介在涯崕安于覆盂飞翚岧嶤作镇鼎湖象文昌与武曲运经纬以昭宪断鳌首以立极兮卧长鲸之横堰回狂澜于碤碛兮厂琅玕之迭巘浮海屋之龙宫兮??牙蜃楼之非幻步登瀛以出尘兮共题名于塔雁左瞻右睐□倚婆娑俯濯清缨反射纹波滩声陵影晨夕烟萝若吟梁父忽起渔歌伊惟幽人嗽流枕石心远地偏山青水碧灌木丛阴匿景逃籍希躅严陵垂纶自适维九鼎以一丝兮客星隐而名高棹扁舟之去来兮泛不系而逍遥遗名利于烟水兮委直钩于钓鳌一水盈盈对瞻古庙锦官森严诸番并曜怀美人于三顾兮糹?眷鱼水之遘奇余心悦其尽瘁兮鼎足成而运移诞天威以擒纵兮乌蛮震而靖夷俨遗容于尸祝兮据最胜之江湄嗟卧龙之蟠润虽百世其可师为龙为鱼一潜一见出处侔时蠖屈虎变既葆真而閟秀斯人杰而地灵荣光塞河卿霭郁蒸乘桃浪以游翰海兮渭熊飞而干城挽天河以洗甲兵兮腾八阵之遗英歇兰若而夺琳珪兮掞二表于承明进可献而退可怀兮忧则违而乐行山之高而水之长兮登斯台其含情匪大夫作赋勉尔荣名髦士壮怀之磊落惟先哲之是程 

　　●振铎长言序 

　　夫移风易俗莫善于乐古乐之不作久矣今之声歌象舞犹有古意存焉是最入时眼里耳而易动人观听故董戒之外又劝之以歌即圣帝明王不废也余昔备兵辰沅尝谓天地间禀气者靡不含灵乃顺苗俗宣欵约导之不三月而清江苗民相顾感喻相呴以生既余以召入而复来抚黔诸苗酋拥道欢迎若从余所好者喁喁然怀德附离而争事天子益信苗人即吾人无二心也居黔亡何即有啸聚之警不免修师龛之而后安堵多就縳者余求其生而不得闭阁思之均一苗也此独逞违亦未尝振德以导之而长吏之教不先耳故谈兵饬戎即未敢忘民之不革繄我之繇惟是上揭皇祖六谕以阐扬其旨次搜二十四善以寻绎其义近撷五传以寄遐景非浮慕息马论道之风缉畴昔之曼辞亦欲铤险者砥砺而潜销雄芒也客曰匹夫匹妇胸中自有完经何以为此啁啁也余思其居军旅事也请以战喻号令不申步伐何由而肃枹鼓不鸣勇气何由而奋将耳提而命之援枹而鼓之敢谓迁下同之埏埴言教可已乎哉今授剞劂而并系之以图亦犹行古之意也坐客唯唯遂书而引之于策 

　　●二十四善引 

　　太祖高皇帝六谕不越二十四言謦欬成经与日月并悬即累千万言未足以尽其解矣乃为善阴骘一书又文皇帝命儒臣汇之御制序文以示劝率是即皇祖之意顾遐陬荒徼安得家藏一帙人尽一窥惟是揭其稍切于地方者得二十四章并广之梓俾善师者遇一事得一法思过半矣虽然善恶之所施乃祸福之为阶此之为阴骘非得时而驾或隆施为难则见善不及空为临渊之羡耳修心以为量者在乎我因物以成务者系乎彼自古记之惟培其善根不落妄境善矣若葛繁然修吾心之量以随物之成自将相豪家以及胥靡臧获皆可为之斯善之善也封疆远臣稽首顿首敷扬二祖之训敢云爝火助曜乎哉 

　　●黔中五传引 

　　刻五传者何志感也五传巳刻省志而兹犹附刻于圣言之末者何省志不概见而兹可人人观也夫古之高谊奇行亦多矣曷以不传而独传五事者何以故五事皆黔属也彼宦于斯与生于斯者其人皆可为世则法故不厌频烦表章之使后之宦于斯生于斯者不习为吏视已成事诗曰高山仰止景行行止此不佞传五事与刻五传之意也 

　　●重修贵州通志序 

　　国家建置列省以藩屏帝室即五等分封遗意而今列省之各有志即古列国之各有史其义一也黔虽介在徼外西南乎其幅员虽少褊乎而地舆形胜民风物产户口财赋名贤职官祲祥古迹之属载在全黔通志与制俱来则因时修辑以备参考而昭观省者是亦不可以已也岁丙申余奉简书来抚是都先是土酋舞文乱法欲改邑复司哗然而以事闻诏下其议于两台之臣余思以定制折之乃亟取省志稽其建置由来而志自嘉靖癸丑以后阙焉未续寻得会典镜正始藉手以先一疏按志自中丞刘公侍御宿公增修方志迄今四十余年而未有执简从事者亦已疏矣余方有慨于中欲胥谋于直指应公而会乡先生给谏陈君以请曰甲午之役不佞象实从一二乡绅后敦雠校事业副其墨于藩司傥及今犁而正之以授剞劂此为时矣余都给谏此意即令有司拥篲先駈开集雅之馆复延畴昔所称一二执简者雠校者而日趣驾焉事竣给谏谒余言曰省之大典在志与文君侯谊薄梁园声高稷下岂其爱一言而不以褒吾黔耶余唯唯不不既而藩臬大夫亦复申之辄思得吾友邹君尔瞻氏文之简端而姑为不腆之辞以志岁月大都曰自结绳以往文明不着纪事纪言厥有内史春秋梼乘惇无隐虚尚矣后世文胜之敝史也奚辞太史公谓周秦之间可谓文敝矣若邹鲁尚文今且质吴越尚朴今且华是地气之改而时变之迁也故函夏之地宜捄以忠边鄙之乡宜捄以僿是辅相之宜而裁成之术也今天下大一统以示无外即鬼方异域已进而与列省比肩承宣德化特于黔加额开科所谓以冠裳易鳞介以俎豆息兵戎意在斯乎则凡天文辨柝于分野地理究极于舆图士习民风兼采于夷夏田赋兵车与时盈缩固维新之一机也黔故有志自诸葛武侯以至于新建王文成公上下千有余年其间英声骏烈播溢三危槩可曙矣嘉隆以来代不乏人或铁石之衷曜奇于御侮或瑶华之藻展采于天庭亦有却金茹淡继美关西之清迁客硕儒讲明洙泗之学是皆质之于前而有光俟之于后而可法昭昭在人见闻方真非乘岁时之近录而纪之将事与时湮人随世往典刑寥邈若存若亡藉令豪杰犹兴尚友之谓何我国家有一统志载天下山川名物如指诸掌若会典一书非时时着为令甲则因革损益无繇而稽以斯知志之有续犹国之有典彼石渠之上寻讨纂修必有鸿笔近臣总裁其事而后法守画一不敢变易以干度者虽海外夷邦尚尊而信之今兹高世名贤操觚登坛又得督学沈君相与印正而润色之凡例有纲有条爰分爰合各有攸当文不伤质丽而得体黔之衣冠礼乐彰而传矣且也其事核其义正庶几哉麟经遗意犹能翼国典而寝詷谋即晋楚之史亦何让焉于是乎序 

　　●贵阳府儒学记 

　　明兴二百年来声教丕隆蒸沦翔洽讵惟函华鞶帨即穷蕃荒服亦胥渐被葢家弦户诵其陶淑匪朝夕矣黔中古西南徼地自高皇帝辟干肇造后遂得列为藩服虽治杂汉苗乃百司庶政槩视两都诸省有差无异而贵阳为黔省首郡顾建学特后且规制未备近始就阳明书院改署明伦堂羣博士弟子员讲业其中若圣庙贤庑所为瞻礼陈乐也者则苐因宣慰而贵阳附焉夫使邑学隶府犹曰俭制岂其改郡改名而于弘风训典之要地顾让而未遑耶大都崇儒表正在朝廷作兴倡率在有司而尽制备物又自有时为之耳癸巳冬前廵抚林公乔相廵按薛君继茂提学副使徐君秉正始慨然兴创剏议遂于会城门北得吉壤焉昔为蜀行都司今割入黔偃武修文实相迭运固山川灵秀所锺最胜之遗而都人士所注念已久于是鸠工庀材经始告成亦阅三年于兹会余被命抚黔下车首谒宣师瞥见庙貌鼎新丹楹刻桷云构翼屹怪而问之乃知其昔也有待今始考焉时乎渐次莫或亟之余徘徊凝睇自公宫以至堂奥若两庑祠斋圜桥亭阁悉中程度且也地不烦改辟用不伤公帑民不废时务制不踰侈靡问谁赞成则郡邑藩臬左布政王君来贤廉使应君存卓知府刘之龙同知马宗孟推官龙时跃等问谁捐助则荐绅长者副使许一德御史李时华马文卿等而黉序之能事毕矣独丽牲之石缺焉未立先时刘守帅诸生谒余于惟是学阅廿有余岁而始一建前此两台诸公及?屡矣顾遹观厥成乃在今日信非偶也愿先生一言记之余谢不敏居有顷会用师高砦监司詹君启东梁君铨以捷奏于是督学沈君思充入而申之曰诗言既作頖宫淮夷攸服先生什倍僖才蠢兹苗丑不贰于淮献之讯之行且怀好音也先生终无意乎余谓黔即古罗甸国锋捍时起七萃联镳士之览穰苴入彀者与燕赵争奇亡论已方今圣天子右文教诸藩于制科以加额请□于黔诏可岂以诸士异采娴辞缘饰儒术为足多亦以夷方秀出于民镜检所归从今月会句修蜚腾茂实中原文献未之或先斯圣谟之吁也士生斯际千载一时兹庙貌已新适逢其会诸士仰而思之将何以摅所学而不负也耶矧诸士之先皆来自旧都所称故家遗俗藉以远实徼外原操用夏之权向之抵掌而谭据梧而吟者又东越讲良知故馆诸士服习已深即今学舍移而中有不移者使处为孝悌出为忠良胥自翱翔书囿间养之语云坚树在始今之时也是谓卑之无甚高论若彳?畏窃附于鲁颂之末则余岂敢人亦有言夫子居夷浮海之思后先致嘅而文庄公独谓浮海之言千载始验于琼崖尔诸士审能诵法惟勤将与诸章缝相揖让微独聚燕赵趫材贵筑其邹鲁矣居夷之言旋复验于黔服琼崖云乎哉沈君拜手曰善遂谋之刘守而勒之于石 

　　●募兵防守榜文 

　　照得贵州僻在西南徼外夷苗杂处山谷菁深道路嵚岖商旅续断实滇南之门户行李之往来其间贼苗出刼非时往往杀伤御货身膏原野殊不忍闻总之无饷无军无人防卫辟之制鼠亡猫徒责鼠之不窃安能也今以本院供应银内取七百两募兵百名以百户一员统领行事其应募者注名册籍每人每年给与工食七两专主常川官路守望险隘处所但遇贼苗出刼商旅即便奋击擒拿其斩获真贼一名颗者外给赏银三两为此仰中军官即将榜文揭示通衢晓谕军民人等知悉如仍前有被刼被伤者的系官军疏虞懒惰不能救护□被害之人径赴军门首告定行捆打究罪不贷 

　　●恤隐局谕 

　　始余莅黔即首询民俗善败诸所得于延访者业亟为兴而去之最后得薄恶两事如侨寓之人未有家室而僦主人之庐成婚者戒另托处姙妇僦主人之庐娩身者亦戒另托处余以此两者无当于法使遽为厉禁民将谓我重若彼而轻若此是未信而厉非善也夫川谷异制民生其间异俗先王齐政而不易俗者非不易俗也示之以大同所以易之也故因贤有司之请而以公罚之赢为之构数廛于城隅内外以便贫民之无依者当其时合卺寄于斯孳育寄于斯名其坊曰嘉礼曰慈育统曰恤隐局仍于娩身之妇无能举火者人给米三斗使弥月而后复其居嗟乎吾人并生于大块托处于□庐皆寄也以彼生者成者曾何损于已而示人不广使仓皇急廹之际比桑间之期冒露寝之苦亦大忍而大愚矣尝观风俗通云宅不西益俗遂谓西益宅者妨家尊也尔雅之言曰室西隅为奥尊长处也不西益者难动摇之耳审西益有损增广三面岂能独吉乎昔田文以五月五日生其父婴戒勿举谓五月子长与户齐将不利于父母其母窃举之及长而见婴婴怒文顿首曰人生受命于天将受命于户必受命于天君何忧焉如受命于户则高其户耳谁能至者卒之田文能大婴之门而婴用其言谥为靖郭其亦足以明习俗之不经矣余既为此局以不即禁民之泥俗者而复为此谕夫亦曰上之便民不如民之自便继自今有司或不能修其废坠余宁无望吾民之能易俗耶 

　　●黔中手训 

　　父字与男松郎知之今我在外清安你读书以养性为主凡事听二叔教训不可执拗今我是个都抚名头每年虽有二千两银子凭我使用别人或借送人使用暗差人送到家来此是衣冠盗贼我必不为此项不取再无他项止有我新任相近抚按各行贺礼共计不上三百两我既不要多的岂受此些微之利我将来都到贵州事上用了是以无一文带来与你幸得你有好丈人家也不贫了你要读书我当时毫厘也无也到今日况你好似我多了你可多在馆少在家养身生子是一大事只此付知 

　　又 

　　父字与男松郎知之今我在贵州清安你考得下旌德见人务在谨慎谦恭非礼之地多不洁净不可跟人行走以养身为主二叔要同你行是爱你心你不可不仰体我是贫官全无官资你亦不可指望又者二叔要细栢到他家你可与黄娘说知细栢今吃那个乳付信与我凡有人来你必亲写些信报平安 

　　又 

　　父字与男松郎知之今我在贵州清安不必挂念我不能有银以遗汝等我所为地方造石桥三处开河五百里买赈田谷二千石学田谷三百石惠药田谷三百石每年济孤田谷壹百秤贵州军民无不感戴皆是为汝兄弟造福二叔纔故所有细栢如何伤他到这般田地有了这惊在身上日后一毫伤不得一毫寒热都受不得一毫吓不得他母年小不顾谅不以这个儿子介意是以立心害他若可调理你可用心调理他言不能尽只此付知 

　　又 


　　父字与男松郎知之今我在外清安不须挂意前信所说读书三事尔遵而行之必无不中之理言语不可轻薄衣服要布素举动循礼节此又是养德养福养寿三事若轻薄狂诞外人讥议汝可戒之我昔做秀才时梦一神僊教我你不要他日做官说是你自家手叚还是你祖父积来阴德我今做官无金银积与汝只是要行阴德以遗汝汝平日存心亦要体我意思有方便人处便当些卖些以行阴德不要失吾祖父数代所行之意日后自有受用松萝茶可买二三觔极真者搭来只此付知 

　　又 

　　父字与男松郎知之今我于闰四月十三起身至沅州暂住不知何时得交代回家我俸禄俱为贵州做事无得带回家中凡事俭约凡人家歹?赞基务堂局得水今雪塘园二叔歹?赞基明堂倾泻到溪有左无右汝可托人劝三叔速为迁移可也只此 

　　●亲笔像赞 

　　尔好直胡为招议尔好义胡为招疑一经起家数不为奇三藩开府官不为卑晨炊乞籴怜尔者稀忤时守拙谁解独正之危惟尔丹心圣主之知惟彼黔黎佩尔之慈轻轩归来惟天鉴之万历戊戌冬余束装请告检点无长物不觉兴趣洒然未可语人遂书于黔之燕喜堂以自庆云 

　　●先中丞诒厥录 

　　先中丞以迟暮举子而儿松不肖莫能继述常惧先烈之易湮也先中丞立朝大节前录俱在而两袖清风衾影不愧或未之详又惧后世子孙不覩清白之诒谋而贸贸于势位富厚也爰?木穴?夕?其遗墨而附梓之先中丞通籍念有余年而林居十九浮沉中外独黔淹三年又抚黔时而松始有知识故独存黔中之遗而余不可考矣元启元年腊月初八日不孝男尔松谨述 

　　抚黔纪略 
