两湖麈谈录　　（明）许浩 撰 

　　唐世藩镇之祸，有识者愤之，要当究其建置之始，指其疆域之分，计其统属之地，则当时事宛然在目，可以垂永戒。观史之暇，因概括其大凡使有考焉。当安史甫平，仆固怀恩欲幸祸植党，于是请以河北地封三降将，其后遂为魏博、卢龙、成德，是谓河朔三镇也。又有淄、青、横海、宣武、彰义、昭义，皆黠将悍卒，尤而效之，相与蔑视王人，署置官吏，连衡以抗天子，或以子继父，以下叛上，则朝廷不得已姑赐节钺，虽在中国，实如戎狄。盖是八镇之土地民人不复为朝廷有，声教所不及也。按魏博有州七，贝博魏卫相澶磁也，今大名府并东昌卫辉彰德之地。成德有州四，恒冀深赵也，今真定府之地。卢龙有州九，幽涿瀛营莫平蓟妫檀也，今顺天府并衡州永平河涧之地。淄青有州十二，淄青齐海登莱沂密曹濮兖郓也，今皆山东之地。横海有州四，沧景德棣也，今沧州景州并德州之地。宣武有州四，汴宋颍亳也，今开封归德颍州并亳州之地。彰义有州三，申光蔡也，今皆河南之地。昭义有州五，泽潞邢沼慈也，今泽州潞州顺德府之地。盖举天下要害地而瓜分之，府库充实，士马强壮，隐然战国之势也，宁不可愤也乎？然亦乘人君之暗懦、宰相之凡庸耳，有君如宪宗武宗，相如裴度李德裕，则剪殪而芟刘之不遗余力矣。后之人君览此，其亦拔祸本，揽权纲，任贤辅，惜名器，庶不成此厉阶也。呜呼！万世之炯鉴哉！ 

　　我朝职官虽革中书省，而特置内阁，亦隐然宰相也。六部则六卿分职也。公孤不常置，加于内阁则为三公，加于六部则六卿兼三公也。都察院，则御史台也。通政司，则银台通进司也。大理寺，则廷尉也。太常寺，则奉常也。太仆寺，则太仆也。鸿胪寺，则大鸿胪也。行人司，则大行也。尚宝司，则符宝郎也。六科，则给事谒者与给事中也。翰林院，则翰林也。国子监，则太学也。钦天监，则太史令也。府尹，则京兆也。但司徒古典教民，而后世则户部司钱谷。太仆古掌天子车马卤簿，而今则专司马政。至于光禄，古掌宿卫宫殿门户，至唐宋，始掌祭祀朝会酒醴膳羞，而今则止司供御饮膳。中书舍人古莅中书省，掌行命令撰制辞，而今则官善书之士以缮写内制。若祭酒之官，前代多设，故有军谘祭酒，侍中祭酒，京兆祭酒等名，而今惟国子监。按古礼宾客，得主人馔则老者一人举酒以祭于地，示有先也，故谓祭酒，盖尊重之称也。大抵我朝官法古制，其不用太尉司徒司空为三公，尤远过前代。其余职任事权稍有不同，而亦无大相远，惟国史总于翰林，而不立日历所，不设起居注，深有未安。尝考典籍，洪武中犹修日历，犹有起居注，而其后遂废，诚缺典也。比读官制，故为考序而纪其大略。 

　　国家财赋仰给东南，而吴郡恒多水患。盖东南诸水咸汇太湖，太湖由三江入海。而三江久失故道，东江不可复寻，独娄江尚在，吴淞江虽在，而多湮。其别出一支，分从常熟白茅港入海，最大且驶，而海沙阏塞，久成平陆。以大势论之，太湖吞纳众流犹人之腹，白茅吴淞则尾闾也，阳城昆承华亭诸处，犹脉络也。尾闾不泄，腹且饱胀为病，四支百脉无不病者。故宜兴湖州诸阏水归太（湖无）碍，则常之宜兴武进，湖之乌程归安，淞之华亭可无水患。浚吴淞白茅之淤，湖之水入江海无碍，则苏之长洲常熟昆山可无水患。永乐夏忠靖公治之，正统中周文襄公治之，景泰中李侍郎敏治之，弘治中徐侍郎贯治之，嘉靖中李尚书充嗣治之。夫忠靖文襄不可尚已，其余虽互有得失。然凡其施为之品式，举行之次第，抉剔之蠹弊，往迹具在，有志经国者所当一一究心者也。 

　　王守溪阁老在翰林有名，文章亦明畅严整。尝作拟罪言，其中论修史一条切中今日之弊。略曰：班固死，天下不复有史矣。古之所谓史者，皆世守之，人主所至，执笔以随，其言其动皆亲见而亲书之，所谓信史也。后世史官，虽具员而无定职，人主动静邈不相及，政事行罢不及预闻。惟易世之后，则绸前后奏疏而分曹书之，且以宰臣兼领。奏疏之语，果皆实乎？分曹之人，果皆才乎？宰臣之意，果皆公且正乎？且生于数十年之后，追书数十年之前，其是非曲直皆茫然无闻，或得之传闻，已非其实；纵得其实，而亦莫能照其情伪，或夺于众不得书，或迫于势不敢书，或局于才识不能书。故一时君臣谋议勋业汨没不传，而奸险情态亦无能发其微以为世戒，而监领者又往往以私好恶杂乎其间，故曰不复有史矣。 

　　李西涯阁老云，国家置直文渊阁事者迄三十余人。此语在弘治戊午。由前考之，其人则解学士缙，胡文穆公广，黄文简公淮，胡祭酒俨，金文靖公幼孜，杨文贞公士奇，杨文敏公荣，杨文定公溥，陈尚书山，张尚书璞，苗学士衷，高文毅公毂，马学士愉，曹文襄公鼐，张文僖公益，陈少保循，王少保文，王文通公一宁，萧宫师锚，江尚书渊，商文毅公辂，彭文宪公时，徐武功伯有贞，李文达公贤，薛文清公珝，许学士彬，吕文懿公原，岳修撰正，陈庄靖公文，万文康公安，刘文穆公吉，刘文和公珝，刘文安公定之，尹尚书直，彭文思公华，徐文靖公溥，刘少师徒，丘文庄公珝，谢文正公迁。若文继是以后则焦少师芳，王少傅鏊，刘冢宰宇，曹司马元，扬少师廷和梁少师储，靳文僖公贵，刘宫保忠，杨少师一清，费少师宋，蒋少保冕，毛少保纪，贾少保咏，桂少傅萼，张少师孚敬，方少保献夫，顾尚书鼎臣，李少保时其止司■诰敕而未参大政者吴文定公宽，刘文定公春，李宗伯逊学，右少保瑶，吴尚书一鹏也。呜呼！天下之治乱系于宰相。观其人，其世可知也。 

　　南京太平门有堤，树木森整，远望如尽。左则玄武湖，澄波万顷；右则钟山，苍翠蓊郁。三法司在于湖之浒。去此一里余，渐就空旷，洪武初开国元勋多赐葬其地。然祠宇之修置，茔城之整饬者，惟中山王一家而已。其余则穹碑尚在，石兽成行，而梓木不存，蒸尝无所，殊为寥落。甚则断碑荒草于夕阳之间，且鞠为畦圃，并遗迹而亡之矣。呜呼！功载旗常名存太室，清庙侑享之人，而百五十年已湮没如是。彼金陵山水佳丽，道室佛庐，金碧辉映，此顾芜秽不治，则领留务职太常司献纳者不得不任其咎。 

　　袁忠彻尚宝，太常廷玉子也，相术名天下。廷玉能先识成祖于潜邸，用是贵显于时，其道人贵贱祸福多奇中。宣德中，四明陆司冠瑜方授主事，往领牙牌，忠彻以纸裹一牌授之。既出展视之，其文则刑部尚书也，亟返以告。公大笑曰：“非误，异日当悬此耳。”后果然，人益神其术云。 

　　驸马邬公景和，京师人，嘉靖初尚永福公主选。时例教养于礼曹，毛三江宗伯方视篆，尝课以对联句“御沟冰泮闻流水”，邬即应声云“金屋春残见落花。”方期岁，公主下世，盖其谶云。 

　　正德中，锦衣指挥杨玉，附逆瑾势害人，瑾败，玉伏诛，家口没入为奴。有爱妾携少女匿民间，得免。此女长盛美丽，妾鉴前祸，誓不婚京师权贵家。李白洲，都宪荫子，纳之。后宁庶人干纪，李坐宁党被法，此女入浣衣局。噫！有数焉，无所逃也。 

　　国朝相业以三杨为首，然亦赖朝廷委遇而责成之。正统初，英宗以幼君临御，张太后在上有拥怙之功，凡事专任三杨，百司奏事必命中使谘议，然后裁决。中官王振，一日以事至阁，杨少师士奇有所拟议，振辄可否其间，公愤懑而归，三日不出。太后遣使来问，杨少师荣语其故，太后震怒，诏鞭振，遣人押至阁中谢罪，且戒之曰：“再尔，必杀无赦！”用是数年，朝纲整饬，海内安。其后，太后宾天，三杨亦先后下世，振始弄权，天下多事。 

　　魏文靖公骥，以直道自持，不苟徇俗。正统初任吏部侍郎，时中官王振怙宠而骄，每出则虽部堂尊官亦敛舆回避。魏一日相遇于崇文门，不为避。王衔之，谮于内，众为公危之。忽一日，上御便殿，召吏部既至，问孰为侍郎骥，且讯以近日曾有何事。公慷慨言其故，且曰：“臣不材，备位六卿，臣不足惜，朝廷名器可惜耳。”温旨慰之曰：“尔所言者是，好官，好官！”又布政使陈公选，道学名流。成化中任河南按察使，持宪公廉，不畏强御。时中官汪直司西厂■〈讠冏〉事，能立中人祸。直往河南勾当公事，藩臬悚息郊迎，公不为礼，俟其至，盛服自公署中道而入。直不能堪，诘责之，公即密疏其专擅罪，疏入留中。逮直归，上问河南好官为谁，直以选对。上以疏示之。二公风节颇相似，至于培植爱护，祖宗之思至矣。 

　　彭司寇韶自在郎署即有材名。时外戚周氏言民家占其田土，宪庙命公往讯。公意谓未有以平民而敢侵贵室者，悉以田土还之。周衔之，言于上，逮系诏狱。时有李御史琮亦以同事被收，每就鞠，公辄昌言曰：“差失皆小人，御史无预。”如此者再三。久之，莅诏狱者曰：“尔持正如此，乃君子，吾辈今为小人耳。”遂为直其事于朝，得还任。乃知天理在人心，未尝泯灭耳。 

　　宣德中，鲁穆为福建佥事，独持风采，不畏强御。杨文敏公家人有犯，亦不少贷，文敏荐之为佥都御史。 

　　正统初，范理为江陵知县，杨文定公之子上京师，沿途官司供奉甚恭。理独不为礼，文定荐之知德安府。乃知二公以国家为念，而不计其私，有古大臣风。视世之得志乘时，而借其喜以市恩，鼓其怒以张势者，何如也？ 

　　王给事中徽在，成化间有谏诤名，坐是见斥。时巨珰牛玉之罪固所当诛，而内阁大臣不能无罪。其始不言者，是党牛玉也；其后终不言者，恐牛玉之后复有如牛玉者出而祸已也。数语切中时弊，谈者至今尚之。 

　　姚文敏公夔亦近时名臣。其为宗伯时，适慈懿太后上仙，内旨不欲以之合葬裕陵，配享太庙。公时秉笔奏牍，谓山陵宗庙圣孝所先，伦典纲常国家攸重。慈懿之葬域违典礼，在百辟将有言之，宗室亲藩将有言之，天下后世将有言之，能保将来无据理而改正之者乎？引经执礼，词情恳切，伏阙跪请，宪庙卒从公议。当时虽赖内阁台谏为之维持，然公之力亦多也。 

　　王越世昌，起家御史，历都宪司马，以靖虏功进封威宁伯。虽尚权谲，而文事武备皆有可观。“世间惟有征夫苦，天下无如边塞寒。发为胡笳吹作雪，心因烽火炼成丹。”其行边诗也。久之，言官劾其生事开边，竟褫爵家居。后起废为西陕总制，卒于边。西涯李公谓其姿表奇迈，议论英发，其于边徼险易，虏情真伪，将士强弱劳逸，皆在胸臆，出奇取捷，谋定后发，莫测所向，颠倒才智，自为拣纵，而人人欣劝，乐为之用，可谓得其实矣。 

　　寇都宪深，天顺中视院篆，刚悻自用，驭其属甚严。一日历事监生考勤，命题曰“道盛德至”，同列骇然莫敢启齿。韩公雍时为佥院，从容请曰：“题难作，若加一‘善’字庶易成文。”公欣然从之。人谓韩公善进言，且有裨国体也。 

　　帝王之兴，开拓疆土，削平僭乱。虽赖爪牙之士宣力于四方，然亦有天授非人力可及者。我太祖命西平侯沐英取云南。师次曲靖，扼险莫前，忽大雾四塞，英麾军冲雾，及白石江而止。比雾霁，贼大惊，以为神兵飞至，乘胜遂取云南。成祖命新城侯张辅取安南。师过清光，晴久水涸，贼众先遁，我军莫渡。俄而大雨数尺，千艘逼游，遂俘逆主，郡县其地。此二事书之史册，光昭千古，盖与睢水之大风、滹沱之冰合不多让也。 

　　杨都宪继宗，风节材望，标表天下。方其为太守，考绩入京，张芳洲赠以文，谓公有今人所无者二，古人所少者二。刚直常持之以和易，廉明常持之以含容，勇敢常持之以宽静，而不速于成。今之为郡，而其所施有如其所存者乎？杨伯起以清白着闻，犹有可却之金，公治郡久，始终无一足敢暮夜及门者。苏子卿以死为事，史外犹有余书。公抵官以来，遽遣妻孥归养，萧然独处斋阁。此犹非夙昔之所见也，非公不足以当之。褒不过谥矣。 

　　孝宗皇帝晚年亲断大狱，日与大臣元老相接，恩礼周浃。刘司马大夏一日对便殿，二营军士多彼占役勇士，投充太滥，各营草场侵欺隐没，为言当宁。首肯久之，且谕以勿形奏疏，盖恐权贵中伤之。方将有所厘正，而龙驭不久上宾矣。正德中，刘有谪戍之祸，盖媒蘖于此云。 

　　李西涯、程篁墩，少小时俱以神童被荐。英庙亲试之，对句曰：“螃蟹一身鳞甲。”程即应声曰：“凤凰遍体文章。”上加称赏。李尚伏地徐对曰：“蜘蛛满腹经纶。”上遂封之曰：“是见他日作宰相。”俱鸣宝镪而出，后李出入馆阁四十。钱与谦修撰初会试京师，谒西涯学士，时有以司马温公像求涯翁赞者，翁遂命与谦代作。其中有“校茅连茹，公之在朝；青苗变法，公之在野。公之再起，是为元佑；公之云亡，是为靖康”等语。翁大加称赏，以为数语该括宋家治乱殆尽。为之延誉于谢方石诸公，谓有抡魁之才，已而礼闱廷对，果占首选。 

　　凡三法司谳狱，必命司礼中贵一人主之，意必正统以后之因袭也。成化间黄赐尝应此命，时陆公瑜为司寇，王恭毅公概为廷尉。二公名臣，持论侃侃，初不因黄有所低昂。有兄与人弟庇之，因而致死者，法司奏当以死，黄欲从未减，二公持不可。黄大言曰：“同室之人斗者，尚被发缨冠而往救之，况其兄乎？正在矜疑之列。”二公无以应，卒免死戍边。乃知宦官揽权，必其才术有动人主，非特左右承顺而已。 

　　弘治间，仁和尹居官颇不职，时猎者获一虎，士林中阿谀者从而贺之诗，以为治效。有士人俞珩者，作口号嘲之曰：“虎告相公听我歌，相公比我饥人多。相公去行行仁政，称自双双北渡河。”至今举为口实。 

　　孝宗皇帝在位，好亲儒臣。一日经筵，刘学士机进讲“责难于君，谓之恭”二句，上注听久之，俯赐清问，因辩析“陈”字之义。刘仓卒进讲，语不逮意。上谓之曰：“此即敷陈王道之陈也。”群臣叩首谢。又问：“何以不讲末句？”答以“不敢。”上又曰：“何害？善者可感善心，恶者可惩逸志，自今不必忌讳。” 

　　倪文毅公行状有曰：“云南思叠梗化，守臣议用兵。司马马公疏：今中外民疲财困，灾异叠见，何以用兵？且欲遣京朝官往谕之。公言用兵之法，不足示之有余，今公之言得无示弱于天下乎？使思叠闻之，或轻中国矣。且京朝官谕之，谕之不从，则策穷矣。不如姑遣藩臣有威望者以往，彼当无不服，不服再议之用兵，未晚也。于是众皆从之。”予读至此，盖每叹马公之失计，倪公之得体。而又恐藩臣往谕者之难其人，及观二泉公集，则知其人乃参议郭公绪也。其言曰：迤西有夷曰思叠，越金沙江界据地若干里，积二十年拒不受抚。至辛酉岁益猖獗，镇巡合议以剿。请事下公卿，议抚之便，孝宗重用兵，从之，诏简藩臬贞毅臣以往，乃以君与按察曹副使玉同行。旬余抵金齿，于是卢参将和统军，距所据地二程许。而次遣官持徼往者，皆被留不服。卢还，军至千崖遇君，语其故，且戒勿迫。君曰：“吾受国恩，报称正在此，如公言若臣节何？昔苏武入匈奴，十九年尚得生还，况此夷非匈奴比。万一不还，亦分内事也。”或谓君曰：“苏君以黑发去发白而还，君今白矣，将以黑还乎？”君正色不答。是日曹有疾，君单骑从数人行。旬日至南甸，岩深不可骑，乃批荆徒步绳挽以登。又旬日，至一大泽，戛都土官以象舆来，君乘之。上雾下沙，晦淖迷踬，而君行愈力。又旬日，至孟濑，去金沙江仅一舍，君菱以次手为檄，遣官持过江，谕以朝还招徕之意。夷人相顾，惊曰：“中国官今亦至此乎？”即发夷兵率象马数万，夜过江抵君。所持长槊劲弩露机而环之数重，有译者泣走报曰：“贼刻日且焚杀，奈何久此？”君曰：“尔译虽微者，亦世受国恩，不以死报，乃为间耶？”因拔所佩剑指示曰：“明日我渡江，敢复言者斩。”众皆股栗。君因赋诗见志。思叠既见檄谕，祸福明甚，又闻君志决，即遣其酋长数辈来请听令，及馈土物供具。君悉却去，乃奉宣敕榜，且与语，大略先叙其劳，次伸其究，然后责其叛罪。闻之皆俯伏泣下，请归侵地。君曰：“此固圣天子意也。”宣言许之，皆稽首称万寿，欢声动地。因诘卢参将先所使人，出以归君。曹卢得君报驰至，则已撒兵归地矣。是夏五月归至会城，镇巡以状闻，诏与奏事者官一级，余功俟核以录。佥谓君且有殊擢。越三年，君考六年绩，乃升四川参政。又一年，正德丙寅，始以云南功加俸一级。丁卯，君进表至京师，请致仕去。呜呼！世弗患无才，惟患用之弗尽耳。 
