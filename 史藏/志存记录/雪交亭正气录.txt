雪交亭正气录 明 高宇泰 撰  

　　●自序
　　（以上原阙）起兵。夫大臣世戚，义与位副，复何庸言！予正取夫可规避就而不规□□□而不计者，于冥顽域中，孤行一意。百人愚之，能无一人怜之乎！十人怜之，能无一人愧之乎！得怜且愧者十百于亿万人之中，人心所由而不泯。故曰「一脉张，不可谓绝；一目存，不可谓乱；一夫立志，不可谓土崩」：此之谓也。或又曰：『欧阳公之于死事、死节也，斤斤焉别之；且有死而不之予也。令之死者，宁独无间乎』？虽然，死则有间矣，其为明而死则一也。曷不观夫背明而生者为何如？而乌得不亟予之哉！抑亦有不忘明而存者，尚得附于铉翁、所南之义；况乎以身殉之也！故所贵于王莽之世者，龚胜、刘崇之死是也。其赵明、霍鸿、马适求者流，行事不概见，班史标之以男子、紫阳予之为豪杰矣。文山当日僚将宾佐从死者，六十人；邓光荐所纪者，亦犹是也。予也，悉其事者详之，否则阙焉以俟补。然每叙一人，宁止触予故痛哉！呜呼，愧矣！
　　乙未春日，隘夫□□□钩輈阁。

　　●雪交亭正气录卷一
　　明鄞高宇泰檗庵撰
　　甲申纪
　　檗庵曰：呜呼！由祸变之余，审事几之渐；气数所趋，人事召之：岂其微哉！先贤邱文庄有言：『世道本乎阴阳，其气各以类应』。因察神庙中年貂璫遍出，鲸戮里闾、豕缚守牧，小民奋袂而兴，驱豺殪虎而宁与之俱毙：上变无虚日，其「易」所称「一阴之姤」乎！当是时，天子春秋正盛，王皇后未有所出；王恭妃诞光宗、郑贵妃诞福王，储贰未定，邪谋横兴嗣续、忧危竑议忽发；而大学士沈鲤去位，中允郭正域几中于危法矣——中允者，太子傅也。初，无锡顾宪成创东林讲学，一时从之者皆气节之士；屡弹射当世，当世欲得而杀之。于是，东林之禁日严；而沈相公、郭中允，则皆羽仪乎东林者也。未几，有男子持梃至太子宫门被获，击伤中官数人；谳者仅以「疯癫」奏。诸君子发其奸，于是有「大东」、「小东」之目——大东，谓东宫也。夫元良重本，建储大事至容小人叵测伏戎，奸谋屡见，疑魅疑神，莫可端倪；感应之理，宁有休乎！其明年，东师乃称帝建元；「遯」尾之厉，于此时占之。迨神宗崩，光宗立一月而逝，而李可灼进药之狱起；继熹宗登极，而李选侍移宫之事起。诸君子将力挽倾危、觊觎之奸，然其立言也，亦太苛矣！泾以渭浊、玉以铄贞，能免嫉乎？况奋迅感慨，又从而与为难也。当是时，唇方沸于盈庭，戎巳伏于秘禁；虐阉煽毒、乳媪交哄，一时憸人遂得而逞其恨矣。崔呈秀列诸君子姓氏百数十人为「天鉴」、「同志」、「点将」等录，嗾魏阉按籍而诛之；而海澄周起元，初以不列己名为耻。丑、寅之际，大狱烦兴，诸君子枕藉而毙，何异朱温白马之祸哉！时东师正为火然泉达之势，国家藩篱，一决不可复收；经略熊廷弼之旋废旋起，非小人误其成功耶？当忧反乐，有此一狱以之罗网，正人诸君子半死是中。及烈宗即位，巨憝幸枭。甫踰年而中原盗起，运自否而之剥，坚冰之象巳成。即以烈宗十七载之忧勤，茹荼集蓼，莫可拯济，至社稷是殉，为亿万世之大痛；岂不悲哉！
　　嗟乎！上下四十年间，阉人、妇寺相迭为奸；阴惨之祸先中于贤士大夫，而元命随之。故皇甫耻不与党籍，而东汉亡；安民乞免镌碑名，而北宋绝。考古镜今，治乱之几所由来也。今甲申殉节诸先生，多即汉所称三君并顾厨者流，终遘其凶，身名罔间矣！虽然，小人败之而有余，君子持之而不足。范、倪而下诸先生有灵，知必痛心于扶倾救毙之寡效；其忍以气数自安乎哉！
　　范景文
　　倪元璐
　　李邦华
　　施邦耀
　　王家彦
　　孟兆祥
　　马世奇
　　刘顺理
　　汪伟
　　周凤翔
　　凌义渠
　　吴麟征
　　申佳胤
　　陈良谟
　　王章
　　许直
　　陈纯德
　　吴甘来
　　成德
　　金铉
　　李国桢
　　刘文炳
　　张庆臻
　　巩永固
　　汤文琼
　　王德化
　　王之臣
　　俞志虞、顾铉、徐有声
　　朱纯臣、顾肇迹、薛濂、徐锡登、郭培民、宋裕德、邓文明、孙惟藩、杨崇猷、卫时春、吴遵周、王先通、张光祖、方履泰
　　李凤用、高时朋、褚宪章、方正化、张国元
　　徐允桢
　　郑之俊
　　彭琯
　　刘养贞
　　宋天显
　　王钟彦
　　刘有澜
　　施溥
　　李若琏
　　高寀
　　申湛然
　　徐燝
　　蔺之垣
　　李国贤
　　沈青藜
　　张世禧
　　通州童生
　　周童生
　　东江米巷画士夫妇
　　武愫仆
　　魏学濂仆
　　孔四
　　费氏宫人
　　魏氏宫人
　　吴奎妻张氏
　　王氏
　　余之瑶
　　尹熙妻
　　张氏
　　王氏
　　金毓峒
　　卫景瑗
　　朱之冯
　　徐标
　　蔡懋德
　　朱廷焕
　　方文耀
　　彭士弘
　　周遇吉
　　张罗彦
　　张罗俊
　　殷渊
　　张履旋
　　刘永昌
　　许琰
　　范景文，字质公；北直吴桥人，癸丑进士。吴桥陷，一子死难，一子拷掠亦死。公自南京兵部尚书入阁，甫月余，贼至；公忧愤，减食三日。城破，自缢，为家人所解。乃赋诗二章，投井死。弘光朝，赠太傅，諡「文贞」。
　　吊方先生墓
　　夷、齐叩马谏，原不为武王；心忧篡弑者，借口于伐商。武烈当时变，二子念天常；各自具深心，并行岂相妨！顽民死洛邑，义士死首阳；死名与死节，武俱不忍伤！一时两知己，千载有臣纲。忆昔方正学，将无同肝肠！气不激不烈，节不烈不扬；悲风□寒木，至今有余怆！
　　倪元璐，字鸿宝；上虞人。壬戌进士，户、礼两部尚书。甲申三月十八日，有诏召元璐，密语移时出。次日，贼入城；曰：『事不可为矣！吾君其死社稷矣』！即朱衣束带，北向拜阙、南向拜母。乃索酒入书舍，于所供关帝前酹之三爵，亦三自引满；曰：『乃今得从公游』！时有中表施略劝曰：『何不效文山忍耻，出外举兵以图恢复耶』？公厉声曰：『血性男子，乃为此言』！曰：『谓太夫人在堂何』？乃泪下及颧，曰：『吾母年八十四犹健，夫复何憾』！遂捉笔题案曰：『宗社至此，死当委我于壑，慎勿棺衾，以志吾痛』！出厅事，南向坐而自缢。顷之，贼骑至，问公何在？则已陈尸于堂；愕然曰：『可惜明朝一好官』！伪兵政王公弼示于门曰：『忠义之门，扰者罪』！复遣伪礼政巩焴致奠而去。弘光朝，赠太保，諡「文正」。
　　初第，同门集重五
　　他家箫管我埙篪，竞渡人齐到曲池；各出辟兵符一道，散为续命缕千丝。人如旦日寅方始，节正中天午未移；葵作臣心蒲作酒，百年莫负看花时！
　　李邦华，字懋明；吉水人，甲辰进士。以忤璫，归田。先帝起之家，历官左都御史；人望归之者四十年。都城陷，公闭门，书版云：『堂堂丈夫，圣贤为徒；忠孝大节，矢死靡他』。更衣，望阙叩首，口占文山「人生自古皆有死，留取丹青照汗青」之句；乃自缢。弘光朝，赠太保、吏部尚书，諡「文忠」。
　　施邦耀，字四明；余姚人。己未进士，左副都御史。都城陷，问其仆曰：『倪尚书何在？侦之』！还报云：『自尽矣』！公语曰：『若等候此，吾往视倪尚书』。入内，久不出；视之，已缢死矣。先帝之变，二公知之早，故殉难最先。绝笔诗有云：『惭无半策匡时难，唯有一死答君恩』之句。弘光朝，赠尚书，諡「忠介」。
　　王家彦，字尊五；莆田人。壬戌进士，协理京营戎政兵部右侍郎。贼入城，公时守得胜门，飞炮击贼。忽见城东烟尘起，欲督兵血战，军士不应；望阙叩首，哭曰：『臣无以报陛下矣』！跳而下，臂□骨俱折。义男王权麾下将黄勤掖入民舍，公解带自缢！带断，权涕泣曰：『老封君年高，须为后图』！公曰：『城破身死，谊所当然。但主上存亡未卜，恨不触死御前，以彰辱国之罚！既不能承欢膝下，惟一死报君父矣』！复缢。俄顷而绝。贼大索公尸，纵火焚舍。越三日，权等至故处觅尸，仅焦半臂；旁观无不掩泣。弘光朝，赠太子少保，諡「忠端」。
　　孟兆祥，字肖形；北直交河籍，山西泽州人。壬戌进士，刑部右侍郎。初以忤璫削籍，起历今官。贼入城，自缢于守城之所。子章明，亦同殉；姑、媳并缢。弘光朝，赠刑部尚书，諡「忠贞」。
　　孟章明，字絅宜；癸未进士，观政，未选。闻其父死，亦自缢。赠河南道御史，諡「节愍」。
　　马世奇，字君常，号素修；无锡人。辛未进士，历官中允。都城陷次日，知先帝之变，贻书其弟曰：『吾母衰耄之年，闻此异惨，自极不堪！弟宜婉曲解喻。不孝莫大于辱身；忠、孝非二事也』。即沐浴更衣。设香案于庭；取「周易」、「金刚经」及印、牙牌置案上，北面稽首谢恩、南向拜母。家人环泣曰：『谓太安人何』！公曰：『正恐留此身为太安人玷耳』！麾之出，取纱帨自缢。二妾朱氏、李氏，亦并缢。壁间题云：「马世奇同二妾殉节于此」。弘光朝，赠礼部右侍郎，諡「文忠」；两妾赠孺人。
　　刘顺理，字湛六；杞县人。甲戌状元，左中允。都城陷，亟命家人速置棺。城既破，妻万氏、妾李氏愿先死，公大喜，视其投缳，笑而拜之；乃冠带自缢。冠不得入，大笑，取其冠翅；既就缳，仍正其冠。须臾，乃殒。有四仆，公犒而去之；不去，亦同殉：一时死者十二人。弘光朝，赠侍郎，諡「文正」；万氏、李氏，俱赠淑人。公居乡极善，里人皆德之。城既陷，贼有籍河南者数十人至；云：『吾侪正来卫公，不期全家死矣』！罗拜涕泣而去。
　　自赞
　　成仁取义，孔、孟所传；文山践之，吾何不然！既掇巍科，岂可苟全；三忠祠内，不愧前贤！
　　汪伟，字长源；休宁人。戊辰进士，简讨。二月，贼犯三辅，保定巡抚徐标死于叛帅；公流涕曰：『国事其去矣』！或劝之乞归；曰：『知危而逃死，如大义何』！三月十七日，贼薄城；次日将晡，呼一老班，属以六岁儿并橐中金曰：『城破，我当死，以血胤累汝；俟南北通，得归乡里，吾夫妇感汝德九原之下矣』！老班泣诺，挈儿去。十九昧旦，亟呼其夫人起——继室耿氏也，曰：『日者所期，在此刻矣』！乃书其衿曰：「翰林简讨汪伟妻耿氏」；趣云：『其加纫』！夫人唯唯退。俄报夫人死，公视其侄，哂曰：『汝婶成吾志』！□欲自尽。侄抱公，泣曰：『弟已得托，婶已死；无妻、子累，曷图自全』！公谬曰：『良是！须亟觅匿所』。侄奔出，得一小空室归告；则公已自缢死。投缳时，偶在耿夫人右；曰『虽颠沛，不可失序』。乃解悬，正左右而毙。题壁三行，首行书「崇祯十七年三月十九日城陷，东宫讲官同继室死节」；次行书「身不可辱，志不可降；夫妻同死，节义成双」！末书「新安汪伟绝笔」。弘光朝，赠少詹，谥「文烈」；耿氏赠恭人。公尝书邸壁云：『看世不破，为世所弄；看人不破，为人所弄；看身不破，为身所弄』。公之临难从容，盖深有得于斯言。
　　周凤翔，号巢轩；山阴人。戊辰进士，左蔗子。李贼檄百官入朝，公勉强入。有先俯伏呼「万岁」者，公忽大声恸哭，极哀；于是群臣亦多涕泗奔走者，班大乱。公疾归邸，作书别其父。有云：『君辱臣死；君死，臣焉可生！况男自归讲职、忝列侍从乎！忠孝不能两全，矢以来生再图奉养耳』！南向四拜，遂自缢。二妾同死。弘光朝，赠礼部左侍郎，諡「文节」。绝命诗有「碧血九天从圣主，白头双老泣忠魂」之句。
　　凌义渠，字骏甫，号茗柯；乌程人。乙丑进士，大理卿。三月十九日昧旦，闻召对，疾趋长安门；拱立达曙，门竟不启，乃返就邸舍。俄而城陷，人马声嘶；公端坐，神色洒然，须髯怒张。无何，闻先帝之变，号泣徒跣，举首触柱，悉火其所评骘书并己所着述。左右相视变色；盖公平日无他嗜，嗜书；今焚，知公志决死；因潜取绳、械等物匿之。公瞩视，怒甚。客有以庭闱为言；改容谢曰：『是固痛心；然身已许国，义无两全也』！会有传先帝信未实者，公急出舍曰：『我见君则随君，遇贼则骂贼死耳』！道知凶闻确，遽归；索冠服，仆以青绣进，却之。易绯，设香几，正笏向阙拜；捉笔上尊人书曰：『尽忠，即所以尽孝。男视死如归，含笑入地下矣』！点画不苟。嘱曰：『我死，可书我柩「死节孤臣凌义渠柩」』！遂自缢。年五十有二。弘光朝，赠刑部尚书，諡「忠清」。
　　吴麟征，字磊斋；海盐人，壬戌进士。甲申三月初七日，以都给事拜太常少卿。十二，受事；十五，奉命守西直门。十六，贼突至城下，炮声震天，矢如蝟集；次日，督从者载土石塞门。是夕更深，兵部尚书张缙彦遣二卒手令箭飞至，求出；公诘之，语塞，转从德胜门去。十八，贼大至。公急入朝，请见先帝言状；已二鼓，少宰沈惟炳禁出入，排闼直入。学士魏藻德曰：『朝廷大福，自无他虞。兵饷旦夕且集，何匆遽若是』！内臣佩刀出者数十人；公度不得见，叩首出。遇总宪李邦华，道不可为状；泣而别。十九黎明，贼从德胜门入。公距户自经，为从者所解；公曰：『若得一见天子，吾无憾矣』！使人掖之走，风尘扑面，不能前；遂入道左三元祠，视屋梁曰：『吾终此矣』！索酒饮，曰：『吾年五十二，须发尽白。以此衰病之身蒙皇上殊恩，爵列卿贰，愧无尺寸以佐国事！今国亡贼入，何颜自立乎』？众皆哭；公止之曰：『毋乱我方寸』！因睡。约二鼓，喉间咯咯有声；仆张俭觉，起解之。公复苏，曰：『苦我、苦我』！遂起，作绝笔书，又作寄兄秋浦、弟雉先及三子书。次日，其友祝渊至，见公角巾青衫，项多缳痕；涕泣不能仰视。公笑曰：『毋徒效儿女子为』！引酒共酌，语渊曰：『余壬戌登第，梦一人叉手向背，吟信公「山河破碎风飘絮，身世浮沈雨打萍」之句；问之，云是隐士刘宗周。时尚未识刘公；后刘在仪曹，相对爽然。今与刘周出，而刘先隐；山河破碎，不死何为！子归矣』！渊别去。逆臣高翔汉已受伪署，素重公，来劝公降；厉声却之。复投缳，家人抱持不释；奋身自捽，束帛而逝，白髯戟张——时三月二十日。越三日含殓，面如生。弘光朝，赠兵部右侍郎，諡「忠节」。初，公有撤宁远、守关门之议，有「吴将军可大用」之疏；又陈整饬江南，为京师应援：皆格不行。
　　遗嘱
　　祖宗二百八十余年，宗社移旦而失，上有龙亢之悔、下有鱼烂之殃，而身居谏垣，徘徊不去，无所匡救；法应褫服。殓时，用角巾、青衫，覆以单衾、垫以布蓆足矣。棺宜速归，恐系先人之望；祈知交为邪许焉！茫茫泉路，耿耿寸心；所以瞑予目者，又不在此也。罪臣吴麟征书。
　　申佳胤，字井眉，号素园；永年人。辛未进士，太仆寺丞。甲申二月，奉使近藩。贼势渐亟，朝臣多藉事引去；左右劝公曰：『既在外，可以脱』！然公奋袂流涕曰：『京师兵力空虚，脱有不虞，「安卮与共」之谓何』！乃星驰入都；时甲申三月十二日也。知大事已去，贻书其子涵光曰：『行己曰「义」，顺数曰「命」；义不可背，命不可违。在朝、在野，无二道也。天下事，坏于贪生畏死。死于疾、死于利、死于刑戮、死于房闱斗争，均死也；数者，宁死不惜！遇君父大节，缩首垂涕，百计求生；此真不善用其「死」矣。吾受国恩，誓以死报』！时公母年七十，迎养燕邸；左右以此为解。公曰：『业以身许国，势难两全』！十八日，聚宾客，为幼子煜冠；曰：『昔之人，有行之者』。以平生着述付之，曰：『吾作官无长物，半生精力尽此』。次日城陷，或请易服匿他处；公笑曰：『吾来此何为者？入而避，何如避而不入乎』！已而闻先帝凶问，仰天呼圣明者三。两仆固守不去；公绐曰：『吾欲有所往，可随行』。至王公厂，有井；两仆知其意，急挽之，断袖而入。两仆呼号救之，公在下呼曰：『急慰太安人：有子作忠臣，莫过戚也』！时年四十有三。未几，贼从东关溃回，肆焚掠。子煜掖太安人夺门出，僮仆皆从。徐起凤者——佣书，从公十年，号泣请留；曰：『俱去，柩谁与守』？贼将焚邸舍，起凤跪曰：『主以忠死；柩在，幸勿焚』！贼怒，鞭之；请愈哀。贼感动，乃不焚。及虏至，逐居民外徙；凤惧，遍求其同里，得镌工朱攀桂等二十余人，舁柩至天宁寺，得全。弘光朝，赠太仆寺卿，諡「节愍」。
　　陈良谟，原名天工，字宾日；鄞人。辛未进士；谒选，得推官。时止有云南大理缺，众说公且缓期，可避此远地！公毅然曰：『滇非王土耶？「四方惟命」之谓何』！卒就选。迁四川道御史，巡按四川。督师杨嗣昌以荆州阻江路绝，欲导贼入荆，三面寨兵以困之；贼冲蜀抚邵捷春一军自夔入蜀，于是捷春得罪。公拮据御贼，无所失。于是疏嗣昌失事于朝，诏公再按蜀一年而还。三月十九日，闻城陷，语左右曰：『吾为国死，义不顾家。只此先君窀穸、老母侍养、中年无子、嗣继未定，须一言。因嘱左右书绝命词一章。公妾时氏新娶，欲遣之归；曰：『相公有志尽忠，讵谓妾妇人不能死耶』！乃先公缢。公欣然就缳，询其友李芳泰曰：『安得有明巾』？泰即以己巾易之。从容整冠，扃户而绝。弘光朝，赠太仆少卿，諡「恭愍」；时氏赠孺人。初，公按蜀回里，将复命，行有日矣；友人往见，绘己像，冠服俨然。曰：『公何匆匆事此』？曰：『时事日非矣！既以身付国家，宁必生还耶！聊作此遗后人耳』。赴京，未半载而遇难。
　　王章，字汉臣，号芳洲；武进人。戊辰进士，陕西道御史。甲申三月，奉命巡视京营；即请补伍给饷，深以为忧。三月十三日，阁臣蒋德璟归，送之郊；泣数行下，曰：『贼渐亟矣；饷匮伍虚，如都城何！惟有一死。所忧者，君国耳』。返邸中，沐浴更衣；家人询之，不顾，登城。十九日，贼入，各门炮声并寂；语同事科臣光时亨曰：『事急矣，速死为幸』！时亨曰：『如是死，委同士卒。莫若入朝，询帝行在不得，则死；死得所也』。因易青衣小帽，劝公同易，方可达宫门；公曰：『汝之造朝者，恐委同士卒，期烈烈死也。若易去官服，官不官，卒不卒矣』！行数步，贼骑掩至，呼「下马」！时亨遽离鞍前立。公曰：『视兵御史，谁敢叱之』！贼槊中公股，堕马；连呼「降否」？时亨跪地乞降。公大骂，贼碎其膝；坐地肆骂，锋刃交下，受五创不仆；贼弃去。日暮，家人遍觅，于女墙边得之，张口怒目，以一手据地；以为生也，呼之死矣。年四十四。妻万氏，在家大恸，卒。子之栻，死丙戌之难。公为孝廉时，授徒陈恭烈庙中；梦神揖之升座，曰：『忠孝，吾与公共之』！后果諡「忠烈」，赠大理卿。
　　许直，字若鲁；如皋人。甲戌进士，考功员外郎。城陷，讹传先帝出齐化门，诸臣拥驾；直亦微服往从之。甫出门，见贼充斥道路，即返；曰：『驾必不能出也』！俄传帝崩，欲自尽，家人守之。或以家有老亲为言；公曰：『吾自读书时，便有今日。老父自幼以忠孝相勉，前屡书云「闻汝持己以廉，无忝厥职，即此便是大孝」。有「君死而臣生，谓之厥职无忝」者乎？吾未见不忠而能孝者！家有伯兄，可以承祀；弱子俾为忠臣之裔足矣！稍缓，则亏体辱亲，并尔辈不可保也』！冠服，北向再拜，复南向拜父；作家书并六绝句，因谕仆翼日图间道归。复呼一仆，随入室；取麻，命作缳。仆战愕不能措手，斥之去，遂自缢；一手持练尾、一手上握，颜色怡然。越二日，始殓。赠太仆卿，諡「忠节」。
　　绝句
　　掷笔翻然辞世行，老亲幼子隔幽明；丹心未雪生前恨，青简空留死后名！
　　临终歌
　　吾君死兮，宗社亡兮；吾将何归兮？虽曰百年兮，不可信兮！
　　陈纯德，字澹玄；零陵人。庚辰进士，顺天学政。将按遵化，贼亟，不得进；亟退入。京城陷，自缢。赠太仆卿，諡「恭节」。
　　吴甘来，字和受；新昌人。戊辰进士，户科都给事中。与汪伟约同死，作绝命诗有「到底谁贻四海忧」之句；遂自缢。赠太常卿，諡「忠节」。
　　成德，字玄升，号潜民；霍州人。辛未进士，兵部武库郎中。贼临城，以书约马世奇曰：『主忧臣辱，主辱臣死。我等不能匡救，贻祸至此；惟有一死报国耳！年兄忠孝夙禀，谅有同心！预订斯盟，毋忘息壤』！及城破，先拜母，母缢；次揖妻，妻缢；又揖妹，妹亦缢。乃持鸩酒，赴东华门梓宫前哭奠，触阶死。赠大理卿，諡「忠毅」；母张氏，赠淑人。
　　金铉，字伯玉；武进人，留守卫籍。丁卯北直解元、戊辰进士，兵部车驾主事。负气节；初谏谪黄道周被逮，廷杖。贼入城，衣冠拜母，人紫禁，投御河死。母恭人章氏，亦自缢；妾王氏、弟诸生錝，俱投井死。弘光朝，赠太仆少卿，諡「忠毅」。
　　李国桢，字兆瑞，襄城伯；江西丰城人，和州籍。总督京营；贼至，百计绸缪，科臣戴明说以私憾参之。三月十六日，匹马赴阙前，欲入殿，汗雨沾衣；内侍以「非时」止之。公曰：『此时君臣多见一刻，是一刻事』。诸臣惶惧问故，曰：『城守军皆疲傲不用命，奈何！鞭一人起，则一人复卧；奈何』！上召入，命内侍俱上城。十九，城破；二十一，见贼，愿触死，苦争三大事：一、祖宗陵寝不可犯；一、先皇帝当葬以礼；一、太子、诸王不可杀！再四哀切，贼从之。贼先以柳棺殓帝后，因公言，易以梓宫。四月初二日，为帝后发丧，葬于田贵妃园；百官无一送葬者。公送葬回，遂自缢。赠太子太师，进侯；諡「贞武」。明说则附贼；虏至，又委贽焉。
　　檗庵曰：当日南迁之议，未必非也。唐玄宗之幸蜀、德宗之幸奉天，正以天子尚在，足以呼动天下之人心，而国事不至于一败而不可救。「国君死社稷」，乃古来诸侯之说；岂天子之义哉！惜乎！烈宗徒守小节，而不较于天下大计也。虽然，烈皇帝早宣夕对，何异「将伯助予」之呼；而诸臣处心积虑，一于蔽欺，致十七载忧勤之圣主竟与建安、天佑等君同书「亡国」！后之视今，知无不穿龈裂眦于千百世之下也。乃更输诚受职，攘攘恐后；天子遗骸越在榛莽，无一人过而问者！卫懿公之无道也，其下犹有纳肝之臣；乃以先皇帝而不能得之于臣下，三光晦精、百骸走肉，欲不沦为异类也，得乎？襄城之死最晚，其功甚钜；先后之际，处死更全。不然，范、倪诸公身列箕尾之间，亦必回首鼎湖，恫心不巳者矣！
　　刘文炳，字淇筠；任邱籍，南直海州人；先帝生母刘太后侄也，袭封新乐侯。贼入，语弟右都督文耀曰：『吾家世受国恩，岂忍见此』！将眷属十六口埋一大井，闭之；令余丁悉入楼，积薪环其室而焚之，自赴火同死。赠太师、恒国公，諡「忠壮」。弟赠太保，諡「忠果」。其叔都督刘继祖，亦同殉。
　　张庆臻，字凤华，永城人；嗣封惠安伯。贼入，自缢。赠太师，进侯；諡「忠武」。世职之殉难，新乐、惠安为最着。
　　巩永固，字鸿图；大兴籍、山东蒲台人，附马都尉。先一年，公主卒，柩在堂；生女数人。城陷，缚女灵前，聚赐物及家赀于侧，举火焚之；然后自尽，大书「世受国恩，身不可辱」八字。赠少师，諡「贞愍」。
　　汤文琼，字□□，□□□人；布衣。京城陷，自尽；衣带一纸云：『位非文丞相之位，心存文丞相之心』！贼见之，叹息；以此责大学士陈演而杀之。赠中书舍人，列于正祀。
　　王德化，总督京营太监；宛平人。先帝崩，未葬，同周皇后尸在东华门外，覆以芦蓆；公痛哭争之。出朝，见兵部尚书张缙彦青衣待罪殿前，叱之曰：『汝辈误国至此！今不速殡先帝，乃复推戴新主耶？犬豕将不食汝』！缙彦垂眉曰：『何与我事，自有主之者』！公连批其颊，以颈触之；遂被害。谥『忠愍』。
　　王之臣，内监；大兴人。先帝崩于煤山，之臣从之。同一系，先帝在树上，之臣跪旁、坠之而死。一云王承恩。
　　檗庵曰：国朝阳明之气多蚀自北司，振、直、瑾、贤之祸败我国家，固矣；而神庙时税使遍于天下，其靡烂又可胜道哉！盖求善良于阉寺之中，百不得一；自古为然。今两人之殉国，斯又学士、大夫所多愧死者而毅然自振，岂必待教而兴者耶！唐室受宦者之祸为烈，后至草薙而禽猕之；迨亚子之称帝也，张承业独为唐死。欧阳公言五代全节之士三人而已，而不及承业。呜呼！又岂可以阉寺而忽之哉！
　　又曰：都城殉难之臣，盖有三蚀矣。「国变」等录镌布纷传，见闻殊词；风影华实，且有欲出入一、二人而为之者：则薰莸曷准也！马士英当国，以政府为市肆；显恤大典，上下惟视金钱。不必全节之臣，间与褒崇；彼烨烨者，厄末諡矣。寇氛正扬，胡尘旋塞，河北数十郡即沦异域；汰讹裒实，久之弥淆：委巷沈忠，其湮没可胜言耶！予于诸公最显白之外，余有未悉其详者仅列姓氏于左。夫死者，人之所难。如诸公授命遂志在一日、二日间者，上也；审几观变、未能自决，势穷而节见者，斯亦无憾矣！彼朝贼而被勒贿死者，乌足语哉！
　　俞志虞，字华邻；新昌人。甲戌进士，御史。城破之日，自缢。顾铉，字青城；成都人。丁丑进士，兵科给事中。徐有声，字闻复；金坛人。庚辰特用，户部山西司郎中：以上三公，弘光时并赠太仆少卿，諡「节愍」。
　　朱纯臣，字心翼；成国公。怀远人。顾肇迹，字超之；镇远侯。江都人。薛濂，字中涵；阳武侯。胶州人。徐锡登，字如苍；永康侯。合肥人。郭培民，字有谷；武定侯。临淮人。宋裕德，字克明；西宁侯。定远人。邓文明，字见龙；定远侯。虹县人。孙惟藩，字元辅；怀宁侯。大同人。杨崇猷，字临沂；彰武佰。六合人。卫时春，字和宇；宣城伯。华亭人，登州籍。吴遵周，字鼎铭；清平伯。辽阳人。王先通，字则阳；新建伯。余姚人。张光祖，字灿恒；彭城伯。永城人。方履泰，字子安；南和伯一元子，应袭。全椒人。妻沐国公女，亦死节：以上十四公皆世爵，各赠加爵一级，附祀。
　　李凤用、高时朋、褚宪章、方正化、张国元：以上五人俱内臣，附祀。
　　徐允桢，字中玄；定国公。凤阳人。
　　郑之俊，字汝珍；武安侯。歙人。同其子遇害。
　　彭琯，字予白；四川永州人。甲戌进士，工科给事中。
　　刘养贞，字念衡；大邑人。辛未进士，兵部武选司主事。都城陷，公诘责堂官张缙彦，谓『某日曾劝某处置防、某日曾劝某处设堵。缙彦不听，以及此祸』。公卒死之。
　　宋天显，字平怀；华亭人。官生，中书舍人。不肯赴朝，自缢。
　　王钟彦，字六有；华亭人。丁卯举人，国子博士。
　　刘有澜，字倚石；南宫人。庚辰顺天司李。被拘，投缳死。
　　施溥，字素庵；扬州人。恩贡，永清卫经历。
　　李若琏，字方山；顺天人。以武科，累职锦衣指挥同知。先帝初年，推镇抚理刑。为人内和外刚，不畏权势；一时缙绅被逮、为宦官所中者，俱得保全。后为患者所忌，遂落职。久之，起复南镇抚司。授事未一年，即遭国变；痛哭仆地。朝服，北向再拜；大书职名于厅事，投缳死。其兄若琳，乙丑进士；词林党于魏阉。时从贼，授弘文院。
　　高寀，字□□；宛平人。以太监高蜚、高起潜功，传授锦衣千户西司房掌刑。家饶，恒以私财佐公用；卫人诵之。贼破都城，公聚家人，语曰：『吾为人臣，当死忠。若为妇者，当死节；为子，当死孝』！谕其仆曰：『吾所有者，财耳；任若取之，无贻贼也』！又曰：『吾有二女已嫁，岂可令污于贼』！乃遣人引归，同缢死一堂。子有襁褓者二，皆系其母之膝死：一门十六人，无遗者。
　　申湛然，字□□；燕中诸生。有声，新乐侯兄弟从之学。贼攻城急，侯延湛然于家，以祖母瀛国夫人拜而托之。湛然引之家，使之执爨，庶免物色。为细人所首，逮湛然，拷掠备至，终不言。贼以木杌置湛然于上，覆以木杌，压以碾石；湛然故肥硕，腹脑皆裂、髓血俱流，至死不言。而刘夫人得全；至七月，以寿终。
　　徐燝，字□□；顺天人，太医院籍。癸酉，学院袁鲸取充弟子员。为人精悍多智，试辄高等。甲申之变，阖门九口皆缢死。
　　蔺之垣，字卫卿；大兴人，顺天府学生。家贫，藉馆谷以养亲。甲申之变，具衣巾，赴奎星楼缢死。壁间书绝命词一首，有「养士三百年」句；惜未得其全也。
　　李国贤，字□□；大兴人。少有才名。顺天府学生文多奇险，故久困场屋。有智略，人有疑事就决之，多惬所愿。贼既入城，虑兵少有变，尝令兵从某门出、至暮从他门入，别屯各所，扬言「大兵数万至」；于是大肆淫掠。是日，贤所居巷贼兵入，人皆开门迎之；贤独闭门，贼斫而入。贤继妻有色，贼犯之；妻大骂。贤以梃奋击贼，遂执至贼所称「刘国公」处；令之跪，不屈。左右强按之，大骂。贼怒，杀其妻；缚贤于柱，裂额上皮覆目，剜去两乳及膝上两骨，令其自死。贤大骂三日夜不绝声，方卒。盖此时能骂贼死最烈者，惟公一人云。
　　沈青藜，逸其名；宛平人、顺天府学生，居崇文门之东南隅。性至孝；家贫，以星卜养母。有劝其就馆者；答曰：『人生斯世得养亲者，久不过三、四十年。使就馆而违吾亲，吾不为也』！星卜所入，必市酒脯奉母，以为常。先帝之变，乃泣拜其母曰：『儿有妇、有男，可以养母百年；儿不能侍朝夕矣』！遂服衣巾，自缢死。
　　檗庵曰：诸生而死节，于义为贵。学校，彝伦所自出也。有言：「士未出身，可以圆通者」。本原之地，先失角喙；为此言者，杀万世之人心而有余矣。燕人余本为肃敏公子俊曾孙，以世职隶锦衣；身经甲申之变，后避乱吾郡，为余言燕中子衿数人事若此。
　　张世禧，松江人；礼部铸印局儒士。子懋赏、懋官，俱顺府学诸生。贼入京师，父子三人并缢死。
　　通州童生，逸其姓氏；家贫亲老，力学不倦。贼既破京师，徇通州；废将魏广乘与贼通，出官粮饷之，州遂陷。童生方读书，闻之，拜母长叹，出门赴水死；州人俱哭之。
　　周□□，顺天童生。闻变，悲愤搥胸，呕血数升死。
　　东江米巷画士夫妇，二人闻变，俱缢。
　　武愫仆□□；愫癸未进士，受贼职，索吉服，仆恸曰：『奴闻主辱则臣死。今皇帝大变，相公不哭临，反衣吉见新君乎』！叩头出血。愫不听；仆曰：『相公惑于名利，不信小人言，后必悔之！李贼贪淫，不久必败；小人不忍见相公之失所也』！遂不食死。愫受伪徐淮防御使；之任，淮抚路振飞擒解南京，斩之。
　　魏学濂仆□□，年老，长随在京。濂父大中死于魏庵，兄学洢扶榇归，号泣数日而卒。贼陷都城，濂以癸未新进士在京，计不自决；仆泣曰：『相公只思父兄昔日，即可决矣』！濂曰：『若欲我死耶』？仆曰：『焉敢！但恐隳相公家声耳』！后复屡谏，见不可易，遂自缢。濂遂受贼户政。散军粮，有一卒不愿受，曰：『小人，明朝卫士；乌可别领军食耶』！濂投笔而起，入内，愧恨自杀。
　　檗庵曰：学濂席先人之誉、禀通越之姿，娴文博艺，海内人望归之，如霜刃之新发硎也。当机不断，隳厥家声；正人为之短气、小人得以藉口，不亦惜乎！虽然，是何顽于仆而歉于卒也！前此免死之念胜，故婉曲讽谏而不可入；既而愧歉之心出矣，是以瞥然触之而无能以自容。主于中者异，故拒纳之情变也。嗟乎！等死耳，转瞬之间，苍素判矣。兰■〈艹洍〉让芳于野卉、鸾凤逊翮于凡禽，予能无三叹于斯哉！
　　又曰：武、魏二仆，未可以野卉、凡禽目之也。彝伦人所自致，志士仁人岂择地而成哉！惜逸其名，为之怃然！虽然，厮养卒之归赵王武臣，史亦不存其姓氏；李卓吾谓「厮即姓、养卒名，其姓名千载不朽矣」！二仆亦云。
　　孔四，绍兴人。父选四川主簿，没于京，失身为优；与勳卫常守经狎。经，凤阳人，工书画。京陷，经与四窖其金而逃。贼将官抚民获之，诘其藏；四指窖处，得免。经被杀，抚民留四自随。次晚，四乘其睡，取刀斫之，误中其股；四知不免，提刀骂曰：『我冀脱经，故指汝窖金处。若既得其资，复戕其命；我何忍惜他人财，自免死乎！我今为经报仇，恨不得中；愿为厉鬼杀汝』！遂自刎。首已断，身尚殭立；贼惧，众推之，乃仆。
　　檗庵曰：以余所录马素修、刘湛六、陈宾日、汪长源诸人之妻若妾，皆得随周母后之灵鞭雷电而吒风雨，岂不烈哉！其外又有宫女二人、民间之妻数人，皎然不欺其志；大学士魏藻德、陈演、大司马张缙彦诸人视之，果何如耶？昔人有咏毛惜惜诗曰：『恨无七首学秦女，向使裹头真杲卿』！然则左氏谓无勇者为妇人；大冠峨峨者至欲并于妇人而并不可得，则如之何！
　　费氏宫人，年甫笄，贼入宫，投井；贼知而出之，见其姿，互争。费曰：『我长公主也，若辈不得乱！必报汝主』。及见，李贼诘知非主，赐其将罗姓者；携出。又绐曰：『妾年尚幼，实出天潢，义难苟合。望将军怜之，择吉成家』！罗许之。乃暗挟利刃，伺其酒酣，尽力刺其喉；随自刎。贼悯其贞烈，葬之；始知初欲见李贼者，亦将绐其收己图之也。
　　魏氏宫人，贼入宫，前后奔呼曰：『贼入必净宫，我辈必遭其辱！有志节者须自决，免致污辱』！哭呼数四，跃入河内死。于是，宫人投水死者数十人。贼入，果净宫，每贼将给宫女三十人。
　　吴奎妻张氏，有绝色。奎为燕中长班，家虽贫，室宇甚洁。贼至其家，张伏屋后水中。贼去，往觅其夫，中途遇贼失散；张复归，一贼已据其室矣。夜，强淫之，贼熟睡。闻叩户者，知其夫也；潜起迎入，以刃刺贼死，取其财物而逃。遇井，张泣曰：『烈女不事二夫；昨之偷生受污者，忧君饥寒失所也；今得见君，死甘心矣』！欲赴井。奎力阻之；张曰：『君纵不罪妾，妾何颜复偷生乎』！遂跃入死。
　　王氏，罗田女子，适耿县人；甫三日，贼至，夫被害。其姑老而瞽，王忧姑刃于贼而已被污也，扶姑行十里遇深池，遂负姑同溺焉。
　　余之瑶，锦衣□□余□□女。年十八，适定国勳卫徐廷秦。贼破都城，阖室将走匿。姑使婢来引之，使俱去；瑶曰：『且将吾儿行，吾即至矣』！顷之，复一婢来；则曰：『再将吾奁往』！及婢复至，则已盛服缢死，壁上书「余肃敏孙女」五字；家人仓卒瘗之花墀中。贼退后，方启尸殓之，颜色如生；年二十二。
　　尹熙妻□氏，固安人。妻被贼掳，指前一池，绐曰：『吾夫藏金此中，可取之』！贼入水，妻力挽之至深处，贼遂沈溺；妻亦死。
　　张氏，北京城外女子。贼至，见其美，将淫之；女佯无难色，指井曰：『我渴，先取水饮我』！贼至井所，女奋力挤之堕井；女得脱。
　　王氏，北京民吴信妻；信居齐化门东，货绸。王氏色丽而性刚，贼缚信拷掠，王知不免，闭户自经；贼斫入解之，强奸焉。王力不脱，乃嚼断贼舌；贼怒，剖其腹死。贼含血走，口不能言；诸贼以为有祟，弃之去，信得脱。贼断舌，不食死。
　　金毓峒，字鹤翀；完县人。甲戌进士，御史；监督师大学士李建泰军。建泰出都，时贼已亟，恇怯不进；公乃奔赴勤王。比至京师，已陷；公还师真定，婴城固守。贼至，急攻数日；力竭，城陷，械赴贼营。见道旁井，奋刀（一作力）击贼，应手而毙；乃破械，投井死。妻王氏，亦自缢。
　　檗庵曰：先皇帝锐意平贼，咨嗟四顾，当时诸臣究无有出而副其望者。杨嗣昌之办贼也，欲以荆州予贼，盛兵四面迫而困之。而献贼辄践夔府入蜀，于是归罪蜀抚邵捷春而杀之；盖初檄捷春守荆州蜀界，而不能御之也。踰年，贼既净蜀，于辛巳二月忽犯襄城，一夕而破；遂至流毒中原，不可复救。孙傅庭在秦中，欲蓄全力以歼贼，需之岁余；癸未秋，方统师出潼关。贼故不亟御我师，徘徊唐、邓之间；觇兵四出，乃以枝骑争潼关，扼我饷道，全军遂没，先锋白广恩遂降贼。自此入潼关，关中尽为贼有；而傅庭渡河走山西，不知所终。二者乃国家失事之要领，两督师之肉，宁足食耶？且督师之任，国家司命在焉；每见谕下，诸臣避之如避水火。至以推毂之名，巧为释罪之计；往往举之缧绁之中，加之三军之上。无何，辄以不任轻去；究无有为平贼计者。烈皇朝夕靡遑，无能出诸臣欺蔽之范围。最后，躬饯李建泰于都门，仓卒之际举一书生驱之赴敌，无异举三百年之金瓯玉版拱手授建泰，使致之贼耳；不亦可为痛哭哉！建泰至真定，即为贼用；金公以监军死难。故于金公之事，而为之致慨如此。
　　卫景瑗，字带黄；韩城人。乙丑进士，大同巡抚。贼至，被执；令之跪，不屈，大骂；贼磔之，至死骂不绝口。赠兵部尚书，諡「忠毅」。
　　朱之冯，字勉斋；大兴籍，徐州人。乙丑进士，宣府巡抚。骂贼不屈，被杀。赠右都御史，諡「忠壮」。
　　徐标，字鹤洲；济宁人。乙丑进士，保定巡抚、兵部侍郎。先是，真定知府邱茂华闻贼至，预遣家属出城；公闻，执之下狱。斩贼使说降者，碎其伪牌。适属弁争中军官，不听；闻公登陴，劫出城杀之，叛降贼。赠兵部尚书，諡「节愍」。
　　檗庵曰：徐公之死，则有间矣；以其不死于贼，而死于叛将也。吾观其守城之志，则有取焉尔。
　　蔡懋德，字云怡；崑山人。己未进士，山西巡抚。贼至，死之。
　　朱廷焕，字中白；单县人。甲戌进士，大名兵备副使。三月，贼刘宗敏传牌招降，公击碎之；鼓励士绅，分守各门。初四，贼环攻之；城破，被执。逼之降，不屈，骂不绝口；贼怒，缚之桅竿，射杀之，悬其首通衢。合家或缢、或投井，相继死。赠右副都御史，諡「节愍」。
　　方文耀，字怀□；龙溪人。庚辰进士，河间知府。被执，贼杖之；大骂不屈而死。
　　彭士弘，字仁寰；辽东人，南宫知县。贼既陷畿内诸郡邑，公励士民，饬守具；众咸谓『贼势已重；邑小，恐不能支』！公曰：『吾奉命守兹土，生死以之。若尽力击贼，纵不胜死，亦瞑目』！众环泣曰：『臣谊也，如生灵何』！公亦泣曰：『人心如此，大事已去；吾尽吾心耳』！士绅卒迎贼入。公绯衣坐堂上，贼问何故不具饷？公怒目曰：『吾朝廷守土臣，岂为盗贼具饷』！贼怒，斩之，悬首南门。
　　周遇吉，字萃庵；降夷种。锦衣卫指挥，任三关总兵。夫人刘氏，亦夷女；骁勇多能。贼势亟，公请益镇兵三千；报可，以副将熊通统之。甫至河于，叛将陈尚智迎贼过河；通归镇说公，公叱出斩之，传首京师，请援兵——时甲申二月十三日。次日，贼至宁武，公列兵城外鏖战；夜则收兵入城，登陴炮击，贼死无算。炮尽，密令壮士伏巷，开门诱；贼入将近万余，亟下城闸，巷兵四起，杀之殆尽。贼四帅歼焉，恚甚，环攻四昼夜；力不能支，城陷。城中兵民感公义，俱不屈，尽为贼屠。公伤重被执，骂不绝口；贼缚之竿首，乱矢射之，共脔其肉。刘夫人率家丁百余据署，凭墙力射，无一矢不中贼；贼不敢近，用火环烧之，阖署焚死。及贼入京，莫不啮指告人曰：『好个周总兵，杀我兵数万人！若再得此一人，我辈安得至此』！諡「忠武」，祀旌忠祠。
　　张罗彦，字仲美，保定清苑人。戊辰进士，稍迁吏部文选郎，晋光禄少卿。保定自崇祯己已虏入犯都城后，屡被侵；公多家居，常任城守事。十六年守城，有给事奉敕过，夜半呼，城门不开。给事怒，劾张吏部擅司城钥；诏置不问。十七年春，李自成破太原、宁武，由居庸关入犯都，遣刘宗亮等掠畿内诸郡而北，期会都下。保定镇将帅兵出外，新太守尚未至；公语兄罗俊曰：『吾郡为京师扞蔽重地，今任事无人；我里绅不出而图之，奈天子何！若不克济则死，固人臣之分也』。乃倡郡人登陴，为固守计。二月，真定将杀都御史徐标叛降贼，人心愈危。宗亮下河间，欲北向京师；闻保定坚守，引兵至。距守浃月，阁部李建泰至，率亲兵入城；时建泰有异志，其孔家丁为贼间，公手擒之。贼攻愈急，建泰在城上阻放炮者，同知邵宗玄愤，争之不能得，因欲堕楼死；公闻，驰救之，建泰乃下。时闻京师陷，公大恸，尽出金帛犒士，士无叛志。宗亮以城久不下，自杀其将数人，示必克；建泰乃密遣中军郭中杰、李勇入贼营约为内应，城遂陷——京师破后六日也。公归家，题壁以自志其处曰：「光禄寺少卿张罗彦义不受辱，缢死井亭」；遂自经。妾宋氏、钱氏、子庠生晋、幼女一，皆投井死。
　　张罗俊，字元美；罗彦兄。癸未进士，与弟同守城。城破，公从众中出搏贼；贼仆，公扼其项而啮其面，竟嚼一耳。贼至益众，公呼曰：『我皇明进士张罗俊也！汝等骂谓「张吏部霸城」者，即吾弟；不干百姓事，杀吾家足矣』！贼攒殪之。初，贼未至时，闻罗彦揭守曰：『霸城不开者，张吏部也』；及至叱名而骂：故公云然。子伸，庠生；投井死。弟罗善，庠生；罗辅，武进士——及眷属死者二十三人。
　　殷渊，字伯淞；鸡泽人，廪生。贼至，渊与同庠生杨祥麟等守义，以死拒贼。三月，闻先帝变志图恢复，约山中义勇五百人乘夜抵县，三鼓斩关直入；贼令秦植踉跄出走。呼集国中父老子弟，晓以大义，发丧行哭临礼；士民感泣。贼复至，叛将郝标等内应开门；渊与家丁王明血战，俱为贼杀，悬首城门。
　　张履旋，字□□；阳城人，吏部尚书张慎言之子。□□举人，赠御史。
　　刘永昌，字肇熙；南京兵部援剿总兵，□□人。甲申三月，率兵勤王；至扬州九龙桥文信国祠前，得先帝凶闻，恸哭仆地。诸军各怀贰心，公夜坐徘徊帐中，望阙遥拜称罪者四；遂投桥下死。史阁部疏于朝，乃勒石旌其处。
　　许琰，字玉重；长洲人，邑庠生。五月一日，闻北都陷，痛哭呼天；遍请当事起兵，誓以身殉。夜解带自缢，家人解之；复至吕仙祠自缢，陆道士救免。投胥江，值潞藩舟，援之出；赠以金，不受。之其徒丁钺武家宿，又欲赴水；身臂遍书「崇祯皇帝」四字，宛转哀号，路人流涕。次日，钺武往报其弟劝之归，进以饭；曰：『圣天子如此惨亡，我何忍下咽』！嚼瓯吞之，喉肿呕血，吐舌寸余而绝。琰生平志行矜卓，年十七，刲股愈母疾者再；忠孝乃天性也。赠五经博士。
　　临绝口授诗
　　平生磨砺竟成空，国破家亡值眼中；一介书生难杀贼，愿为厉鬼效微忠！
　　●雪交亭正气录卷二
　　明鄞高宇泰檗庵撰
　　乙酉纪
　　檗庵曰：「天醉」之说，迩来论者多援之。然以先皇帝而使之亡国，天则醉矣；然以酣淫贪戾之君若臣，而能上之可参于建武、次亦不失为建炎，亦必使天醉而后可也。乃论者谓虏乘建瓴之势，即非马、阮之奸，恐亦难支；是殆不然。汉忠武曰「成败利钝，非所逆睹」；然曰「汉贼不两立，不讨贼亦亡」：是忠武已睹其败且钝矣，而谆谆于「亲君子、远小人」何耶？明知其时之不可为，然必尽吾力以济之；故虽身死之后，尚有公琰、文伟诸才为之周旋其后，是以久而后失也。若乖张恣纵，反速之祸；而为之逆信其时势之不可为而恕之，岂通论哉！贾生言「子婴有庸主之才，仅得中佐；山东虽乱，宗社可以不绝」；而班固顾非之。然以南都再造，何至遂同子婴之时哉！如谓史阁部之才可当宋李伯纪，而黄靖南足并蕲、鄂；余亦不谓必然。但当时若得一有为之主，使二臣内外其间，振举一切、痛哭誓师，上呼九庙之灵，下鼓万民之气，天下事未可知也。唐宰相裴枢不轻以太常卿予人，欧阳公信其不死尚惜一卿；其肯以国予人乎！今以两人之殉节，烈烈如此；使其当国，必不至苞苴公行，小人汇进为误国卖君之贼也，明矣。论者又谓淮上诸镇骜桀不用命，史公亦何能为，仅据「督师」之空名于上而已。夫史公无片言得行于朝，复何能得展尺寸乎！诸镇中，高杰、刘泽清实甚。杰密勾虏，于其杀也，史公有力焉。而马士英误之，遂为虏南下之由；宁无恨哉！初，北边夷汉丁总兵者，史公旧将也；闻南都立帝，率兵入卫。各军疑其引虏，至欲格之；史公力保其不然，因遣使齎手书往。至则具香几，迎以入，跪而启之，因涕泣为使道；使曰：『公诚心入卫，外人未知公心；若单骑与我入见史公，则公心益白矣』！于是如使者言，令副将许定国将其军，而己自驰入；史公大喜，为之奏请，许自为一军以当虏。高杰请护之归，遂杀之于无为境上，欲并其军。定国惧，以兵归杰，乃结杰左右营将，日与高会，尽得其欢心；一夕，定国命己腹心与杰营将饮、己则与杰饮，遂斩杰于酒间：盖史公密令之也。杰妻诉于朝，士英即令其妻将杰军，又得其重帑厚恤杰；定国乃自疑，叛降虏。初，虏犹豫不敢南下，定国输以虚实，力赞之；遂大举渡河矣。小人之祸国也，可胜道哉！
　　凌駉
　　左懋第
　　刘洪启
　　史可法
　　吴尔埙
　　任民育
　　张伯鲸
　　许德博
　　王士琇
　　高孝续
　　饶余
　　马纯仁
　　谢一鲁
　　高倬
　　张捷
　　杨维垣
　　黄端伯
　　王台辅
　　吴嘉胤
　　龚廷祥
　　韩赞周
　　黄金玺
　　彭性述
　　吴可基
　　潘履素
　　陈士达
　　徐搏
　　汤士鳌
　　欧敬竹
　　石仲祥
　　陈用卿
　　詹承祖
　　吴应箕
　　邱祖德
　　麻三衡
　　金声
　　江天一
　　王世德
　　陈子皮
　　方国焕
　　洪二魁
　　项千里
　　江秋汉、余公赞
　　温璜
　　马嘉
　　垂髫和尚
　　景贤
　　黄蜚
　　沈自駉
　　吕忠宣
　　葛麟
　　文乘
　　吴福之
　　鲁之璵
　　孙兆奎
　　侯峒曾
　　张锡眉
　　黄淳耀
　　黄渊耀
　　夏云蛟
　　马权奇
　　徐汧
　　项志宁
　　顾所建
　　陆明永
　　夏允彝
　　徐念祖
　　李待问
　　徐石麒
　　朱大定
　　朱有镒
　　顾咸建
　　陆培
　　王道焜
　　俞元良
　　祝渊
　　周宗彝
　　张坚
　　唐自彩
　　刘宗周
　　祁彪佳
　　王毓耆
　　梁于埃
　　王缵
　　王绩
　　李澜
　　黎增
　　谢衷白妻张氏
　　扬州女子
　　刘乙然妻周氏
　　钱氏女
　　汪氏女
　　陈铭妻戚氏
　　林鸿妻沈氏
　　陈氏
　　王氏
　　陈君秀妻杨氏
　　孙锷妻俞氏
　　张烈女
　　张敬妻颜氏
　　金铎妻
　　张氏
　　沈有年妻潘氏
　　凌駉，字龙翰；歙人。原名云翔；初举于乡，以磨勘黜；后得复，改今名。癸未，举进士。李建泰为督师，公以兵部郎监军。至真定遇贼，建泰降；公不从，为贼所砍；不死，卧道旁；一僧见而识之，负归其舍，渐瘳。而贼求公尸亟，僧惧；公语僧：同郡多商于济宁为标客；僧潜送公至济宁，乃得归。弘光朝，巡按河南；侄润生，以官生为军前监纪。乙酉二月二十八日，抵任。三月十六闻警，赴归德；十九，誓师。二十一，虏师至；公力扞孤城。守城诸将迎降，公冠服坐堂上，大骂。通使至，与之语；公正色曰：『我头可断，身不可从』！向左右曰：『此一块地，当与我始终矣』！顷之，持虏诏至；公裂之，厉声曰：『我奉命代巡已币月；既不能灭此朝食，又不能坚壁以守，是天下第一罪人也；何取我负罪之人，而官之爵之乎』！少间，豫王下赦罪之令，设誓于上曰：『如杀巡按，即如杀我』！公拒之益力，同润生后堂服毒自裁。官将吏民先奉豫王令，如巡按不降，城即洗；因密闻于外。于是排门入，哀号若雷；公亟拔刀自刎，众强夺去。公叹曰：『与其慷慨而殃及小民，毋宁从容而善全大节』！遂持衔刺，单骑往；润生怒形于色，执辔从之。豫王喜曰：『今天下尚有烈丈夫耶』！静处一室，命刘兵道、蔡知府守之。公作遗疏并敕书、密旨各一通，因令标官吴国兴齎奏南京；印□预投井中。又作遗豫王并家书，题诗衣带。闻两人睡熟，自经；润生亦题诗衣带而缢。豫王闻之，乃杀守者二人，送公尸六忠祠——即祀睢阳六人处也。公赠兵部左侍郎；润生字玄性，赠御史。
　　遗豫王书
　　駉世受国恩，不克有济，天乎、人乎！报之以死，駉谊尽矣。日昨不及就裁者，盖从封疆人民起见；今事既不可为，正駉从容就义之日也。愿贵国尚存初志，永敦邻好；大江以南，不心进窥。否则，扬子江上凌御史，即钱塘江上伍相国也！承贵国隆礼，义不私交；裘帽、革舄，缴入照收。侄润生相从殉义，以愧天下为人臣而怀贰心者。绝笔不文，仰惟照宥！
　　大明弘光元年三月二十三夜，巡按河南监察御史凌駉具。
　　题白箭衣四首
　　艰难历尽枉徒然，谢世长归碧落天；从古文山能有几，不如仗节学平原！
　　事亲无日，事君无才；从容就义，目闭心开。
　　叔尽忠，侄尽烈；炯炯双魂，千秋凛栗！
　　心愈峻，志愈厉；肥马轻裘，忠贞不易。
　　玄性题内衣诗
　　鞠旅陈师誓大川，时乎不利怅徒然；偃卧沙场声一啸，鞭驭青黄游上天。
　　一层黄土一层人，白骨何尝不有生！愚人认作千秋计，壮志多牵儿女情。看得破、识得真，飘然撒手便长行。天涯叔侄真知己，长啸同归入杳冥！
　　左懋第，字萝石；莱阳人。辛未进士，吏科给事。慷慨多大节，马士英忌之；知公曾纠冯铨，铨时为虏相，乃令公偕陈弘范、马绍愉讲和，计铨必杀公。公决计不返，条上战守数事而行。途中不与弘范深言，惟勉以立节而已。至燕，斩衰而入，言须哭临先帝。送之四夷馆，公曰：『此中国所以待夷狄者，吾不往』！乃馆鸿胪寺。公不肯易凶服，且争礼不屈。弟懋泰先降虏，来谒；公大呵之，不许见。后和议不成，三人还至沧州，虏忽飞骑追公回，欲降之；坚不屈，复禁之。及南都陷，使来言曰：『江南已下，新君已擒；若不降何待』！公哭曰：『吾所以不死者，尚图复命耳。今国家已破，死已晚矣』！以背向上，大骂；乃杀之。临刑，摄政王密令卒沿路劝之；公词愈厉。至西市，叱用刑者使速杀；杀时无血，涌白乳满地、白气冲天，日色昏黯。监杀者惊仆，几绝。
　　吊文山、叠山（调用文山「沁园春」）
　　忠臣孝子，两全甚难，其实非难。从夷、齐死后，君臣义薄，纲常扫地，生也徒然。宋有文山，又有叠山；青史于今万古传。他两人父兮与母兮，亦称大贤。嗟哉！人生易尽百年，姓与名不与人轻贱。想多少嗤愚，稽首游魂，首邱胡服，也掩黄泉。丹心照简，千秋庙食，松柏耸天风不断；堪叹他，时穷节乃见，流水高山。
　　读列仙传有感（仍用前调）
　　菌生晦朔，蟪亦春秋，人世堪羞！看乾坤不坏、日月长生、水火不灭，尽有来由。赤松、浮邱，希夷、钟离，都是精神猛自修。人间世却不断爱根，日事名谋！
　　嗟嗟！驹隙攘攘何求，把神仙种子新参透。除却那愚痴，不忠不孝、不廉不耻，悠泛之俦。麟阁将画，天台不远，黄鹤刷羽待人游。海山中，那药苗空老，把臂浮鸥。
　　有僧名祖心，字函可，广州人；与左公弟大来相赓和。今读其和左大来二律，亦一奇僧也。亦以事系狱，未考为何事；而大来始末，亦须详之。
　　刘洪启，号褊子；河南人。避寇，结寨山中；善战，贼不敢近；毅宗已授之弁职。李贼犯阙，洪启杀伪官守城。弘光时，加总兵。虏师至，执入京；连与虏书，略云『既欲臣服中国，当为中国令主。当令士民无恙，先朝陵寝不当毁伐，先帝子孙所宜宾礼；奈何反之』！语极激烈；杀之。
　　史可法，字宪之，号道邻；祥符人，锦衣籍。戊辰进士。北都陷，时为南京兵部尚书。马士英之立福王也，公与高弘图、徐石麒、姜曰广、郭维经、李清等遗书士英，极言福王之立有七不可；士英衔之，以凤督印封贮——此时士英已有排斥正人之意矣。福王既立，晋武英殿大学士，督师扬州。乙酉四月初一，闻北信亟，即至泗州策沿河防守，总兵张天禄、李成栋等降虏。初四，调赴江南以遏左师；即飞抵浦口。随诏回守扬，即日趋泗；而守泗镇将李世春、王之纲亦降。乃驰回扬，泣谕士民登陴，为死守计。十五，兵薄城下，豫王即令世春至濠城说降；公大骂之。世春又令乡约持豫王旨至，公投乡约于水中死。次日，又屡接虏书，皆不启，火之。攻益急，监军高岐凤、总兵李栖凤俱踰城降，公知势不可为；十八，呼副将史得威入，持之恸哭，托以后嗣。乃书遗疏一、遗书五，嘱曰：『我死，幸收葬高皇帝之侧！如未能，即瘗梅花岭可也』。又虑城破军乱，致有失误；复书遗疏及书作副册，别付家人史书藏之。二十，虏军复持书至，防守弥力。二十五，攻益急，公拜祝天，以炮击之，伤虏军数千。日午，城西北角忽崩，兵遂入。公自刎不死，引首命得威刃之；得威不忍，参将张友福同数十人急掖公下城，从小东门出。追者至，友福死；公问追者为谁？得威答云「豫王」。公曰：『吾得骂贼而死，足矣』！大呼「史可法在此」！兵众愕然；遂拥至南城楼。豫王待以上宾之礼，且言『前令人再三致词，俱蒙先生叱回。今忠节已着；先生为我收拾江南，当重用先生』！公怒曰：『吾天朝首辅，岂肯苟生，作万世罪人！可速杀我，从先帝于地下』！因大骂。豫王曰：『既为忠臣，当杀之以成其名』！公厉声曰：『城亡与亡，我意已决；臣谊当然，岂为名乎！但扬城数百万生灵，万不可杀』！乃慨然就戮。遂传令屠城。得威已逸去，骸积如山，公尸莫可辨。六月初十日，得威回扬。其书初寄盐商段氏，遭杀戮巳尽；从破篓废纸中简得之，持至南京上太夫人。丙戌清明后一日，举袍笏卜葬梅花岭。
　　上太夫人书
　　不肖男可法，遗禀母亲大人：男在宦途十八年，诸苦备尝；不能有益于朝廷，徒致旷远于定省！不忠、不孝，何以立于天地之间！令以死殉城，不足赎罪；望我母委之大数，勿过伤悲！男在九泉，死无所恨！得副将史得威完男后事，望母亲以亲孙抚之！四月十九日，不肖男可法泣书。
　　遗夫人书
　　可法死矣！前与夫人有定约，当于泉下相候也。四月十九日，可法手书。
　　遗叔伯兄弟书
　　叔父大人、长兄、三贤弟及诸弟诸侄：扬城旦夕不守，劳苦备尝，落此结果；一死以报朝廷，亦复何恨！独恨先帝之仇未复，是为恨事耳。得副将史得威为我了后事，收入吾宗为诸侄一辈可也；勿负此言！四月十九日，可法书于扬城西门楼。
　　付史得威绝笔
　　可法受先帝厚恩，不能复大仇；受今皇上厚恩，不能保疆土；受慈母厚恩，不能备孝养！遭时不偶，有志未伸；一死以报国家，固其分也。独恨不能早从先帝于地下耳！四月十九日，可法绝笔。
　　初上弘光帝疏
　　痛自三月以来，陵庙荒芜，山河鼎沸；大仇在目，一矢未加。臣备员督师，死不塞责！晋之末也，其君臣日图中原，而仅得江左；宋之季也，其君臣尽力楚、蜀，而仅得临安。盖偏安者，恢复之退步；未有志在偏安，而遽能自立者也。大变之初，黔黎洒泣、绅士悲歌，犹有朝气；今兵骄饷绌、文恬武熙，顿成暮气矣！屡得北来塘报，皆言虏必南窥。水则广调利船，陆则分布精锐；黄河以北，悉染腥羶。而我河土之防，百未讲一；人心不一，威令不行。复仇之师，不闻及于关、陕；讨贼之约，不闻达于虏庭：一视君父之仇，置诸膜外！近见虏示，公然以「逆」之一字加之于南；辱我使臣，蹂我近境：是和议固断断难成也！一旦寇为虏并，必以全力南侵。即使寇势尚张，足以相拒；虏必转与寇合，先犯东南。宗社安危，决于此日。即卑宫菲食、尝胆卧薪，聚才智之精神而枕戈待旦，合万州之物力而破斧沈舟，尚恐无济于事！以臣窥庙堂之作用、百执事之经营，殊有未尽然者。夫将之所以克敌者，气也；君之所以驭将者，志也。庙堂之志不奋，则行间之气不鼓。夏之少康，不妄逃出自窦之事；汉之光武，不忘芜蒌豆粥之时。臣愿陛下之为少康、光武，不愿左右贽御之臣轻以唐肃、宋高之说进也！忆前北变初传，人心骇震；臣等恭迎圣驾临莅南都，亿万之人欢声动地。皇上初见臣等，言及先帝，则涕泗沾襟；次谒孝陵，赞及高皇帝、高皇后，则泪痕满袖。皇天后土，实式临之！曾几何时，可忘前事！先帝以圣明罹惨祸，此千古以来所未有之变也；先帝崩于贼、恭皇帝亦崩于贼，此千古以来所未有之仇也；先帝待臣以礼、驭将以恩，一旦变出非常，在北诸臣死节者寥寥、在南诸臣讨贼者寥寥，此千古以来所未有之耻也。庶民之家，父兄被执，尚思陷胸断脰，得而甘心；况在朝廷，顾可膜置！以臣仰窥圣德、俯察人情，似有初而鲜终、改德而见怨。以虏之强若彼，而我之弱如此；以虏之假行仁义若彼，而我之渐失人心若此：臣恐恢复之无期，而偏安未可保也！今宜速发讨贼之诏，严责臣与四镇，使悉简精锐，直指秦关；悬上爵以待有功，假便宜而责成效。丝纶之布，痛切淋漓；庶使海内之忠臣义士，闻而感愤也。国家遭此大变，皇上承此大统，原与前代不同；诸臣但有罪之当诛，实无功之足录。臣于登极诏稿，将「加恩」一款特为删除；不意颁发之时，仍复开载。闻虏庭见此，亦颇笑之！令恩外加恩，纷纷未已；武臣赐王，直等寻常：名器滥与，于斯为极！以后似宜慎重，专待真正战功；庶使行间之猛将劲兵，有所激厉也。至行兵讨贼，最苦无粮；搜括既不可行，劝输亦觉难强。似宜将内库一切本折尽行催解，凑济军需。其余不急之功程、可已之繁费，一切报罢；朝夕之宴衎、左右之献贡，一切谢绝。即事关典礼、万不容已者，亦宜概从俭约。盖贼一日不灭、虏一日不归，即有宫室，岂能宴处！即有锦衣玉食，岂能安享！此时一举一动，皆人心向背所关、虏兵窥伺所在也。必吾皇上念念刻刻止在二祖列宗之鸿业、先帝之深仇，振举朝之精神、萃四方之物力以并力于选将练兵、报仇雪耻之一事；庶使人心犹可鼓、天意犹可回耳。臣待罪行间，不宜复预内政；然安内乃攘外之本，故敢痛切密陈。惟陛下留神省察！
　　檗庵曰：史公初争福王之不可立，与同争者皆不久于其位。独公以危疑任事，身已不安；憸人争进，益无所容。其刚正朴忠内积，不能自已于言；公岂不知未信为谤哉！彼马士英者挟立主之恩，奔走海内；疏中所云「加恩」一款，正士英之铁山丹穴也。阮大铖输数万金钱于士英，醲交若醴，破铁案而起家。当此之时，朽木寒灰，咸冀生色；三山、钟阜之下，辇金而驰毂交击也。先皇雉经陨身之惨，乃为臣子弹冠昂首之庆；痛何可言！彼河上数百万甲仰吁朝廷金粟，旦不支夕；而朝廷方且饰宫、选嫔，枝费骈兴。午朝不宣，庚呼不纳；士英将以殉君欲而固其私，彼小人岂不自计祸败哉！志为货劘，神则汨矣。内无清明志气，何以处国家事！静默经营，一一周万虑而布之，间为弥文虚饰；左支右吾，彼且以为黾勉从事，不敢告劳也。公之言曰：「晋日图中原，而仅得江左；宋尽力楚、蜀，而仅困临安」。余则谓晋得一祖逖、宋得一宗泽，而俱不能用；其中原、楚、豫之事，亦无足言。然二人之在当时，虽恨弗克终事，尚得经营数载，于仓皇集国之际，呼动人心、振惊敌志，绵将绝之气而立既溃之防；其后国家稍能自立，皆因于此。史公之时，宫府乖张、召讨旦暮，莫必兵不及淬刃、马不及整鞍，而虏鞭已断江流矣；虽有士雅、汝霖之志，安所施其用乎！徒留此不入耳之空言，令后之读之者咨嗟感叹于斯际而已。弘光帝奔汝霖之志，安所施其用乎！徒留此不入耳之空言，令后之读之者咨嗟感叹于斯际而已。弘光帝奔黄靖南于当湖，士英不知，奉宫眷而趋浙监国，时依方国安军中；钱唐既降，寻被杀。时大铖赫然虏官矣，不知其构而杀之与？抑坐视其死而不救也。大铖从虏入闽，于山径间见马士英马前，然虏官矣，不知其构而杀之与？抑坐视其死而不救也。大铖从虏入闽，于山径间见马士英马前，大惊，堕马死矣；虏弃其尸壑中而去。
　　吴尔埙，字吹伯；崇德人，癸未进士。降贼逃归，自愤；截去一指，愿投史阁部军前效用，以死自誓。扬州被围，自淮安单骑赴难；至高邮，死之：人俱称其能自新也。
　　任民育，字□□；济宁举人，扬州知府。城陷，衣吉服，持印登堂；兵至，不屈死。
　　张伯鲸，字绳海；江都人，丙辰进士。甲申春，以兵部左侍郎予告，家居。高杰兵乱，亲友咸劝之南徙；公曰：『淮、扬，南都屏翰；吾大臣也，不可去。留此，以为民望』！乙酉四月，虏师围扬州，公与史阁部分门抗守；城破，遇害。
　　许德博，字元溥；如皋人。父之卿，为里塾师；博幼随父学。性耿介，儿时读书见忠孝事，则跃然喜；至奸邪，则怒形于色。或睹奸邪像，必涂其面。久困童子试。北京陷，号哭不食者数日。次年，扬城破，又数日哭，不肯雉发；父婉谕之，焚香拜先帝及祖祠，剪发为头陀，刺字两臂曰：「生为明臣，死为明鬼」；刺胸前曰：「不愧本朝」！虽时盛暑，不解带；妻子亦不知也。有宗姓首其事，为县隶所捕；酷拷之，不屈。令斩之，言笑如常，惟以父母失养为言。观者如堵，争识其面；曰：『无庸识我面，但当知我心！使人人尽如我心，夷狄安得入中国乎』！刑者令之跪，大诃之；向西北立，曰：『今日得见先皇，大快矣』！终不跪；推仆，斩之。
　　绝命歌
　　念我高皇兮，祚启灵长；列祖缵绪兮，文德辉煌。国步多艰兮，寇贼跳梁；龙驭升遐兮，丑类獗猖。率土皆臣兮，使我痛伤！矢志金石兮，镂骨靡忘！此怀未展兮，罹此祸殃；囹圄空阔兮，枷锁馨香！我节已明兮，视死如常；含笑九泉兮，得见先皇！大明恢复兮，再睹冠裳；我虽幽冥兮，魂魄翱翔！
　　临刑诗
　　一念从军积已深，于今地下得相寻；儿曹不必收遗骨，留触人间起义心！
　　王士琇，字□□；扬州府诸生。城破，书大行皇帝黄纸牌位于中堂，同弟士■〈王隽〉、士珍衣青衿对缢死。
　　高孝续，字申伯；江都诸生。城破，巾衿衣，缢于先师座右。兄孝志，亦殉难。孝续有题衣带诗云：『首阳志，睢阳气；不贰其心，古今一致』。
　　饶余，字吉人；江都县诸生。死扬州之难，□□□□。歙人郑履声有吊高及饶诗颇佳，行当存之以志信。
　　马纯仁，字朴公；六合诸生。年十八，未娶。闻欲雉发，六月二十二作诗付其妹曰：『吾三日不归，以此与父母可也』！乃袖大石投浮桥下死。
　　自铭
　　朝华而冠，夕夷而髡；与丧乃心，宁丧乃身！明马处士朴公纯仁。
　　谢一鲁，寿州诸生。薙发令下，饿死。
　　高倬，字云章，号枝楼；四川忠州人。乙丑进士，知德清县，调金华；行取，擢河南道御史。左迁，历大理寺寺副，转尚宝司少卿，迁太常寺。崇祯十五年，迁南京太仆寺卿，擢提督操江、佥都御史。生平刚洁正直。弘光立，以翊戴功，陞刑部侍郎。十二月，刑部尚书解学龙革职，以倬代之。虏兵至，公于五月十五日（一作十六）冠带缢于署中（一作仰药死）；时以为南都死难第一。虏怒其不同百官迎，没其家（寿镛案：此传元有脱文，今据野史补）。
　　张捷，号赤涵；丹阳人，癸丑进士。崇祯时，为吏部侍郎。吏部尚书缺，先帝召九卿，给笔札令各举可用者；捷荐吕纯如，故逆党中人也。即为科道褫劾，遂回籍。弘光立，吏部尚书徐石麒不合于马士英，去位；即以捷代。南都陷，缢于鸡鸣山寺，时五月十一日。
　　杨维垣，字斗枢；文登人，丙辰进士。以「逆案」被黜，终先帝之世不录。弘光时，起为通政使。虏兵渡江，先令人掘一深堑，将家人活瘗之；乃自经。
　　檗庵曰：马士英之起「逆案」也，或曰「弘光帝，福世子也；案中人，故先党于郑氏，尝欲立其父福王者也。故士英以之结其君心」。余谓弘光何知，一日为天子，止知淫酗而已；即士英亦何知，一日为首辅，止知货宝而已。而阮大铖、杨维垣之徒，锢溺已久；一旦得舒眉宇，即欲举从前之恨而泄之。于是以复社为东林苗裔，而降贼之周钟、陈名夏故社中人，因欲拑江南名士之口而尽殪之；此「蝗蝻录」所由起也。大狱将兴，而虏渡江矣。嗟乎！宗社亡矣，而东林之名不亡，不大可笑哉！夫所谓东林者，止顾宪成讲学之徒也；后凡与郑氏、魏阉为难者，时概目之为「东林」，亦自人指之云尔。然其持议也，正其得名也，显矣；故学士自好之流，咸乐得而道之。崇祯时，江南文人为复社；此张溥等为会文而立，于东林何与焉！乃恶黄道周者以之嫁祸，而云主之者道周；于是下道周狱，以报劾杨嗣昌之夺情入相也。嗣昌者，故不与东林者也；夫恶道周，止攻其身已耳。必狺狺然攻道周，而以复社强附之；攻复社，而以东林强附之。是东林初无党，而攻之者自成一党，意中时时一东林与之敌；至其迹，则似为郑氏、魏阉吠厖。故被攻者议愈正而名愈起，势自相联；不期而然，驯致诸人不党而自党、不东林而亦东林矣。嗟乎！称类既繁，指名亦滥；岂无一、二不肖者出乎其间！乃辄欲同玉石而焚之，不亦暴哉！即案人之将翻也，马士英就钱谦益而啗之曰：案人不可谓不抑矣；今需人之日，破格为先。必自公翻之，当扫黄扉以迟公也』！谦益忻然许之，为之出疏；及虏至，又从而受爵焉。谦益为物望所归者将数十年，终以表表之身为万世罪人。詈之者，亦不过曰「自败身名已耳」；于其畴昔所共相期许砥砺之人，又何尤乎！至如杨维垣、张捷两人，能挽声名于末路，则君子亟收之；又乌得而泯之哉！然而亦仅矣。
　　黄端伯，字元公；新城人，戊辰进士。素奉佛，绝荤；自号「海岸道人」。自宁波司李，考选入京。崇祯三年，分校南直。以病请旋，补杭州；忧去。服阕为僧，入庐山开元寺，事沙门雪峤。烈宗下省勘问，久之得解；复束发，屡征不出。弘光时，姜曰广荐之，且迫之出；乃起为礼部仪注司主事。南京陷，高卧不起；书「礼部主事黄寓此」，揭之门。班役禀报职名，书「大明忠臣黄端伯』七字付之。执见施、吴两内院，公背立不屈；内院叱之，公曰：『吾大明主事黄元公，岂肯屈膝于汝虏』！众按其项而蹲之，不可得；时引若仆焉，时仰若睡焉，寂如尸。乃禁江宁。豫王召入，公遽上座；众推下，席地座，大骂，引颈受刃。王释刃，叹曰：『南来，硬汉仅见此人』！时亦不忍杀，仍入狱。三阅月，说降者坚拒之。时不薙发者皆杀，独公与仆某不薙发；仆出入狱中，帽书「黄主事家人」五字。或劝其仆薙发，仆曰：『若薙发，主必不食我饭矣』！九月十三日，令钱谦益入狱中说之；公骂曰：『若甘心降矣，何面目见我！设非堂上，我必殴之』！谦益怒，去。内院又召至署中，曰：『尔不愿官，亦不尔强；但薙发归山，可乎』？公曰：『吾志决矣，不可易矣』！遂缚至笪桥，杀之。其仆求杀，当随主人地下；遂同日受刑——惜逸其姓名。公在狱中，注「楞严」、「维摩」二经。临刑，合掌瞑目诵诗；告其仆曰：『吾目前有宝光』！
　　临刑诗
　　觌面绝商量，独露金刚王；问我安身处，刀山是道场！
　　王台辅，字赞化；南京人。□□丙寅岁，魏璫正盛；三诣京师，上书言事，击其奸状；不得报。归，恒悒悒。乙酉变作，遂诀戚友曰：『吾读书怀古，欲捐躯报国，誓不偷生』！乃自缢于象山之巅。自谓「无生，则数年之中日日皆死日，亦日日皆不死日也」。公尝养亡友李杜若孤孀，虽竭产亦不恤也。
　　吴嘉胤（一作嘉泷），字方勖；华亭人。甲子顺天举人（一作天启二年壬戌举人），户部主事。南京陷，屡欲死；为家人守之，不得间。六月二十四薙发令下，命二仆携冠带至南门外木末亭方正学祠；束带四拜，自缢于树。一仆亟救之，一仆曰：『不若成主人节』！遂死。
　　龚廷祥，字伯兴，号佩潜；无锡人，癸未进士。弘光元年，授中书舍人。长厚有志性，号为「龚痴」。五月二十二日，遗书与子；内云：『奉迎事，吾岂甘心事二君乎！但吾节不成节、义不成义，无面目见先人于地下』！又引刘湛六、马素修两师守节为言；谆谆母老，更不及私。遂投武定桥下死。
　　檗庵曰：观伯兴之词，其殆迎附而后悔者欤！于其附也可讥，于其死也可录。欧阳公曰：『君子之于人也，乐成其美而不求其备；况死者，人之所难乎！
　　韩赞周，字相文；陕西鄠县人，南京司礼监秉笔太监。每见弘光帝荒淫，涕泣力谏。与马士英不合，请告；累疏方允，养病于报恩寺僧白成家。南都陷，坠褛折股死。
　　黄金玺，字士彩；江宁人，武举。兄举人黄□□。自缢，大书于壁曰：「大明武举黄金玺，一死以愧为人臣而怀贰心者」。
　　彭性述（一作述性），九江人，南操江水标都司。五月十九日，全家投水死。
　　吴可基（一作可箕），字豹生；新安人，监生。五月十六（一作十八）日，衣新白布袍，题诗于上；怀三金，书「买棺」二字。缢于鸡鸣山关帝祠。
　　题衣诗
　　蹇遇□君臣，临危犹保身；甘心全节义，耻作北夷人！
　　潘履素，江西诸生；馆于南京汪氏。五月十五日，缢死。
　　陈士达，南京人。不肯薙发，投水死。
　　徐搏，字□□；金坛人。义不受辱，父子被杀。
　　汤士鳌，金坛木匠，五十余。闻欲薙发，哭祭祖父，投水而死。
　　欧敬竹，常州人；善作扇骨。兵至，聚家人酣饮达旦，自缢而死。
　　石仲祥，常州人；业兑钱。不肯薙发，语家童曰：『如觅我不得，可至忠义祠觅我』！遂两日不归。家人如其言往迹之，溺池而死。
　　陈用卿，宜兴人；善为沙壶。起义，为虏所杀。
　　詹承祖，字怀玉；金山卫人，参将。乙酉八月十九日，虏至，与长子世禄守城。明日，城陷；世禄身被四十矢，不屈死。执承祖去，诱之降，不从；虏以刃指其腹，公曰：『我祖宗为官二百八十年；今日之死，分也』！大笑受刑。
　　吴应箕，字次尾；池州诸生，负时名。举义，为监军，兵声颇震。虏以重兵临之；义兵皆乡民，未习战，败奔，箕逃入婺源祁门山中。追兵至，箕冠带上座饮酒，令二妾先自缢；有黄总兵者执箕并其家口至池州，欲用箕，箕不从。洪内院令至，欲杀箕；箕谈笑自若，随黄行至四牌坊；将加刑，箕曰：『未可！须择一善地』。至山旁松阴下，箕曰：『可矣』！卒举刀，箕笑曰：『吾头岂汝可断者乎』！拱手语黄曰：『请公动手』！遂伸颈受刑。其绝命词有「半世文章百世人」之句。
　　邱祖德，字令修；成都人，丁丑进士。由宁国司理，调济南，署道事。多折冲才；未十年，至山东巡抚。弘光时，避乱宁国；知时不可为，不出仕。虏兵至，同宁国钱举人起兵；兵败，被执不屈。虏以刃斫其背，终不屈，支解之；全家被害。钱举人亦死。初，公为司李时，有豪绅争贫民圹地，公断予贫民；民德公，立长生牌位祝之。至是，民收公尸，瘗之己坟侧。
　　麻三衡，字孟璿；宁国诸生。同邱祖德起兵于东华阳山，被执；至南京，不屈，杀于通济门外□□□。当时吴次尾、梅朗山、刘宗伯、黄太冲、侯朝宗及公皆一时正人，谓之「钞书社」；至今或死、或隐，身名俱全。
　　遗诗一首
　　吴越连沙漠，天人不可留；误存千尺发，笑看百年头！若□心犹烈，平原事不酬。西风吹宛句，空负五湖秋！
　　金声，字子骏，一字正希；休宁人，戊辰进士。崇祯己巳，虏军薄都城，以庶吉士请自效；改御史。后家居。马士英督抚凤阳时，调黔兵剿寇，枉道新安肆掠；公与司李吴翔凤率乡勇歼之尽。士英劾奏，候勘；公在道抗疏，先帝嘉之。复馆职，未及任。弘光时，迁佥都御史；因士英当国，不就。南都陷，公起义守城，受隆武佥都御史印。时黄澍降虏，诈言反正，来谒；引虏从小路出其背，遂破徽州。公被执，曰：『徽民之守，我令之也；毋戕民，第执我去』！高巾大袖，不薙发者三十人；驱至内院门，席地坐。观者如堵，或呵之；公曰：『正令彼观大明气象也』！欲见洪内院，洪不肯见；驱出，杀于通济门外清水塘，颜色不变。取舆不得，掉臂而行；临刑欲缚，公曰：『死则死耳！冠不可去，不烦汝缚』！自以手掀须曰：『但绝我气，勿脱我首』！延颈仰天，一刃而绝。有蜀僧明慧见之曰：『此金居士尸，汝错矣！今岂有人，汝却要做人，不去参禅悟道；做甚事！千古名虽好，一身苦也是汝受』！若笑若嘲。又曰：『路见死人，安得不救』！遂募十金为棺，敛之。逻者报内院，亦不问。后赠礼部尚书。
　　过山溪有感，留题石亭
　　祖功宗德沁心肠，忍见羶腥秽土疆；九死靡他悲列庙，一师无济负南阳！山势嵯峨难再见，泉声呜咽若为伤！相从患难惟金石，厉鬼驱奸诉帝乡！
　　江天一，字文石；歙庠生，金正希弟子。正希起兵，为监纪推官；及正希被执，天一曰：『吾师先行，一随至矣』！追之中途，正希令之归，曰：『何与汝事』！一从至南京，不离正希左右。承畴既不见正希，临刑遣人向正希耳语，欲劝之令降也；天一大呼曰：『金先生，此时千秋一刻矣』！正希曰：『我晓得』！遂同受戮。赠兵部主事。
　　和金先生诗，步原韵
　　乾坤颠覆激刚肠，拟馘天骄复故疆；日月胸中怀北阙，旌旗海上望南阳！书生力竭犹甘死，冠佩逢迎了未伤。□矢文山终令节，青虯同驾白云乡。
　　赴金陵过芜湖，宿闵无作馆；无作索其遗墨，为书一绝
　　连日鸟兽同群，到此忽闻人语；书卷不复相亲，一刻晦明风雨。
　　题驿一联
　　大地山河俱不是，满天星斗照何人！
　　王世德，休宁人；家赤贫。金正希被执至南京，必欲从之来，止之不可。见正希被刑，自刎其旁。
　　陈子皮，金正希中军。同杀于通济门外。
　　方国焕，字孔文；歙人。积学修行，老而不倦。尝赋诗见志；精医学、地理，各有着述。不肯薙发，刺血题诗于壁，自缢。
　　题壁诗
　　鸿毛为重一身轻，忍见河山指日倾！世事不堪回首顾，身家惟有指心明。沾恩槐棘偏难死，伏恨蓬蒿不欲生！俯仰乾坤三不愧，止留清白在乡评。
　　洪二魁，歙人；武举。同项千里起兵，为张天禄所获，杀于河西桥。临刑，顾千里曰：『我辈二十年后，又可来杀贼矣』！
　　项千里，歙人；文学。与二魁起兵，被执；同杀。有项大忠捐典铺助军；兵败，遁去。
　　江秋汉、余公赞，俱新安卫指挥。奉金正希将令，镇守岭南；俱自刎。
　　温璜，字于石，号宝忠；乌程人。徽州推官，癸未进士。虏兵至，自刎于署；合家死之。
　　马嘉，字六礼；祁门人，壬午举人。虏兵至，不肯薙发，题诗自缢。
　　题诗
　　来得明、去得明，大明之人还大明。今日衣冠从此裂，存吾顶发见先灵！
　　垂髫和尚，太湖东山高峰寺僧也；名大么，一名照彻；俗姓强，扬州人。以讲师名于世者，十余年。尝语人曰：『成佛作祖，惟此血性。若无血性，修行十世，不能得度』。南京陷，师欲起义而无其资。一日，见有六大舸湖中，去岸可十里许；师掉小艇觇之，旗刃森列，乃散卒避乱者。因入其舟见主者，略与之言起义事；主者许之。与归寺中，倡众起兵，从之者千余人；战，必杀伤无算。虏怒，重兵攻之，遂溃；师力战，死于临岩山。同战死者玄珠、玄规、云白，俱吴人为僧。
　　檗庵曰：宋德佑初，宜兴一僧名莫谦之，合义士拒元而战死，赠武功大夫。又文山「督府忠义传」，言万安县有僧起兵，举旗号降魔；又曰「时危聊作将，事定复为僧」！旋亦战死。今垂髫之事，先后一揆矣。偶见人有赠刲股救亲僧一绝云：『寄语色身肝共股，送汝先归极乐天；愿同世上真男子，共结然身断臂缘』！垂髫亦云。嗟乎！夷狄乱华，人伦道绝；宁止读圣贤书者，宜与之为难哉！
　　景贤，太湖中寺僧；不详其里族，曾为参将。某所一巨盗有膂力，尝至一山，见大石重数百斤；盗试举之。人有以告景贤者，贤亦至山，举其石；问其人曰：『盗亦如是乎』？其人曰：『盗似稍费力于公』！贤笑曰：『吾力优于盗，盗易擒也』！遂侦其出入。一日，盗乘大舸至，贤驾小舟往。盗舟高可丈余，跃而上；不及，堕水中；复自水中跃登盗舟，遂挟盗跳入己舟。余盗骇其力，熠伏不敢动；遂缚以见某副使。副使疑其获盗，必得其赀；乃索之。贤无以应，将得罪；乃逸去，削发为僧。至是，从垂髫起兵，为先锋；陷阵而殁。
　　黄蜚，字文麓；江西南昌卫人，本姓涂。父黄龙抚之，善战，久于边。为人谦抑，下贤士。北京破，航海归南京，马士英令守芜湖防御左兵。虏过江，引兵入太湖。过松江，屡败官兵；官兵因诈为蜚将士状，追及蜚；炮在舵后起。蜚力战，被三矢；知不可支，遂杀其子，自刎投江死。至于余卒，多聚于天目诸山中；所称为「黄兵」者是也。
　　沈自駉，字君牧；吴江诸生，家贫。父死，遗田三十亩。駉每岁春夏之交，则贷其粟于人；八月稻熟收之，每石率多二斗为息，计值反歉于贷粟。时人俱笑之；駉曰：『人无稍有利，其谁与我』！如是行之十余年不变，每岁积粟渐多。后遇大歉，尽出所积粟，家颇饶。壬午八月，姚江一友人往访之；駉与言曰：『天下亡无日矣！若济世，非作进士不可。然得售，不可几幸，须从关节取之。吾已备其赀千余金，恨厄于督学录科耳。子能为我图之乎』？其友与直指有旧，代为之请。以闱期迫，不果得；遂不得入闱。未几，又遇其友曰：『吾前所积金，已买湖中渔舟五百余艘矣』。其友笑之，駉曰：『子今不见信，后将有验』！及北京陷，南都立新主，駉往谒史阁部；史公知其才，欲用之。駉辞去，语人曰：『奸人当国，史公身尚不能自立，其何以济事』！乃依巡抚祁彪佳于吴，密劝彪佳举兵；力言南京不足恃。时潞藩在杭，朝廷疑忌；彪佳恐见猜受祸，因循不果。駉乃结湖中豪杰，阴为部署；及虏兵南下，即入湖举兵，与其兄自炳共帅之，因推吴易为主。既而见易举措失当，辄悔；然既已奉之，不欲背去。顷之，土国宝引大兵至；时駉同易率数十小舸于分湖，猝遇之。舟师不及集，易联六大舸为一，建三军司令旗于上，以红紵为之；駉遽令收旗，斩其缆，令船各散。易先乘一舸遁，駉乃以数十小舟伪遁；虏军见之，力追将及。义师周天于舵后放炮，官兵追舟独先者，应声而没于湖芦中。小舟炮弩齐发，駉先令炮矢毋击敌军，止毙其舵师；于是虏舟无捩舵者，虏军不习舟，尽伏舱中不敢动。駉引诸伏舟出，环而登之，尽捽其首而殪于水中，无一还者；国宝仅以身免。八月十一，虏复以锐师来攻，駉身临矢石，力竭遂死。炳，后与吴易同被执。駉为诸生有声，素方正；与太史张溥善。溥尝至杭，駉时亦寓西湖上；溥约与游湖。既入舟，有妓自楼下，駉即辞以事，别去。舟已离岸，即跳入水中而去；盖以溥服未阕也。
　　吕忠宣，字亮工；嘉兴诸生，名士孙爽弟子。妻奇妒，宣每有所之，必以二人随之，刻期而还；稍后，则宣必受箠。尝与友一至杭，归稍踰期，宣恐；嘱其友之妻往解曰：『兹行为谒天主教师；彼教首禁二色，夫人可勿虑』！妻诃曰：『有我令在，何烦天主耶』！责之更厉。吴易起兵，宣欲往从，托以往谒沈君牧；沈素方正，妻许之。至则不能即归，宣竟不敢归；妻恚曰：『我令不行于彼，乃若是耶』！遂缢而死。及君牧败，宣被执。解至浙抚萧起元，孙爽遽入谒起元，言宣为己弟子，百口保之；起元曰：『若何保作贼者』？爽正色曰：『宣起义，非作贼也』！起元怒，箠四十而杀宣。爽字子度，崇德诸生。
　　葛麟，字苍公；丹阳人，壬午举人。潜身从通城王，至长兴起兵，约二万人。乙酉八月二十八，与虏战于湖中；麟肥伟，手持支矛，隔水刺数十军于舟中，应手而倒。虏军指曰：『长而肥者，葛也』！众矢齐发，投水而死。
　　文乘，字应符；恩荫父文肃公。乘同其兄秉，捐资助吴易起兵，为其家匠役所首；土国宝逮秉及姊夫张封，乘叱秉曰：『此吾不忘国恩，何预汝辈事』！慷慨独任，肆骂不已。国宝释秉及封而杀之。至死，词气愈厉。
　　吴福之，字公介；武进人，钟峦之子。时钟峦在南雄；福之举兵太湖，与虏抗。三月，战于小湄，力竭被执，不屈；年二十六。福之尝上其父笺，言『天下事无非兵理，处今乱世，非将略兵法无以处事、驭人。杜牧注「孙武子」云：得其一、二者为小吏，尽得其道则可为大吏也。今见当时统数百兵辄譁矣，大吏见数十乱民即仓皇矣！有地方之责者，凡其地弁将营卒、缙绅耆老、吏胥隶役以及于盗贼、土豪，无不留心着眼以法纠结部勒之，密□有心腹爪牙之用；则猝有事变，可以制置』。钟峦深异其言。后虏至，钟峦留广中遣人以书示福之，言『汝读书怀古，当此之时，何以自居！舍生取义，彼丈夫也』。此至，福之已死矣。
　　鲁之璵，字瑟若；流河参将、苏州卫百户。以世职，累官至福山副总兵。乙酉六月，虏军至，率五百人入城大战，斩杀不可胜计；围虏于白塔寺，放火欲焚之。虏兵亟突出，因无马，不敌；死焉。
　　孙兆奎，字君昌；丙午举人，吴江人。同吴易起兵。乙酉八月二十一，营破，被擒。至南京，见洪承畴，进云：『孙举人有一言问明，即死无憾』！洪曰：『试言之』。公曰：『先帝时，有一死节之洪承畴，赐葬祭，建坊祠表其忠烈。今又有一洪承畴；是一、是二』？承畴曰：『汝莫管他，汝只作汝一人事』！疾驱出，斩之。
　　侯峒曾，字豫瞻，号广成；嘉定人。天启五年乙丑进士，左通政。南京陷，同里中黄淳耀倡义守城。家赀不满万金，尽出犒士。其母出其送死衣服数袭散军，公不忍；母曰：『吾得布衣入木足矣』！虏攻之数日，杀伤甚多；力竭，城陷。公亟归，拜老母哭曰：『儿不能终养矣』！虏兵入，枭斩之。子玄演，字几道；玄洁，字云俱；玄洁，字智含：皆名士。伏尸恸哭；演、洁俱被害。■〈氵静〉得免，弃妻子为僧；未几，死于杭之灵隐山中。时有金秀才者，逸某名；嘉定南门人也。虏将李成栋枭公首于县治，秀才夜窃之而归，藏于书箧。数日，家人入城殓公尸，方悲失其首；俄闻哭声渐近，则秀才舁书箧奉公首而进。
　　张锡眉，字介祉；松江人，徙居嘉定。庚午举人。侯公起兵，公守南门，殚力御之。乃有导虏兵自北门入者，侯公适至公所，公曰：『事去矣，各自裁』！侯公曰：『子一辞老母死耳』！公曰：『吾无返家为也，即此别先生矣』！拽袍带而缢于城西之关帝座右。
　　黄淳耀，字蕴生；嘉定人，崇祯十六年癸未进士。与侯公举义。城破，奔匿西方庵僧舍中；问侯公何在？仆曰：『死矣』！叹曰：『吾与侯公共事；先生死，吾何独生』！举笔书壁数行而缢。
　　书壁
　　读书寡益，学道无成；进不能宣力王朝，退不能洁身远引。耿耿不没，此心而已。如奴氛既靖、昭代复兴，论世君子，其知我怀！大明遗臣黄淳耀自裁于城西僧舍。
　　夏云蛟，字启霖；嘉定诸生。家贫，好学。城破，痛哭，闭户自经。
　　马权奇，字逊甫；嘉定诸生。年七十，纠诸生唐昌等二十余人练乡勇，助侯广成。及侯公殁，逊甫及诸生死者凡十四人；夏云蛟，亦某一也。
　　徐汧，字九一，号勿斋；长洲人，戊辰进士。以少詹事，家居。虏兵至，赴水死。
　　苏州人陆来，字陶孺；出勿斋门下。有香草庵诗，为徐先生死处：人在蛟宫渚殿头，寂寥遗径草悠悠；一椽留塔孤僧影，千载空渟碧水流！□树夜鸣丁令鹤，荻花风散屈平秋。可怜香草题名处，几个羊昙洒泪游？
　　项志宁，常熟诸生。因欲薙发，大哭；触石，碎首死。
　　顾所建，字东吴；苏州老诸生。乙酉五月，虏尚未至，投泮池死。题诗于臂，有「七十年来似蠹鱼」云云。方巾布袍，挺立不仆；生儒百姓，聚而哭之。
　　陆明永，字嵩年；丹阳人，壬午举人。教谕华亭；未一年，京口陷。遗书与其子本、采、辑三人，矢志死殉。未几，薙发令至，曰：『头可断，发不可去』！八月初三，书绝命词于明伦堂；遂遇害。
　　遗子书
　　谕本、采、辑等：气运、时势遂至于此，言之痛心！我本小臣散秩，可以无死；然我之必不能生，人不能知也。平日以节义自命，亦常以勉人；今乃两截，可乎？一也。赋性鲠直，触景辄动；今能改变乎？二也。且我之名命，之于父，不可更易；则生时已定，安可勉强！今能自逃于命数之外乎？三也。人生如电，父子相聚亦是偶然，终有大决绝处；我自行之坦然。但无以遗汝辈，是我歉然处耳！言及此，亦是葛藤。
　　绝命词
　　明命其永，嵩祝何年！生忝祖父，死依圣贤。
　　夏允彝，字彝仲，号瑗公；松江人，丁丑进士。初知福州长乐县，以才擢吏部主事。未几，以忧归。虏军至，匿居山中。兄某先投附；虏大索，执其兄问之。兄素无行，遂导执公；公语执者曰：『须冠服往拜先冢，然后薙发；乞假我须臾』！执者许之。既至，拜讫，遂投冢前池内死。其兄闻之，叹曰：『嗟乎！吾弟焉得有我之为兄乎』！遂往缢于先师庙。其兄素为人不齿，至是人并称之。踰二年，公子完淳与陈卧子起兵以死。
　　绝命词
　　少受父训，长荷国恩；尽心报国，矢以忠贞。南都既覆，犹望中兴；中兴望杳，何忍长存！卓哉吾友，虞求（徐石麒）、广成（侯峒曾）；勿齎绳如（徐汧），子才蕴生（黄淳耀）。愿言从之，握手九京。人孰无死，不泯此心；修身俟命，敬励后人！
　　徐念祖，字无念；华亭人，文贞公后也。虏军至，聚其家十七人，狂泣放饮；谓某妻女曰：『吾祖清白传家。奈何以身受辱』！合门缢死，纵火焚于堂；遂跃入火内死。
　　李待问，字存我；华亭人。癸未进士；中书舍人，善书。为虏所杀。
　　徐石麒，字虞求，号宝摩；秀水人，壬戌进士。弘光时，起家吏部尚书。考选科道，以忤马士英而归；士英悉反其案，尽用其私人。次年，治圹海昌；归语所亲曰：『春行暮矣，夏杪竣役为佳。时事如此，恐不及待』！未几，南京陷，驾一小舸游鸳湖烟雨间，垂五十日。义兵败，泣曰：『先皇上宾，我忍死须臾，图报国耳；今不能矣！然当就死于城中』。乃作「就义遗笔」十则。闰六月二十五，入城；至里门，问从者有携得帨帕者乎？膳夫沈元以一帨进。次晨，缢于屏间；诸仆救苏，大诃曰：『我待若等不薄，何不成就我事』！索前帨，已火之矣；固索，得几纱八尺，自经死。公死时，书于机上云：『无力可能扶社稷，有心不得斩楼兰』！仆祖敏、李成，并以袜线缢公肘旁。及虏军至，署其门曰「忠臣之门，戒」。七月初九，□□延僧荐之；僧奉其尸，封书库中。二十一，虏兵去；子乃入敛。已踰二十五日，颜色如生。敛时，左袖置木主曰「明忠孝宝摩徐公神位」；右袖置两诗扇，各有款号，一如「遗笔」所云。
　　遗笔
　　我生不辰，会当阳九，流氛陡发，龙驭上宾；边燧旋扬，銮舆继逊。去岁，含哀忍死，赴召秉铨；自谓尽忠后王，即是仰报先帝。岂图归田不久，国难频仍；江左觕安，皇圻再破！愤都会之倾覆，伤士女之伤残！精力销亡，既不能单骑传呼，使异邦之谢过；年齿衰暮，又不能肃清宫府，致宗社之奠安。惟有决志歼身，见危授命；若得魂骑箕尾，安问魄滞沟涂！下达黄泉见父，无惭于教育；上游碧落觐帝，不媿于裁成！苟无忤于君亲，庶有辞于忠孝。以吾郡完毁，卜此身存亡。片语旌心，预书表意；缄留数则，用示后人。
　　弘光元年闰六月下澣四日，宝摩老人书。
　　朱大定，字继创；湖州朱文恪公子。以荫，官尚宝卿。虏兵至，不肯薙发，被害。
　　朱有镒，字□□；长兴布衣。起义，授总兵。两破湖州，不屈而死。
　　顾咸建，崑山人，钱塘知县；癸未进士状元鼎臣曾孙也。虏兵入浙，公悬印绶，逃归。张存仁怒，以公不交钱谷，飞骑追之，获于吴江之廿八都。既至，欲官之；公不可。陈弘范劝之曰：『且姑薙发，不官亦可』。公曰：『此荏苒之渐也！不官，全君；不髡，全亲。无再计也』！存仁欲杀之，绅庶代为祈免，缓数日；终不从。闰六月初一，见杀；杭州数万人跪哭于其前，公神色不变。时大暑，首悬谯楼，无一蝇近，三日不臭。弘范乞其首归葬，颜色如生；立祠湖上祀之。
　　陆培，字鲲庭；钱塘人。庚辰进士，行人。丁父艰，遂请养母。虏兵至杭，公与翰林吴太冲约同死，作诗并书别妻、兄弟及亲戚，自经楼下。夫人闻缢，从楼坠下，得不死。太冲□□□□，后辄附虏，□□□□□□□□□荐用矣。
　　绝命词
　　谁谓朝廷一命荣，行人使节本皇明；「春秋」冠叙诸侯册，「周礼」班从司寇名。雍国尚惭收采石，荆胥无计乞秦兵！荡阴徒有溅衣血，烈帝孤臣恨未平！
　　声名江左属华风，何意穹庐极望中！月满秦淮开毯帐，笳喧震泽引雕弓。千官椎髻金□丽，万寿青衣玉垒空。从此通天啖卫律，不教蒙面事胡戎。
　　闰六月初五寅时绝笔。
　　王道焜，字昭平；仁和人。辛酉举人，原任邵武同知。贝勒欲官之，力逼不从，自缢。
　　俞元良，字仲骧；海宁人，癸未进士。起义，被杀。
　　祝渊，字开美；海宁人，癸酉举人。弱冠，有志从刘宗周游。宗周以忤旨见放，渊伏阙力争，下部处停科，放还。巳，复以缇骑逮入诏狱。甲申春，始得释。北京陷，匍匐南旋。次年南京陷，以亲丧未葬，隐忍以俟；从此减食，日惟一餐。闰六月初六，窀穸事毕，拜辞墓下，归而自经。
　　周宗彝，字重五；海宁人，己卯举人。破家起义，被陕镇吴尔常密令婿卓火传同钱圣月，报知嘉兴府官。八月十五夜，事败死难，一家十八口；卜氐夫人挟其二子明儁、明伊投河先死，余婢妇继焉。其弟宗琦，单骑斗战，勿克而死桥下。
　　张坚，字不磷；仁和人，总兵。谋内应事败，被执不屈，遇害。
　　唐自彩，字西望；四川建州人。乙卯举人，知临安县。虏至杭，据青山自守；被执。见张存仁，直立不跪；左右捽之，终不屈。存仁怒，碎磔之，脔其肉。侄某，亦被戮。士民立祠祀之。
　　刘宗周，字念台；绍兴人，辛丑进士。清介持正。崇祯初，起家顺天府尹。策一蹇就道，其子徒步从之；至京，官服不备，市之店中。随以忤旨被黜，即同子觅一小舟归；人不知也。家居，倡「性命」之学于东南，海内有志之士多从之游；及门者多服布袍，市中布为之昂贵。后起总宪及吏部侍郎；召对，言词切直，不合；求去。北京陷，公闻信，即赴杭劝巡抚都御史勤王，不允；跣足麻衣，欲举哀。或以哀诏未至为言；公曰：『岂有子闻父丧，不■〈辟〉踊之理！诏至，再奉行可也』。弘光时，诏起；至南京，为左都御史。马士英欲起魏党阮大铖，先一日诏百官「谏者罪之」。次日，大铖命下，公即首疏极言不可；旋告归。虏兵入浙，见祁虎子投于水，公曰：『安得如是便宜』！乃不食，二十日不死；心不死也。公门人王毓耆遣人持书诣公，见书不能言；使者候门外，久闻内哭声起，则公逝矣。使者归，则毓耆亦已投水死；盖前书约公同殉节也。又周卜年、潘子成名宗，俱童子；从公死。公有「甲申恸哭诗」；又有「十自诗」，自呈、自求、自判、自镜、自勖、自病、自慰、自诧、自勘、自白也。
　　哭吴太常磊斋先生
　　先生于登第之前，梦一隐者诵文文山「山河破碎风飘絮，身世浮沈雨打萍」之句见投；问其姓名，曰「刘宗周也」。先生不省为何人。及壬戌既第，予时为仪曹郎，知贡举；见予，讶然。越二十年余，先生与予后先赴召，相见于京师。予心识磊斋，君子也；而先生视予，亦日亲。予既见放，先生致友人书稍道旧梦，以为不祥；曰：『刘某竟隐矣』！予得之，复讶然。既别之明年甲申，先生由吏垣擢太常卿，而遘三月十九日之变；曰：『吾不可以负刘公』！竟死之。
　　何人后死骨先寒，二十年来梦底酸；锦绣河山空一掷，注金身世打通盘。终嫌西市稽文信，不见东山起谢安。吩咐后来知梦者，男儿事业尽无般。
　　哭潜忠许布衣先生
　　潜忠氏，吴人也。以布衣，教授里中。一日，闻先皇帝之变，投缳数数，竟死之；里人沈桐江子着「潜忠传」以表之。舟过吴江，桐江携以见示，怆然不已。先生许氏，名琰，字玉重。
　　韦布家风姓氐寒，里中雅怪一经酸；由来臣谊普天下，同此人心太古盘。若个衣冠留左衽，几时车马上长安（时寇已窜陕中）？先生一死真无谓，赢得偷生是我般。
　　哭倪司农鸿宝先生
　　先生官大司农；知国事不可为，怀一帨于袖中，曰：『时至即行』！及三月十九之变，先生即以已刻死。自此，遂有继先生而起者。先生着有「儿易」，余尝受而读之。
　　台阁文章星斗寒，风标不比俗儒酸；回澜紫海皆通汉，照乘明珠只走盘。莫向当场看早暮，先从下手较轻安。忠臣第一垂青史，五十工夫儿也般！
　　哭施宪副四明先生
　　先生过越，尝惠教白马山房。
　　淮南一别燠垂寒，再拜班荆话屡酸；国难敢忘嫠妇纬，时危转忆菜根盘。身担风纪纲常重，节自平生学问安。白马岩前池畔草，永存规矩奉输般！
　　哭李御史大夫懋明先生
　　先生在籍，尝开同仁书院，与诸生讲学。既起总宪，于国难之前，密疏请皇太子监国南京，二王皆分封淮、泗间；先皇帝曰：『不可；同死社稷而已』！临终，作绝命词。
　　肃肃丰裁亚相寒，匡扶九鼎奏盐酸；欲存赵氐孤何处！枉泣公孙泪满盘！燕市赓歌留正气，鹿岩风景自新安。可怜雒、蜀推前辈，至死犹讥沟渎般！
　　哭宫谕刘湛六先生
　　先生之殉国也，自妻子而外，若婿、若外孙、若仆从，无一免者。以时而言，鸿宝第一；以事而言，先生第一。呜呼！圣矣乎！
　　良玉温温金砺寒，一回把袂一回酸！周情孔思联声气，方矩员规中辟盘。十族止怜朋友在，九京谁问此心安！异时伊雒、推人物，诚敬渊源似尔般。
　　哭范相公质公先生
　　先生，固吾党之翘楚也。至晚年，气节益醇。先皇帝之特简，有神鉴焉；遇变，以夜半从井。
　　白日无光止水寒，臣心愈苦骨愈酸！独支本末过方大（过叶「平」），勉竞云雷屯且盘。协梦有良归一德，招魂无厉逐偏安（先生无子，时议于南都建祠永之；亦以先生固尝官南司马云）！平生固是推慷慨，进步深深不可般。
　　哭成职方玄升先生
　　先生令滋阳，以忤时相，下诏狱。再讯，再朝杖论戍。先帝晚年，深悔悟；起先生职方。才任数月耳，遇变；持斩衰，设奠梓宫前，立殒。
　　饱历风霜血性寒，更无家计可偷安。六师不借郎官箸，一剑应加司马盘（谓大司马张久传为贼所杀，今已得叙功擢用）。道路蒙尘哀色惨（先帝时殡东华门），鬼神余恫哭声酸！时人早识杨忠愍，百链如钢彷佛般（壬午冬，东事孔棘，舆论起先生；时相昌言于朝曰：『此杨椒山也』！先生固椒山乡人，又先后同官）。
　　哭金职方伯玉先生
　　先生弱冠登朝，即以言事谪。谪十余年而起官，差视皇城。遇变，即投玉河死。母太夫人闻之，亦投河死。先生尝数过予问学焉。
　　燕市论交指岁寒，青青松柏望中酸！早腾汗血驹千里，骤折羊肠路几盘。湖鼎从龙攀莫逮，瑶池侍彩问加安。臣忠子孝同归死，留舆旁人话两般。
　　哭孟司寇肖形先生
　　先生，古貌、古心人也。遇变而死。子章明，以进士释褐，从焉。癸未榜四百人，惟章明容谷一人耳。
　　铁干冰姿古色寒，如匏呐呐口流酸；白云揽凤遥归汉，彩笔惊鸿渐起盘（磐通）。仕以教忠先教孝，生非求饱复求安；名高卞氏推今古，廊庙疆场未可般。
　　自哭
　　何来火热与冰寒，梅子黄时腮自酸。一路风光淹信宿，诸公音响递桓盘！功名老大终成赚，魂梦支离破即安。今日不教吾事了，生生提起又千般！
　　归途无赖，次第着「十哭诗」以吊诸殉节先生。就中想见诸先生精神结撰处，非徒一死而已者；而皆辱与予交，而予独何以生为！览者亦将有感于斯文。
　　甲申冬日，还山主人绝笔。
　　檗庵曰：先生世皆称为蕺山夫子；毅宗雅重之，而不能使其身一日安于朝廷之上。大直若绌，道在委蛇；先生固不屑哉！门墙咫尺，以不及奉先生杖履为恨。敬和先生「自哭」韵，以志凭吊之诚焉：『峻轨当年望自寒，忧疑遗疏语犹酸！冲流危石江河砥，击物神鹰霄汉盘。海宇尽从夫子学，朝廷不使老臣安！人间异梦休重省，惶恐滩头恨一般（因梦中隐士，故下此句）！
　　祁彪佳，字虎子；绍兴人，壬戌进士。巡按南直，有风采。张捷令山阴，拔公；公按吴，以捷荐「逆案」中人，不与通名。弘光时，巡抚南直；捷为吏部尚书，遂以党，夺公职。虏兵至，公外父商周祚年八十矣，与京兆金兰首薙发，渡钱塘迎虏；约公同往，不从。及二人归，而公服绯服投水死矣，在园中梅花阁下。后监国赠諡「忠愍」。
　　王毓耆，字玄趾；绍兴名诸生。能文章，尚气节。南都失陷，致书刘先生，中云『愿先生早自引决，毋为王炎午所祭』！书致发，即投柳桥河下死；且遗命移尸示刘先生。家人觅其尸，端坐水中。
　　惜时致命篇
　　群奸误国，庙社沦胥。愤怀世变，恨不手斩贼臣之头；恸惜时艰，且思生食叛人之肉！养兵十载，大帅惟识潜逃；积粟千仓，墨吏半肥私橐。势如崩土，力不背城。遂使胡马渡江，难应佛狸之谶；长驱至浙，先图金亮之屏。六驭痛东昏之惨，谁式怒蛙于北地！诸司鲜南仲之威，误祝小蠢为西音。吾越夙称水国，则在彼之长技立穷；江东先举义声，将已散之良心可鼓。奈何甘为臣仆，志在衔舆！冠裳世禄之家，营窟以俟伪朝；郡邑莅事之长，牧圉以修降表。迫呼犒迎之费，尽属青衿；供奉「大清」之牌，遍传黔首。文非饰过，则曰「暂诎必伸，当效会稽之辱」；忍耻苟全，又云「长往不返，驾言东海之逃」！腼然人面，真鼋鼍鱼鳌之与俱；实是兽心，曾魑魅魍魉之不若！寝处晨昏，岂堪自对；岁时伏腊，何以为颜！不思祖父代传，荷本朝二百年之覆载，忍与犬豕同群；矧此湖山半壁，系大明数千里之神州，可使腥羶杂处！「出师未捷」之句，非竖儒所敢吟；「天道好还」之言，乃孤臣之深望。宗祊未斩，虏运必衰。春陵再造，假赤伏之符；殷武中兴，续白金之气。尔其目前苟可偷安，吾谓异日必贻后悔！号呼莫闻，痛哭无路；用殉蛟腹，愧彼鼠心！古称五死，惟以捐躯赴义之可乐；寿止百年，保无疾病水火之杀人。无难奋博浪之椎，未免贻祸里门；即不溅侍中之血，亦期留名身后。惟兹清波碧水之中，正是明伦授命之地。鬼如不厉，为访三闾之踪；魂果有灵，当逐伍胥之怒。其能雪耻自任，愿激发于先皇；倘或同志不孤，敬相招于冥土！聊赓一绝，以诀生平。
　　梁于埃，字饮光，号谷庵；江都人。癸未进士，知万安县。乙酉，虏兵至，守令望风迎降；公莅事甫数月，婴城抗守。力屈，被执；止留其妻女，余家人尽被杀。令之降，不从；虏将金声桓许以藩臬，不可。禁南昌狱五十余日，怡然作诗不辍。有同籍友进而慰之；公曰：『国亡家破，无心至此！蜀宫一女子，至今人怜之而不嗤其失节；况自天子以下，受辱何极；矧一小令！凡我所图者，非可图者也。武候讨贼亦死，不讨贼亦死；究竟讨之为是。余是已，他何说焉！古今忠名孝节只要自己硬做，责人不得！天下人睹梁子今日，有为之恨者、有为之惜者、有为之怜者、有为之悲者，亦有为之丑而笑者。夫笑之杀之，又何别乎』！九月十三日，作绝命词，书寄二子；遂自缢。
　　寄植、枋二子
　　「但知生富贵，谁识死功名！到头成个是，方见古人情」。此我绝命词也。天生此人，即了此局；但苦汝等一生耳。读书做人，只了得自己，怨天不得！惹大江西，只有我一人可以千古，抑又何恨！母亲年老，伤心之痛在此。家下事，只以耕种闭门、守法免刑为主，余不足道；若读书，真可省也。须问德宗和尚：劝我到江西做此句，当亦是千古慈悲否？忠不能守封疆、孝不能事父母、义不能周济友生、智不能保全性命；平生负缺，遗恨终天！幸平昔宗门得力，到此不难撒手悬崖耳！此皆实实证明，汝等可以免俗人之悲悼也！
　　谷庵主人，九月初十日三鼓笔。
　　率尔吟
　　莫道先生出丑，孤城独立坚守；只今财散人离，此身亦非我有！
　　从来忠义男儿，不向世人分剖；留得自己主张，便是天长地久！
　　王缵，字伯纬；诸生。
　　王绩，字亚绵；诸生。
　　李澜，字学海；□生。
　　黎增，字用修；□生。
　　张氏，江都人；谢衷白妻。女名希韫，年十七。高杰兵乱，张虑弗免，与女相期死；女常以小刀自随。后史阁部驻兵于扬，谢居临孔道，衷白适远出，张皇遽，遣其子女避外家；韫，仓卒忘所携小刀。城既破，张之长子于朝曰：『士死坟墓』！遽出，意欲归守神主也。韫索刀不得，以翦刀刺喉，流血被体，以腕怯不死；遂赴井。张见曰：『我无虑矣』！亦入井。仲子于宸，诸生；哀号越一日，始得尸。张死，韫尚活；宸匿之败草中，得脱。宸以守母尸，被害。韫归姊家，日夕哭母而死。季子于陛，年十三；被掠，亡归。值父病，独力养父；踰年亦死。
　　扬州女子，逸其名；投水死。
　　绝命诗一首
　　妾长闺门二十春，岂期今逐塞尘奔！杀身无补君王事，死节难酬夫婿恩。江静犹堪沈弱质，月明谁与吊孤魂！深山落日啼猿处，过客闻之亦怆神！
　　（附录）宋蕙湘，弘光宫人。被掳北行，题壁诗三绝。
　　风动江南羯鼓催，降旗飘台凤城开；将军战死君王辱，薄命红颜马上来！
　　广陌黄尘暗鬓鸦，北风吹面落铅华；可怜夜夜箜篌引，几度穹庐伴暮笳！
　　盈盈十五破瓜初，已作明妃别故庐；谁散千金齐孟德，镶黄旗下赎文姝？
　　周氏，刘乙然妻；宁波人，家于扬；生二子。虏兵至，与女匿复壁中；夫与二子守于外，被拷甚酷。周自经，不得死；次日，穿壁而出，语夫曰：『妾事君二十五年，不幸遭乱！复壁不足恃，万一被污，死不足赎！不如留清白，自缢君前』！因与二子诀。女已及笄，哭不已；周挽之曰：『哭无益，须随我』！先一缳系女首，乃自缢，对悬而绝。移时，虏复至，则搜壁间矣。
　　钱氏女，京口人。父应式，字述古；无子，止一女，携之扬州行医。城陷，女年十六，告父母曰：『生年百岁，亦有死时。与其受辱，宁速死』！父尚无嗣，善自全，徐图归里可也』！引带自缢；带断复苏，呼父勒之。父不忍，乃饵毒药；燥发不得即死，复投水；水浅不死，自经而绝。
　　汪氏女，溧水人，原籍徽州。虏兵至，女年十四，拜辞父母曰：『吾决不为所辱，当先死』！遂投石臼湖中。
　　戚氏，平湖诸生陈铭妻。铭贫而嗜读，夫妇甚谐。闻虏兵至，戚抚父柩长号，且语夫曰：『吾死此矣』！顷之，铭携妇登舸。兵迫，求死于湖，力走得脱，避何氏埭；何氏，铭母族也。俄兵至，相与匿田禾中，几脱矣；而所匿妇怀中儿啼，迹得之。妇知不免，与铭诀曰：『君自为计！水清，妾愿葬此』！解裙带授铭，曰：『聊结同心，期来生相见也』！遂投水；发浮水面，虏引佩刀截之，执铭去。初，妇梦衣红、乘舆，将有所适！觉，语铭曰：『不祥！吾将诀汝矣』！
　　沈氏，平湖诸生林鸿妻。虏至，扶姑同匿禾中。被执，将杀姑；沈以身翼，且求代。虏卒曰：『无苦，吾娶汝』！沈奋身投水；发浮水面，被牵出。沈佯从之，意若渐贴者；乘其懈，复投水，终以发故，牵出。知不可脱，乃骂曰：『羯狗！何不杀我！我以鱼腹为葬，恐汝辈无葬地耳』！卒怒，被数枪死。
　　陈氏，崑山人。城破，夫被杀，将携陈去；陈曰：『须瘗夫，行耳。否则，死』！虏卒从之。既瘗，挟之登舟；陈曰：『初得事君，须置酒成礼，俟暮，成婚。兵士与之饮酒，陈氏欣然命觞，强之醉；从容言及杀人事，因问『君刃何利！杀人如刈草。请得视之』！兵醉，解与观；陈力刺兵死，即自刎。
　　王氏，崑山人。城陷，被执；求死不可得，托疾延医。医至，王乘间请毒药，医以砒与之；遂密置食中，与兵同食，毒发俱死。
　　杨氏，松江吕巷村陈君秀妻。产三日，闻虏军至，与夫诀曰：『若先挈赀行，吾待此。不至，幸矣；至则，死耳』！俄兵突至，杨负囊奔户外，兵劫其囊；杨恐为所获，亟投河死，一老妇随之。
　　俞氏，平湖诸生孙锷妻。虏至，觅夫不得；俄传锷已死，俞痛哭曰：『吾欲往从夫矣』！亟赴水死。
　　张烈女，金山卫人。虏至，女同母、嫂匿山圹中。虏迹得之，发矢，厉声勒之出。母、嫂俱出，女独留；发矢不已，更骂且哭，卒不出。攒刃刺之，绝而复苏，益骂不已；虏大怒，脔之圹中。
　　颜氏，松江蒋敬妻。家贫，贸布为生。虏至，颜间遁，所蓄赀尽掠去。虏去，见之禾间；虏逼之行，骂曰：『既掠我财，复欲污我节耶？我先污汝刀耳』！遂触刀死。
　　湖州诸生金铎妻，逸其姓。虏至，投水，被钩出；虏握其手，指马上所掠锦绮示之曰：『随我，即为汝有』！妇乘其不意，嚼断其一指，血流如雨；妇曰：『愿以吾颈偿汝指足矣』！遂被杀。
　　张氏，扬州宋□□之妻。乙酉扬城陷，张虑被辱，先自溺死；将死，出金一囊，结其夫肘，使得是以免。有女生四月矣，投夫怀，俾沈诸水，遂死；其兄张符聪诔之。
　　（附录）南昌王猷定贞妇行
　　谁焚大林，扬灰九州；有宋之子夫何尤！吁嗟呼！仰天云流，俯地河流；莫如其由（一解）。曷日月，冬为夏；揽涕贻，曷昼夜；鬼急人，蜀冈下（二解）。豉冬冬，官军■〈口虖〉；城市语，各模糊。魂魄不得少踌躇，呱呱汝雏（三解）！崇墉坠只，蛇豕蜿只；黄泉日月，下照卬只。义不可辱兮，奈何夫子（四解）！雨淫淫，水深深；弓刀鸣，鸟鹊瘖。万马飞，一寸心；持夫臂，结黄金。投儿去，不复生（五解）！
　　潘氏，硖石人；归沈有年。沈，贾人也。乙酉秋，虏兵至硖，掠潘行。舟至王店，潘号，愬夫翁姓名居址，一跃赴水。兵援其发以出，慰劫再三；潘乘间，复赴水，遂遭乱刃刺死。里人高其义，醵金敛之。沈氏有女，盖潘之小姑也；同被掠，亦不污死。
　　●雪交亭正气录卷三
　　明鄞高宇泰檗庵撰
　　丙戌纪
　　檗庵曰：客为予言：晋元、宋高亦孱主也，而亦建立半壁，保有江东；曾谓我明不振、遂至于此，是有说焉。晋诸胡乘贾后、诸王之乱，据地立国；刘、石、苻、姚递相猜噬，未能远略。最后秦坚一举而失慕容，则诸胡之不敢南窥，略可睹矣。故琅琊得一王茂弘，即能自立。宋女真兵既满万，并辽之后，沛然莫御；故能追高宗直至明州。其始渡采石也，韩世忠亦烧润州，航海以避之；厥后世忠乃能整舟师扼其归路，金人几不得北返。自此大创，不得渡江，遂成南宋。以今较昔，能有诸臣如韩、王者乎？东方建瓴之势，一如金人，非晋诸胡比；无惑乎其一年之内踰江渡淮，直达钱塘，如摧枯振落而莫之格也！浙东郡邑比屋而起，裂眦奋臂奉鲁王于匿影亡命之余；扼渡西陵，使怒涛奔马之势抑而不逞。始事之初，气象大正。时能乘众怒之方张，计不旋踵奋戈而往，一当十百，此光武昆阳之伐也；乃派饷争粮之风互起、谋身窃禄之徒竞进，败形不一，众志遂衰，不亦惜哉！隆武赖我师屏蔽于前，遽称大号，改闽省为福京；志气巳琐，可更望其成乎！监国君臣以同舟为敌国，互相猜构，昕夕图维止在闽事；是亦一辙矣。亦知山阴片土，何堪郁郁久居者乎！江上之师，绍则郑遵谦、熊汝霖、孙嘉绩，宁则钱肃乐、王之仁、沈宸荃，台则陈函辉，金则张国维、朱大典，义军苍头特起；则方国安帅师自南都至，而方端士歙人，陈潜夫、陈勇良杭人，画地而守：沿江而布不下数万人。然各相嫌忌，不相统一。时以国安军为首营；国安昔在楚时，楚皆懦帅，国安尤俯出其下，乌能上将军之席乎！且马士英依于其军，时不能正其误国之诛；则当日之事，可概见矣。浙东以蛟关为后庇，旧帅王之仁既御师江上，即以其子鸣谦代；发尚未燥，愤其父军视国安为弱，乃纳张国柱以张其军。国柱者，刘泽清之标将也；有北丁弓箭手五百人，泛海来归。至翁洲，黄斌卿不纳，击杀其军颇众；乃投鸣谦，鸣谦违众议而收之。居无何，鸱张鸷击，莫可谁何！鸣谦不复能帖席。瞬息肆掠富室，由宁郡直至余姚，越城大震；议以伯爵縻之。有沮之者，乃署为「胜虏将军」。清渡江，放兵大掠，保定伯毛有伦扈元妃、世子出海，国柱夺之；巳驾楼船四百艘，将攻舟山。斌卿求援于名振，而名振将阮进击败之；遂挟元妃、世子投降，虏弑元妃、世子而官之。向使清不窥渡，祸亦起于卧榻矣！此监国之大略也。
　　袁继咸
　　张国维
　　朱大典
　　余煌
　　陈函辉
　　陈潜夫
　　王之仁
　　沈履祥
　　李唐禧
　　张廷绶
　　张鹏翌
　　王景亮
　　杨定国
　　王之栻
　　张起芬
　　徐起睿
　　应腾蛟
　　方士衍
　　何弘仁
　　阮维新
　　潘集
　　高□□
　　邹钦克
　　赵景麟
　　黄道周
　　吴士绣
　　毛玉洁
　　傅冠
　　曹学佺
　　杨文骢
　　郑为虹
　　黄大鹏
　　殴养初
　　吴闻礼
　　周定礽
　　王士和
　　王秉干
　　陈鼎臣
　　蔡光璧
　　陈元纶
　　曾□□
　　郑埙
　　杨文荐
　　庄以莅
　　刘曰佺
　　马兴明
　　马芝
　　黄尚宝
　　胡梦泰
　　胡缜
　　李信
　　詹兆恒
　　涂伯昌
　　刘同升
　　袁继咸，字临侯，号袁山；江西宜春人，乙丑进士。弘光元年，总督应、安、江、楚，驻九江。时左良玉称兵犯顺，至九江，公单舸见良玉，抱而哭，勉以忠义；良玉出皇太子密谕，劫诸将盟。公正色曰：『密谕从何来？先帝旧恩不可忘，今上新恩不可负』！公归，登城洒泣，集诸将固守。初，良玉至，以己所属诸将谒见公，叩头；于是公亦令其将往良玉，即与之盟。由是诸将多叛归良玉，张世勳、郝效忠夜斩门出，与左兵合；左兵遂入城杀掠。公肃冠带，将就死；良玉遣将张应元劝止之，黄澍亦来慰公。公乃出城，面责良玉。良玉子梦庚遍焚城中，良玉时已病，见城中火起，叹曰：『余负临侯』！寻呕血死。公私喜有隙可乘，密以大义责其还师；不听，则赴江流死。诸将乃受命，议旋师。越日，闻南京陷，诸将已定计迎降；乃诒公入江省为后图，而拥之入北营。公夺身投水，诸将拉之，不得死；梦庚挟见主者，礼遇甚优。公不出一声，归舟自缢；监纪余灏觉而解之。过金陵，梦庚日夕环守，不得死；望陵痛哭，不饮食者八日。叹曰：『余不为叠山，敢不为文山哉』！遇乡人，寄书与父诀，遂渡河而北。入彰义门，望阙下马，伏地痛哭；是为乙酉八月初四日。已就馆，公冠带如故；李建泰、宁刚来就见，有刘学士通曰：『久仰先生清望』！公曰：『我受明厚恩，使宗社邱墟，仰惭古人、俯惭后世』！刘曰：『我清为民讨贼；今闯犹未灭，正当戮力为先帝报仇』！公曰：『清朝讨贼、葬先帝，是好处；但弘光皇帝安在』？刘曰：『试问弘光立得是否』？公曰：『神宗诸子，光宗居长，福王次之；先帝无子，今上为福王长子，伦序甚明』。刘曰：『先帝未葬，弘光安得遽立』？公曰：『诸臣急于定策社稷之谋，于义为是』。刘又言：『弘光所为不道』！公曰：『君父之事，非臣子所当言！既已为君，即吾君也』。刘语塞。公又语建泰曰：『我明二百年不封拜；良玉父子受高爵，乃称兵犯阙，无人臣礼！今日若与梦庚同附清，何异昔日与良玉同叛明也』！遂挥手别。次日，复强之入朝；公曰：『咸是累臣、非降臣，无入朝理』！终不为屈；乃改置别馆，守之以兵。
　　公幅巾衲衣，自寒徂夏，闭户独座，着「经观」、「史观」二书。未成，忽勒令薙发；公曰：『死是我职，但愿束发而死。若异其生平，虽生何用！不杀，固清朝之仁；效死，实明臣之义』。主者知其不可屈。丙戌六月二十六日，忽五、六骑至邸，神色甚恶；公知不免，北向拜辞先帝。未至地，骑卒拉至三忠祠南杀之。
　　燕都寄归手迹
　　拙作不能多录，录数首有关切者。虽不识忌讳，不敢匿肝胆于骨肉知己；祈秘之行箧。遇敝友杨企而、张尔公、王于一诸同臭者，出示之，俾知鄙志；则所谓予人以仁义之大也。湛恩手勒。
　　易服
　　秋风三月白盈颠，五十年来始学禅；麤衲碎裁还阔袖，幅巾平裹任垂肩。虽云大地堪容芥，但悟无生不系筌。白社荒疏那得共，虎溪飞瀑半天悬。
　　至日感怀四绝句
　　葭灰和律动长安，犹记衣冠拜紫銮；此日近臣新宠泽，貂裘骏马不知寒。
　　椒盘薏酒隔邻香，儿女欢呼捧寿觞；扶死起看沧海日，天涯何处是高堂！
　　暖烟吹不到岩松，百尺虯枝寄雪封；却羡双飞南浦雁，晴川流水碧溶溶！
　　朝阳见隐舞飞沙，握发开书忽忆家；人说东南美竹箭，可能依旧出新芽？
　　元旦
　　耐寒强起着衣裳，海曙迟迟远放光；月首三阳仍夏历，春正万古重周王。忍随北面同呼祝，且戴南冠独拜扬。塞草迎曛烟渐释，长陵松柏郁苍苍。
　　卢侍御传不知何许人，所作疏及贱名，非知我者；乡某以闻，贻以告绝
　　从容久作无生忍，浩荡稽诛有罪人；温谕两宣非属吏，痴忠九死只为民。山公启事污新简，叔夜无书绝素因。赋续「闲情」君莫惜，黄花老兴不怀春！
　　北风词两章
　　北风其呼，尘起马驱；黄河箭泻，蛟龙失区。金堤屹屹，决岂须臾！苍天、苍天，狡童何知！
　　北风其雷，木落叶堆；我冠爰裂，尔发曷菑！谁无父母？毁厥本来！苍天、苍天，今古斯哀！
　　公无渡河五章
　　囊书佩剑，君子远游；淼淼黄流，岂曰无舟！临波却顾，我心则忧！
　　河水淙淙，青淄称雄；鱼盐刀布，霸国遗风。夷吾不作，予谁与同！
　　河水弥弥，邹、鲁所履；诗书壁藏，章缝泥滓。瞻彼龟，云胡仰止！
　　河水活活，太行有■〈山辟〉；燕、赵炎飞，晋、魏舞魃。匪鱣匪鲔，云胡仰沫！
　　维北有河，维南有江；濯缨、■〈氵敕〉石，乐子无双。薄言旋止，我心则降！
　　乌栖六章
　　乌栖北林，暮烟缕缕。仰视白日，哀哀我父！教子忠兮，只以自苦！
　　乌栖北林，繁霜浏浏。仰视明月，哀哀我母！教子孝兮，反哺曷有！
　　乌栖北林，有秩斯伦。日月逾迈，哀哀我昆！大被在床，不可与温。
　　题题者羽，习子以飞；匪鸟不如，念尔长违。蜾蠃之祝，恶不可为！
　　沈沈者巢，贻尔雏居；有孙在褓，我谋则疏。勖哉大户，尔无敝庐！
　　肃肃者群，飞鸣乃乃；微我无友，邈焉山海。我思古人，谁张千载！
　　雪日
　　雪片吹如掌，云黑山容洁；今日卧勿起，忍饥不可啮！媿无子卿毡，敢堕汉臣节！钻牖瞰扶桑，晨曦未全灭；花发岭南横，罗浮梦空结！
　　读谢皋羽「西台恸哭记」感怀
　　南方有朱鸟，飞中单于弦。饲以金精粒，对之不下咽；粒味岂不甘，不如南土泉。黄冠志弗遂，碧血流溅溅。有客感意气，恸哭西台巅；击碎铁如意，悲响震严川。归舟不成寐，彷佛语镫前。嗟彼积翳罗，我非雀与鸢；梦炎何足刺，知己殊未然！周粟不可茹，箕畴曾未传；生死良非苟，忠孝各有全。谢子幽明契，聊以秘怀宣；言罢倏不见，月明高在天。
　　悲愤诗
　　大明日月晦，江风吹黑云；贪人忘国恤，横议喧晨蚊。前星移海上，龙蛇未可分；「春秋」与「纲目」，大义胡弗闻！徐桓书作乱，晋阳比弑君。乃盗首止盟，蚁附而羊群；飞帆蔽江下，所过名城焚。鬼神赫斯怒，姑孰死王敦；盘桓审所处，太真与景纯。我岂偷生者，小贞以济屯；泣血明忠孝，中途为曳轮！云何胡马号，竖子失其存！狡童肆邪说，名教委沈沦；徒有南阳老，东吴不得奔。衰颜哀二老，一死酬君恩！从容文山节，谁招燕市魂！
　　燕台怀古（并序）
　　孔子称殷有三仁，或去，或囚，或死；趋不同，同归于仁。宋亦有三忠，或死于市，或死于饿，或志在必死、卒以全节生；趋不同，同归于忠：文、谢、家三先生是也。渺渺予怀，将安适归！居易俟命，俾无訧兮；聆尔尚论以自励云。
　　文文山先生
　　丞相从容死燕市，万古纲常独负之；颠鼎手扶浑是胆，落晖戈挽不逢时！梦炎、孟頫骨何在？牧竖樵童名共知。浩气西江流不歇，挑灯呵颖续遗诗！
　　谢叠山先生
　　北风尘起征车促，南火伤心不再嘘！三败犹还吾母在，两旬忍饿汉臣如。归降当日原无表，却聘留今只有书。天使先生沈卜市，建阳桥亦首阳居！
　　家铉翁先生
　　八十铉翁还首邱，节旄脱尽为谁留？吴山凤阙看巢燕，粤海龙舟泛水鸥。纪事编年书甲子，授徒感慨说「春秋」！莫从处士称新号，旧国兴亡泪未收！
　　檗庵曰：左良玉屯兵武昌，吴三桂率北兵入关中，李贼败奔襄阳，良玉不知其败，以为贼至；大惧，将奔。会巡按黄澍入对弘光，廷折马士英之奸，忿忿回楚；澍与良玉善，遂以诛马士英为名，称兵向向，实以文其走也。李贼被追至九江界，上传为清所杀，人止知清兵渡扬子、入南京，不知清劲兵悉从楚下；纵淮阳不破，旬日之外，其兵自南下者必至石头矣。初，先帝委良玉办贼，未尝与贼一战。王永祚以抚治屯襄，留良玉同驻，必不遣其外救；以其兵多足恃也。及贼至尚一日隔，而良玉已先去，永祚亦弃城走；所谓「万人敌」用以守城者，积城上各楼充栋，竟不一用，反以贻贼。时在壬午冬，家君方守郧，声援遂绝矣。
　　张国维，号玉笥；东阳人，壬戌进士。巡抚南直，恩威并着；吴人怀之。迁总河，后为兵部尚书；不能知边将，用多不效，以削地被逮。吴人念其遗爱，交讼之；先帝怜而赦焉。贼势亟，令于东南开府，招兵入援。弘光时，协理戎政；与马士英不合，请告归。监国时，拜相，仍掌兵部印；破家殉国。江干失守，缢死。
　　朱大典，号未孩；金华人，丙辰进士。孔有德之变，巡抚山东；以功，陞兵部侍郎，随迁总漕。公善聚敛，多忮刻；以削籍归。甲申春正月，许都之乱，有司从公借火器，不许；巡按左光先纠之。弘光时，为兵部侍郎。南都陷，逃归。鲁王监国，破家举义，尽其财不私。绍兴破，鲁王入海，公据金华自守；力竭不支，眷属十七口焚之，然后自尽。
　　余煌，字公逊；山阴人，乙丑状元。监国时，为冢宰。绍兴失守，冠服自缢。
　　陈函辉，初名炜，字木叔，自号寒山子；临海人。甲戌进士，有文名。知靖江，好客、多姬妾，以是被劾。弘光时，起用；丁母忧，家贫。监国时，拜詹事，起兵勤王。台州破，自缢死。
　　寄同志诗
　　六月，值国难，将死山中；口占，奉寄柯玉岘相公、张太素先生、朱杜若公祖、金鹤池侍御与生平同志诸社友。诗不能文，聊以为别。其云亡而相托者，告主上曰：『生平一点孤忠，身后非所望也』！
　　廉泉同义魄，万古在禅林；故国千行泪，孤臣一寸心！深山空有恨，异日或相寻。身后遥相托，放怀钟子琴。
　　死者真无补，重扶赖立君；先生留正义，后起托遗文。落日空山哭，驱车去路分；此心如见许，挂剑在孤坟！
　　辉死矣，季札之剑、孝标之书，皆诸先生事也。或念辉平生忠悃，得存其遗孤、藏其遗骨、收其遗草，所谓「埋吾血三年而化碧」，吾地下必有以报诸公矣。事在不言，言之不尽；明明在上，可鉴素心！临死赋诗二章，览之当成一叹！
　　生为大明之臣，死作大明之鬼；哭指白云深处，萧然一无所累！
　　张良始终为韩，木叔生死为鲁；赤松千古成名，黄檗寸心独苦！
　　君父恩无可报，妻儿面不能亲；落落樵夫湖上，应怜故国孤臣！
　　臣年五十有七，回头万事已毕；徒惭赤手擎天，惟有白虹贯日！
　　敬发徐陵五愿，世作高僧法眷；魂游寰海名山，身列兜率内院。
　　去年六月廿九（乙酉夏国难，予投缳者三，皆以救复苏；又投家池者一，亦以救免：遂首起义），今年六月初八；但严心内「春秋」，莫问人间花甲！
　　斩尽一生情种，独留性地灵光；古衲共参文佛，麻衣泣拜高皇！
　　慧业降生名士，此去不留只字；只将孝子忠臣，贻与人间同志！
　　手着遗文百卷，尚存副在名山；正学禁书亦出，所南「心史」难删！
　　今日为方正学，前身是寒山子；一死遂复无惭，请与同人证此！
　　主上出亡，值追奔乱兵，间道相失；遂无僻路，徒步重茧，八日始得抵家园。欲面入觐谒，城已闭；痛哭入云峰。山中有池，可从灵均、樵夫之游。予宿先湛明大师禅房内，漏五下，作六言绝命词十章。记去岁亦有五言十余首，今不忆前稿矣。留此于后世，或与文文山、方逊志二歌并传也。将死才尽，走笔不文；亦聊以一寸心，告天下诸同志耳。
　　别文心大师书
　　幽溪六月如新秋，此时恐未能安静也。辉首义孤臣，奉主上归从；间关重茧，百苦抵云峰山中。一事无成，止有以死报国。年来屡承提命，生死已看得破。今一齐放下，撒手遂行；不得亲至名山奉别三轨、玄如，统祈叱名致意！如慈履入台，当至山间孤坟一浇茶话也！先师传稿，已賫至绍兴；因国变匆匆，竟不及作。诸名笔已多，道在是矣，不须孤臣片语。如刻千仞先生塔铭，以弟子辉此札附之可也。文波上人行速，不及长书。见张太素先生及天台诸同社，一一道鄙意。有「临终诗草」十二章在文波处，幸命书记录成；待事平，为辉刻而藏之深山；敬以为托。遥忆慈颜，弥深怙恋；晤期当在西归之日。函辉死矣，夫复何言！
　　六月初九日，禅社弟函辉再稽首。
　　予近有吊寒山诗，并序。
　　檗庵曰：小寒山瘗骨处，傍云峰寺；其遗命也。自束发读书于此，尝梦作靖江令，后果选此邑；径树门墙，一一符焉。与老僧湛明交最久，一部「寒喜集」皆从此出，所谓「魂魄犹依此」也。后寺僧以法，产勒还；会有力持之者，得免。「寒山集」数种，俱以「寒」名：「寒喜」以禅、「寒香」以情、「寒江」则治靖文也；外有「寒玉」、「寒声」、「寒枝」、「寒云」等名。
　　傍海残疆恨莫刊，尺缳堪作白虹看（先生绝命词有「白虹贯日」句）；直分霞色千寻赤，自喜诗魂一片寒。夜夜鹃啼山外寺，一抔梦旧关情地；云连正学古祠边，三百年来终始事。
　　陈潜夫，初名朱明，字玄倩；杭州人，丙子举人。崇祯时，授开封推官。弘光时，授御史。乙酉，浙江陷，挈家渡江东，集义兵五百营下庄；授巡江御史。兵败，置酒与亲友诀，大醉；左手挽其妻、右挽妾至跃龙桥上，先推妻妾堕水死，然后自沈。赋诗一首。
　　绝命诗
　　万里关山胡马奔，三朝宫阙夕阳昏；秋风血溅苌弘碧，夜月声哀杜宇魂！白水无边留姓氏，黄泉耐可度寒暄；一忠二烈传千古，独有乾坤正气存！
　　王之仁，号九如；湖广巴陵籍，锦衣卫人；定海总兵。钱肃乐起义宁郡，约公共事，公许诺；有富绅遗书于公，请其沮钱谋并斩倡谋庠生六人，华夏、董志宁与焉。公至，会肃乐于演武场大盟国人，绅士民庶咸集；公出其书，欲斩富绅。富绅不得已，许捐万金犒师；于是即以富绅监饷焉。鲁王封公武宁伯。兵溃，方国安、方逢年降清，公将眷属四十人及其辎重载以巨舰，沈之海中；携数家丁至南都，绯袍见洪承畴。时南都薙发已久，忽见公冠带盛服，观者如堵；承畴曰：『若既降，须薙发』！公曰：『吾家人十口沈之海底，吾与同死，谁其知之！今来死于高皇帝定鼎之所，庶魂魄与孝陵同归耳。可速杀我』！承畴系之通济门水草庵，后移入西华门观音庵。未几，杀之；谈笑自若，颜色不变。壁间遗诗二首。
　　壁间诗
　　黄沙白浪起狂颷，力尽钱唐志未消；半世功名归马革，全家骨肉付江潮！题诗四壁
　　魂长在，大笑秋空死亦骄！三百年来文字重，只今惟有霍嫖姚。
　　通济桥边独步时，国门惊见汉官仪；欲将须发还千古，须掷头颅向九逵。身后止应存剑铗，世间终不乏男儿。瓣香拈起寒霜劲，白日青天共鉴知！
　　沈履祥，字其旋；慈谿人，丁丑进士。鲁王命为御史，巡按台州。城陷，匿山谷中，以不薙发被杀。家人求其尸，得之桑园中；时方盛夏，颜色不变。
　　绝命词
　　十年徽缠叹劳生，曾向中牟几问津；凭轼敷甘非市德，归舟载石不知贫。河山破碎怀长恨，家室飘零任去尘！矢报媿无纲鼎策，空捐化碧浩然身；
　　李唐禧，字长浚；金山卫指挥官、都督同知。初在闽，事唐王；后至绍兴，鲁王命分镇台州。清兵至，以不薙发，不屈死。
　　张廷绶，号云衢；鄞人。迎鲁王于台州，命为副总兵，分守海门。不薙发，与李唐禧同遇害；妻女俱被掳。
　　张鹏翌，字羽宸；诸暨人。初为史阁部将；阁部殁，江东义兵起，率所部渡海勤王。时客兵云集，多无纪律；独鹏翌所部肃然。鲁王封为永丰伯，分镇衢洲。兵溃，骂贼；断舌剖心。弟继荣，亦血战死。
　　王景亮，字仙璧；苏州人，癸未进士。监国时，以御史守衢州。城陷，冠带坐堂上，骂贼死。
　　杨定国，字□□；济宁诸生，前贤杨浩之孙。闻北京陷，痛哭徉狂，系崇祯钱一文于胸前，赴南京；乙酉夏，复从间道走江东。鲁王命为行人，招义旅。兵溃，自缢于绍兴之王府庄；兵部任孔当葬之。
　　王之栻，字瞻卿；常州人，王忠烈公子。乙酉，避难至宁；鲁王监国，议以公知鄞县，以服辞。入闽，隆武授以兵部主事；复返鄞。清师渡钱塘，时寓金华；朱大典据金华拒守，令署武义县。甫四十日兵溃，避山中；清获其仆，遂得公；不屈，缚之；大骂而死。后家人得尸，缚紧尸涨，索陷于肉，不可脱；遂并索殓之。又遗其一靴，后公见梦于其仆，怒言「吾欲见上帝，奈跣足何」！仆悟，焚靴与之。
　　张起芬，字□□；钱塘总兵姚志卓监军。被执，不屈。平生不读书，临死有诗；诗失传。萧起元以矢射其腹，大笑、大骂而绝。
　　徐起睿，字圣思；鄞人。生素豪宕，以大节自矜；喜剑舞。闻人不平事，必色然起。已而削发为僧，师事径山雪峤，雪峤名之以「弘节」。归则闲静寡言，粥粥入道者；容于延庆寺西坐一关。数月，闻钱先生义兵起，跃然破关而出；往从焉。每当战，必立矢石之间，同事多笑之。一日，渡江登彼岸击敌，陷阵而殁；鲁王赠以指挥，世袭七叶
　　檗庵曰：此予故人也。常宿予斋，风雨悲歌，屡至涕泣，意不可一世。闻非僻事，则必致规。梁月之悲，能无痛欤！甲午仲秋，偶怀往事，作长歌以纪之；乃变征之声也。
　　旄头芒向扶桑熠，壮士床头霜刃泣。鄮岭风尘一布衣，怒涛长向鸱夷立。徐子、徐子深足念，眉如石棱目如堑；贮粟无瓷客满前，破屋颓床悬一剑。时时为我砍地舞，舞罢悲来泪如雨；为问君家何所悲？亥也无椎衡失鼓。逢人只解谈君父，咨嗟此道今如土！友过难容天性真，大抵生平全用怒；一旦无名忽自割，秋风秋草悲身骨！削发披缁着草鞋，雪峤老人几度喝；喝破径山不是我，归来键户深深坐。晓风夜雨到关前，不蚀琉璃红一颗；琉璃夜红日画徙，湖儿群饮鄞江水。鄞江健者有钱公，异军苍头乃突起；击豉阗阗震陵谷，磨刀淬刃响漉漉。钲声高扬磬声沈，惊破当时旧努目。长吼一声关铁剨，出言愿注从戎籍；意气相需会有时，大士维摩按不得。钱公自是旧相识，当日军前借羽翮；长驱跃马到胥江，胥江战气潮同汐。日日渡军鏖西浒，视敌如豚身如虎；壮怀私幸当匈奴，绝脰揕胸奚足数！徐子、徐子徒自覆，列壁诸军皆竖牧！后师不进我师倾，只斧无援豉声缩。豉声缩兮壮士骋，喜逢死所神先猛；试问平生一片心，皑霜江上新磷冷。觅君尸，涛如雪；西陵渡口悲风咽。日光映入晚潮红，鄮山布衣一捧血。
　　应腾蛟，字云化；歙人，副总兵。起义，浙东兵溃，被执；执者为公旧盟，与之饮酒，力劝之降；不从，诣其营大骂。左右欲割其舌，主者但以马嚼缄其口；口血横流，仍骂不绝。遂惨死。
　　方士衍，字于蕃；歙人，副总兵。守淳安，被执，大骂而死。
　　何弘仁，字仲渊；绍兴人。丁丑进士，官御史。江干失守，死之。
　　阮维新，字□□；会稽庠生。富阳临阵死。
　　潘集，字仲翔；绍兴诸生。浙东兵溃，自缢死。
　　绝命词（佚）
　　高□□，字□□；绍兴人；年二十余。监国时，庄衡为督学，试入泮；甫十日而兵溃。青衿遍拜亲友，亲友贺之；则曰：『方将吊我，何言贺也』！或来答拜，则曰：『前来相别，何烦答也』！遂衣巾，投水死；求其尸，不得。没三日，于原处端拱而立；衣裳如故，颜色不改。其父某，以武举入文场，中式；又以磨勘，被革。弘光时，得复。子死后，亦不食十日死。
　　邹钦克，瑞安庠生。讲学松台，夙以名义自许。闻欲薙发，衣冠北向再拜，自沈于江。
　　赵景麟，字天生；鄞人，邑庠生。沈实，不务时誉。丙戌鄞陷，景麟佩衣巾，投于甬江；渔舟斩水掖之出，肤孔见血。辄入天童山，寄迹其旧徒徐氏，足不入城市者半年。每一念至，辄抚几长叹，悒悒卒；华先生有诗哭之。
　　黄道周，字幼玄，号石斋；福建镇海卫人，壬戌进士。先帝时，以翰林外谪。弘光即位，遣使起于家。未几，与马士英不合，托祭禹陵去国。思文帝授以阁部；公愤任时事，以身许国，前请出师长驱入关，欲直捣金陵。兵至徽之□□，猝遇北军，师溃；公麾士卒死战，矢贯马頄，遂被执。至金陵，洪承畴——亦闽人也，语之曰：『先生，今之文天祥也；某何敢膺公义鋩！但大明一代之史，非先生勿任。其亦少忍须臾，某愿以开国之危学士相期』！公大怒，唾其面曰：『汝负先帝厚恩，狼狈至此；李陵、卫律，罪通于天矣。敢援引不伦，以污我哉！误矣、误矣』！承畴恚甚；系之幽室，命傅通判昼夜伴之。不食数日，承畴伪传「江东兵大胜，和议已成」；傅进以勺水，乃稍饮食。致书承畴，语甚激烈。及被刑，欲牵赴市口；至临淮门，不肯行，曰：『我大臣，岂同鼠辈共死所耶』！望陵再拜，引领受戮；谓家人曰：『我死，不必贼臣收吾骨；不妨暴露，以彰其恶』！时监国元年四月□□日也。所作诗三百首，多不传。又作史，载一时失国事；临刑曰：『假我一、二日，我史成矣』！监斩者问何史？曰：『忠与奸之别耳』！又问孰奸？曰：『为明者，忠也；斩我者，奸也』。今史亦不知所在。公善画，传通判索书，公画一大树，己骑虎持刀在树下，一夷人跪于前，以刀向之；又一小儿蹲其旁意指傅也。
　　过新岭吊金正希
　　残棋唾手已难工，又是论人成败中；但说丹心何所用，一时张眼念臧洪！
　　诗
　　昨宵梦里听天崩，披衲孤行歇未能；索酒逢人拌醉矣，问花叩户染何曾？道心白过骷髅粉，狂行提如傀儡绳。借问平生何所似？上山樵子下山僧。
　　慷慨从容并路行，古人着语甚分明；广陵未散江涛韵，苏岭仍闻鸾凤声。道入死灰犹有息，人当化石始无情。怀沙颂橘逢渔父，不与从头诉不平。
　　难中杂诗
　　陋巷惭颜、闵，纡筹负管、萧！风云生造次，毛羽合飘摇。火厝难栖燕，江横怯渡桥；可怜委佩者，晏晏坐花朝！
　　搏虎仍之野，投豺又出关；席心如可卷，鹤发久当删。怨子不知怨，闲人安得闲！国家犹半壁，不忍蹈文山！
　　诸子收吾骨，青天知吾心；为谁分板荡，不忍共浮沈！鹤怨空山曲，鸡鸣终夜阴；南阳江路远，怅作卧龙吟。
　　火树难开眼，水城倦着身；支天千古事，失路一时人。碧血题香草，白头逐钓纶；更无遗恨处，燥发为君亲。
　　灯夕不堪，乃遂绝粒。是夜，雷雨；明日甲子，抵晚雷电大作，绕营不休：
　　凡三昼夜。□遂发予入南都
　　震虩复连夕，苍穹知此心；山川惊毳帐，星斗失田禽。洧水龙蛇怒，昆阳虎豹禁；谁能呼九子，别扫大江阴！
　　至南都示诸友
　　故国余乔木，孤臣尚有身；冠裳天已定，得失事难陈。姓氏经书外，精魂江汉滨；勿云崖上月，偏照夜行人！
　　二十五日，既听质，余滞禁城尚膳监中，诸友分羁两县，遂不可面；襆被不得，怅然寄怀
　　我亦无被服，焚巢失旅人；遶床侵燹火，推枕动劳薪！忍死看天意，裁诗示鬼神；谅无弹指处，嚄唶向谁陈！
　　后死吟
　　此事还真宰，非关我所量；精魂乌兔共，变化冶鑪忙。时至自应觉，道消夕不妨；遍题沟壑句，四壁也明光。
　　后后死吟
　　原闵饶余地，荣期未丧家；所争惟落节，不管别抽芽。潮刷银蟾泪，春扃铁树花；亲朋凋已尽，老我更何涯！
　　拌得
　　世间万事皆拌得，况在神明淘汰中；性静自应情不动，道恬端与法无穷。云根触石消枝叶，霓采因光失去从；不是此生多解脱，原来不藉物为雄！
　　精微可在北宸端，不作单双拣择看；炼月得膏犹带火，烹天出滓始消寒。人无两路参须透，道有千层剥尽难；野葛熊鱼齐下箸，千年雷雨鼻头观。
　　拌不得
　　底事当头拌不得，古人神理各周全；正当灶下修蚕织，错忆堂前布几筵。药力不争茶饭路，絺衣只在縕裘边；看多起倒翻名目，犹是饥寒与倦眠。
　　剑气芒鞋未纵横，石头猿鸟共聪明；月将半满看魂魄，潮向盈虚论死生。一字凿空千古误，匹夫独往百神惊。游移顾盼无成业，枉与烟波叙不平！
　　才火名汤捐未涯，紧拳握齿失嵯岈；道因立命全归默，木自还根少着花。日月定穿胸胁出，雷霆不向梦魂挝；古今弘毅曾夫子，万里肩扶直到家。
　　檗庵曰：大涤黄先生，文章气节，名重一时。而人以气节重之者，尤甚于文章。然屡不得志于在朝之日，烈皇帝怒其疏救郑鄤，下诏狱，事在不测；得周延儒之救而免，而诸君子因之以信延儒。人有言黄先生曾过宿鄤家，晨起良久，不见鄤出；使人觇之，则鄤于母前亲进早膳而后出，不悟其母之非真母也，于是遂确信之。然而不害先生之闻望者，天下固素信先生之非呢于鄤也。然而先生性自孤僻，我烈皇帝不大用之。自是深知先生一死报国，声名愈烈矣。
　　吴士绣，字君玉；当涂人，婺源训导。黄石斋兵至，充军前监纪。被执至南京，七日不食。正月十五日，大雷雨，呼其子曰：『天何震怒，想为黄先生也』！长叹数声而绝。及石斋被杀，仍戮士绣尸。子祺生，随父行，愿与偕死；当事者怜而舍之，呼为「吴孝子」。
　　毛玉洁，子若玉；六合人，监纪通判。同黄石斋被执，斩于南京东华门外。作「正气歌」数十章，今存其一。
　　正气歌
　　莫谓天同梦，须知帝有灵；幽心倾汉室，热血吐秦廷。电掣千镫赤，霜涵一剑青；济川谁作楫，箕尾有明星。
　　傅冠，号寄庵；进贤人。壬戌进士，大学士。南都陷，公被执起义（？）；叛臣孙之獬以书招公，公怒拒之。清拘其子、杀其孙，公益愤，决结艾南英等召募乡勇，将复进贤；力不能支，走入邵武。隆武时，召入阁；公言此时非票拟办事，力请出任恢剿。未几，解兵柄，屏居武夷山中。闽溃，被获；不屈死。
　　曹学佺，字能始；侯官人，乙未进士登第。年少有才名，著书甚富；喜接引后学。家居，有园林山水，以文章自娱。善书，自负得二王遗法。隆武时，举义从王，迁礼部尚书。闽溃，服金屑，自坠死。十日后，家人方知而殓之。
　　杨文骢，字龙友；贵阳人，戊午举人。隆武时，授兵部左侍郎。兵溃，死之。
　　郑为虹，字天玉；扬州人，癸未进士。初，知浦城；隆武时，擢为御史，巡视仙霞关。丙戌八月，闽陷，被执。公切齿喷血，骂不绝声；遂见杀，年二十有五。有标下中军游击张万明、其子都司张廷銮、都督洪祖烈、书记陈龙皆从死。丁亥二月，家人求其尸，易棺殓之；时死已六阅月，须眉如戟，面貌如生。
　　黄大鹏，字云若；福建建阳人；庚辰进士。兵科给事中，与郑为虹同守仙霞关。兵溃，不屈；骂贼死。
　　殴养初，号劬劬；四川广安州人，癸未进士。隆武授兵科给事中。射死行营。
　　吴闻礼，字去非；徽人，癸未进士。乙酉之难，从唐王于福建；召对，壮其丰采，以佥都御史奉命巡抚闽上游。慷慨任事，练兵储饷，为闽师所倚重。事溃，闻江省詹兆恒一军独全，间道赴之；中途被执，不屈死。
　　周定礽，字云翼；南昌人，庚辰进士。与同邑绅万文英、进贤胡奇伟同守广信关，同被执；见杀。文英字仲实，南昌人；甲戌进士，凤阳推官。奇伟字念蓼，进贤人；丁丑进士，富顺知县。
　　王士和，字味艾；金谿人。庚午举人，延平知府。城陷，不屈；自缢。
　　王秉干，字□□；临川人，丁卯举人。原任长沙同知，家居。练兵起义，被执；支解。
　　陈鼎臣，字符九；永嘉人。贡生，户部主事。不屈，被杀。
　　蔡光璧，字东汝；晋江人。贡生，户部员外。不屈，死。
　　陈元纶，字道掌；闽人，名重士林者三十年。闻变，不食死；世之名下如陈先生者少矣！
　　曾□□，字□□；峡江人，曾樱之子。射死于汀州行营。
　　郑埙，字宜伯；歙人，监纪推官。阵亡开化。
　　杨文荐，字又和；京山人。癸未进士，佥都御史。督兵守赣，兵败，投水不死；为清所执，辄死。
　　庄以莅，字□□；赣人，监纪知县。城陷，与其弟同死。其弟触石死，尤烈；惜逸其名。
　　刘曰佺，字偓山；赣人，壬午举人。
　　马兴明，字更生；南昌人，壬午举人。
　　马芝，字□□；湖广人，壬午举人。
　　黄尚宝，清江人；贡生。
　　胡梦泰，字友蠡；铅山人。丁丑进士，兵科给事中。奉使至赣遇难，不屈死。
　　候机部杨老师书
　　云中兴恢复无日，必不其然。以高祖创业之功、历宗积累之德，比之汉历，多历年所；此确确可凭者。又先帝十七年宵旰励精，无时逸豫；贼至，慷慨决绝，同圣后、青宫殉社稷甚惨。诸臣所不肯为，而先帝为之；此其愤郁在人心者，谁肯休歇！云中兴恢复有日，则又未敢知为何日也！又朝端作用，窥其意思，似未尝将「恢复」二字提出；无有恢复之志，自不容有志恢复之人：南渡之已事可况。丑妇诵「洛神」而怒，此千古妒津也。所痛二祖金瓯拱手三让，东园方中宫寝未安，先帝之血痕不没；谁非臣子，亦独何心！此方破涕为欢，彼将餂糠及米；偏安暂安，恐不可得！且谗夫高张、钱神执契，倒行而逆施之；此忠臣抚膺长叹之日，非壮士出手撑天之会。为老师计，不如将一片肝胆，暂自收按。此际动即造端，语即成谤；深山密林，尚有弋者之慕，何言朝市！不然，闻声加缯缴、伺影来蜮矢，燖鸾撞璧，何益时事！某初意亦快睹老师之出，而今深见其有不可也。石斋先生于十月十一日过铅，接教竟夕。某谓「先生此出，尚阙将牢」；石斋先生则以苦于差官相逼，当在临安迟迟耳。留书老师，某失不钥，署书笥中；畴失之夜，鼠啮其角。书中之旨，当老师共出支厦耳；恐啮我者，磨厉以须矣。修鹅湖书院，自是某心；最初已择于此月二十四日起工矣。初望老师居信，端座主盟；发明异同指归，使信州诸士得闻笃论，不迷趋向。不意复归萧水，犹望时赐发蒙，坚兹道心。惟「祠记」一篇文字，关乎继往开来；取异征词、汇同辨异，非理学名言，不足为四先生重。想缵述前贤、诱掖后进，老师矢具婆心，当乐为之耳！月初于徐门生处得老师手示，末言义利之分既明，则死生可一；忠孝廉勇，事有本原。捧读师训，自是舜、跖分界；古圣贤诸大儒皆从此处斩关，夺路先驱。某虽赋质檮昧，独幸生性与利禄疏浅；不于此处，自信颇知审择。敢不坚持端轨，扩充前路！所恨二先人尚未入土，扶服归后，两足筋骨受伤；疾发阅月，数武为蹇。大事未了，君亲两负，运不应心！鹅湖山下，可言性命者甚寡。远违师范，无所提撕楷式；深惧德业未成，沦胥及溺。先天地没为爱我，痛素誓或寒，良足悲涕！
　　与诸生问答
　　问：『何以破生死关』？答曰：『人生定有个死的处所，定有个不死的处所』。
　　问：『何以分人、禽路』？答曰：『迷行投网，是谓禽；割网而行，是谓人』。
　　檗庵曰：铅山一书，乃其事后之券也。其与机部死同时、同地，古来师弟之间，亦不少概见哉！独以拮据中兴之日，而使天下贤人君子动色，相戒裹足不前，有「燖鸾撞璧」之惧焉；虽欲不亡，得乎？马士英欲借周钟一案杀天下贤士大夫，其略见于「乙酉纪」下；而公几先独炳，言之痛心！万世而下，其即士英之爰书也夫！
　　胡缜，字□□；庐州陵江府推官。清兵至，不屈死。
　　李信，字吾斯；兴化人，贡士。广东和平知县。
　　詹兆恒，字月如；永丰人。辛未进士，御史。起义山中，豪杰响应；兵败，为金声桓所杀。
　　涂伯昌，字子期；江西□□人。庚午举人，兵部主事。清师至，冠带自缢。
　　感怀诗
　　癸未元日寓报恩寺，值南北戒兵，时同人公车皆住秣陵，感事书怀有作
　　白雪犹残碧水流，禁城元日恣嬉游；郎官客散五花马，公子香销云锦裘。南北音书何处寄？纵横羽檄向谁筹！悬知天堑应无恙，也念关河是帝州。
　　一派秦淮水月明，纷纷流寓尽公卿；时看紫陌新鸡犬，还向青衣问姓名。落日犬旗闻出塞，清霄羽檄又征兵。椒盘柏酒频相劝，来报年光早自惊！
　　紫衣纱帽锦威蕤，拜祝风光又一时；桃叶渡头春尚早，梅花小墅月频移。惊心王气征帆影，过眼繁华浊酒卮；漫说升平歌帝泽，玉箫持向夜深吹。
　　刘同升，字孝则；吉水人。丁丑状元，授修撰。杨嗣昌夺情督师，公邀同官赵士春劾之；谪福建按察司知事。旋复官，时周延儒当国，坚不出。弘光时，屡召，不赴。丙午年，起义据吉安；无援，城陷而死。令上赠庐陵伯。
　　檗庵曰：庐陵，文山故里也。文山起家大魁，今公亦然；岂金粟后身与？昔人曾刊「吉州正气」一书，继续者公矣；灵杰所会，非偶然也。抑予考太祖起兵时，死绥殉节之臣祀南昌者十有三人、祀康郎山者三十六人；蠡瀦、庐阜之间，山川秀洁与忠灵庙貌相映发者，乃三百年以迄今日，西江之彦先后殉国殆尽。至虔州之役，国难以后，死封疆者莫此为多；节义渊薮，终始国朝矣。
　　●雪交亭正气录卷四
　　明鄞高宇泰檗庵撰
　　丁亥祀
　　檗庵曰：自丁亥迄今，多义兵特起；因而被难者视前三年殉国之臣，殆将半之。汉、唐以后，亡国之时，未有若此之多者；然皆出于文臣名士，不能穿札跨鞍之人。而先朝大弁为清驱除，悉为之糜烂焉；斯非制科作人之明效与？说者谓本朝亡国之由，皆因甲科坏之；然使门第荐辟之制行，则其人岂尽克负荷者！且数年死义诸文学，使在承平，非皆科甲之选乎？本朝用人止此一途，势不无贤、不肖纷出；其间使舍制科而别途取士，其坏天下事者，正复不少也。烈皇帝力图新效，破格用人；庚辰特用史焞等一百六十三人、吴康侯等一百人，仍谒庙释菜、勒石题名，至隆重矣。厥后争吏部、争改授，患得纷纷；以身报国者，果谁氏哉！
　　沈迅
　　叶进晟
　　林垐
　　林汝翥
　　黄毓祺
　　陈子龙
　　徐式谷
　　侯岐曾
　　夏完淳
　　钱旃
　　沈廷扬
　　吴易
　　杨廷枢
　　刘曙
　　陈万良
　　陈子壮
　　张家玉
　　叶天章
　　陈世亨
　　洪有文
　　杜懋俊
　　杜兆苮
　　施玠
　　林化熙
　　林学舞、赵牧
　　沈迅，字公余，号寅泉；莱阳人，兵科给事。起义兵，执逆臣孙之獬，数而磔之。后事败被执，死最烈。之獬即上书北朝，言臣妻首先放足者，为清招抚江西；归家，阖门被杀，髫龄不留。
　　叶进晟，字子器；福清诸生。与林垐同起义，兵败被获；清令招垐，即免死。子器令取笔砚，书一诗送之，有「到得死时方是我，纵然头在不成人」之句；清遂杀之。
　　林垐，字子野，号耻斋；福清人。癸未进士，知海盐。隆武时，授吏部文选主事，迁都御史；遏绝幸进，务清仕源。已而叹曰：『此润色太平之事，岂今之所急耶』！乃辞去。出闽界，募兵得数千人；而闽事一禀郑芝龙，不得自行其志。于是遣散其众，入山；为棺一具，制布袍大绅，书其上曰「大明孤臣之柩」。监国至闽，复起兵；得义士千人，约平海将军周寉芝进攻福清。有门生从海盐来谒，将归，为诗遣之；门人涕泣而去。来日即出兵，亲冒矢石，杀敌数千；日暮，士卒疲劳不继，遂败；公死焉。
　　遣门人诗
　　天地荒荒已如此，君今归去去何方！山川麦秀伤心泪，日月刀头带血光！屠狗市中声忽变，采兰池畔志徒芳！寄言父老休相忆，我死魂犹到此乡！
　　出兵
　　兰萎当门不怨秋，楚囚泣尽也空休！抛他七尺留千恨，何必三年卧一楼！月肯照人
　　云作祟，龙方潜壑蚓遨游。谁能终古留高响，博浪声中五世仇！
　　别亲知
　　绕廊风雨暮归愁，镫暗心明泪不收；易舍妻儿惟恋父，无惭肤发但多头。复仇到底落人后，做鬼应居最下流！门外长江知我恨，年年涛卷未能休。
　　林汝翥，字心弘；福州人。□□进士，知沛县。妖贼徐鸿儒之乱，城守有功，授御史。魏监时，公巡城遇火者曹进、傅国兴攫金于涂，杖之；中旨乃逮公。先数日，逮工部郎中万燝，内侍数十殴燝死；于是公亡之遵化，托抚臣邓渼投狱。廷杖，得不死。监国之闽，召拜兵部左侍郎，督师攻福清。兵溃，被执；清欲降之，不屈；服金屑死。
　　黄毓祺，字介社；江阴老名士。母奉佛极笃，尝欲进香南落伽山；公以风涛，愿代母往。比浮海，将登岸，见其母在前；就之，则无有。如是者再；公甚惑之。比归，问母；母言『自汝出门，每日于楼上环行。身虽不往，心切向之；岂神往与』！于是，公奉佛亦谨。子大湛。子大洪、大浩、大□，国难后俱弃子衿。公欲倡义起兵，或危之；公慨然曰：『吾不忍世界子女受此惨祸；虽毒及家门，不恤也』！遂同徐公趋聚义于竹堂；已破宜兴，入江阴。兵败，趋被获，公出亡。捕大湛，清知县刘景绰问之曰：『汝何为此』？曰：『汝当为此，宁独我』！问『父何在』？曰：『此我之所为，父不知也』！又获大浩，曰：『此我所为，兄何与焉』！乃同锢之狱中。公间行之淮安，淮人薛继周留之。千三者，博徒也；素与公交。迹得之，来谒。当是时，六安义兵起，假称「史阁部」，从民望也。三为公言，可往从，以图再举，须得饷数千金为资；公亦以史尚在，许之。公素与钱谦益厚，谦益虽降清家居，公知其心尚可与言，欲乞以饷，为书往。三往至，谦益谬为恭敬，延之密室，厚款三；私作书，言三不可信状。次日，谬为答书，许以期賫至；实乘间易以诈书矣。三归，公览毕，即火其书；及期，而饷不至。三频询公，公屡却以他辞；三乃以公背己，遂首之清。丙戌二月十三日，获公，锢于淮狱；复移广陵狱及金陵狱。公自酖死，清复戮公尸；而继周父子俱被刑。徙大湛等家属于燕，僧了元以金赎之归。公着「狱中诗」十三首、「游仙诗」十二首，不能尽录。
　　逢继周薛长者桥梓
　　神仙是假隐非真，拄杖翛然斗笠贫；当日吴门为乞子，今朝石宝作孤臣。孔融慷慨能容我，张俭低徊却累人！此地重逢肠已断，凄然无泪可沾巾！
　　广陵狱赠大生
　　悠悠三载梦相寻，天外风吹此盍簪；旧恨交颐秋更苦，新知促膝夜何深！凭君好努将来力，老我能忘过去心。只恐天风又吹送，此生长别只于今！
　　金陵狱中示诸兄弟
　　时时抢地苦非常，手足拘挛起卧妨；自信囹圄真浩荡，谁言枷锁不馨香！皇天后土真诚监，孝子忠臣岁月长；何必丹鸡并白犬，此中兄弟倍难忘！
　　冬至日口占
　　日行南至转无聊，满眼香从何处消？囚服自知惭管仲，纸钱谁为祭皋陶！愁随弱线偏增长，泪滴寒灰亦动摇！万死孤城空有梦，雁书不到御床遥。
　　绝命词
　　人间忠孝颇平常，墙壁为心铁石肠；拟向虚空擎日月，曾于幻梦历冰霜。岩头百里清音吼，狮子千寻白乳长；示现不妨为厉鬼，云旗风马画飞扬！
　　友人为予治木，口占博笑
　　七尺昂藏亦幻形，头颅不敢负朝廷！鸢乌莫怪丹心苦，蝼蚁宁嫌碧血腥！何必达摩留只履，底须普化振铜铃！桐棺三寸人间世，寒食荒郊草自青。
　　海宁狱中午日口占
　　饭筒相劝且胡卢，憔悴居然楚大夫；续命谁添今日线，辟兵空说旧年符！飘颻燕尾真如艾，错落龙鳞颇似蒲；何处张旗仍握剑，可怜一切总归无！
　　生日
　　狂余堕地是男儿，春色平分月似规；幸值神宗全盛日，况当先子壮游时。乾坤反覆今缧绁，岁月蹉跎合涕洟！见说家乡飘荡尽，古人曾否问恒饥？
　　拈李卓老焚余十首（今存三首）
　　丞相当年燕市中，空楼形影自茕茕；三年饮血曾无缺，千载心期果不同。带血何妨啼夜月，断头直似斩春风；可怜死后徒增愧，惶恐、伶仃系海东！
　　由来名遂与功成，七尺飘然一叶轻；雪耻淋漓怜伍相，立孤辛苦忆程婴！甘心诳楚龙真遁，含笑亡吴狗亦烹！草草自知惭后死，或无儿女系柔情。
　　受性原分媚与忠，美新即在反骚中；怀沙憔悴诚为拙，投阁支离未是工。岂必首阳非屈子，敢云柳下是扬雄！人生合为灵修死，千古「离骚」教莫穷！
　　小游仙诗
　　亦拟深埋地下忧，支离南北海中洲；金台昨夜方灰烬，铁柱今朝又横流。封豕岂能胜钺甲，妖娇聊可试吴钩。低徊俯仰三千载，天外寻天一寄愁。
　　戎马生郊道阻修，悠然我梦落沧洲；世闻都尉皆羊胃，天外将军是虎头。落落新诗如有画，招招旧社不惊鸥；凭君莫话登仙事，仙子无人可诉愁（客有遇虎者，无可奈何，逃之虎背；咆哮而驰，势不得下，望见者叹为神仙。客曰：『汝知神仙腹中苦否』？「仙子无人可诉愁」，真堪与此语同一掀髯也。虎头将军，诗绝、画绝、痴绝。凡生平妙画，缄縢甚固；为好事者计取，封识宛然。诧曰：『吾画登仙去』；即痴绝可知。天壤间工诗画者不少，求一痴人正不可得。嗟乎！烂羊胃骑都尉、烂羊头关内侯，岂非黠儿也哉）！
　　檗庵曰：介示难中赋「游仙诗」四十二章，有曰「机缘不用金鍼度，药草非关玉杵舂」；大旨如此。自古真正神仙，惟子房真耳，余则皆顽仙也。至小说李林甫、卢杞皆具仙骨，仙亦何足贵哉！因为诗两章以吊之，亦以明先生之意云。
　　难将轻梦落沧洲，烈火鑪中试一游；大冶链钢煎碧血，小铛煮石共丹头。长违亦伏吴门卒，诡说黄冠燕市囚。同此星星长不死，谁分决烈与真修？
　　故作微茫无限情，人间忠孝分明；青莲词气沾丹鼎（先生「自叙」言「太白游仙诗，未免丹鼎气」），黄子诗魂带血兵。今日蓬莱悲浅水，他年华表痛沦城！不从愁里嘘真火，自是顽仙向劫更。
　　陈子龙，字卧子，青浦人。父所闻，天启壬戌进士。公天才绝出伦辈，少而知名于时；与檇李夏允彝为生死交。举丁丑进士，授绍兴府推官。十六年，寇患已深，朝野之议，有欲出皇太子于南京以防未然。东阳人许都颇好事，游于檇李，其师何刚谓之曰：『天下多事，将及于江南。子所居，江南精兵处也；盍结其豪杰以待变，此江左夷吾之业也』！都信之，归而聚众数千。东阳知县桐城姚孙棐家富，棐以其乡邑不可居，迁其资于官所；都众无粮，因劫孙棐资。都不得已，攻下三城，浙东震动。公知都非欲反者，往说降之，誓以不杀；而巡按御史左光先斩都以徇。公仓卒不能得之光先，深以为恨。迁南京吏部文选司主事，终养祖母。毅宗伟其定乱，改兵科给事中。公闻寇逼京圻，与夏允彝、何刚等练水师，欲从津门入援，而北都已陷。弘光即位，马士英自以援立不协人望，遂尽疑当世知名之士意在潞王；而公以素望，尤见忌。清师渡江，允彝缢死；公建议守松江。三月，监国加总督兵部尚书兼右副都御史。亡何，城陷，公旁皇山泽，作为诗歌变征之声。吴胜兆反正，公为之主；遣周谦之密出至舟山，黄斌卿代胜兆请给敕印。已而胜兆为标下将高永义所缚。时竟其狱，获公一奴，为嘉善钱旃、檇李黄涛匿公，索之不得；已而得之嘉定侯歧曾家。见虏不屈，钳■〈金犬〉置于战舰，泊松江跨塘桥；公起溺，语守者挽索挟我！守者起挟公，公奋力赴水中，两卒出不意，皆同堕水；公以铁索沈故处，两卒尸遂漂失——时丁亥四月十二日也。北兵戮公首，传示湖海。
　　秋日杂感十首
　　满目山川极望哀，周原禾黍重徘徊；丹枫锦树三秋丽，白雁黄云万里来。夜雨荆榛连茂苑，夕阳麋鹿下胥台；振衣独上要离墓，痛哭新亭一举杯！
　　行吟坐啸独悲秋，海雾江云起暮愁；不信有天常似醉，更怜无地可埋忧！荒荒葵井多新鬼，寂寂瓜田识故侯。见说五湖供饮马，沧浪何处着渔舟？
　　万木凋伤叹式微，何人独与赋无衣！繁霜皓月阴虫切，画角清笳旅雁稀。阮籍哭时涂路尽，梁鸿归去姓名非！南方尚有招魂地，日暮长歌学「采薇」。
　　桑田海水两悠悠，汗漫尝思历九州；星汉清深孤客夜，风云萧瑟大荒秋。穹庐毳帐连天起，野马黄羊遍地游；纵与向平探五岳，短衣蓬鬓不胜愁！
　　金阙珠楼瑞霭中，天门端拱万方同；凤城南锁黄河隘，鸟道西回紫塞通。三市铜驼悲夜月，五陵石马恸秋风！玉泉不识朝宗意，依旧东流入汉宫。
　　妖星芒角扫黄图，望帝魂归定有无！轩后衣冠成异代，湘妃珠玉竟先驱！虚传龙种还天阙，空见旌头入上都。何日侍臣亲洒泪，手披荒草问金凫？
　　南台西苑柳如丝，凤辇龙舟向晚移；春燕俄惊三月火，昏鸦空绕万年枝。橐驼尽系明光殿，苜蓿翻栽太液池。苦忆教坊供奉妓，短箫横笛谱「龟兹」。
　　双阙三山六代看，龙蟠虎踞旧长安；江陵文武牙签尽，建业风流玉树残。青盖血飞天日暗，黄旗气掩斗牛寒；翩翩入洛群公在，賸有孤臣泪未阑！
　　故宫楼阁照江清，细柳青蒲日日生；霜老莲房残望苑，风飘槐叶下台城。仙人露掌饥乌集，玉女窗扉蔓草平。回首蒋陵松柏路，按鹰调马不胜情！
　　经年憔悴客吴关，江草江花莫破颜；岂惜余生终蹈海，独怜无力可移山！八厨旧侣谁奔走，三户遗民自往还。圯上、隆中俱避地，侧身怀古一追攀！
　　挽夏瑗公
　　丹旐飘颻岸柳疏，平芜渺渺正愁予！惊涛不尽鸱夷血，痛哭空留贾傅书！华岳暮云来大鸟，沅江春草媵文鱼；范、张未毕平生语，泪洒南枝恨有余！
　　二十年来金石期，谊兼师友更追随；冠裳北阙同游日，风雨西窗起舞时。志在「春秋」真不爽，行成忠孝复何疑！生平旧约惭婴、杵，未敢题君堕泪碑！
　　徐式谷，字似之；吏部尚书石麒之养子也。嘉兴府陷，石麒死之；吴胜兆之降，式谷与谋，当事者穷竟得之，亦死于难。
　　侯岐曾，字雍瞻；大学生峒曾弟。吴中名士高陈卧子之义，匿之别业。事发，与卧子同被执，系之松江；大骂不屈，见杀。有一仆，亦大骂而死。初，峒曾起兵，公奉母以居；至是，亦殉于难：人称之为「二难」。
　　夏完淳，字存古；夏彝仲子。彝仲既殉节，踰二年，完淳年十七，与陈卧子起兵吴淞间。完淳早慧，五岁而知「五经」，九岁辄擅词赋；十三而博古，名闻东南。及与卧子共事，凡笔札皆出其手。事觉，被逮，就鞫南京。有欲生之者，曰：『汝年少，岂知兵』！曰：『年虽少，岂遂不知兵』！曰：『汝口何不惜身』？曰：『我死，又十六年，必同先大夫再来杀贼；身又何惜』！因顾其妇翁钱旃曰：『男儿死即死，何能作求生状』！遂杀于西市。
　　别云间
　　三年羁旅客，今日又南冠；无限山河泪，谁言天地宽！已知泉路近，欲别故乡难；毅魄归来日，灵旗空际看！
　　拜辞家恭人
　　孤儿哭无泪，山鬼日为邻；古道麻衣客，空堂白发亲。循陔犹有梦，负米竟谁人！忠孝家门事，何须问此身！
　　寄内
　　忆昔结褵日，正当擐甲时；门楣齐阀阅，花烛夹旌旗。问寝谈忠孝，同袍学唱随；九原应待汝，珍重腹中儿！
　　寄荆隐女兄兼甥侯武功
　　门阀推江左，孤忠两姓传；十年黄鹄咏，三载「蓼莪」篇！愧负文姬孝，深为宅相怜！大仇俱未报，仗尔后生贤！
　　简半村先生
　　乐令竟如此，王郎又若斯；自羞秦狱鬼，犹是羽林儿！月白劳人唱，霜空毅魄悲！英雄生死路，却是壮游时。
　　闻大鸿，仲熊讣
　　叩阍应有路，兄弟竟齐游；盱眕同时尽，褒融一日收。黄垆人已变，清泪梦中流！如赴增城约，停骖待楚囚。
　　毗陵遇辕文
　　宋生裘马客，慷慨故人心；有憾留天地，为君问古今。风尘非昔友，潮海变知音；洒尽穷愁泪，关河雨雪深！
　　被羁待鞫在皇城故内璫宅
　　孤城魂已断，况复见长安！歌舞愁云散，池台落日寒。重来中贵宅，空挂侍臣冠；一片锒铛影，还同剑佩看。
　　御用监被鞫，瞻拜孝陵恭纪
　　城上钟山色，松杉落翠微；朝光群鸟散，暝色二龙飞。璧月沈银海，金风翦玉衣；孤臣瞻拜近，泉路奉恩晖。
　　七夕步蠡水先生韵
　　忽然秋满地，愁里度良辰；有酒还同醉，无衣岂独贫！月明河鼓动，露落海闾新。欲就君平卜，升沈数未真！
　　虎邱遇子高
　　竹马交情十七年，飘零湖海竟谁怜！知心独吊要离墓，亡命难寻少伯船。山鬼欲回江上梦，楚囚一去草如烟；姑苏明月愁人醉，翦烛无言更惘然！
　　由丹阳入京
　　万里山河拱旧京，楚囚西去泪如倾！斜风衰柳丹阳郭，细雨孤帆白下城。残梦忽惊三殿报，新愁翻憾一身经。从军未遂当年志，遗恨千秋愧请缨！
　　西华门与同难诸公待鞫
　　同舟今日半南冠，魂断云山旧筑坛；仁寿镜移江月落，景阳钟动晓风寒。谁将杯底消秦狱，却向囊头识汉官；相对锒铛趋右掖，梦中犹作侍臣看。
　　细林野哭
　　细林山上夜乌啼，细林山下秋草齐；有客扁舟不系缆，乘风直下松江西。却忆当年细林客，孟公四海文章伯；昔日曾来访白云，落叶满山寻不得。始知孟公湖海人，荒台古月水粼粼；相逢对哭天下事，酒酣睥睨意气亲。去岁平陵鼓声死，与君同渡吴江水；今年梦断九峰云，旌旗犹映暮山紫。潇洒秦庭泪已挥，髣佛聊城矢更飞；黄鹄欲举六翮折，茫茫四海将安归！天地局蹐日月促，气如长虹葬鱼腹；肠断当年国士恩，翦纸招魂为公哭！烈皇乘云御六龙，攀髯控驭先「文忠」；君臣地下会相见，泪洒阊阖生悲风！我欲归来振羽翼，谁知一举入罗弋！家世堪怜赵氐孤，到今竟作田横客！呜呼！抚膺一声江月开，身在罗网且莫哀！公乎、公乎，为我筑室傍夜台，霜寒月苦行当来。 
　　钱旃，字彦林；□□人。□□□与陈子龙同事，杀于南京。
　　沈廷扬，字季明；崇明人。监国命为总督，率总兵蔡德、赞画沈始元、游击蔡耀、戴启、施荣、翁彪、朱斌、刘金城、林树、守备毕从义、陈邦定等统舟师大举接应吴胜兆，战于鹿苑；忽飓风大作，战舰尽碎。为清所获，骈斩南京。
　　吴易，字日生；吴县人，癸未进士。起义，攻破吴江；清援兵至，退入太湖，监国封长兴伯。清骑经湖干者，屡为公伏兵所获；北朝苦之，遂大举入湖；蹙于乌金港，遂被执，杀于武林。
　　檗庵曰：日生不羁之士，人有言其虽起义兵，日与其军中少年打马吊、纵饮，不事其事；其被执也，亦无必死之心：多以此少之。然始于起义、终于殉节，大德靡亏矣。又有言其有家妓香娘者，公既死，有欲淫之；跪曰：『我既失身为妓，宁守贞乎！但念吴公一念不忘故君，吾又何忍忘吴公乎』！宛转求免，声泪俱下；虏亦义而释之。迄今尚守，却不嫁人。观此，则吴公亦必有所以感人者；虽一妓，亦知其忠诚矣。
　　杨廷枢，字维斗；长洲人，庚午解元。魏忠贤之逮周顺昌也，吴人特杀其官校，诸生则廷枢为之魁。举出海岸黄先生之门，匿于吴江之芦墟，不薙发。吴胜兆事败，清搜村落之伏隐者；至芦墟，廷枢曰：『必为我也』！即出诣营，大骂。四月二十四日，被缚；饿五日，不屈；被杀。其妻费氐、女观慧，俱骂贼而死。
　　绝命词
　　余自幼读书，慕文信国之为人；今日之事，乃吾志也。四月二十四日，被缚；饿五日，未死；大骂贼，未杀；未知尚有几日未死！遍体受伤，十指俱损；而胸中浩然之气，正与信国燕市时无异。俯仰快然，可以无憾！觉一生读书，至此甚是得力。留此遗墨，以俟后人知之。因舟中，漫赋十二绝（仅传六首）。
　　「人生自古谁无死，留取丹心照汗青」！正气千秋应不散，于今重复有斯人！
　　浩气凌空死不难，千年血泪未能干；夜来星斗中天灿，一点忠魂到此间。
　　社稷倾颓已二年，偷生视息亦何颜！只应浩气还天地，方信平生不苟然！
　　骂贼常山有舌锋，日星炯炯贯空中；子规啼血归来后，夜半声传绕寺钟（时余在芦墟泗洲寺）。
　　有妻慷慨死同归，有女坚贞志不移；不是一番真患难，谁知闺阁有奇儿！
　　近来卖国有须眉，断送山河更可悲！幸有一家双母女，纲常犹自赖维持！
　　苏州有明遗士杨廷枢，幼读圣贤之书，长怀忠孝之志。立身行己，事不愧乎古人；积学高文，名常满乎四海。为孝廉者一十五载，生世间者五十三年。作士林乡党之规模，庶几东京郭有道；负纲常不散之重任，愿为南宋文文山。惜时命之不犹，未登朝而食禄；值中原之多难，遂蒙祸以捐生！其年则丁亥之岁，其月则孟夏之中；方隐遁于山阿，忽罹陷于罗网。时遭其变，命付于天；虽云突如其来，亦已知之久矣。有妻费氏，吴江人；归余二十余载；有女观慧，适张氏，年亦二十余春。骂贼全忠，不愧丈夫之气概；舍生就死，珠胜男子之须眉！一家视死如归，轰轰烈烈；举室成仁无愧，炳炳烺烺！生平所学，至此方为快然；千古为昭，到底终为不没。但恨报国无能，怀忠未展；终是人臣未竟之事，尚辜累朝所受之恩！魂炯炯而升天，当为厉鬼；气英英而堕地，期待来生！舟中矢志，不能尽言；留此血衣，以俟异日！愿我知己，面付遗孤；如痛父母，即思忠孝！垂后之言，以此为诀。
　　四月二十八日，舟中笔。
　　刘曙，字公旦，又字稚圭；长洲人，癸未进士。里中某起义，假公名；公在外，实不知也。某败，并逮公他所；至南京，赴鞫洪承畴署所。是日，于署门外始见某，问以「并未见识，何相累也」？某言：『知公忠义，乌可外公！且非公名，无以倡众望』！公曰：『承公知己，宁得不为公任死』！遂入，俱承，一无所诿；遂见杀。
　　檗庵曰：刘先生之事，斯亦奇矣！世有始与同事，临难推诿，冀缓须臾死者。即在两相然诺、生死共矢之人，其闻刘先生之风，能无愧死哉！虽然，如某者身举事而必假其名以倡众，夫亦服之于其素也；则论刘先生者，宁必在「任死俱承」之日也耶！
　　陈万良，字鸣皋，仁和人。起义湖中，监国授都督同知，挂平吴将军印，总制浙西；命户部输之饷：所谓「征西」之军也。师渡钱塘，仍入湖，踰一年。初，公与同事鲁美达者厚，后以事相失；达附降，知公出入，遂导清计擒之。然清亦恶达反覆，临刑之日，先斩达于公前以谢公；复杀之，枭于衢口，露齿如恨状，踰年如故。
　　檗庵曰：佛书有言：「狗子亦有佛性」；其虏杀鲁美达之谓耶！
　　陈子壮，号秋涛；广东南海人。己未探花，礼部右侍郎兼翰林院学士。清师至广州，公谬降；遂起义。被执，旧内阁黄士俊、何吾驺已降附，同佟养甲坐广州演武场鞫公；张家玉亦起兵，养甲拱手言：『老年翁！汝不比家玉。家玉未降，汝降而后叛，罪加等』！公言：『我降者，欲观汝虚实耳』！因目士俊两人：『汝作汝事，我作我事』！遂磔死。
　　檗庵曰：国难以后，不愧科名者，则刘湛六、刘孝则；余武贞状元，公则榜眼。仕于清者，则钱谦益、陈之遴、高尔俪、陈名夏，皆至尚书或入内阁。而魏藻德以先降闯被夹死，杨延监为清学博数年而归。今名夏被杀，妻妾给军士，龆龀俱殪。
　　张家玉，号芷园；东莞人。癸未进士，庶吉士。贼破北都，同馆皆附贼，公独不降。入广，起兵；被执，死最烈。
　　檗庵曰：壬、癸之间，闯贼多用金钩饵吾人；其金皆山西潞紬绒货诸大商为之转运，多用之于要地推陞，间及于癸未会场。人有言是科馆选皆出其中，城破之日，百官逡巡，不敢朝见；贼相牛金星大言曰：『他官不朝尚可；新翰林亦不朝，何也』？盖向未选时，有来言欲得翰林，但预计用金之数，请代为营；迄得选，久而不索其偿：皆闯贼之为也。诸馆选，初亦茫然不解耳。官联之地贝玉横流，无惑乎奸宄之秘谋乘间而入，哀哉！然则张公之事善矣！而吾尚以「庶吉士」之名竟为张公累也！
　　叶天章，一名尚高；永嘉诸生。北师渡钱塘，徉狂通衢；令薙发，亦因徉狂得免。赋诗讪谤，「马草诗」曰：『可怜昨夜还为被，和泪拖来到马栏』！「胡服」诗曰：『安得蜉蝣易生死，犹存楚楚好衣裳』！上丁释菜，天章入文庙痛哭；伪守朱从义执而笞之，下狱。天中节前一日，为绝命诗曰：『待斟蒲酒心先饮，未浴兰汤骨已香』；饮鸩卒。
　　陈世亨，□□□；瑞安人。浙东建义，授中书舍人，兼摄邓藩审理。清师至温，晦迹山中。闻监国入闽，丁亥十月初四以一旅复安固，援兵莫继；被执，骂贼死。
　　洪有文，闽人。丁亥二月，监国至闽，复漳浦，以有文为守。五日而漳浦复陷，有文死之。
　　杜懋俊，字英侯；鄞诸生，世居管江。过宜谋起兵，亦与盟。及事泄，据管江拒守。清兵至，矢发如雨，公重伤；忍痛大骂，依墙而毙，数日，尸立不仆。
　　杜兆苮，字承芝；鄞诸生懋俊之叔。与谋被执，戮于市。砍十二刀，首始断；直立不屈。
　　施玠，字仲英；鄞诸生。父翰，故都督佥事总兵。过宜之谋兴复也，玠破家从事；后同杜懋俊守管江，死于难。
　　林化熙，字皞如；福清人。隆武元年，授国子监博士。福京陷，避之海口镇。平海将军之复海口而旋失也，得化熙，执至部院张存仁所；存仁意欲降之，问曰：『吾闻海上周寉芝胁人留发；尔不薙发，受其所胁也』？化熙立而笑曰：『人生发肤，不能自主，而受胁于人耶！若发可胁之而留，汝今日亦能胁之而薙乎』？存仁怒，置之于狱中。化熙赋诗，有「铁骨凌千古，冰心扶五常」之句。明日，存仁复欲降之，不可；使戮于市。过隆武登极之行朝，化熙趋入朝门，坐地上，为骑卒曰：『我大明臣子也，当死于是』！于是口占一绝云：『吾头带吾发，吾发表吾心；一死还天地，名义终古钦』！命在旁者书之；而「钦」字误书为「矜」字，化熙视而改之。乃就杀。
　　林学舞，□□人；平海将军周寉芝参谋也。赵牧，常熟人。初，郑芝龙之降也，清师尚未至；纳款，散遣关隘水陆之师以待。隆武帝命寉芝出师苏、松，芝龙中沮之，滞于沙埕；及清师入闽，芝龙在南都檄寉芝会于其所。寉芝将以师南还，道遇督抚张肯堂，力止之。寉芝不得已而至南海，始知芝龙降清；争之，不得；学舞陈「降清八不可」，芝龙不听。监军朱永佑谓寉芝曰：『虞山赵牧，其人勇士也。我欲见之芝龙而刺之，以成千古之名』。不果。于是，寉芝移师海坛。其明年正月，复海口——海口，寉芝之故乡也；以赵牧为总兵。令学舞守之。夏四月，清攻海口，牧出战，杀四百余人；清益兵攻之，城遂陷，牧及学舞皆死之。
　　●雪交亭正气录卷五
　　明鄞高宇泰檗庵撰
　　戊子纪
　　檗庵曰：戊子之纪，皆为余亡友诸人事也。忆自丙戌仲夏清师渡钱塘，余自里中奉母入山。迄孟冬之望，有蜡书从海上及余，为侦者所得；夜将半，有十余骑逮余去，严讯数四。余忍楚不承，锢狱两阅月，终以贿脱。其明年，吴、楚路通，家君自西楚归；而华、王诸公朝夕过从，促膝论兵。自夏徂冬，事垂成而忽败，而华、王诸公相继就缧绁矣。逾月，为戊子人日，并逮家君送省狱；锢余及妻拏于一室，数狠卒守之。数月而事得解，盖华先生有手书难泯灭，而家君幸无迹可据耳。寸丝刓器，皆没入虏，止幸存残息；而华、王诸先生，于五月就刑。瞬息之间，八年于兹。虽键户屏绝世事，期不负此初盟；而腼然偷息，以视亡友，能无少愧乎！当是时，钱肃乐治兵于闽，从海上兴复数郡，直困福州八阅月，石矢及楼橹，浙师俱往备闽。里中若能以一旅奋兴，联海上师进逼钱塘，事起仓卒，遥应闽师，未必无济；而贼臣告之，以至于败，殄灭数家，恨也何如！语云：「痛定思痛，愈于痛时」；今含泪为诸公纪事，盖不禁心之欲裂也。甲午秋日，灯下书此，藏之秘箧。
　　华夏
　　杨文瓒
　　杨文瓒
　　屠献宸
　　董德钦
　　王家勤
　　林嵋
　　汤棻
　　王祁
　　王恩及
　　朱继祚
　　郁廷谏
　　鄢正畿
　　林逢经
　　华夏，字吉甫；鄞人，副贡生。与钱先生起义，授翰林简讨。清师渡江后次年，公与同志谋兴复，联络威虏伯于舟山，约为内应；自宁及绍山中皆有布置，欲与越城同日而举。经营一载，鞠躬尽瘁，克期于旬日即发。时王翊山师初起，公贻翊书未达，为人所得；有首其事于官者，因执公。越三月，威虏伯如期出师，舟抵城下；而公已缧绁，同谋者或逃、或亡。时海道标亦有密相订共举者，以事既变，不敢发内应；閴然而归，而亦无敢格之者——时丁亥十二月初四日也。初，巡按秦世桢至宁波，将于是日往台；公欲乘各官之送，袭其虚。会事觉，世桢迟迟不发，事遂相左。公就讯之日，岸然不承；问以谁为主谋？则曰：『有之，太祖皇帝、烈皇帝耳』！卒不及他。戊子五月初二，死于市；临刑，慷慨自若。妻陆氏，闻欲徙燕，沐浴更衣，从容自缢。公在狱，自号「过宜」；或问之，曰：『周公之过，不亦宜乎！然则余过，何不宜之有』！
　　对簿录
　　宁郡慕古、拟古，惟痴心者偶中其实耳。是以口边忠箭，前修亦愧！故不遮风雨，盗获奢藏，慨任戈矛；凛看荒冢莽戎，时睨宗邦。渔父频觑鹬蚌近难，冒蒙同患；非云一我僻存血性，蹈仁夫岂无人！或者愚不敌智、伪足掩纯，以致诮疑各半，实望多诬。承道□巨公信核，两番对簿，存一时事；敢欺心笔，诳彼罪知！
　　旦夕不能坐□明心，而力薄知短，不能奋飞。适有为姚江王职方介绍云：『练有精兵千，当移复绍师复宁，急须公札往请耳』！予神思颇疑，殊觉不鼓；而同事友勇往甚，促札往。札已行矣，又嫌机事未尽，恐呼吸未可灵也，促易札；札无从追，因用端名续发。未几，直指驻宁；宁郡旧绅原任太仆谢家富耦国，掩耳「大明」二字，藉手首讦，希图邀媚。值职方事露，其寨中藏悉被获。而同盟名多与所首符，以二之日戊辰，余首就逮，荷铁入狱笼；家尚未知也。踰庚午，忽澥兵薄城，顷之退去；而监国大学士谢亦械。癸酉，赴直指讯。先讯谢，谢频叩地称述清功德，及表己向推诚、靡敢失此生节至意；颂直指万年德音、介福启后，备致乞怜态。且曰：『治民若有异心，未敢出两次首也』！命之退。乃避左右，出谢揭二：其一载有屠献宸、董德钦、董志宁、王家勤、杨文琦、文瓒、文球七人，一则李文缵及余夏及慈水诸冯氏也。复出职方营所获同盟帛书二，指余名曰：『尔名耶』？曰：『然』。指屠、董诸名曰：『何等人耶』？曰：『秀才耳；极善读书』。曰：『谁为首』？曰：『首余。余年长，且两书皆出余手笔』。曰：『何为其通贼也』？曰：『非敢通贼；通有心大明者耳』。曰：『尔辈与王翊称「义盟弟」，竟同饮血酒乎』？曰：『未也』。『难道我北人，亦可与尔称盟弟乎』？曰：『有心大明，虽天下人，皆同盟也』。曰：『尔通贼，宜死。信言之，吾当生汝』！曰：『求生，细人之行；不欺，儒者本心。若云忘大明，即是有欺。只今尚恢复不来；兵马莫集、粮草莫办，徒怀耿耿耳』！曰：『吾闻屠为谋主，房子大可藏奸』？曰：『屠固世家，薄宦裔耳。明时会文其家，今废久矣』。曰：『谢三宾与尔同谋乎』？曰：『谢三宾，最为宁郡人不齿！申申之变，犹居乡也；弘光皇帝蒙尘，彼竟降附！迨钱刑部起义，王武宁执词问谢罪，彼自愿督饷自赎。监国幸越，不次入束阁；惟闻暮夜金即用千金，买美姬行乐耳。坐陷钱塘，急切奔降；而大刊揭帖告当事，明归心大清赤忱：是一反覆小人，行同狗彘也！此好事，岂有他分！惜与他同狱，未免抱愧耳』！直指点首者久之。又问余「李文缵」；曰：『明朝英俊，向同古文社；今五、六年废笔砚，亦疏矣』。又问「冯尧、冯家桢」；曰：『慈人耳，地隔；且喔咿嚅唲子也』。复出揭，问『杨文瓒何如人』？曰：『是一名孝廉；然极文弱，乡居不求闻达者』。直指色忽厉，曰：『难道尔一人谋叛耶？我欲生尔，尔尚抵塞，我严刑尔矣』！曰：『为大明，则七尺已拌；虽鼎烹，曷惧！苟侥幸无死而支吾粉饰，何以对大明！何以信友！前年薙发，虽因小人有母；然监国在闽、永历在广，明正可兴，何敢轻死』！直指倏和颜，手指帛书中「奴罪贯盈」语，曰：『此谓顺治不德乎』？曰：『然』。「天亦悔祸」；曰：『些云天意属明乎』？曰：「义旗四起」！曰：『天下起义者多与』？曰：『是也』。至「布置已定，发不待时」；曰：『尔如何布置？有说则生、无说则死』！曰：『心、腹、肾、肠、肝、胆，皆布置也；亦何言！既已为大明，则闻为恢复计，无不色喜。苟有可通，不能不大言以壮任事之气；又何藉区区实布置为』！直指又点首者久之。余又曰：『诚能布置，岂无一番举动！奈生长澥滨，非其地；众心惧祸，无其人。独存介石，以号召澥内之有志兴复者耳』。直指若又点首然者；曰：『屠献宸何人？亲耶』？余不应。又问曰：『屠宸，即献宸乎』？余又不应。又曰：『屠与董诸人何在』？曰：『初二日，即出就逮。经今六日，奈何向狱中人间；未获耶』？曰：『同谋岂止五人』！曰：『安得尽人而望以忠义也』！直指又若点首然者；复肃容云：『尚可质言，以免尔死』！曰：『蒙霁颜曲询，岂不惜死！但成仁取义，止慰寸衷；亦何惮而不甘心正法，以表素志』！直指又点首者久之，乃命余下。呼询李，李犹强项不承谋也。呼询冯氏，冯惴惴哀告，乞命耳。于是发谢及冯、李赴会议所，听道勘释；而监锢余司狱中，李自愿伴余于狱。适倪廷评玄楷因蓄发被仇家首，亦受刑被狱；相与共入牢笼，彼此和歌「昙花」传奇中「木公不肯屈」、「魔鬼缠绵道」诸折，欢笑彻旦。余私拟公孙杵臼、侯生、田光辈意，玉成同盟肥遯人，他日报成事也。未几，而杨氏兄弟被获矣。闻长兄文琦慷慨无卮词，余泪淫淫下。即闻道解屠、董赴台见直指，余不禁顿足穿履底。以腊尽十有九日府奉道所遵院文，取余同杨氏兄弟与李及冯及王、董面鞫定罪。时王、董尚未出，家属被缚耳；然王被拘丁抢毁无余矣。除夕，屠、董自台归，闻其力卸专嫁罪，非复平时激昂态；徒养有为也。旦晨，赋「狱中」八韵寄嘅。越七日，府又遵道所转院批，再取余及屠、董与杨文琦等严对簿，必欲实屠、董不同谋并帛书中「布置已定」八字；且曰：『尔不求生，已矣；良心已昧，别人岂可诬得』！曰：『前对按君，一字无欺』。曰：『屠、董与尔并不相识，而书中何插入他名耶』？曰：『亦为诸友平生谈忠说孝，指矢天日故尔』！曰：『得毋借屠、董名士名，煽惑王贼乎』？曰：『论职方王翊，余亦素昧平生也。因杨友文琦面善翊，而余喜其有恢复志，或藉以早见日月，遂不禁走笔之迅也』。何为而有屠献宸、又有屠宸也？时余悯屠、董因念错求生，致家焚雪惨；今直详所以，则屠、董死矣，宁便赎身。又重违平日面面心诺，有如社稷山河，毋敢负！自许许人，终始肩罪。一若直指鞫讯时，必不言；特举笔属余耳，并不言同人知有是札也。韦府未之察也，叱余奸甚，巧借他人名首尾叛贼，而事成，功独擅；事露，他归罪：谓「真大盗耳」！余曰：『假识祸随其后，曷不竟脱己名！且苟有旦暮心，宁不能他一及天下！岂与人共有利害，而罪无旁让之理！穿窬者，如是乎』？韦府闭目摇首；已复曰：『清朝有天下二十余年，刑简赋宽；急行科举，有何亏负多士！竟不记两年内我谆谆示谕耶』！曰：『自祖父来，受明朝太平德泽，登仕食恩；身亦膺先皇帝宁郡饩几十余年，且叨弘光先帝南都恩贡。人生君父有几？就如一密交好友，或隔绝他邦、或他乡遇难，亦时时在眼，可归则归之；否，养其子孙，克绍箕裘。岂以君父而膜外置之！诵诗读书，传舍君父，诚未敢也！惜今尚恢复不来，只虚声耳』！韦府乃正色、直腰、昂首大言曰：『按院命我严鞫「布置已定，发不待时」八字；须一一招明，免受刑夹』！曰：『按院已知此八字为空言矣；弄笔虚张，总不离文人习气也』。问：『太祖高皇帝圣谕「毋作非为」，尔密行布置、思量内应，「非为」不若是乎』？曰：『今日之事，天日在上、鬼神在旁、公论在天下、是非在万世，余身不能挽一石弓、家不能足旦夕储，只用胸中一团赤血，上答高皇帝。若布置须必集兵，兵以饷聚，饷从何来？近者家不藏甲、户无寸铁，兵器何来？余，定海人也；居郡城久。城中无故而聚十人，必骇人观听；则何处为结寨屯兵地？况僻处澥滨，未可用武。按院曾然余言矣』。于是作勃然状曰：『我严刑之下，何求不得！尔不招供，俟夹耶』！曰：『人非木石，谁不知夹后言，不若先夹言。今日夹亦死，不夹亦死；死已不避，何吓严刑』！曰：『清朝历数已归，无贤智、愚不肖知之。陈卧子、陈万良及起义诸人，立即覆败；江头数百万人马，一朝溃散。今两京、十三省悉遵正朔，而复痴想有「大明」！吾岂不爱纱帽！天兵到处，疾风卷箨，败势如崩，不得不知机就职。假使天不祚周，虽尼父汲汲，无益矣』！曰：『晋失一甲子，一彭泽能存之。孔子知道之不行，而遑遑焉伸君臣大义，无敢废伦也。一手不援溺，一木不支厦；闽、广、鲁、晋昭如日星，则闻办得恢复事，岂禁神往！果自能布置，从丙戌夏月，今年已踰半，何容隐忍抱膝耶』！曰：『无乡绅与谋耶』？曰：『悲夫，何言之苦耶！大明无乡绅久矣；即有，亦膏腴洁衣、多买田产为子孙计耳。否则，拥姬妾傲物，取快一时。如与大明结没世不可解之仇矣，安得乡绅！只苦这几个秀才为着「明伦堂」三字，丹心耿耿，刻不能昧！一戴纱帽，狠心狗行，无复人理』！韦府厉声呼夹余；夹余晕地，余高声应曰：『有同谋！有布置』！曰：『说来』！曰：『崇祯先帝造谋，弘光皇帝统兵；其余大学士范景文、四川御史陈良谟、南京礼部仪制司主事黄端伯、杭州府钱塘县知县顾咸建、太常寺少卿陈潜夫一班忠义，皆余布置也』。韦府不许余大声，呼再夹。余绝而复苏，昂首应云：『余不能再见老母矣！老母、老母，何苦育余！太祖高皇帝，何苦立读书一科，多方培植；迄今二百余年，独令读书人受苦也！余被读书误矣！文人不可受刑，尽人晓得；读书应识「是」字，文人应解。何苦、何苦！不过死余已耳』！乃命松夹。时幸方寸不乱，故无呓语；然亦记十之五矣。盖问答颇烦琐，即口出亦不能尽忆；约略所闻，皆邪词、遁词也。余自分明则义、清则顽，心安意肯，酣鬯如有神助而；于是知「正心诚意一并「易」所言「穷理尽心以至于命」之学，果不独擅！
　　戊子一月十五纪。
　　与家大人书并诗
　　恭惟先生以天地、祖宗、社稷凭依之身，而陡蒙大难。夏处狱中，藉是卜兴灭，寐不渝惴。喜闻不屈而归，夏庆心惬矣。悠悠之口，动幸先生得白。夫此事此心，亦何可白？总令彼无敢奈何，而后得以告无罪。日月之食，可见、不可更；只重知人钦仰耳。夏自就逮以来，愿溅颈血以报答大明、以奉先生，而不能不思完手足以还父母。两次受拷，几无全体；又出慷慨承死之后，诚知有故，岂敢称冤！目下知卣一破械，不胜加额；但直指一案，决无尽脱。屠、董两公思留身有为，破家诱卸府招，大为超解巧织；夏以冒名，逼胁直指斩一人以活诸人，则舍夏其谁！夏见之甚卓，所由安坐俟死也。小婿肝胆真洁，稍习练达；蒙名赐字，成造小子：奖励后进，为异日麟阁名地，想小婿愈痛自刻责矣。昨传台谕，嘱存狱中诸札及生平着述；前年逃难时，悉毁笥稿。因坐失钱塘，不获行胸臆；嫁怒笔砚，自觉愤激过正，梦中殊多闷闷！丙戌六月来颇吟咏见衷，同旧岁狱中所赋，汇帙存次婿处；然总不存理也。府狱通赠，大抵信手抒怀；非痛加芟削，必重后诮。即对簿断语，挺触乡贤大怒；夏重保全诸绅，不敢不用偏辞，何暇中分黑白！惟先生知夏耳。夏最究心「易」学与「史」、「礼」、「诗」、「乐」等书，及今咸属缺编；独「操缦集」于南京成均钞出，微有鄙参，无一图不用手摹者。当简呈裁正，并赐一序，或获附传世也。夏羽翼已铩，索枯伊迩；抉目悬门，魂能为厉。呕血望祈，舌腕难写；敬上赠章，想无齿冷！
　　一声啼鹃万山赤，错杂披丹众弹射；珍重秬鬯不易祊，绝地通天紊三尺！饿夫扣谏羞祼将，镐、丰伦着流言叔；率育蚩氓皆帝系，城野呻吟岂战哭！抱孙哀父泣中身，忍纵豺狼残骨肉！牛豕横谋难异同，渴渴浊奔砥柱独。恐污伪署弃平原，倒印司农忆旧禄；斯罪生成原莫赎，愤对羌囚上下直！拘纵视扮鬼伎俩，刚直何劳能白黑！临平湖塞大人开，贯索星辉元老色；重新楹桷问曾孙，稼穑圭田视仁粟。嗣徽潢滴庇阿衡，功祈师保跪投梏；劲挺梧桐稳凤凰，泛爱荇藻泛凫鸭。洗空野马多土藏，出腹经纶陪奠祫；佳兵堂上潜两丸，焚扫背芒望衷甲！名山草木动长年，梳刷冤端纤手狎；领袖健鹘呼角鹰，洒血飞毛啄怪。考时逢可执若吞，樊笼掠翅浑忘折！
　　旦晨八韵
　　单心存甲子，赤血涨孱躯；通昔悲迁就，违时别否吁！帝咨元日重，月正面南殊；竹简详巢鹆，椒盘负哺乌！果谁肝胆薄，同患是非愚。毁辱诉愤惨，捐殉绝寡孤；笃伦敢问党，论品惧嗟觚！死法倡吾拙，前编错怙迂！
　　对簿受夹胫辱
　　只因频念祖，摧压执多端；吊唁拙词答，坚贞无色寒。如忧舌噀血，故毒足盘跚；目眩花旋黑，身挛髓并剜。未瘳心疾困，索遂肉糜欢。世事苏门啸，人伦蜀道难；梦中能执殳，醒曷溷追栏。惆怅闺传语，将毋文士残！
　　檗庵曰：乌乎！倚伏之机，岂易测哉！华先生被首入狱矣，而首之者素见憾于口海道，且憾其不从己首也；海师既退之日，即诬以招致之罪而锢之狱，与华先生对系焉，相去仅三日耳。人俱为华先生快，而不知非其心也；以背明者而与我忠明者同其狱词，岂心所欲哉！而彼亦大声呼于人曰：『我固首者；否则，阖城糜烂矣，而反以诬我耶』！厥后直指反之，而兵道寻以墨败，彼又下石以泄怨；■〈施，言代方〉■〈施，言代方〉然，师直为壮矣！嗟乎！彼固起家会魁，列御史台三十年，老甲科也。华先生于狱中着乐府二十阕，名「泗水鼎」！述一时起义及蒙难事；今其书秘不传。后附录俚词一长律。
　　丁亥之役往矣，然予无日而非丁亥也者，宁止为吉甫痛哉！吉甫曰：『予之过，不亦宜乎』；因自号「过宜」。然则过，非止吉甫宜也。吉甫为予序「零丁词」一阕，读其文，皎皎如也；其即与予「戴笠乘车」之誓与！
　　英气标名帜，奇情蕴学帷；蜺霞搴皓志，风雨集玄辞。渔古分温照，违今鄙热炊；王辉眯已久，金粟监非违。侍雪皆高誉，承风多峻规；辟雍观秘业，陵寝揽皇仪。际此鹰翰厉，维倾鳌足亏；伤心十世厄，泪洒两都夷！谶兆钱唐涸，屯从句甬移；寡言俱纳组，无啄不迎旗。剑气鸣寒箧，缨襟列贵楣；莫兴惭鼠技，偕作得鸠司。露布轰雷笔，星罗掣电麾；蛟关回虎节，雁宕讶龙旗！欲杀宁防虺，捐生岂顾螭！饱军经百蝟，睦累费粉剂。桀弁嗔攘粟，肌营苦画脂。总因蛮触竞，遂使胆薪堕！长子师谁济，书生数亦奇；奔涛失怒马，凌堑逞凶虒。痛哭嗟何往，徉狂恨不支！娲皇天莫补，夸父日还追。燧火更修算，星虹协锐思；沧溟联旧纛，岩岫犄新师。劫操文然炬，锄嬴孺子椎；震邻皇旅集，守隘敌锋驰。倚外雷霆骤，踣中腹背■〈奇攵〉；飞缄遥克日，衷甲近需期。秦赦俄先泄，莒谋岂暗窥！楼船惊白昼，囹圄惨阴颸。袁粲功奚就，周彪事岂差！慨慷抒对簿，俞诺勇承词。身傍皋陶侧，过援姬旦宜；填膺惶恐意，对纸笑啼颐！大谊明枷锁，人伦获锯劘。义声沾路袂，芳闻更闺褵；罔愧良人目，弥令节媛怡。青缳悬坟赤，彤简映巾綦；并化春鹃血，偕啼南树枝。愁予同信誓，与子共艰危；生死虽长绝，曩今敢或歧！播逋哀面寄，刚烈企昭垂；学岂扬雄误，名应张悌推。停云迷侧绪，落月缅■〈遉，去八〉姿；白水征符后，黄泉吐气时。
　　杨文瓒，字瑶仲；鄞诸生。隆武授惠安学教谕。闽溃，归家；与华先生同谋兴复。事泄，被逮。恐累其父，自乡入城就狱；与华先生同死。妻沈氏，自缢。
　　戊子春日奉答父亲「狱中可读书」谕
　　圜底愁云惨不舒，遥怜春色到荒庐！平生报国惭无补，一日思亲痛有余！断颈直须闻道后，了身还忆拜师初；此时正可亲贤圣，严训勤拳敢背与！
　　题壁诗
　　生为大明臣，死作大明鬼；铁石或可磨，贞心良独韪！天生七尺躯，罔敢自卑菲；松柏岁寒青，讵曰同凡卉！
　　屠献宸，字天生；鄞诸生。监国授兵部主事，与华先生同谋起兵。时海道中军陈天宠、仲谟皆北人，统北丁百余人；公苦心招之，皆应命。已克期举事，而华先生先被执，随逮公；与华先生同日斩。妻朱氏，自缢。而二人事，俱不泄；及公庭鞫被刑，二公左右之力居多。
　　董德钦，字若思；鄞诸生。清师渡钱塘，纳衣巾于文庙。后与华过宜同谋，被执；同日斩于市，妻子徙燕。
　　檗庵曰：屠、董二人之逮，稍后于过宜。过宜首已俱承，而二人尚未鞫；韦府招之，行贿宽其狱词，二人破家与之，故为过宜「对簿录」中所讥。然二人见过宜既已独承，似无妨于推卸；而过宜自居激烈，欲概望之同人，量亦未广矣。但贿既纳而狱词仍无所出，则何如烈烈轰轰为无憾哉！嗟乎！死生之际，亦难言也。
　　王家勤，字卣一；鄞贡生。高才博学，与华夏齐名，时称「王华」；其子，即华婿也。监国授公评事。后与夏密谋起兵；及夏逮，遁入管江，招集拒守。被执，斩于杭州。卣一有「九愍诗」。
　　愍年
　　马长如许齿堪增，踏遍春王琼草塍；执殳惟附古三户，浮箭欲欺今五陵。护灯续画俾宣发，试药为医验折肱；悲咽逵外高秋志，翛然半芦卫飞矰。
　　檗庵曰：甬江人士为海内所知者，吉甫、卣一，皆名士也。辛、壬之际，予得附坛坫之末，共主南湖社盟。国难以来，二人殉节；余皆试用于羶朝，攘攘如也。自附于铉翁、所南之义者，止予及掖青徐子、象来毛子耳。志趋不齐，荣枯迥异；今昔之感，宜如何哉！古语有言：「神龙使人见首而不见尾」；然则见尾如吉甫、卣一者，斯亦庶几也。
　　林嵋，字小眉；兴化人，□□进士。监国自浙东失守，定西侯张名振驻师岑江，遣裨将张名斌统所部军迎驾，由江门入海。及福建败，隆武帝走死，郑芝龙迎清师入境；永胜伯郑彩不与同怀，乃与定波将军周瑞自闽来迎监国于舟山。于是，平海将军周寉芝起兵海坛山；明年正月，复海口。监国禡牙出师，提督杨耿、总兵郑联皆以兵来会（时即封耿同安伯、联定远伯、瑞闽安伯、寉芝平夷伯、进荡胡伯）。时郧西王变姓名，隐武夷山；至是，聚兵以应，复建宁，郧西王裨将王祁复邵武。八月，监国亲征；会郑彩、周瑞、阮进、周寉芝师攻福州，克连江。冬，长乐伪帅逃，永福、闽清皆下；罗源伪知县朱丕承、宁德伪知县钱楷以城降，福宁州伪帅涂登华、章云飞全师来归；新建王克古田、沙县、尤溪等县，朱成功克同安等县，曹大皋克建阳，杨耿及大学士朱继祚克兴化。当是时，钱肃乐为兵部尚书，先后复三府、一州、二十七县。清调江西、两浙之兵来救，于是所复郡县复陷。戊子三月，陷兴化；嵋自缢，时为吏科给事中。
　　汤棻，字方侯；嘉善人。监国复兴化，命棻为兴泉道，守之。及陷兴化，绯衣坐堂上，被害。
　　王祁，江西人；为郧西王裨将。初，营于建阳山中；郧西王既复建宁，祁攻邵武。清城守甚严，祁取几桌数百，置火绳、药线其上；遇黑夜，顺流放之，环城而过。城内以为来攻，炮石交下；迟明，方知其伪。已而，复然。一日，祁以兵搏城下，守者习之，不疑；遂复邵武。至是，守建宁。闰三月，城被陷，祁犹巷战；自焚死。
　　王恩及，长乐人；以县令归里。监国征为御史。时再陷长乐，服毒自尽；妻李氏，同死。
　　朱继祚，莆田人；大学士。戊子春，同安伯杨耿攻兴化，伪守道彭遇颽——故弘光时之御史也——来纳款，令其守将出战，登陴立「大明」之帜；守将以为城破，不敢复入，于是遂复兴化。逾三月，清师复陷兴化及莆田，公死之。
　　郁廷谏，杭州人。莆田既复，以廷谏为知县；至是陷，死之。
　　鄢正畿，字德都；永福人，兵科给事中。再陷永福，赋绝命篇，投溪水死。
　　林逢经，字守一；□□人，御史。以文名于闽中，有「通监甲子图」行于世。永福之陷，赴水死。
　　●雪交亭正气录卷六
　　明鄞高宇泰檗庵撰
　　己丑纪
　　檗庵曰：年来死难之臣，或以一旅屯山中，至是而败者；或变名远引，为人踪迹者；或久系临刑者。予掩卷而叹曰：『孔子有云：「民可使由之，不可使知之」；使之者谁？天使之也。可、不可者，圣人论理之词也』！盖曰天使人由之，不使人知之也。虽然，岂徒为庸愚之人言乎！惟观之聪明才智者而后知天之所使者，神也。夫当大事既去之后，朝解师而夕就刃矣。以九鼎甫迁、众愤环起之日，尚不克有成；而欲以只身奋臂，病狂者所不为也。且彼以时尚可为而为之乎？不至如是之昧也。知其不可而为之，而且目不睹孙吴之书、手不习弓矢之器，徒取杀身覆家之事；计不旋踵，瞢瞢然如入陷阱而不自觉，何也？故曰「天使之」也。天若不能使人如此，则将规趋避、计利害；于是，一世而为寡廉鲜耻之人，弃君父如飘尘、等伦常于粪壤，人心不至歇绝不止；而天又将何以为天耶！是则孔子所谓「不可」也。或曰：『人各有以自尽，曷以归之于天』！不知古来忠臣孝子之自尽者，何一非为天而尽也；是皆天默使之也。然则不忠不孝之徒，所谓自绝于天者也。
　　刘中藻
　　威虏侯二女
　　姜曰广
　　邹魁明
　　刘中藻，字荐叔；福安人。庚辰进士，授行人；隆武授兵科给事中。浙、闽既陷，鲁王入闽；公起兵其邑，累进兵部尚书、东阁大学士。能激昂富人，使出其财，故一时聚兵最盛；攻破福宁，军声大振。与郑彩有隙，监国使大学士沈宸荃和解之，不得。清督抚陈锦率援师至，公掳福安城守之；与力战，清卒尸日积城下。清帅大怒，围之数重；城中食绝，士卒守俾者皆饿不能执戈。公一抚巡，则蹶然起；已复困殆，终无叛志。自戊子十月被围，至明年四月凡七阅月，城陷；公为文自祭，以虎药自毒死。陈锦入，拜而葬之。部将董世尚等，同死者数百人。
　　威虏侯二女，长十五岁、次十二岁；长为卢若腾妇也。戊子从闽海至舟山，定西侯张名振驻师南田，以舟迎之，设宴；长女曰：『我卢家聘女，见父而来；今父未见，安有中途赴宴之理』！辞之。定西奇其言。父尝与之金，密缝搭膊，系于腰间；婢辈询之，曰：『处此乱世，我辈何能自保！万一有难，须赴海水；腰有所系，庶不浮尸辱亲也』。己丑九月二十四，威虏果被害（事见别纪），长女先往赴海；次女曰：『与姊同就死，何弃我乎』！遂同溺焉。
　　姜曰广，字燕及；江西新建人，己未进士。弘光初立，公为内阁大学士。马士英恶之，以其同史阁部诸公争「弘光不可立」也；遂归。戊子岁冬，清将金声桓反正于江省，公与同谋；事败，公遂死之——时在己丑正月也。
　　邹魁明，字彦先；南康建昌人，丁卯举人。崇祯时，为职方主事。以起义被杀——岁在己丑，为江省金虎符之事败也。
　　绝命诗十首
　　被执一朝兕虎拥如云，七尺欣然付与君；未死几年成欠事，这回勾却旧移文！
　　辞墓瞻依先垄只斯时，不孝微躯未可知；叩首不须频下泪，九原相对正如饴。
　　忤帅填膺热血讵能平，九死由来一羽轻；逢怒也知怜百口，苦无媚骨丐余生！
　　悲弟伯仲联翩拟并飞，云霄万里雁行稀；可怜尺组成囚伍，志节将无继采薇！
　　悲儿两儿同系逐东西，忠孝人间好事齐；拷掠声声呼父母，崎岖肠断鹧鸪啼！
　　悲侄仅余弱息十三余，隽颖方期读父书；渡口见儿携马后，惊心宗祧竟何如！
　　夜缚捆痕棒血满身残，辛苦兜鍪惊夜阑；自古逃刑非我辈，飞霜暑露五更寒！
　　将刑
　　十年待罪媿枫宸，两字捐糜尽此身；寄语皇明金紫客，莫因怖死薄君臣！
　　系狱浩然东市复何求，又向西台作楚囚；一片心肠惟办死，只缘无补恨难酬！
　　遗嘱读书莫作俗情看，一卷羲文处处安；怪石矶头风正恶，天南地北水云宽。
　　●雪交亭正气录卷七
　　明鄞高宇泰檗庵撰
　　寅纪
　　檗庵曰：生平读史册，见忠孝仁人事，辄敬之、慕之，以不得亲其人为恨。十年以来，每岁十年以来，每岁叠遘，殆无虚日；乃又掩面顿足，以当吾世亲见之为不幸！则何如畴昔之日，遇其人于数百世之上乎！或曰：『士未食人禄，遁迹深山，亦足明志』；若是，则王元趾诸人可无死也。且夫天假异姓，如风扫箨，徒苦天下父子，为终于无益；若是，则黄介子诸人可无死也。夫大臣世戚，义与位副；复何庸言！事尚可为，谁不肯赴！予正取夫可规趋避而不规、可计利害而不计者，于冥顽域中孤行一意：百人愚之，能无一人怜之乎！十人怜之，能无一人愧之乎！得怜且愧者一、二于亿万人心聋性聩之中，人心由之不泯，风雷犹相掣击、日月犹为昭融。故曰「一脉张，不可谓绝；一目明，不可为盲；一夫立志，不可谓土崩」：此之谓也。但愿后之视今，亦犹今之视昔。其奉元趾、介子为书中古人，师之、友之，勿如予之媿之也，斯可矣！
　　瞿式耜
　　张同敞
　　冯京第
　　张元
　　张梦锡
　　沈之泰
　　汤□□
　　瞿式耜，字稼轩；常熟人，丙辰进士。初为广西巡抚；清既破南都，靖江王欲建号起兵，隆武诏至，公以思文帝乃高皇帝子的传，欲靖江王受诏。力争之不可得，绝裾而出；思文帝遂杀靖江王。及闽败，今上封为临桂伯，以阁部留守。桂林陷，公及张同敞被擒；先于公前杀同敞，谓公曰：『同敞宜死。公有地方责，守城，分也；降，即贷，汝』！公曰：『同为人臣，何得别我于张公』！坚不肯屈，遂被害。
　　杂诗
　　庚寅十一月初五日闻警，诸将弃城而去；「城亡与亡」，余自誓一死。别山张司马自江东来城，誓与余同死，被刑不屈。累月幽囚，漫赋数章，以明厥志；别山从而和之
　　藉草为茵枕由眠，更长寂寂夜如年；苏卿绦节惟思汉，信国丹心上告天！九死如饴遑恤苦，三生有石只随缘；残灯一室群魔绕，宁识孤臣梦坦然！
　　已拌薄命付危疆，生死关头岂待商！二祖江山人尽掷，四年精血我偏伤！羞将颜面寻吾主，賸取忠魂落异乡。不有江陵真铁汉，腐儒谁为剖心肠！
　　正襟危坐待天光，两鬓依然劲如霜；愿作须臾阶下鬼，何妨慷慨殿中狂！频加榜辱神无变，旋与衣冠语益庄；莫笑老夫轻一死，汗青留取姓名香（时见定南于靖江殿）！
　　年年索赋养边臣，曾见登陴有一人；上爵满门皆紫绶，荒村无处不青磷！仅存皮骨民堪畏，乐尔妻拿国已贫。试问怡堂今在否？孤存留守自捐身。
　　遗臣死节亦寻常，恨死犹衔负国伤！拥主竟成千古罪，留京反失一隅疆！骂名此日知难免，厉鬼他年讵敢忘！幸有颠毛留旦夕，魂兮早赴祖宗旁。
　　【第 145 页：版面影像】
　　拘囚土室岂偷生！求死无门虑转清。劝勉烦君多苦语，痴愚似我太无情！高歌每羡骑箕句，洒泪偏来滴雨声！四大久拌同泡影，英魂到底护皇明（彭、王二君时来相慰）。
　　岩疆数载尽臣心，坐看神洲已陵沈；天命岂因人事改，孙谋争及祖功深！二陵风雨时来绕，历代衣冠何处寻？衰病余生刀俎寄，还欣短发尚萧森。
　　年余六十复奚求，多难频经浑不愁；劫运千年弹指到，纲常万古一身留。欲坚道力凭魔力，何幸俘囚学楚囚！了却人间生死业，黄冠莫拟故乡游！
　　自艾
　　书生原不任封疆，堪笑当年漫主张！共道北门留锁钥，宁知西土失金汤！一筹未展防边计，四载空贻丧国殃！七尺不随城共殉，羞颜何以见中湘（何公腾蛟长沙殉难，赠中湘王）！
　　问天
　　朝廷儿戏视疆臣，长子师中竟不抡；帅府权尊留守贱，营头腹饱督师贫。似从呼吁高天听，犹幸沦胥快谮人！失地寸诛何足赎，孤臣惟有叫苍旻！
　　忆圣跸
　　变舆播越五经冬，风雨飘摇半避锋；万乘纵无千骑拥，三江应有百灵从。十年未许更周历，辟国宁教尽汉封！待死孤臣难赴阙，瞻天遥祝护苍龙！
　　阅北历有感
　　正朔残年多一月，新书改岁闰三春；羁囚度刻如经劫，天子蒙尘已数旬！但愿履端开泰运，岂将历数问畴人！惟余有梦占畴昔，看到清明辨假真。
　　自叹，示别山
　　七尺那堪斗室蟠，禅关止静好同观；心维汉鼎千秋痛，目极尧封万古酸！胡语嘈嘈魂里听，腥风烈烈梦中寒。扶舆非大身非小，留得纲常万古看！
　　闰十一月初一夜放言
　　周德虽衰命岂移，天南胡马竟长嘶！纵云将相无周、召，何遽乾坤倒夏、夷！举世滔滔狂不醒，孤臣矫矫行偏危；无逃大义昭千古，敢望文山节并垂！
　　辫发胡装日夜攒，殊形见惯也相安；苦争干净边荒土，尽改中华文物观。日月晦蒙天不霁，山河破碎地偏寒！俘囚血热魂常在，炯炯双眸死后看！
　　盈耳无非贼与蛮，俘囚视息亦何颜！投诚博宠翻蒙贱，守正婴罗未许顽！谁谓人心真尽死，敢云故物不应还！终霄饮恨呼宗祖，寒雨疏疏泪共潸！
　　亡妻以闰十一月初九为生忌，杨硕甫礼忏山中；诗以慰之梦里音容几度看，似怜遭难慰余安；荒村谁伴三更雨，野榇空围万叠峦！香火久湮尘土积，竹梅时听佩声珊；生辰累子犹存忆，特借冥资结净坛。
　　囚中为位，以饭一瓯、菜一碟、酒半杯哭之
　　幽魂何处不飞来，囚室分明是夜台；为寿生前当此日，相从地下重余哀！粢盛土缶仍局粟，楮化黄埃种劫灰。亡国俘臣生亦死，非时偕汝故丘回！
　　张同敞，字别山；江陵人。恩荫，中书舍人；旧辅张居正之曾孙也。今上命为翰林学士。瞿公守桂林，清攻之急；公时奉使至桂林。未至，闻之驰往，誓与俱殉；目与瞿公饮酒赋诗。临难，从容不屈而死。
　　冯京第，字跻仲；慈谿诸生。博学闳览，居平好谈经济。国难后，入闽，上「中兴十二论」。隆武帝召见，大奇之。授职方主事；改御史，视师浙东。至衢，而清兵渡钱塘；公乃之舟山，与肃虏伯谋为兴复策；多不合，意怏怏。从张名振至崇明，应吴胜兆；为飓风所漂，仅以身免。乃从安昌王乞师日本，舟中且拜、且哭旬有余日，卒致其血书；日本人为之色动，然其师竟不出。丁亥十二月初四，又从攻宁波，不克。于是去舟山，至吴兴聚众数千；亡何，又败。又渡钱塘入四明山中，依王翊；翊以兵付之。京第依山为城，立老寨于杜嶴；练兵数月，颇有可观。而督抚萧起元下令教团练迳攻破杜嶴，团练从虏而掎之；积兵甲数屋，尽为所得。翊走天台，京第匿民舍以免。明年，翊兵复盛；京第亦收拾残卒，自为部。京第自负经济，然欲以承平体待其士卒，不为人所附；故往往致败。监国在舟山，授副都御史，升兵部右侍郎。清先系其家属，母尹氏徙燕，妻叶氏自缢；子颂，年十五，斩于市；妾二，没入官营为妓。建义受祸之惨，未有若京第者也！官兵破四明山寨，购京第甚急；其将王升降附，欲致京第为功，谓□□之曰：『冯侍郎，人莫知其处；独升知之耳』。引骑往，得之灌顶山中，京第已病甚。固山金砺以攻山寨，驻宁波；京第见之，不肯跪。田雄在侧，掠之仆地。明日，遇害——时十二月十四日也。未几，升亦杀。
　　与吴霞舟书
　　延平拜延台教，不知天翻地覆，一至于此！从海上传行在诸同朝行止，不能一一具详。然得承老先生道候安吉，天留一个臣以佐中兴，正如瞻乌皆散、有凤孤翔，一不为少；吾道因之未丧，斯文于焉不坠！不孝生平宗依之私倍万恒喜者，此也。闻主上眷知，晋秩大宗伯；此位清华甚，为得人贺。不孝尝为浙、福前事，言今日之事军中，非朝中也。但当务立军，不当务立朝廷官府；但当备三军、六军，不当备百官也。天子以三尺在马上，何暇垂旒裳、鸣黻佩也耶！故今日五礼，当先讲军礼，而后及其他可耳。然礼莫先于名分、莫大于君臣，其次莫严于华夏。老先生出其腹笥、叩其囊智，能以礼佐戎，即是以礼佐国，于中兴乎何有！如萧梁中兴，毕竟以元帝为称首；彼萧察者至于借北狄以倾中国，岂非梁武之罪人耶！汉室光武中兴，刘盆子以百万众降，曰「待以不死」；天子以国为家，国统所在，即家系也。宋室中兴为高宗，而传之孝宗；虽家天下乎，有官天下之义焉，此宋祚之所以灵长也。凡此皆礼论之绪言，率意及之，以供尘尾发挥，可乎？君子爱人以礼，祝□进事吾君、退交吾友！老先生以其精者润色中兴，以其绪余陶铸弟之顽朴可也。仰藉台庇，得再同朝携手；皇路甚善，顾不孝已是温太真以下一流人，不复可入第一流，长与门墙辞矣！
　　小雪日集微咏楼（国难前诗）
　　大风木下空林早，小雪杯寒温酒频；把醆猖狂今日事，枕戈戮力异时身！西来江水犹流血，北去风尘漫污人；楼上不堪同极目，短歌长啸各沾巾！
　　宗忠简公墓
　　李纲初罢岳飞少，坏汝长城天谓何！不梦家山归白骨，空招魂魄过黄河！鹧鸪春恨年年早，松柏风阴夜夜多；死去九原犹裂恨，小朝廷已议求和！
　　檗庵曰：日本乞师，其谋始于周寉芝。芝少时，往来日本，以善射名，父事撒斯玛——撒斯玛者，日本一岛之主也。黄斌卿之至舟山，寉芝以都督领水师；乙酉冬，告哀撒斯玛，愿假一旅以助恢复。撒斯玛许之，许助兵三万，军需、战舰一切不资中国；俟芝自往受约。于是芝益市锦绣、珠玉、奇物，与斌卿合谋，将以丙戌四月十一日东行；而兵部尚书余煌寓书斌卿，以叛将吴三桂之用清为戒；斌卿遂阻芝，芝怒而入闽。其明年，监国封芝为平夷伯；于是，芝复理前约。日本待芝不至，其意寝衰；所遣使又多商贾，不能得其要领，故日本之师不出。及定西侯名振应吴胜兆之谋，冯跻仲同往；至崇明，遇海啸，丧其军殆尽。于是，跻仲同安昌王至日本乞师。先是，欧罗巴国欲行其教于日本，其教务排释氏——中国之所谓西学也；日本佞佛，乃杀欧罗巴之行教者。欧罗巴精火器，所发能摧数十里；举国仇日本，为大舶置火器，向其城击之。日本谢罪，大舶始退。退一日，而跻仲至长旗岛；日本新遭外国之侮，闻外国人至，一切不听登陆。跻仲遥望而哭，昼夜不绝。会日本之巡方者过长旗，收血书，达其国主；跻仲还舟山，而使斌卿之弟孝卿从商舶待命。孝卿出入妓馆，不为所礼；遂不出师。日本初用「洪武」钱——后铸其国年号，而不敢销毁，藏之库；乃助孝卿为军需，舟山始行「洪武」钱。
　　张元，河南人；冯京第标将。同被执，杀之。
　　张梦锡，字云生；鄞邑诸生。同钱先生起义；清既渡江，梦锡复聚众山中。清兵猝至，同事者惊散；梦锡独提刀大骂，奋击而死。
　　沈之泰，字鲁瞻；余姚人。弘光元年，恩贡。祖应文，南京吏部尚书；父景初，癸丑进士，吏部郎中。监国在舟山，之泰密与之通。一日，自监国行朝归，携有敕书，分给定海总兵张杰；雅欲脱之，曰：『汝速自明，汝必被擒至海者』。之泰曰：『非也。归心大明，是我一生学问所在；宁忍临事而自晦哉』！杰终不欲致之死，叱曰：『騃物！汝旧家之子，岂能阅历波涛！汝还自明，幸事归我，我不难宽汝』！之泰慷慨自承，终无乞宽语。杰竟坐之死，瘐死省狱；而杰标下官坐是死者亦众。
　　汤□□，字□□；□□人，副将常进功门子。与沈之泰同谋，张杰酷拷之；大呼曰：『汝十年前，不作大明人乎？不吃大明饭乎？汝祖母及汝母，岂伴鞑子寝，生汝父及汝乎』？词气奋励，时为之短气；竟死。
　　●雪交亭正气录卷八
　　明鄞高宇泰檗庵撰
　　辛卯纪
　　檗庵曰：清至辛卯岁，凡三渡矣。渡扬子而金陵陷，渡钱塘而绍兴及福州陷；至是，渡大海而翁洲陷矣。人曰翁洲海外一小洲耳，奚足比于南京、浙、闽哉！然则以诸臣之悉力苦守、死而后已，无一降者，又岂南京、浙、闽所得比乎！若移翁之守于甲申北京以待天下援师之集，则先烈皇帝可无雉经之惨，海内不至陆沈矣。夫翁洲，不足并海内一小县；且监国已先期避去，使诸臣视为无足比数，弃而去之已耳。中原倾荡之余，宁得以弃城之罪责之淼渺斗绝之地哉！然诸臣以为承君命而守之，则守此寸壤与守两都也，无以异；委弃君命以城予贼者为叛逆，则失守寸壤之罪与失两都也，又何以异耶！予故哀其志、健其决以为诸臣之所为者，更难也。嗟夫！海上之人，使舡如马。金鸡、蛟门，望洋之阙也；以数舸扼其间，清亦未必遽得志耳。天降淫雾，使不见清船之出；荡胡知而邀击于大洋，又使火桶反激而焚其身！「书」曰：「天之丧殷若穑夫」；余岂视清为周武王哉，然而天之于民，实有如农之去草也。家大人有「野哭诗」五章，敬录于此。
　　其一
　　国统凭晁岛，皇天不憖遗！东溟浮叱拨，朔气失支祁。王驭将何就，夷援未可期！逋臣寸肠断，向若泪频垂！
　　其二
　　谟烈隆昭代，殷、周可并论？伤心十世厄，几度六师奔！战鷁孤舆望，游鲸伴远屯；扶桑沾王气，潮汐荡愁魂！
　　其三
　　水击资飞将，天教蜃气冥；虏氛乘电驶，岛众诚风腥。山郭虚难巩，戈船望已零；苍苍乖助
　　顺，群策岂能灵！
　　其四
　　波臣婴山堞，孔亟奋捐躯；久狎阳侯处，今从回禄徂。遗骸施瓦砾，殉国尽妻拏；浩渺竟何
　　泊，翻天噫气呼！
　　其五
　　五年涛浪里，万死立君臣；独恨兜鍪辈，交屠蛮触频！长缨宁忘蓟，短檄不通闽；离德终何
　　济，同仇倘再振！
　　张肯堂
　　苏兆人
　　吴士俊
　　林志粲
　　吴钟峦
　　朱万年
　　朱永佑
　　李向中
　　刘世勳
　　林瑛
　　林世英
　　董志宁
　　李开国
　　郑遵俭、董玄、顾宗尧、江用楫、顾玢、王玺
　　刘朝、王朝相
　　阮进
　　张弘谟
　　张名扬
　　顾名楫
　　朱养时
　　戴仲明
　　鲁王元妃陈氏
　　张名振母范氏
　　林瑛妻陈氏
　　王翊
　　王翃
　　蒋士铨
　　明朱、石必正
　　傅鼎铨
　　艾南英
　　曾亨应
　　陈之凤
　　揭重熙
　　吴廷猷
　　僧德宗
　　张肯堂，字载宁；松江人。乙丑进士，知余干县；丁内艰。起家，知浚县；授御史，迁福建巡抚。乙酉南都陷，公拥立唐王，建号「隆武」，授吏、户、兵三部尚书，总制恢剿。丙戌四月，奉诏督师。将发，郑芝龙尼之；遂辍成命，留守泉州。六月，复下督师命；而前所有军资、器械并饷三万，已为芝龙取去。公复设处召募，得六千人、巨舰百艘，屯鹭门；旁有东石，即芝龙所居。时北信已亟，芝龙降虏，徙燕；公统水师北发，依平海将军周寉芝于海口。海口破，明年五月，公师次舟山，与黄肃虏共图兴复；黄阳虽尊礼，实不用公言。踰二年己丑，监国至健跳，定西侯张名振、荡胡伯阮进、平西伯王朝先扈行；公语斌卿曰：『将军速往迎，且犒师；一有尊王之名、一得将士欢心，势合声雄，可以大举。不然，事未可知，后悔无及』！不听。朝先遂袭斌卿而杀之，监国乃入舟山；拜公东阁大学士。当是时，内地山师各起声援，颇振。辛卯八月，大兵悉至，监国升舟，留公居守；与吏部尚书吴钟峦、吏部侍郎朱永佑、安洋将军刘世勳分陴守御。兵至城下，攻之百计，十日不下；炮石击死伤虏数千级。叛臣邱元吉、金允彦缒城出降，乃以九月初二城陷；公还寓，视其子妇沈氏、妾周氏、方氏、璧姐、女孙茂漪次第投缳，乃冠服题诗于襟，北向再拜而缢。一妾姜氏，赴井死；仆二人张俟、彭欢及俊妻皆从死。初，公总兵汝应元，实公家人；北兵渡江，与吴淞总兵吴志葵举义；松江陷，护公一孙张茂滋航海赴闽。既至，即弃妻子，削发普陀为僧；及公死，应元从普陀至，收公遗骨，葬之郊外。时茂滋就俘，应元乞护之；周旋艰险，复归之家；经纪其余产、毕娶事，而应元始行；迄今为僧如故，名无凡。
　　绝命诗
　　虚名廿载着人间，晚节空谈学圃间；漫赋「归来」惭靖节，聊存「正气」续文山！君恩未报徒忧瘁，臣道无亏在克艰；传与千秋青史笔，「衣冠」二字莫轻删！
　　和黄介祉绝命诗
　　生死蜉蝣一瞬过，于今踵顶正堪摩；三年碧酿千秋血，方寸丹排万丈魔。比宿定知亲日月，骑鲸尤觉慎风波；六旬往矣聊乘化，无事空嗟老去何！
　　赠无凡
　　无凡上人者，余家老崑仑也；虎吻鲸宫，身为矛盾者屡矣。比至翁洲，一夕风雨，不知所往。数越日，有僧至自普陀云：『顷一男子自莲花洋来，腰间佩剑，犹带血腥；礼佛无数，亟求剃染。不可止，退而结茆茶山，将终身焉』。余怃然曰：『是必吾家崑仑也』！迹之，果然。嗟乎！奋身，翊主义也；祝发，全身智也；割缘，忍爱勇也。以视汨没火坑，不犹黄鹄之于壤虫哉！余也，痛深家国，俗累渐轻；惟愤胡髡，誓全只鬓！然而，去道远矣。末章自解，并以志媿！
　　一剑追随万里游，当年磨勒事堪俦！于今一钵飘然去，坐拥寒云看海流。
　　伉直由来感不平，慧镫一炬破无明；锡环闲倚虚堂夜，风雨还愁学剑鸣！
　　铁甲苔抛野纳新，将军身作比丘身；髑髅尽是英雄血，掉臂悬崖得几人！
　　烦恼皆因发数茎，荡然直觉六根轻；谁知泽畔行吟者，偏爱鬅鬙两鬓新！
　　檗庵曰：方茂滋之俘也，时将吏张其事以为功；置之死狱，且速杀矣。无凡周旋其间，缪为嚅唲状，冀得一怜之也，时而慷慨感涕；间亦有好名者中之。居半载，卒得其要领，遂脱归。迨至松，托之霞城许先生。时张氏戚属有二人利其余产，于茂滋之归也，病焉；密投揭于当事，言「茂滋自俘逃归；罪人子，无纵法」。无凡知之，以计得其揭；置酒大会，出茂滋遍拜亲友，泣言『主臣幸为主人存此藐孤，慎相念也』！二人及众皆唯唯。无凡嗔目语二人曰：『虎狼哉，汝两人！欲翦此愉快而乃面相煦煦哉』？二人犹似诧所言者；无凡出揭怀中，示众曰：『谁为此不仁，而有此也』？二人相顾愕眙。无凡并扼其颈，拔剑拟之曰：『予已弃妻子入空门，止一身耳。何惜此身，不殪此双枭獍为吾主人续血食一线也』！众俱为祈免。已而曰：『吾不忌汝！自后有啮郎君者，皆汝所主；止于汝任罪。吾剑自利，谨识之』！乃舍之。拜茂滋曰：『郎君幸自爱，毋忘先大夫！我事毕矣，请从此辞。此身不远，有患难当自至』！掉头而出，遂去不顾；迄今往来湖海间。为人颀大，有勇望。至其周虑端详，深中事会；徒勇乎哉！予幸得交于君，知其志已安于比丘矣。许先生，则今世之家铉翁也。
　　苏兆人，字寅侯；苏州人，张鲵渊门下士。授中书舍人。城陷，语鲵渊曰：『黄泉之路，请以兆人为导』！乃书绝命词于衣，即缢于鲵渊所居之雪交亭。鲵渊举酒拜酹之，然后自缢（雪交亭，鲵渊读书处也。庭前有梅一、李一，故称之为「雪交」）。
　　绝命诗
　　保发严夷夏，扶明一死生；孤忠惟自许，义重此身轻！
　　吴士俊，字□□；闽人，张鲵渊随征守备。鲵渊既缢，即殉之。
　　林志粲，字□□；□□人，为张鲵渊中军。鲵渊既合家死，语其孙茂滋曰：『应速避，以衍宗祀。勉行善！承先启后，即贤子孙也』。掖茂滋出门，即及其弟林桂同时就难。
　　吴钟峦，字峦稺；武进人。从学于礼部尚书孙慎行，知名数十年。晚登甲戌进士，初令长兴。时中官崔磷管浙直盐政兼核郡邑粮饷，一时守令迎谒恐后。太守约公往候，公称病不往。太守媿之，飞语直指纠公，降绍兴照磨；公遂弃官，归。乙酉，以桂林推官，迁礼部。行至南雄，闻南京陷、清兵南下，遂入闽，事思文帝。后监国至闽，起通政司、礼部左侍郎；寻进尚书。公老而多病，在舟山，踪迹多在普陀；一平头自随，萧然老纳也。闻清兵将渡海，曰：『此危急存亡之秋，吾当归死于王所』！遂赴舟山。不一月而城陷，是晨过拜张公肯堂，索酒饮曰：『吾与公别，前途待公』！归而具冠带自缢——时年七十有六。其仆徐□，焚其身；负骸骨以归，易棺改敛。其子恐万一有误，以指血滴之，骨为起立。公尝语人曰：『李应升，吾受业之门人也；请诛逆阉不得而死，吾为诗哭之。吴福之，吾子也；建义而死，吾为诗哭之。钱肃乐，吾分房之门人也；建义从亡而死，吾为诗哭之。嗟乎！吾无愧于三子也矣』。公尝集古革命之际抗节者，上自夷、齐及我国初建文诸臣，为「岁寒松柏集」。
　　岁寒松柏集（摘录）
　　志在恢复，环堵之中不污伪命，居一室是一室之恢复也；此心不死、此志不移，生一日是一日之恢复也。尺地莫非其有，吾方寸之地终非其有也；一民莫非其臣，吾先朝之老终非其臣也。故商之亡，不亡于牧野之倒戈，而亡于微子之抱器；宋之亡，不亡于皋亭之出玺，而亡于柴市之临刑。
　　商亡，而首阳「采薇」之歌不亡，则商亦不亡；汉亡，而武侯「出师」之表不亡，则汉亦不亡；宋亡，而文山「正气」、「零丁」诸篇什不亡，则宋亦不亡。
　　无题
　　誓作明朝鬼，不为他姓臣！况当夷猾夏，尽是兽为人。三代存直道，九原多德邻；读书千古事，取义与成仁！
　　其二
　　举世腥羶日，纲常不复论；素心全未染，正骨独能存。气里乾坤小，忠留社稷尊。百年空养士，若个更知恩？
　　赠宋子犹
　　闻见何来去，风波一老成；徒生虚甲子，有愧降庚申！落落交如故，霏霏语更新；天涯少知己，寥廓许为邻！
　　元夕，同邹晋公饮；时晋公举义入闽
　　万里江山月一轮，三年飘泊未归人；难裁乡思逢镫火，欲寄愁心逐野磷。尊酒悲歌桃李夜，金戈销落绮罗春；故交仗剑英雄气；迟暮嗟予愧致身！
　　写忧
　　逆虏天亡今已知，中原底定卜犹疑；立君河北应颁诏，募义江南可济师！汹汹每多乖错事，悠悠未欲治平时；低垂白首思如结，坐起经行只叹咨！
　　端午，白华庵雨窗次韵
　　吁嗟海国未堂堂，角黍蒲根亦自香；佛以大慈容五毒，天于当午匿三光。吴乡彩虎今还巧，湘水馋龙首太狂；欲读「离骚」思痛饮，空搔白首问茫茫！
　　时传北来恢复信
　　世局沧桑变亦奇，忽于意外惬心期；兵机只在争先着，天道何常不可知！主鬯一尊归帝子，筹边百计在胡儿；中兴作手非容易，喜惧频劳野老思。
　　其二
　　毗陵隅北有柴扉，寂寞荒庭草自肥；从此儿童寻旧业，可将诗酒弄斜晖。衣冠不改容颜好，梦想还疑城郭非！却笑令威何化鹤，去家千载始来归！
　　檗庵曰：吴公晚而登第，淡于仕进；初降绍兴时，即弃官归。大学士周延儒，公同里人也；劝之出，公答曰：『公为山巨源，某何独不为嵇叔夜！公为富彦国，某何独不为邵尧夫』！意泊如也。及在舟山，见权在武臣，卿相不能有所可否；叹曰：『当此之时，惟见危致命，是天下第一等事。不死以图恢复，成功尚听诸天；非立命之学也。当此之时，避世深山，亦天下第一等事。徼幸以就功名，祸福全听诸人；非保身之道也』。故尝退居普陀，事急而就死所；盖其天素定也。
　　朱万年，字拜虎；闽人。与吴钟峦同死，时为兵部主事。
　　朱永佑，字爰启，号闻玄；上海人，甲戌进士。乙酉，松江陷，弃家航海至闽，隆武以为吏部，转太常卿兼户、兵二科；监周平海军，同取海口。海口陷，舟山鲁王擢为吏部侍郎。为人英爽，笃于友谊。舟山陷，被执。见清帅，呵之跪，公衣冠端正；勒令薙发，曰：『吾发可薙，不至今日矣！速杀我，无多言』！卒砍其胁，骂不绝口，遂死。有时姓者在清卒中，向受恩于公；出金赎尸，与其仆负出郊外，血流不止。其仆曰：『相公今日姓名芳洁，奈何以血自污』！血遂止；火葬之。
　　李向中，字立斋；湖广钟祥人。庚辰进士，长兴知县；入为兵部职方主事，进尚宝卿。避地福安，监国入闽，召巡抚福宁；城破，从亡至舟山，迁兵部尚书。父死，营葬山中。舟山破，匿不出。清索得之，白衣冠而见；令之薙发，仰天长叹曰：『国亡与亡，吾死晚矣』！清帅置之营中。傲悍不屈，衰絰翔武其营。大帅刘志远曰：『吾目中，难着此人』！遂杀之。田雄闻其母、子被掳，赎之归，听其回籍；亦以服公义也。
　　刘世勳，字□□；南京上元人，丁丑武进士。为人奇伟，精于战阵；复好近儒雅，并能诗，有儒将风。隆武时，命以副将安抚浙东，因与黄斌卿同守舟山。鲁王迁为都督，挂安洋将军印。舟山之陷，公守御甚力。八月二十六，开门诈降，内伏火炮；清骑卒争入，炮发，击死千余人，复闭门坚守。力尽城破，自刎城上。
　　林瑛，字玉芝；福建□□人，诸生。鲁王授户部主事，为人敦朴。舟山破，自缢寓中。
　　林世英，闽人；诸生。自闽入浙，上书；遇难，自缢。
　　董志宁，字幼安；鄞人，廪贡生。南京陷，将及浙，幼安遍谒里绅，劝以起义；因奉钱先生起兵。事既败，潜与华吉甫同谋。事泄，吉甫先执；幼安逃之舟山，鲁王授以兵科，间至山中诸寨。舟山陷，死之。其仆名文周；当幼安之亡命，当事将执其妻子，周毅然自往，刑拷至死，誓不旁言致及。其主母及二子，遂得免累。周久于狱，亦得释；华吉甫作「泗水鼎首」褎之。
　　檗庵曰：幼安既死，余挈其次子士骧于家，饭粝茹虀，与儿辈读书；于今三年，已逾汪童之岁矣。曾以一律励之；附记于此：同难嗟予忆旧盟，荒原故友若呼名！国仇未报儿思父，交谊无
　　惭死复生！泪底粝蔬难浑杂，书中「忠孝」两分明。挑镫共子谈畴昔，试听鸡声非恶声！
　　李开国，字格诚；余姚临山卫世职，让弟应袭；为诸生。戊子，同山寨各营举义；后随鲁王驻舟山，授兵部职方主事。城破，及其母同缢；有绝命诗，失传。
　　郑遵俭，绍兴人；通政司参议；义兴伯尊谦族弟。董玄，字天孙；会稽人，礼部主事故宗伯■〈王已〉之嫡孙。有绝命诗。顾宗尧，长洲人；工部主事。江用楫，苏州人；户部主事。顾玢，长洲人；兵部主事。王玺，□□人；兵部主事。舟山破，自郑遵俭以下六人，同缢于学宫。
　　刘朝，北京人；内官监太监。王朝相，北京人；锦衣指挥。与朝奉鲁王宫眷投井，舁巨石填之；二人自刎井上。当宫眷未入井之时，阖门放火。时官兵将灭火而入，有校尉七人登屋，注矢向之；官兵遂不敢动。朝相盖井毕，七人挟弓矢投火中。
　　阮进，字大横，福建人，善水战。初，为闽之舵工。尝为寇于松抚，张名振拔之，使筦水营。鲁王属以水师，封荡胡伯。清之图舟山也，松江张天禄出崇明，金华马进宝出海门，陈锦、金砺、刘之远、田雄出定海；行朝闻之，定西侯张名振、英义将军阮骏扈监国舟出舟山。八月十六日，乘大兵试舟海口，以三十舟冲突，获战舰十余、楼船一只；擒清骑十一人，馘而纵之。二十一日，大雾，清舟悉渡；抵螺头门，海师才觉。先是，阮进诣议和，清欲诱之，进数舡脱归；值金砺之舟于横水洋，力战，矢炮并发。□□将败，进举火球抵之；风转篷脚，反激回己舟自焚，须发尽燎，投水自救；遂被所获，并一妻、幼子。清待以宾客礼，欲其更衣，不从；其子匍匐向公，公于坐中接而掷之空中。踰日，被杀。其妻陶夫人有巨力，善捩舵；以在别舟得脱，遂领其舟师。侄俊，亦善战；至今犹在，海上数其一军为最。
　　张弘谟，嘉定人。初在定镇张杰标下，守穿山；同人呼为「张糊涂」。尝附舟至其所守处，鄞有一士人与同舟，言论既接，因言及己尝喜作诗吟之，多颂太祖高皇帝功德；士人异之。及舟至士人家，天已晚，留之宿；定盟而去。未几，从杭州取其眷属至，复至士人家，云有所往，不告以处。后询之，则扬帆至舟山归黄肃虏矣；肃虏以为铁骑总兵。辛卯，清兵攻舟山，弘谟守西门；兵众见之，呼「张糊涂来返故营」！不应；守益力。城破，被获；不屈而死。
　　张名扬，定西侯名振弟，□□□为左都督。名振扈上，以名扬居守。城陷，自焚死。
　　顾名楫，顺天人，张名振之客也；为定西参谋。舟山破，死之。
　　朱养时，江阴人；为人慷慨。时清台道耿应衡遣奸细入舟山托于日者，谓灾星见于上之禄命。定西侯信之，使禳；上择日行香。养时为职方郎中，上疏争之；侯不以为然。养时怒目曰：『使清朝闻之，谓行朝无一人矣』！舟山陷，自缢。
　　戴仲明，宁波人；为工部所正。抱高皇帝主，投火死。
　　陈氏，鲁王元妃，鄞人；张氏，贵嫔；杜氏，义阳王妃：同赴宫井死。
　　范氏，定西侯张名振母；素以忠义教侯。侯护驾登舟南狩，范知城必破，命长子名甲、次子名扬预积薪于屋四围；城既陷，及名振妻马氏、名扬妻□氏并内侄二人，阖门自焚死。
　　陈氏，林瑛之妻。瑛同母、妻、婿、女五人航海入浙，婿随郑彩去至健跳所，而母又死，贫甚；妻及女为人纫箴以食。已而，女又死。清兵入舟山，瑛与陈氏分梁缢；陈氏腕弱不得死，瑛使童生嗷嗷助之。陈氏挥之曰：『吾守妇道二十余年，垂绝而死于男子之手乎』！卒自刃而绝。
　　王翊，字完勳；余姚人。少而自负，视先辈至同舍无一人当其意者；好为大言。浙东建义，翊自募一旅，不肯属人；派粮不及其军，军且散。同事楚人舒益生，故新安王客；王自新安至，益生遂以军属之。然王亦无分地可赋，军遂散。司饷者案尺籍，翊所破（？）召募之金无抵，将罪之；而浙东兵溃，乃渡海依黄斌卿。斌卿倨甚，冯京第以隆武御史与之抗礼，斌卿不悦；翊不肯下。为斌卿欲害者数矣，翊知斌卿不足籍，乃聚众四明山。四明山连三府八县，翊往来乘隙□孤守□□其城外之田赋一归之；翊已而为督抚萧启元所败。明年，击破团练，其兵益盛。监国议加右佥都御史，定西侯张名振欲其恩出自己，曰：『需之以俟』。翊至，诏授福建道监察御史。清欲征舟山，翊从中梗之；于是先图山寨。金砺由奉化入、田雄由余姚入，会师大兰山；设帐房三十里，游骑四出，其锋甚锐。翊入海，谋于王朝先，舟师袭攻杭州；而名振击杀朝先。翊知海上将败，复还山中；乃山中所留诸将，降杀且尽。七月二十四日，大星坠地，野雉鸣；翊将家丁数十人谋至天台，夜宿奉化小晦亭，为叛民所获，送至宁波府。守曰：『何苦为盗』？答曰：『改面事仇者，盗有所在矣』！翊徒跣而立；海道王尔禄使翊韈，翊坐伸足，命左右结之。尔禄曰：『闻尔能为诗』；授笔使书之。翊文书一诗毕，乃引其笔以挝尔禄，遂出。是时清将图舟山，部院陈锦且至，系翊以待；翊每日从容束帻，修饰仪范，饮酒赋诗。八月十三日，陈锦、田雄、金砺、刘之远召见；门者喝跪，翊曰：『吾平生未尝屈膝于人，况在犬羊』！乃坐地上。于是之远注矢射翊中肩，不动；雄中颊、砺中胁，皆不动。左右绝其吭，始仆。
　　七月二十五奉川诗
　　五载功未成，一朝名已立；平生忠爱心，无媿对天日！慷慨入黄泉，神魂随帝侧；可怜母与妻，相向空庭泣！千古纲常事，真传为我得；势穷事不偶，身死殉社稷。多少未了事，谁来代我职！呜呼大丈夫，须继天立极。
　　二十八宁波诗（庭鞫时作）
　　向作天中柱，今为堂下虏；相逢白眼看，一剑空随我！寄语堂上人，再思而后可；谁无君父心，时事胡其左？谈笑且从容，今日得死所；平生忠愤血，飞溅于群虏！
　　八月初一定海诗
　　天何生我迟，何复死我速！生迟不遇时，风尘惨满目：人民化犬羊，绅士变禽犊。死速志未酬，英灵照四渎：愿生天外天，襁褓免胡服；戎马待髫年；与君仍逐鹿！功成两世名，事定中华福。忠孝总关情，时人望予哭！
　　初九定海诗
　　鼎革从来有，忠臣何代无！未闻夷猾夏，能帝我皇图！当日文丞相，躬垂万世模。一身存正气，百折不糊涂。三载生非幸，千秋名岂沽！历年已数百，此志何相符！守礼乐纲纪，舍肝脑身躯；留身复留事，全发莫全肤！冤矣幼弟死，痛哉老母孤！嗟乎妻、弟妇，宁忍去从胡！鬼神为我恸，河山草尽枯；寄言诸君子，幸勿常嘻吁！
　　初十祭右良文
　　呜呼！右良生于名族，而长享世禄。髫年入泮，更喜武功。聪明颖悟，诗书文艺；慷慨激昂，忠孝节义：实古之善士、今之伟人也。愤国步之多艰，痛父仇之未复！与不佞翊一见而投交，共三年之驰逐；风霜尔露、晦明寒暑，惟我右良朝夕止宿。呜呼！右良始以义成，既以义合，卒以义死；舍生取义，惟右良得之。其不为右良愧者鲜矣！况右良乃浙西之豪彦，苟忍弃不佞翊而飘然早去，非惟可以得生，而且可以自雄；不第可以自雄，尤可复计恢剿事也。惟右良不忍弃不佞翊而去，遂至陷于非命！呜呼痛哉！右良之身膺刑狱，实不佞翊有以致之也。此不佞翊重负右良，而右良仍无负于不佞翊矣！兹负不佞翊者，皆得生；独不负不佞翊者，偏得死。死生之报，抑何颠倒！鸣呼痛哉！不佞翊负天下之重望、负君父之知遇、负祖宗之世泽、负老母之鞠育，其所负多而死也固宜；右良始终合义、生死不负，故悲悼也更切。吾弟完初，先右良死十七日，其被祸益惨；不佞翊无从奠哭。昨乞得一金，仅易牲醴、冥资，临风拜祭；惟右良与完初共鉴此心，而徐以待我！第右良复先不佞翊去六日，宁不憾不佞翊不早与之偕行乎！然右良、完初死后，不佞翊尚得以一牲告虔于冥冥中；待翊身死之日，谁复为悲号痛哭也！呜呼惜哉！血泪交流；灵其有知，速来享之！
　　八月十一祭弟完初文
　　吾弟生于辛酉之五月初一日，而吾父死七十日矣。余甫五岁，病骨伶仃；吾母之忧辛劳瘁、祖父母之爱养珍惜，极人情所未至。及余壮，颇不事家业。吾弟勤于学，复能知农；其不甚为穷所困者，惟以吾弟赖焉。江干后，邵氏事败，购予急；予方在海，累吾弟刑狱者再。军兴，吾弟缮衣甲、器具以佐军中之不逮，实获其助。今七月十九日，为逆民所弑；时余初解兵，故不克即为报复。但闻信惨伤，志意愦乱！二十四日，亦为乡人所执，与吾弟相继殉难；于国臣道则无愧，于家子道则未善也。伤哉！吾母，生不能事矣；祖母浮厝，死不能葬矣；吾弟之冤，不能雪矣。惟所恃者，则继起之豪杰君子耳！余欲为吾弟传以纪之，而复为桎梏所苦；神枯心裂，何复措词！姑序其略，以待后之贤达同志云尔。
　　王翃，字完初；翊之弟。与之同住山中，为逆民所弑。
　　蒋士铨，字右良；嘉善人，诸生。同王翊在山中结义师；被获，于八月初五日死。
　　绝命诗
　　铁马金戈挽落晖，只因九鼎被人窥；西山负恨薇谁采？东海衔恩鳌尚随。有汉肯归田氏剑，无仇不报浪中椎；我生只欠今朝死，化作啼鹃带血归！
　　明朱，余姚人；石必正，扬州人：皆王侍郎翊门子。侍郎被执，二人不肯去，谨侍左右；□叱之跪，则向侍郎跪，不稍屈。遂并杀侍郎旁。
　　附家大人吊完勳诗
　　玄隲何梦梦，徘徊俾心痗！龛乱复何时，壮士几人在？王子怀国仇，颷怒振群馁。天步方百巇，云雷淹穷澥，棘矜效前驱，迅举摩敌垒。鏖战徂三秋，盘空卓峻砦；胜负百相偿，骄虏斗初怠。奸民作虏伥，英人堕众绐；锒铛对孽酋，昂藏气犹磊！寓死矢驱胡，白刃安能改！笑咏转从容，如饴颈血洒；此血晕成虹，飞天生光采。贻彼堂上虏，齐斧应有待；淫毒乱天经，未死神先痿！
　　又悲山中义旅诗
　　其一
　　跂予貔虎众，一旦化虫沙；暮气谋难辑，惊师势易瑕。连山都划垒，濒海尽浮家；鼊岛虚藩卫，愁心绕翠华！
　　其二
　　叠嶂盘云迥，应难束马过；当关稀控弩，截道怯摐戈。国恨穿龈少，军谋崩角多；敷天瞻盛举，销陨可如何！
　　其三
　　连营称列郡，张翕日缤纷；坐怯乘墉寇，终歼伏莽群。盘桓先自老，遵养倏成焚；将略无黄石，舆情负望云！
　　檗庵曰：己、庚之际，山师大起，浙东郡邑城二十里外官府不得为政；而海上王平西之名亦震□。当是时，山海一心，祸患共救。清攻山寨，则海师趋要害以牵制之；清谋行朝，则山中义旅掎于腹背：清亦无如之何！而乃自相猜并，视同路人；致清得肆志歼夷，藩篱尽撤，不亦惜哉！嗟乎！时无英雄，不能起而一之耳。宋宗泽之守中州也，能使盗贼尽为我用；况皆同志者乎！先是，行朝分使使山寨授官：萧山石仲芳、会稽王化龙、陈天枢、台州俞国望、金汤、奉化吴明奎、鄞徐明珂皆将军，四明山冯京第右佥都御史；而翊则河南道监察御史。时有奏言：『臣观诸营长，文则自称都御史、侍郎，武则自称将军、都督，未有三品下者』。上嘉其慕义，亦遂因而命之；惟王翊不自张大。使者颁书授以御史；御史在承平固为显官，然其号令不可行之侍郎、都御史；诸营或不及翊一部，故诸营长于王翊若小侯之有大国。自今以后，若诸营长事翊如故时，则无贵王命；使翊之令不行于诸营将，山中自此多故。方今草昧，事多假借，慎重名器，不宜独自王翊一人，大学士刘沂春、礼部尚书吴钟峦皆以为然；定西侯张名振持之，不肯下。初，诸营长迎表皆因名振以达，惟翊不关名振；名振怨之。后沂春亦与名振不合返闽，而以张肯堂为大学士。
　　江南不宁，清朝患之。其抚臣马国柱欲自以为功，尝以语其客；其客与所善会稽人严我公谋之，我公曰：「此我取通侯之一时也！清之用兵于江南为最后，使我得见于抚军，吾得山海要领，能以口舌下之』！乃伪为告身银印，曰「吾监国之都御史也」。因客以见国柱，因国柱见顺治主；我公大言撼之曰：『陛下以江南为一方之事与？崖山未覆，「大元」不书「正统」；臣尚未见陛下之有天下也。曩者臣在海上，诸营长，故臣之属吏；臣苟得奉明诏开以丹书之信，江南之患可刻日而定也』！顺治大悦，以我公为招抚都御史，诏「山海之帅解甲降，复其位，视严我公然」。我公故未尝为山海之帅所识，第使人走诸营告曰：『我公之所以为此者，其心盖有为也。公等第令出而归我，我分置通都大邑，摇手而江南举矣；不若公等所为，劳而无功』！于是诸帅多惑其说，湖州柏襄甫、会稽顾虎臣等皆降。我公将渡海，发使入四明山；王翊之将黄中道曰：『严贼甘言间我，业已动摇山寨；复可使之达行在哉』！乃烹之。然我公尚遣使至海，荡胡伯阮进谬为应之，要之以不便者数事；我公由是不得志而去。我公后为主事，榷浒墅关。
　　傅鼎铨，字维源，号复庵；抚州金谿人，庚辰进士。由词林起义兵，思文皇帝改授监军翰科。今上陞兵部尚书，督理恢剿官义兵。辛卯四月八日，于福建建宁师败，被执死之。
　　四月八日张村被执
　　浴佛传名日，孤臣竭节时；棘林堕德凤，猰狗获灵旗。断首玉宁碎，剖心山岂移！争留巾履在，聊示汉官仪！
　　被执，过岑阳关
　　岑阳关外是吾乡，賸有孤云带夕阳；慷慨身谁怜马革，吁嗟命自托羊肠！悲看烟竹幽生泣，愤触溪流响欲狂；败将不堪过故垒，「行路难」歌哀且长！
　　忆剑
　　陵社腥沦已八春，孤提一剑答君亲；丈夫有血终成碧，痛洒青编照古人！
　　岑满将絷我过高州，索书；作此并「忆剑」，一诗示之
　　兴亡底事发哀吟，气黯南天瘴雾深！可识文山堪百世，难为弘范说丹心！
　　广信登舟
　　洒血登舟温太真，如今舟系一孤身；因风遥向崖山祝，愿赴澄波伴宋臣！
　　望一杯亭吊赵公汝愚
　　千载名轻酒一觞，孤肝惨淡吊斜阳；如公共有三闾怨，媿杀他年赵子昂！
　　杜鹃
　　几年带血叫苍天，日暮春残随草烟；不信归家能化鹤，化为亡国苦啼鹃！
　　誓舌
　　顾影萧然衣栉凉，孤臣力竭告先皇；只存三寸常山舌，扪向章江骂犬羊！
　　吊家惕庵（讳云龙，□□进士；隆武丙戌，殉难于闽）
　　海澨人嗟保障功，蒙尘万马惨嘶风！吾兄断舌奴寒胆，死后今无愧鲁公！
　　拒招降
　　满抚夏一鹗檄臬司庄应会就狱中索手书，招我揭万年督师、张凤山伯镇，且持赦款为言；余曰『岂有己不降，而劝人降者乎』！即引文山写「零丁洋诗」绝张弘范故事以绝之。
　　禁林攀槛学龙逄，历落艰贞百六穷；封齿释颜夸盛事，椎秦、死赵誓孤忠！零丁不作招降字，雪窖初无系帛鸿；昏黑门头甘鼎镬，歌声变羽激西风（公为史官时，曾以建言得罪；故首句云然）！
　　艾南英，字千子；东乡人，甲午举人。
　　曾亨应，号凤山；江西临川人，甲戌进士。崇祯季年，为吏部郎。
　　陈之凤，字孝威；江西临川人，陈际泰之子。
　　揭重熙，字万年，号潜铭；临川人。丁丑进士，思文帝授以经理直省部院。兵溃，避于闽崇宁之外村。久之，其仆入城为门者所诘，遂知公处；被逮，杀于建宁西市。
　　吴廷猷，字邃庵；南昌人，兵部侍郎。拥兵赣州之宁都；师溃，死之。
　　德宗，扬州僧。凡淮海旧臣有志兴复者，无不与之交。监国在舟山时，间至吾郡，盖亦为行朝而至也。癸已春，一士人往访之，与谈恢复事；德宗初不与深言，渐见士人情款甚笃，遂稍稍泄，其人去。未几，遂捕德宗；乃知为清巡按微服往诱之也。拷掠甚酷，德宗至死不承，决不及同事一人。于是巡抚无所据而发祸，遂解；而德宗毙于杖下。亡何而扬□义之狱兴，旧臣一时死者数十人。
　　●雪交亭正气录卷九
　　明鄞高宇泰檗庵撰
　　壬辰纪（阙）
　　●雪交亭正气录卷十
　　明鄞高宇泰檗庵撰
　　癸巳纪（万曰吉一类未考其详，容续补之）
　　万曰吉
　　杨卓然
　　朱升
　　余鵾翔
　　癸巳三月十九月，吴伟业（梅村）主盟，设讌订十郡诗文大社于虎邱山寺。有僧投诗一首，诸公览诗，低徊久之；不终席而散。其诗云：『十郡名贤请自思，相逢若个是男儿？鼎湖难挽龙髯日，鸳水争持牛耳时！滴尽冬青徒有泪，歌残凝碧竟无诗！思陵麦饭谁浇处？赢得哄堂酒满卮』！
　　●雪交亭正气录卷十一
　　明鄞高宇泰檗庵撰
　　特纪
　　檗庵曰：死事诸公而外，又有任事之臣矢志报国，首与清为难。然或积劳而死，或以持正为弁将伤害以及弁将互相戕杀者，齎志而殁；九泉未瞑，不更悲乎！予甚惜乎熊、钱诸公之不克竟其事也！
　　熊汝霖
　　郑遵谦
　　孙嘉绩
　　钱肃乐
　　翟■〈羽军〉
　　马思理
　　顾锡畴
　　李长倩
　　黄斌卿
　　王朝先
　　杨国柱
　　石窿
　　熊汝霖，字雨殷；余姚人。丁丑进士，授同安知县；迁户科给事。抗直敢言，谓『今日以情面贿赂，断送封疆；二祖列宗，饮泣地下』。降福建按察司主事。弘光立，复补原官。是时四镇以迎立功，逼处淮、扬，朝臣莫敢议其进退。左都御史刘宗周言「刘泽清、高杰之弃淮北，可斩也」！泽清遣刺客刺宗周，刺者不忍而去。汝霖独论之曰：『一镇之饷多至六十万，势必不供。即仿古藩镇法，亦当大河以北开屯设府，永此带砺；曾奥窔之内，遽以藩镇视之乎』！巳而争阮大铖之用。其议论皆不合，遂归。清南下浙，汝霖入，首欲发罗木营兵以拒之；不得。刘宗周将死，念诸人悠悠无可与计事者，独以建义属之汝霖；汝霖聚兵，又不得。孙嘉绩既起兵余姚，汝霖始出。领兵渡海宁，血战三昼夜，败归；监国加兵部左侍郎、右佥都御史。汝霖虽不知兵，然趋死不顾利害；三吴豪杰欲为应者，皆因汝霖而来。监国元年，加东阁大学士。钱塘江失守，收残卒百余人，由小亹入海，从亡至闽。闽之诸镇郑彩以商舶为事，惟闽安伯周瑞勇敢可任；汝霖批答，多右瑞而左彩；彩积恨之。巳而，彩与义兴伯郑遵谦交恶。监国次闽安镇，从亡诸臣之室俱保琅琦，彩裨将李茂守琅琦，汝霖奴子与茂口角；戊子正月望，汝霖自监国所洗沐，熊、郑两家以簪瑱相问遗；茂奔告彩，彩疑熊、郑之合而图己也，授意其下杀之。
　　郑遵谦，字履公；余姚临山卫人。父之尹，按察佥事。遵谦少喜任侠，不为绳墨之士所理。南京陷，诸臣皆弃弘光而逃，马士英至浙、阉人屈尚志至越；刘宗周曰：『凡逃官，皆可斩也』！于是守道于颖系尚志，遵谦出而殴杀之，曰：『此刘先生之命也』！通叛张愫以城降清，即以愫守绍兴，又别选彭万里为会稽知县；遵谦建义，皆斩之。召故所知少年得数千人，以应孙嘉绩；时乙酉六月十二日也。先是，知府王朝升梦有持刺谒者，觉而记其姓殷，以问推官陈子龙；子龙曰：『此会稽守殷通也。君梦见之，越乱兆矣』！自遵谦斩愫而梦验。浙东失守，遵谦渡海依郑彩；彩以同姓弟畜之，使领陆兵于牛网。海中洋舶皆统于彩，遵谦强取二舶，资万计；由此交恶。遵谦为人疏诞，不能虑患；熊雨殷见杀，复不秘其辞色。彩于是诈扑其部将吴辉，辉扶伤就遵谦，欲得书投郑鸿逵；谦入辉舡送之，被擒。辉难于见遵谦，伏舱底不出；遵谦呼曰：『汝郑彩厮养，杀我岂出汝意而相避乎』！辉出，遵谦乞只鸡、盂酒哭奠雨殷；既毕，蹈海死。金四姐者，遵谦之妾，故娼也；尝笞杀其侍婢王氏。诸不理遵谦者，必欲致四姐于狱；遵谦以千金脱之。遵谦死，四姐束草象彩，每馈食，斩草人以侑；彩闻之，沈四姐海中。
　　起义檄（佚）
　　孙嘉绩，字硕肤；余姚人。五世祖巡抚江西右副都御史燧，死宁王之难；祖如游，大学士。公举崇祯丁丑进士，授南京主事；改北兵部。十一年，北兵薄都城，扎营不动，举国莫测其谋；公曰：『此易知耳。待后虏入，即南下耳；当急击勿失』！兵部尚书杨嗣昌曰：『奴巳倾巢而入，安得复有后虏』！越三日，虏果挟西虏五、六万从青山口入，即南下；于是嗣昌以公为知兵，越次迁职方郎中。时总督卢象升、阉人高起潜分办东西二路，象升主战，起潜阴与虏和。亡何，象升死于阵，起潜自叙战功、求世廕，公奏寝之。毅宗日御观德殿阅军器，起潜能辨其良楛，悦之；起潜乘间谗公下狱。十三年，上怒侍读学士黄道周，廷杖之；舁入狱中，一切装賫药物，格不得入。公撤卧具，身起护之；道周少闲，即从之学「易」。会诸生涂仲吉上书理道周，上益怒，取道周自刑部入黄门狱，杂治之；诸与道周通者，概目为党人。诸党人多讦奏自脱，公独承狱中往来状。周延儒再相，事得解。弘光时，起补九江道；未至，而清渡江矣。及陷浙，征户口册籍，余姚知县王曰俞弃城走，教谕王玄如迎降；清即以玄如为知县。玄如发民为驰道，抶役者；役者反殴玄如。公遂入县朝鸣钟鼓，斩玄如以徇；遂起兵。然公实不知兵，以其权授之总兵王之仁、方国安；浙东之事，不能有所发舒。监国加佥都御史；久之，加文渊阁大学士。钱塘失守，渡海至舟山，遂卒于道隆观。初，公丁丑计偕，知县梁佳植梦公擢第一，巳而不验；及公葬舟山，适当张信坊下——张信者，洪武时擢进士第一者也。呜呼！岂非天哉！
　　钱肃乐，字希声；鄞人。丁丑进士，授太仓知州；迁刑部员外郎。清陷浙，余姚孙嘉绩起义，会稽郑遵谦应之；鄞诸生华夏、董志宁谋起事，遍谒里绅，无应者。公时丁外艰，避乱山中；夏等使人邀之，即入城招定海总兵王之仁同盟。里中有绅某寓书之仁，谓「宁郡潝潝泚泚，起自六狂生，需公以兵威胁之」；之仁至，竟出其书，众大譁。某以捐饷丐免，遂定盟；监国进佥都御史。初起兵时，议以常饷畀之仁，以新派义饷畀公；而之仁之子鸣谦代其父镇定海，侵义饷。饷匮，公兵解。时隆武诏至，江上人议拒之；公以为「弹丸之地，不可再生内敌；且今日之役，俱为二祖所式凭，何得遂分彼此」！自此，与诸人异议。兵既解，进副都御史，掌院事。未几，江上各师皆溃；入闽，闽旋溃。监国至闽，复从驾；诸将以次复建宁、邵武、兴化及诸州邑，进兵部尚书。丁亥秋，进攻福州，福州外邑皆降，军声大振；相持八十余日。城巳垂陷，而清总督张存仁率兵至，遂解围去；而所复郡邑，悉复为清有。熊汝霖既为郑彩所害，代汝霖为大学士。先是，刘中藻起兵福安，巳攻福宁州将破，而清帅涂登华诣彩降；彩使其私人守之，中藻不可，于是与彩交恶。时彩横甚，视诸大臣生死皆出其手；公恶之，欲以中藻之力制彩。密书与中藻约共图之，反为所得；遂忧愤，呕血卒。妻董氏、次子，俱先亡；后长子亦死，无后。
　　自甲申以后，所着诗甚多，皆忧愤之词；不能尽录，录其「仿文山六歌」。
　　其一
　　我忆当年丧玉斗，帝车失度东西走；渔阳动地羯鼓催，京洛蒙尘花石薮。古来亡国痛以悲，岂有明明若我后！先帝不得正其终，诸臣何以辞厥咎！而方于于拜伪庭，白马金鞍腰紫绶。呜呼一歌兮天绝纽，狂风散野万木吼！
　　其二
　　我痛心兮不忍言，京城冯冯高似天；王师奚啻称十万，仓廪犹堪支一年。胡为格斗只两日，干戈突胁至尊前！豺虎张口食人肉，宫殿流血染为川。呜呼再歌兮心如煎，大地荡荡生寒烟！
　　其三
　　我朝忠厚立国只，三百年来圣天子；吾王忧乱乃有今，群工养贼至于此！贼徒转号黑帝来，妖言煽动苍天死！百姓愚鲁信为然，开门迎贼纷不巳。呜呼三歌兮愤恨起，目决眦兮口嚼齿！
　　其四
　　我思百姓虽愚鲁，胡为见贼歌且舞！牧守纵横恣吞噬，犹如羔羊虎字乳。堂上一怒群卒趋，千家万家泣如雨；小民汤火无如何，忍呼盗贼为吾父！呜呼四歌兮歌声苦，愿下天耳与天语！
　　其五
　　岂惟牧守竞饕餮，更有大者不敢说；明珠璀璨罗光辉，黄金布地等一吷！以兹死党满要津，国家大事尽卷舌；草野之臣知有今，犹恃天子称明哲！呜呼五歌兮声转咽，风卷寒云来淅淅！
　　其六
　　由来坚忍生志节，心似冰寒面似铁；朝歌暮舞成底事，骨脆不堪雨风折？一朝地惨天无光，蜂声豺语游宫阙！鬼斧白日鑱虚空，片片堕地化为血！呜呼六歌兮歌正阕，伫望我后重来扫妖孽！
　　檗庵曰：予昔滥竽郎署，得以监军奉钱先生，颇识军中纤细。巳而先生解师，予亦奉命回署。旋以使事归，而先生即扈跸入闽。自是，音仪永隔；闻其以一旅恢复数郡，终以孤军不能成功，复受骄弁之厄。畴昔同志，相继伤陷；幽愤呕血，齎志以殁。今寄一抔于寒波荒浦之上，忠怀荩膈，无有能道之者。予也心念旧恩，能不悁悁以悲者乎！仿曹植「谒帝承明庐」，作以寄怨焉。
　　其一
　　昊天敷疾威，谊士悲素襟；丁辰既巳睽，歧迕恒相寻。风尘摧蕙质，逌怀终自任。忠信出波涛，哀哉忧患深！
　　其二
　　忧患联沈跃，机牙不一愕；以君鸾鷟心，睨彼鸱鶹目。伊昔委佩俦，同心贻国恶；捉节摧羲轮，敧情扤崇岳。小臣伏苫次，天崩哀众诺！
　　其三
　　众诺弛天谊，吁何维系之！损命非刀殳，惟在肝膈隳。强节不可抑，时势胡其违！嗟彼同裳侣，宁为攘袂期！纷骇不自谋，咄唶以流悲！
　　其四
　　流悲皇路邈，烟雾倾似残；束迫东海隅，蹐思渺难骞。夫何咫尺壤，虎兕夹两辕！蛮触徒自耻，丹石岂所谖；挥涕称主臣，微才岂足言！
　　其五
　　君才岂不伟，郁纡不自呰；既恻稽山霾，复清闽江水。铩羽又厉征，涸鬐更腾举；孤旅岂山堑，数奇非身否！排山力巳施，成败无闲视；知音苟不存，巳矣何所指？
　　其六
　　所指惟白水，洁志供明禋；履涂日颠越，空山虎豹嗔。四顾曩昔侣，嗟哉罹罟罠！莽薄悲萎蕙，麋阱见■〈口虒〉麐。倡义登祸机，忧伤能久振；日匿不可挽，志士归长窀。
　　其七
　　长窀惟敛恨，妇孺皆羁殡；亲戚既巳离，知交宁复问！天道乖报施，人情奚协顺！抔土寄遐原，霜露畴酹献？梦寐萦素谌，临风寄哀怨！
　　翟■〈羽军〉，字去文；江宁诸生。家贫，嗜古；平生矜气节，矫矫自好。乙酉清陷南都，薙发令下，■〈羽军〉弃家长往，往来休、歙间；复入闽，以悲愤卒。时唐王初即位，赠■〈羽军〉官待诏，赠二十金葬之；上亲题其墓表曰：「生严君臣之分，死峻华夷之防」。
　　有悲愤诗十八首，今存六首。
　　偶然相许赋同情，蹑屩抛家六月行；最是牵情儿女语，掉头挥去泪纵横（王昕公，初不相识，以同死国难定交）！
　　为绝风尘计巳迟，扁舟飘泊定何之？秣陵多少衣冠族，生翦头毛怕别离！
　　荒遯聊携药满囊，葛巾布袜累行藏；都门回首身如叶，道路应添白发长！
　　千里云山裹客愁，犬羊相聚几时休？新安见说多奇士，风节应寒公与侯。
　　薄醉无嗟行路难，中朝钱、赵负衣冠；胡儿可是轻南牧？一夜腥吹白日残！
　　忆昔荒台对浊醪，金元遗恨激蓬蒿；到来意气销流水，负国真成是我曹！
　　马思理，字环初；长乐人，壬戌进士。崇祯时，户科给事中；坐黄道周党，下狱。隆武时起用，升礼部侍郎，加尚书。监国入闽，召拜大学士；卒于沙埕舟中。
　　顾锡畴，字九畴；崑山人，乙未进士。弘光时，起礼部尚书，奉使祀海。南都陷，起义于台州，练乡勇；监国至绍兴，以宫眷驻台，重托之也。时诸生与兵角，公杖兵以安诸生；兵乱，遂遇害。而予友人为予言：九畴于乙酉冬入闽，事隆武皇帝；晋宫保，赐剑，自请剿抚留京。归而宿温州城外江心寺，暮夜有盗入卧内，阴贼之，父子俱被害；或曰盗妄意其橐中。或曰诚意伯刘孔昭与之有隙，遣刺之也。予友曾事隆武，其言应不谬；然则前说非也。而又有言：台有东湖樵夫亭，为靖难时忠臣死所；公慕其处居之，遂死是焉。备识之，以俟考。
　　李长倩，字维曼；兴化人，甲戌进士。初为归安令；隆武时，进户部侍郎，以劳瘁卒。
　　黄斌卿，字明辅，号虎痴；兴化卫人。初为舟山参将；弘光时，命守镇江。南都陷，归事隆武，封肃虏伯；给饷银万两，发九舶仍守舟山以窥浙、直。及浙东陷，斌卿保坞自豪，不欲奉监国入城分其兵赋；于是隆武崩四年，犹称隆武五年。先是，张名振从崇明败归，残破之余，斌卿每事侮之；虽结婚姻，而意相猜忌名振将阮进。于清初渡钱塘时，张国柱欲图舟山，斌卿力不能敌，告急于名振；名振救之。进以四舸冲国柱，大破之；国柱遁，挟监国元妃、世子以降清。至是，进扈监国至健跳所，军中乏食；进念保舟山之力，以百艘泊舟山告急。总制尚书张肯堂谓斌卿曰：『上飘泊海中，公宜奔问；进之请，不当违也』！不听。于是，名振、阮进皆因王朝先以谋斌卿。朝先自出海，斌卿强使出其部下；三年之间，未尝任之以事。朝先郁郁，请徇边海；至鹿颈四、五月而致万人，边海皆赋其军；斌卿又使其私人以夺朝先之赋，朝先恨之。有黄大振者，故闽盗也；劫商船得金数万，分馈斌卿不餍，大振惧诛，亡抵朝先。朝先之帑寄舟山，大振伪使人以渔舟报朝先曰：『威虏以某日尽杀平西之子矣』！朝先遂与名振、进合兵攻舟山，斌卿与二女皆赴水死；而清帅闻之，相庆也。
　　王朝先，字绍宇；四川土司人也。自言为童子时，巳结无赖者；会有大姓挟其同伍童子，朝先夜缘其屋，发瓦抽椽，放野蜂数百螫之。天启间，调土司兵从征，朝先因至寨上立战功。弘光即位，以参将隶黄蜚部。蜚死，航海至浙东。时钱塘江上各营兵赋巳定，朝先自以老将，不肯出方国安、王之仁下；挂平西将军印，率水师从海道西征。因修舡，驻宁郡江边，数月不发。清兵渡钱塘，同王之仁出海。黄斌卿遣将迎之，实将不利于朝先；朝先觉，退走。追及，获之及四舟，朝先子遂投海死；朝先易卒服见斌卿，斌卿为叱执者，下阶礼之；遂隐忍居其下。踰三年，无所事事；朝先欲借楼舡数百截扬子江以遏清运道，斌卿不许。后至鹿颈，自为一军，与张名振、阮进兵袭破斌卿；进收其水师，朝先得陆兵二千余人，军资、甲杖一不以赋，名振嫌隙遂成；监国进封为平西伯。是时名振治兵于南田，朝先居守。朝先不虞名振之图己也，士卒散遣；名振率兵袭其营，时尚晓，朝先出不意，仓皇走张肯堂家，匿于楼上。肯堂不暇栉盥，入监国宫，将为解纷；顷之，名振兵至肯堂家，朝先下斗狭巷间，杀数人；胁被刺，死。朝先雄武，为清所忌，其部将涂登华、张济明、吕廷诏等逃降□□，告之虚实，而清遂决意舟山矣。
　　杨国柱，字叔坚，号扶寰；陕西泾阳人。万历癸丑进士，官副使。贼陷关中，遂黄冠远举，往来太白诸山，非世外人不得遇，至今莫知其隐处。行迹所至，题诗满壁。
　　山中闻王葵生先生不食死
　　突使贼兵犯雍州，纷纷忍作匪人俦；一时顾盼无颜色，千载分明判浊流。已料黄台瓜抱蔓，谁怜青□粒全休！首阳先后俱同饿，应有芳名向日流！
　　石窿，字映崑；陕西三原人。贼陷关中，至京上「恢复三策」，不报；痛哭出都门。北京陷，郁郁抱恨而死——乃三秦一节士也。
　　杂诗
　　其一
　　从来赵括易言兵，寇盗于今尽据城；几点烽烟销汉垒，万家风雨泣长平！将军格斗徒持戟，文士空谈欲噉名；密迩晋阳忧不细，谁能先立亚夫营？
　　其二
　　手排云气谒青旻，阊阖门前虎豹蹲；直节何时酬古道，危言先巳见疑人！春风习习摇花面，好雨酾酾垫角巾；数欲请缨还自笑，书生无梦到麒麟！
　　其三
　　西京文字托幽深，仙掌■〈乖上土下〉旒横玉簪；词赋几人凌八代，画师原是重千金。滹沱河畔浓阴合，万寿山前晓月沈！彩笔欲投良可惜，从容抱膝续高吟。
　　●雪交亭正气录卷十二
　　明鄞高宇泰檗庵撰
　　附纪
　　檗庵曰：呜呼！小人之辙迹，岂有穷哉！方洪承畴之没于陈也，先皇帝以其死事，望空而祭之矣；抑岂料其倾覆中国、夷灭陵寝哉！斯又出于宋刘炎诸人之外也。若夫始虽降附、继则奋然而兴，志图反正，不惜肝脑涂地以从之；若家之犬，不食承畴之肉矣。壮夫之日月，晦而复明；义士之乾坤，冥而复辟：「易」所称「不远之复」也。
　　吴胜兆
　　金声桓
　　李魁
　　李成栋
　　王光恩
　　余焜翔
　　万曰吉
　　蒋德璟
　　吴胜兆，字□□；□□人。为清守松江，有思汉之心。吴中豪杰欲因以为功，于是相聚其幕中，为之计画；而以招抚之名，内结太湖义旅戴之俊、周天□、陆同等，外求援于海上。兵部尚书陈子龙蜡书至黄斌卿，斌卿犹豫不敢应，张名振以其兵就约。时斌卿进爵为威虏侯，其「肃虏伯印」犹在；名振请得之，齎使者以拜胜兆，期四月十二日渡海。胜兆之聚谋者既众，人人以事成在旦夕，遂肆言无隐；而所招义旅又不就束约，欲凌清卒出其上，清卒恨之。其未经招抚者，亦不忌清而昵就之；清捕之于胜兆，胜兆无以自解，竟斧质以徇，义旅乃惑胜兆中变。名振渡海至崇明沙，飓风海啸，楼舡自相激撞，飘没者十八、九，军资、器械俱尽；名振与翰林张煌言、御史冯京第单舸脱走，而右都御史沈廷扬被获。胜兆因海上之失约，区擘无序；义旅遂劫胜兆，斩清官之在松者。而胜兆之部曲既与义旅异志，又不见海上兵，视湖中所招其力易制，于是胜兆中军詹某以胜兆之命召义旅入，次第斩之；胜兆未知。已而缚胜兆（一日为标将高永义所缚），□□巴山、陈锦杂治其狱，诛戴武功、吴鸿、钦浩、张谢、石乔垲、侯美汉等三十三人，所连染者复数百人。时杨涟之子之易为松江同知，胜兆杀之；杨呼曰：『父忠于明、我忠于清，夫复何憾』！之易，即烈宗授以门廕以恤涟节者也。
　　金声桓者（辽东东宁卫人；世袭前军都督佥事镇守徐州，漕运总兵），故楚帅左良玉之部将也。良玉病死，子梦庚降附，使声桓统其军；大学士黄道周出江西，乃阳为送款，而使别将张天禄袭之。道周被执，由是得镇江西。丁亥，监国复闽数郡时，朝廷调各省之兵复陷其地，声桓之力居多。督、抚以声桓降将，故轻之；从之取贿，不得。声桓私居常改胡服，于是督、抚上变，言声桓谋反。声桓使人窜之中途，得其书；乃置酒召督、抚，以书示之；督、抚失色，遂斩之；奉永历正朔，受爵豫国公，江西郡县皆定。当是时，南都震动，以为声桓旦夕且下，清官豫拟附之。而清之守赣者不从，声桓欲攻之；守赣者曰：『吾不动以待汝；汝得南都，则吾以赣下』。乃为声桓之谋者，以宁庶人之败急于顺流故，使新建得制其后；声桓遂急攻赣，守愈坚。各省之援兵大集，声桓困乏数月，食尽；部曲斩声桓以降。今上赠声桓鄂王；其同事王得仁号静寰，赠康国公。
　　檗庵曰：成败之故，岂能逆睹哉！向使声桓不牵众人之说，无反顾之虑，急于顺流以取南京，守赣者亦即以兵下，声桓亦未见其功之能就也；盖天之授清，迄今犹然矣。然未有若此之□□令人悒悒而悲其拙也！
　　李魁，□□□□人；吴胜兆标将。事败，为同官所杀；尸立四日夜不仆，颜色如生。
　　李成栋，陕西人。为清取广；其反正也，以戊子四月。其明年三月，败死。初，成栋以丁亥二月收缴两广官印，文武小大可五十余颗；于中取「制台」印藏之。一爱妾知其意，因朝夕怂惥；成栋抚几曰：『怜此云间眷属也』！妾曰：『我敢独富贵乎？先死君前，以成君子之志』！遂自刎。成栋抚尸，大哭曰：『是矣』！明日，即衣冠将制台印具疏，遣洪天擢、潘曾玮、李绮三人齎奏今上。初，上在桂林，以永成伯霍中允之乱，奔南宁。中允素凶狡，戊子二月二十三夜二鼓，忽入宫劫上寝中，置之城外，苛逼诸臣财务，历一昼夜，尽驱城内官兵、眷属，才扬去；上幸无伤，锦衣马吉翔备布袍、竹轿而行。未几，成栋奏至，请驾跸端州。八月，上至端州，成栋迎于百里外；上慰劳备至，事无巨细，必白成栋而后行。居十日，成栋即上南雄，欲下赣州；面奏上曰：『南雄以下事，诸臣任之；庾关以外事，臣独肩之』。一言竟去。李元胤者，成栋养子，本姓贾，河南人；留端州守家。元胤为人率意自如，自矜为反正功臣；十月，奉成栋密计，杀佟养甲于德庆道上，益骄纵不可制。而天擢为吏部侍郎、曾玮为大理卿、绮为学道，三人皆成栋亲爱者也；后上赠成栋宁夏王。成栋既死之二月，张献忠养子孙可望自云南遣人献南金及马，请封。
　　王光恩，字守宇；陕西人。初为流寇，号「花关索」；庚辰岁，入蜀大扰。其明年，家君自长沙迁郧宪，光恩巳听招——是时郧城屡被贼，兵少不能支；自家君至，多招降贼，以恩义结之，即与共守。于是其弟光泰因其兄来言：『愿悉众来降』——光泰，所谓「摇天动」者是也。又有「上天王」苗时化，亦自贼至；并骁勇善战，相与守郧。壬午秋，□据荆、襄，声援皆绝，朝廷皆以郧地久没于贼。后先帝知尚坚守，乃迁知府徐起元为郧抚、家君为陕抚；岁余，始有传至郧者。时陕尽为贼巢，陕镇孙守法以一旅营山中；闻家君新命大喜，即至郧，邀共入陕——时南都巳立新君一年矣，而郧尚未知也。甫至陕界，一日而吴三桂引北兵自西安至，贼败卒走向郧；北兵急追之。家君尚以为三桂击贼，使使以书往；三桂引见使者，指其项曰：『吾巳胡服矣』！于是始知北都之变。家君遽散兵，只身返郧，退而耕于野。起元既为巡抚，以光恩为中军。至是，降。然光恩心不忘明，屡为家君言，未尝不至于拊膺也；北军有失利事，辄驰以告。其明年三月，吴、楚路通，家君将东归；光恩置酒欷歔，泣数行下，起而曰：『高恩主！闻公有老亲在，故光恩听公去耳。郧阳旧部曲，我公数年心血所在；公独无意乎』？当是时，郧城困疲巳极，时化又同郧各帅共入燕，事无可为；家君默然。巳而徐以言讽之，示以「持久观变」之意。而光恩性素粗戾，既降，尝与督、抚抗；督、抚不能容之，且微窥其意之不固也，遂谮之于朝。家君至武昌，闻有传往逮光恩者；家君曰：『噫！郧城自此有事矣』。遂以计擒光恩至郧城，杀之。光泰时镇襄阳，遂起兵；据郧城，杀守道刘开文及郧县知县某等。未几，终以势孤，为清所破；光泰遂率残卒入山。
　　檗庵曰：光恩既降，继以逮死，而得列于反正之后者，不没其志也。光恩之降，非其志；乃心明室，皎然不欺。事虽未举，其为清尽力驱除而后思反正者，抑又不同矣。昔宗汝霖之于中州，盖能用贼豪杰，使皆应命；光恩兄弟，可不谓之豪杰与？惜未究其用耳。家君至今言光恩，尚为之欷歔不禁也。
　　余鵾翔，字诞北；辰州人。
　　画马歌（此亦托马以自况，故应有后来一着）
　　山人画马以意拟，开毫宛转伸素纸；手腕强突胆副之，须臾豪气如泉起。上弥天房下八荒，兹白乘黄一尺咫；毛骨斑驳项尾异，瘦小精悍疾如驶。我皇厩马十二闲，圉人牧竖未敢齿；日尽官刍粟一钟，渴饮御河千顷水。有时立仗天子旁，锦衣文绣浑身披；仰鸣俯喷长跪谢，当年伯乐曾知己。一自盐车上太行，尾残肘溃遭鞭箠；至今洒汁白汗交，旋恐逡巡过马市！蒙恩圣主感生全，尝怀报称无所以；一朝疆场羽书驰，传来关塞多封豕。都尉亡胡骠骑老，黄河汲断焉支垒；天子有诏开天闲，专命将军乘騄騄。养成骏骨经多年，得试纵横当自喜；日惨草木天地腥，沙场飞碛高垄坻。奔腾汗血黑山红，一声嘶落胡儿矢；单于授首功归彼，感君恩重为君死！
　　万曰吉，字允康；黄州人。
　　庚寅初夏
　　风破长江日暮时，芦中屡变客星丝；连年豺虎彭衙道，百口饥寒荐福碑。大泽裘披霜雪老，深山雾隐羽毛迟；尽将余沥酬童仆，碧海苍梧独有思！
　　赋得「春城草木深」
　　春霭依然城郭浮，风烟何以旧神州！鼎湖细雨悲龙去，茂苑繁花看鹿游。三户仅存荒蔓合，六朝如梦大江流；伯鸾宫阙长经眼，不及文山一小楼。
　　入闽
　　策蹇徘徊未忍行，离离禾黍故宫情！三山雨雪残双阙，五岭荆榛蔽两京。估客暮云排鸟道，累臣落日听猿声；共知险隘难方轨，孰遣天骄易汉旌？
　　仙霞岭
　　雄关千仞入云端，铁马危如剑阁看；自撤六车焚羽翼，长教百粤葬衣冠！功标铜柱苍梧远，贡道冰绡碧海寒；早识诸君无胜算，只应封尔一泥丸！
　　追哭艾千子，时二似斯■〈马佘〉、斯骐扶榇归里
　　肤发臣无恙，朝廷事巳非！斯文将坠地，先死亦知机。遗业惊殊棫，孤魂恋旧畿；酸风吹剑水，丹旐暮云飞！
　　蒋德璟，字八公；晋江人。
　　蒋公之死，未详其实；故录其诗以俟考。
　　四言诗
　　逆浪推舡，石尤风急；篙折橹伤，进不盈尺。密棘栈栈，鬼无画惮；搏人啖食，不顾良善。梦御天庭，玄鹤无云；披恩湛饮，忘何世民！射荒垂死，痛犹呼子；肠断绝弦，弃矢于野。邂逅天人，绀发方瞳；传药一粒，驽肉为轻。风摇酒战，心疑手乱；坐起念仇，迷离按剑。厉风吹襟，独立呻吟；吁天求理，游云凝阴。河竭↑水老，舟胶不行；众夫邪许，浅立经营。短刀不平，出室悲鸣；方寸起岳，风雨向秦！天尚授秦，副车粼粼；奋车狙击，百行无成。阴山惨巉，苍黑流云；寒日无阳，悲风吹冰。张弧惠好，相视鬼笑；其尾垂垂，踯躅不掉。谷我前后，不可赖聊；忧不自□，□念狂骚。骈枝蘖叶，如与母绝；披条寻根，气血脉脉。子规悲摧，据垣夜啼；□□鸟散，无枝可依！青磷低昂，如星戏天；鬼啸风悲，枯草开烟。雕猎荒莽，兔□投网；就死未殊，须臾之缓。忧撑眼眦，嗑嗑如搘；坐起颠倒，冰枕不支。潦水汤汤，舡游树巅；群鸟失栖，呜呜向天。雏鹰乳虎，难豢易怒；养成羽毛，噬脐贻误！颓然积酲，山没足根！系石鸟羽，坐取不升。坚筑河堤，不可以椎；不惩蚁穴，颠倒流鱼。池□畏影，困鳞赭兮；奄忽水凝，负冰圉圉。探珠于山，采玉于海；岸谷变易，畛域未改。山鬼市集，吹阴陷日；垂吻□人，纵横疾视。爪牙相制，势等形埒；虎豹共穴，相视未咥！仰不顾母，俯不顾子；瘿颈灭顶，驰走索死。鸟集枯木，云集寒谷；嗷嗷哀鸣，于何止宿？落花依砌，湿絮沾泥；浪荡橐叶，从风而靡。热则炙手，寒则依冰；据于蒺藜，繄独何以！行无辙迹，心有廓轮；明明如日，清质独文。□□□□□□□□；□□□□□□□□□□□□巘忘峻；一朝失足，千古□□。□□□□没成海；为拟□年，揽车增慨！易捐城府，难撤防维；蓬莱仙山，弱□□□□节俭，求敌于掌；擭□寸机，箭中一点。水得鸟乐，波澜细阔；影形□□□□敢濡沫。智用者死，其病不药；乌□吐墨，适以自贼。觉触在时，情邮□□；柳雨丝丝，风花片片。
　　●附录
　　全序
　　明故兵部员外郎檗庵高公墓石表
　　高武部宇泰传
　　何跋
　　傅跋
　　张跋
　　张序
　　校例
　　全序
　　前武部高公檗庵「雪交亭集」十二卷，桑海间着述也。自甲申以后，分年为纪，至于癸巳而止；又有「特纪」、「附纪」。凡忠臣、义士、烈妇皆有小传，并录其人诗文之有关大节者；而一时哀挽之作有关其人者，亦预焉。雪交亭者，前阁部张公鲵渊之寓亭，在翁洲；其左为梅、其右为梨，每岁花开，连枝接叶如雪。阁部正命，亭亦圮；而浙东亡国大夫睠念不置，故姚江黄都御史梨洲以名其亭于姚之黄竹浦、武部以名其亭于鄞之万竹屿中。武部生平着述极多，其诗、古文词为「肘柳集」，其三度狱中得琴法于华公嘿农为「琴谱」，而所考证乡里故事为「敬止录」；「敬止录」部帙尤巨。今闻氏所作「鄞志」辨黄公林、辨大禹庙，皆本于武部；顾藏于家，无副本，尽蚀于蠹。「琴谱」亦不传，独「肘柳集」尚无恙；而「雪交亭集」手稿在陆先生春明家，虽高氏亦不知有是集也。雍正戊申，予求故国遗事，从陆氏得之，为之狂喜。其后奔走京、洛者十年，乾隆戊午，乃招武部之孙石华观之；石华肃拜手泽，摩挲百遍，潸然涕下。因请钞所有「肘柳集」见遗，以易钞此集；予曰：『诺』。然石华年巳八十，两手不仁；家贫甚，不能蓄写官。虽有此约，未及践也；而石华亦卒。其子以大故，无暇及此，又不肯出其书；将来「肘柳集」之得传与否，尚未可定。则是集也，武部之婆心碧血所成，其可不广钞以传之哉！武部之大节，读是集者，如将遇之。顾所纪止于癸巳，其后如滇中死事诸公、海上从亡诸公尚多，武部卒于康熙初年，当必有「续集」；而今不可得见矣。呜呼！故国乔木，日以陵夷，而遗文与之俱剥落；征文征献，将于何所？此予之所以累唏长叹而不能自已也。
　　同里后学全祖望撰。
　　明故兵部员外郎檗庵高公墓石表全祖望
　　高公讳宇泰，初字元发，改字虞尊。别字隐学，晚年自署宫山，巳而又署檗庵，浙之宁波府鄞县人也；陕西巡抚兼制川北副都御史斗枢之子、光禄寺署丞■〈惠羽〉之孙、广东肇庆知府萃之曾孙，而宋儒万竹先生元之之后。都御史以孤军守郧阳，三御闯贼；语在姚江黄公所作「志铭」。
　　公为都御史长子，负才名，性地尤忠醇。乙酉六月之役，都御史尚在军；而公辅钱忠介公起兵于鄞，监国手谕奖之，以为不媿江东乔木，版授兵部郎，绾武选。寻以奉使过里门，而江上陷。其时都御史入陕，陕巳内附；还郧，郧亦内附，旁皇无之。念光禄公尚在家，间道来归。而海上诸公方思挥鲁阳之戈，以挽落日句余；遗老呼吸响应，公父子即豫之。丙戌之冬，蜡书自海上至；谋者得之，公首被捕。戊子之夏，华、王事泄，再随都御史囚系。辛卯，几复株累，仅而得脱。壬寅之逮，尤为震撼；虽幸得保，而家巳破。都御史诸弟斗权，字辰四（后改允权）；斗魁，字旦中：皆遗民之苦节者，时人并公称为「四高」。
　　公虽累遭困折，其于故国之感不少衰。尝自序曰：『在昔辛、壬之岁，里中诸名士大会于南湖，华、王其执牛耳者；而予亦以卧子先生所许，滥竽其间。国难以来，华、王得追随范、倪诸老游于虞渊；而余腼颜视息，虽键户屏绝人事以期不负此初盟，然以视亡友，则可耻也！志趣不齐，菀枯随之；向之同社半巳出山，攘攘如也。咸惇面目，守之亦希；不可悼哉』！于是为梓乡耆会，其豫选者甚严；王水功、林荔堂、徐霜皋之徒，仅九人焉。尝曰：『谢皋羽，非易及矣；然而月泉之集，何其会之滥也，得无有妄豫其中者乎！惜不起而问之』！壬寅之在囚也，终日鼓琴。有仁和令者，亦解人也；以虑囚入，闻琴声而异之。及见其壁上所题诗，皆危言；叹曰：『先生休矣』！顾左右曰：『为我具酒饁来』！既至，拉公饮风波亭上；公固辞，令曰：『无伤也』！是日，遂剧饮至漏下，相与赋诗而别。是后，隔一日必至；及公事解，遣人谢之，竟不往谒。
　　所着有「雪交亭集」——雪交亭者，张公肯堂翁洲所寓，树一梅、一梨，东西相接；公爱之，取以名其集。盖自甲申十九人以后，分年为死节诸公立传，而附诗文于末。
　　有「敬止录」，则甬上旧闻也；考证最博，如黄公林之讹黄姑林、大禹庙之讹谢女庙。其后闻性道所改正者，皆本之。公有「肘柳集」，乃所作诗文诸种。公生于某年某月某日，宜人某氏，葬于某乡某原。子某、孙某。其「雪交集」手稿，予从陆披云先生书库得之；而「肘柳集」，亦尚存于家。独「敬止录」，残断不复传。
　　公之太夫人黄氏，先侍郎外女孙也；故高氏于余家为重表。而先赠公兄弟以遗民，尤相睦。公之卒也，墓上之文未备；至是，余始为之铭。其词曰：「墓树垂垂枝指南，朱鸟集之声喃喃；有书早巳出枯函，有铭聊以昭幽潜」。
　　高武部宇泰传（见「续甬上耆旧诗」）全祖望
　　高宇泰，字元发，一字隐学，学者称为「檗庵先生」；都御史斗枢长子也。少负志节，雅与华先生过宜、王先生石雁善。
　　乙酉，南都叙都御史守郧功，荫一子；先生未及授官，而南都陷。钱忠介公起兵，先生请命于其大父，尽输家所有以助军；乃以前荫并叙赞义功，超授尚书武部员外郎，参东江军事。丙戌，奉使还里门，而东江又陷。先生思泛海从故王，以大父年迈不克，乃日从事于田岛之音尘；四方之士趋岛上，必以先生为内主。丙戌冬，蜡书不戒，捕入狱；同事者以贿出之。丁亥，都御史自郧归；时华、王诸公方谋再举兵，先生与焉。共议奉都御史以主军，期有日矣；降臣夫己氏发之，于是父子并入狱。是役也，岌岌不可得免；而宾客又为行贿于大将，以免。于是先生之家尽落，顾其志愈坚、其节愈厉，不以多难少隳也。先生既往来海槎山寨间，庚寅、辛卯之交濒死者又数矣；虽赖宾客游侠之力，然亦徼天幸，卒得生。而都御史二弟所谓辰四、旦中二先生者，其年皆少于先生；其好义、敦尚名节，互相师友，亦互相奔走救援，以自完一门遗民之盛，为东南所未有。更十年为壬寅，岛上降卒入浙东，渐以中土义士姓名告，所连逮数十家；而先生为之魁。巳而诗祸又起，先生复豫焉：于是长系二年。甫出，甲辰又逮入狱，并锢都御史于私室；而先生子奕宣，亦从入狱受系。时辰四为都御史亲橐饘，而旦中所以救先生者甚力，然不得脱。苍水正命，始渐缓。次年，宾客卒以贿出之。方事之殷，先生在狱中弹琴、赋诗、说经，不改其素。有仁和令者，以虑囚至，见而异之；雨中使人载酒，相与共坐风波亭上，留春次韵。时以为令亦贤者。及得出，初无喜色；浙东之人，相与语曰：『是所谓大孟浪者也』！嗣是山海始定，小腆烽烟尽息；先生虽终为梗化之顽而力无所施，乃颓然自放，与方外者游。
　　先生素不饮酒，出狱后始学之；遂称「酒人」。然其风格嵯峨，不肯轻有交接；遗民中有晚节稍委蛇者，辄绝之。故其心知之契，王常博水功、徐户部我庸、林评事荔堂、周监军自一、毛户部象来而外，无几也。尝曰：『谢皋羽之为人，尚矣。然吾观其主月泉吟社之席，同社至二千余人；兹二千余人者，能保无失行之士在其中？是则可以已而不已者也！夫以王炎午之末路，尚有惭德；况彼二千余人者耶』！闻者为之悚然。董给事幼安从亡，先生匿其子士骧于家；抚之如子，勉以大义。
　　晚年，辑「雪交亭正气录」十六卷；盖甲、乙以来诸忠小传也。又与林评事辑「甬上正气录」八卷、别辑「敬止录」四十卷，则甬上文献掌故所萃也。又有「礼贯」一书，狱中所作也。其诗曰「野哭集」、「怀游集」、「蓼圃集」、「知生阁集」、「屏山集」，最后合之曰「肘柳集」。尝自言得年六十当死；及六十，竟无恙。次年戊午，无疾而逝。
　　自东江建国，继以翁洲、又继以林门，吾乡志士如云；然千磨百折、涉历万死，未有如先生之困者；而先生则曰「吾心无日不在牢狱中也」。盖其倔强，至死不变；其可谓之大丈夫矣。先生古文最雄，大略皆辨亡之笔、思旧之音；惜未见其全集也！
　　何跋
　　是书首尾剥落不全，庋置书箧久矣。辛亥夏五，课徒之暇，谋改录之。偶阅全吉士「鲒埼亭集」，知是书曾经谢山先生手订；爰即将先生所撰原序并「墓志」录之，弁诸简首。原不分卷次，分年为纪；惟壬辰无纪。其中鼠蚀蠹伤，浸漶模糊，几不可辨。仑学识譾陋，何敢擅加参订！惟仍依其原本录之，而阙其蠹蚀者；字画拙劣，深恐以鲁鱼亥豕见罪。爰跋数语，庶览斯集者可无伏猎弄獐之诮也巳！
　　咸丰辛亥岁皋月望后八日，甬上后学何树仑谨跋，并书。
　　傅跋
　　右「雪交亭集」十二卷，明高宇泰撰。宇泰字元发，晚号檗庵；鄞县人。父斗枢，官副都御史、陕西巡抚。宇泰仕监国鲁王，官兵部武选司员外郎。所着尚有「敬止录」、「肘柳集」；事蹟，详全氏祖望所撰「墓表」（见「鲒埼亭集」）。其书荟萃明末忠臣、义士、烈女，各立小传，详略不等；按年分纪，以殉节先后为序。始于甲申，讫于癸巳；又以流离尽瘁、賫志以殁者为「特纪」，初曾迎降、后仍效死者为「附纪」。并载诸人遗着、绝笔，而当时同志哀挽之作亦间及焉。独癸巳纪，只署万曰吉、杨卓然、朱升、余鵾翔名氏，注云：『万曰吉一类未考其详，容续补之』；而于「附纪」末又列余、万二人及蒋德璟行略诗什，未免分隶不伦。似宜稍加厘订，移入癸巳纪中，俾与上文连属，补所未备。
　　此本乃鄞县黄氏家藏，今春从骏声太守假读，亟命侍史录副，用广流传。惜以钞帙仅存，从未墨版；二百年来辗转袭写，遂致断烂不全。开卷「自序」，即首尾不具；又缺「壬辰纪」一卷，且多空行残篇。加以缮写草率，每纪虽自为一帙，顾漏标卷数洎撰人姓名。此外，错简亦复不少。幸所采诗文，往往见诸各家本集，据以校雠，或刊误、或拾遗；惟无别本可证者，仍付阙如。他若篇目之混淆、字句之颠倒，罔勿反覆紬绎，分别是正；即未能通体完善，第较之原本则大相迳庭巳。
　　集末有咸丰辛未甬上何树仑跋，各卷亦间附识语。据何跋，旧本原载墓表，当是此本偶遗；宜录「鄞县志」「人物传」一并增入，庶后之读者藉得考见其行谊云。
　　光绪丁酉天中节，大兴傅以礼节子氏识于三山寓邸。
　　张跋
　　据谢山「檗庵高公墓石表」，公讳宇泰，初字元发，改字虞尊，别字隐学，晚年自署宫山，巳又署檗庵；此书自序「隘夫」，又其别字也。「雪交亭集」十二卷，传记之属，宜归「史部」；「续耆旧传」作「雪交亭正气录」十六卷，称名甚是（光绪「鄞志」「艺文」归「史部」）而卷数不合。全序称分年为纪，然壬辰无纪；癸巳仅记万曰吉等四人姓名，注云「未考其详，容续补之」：则似未完之书（「癸巳纪」录席邱僧讥吴梅村诗，亦似不伦）。此书末有何树仑跋语，时在咸丰辛亥；余见之先舅氏刘艺兰先生所，因劝妹夫汤鸿九农部出赀借钞，分装四册，时为光绪壬午。今先舅氏藏书巳归天上，农部殁亦十年矣；孤甥岘亭六月曝书，检以相示。余方搜访吾乡桑海掌故，谋为校刻；而海上二次革命，烽火惊闻。老眼摩挲，忧乱弥甚！
　　癸丑季夏，蹇叟张美翊记。

