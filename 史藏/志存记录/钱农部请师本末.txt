
 《钱农部请师本末》，石刻拓片，存苏州市博物馆。


    （上缺）……继以痛哭，协揆（曾国藩）亦泪下，曰：然然，吾无兵可分，他处乞援者终未一应，奈何？时安庆新复，军士久劳，杨军门载福回湘省亲，协揆之弟九帅国荃回楚募勇，麾下士寡，虽感农部之诚，无以应，惟许以九帅返旆商之而已。
    先是抚军（薛焕）遣员至楚，募勇万二千人。协揆以兵不练，虽多奚益？徒糜饷，令农部中途截散之。  农部乃溯江至汉口，遇所募卒，简取精干九百人，余遣归，无哗者，协揆乃知农部才，许以廉访（按察使）李公鸿章一军相畀。农部于是返沪，以轮船陆续迎师，于壬戌三月初七启行，四月初一齐到，后队水师于七月初旬亦到。廉访旋奉命授江苏巡抚，专办军务。斯时 也，疲兵悉汰，债帅无权，列阵誓师，信赏必罚，旌旗变色，壁垒一新。水火之众，呼父母而望更生，义愤之民，持矜棘以俟偕作。盖至是而苏之人，始知元戎纪律，官军威仪，非向者棘门灞上儿戏比也。农部则专司输挽，俾士饱马腾，无虞缺乏，以故有战必胜，无攻不克，兵威所指，如火燎毛，迄今年余，虽金陵尚负固，而其余郡县已扫荡妖氛，招集流散，垦田筑屋，左粥右饘矣。呜呼，是谁之功欤。
    夫万钧之石，旋而运之者，径寸之机，千斤之弩，拨而发之者，一撇之括。三军之众，元帅之威，列郡百万生民之命，斡旋而安全之者，书生一寸之心，三寸之舌。呜呼，难矣，难矣。吾即农部之已事观之，而知其难之节次相比者，非肝胆卓越，不足任之，非才略宏达，不足胜之也。当其由沪至皖也，皖之果复与否，第凭夷人之一言而行，万一不然，江路伪卡联络，估帆久绝，以一苇委其身子贼窟，其难一。揆帅未允所请，他人于此挢舌退耳，而能动之以诚，尽言流涕至于再三，得其首肯而后已，其难二。楚勇万二千之应募而下也，少年强悍之徒，易聚难散，拂其意，则攘臂圜视，而能从容遣散，帖耳无言，其难三。轮船载兵，揆帅以事须部署，约定船到皖泊候三日，恐中途士气懈弛，或生他变，约定万人分两起，尽带器械，各著号衣，船中各自炊造。夷性反覆，言语不通，龃龉久不定，浼顾观察（文彬）、应太守宝时、吴观察云辈，展转商复，议始协，其难四。遣散楚勇一事，非抚军意，故于轮船载兵之举，百般掣肘，而能委曲周全，不误军机，不获罪于尊官，其难五。揆帅师期，预约二月二十五、六日，以抚军异议稽时，轮船至二十八日始抵皖，揆帅巳以改从陆路入，告各营传令，拨三成队伍出东关矣。楚军向不改令，事机已难挽，虽有彭少司马玉麟、李抚军续宜、李驾部鸿裔、陈太史鼐辈为之左右，而亦有隐为挠者。向使揆帅不能转圜，则轮船十余号，虚糜二十万，咎将谁任？其难六。既定水路，各营官纷纷发难，以夷性不悉，且六、七船载兵五千，衣粮、器械、马匹须随身，有万不能容之势，为之一一安顿妥帖，马则由北岸结队下，农部返沪后，仍备饷迎马队于上游，其难七。李公既统淮勇由轮船下，水师另归黄总镇翼升统带，以炮划子船沿江而东，船小饷绌，节节周章，仍须农部迎流而上，照料布置，其难八。至其风涛之险，轻性命于一粟，轮船虽无倾侧忧，搁浅则人力无所施，其往也几阻于焦山门，其返也致陷于采石矶。南岸金陵、北岸和州，皆贼巢，楼橹相望。农部与统兵程军门学启相顾无色，而暗潮忽长，遇险成夷，岂非天乎？而脚船遇风覆溺，固有罹其难者，其难九。夫事之难如此，使农部畏其难而退沮，则请师之举不成，揆帅由上游迎剿而下，渐次必及吴东，而金陵梗其前路，非可旦夕下。上海弹丸地，通省子女玉帛重器之所聚，贼不能须臾忘，孤危之势，不能持久以俟曾师之至明矣。今以奇兵出其后，由下捣上，与贼以不可测，而揆帅大营拊其背，九帅雨花台之师扼其吭，镇江之兵截其腹，俾金陵之贼不能兼顾下游，而李公悉其精锐，乘破竹之势，尽收所失郡县，然后厚集兵力，断截粮道，专图金陵，金陵之贼如瓮中鳖，无可逃矣。呜呼，是谁之功欤。
    余与农部故亲串，尝议论古今事，甚相得，避地后踪迹尤密。今农部出其忠诚勇敢，以成此大功。余则孱劣，不能于国事民生有丝毫益，而记事载言，俾后之人知，扬尘沸鼎之中，所以转祸为福者，其来有自，则亦余之责也，故记之。时同治甲子二月望日，书于古瀛学海渊源之室。张浩。
    是年六月十六日，金陵克复，伪嗣天王洪福瑱自焚死，伪忠王李秀成等就俘，杀贼十余万，江苏全省肃清，曾、李诸公均膺茅土封。向使下游未定，贼有外援，官军亦有瞻忌，恐难并力坚城之下，魁日奏功。回忆贼势猖狂时，暴骨如莽，逃死无地，有百里无人烟者。今毒雾既消，依然光天化日，此系熙朝景运，圣主洪福，而得人则治之说，岂不信哉。中秋后一日，少渊附记。
    光绪二年丙子十月望日马洲朱鸿仪敬书。右先大夫请师本末，嘉定张少渊先生所记也。先大夫由部曹从军，不数年洊膺疆寄，不幸一旦弃养，生平事实已荷宣付史馆，而乞师一举，尤灼灼在入耳目，敬为勒石家庙，以视子孙．
    丙子冬十一月不孝溯耆、溯时泣识  
