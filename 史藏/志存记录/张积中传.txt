　张积中传　　（近人）胡蕴玉 撰

　　张积中，奇男子也，以讲学聚徒至数千人，肉食者诬以叛逆以死，今四十余年，无人敢道其姓名。夫磊落奇伟之士，处专制政体之下，非特当时不能独行己志，即身后之名，亦几与真叛逆者等，不肯挂诸齿颊，可不哀哉！余乃本诸旧闻，复博采私家记载，而为之传，当亦士君子所乐闻也。按张积中，字子中，扬州人。慨慷多大略，读书有文名，好佛法，尝以行善劝人，从之游者甚众。先是有周星垣者，客扬州，讲性命之学。其四书五经，别有注解，非汉非宋，大约以致用为本。积中闻其学，甚喜，执贽称弟子，旋即尽得其精蕴。是时，吏治日坏，盗贼所在蜂起，积中愤帖括之学，必不足有为于世，遂力发挥其学而光大之；一时士人，高积中行，又惊其才，从学者日多。会太平天国起东南，天下云扰，积中遂遁居山东之黄崖山。黄崖毗连泰山，支峰直达孝里铺，跨常清肥城之郊，山势险固，人迹罕到。积中叠石为塞，置守御具，以备盗贼；从之居者，渐至八千余家，积中阴以兵法部署之，而众皆乐从。顾积中虽居黄崖，然日以讲学为事，其学说之精者，言儒者通性命之理，将以致用也。临大事不能有济，此迂儒弗知性命者也。又言易称后以财成天地之道，何以聚人曰财。此群圣发微之秘旨，非世儒所能晓也。齐鲁多慷慨激昂之士，闻积中讲学，皆负笈担簦，自远而至。积中乃立课程，设讲坛，著书立说，欲以其学起士人委靡之习而振之。顾当时学术败坏，士子读书者，以八股为文章，以讲章为圣经，骤闻积中异说，喜而从之者固多，怪而骇之者亦不少，议论纷纷，疑积中为邪教。有司欲立功，目黄崖为逋逃薮。会青州府首县汉军某，获异言、异服者数人，讯之，供言奉张七先生令买马。而宜都知县某，复获数人，供亦如之。乃各飞禀至省，时阎敬铭为山东巡抚，得禀大惊。适山东候补道某，其子在省娶妇，其妇翁亦道员也。成婚甫三日，某子欲远出，妇怪问何事，某言赴黄崖听张七先生讲书。妇恚曰：“新婚未几，乃即远离，何无人理耶？”某曰：“张先生约束严，不可不往。”妇诉诸父母，因共疑婿为邪教中人，父尚犹豫未决，母曰：“已误将女适匪人，今不速发，将灭门矣。”乃张皇其词，以禀巡抚。于是积中叛逆之证据益确，阎遽欲兴兵剿之。是时，丁葆桢为山东按察，白阎曰：“张之子实在省为候补知县，观其为人循谨，其父亦必非谋叛者也。请令其子速赴砦，招其父至省，毋遽发兵！”阎良久始许之，允予限五日。丁即传张实，告以将灭门状，实伏地叩头大哭。丁曰：“无惧！可速于五日内招尔父来，则可无事。”实即飞驰至砦，劝积中往省。积中曰：“吾讲学有何罪？若辈乃欲媒孽我耶？贪黩官吏，欲借此以兴大狱，为立功地。我若往，彼辈锻炼周内，何求不得。即幸而事得解，乃公肯以磊磊落落之身，低首下心以乞活耶？汝辈惧，可自往也。”实跪请之不已，积中怒曰：“积中此生，决不履公庭。必欲积中出者，积中出而就死耳。积中亦丈夫也，伏剑而死则可；桎梏而死则不可。积中以身殉学矣，何出为？”声色俱厉！是时，抚藩在省，待张实七日不至，阎询丁，丁不能复为地。外间谣言益厉，遂命总兵湖北人王某，记名提督湖南人王某，道员湖南人王某，率大兵往剿，破砦而入，积中举家自焚死，官兵大肆淫掠，死者万余，此清同治五年十月六日事也。砦既破，而未得谋反实据，阎乃责三王曰：“汝辈皆言谋反是实，今奈何无据，若三日不得，则杀汝辈。”三王急，最后搜得戏衣一箱，命营中七缝工补治之，即以此为据，复杀缝工以灭口，由是诸在事者，皆如剿匪例以论功云。

　　朴庵曰：中国之学，自汉以还，非琐碎即空虚，无当实用；积中聚徒数千人，讲学以致用为本，而数千人皆奉约束如命，不可谓非豪杰之士也。积中既诬以叛逆死，其书尽遭焚毁，惜哉！尝闻父老言：其同学之人，爱力极坚，信道甚笃。今日人心涣散，道力薄弱，世亦有豪杰之士，继积中而起者夫！

　　张积中传


