　遵闻录　　（明）梁亿 撰 

　　太祖亲征婺州，时有民进一女子，年二十，善作诗。太祖曰：「我取天下，岂以女色为心也。」命诛之。 
　　太祖亲征陈友谅，大战于彭蠡湖，与伯温皆在御舟，以观将卒搏战。伯温忽跃起大呼，太祖亦惊起，疑其作乱，见伯温双手麾之，连声呼曰：「难星过，可更舟。」太祖如其言而更之。坐未半饷，旧舟已为敌炮击碎矣。及后胜负未决，伯温密言于太祖曰：「可移军湖口，期以金木相克日决胜。」太祖从之，遂平陈氏。 
　　太祖既渡江，尝题诗于壁，后庵僧洗之。及有天下，僧乃献诗云：「御笔题诗不敢留，留时只恐鬼神愁，曾将法水轻轻洗，犹有余光射斗牛。」 
　　张士诚以厚币招杨濂夫甚急， （「张士诚以厚币招杨濂夫甚急」，「厚」原作「礼」，据明今献汇言本改。） 濂夫勉行至姑苏。适元以龙衣御酒赐士诚， （「适元以龙衣御酒赐士诚」，原无「诚」字，据明今献汇言本补。） 濂夫饮御酒，遂作诗曰：「江南岁岁烽烟起，海上年年御酒来。如此烽烟如此酒，老夫怀抱几时开。」 （「老夫怀抱几时开」，「开」原作「闻」，据明今献汇言本改。） 士诚闻之默然，遂不强留。其后濂夫归于我朝，未几而卒。 
　　国初时尝欲征倭国，彼遣使嗐哩嘛哈奉表乞降。上问倭国风俗如何？嗐哩嘛哈以诗答曰：「国比中原国，人如上古人。衣冠唐制度，礼乐汉君臣。银瓮蒭新酒，金刀脍锦鳞。年年二三月，桃李一般春。」 
　　古冈黎先生名真，字林坡，国初名儒也。尝以非罪谪戍辽左，同里马某与焉。既先生蒙恩放回，而马独不与。其兄一日盛席以邀先生，侑觞妓女，绝色也。先生不往，遗之以诗曰：「锦瑟银筝白玉巵，赏音元自有钟期。可怜孤鴈长城外，叫断南云总不知。」其兄得诗为之堕泪而罢宴。 
　　释来复见心，我太祖闻其贤，诏侍臣取其诗文而览之，时褒美勿置。尝承召赐食，谢诗云：「淇园花发晓吹香，手挽架裟近御床。阙下彩云移雉尾，座中红芾动龙光。金盘苏合来殊域，玉盌醍醐出上方。稠迭滥承天上赐，华封三祝颂陶唐。」又尝为给事中南海王时举赋听雨轩云：「挂冠盈得赋门居，听雨罗浮老故庐。夜滴梧桐灯烬后，晓鸣荷芰酒醒初。打窻雨趁江涛急，入座寒兼地籁虚。曾忆候朝天上去， （「曾忆候朝天上去」，「上」原作「下」，据明今献汇言本改。） 五更泥滑出无驴。」又有送李宗远归广东诗云：「三山木落鴈啼霜，虎距关头买去航。明日想思望南斗，江流不尽楚天长。」又云：「太平身退更何忧，归老南山问故丘。一色梅花三万树，夜和明月醉罗浮。」又云：「闻说商侯胆气强，校诗多向白云牕。秋来椰子甘如蜜，寄我书缄五百双。」又云：「鹦鹉杯深泛紫霞，风凉浑讶谪仙家。锦袍留客催春燕，开遍东园荳蒄花。」其诗浓洒而演迤，整暇而森严，今有蒲庵集行于世。 
　　方孝孺先生未生时，其父将葬其祖，已预择其日矣。忽夜梦一朱衣人前跪曰：「闻执事明日要作尊翁之藏于某山之原，然吾九族居此已数百年，子孙繁衍不知其数，望再缓三日，吾当从而避之，愿以仁恕为心，俯从所请。」言讫辞去。明日起土，即得一穴，阔六丈许，中有赤蛇千余尾共一穴，其一长数丈，盖所梦之赤衣也。先生之父素不信鬼神事，见蛇不顾，亦不忆梦中之言，积薪纵火焚之，有烟一道直指先生家，是时母方姙。后数日，先生生焉，厥状甚类蛇，舌有两尖，能入括鼻口。幼颕悟，其长师宋景濂，为文议论滂沛类苏东坡，官至学士，亦九族，盖蛇之报。 
　　永乐某年八月中秋节，文皇开宴赏月，而月为浓云所掩，因命解缙学士赋诗，解作风落梅一阕，其辞曰：「嫦娥面，今夜圆，下云帘，不着臣见。■〈扌弃〉今宵，倚阑不去眠，看谁过广寒宫殿。」上览之甚欢，赐缙饮至东白。 
　　文庙第三次亲征北虏，师以开平。夜梦有人告之曰「上帝好生」，如此者再。既觉，遂命儒臣草诏班师。可谓聪明睿智，神武不杀者矣。 
　　英宗回自北狩，常使人以圣造问于术士万祺，祺对曰：「丁丑年某月某日当复大位。」又成一诗以进曰：「黄河之水通跤趾，亘古至今不断流。月在碧空星汉阔，鴈飞边外两经秋。须知身在砖城下，不日移居到凤楼。至在水年窝里发，花残结果两枝头。」诗语虽不工，然其术亦甚神矣。 
　　上皇北狩时，军校袁彬日侍左右，不敢少离。后复立，念彬之忠，以为锦衣指挥，又为其造第。第告成，彬乞门帖，上命阁下代作，徐友贞为撰云：「一天新雨露，万里旧乾坤。」上甚喜，命中书以帖并羊酒赐彬，为一时之盛事云。 
　　郭国宾，讳爱，字善理，凤阳人也。颕悟警敏，尤极巧慧。宣庙闻其贤，命迎至京。既至，病，遂不起。先数日，自识死期，复言楚声以自哀，其辞曰：「修短有数兮，不足较也；生而如梦兮，死则觉也。先吾亲而归兮，独惭乎子之孝也。心凄凄而不得已兮，是则可悼也。」能为此辞，亦贤已哉！ 
　　正统十年进士登科录，凡天字皆作■〈艹曳〉，云出内阁意。景泰中，幸太学，谢表内阁自为之，中有「管窥霄，蠡测海」之句，盖亦避天字也。未几，英宗复位，年号天顺，岂偶然哉！ 
　　天顺某年，曹钦谋反伏诛。时有一诗传诵于京师，不知谁所作也，曰：「曹奴此日发颠狂，寇逯诸公死亦当。 （谓寇深、逯杲。） 学士扣门如系犬， （谓李贤。） 尚书琐项似牵羊。万安扣首称三叔，恭顺当 （吴瑾，为恭顺侯。） 凶战一场。寄语满朝当道者，将何面目见吾皇。」 
　　太祖之定鼎金陵，盖虽出自圣意，然亦由冯国用与陶安之言也。国用，濠州定远人。岁甲午，谒太祖于妙山，太祖见而奇之，曰：「尔被服若是，其儒生耶？」问定天下计将安出？国用对曰：「金陵龙蟠虎踞，真帝王之都。愿先拔金陵而定鼎，然后命将四征， （「然后命将四征」，「四」原作「因」，据明今献汇言本改。） 扫除羣寇，救生灵于水火，勿贪子女玉帛，倡仁义以收人心，天下不难定也。」上大悦，曰：「吾意正如是。」 
　　陶安，太平当涂人。乙未夏六月，太祖帅师渡江，取太平路，安与耆儒李习率父老出迎。安见上状貌，谓李习曰：「龙资凤质，非常人也，我辈今有主矣。」 （「我辈今有主矣」，原无「矣」字，据明今献汇言本补。） 上召安与语，善之。因问：「吾欲取金陵如何？」安曰：「金陵古帝王之都，龙蟠虎踞，限以长江之险， （「限以长江之险」，「以」原作「于」，据明今献汇言本改。） 若取而有之，据其形势，出以临四方，则何能不克？」其言亦合上意。 
　　国用后官至帐前总制亲军都指挥使，专侍谋议。安至翰林院学士、加议大夫、知制诰兼修国史。二公盖亦开国之功臣云。 
　　「雪压竹枝低，虽低不着泥。明朝红日出，依旧与云齐。」此我太祖吟雪枝诗也。时虽未即大位，然而帝王气象已宛然见于言意之表矣。 
　　洪武初，京城既定，上谓诚意刘伯温曰：「城高如此，谁能踰之？」伯温对曰：「人实不是踰，除是燕子。」燕国太宗所封之国，燕子盖指太宗而言，隐语也。然则伯温当时盖以预知太宗之必有天下也。太宗未起兵时，江淮间有天子气。既克太平而金陵中亦当有天子气。盖帝王之兴，天地为之预发其象如此。 
　　太祖初有天下，一夕微行至神乐观，见一道士于灯下结网巾，问曰：「此何物也？」对曰：「此网巾也，用以裹之头上，则万发皆齐矣。」太祖去。明日朝罢，有旨召神乐观昨夕结巾道士以来。至则命为道官，仍命其取网巾十三顶，颁于十三布政司，使人无贵贱皆首裹网巾，至今遂为定制。盖自元以前，无此也。 
　　按：太祖创法垂宪，不独见于礼乐刑政之大，虽士庶巾服之微，亦莫不创制。宜民若此，后圣虽有作者，其莫之能易也夫。 
　　江浦义门郑氏门前卓禊扁云「天下第一家」，太祖闻而恶之，命逮其家长某至京。及廷见，问曰：「汝何为天下第一家也？」对曰：「臣合族共爨已八、九世，本府知府以为可以激劝风俗，遂为起盖牌坊而书之扁上者如此，然实非臣所敢当也。」上曰：「汝家食指若干人？」曰：「一千有奇。」曰：「一千余人而同居共爨，世所罕有，诚天下第一家也。」遂命之出。马太后在壁后闻之，谓太祖曰：「陛下初以一人举事，致有天下。今郑某家有千余人，使其举事，顾不易于我耶？」上曰：「汝言亦有大理。」即命中贵人复召入，问曰：「汝之合族亦有道乎？」曰：「无他，但不听老婆言耳。」太祖大笑。时适河南进香水梨，遂以二枚赐之，某以双手擎梨于手，趋出。太祖命一校尉尾而瞷之。 
　　某至家，召其族人置两缸水于堂上，杵梨投缸中搅之，合族分饮既毕，向北叩首而谢。中使还报，上大喜，遂不破其家。 
　　太祖至登极时， （「至」字似「未」字之误。） 尝于集处兴军元相拒， （「尝于集处兴军元相拒」，「集」或「某」之误，「兴」或「与」之误，「军元」或颠倒。） 败绩，有二将乘马追之。太祖匿于鱼舟中，渔人之妇遂以鸡血沁裙为产妇坐于舟尾。二人追至岸上，问曰：「曾见一伟人过否？」渔人诈之曰：「去已远矣。」其一人不信，下马欲搜舡中，及见渔妇衣上有血，以为不吉，遂登岸勒马去。我太祖因得不患焉。后有天下，渔人获封上爵。或曰即蔡国公也。 
　　解缙戊辰上书太祖，其中有曰：「陛下进人不择于贤否，授职不亮于轻重。建不为君用之法，所谓取之尽锱铢；置朋奸以法之条，所谓用之如泥沙。」而叶居升 （即伯巨） 因某年五星紊度，日月相刑，上万言书，其中亦云：「古之为使者，以登仕版为荣，以罢职不叙为辱。今之为士者，以混迹无闻为福，以受玷不录为幸，以屯田供役为必获之罪，以鞭笞捶楚为寻常之辱。其始也，朝廷取天下之士，网罗招摭，务无遗逸，有司催迨上道，如捕重囚。比到京师，而除官多以貌选，故所学或非其所闻，而其所用或非其所学。洎乎居官，举动一跌于法，苟勉诛戮，则必屯田工役之料，所谓取之尽锱铢，用之如泥沙。」二人所言皆同。然叶见诛而解获宥，盖有幸不幸也。 
　　太祖尝一日读孟子，怪其与时君言多不逊，怒曰：「使此老在今日，宁得活也？」时将丁祭，遂命礼官勿以孟子配飨先圣。明日，钦天监奏：「昨夜文星暗。」上笑曰：「此必因朕欲去孟轲之配飨孔子故耳。」即命复之，是夜星复明。 
　　太祖征陈友谅，王师至潇湘， （「王师至潇湘」，「师」原作「帅」，据清说郛本改。） 赋诗云：「马渡沙头苜蓿香， （「马渡沙头苜蓿香」，「苜」原作「首」，据明今献汇言本改。） 片云片雨渡潇湘。东风吹醒英雄梦，不是咸阳是洛阳。」天葩睿藻，豪宕英迈有如此， （「豪宕英迈有如此」，「宕」原作「岩」，据明今献汇言本改。） 怎生不做皇帝？ 
　　今南京紫金山，即古之钟山、奖山也。我太祖高皇帝陵寝在焉。葬之时，掘山数尺，见一石龟，颈长数十，首足口目皆具，今藏于太庙。久晴而腹下有水，则雨，久雨而腹下无水，则晴，其异如此。 
　　南京历代帝王庙，每年一祀。每祀，帝王之前，皆一爵，惟献汉高祖以三爵。盖因庙初成时，太祖临祭礼毕，复至高祖神位前笑谓曰：「刘君，今日庙中诸君当时皆有所冯籍以得天下，惟予与汝不阶尺土一民，手提三尺致位天子，比诸君尤为难事，可多饮二爵。」至今遂为定制。 
　　今南京国子监监生，一日三次升堂。将升堂时，隶卒摇铃巡号呼云：「老官升堂。」盖因国初时，圣祖制秀才监生之衣巾既成，服而试之，问马太后曰： （「问马太后曰」，「问」原作「闻」，据文意改。） 「汝为我何所似耶？」太后笑答曰：「似一个老官也。」故今监中隶卒称监生为老官，本此。 
　　陶安知饶州，圣祖赐以诗曰：「匡庐岩穴甚幽深， （「匡庐岩穴甚幽深」，「匡庐」原作「臣卢」，「幽深」原作「济济」，皆据明今献汇言本改。） 水怪无端盈彭蠡。鳄鱼因韩去远洋， （「鳄鱼因韩去远洋」，「鱼」原作「无」，据明今献汇言本改。） 陶安鄱阳即一理。」 （「陶安鄱阳即一理」，「鄱」原作「都」，据明今献汇言本改。） 未几，以为翰林学士，赐以门对曰：「国朝谋畧无双士，翰苑文章第一家。」 （「翰苑文章第一家」，「苑」原作「院」，据明今献汇言本改。） 后又以安为江西参政而卒，圣祖御制文，遣使祭之， （「圣祖御制文遣使祭之」，「文」原作「又」，据明今献汇言本改。） 其家被宠眷终始不衰。如此视诸宋濂，其幸与不幸之间相去远矣。 
　　「大将南征胆气豪，腰悬秋水吕虔刀。马鸣甲冑乾坤静，风动旌旗日月高。世上麒麟终有种，穴中蝼蚁竟何逃？大标铜柱归来日，庭院春深听百劳。」此盖圣祖命督都佥事杨文南征而赐之之诗也。气象豪雄， （「气象豪雄」，原无「象」字，据明今献汇言本补。） 而音律和畅，酷似盛唐诗人格局。 （「酷似盛唐诗人格局」，原无「似」宇，据明今献汇言本补。） 
　　孙蕡，字仲衍， （「字仲衍」，「衍」原作「行」，据明今献汇言本改。） 号西庵，五羊城西人也。 （「五羊城西人」，「羊」原作「年」，据明今献汇言本改。） 其天分极高，平生无书不读，诗文豪逸伟丽，足追古作者，为宋潜溪高弟子。国初时，中进士，为翰林典籍。太祖诛蓝玉，搜其家，凡有片纸只字往来者，皆得罪。先生因尝为蓝玉题一画， （「先生因尝为蓝玉题一画」，原无「为」字，据明今献汇言本补。） 遂被杀。 （「遂被杀」，「遂」原作「随」，据明今献汇言本改。） 临刑时口占一诗：「鼍鼓三声急，西山日又斜。黄泉无客店，今夜宿谁家。」既而，太祖问监杀指挥孙蕡死时有何言，指挥以前诗对，太祖怒曰：「彼有如此好诗，汝乃不复奏而遽杀之，何也？」亦命杀之。 
　　先生平生文甚多。正德初元，四会林世远为苏州太守，为刻木以传。尚有二绝诗失刻，今录于此：访某驸马不遇， （「访某驸马不遇」，「访」原作「方」，据明今献汇言本改。） 题壁云：「青春驸马不还家，公主传宣坐赐茶。 （「公主传宣坐赐茶」，「传」原作「溥」，据明今献汇言本改。） 十二朱栏春似海，隔窓闲杀碧桃花。」咏石榴诗云：「虆垂虆垂复虆垂，虆重压倒珊瑚枝。秋风击破玳瑁皮，露出数颗珍珠儿。」 
　　南京国学之趾，旧为积尸之所，谓之万人坑。每天阴雨湿， （「每天阴雨湿」，「湿」原作「濂」，据明今献汇言本改。） 行人多为鬼眩，有致死者。因建鸡鸣寺设蘸以度之， （「因建鸡鸣寺设蘸以度之」，「建」原作「见」，据明今献汇言本改。） 而鬼又夜飞砖击瓦， （「而鬼又夜飞砖击瓦」，「又」原在「鬼」上，原无「瓦」字，皆据明今献汇言本改补。） 僧人布恐。马太后闻而启于太祖曰：「此非孔子大圣，无以镇之。」是日迁大成木主于此，鬼遂不复为祟，后因建学焉。 
　　元将亡时，顺帝尝一夕梦羣猪以喙穴京城之趾，而城自倾颓，遂禁百官军民家皆不得养猪。又尝一日召一术士问以国祚，对曰：「国家千秋万岁，陛下不必深虑，除是日月并行，乃可忧耳。」盖猪字音与吾国姓同，而日月并行则是明字，又吾国大明之号也。然则元帝之梦可谓先兆，而术士之言可谓奇中矣。 
　　太祖有天下后，尝命数星士徧行天下，但有所生年月日时与圣造同者，即以闻。既而某处得一人焉，乃布衣也。有旨召至京师，问之曰：「汝八字与朕同，然朕富有四海，汝乃贫居一廛，何大相辽绝如此？汝家中所有宜悉以告朕。」对曰：「臣无良田美宅，家计萧然，惟养蜂十三窝，每年春分后，辄割蜜数十斤以卖于人，聊以瞻生耳。」上笑曰：「是也，吾为皇帝，为十三布政之主，汝乃为百姓，为十三窝之主。一布政如一王者，每蜂一蜜，内有一王，朕君十三布政，汝管十三窝蜂，事虽不同，然其理亦不异矣。」以酒食而遣之。 
　　韩成者，虹县五都人。癸卯四月，伪汉陈友谅罄举所有兵，号六十万，围南昌急。七日，从太祖亲征，大战于鄱阳湖，自戊子至庚寅，三胜之后复一战。交锋既久，贼众不退，因被围。一时羣将计无所出。上方设奇，成进曰：「臣闻古之人有杀身以成仁者，臣不敢辞也。」遂赐成龙袍冠冕，与上服同，对贼众投水中，贼遂退后。 （「贼遂退后」，原无「贼」字，据明今献汇言本补。） 
　　友谅既死，上念成不置，命中书省议所以报之者。于是中书省并以死事之臣三十六人列进，遂封赠勋爵有差。以成为首功，赠安远大将军、轻车都尉、帐前总制亲兵都指挥使司左副都指挥使，封高阳郡侯。建功臣祠于康郎山，设像其城中，成位第一， （「成位第一」，原无「成」宇，据明今献汇言本补。） 命有司岁时祭之。臣谓成之此举与纪信同，自汉至今仅两见之，其真可谓杀身成仁者矣。 
　　太祖微行，尝至朝天宫前，见一孝妇服重服而大笑。 （「见一孝妇服重服而大笑」，原无「见」字，据明今献汇言本补。） 问之曰：「观妇人之被服如此，而妇人大笑，何也？」曰：「吾夫为国而死，为忠臣，吾子为父而死，为孝子。然则天下之妇人其好夫好子未有如我者矣，吾所以喜而笑之也。」太祖曰：「汝夫以葬乎？」妇人以手指示之曰：「去此数十步，是吾夫葬玉之处。」言讫忽不见，太祖识其处。明日，命有司往视之，则黄土一坯，草木森翳。及掘地数尺，见其志，则晋卞壶所藏也， （「则晋卞壶所藏也」，「晋」原作「昔」，据明今献汇言本改。） 面色如生，两手皆拳， （「两手皆拳」，「皆」原作「背」，据明今献汇言本改。） 其指甲出手背六七寸。是时城中坟墓有禁，太祖以其为忠臣也，遂命掩之，仍为立庙，命有司春秋祀之。 
　　刘伯温将死，遗命焚尸扬灰勿葬，平生所读兵书，则进于朝廷。及死未几，高庙闻之，遣中侍至家索书，其子趍朝廷焉。高庙甚喜，且欲命官营葬，其子以父既焚对，高庙不从，故今青田有伯温墓，然实空冢耳。 
　　高庙尝命伯温卜历数之长短，伯温卜之曰：「遇顺则止。」高庙遂以书手空，良久曰：「三百单八亦足矣！」然此亦圣祖之谦德耳。盖其取天下于夷狄之手，名正言顺，虽汤武不能及。圣子神孙享帝王莫大之业，虽与穹壤共敕可也。所谓三百单八，何足云乎！ 
　　懿文太子新月诗云：「昨夜严陵失钓钩，何人移上碧云头。虽然未得团圆相，也有清光遍九州岛。」此诗亦佳，然「未得团圆相」是春秋不永，不得继统而居大宝之兆，盖诗谶也。 
　　文皇之南伐也，既渡江入城，召解缙问曰：「建文以阖宫自焚，吾欲于羣兄弟中择一贤王以主天下，而身归燕藩可乎？」缙对曰：「事已如此，殿下便当绍太祖之位，岂可轻让与人？然欲以大义感天下，必先往哭于太祖之庙而后即真可也。」文皇如其言，于是中外臣民皆谓南伐之举为义举矣。缙后位至学士，极荷宠眷。因谏某事，出为交趾参政。未几述职还朝。 
　　文皇一日召至拜殿，屏左右问曰：「汉王英迈类我，太子不如也，于汝意何如？」缙曰：「自古以孽夺宗者必乱天下，汉王虽英迈，然□以足为守成之主，天下之本岂可轻动？」文皇默然。缙出遇太子，谓曰：「陛下爱汉王，殿下恐不得久在东宫矣。」太子忧甚。明日，遂投井，因左右救免。文皇闻之，召太子问曰：「我初无以庶易嫡之议，汝闻之谁耶？」对曰：「臣见解缙言之耳。」文皇怒，遂置缙于诏狱。久之，掌卫事指挥某请曰：「解缙久在狱，实无大罪，愿陛下赦之。」文皇大怒曰：「朕以彼为死矣，乃尚在乎？」某知上必欲杀之，既不遂，召缙出狱，对之流涕，饮以烧酒，既醉，遂埋于堂下雪中，顷刻而死。 
　　高庙鼎成龙升，建文君即位，文庙以燕王来奔丧而不朝，盖以为叔不可拜侄也。建文君命百官议之。金华龚叔安，时为某科给事中，出班跪奏曰：「象简朝天殿下，行君臣之礼；龙颜立地宫中，序叔侄之情。」而文庙终不以为然，不朝。而未几，遂举兵入靖内难。而袭叔安同科道等官四十六人俱相战于金川门上。俄文庙兵破其门而入，叔安犹未知也。忽见宫中火起，遂相谓曰：「宫殿被焚，事败矣，不死必受辱。」遂皆坠城求死，其中不死者数人，寻亦自杀。 
　　太宗皇帝入靖内难，建文君披剃南遁，隐于云南之某寺，至成化某年，时年已八十余矣。一日至布政司，自言某为某人，且曰：「久在外思归。」盍为无计度，布按三司遂谋于沐国公，载以槛车而致诸北京，其过某处，尝有诗云：「流落天涯八十秋，萧萧白发已盈头。乾坤有限家何在？江汉无情水自流。长乐殿前云气散，朝元阁上雨声愁。新蒲细柳年年緑，野老吞声哭未休。」 
　　李侃，字希正，正统壬戌进士，为给事中。己巳虏酋也先犯顺，为太监王振偾事，车驾被遮。景皇帝方以郕王摄政，公与兵部尚书王王??请正其罪，以谢天下。郕王继登宝位，改元景泰，尊英宗为太上皇。近臣有效前所为，窃弄威权，公者怀疏陛陈，即日摈出其身。一时护从死节之臣，皆录用其子。公又上疏，以为偷生苟活者，宜加严谴，以励臣节。事虽不行，人皆惮之。虏后悔祸，奉车驾还京，议迎复礼仪弗称，公即上章极言太上皇为社稷生灵计，今日礼仪宜从厚。颇忤旨，命廷臣议，命曰李侃所言无他，无非欲皇上笃亲亲之义，尽友爱之情，于是礼仪有加。户部尚书金濂格诏征敛， （「户部尚书金濂格诏征敛」，「征」原作「微」，据明史卷一五九李侃传改。） 无敢言者。公面纠其罪，曲宥之，公复膝行之前，厉声语□难宥状，遂下濂狱。是年，虏复寇边，公又上疏，大要欲内修外攘，振纪纲，收人心，节浮费，以资军用。三年，广西指挥王□冀脱大郡， （此事明景泰实录卷三三景泰三年四月癸未条作「黄王??」。） 蓦请易储，下廷议。公执以为不可，曰：「东宫无失德，易储非美事。」有顷，中官兴安出动以为言，公对众洒泣，执义如初，遂改詹事府丞，以解言官。在职十年，知无不言，言无不尽，排奸斥佞，面折廷诤，公卿俱惮之。 
　　我朝以刑部、都察院、大理寺为三法司。国初时，三法司在太平门外。建文时，迁于城中。文庙南伐，以建之为变乱成法，此亦其一事也。文庙既有天下，三法司复于故处。 
　　少师姚广孝，苏州人也。幼时出家为僧，好读异书。后又遇异人，得一术，能知人休咎，及善术数之学。太宗将靖内难，令择日，答曰：「必须某月某日某时方可举事。」至期疾风甚雨，上谓广孝曰：「出师大风雨，此事兵家忌也。」广孝言曰：「殿下是个龙，正要风雨大，方助得势头起，我岂不先知今日有风雨？急行勿缓。」其后果验。 
　　景泰间，设官太滥，京师为之语曰：「一部两尚书，三公二十余，侍郎都御史，多似景山猪。」夫景庙之滥于设官也，将以收人之心，而反有以致人之议。然则有国者，其必设官，惟贤任事，惟能而使，有司百执事之间，无冗员焉可也。 
　　太祖将封十王，时每王欲择一名僧辅之，姚广孝自请之文庙，曰：「殿下若能用臣，当奉一白帽子与大王戴也。」盖王字上加白字，为皇帝之皇字，广孝意欲弼成燕邸为皇帝，故云然耳。既而，文庙自求广孝，终太祖许之。既之燕，一日寒甚，文庙召广孝侍宴，出一对子曰：「天寒地冻，水无一点不成冰。」广孝即应声曰：「国乱民愁，王不出头谁作主。」文庙大喜，自后渐有兴师南伐之图矣。 
　　上在虏营，手书遣使与怀来守将，言被留，且索金币。怀来城闭，不可入，缒而登。复遣人送之京，以其夜三鼓，从西长安门入报。十七日，百官集阙下，颇闻败报，私相告语，愁难惊惧。出至紫陌，见军士奔归，疮残被体，血污狼藉。然尚未知上所在也。是日午，遣使赍黄金、珠玉、衮龙段疋等物，驼以八马，诣也先营，请还车驾。十八日，皇太后召百官入集阙下，命郕王权总万机，于午门南面见百官，启事奉令施行。众皆谓行且即真矣。数日，内外汹汹不自保。已而，皇太后召天下，立皇子见深为皇太子。 
　　又数日，尚书于谦等弹奏奸臣王振倾危宗社，历数其罪千万言，读既毕，王谕以自有处置。谦等言振罪恶滔天，今日不正典刑，灭其族，臣等皆至于死决不已也。因而哭声彻中外。王起入，内使将阖门，众拥谦等随入。太监金英传令旨且退，众奋欲捽，英惧，言：「今籍没振，遣指挥马顺往。」众曰：「奸臣党也。」官遣都御史陈镒。英脱身入，顺前劝解，辞色稍遽，给事中王捽顺首，众争殴之，蹴蹈撦裂，顷刻而毙。或就脱顺靴，击出眼，流血门阈前。众愈怒，求内使毛、王等二人，英使人捽出，亦击杀之。曳三尸陈于东安门， （「曳三尸陈于东安门」，「尸」原作「师」，据明史纪事本末卷三三景帝登极守御改。） 军士犹争击不已。陈镒等奉令旨籍振宅，并其党彭得清内使臣宦家。执振侄锦衣卫指挥王山至，反接跽于廷，咳唾骂之。令旨奖谕百官，各归莅事，拜谢而出。明日，移王座入奉天殿左受朝，由此即真之议益急。振宅在宫城内外，凡所处重堂邃阁，拟于宸居。器服绮丽，尚方不及。玉盘径尺者十面，珊瑚树高六七尺，金银十余库，马数万匹。脔山于市，其族属无少长皆斩。山弟林亦为锦衣卫指挥，从驾， （「从驾」，原作「从虏」，据明史纪事本末卷三三景帝登极守御改。） 死于虏。林尤凶悍，姬妻百数。 
　　二十二日，虏拥上至大同，城门不开。校尉袁彬随侍，以头触门大叫，于是广宁伯刘安、给事中孙祥、知府霍宣同出见，献莽龙袍。上以赐知院伯颜帖木儿及也先弟大通汉王。上曰：「秋稼未收，军士久饥，可令刈以入城。」又曰：「虏欲归我，情伪难测，宜严为备。」安等献酒，上酬地饮讫。虏令括城中犒军物并内官郭敬等金银共二万余两迎驾。既献，虏笑不应。二十三日，上索西瓜、雪梨与虏食讫，遂去。过猫儿庄九十里至海子，见苏武庙、李陵碑。二十八日，至黑松林，也先营在焉。上入营坐，也先拜稽首，乃侍坐。宰马设宴，出其妻妾四人，以次奉上酒，歌舞以为娱。其后遂奉上居于伯颜帖木儿营，去也先营十余里，伯颜帖木儿与其妻见上，亦如也先礼。伯颜帖木儿每二日献羊，七日献牛。也先每七日献马。二人每出猎，则又分其所护野马、黄羊之数来献。 
　　正德十四年六月二十二日，江西宁王宸濠反，杀巡抚都御史孙燧、副史许逵、驿丞□□等。以致仕北京刑部右侍郎南昌李士实为太师，以举人吉安刘养政为军师，散财召募幸林寨贼数万，江西无赖子弟数万，及护军数大?约数十万。人人艨冲，蔽江顺流，北下南康、九江，皆据之而有。至安庆，参将□□竖木于江，以遮之，而以数千人守之。宁王兵不得下，遂攻城，坚不可拔。又闻行后南昌为巡抚南赣都御史王守仁所破，遂泝流而还。至樵舍，王都御史先引兵于此以待之，以战而败宁王。李士实、养正俱就擒，宁王载以槛车解京。士实为吉安知府伍文定所得，而不肯跪，伍文定笞之二十乃跪，入狱而死。养政典刑，濒死时言曰：「吾不幸而败，然千秋万岁后，必有以吾此举为义举者！」宁王伪檄行于远近，其大畧谓今上以莒灭鲁??。使高皇帝之不血食。又谓建寺于禁中，杂处妓女、胡僧。玩弄边兵，身衣异服，至于市井屠败下流贱品之事，不乐为。 （「不乐为」上似脱去一「无」字。） 弃置宗社陵寝而造行宫，至于宣府称为梩，黩货无厌，荒游无度，东至永平诸处，西游山、陕三边，所过掠民妇女，索取赎钱。又谓常玄都太监牙牌及称威武大将军。又谓既夺马指挥怀姙之妻，称为马皇后，复纳山西所献娼妇，称为刘娘娘，原其为心不能御女，又将假此妇人以期天下抱养异姓之子。如前所为也，余言尚多，不能尽述，盖亦非臣子所忍者。于是皇上闻之，自将难讨诏书颁于天下曰：「惟我祖宗列圣，开创洪业，封建亲藩，所以拱卫国家，奠安宗社。朕以菲德，嗣承大统，恪遵祖训，惇厚亲亲，天地鬼神，所共临鉴。岂意宁王宸濠，天性凶恶，自作不靖，诬陷郡王，淫乱宗女，打死无罪平人，不下千数，强夺民官产田，动以万计，胁奏良善，毒害忠贞，包藏祸心，妄窥大位， （「妄窥大位」，「窥」原作「官」，据明武宗实录卷一七六正德十四年七月丁巳条改。） 聚众羣盗，招纳叛亡，私造战舡，擅置军器，造谋作孽，积有岁年，流言日闻，朕未遽信。前年本府内官赴京告变， （「前年本府内官赴京告变」，「年」原作「言」，据明武宗实录卷一七六正德十四年七月丁巳条改。） 近日在京科、道交章举发，朕犹念在亲谊，曲为保全，特遣亲臣赍书戒谕。宸濠自知罪在不赦，使者未及半途，先已肆行反叛，杀害巡抚，囚禁守臣，分遣贼徒，四方流劫，占据官府，从放狱囚，攻围城池，烧毁郡县，搜劫印信，抢夺运船。 （「抢夺运船」，「抢」原作「擒」，「运」原作「军」，皆据明武宗实录卷一七六正德十四年七月丁巳条改。） 南京各处守臣连日飞章奏报，具有实迹，反状甚明。爰下大臣会官集议， （「爰下大臣会官集议」，「臣」原作「廷」，「官」原作「馆」，皆据明武宗实录卷一七六正德十四年七月丁巳条改。） 佥谓宸濠悖逆天道，得罪祖宗，古今大恶，朕不敢赦。祗告天地宗庙。革其封爵， （「革其封爵」，「爵」原作「珏」，据明武宗实录卷一七六正德十四年七月丁巳条改。） 削其属籍，亲统六师，正名讨罪。除首恶宸濠并同谋有名逆贼不赦外，其余胁从之徒，尽其宽宥。占夺田产，悉还本主，本处并经过人员近因逼胁拘系妻子禁锢者，即与释放。 （「即与释放」，「释」原作「悉」，据明武宗实录卷一七六正德十四年七月丁巳条改。） 护卫及军民职官，先因陈奏宸濠非罪降谪者，查奏起用，死者赠官，生者优恤。上以慰列圣在天之灵，下以救一方涂炭之苦。兵出有名，事非得已，内外大小之臣，远近忠义之士，同心合志，协力效谋，旬日之间，罪人可得。尤念匹夫作难，毒我良民，恶声传闻，玷我宗室，重以师徒所过， （「重以师徒所过」，原无「以」、「徒」二字，据明武宗实录卷一七六正德十四年七月丁巳条补。） 闾井骚然，供馈之浩繁，众庶之疾苦，忧切朕心，候大功之成，将大赍于海宇。呜呼！奉天讨罪，大义不私于所亲；和众安民，至仁无敌于天下。故兹诏示，咸使闻知。」然朝廷未下此诏之先，宁王已就擒矣。但欲自藉其帑藏之积，鞠其反叛之罪，竟率南京欲遂幸江西，以阁老厚斋及敬之蒋公之言而止。 （「以阁老厚斋及敬之蒋公之言而止」，「厚」原作「存」，「之」原作「所」，据明史卷一九０梁储传及蒋冕传改。） 
　　巡抚两广都御史，自昔称为总都府。自正德十二三年间天子巡行天下，自称总督军务威武大将军，于是遂改巡抚都御史为提督，而不敢复称总督矣。 
　　正德十六年三月□□日，武宗皇帝竟以游戏无度致病而崩，遗诏以今上入奉宗祧，四月二十二日即皇帝位。 
