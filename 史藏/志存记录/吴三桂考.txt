吴三桂考 清 佚名


　　平滇始末平吴录吴逆取亡录吴逆始末记吴三桂纪略

　　平滇始末清。佚名

　　予吏滇，知逆藩吴三桂倡乱荡灭事颇详。然避伏深山，时日、地名、人名未确者不敢录。及东归十余年，亲友屡叩，谓桂势若可成而终败者，曷故？余曰：方乱起，余与同志刘文季、林牧士逆料必败，所以我三人始终洁身也。

　　康熙十年辛亥冬至壬子春，粤藩尚可喜、闽藩耿继茂相继请辞兵归辽。尚出本志，而耿则窥伺也。朝廷两允之时，三桂子吴应熊尚主在京师，希探上意，驰出于桂，令亦如尚、耿之请。从中画谋弥缝可独留，上明断不欲五大在边，亦允之。三桂意沮，上言旗下家口数万人，夫马行李不赀，故难其说以阻其行。上曲徇其意，令有司如数拨给，立报起程日期。三桂无以为辞，异志遂坚。其妻张氏以一子四孙俱为质京师，倘一动将无遗种，不可。桂侄吴应贵、吴应麒，婿胡国柱、夏国相、郭壮图、卫朴，以去滇则就闲无兵权，图必反。谓：“王威望兵势甲海内，戎衣一举，天下震动，因索世子、世孙于北，画地讲和，此汉高分羹之计也。若就迁于辽，他日吹毛索瘢，只就﹃耳，岂若举兵而父子俱全哉？”三桂惑之。婿侄又曰：“王素重方献廷，盍谋之？”方献廷者，徽州人，其父曾总督蓟辽，三桂隶麾下，以故旧干桂。善奕、能诗、多游谈，自以为管、葛比，三桂信之，延为师，训其孙世。世为应熊子，生于燕京，设谋隐匿，雇乳媪窃载至滇。初不过为含饴弄孙计，而杀身灭族，屠﹃生灵百万，祸胎皆本于此矣。盖三桂因有孙嗣而反谋决也。方献廷为师，三桂每就馆课对校射，评论世务。至是就商，稍露其意，次日始言之。又次日昧爽，方未起，桂至，坐床沿商之。方窥三桂意决，乃起为陈闽、粤、楚、豫、秦、蜀传谕可定状，余战胜攻取如指之掌。三桂跃然，欲官之，方辞曰：“吾白衣从事。”明日，三桂欲拜为军师，方不可，曰：“公婿夏国相、侄吴应麒将任重权，此二人庸鄙贪纵，必偾事。总兵马宝，吕布之流，反覆无常，后必决裂，归罪于我。势难其事也。”三桂曰：“婿侄在我，我立誓不用。若马宝老于流贼，若兵出留于滇，恐有不虞，当另处。”乃以方为学士、中书给事，专帷幄。其婿胡国柱尤亲信，为桂替身，此谋彼断，此断彼谋，事非二人不行也。

　　癸丑十一月二十一日，杀巡抚朱国治。其前，巡抚李天浴洁清方严，三桂敬惮之，往来敌礼，有司地方俱恃以安。朱抚贪污不职，向为江苏巡抚，顺治辛丑起大狱，屠﹃士绅。后奉旨永不叙用者，兹更营谋，起抚南。初至，伛偻屈体，钦差院体扫地，见者皆嗤。朱意以此结欢，将求重贿，乃三桂薄之，所求不应。朱怒，每与贵督察事密疏于朝。他日，贵督以巡边至云，三桂宴督及抚，开言曰：“本藩兢兢株守，不敢开罪于人，乃大有人中伤腾讪于朝。”督、抚咸曰：“谁敢此？必无之事。”三桂曰：“公等不信乎？”取出其子从京师抄白两人参疏，去姓名示之，曰：“不信，道因。”不欢而散。督即日驰回贵，嫌隙愈深矣。当其时，若贵督请满兵三千，驻扎贵州，备非常，三桂决不敢动。乃仅以彼之一子四孙在京为贽，心怀舐犊可无意，全不堤防，竟杀巡抚，而反势不可遏矣。时有劝三桂建故明旗号，称平西伯为顺风之呼者，胡国柱曰：“大湖南北每袭故明旗号，迄无一成，盖历数已绝故也。”于是伪建国号曰周，以谶有“周朝八百今重说”也；伪称兵马都元帅，以谶有“耳边但闻十一白”也。或有劝桂出秦、蜀，曰岁星在翼轸，荆楚之地不利行师，只宜遣一大将，大众由蜀出秦，据关中以示天下形势。三桂曰：“天文渺茫，地利难凭，吾遣王屏藩取秦、蜀，犹吾自行矣。”由是命王屏藩入蜀。马宝请任取两广，三桂曰：“一辩士口舌可下，不烦兵，已遣人矣。”

　　十二月初一日，由中路发。三桂先遣吴应贵为先锋，从普安至贵州，提督李本深降。三桂亲率胡国柱、方献廷、马宝、夏国相、吴应麒等陆续发，由平大、黔威至贵州。以平大总兵朱某不肯降，故以重兵压之，朱遂降，心未甘服；后阴勒兵应广西，左右首发，全家被害。三桂兵压贵州，文武官皆降，惟总督甘文走至镇远，缢死吉祥寺中。初，甘问终身数于朱二眉，眉判云：“一路吉祥。”迨奔镇远，举头见寺额曰“吉祥”，曰：“吾数难免。”遂缢。三桂乃长驱陷辰、沅、常德，自走荆、江，五千里无只骑拦截。将至澧州，雷电交作，一声霹雳火出，焚三桂所乘舆夫衣帽须眉，禁讳不言。有董虾相随，嘱其妻弟张季鹰来问予休咎。季鹰，余之及门也。子心知不祥，佯应曰：“龙上天，雷雨助之，何疑焉？”然从是三桂畏天儆，且素悉满洲骑兵利害，平阳不可敌，因不敢渡江，驻虎渡口。斯时京兵未出，诸道兵未集，地方处处无备，一时湖南北衡州、永州、长沙、岳州、袁州、吉安诸府州县官皆望风而遁。诸城既陷，贼势大张，且闽、粤使回者虽皆未臣服，然俱已起兵相应矣。而王屏藩又报全蜀提督、总兵降附，已由保宁至汉中，且陕西兵变劫平凉，巩昌提督王辅臣叛降，西安震动。三桂与胡国柱、方献廷皆侈然自得，谋守岳州、袁、吉以图进取焉。三桂自叛逆以来，摈夏国相、吴应麒不用，两人日结纳，左右共相延誉。乃用夏国相同韩大任驻袁、吉，进窥南昌；用吴应麒带王某等驻岳州，进窥武昌。且戒之闩：“方献廷以尔辈必不可任，今吾任尔，务要洗心涤虑，立功建业，毋贻笑献廷。”更以马宝为援剿将军，往来救援。三人比党贝锦，献廷由是遂疏矣。四川聘旧绅某至，与三桂言不合，遁去；衡山又隐者某至，先见胡国柱，语不合，亦一夕遁去，豪杰解体。其三藩素等夷，一旦欲角而臣之，虽通问不绝，各有离心。

　　使者之至广东也，说尚可喜同反，不从，筑尽忠楼以表志。然兵权俱属长子俺笪公掌管，说之，许易公而王，且令世守。俺笪公浅鄙轻率，遂纳款，全省归逆。总督金某兵少，不能抗违，亦解兵闲居。三桂乃设巡抚以冯某代，设总督以董虾代，仍责尚助饷百万。尚输三十万，谓未足，且不加王号，尚恚。适董虾欲夺尚盐利，其盐向为老尚王得请于朝，岁得百万赡军，今董虾欲夺之，心不平，反正。值董虾苛刻督标军士，军心不服，计杀董而仍奉金，合谋于尚。尚大喜，图反正，一夕旌旗壁垒皆变，惟通知冯抚合金兵谋董虾。奉表降于朝，遂加兵将同金总督进取广西。广西上三府向属孔王女四贞之夫孙延龄，下六府属回子马雄镇守，素不相和，争疆界每相攻杀。三桂以四贞原系嫁伊次子，迨次子夭，认四贞为女，嫁孙延龄，以是瓜葛，说而下之。雄知孔女归心三桂，畏夹攻，亦叛降三桂矣。三桂喜得马雄，遂遣人设宴劝和，座中杀孙延龄，而安置四贞于南，于是马雄倾心事逆也。金总督同赖将军至广西，全省反正，马雄不知所终。此皆康熙十三年至十七年事。十八年冬，金与赖兵由八艾间道直走南石门槛黄草铺。守兵以除夕度岁，不设防。正月初一，大兵已至曲靖。二月，金、赖首抵南，功第一。此两广起乱荡平之始终也。

　　先是，夏国相驻袁、吉，扎萍乡，与韩大任不合，每计不从，知必败。大任请分驻吉安，声势赫然，楚、豫震动。夏国相淫掠酗酒，歌童舞女，充刃营中。简亲王对垒半年，后伺夏隙，纵兵突击，夏师皆覆，昼夜奔还，吾兵追至长沙。三桂姑息不诛，夏虽愧死，然军法不行，无所忌惮矣。简亲王移兵围吉安，大任孤旅无援，粮绝，血书请救数次，三桂乃以王绪为前军，陶某为中军，马宝为后军，各兵三千，救吉安。绪以救兵如救焚拯溺，疾去萍乡，不过百里，兵至，其围可立解。马宝曰：“将军年少，故轻敌。彼围吉安，萍乡一带必埋伏以遏援师，吾入伏中，覆没无疑。若由衡州渡江，达耒阳、永宁，行无人之地，时日虽缓，可以万全。”绪勉从之，半月始至吉安。然尚隔江四十里，欲渡无舟。宝曰：“俟彼半渡，而我击之，可万全，且可夺其舟。”迨兵渡，宝不敢击。绪促之，宝曰：“俟彼军渡未定营，将军击其前，吾从后抄其舟以济，城中夹击，乃善。”吾兵毕渡，绪直前博战，宝兵不应。绪愤极，亲至宝营促出战，不见宝。因问军士：“将军何在？”曰：“匿地坎中。”绪亲至地坎促起，宝曰：“火炮利害，故暂匿坎中。”绪乃下坎扯袍以出。及出坎，天已暮，各收营。宝曰：“今夜两营相逼，恐不测。不如乘月退五里之寨。”绪知其心怯，孤军不能留，从之。宝本后军，退则先驱先行，至十里、二十里、三十里不止。王绪呼扎营，宝曰：“尚未可。”又退十里安营。明日，绪促进战。宝曰：“连日跋涉，休息两日可也。”间日，绪又促进战，宝曰：“待彼兵来，以逸待劳。”于是绪当大路立营，陶屯左坡，马屯右坡，以待。旬日，吾兵谋知三帅不齐心力，遂率万众直捣王绪营，左右坡另兵抵住。绪接战，众寡不敌，杀伤几半，亟呼宝救，不应。至再至三，宝有总兵邓与白者，攘臂曰：“王将军危迫如此，焉忍坐视！”请率所部救之。吾兵望右坡旗动，徐引退，彼此各伤数人。宝自以大捷，露布以闻。绪志救吉安，以死伤不能军，计休养数日，合兵再战。宝曰：“乘此一捷，班师可也。吉安阻江，岂能飞渡哉？吾三人且回，再整大军来可也。”兵遂归。三桂犒三营，各银三千两。马与陶营无死伤者，各兵俱无言；惟王绪营死伤将半，衣衾棺殓医药十不及一，哄然曰：“彼两将军护惜军士，一无死伤，得赏；吾军各舍性命，上前力战，伤不及医，死不及殓。此死人耳，随之何为？”鼓讠噪而去。从是更不救吉安，而韩大任弃城遁，宝之故也。

　　袁、吉既复，吾顺承王兵抵长沙五里山下营。三桂愤极，亲临阵督战。兵溃，欲退入城，不能。月城凹向伏象六只，驰之出，马惊，我兵引退，兵得入城。卫朴战死。他日，我兵更围城，扒城而上。伊时方献廷因谗不安于内，出抚长沙，有总兵王某拉马宝竭力御，故得不破。

　　广东俺笪公尚之信探知袁、吉、长沙兵败地促，腾书于三桂，反正归朝。三桂与胡国柱相对恚恨，计率精锐同马宝从泷水取韶州，出不意，可复广州，擒俺笪公快其愤。孰知泷水江隘舟小，只受石米及两人耳。石笋嵯岈，潆洄曲折，一日不过行数里。及至韶州，守备已严，亟攻之。不料城为阴城，城上皆瓦房联布，云梯距跃不能超越。而三面阻水，隔水皆吾兵严守，惟一路仅阔丈许，达城旁。国柱躁急心热，募骁勇为头功扒城，城上枪刀、铳石、弩矢杀千人，死尸山积。独马宝坐视其下，无所伤，乃与国柱议：“粮援两绝，此地必不可留，而泷又必不可走；惟有重赏苗人，由苗人内地一程引一程，至泷口回师，犹可图生。”而一路精兵，死亡殆尽，马宝兵未曾经战，亦逃亡三之一。兵回，三桂为之短气，计难雪耻，乃于十七年三月称帝，伪年号昭武，借此哄人。以衡州为伪都，迁居之，封其侄吴应麒为伪楚王，诸从逆五等伪爵各有差。封其孙吴世为伪太孙，进方献廷为尚书，回南辅之。实以谮行，虽尊之，乃疏之也。三桂住衡州，无多日，而长沙顺承王送土官陆道清至。自道清回云，而三桂灭亡可计日而待矣。

　　先是，将军图海受命为秦帅。朝辞时，言贼可灭状，但要不杀降，不惜饷，不中制，有请必行，灭贼有期；不然，虽去无益。上皆允之。迨至秦，困王辅臣于平凉，遣官说辅臣曰：“将军投逆，原出叛兵所劫，非由本心，上所谅也。若能翻然归正，不但身家可免，原官嘉奖，可以力保。”辅臣犹豫，使往返数回。辅臣曰：“吾罪重应诛，但二子在京，得免死足矣，敢望官乎？”图又遣原使报云：“公决意归朝，当力请于上，送两郎君至公军中，任从去就。”图果疏请于朝，发二子至。图遣使送归辅臣，辅臣感泣，矢心无他，遂造送平凉三府兵马钱粮册籍以降，只身归朝。辅臣在边素有名，秦中见其弃三桂而归本朝，人心俱改逆而从顺矣。此十三年事也。图乃得次第至秦州，擒陆道清。

　　道清者，姚州土官，向所从王屏藩之将也，并降其部下三千人。图召土兵毕集，云：“汝辈各有父母妻子在家悬望，要留者留，要归者归，从实说来。”众军悉言归将被﹃，皆云愿留，其愿归者仅三百余人，图乃各给盘费银二两护出境。明日，图又集二千余人，如前问，皆云愿归，图乃照前给赏护出境，其愿留者仅道清家丁一二百人而已。其二千人皆感恩，不但不杀，且赏路费，在云中播言盛德如此，若再要打仗，惟有反戈相向耳。全滇人心，无不摇动。土官陆道清更加优礼，云：“吾请于朝，放汝归云，更加官招抚土司、汉人，务要赤心报效，不得有负圣恩。”陆叩头谢允，图遂拜疏送陆至京。上如疏请，赐袍帽、金帛、名马，铸印敕封，挂抚蛮将军印，亲随各加厚赐，驿送至长沙顺承王处护归云。三桂长沙守将一日望我兵营遍设帐幄，大吹大擂，张戏设宴，心疑之。俄而有骑下山，蜂拥而至。守将欲放枪御之，百人皆弃兵下马，高声称自家人。城中军士聚认是土官陆道清之兵，留入城。道清出陈印敕曰：“畏死，不得已受，图归计耳。”次日，长沙送道清至三桂处，陈其本末。三桂不敢杀，默然隐其事。而远近相闻，士卒有向顺之志，将帅无固守之心，皆欲解甲投戈矣。三桂见兵势日促，人心渐变，力实难支，每自叹曰：“吾何苦，何苦！”日夜忧惶，遂于康熙十七年八月十八日死于衡州。

　　胡国柱犹欲假三桂孙收系其党，飞书南与郭壮图，令护伪太孙至衡州袭伪位。壮图有女，方与卫朴女争立伪后，坚不出，即于南僭位，改元洪化；腾伪诏于各处，日制皇后仪仗、龙凤日月袄、山河地理裙之类，任国柱呼不应。乃推吴应贵守衡州，躬至云请，与郭议不合。郭以弃湖南，守险隘，犹可以作夜郎王；国柱无可如何，乃仍奔衡州，合应贵据守湖南。及至沅州，长沙、衡州、永州、常德、辰州、宝庆一带州县，由岳州一战，皆瓦解反正矣。

　　岳州自吴应麒出守，方献廷为积三年粮，防不虞，平时不许妄动。后荆、岳彼此不相攻战，商贾颇相往来，甚至各设关抽税，以佐军需。伊时荆州米一两一石，湖南止三钱；荆州盐一钱一包，湖南至三钱。两边议定盐五包易米一石，应麒喜，以为三钱之米易一两五钱之盐，以为奇利，倾仓倒换。有总兵王某谏阻甚切，应麒怒，欲杀之，王某率三百人来归。而同时更有归本朝之林兴珠为岳州洞庭湖水师。林兴珠与杜某俱由海上投减，镇辰、沅，降三桂。桂以两人为帅，守洞庭湖，因为造海上鸟船，出入洪波大浪如平地，大小铳炮布列左右首尾，所当糜烂，扼守布袋口，吾寸板不得入。自应麒封王为总统将军——总统者、统属诸将也——林兴珠等入贺，责行属礼，走脚门，林不肯，以是抵牾。遂谮林于三桂，谓林欲反，乃令杜某守布袋口，调林守湘江，扎湘阴县。知县某原满洲人，降三桂，仍原任。当马宝永宁败还，所过淫掠，湘民惊遁。知县出示安民，谓“马将军御军素有纪律，虽小不利败归，所过秋毫无犯耳，不必惊避”。马见“败归”二字，耻之，欲杀知县。行谗已久，知县惧甚，思归本朝。适林兴珠至湘江，两意相合，因家口未齐，迟其事而机已泄。两人恐再迟贾祸，仓卒渡江投诚。吾兵以孑身无家口疑之，既而谍知林兴珠二子俱受﹃，妻子发云南入旗，乃大加信任。林愤欲报怨，奋合舟师入布袋口，水陆围攻岳州。岳州无粮，不能守矣。应麒逃奔长沙，长沙守将某及衡州守将吴应贵一时俱奔。

　　应贵奔至武冈州，为冷炮伤死。应麒自常德、辰州，一路地方百姓，俱赶逐至沅州。稍得息，乃集军士营造楚王殿。军士曰：“刃已在颈，何殿为？”一哄而散，应麒仓皇奔镇远。至贵州，又招得一路逃军一二千人，至交水扎住，欲篡弑伪主，入南而代之。郭壮图知其意，与线缄谋，就其军托他事颁诏斩之。此吴应麒之终也。

　　而大兵之追吴应麒者，贝子王、蔡总督毓荣、穆将军、桑提督等，皆由镇远过贵州，渡盘江。探知赖将军已至南，昼夜趋赴，于十九年三月二十三日合兵围城。城中初无战守志，自方献廷由宜良入城，议守议战。是日城中出兵近万人，赖将军兵独出山前战，山后分左右腋以待。余从壁上观，我兵稍却，余心甚张皇；孰知引贼过沟，两腋万马俱下，贼兵争退，俱填沟中，无一还者。于是闭城不出。围至九月、十月，城中食尽，米卖一两一酒杯，人尽饿死，争开门降。吴世自刎死，郭壮图自焚死，伪太后、阻三桂反之张氏先死，陈娘娘、印太太及伪皇后郭氏俱自缢。方献廷被擒，凌迟死。胡国柱从四川欲合王屏藩救南，屏藩已缢死于保宁。国柱独至南之金沙口，闻城破，投水死，军士献其首。马宝从四川至寻甸，家口所住也，军士围而擒之，解京诛死。搜查三桂棺柩，﹃尸示众，无可踪迹。其侄某出首，云尸已焚化，匣骨藏安福园石桥水底。戽水掘骨，并世首尸解京，亲诣祭告诸陵。判其尸骨，传示各省，悬之通衢示众。此逆藩吴三桂不忠不孝之终事也。

　　平吴录清。孙旭

　　三桂为明季罪人，又为本朝反贼，其生平亦何足道！以道路之口，传闻之笔，事多淆讹，难以传信，故略述其概。惟桂本贯辽东，藩封南，余生长浙东，又何能得其始末耶？缘余甲寅、乙卯间遭大难，丙辰用奇计遁迹江西，至吉安招抚韩大任，任自幼随桂，为余言甲申至丙辰事甚悉。得大任戊午归正之后，余又奉差往汉中，被羁贵州。时桂孙世藩嗣，据伪位，以贵阳为行在，其伪尚书郭昌、来度，与余交最契，每详言桂之末路。今虽不及具载，而源尾亦略可见云。侣云道人转庵孙旭识。

　　吴三桂，字硕甫，一字雄爽，辽东铁岭人。先世以军功封，世袭平西伯，家于京师。桂生壬子，及年二十，状貌奇伟，膂力过人，娴骑射，好田猎，为舅祖大寿所器。大寿镇宁远卫，用桂为中军，不期年间，兵强马壮，每战必捷，关外颇闻桂名。桂父骧为参军，尝率五百骑出哨探，与本朝大兵相值，被围。桂望见，号哭大寿前，乞发援兵。大寿曰：“吾以封疆重任，焉敢妄动！万一失利，咎将安归？”桂知不可强，乃自率家丁二十骑突出入重围，射中红旗，王子坠地。将割取首级，为王子仰斫鼻梁，流血不止，桂即掣红旗自裹其面。寻见骧大呼曰：“随我来！”五百骑遂拼命杀出，回宁远。骧谓大寿曰：“非吾子，几不复相见矣。”大寿曰：“壮哉，甥也！”以美姬陈沅赐之（原注：一云陈沅为周皇亲奎姬，非大寿所赐）。未几，陈沅随父骧归京师，而桂以大寿荐镇宁远。

　　方是时，新安方一藻经略辽东，桂拜其门下。一藻子光琛（原注：字廷献），与桂缔盟为忘形交；及一藻卒，光琛遂入桂幕府，每事咨决焉。陕西兵备道洪承畴善用兵，怀宗命以兵部尚书，赐尚方剑，经略辽东，桂又拜其门下。新安谢四新博学，在承畴幕中，桂纳交最厚。承畴所统诸镇，桂为强。兵二万，遴精锐一千，以五十骑为一队，每队设一领骑，千兵共领骑二十人；置签二十枝，书领骑姓名，插靴筒中，遇急，信手掣签，呼某某，即统本骑随之冲突，往无不利。承畴语桂曰：“吾闻千里馈粮，士有饥色。”于是欲屯田为久驻计。而科道官交章责承畴师老饷匮，观望不前。承畴惧，空壁出战。我大兵佯败，承畴追至杏山，大兵围之，经月粮援俱绝。桂曰：“兵法云：”置之死地而后生。‘桂愿奋勇当前，经略可率众随后，何为坐以待毙乎？“承畴韪其言，桂故向重兵处突围而走。承畴与各军右冲右突，不能出，遂降，而辽东寻失。太宗时为四王子，谓将士曰：”小吴总兵，真好汉子也！“桂退守山海关，约兵十万，以游击胡心水（原注：字太乙）为左营，夏龙山为右营。二营皆少年枭勇，胆力过人，桂结为心腹。心水子国柱（原注：字擎天），龙山子国相，卯岁皆姿貌丰腴，桂各许以女。

　　甲申三月，李自成破京师，怀宗以身殉，自成遂僭位，称永昌。二年，勒百官助饷，抄吴骧家，得陈沅，悦之，欲立为妃（原注：一云为权将军所得。将军者，李过也。自成闻其美而夺之）。时牛金星、宋献策劝自成行仁义，为久远治安之图，无杀戮太甚。自成曰：“山陕、河南、荆襄已在掌中，大江以南传檄可定。惟山海关吴三桂是一骁将，当招致麾下；而辽东劲敌，又使我衽席不安。”乃使伪巡抚李甲、伪兵备道陈乙持檄招桂，曰：“尔来不失封侯之位。”桂颔之，率众十余万，由永平取路到京，名为勤王，实欲归李。途遇家人持骧手书，有“亟来救父”等语。及问家人，知沅已入贼手，乃大怒，复骧书曰：“父既不能为忠臣，儿亦安能为孝子。”仍拥众归山海关。乃陈兵演武场，请绅衿父老，饷以牛酒，问曰：“我兵何如？”众皆曰：“真天兵也。”问：“可杀李贼否？”众见伪官李、陈在座，不敢对。桂立命斩李甲祭旗，割陈乙两耳纵之，传语曰：“令李贼自送头来。”自成怒，杀骧家口三十余人，罄国出兵，号称三十万。将至永平，桂与方光琛等谋曰：“敌众我寡，计将安出？”光琛曰：“莫若请北兵进关，共歼李贼，事成则重酬之。”乃命涿州指挥杨坤走我朝乞师，自率精锐千骑出关，过快活岭，投至我军。时太宗已崩，九王子总军务，驻懊恼岭下，即与承畴共传见桂，问：“此来何意？”桂曰：“请大兵共诛李贼耳。”又问：“此意真耶，膺耶？”承畴代答曰：“吴三桂报君父之仇，岂得不真？”九王子曰：“吴总兵有子否？”答曰：“有一子应熊。”九王子曰：“吾四汗（原注：谓太宗）有格格（原注：本朝称公主为格格），当折箭誓为婚姻。”乃共割衣襟白太后，太后曰可，遂血欢饮，立即发兵，以承畴为前驱。承畴入关，传谕军民曰：“大兵来报崇祯皇帝之仇，若等勿疑。”百姓皆香案迎接。将至永平，贼将田见秀、刘宗敏率兵二万来御，桂掣签呼领骑，尽率精锐千骑直冲贼营，以一当百，九王子挥满兵前进。贼众故辽阳败兵，一见本朝旗号，丧胆星散，自成奔还京师。明季，正阳、海岱、顺城三门俱埋大炮，能震四十里；兼有火药数十，以香火炷要处，约数时尽火然，则炮响城崩。于是自成安置炮、药，席卷辎重，载陈沅出德胜门，走陕西，四顾将士，仅存十万。九王子与桂追至通州，传令暂歇少刻，火炮齐发，响震百里。通州在京东，而炮子向南，故不相及。

　　大兵入永定门，桂索大内无一人，知自成已挈陈沅去，遂统己兵兼程追至陕西。自成弃陈沅而走，止百余骑，后过湖广九宫山，死于农夫之击。桂在陕西，寻获陈沅，收降贼将马宝、王辅臣、张勇、马宁、赵良栋等十余人，兵十余万，拥众驻扎陕西，不惜子女玉帛，与将士同劳苦。五月，九王子辅世宗登极，为摄政王，以崇祯十七年为顺治元年。承畴为首相，录用前明文武官，恭顺王孔有德、智顺王尚可喜、怀顺王耿仲明三藩俱随入关，以次分下两广、福建等处。而桂以入关功，封平西王，子应熊召为额附。桂语胡心水曰：“吾子少不更理，烦汝代庖。”遂同入京陛见，赐额附府于海岱门内。心水管综庶务，挥金如土，上下左右，无不相得。

　　己丑，改封孔有德定南王，尚可喜平南王，耿仲明靖南王。先是，宁南侯左良玉，兵下南京，自刎死；中军阎紫金，僧装不知所之，子镇归本朝，官大理寺卿。癸巳，世祖以云、贵、四川未入版图，命承畴为经略、提调七省兵马钱粮，承畴请镇与俱。甲午，承畴出兵，由真定、保定、彰德过河，下荆襄，檄桂率本部兵，由汉中进四川，会师于贵阳，而自渡洞庭，屯常德。遣镇先取宝庆，得之，即题镇为宝庆总兵，赵肃文为宝庆知府。戊戌，定贵州。己亥，入南，永历走缅甸。辛丑冬，桂索永历于缅甸，旋缢杀之。

　　上即位，加封三桂平西亲王。承畴复命，奏曰：“南苗、蛮杂处，反覆难制，必得重兵弹压。”遂以桂永镇其地，题放文武官员，吏、兵二部不得掣肘；本地钱粮不足俸饷，拨江、广每年协济银百万两。桂题授赵廷臣为南巡抚，又以马宝、李本深、张勇、王辅臣、马宁、严自明、刘进忠、吴得功、王进功等为援剿总兵，各统万人，并召关外姻党归南藩下。胡国柱已中北榜甲午举人，与夏国相、郭壮图、卫朴为四额附，又侄婿王长安亦称额附（原注：一云长安先聘三桂女，未婚）。设左右梅勒章京、固山大牛录队子，左右披甲各万人，名曰拜呀喇。以方光琛参赞机务，国柱为大纛章京，其余子侄亲故，俱带孔雀翎子。未几，朝廷擢赵廷臣浙江总督，张勇宁夏提督，王辅臣固原提督，马宁山东提督，李本深贵州提督，吴得功湖广提督，严自明广东提督，刘进忠潮州总兵，王进功福建提督。盖大臣鳌拜所奏，欲调散桂党故也。桂遣王长安行盐苏州，适明珠奉差往海招抚，长安留饮。其部下尚朝柱，见明珠家人安三用事，私与之饮且赆。后朝柱从韩大任归降，明珠收其家，主客所得不赀，盖由安三以此私报其知遇也。凤翔府知府傅宏烈参桂必有异志，宜早为防备，部议宏烈越职言事，劾奏亲王，革职，充广西军中。城御史李棠亦以参桂革职。

　　浙人吕黍子言于桂曰：“王权尊势重，致使傅、李参劾，盍营园亭，多买歌童舞女，日夜欢娱，使朝廷勿疑。”桂以为然，即令黍子督造安福园于王府之左，松柏高三丈许者，移种皆活。历三年，园成，与吴复庵等弹琴赋诗，徜徉其间。又使赵虾采买吴伶之年十五六者，共四十人，为一队申衙，故有戏具备。四时服蟒，吓以为未全，另造各色哆及金甲嵌胡珠、银甲嵌珊瑚，又玉带、金带、银带、枷南带、犀角带、沉香带俱嵌珠宝，又为箱三十，约费数万金，进安福园供奉。又以象牙抽丝为凉笠，孔雀毛为伞。盖其穷奢极欲，皆类此。每岁年节及桂生辰，胡心水为应熊办人参、貂皮、潞绸、京绢、潞绸、松仁、榛肉、瓜仁、苹果、银桃、蒲桃、秋白、高丽烟布等物来献，计五百驮，每次费银数万。桂亦每年两次进奉太后及格格普茶、鸡枞、伏苓、风兰、金壶、金碗、水西皮碗、象牙器皿之类，每次亦费银数万。一日解役投宿店，遇赍诏官先在，挥鞭逐之，曰：“天下更有何人大于我家者哉？”其势横如此。

　　丁未、戊申间，胡心水死，内外不相应，凡桂题补各官，多不如请。方光琛、胡国柱曰：“朝廷疑王矣，王当为自全之计。”桂曰：“姑探之。”乃上疏言：“今天下大定，文官仍听吏部铨选，臣不敢题请。”奉旨，依议。又疏言：“今天下宁谧，武官应听吏部考选，臣不敢题请。”亦奉旨，依议。光琛等曰：“王犹不悟朝廷意耶？”桂不语，每与婿侄在箭道校射。悬铁甲为的，箭中甲穿，罪函人；镞曲甲不穿，罪矢人。自后箭中，镞套甲内，镞不曲，甲不穿，函、矢人均赏。事闻，上遣内大臣吴丹赐藩下将士弓箭数千副。桂陈兵教场，率左右梅勒、固山章京等谢恩毕，与吴丹阅射。胡国柱故匿精壮，以老羸比试，由是朝廷之疑稍释。武榜眼李开元先选云贵督标左营游击来谒，桂一见悦之，令拜门生，赐盔甲弓矢鞍马。及还，令国柱祖帐三十里外，赠路费五百金。

　　辛亥，桂年六十，格格启太后同应熊挈子世瑶来南祝寿。桂语光琛等闩：“可见朝廷不疑我，汝辈其慎之。”问格格须何物，曰：“无所须也。”桂乃遗川马二百匹，送之归。而世留南，时年六岁，令光琛侄英授以句读。

　　广东平南王尚可喜子俺达公之信不孝。癸丑，可喜与福建靖南嗣王耿精忠先后疏请搬家归辽东。上差户部尚书梁靖标往广东，府尹陈一炳往福建，查算家口数目，以便沿途给与夫马口粮。方光琛等告桂曰：“两藩移家，即将来搬南之渐也，盍疏探上意？”桂遂上疏，如尚、耿之请。上亦允之，差户部侍郎哲尔肯、掌院学士傅达礼、兵部车驾司郎中王新命往南，查算家口。光琛等曰：“家口七八十万，安土重迁，奈何？”桂反意遂决。向胡国柱泣曰：“恨应熊在京耳。”国柱曰：“已遣鲁虾往京接取世子矣。”桂曰：“俟鲁虾回再议。”鲁虾至京，密请应熊回南。应熊曰：“当与格格商之。”入久不出，鲁虾恐事泄，走，回复国柱。国柱嘱鲁虾曰：“尔见王当言世子已被害，河南、湖广沿路置刀斧手，埋伏地雷，专伺王过，罄杀无疑。”鲁虾如其言启王，桂捶胸大恸。国柱与鲁虾潜布流言，藩下数十万家无不愁苦。国柱潜令各家织网布，光琛与黍子潜铸伪印百颗。

　　十月，钦差哲尔肯等三人抵南，同巡抚朱国治见桂，查家口数日，报八十余万。哲尔肯等议，沿途夫马有数，今家口繁夥，宜陆续起行。先是，壬子，云贵总督甘文之任，谒桂，投眷弟刺，不屑走旁门，桂辞不与见。及桂出看院，文故延见，桂愈不悦；见羽卫中有豹尾枪八杆，故取视称好，借去二杆。及文来索，桂曰：“豹尾枪非亲王不得用，何索为？”文遂大恨。因藩下向有行、坐二粮，乃上疏言：“今非出兵之日，不合有行粮。”桂侦知，即先上疏除去行粮，及文疏至，反为赘辞矣。又桂内弟张季鹰为靖南王虾，辛亥来贺桂寿，挈幼伶过贵州。值文奶公手持大蒜，幼伶戏夺之。奶公怒，捶幼伶，季鹰见之，予奶公杖。文令布、按擒张，布、按阴纵之走，而以远去报。文又示谕所辖，藩下债负不必偿，以此嫌隙日深。及奉搬家之旨，文双羽公文言：“寒冬恐有雨雪，宜速为计。”国治又问：“以何日起驾？用某官作头站？”桂答曰：“缓商。”哲尔肯等催国治三日一问，俱答“缓商”。至十一月十五日，哲尔肯等同国治见桂。桂留饭，国治曰：“三大人候久，王若无意，三大人自去回旨。”桂大詈曰：“咄咄，朱国治！吾挈天下以与人，只此南是吾自己血挣，今汝贪污小奴，不容我治耶？”国治曰：“巡抚贪在何处？”桂曰：“汝还强口！前索大理知府冯苏银三千两，是向我所借；至屡年赃秽狼籍，多出我家，现有日历炳据。”哲尔肯等曰：“王请息怒，此事与巡抚无干。”遂辞出。国治与司道计议，皆曰：“朝廷封疆，与百万生灵所关不小，宜亟上疏，请暂停搬家。”尔肯曰：“吾等奉旨搬家，今若此，何以复命？”众议达礼先回，尔肯、新命暂留南。又二日，国治犹豫不敢上疏。达礼行未百里，为守口官所阻，仍回城中。

　　二十日五鼓，桂集藩下官属于殿上，掷帽剪发辫。桂妻张氏哭至殿上，骂婿侄曰：“朝廷何负汝等，乃作此举动！”桂命郭壮图亟扶张进宫，胡国柱带兵围巡抚署，缚国治，碎剐于市（原注：顺治庚子，国治巡抚江苏，索吴县知县任维初贿。任以新任无措，私粜仓粮数千石，为诸生所讦。国治知其事由己，属知府余廉贞痛惩诸生。诸生不服，哭庙，其卷堂文为金圣叹作，且在其家开雕。国治遂疏闻，以圣叹为首，立决。苏州民谣曰：“天呀天，圣叹杀头直是冤。今年圣叹国治杀，明年国治又被国治歼。”按谣言“今年”者，子年也：“明年”者，丑年也。今癸丑，国治为国柱所杀，而“柱”与“治”吴语同音）。差人送茶与使臣，言外间兵变，杀巡抚，与大人无与，不必惶骇。新命即献盔甲弓箭为贺，桂幽之别室。乃改国号为周元年，铸印曰“天下都招讨兵马大元帅之印”，自称曰余。其所铸伪印，最亲者金吾前后左右四将军，次左右两翼将军，次左右两掖将军，次铁骑前后左右将军，次骁骑前后左右将军；又奋威、仁威、亲威、建威、龙威、绥远、怀远、广武、勇略等将军；又各路总管征朔、讨朔、覆朔、灭朔、殄朔、破朔、剿朔、靖朔八大将军。封郭壮图为留守南路总管将军，料检南府，属印信催征银两充饷。以胡国柱为金吾左将军，夏国相为金吾右将军，吴国贵为金吾前将军，吴应麒（原注：字维周，三桂侄，后封为楚王）为金吾后将军，马宝为铁骑总管将军，其余援剿总兵俱令挂将军印随征。又以方光琛为吏曹，来度为户曹，钱点为礼曹，韩大任为兵曹，冯苏为刑曹，吕黍子为工曹，郭昌为南巡抚。

　　十二月初一日，桂自南起兵，先发羽檄，令李开先缚总督甘文迎至军前。乃自率兵二十万，不宿民房，不入城郭，军行五十里，依上傍水下营。每日前军起营，则中军起，次左、次右、次后，黎明即行，日中即止。行二十日，至贵州，知文已先奔镇远自缢，巡抚曹申吉等出郭迎。桂怒李开先纵文出走，欲杀之，众乞哀，乃杖八十，抄其家。吴国贵与胡国柱忤，次早前营不起，桂心甚疑。天明，国贵来告曰：“吾不去矣。”桂与贵一坐一跪，各无语。久之，桂抱国贵大恸曰：“儿在南当即云不去。”遂入帐房高卧，国贵亦自回营，识者以为不祥。次日，仍起行，至镇远，所过州县俱令剪辫。方光琛密告桂曰：“吴国贵虽倔强，然勇略过人，至死不变。惟吴应麒妄自尊大，夏国相轻浮浅露，此二人必不可重用。”桂点首。

　　甲寅，兵至湖广，陷辰州。湖南巡抚卢振在长沙，弃城而走，所属州县官望风奔溃。于是沅州、常德、宝庆、长沙、永州、衡州、岳州等府俱属桂。桂命吴应麒挂讨朔将军印守岳州，吴国贵挂靖朔将军印守衡州，王屏藩挂破朔将军印攻四川，方光琛巡抚湖南。吴世琮挂大将军印攻广西，全省俱陷，擒李棠、傅宏烈送桂，桂赦之，用宏烈为监军道，棠及方孝标为承旨学士。遣使潜至徽州聘谢四新，四新辞不赴，答一诗曰：“李陵心事久风尘，三十年来讵卧薪？复楚未能先覆楚，帝秦何必又亡秦！丹心早为红颜改，青史难宽白发人。永夜角声应不寐，那堪思子不思亲。”使回，桂怒骂曰：“薄福小人！”王屏藩报四川全省俱平，桂即以为四川总督将军守保宁，而以来度为四川布政使司。聘故明少卿李长祥，延以宾礼，问方略。长祥曰：“亟改大明名号以收拾人心，立怀宗后裔以鼓舞忠义。”桂以其言问方献廷、胡国柱二人，曰：“昔项羽立义帝，后又弑之，反动天下之兵。今天下在王掌握，他日又置怀宗后裔于何地？”长祥知桂意，遂谢去。桂以夏国柱挂殄朔将军印，由衡山出萍乡。上差和硕安亲王为征南大将军，由江西至袁州，攻萍乡。

　　是年二月十五日，福建耿精忠亦起兵应桂，称“甲寅”年。上命和硕康亲王为奉命大将军，与将军赉塔领满兵二十万，攻福建。又差顺承郡王为宁南靖寇大将军，领满兵十万，由武昌攻岳州；川湖总督蔡毓荣领汉兵十万，由荆襄攻松滋；刑部尚书莫洛为大将军，与固原提督王辅臣领满汉兵十二万，由宁羌州攻四川。先是，桂遗辅臣札二道，一与辅臣，一转与宁夏提督张勇。辅臣令义子王继贞自首于朝，勇奏辅臣不行关会，而辄自陈首，是逼臣反也；辅臣亦奏不污伪命，自合举首，而勇妄行讦奏，是逼臣反也。以此，两人相持不敢动。及莫洛至宁羌，所统满兵与辅臣部兵不协，往往忿争，诎辱不堪，鼓噪而起。副将邵苓芝射洛，中喉死，辅臣不得已，奔回平凉以叛。王屏藩乘辅臣之变，出据汉中，守凤翔栈道。桂封屏藩为东宁侯，屏藩获参领阎彩臣以献。彩臣者，故阎镇之侄，而马宝之义子也。被获时，大骂请死，屏藩曰：“我岂不能杀汝，以汝义父马将军有旧，故贳汝耳。”初，桂移镇南总兵，及反，命之从己。镇辞曰：“非敢抗命，但年迈七十，何能为，惟王谅之。”桂遂不之强，寻命往常德。至是，命彩臣依镇家以居。后桂至常德，从官多占民居，夏国相以羽箭插彩臣家，彩臣怒折箭。国相哭诉桂，桂呼马宝问故，宝言：“镇家系奉王命居住，非国相所当占。”桂怒骂国相，国相衔彩臣。迨事败，将降之前，一日，遂凌迟彩臣，灭其族。

　　是年，桂请哲尔肯、傅达礼等至湖南，厚礼附疏遣归。上以疏语不恭，命发桂祖父墓，应熊亦伏诛。

　　乙卯，安亲王在袁州，大破夏国相兵，直追至长沙，赖马宝抵住。韩大任劝桂杀国相，桂仅削其秩。

　　丙辰，桂忧安亲王在长沙，以大任为左翼将军出萍乡，据吉安府，断袁州饷道。安亲王因弃长沙，仍归袁州。

　　初，广东潮州总兵刘进忠通款郑锦，锦封为平南将军，尚之信伐之，屡为所败。二月，桂差七将军由湖南出广东，陷韶州，之信遂降，广东提督严自明亦附迎。伪授之信暂管辅德将军，以董虾（原注：名重元）为总督，冯苏为巡抚，与七将军同守广东。郑锦兵攻漳、泉。时福建可由广东经达湖南，耿精忠畏锦兵，谋之于桂。桂遣礼曹钱点至福建，为郑、耿解和，锦将刘国轩曰：“吾家在海外数十年，称奉明号。今吴号周，耿称甲寅，是以来攻。尔两家若归正朔，吾不难进镇江，上南京，否则尔两家皆吾敌国也。”点不能和而归。精忠虑不支，遂诣简亲王纳款。

　　是年春，上命图海为抚远大将军经略陕西。过四川，夺总督哈占马匹，标兵大噪，欲奉中军冯某作乱，以应王辅臣。冯跪称：“汝等欲反，则先杀我。”众以冯平日抚士有恩，不忍杀，事乃已。图海围平凉，久之，辅臣不能支，求援于屏藩。屏藩忌其轧己，不应。辅臣困守半年，粮绝，杀马为食。海遣周昌入城招谕，即献城归顺。先是，图海出京至长生店，昌跪道左言：“公此行欲招安王辅臣，当与昌俱。”海许诺。及是，昌通辅臣标下守备黄九畴为内应，九畴乘机谓辅臣曰：“何不贷粮于敌？”辅臣曰：“彼与我为对，焉肯贷我？”九畴曰：“不然。公昔陛见时，与图相识，但得与之一见，则事济矣。”辅臣曰：“得彼来见乃可。”海闻之，欲行，督、抚皆力阻。海曰：“脱不测，亦死于王事耳。”遂单骑至城下。辅臣屏左右相见。海见辅臣颜瘦削，抱持大恸曰：“诚不意君枯瘠至此。”辅臣亦泣下。海命给粮数万斛，合城欢忻，庆更生。九畴遂播言，图、王二人在城上相抱恸哭，已说明将剃发矣。于是众心摇动。次日，又馈饷数万两。我兵阑入城内，不能止，众遂撤去网巾。辅臣知为所卖，上阁自缢。海索得之，亟断索，救苏。辅臣曰：“我负国至此，朝廷决不相恕。”海跪誓：“愿以百口保君不死。”后海见上，力明辅臣之冤，触上怒，遂自尽，亦可谓不食其言矣。事闻，部议图海封二等侯；有旨，封二等公，仍经略陕西。将军张勇进爵靖逆侯，王进宝进奋威将军，孙思克进平凉提督，周昌授登莱道。八月，上差简亲王为扬威大将军，统汉满兵二十万攻吉安。

　　丁巳，桂与安亲王战于官山，杀伤相当。桂兵素所恃者，南战象四五十头，逢战排为前队，我军战马见辄战忄栗。至是，象遇我兵，辄退走回阵，桂心甚忧。时吉安被围已二百余日，桂不能救，识者已知天意矣。浙人孙旭易名王怀明，避难入吉安，与韩大任交厚。三月二十三日，大任用怀明计，渡白鹭洲，溃围走宁都，江西遂平。前大兵欲征广东，以吉安中阻，不得进。至是，乃逾大庾岭直逼广东。桂又勒尚之信助饷一百万，之信怒，因复率众归正。上以严自明为銮仪卫使，冯苏为刑部侍郎。自明子某方为宁羌道，桂族灭其家。九月九日，王怀明与韩大任登高山之巅，论天下大势。怀明曰：“如广东相连福建，平凉犄角汉中，天下事尚未有定也。今闻王辅臣倒戈，恐后耿精忠、尚之信相继归诚。无广东则湖南腹背受敌；无平凉则汉中摇动，四川坐以待毙。安危存亡之机，不可不察也。”会康亲王遣员招抚，明年，大任遂入福建投诚。

　　十一月，桂至衡州。不多日，而顺承郡王遣猓猡将军陆道清。道清曾率猓猡兵三千救王辅臣，不能前。及辅臣降，请于图海曰：“陆道清家口在南，若留之，则家口必遭屠谬。”遂遣猓猡兵先归，而送道清于朝。上诏道清不必剃发，赐金银酒器，命为南总督。归见桂，桂曰：“此欲借汝以摇动我众耳。”乃留为侍卫，碎金银器皿，仍给之。

　　时桂封疆日蹙，军声不利，所仗惟吴应麒固守岳州为湖南屏蔽。而朝廷怒顺承郡王拜朱方旦门下，掣还京，别命贝子彰泰为平远定寇大将军，攻岳州甚急。岳州民谣曰：“吴应麒，吴应麒，杀了你，献康熙。”岳州故粮少，转输不通。伪总兵杜辉，福建人，善水战，造飞船六只，长十丈，阔二十尺，两头尖锐，安柁，中分三层，上中两层左石各安炮位三十六，下层左右各置桨二十四，其行甚驶。本朝水师围守水道，辉驾飞船，两面放炮，冲出水围，到衡州装粮，复冲围入，如是者不一次。舟师提督某患之，乃以艨艟数十只，上排铁钉，船外密布鱼网，飞船来即碍不能旋转，为我兵所破。辉跃入水，从湖底逃回岳州，应麒疑而杀之，其标下黄明遂投贝子营。自此岳州粮绝矣，桂遂怀不臣之意，然未敢俨然称帝。故四川巡抚罗森家巨富，号百万，自四川破后闲住，每虑王屏藩图己，乃上疏劝进，桂意动。及再疏请，遂于戊午三月初三日僭伪号，称昭武元年，以衡州府署为行宫。衡州民谣曰：“横也是二年，竖也是二年。”以“昭”字横竖皆两笔也。

　　桂自僭位后，形容憔悴，八月十八日遂死。胡国柱等以棉裹尸，潜载至常德敛之。方献廷解职，送殡南，衡州军民七日后方知桂死。郭壮图拥其孙世袭伪位于南，上桂伪号太祖高皇帝，吴应熊孝恭皇帝。以明年己未，称洪化元年，迁贵州，以贵阳府贡院为行在。

　　自桂殁后，各路不守，吴应麒弃岳州，胡国柱、夏国相、吴国贵弃衡州，马宝、王绪弃长沙，俱会于常德。世召胡国柱、夏国相、马宝、王绪等十六人旋贵州侍卫，以郭昌为刑部尚书，来度为贵州巡抚。国贵奔武冈州，大兵遂进常德，抵辰州。国贵在武冈，日登山巅望我兵，为冷炮所中而死。

　　福建康亲王命王怀明赴陕西将军图海军前。海奏荐怀明往四川招抚王屏藩，不受，解怀明于贵州陆广门安插。庚申，屏藩兵溃身死，大兵直捣成都，世瑶惧，遣马宝守遵义，胡国柱渡泸州。初，傅宏烈自湖南逃至京，上大悦，授抚蛮灭寇将军、广西巡抚，令从广东攻广西。是秋，为广西伪肇庆王马承荫所获，解送贵州。郭壮图以土官满朝，龙反时归南，朝事俱夏国相掌理，荐宏烈有王佐才，给饭送衣帽，伪授刑部尚书。后世归南，虑宏烈在贵阳为变，杀之。传言宏烈骂贼不屈而死者，讹也（原注：《推背图》云：“有一人兮身带弓，翻来覆去闹轰轰。打破匡儿无结底，三千甲子自成功。”按首句是宏烈名；次句言宏烈投伪国、投本朝反覆无常；三句言宏烈之破坏，伪“周”字匡子内有“吉”字也。四句人多不解）。

　　怀明与故贵抚曹申吉等谋反正，潜遣人间道通将军图海。逾月，胡国柱陷叙州，获四川提督将军王之鼎，戮之。检箧中有塘报，载图海密摺内称“奉差副使道王怀明联络曹申吉、潘超先、来度、郭昌等为内应”。国柱奏世，立诛申吉等，惟怀明以间走苗犭中得免。

　　吴应麒自长沙、常德、辰州节节退奔，至沅州，营楚王宫殿不就，又奔镇远，招其子龙威将军世琮同走。我兵日逼，夏国相大惧，九月，托言大婚，挟世退保南，百官星散。次日，苗兵大掠，城市一空。应麒自贵州一路招得逃兵，驻交州，欲行篡弑，郭壮图伪诏缢杀之。初，应麒来朝，世留款内庭。应麒大骂方献廷首祸，欲悔无及，国相等皆大恸，惟世无词，其君臣间情事可见矣。

　　十月，大将军贝子彰泰、绥远将军川湖总督蔡毓荣、征南将军穆占、贵州巡抚杨雍建、筹饷侍郎佛抡、金等恢复贵州。王怀明至，毓荣等委署督理粮驿道，运饷至盘江河一带，访知甘文、朱国治、莫洛、傅宏烈、王之鼎、李胡拜、佟大年七人首级旧藏贵州黑龙庙，遂奉诏给还各家归瘗。

　　是冬，彰泰、蔡毓荣、穆占等进兵南。辛酉，将军赉塔从广西至，勇略将军赵良栋从四川西僻路至，三面会攻甚急。十月二十八日，城中食尽，世冕旒南面服毒而死，时年十六。世貌美丽，性颖慧，读书过目成诵，能悬笔作书。及死，尸弃城旁，狗过不敢近。郭壮图俯伏世前死，方英立侍侧死。方光琛并二子某某皆翰林，同剐于长沙；一子某出家南京花山，名天凤，能诗。桂妻张氏前死，陈沅及伪后郭氏俱自缢（原注：一云陈沅不食死）。彰泰入城，安抚官民，南底定。胡国柱在迤西，与王绪带兵万余，从四川西路而来。去南二百里，闻世死，谓绪曰：“吾为国婿，自无活理。若贪生旦夕，而死于他人之手，非丈夫也。”乃积薪与绪痛饮，命左右燔薪，跃入火中而死。绪亦自尽。藩下家口数十万，俱解归旗。马宝在遵义，谓周卜世曰：“我以一旅顿镇远，则汝辈安得长驱至此！特以天命已去，虽窃据一方，亦复何益？故不为耳。”未几，归寻甸省家口，为我兵所获，与夏国相等解京凌迟死。

　　初，郭壮图驻营城西，大兵不得前。赵良栋谓城外有兵，则樵采路通，城何由破？乃直前捣其营。壮图退兵入城，我兵遂筑长围困之。彰泰喜而宴良栋，良栋曰：“王太欺我。与哈占一耳，而彼用照会，我用令谕。”彰泰曰：“蔡毓荣亦总督也，而用令谕。”良栋曰：“奈何以毓荣例我！毓荣兵怯懦，与吴兵相持累年，非我从四川来，则南岂能得哉？”彰泰怒，奏夺其云贵总督，授毓荣。良栋前与王进宝同破四川，而进宝功加十七等，良栋仅功加十一等，良栋心不平，与进宝几至攻杀。上颇闻其事，召良栋赴京面质。行至长沙，其标兵环集不散，逼之反，声震林谷。良栋曰：“天不可违。吴三桂背叛之报，其明鉴也。”众犹固请，会三司官入见，因谕众暂退。明日，奉凌迟方光琛父子之旨，众遂散去。良栋至道署，谓赵肃文曰：“拒众则杀身，徇众则负国。我以不刚不柔而解散部众于此，颇有定见定力。”

　　吴国贵女美姿态，号八面观音，毓荣得而嬖之。同时有伪尚书刘忻如妾，号四面观音，俘入内廷。上问：“如汝貌者有几？”对曰：“臣妾何足言，有八面观音者，真国色。”毓荣闻之，不自安，时已怀妊二月，遂缢杀之。未几，毓荣征为仓场尚书，以罪废。

　　孙转庵曰：方光琛曾言夏国相、吴应麒不可用，亦有知人之明。然不能使三桂保末路，岂非小有才，未闻君子之大道乎？四川李长祥、徽州谢四新，不污伪命，真可云明哲保身者哉！

　　吴逆取亡录

　　康熙十二年冬十一月，吴三桂自去其平西亲王爵，称天下都招讨兵马大元帅，据南反。伪檄所至，叛者四起，势同鼎沸。越五年，僭帝号，旋殪。又三年，王师下南，其孙世自刎，天下大定。余转侧兵间，濒死而幸不死，爰就耳目所及笔之，以见覆亡之祸实所自取。使当日归藩辽左，克守臣节，则带砺河山，永保无疆之庥，岂不懿哉？

　　三桂者，故明武举，沉毅敢战。少时逐一骑，射之堕，下马欲取其首，其人故佯死，突挥刀刃三桂中鼻，故鼻左微凹。目瞻视，隆准无须。监军太监高起潜爱其勇，认为义子。屡以战功得优叙，不数岁授总兵官，镇守宁远。其先世居徽州，流寓辽东，因家焉。父襄，由武进士起家，官锦州总兵，以援大凌河师溃削职。后从征山东，克登州，复官，氵存擢京营都督。

　　岁庚申，我世祖章皇帝顺治元年，明庄烈帝崇祯十七年也。春二月，流贼李自成自秦犯晋，畿辅大震，议撤三桂兵守山海关，为京师卫。大学士陈演恐事平以弃地获咎，执不可。越月，贼锋益逼，始决计弃宁远，封三桂平西伯，趣入援。甫及关而京师陷，襄降贼。三桂闻变，逡巡关西，将赴降。自成命降将唐通作书招之，胁襄贻书敦促，中有“吾君已矣，尔父命在须臾，及今早降，不失通侯之位”语。有陈沅者，字圆圆，故吴妓，美丽善歌，戚畹周奎得之以进御。庄烈帝忧勤国事，不暇顾，饬归奎邸。三桂歆其艳，请于奎，奎盛饰奁具以赠。三桂妻张氏，貌寝而悍，三桂颇惮之，不敢携沅行，留居京都。城陷，为贼刘宗敏所得。三桂抵蓟州，襄使者至，诘知襄被执，笑曰：“是胁我耳，我至即释，何患！”复问：“陈姬无恙乎？”使者以实告，勃然曰：“大丈夫不能保一女子，何面目见天下人！”遂反旆而东，回山海关，以讨贼复仇，布告远迩。继恐贼大队至，众寡不敌，遣其副帅郭元龙、杨坤、孙文焕乞师于我朝。时睿亲王率师西征，中途得请，允之。

　　自成闻三桂之来而复返也，命伪丞相牛金星居守，自率精锐二十万，挟庄烈帝太子永王、定王及襄置军中，东击三桂。夏四月十八日及关，围之数匝。睿亲王兵亦至，三桂突围出谒，即壁中剃发。二十一日，战于关西一片石，贼败。明日复战，自成按辔登高冈以观。日将失，见我军戴缨帽如万朵红云，风卷而西，遽策马走，呼曰：“败矣！”贼众大溃，奔回永平，杀襄于城西之范家庄。狼狈还京，尽屠襄家，并害太子、二王。二十九日，焚宫殿，出阜城门宵遁。

　　三桂追至近畿，传檄入都，言奉太子至。明臣之从贼而留京未行者，备法驾卤簿郊迎。及登辇，则辫而短后衣者，睿亲王也，咸愕眙不知所为，罗拜道左。次日上笺劝进，内院大学士沈文程笑曰：“吾主已于去岁登极，此皇叔摄政王也。”众惭而退。

　　三桂知家属被害，愤甚，不入城，蹑贼紧迫，又败之望都、真定间。时尚未知圆圆消息也。贼被追急，尽弃所掠辎重妇女，疾趋山右。三桂前部得圆圆于途，报至，大喜，于营次设锦幄，鼓吹前导，迎以归。逐北至固关，班师为襄发丧。乞赠恤，得旨谕允，并授三桂为平西王。旋从大将军英亲王征自成于陕西，自襄阳、武昌东下至九江而还，命赴镇锦州。时顺治二年，三桂年三十四。

　　居久之，郁郁不自得，求剿贼自效。五年，移镇汉中，与都统李国翰败大同叛镇姜襄逆党于延安、榆林等府。复征流贼张献忠余党之扰四川者，击走孙可望、白文选、李定国等，克成都、叙州、重庆。驻师绵州，部下恣淫掠，巡按御史郝浴劾三桂骄纵观望。三桂怒，诬浴欺罔冒功，浴坐谪徙，三桂叙功增俸。子应熊，张氏出也，尚主为和硕额驸，授爵三等子。

　　十四年，诏三桂为平西大将军，进征贵州。师久无功，还驻遵义。先是，可望等因明桂王朱由榔建号永历，称帝于粤，降附之。寻与定国隙，定国奉永历入南。可望攻之不胜，赴长沙军前降，入都，具言南可取状。三桂欲自以为功，亦具疏请命。分兵三路，平南大将军、信郡王、经略、大学士洪承畴由湖南取道贵州进，征南将军卓布泰由广西进，三贵由四川进。十六年正月，合攻南城，永历走永昌，奔入缅甸。三桂追至腾越州，州西南百余里即缅境，中原地尽处也。明将马宝、李如璧、狄三品、塔新策，及景东等处土司俱归顺，乃振旅还。召信郡王洪承畴回，留三桂管滇事。承畴将行，三桂问自固之策，承畴曰：“不可使滇中一日无事。”三桂谨受教。承畴至京，即以岩疆难靖，请援明黔国公沐英世镇例，移藩久镇。三桂遂奉命镇滇，督、抚均受节制。

　　是年元江土司那嵩叛，三桂平之，以其地为元江府。嗣部臣以云南岁需俸饷至九百余万，议裁兵。三桂奏言边孽未除，宜如旧，并请发兵入缅。疏言渠魁不殄，有三患二难：李定国等引众四扰，患在门户；土司反覆，易被煽动，患在肘腋；投诚将士，乘机生心，患在腠理。且滇中米粮腾踊，耕作半荒，养兵难，安民亦难。惟有剿净根株，庶可一劳永逸。诏如所请，授内大臣爱星阿为定西将军，会同进师。三桂檄谕缅人以出兵故，令缚永历以献，自率大队由腾越出边。是时永历就食缅人，为所制，与定国等隔绝不通，已不能有所为，移书三桂乞哀曰：将军新朝之勋臣，旧朝之重镇也。世膺爵秩，藩封外疆，烈皇帝之于将军，可谓甚厚。讵意国遭不造，闯贼肆恶，突入我京城，殄灭我社稷，逼死我皇帝，杀戮我人民。将军志兴楚国，饮泣秦廷，缟素誓师，提兵问罪，当日之本衷，犹未泯也。奈何凭藉大国，狐假虎威，外施复仇之虚名，阴作新朝之佐命？逆贼授首之后，而南方土宇，非复先朝有也。宏光殄祀，隆武就诛，仆于此时，几不欲生，犹暇为宗社计乎？诸臣强之再三，谬承先绪。自是以来，一战而楚地再失，再战而东粤亡，流离惊窜，不可胜数。幸李定国迎仆于贵州，接仆于南安，自谓与人无患，与世无争矣。而将军忘君父之大德，图开创之丰功，督师入滇，覆我家室。仆由是远渡沙漠，聊借缅人以固吾圉。山遥水远，言笑谁欢，既失世守之封疆，苟全微命于蛮服，只益悲矣。乃将军不避艰险，请命远来，提数十万之众，穷追逆旅之身，何视天下之不广哉？岂天覆地载之中，独不容仆一人乎？抑封王锡爵之后，犹欲歼仆以邀功乎？第思高皇帝栉风沐雨之天下，犹不能贻留片地，以为将军建功之所。将军既毁我室，又欲取我子，读《鸱》之章，能不惨然心恻乎？将军犹是世禄之裔，即不为仆怜，独不念先帝乎？即不念先帝，独不念二祖列宗乎？即不念二祖列宗，独不念己之祖若父乎？仆今日兵衰力弱，茕茕孑立，区区之命，悬于将军之手。如必欲仆首领，则虽粉身碎骨，血溅草莱，所不敢辞。若其转祸为福，或以遐方寸土，仍存三恪，更非敢望。倘得与太平草木，同沾雨露于新朝，惟将军是命。冀裁之。

　　三桂不答，自木邦趋缅城。师次旧挽坡，缅人惧，持贝叶文纳款。绐永历曰：“晋王李定国至矣，请出就晋王军。”并其太后马氏、后王氏、太子慈ピ及公主、公女等，舁送三桂营。顺治十八年十二月朔日也。康熙元年正月捷闻，晋爵亲王，并命贵州亦归管辖。

　　三桂拥永历还滇，内大臣爱星阿议所以处之。三桂曰：“宜骈首。”爱星阿不可。将军卓罗曰：“彼曾为君，全其首领可也。”四月二十五日，三桂命其将杨坤、夏国相等，进帛于滇城之篦子坡，太子等皆就缢，复焚其尸。遣送太后及后北上，中途均扼吭死。明社之厄，虽由闯贼，然例以宋室山，实亡于三桂手。此后郑氏负海外，虽仍以永历纪年，其实扶余自王，金炉朱火，自兹熄矣。

　　初，三桂之追李贼也，得所弃赀无算。既镇滇、黔，复以水西土酋安坤、迤东土酋王耀祖、禄昌贤、乌撒土女酋陇氏等不廷，削平之，收其地，分设大定、开化、黔西等府州。土官咸世袭，厚敛多藏，积数百年，悉为三桂所有。又徇西番、蒙古意，请于北胜州互市茶马，令人往普洱及川、湖产茶处所采运交易。继请以原籍沐天波庄田为藩庄，假称浚渠筑城，广征关市、榷税、盐井、金矿、铜山之利。值蕃苗自相仇杀，辄以边警入告，岁糜饷银千余万，延不请核。由是富甲天下，渐蓄异志。挥金以要结人心，赏赉馈遗，动以万计。文武官之铨除到滇者，阴遣私人诱令鬻身藩下，给身价银，多者数万，少亦万余，视其才为差等，俾为己用。所部将卒，皆百战之锐，且多李自成、张献忠二贼部下窘蹙来归者，饵以厚利，无不愿效死力。益思发难而无以为名，爰即永历所居五华山作新府，重楼复道，规制拟大内。又为园于西郊外，名安阜园。因圆圆齿已长，张氏亦老，更罗致艳冶，以歌舞自娱。

　　会平南王尚可喜镇广东，自陈老病，愿归藩辽左，诏以所请。三桂于十二年七月，亦诡请移藩。疏入，下廷臣会议。有言三桂镇服苗蛮，不可移者；有言撤藩后必多拨禁旅往守，纷扰民驿，宜仍令留镇者；独户部尚书米思翰、兵部尚书明珠等，以边陲静晏，三桂不应仍镇南。议上，特允三桂撤归锦州。遣侍郎哲尔肯、学士傅达礼赍诏谕曰：“自古帝王平定天下，咸赖师武臣力。及海宇宁谧，必振旅班师，俾封疆重臣，优游颐养，赏延奕祀，诚巨典也。王镇守岩疆，厥功懋焉。但念年齿已高，久驻遐荒，眷怀良切，故允王所请。王其率属北来，慰联眷注，庶几旦夕觏止，君臣偕乐。至一应事宜，已命所司筹庇周详，王至即有宁宇，无以为念。并须给藩下官兵半年俸饷，以便趣装。”

　　三桂初意要旨慰留，可从容部署。命下，愕然气沮，日与心腹将士吴应麟、吴国贵、刘茂遐、方光琛、夏国相、胡国柱、卫璞等谋所以举兵。茂遐谓明亡未久，宜立明后奉以为君，老臣宿将，当有愿为前驱者。光琛曰：“出关乞师，犹可以力弱自解。永历已窜缅中，必擒而杀之，此不可解矣。况成功之后，万不能终守臣节。篦子坡之事，可一再行之乎？”遂不用茂遐策。

　　哲尔肯等至滇，三桂期以十一月二十四日行，阴扼各关隘，听入不听出。先三日，集所属都统及四镇十营总兵何进忠、高得捷、马宝、高起隆、刘之复、陶继智、廖进忠、林兴珠、张足法、王屏藩、王会、范齐韩等，发兵反。杀巡抚朱国治，邀按察使李兴元、知府高显辰、同知刘昆，胁之叛，弗从，幽絷之。显辰仰药死，兴元、昆徒置瘴地，哲尔肯等被留。提督张国柱、总兵杜辉、柯铎、布政使崔之瑛、提学道周昌、知府冯苏等以下官，并从逆。三桂年六十二矣，自称都招讨大元帅，以明年为周王元年，铸钱曰“利用通宝”，蓄发易衣冠，帜色用白，步骑皆以白毡为帽。先一年冬，滇中雷电风雪，一时兼作。是年夏，西寺塔顶铜凤有声呜呜，数日不止，又有异鸟来集，展翼方丈余，状貌丑怪，博物者不能识其名。人咸知为不详，而三桂不悟也。

　　川湖总督蔡毓荣得云贵总督甘文报，飞章告变。上以荆州为咽喉要地，关系最重，遣前锋统领硕岱先率禁兵兼程往守，以遏贼势。寻授顺承郡王勒尔锦为宁南靖寇大将军，统师继进。分命将帅选劲旅，先后赴武昌、西安、汉中、安庆、京口、兖州、太原诸要地，供调遣。诏削三桂爵，宣谕中外，凡陷贼官员军民，或心存忠义，不能自拔，或被贼驱迫，畏罪怀疑，但能归命输诚，悉赦已往，不复究治。其藩下人出仕各直省者，虽有父子兄弟在南，概不株连治罪，各宜安心职守，无怀疑虑。三桂子应熊尚主在京，廷臣咸请逮治，诏且拘禁，事平再议，犹欲三桂悔悟自投，曲赐矜全也。

　　贼将马宝先驰至贵阳，提督李本深应之，贵州巡抚曹申吉、总兵王永清、崔世禄降贼。总督甘文度不能支，将十余骑趋镇远，冀扼贼东窜。副将江义已受逆命，以兵围之，文自缢。贼陷沅州、辰州，直逼长沙。

　　十二月朔日，三桂伪署郭壮图为大将军留守南，自领胡国柱等东行，岁杪至贵州，十三年正月至镇远。遣吴国贵、王屏藩、夏国相等分扰楚、蜀，犯陕、甘、江西。致书平南、靖南二藩，要约同叛。潜使间谍赍伪札伪印，四出煽诱。于是四川提督郑蛟麟、巡抚罗森、总兵谭宏、吴之茂，襄阳总兵杨来嘉，郧阳副将洪福，长沙副将黄正卿，广西将军孙延龄、都统线国安、提督马雄，陕西提督王辅臣，靖南王耿精忠，福建巡抚刘秉政、总兵曾养性，潮州总兵刘进忠、副将张星耀，温州总兵祖宏勋，高州总兵祖泽清，并从逆。伪总兵杨宝荫寇常德，其父、原任提督杨明遇为内应，城遂陷。

　　三桂至常德，具疏付哲尔肯、傅达礼还奏。廷臣以三桂疏词狂悖，怙恶不悛，其子孙即宜凌迟处死，以消内变。上念应熊久在近侍，不忍加戮，将应熊及子世霖处绞，其余幼子免死入宫。三桂闻之大恨，自常德至松滋，窥取荆州。使贼将刘之复、高得捷等掠肇庆、宜昌、袁州，分我兵力。平南王尚可喜之子之信，亦受三桂辅德亲王伪爵据广州叛，提督严自明、巡抚陈洪明、总兵苗之秀等附之。精忠复迫使郑成功之子锦于台湾，招令渡海犯内。时惟畿辅、河南、山左右与江南财富之区，尚晏然无事；他如云、贵、陕等，两粤、闽、蜀、湖南、江右，及湖北之郧阳，浙江之宁、绍、金、衢，江南之祁、歙，贼氛几遍。幸赖圣谟广运，先机独断，贼未至而制贼之师已先在途，或已莅止，贼计渐窘。未几，尚之信、耿精忠、王辅臣、郑蛟麟、祖泽清、刘秉政、曾养性、刘进忠、严自明、苗之秀、林兴珠等，先后反正。孙延龄谋归顺，为三桂从孙世琮所袭杀。郑锦败回厦门，贼将高得捷、线国安、马雄、刘之复等相继死。

　　三桂妄冀得荆州后，非长驱北犯，即顺流东下。乃五年之久，卒不能越湖而北，徘徊岳麓，愤恚无所逞。贼党思悦其意，相率劝进。十七年三月朔，改衡州为定天府，僭帝号。建元昭武，册妻张氏为后，应熊庶子世为太孙。加郭壮图、方光琛为大学士，擢王公良、巴养元、陈君极、王绪、李继业等为将军，余党进爵为差。将设朝，淫雨泥泞，藉松针于地，始克成礼。既受贺，有犬登其案而坐，三桂心恶之，遂病噎。继之下痢，口不能言，八月十七日毙于衡州。贼众匿丧不发，请世奔丧，郭壮图力阻不行。九月，伪后张氏死。十月，始发丧，运柩回滇。十一月，世僭号，改元洪化。立郭壮图女为伪后，召曹申吉等入滇辅政。申吉及罗森、冯苏、杜辉等，各谋归正，事泄死。

　　十八年，贼将关应麟败于岳州，弃长州、衡州，退守贵阳。吴世琮死于广西，洪福、郭义、柯铎咸输款，吴国贵中炮死。十九年，召顺承郡王还京，以贝子彰泰为定远平寇大将军，蔡毓荣为绥远大将军，同将军赉塔、穆占、赵良栋、总督董卫国等，协力进征。王屏藩、陈君极自杀，吴之茂就擒，杨宝荫、杨来嘉、崔世禄、李本深降，谭宏死，吴应麒为郭壮图所缢。贼弃贵州奔南，大兵鼓行而前，二十年二月薄南城。世以围急，召马宝、胡国柱、夏国相等归援。国柱穷迫自经，王绪焚死，宝与国相、王永清、江义、巴养元、王会、高起隆、张足法、李继业等乞降。城中樵采路绝，人相食。十月二十八日，世御伪殿，刎颈不殊，再刃乃死，伪后郭氏殉焉。壮图ト室自焚。伪将军何进忠、线缄等开城迎大兵入，南平。擒方光琛磔于市，戮世尸，函首驰献，逆产亲属俱藉没缘坐，马宝等以次伏诛。析三桂骸骨，传示天下，距谋叛时恰八年云。

　　吴逆始末记崇祯十七年春，流寇渐逼，给事中吴麟征请调宁远总兵官吴三桂入卫，帝意犹豫。三月，闯贼陷大同，京师戒严，乃封三桂为平西伯，飞檄召之。迁延不即发，及抵山海关，凶问至，遂止。闯闻三桂据于关，执其父襄，令招以书。略曰：“尔以君恩特简，得专阃任，乃怯懦观望，使西兵长驱。事机已去，天命难回，尔君已逝，尔父犹存。呜呼！识时务者，可以知所变计矣。及今早降，不失通侯之赏，犹全孝子之名。”贼并发银数万，遗伪将赍往犒之。三桂得书，即令贼将入关代守，自率精锐赴燕京降。

　　至滦州，闻爱姬陈沅为贼帅刘宗敏所掠。时方食，抵几于地，须发奋张，具书答襄曰：“父既不能为忠臣，儿亦不能为孝子矣。”即卷旆驰还山海，袭杀贼将，歼其众，遣部将杨坤奉书，乞师于我大清。略曰：“三桂以螽负之身，忝镇山海，亦思坚守东陲，巩固神京。不意流寇犯阙，奸党开门，先帝不幸，九庙煨烬。天人共愤，众志已离，败可立待。三桂受国厚恩，欲兴师问罪，奈京东地小，兵力未集。特泣血求助，乞念亡国孤臣忠义之言，速选精兵。三桂自率所部，合兵以抵国门，灭流寇于宫庭，则我朝之所图报，岂徒财帛而已哉！”时我睿亲王绥辑中原，得书即遣使报之。略云：“闻崇祯帝丧于流寇，不胜发指。故率仁义之师，沉舟破釜，誓不旋旌，期必灭贼，出民水火。今伯遣人致书，深为喜悦。若率众来归，必封以旧土，晋为藩王，国仇可报，身家可保也。”三桂乃传檄远近云：“闯贼李自成以么魔小丑，荡秽神京。日色无光，妖氛吐焰。杀我帝后，刑我缙绅，﹃我士民，掠我财物。二祖列宗之怨恫，天寿凄风；元勋懿戚之诛Θ，鬼门泣血。”又云：“周命未改，汉德可思。诚志所孚，顺能克逆；义兵所向，一以当十。”

　　闯贼闻之大怒，执吴襄随行，亲帅贼众十余万，东攻山海关。三桂惧，请我朝速进兵。四月，大兵至沙河，败贼将唐通于一片石（原注：通为明总兵官，守居庸，以关降贼者）。贼复部勒其众，北距山，南抵海，为长阵以待。睿亲王命三桂兵皆系白布为识，冲其中坚，贼不能支。追至永平，贼恨甚，杀吴襄，悬首于竿，走还京师。大兵至于四月晦日，闯焚宫殿，挟太子、二王西走。三桂追及于定州清水河，斩其伪帅谷可成，贼奔真定。三桂合辽东兵击之，贼以屡败而忿，乃勒精兵依山为阵，大呼曰：“今日亲决死斗，不求人助，乃为豪杰耳。”于是纵兵大战。猛风东来，卷沙蔽日，贼营旌旗俱折。贼恐，急收兵，三桂射之中肩，狼狈由固关遁去。时睿亲王摄政，赐三桂玉带、蟒服、鞍马、弓矢等物，晋爵平西王。

　　南都福王立，闻三桂乞师破贼，遥封为蓟国公。八月，遣使臣左懋第、陈洪范赍银币入朝致谢，并诣三桂营致福王意。三桂谢曰：“时势至此，夫复何言，惟有闭关束甲，以俟后命耳。”所赐俱辞不受。明年，南都亡，闽中唐王立。时秦、晋、楚、豫、吴、越之地，俱入版图，三桂回锦州。又明年，汀州亡，粤中桂王立。自湖以南，川、广、滇、黔皆为明守，乃移驻汉中。九年，桂王走安隆。十四年，三桂晋平西大将军，同都统莫尔根由四川定黔、滇。十五年，自重庆进兵，破遵义之三坡，下贵阳，大兵毕集于平越之杨老堡。三桂兵至七星关，白文选分军守险，不得前。三桂乃从水西间道取乌撒，袭其后，守兵惊遁。是冬，三路兵会于南。桂王君臣奔永昌，旋奔腾越。明年，克永昌，引大兵渡潞江。先，李定国设伏磨盘岭（原注：即高梨贡山），为首尾横击计，为降人泄其谋。三桂分精甲先蹂之，大兵继至，短兵相接战山上，自卯至午，尸委山谷皆满。定国不能支，军溃，桂王亡入缅，滇地悉平。

　　十七年，朝命吴三桂以平西王为总管镇南。三桂裨将杨坤为之谋，请效黔国公，世守滇中，为子孙计，必入缅禽王以献，乃可。三桂深然之，即具疏请兵云：“滇南负固有年，一朝堪定。独由榔在缅，李定国、白文选等分驻三宣、六慰、孟艮一带，借由榔以鼓众心。窥我边防则患在门户，号召诸蛮则患在肘腋，投诚生心则患在腠理。请大举入缅。”冬十二月，大兵临缅江（原注：即大金沙江），缅人恐，送桂王并其眷属于军前。三桂使人环守之，王南面坐，三桂入见，北向长揖。王问为谁，三桂噤不敢对；再问之，不觉膝之屈也。问之数四，始称名以对。王切责良久，已而叹曰：“今亦已矣。我本北人，欲见十二陵而死，汝能任此事乎？”对曰：“能。”王乃麾之去。三桂伏地不能起，左右掖之出，自是不敢复见。越日，拥王还滇。康熙元年四月，三桂令人以帛缢杀王，藁葬南城外。嗣奉朝命，贵州一切文武官员兵民事务照南例，着平西王管理，又令文武官听自选用。是时也，明之根孽已尽，李定国已死，白文选已降，高枕无与复为难者。爵晋亲王，子尚公主，据有滇、黔数千里之地，爪牙腹心布列要害，自以为西南一隅，真子孙万世之业，而不轨之迹渐彰矣。

　　◎附《觚剩》一则延陵将军美丰姿，善骑射，躯干不甚伟硕，而勇力绝人，沉鸷多谋。弱冠中翘关高选，裘马清狂，颇以风流自赏；一遇佳丽，辄为神留，然未有可其意者。常读《汉纪》，至“仕宦当作执金吾，娶妻当得阴丽华”，慨然叹曰：“我亦遂此愿，足矣。”虽一时寄情之语，而妄ダ非分，意肇于此。

　　明崇祯末，流氛日炽，秦、豫之卮间关城失守，燕都震动。而大江以南，阻于天堑，民物晏如，方极声色之娱，吴门尤盛。有名妓陈圆圆者，容辞闲雅，额秀颐丰，有林下风致。年十八，隶籍梨园。每一登场，花名雪艳，独出冠时，观者魂断。维时田妃擅宠，两宫不协，烽火羽书，相望于道，宸居为之憔悴。外戚周嘉定伯以营葬归苏，将求色艺兼绝之女，由母后进之，以纾宵旰忧，且分西宫之宠。因出重赀购圆圆，载之以北，纳于椒庭。一日侍后侧，上见之，问所从来。后对左右供御鲜同里顺意者，兹女吴人，且娴昆伎，令侍栉盥耳。上制于田妃，复念国事，不甚顾，遂命遣还，故圆圆仍入周邸。

　　延陵方为上倚重，奉诏出镇山海，祖道者绵亘青门以外。嘉定伯首置绮筵，饯之甲第，出女乐佐觞，圆圆亦在拥纨之列。轻鬟纤履，绰约凌云，每至迟声则歌珠累累，与兰馨并发。延陵停流盼，深属意焉。诘朝，使人道情于周，有“紫云见惠”之请。周将拒之，其昵者说周曰：“方今四方多事，寄命干城，严关锁钥，尤称重任。天子尚隆推毂之仪，将军独受之柄。他日功成奏凯，则二八之赐，降自上方，犹非所吝。君侯以田窦之亲，坐膺绂冕，北地芳脂，南都媚黛，皆得致之下陈，何惜一女子以结其欢耶？”周然其说，乃许诺。延陵陛辞，上赐三千金，分千金为聘。限迫即行，未及娶也。嘉定伯盛其奁媵，择吉送其父襄家。

　　未几，闯贼攻陷京师，宫闱歼荡，贵臣巨室，悉加系累。初索金帛，次录人产，襄亦与焉。闯拥重兵，挟襄以招其子，许以通侯之赏。家人潜至帐前约降，忽问陈娘何在，使不能隐，以籍入告。延陵遂大怒，按剑曰：“嗟乎！大丈夫不能自保其室，何以生为！”即作书与襄诀，勒军入关，缟素发丧。随天旅西下，殄贼过半。贼愤襄，杀之，悬其首于竿，襄家三十八口俱遭惨屠。盖延陵已有正室，亦遇害，而圆圆反以籍入无恙。闯弃京出走，十八营解散，各委其辎重妇女于途。延陵追度故关至山西，昼夜不息，尚不知圆圆之存亡也。其部将已于都城搜访得之，飞骑传送。延陵方驻师绛州，将渡河，闻之大喜。遂于玉帐结五彩楼，备翟之服，从以香舆，列旌旗箫鼓三十里，亲往迎迓。虽雾鬓风鬟，不胜掩抑，而翠消红泫，娇态逾增。自此由秦入蜀，迄于秉钺滇云，垂旒洱海，人臣之位，于斯已极。圆圆皈依上将，匹合大藩，回忆当年牵萝幽谷、挟瑟句阑时，岂复思有此日？是以鹤市莲塘，采香旧侣，艳此奇逢，咸有咳吐九天之羡。

　　梅村太史有《圆圆曲》云：鼎湖当日弃人间，破敌收京下玉关。恸哭六军俱缟素，冲冠一怒为红颜。红颜流落非吾恋，逆贼天亡自荒讠燕。电扫黄巾定黑山，哭罢君亲再相见。相见初经田窦家，侯门歌舞出如花。许将戚里箜篌伎，等取将军油璧车。家本姑苏浣花里，圆圆小字娇罗绮。梦向夫差苑里游，宫娥拥入君王起。前身合是采莲人，门前一片横塘水。横塘双浆去如飞，何处豪家强载归？此际岂知非薄命，此时只有泪沾衣。薰天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉？白皙通侯最少年，拣取花枝屡回顾。早携娇鸟出樊笼，待得银河几时渡？恨杀军书底死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，强呼绛树出雕栏。若非壮士全师胜，争得蛾眉匹马还！蛾眉马上传呼进，云鬟不整惊魂定。蜡炬迎来在战场，啼妆满面残红印。专征箫鼓向秦川，金牛道上车千乘。斜谷云深起画楼，散关日落开妆镜。传来消息满江乡，乌桕红经十度霜。教曲妓师怜尚在，浣纱女伴忆同行。旧巢共是衔泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛明珠万斛愁，关山漂泊腰肢细。错怨狂风落花，无边春色来天地。尝闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见馆娃初起鸳鸯宿，越女如花看不足。香迳尘生鸟自啼，さ廊人去苔空绿。换羽移宫万里愁，珠歌翠舞古梁州。为君别唱吴宫曲，汉水东南日夜流。此诗史微词也。

　　皇朝顺治中，延陵进爵为王。五华山向有永历故宅，乃据有之。红亭碧沼，曲折依泉；杰阁丰堂，参差因岫。冠以巍阙，缭以雕墙，袤广数十里。卉木之奇，远自两粤；器玩之丽，购自八闽。而管弦锦绮，以及书画之属，则必取之三吴。捆载不绝，以从圆圆之好。延陵既封王，圆圆将正妃位，辞曰：“妾以章台陋质，谬琼寝，始于一顾之恩，继以千金之聘。流离契阔，幸保残躯，获与奉之役，珠服玉馔，依享殊荣，分已过矣。今我王析圭胙土，威镇南天，正宜续鸾戚里，谐凤侯门，上则立体朝廷，下则垂型裨属，稽之大典，斯曰德齐。若欲蒂弱絮于绣ブ，培轻尘于玉几，既蹈非偶之嫌，必贻无仪之刺，是重妾之罪也。其何敢承命？”延陵不得已，乃别娶中阃。而后妇悍妒绝伦，群姬之艳而进幸者，辄杀之。唯圆圆能顺适其意，屏谢铅华，独居别院，虽贵宠相等，而不相排轧，亲若娣姒。圆圆之养姥曰：“陈故幼从陈姓，本出于邢。”至是，府中皆称邢太太。

　　居久之，延陵潜蓄异谋。邢窥其微，以齿暮请为女道士，霞帔星寇，日以药炉经卷自随。延陵训练之暇，每至其处，清淡竞晷而还。府中或事有疑难，遇延陵怒不可解者，邢致一二婉语，立时冰释。常曰：“我晨夕焚修，为善是乐，他非所计耳。”内外益敬礼焉。今上之癸丑岁，延陵造逆。丁巳，病殁。戊午，滇南平。籍其家，舞衫歌扇，犀蕙娇莺，联舻接轸，俱入禁掖。邢之名氏，独不见于籍。其玄机之禅化耶？其红线之仙隐耶？其盼盼之终于燕子楼耶？已不可知。然遇乱能全，捐荣不御，皈心净域，晚节克终，使延陵遇于九泉，其负愧何如矣！

　　圆圆终事，诸书未载，无可考究。道光庚寅，太仓王后山幕游云南，于会垣西关外瓦仓庄三圣庵，得晤圆圆第七代法孙见修，言圆圆出家后始末甚详。当吴逆将叛，圆圆以齿暮乞为女道士，于宏觉寺玉林大师座下剃度，法名寂静，别号玉{艹}.迨吴逆殄灭，遂遁迹于三圣庵，从之者伪昆阳牧妻李氏。因庵屋湫隘，辟地数弓，有康熙二十八年碑记可证。至康熙丁巳，怛氏年八十，云墓昙华庵后，传有遗像二帧：一明时都人妆，著红霞帔子，手执海棠花一枝，乃入宫时作也；一比邱尼，趺坐蒲团，乃披剃后作也。后山因摹像以归，并为之记，遍征题咏，其事遂传于世。己卯花朝记。

　　吴三桂纪略

　　予宰江川，本县学谕金大印字斗如隶平西旗下，自辽东贡生选授，熟谙明季辽沈事，予乐与谈。

　　伊时吴宠眷隆渥，予因问金云：“王爷（原注：旗下人称旗主为王爷）世谓纯忠极孝，报国复仇，裂土分藩，为世间伟人，信乎？”金曰：“吾王俱因利乘便，徼幸成功，直命好耳，岂材力所致哉？人言忠孝，未可信，皆时会所值耳。惟最初救父出围一举，孝闻九边，勇冠三军，勋名富贵，胥本于此。”予曰：“可得闻乎？”金曰：“崇祯某年，总兵祖大寿守大同，镇兵三千，每秋高恐盗边者，分兵巡哨。拨参将吾太王爷吴骧领兵哨探，方离城百里，值四王子（原注：即天聪帝，当时称四王子。）领兵四万，欲攻大同。藐视五百人，不战，但围困之，谓饥渴甚，三四日必降，可不血刃。因急奔急围，缓奔缓围。至近城四十里，祖帅凭城楼而望，不解救。吾王爷为祖甥，侍侧，沙漠一望四十里间，见父被围，跪请祖帅救之。祖帅以敌兵四万，城兵不满三千，守且不给，何能救？三请，俱不应，乃跪泣曰：”总爷不肯发兵，儿请率家丁死之。‘祖似应不应，曰：“嘎！’以为必不能救也。王即跪而应曰：”得令！‘下楼开城，率家丁仅二十人赴援。王居中，左吴应桂、右杨某（原注：俱辽西降人），分两翼，十八人后随冲阵。四王子见人少轻出，疑之，开阵计纳而并围之。突入阵，射殪两人，继遇拥纛红缨王子，一箭落马仆地。王下马割首级，仆者未殊，奋短刀斫王鼻梁。王裂红旗裹面，大呼杀人，内五百人亦大呼杀出。北军终以王人少，疑其诱，遂缺围，听其逸。祖帅在城楼望见决围，因命呐喊擂鼓助威，北军亦不进。祖帅乃出城，于三里外鼓吹香亭迎接，慰劳赞叹。王面血淋漓，下马跪泣。祖抚王背，曰：“儿不忧不富贵。吾即题请封拜，易事耳。’斯时忠孝之名，夷夏震慑，即四王子亦曰：”好汉子！吾家若得此人，何忧天下！‘“过此以往，大印不欲言之矣。

　　予再三恳请，金曰：“崇祯十二年间，相帅以总兵守宁远。四王子怒祖帅以向经擒而归降，后逃归，仍领兵抗御，必更擒之而后快。遂围城，堑濠三重，以绝樵汲；又离城数十里，重兵扼松山，以阻饷道援兵。祖帅请救甚迫，乃拜洪承畴总督，调九边总兵听节制，合十三万人，救宁远。承畴选锐，一鼓夺松山据之。是时四王子以他事回满洲，闻失松山，怒责将士。答云：”南朝兵非昔比，有洪承畴者善用兵，亲见自知。‘四王子乃至宁远，申饬固守濠栅，不夺松山，惟相山势地形，凡松山饷道所经，或五六十里，或七八十里，险隘厄塞处严兵拒守。由是馈运不通，松山粮绝。承畴集诸总兵议曰：“吾与诸公俱饿死于此，无益于国。吾大帅，不可离此尺寸；诸公可各率所部，分道闯出，然后整兵反救重围，内外相应，或可决围而出。’于是王与将士谋所向。西夷降人曰：”敌兵诡计极多，小路必严兵堵截，大路当设备稍宽，宜从大路。‘王用其说，从大路杀出。果战将俱在小路，大路惟四王子及文武随从三四百人，帐幞旌旗盛设，而斗将无多。见王来势凶猛，曰：“归兵莫遏，纵之可也。’又云：”吴三桂果是汉子，得此人归降，天下唾手可得矣。‘其时各总兵溃围而出，俱引兵归镇，不救松山。粮绝计穷，敌兵遣人说降，洪督、祖帅全军返旆，然宁远尚未设守也。王乘北兵不守，随领敕镇守。斯时大印亦随入城，残破之余，军府粗立，遂有癸未之事。

　　“崇祯十五年壬午冬，清兵至北京，遍山左右至江北桃源、宿迁，内兵禁旅俱不堪战，敕召四镇人援。王率所部由宁远至京，清兵以援兵四集，捆载而归。后四镇俱封伯，吾王封平西伯至镇，王父骧留京。四王子归而计曰：”北京武备空虚，可取，奈有外镇。莫如先取外镇，则京城唾手可得。然强莫如吴三桂，宜先取之。‘乃于十六年癸未冬，勒兵至宁远，堑濠筑栅，绝粮者三月。羽书告急，而京中正忧流贼猖獗，无暇边陲，王乃聚众议计。或云：“今城见兵三千，而家口万计，皆靡谷。莫如遣家口以省食，而后议守议弃。’众曰：”今兵围匝，家口出城，适饱抢掠，何能进关？‘又有进口：“城外三面陆路皆兵，惟通海一面，相去五六十里，无一兵巡哨。此盖开吾奔走之路，谓家眷去则男子无心以守，此彼取城之计也。吾即就彼计，使老弱妇女得渡山海关，拢天津卫，俾家口有安顿，则战守无所不可矣。’乃雇海船，尽出家口，果然清兵一无拦截。更相与议守，奈无担石军储。王曰：”守土者擅弃封疆，律无赦，吾不可去。然闻京师流氛甚炽，若弃城勤王，图功赎罪，亦是一策。‘遂率所部南奔。清兵全不拦截，盖恐一拦截，即有交锋两伤之患；惟随吾兵而追，行住缓急，相随不离。迫近辽城，忽遇崇祯帝敕使，谕’流寇猖獗，京城将陷，吴三桂可弃宁远，率兵勤王‘。王大喜，向所忧封疆失守，今转而为勤王首功矣。于是大建勤王旗号，前行入关。关吏延人，追兵亦屯扎懊恼岭下，不攻关，亦不去。

　　“未几，关上探知京城已破，驾崩于煤山，李贼僭位，王进退无措。以清兵仇杀多次，不欲返颜，乃修表谋归李贼。贼亦以关外各镇，吴兵最强，辇金珠彩币，声言招降犒赏。途遇逃兵，抢杀无遗，其得逃者归诉贼云：”吴三桂令兵抢杀，不肯降。‘李贼怒，杀王父吴骧，尸于城垣。老家人奔告王曰：“吾与北边结仇深，势难归北；李害父陷于不知，不必仇。’更决意归李。于是从关上至永平，大张告示‘本镇率所部朝见新主，所过秋毫无犯，尔民不必惊恐’等语（原注：江川前知县李某，永平人，言亲见告示云）。翌日，家人更来告曰：”陈娘娘为权将军擒去矣。‘工投袂起曰：“不灭李贼，不杀权将军，此仇不可忘，此恨不可释！’遂决意讨李贼，输款北军。”

　　予曰：“陈娘娘何如人，仇恨逾君父也？”斗如曰：“陈娘娘即陈圆圆，周皇亲奎歌姬也。周以进香买办归苏，千金买陈，姿态技艺俱绝世。为梨园正旦，平康声价，冠于都中。不轻接人，寓居幽雅。先是，李贼遣部下权将军，或云即李过（原注：又田见秀等亦为权将军），载金银珠宝无算，贿结文武、内监以及卫所军校为内应。旅店不便，有言陈圆圆虽娼，家中幽静，可以安身，遂寓焉。权将军虽贼，甚倜傥，挥金不惜，圆圆倾心焉，遂托终身。居两月，别去，临行嘱曰：”吾非商贾，为李王侄。李王明年入京为帝，吾封王，汝即王妃。以后不可接人，秘勿泄，稍俟之。‘遂去。继王当癸未入援，封伯爵，周皇亲宴王，命圆圆侑酒，王见而悦之。圆圆见王气概，又在权将军上，且与其异日为贼妃，不若即今为伯之副室，乃更立誓，愿从王。周皇亲闻之，慕王英杰，以世乱结好勋臣，缓急可恃，遂以陈赠王。置婢仆留太王府第，莅镇勤王，如二宫焉。权将军入京搜获之，遂据去。适家人来报，王以既入贼手，非籍北兵，佳人不可再得。乃遣人于豫王前布腹心曰：“国耻家仇，君父之怨，两不戴天，愿投诚雪耻。’豫王未信，谍探无爽，乃准投诚。曰：”一要三军皆剃头，一要平西伯亲来。‘王皆如命。豫王大喜曰：“天下在掌中矣。’乃设宴赐袍马，商破贼之计。曰：”吾到此为追尔，故李贼未知。今尔仍竖勤王旗号，将本兵三千，前锋搦战。吾兵伏两腋，不待交兵，即纵万骑冲压，出不意，贼必披靡。‘“议定，李贼果闻吴三桂勤王兵仅三千人，乃发兵十万，号三十万。声言：”讨吴三桂，彼兵三千，吾三十万，以一百人捉一人，可靴尖踢倒耳。且三桂与北兵久相仇杀，必不相救；即或来救，北兵住满洲，衣粮、马匹、器械尚须整顿而来，旷日累月。’因此全不堤防。孰知清兵追赶吴三桂，安营懊恼岭下已久。洎吴与贼兵相接，战于一片石，满兵万骑，从左右冲突临压。旌旗器械俱满扮，目所未睹，合军大呼曰：“鞑子来矣！‘贼兵惊魄散，十万众一时骇溃，自相蹂践，死者过半；余众逃散殆尽，李贼仅随数百骑入京，收拾金银珠宝，踉跄西遁。王同豫王满洲军入京，搜获陈娘娘于权将军第宅，与归旧第，喜可知也。后事《遗闻》、《纪略》备载，不必赘述。”（原注：观此，则《编年》、《遗闻》所载遗父之书，俱系三桂于事后借此文过，非真事也。）
