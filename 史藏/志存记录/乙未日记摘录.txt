《乙未日记》摘录　　（清）林则徐 撰 


　　道光十五年十月二十八日。癸未。西北风。晨起赴松篔溪处送行，篔溪于二十九日交卸关篆，即拟就道，余以今日赴宝山，不及待其发棹，故先至其署中一别也。…… 
　　二十九日。甲申。晴。黎明至太仓州，苏松太道阳观察来见，即与同行，拟由嘉定水路赴嘉、宝交界之罗店镇，甫过州城十五里，河窄水浅，换坐小舟，行三十里过嘉定县城，又十八里至罗店，已二鼓矣。…… 
　　三十日。乙酉。晴。黎明饭罢，陆行十六里，至北王庙，系修工之处，即上塘看工，历观石洞、牛头泾、薛家滩、练祁汛、顾隆墩、陈华浜、■〈氵采〉淘墩、小沙背等处，看定硪筑工程，并看石塘。申刻至宝山城内，住学海书院。苏松田镇军来见，并致酒筵。夜延阳观察、李牧、龚令同饭。 
　　十一月初一日。丙戌。阴，微雨。早晨诣东门外天后宫海神、风神前行香毕，遂登江西炮台勘定工程。又勘定谈家浜、朱家桥两处新塘基址。至吴淞海口天后宫仍行香。此处亦名胡巷口，俗谓之吴王口，凡上海商船赴南北洋者，皆由此出入，故海口有东西两炮台，形势颇雄壮，苏松太道有榷馆在此。苏松田镇军兵船亦泊此，即赴其舟次答拜，并借坐其舢板船赴江东看工。行数里至八房宅，雨势渐密，因即折回，登江东炮台，又在其旁小庙中略看。复乘原船回西岸，仍折而北，入宝山县城，至学海书院宿。 
　　初二日。丁亥。阴晴各半。早晨在书院内对客。饭罢起程赴上海，计陆路五十里，先由胡巷口过渡，至南岸阅衣周塘工程。沿黄浦江行数里，转入里路，又数里有尚书庙，规模颇广，然亦残 
　　破矣。田镇军及太仓李牧等均送至此别去。又行至江湾，距宝山三十里，毛令在此备茶点，黄令亦自上海来此，因小憩。又行十里屈家桥，则上海所辖，松江炳守及上海温令并教佐等官俱来迎。又十余里过新闸，闸有三孔。又行十余里入上海大东门，至敬业书院住。邑中绅富六人来见，与之言劝捐宝山海塘经费事。 
　　初三日。戊子。阴。冬至（在戌初一刻），黎明在书院设香案，望阙行朝贺礼。出赴天后宫、城隍庙行香，并拜客，仍即回。是日课敬业书院生童，巳刻点名，生监到者八十人，童生到者一百人。生员题：“子曰：德不孤必有邻”；“赋得寰海镜清”，得“安”字。童生题：“未有好义其事不终者也”；“赋得辅车相依”，得“依”字。分题后各带卷回去另缴。此间城隍庙后有园亭，阳观察暨黄令邀往游憩，随即在彼同饭。书联对二十余副。各绅富复来见，知劝捐已有头绪，即于戌刻登舟，道、将以下皆送于舟次。亥刻开舟，向西南行，正值潮长，又有西北旁风可用，夜未泊。天气甚寒。 
　　初四日。己丑。晴。晨至青浦之黄渡镇，过千秋桥，自上海至此已八十里矣。黄令与正任上海温令俱送至此别去。青浦蔡令来见。由黄渡西行十八里，至泗江口，折向南，入吴淞之支河。又四十五里至青浦县城，松江提标参、游（击）曹得周、杨珩、汪溥、定桂四人同来见，即去。段提军亦由松江来此，设筵相待，晡时晤见，遂赴其舟中饮。余舟与其舟相比而行，十八里至钟贾山，时已夜分，解棹别去，蔡令亦回青浦。又五十四里过祭江亭，其地为松江府马头，距府城尚十余里也。又二十七里至西■〈氵乂〉口，即黄浦江口，时巳五鼓，泊此待潮南去。 
　　初五日。庚寅。阴。黎明乘潮渡黄浦，至南岸，入返水口，俗谓之汆来庙。松江炳守、金山朱令、许游击先后来见。又六里松隐镇，又二十七里张堰，又七里新安镇，又二十里金山卫城外泊。 
　　初六日。辛卯。晴。早晨登岸，乘肩舆入卫城北门，出东门，先至金山海塘，其塘外老沙甚广，故无工程。又三里至戚家墩，则华亭所辖，其地只有一层土塘，殊为单薄。过此则内石塘而外包土，其离塘数十丈外之玲珑坝，本以御潮，今多冲损，潮来直逼塘脚。金山嘴一带塘土被刷，塘石已露，是以估于塘外加筑坦坡、签桩、砌石，择要保护。勘毕，至海神庙、天后宫行香，即于庙内与松江炳守等共饭。未刻于塘上观潮，归途至卫城内大观书院小坐，有诸生来请课，因命题付之。生员书题：“友直，友谅，友多闻”；童生书题：“子适卫冉，有仆。子曰：庶矣哉”。通场诗题：“赋得海城楼阁似蓬壶”，得“城”字，五言八韵；“百川东障赋”，以“障百川而东之”为韵。不作者听。傍晚回舟，即开行，夜未泊。 
　　初七日。壬辰。睛。天未明，渡黄浦。本宜由斜塘口入泖湖，不过十余里，舟人不知此路，转由小昆山前绕越，由姚泾入湖，约计多行三十余里，又值西北风顶阻，申刻始至大草墩。入澄照寺，登楼观湖田草滩，以验挑切工段。又其西有泖塔，蹑衣登之，乃塔中地狭梯危，风又过大，至第二层废然而返。娄县毛令、青浦蔡令先后来见。遂开舟，曳縴顶风而行，夜四鼓过青浦。自泖塔至县，计行五十里，仍未泊。 
