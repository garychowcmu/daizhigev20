曾公遗录　　（宋）曾布 撰

《曾公遗录》残三卷，曾布撰。曾布（一○三五－－一一○七），字子宣，曾巩弟。仁宗嘉佑二年（一○五七）进士。熙宁时，曾布积极拥护变法，深得神宗赏识，由集贤校理、修起居注、知制诰，进翰林学士兼三司使。哲宗绍圣元年（一○九四）六月，迁同知枢密院事，与章惇共促复行新法。哲宗病逝，曾布附和向太后旨意，扶立端王，是为徽宗。元符三年（一一○○）十月入相，不久为蔡京排挤去位。大观元年，死于润州。入《宋史》卷四七一《奸臣传》。

李焘《续资治通鉴长编》（以下简称为《长编》）于哲宗绍圣四年直至现存末卷，除考异中注明引用《曾布尔日录》外，对照其文字，尚可见大量记载直接录自本书。由于本书是《长编》的原始史料，故本书亦可用以校《长编》。陈振孙《直斋书录解题》卷七于史部传记类下，著录《绍圣甲戌日录》一卷，《元符庚辰日录》一卷。绍圣甲戌为绍圣元年，则原曾布所记始自绍圣元年无疑，元符庚辰为元符三年，则原本起码终于元符三年，由于其后在相位一年余，或许尚有两年的记事。《长编》未言《曾布尔日录》卷数，但据现存部分，已知李焘所见要比陈振孙所见较全。晁公武《郡斋读书志》卷八杂史类下载有《曾相手记》三卷（先谦案：袁本三十四》。

明《文渊阁书目》卷六宙字号第一厨有《曾公遗录》一部七册，并注明已阙，此本尚见明《秘阁书目》及《菉竹堂书目》。查《永乐大典》目录，自卷一九七二八至卷一九七三六为《曾公遣录》一至九。几经天灾人祸，《永乐大典》又复散失，今存卷一九七三五尚见《曾公遗录八》，而七、九则仅见于清光绪间缪荃孙的《藕香零拾》辑本。今以《藕香零拾》本为底本，校以大典本及《长编》有关部分。此书残卷起于元符二年三月，止于元符三年七月，按日月编排，详记当日君臣奏对之语。神、哲宗时期国史多次被修改，此书为曾布亲录，弥足珍贵。尤其元符三年三月至七月，今《长编》已佚，浙江书局辑《长编拾补》时末见此书，故此段记载可谓填补空白。

●卷 七

元符二年三月甲辰朔，同呈章楶乞差第四等以下保甲应副进筑城寨，从之。初，众议以保甲下户难于调发，外台申请数四，皆却而不从。楶以谓上、中等户至少，不得下户无以集事，故不得已而从之。

再对，拟转员旦进呈依所定旧例，以三月二十一、二十二、二十三日引呈，今以泛使到，改二十日大宴，二十一日歇泊，故改用二十五、二十六、二十七三日，以四月二、三、四日宿院，五日赐宣，九日换官。又奏以翊日大名百日，乞假一日，上亦为之恻然。

乙巳，早罢西府，道场出，赴普照斋，及智海僧诵经一藏，长老而下来殡所，令佛表忏，午后，归。

丙午。

丁未。

戊申，寒食假。

己酉，享先。

庚戌。

辛亥，清明节，又赴普照致祭。是日，李毅宴中皆遣人致祭。

壬子，宅引会都堂，议定熙、秦断罪格。

癸丑，旬休。

甲寅，北虏泛使到京，同呈蔡京奏应答虏使使，诏：「如上殿有所陈，令归馆听命，馆伴更不同上殿，余临时奏听指挥。」

鄜延奏：西人遣嵬名布唂[谷改移]聿阶来说话。令答以要国主及用事者常在左右亲信之人同移勿乜来，乃可说话。又奏：进筑金易河东，乞于两不耕地内，筑端正平一寨，废西化、清化堡。皆从之。阎令乞进筑给纳钱物之人，并行仓法。亦从之。

秦凤路走马奏：甘谷城蕃丁二十余人点集不起。令经暑司体量因依及抚恤弹遏，务要肃静，仍具施行闻奏。

上问：「蹇序辰拜受香药酒却有例?」余云：「序辰分析称范镗、林邵、张宗高皆云不曾拜。」左辖云：「须付所司。」余与夔云：「付所司甚善。」上亦云：「极好。一再对，余以序辰所修仪式新雕印敕册进呈，但云「跪受、跪饮」，无先拜之文，兼检到绍圣元年以后奉使臣僚及镗、邵申到仪式，皆云「跪受、跪饮讫，就一拜，起」。唯序辰所申仪式云：「请大使出班，先一拜，跪，兴，跪受、跪饮讫，就一拜，起」。上十字皆前人所无。又序辰于客省帐酒食，前此亦无例。却引祥符二年王晓会食于客省，晓乃吊丧，序辰贺生辰，恐与晓不同。又序辰上殿札子之「旧仪例已编次，如王晓等变例未经编载，乞取索编录成书，给付将命之人，贵临事有所折衷」。此序辰乃文过饰非。黄履云：「此欺侮朝廷太甚，兼此数事，皆未足言，序辰将命入见之日，虏主当有宴，移于客省，又当大宴，亦移于馆中，虏人待序辰一切简慢，裁损礼数，而序辰乃独增拜；及宴日例外别赠马八疋，欣然受而不辞，此最为辱命。及归，亦不申陈，便用国信所请绢，此尤为不可。」上云：「何其多错也。」余云：「正如人失仪，一獐狂失次，即所向失仪。」上大笑云：「正如此。」余云：「序辰急于自解，故文过饰非，每事皆渐欺罔」。上云：「须行遣。」余云：「蔡京欲付所司，极好，此何可掩也。」上深然之。虏书止为劝和西界罢兵事。

乙卯，元德忌。

丙辰，虏使萧德崇、李俨见抚升殿转达，遂云：「北朝皇帝千告南朝皇帝，西夏早与休得即甚好。」上令张宗高答之云：「西人累年犯顺，理须讨伐，何烦北朝遣使。」德崇等唯唯而退。

丁巳，同呈边报，权秦帅孙贲补降羌名目太高，罚金三十斤。又戒孙路叶力应副泾原进筑。鄜延降羌王拘子兵败，乃下马自归，特补班行、江南监当。又本路走马黄彦奏：刘安、李希道等出塞力战，获五千余级。诏赐吕惠卿，奖谕银、绢各二千、对衣、金带、鞍马，并遣中人黄经臣斋赐及犒设，出塞将士有功者，赐银椀三两，轻伤二两。又环庆定边城毕功，赐将佐等银合，士卒特支。胡宗回复待制。 初，谕冲元为宗回复职，冲颇迟疑，抚而率夔于上前日陈道，批旨复职。冲犹云：「烦刑部检举。」夔恶宗回，故冲不敢发。

蹇序辰等分析到拜受香药酒事，引林邵、范镗为例，而两人皆不伏；又序辰语录，有与馆伴往复语言，云馆伴言范给事、林少卿皆已拜，而殿传听闻中无此一节；并客省帐茶酒，引例不当；及上殿札子欲编载为例；又例外受八马不辞；欲并以属吏。上云：「送御史台。」夔云：「安惇与序辰同职事，看诉理恐不可。」上云：「莫不妨。」余云：「此事固不可变动，然恐有嫌，则大理少卿周鼎亦熟推鞫事，若更以一言事官同之，则无不尽。」上然之。夔云：「陈次升已有文字。」上云：「邹浩亦有文字。」徐云：「差左肤仍依拟定令取索文字看详，及句追合要干证人对定，其序辰以下应干有余罪之人，丛勘圆结公案闻奏，仍不赦降原减。」因与夔共陈云：「夏初多疏决罪人，又久不雨，恐有德音，若不降此指挥，则制勘为空文尔。」上深然之。左辖自十二日不入，至是，夔等皆极陈序辰乖错辱命，及每事皆有欺罔。再对，又以余靖、吴奎等奉使落职补外例进呈。上云：「须行遣河东。」

乞招额外人，诏令每指挥额外更招三十人，先已招五十人。

戊午，明德忌。

己未，馆伴缴纳到辽使白札子，欲抽退西界兵马、还复疆上，拆废城寨等事。又申语录，同进呈。得旨，令草答书及札子与之。人申北朝进到玉带及真珠系腰，并无封头。云例外物，虏主临行面付使者，故不封。得旨，令御药院取旨回答。初，夔以谓恐无礼。众云不然，彼乃欲以为勤厚也。上然之。 初，欲同入文字，左辖云未知本末，不肯书，遂同上。既进呈，默然无一言而止。是日，左辖方造朝。

又创为熙秦冒赏降官，各将副以上，例追两官，部队将、使臣，例追一官，余各以所冒对行降官展年，情重者取旨。上称善。

又周鼎等申，欲行推究公事所为名，轮宿本所。诏轮宿难议施行，仍以制勘所为名。

又左肤以林邵曾举改官，乞回避。诏更不避，令依公勘鞫。初，上欲以新御史石豫代肤；冲云未谢；余云恐不足避。上从之。

再对，呈河东报，北人于边界批斫林木，准备戎主打围，恐于西京坐冬。上云：「必生事。」余云：「恐必有之。熙宁、元丰中，皆曾似此斫林木打围，寻遣萧禧来理办地界。熙宁十年地界了，元丰二年复来，打围故也。」又进呈北朝庆历、皇佑中报西征及告捷书，其言莫非「欲讨除西人，使无噍类」。又云「载想同休之契，颇协外御之情」。今日正可以此答之。因言：「陛下尝宣谕从官，言者多言泛使之来，当罢西师，皆不晓事几。唯陈瓘在外，自闻泛使来，两以书抵臣，皆称引北朝旧书，云可以相难来使，容臣来日进呈次。」上云：「甚好。」庚申，同呈荡羌、通峡、九羊三寨进筑赏功，比安西稍优，而杀于平夏一等。又陉原奏，西路兵马会合，并听王恩节制。再对，定日拣行门差换官拍试取人近珰四员。将校转员赐宣，取问愿换前班人，四珰同军头司拍试。又管押俘酋赴阙，泾原提举弓箭手安师文等，等第减年支赐，利珣转一官，赐五十缣，又差管句延福宫，仍速还本任。上意未肯遣俘酋还泾原，故悉遣部押官归任，以中徐湜主之。

辛酉，同呈曾旼乞两朝国忌，令人使牙相传示。余云：「十二月七日国忌，乃北朝生辰日，岂可不赴上寿，此不可行。」众及上皆然之。

陉原将官夏亮，乞以所得赏功回授父大将军、假文资致仕，云其文资举进士。上特许之。

再对，遂呈陈瓘书，皆条畅有理，然终以先入之言，不甚激赏。余因言：「陈瓘、王涣之、张庭坚之徒，皆众论所称，此等人进擢与否，于臣何所利害，但欲陛下知公议所在，不为无人材尔。」又言彭汝砺可用，蔡卞亦知之，独章惇以为不晓，云：「称其兄在徐州劝谕得人不为盗。」上云：「莫是说得人不为盗?」云：「莫是说得不是。」余云：「称其兄稍过，亦未为除罪也。」上默然。

壬戌，同呈馆伴所语录。又进呈二府同草定国书及所答白札子，上皆称善。词多不录，书之略云：「辄为先旨，恐不在慈。」白札子云：「夏人已叩阙请命，若至诚服罪听命，亦当相度应授计以自新。」其上云：「若依前反复，内蓄奸谋，方计穷力屈之时，阳为柔伏，稍弋苏息，又来作过，则决计讨伐，难议矜容。」

是日，断熙帅锺传、张珣皆除名编管，传韶州，珣池州。上问：「池州是江南?」卞云：「更有江西如筠、袁等处，又远于池。」惇云：「臣妹年逾六十，若张珣更重行遣，不敢辞，祇乞池州稍近。」上从之。其它将佐或除名，或勒停，或降十、八官至五、七官。机宜陈中夫代为王舜臣状，虚奏首级，并其它造作欺罔事状不一，除名送歙州编管。

癸亥，集英大宴，泛使在坐，用熙宁故事也。

甲子，歇治假。

乙丑，同呈国信所、馆伴所语录，以甲子泛使赴琼林宴罢归，馆伴告以已草白札子，使云：「西人悔过谢罪，许以自新，是全不干北朝遣使之意。」兼未见答「休退兵马，还复疆土」八字。往复久之，未肯收受。得旨，令改定进呈。

锺传、张珣各与散参军安置。余云：「直龙图合、集贤殿修撰作边帅，未有因职事编管例。编管人每旬赴长吏厅呈身，刑不上大夫，恐不当尔，于朝廷名体未正。」上云：「错，可便与改正。」余自大宴日曾与二府及此，夔云：「公之言是也，文字见在门下省，未出。」又令门下吏来会计，欲取回札子。余云：「不须尔。」既奏得旨，余又语之云：「张珣虽是公亲戚，余以素无此例，兼名体未正，兼事出密院，恐天下后世以为非，故不敢避公亲嫌，开陈改正，非曲奉丞相也。」夔云：「公莫无嫌。」余云：「假令人有此言，余亦不恤。」是日，又断停曾将副等编管、除官有差人。又诏：「诸路应冒赏勒停、曾有战功人，许诸路留充效用使唤。」

丙寅，同呈河东以三月二十六日进筑乌龙川，熙河遣苗履出塞扰耕。

张珣、锺传又得旨改别驾，而众皆不闻此语，遂再禀。夔乃云：「散参军旧有曾编管举人，如楼澈之类得此名目，恐处传等亦未安。」上旨，令俱与别驾。既退，冲元云：「止有文学及参军名，旧无散参军之名。」

又改定白札子云：「夏国罪恶深重，虽欲遣使谢罪，未当开纳，以北朝遣使劝和之故，令边臣与之商量，若至诚服罪听命，当相度许以自新。」上称善。初，夔欲云：「夏国作过未已，北使虽来劝和，亦须讨伐，若能服罪听命，虽北朝不来劝和，亦自当听许。」余云：「如此止是厮骂，却了事不得。」遂如余所定，众皆以为然。再对，遂亦及此，上亦以为不可。

右辖押琼林宴，虏入，例外送紧绢六疋及红羊巴等，辞不获免，具札子乞缴纳。上旨令进入内，及令国信所检例回答。履是日留身自陈。盖夔尝切责以不当受，上云：「履极皇恐，欲待罪，莫不须如此。」余云：「履亦曾略言及此事，与序辰例外受马不同，履辞不得免，寻奏陈乞进纳，序辰不辞亦不奏陈，使开国信所请绢。」上笑云：「必是章惇恐动他来。」余云：「恐是如此。」

是日，又契勘泾原出界进筑，照秦所差将佐多是冒赏得罪之人，若被旨罢任，于军行不便，令刑部实封送经略司，候军回方得施行。上云：「此文字极好，必是密院所拟。」余日：「然。」

是夕，自密院出，遂赴景灵宫宿斋祈雨，夔及左辖宿南北郊。

丁卯，同呈馆伴所语录，云泛使得改定白札，亦不肯受，乞与增「特停征讨」四字。余云：「蔡卞已尝言，欲添与『特免讨伐』四字，正与此同，然恐未可数改。」遂诏京，令不得轻许以增改语言。京又乞削去「听其反复偏辞」，是责其主，恐彼难收受。遂与删改云：「夏人诡辞干告，既移文计会，又遣使劝和。」是日，夔、辖不入，夔深以删改为不须也。

又鄜延奏，以二十三日筑暖泉山寨，通米脂、葭芦，与河东乌笼川相应也。

履具道夔所以恐之之语，余云：「上曾及此。」履却云：「不曾敢诉于上，未知果然否?」余又曰：「小凤、右辖以秦州移藩事太不平直，言人以为刘挚党，尤不实，蔡新州事，肇与挚不同，遂补外，可为党乎?后召还，又以论北郊事贬。」履云：「祇此事足矣。」余云：「陆佃在元佑中曾除尚书，又迁学士，至元佑末乃去，谓之情实稍异可乎?今已检举，当移郡。安中笃厚长者、有德君子，愿稍主张公论，但得一大郡，脱二十二人之列足矣。二公皆以为当然，但未知果能守此言否?」

戊辰，同呈国信所语录。

再对，呈定州奏北界事宜。

国信所申，以锦四疋、色罗四疋、青丝绫二疋答北使，令作黄履送与充回答。

是日，引呈转员第一番诸军指挥使以上，至午初罢。

己巳，同呈泾原差李忠杰带部落子七百骑出塞讨击。

又奏，四月初进筑南牟会等处。

是日，引呈第二番将校、诸直十将以上，至午正罢。

庚午，同呈苗履出塞禽戮共五百余人级，牛、羊等万计。

又呈国信所语录。

是日，殿庐中夔言：「泛使终未肯受白札子，盖是前来不合与添北朝劝和意，待却取来，与依惇前所草定言语与之。」众皆默然。久之，又云：「公每事且道定着。」余云：「自议边事以来，语言未尝不定，却不似他人，一坐之间，说得三般两样。公适来之说使不得，如布所见，他既坚云『不得回答八字不敢受』，兼泛使语言最无礼处，是云『肯抽退兵马、还复疆土，要一分白文字；若不肯，亦要一分白语言，方敢受。』此语极无礼，当答之云：『朝廷既许以自新，夏人又不作过，即自无出兵讨伐之理。其建置城寨，系备御奔冲之处，兼是本朝郡县之地，决不可还复。』如此答之，看他待如何?」夔云：「如此亦得。」余云：「这个须道定着，但恐下来不如此答，他必不肯去，诸公更有高见及更生异论，恐无以易此语。」夔云：「恁地好，前来言语更不须说。」余云：「不可。公适已言，为布欲添劝和之意，致虏人不肯受札子。今公论议如此，布所见如此，若不尽陈于上前，取决于上，即无由有定论。」既对，上云：「虏人坚不肯受札子，且勿恤，更住数月亦不妨。」余云：「陛下圣意已定，臣下足以奉行。蔡京辈馆伴以来，分付得札子，虏人末辞，是职事未了，义不自安，既得朝旨，令坚执前议，更无可商量。又圣意如此，何疑之有!」余遂悉以夔语白上，上云：「莫难。」余又言：「惇以为臣不当添劝和一节，致虏人不受。」卞云：「此是众人商量，不须分辨。」余又具道余所道如前所言，上云：「极好。然且候半月、十日间，未受时，却如此指挥亦可。」余云：「如此无不可者。」夔云：「如圣意，且更令住数月亦不妨。」夔既退，笑语如常，余亦不复及之。

是日，引呈副都头以上第三番将校毕，入引呈新行门射弓。又得旨再试准备两人，便令祇应。又引呈旧行门射，出等弓，各等第，唤副使承制、崇班与驻泊及都监，赐鎗、袍、束带、公服、靴、笏等，自辰至午后侍立，至未初罢。辛未，歇泊假。壬申，旬假，三忌不赴。

四月癸酉朔，天祺节假。

甲戌，同呈国信、馆伴所语录。虏使两召会食不赴，云：「事未了，不敢饮酒听乐。如前日札子，祇得『自新』两字，北朝所言八字，并不曾答，虽饿杀亦不敢受此札子。」蔡京又疑二日不肯造朝，已而如期上马。上又言：「恐起居时要唐突。」令密院且勿退。既起居讫，便出，一无所陈。上问何以处之，余持议如前。

泾原奏进筑天都讫，乞以南牟为州、置沿边安抚使，隶泾原，罢秦州经暑使，徙秦兵番戌于外等事。得旨留俟。

再对，呈转员都目及递迁班直、诸军姓名、资级，凡五大轴。又以马军置下名一百三十人。步军一百人。

是日，宿枢密院进宣。九日，是夕，大雷雨，周时雨止。雨及三五寸。甲戌。同三省问圣体讫，上亦语及得雨。众云虽末多，然必接续有之。是日，冲元丧甥不入。是日，林子中统对，不赐茶，来，别于客院佥，以大名铭文属之。

乙亥，以开宫观休务，余下欲出院。院吏初白以略归不妨，余以无例，遂不出。是日宿院。

丙子，同呈林希乞举差提举弓箭手。从之。

河东奏，北人沿代州边界置围场十所，今岁必于西京坐冬。国信、馆伴申，北使未肯受白札子及不赴会食。

河东进筑城寨，赐蕃汉士卒特支。

环庆体量张诚无违节制事，走马陈知善奏不实，罚金二十斤，与秦凤走马对移。

再对，以河北编栏泛使人兵久住，特给食钱。初以九日引换前班人，以驾出歇泊，改用十四日。

丁丑，同呈边报，孙路奏，未可与泾原同时筑横水涧。诏戒路每事徇公，不得用情观望，有害机事。河东以三月二十三日筑乌龙川。

国信、馆伴申语录，以北使未受札子，欲增「抽退兵马，还复疆土」之语。众议以明谕以：「夏人听命服罪，朝廷许以自新，即岂有更出兵讨伐之理?其边臣进筑城寨，以御其奔冲，兼系本朝郡县境土，及蕃臣作过，理须削地，无可还复。」以此答之不妨。上亦以为然。是日，泛使造朝，跪于庭下，云：「所得白札子祇得『自新』两字，未分白，乞更赐增添。」上令张宗卨答以事理已尽，无可更改。使者再有所陈，上欲以前语答之，而宗卨不敢再奏，遂退。又呈嘉佑、熙宁北界打围，亦皆批斫林木。然熙宁六年于西山打围，七年便遣萧禧理辨地界，十年分昼毕,元丰二年，又坐冬于西京。初，诸路探报，北人于边界作围场及于西京坐冬。夔以为不足恤，余云：「必恐生事。盖萧禧理辨地界，如黄嵬山、解子平一带河北地分尚未了，缘此生事未可知。」上亦以为然。故检寻旧边报，以证其举动非无故也。

再对，呈赐宣人数。又得旨，张宗卨依副都承旨例支赐退。赴延和诸军班赐宣、告谢毕，传宣副都承旨以下支赐，谢恩,宣坐，赐茶，退。

戊寅，同呈国信、馆伴语录。是日，国信所言，恐泛使再有所陈。上令密院且缓退，已而起居毕，便出。

又呈陈次升奏：「制勘蹇序辰，乃知府吕嘉问壻，所用狱子等，多是府隶，乞赞换，仍差内臣监勘。」上颇愠，云：「内臣岂是台谏官可差，狱子无非开封府取到者。」余云：「内臣在圣意可否，若有开封人在内，令替换不妨。」夔遂云：「无可施行。」余云：「若有开封人，须令替换。」上从之。先是，制勘所上殿言时彦、范镗、林邵在番，皆曾拜受香药酒，得旨，令并取勘。次升疑狱官有所偏，故有是请。上颇疑其喋喋也。制勘所乞奏事先次上殿，不隔班。从之。

邹浩言，乞选河北帅臣讲修边备。上云：「如何?」众皆云：「理故当然，但乏人尔。」遂进呈讫。

再对，呈泾原李许奏，乞罢任归阙照管家事。上云：「且令外任。」余云：「兼任未满。」上云：「更任满，亦祇与一在外差遣。」

泾原将官安仑等申，利珣到西京身亡，已管押番官四兴、遇成等归本路。上云：「利珣方得一殿合差遣便卒。」余云：「珣数自言，在陛下产阁祗应，在冯世宁、蓝从熙之右，及累曾令叔投状乞推恩。」上云：「诚是，首先在产阁祗应，若不死，必作押班都知。」余云：「祇为元丰初便离太妃殿，故不豫随龙人数。然陛下既以其恩旧，可优与赙赠，及令入内省差人般取丧柩、家属还京师。」上云：「甚好。」

己卯，呈章楶奏：「苗履申，王恩昔为部将，隶其帐下，尝弃兵队逃归。当时以初自班出，未晓事，不曾行法。今反听其节制，恐有妨嫌，乞听泾原帅臣节制。」楶移文答以一申状不曾漏泄，因为奉路副都总管，理当统制诸将，若当时不曾行法，乃是有德于恩，何嫌之有?兼别无文据，难以稽考，已密切指挥苗履，依朝旨施行去讫。」余欲更降旨戒饬履不得违越骄慢。夔再三云经略司已施行，遂已。

河东奏，张世永等筑端正平。

学士院谘报国书云「方属杪春」，及作三月书。今使者未行，乞指挥诏令改作四月书，仍云「方属清和」。是日，北使又无所请而去。庚辰，从驾幸懿亲宅莘王府，幕次赐食，又令中人别置十杯，唯管军及执政有。晚欲宣坐赐茶，而中辍。又言语录内不声说。先拜别，无情意。盖以王府无召见羣臣之所也。去岁，幸二王府，亦不赐茶。

辛巳，歇泊。

壬午，旬休。

癸未，从驾景灵酌献。

甲申，内降序辰奏十制勘所取勘，客省帐茶酒有王晓例，拜受香药酒依林邵等例，移宴就馆、例外送马，是书送回答之物，不可不受。乞圣览省察。」密院勘会：「富弼奉使，亦以虏主疮病，伴酒三行，差官就馆伴酒食。刁约奉使，以戎母老病，久坐不得，伴酒三行，差官就馆赐御筵。除蹇序辰所引王晓例事体不同外，即别无例就客省帐茶酒及移宴就馆，不曾例外送马。并序辰称系书送回答之物，各不悉自来有无似此体例。兼不独序辰不于语录内声说拜受酒一节，时彦以下亦不曾声说，并合取勘。令制勘所详此及序辰状内事件，逐一子细根勘，取见诣实，圆结公案闻奏。应合取勘之人，如已经三问，今来供答，更有未承伏情状，并具奏听旨，与三省同入文字。」御实批：「依。」遂行下。左辖云：「客省帐茶酒有王晓例，恐难云无例。」余为之增改云：「事体不同。」遂已。

乙酉，歇泊。

丙戌，同呈国信、馆伴语录，共八件。仍撰定对答泛使之语如前议，纳于上前。又蔡京言：「使者云，旧例白札子前后有圣旨宇，乞添入。」得旨，于「闻达」字下，据夏人字上，添入「寻具进呈，奉圣旨。」七字。又言：泛使遣二书表司来传语，要于「自新」字下暑添得些小「抽退兵马」之意，亦可受；兼白札子内多说兴宗皇帝书，意似未便；及言「是当朝郡县之地」，恐生创。京答云：「『自新』已是分白，无可更改。祇是你两人误他使副住许多日数。白札子只说与兴宗书意不同，却不似北朝容易轻出语言，便云有违先旨，那个是轻重?若言『本朝郡县之地』，兴州、灵州、银、夏、绥、宥，不是朝廷地是谁地?此地皆太宗、真宗赐与李继迁，如何是生创?」两人者无答，但云不由人吏，是签枢未肯受。观其词气，颇已屈服。

又吕惠卿奏论西人讣告谢罪，不可深扼其请。诏答以先已降旨挥，今渐示以开纳之意，然理须与之邀约，合送还陷没汉官军民，及执送作过边土首领。如能听从，即舆收接告哀谢罪表状附递闻奏。及谕以将来若能服罪听命，分画疆界了当，朝廷必许遣人入贡。其诸路边界地形、事体各自不同，须听候朝旨，未得便与言及地界事。令吕惠卿依此节次与商量说话，及选差知边事、晓蕃情武官一员，同共专切计会，将寨官应答西人，并具合与商量事目、节次、及所差官闻奏。

又鄜延暖泉寨、河东乌龙寨乞赐名，各以本名名之。

又河北屯田司罢逐路所差修塘堤役官，以转运司岁费钱粮，及屯田利招土兵三千人。仍先招千人，候地利，招土兵二千；仍先招千人，候地利，龙绪更招千人。从之。又差张励管句剩员所。又惠卿奏：降羌赏保裔敕榜招诱羌人，为其所执，拷掠千数。逃归后降羌皆云，曾见赏保诱谕。乞与一供奉官。从之。上问：「惠卿所陈西人请和事如何?」余云：「所陈极有理，诚不可深拒。」众人皆言朝廷既欲收敛边事，若邀求太过，或却不来，何以处之?须稍示以开纳之意。上云：「所陈甚有理，可录一本进纳入内。」

再对，以雄州张赴分析修阙城事，措置极平稳有理，兼已修了并不张皇，因为开陈无施行。上然之。余云：「然赴久病，当罢，患无可代者。刘方尝为安抚副使，虽无他才略，然却平稳，兼保州当次补雄州。」上云：「官小奈何?」余云：「若与一通事舍人之类，令权发遣亦不妨。兼方亦有弓马，屡求往陕西边上试用，恐亦可使。」

是日，左辖留身甚久。余因言：「蹇序辰前日奏陈制勘事，以急速不及俟面奏，然所勘会到富弼、刁约例甚分明，王晓例即不同」。上云：「甚好。」余云：「兼富弼等亦不曾例外受马，臣处此事极平，所以云不独序辰不于语录内声说拜受酒一节。」上云：「此指挥尤好。」余云「制勘所先已申陈，云入夏禁系多，罪人多病，不可淹延，乞追搦范镗等。故令已经三问，更不招承，即具奏听旨。」上云：「固须如此。」余云：「此事若臣所拟定，稍有未安，三省必不肯佥书。」上云：「是。同入文字甚好。」余云：「犹恐臣僚有所开陈，望陛下审察。」上深然之。

是日，延和引呈诸军班人七十七人，射不中者一人而已，余皆等第除官。未及七刻退。

丁亥，同呈泾原秋苇川、洒水平进筑特支，和接筑续南牟会，更支一次。

馆伴、国信所语录云，使者渐有收札子意。

再对，呈张璨以老病乞罢管军。上云：「一请便从。」余云：「已七十四岁，兼检到元佑例，刘斌以老病除大将军、遥防宫观。」上云：「莫难。」特与转官宫观。

又呈费诜状，为曾论列清汴事。因为开陈云：「李仲以王岩叟风旨乞废清汴，铣力陈其不可，在当时为不易言。今仲已作提刑，而诜未免常调。此事本缘臣开陈，铣又以臣在河阳差委定夺，故以状来告。」上云：「与堂除。」余云：「当送三省取旨，与堂除差遣。」从之。

是日，再对，未及奏事，上遽宣谕云：「今日疏决，徧及四京。」余云：「陛下闵雨，焦劳后苑，粉坛席荐，取水内外，建道场，祈祷备至，然终未有雨。若推恩滂沛如此，必有嘉应。」上云：「雨似有数，去秋雨太多，故今多旱如此。」余云：「此众论所知，然今岁旱甚广大，已无望矣。」前一日，上已及此，余开陈如前。

是日，同三省侍立疏决。讫，赐茶退。惟制勘所以不赦降原减，故不引。

丁亥晚，国信所报泛使受白札子，下榜子朝辞。

戊子，章穆忌。

己丑，同呈馆伴所言，虏人欲改大辽国信所为北朝字。从之。以元佑中，因虏使授生饩札子，欲改大辽为北朝，既降旨从其所请，又令今后却提空南朝字，彼亦不敢违碍也。馆伴所亦难以北朝白札子内有南宋字，渠云西人之语，非本朝所称。遂已。得旨，以十九日令虏使朝辞。

泾原奏，差官分头提举进筑人。诏以南牟会为西安州，置知州、通判、职官、曹官。洒水平为天都寨，秋苇川为临羌寨。留秦凤兵马万人添助战守，正兵一年一替，蕃弓箭手令两路相度更替人。

章楶入奏，更不句第五等保甲。

又鄜延进筑金汤，赐将士特支。

又令三省、密院各录章疏一本，遂逐处收掌。

再对，焦颜叔以减三年磨勘，酬奖得监庙一次，着令不得过两次也。

庚寅，同呈惠卿奏西人说话次第、国信、馆伴所申语录。

再对，依按阅所奏，将兵互习事艺，置簿。又以陶逵知横州，刘泽知融州。是日，新工部员外郎董必送吏部，与小处知州。先是，必按衡州孔平仲奏常平违法，起狱，众以为不当。寻又差察访广西，所为多刻薄。还除郎官，而舍人郭知章缴词头，送令赵挺之命词。陈次升权给事中，又封驳，以为不当，未进呈间，必有奏讼知章、次升为元佑台谏官，乞定夺平仲事。夔与安中以为不可，元度又适斋祠，遂得旨罢新命。余问：「何以处之?」二公方愕然，遂再进呈，故有是命。上旨仍令批云：「不合辄讼言者，送吏部。」是日，以永宁郡王出合，宣麻，封睦王。甲午，出居东宫。

辛卯，虏使辞紫宸，酒五行罢，冲元押朝辞宴。

壬辰，旬休。自十九夜，大雨滂沛盈尺，至是，稍晴，麰麦可救三二分，然秋田有望。

癸巳，同呈以郭知章、曹谔为回谢泛使副。上素欲用范镗，镗方以制狱隔朝参，安中力为余言：「恐赏罚未明，兼朝廷何至如此乏人，又镗尝拜受香药酒，恐难为容。」余具陈于上，遂改用知章。

再对，曹诵乞罢管军。诵前后已辞，上云：「且不允。」环庆、鄜延赏管军讨虏功。定州报事宜。

是夕，夔不入。是夕，省景灵谢雨。夔当往南郊，以安中代之。

甲午，同呈孙路乞进筑青南讷心、东冷牟等处。令便筑青南，余更相度从长施行。

环庆奏：乞进筑骆驼巷、萌门、白豹，及乞罢之字平等进筑。诏：「骆驼巷、白豹依奏，萌门恐不须筑，之字乎系控扼清远军界，恐不可罢。令相度闻奏。」

熙河奏，乞令李英行出就提举蕃弓箭手。从之。

依河东奏，移第九将戍鸟笼寨。

再对，依知宁化军王棫所请宫观。棫奏自云豫建储之大议。余云：「棫为合门祗候、寻医，安得豫此大议?」章惇曾云：「此乃邢恕之言尔。」上亦云轻易，因言：「邢恕反复不平稳，常自以定策为功，在元佑中，上书则云『先朝屏斥不用』；又云『司马光等进用，可谓千载一时』；与今日在朝廷议论殊不类。」余云：「恕亦颇有文学，然天资反复，利欲多端，故持守不常。自绍圣初，因章惇力引，故进擢，其后观望，有所党附，则攻病惇无所不至。每戒惇以生底事少做，及恕有所开陈，无非生事，一事未已，又生一事，略不肯安静。以至于臣前议论司马光等，与章惇等处所论，复然不同。此皆陛下所知也。」上云：「天资不静，小人，小人。」

是日，夔留身乞退，遂上马之观音院，骨肉皆已先出。亭午，上乃有旨，令不得般行李出。是日，与夔论收接西人公牒事，颇不同，余云：「与北虏使商量，则唯欲厮杀，与西人说话，则唯欲厮杀。当时不分明说与北使，不出兵讨伐西人，臣深以为恨。」二十三日方宣召，二十四日复入。

乙未，同呈令孙路进筑斫龙，盖夔意欲成之，余与同。迩邈川路欲系桥渡河筑一寨，夔力欲成之，余与同列皆以为不可，曰：「如此，青唐必惊疑生事，西夏未了，又生一敌国。」余因为上言：「臣自有边事以来，尝以谓，但得北虏及青唐不警，则西事可了；若一方小警，则无所措手足，青唐一动，则熙河应接不暇，何暇经营青南、冷牟以通泾原也?今事已垂成，可惜坏了。」上云：「如此且已。」遂进呈讫。

赐河东新筑端正平寨名曰宁边。

再对，宋用臣皇城司年满，令再任。

上问：「惇请去甚紧。」余云：「惇久有此言。」上云：「章惇今日岂可令去！！」余云：「圣旨坚留，惇亦何可去?」上云：「已封还文字宣诏矣。」是日，早遣友端往。

丙申，同呈鄜延奏西人说话次第，已降旨，令明示以开纳之意，仍令保安军先与收接公牒，仍邀约以送还汉界陷没官员军民、及执送自来作过边土首领来献，方敢申取朝廷指挥。此二十二日指挥。仍令惠卿选文武官两员，同将寨官专切应答西人语言，仍节次录奏。

再对，除张忠王有言，州钤辖任纪以疾监庙，仙游之族人也。

又呈取拣诸直、十将、将虞候，得旨增御龙弓箭直将、虞候额二人。

又改蕃官承袭条。

是日，夔召入，不奏事，留身退，押赴都堂，便上马。上又问惇云：「意甚坚何故?」余云：「惇自言久有去意，陛下恩礼既厚，惇何敢不留?」

丁酉，诏孙路且进筑青南讷心。欲留秦凤兵马，及一并筑东冷牟、会州，恐向去暑热；久留兵马役使，及秦凤兵马迂路赴役，并保甲车乘等般运应副不前，恐于军情民力不便，令再相度闻奏。路在秦，便欲城会州，以打绳川为六百步寨，与素议不同，兼两路兵马方自泾原进筑归，盛夏久留役使，恐不便，故丁宁诘之。会路奏入，使约蹉五程。

再对，赏鄜延进筑威羌、殄羌两寨，统制官以下转官，支赐有差。又呈取拣诸班直、诸军上名年代等入。

又以刘方兼通事舍人、权发遣雄州，阎仁武知保州，张赴知泾州。余初欲与方除带御器械，上止令与宣事。赴病不任使，久欲除人，而未有可代者。夔累欲令刘何换官为之，余不敢从，至是，以保州迁雄州，乃故事也。

是日，夔又被召，押赴都堂。余遂同中书及两辖往见之，夔乞别班起居、奏事，皆如所请。上谕三省、密院云：「惇请去甚坚，昨日对苏珪乃至泣下，又有札子极说事，不知何以如此坚求去?」三省云：「渠云：『惇不似他人，道去便须去。』昨日亦有简与臣等，令助以一言。」余云：「臣亦得惇简，见在此，容进呈。」上笑云：「此惇自书。」众云「然。」三省所得简，大意类此。既至都堂，见之，云：「决须去。」仍不敢坐都堂，止于暖堂中相见，遂上马。再对，余请于上云：「札子中说事莫及臣等否?」上云：「无之。祇是说在下人，却不及执政。」

戊戌，驾及两宫，幸睦王府，以二十二日出阁也。

是日晚，遣刘瑗宣召夔，及封还表札，又批付中书，不许诸处收接文字。

己亥，同呈赐泾原进筑洒水平、秋苇川帅臣而下银合、茶药，候进筑南牟会成，更赐一次。

再对，呈董必乞考正广西帅保举姚舜举、苏子元、张之宽等罪，邕、钦、宜知州，皆以赃败也。余以监司皆尝奏举三人者，不可独责帅，欲各罚金二十斤。上又指云：「此四处知州，皆得官其一子。」余退而阅着令实有此，遂再进呈取旨。

又赵叔澹、叔药与小州钤辖，叔傪与都监。又以刘舜资知莫州，黄祹金州，李士凝宁化军。

是日，夔又乞别班起居、奏事，亦如所请，寻押赴都堂，遂复视事。上对三省、密院又问：「其去意何其确然也?」众对如前。再对，又问，仍云：「渠自言，多面斥士人罪慝，故众怨归之。」余云：「士大夫无不骂惇者，惟是得差遣迟，及不见宾客，与众执政不同尔，其它亦何能为?惇于同列，但有过于逊屈，事事随顺人，不敢与人违戾，以此稍稍有去意。兼祖宗以来，以一相当国者有几，事任不轻，亦不得不然尔。」上默然。余入对三省尝云：「此地非久安之所，臣等待罪于此，岁已久，亦每不自安，非独惇有去志也。」

庚子，孝章忌，行香于天兴殿西。

辛丑，同呈边报，近河朔诸路数报，虏主今岁必于西京坐冬，及于河东对境多作围场，屯兵聚粮，以俟受礼。又言：「遣人往解子平作围，恐必造端生事。」夔屡以为不足恤，上颇不然之，云：「安能保其不生事，但当思所以待之尔。」余亦深以为当然。郭知章等申，乞下雄州文，问北虏受礼处，及催差接伴。从之。

惠卿奏，与西人说话，先已降旨，令明示以开纳之意，二十四日，令收接章表，二十七日，又令收公牒，以延安奏，恐未斋到章表故。

再对，断军都指挥使魏吉，以禁卒肩舆一婢，戌广西，又讹言经恩。特杖一百，降颖昌剩员。直殿前司官吏断遣不当，放罪。

杨侁昌请食钱以告事，特罚命放，仍追所受钱。

蔡京乞续编《国信录》。从之。

董必言，广西帅举苏子元等知州，又再任不当。再得旨，帅臣三十斤，监司二十斤。

壬寅，旬休，出奠普照，吴克礼等亦来致奠。

五月癸卯朔，垂拱起居，导驾至文德，视朝退。垂拱奏事。同呈章楶奏，将兵赴南牟会进筑。

制勘所乞差录问官，上旨差叶祖洽，卞以为不可，上令差安惇，卞云：「如此庶几。」再对，余云：「卞如此择录问官，不知何意?臣尝开陈，以谓序辰党众，恐左右营救者多，陛下以谓谁敢为营救者，臣言亦似不妄矣。」曹诵乞罢军权，不允。蔡京等札子，乞差亲事官习译语祗应。从之。环庆蕃兵吃多逋以投汉人报西羌，经赦合原，特处死。

殿帅断魏吉不当，开封已得旨放罪，牒合门谢恩。余以为不当，上然之，令开封府官放罪，殿前令吏送大理取勘，退以告三省当立法。夔毅然以为不可止放罪。甲辰，同呈开封府放姚麟罪及责限谢恩不当。得旨，府官各二十斤，令吏送大理，今后命官合勘断及放罪，并依条奏审，违者违制论。

黄敏用乞移泾原帅府于镇戎，以平夏为镇戎军。上以为越职，众皆言奏陈利害，恐难坐罪，遂不行。

环庆体量：张诚减落所部人冒赏，及以不曾赴军前将佐，作部人获级，特进遥郡，仍降一官，降一等差遣。同奏事毕，余因言：「臣近曾见处士孙侔，在仁宗、英宗、神宗朝三聘不起，乞依例官其一子。」上云：「文字已降出。」卞云：「见在都省检例。」余因言：「侔终身不仕，节行刚介，王安石终老与之交游，情好不替，兼有王回、李觏例甚明。」夔以下亦以为当得。上云：「与推恩。」余又言：「臣更有一事，与章惇以下久欲开陈，以边事多，及蔡卞有嫌，故未敢启口。王安石家，陛下自绍圣以来恤之甚至，然子雱昨得馆职，不幸早死，近又赐第。然安石止有一妻，寓蔡卞家，今已七十五岁，零丁孤老，至亲唯一弟吴赜，亦颇有文学，吕惠卿而下数以学官荐之，以碍条不行，今安石妻欲其得一在京差遣。」上云：「与一在京差遣。」又问：「赜何官?」众云主簿，上云：「有甚差遣?」余云：「章惇言，编敕局有阙可差。」上云：「与遂除编一司敕删定官。」初，与夔、辖等议，欲以学正录处之，而卞以为碍法不便，故改此议，然初无肯启口者，余为力陈，乃得之。乙巳，章怀忌。丙午，同呈泾原奏，乞与环庆蕃官慕化换汉官差遣，得旨与准备差使。又乞修天都山庙，诏封顺应侯，以顺应侯庙为额。又乞差折可适知西安州兼沿边安抚使。又乞西安州官酬奖。并从之。

安惇奏，录问序辰公事，于左肤有嫌，乞回避。诏不许。

是日，上询：「李云从者何人?」余云：「陛下必记忆，吕嘉问知荆南，夜留城门，往其家宴饮，与其婢闲坐，和诗及小词。」上云：「不记。莫是元佑事?」余云：「乃绍圣事。嘉问在荆南，买金亏价，及他事甚多，下京湖北路监司体量，皆有实状。惇、卞此时方相得，力主之，安焘、李清臣乞不原赦，亦得旨。既体量到，却送嘉问分析，便以为无罪断放。当时若以体量状按治，嘉问已粉碎矣。外议皆云，皆是嘉问合有今日官职，故幸免。」上方云记得，仍云：「云从上书极乱道，适欲罢差遣，以上书故，未欲罢。」

是日，除高熙高阳都监，上不许，云：「初入路分，当与一近下处，此人在元佑颇用事不堪。」丁未，端午节假。戊申，同呈秦凤不合句保甲防守，孙贲罚铜三十斤。鄜延奏，进筑金汤毕，赐银合、茶药。蹇序辰挝鼓进状，乞差官看详勘案。云勘官令增减款词，及抑令认奏事不实徒罪，凡所勘，皆以为不当。又言：「缴驳及诉理事，取怨非一。及先臣周辅熙宁、元丰中曾勘鞫公事，多有嫌隙。乞出自睿断，选官看详，或乞别推。」余云：「蹇周辅熙宁中曾勘臣，不知元丰中所勘者谁?」黄履云：「臣元丰中曾论周辅。」余又言：「诉理事在三省，臣所不知，然闻章惇、许将、黄履皆干涉诉理事，如此，则是宰执于序辰皆有妨嫌，须尽易见执政官，乃可断序辰事。」上云：「岂有此理。」蔡卞云：「莫祇是说制勘官。」卞又云：「臣不敢以序辰为无罪。然须令他招上书不实罪，似过当。」余云：「蔡卞不知子细。序辰供进语录，在王韶事未发前，故隐不言拜供仪式，在王韶事发后，便言曾拜。序辰云可以互见，制勘所却曾申密院，取王韶事发及序辰供仪式月日，王韶事发系二月二十六日，序辰供仪式系二十九日，以此可见前供语录不实。兼序辰两有分析，奏状至三二十纸，其间莫须有不实之语。」卞默然。夔云：「序辰既于客省茶酒，却便上殿札子乞编为例，此尤不可。」又云：「序辰在史院曾语及，臣谕之云：『但依实对答，祇是错。』然终不肯如此。」余又指受例外马事云：「序辰言，有条，辞不免听收。制勘所但云无例，令招不合收受。岂可不用条而用例?臣以谓辞不获免听收，须如黄履押宴，北人送例外物，便具札子进纳，乃是依条。」上云：「须如此乃是。」余云：「序辰得例外马，既不辞，却便与常例合得土物五十八疋一处奏请支绢，莫不可。制勘所令招不合不别具状申明，序辰又以为不当，又云拜是承例，如此则序辰一切无罪。」又云：「陛下忧勤闵雨之际，心不体国，淹延刑禁，却乞别推，岂是体国?」上云：「范镗等皆有徒罪。」余云：「镗虽有对制不实之罪，然却有奏状，云：『于奉使绝域，或不应拜而拜，有辱君命，取轻夷狄，恭俟重行窜谪。』如此似稍知体，与序辰颤赖殊不类矣。」众亦以为然。上云：「何以处之?」许将云：「候案上取旨。」众云亦当尔，遂令依此批旨。再对，余又言：「惇、卞各有所主，卞主序辰，惇主镗，此两人皆惇、卞未相失时共力荐引，今惇恶序辰，卞以镗举吕升卿自代，疑附惇而异己，遂恶之，以此议论各有所偏。不唯此两人，如周穜、吕嘉问亦皆惇、卞所主，今既相失，惇遂恶嘉问，而卞恶穜，此数人者，亦诚各有所专附。大约今日士人，皆分隶惇、卞门下，如许将、黄履，既不能有所主，亦不为人所趋，故亦无门下士。臣在西府，亦无以威福人，兼亦无所党与，故门下亦无人，平时以公论称荐，赵挺之、郭知章辈蓄缩避事，亦尝陈于陛下前，无所隐。祇如挺之昨命吕孝廉为京东转运使词，得罪士论，既自羞愧，却乞外郡，谅陛下亦不知其请郡为此。其它奔竞好进之士，不趋惇则趋卞，然惇性疏率，多为卞所窥，虽与卞相失，然极畏卞，此许将、黄履及三省人吏所共嗤笑。臣尝问惇，诸处阙官何不除人?惇云才除一人，又云是元佑党，或有何罪恶，以此不能除。得其意，盖指卞也。卞答之云：『元佑党最分明者，莫是刘昱。』以昱为惇所主，故惇默然。惇用昱诚不当，以至引蔡肇、陈师锡，皆卞所指以为元佑人，此数人者，诚不足引。赵挺之云：『蔡肇譛邹浩于苏辙，遂被逐；师锡亦是轼、辙门下儇薄多言之士。』惇尝与臣言，自来于陛下前不曾言元佑人不可用，诚如此，乃是公议。人才难得，岂有一经元佑任使之人，便不可用?然宰相当旷然以此收采人材，今乃独偏于刘昱、蔡肇辈，宜其为卞所非也。」上云：「刘昱并不曾行遣。用蔡肇殊不当，陈师锡乃先帝所黜，亦不当用。」余云：「惇如此，所以畏卞。然臣尝以为，大臣能以大公至正之道收用人材，危言正色为朝廷分别是非邪正，孰敢以为不然者!今惇、卞各有所偏，故是非无以相胜，惇初与卞同引序辰、嘉问辈，今虽悔之，何所及?如臣则不然，自初秉政，得事陛下左右，便言惇引朱服、蹇序辰为卞所误，至今五、六年，臣此论未尝变，以至与惇、卞议事，亦未尝小为之屈。臣尝语人，以谓卞虽不乐臣，然与臣共事，必不敢与臣异，盖惟理可以服人也。今惇、卞相失，而卞党最盛，故序辰、嘉问辈阴有所挟，每事无所忌惮。序辰有罪不肯伏辜，窃闻嘉问又欲理会姚麟罚铜事，诚如此，须乞再行遣。」上云：「莫不敢。」余云：「所闻如此。今日嘉问上殿，必可见虚实。」是日，又及云从事，因言非嘉问经营，何以得宫教?

己酉，同呈定州边报。

又嘉问札子深自引咎，乞加重罚，免僚吏勘罚。上云：「官员既罚铜，吏人亦与免勘，各罚铜八斤。」

是日，范镗遣人赍状于马宥，自陈飜变狱事，遂同上，上颇讶之。夔为指陈讼序辰，句人吏问镗，云不曾拜，云蹇尚书恶发等事。再对，余言：「臣昨日曾奏，惇主镗，卞主序辰，信不虚也。」是日，以数雨放朝参三日。

庚戌，同呈安惇奏制勘所罪人并供状辨状，唯蹇序辰、范镗飜变，合差官重勘。上欲差安惇，余云：「昨差周鼎时，陛下已欲差惇，惇虽曾录问，何所妨，然恐须差两人。昨章惇云，欲差一谏官，陈次升有言不可，用邹浩可否?」夔云：「浩乃嘉问所荐，恐不便。」余云：「浩或不尔。」左纲云：「赵挺之可。」上令差挺之，仍云：「挺之必不观望。」余云：「士人如稍识廉耻，何敢尔!」是日，高遵礼再任宫观满，更乞再任。上云：「宣仁亲属，可特与。」余云：「圣德如此，中外所不知。昨高遵裕年八十一，乞宫观，圣旨亦特与之。陛下圣德仁厚，于宣仁之家恩意如此，外人往往不知圣意。」退以语三省，以为可书。

初，上数对执政言：「狱官要不观望者，岂易得。」余亦尝云：「除蔡京、邓棐之类，乃序辰党与中人，不可差。其它在圣意裁择，何所不可?」又曰上，乞戒饬狱官，以惇、卞各有所主，及序辰自陈于臣等有嫌隙，令不得观望，高下其手。上云：「安惇辈必不敢如此。」余云：「虽然，得德音一警饬之尤善。」上云：「好。」

辛亥，同呈赵挺之奏，林邵是两姨妹夫，乞回避。上云：「莫不须。」余云：「林邵已伏辜。」上云：「只是勘蹇序辰、范镗，不须避。」

再对，呈周纬言河北边防事，下诸路相度。上云：「纬所言颇有条理，可令召对。」余云：「此乃京西运判周纯之弟，其人材或过于纯，召对固所宜也。」余因言：「人材难得，顾所收采未广尔。臣尝言惇所引用人多不当，如李仲，在元佑中希王岩叟风旨，便申乞废清汴，昨既罢提举官，却令开御河，遂擢提刑。御河为北京患，人人知之，今年春旱，而北京水满城郭，民居、仓库皆被害，而无敢言者。韩忠彦深以为忧，亦不敢言，蔡卞亦知之，此事恐未便。」上云：「此不难，祇遣一内侍往视之，便可见。」余云：「臣方欲开陈，乞遣一中人往视之，即可知虚实。」上云：「邹浩亦有文字，当令按视之。」

壬子，旬休。

癸丑，同呈泾原平夏城知城乔松等守城有功，迁三官，第一等两官，第二等一官，仍减二年磨勘，第三等一官，将士转资支赐有差。

吕惠卿奏：西人已谕以不敢收公牒，令归取章表，已于初三日归西界讫。

甲寅，同呈孙路奏，已进筑青南讷心寨。

安惇奏：昼一郭知章奏入国差三节人从等，并从之。上问：「知章等到北界，对答语言如何?」余云：「以臣所见，若但云不知，恐无以塞其请；若说与闻，西人已叩关请命，朝廷已许收接章表，若彼更不作过，必无更用兵讨伐之理。如此明白，足以慰安夷狄反侧之意，有何不可?」惇与将皆以为不然。余云：「韩缜、沈括奉使时，亦但云来回谢，及再三有所问，亦须答。」夔等又云：「沈括当时往商量事，与此不同。」上云：「莫须与一指挥。」余云：「知章等方欲奏请，俟见文字，草定进呈取旨，如此纷纷争论，亦无补。」再对，因言：「臣待罪西府，凡措置应接边防事，无非臣躬亲斟酌草定，三省于其间，不过移易一两句语言，其措置大概亦无以易臣所定。臣虽愚短，不敢不自竭，然亦常惧思虑有所不至，但自度亦不至大段乖谬。近日以来，闻三省益不喜，每事掎摭窥伺，无所不至。昨放罢刘何、及陕西科配衲袄降官、并置西安州，以未进筑了，不关报门下省闻，皆以为非。缘此三事，皆三省同进呈，诚令不审，非独臣罪，况别无不当者。此等事度亦不敢于陛下开陈，但倡之于下，以疑众听尔。臣不敢不一奏知者，臣不言耶，陛下无繇知尔。臣常以喋喋冒烦圣听为戒，然事不得已，须至开陈，望陛下恕臣喋喋之罪。」上云：「岂有此事，皆三省同呈，何害。」但云刘何不以他事故，与复差遣，余唯唯而已。有旨，自是日放朝参三日，以颇雨，小有泥淖故。

乙卯，同呈，诏孙路：令经营会州等处集筑，须管于八月以前了当。

再对，呈殿前司状，拣班直不限三路人，然军马格有条云：「河北拣到禁军，等样事艺虽及得班直格，止填捧日、天武。」乃是不取边人之意，但殿前司不曾奉行尔。初，上宣谕：以班直最为亲近，然却无不许拣边人之法令。契勘进呈，既取到条例，上谕以不可遽改，但呼管军密谕似此法意，令渐次厘革，恐人情不安。余云：「此令诚不可下。盖旧人中有似此等人，则必不自安，但当密谕之尔。寻召管军至密院，谕以此意，令虽人吏不可使豫闻，但有似此边人，渐渐暗斥去可也。」

莫日，遂以同罢刘何提点刑狱等三事文字进呈，因言：「刘何本以王发申陈保甲自雇一夫陪钱三贯，申陈惠卿及监司，皆怒。后河中被雇者经密院讼，保甲雇役七十余日，欠钱一百三十余贯不还，乃知发所陈不虚。蔡卞等众议，以何缘此捃摭王发不公，故共罢之。何此罪甚明，无可疑者。又王发讼何，金、华州司户句当买卖产业，以此恣横，及河中府弟子争打提刑开节事，并致杂剧人云：『运使也，不是养家人。』决杖十七。以此皆不推究，不知三省何以知何无罪，便与复差遣?似此欺天罔上之事，臣所不敢为。」上色变。余又呈：「西安州未进筑，先降指挥，令章楶亲自收掌，不得不司，候进筑毕，节次施行。以此更不关录门下省，此亦三省同签书。」上问：「押字为谁?」余一一指陈，又言：「科配衲袄降官，亦三省同行。臣立法云：『辄配人户收买制造官司抛降物色，以违制论。』都省却立条云：『非军期及河防危急，而辄配买及制造者，以违制谕。』三省皆以签书到臣处，臣以为未当，遂检熙宁、元丰敕，祇有不可收买，许三等以上户科折，虽元佑敕改为配买，然亦无『制造」两字。今批到中书省，云已退送尚书省。」上云：「此极不当。」余云：「此虽不当，然未若刘何之欺罔也。臣待罪日久，陛下听策，臣虽糜躯陨首所不敢辞。然三省恶臣如此，羣小窥伺者多，臣精力衰残，堤防顾虑恐有所不及，万一为小人所捃摭，陛下亦无以主张。今秋边事已了，臣此时必不免干冒圣听，再申前请，臣衰老，亦不堪州郡职事，惟乞致仕尔。臣得善罢而去，在私计实为荣幸。」上笑而已。上于三省欺罔用情，无不洞察，但多优容耳。

丙辰，同呈环庆进筑白豹，又语熙河、环庆应进筑处，并限八月以前了当。

河东奏：北人过天涧取水，以令地分婉顺止约去讫。夔言：「此边吏蓄缩尔。若过界者便与杀了，必不敢来。」因云余尝言，赵卨帅延州，初分画绥德地界，西人于道路两旁置铺，行旅苦之，数移文及与说话，但云「我地内置铺，有何不可?」无如之何。遂呼巡检，令夜往铺中取守宿者悉杀之，西人来理会，但云「已立赏召人捉贼。」自尔不复敢来。余云：「此事难指挥，边吏亦须有才略者，方能为之。」

御史台制勘所奏，以鏁宿句人禁勘。再对，余言：「向有旨，欲差中使监勘，令已鏁宿，莫便可差否?」上云：「便待令差人。」

丁巳，同呈熙河已进筑青南讷心，赐将士特支七百。夔因言：「泾原亦进筑天都，边事已了，当称贺。」上问如何，众皆云当然。余云：「西安建州，包括天都，自天都至秦州甘谷城，南北一直五百里，是已得幅员千余里之地。当时得熙河，祇是本汉地土，今所开拓，乃夏国地，兼据险要并河，足以制其死命。西人常恭顺则已，更作过，则趋兴、灵不远矣。此功非熙河可比，然不得熙河，则泾原亦无由开拓。今泾原进据天都，熙河自汝遮建城寨至会州，故两路边面相通接，而秦州遂为腹裹。兼先帝建熙河兰会路，今日方得会州，乃成先帝之志也。」上喜云：「兰会方为汉地，如此固当称贺。莫须候八月会州了否?」众皆云：陕西、河东民力困敝，因此称贺，便当曲赦，与除放倚阁税赋，及免支移、折变，足以慰民心，恐不须俟八月。余云：「熙宁建熙河路，以熙、河、洮、岷、通远军为一路，此时尚未得河州，至今未有洮州，此故事也。」上然之。余又言：「西安、会州皆为汉地，亦当告陵庙。」夔云：「当遣从官告裕陵。」上亦然之。因言：「章楶欲求去，楶有书与臣及章惇，云必欲请致仕。然新边方就，经营缉理，未可阙人。」卞亦以为未可去。惇云：「昨已许他天都了，令去。」上云：「且俟来春。然事了当进何职?」众云端明殿学士，上云：「更与转官。」余云：「职已高，官不足惜。」余又言：「适与三省言，绍圣二年罢分画事，三年秋，西人举国犯延安，至十月锺传方进筑汝遮，祇三、二年间了当，亦可谓神速。」上云：「锺传此功亦不可忘，为诸路倡始。初兴边事时，人人以谓不可为，从官而下皆以为笑，今成就如此，诚不易。」众云传事了当，与牵复。余云：「安焘尝言，汝遮无帝所不敢为，谁敢议此?初罢分画时，韩忠彦坚不肯，臣力与之争。忠彦云：『待捉了高永能后相度。』臣云：『若须待捉了钤辖，实羞见天下人。』忠彦方屈。三省及人吏皆闻臣此语。既罢分画，安焘犹力说臣云：『边事不可轻动，如此何时可了?负责不轻，不若如故。』臣答以已罢分画，何可中变，遂已。」夔等亦皆云尝闻此语。再对，又言：「章楶必欲去，然陛下以恩礼固留，何敢不从?但更当优加恩礼尔。」又言：「阿理都通不若遣还泾原，责楶处置。」上云：「须与官。」余云：「昨已议与率府率，兼当时令章楶不得过许官职，即是已许与官也。」上云：「且更俟款曲。」

是日，上又问王韶进擢次第，余云：「自崇信主簿，四年为礼部侍郎、观文殿学士。」上云：「后来却作执政。」卞云：「作副枢一年以上，却作观文、知洪州，以谢上表不逊，降知鄂州。」夔云：「祇八、九月却复知洪州。」上问表词，余云：「圣虑虽时有小差，臣愚亦未尝曲徇。」上云：「太不逊。」卞云：「王安石言：不唯不逊，兼实无此事，此尤可罪也。」

是日，以黄实代王得闻检点修完河北城池。

戊午，以腹散在告，不入。

己未，同呈泾原奏，西安州八日毕功，九日班师，遂建白当称贺。上许之，仍云：「诸路所筑，四十余垒。」余又云：「未论诸路，祇天都与熙河，边面相接，所包括地上幅员千里，河东、鄜延、环庆边面各已相通，此诚非常不世之效，称贺毕当曲赦。」奏留两路及遣从官告裕陵，并告庙，上悉然之。

又环庆奏，进筑之字平等处，亦令限八月以前了当。孙路奏：已进筑青南讷心，又颁降置西安州，及置官、置将等画一指挥下有司。

庚申，同呈太史择到日，得旨，以二十一日称贺。上问：「何以赏章楶?」众云当改端明殿学士，或更改官，临时取旨。再对，上谕以「边防事功如此，皆卿等之功。」余云：「陛下睿明，洞照几微，边臣奉被成算，故所建立无不如意，臣等上禀圣谟，何所云补?」又问执政当迁官否，余云：「臣等待罪政府，皆尝被迁擢。唯章惇自作相以来，未尝迁改。惇尝言，元丰末已是正议大夫，是时未分左右，元佑中降官不当，谓臣草麻日不曾为开陈，虽得旨转官，乃祇是复官尔。」上云：「正议改光禄，光禄改银青。」余云：「然。」上又云：「祖宗时有转官例。」余云：「祖宗朝执政有廷除，则宰臣往往迁官。昨官制行，王珪自礼部侍郎改金紫光禄大夫。熙河成功，王安石虽不曾推恩，然罢相日，自工部侍郎迁吏部尚书，是转九资。」

前一日，上宣谕以久嗽及肠秘，密服药，多未效。是日，余因言：「嗽虽小疾，然不可久，亦须速治。大肠与肺为表里，肠秘亦是一脏病。大抵医书无如《难经》《素问》，其次方论，则莫如《千金方》，此真人孙思邈所撰集，非后世俗医所能过。如祇治肺，则自有方三、二十道，各列病证，云证如此，则主某药，名医用之，无不效者。然国医多不知学术，但世传所习，一无根本，既不能用古方书，又或妄有增损，尤为非便。章惇痛骂众国医，以为无能如秦玠、秦珙、曹应之辈，皆今日医官之首。然自执政、从官家无一人用之者，其艺术可知也。」上云：「外面医官谁可用?」余云：「娄昌言已病，唯耿愚者，颇有学，知脉理，善用古方，可使。然陛下小疾，便呼在外医者，恐惊骇众听。耿愚已是医学，但收之诊御脉，中则自用，可试令诊脉同药，可见其工拙也。」上深然之。余又云：「陛下亲政以来，四方安宁无事，又边鄙事功如此，皆朝廷庆事。唯是保辅圣躬，为天下之福，此臣子之情，日夕之所祝颂，愿更留圣意。医官中如孔元已胜他医，然比耿愚则不及，若朝之左右及医官辈，必无以为可者。此辈唯是拒绝他人、争占恩泽而已，岂有公议也。」上笑曰：「祇为如此。」余云：「此须断自圣意。」上云：「翰林祗候亦可诊御脉，耿愚已是医学，兼皇妃曾服他药，自可使。」余云：「臣非敢妄引人，但以圣谕所及，不敢不自竭尔。」余又自外议，皆谓朝廷今日大事，唯皇嗣未降，中宫未立。近日闻后宫就馆有日。上云：「已排办。」余云：「若皇嗣降生，此朝廷莫大之庆，中宫不日亦必有定议矣。」

是日，又与三省同呈，晋秦兵民疲敝，今来曲赦，当稍滂沛，如蠲免租赋，放欠负，免支移、折变，皆民实受赐也。上亦许之。余又云：「赦词当从政府草定，恐学士命词或不能尽朝廷意。熙宁中亦尝如此。」上亦然之。余又云：「当明示以休兵息民之意，不惟慰安民心，亦足以释二虏之疑也。」上亦以为然。是日早，遂会于都堂，草定赦文，有「讨叛兴师，盖非得已，息民偃革，行自于今」之语，及中书吏持赦条来西安，皆余所草定。

辛酉，同呈草定赦文，又欲以德音第二等格，流罪以下并放，上悉许之。

壬戌，旬休。

是日，鏁院降德音。癸亥，御紫宸，密院、三省以次称贺讫，垂拱各奏事如常仪。文德宣制，三省议定，徐铎告裕陵，宗室、观察使仲硕告太庙。是日晚，手诏付三省：「以西安州及诸路城砦功毕，边面相通，柄臣以经营措画，夙夜勤学，以辅不逮。章惇迁金紫光禄大夫，布迁三官，许将、蔡卞、黄履各两官，余皆如故。」至甲子造朝，三省方以手诏相示。甲子，同呈手诏，众皆辞以「边鄙事功，上奉圣旨，岂臣等所当冒赏」。将、卞又云：「惇、布经营边事，实为勤劳，臣等尤为无名受赏。」余亦云：「陛下天纵睿明，边防事几，无不洞照，故边臣得以自效，臣等何功之有!兼臣等秉政以来，皆曾被迁擢，唯章惇自命相后未曾迁官，乞罢臣等恩命。」惇亦固辞。上皆不许，令依此施行。又屡云：「边防事功如此，皆卿等之力。」又问光禄、银青皆有左、右，又问王安石、王珪迁官次第，余等皆对以实；又问布等所迁何官，皆以序对。

又呈章楶进筑西安州了毕，除端明殿学士。

又郭知章乞降等答虏人所问事件，悉如所拟定。又特依所乞，差知章男中牟主簿淑充职员。又乞降授香药酒等仪例，悉从之。

又北界擅移久良津榷场关门，不收公牒，河东帅林希乞便移文一次，如不收受，即更不移文。从之。

再对，以高士敦为高阳钤辖，以内殿承制、知文州吉先知泸州，仍特除合门通事舍人，权管句梓夔路钤辖司、泸南缘边安抚司公事。时理诸路都监资序。先元佑中为供奉官，尝上书兰州不可弃。又言：「先朝教保甲，减诸路兵额，今保甲已废，而兵额又不增，缓急何以枝梧?乞后武臣提刑以备诸路捕逐羣盗。上阅见旧章，故特旌擢之。自余爽事作，上于禁中究寻得爽所上疏，因而尽搜阅禁中所存元佑章疏，云有十七笼已降，因而尽一千三百余道。故萧世京得吏部郎官，以曾两上章乞复役法。又如孔平仲自虔州通判上书，言十五事，如罢常平、免役、经义，复诗赋、制科之类，又言「先帝钦恕，不得究天年」，贬英州别驾。其它不可悉数，然如孙觉、王觌、光庭、岩叟辈，章疏尤多，皆已降黜，无可施行。

是日，又断殿前司人吏勘断魏吉不当，经赦特决杖勒停，降资冲替。

是日，众议入札辞免恩命。

晚，鏁学士院，降丞相麻。

乙丑，夔不入，右辖以腹散罢斋祠在告。

同两省呈河东奏，北人越石墙下天涧取水，已婉顺约迥。诏今再来依此止约。

泾原奏举西安州佥判职事曹官，并依奏。唯司理温并，以左辖言吕大防恩泽得假承务郎，上问：「何以使他?」余云：「军前使唤，臣所不知。」上令别举官。

再对，次李巽知文州，刘子方为巡边司都监，臧定国为高阳都监、界河巡检。

又左肤札子言：蹇序辰以语录传授指使，乞立法令条修例所，取索见行令敕，重行增修。是日，制勘官安惇、赵挺之上殿，寻申乞先断时彦、林邵、王诏等一行公事。余问：「上曾差中使监勘否?」上云：「不曾差。不消得。」初，左辖乞差中人监勘，上许之，既而不闻差人，果已罢，邹浩亦对。

是日，宣丞相麻，执政札子皆降诏不允。是日，中人李谷至密院，赐不允诏，例送三十千。

丙寅，同呈鄜延奏硬探斩获级数。

再对，呈内侍省押班阎安乞御药院带御器械酬奖，上初令与减二年磨勘，余云：「押班已是迁擢，更叙日前差遣酬奖，兼岁月未满，无此例。」上云：「更不须与。」遂罢。

是日，上问二府，章惇如何不安?众云止是免恩命未受诏。寻遣使抚问。

丁卯，夏至假。丁卯夏至假不入。

河中府推勘官王克柔申刘何差官体量王发不公事，又系替后及非所部，于法不当受理，未敢告示王发归任，及疏放干连人。又云见禁二百余人，皆是无罪之人，有自去冬入禁者。

戊辰，夔并右辖俱造朝，同呈吕惠卿奏，西人来拆新筑烽台，已复修讫。又诏河东修寨通岚石、麟府两路，限八月以前了当。

陈次升札子乞除都承旨。余云：「诚久阙人。」上云：「无人可差。」或云旧亦止用吏人，先帝差李评，方改用士。余云：「吏人与今不同，乃诸房副承旨，谓之都宣。」夔云：「是如此，然先帝改用士人，多出自圣意选擢。」余亦云：「张宗卨得罪，必不可安职，望陛下更加选擢。」上云：「人都在目前，谁可为者?」余云：「曹诵旧作承旨，可用。」上云：「管军兼在姚麟之次。」夔云：「管军事任与执政等，诚难移易。」余云：「诵已七章求罢，此乃其所愿也。」夔云：「祇是怕久立。」上云：「承旨亦须立，何异?」

再对，呈都知梁从政以岁满，乞罢提举大内修造司。余云：「从政前后经二府陈状不一，不敢进呈。今云岁满，须取旨。」上云：「须是都知无可差者。」遂令再任。从政以修内司役兵、卫匠多为御药郝随所抽差，拘留于后苑，作下无人可以办事，故累状乞免。上但云：一时下缓急修造，须至差那，他却可以诸处差人。」余云：「禁中修造，恐无例差外处役兵，兼从政尝乞差御药管句，诏差郝随，虽受宣已数年，而至今不曾赴修内司管句。」上亦知之。

日日遂以河中推勘官申状进呈，因言：「三省云，刘何是奉行密院指挥，勘慕容将美，以此为不当罢。今检到元文字，元是三省同佥书，兼王发指论刘何不公事，未经推治，而刘何按举王发，又是违法，兼非所部，不知刘何如何便复差遣?」许将、蔡卞对：「臣亦以为当罢。」卞又云：「章惇不曾商量，祇是立谈间复了刘何差遣。」上云：「莫须曾商量?」余云：「此事欺罔太甚。臣亦曾说与卞云：『此是诸公误丞相。』卞颇怒，云如何却是诸公误他?臣云：『诸公随顺，是误他，若臣与之同列，必以理争，如此，则惇亦无过举矣。』此事当与三省同进呈，然不敢不先奏知。」上云：「几日同呈?」余云未日。遂退，以推勘官状示夔，夔云已见。余云：「如此刘何莫须罢。」夔云好。余云：「不争则布可罢，刘何不可不罢。」又以同佥书批状示之。

己巳，同呈章楶乞致仕，降诏不允。又乞还召王恩，上云：「如何?」夔云祇是王恩告他。余云：「边事方了，楶与恩岂可便去。」

环庆筑白豹讫，移兵筑骆驼巷，赐将士特支。

又进呈河中推勘申王发事，余云：「刘何按举王发违法，不合受理；兼王发指论刘何不公事，未见虚实；及刘何捃拾王发、慕容将美，情状甚明。不知何以便复差遣?臣不敢喋喋，乞令三省敷陈。」夔云：「刘何按慕容将美事若无过，兼是密院指挥，故三省商量，与复差遣。」余云：「蔡卞言不曾商量，祇是立谈间复了。」惇、卞皆默然。余又云：「刘何本以密院职事罢，若三省以为可复，亦须与密院商量，却一面进呈复差遣，是何意?外议皆言：三省意谓密院罢何，三省却复，但欲形迹密院尔。然刘何职事乖谬如此，何可复作监司?」惇又曰：「刘何恐无若事。」余云：「惇为何亲，岂可一向为何说道理！」夔云：「臣不敢避此嫌。」余云：「所言公，则不避嫌可也。王发实有罪，朝廷足可施行，刘何职事乖谬，亦当罢。」卞云：「王发、刘何皆可推治，何且移一差遣，或权罢，皆可。」余云：「以臣所见，刘何终身不可为监司，欲移之何地?权罢尤不可，依旧是本路监司，如何推鞫得实?何在永兴路，怒王发不合申陈保甲陪钱，便捃拾王发。在秦凤路，怒慕容将美直申秦凤妄冒功赏事，便勘将美。监司所至，怙权作威，蒙蔽朝廷如此，无乃不可!」上云：「两人俱有罪，总令推勘，权罢亦不可，须令罢差遣。」许将云：「自朝廷差勘官去为便。」上云：「朝廷差大理官去。」余云：「谁可差者?」许将云：「大理正朱牧。」余云：「臣未敢保他。缘刘何是惇亲，又三省有曲主何意，勘官恐不免观望，乞慎选。三省能祸福人，兼事如意必迁擢，若违怫祸患立至。密院不惟不能祸福人，兼臣亦不敢如此，人亦不怕。」夔又云：「王发云：『刘何言祇为吕观文敦迫。』须要奉削监司发摘人，还肯如何说与他?」上云：「如此妄，却照管他?」余云：「何先举发升陟，必恐说与我不欲捃拾，祇为吕观文敦迫。」上云：「如此必是。」再对，遂奏云：「适争论纷纭，却未曾差定勘官。」上云：「来日姓名与三省同进呈。」

庚午，同呈环庆路进筑白豹了毕，乞依城及赐名，诏以白豹城为名。上顾二府云：「如何?」皆云：「自庆历边事以来，范仲淹之徒皆以得金汤、白豹，则横山为我有。其名已着，故不欲易以他名。」是日，中人刘文益至密院，赐批答断章，例送五十星。又奏已筑骆驼巷，夔云：「福至心灵，胡宗回一并筑了城寨，亦可嘉。」上云：「人力亦不易。」卞云：「臣累与执政言，宗回可用。」余云：「臣与宗回瓜葛，然亦与法不当避。亦曾与宗回同官，其它才略虽未可知，然实有干力，肯向前集事。」夔亦以为然。又奏，乞赵世忠充白豹蕃部巡检，从之。又赐城白豹帅臣以下茶药。泾原奏：统制官以下先以推恩，作王恩改防御使，苗履、姚雄、古迁横行使额，种朴、雷秀迁遥郡，康谓、马仲良转一官，减三年磨勘，李譓除秘阁校理。譓出上旨也。余初欲与康谓除合门祇候，夔亦云：「边事向罢，近责降人皆不用叙法，须稍优与迁叙。」上云：「须一体。」卞亦云：「臣意亦谓当然。」遂已。

又进呈差官勘刘何、王发事，得旨差曹调。上云：「此事莫不难勘。」余云：「王发罪状已明，但刘何事要推究，恐观望尔。曹调必对，乞更赐戒饬。」余又欲昨日所批圣旨内添入：「刘何按举王发及勘慕容将美有无捃拾因依情状，及观望出入人罪，制勘官吏并当法外重行断遣。」夔指陈云：「密院又于昨日圣旨内增添此数节。」上云：「何故?」卞云：「夜来三更方送来。」余云：「王发事欲尽勘，刘何事岂可祇勘一半?」卞云：「刘何捃拾事状，祇可看详，无可勘。」余云：「如此须是朝廷看详，欲祇移此一节在后，云刘何捃拾因依情状，候案到取旨。」上云：「如此莫好。」卞亦以为然。余初以谓王发不须勘，朝廷据罪状勒停、冲替无不可，夔云：「他有赃罪，何不可勘?」余云：「如此，祇是要结正刘何赃罪，为刘何快意尔。」上又问：「何勘将美，在申陈秦凤妄冒前或在后?」卞云：「在先。」余遂检元申，将美是六月二十八日申陈，七月九日差除彦孚制勘，刘何是七月二十三日方申勘将美，岂是在先?兼王发是前年十一月替，去年二月差官体量，至十月方牒转运提刑司施行。如此，非捃拾如何?再对，余云：「两日以王发事喋喋，冒犯圣听，实负皇恐，然业已开陈，不尔则事理不明。三省近日以来，窥伺密院不一。臣亦曾说与蔡卞等云：『人皆怕执政及台官，唯臣不怕。何以故?臣不怙过，兼职事不至乖谬，但请搜寻检点，恐无不当者。三省职事，外议传笑者不一。叶祖洽尝云：章惇为勘当他孙子理亲民差遣不明，骂他作『鹊突尚书。』祖洽云：『此固不敢避，但恐三省鹊突更甚尔。孙杰自察访回，乞先次上殿，却送吏部勘当。』」卞亦云：岂独此事，锺正甫上殿，乞选守令及学官以厚风俗，亦送吏部勘当。此尤可笑。」余对三省亦于上前云：「三省检点密院不当。若不于密院前开陈，或可信；若对密院开陈，恐难屈。三省文宇，凡合与密院贪书者，十有八九不当，须退难，如臣所改定，乃敢着字。」又云：「刑部勘当刘何事，住滞不当，侍郎、郎官皆降一官。乞令三省检寻，自来六曹勘当公事不当，有例曾降官否?」三省皆默然无以对。

是日晚归，与冲元马上云：「两日喋喋，非得已也。」冲元云：「如此亦足矣。」又言：「陈次升因言『程奇事出于仁恕，乞降付史官，免狱吏观望入人罪。』上怒其有『观望上意』之语，遂具其元佑中曾言：『诉理伸天下之寃』，及『罢封桩，免掊克之弊』，深诋先朝政事，比含容使之自新，而不改故态，每事观望，今与远小处监当差遣。遂差监全州酒税。」程奇者，家有六岁小儿，因饮酒戏谵，自称「官家」，为乳婢所告，其母亦有与之酬答之语。上以其年小不足深罪，遂令开封推治，乃乳婢教令之使为此语。上令杖乳婢，送畿南编管，他皆释之，程奇以分析不实冲替而已。都下翕然称颂上德，故次升有此奏，然谓「狱吏观望入人罪」，诚非所宜言也。次升立朝，无所附丽，然此举士论深惜之，恐次升罢盖不独缘程奇也。西人叩关请命。

六月壬申朔，以忌前朝崇政。同呈河东奏，北人于贾胡疃拆石墙，侵入天涧取水。诏经略司指挥折克行，如北人先行粗暴，令顺宜应接施行。

令回谢泛使十六日进发。

又令降祠部度牒二千道修拱圣营。泾原赏功，王恩更与回授亲属一官，康谓、马仲良各迁两官。

再对，令吏部依条与武球磨勘。球昨逐出，上云无过也。

癸酉，昭宪忌。

甲戌，同呈鄜延乞降差叶石悖也与崇班。近旨与供奉官，赐银、绢、钱各三百，而惠卿云已给公据，许与崇班，及已赐银、绢、钱各五百。诏特依奏，仍令后名目与敕榜不同人，并奏听朝旨，不得先许与官职及支赐，诸路准此。

再对，梁从政病假，乞差权官。从政以修内司为两御药所侵，无兵匠可使，以年满乞罢，得旨令再任，故在告。

乙亥，同呈环庆进筑定边城，赏功转官、支赐有差。此一节乙亥也。丙子，同呈环庆奏蕃官赵世良所到逃叛蕃部首级，令速保奏。曹调乞上殿，从之。再对，令代州王崇拯再任。是日，以本命及腹散早出，而面陈以衰残，久病脏腑，数乞早出，但以独员，不敢在假。因问圣体此来更康和否?上云：「稍安。」因言：「耿愚用药皆古方书，颇有效，可信，但味苦辣颇难吃尔。」余云：「良药苦口而利于病，忠言逆耳而利于行。此理之常也。」因言：「国医进药，但以味甘美色鲜好者为先，此何足以愈病，兼止以争功为意，殊无谓。」上亦笑云：「祇为如此。」云：「两三日来，玉色极悦泽，此必药之效也。」丙子，鄜延奏：西人复遣使斋牒及白札子来。诏令收接公牒，仍谕西人，如遣使赍到告哀谢罪表状，当发遣赴阙，如无谢罪表状，即难议收接。西人比去来甚迟迟，今此复来，故益示以开纳之意。丁丑，天贶节假。戊寅，夔以子妇风恙不入。同呈鄜延奏，西人说话，令依五月指挥施行。环庆走马阮易筒奏：之字平无水，乞权住修筑。诏胡宗回更切相度施行。再对，呈送伴泛使语录。己卯，同呈熙河筑青南讷心毕功，赐帅臣以下茶药银合。河东奏，进筑河外城寨，乞调保甲。从之。

雄州奏，涿州牒报，戎主于沿柳湖坐夏，去中京十一程。又报，六月一日接回谢使过界，曾畋等接伴泛使，坐朝旨牒北使及争人马过白沟交割，自云无可困可屈之理，经疏决特放罪。林邵拜受香药，于语录内隐避不奏，约法合罚铜三十斤，放；张宗高合追一官勒停。上以林邵为首，宗高为从，轻重未允，宗高特免追官，并邵各罚金三十斤，勒停。时彦供语录在前，奏不实后，合从事发更为，又以首增一拜，特追一官勒停，人吏、亲从官各勒停、降配。序辰、嘉问辈初扬扬自若，以为必无患，闻邵等被责，乃震恐。嘉问尤诞妄大言，谓上意必主之，众莫不窃笑。高遵惠见序辰与兄书，亦云必无事，但宽心无虑。序辰兄从遵惠辟，故见其书。

庚辰，同呈熙河青南讷心赐名会川城，本路言据三川之会故；环庆骆驼巷赐名绥远寨；赐帅臣以下茶药银合，又赐进筑之字平将士特支。

再对，易河北兵将官欧育等，以上旨欲选人也。

辛巳，旬休。

是日，梦大名云，在阴府极稳便，进室号恸久之。

壬午，回谢泛使欲以德音对答虏人，从之。又令依例乘宣借御马入。

又同呈河北修城池楼橹等约束，令安抚转运司体量，兵官不得力者，具名奏，差人替。又令二府各选差知州、通判内不可倚仗者，选官对移，或非时督责限修完了当，每岁差官点检，有不如法及稽违，重行停替。河朔连岁霖雨，城池多隳坏，累督责修完，而财力不给，又官吏多不职。边报多言北虏颇生事，戎孙专政，虑不能安静，故降是诏。仍听支免夫钱及借诸司封桩钱应副。

癸未，同呈令孙路应接邈川事。先是，知河州王瞻，自五月二十三日奏，溪巴温杀鬼章子阿苏夺溪哥城，自称王子，河南部族多叛瞎征而归巴温。巴温本董毡亲侄，董毡无子，而巴温见疑，遂逃遁。而董毡死，竟为阿里骨所篡。阿里骨死，瞎征立，而多杀首领，人情不附。又以溪巴温佛种，人颇附之，巴温遣长子杓拶往夺溪哥城，为阿苏所杀，故巴温因众怒而起，攻溪哥城，城中人为内应，遂杀阿苏而据之。部族翕然归附，牛羊仓库皆为其所有。鬼章子边厮波结等，与鬼章妻鬼毛及其妻孥，并河南鬼章旧部族，皆叩河州、岷州境上，乞归汉。瞻屡以闻，及报经暑司，而路不敢纳。又报黄河桥已断，瞎征已去；又言瞎征相心牟钦毡亦叛瞎征，而与溪巴温通。心牟钦毡，瞎征所得以立，今既叛矣，则瞎征之不能保无疑矣。然边厮波结等，皆鬼章之党，纳之，则溪巴温必怨；不纳，则河南一带部族未肯附溪巴温，不乘此时抚而有之，则恐失机会。故令孙路子细斟酌敌情，相度收接。边厮波结等云，若汉家不纳，即借路往投夏国。盖其下已离，势已迫蹙，不得不尔。溪巴温初亦求助于汉，而瞻、路辈不能深知其谋；已济，亦不详以情状上闻；又不敢应接。巴温已得志，亦不复来求助。方阿里骨之篡，朝廷为加封爵，而溪巴温之立，又无以助之，异时犹恐其与我为仇也，顾边臣所以抚御应接之何如尔。

鄜延再奏，西人来议告哀二石已收接公牒，欲便谕以已奏朝廷，乞发遣告哀使赴阙，朝廷必须允从。上令从其所请，众亦称善。惠卿云：「诸路进筑未已，不尔，无以取信也。」

甲申，同夔及小凤、左辖入谢。夔独班于大班后入，余三人为一班亲王后入，进谢恩。马六疋，赐对衣、带、鞍马退。会都堂，二府供一御筵。故事，各为一御筵亦可。酒五行，罢归西府，中人刘友益押赐银绢各一千，赠银绢共一百。黄安中久病，赐告，然未上免表，病愈乃入谢。

乙酉，同呈泾原奏，进筑汉蕃兵人附干粮十斤，多已费用及除破。从之。

河东乞豫调兵夫入生界采进筑材植。令相度无虞，即依奏。

再对，河东报：代州对境伐薪烧炭，准备戎主今冬西山打围。

是日，同三省曲谢赐银绢。奏事退，遂同诣景灵宫谢，徧十五殿，约六十拜，行八十里。是日，夔疲惫呻吟，众颇笑之。

丙戌，御史台制勘所乞差录问官，上令差刑部侍郎周之道。先是，序辰四问不承，制勘所上殿得旨，令更一问，如不尽情供招，取旨追摄。勘所遂坐旨再勘序辰，序辰乃答云：「既奉旨追摄，更不敢依前分析。」仍不肯云所招并是诣实。勘官再对，言其违法不实之状甚明，众证灼然，又同使李嗣徽悉已伏罪，唯序辰多端避罪，意待翻覆，将来虽结案录问，必不免翻异。乞依吕温卿近例，止以众证结案，更不取勘录问。奉旨，范镗以下结案录问，蹇序辰依所奏。以此狱方具。曹调奏，乞干连人勘讫责出，如在命官，罪状明白，取问不承，乞便令参对及追摄禁勘。得旨，令再问不承即追摄，余依所奏。

泾原奏减罢近里城寨官员。韶诸路并依此相度，速具可以减废员阙闻奏，并戍守兵马，亦速依近旨，裁减移那废并。

再对，易河朔守臣及兵将官。又呈环庆张诚等出界赏功。

上谕云：「序辰罪状分明，而拒抗如此，当重行。」余云：「近臣殊不知体貌廉耻，一向无赖，不肯伏辜。中外传笑，以为近臣未有如此者。」上又尝谕云：「范镗已上章待罪，却翻变，举措殊无义理。」余亦云：「外议喧然传笑。」上云：「亦闻众人皆以为笑端。可讶!可讶!」

丁亥，同呈熙河路奏，踏行到会州进筑地基，并打绳水泉修寨处，乞更暂差泾原曲悦礼相视地形。并从之。

再对，又对移河北永宁等处知军。上旨，令具军班见任路分都监以上人姓名进呈留中。以贾嵒久病，欲准备除管军故也。余言：「唯徐和带遥郡可除。」上云：「但少战功尔。」又云：「南履久次可除。」余云：「履人材固可擢，但此等人方在塞上驱策，来此供职不得尔。」上亦患之，又令张赴赴阙朝见。赴久病，恐不能造朝，又不肯往泾原。夔云：「如此，可一召，无疾耶别易一郡，有疾即宫观可也。」上亦然之。

雄州奏，北界涿州牒，催回谢国信使副过界。

戊子，同呈周之道录问，范镗等无翻异。

再对，罢赵宗本带御器械，与转官宫观。

以林豫知冀州，张佑知鄜州，种建中知祁州。

泾原乞姚居醇充平夏主簿。令章楶别举官闻奏，以系刘何干连人也。

泾原郭祖德赏功。又鄜延路荆谷赏功，以将佐数十人，所部止数千人，恐减落所部人，就分数酬赏，令别保奏。上云：「恐是选精锐者出战。」余云：「未有此例。兼环庆张诚，近以减所部人就分数冒赏，夺三官。不可不再诘问。」上然之。

己丑，同呈令成都、梓、利路转运司，逐州选官催物帛纲出界；陕西准内臣一员，催东兵裹衣赴军前。仍并依。又令入内省差内臣一员，催东兵裹衣赴军前。仍并令：递铺阙少，即和雇脚乘般运前去。

熙河降差钤辖革兀娘与崇班，银、绢、钱各三百。

孙路再奏青唐事宜，令依十一日指挥施行。

再对，呈曾旼札子，乞删修《国信仪制》，取到状皆旧文，不可删，唯乞修定诸州军及编栏以下书状式。从之。

通远军康谓丁母忧，不许解官行服。

是日，序辰等案上，请刑法官约法。

庚寅，初伏，假。法官乞就大理寺了约法文字。从之。

自己丑雨，或作或止，未已。

辛卯，旬休。

是日，上又问：「程之元在元佑中为苏轼客，何以得河中府?」余云：「之元兄弟三人，先朝俱作监司，之才乃苏轼堂妹壻，然独不与轼往还，之元之郡，与轼颇密。然今日似此作监司或大藩，恐不独之元而已。」上又问王岘，余云：「执政畴之子，亦常才。」上云：「极寻常。」余唯唯。

壬辰，同呈鄜延太沙堆、大吴堆赏功条格。将佐以所部人多少计所获首级推恩，诸路逐将所部不过数百人，故分数常多，余已两移文问难。上云：「恐其选精锐出战故尔。」余遂检诸路所部，皆数部已上，无若鄜延比者。以此两项功状，率三省同呈，今再分析，与诸路不同因依。上犹疑之，同列亦有依违者，然终不能夺予言也。

又诏，诸路进筑限八月中旬了当。

雄州奏：涿州牒，六月一日差接伴使副至新城樊，接回谢使副过界。至六月七日未报起离，恐已入秋山，趁赴不迭，令十月一日过界。回谢使副过界到相州，依例发北朝奏状讫。诏郭知章等更移文北界，催促接伴使副前来，仍于所至邢、趟州住，如坚执前议，即将福物等寄纳军资库讫，赍国书暂还京师。

癸巳，环庆之字平进筑毕功，赐帅臣以下银合茶药。诏孙路减会州及北冷牟城寨地步，以边臣言公私财力应办不易故。诏河北路，以废马监屋宇材植添助修城，估价修城钱内拨还。

又同呈蹇序辰、范镗等案。序辰三上书不实，合罚铜九十斤，镗及李嗣徽三十斤，向纬合追一官勒停。上令镗落职小郡，嗣徽降遥刺，冲替私罪重，序辰亦落小郡，向纬罢带御器械，降供备库副使，冲替私罪重。余云：「序辰恐难与镗一等。」卞云：「已重，他是尚书兼侍读，镗止一职。」余云：「法必不如此。彼此皆祇是落一待制尔。臣非有意于重序辰，序辰奉使，易撞箱绢，拜受酒，客省帐茶酒，例外受马，自当削职，更有九十斤不实之罪；镗止拜受酒一事。若一等断罪，何以厌天下公议?何以弭范镗之口?」因言王琪止用副使言，诈称疾，贬信州团练副使。上云：「太重。」余云：「先朝李师中，祇因荐司马光、苏轼，亦贬副使。」上云：「以害政故须尔。」余云：「此诚如圣谕，然序辰不可与镗等。」卞又云：「恰好也。」余云：「更轻亦须更降两官。」卞亟云：「降一官不妨。」上从之，余亦已。冲云：「如此，唯林邵太重。」上云：「如何?」余云：「蔡卞曾言，林邵特旨是就重，张宗卨特旨是就轻。」卞亦云：「然。」上云：「已指挥，奈何?」余云：「改亦不妨。」众皆云可改，遂令降一官私罪重。然自事初，众皆忧序辰党助多，恐不可逐，唯上意了然，云：「谁敢为营救者!」又云：「须重行。」然终亦轻典。序辰凶慝贯盈，人莫敢动摇之者，一旦逐去，众论快之。再对，因言：「臣素不以士君子处序辰，陛下观其所为如此，有一毫似士君子行义否?臣素言，章惇引序辰、朱服为卞所误。又尝言，服已自败，序辰不久亦必败，今日验之。臣言皆不虚矣！」余退，又语蔡卞云：「朱服、蹇序辰皆不当在侍从，今皆自败，亦理自当然也。」卞默然，众亦莫敢对。

甲午，同呈熙河奏西蕃事宜，环乞之字平关名。诏名之曰「龙平关」。又乞定边城两寺名，以三蕃僧主之。诏名曰「广慈禅寺」。

再对，余又言：「序辰翻覆不已。昨日见赵挺之，言台吏云：『自来勘官员，未有顽恶如此者。』有一老吏云：『唯熙宁中勘吕嘉问，险薄无所忌惮，亦众所共知。』陛下昨问程之元何以得河中？臣仓卒未能悉对。之元作湖北转运使，嘉问适在荆南，多不法事，之元不敢按治，但按其指使作过甚者劾奏次配，而嘉问已深怨。昨罢之元送吏部，乃嘉问之力，故三省终以物议不平，却复与差遣。之元在先朝，已作提刑，元佑中，与苏轼交通，或不能免。」上云：「此必是实。」余云：「之元言，嘉问在荆南，赴李云从家会，留城门往往至四五更。今云从得宫教在京，亦嘉问之力。所居陋巷，嘉问尚时时造之，车从填咽，都人怪之。又范百揆者，家有一婢，在汝州曾同官，嘉问亦至今造之不已。嘉问之汝州，有李通儒者作外县，能舞砑鼓，每为嘉问舞，俳优作相。坐客或云眼贵鼻口贵之类，至通儒云，下颏贵，遂舞砑鼓，传笑京西。此事已往，不足道。通儒今为府司录权府推，遂令同上殿。近府推曹调出按岐劳，嘉问、通儒亦与，酒酣又起舞，闻者骇之。昨日乃闻除府推官。」上云：「此嘉问所举。」余云：「向宗回与郎官辈一败皆默逐，嘉问乃敢尔，殊可怪!」上再三审记，云：「是李通儒。」上又尝谕：「云从已罢宫教。」然竟未罢也。

乙未，同呈泾原乞借军赏银三千两，为西安州造公使什物。从之。

又诏熙河路，今止筑会州及北冷牟两处城寨，仍依前减地步，其打绳川且为烽台堡铺遮护，候来春进筑。章楶以谘目抵余，言熙河财用不足，民力疲敝，乞罢筑会州，故降此旨。比元计功料已减其半矣。

再对，以新置蕃落两指挥应副鄜延。

丙申，同呈吴靖方磨勘转宣政使。诏：陕西、河东如衣纲未到，即以军赏绢借支衣赐。

刘何乞默责免勘，上云：「起狱非美事，然已行具已。」余云：「臣本不欲置狱，德音如此，天下之福。」

丁酉，同呈河东鄜延赏功。

又诏：河东进筑岚石、麟府河外四寨四堡，仍限八月中旬了毕。

戊戌，同呈环庆筑三城寨乞赏。统制官张存转官升总管，种朴转官升钤辖，张诚复皇城使，遥团练延张守元。

己亥，同呈宋用臣皇城司年满，与依条使额上转一资。

又秦凤奏：将官张恩、李德以蕃捉生诈为西人捕，补降官职，乞先次放罢，取勘奏裁。从之。庚子，中伏假。辛丑，旬休。自中伏大热，几不可当。是夕大风，暑气遂解。是日，陈郎父子、新蔡王甥及叶致远来致祭，欲一往普照，因致奠于强民家，以病不果行。七月壬寅朔，先天节假。癸卯，同呈，诏陕西、河东，严戒边吏，不得以传闻西人遣使告哀谢罪，便于边备懈弛，及于进筑之际，不过为堤防扞御之计，如缓急小有误事，帅臣以下当重行黜责。

鄜延奏：已收接宥州公牒，遣来使赍白札子谕羌鶵，令遣使赴阙。

泾原奏：天都寨开井一眼，深一百八十余尺，已见泉。天都开十井，皆百二十尺至百五十尺，并未见泉故也。河东奏：北人自六月十六日后，更不来天涧取水。再对，秦凤走马张士和降差降吴名革，不能弹遏部族，多于城市剽掠争鬬，乞下经略司措置，及别修蕃市城处之。令经略司相度闻奏。上谕：「孙贲权秦州，多独邀官妓入合于中至深夜，及令保甲筑用道，以修城材植创亭台等。」皆士和所奏也。上又言：「昔在真州已如此。」又云：「章惇颇主之。」余云：「但见惇欲除作帅，不知其它。」上云：「待降出文字，作朝廷访闻施行。」余唯唯，退以白三省，士和来密院，亦具道其事。

甲辰，同呈河东折可大出塞，获千级，特除合门通事舍人。

泾原奏：蕃宫征兀城逃归西界，乃嵬名阿里就禽时胁降者。令经略司取勘地分及保管人奏裁。

再对，高阳关武卫卒，有踏十一石至十石弩者三人，合补清塞下名都头。令总管司发遣赴阙，令军头司引见。

乙巳，泾原奏：已取七月七日或八日筑减猥城，及差保甲应副般运。又令姚古修德顺军至西安州经路三程，作堡子三所，并与特支。又奏：先筑减猥讫，却令折可适、姚雄，以兵二万、骑五千赴会州，七月二十一日进筑。

再对，差赵挺之详定《国信条例》，代序辰也。

又院史吴继永妄讼周信臣等，特勒停；周信臣降两官，王拱降一资，王定罚金，开封官吏放罪，勘弥恪卤莽故。李荣除永兴提举马纲驿，祖名兴，乞避讳，不许避。上云：「必是避奔走尔。」

丙午，驾将出幸集禧，以新修奉神殿成，奉安五岳，自中夜暴雨不止，遂别择日。前后殿不坐，三省宅引，余独以腹散不入。

丁未，同呈：熙河乞降收接河南邈川首领官职等第及支赐则例，并乞锦袄子、公服、鞾、笏、银带各三百事。诏孙路，据归汉首领在番日职名，及加量次第，合补是何名目，奏听朝旨，所乞袍带，令户部计置，差使臣管押前去。

章楶再乞致仕，不允。上云：「词甚哀。」余云：「减猥、会州未了，未可去。」夔云：「书来极骂臣，以谓必欲使之死塞上。」上云：「谁可代者?」夔云：「胡宗回有帅臣器度，可用。」众亦以为然，上亦许之。

熙河奏，边厮波等妻男出汉。

戊申，同呈熙河奏，西番河南邈川首领出汉。

鄜延奏，已回牒宥州。惠卿初但以白札子遣西人还，令遣使赴阙。朝旨令牒故。

河东制勘所乞发遣刘何赴河中供答文字。从之。

再对，因言：「黄河已北流，闻东流已干。郑佑子自河北还。已自东流河道中行过，亦无泥水。然北流殊未有堤防。东流回河治堤，费公私财力，何止亿万，止一二年遂坏。」上云：「主东流者已受赏，今自当行遣。」余唯唯。

己酉，同呈雄州奏，涿州不肯受回谢使副奏状。诏令郭知章等，不候移牒发来赴阙。

又呈泾原禽获阿埋都通一行人功状，有迁十五官至六官者，仍赐金帛有差。

熙河奏：边厮波结兄弟三人，及一首领、人从二百余人出汉边。厮波结，咓龊之子，鬼章之孙也，本附瞎征，故为溪巴温之党所逐，仅以身免，穷无所归，散投汉。

再对，因言：「先帝以熙、河、洮、岷四州为一路，洮州今方得之；又以为熙河兰会路，会州今亦方得之。陛下圣德，威灵所及，遂成先帝之志，非天时、人事符合，何以至此!实朝廷之庆事也。」

庚戌，同呈河东奏，北人不复来取水。

鄜延奏，暖泉寨有神祠甚灵，昨永乐将士有侮慢之者，尝有灵语闻于人，乞赐额。诏以「灵佑庙」为额。

洮西沿边安抚之奏，已差使臣占据讲朱、一公四城。河州王瞻也。

又诏：孙路具所见如何应援溪巴温，及将来如何措置闻奏，务为边防经久之计，不得轻易卤莽，致误几事。近溪巴温杀阿苏，据溪哥城与瞎征相持，以此部族多愿归汉，诏孙路相度收接，来者不绝。路日有奏，而所奏不及溪巴温一字，余因疑之，遂欲降此旨，诘路所以应接措置溪巴温情状。夔乃以简来云：「未须诘之，且容其措置。」余未肯已，夔遂封孙路数书，乃密与夔议云：「溪哥城乃积石军，欲除溪巴温为合门使、知积石军，欲自邈川直趋青唐，欲建为州，而以他人领之。」余因为夔言：「溪巴温以董毡之后，人情所附，故欲令还青唐，逐瞎征而复为王子。今乃欲处之他所，而以青唐付之他人，恐未安。今日部族之所以愿归汉者，正以瞎征篡国，故不为人情所附，吾乃欲逐溪巴温，而以他人处青唐，则安知归汉者不翻然而改之?安知溪巴温不能抗朝廷之命，而自奋立?诚令溪巴温知报，又安知董毡之族，更无若溪巴温者，能崛起于下，而为自立之计乎?如此，不唯恐更生边患，兼朝廷何必贪荒远之地，又以董毡之族为仇敌，于边计皆未见其安便也。」夔云：「路祇是如此商量，亦未定，未可诘之。」余云：「俟其已定而诘之，不已晚乎?」夔坚不肯以拟定文字上，余云且将上禀旨，遂具言：「孙路累奏河南邈川部族归汉，而不及溪巴温一宇，不知路何以处之?臣欲如此问孙路，而章惇以为未可。路欲除溪巴温官，处之积石军，而建青唐为州，以他人领之。臣恐未可。兼此事祇是路与惇私书往还议论如此，臣等皆不预闻。路既不奏朝廷，又不申枢密院，在臣为失职，不得不论。」上云：「是不曾奏溪巴温一字。」遂顾执政云：「如何?」众唯唯而已，唯冲元云：「问他如何应接措置，莫也不妨。」夔云：「事未定，未可诘问。」余云：「事定而后诘问，则已后时，虽令改正，亦已费力。此事大，乞裁处。」上云：「此大事，不可忽。」余云：「臣今来所问，祇是问他如何应接措置，亦别无挠他经画处。」上云：「不妨。」夔云：「如此须添『将来』字，云见今如何应接，将来如何措置。」余云：「此两字添不妨。」再对，因为上言：「臣所陈孙路事理灼然，而圣问所及，执政无一人肯分别是非者，此无他，但惜人情尔。古人以谓持禄养交，正为此也。养交私情，好以持保禄位，如此，则于国事奈何?章惇、蔡卞，众人所畏，臣与之争论，未尝有所假借，若许将、黄履不主张事，臣亦未尝敢以一言及之。孤立自守，所恃者，惟睿明每加洞照，故议论稍伸尔。然夔等侧目，末易当也。」

辛亥，同呈。

壬子，同呈章楶辞恩命，不允。

泾原天都寨开井见水。天都寨开六小井、四大井，然皆二百八十尺以上方及泉。

鄜延奏：西人毁新修堡子，寻复完葺讫。

熙河收到投汉人。

癸丑，同呈鄜延奏，缴宥州牒，已遣告哀谢罪人使等十二人赴延州，取七月十日过界。

环庆奏具到新立烽台堡铺、及人马巡绰所至之处画图进呈。大约巡绰所至有及一百一十里至八九十里，烽台有四十里至五六七八十里，坐团堡铺有二十里至三十里者，而清平关巡绰至大寨泉，在清远军之外十余里，折姜会接泾原及百一十里，至板井川犹六十里，又至通峡寨犹五十里。上亦病其太远，然以画疆未定，姑听之而已。

环庆都监张诚，讼将官李浦及句当公事张彦通等不公事，令经暑司选官看详，内有依条合受理事，即取勘施行。

又孙贲奏，乞筑会州人马迥于甘谷城西，筑烽台堡子处弓箭手及降羌。甘谷去西安已五百里，上亦笑其不晓事。

郭时亮乞，差小分般运军须，令优支食钱，无令陪备失所。

再对，刘方以有年劳迁景福殿使。

河东乞决配逃卒，因申明编敕，军人犯罪难依常法，许帅司情酌断遣。即虽经略司情不可恕，自合依条施行。令刑部申明行下。

奏事毕，因具札子进呈，云昨初除执政，不敢乞创置僧院，止以坟侧旧寺改赐名额，及先于涧州金山寺建荐慈塔，追荐考妣，每三年一度僧，看管塔下香火，已奉圣旨依奏。乞以荐慈塔为敕赐名额，榜于塔上。又乞以元佑元年买到江宁府江宁县芦场，永舍入金山寺，并续请到生涨滩地，亦乞改正，今本寺请佃为主。及言王安石以私田舍入蒋山，僧其所请，臣所舍芦场，于着令无碍。上令留札子，批付中书施行。余因言：「姚麟昨乞弓箭手地为坟寺，亦蒙批降指挥。臣今来所陈请，若送三省，必未免问难留滞，如蒙批降睿旨，实为甚幸。」上云：「便批送中书。」因问金山寺宇次第，上亦称叹云：「在江上胜势甚好，亦曾见画图有两塔，一是卿所造景物，颇能如画图否?」余云：「图画不足以尽江山之胜，宫殿缥渺在江中流，非图画所能及也。」是日晚，上批付中书省，特依所乞。

甲寅，同呈，洮西安抚司乞付例物，银绢钱及袍带等，招纳西蕃部族首领。诏户部造金带、浑银交椅及锦袍、银带、金帛等付熙河经暑司应副支给，银绢等不足，听以诸司封桩及军赏经钱物借支，讫奏。

孙路奏：会州计置功料已备，不须减步数。从之，又令赐将士特支。

再对，犯徒都虞候听依例解发引见。是日，中元，作监盂兰于普照，又设水陆于金山寺。

乙卯，同呈鄜延奏，并废顺宁、白草等三寨。从之，仍令将来更有似此可废并去处，速具闻奏。

丙辰，从驾酌献景灵。

丁巳，再从驾酌献景灵，巳初，遂幸集禧、中太一宫。集禧重诏奉神殿四日，奉安五日。欲赴香，以雨不果。两日微阴，颇不觉烦暑。晚赐茶于斋殿，遂归。唯午刻差热尔。是日，上陟降甚劳，且百拜。赐执政从官晚食于幕次，又赐酒菓，晚又赐菓子十合。将没乃归。

戊午，歇泊，遂大雨。

己未，同呈鄜延奏，西使过界，乞发遣。从之，仍令以二十三日行下。

环庆进筑萌门、三岔；河东进筑岚石、麟府八寨堡；并喝赐将士特支。

熙兰奏，招纳到西番首领。泾原番官鬼魁叛还西界，令取勘地分官司闻奏。

再对，熙河奏，长安举人张庚等谋叛入夏国。令子细研勘，具案奏裁。

庚申，末伏假。

辛酉，旬休。至普照殡所致奠，视漆饰等。食罢，遂至资福寺，北向大卿葬所致奠吊。其三子及见女荃亭午冒热而归。

是日，医者来言，诊脉医官皆留宿不出已三日。是日，左辖因私忌不入。

壬戌，当朝垂拱，改御崇政，府尹以下上殿，班同三省，呈边报。问圣体，上云：「两日前似霍乱，昨夕腹散，犹八九次，胸满，粥药殊不可下。耿愚且供温脾丸理中元。」余云：「以臣观之，必有凝滞，须服腊柜药驱逐，则利自止，然后服补和药乃可速安。」上云：「太妃亦云如此，待更议用药。」余云：「不尔，恐效迟。」众唯唯而已。再对，又言：「玉色殊未和。」上云：「虽粥不可进，饮食固不敢不慎也。」余云：「固议如此，然虚损药恐不可不服。」上云：「便商量。」是日，再对，罢张赴泾州，候到朝见别差遣。初，有旨令赴朝见，而赴云服药未安，乞候来春，故罢之。癸亥，三省同问圣体。上顾余云：「已服虚积药，脏腑便止，但尚未多食。」余云：「今日玉色极康和，非昨日比，然正须调护颐养。」上云：「但食粥尔。」是日，上谕环庆又擒获一正监军。

是日，犹却上殿，班辞见谢，引三班止。退语同列云：「今日玉色顿和，殊不类昨日，春秋鼎盛，故易安和也。」

再对，呈高遵路年八十三，再乞宫观，上令与。又姚麟乞免与马步帅同拣人，亦从之。上云：「若拣选不当，自可按举。」余云：「近闻多差中使同拣，则两帅亦自无用。」上云：「中人亦间或差尔。麟曲奉中人，拣人之际，升黜唯命，麟唯诺而已，而深以二帅同拣为侵官，且云愧耻，殊不以中人为言。」曹诵云：「正其所愿，盖欲因此以交结也。」

甲子，大雨。上见二府，深以为忧，且令择日祈祷。夔云：「甲子雨诚可虑。」上云：「阴阳所忌，岁事可忧。当速祈祷尔。」又云：「今日脏腑亦未全已。」余再对云：「阴湿尤非腹疾所宜，当避阴冷，休息颐养。」上云：「祇在一合子中偃卧，未尝敢冒犯。」余云：「自延和至崇政，行甚远，冲冒风雨，亦非所宜也。」

乙丑，晴霁，已择日祈祷，得旨且已。

章楶乞致仕，不允。

再对，言河东等处赏功文字多已了，不敢进呈烦圣览，欲入进取旨。上云：「甚好。」

丙寅，得旨，尽引见谢辞班。

同呈孙路奏，边厮波结等归汉，献纳地土、部族不少，并子七人、二侄一壻乞补授官职。诏孙，上件人本为族部所逐，脱身携家归汉，未委所献部族、地土若干，致推恩未得，令子细勘会逐人所纳到部族地土多少，及见今力量事势，合补是何名目，令详具闻奏。

再对，定州叛入北虏郎升家属，令送湖南羁管。初，送亳州，上以为太近也。

丁卯，宣祖忌，余以腹散不赴。

戊辰，同呈孙路致夔书中封到苗履状云：「已计置舟船材植，欲于会州系桥度河建关。」诏原路，相度事力可为及材料已备，即一面从长施行。余因言：「孙路此谋甚善。若度河置关，即正如兰州金城关之比，兰州未有金城以前，每岁河冻，非用兵马防托不敢开城门。然此事亦大，既不奏，又不申密院，但祇以私书白夔，臣等皆素不与闻。昨日章惇以此书示臣，臣亦以为当，然素无奏报，欲未施行，又虑西夏入贡后，异时不复可为，故须作访闻行下。孙路措置边事，前后祇此私书往还，似此非一。」上云：「如此事，何故不奏?青唐事且云经画未定，未能奏，此不奏何也?」众亦云此事不当不奏。上云：「前后事且未论，此事当诘问何亦不奏?」遂批旨云：「孙路既有上件擘画，因何不具奏陈?令具析闻奏。」夔亦佥书行。是日，惟开封府对，余班犹隔下。

己巳，同呈边报。孙路又以书抵夔云：「且留溪巴温以持瞎征，若捐数十万缣，招巴温新附之众归汉，则巴温一孤虏尔。」余因草定诏旨，戒孙路依累降朝旨经营抚纳，务以恩信招来部族，不得专以兵马迫胁，其措置应纳溪巴温，务为边防经久安便之计，不得过有所图，向去别生边患。夔初不从，纷争久之乃定。卞以余理胜，乃云：「大事且款曲商量，不须喧争，恐观听不便。」余云：「当如何?」众皆云约束路不妨，夔稍屈。余因言：「公多以声色加人，余褊衷亦不能忍，故往往纷争。然亦当相亮，国事所系，不敢苟且。」夔云：「公不容人说，何尝不婉顺，适马上与公言，莫且更商量，公便怒。」余云：「公不自觉，因何士大夫人人皆言为公所慢骂?」夔云：「何尝骂他，但言甚道理须要堂除差遣之类。」余云：「如此婉顺晓之，人亦不怒，盖声色厉不自知尔。」夔云：「公言惇心风，岂不是骂?」余云：「公言布欲与西人画河为界，乃云是杂赁院子里妇人言语，莫亦是骂否?布无他，所争者皆国事，不敢误朝廷措置尔。」夔云：「惇岂是为家事!」余云：「公固亦是为国事，但须要是尔。如孙路欲逐溪巴温，而夺青唐为州郡，则布死不敢从也。」既对，亦为上陈其略，上亦以草诏旨为然，遂行下。是日，右辖留身甚久，夔奏事退，乃见呼同坐。密院幕次与三省相邻，自来待班则未聚也。余亦造之，乃殷勤谄笑，顾语加勤，众切笑之。余比来数与夔争边事，语极侵之。盖夔凡有所欲与，即阴以书谕边帅，令奏请，同列未尝与闻也。再对，余因言：「章惇近于边事，凡有所欲为，知同列必不合，则必阴以书谕诸帅，令如其意指经营奏请。如近日环庆置烽台堡铺及巡绰处，大远于诸路，亦是惇以书谕胡宗回，令如此措置。既于清平关外，以大寨泉为巡绰之处，已过清远军十里，又令宗回更展至大寨泉北，欲于此筑城；又令展至曲律六掌之外巡绰，要于曲律六掌作寨。宗回皆不敢从，并封惇书相示，因亦进呈。」上皆详览之。此举人皆疑其妄意欲有以罗织善良也。又封折可适书与宗回，其言皆不可用。余对三省又与夔言：「公多以书与兵官，如折可适、王瞻辈，皆蕃夷之人，何可与书?一有败事，恐未免为累。」夔云：「王荆公昔者与王韶书言边事无数。」余云：「荆公但发书与韶及公，何尝以书与兵官?荆公是时于布无间，日见他发书与公，但以妄杀为戒尔。」七月二十九日对，问圣体，云已无事，余云：「月朔视朝，恐太劳。」上云：「不妨，若天色阴雨则临时指挥。」是日晴霁。

庚午，旬休。是日，序辰既贬，三省又检会序辰，言昨日毁先朝法度。因何人奏请，系何官司附会勘当，乞检会施行。李积中上殿，亦除此论，亦有半年，忽复检举，得旨，下陆曹检寻编类闻奏。

八月，辛未朔。文德视朝，自垂拱起居讫，导驾至殿后。遂侍立殿上，退与三省各垂拱奏事。

广东钤辖司发遣归远卒李诚就上四军。诚乃行门徒配岭外，得旨，令遣还，依条转资。柯述罚金二十斤，密院法司亦二十斤，人吏理第一等至三等过。盖修条时，误删去「杂犯人不得拣上四军指挥」，然常法，「刺配人不许拣填禁军，以轻重相朋」，则广东亦不得无罪也。

壬申，同呈，洮西王瞻自密章渡过河，抚纳邈川部族，有素相结约首领抹毡等三人，背约领兵拒官军，有被杀伤者。遂收兵夜渡河，夺隘，得其余归汉，助擒抹毡等斩之，众遂定。又画到西番地图。令进入，地图殊未得实，以众图参照攒成，皆夔意也。夔又取唐朝古驿程，参照地理，亦与今地名不同，皆不可信。

泾原奏：折可适、姚古已领兵马二万赴筑会州，减猥末毕功料，令雷胜通判原州，种建中继成之。

再对，熙河部族兀冷投汉已十六年，近为西人擒去，遂率其父携家属邻里二百余口归汉，乞补借职。上旨与奉职，仍支绢五十疋。

诏陕西、河东保甲，虽不经调发，并免冬教。以德意须经调发乃免，而近岁以边事例皆免放故也。

密院承旨司官，上下半年诣仓库点检封桩钱谷，欲差太仆少卿赵叽[口改山]，上欣然许之。是日，陈郎赴真定，早出。

癸酉，同呈河东乌笼寨、鄜延炭窑流赏功。环庆奏擒到监军讹勃啰通析事宜。泾原走马奏：「昨进筑两堡，得旨，与特支。今止筑一堡，未敢喝赐。」得旨，以昨进筑正是炎热之际，特依已降指挥支给，余一堡子，将来进筑，已秋凉，更不喝赐。堡子旧无例特支也。

再对，梁从政申：元丰七年朝旨，亲事官教头拣中亲从官，依旧赴亲事官营充教头，诸营相去多远，往来作过不便，乞别选教头。上云：「此诚不便。」余云：「虽是元丰七年指挥，乃因石得一申请，故从之尔。」上云：「此是当改。」余于纸尾拟定云：「欲依梁从政所申，元丰七年指挥更不施行。」上云：「甚善。」近岁奸憸之立朝者，多以元丰之法为不可改，一有议论及此，则指以为异意，欲以罗织善类，又或挟此以遂其私意。近科诏下有司，检近例，欲以国子监解名羡额，许开封府举人就试，每十人取一人，而下状者才三百人，所取多不及额解之半。宰执皆以谓：天下州郡皆得贡士，唯开封人不入学及一年者，不许应举，恐无此理。盖士人有且耕且养者，私计多不能入大学，及他处无户贯，独不得应举。众皆以为未便，独左辖坚执元丰七年先朝已罢，不可改。同列自夔而下，议论数四，终莫能夺。夔叹曰：「此岂先帝所为，此时正是卞及舒亶，朱服辈力主此议尔。」闻者莫不然之。既而又闻谏官邹浩亦上章极论，上亦以元丰已罢拒之，盖先入之言也。卞自此专政益甚于前日矣。

甲戌，同呈熙河奏，接纳到西蕃首领三百一十一人。

又奏，苗履已赴会州进筑。惠卿奏：西人欲于旧界首约迥人马，遂以新定巡绰处柰王井谕之，寻即听命。胡宗回乞免机宜李复冲替，特与权留在任理监当资序，仍缴纳已得减三年磨勘指挥。夔以为太重，上云：「充替私罪重如此，已复恩矣。」众以为然。

河东奏，七月二十七日，麟府、岚石两路并取七月二十七日进筑河外四堡寨，同日下手。两路共众八堡寨也。


●卷 八

八月乙亥，熙河奏，招到西蕃部族。泾原奏，已于减猥盐池增筑一堡子守护。西人谓盐为减，谓洼下处为猥。有盐池长十里，有红盐、白盐，如解池无异，可作畦种。泾原等路运判李谚见经画蓄水，召解州畦夫种盐次。

学士院谘报，昨郭知章等所持国书，是六月书词，云「方兹隆暑」，今以十月往，恐合换书。余以谓郭知章等本以六月行，虏人约令十月过界，恐不可换。兼知章到相州，已曾奏北朝起发。上及同列皆以为然，遂降旨便不改，止用旧例，俟进发日申密院付给。

丙子，同呈熙河五状，奏接纳西番次第，仍云：「溪巴温未见其能得与不得青唐，未可应接，徐观其事势，随宜措置次。」此夔意也。

再对，皇太妃殿中人邓继英，以殿合当叙转供备库副使寄资。上云：「太妃殿恐非殿合，不当寄资，但与并理磨勘可也。」

丁丑，同呈墉延青领板精赏功。孙路奏，王瞻收复邈川，乞建为湟水军。余以谓才得邈川一处，便乞建军，恐将来乞创置郡县不一，非朝廷累降约束、令于边防经久简便可行及不得增广边费之意，此请末可从。夔力欲从之，同列亦皆依违无定论。上云：「洮州须置州，恐亦须有合置州军处。」余云：「洮州置州，乃臣所论。臣谓先朝以熙、河、洮、岷为一路，今乃方得洮州；又先朝以熙、河为熙河兰会路，今乃方得会州，皆所以成先朝之志也。」卞遂云：「若如此即一般。」余云：「不同。若以邈川、青唐皆置州郡，臣恐未易绩饷。孙路尝云，谕西蕃部云云：一丘一陇地不要他底。今创置州军，官吏、将佐、兵马戍守之费，皆须朝廷馈运应副，经久未易支梧。兼朝廷所少者非土地，一向贪荒远之地，但疲敝中国尔。先朝创熙河一路，元佑之人皆以谓财力不及可弃，今乃更于熙河之外创置州县，岂易供给?」上云：「元佑之人云：穷天下之力以奉熙河一路，又以为可弃；此言皆不当，莫不足取。」夔、辖纷然以余为非先朝而是元佑也。余云：「元佑之人以熙河为糜费财力，不可久。臣于《时政记》中具道其非，亦尝纳陛下前，必记忆。臣今日之论，但谓于黄河之外青唐、邈川创置郡县，则为不便，非以熙河为非也。兼夔尝言，得青唐、邈川，则如臣之说，置一都护总领最为稳便，今若创置州郡，则自有知州、知军，更安用都护，莫与从初开陈之语不同否?然此皆纷争之语，不足烦圣听。臣以为当俟一切抚定河南邈川之后，然后据地利紧慢画一措置，甚处系最要害人口建置州军；甚处系以次人口差兵将人马戍守；甚处祇令以本路首领心知向漠有力量者守把住坐；俟奏到朝廷，折衷乃可定。」左辖云：「适三省论议，亦俱如此。」余云：「臣愚虑如此，亦不曾闻三省论议，亦不曾说与三省，但适方于陛下前开陈尔。」众皆以为当然，上亦称善，遂依此降指挥。再对，余又言：「臣适及熙河事，盖以为先朝措置熙河如此，尚不免后人论议，今若于青唐多置州军，广增戍守兵马，则未易供馈，何以免后人论议?臣于措置边事，不敢不为远虑，故不敢诡随众人，望陛下裁察。」上颇欣纳。是日，上及洮州不可不建州事，夔云：「曾布初不肯筑会州，祇要筑吧啰、浅井，亦如今日事。」余云：「臣不曾言不筑会州，不知在甚处说?有何人见?」夔云：「蔡卞以下俱见。」上目卞，卞云：「不记得。」余云：「如此是臣无此语。当时经营灵平、平夏，即有筑天都及会州之意，及锺传筑浅井，便议黜逐，皆臣首建议，何缘有不筑会州之语?」夔默然。再对，余又言：「初引章楶作帅是李清臣，陛下必记此事。」上云：「记得。」余云：「初命章楶作秦帅，楶愿就泾原，乃是欲经营天都之事，臣亦以此丁宁谕楶，令次第经营。楶既到官，是年春，遂兴此役。臣何缘有不筑会州之语?今孙路与王瞻争功，众论犹以为非、矧在庙堂，却欲争占进筑会州不出他人是出己意，此与孙路何异?如此岂不取笑中外?」上极晒之。余又对三省言：「臣向曾言西事，欲且画河为界，章惇以臣为杂赁院子裹妇人之语，今日又自天都、会州，遂收敛边事，惇亦称善。昨骂臣时，三省所共见。」众皆默然。余又云：「臣得事陛下已五六年，前后议论无不可复，却不似他人，一日说得一般。」上笑而已。

是日，再对，令张世永再任。

戊寅，同呈陉原进筑减猥毕工，赐帅臣以下银合茶药。

再对，令熙河依界道图样，以十里为一方，以见金城寨等地名，考寻古驿程相去地里，画西蕃图闻奏。

河东奏：朔州同知争贾胡疃事宜宁息。北人自去岁欲迁东偏头税场于贾胡疃，径入久良津买卖。朝廷以创改事端，令边吏移文拒之云：「久例于东偏头村往来买卖，难议创行改移。」后数移文至，不肯收受。又于贾胡疃创建税场屋宇，及开石墙越汉界，于天涧及黄河取水，至以兵仗拥护取水人过界，射伤巡卒。林子中日一奏，以为北人恐因此生事，又云欲以黄河分水为界，又云聚兵数千，欲据界取水。朝廷亦令折克行相度应接。余数谕子中，以为探报皆虚声，建税场、破石墙、过界取水，皆同知者麄暴妄作，不足恤。子中忧恐不已，既而果无事，仍奏云：「更不发日奏。」上亦哂之。是日，未时，皇子生。己卯，同三省外殿致贺，上亦遣近珰宣答，皆再拜。既对面庆，皆以为此宗社大庆。上亦喜，仍云：「两宫尤喜。」众云：「非独两宫，此天下所共庆悦。」

是日，遣御药苏哇告诸陵；又遣执政、宗室、近臣以十二日告南北郊、太庙、社稷、高禖；又遣蒋之奇、叶祖洽以十七日奏告诸陵。又以十三日赐龙喜宴。又以十日夜鏁院降德音，四京诸路流罪已下并放。再对，余因言：「天下安宁无事，边鄙罢兵，今元子降生，则太平之福可谓具备，此宗社非常之庆。」上亦喜见于色，遂及中宫事。是日，同呈戒孙路措置青唐事。庚辰，旬休。庚辰，赐包子稍增于前日。是夕，鏁院。辛巳，同呈河东筑四堡寨毕功，赐帅臣以下银合茶药。环庆筑萌门、三坌毕，亦赐茶药。赐泾原减猥寨名曰定戎，环庆萌门寨曰宁羌。苗履申：筑会州川口，兴功三日，孙路移文令移兵于比娘原进筑，而比娘原地形险恶枯燥，不可建州，履不从。得旨，孙路候进筑会州了日取旨。

又以金部员外郎许几押伴西人。

又诏洮西王瞻等收复邈川城，军兵与特支。

再对，北虏报，今冬于西京云仲甸受礼。自去冬探报果不虚。近诏，以三十日龙喜宴，是夕，令中书别选日。

壬午，造朝，未及下马，合门报前后殿不坐。遂与三省会于都堂。上遣御药刘瑗传宣云：「别无事，祇为饮食所伤，服动化药，故不欲出。」瑗亦云劳动。遂入札子问圣体。各赴局，至未时出。已而传宣开封府，寺观三日，以癸未为休务。再入问圣体札子。

甲申，赴崇政朝，至横门，传宣：为气力未完，不视事。又同赴都堂，少选刘瑗来宣云：「昨日方动化，已无事，祇为气力未完，来日与卿等相见。」遂再入札子问圣体。各赴局，未时出。

乙酉，同呈泾原奏：「减猥与打绳川分画地界，事干两路，议论不同，乞断自朝廷。」诏以打绳川系熙河路合进筑处，令熙河管认地分。

再对，免河北被水保甲冬教。

是日，二府同问圣体，不拜。上谕云：「以饮食所伤，服孔元软金丸动化，耿愚进理中丸之类，初觉吐逆，多痰涎，每吐几一盏许，今已宁帖，但不喜粥食，心腹时痛。」众皆云：「服理中丸之类已当，更当精加调护。」再对，上谕以全未能进粥食，余云：「近经服药，再伤动化，固须如此。然不可劳动，自延和至崇政甚远。」上云：「亦不妨，欲更一两日后殿视事。」余云：「更三五日亦无妨。」上云：「不妨。」是日，见谢辞及上殿班并隔下。

是日，议罢孙路熙帅，未果。是日，传宣十六、十七日后殿视事。

丙戌，同呈王瞻申：「经暑司句追河州，宗哥首领方乞归汉，已遣使臣部五十余骑往据宗哥城，而经暑不肯应副兵马，恐溪巴温旦夕入青唐。」遂得旨，孙路知西京，胡宗回帅熙河，高遵惠帅环庆。青唐既乱，溪巴温入溪哥城，王瞻首经营招纳，遂度河入邈川城。孙路欲掩其功，乃令王愍申云：「经略司指授方略，令前去邈川招纳。」仍令王瞻一听王愍指挥，既而却携王愍归熙州，今又以将官马用诚、李忠招纳邈川部族，遣王瞻归河州拨发粮草，盖欲归功经略司，而逐瞻使不得与事。朝廷察其为奸欺，累降旨令专委王瞻经画。诏旨未到，闻路前后指挥不已，乖错日甚一日。夔初主之，数与余争论，既而理屈，乃云：「章縡曾言，孙路对人多不语，及独坐即自语言，如病心状。」余对三省，亦尝以此语奏知。是日，上云：「孙路果是失心。」夔亦力毁短之。再对，上又云：「孙路如此，须行遣。」余云：「赖瞎征、溪巴温相持未决，故迁延反复如此，未至败事，不然，且不误边计?」

是日得旨，以二十二日大宴。同三省问圣体，上云：「祇是全未喜粥食。」众云：「气未和，食不可强。」再对，上亦再三顾语如初。

丁亥，同呈河东筑八堡寨毕功，再赐银合茶药一次。

王瞻以招纳到西蕃部族不少，已收复邈川城，特与复礼宾使，候旨，置青唐等事了，别无违戾差失，更优与推恩。

左辖言：高遵惠以元佑中言事可采，诏还户部，未几又补外。朝廷虽以择帅故不得已，今去，外议但云，遵惠以攻贾种民忤执政，故逐去。」上云：「别有何人可差?」夔云：「亦曾商量，无可帅者。」余云：「若稍加旌宠，足以解众疑。适亦与三省议，且与改龙图阁待制亦可。」右辖云：「亦祇是待制。」上云：「与宝文直学士。」左辖云：「甚好。」上云：「与龙图合直学士亦不妨。」众皆以为好。余因言：「遵惠进职，则胡宗回不可不除职。宗回筑五城寨，昨复待制，祇速得两月。」上顾众执政云：「合与否?」众默然，唯夔与凤云：「当推恩。」遂除宝文直学士。 

是日，有旨，十八、十九日后殿。

戊子，同呈差姚雄知会州，姚古权镇戎军。赐河东八堡寨名，曰大和、弥川、宁河、通秦四堡，各附四寨为名。

夔是日不复问圣体。再对，余独问上云：「皇子诞降已旬日，中外庆喜。」上云：「闾巷之间亦皆欣悦，今日已十日，极安帖无事。」喜见于玉色。

己丑，同呈鄜延奏缴宥州牒奉，云：「人使未见赴阙，已是疑阻，又诸路修筑城寨，虏掠人口未已，请止绝。」延安答以：「诸路进筑，系西夏作遇已来先得朝旨，本路难议移文止绝。人使已于二日赴阙，候到朝廷，必有处分。」

割安西城以北六寨隶会州。

吴靖方改右班副都知。

章楶乞致仕，候来春取旨，仍札与照会。

熙河苗履奏：「硬探人杀仁多洗忠，斩首不及，为西人夺去，但得其所乘聪马及器甲等。洗忠乃保忠之弟，挺身出战，为众所杀。」

再对再问圣体，上云：「今日已吃软饭，食亦未美。」余云：「二十一日六参官起居，恐久坐，若改坐常朝甚便。」上云：「甚好！甚好!」

庚寅，旬休。

辛卯，同呈惠卿奏，乞许西人依例遣进及行吊祭。令奏听朝旨。

孙路又奏，遣王愍赴宗哥。诏专委王瞻，令王愍就近照应。上云：「孙路真失心也。」以余言路方自河州带王愍归熙州，今却遣赴宗哥，未问害王瞻，措置如此，岂不疲敝兵马?上故有是语。

再对，呈广西宜州事宜。上云：「桂师程节亦寻常。」余云：「诚如圣谕，广州柯述亦常才，大约所在之人尔。」

是日，改常朝。

壬辰，赴集英龙喜宴。榜曰：元子诞庆排场，排场名乃学士所命，识者颇嗤其鄙浅。天颜甚悦，中歇，遣使赐从官以上罗花，二府、亲王别赐小花五十枝，花甚重，殆不可胜戴。再坐，遣御药劝二府、亲王酒，饮必釂，仍每盏奏知。既退，遣御药刘瑗押赐对衣、金带、鞍、辔、马于都堂，制作皆精。对衣皆造成者，有红罗绣抱肚、白绫袴、黄绫衬衫、勒帛紫罗公眼各一，金带、笏头、并鱼袋全工巧，殊胜私家所造者，夔三十两，余执政二十五两。绣鞍并鞍子亦绣镀金闹装，夔八十两，余七十两。马皆次御马，有鞍架、鞍帕。又各赐银一合，夔三千两，余二千两。二十四日，乘所赐鞍马，服衣带，同二府曲谢于殿上，夔致词。先是，刘瑗传宣，不许辞免。又面谢以庆赐非所敢当，兼宣谕不敢固辞。上亦慰劳再三。是日，闻亲王亦有此赐，四王遂陈所赐鞍马归第。

癸巳，歇泊。

壬辰，各面受刘瑗谢表。夔书送二百星，余百五十星，从人钱三十千，骑马直以下等第给钱。

甲午，同三省曲谢讫。

同呈熙河王瞻等奏事宜。

又呈孙路奏，前后招到西蕃大小首领、蕃僧等三千余人。

又苗履奏：会州城去河三百余步，矢石不及，不可系桥。又河中有滩碛，自中滩至河北岸五里，悬崖陡岸，无可置关之地。

又河东奏，乞建葭芦为军。诏以葭芦寨为晋宁军，以知军为岚石路沿边安抚使，兼岚、石、隰州都巡检使，石州知州更不兼都巡检，知军以下听经略司奏举，一次置通判、职官、都监、曹官、主簿共六员，所省废沿河津寨官十八员，今日宁并八堡寨置官十九员，所增者知军一员而已。岚州减通判、职官各一员，故除大和寨堡隶麟府路，余六堡寨并神泉、乌龙、吴堡皆隶晋宁。

是日，以宴罢谢宴，多一拜失仪。

再对，奏事讫，曲谢，上旨不拜。又谕：「昨日所赐，皆后苑作制造。」余谢曰：「庆赐优异，眷遇如此，何以报称。」上甚悦。

又进呈随龙人取旨推恩，上语及刘惟简，极嗟惜之。余亦言：「臣在高阳，惟简作屯田都监，尝闻其言，陛下践阼之日，扶持拥护皆是惟简。」上云：「诚如此。冯宗道是时差出，却不与此事。」

乙未，王瞻奏：「瞎征有蕃字来，乞归汉，要职官。及蕃官温玉等申，瞎征已披袈裟为僧，心牟钦毡等以三百骑迎溪巴温父子入青唐城。瞎征蕃字已移居青唐新城里，印亦掉在旧城裹也。」安惇言：「青唐边事，不可令一人独有之，须分隶首领，则久远易制。」乃夔所论尔。上云：「记得莫是。」余云：「朝廷固欲如此措置，然溪巴温未定，恐未能如意尔。」众皆默然。是日，以诸路筑城寨了当，吕惠卿移镇，林希改资政殿，仍迁太中大夫，孙览复实文合待制，舆小郡。上云：「孙览祇恐人言未已。」初欲止与转官，既而令舆复职。

鄜延奏宥州牒，西夏欲以国母亡遣使遣进。惠卿言：「西人恭顺不虚，乞与接收，及行吊祭之礼。」诏令受宥州牒，谕以候奏得朝旨牒报次。

又促熙河相度筑打绳川。

再对，呈随龙人冯世宁、蓝从熙各与迁遥郡观察使。余云：「都知皆遥防，押班遥察，恐不顺。」上云：「此两人皆在朕产合祗应，与他人不同。」刘瑗已寄皇城使，舆遥刺；郝随已迁遥刺，更与减三年磨勘；韩济与通事舍人；余各转一官，诸色人转一资；亡没者冯宗道，与有服亲转一官，刘惟简与白身人一资恩泽；各赐绢。石、璘、武、球、考、弼等六人更不推恩。上旨，又令检会刘惟简已赠官取旨。又言：「吴靖方久在前省，合舆迁后省。」仍云：「先帝曾任使。」余云：「先朝与梁从政同列在前省，诚已岁久。」上又云：「每语及先帝，即流涕被面。」余云：「此众所共知，乃出于至诚也。」上云：「待批出于后省。」

上又言：「中书舍人阙，殊未有可除者。」余云：「以次补，则起居郎、舍人皆当迁。」上云：「周常近方除，孙杰如何人?」余云：「职事亦颇振举，但未知文采如何尔。」上云：「谕贾种民事亦皆当。」余云：「高遵惠论种民事亦当。」上云：「遵惠亦补外。」余云：「臣初欲引为都承旨，如遵惠详熟晓事岂易得。」上问：「谁可帅者?」余云：「实难得人。孙览恰复职，又未可便擢。」上云：「且候。」余又言：「词臣尤难得人。如前日龙喜宴，朝廷庆事，乐词无一堪者，不足以称扬朝廷庆贺之意。」上云：「殊无可道，文字极少，祇数句尔。」余云：「祇如皇子庆诞，降一德音，乃与四方同庆，诏语亦殊不足称副盛事。」上大笑，极以为然。因言：「蒋之奇如何?」余云：「之奇文字虽繁，然却有可道，亦时有好语，非蔡京可比。」上云：「蔡京诚不可比之奇。」余云：「何以逃圣鉴。」因言：「文学之士虽为难得，然以天下之大，文物鼎盛之时，岂可谓无人!但以执政好恶，人材隔塞者多。如陈瓘辈，文采作舍人有余，然执政不肯用。陛下向排众论，擢叶涛、沈铢等，莫不称职。今如涛辈未见其人。」上云：「郎官中有能文者否?」余云：「三省所称，但如叶棣辈尔。」上云：「邓棐如何?」余云：「臣不识之，亦不知文采何如。昨舍人阙，三省用刘拯权，及制词出，取笑中外。」上又问：「刘逵如何?」余云：「如逵人物，亦恐可进擢。陛下以中外阙官为念，诚今日急务。祇如陕西、河东、河北三路皆阙提刑，陕西止有孙贲一员，又以体量到三路皆冬教保甲之处，岂可全阙。又如淮南两转运使俱罢，亦不除人。如此，诸路岂不阙事?望更留圣念。」上再三然之。因言：「王发讼刘何事，一一皆实，并孙贲皆将默责者。提刑不过于运判、提举官、省郎、府推判宫中除，想亦不至此难得也。」

是日，晚批出吴靖方除入内副都知。又得旨，令具冯世宁、蓝从熙除押班岁月，亦将迁也。既进呈，上云：「已迁遥察，更不须迁。」余云：「两人者岁月亦皆末及，兼有着令，观察使以上止得改使额。谓横行也。不得更迁，如有特旨，亦须执奏。」上又问：「吴靖方文字已行否?」余云：「亦有着令，入内都知押班通不得过四员，然近冯宗道未卒时，已是五员，以此更不敢奏禀。」上云：「先朝任使之人，不可不迁也。」

丙申，同呈环庆奏张诚以下冒赏将佐。得旨：蕃官与免降资，借职以下依熙、秦冒赏人例，以殿侍、军将、效用等名目降资。再对，刘惟简以随龙，特赠节度使。自乙未，夔连日留身奏事，是日，有三割子留御榻上。上颇余曰：「满月在近。」余未谕旨，但称庆而已。又问以何日为满月，上曰：「用七日。」盖京师俗礼，云男子缩一日故。是日，夔以惠卿移镇赴宣麻，余询两省云：「夔连日留身，今日又留三札子，何也?」冲元笑云：「必是大差除。」余云：「莫是荐士否?」元庆云：「非也。」余默思之，盖议中宫尔，故有满月之问。

是日，禁中有宴，后殿视事。内侍会计二府，欲减进呈文字。

丁酉，同呈王厚申：瞎征、心牟钦毡等皆有归汉之意，得王愍、王瞻兵马早到，则青唐旦夕可定，乞降招纳例物。而王瞻十五日奏云已到邈川，而王愍先驰五十骑往宗哥城，云愍与西蕃人情不熟，万一人情未顺，不可退缩，乞详酌指挥。又云：「瞎征、心牟钦毡等昨累遣人欲归汉，既而孙路令瞻归河州，却闻心牟钦毡与契丹、夏国公主，已遣马二匹，一载虎皮蕃语谓之虫虎。锦袍彩服，一载闹装鞍辔，往迎溪巴温、陇拶父子入青唐，人心已是中变，见招纳次。」孙路又奏：乞锦袄子千领、银带一千、交椅、凉伞二百。诏令户部如数制造，差使臣押送经暑司，并指挥王愍依十九日指挥，就近照应王瞻，不得违越误事。又令以赏格招纳瞎征等，瞎征与旧官，溪巴温与瞎征一等推恩，心牟钦毡等与正任刺史，赐银、绢、钱各三千，余以次与遥郡、诸司使副、崇班、侍禁等，赐金帛亦有差。

再对，余因言：「昨日蒙宣谕皇子满月，臣仓卒间奏对有所末尽。皇子降生，嫔御例有恩命，圣意必已素定。」上笑云：「已令三省检故事。」余云：「陛下欲有所建立，当从中出，不知所检故事如何?」上云：「须上表。」余云：「宰臣率百官上表乞立后，此有典故，不须检。陛下若以元子故欲加册命，则《春秋》之义，母以子贵。又祖宗故事，章献以仁宗为己出，亦遂建立。」上云：「章献乃是假托，真庙以此故册立，仁宗亦不自知。」余云：「章献上仙，仁宗年二十四，尚未知非其所出。今日于义理典故，皆无不可。然出自中诏，或出两宫，或付外施行，皆须素议。以臣观之，不若禀两宫，降手诏以告中外，于义为顺。」上云：「卿之言大是。」又云：「真庙当日无母后可禀。」余云：「臣亦尝再三思之，非禀两宫不可。」上云：「极是。」余又云：「臣尝言祖宗逮事皇太后者无几，若逮事皇太妃，乃近世所未有，此皆朝廷盛事也。」上又问：「真宗母是元德?」余云：「元德上仙，事亦草草，初藁殡于普安，及真庙登极，方设幄殿，岁时遣中人行祭享之礼。及祔定陵，启殡宫，而中有紫藤缠绕梓宫，去地一二尺，此神物护助也。至庆历中，乃克祔庙。」上甚悦。

是日，以三省断河北路分都监石舜臣特勒停、展三期叙太重，欲与免展期叙，上欣然从之。军头司权官乞罢，余云：「宋深不久出使，恐不须罢。」上亦以为然。因言：「宋深生疏。」余云：「郭知章深病之，至欲免行。」上云：「亦来此说，王殊可使否?」余云：「殊固可使，但恐已开报北界，重于改易尔。」上云：「祇与戎饰。」余云：「却降一圣旨戒约，必不敢不悛。」退以语三省，皆称善。

晚见冲元，因言：「大差除已行矣。」寻问之，当以何日上表。冲云：「夔数日空劳攘，上乃云自有故事，夔却令中书检故事，答以不敢，且令他自检阅，亦不可说与《实录》中事，稍不当即相诬赖也。」余云：「上表乞立后，无所指名，有何不可?夔不唯劳，兼秘密不肯使他人与同，尤可笑，不知他人已先闻之矣。」

戊戌，假。

己亥，旬休。

是日，以大名棺柩已施丹漆，欲出城祭告，而底板有未漆处，未可告，遂止，以俟后旬。

九月庚子朔，朝崇政。授衣节。同呈会州进筑毕，赐苗履以下银合、茶药。慕容将美令引见上殿。

再对，改比较诸将殿最法。旧法通一路比，不计分数，以最多者为最，少者为殿。有一路应最者，分数却在别路应殿者之下，假令一将九分为最，即八分者亦不被赏；若分数俱少，则三：分者，亦须取一将为最，皆减展二年半磨勘，殊未平允。遂立法，马军六分、步军七分以上递减磨勘，不及六七分者，递展磨勘，虽不该殿最，而理须惩劝者，临时取旨。因为上言：「元丰法未尽，恐不可不改。」上欣然从之。孙路已替，胡宗回未到。是日，夏国讣告谢罪人使见。

夔及右辖近数议，欲令开封府举人应举以大学羡额解人。而左辖云：「元丰七年已罢，不可复」遂无敢启口者。余知上睿明，理有可陈，若敷叙明白，无不从者，亦未尝以元丰已行之法为不可改，但怙权挟偏见者以此语劫持众人尔。夔亦尝云：「科场事理，岂无帝所命，正是卞及舒亶、朱复之徒建此议尔。」故今日藉先朝为说，以拒众论，众亦以为名言。其它政事若此者，不可悉数。是日，中批以刘拯权礼侍，曾畋少旼。

辛丑，同呈河东沿边安抚司奏，北人打围，不依例牒报。以下代州定牒本，寻指状内所陈，止庆历、熙宁中有例，元丰亦不曾牒报，俟定到牒本取旨次。

西驿申：夏国使副问押伴许几云：「本国有谢罪表，不知朝廷有何指挥?」乞申两府。几答以不敢承受。

再对，差曹平北虏生辰副使，李希道正旦副使。

又诏：禁军犯罪，除班直外，密院批降指挥移降特配，更不取旨。

是日，闻三省已上表乞立后，凤云尝谕夔云：「此大事，当与西府同之。」夔不听。

壬寅，宣仁忌。

学士院史来，赐三省乞立后答诏。

是日，闻议定贤妃为后，兼以初八日降制。

癸卯，同呈回夏国诏本，两府同命词于景灵，亦余所请也。余又言：「告哀诏未答，亦止令两府命词。」上然之。寻撰词进入。

安惇奏，乞擢西蕃归顺子弟为将领。上问云何，众皆云不晓，右辖在殿庐首笑其所请，众亦皆讶其强聒也。

又诏：夏国使副八日朝辞，十一日进发。

再对，因言：「臣昨日在景灵见三省答诏，臣初以谓宰臣当率百官上表，既而密院亦不与闻。」上云：「三省言故事如此。」余云：「此事断自圣意，若圣意所欲，三省无敢不奉行之理。若非圣意，岂三省所可议及。」上云：「此固非大臣所可建议。」余云：「然则三省亦不足为功。」上亦哂之。余云：「此事当禀两宫，从中降诏，乃为得体。」上云：「已禀两宫，皇太后甚善。」余云：「闻已择日降制。」上云：「八日吉日已定。」王瞻以书日，夔云然。

甲辰，从驾恭谢于醴泉观。午后，宣坐，赐酒五行，作乐，未正罢。申初还内。日赐酒果。是日，赐小团密云，又赐香药。

丙午，歇泊。

丁未，同呈熙河路奏，瞎征出汉至邈川，已差人引押赴经略司。又王瞻称：孙路遣李澄等带边厮波结往山后攻讨，擒郎阿章，搔扰部族。诏胡宗回体问虚实，及李澄等可与不可留山后，又可与不可令听王瞻指挥措置，仍具闻奏。

又令许几答西人，以回诏中已有指挥，候施行讫，令进誓表。又令鄜延依诏旨回牒宥州照会。

再对，因贺上云：「今日皇子满月，中宣制，朝廷庆事何以如此！迩来天意助顺，边事就绪，西夏哀祈请命；青唐不用兵甲，几于俯拾。以至乘舆游幸，继日晴霁温暖，次日便大风惨。」上笑云：「昨日却是蒋之奇当制，兼宣召面谕。」又云：「蔡京奏言语不得。」余云：「此不可强，之奇必稍称旨，然手诏之意，不可不知。」上云：「昨日已面付舆。」余云：「如此甚善。」上手诏云：「咨禀两宫，皆以为宜立贤妃刘氏为后，朕祗奉慈训，即颁礼命故也。」上又云：「西人未尝如此逊顺。」余云：「诚如圣谕。元佑中固不论，元丰中表章极不逊，未尝如今日屈服也。」前一日，上降手诏付三省，余亦不闻，至造朝及殿屏惇方出笏记相示，因相率同于殿上草贺。是日，宣制。惇自初议，凡五日留身，众皆哂之，唯恐他人之与闻也。左辖初以不平，凤晓之云：「何可得他如此。」辖亦释然。是日，以夔、凤为押册使副，摄太尉、司徒，左辖撰册，又书篆册宝。

戊申，重九。

己酉，旬休，欲诣普照祭告，又以雨淖及腹痛，未果行。

庚戌，同呈河东修八堡寨，转运司官赐茶药银合。

鄜延乞废丹头寨，从之。

孙路奏，苗履申会州末可置侨闸。

安惇札子，乞教习保甲，月分差官按试。余因为上言：「保甲固当教习，然陕西、河东连年进筑城寨，调发未已；河北连并水灾，流冗未复；以此未可督责训练。」上云：「府界莫可先行?」余云：「熙宁中教保甲，臣在司农，正当此职事。是时，诸县引见保甲，事艺精熟。」夔云：「多得班行。」余云：「止是得殿侍、军将，然俱便差充巡检司指挥使，以此仕宦及有力之家子弟皆欣然趋赴，及引对，所陈皆良马，鞍辔华楚，马上事艺往往胜诸军。知县、巡检又皆得转官或减年，以此上下皆踊跃自效。然是时，司农官亲任其事，督责检察极精密，县令有抑令保甲置衣装之类非理搔扰者，亦皆冲替，故人莫敢不奉法。其后，乃令上番。」上云：「且与先自府界检举施行。」左辖云：「但于先朝法中稍加裁损，无不可行之理。」余云：「如此甚便。容检寻文字进呈次。」

再对，以曹评为生辰国信副使。

辛亥，驾幸芳林园，奠宗瑗环妇，以雨不果出。三省奏事崇政殿、余以疾在告。

是日，王瞻奏：心牟钦毡已于八月二十八日迎陇拶入青唐，未及差人防守，候有机会收复青唐。夔以简见谕，称上旨，令便遣苗履、康谓、李澄选兵马以重兵入取青唐。余未答，又草定文字，遣院吏持下欲便行。余以谓先降指挥，招陇拶及心牟，当且多方遣人招来，候其不听命，然后加兵未晚。夔不能夺，遂依此行下。是夕，雨未已。

壬子，同呈十二日降圣旨。余因言：「青唐事首尾为孙路所误。初谋取青唐，未尝奏闻朝廷，及有可取之理，又与王瞻争功，却沮挠其事，迁延至于陇拶已入，致使朝廷议用兵，皆出于不得已。今日之事，使陇拶可以招来，或留苗履辈用兵，便能一举而成功，则皆朝廷之福；若万一蹉跌，青唐未可举，为之奈何?熙河兵连年出入，不胜疲敝，若顿兵绝塞，未可解严，则人情反侧，何以弹遏?若便抽还兵马，则河南邈川非朝廷有，是又生一敌国也。以此言之，孙路之罪，殊不可胜诛。」夔云：「陇拶小儿无能为，乃心牟钦毡妄作尔，必旦夕可了。」余云：「兵家胜负不常，何可必!章惇尝言，青唐精兵可二十万。今朝廷三分有其二，彼尚有七八万众，我以数万兵欲必取之，未可易言之也。今已降诏指挥，若便出降，则岂不胜于用兵也!」上云：「孙路须重贬。」惇亦云：「须重行。」上云：「如锺传处置可也。」是日，以张世永知晋宁军，为岚石沿边安抚司兼都巡检使，张构河西军马。熙河走马裴震奏孙路与王瞻不和，上以其奏报稽缓不当，特罚铜二十斤。再对，上又及孙路事，语如前。阮易简以尝言熙河、秦凤奏首级不实，已改三官，候转出日，与升擢差遣。

癸丑，同呈边报，河东奏以岚、石、慈、隰隶岚石路，余隶河东沿边安抚司。从之。

甲寅，同呈河东经略司乞更不牒问戎主近边打围。从之。戎主以今秋至西京沿边打围，去代州边境止十里，至五七里。知代州王崇极言：庆历中戎主西山打围，尝牒报河东，令勿惊动，今乃不牒报，乞移文取问。而熙宁、元丰中亦尝于此打围，不曾报，亦不曾问，尝以此谕并帅，故有是请。

是岁，北虏于云中甸受回谢生辰正旦国信礼。

熙河奏：西贼犯南崇堡，已退回。

再对，依阮易简陈请，诸路走马奏计，许带当直兵士一半随行。

乙卯。

丙辰，以病腹散在告，上遣中人徐涅赐食宣问，又遣医官孔元来诊视，仍传宣：不作宣医，自是遣元来。元云：「上凌晨御钦明殿，医官随都知押班以下起居，上即遣御药来问布安否，又遣中使趋使到西府，又遣人间服何药。」寻具札子称谢。元云：「中人皆动目，云上眷何其厚也!」

丁巳，同三省对，上问劳甚详。

同呈夔州路走马程允武信，言转运司差人吏根括地土不便。以奏报后时罚金十斤。

吕惠卿奏，乞以回降夏国诏旨，戒诸路边将，非西人作过，不得出兵过界。从之。

熙河路修筑东北冷牟寨毕工，赐银合茶药。泾原乞曲悦礼免解，从之。

庆州擒到监军讹勃罗，以二十三日引见，仍付大理寺，暂免槛车钿手匣脚，散禁，至日以槛车载至东华门，出以白练曳入崇政殿廷，得旨贷命，即释缚送都亭西驿安下。

戊午，同呈陇拶出汉与瞎征一等推恩。上初疑太重，众皆云：「不缘陇拶争立，则瞎征岂肯出降?兼陇拶乃董毡之侄，是当得青唐者，固不在瞎征之下也。」上乃从之。

再对，令吴安宪体量定州奏。军城寨捕盗官为北贼杀伤，司理院勘逾年不决，及安抚副使李琉中本非鬬敌，悉为北虏擒虏，驱掠杀伤，乞先次冲替。具元奏有无不同、不尽事理闻，仍别选官，惟勘捕盗官，并先次冲替。

己未，旬休。自十八日雨，放朝参，迄今未已。

庚申，同呈边报，回谢泛使令闰月十九日进发。

再对，罢黜院吏周信之。新知干宁军王价上殿札子，乞修唐波。上云：「人才寻常。」

辛酉，吕惠卿缴奏宥州牒，遣遣进使副。诏以夏国自知梁氏系有罪之人，难议收受遣进及行吊祭之礼，以国主能悔过谢罪，已降诏：候遣使进纳誓表，特与收接。令牒报宥州照会。又乞以回诏先关报宥州，从之。

壬戌，以大雨罢秋宴。二十四日，又罢引讹勃啰，以二十九日见。

同呈陕西、河东修置烽台巡绰处，令速疾了毕。

又令王厚同王瞻管句青唐招纳事。

再对，阎安许以句当御药院、皇城司岁月减残零年月磨勘，改宣政使。是日，中批正言邹浩除名，新州羁管。

癸亥，太师忌不入。

甲子，同呈东北冷牟城寨赐名新泉。

王瞻乞差将兵及差中使招纳，显属违越，特罚铜二十斤。

再对，赐贾岩妻冠帔。故事，管军初除，得陈乞冠帔三道，元佑五年罢之。岩妻当以二十七日入贺册后，因自陈故特赐，元佑指挥更不施行。

乙丑，习册后仪于文德殿。雨未已，得旨，令习庭下及廊上仪，又设幕幄以覆宫架。习仪毕，复大雨。

中批：吕嘉问削一职，罚金三十斤。

丙寅，皇帝御文德殿发册，章惇、许将为使副，余摄中书令，二辖摄侍中。礼毕，赴东上阁门拜表，又诣内东门拜表贱贺太后、太妃，又上笺贺中宫，不拜。是日大晴。中夜雨止，诰旦渐开霁，无复纤云。

丁卯，歇泊，假。鲁国大夫人忌，是日内宴。

戊辰，同呈以慕容将美授宣义郎，添差真定机宜官。将美以原州推官鞫熙秦冒赏狱召对，故有是命。熙秦冒赏，乃将美因鞫指使侯诚争首级狱，而发之也。

己巳，旬沐。

闰九月庚午朔，御文德视朝。同呈王瞻奏，带领人马到宗哥城。

熙河奏蕃官趟永信卒。降羌人多屈城也。

阎安用皇城司、御药院岁月减磨勘，改宣政使。

再对，雄州奏：回谢泛使于云中甸受礼。涿州牒报也。

辛未，同呈大名安抚司奏，乞雇募饥民修城。从之。韩师朴奏。

是日，再对，以胡宗回书言王瞻有所恃专辄肆横事进呈。

壬申，同呈熙河奏修会宁关功状，转官、减年、支赐有差。

又令兰州事造麄材，应副会州修仓库、营房廨舍等，自黄河沿流运致，专委官管句，事毕推恩。

顺安军知军马奭为于界河标拨职田等事，特勒停，通判王子献以下各冲替。

高遵惠乞李泽准备将领，不许。

是日，熙河奏：九月二十日收复青唐，陇拶及心牟钦毡、结咓龊以下出降。夔独奏，乞以四日草贺，五日率百官称贺。从之。

癸酉，同呈省草贺收青唐。诏以青唐为鄯州，仍为陇右节度，以王瞻知鄯州，兼陇右沿边安抚使，兼都巡检使；赐胡宗回以下银合茶药，遣中使押赐，军兵等第特支。又差中使黄经臣管押瞎征一行，李谷管押陇拶一行赴阙。仍令速具收复青唐一行将佐功状闻奏。陇拶一行，有契丹、夏国、回鹃三公主，并令赴阙。

甲戌，同呈收复鄯州等处城寨。令胡宗回相度令隶去处，以邈川为湟州，宗哥为龙支城。王厚为东上合门副使、知湟州，兼陇右沿边同都巡检使；以王瞻为团练使，仍兼熙河路钤辖。初除瞻四方馆使、遥郡防御使，而安中以为赏薄，余欲且令抚定陇右一方，候有效与正任，而上意欲稍隆之，遂有此除。先是，胡宗回言其横，故余欲稍裁抑之，然瞻专辄不已，上亦深以余言为信也。乙亥，同呈边报。再对，蓝从熙磨勘改景福殿使。差秦凤戍兵十指挥，应副熙河新边戍守。是日，以本命早出。丙子，同呈御宣德门、立仗、引见瞎征，令合门、御史台、太常寺、殿前马步军司，详定仪注及何行事件闻奏。

环庆擒监军讹勃啰，送潭州编管，月给钱十千、米麦三石。

再对，具河北兵将数进呈，及熙宁中尝以相州一将出戍河东，议令更戍秦晋，及别置兵额，减旧将兵额以给新军。上深然之。退与三省议，亦皆以为可。

熙河都监扯德见充拱圣军校，乞放停，从之。

了丑，刑部断密院书令史王可权、贴房张大顺诈欺，取将官张忠赃数百千，可权、大顺先已配岭表，上旨，令徙配海南。戊寅，胡宗回乞以廊州为军，诏以为城。夔州转运司差人吏王佑之，往南平军根括地上租税，各罚铜二十斤。走马程允武奏南平军知、通不和，以奏报稽缓罢差遣。

再对，御药刘瑗以年劳改昭宣使，寄资河东第九、第十三将都巡检。

己卯，旬休。

庚辰，同呈，熙河乞空名宣札各一百五十，紫衣师号牒一百，以待新羌。从之。

辛巳，同呈，泛使萧德崇等昨以戎主系腰及玉带，不打角，令使者爱护，云戎主服御之物，来献。今郭知章等回谢有真珠蹙金闹装鞍辔，金重二百八十九两，珠子六万三千额，欲亦不打角，令回谢使副爱护前去。从之。

刑部申刘何、王发等案，得旨，刘何与远小知州，王发特勒停。

是日，右丞留身奏事，有四札子置御榻上。余再对，上语笑如常。晚退归西府，闻安中罢政，然未知其详，安中亦未知之也。夔、辖于都省晚聚时，已得中批，然不以告安中。翌日，安中欲造朝，门下吏告之，乃止。告命四更已过门下及指挥下合门矣。

壬午，凌晨见三省，乃知御批云：「政事悉出朝廷，未行之间，自可明辨，以正得失，岂可面从退有后言，为臣不忠，莫甚于此。可罢政，知亳州。」少选，闻安中上马之城东普照矣。

是日，同呈王瞻奏，已于收到青唐银绢内量行支赐将佐等。

上见二府，亦不及安中事。余再对，请于上云：「黄履昨日留四札子，所陈何事?」上云：「言邹浩四札子皆故事，一唐介，二朱云，三刘禹锡。」又云：「此必为人所使。两日前，吕嘉问曾往见之。」又云：「履是吕家门客。」余云：「履实出吕氏门下，然履惷野不识忌讳。」上云：「履纯意不晓事，必为人所使也。」又问嘉问几壻，余云：「不悉记。」上云：「蹇序辰、曾诚皆是。」又云：「曾诚如何人?闻多豫事。」余云：「章惇不喜诚，云安焘倾惇，诚多豫谋，然未知虚实。」又知蔡卞兄弟不协，余云：「外议多言如此，然不知其实，大抵言争先作执政尔。」上云：「妻亦不和，至不相见。」余云：「臣与之瓜葛，亦粗闻之，诚不相得，然不至不相见也。」是日早，夔留身甚久，疑所问皆夔之语也。癸未，同呈边报。甲申，立冬。朝崇政，有旨，隔上殿班及杂公事，以皇子服药故。上见二府，具道皇子发惊状云：「自初六日已作，至十一日后无日不发，医者已用硫黄之类治之，云小便不禁，大肠青，皆阴寒之候。」余因言：「臣久病，灼艾服药皆无效，有以伏火丹砂与臣服者，遂顿愈。」上云：「可进取数两来。」余云：「臣所得不过数十粒，欲且进十粒。」上云：「甚好。」众亦以为宜服。是日，会食都堂，遂黄罗帕封进十粒，乞令众医官评议供应。

乙酉，同三省问皇子安否，上云：「未宁帖，已服丹砂一两粒。」

是日，闻左肤言吕嘉问六事，有旨，令分析闻奏。

丙戌，同呈王瞻奏到青唐图。

再对，皇后殿内臣江有庆合转副使寄资，故事，非殿合使臣不得寄副使，而近例有特旨许并理磨勘，亦名异而实同尔。然太妃殿有两人，一寄资，一并理，未知太后、太妃、皇后殿合作殿合否?上云：「恐非殿合，可令入内省详定闻奏，申枢密院。」太后、太妃、皇后皆有殿，然恐非所谓殿合也。

丁亥，同问皇子，亦未安。

章楶以修堡铺及巡绰处稽缓，特降一官，此左辖启之也。奏报虽迟，然未阙事，夔颇不平之。

戊子，秦凤奏：迭、宕一带，部族大首领庞逋斜肆等乞纳土归顺。诏令抚存接纳。

再对，抽还鄜延一将人马，以岁满也。惠卿言：戍兵年满不代，人情未安；兼穷边物贵地寒，戍兵已裁襟袖絮以自给。言极激切，盖欲得戍兵为代也，遂直抽归营。上亦深以为宜。退见三省，亦莫不笑之者。

己丑，旬休。庚寅，同呈催河北州郡责限修城令，具合责年限闻奏。熙河奏画到青唐城郭、营第并伪内图。自甲申以后，无日不同问皇子安否。是日，宣谕风势未定，见服丹砂之类。余再对，因言：「医官乐珍尝遇人得丹砂，有三种：有伏火七年者，有十年者，有十二年者。臣前所进，乃十年者，珍所有十二年药，臣未尝服，云更有功。乞宣召供药，仍先令众医官看验评议供应。」上欣然，朝廷即召珍供药六丸，仍令至皇子寝所诊候，珍以谓病症与药相当，遂服之。是日，余对三省又云：「见医官初虞世言，皇子天人之相，社稷之福，疾不足忧。」上亦云：「鼻隆，人中长，生得极好。」夔云：「亦闻之。」虞世乃夔所荐也。

辛卯，同呈边报。熙兰奏，青唐伪乘舆物见管押赴阙。

再对，立吏部奉举使臣边任、上枢密院铨量、小可违碍听差法。

壬辰，同呈陆师闵乞买马司依旧兼监牧，及增公使钱。从之。

又差河北第十三将戍河东；又以河北水灾，流民颇众，于大名府等二十二州军增置马步军共五十六指挥，共二万余人，马军以广威，步军以保捷为额，并依陕西蕃落保捷给例物请受；却于旧将兵内，每指挥减一百人，共减一万七千余人。先是，久陈此议，上及三省皆以为然，遂施行。因为上言：「河北增兵及减旧兵额，并差戍他路，皆前人所不敢议，若非以圣断睿明，亦不敢建此议。然人情难测，万一小人有凶肆者鼓倡挠法，亦或所不免，惟在朝廷主张弹压尔。京东亦尝杀巡检作过；先帝用兵西方，庆州亦有变；此事虽未必然，恐万一有之，不敢不先奏知。」上亦欣纳，三省亦称善。再对，直抽秦凤戍兵五指挥。

癸巳，同呈熙河奏及李譓申，邈川蕃部作过，围挠城壁，及南宗堡使臣等被杀伤，并陇朱、黑城等城攻破，青唐累日道路不通。诏遣苗履、李忠杰及差秦凤兵将往同讨定。

上谕：皇子渐安，但微有风候尔。

甲午，同呈熙河边事。是日，金城关探报云：止是邈川人作过，宗哥至青唐一带无恙，然信息未通。诏胡宗回、苗履等多募人至青唐以来侦探。

再对，重修将副押队谒禁条。旧制，门客、医人皆不许相见，上亦以为非宜，遂以元丰七年四月朝旨修定。此旨与将敕不同故也。

乙末，同呈，诏胡宗回指挥苗履等，如蕃贼见官军渡河，虽即溃散，亦须痛行杀戮，务要剪灭作过之人净尽，仍不得滥杀无辜之人。

又呈河东八堡寨赏功，王文振以下及郭时亮转官、减年、支赐有差。

是日，上面谕二府云：「皇子已安。」喜见于色。久不御后殿，是日，对从官于延和。余再对，上又谕云：「医官皆言不曾经如此祗应。」余云：「不独医官，中外孰不忧恐。今遂安宁，社稷之福。然医药及灼艾，皆是有功之人，当厚赏。」上亦欣然，以为当尔。晚归，闻宣召医官孔元，薄暮，乃得合门报，皇子薨，辍视事三日。闻者莫不震骇，遂各入札子奉慰。丙申，宅引，与三省聚都堂，各再入札子问圣体。是日，差吴靖方管句葬事，中宫送皇子丧，宿开封实梵院。丁酉，引辰后同三省赴宝林浇奠，见都知吴靖方、御药刘友端。友端云：「皇子自前日辰后微喘，既而脏腑通，医官云已三日不通，得利乃顺。已而利五六次，每利愈喘，至未时六刻遂脱。」又云：「服伏火丹砂不作，皆径下。」又以皇子真影相示，云：「极似，面团丰肥，貌甚美。」顶有朱砂，杏乘，被青披衫。以二十九日午时大敛，十月十六日权，二十八日出殡奉先院。戊戌传宣：自二日更不视事三日。

续报：懿宁公主薨。再自初五日不视事三日。与三省各入札子奉慰。

是日，出城东致祭大名乐昌，未刻乃归。

十月己亥朔，赴待漏，入紫宸谢衣，遂会都堂。

是日，作圣旨，令新知河州种朴星夜赴任，计会苗履等遇河讨荡作遇蕃部。又苗履申：兵马寡弱，不敢自巴拶渡河，已申经暑司，赴河州与姚雄等会合应援。令熙河详履所申，指挥苗履、姚雄等递相照应，互为声援，节次统制或会合前去，具应援讨荡及解围次第闻奏。是时，青唐、邈川信息不通已半月余，余云：「可忧，奈何?」夔遂有却欲以青唐还溪巴温之语。卞云：「此语未可轻出，如此可谓龙头鼠尾也。」余云：「事未可知，若万一不保，则亦不免如此。但乌合之众，无所统一，见官军则溃散矣。昔王韶在熙河亦如此，诸羌纷然而起，一遇王师，则奔窜而已，人负一木团牌，更不回顾，官兵追逐，尽得其首领。」众颇以为然。庚子、辛丑，宅引。是日，赴都堂，为三省官不见上已六日，当叩阍省问，或乞便殿召对。众皆以为宜，遂同入札子乞对。夔、辖更不赴都省，二府待报至未时乃出。上遣中人黄经臣，至东西府传宣：「以惨戚中意思不安，医官见进药，今日方进常膳，以此相见未得，直俟初八日垂拱相见。」遂同入札子称谢。逐日入札子问圣体，至七日止。

王寅，熙河奏青唐、邈川解围捷书至。鄯、湟皆被围，王瞻时出兵击贼，斩获四千级，尽杀大首领结咓甑、心牟钦毡等九人。有阿苏者，乞心白旗往招抚叛众，既而率众攻城甚力。宗哥首领拾钦角四生擒阿苏以献，瞻亦诛之。邈川城中兵民才二千四百余人，城守之具未备，王愍、马用诚力战固守。蕃贼围遶者万计，又有西夏三监军人马助之。至二十三日积薪草，欲登城，而姚雄兵至，贼望见尘头，又有侦还者还言汉兵将至，遂遁走。二十四日，雄兵与愍会，贼已溃散，愍擒西夏伪钤辖一名，遂讨荡余众。是日，同三省作圣旨，将士并与特支七百，苗履等所统续渡河者五百。又作帅司指挥将佐，痛戮作过部族，所得孳畜财物，均给士卒，牛马驼即买入官。癸卯，会都堂，皆相庆曰：「朝廷已建两郡，万一败事，何以示四方、后世!今兹解围，社稷之灵也。」王瞻辈不通信息几二十日，孤军深在贼境，其不败事乃幸尔。

甲辰，诏青唐、邈川力战有功士卒，作三等赐绢，十五疋、十疋、七疋，守御人五疋、三疋、二疋。

乙巳，遣慕化李忠杰将部落子，及尽发秦凤战土赴熙河讨定新边界，令秦州句保甲防戍。

丙午，入见上于崇政。二府合班升殿，问圣体，有旨不拜，御药宣答讫，至御坐前分蛾眉班奉慰。两拜讫，上谕：「皇子久病，终不救。懿宁病尤仓猝，四更二点不得出，四更天去，医者云：解颅因发急风，不可治。虽三岁，未能行，然能语言，极惺惺。」余等皆云：「皇子乃朝廷大喜庆事，不幸忽尔薨背，又继有懿宁之戚，人情之所难堪。然此天命，无如之何，愿更宽圣念。」上云：「至今饮食未复常，加之嗽。」余云：「悲惨伤气，自须如此，乞更割爱，以宗社为念。陛下富于春秋，子孙之庆，何可量也。」卞云：「诜诜之庆未可量，愿宽圣虑。」上虽微瘦，然玉色悦泽，余不胜甚喜。

同呈邈川解围奏，上云：「日久可忧，赖且无事。」余等皆云：「诚如圣谕。王瞻等以孤军抗贼，能保城守，又能斩获贼众，功实不细。」上亦云：「极不易，皆当厚赏。五愍亦当与复管军，姚雄功亦不少，便可推恩不?」余等皆云：「更待本路推排功状次第，然后推赏未晚。」余云：「当趣帅司先具近上将佐状闻奏。」上云：「甚善。」

又呈鄜延奏，西人差使副进誓表，惠卿以为边计忧窘，不可缓，当速纳其来使。上颇讶其语太过，众亦诮之。遂降旨：令候西人回答近以兵马犯塞回牒，及誓表中别无不依应得回诏事理，即令惠卿一面相度收接，仍依例引伴赴阙。

再对，余复伸慰问，又谢遣中使宣谕。上云：「不欲召卿等对，恐外人妄接特召尔。」

丁未，同呈，令胡宗回相度次第，以紧慢修完城寨；又结咓甑、心牟钦毡已诛，其家属缘坐应死者一面处置，罪不至死，并边厮波结一行家属等并锢，交付押伴所管押赴阙。

再对，上谕：三宫出新城，当如车驾行幸时，量添巡检下兵马防卫。前一日，上又问：「二府曾一到宝林浇奠，二十八日皇子出殡，莫亦一往否?」余云：「候与三省议，及检故事。」退语三省，三省云：「亦得此旨，更不须故事，一往尔。」退阅故事，乃当诣内东门奉慰，因至殡所。是日，以此白，上深以为然，遂同赴延和观。大辽生辰礼物早出。戊申，旬休。己酉，同呈边报。

再对，以太后、太妃殿祗应使臣同殿合，皇后合准此。又诏，三宫出新城、本城分，巡检司权差马步军五百防卫迎送。

上谕：「章惇坚以方天若为有罪，如何?」余云：「臣不知天若与周穜往复语言，但闻众议，以天若为凶肆可恶。」上云：「惇言天若有指斥语，卞亦云周穜多言。惇云天若方事起，两诣卞，卞不敢见。已令两罢之，俱与外任合入差遣。」余云：「如此处之甚善。天若固宜逐，穜亦不足惜。」上又云：「蔡京与卞果不相得。」余云：「此众所共知。天若与京甚密，而卞不甚与之，刘拯与卞甚密，而京亦不喜拯，此可见其略。大抵因娣姒不相能，又争入政府先后，以此弥不足。」上云：「兄弟间乃如此。」初，蔡京因对，讼周穜对经筵、史院官曾称周常，又对天若称邹浩，遂令穜分析，而穜止称常云「终是好人」，又称浩曰「难得。」旨罢穜说书，而夔坚以谓天若亦当逐，故有是命。

是日，复蹇序辰、范镗待制，除知青、扬州。是日，黄履罢政，知亳州。信履是日早留身，留札子四道在御榻上，全不敢问。次日既贬，上谕云：「札子引朱云、刘禹锡、唐介故事救邹浩。当时不言，既以奉行久矣。乃如此，必为人所使。」又云：吕嘉问两日前往谒履。」又问：「吴居厚可尹京否?」盖欲逐嘉问，怡然不去而哂之。

庚戌，同呈鄜延奏宥州牒，遣使进誓表。

熙河奏，苗履过省章峡。又画到青唐河南北地图。

泾原奏，拍立界堠了当。

辛亥，同呈，令鄯、湟般运人夫脚乘头口等为贼杀虏者，人支绢十疋，脚乘头口给还价钱。

壬子，同呈熙河奏，已令苗履等管押陇拶赴熙河；又押西蕃印四十二面，有传国银印及唐朝所赐节度使印，余大半皆蕃印也。

再对，以王殖句当皇城司，久权故。

又进呈曹蒙乞在京差遣，以母病免知宪州。上云欲与一通事舍人，候批出，上许久，以批除职名，至是乃决。癸丑，下元节。甲寅，朝谒景灵。乙卯，歇泊。丙辰，同呈李谷乞厚待契丹公主。韶令优加待遇。时彦自陈筑乌龙寨劳效，诏与复职，法当叙宣德郎，上旨令与通直郎。上又言：「先朝尝罢馆职，不当复置。」余云：「先朝因除职事官，即罢，仍与改一官。」上云：「与改官不妨。」三省皆以为当罢，余与夔言：「直秘合之类当且存留，以待中师及被奖擢者，先朝以无此名例，便除直龙图阁，似可惜。」夔深然之。

又呈熙河奏，王愍送到西蕃夏贼攻围邈川日，白岑牟等以蕃书汉字，招诱愍等出降，云：「降必不杀，方与汉朝通和，当从正路送还汉天子，不尔即屠灭矣。」汉字乃南宗堡陷没使臣刘文珪书写，文珪亦至城下呼愍等，令早出降。诏令根究文珪家属所在，拘管奏裁。

是日，夔留身甚久。余再对，上谕云：「章惇以夏人犯邈川，欲因此讨伐，遂灭夏国。」余云：「不审圣意以为如何?」上笑云：「此何可听。」余云：「陛下圣明远虑，此天下之福。近岁诸路进筑城寨，兵民劳敝，财用、粮食俱阙乏，幸而西人款塞，遂可休息。今青唐用兵，士卒困敝日甚，若更经营诛灭夏国，如此即忧在中国，不在四夷也。兼臣在熙宁中，见朝廷欲灭交趾，当与主将郭逵言：『交人虽海隅寸尺之地，然有国百年，兴衰存亡，必亦自有天数，岂人力所能必。』既而果无功。况夏国岂交人之比也。」上深然之。退与小凤言，亦共叹其狂妄。凤云：「若如此举动，是他灾至也。」

丁巳，同呈鄜延奏，宥州回牒：已再约束首领，不得犯汉界。

熙河奏：钦波结角蝉等边厮波结之弟能率部族讨河南贼，乞授官，充巡检。从之。

户部申，乞造瞎征等靴并幞头。旨：今后除蕃官及呈试人赐靴外，进士唱名及军校等更不赐。靴者令如法裁造。旧所赐靴，皆不堪着，又枉费官钱，故罢之。

再对，以正旦国信使李希道卒，改差贾裕。因进呈姚雄与姚麟书，云：「青唐去大河五百里，道路险隘，大兵还邈川，而青唐路复不通。朝廷进筑城寨毕，方有休息之期，今复生此大患，如何保守?深为朝廷忧之。青唐非数万精兵不可守。」上亦深然之。

戊午，旬休。

已末，同呈澶州职官赵旸言：「澶州城旧临河处无城壁，若增修则功大而土恶，不若因旧城修完，则功少而速成，为一方屏蔽。」其言极有理。此札子乃陈瓘封来。得旨令安抚、转运司同相度施行。又吕吕惠卿引伴西人赴阙。又令胡宗回讨荡河南北作过部族。

再对，以王亢知麟州，许良脓[农改衣]知保安军。又令河北诸路安抚司，指挥逐州军多方招募灾伤人充军。

庚申，同呈熙河乞补边厮波结职名。诏以为诸司使。又奏：已令王瞻等将不作过首领书填空名，补将校。夔以为不当付瞻等各自书填，恐参差不齐，行遣未当，须从经略司相度补授。上旨：令胡宗回放罪。经略司及走马并李譓，各乞催王瞻、王厚赴鄯、湟州。诏不得辞免，便令管句州事。

辛酉，同呈熙兰路奏，乞鄯、湟州及河南置将。并从之。

再对，以御批曹蒙除通事舍人，令赴阙供职。

壬戊，降圣节假令。

癸亥，同呈令东西京、江、淮、荆、浙、福建召募厢军，赴陕西、河东耕种。

熙河奏，拍立巡绰界堠去处。

再对，复李嗣徽遥团，张宗高与收叙，令合门供职。初，时彦既复叙，上旨即令舆二人者叙复，至是进呈。余因言：「宗卨不可复作承旨，昨既经密院取勘，上下皆不安之，兼及复不可与共处。然承旨久阙，当除人。」上云：「与三省商量。」余云：「若有卓然可除之人，即政府可议，若且于合门选人，如王殖、曹诱可权管句，即须出自圣意。」上令差曹诱。

是日，闻敖氏甥女讣，在式假。

差蔡卞权枢。

甲子，卞与三省得旨，令保安军牒宥州：不得犯青唐界。又令泾原、环庆各选步兵三千、骑三千，赴熙河路使唤。

乙丑，越国忌。

丙寅，同三省诣奉先奠皇子越王，巳时，西合奉慰讫，上马。卞以致斋不赴。

丁卯，宅引。

戊辰，节假旬休。

十一月己巳朔，得熙河奏，种朴将秦凤兵数千，十月二十一日讨一公城，攻围贼众，为贼所邀截，朴重伤死。已又闻尸首不获，偏裨程述、王舜臣而下仅免，将佐、士卒尚未见亡失之数。

庚午，冬至。同三省赴东合拜表。遂作圣旨，令瞻引兵归邈川，其河南北戍守人马，令胡宗回相度，一面从长措置就奏。是日，卞还自郊祠，遂同佥书行下。夔闻兵败，气沮矣。辛未，赴普照大名殡所致祭。壬申，假。癸酉，赴相国建兴龙道场，会蔡京等于宝梵院，用衙前药酒九行罢。甲戊，上以懿宁公主出殡，不视事。二府宅引。乙亥，朝垂拱，同呈鄯州等处事宜及种朴战没事。上亦甚骇之，再三顾问如何处之为是，众皆云：「贼势如此，若株守不改图，即恐王瞻一行将士陷没，则于威灵愈为不便，须至如此指挥，若保完得王瞻一行人马归邈川，则鄯州徐更措置。」上云：「溪巴温如何?」众亦云：「王瞻朝出鄯州，即巴温暮入无疑矣。」上云：「何以处之?」余云：「次第不免如折氏府州措置，乃可速定。未知巴温肯听命否?幸而陇拶已来，庶可与之语。」昨青唐初被围时，章惇便要如府州折氏处置。遂得旨，令秦希甫同胡宗回相度措置。余以种朴被杀，何可但已。兼邈川系隔绝西蕃与夏国交通之地，及河南迭、宕一带部族见归明，可因而建置洮州，以成先帝诏旨。兼庆、渭步骑万人，可令姚雄统领前去，讨击河南作过杀种朴者。如此，则朝廷威灵稍振，而湟、洮之计亦已先定，不尔，边臣以朝廷已弃青唐，则并湟、洮皆无经营之意矣。众莫敢不以为然，上亦然之，遂依此降旨。又令王瞻因军回里护三伪公主等来，又令李彀相度，如三公主已有来期，即并瞎征、陇拶一就起发，如公主等未有来期，即先管押陇拶等赴阙。

又得旨，差曹诱权副都承旨。

再对，因慰：「上以越王、贵主相继出殡，圣情必是更伤悼。然陛下富于春秋，多子之庆未可量，颅自此更不寘圣念。」上云：「因此亦颇觉嗽不已。」余云：「更乞宽怀，善保圣躬。」因言：「青唐之变如此，政府不得无罪。臣素知人情事理不顺，恐必难济，累曾与章惇争论，亦曾于陛下开陈，其后瞎征、陇拶皆出降，臣无复可以启口。然臣知其不可为，而不能固执所见，随顺人言，致误国事，兼是密院职事，比之众人，臣罪为最多。」上亦欣纳。余又云：「见章惇初与张询、王瞻等阴构此事，后又与孙路交通，以此力主其议。臣以谓，青唐国人不平瞎征父子篡杀，故欲逐之，而立董毡之侄，我乃因其扰攘，遂欲夺之，于人情事理不顺，明白可知。况朝廷以四海之大，所不足者非地土，安用此荒远之地。兼青唐管下部族，有去青唐马行六十三日者，如何照管?兼生羌荒忽，语言未通，未易结纳，安能常保其人人肯一心向汉。凡此等语，皆曾于陛下前敷陈，恐久远必为患，不谓不旋踵便有此变。蔡卞素不知边事蕃情，又与惇议论多异，独于此助惇甚力，今日却无以处之。至于章惇，初勇于开拓，才闻青唐被围，便以书令胡宗回如府州折氏措置。此事不降朝旨，岂可便以告边臣?宗回有书见在。寻以进入。又才闻姚雄于邈川解围，却以书令宗回，将作过首领家族一处拘管，先执其首领，便先从婴孩以至少壮者，一一次第凌迟讫，然后斩首领。如此岂不激怒众心!」上深骇之，云：「此是何措置?」余云：「不回录到惇书，一一具在。及今日种朴战没，气已消沮，更无处置，臣遂自条今日所陈三事示之，亦莫敢以为不然。如此轻易反复，岂不上误国事?」上但再三骇其率易也。

丙子，同呈种朴赠防御使，与十资恩泽，赐钱、银、绢、布各五百，羊、酒、米、面各五十，母特封郡太君。

熙河奏陇拶已到熙州。

又差内臣犒设熙河战守汉蕃士卒，及支绸绢，庆、渭人兵未经出入，亦与特支。

再对，免李希道追纳，赐银三百两。

丁丑，胡宗回奏，令陇拶作书，遣蕃僧往招溪巴温，许以节度使，依旧管句青唐部族。又辞免宝文学士，降诏不允。

再对，以诸军排连隔下已有条格，更不进拟，便圣旨行下。又府界第四将申，将兵替回，延安府不支盘缠，牒河中无钱支，至今未给，及虞乡县给与军人口食价钱。令陕西转运司取勘奏裁。

河东乞差河北将兵，于备北州军沿边戍守。从之。

殿前司欲将河北拣到人衮同拣填班直。上不许，令管军临时斟酌拣选，不须立法，但令谕管军而已。

戊寅，旬沐。

己卯，同呈鄜延奏，西夏进誓表官称，昨一表便蒙听许，岂不依回诏指挥，兼别有谢恩表。得旨，差工部外郎韩跂押伴。

又令熙河路寻访种朴尸首，获者与银绢各一百。

又令诸路，未降誓诏以前，收接西界投来人口，候降誓诏，别听指挥。

又令熙河、秦凤，限百日，许逃亡军人首身，与依旧收管，弓箭手仍免降配。

又以许彦圭为熙河经略司句当公事。彦圭沿边事极有条理，其论营田事尤详，昨自泾原放罢，改秦州职官，以监司多被黜，遂不得改官，其人材殊不易得，故且以此处之。上云不妨。

庚辰，同呈引见瞎征等仪注。上初令于端门排仗，又令诸军自顺天门素队排立，且欲依冬至节与军班等特支。余勘会得冬至例支十七万贯，端节八万。因为上言：「侥幸之例不可多启，此止祗应一日，恐止可用端午例。端午比冬至大约多减三分之一，亦有减半者，似颇酌中。」上亦然之。

又差陈敦复以句当公事兼管句提举营田司公事。敦复以功赏当转两官，云任满止四月，欲以减一年磨勘先改官，而论竟不合。

是日，三省以体量孙杰事进呈，内有差与常安民船，及庇赃吏路班等罪，夔欲黜之，而左辖以为复吕温卿之怨，夔亦以辖为立党，面相诋讦久之。而有言杰与安民亲，而上亦嘉其能击温卿故，止罢左史为太常少卿。夔留身论之甚久。既退，余再对，上以谕余，且问：「杰之罪如何?」余云：「臣悉不知所体量事，然杰击温卿诚可激赏，若有过，以此少宽假之亦无害。」上云：「杰击温卿兄弟诚为可嘉，惇与温卿兄弟诚为党与。」余云：「此众所知。惇既有此嫌，亦不当力乞罢杰。」上云：「须要罢黜，蔡卞实不曾称荐杰。杰击温卿，张商英以书称之云『排巨奸，破大党』，巨奸、大党为谁?」余云：「大党必是惇。商英乃惇门下士，然亦每事谄奉蔡卞，祇如近命蹇序辰，词云：『尝助国是，岂以一眚，遂忘前功。』朝廷为序辰复职，本无此意，此乃谄词。」上云：「既为惇门人，又却如此，士人何可尔!章惇以谓可作翰林学士，还做得否?」余云：「若文采及人望，亦可为之，然不能自立，亦诚如圣谕。」上云：「如此人终不可在朝廷，兼不可以作藩，诰命亦不甚好。」上又云：「章惇只听贾种民言语，如何?」余云：「亦有之，然惇、卞亦各有党，惇所悦，即曾旼、周穜之类；卞所悦，即郑居中、邓洵武、叶棣之徒，亦皆不叶公议。」余又问：「杰作常少，何以处旼?」上云：「两员不妨。」又云：「旼更不可向上，学问、文词、吏能皆不易得，祇是不平稳。」余云：「陛下知人如此，天下之福，臣复何言!然左右史久阙，今又无人。」上云：「邓洵武可否?」余云：「洵武正如曾旼，文学亦不可得，但附卞太偏，以此为众所恶。」上云：「亦别无过恶。」余云：「彼方在闲地，未有所为，若处之要路，则其资性憸憸，未可量也。」余云：「从官中文采可作翰林者，却是安惇，及亡兄巩以文章名重一时，称惇文采可跂及苏轼。」上笑云：「中丞尤难得人。」既而又言：「安惇亦祇是章惇门下人，昨举商英自代，可见也。」余云：「安惇与商英俱是蜀人，安惇固未免观望，然粗识深浅，非若蹇序辰之比也。」是日，语多不能悉记。

辛巳，同呈，令熙河经略司勘会苗履、姚雄、种朴下亡失使臣、士卒人数，并其它因战鬬亡没之人，并勘会闻奏。又令李彀因便犒设将士，及密切勘会阵亡人数闻奏。以李夷行言，苗履在青唐获八九百级，亡失三千余人，及其它人士卒丧亡者甚众，而经略司不奏故也。

是日，左辖亦留身甚久。余再对，上谕以：「卞云不可与惇共处，待过兴龙节求去。」余云：「臣昨日蒙圣谕，既退，亦闻惇、卞面相毁訾甚峻，大臣不当如此。」上云：「失体。章惇多以语言伤人。」余云：「惇性暴，率多轻发；卞则阴巧，能窥伺其所短；故卞多胜，惇多屈，必无以逃圣鉴。如孙杰事，既有温卿之嫌，自不当力争，亦无可胜之理，惇不识便宜多此类也。」上云：「惇却言：祇是说孙杰立党，不是说卞。」余云：「此乃惇畏卞之词。卞与惇皆有党，而卞之党为多，既已言之，何必更解?」上亦哂之。余云：「惇之党衰，卞之党盛，故众皆畏之。谓卞为不立党，尤不可也。惇、卞纷纷，固未足道，然三省、密院阙人，陛下不可不留意。宗庙、社稷大计，天下安危，士民休戚，祇系此三人者。惇、卞既暌，许将凛凛畏此两人，不敢启口，每有一事，惇以为可，而卞未答，卞以为可，而惇未然，则将莫敢对，直俟两人者稍同，将乃敢应答。今两人者又交恶，自此政事愈乖谬矣。故上下内外阙官，鲜有差除，纵有差除，人必以为不当。盖两人者，好恶各有所偏，各有党类，若有一人能执义理、持公论以自处，无不可胜人之理。古人云『正己而物正』，未有枉己而能直人者也。密院独负，臣来日赴景灵行事，遂废本院职事两日，虽密院边防事机动系安危，然事稍大者，必与三省同议，尚未足忧。三省政事所在，一日万机，陛下付之此三二人，恐误国事。臣每不欲喋喋，然致身朝廷，于国事不敢不倾尽补圣听。」上云：「深欲补人，卿视在朝谁为可进者?若补得两人，方不阙事。蒋之奇亦不可得，又适有此事。」余云：「蒋之奇官是太中大夫，数月间未可进职，且移一藩亦可。」上云：「亦无事，复职亦不妨。」又云：「年岁间莫却可用。」余云：「之奇比在朝廷，却颇平稳自守，亦老成故尔。」上又云：「韩忠彦可用否?」余云：「方三省需人，如忠彦辈，但恐不济事，须是奈何得此两人，乃有补。许将固恐惧，以元佑中为执政，常恐为惇、卞所倾。黄履虽或敢启口，又不晓事，亦不为两人所畏。」上云：「履不晓事，不足道。」余云：「人君所以垂衣拱手，无为而天下治者，以得人也。若庙堂得人，则亦不至每事烦圣听，且如平日所进呈事，或论议未合，自不可将上，岂至于陛下前纷纷争口舌也；有骨鲠之人在位，则庙堂不正之论已消之于下矣；以至内外上下阙人，若以公议差除，岂有不可之理。但在上者得人，则事无大小，无不修举，何至于劳圣虑也!」上深嘉纳。又论其下人材：「如吴伯举如何?」余云：「亦如曾旼、邓洵武之徒。陛下论曾旼曲尽之矣，此三人者，乃一体之士也。陛下必欲用洵武之徒亦不妨，然须以一正直不附丽人者兼进之，则人情亦必悦服，独用洵武辈则不可也。洵武、刘拯辈皆在要路，则卞党益盛，自章惇而下皆畏之，谁复敢言其短?如此不惟于士类不便，陛下聪明亦从而壅塞，每事愈费力尔。若谓卞无党，则郑居中乃王珪壻，何缘得进?刘挚、吕大防壻，有敢引之者否?缘居中故，闾丘吁亦得差遣，初改官不作县，自宫教除通判，皆众人所不可得也。」上又曰：「蔡京亦不平稳。」余云：「陛下论人材性行，皆曲尽之矣。」余又言：「章惇多轻信，初力引序辰、嘉问，既而反为仇怨。嘉问何足引，王安石力欲以为待制，而先帝终不与，后处之以光卿而已。」上云：「安石称道嘉问过当。」余云：「诚如圣谕。安石平生交游多暌乖，独与嘉问始终，故称之太过，作嘉问母祭文：『是生贤子，经德秉哲。』此乃商周先王之德，嘉问何以当之?」上笑云：「安石性强。」余云：「安石以义理、名节、忠信自任，不肯为非，至于性强，自是以此骄人，故时有过举，岂他人可比。」上云：「安石诚近世之所未有。」余云：「此非可与章惇、蔡卞同日而语，其孳孳于国事，寝食不忘，士人有一善可称，不问疏远、识与不识，即日召用。诚近世所无也。」上又问：「惇门下有陈彦恭者何人?」余云：「此鼠辈小人，不足道。然惇多轻听，如彦恭者，构造是非，谈人短长，惇听之，诚可笑也。以此内外官吏陈请利害，但己所喜者必行，其所不喜者，言虽有理，多斥而不取。」上笑曰：「如温卿所陈请，不问是非，无不从者。」是日语尤多，不可悉记。

壬午，赴景灵，告迁太宗神御于迎厘殿，以修大定故。癸卯质明，行事，巳时，奉迁，申时一刻，奉安讫，退。

甲申，同呈十四日已作圣旨，令胡宗回休息将士，俟事力完壮、决可取胜，方得前去讨击河南等处作过蕃贼。又立赏构捕郎阿章。秦凤奏：一公城使臣兵马已弃城归错凿。令胡宗回具析不奏因依。又令李彀体量青唐、邈川河南事宜以来，前后覆没兵将闻奏。

乙西，同呈雄州奏北界牒，郭知章不肯嗟程插宴。令知章候到雄州，先次具析闻奏，以俟章报仍回牒也。

熙河奏：一公城人马已赴错凿城。

再对，呈康渭札子，言湟、鄯州害，大概以兵马疲敝、粮道不通，恐不可固守，兼熙河一路空虚，多可忧者。上亦以其言为是。

又许几乞定待遇西人礼数，及应答语言繁简，西驿以谓无可施行。上深然之。因谕云：「都贶人才不可得。」余云：「许几所不及。」上云：「远过之。」

是日，上又谕：「高遵惠，再检见元佑中有章疏论罢吏禄，以为先帝法度，不问是非，一切欲改，此大臣有私意于其间，不可不察。又规切太母云：『不可敛怨天下者。』此极不可得。」余云：「当时敢出此语，诚众人所难。陛下累欲召遵惠还，若尔尤不可不召，臣当与三省更议可代之者。」上云：「甚好。」又云：「贾种民亦有章，云『尽罢苛法』之语，莫不可!」余云：「此正与王存言『横敛』一般，亦可谓诋斥也。」上云：「遵惠论种民事莫是否?」余云：「寺监无不由六曹直达都省者，遵惠为侍郎，职所当论。」上又云：「遵惠言紊乱官制。」余云：「如此诚紊乱官制也。」上又言：「种民言罢苛法者是上书，书中云更有一策文字，言十余事，尚未寻见。」又云：「惇终不善遵惠。」余云：「人言其以遵惠击种民，故恶之。」上云：「遵惠归作尚书侍郎皆可。」余云：「龙图阁直学士恐难作侍郎，权尚书可也。」余退，但以上云：「遵惠又有章疏欲召还，莫可别议庆帅否?」蒋之奇是太中大夫，自可帅。众云未可议除之奇，余云：「上不以为不可。」夔云：「庆不须两省，一直合可矣。」余云：「直合固可帅，但未知谁可为直合者?」凤、辖亦皆云未见其人，既而又欲以孙览帅庆。余云：「范镗可否?」众默然。余云：「以镗易览如何?」卞云：「如此即不妨。」又语及吕仲甫，左辖云：「晓事，却不敢为，亦恐未可也。」

丙戌，同呈引伴西人奏语录，羌人云：「本国乞和，一表便蒙许，进誓表岂敢更不依回诏指挥。」极恭顺，祖宗以来未尝尔也。

再对，梁从政磨勘合改延福宫使或观察使，上云：「且与宫使。」因言从政事先朝，任使颇晓事，但执滞及太絮尔。余云：「冯宗道及从政皆先帝所亲信，皆读书晓事。」上云：「宗道晓事，非从政比也。」余云：「冯世宁、蓝从熙俱已作观察。」上云：「宫使更数年，亦须磨勘作观察也。」

又呈惠卿奏，鄜延戍兵一百一指挥，乞减五十指挥。从之。因言惠卿亦乞减将佐官吏，来日与三省进呈次。丁亥，同呈鄜延乞减将官使臣等，及以绥德为军。并从之。

再对，以知保德军赵思恭为扬州钤辖。因言：「近除郎官监司甚多，如韩治辈，非出圣意，岂复得召?」上笑云：「章惇言治为刘挚门下半夜客，亦无显状。」余云：「陛下察言如此，天下之福。如前日宣谕，欲召韩忠彦，乃知圣意一无所适莫。」上云：「忠彦何能为，且令作吏部尚书莫不妨。」余云：「诚如圣谕，忠彦先朝擢为尚书，心本无恶，但不能自立，多随顺人尔，在元佑中，措置边事，无非曲徇他人；及臣秉政，欲一变前日所为，初虽略争，既而无敢不从者。若谓元佑曾作执政及随顺人，则许将亦是。陛下观此两人何以异?」上笑云：「正似许将，两人恰一般。」上又问：「陆佃会做文章否?」余云：「佃所为文章，未尝不传笑中外。如贺皇子表云：『桃千年而结实』；慈圣挽词云：『玉册三回捧，珠帘一度垂』；中外以为口实。有臣私意，以亲嫌不敢启口，今日因圣问所及敢叙陈。臣弟肇与佃同修《实录》，肇于未进书时已罢，佃至元佑七年书成方去，肇贬滁州不落职，佃削职，而刘拯乃卞门下人，犹云『以五十步笑百步』，故肇亦降修撰，则肇之罪轻于佃可知。况佃在元佑中尝除学士，又除尚书，但为言者所夺。肇初论蔡确事补外，再召入，又以论北郊事去。今乃以佃为情实稍异，先复职移藩，中外所不晓。肇在先朝已修史，蔡京作《起居注》时，肇适上殿，先帝目送之，至殿门乃回首，然则先帝眷待可知。不幸遭丧，未及进擢，已而先帝升遐，故元佑中方除舍人。若论为刘挚党，尤为诬罔。初除舍人，王岩叟、朱光庭力攻以为不可用。岩、庭乃挚党，则两人者，何为而力击之也?」上笑云：「言是奸臣之弟。」余云：「陛下阅章疏，可见其攻之人语，可以察其是与不是挚党。臣曾蒙宣谕，以臣称弟肇，而众论云与臣不同，臣初以不敢力辨，然臣称道其它人才，未尝不以公议，况兄弟之嫌，若怀私失实，罪不容诛！肇之文词，学识操行，皆非今日在朝臣可比。如近日贺中宫、皇子、青唐三表，中外无能出其右者，此众所共见；以至在元佑中，出处如此，则学识可知；素不为执政所悦，则操行可知。肇之刚介，又非臣比，故惇、卞皆望风恶之。臣所以喋喋自陈，非敢冀望牵复升擢，但以众论诬罔如此，兼与佃升黜不同，外议皆以为不平，冀陛下照察。」上首肯而已。又言：「密院编修文字阙，欲除彭汝霖。」上云：「极好。」余云：「臣曾问三省，亦欲以监司处之，此人材不可得，若且令作监司，岂卢君佐、王汝舟等可比，却可措置之闲地尔。」上云：「好，来日便问三省。」寻以旬休，恐上不复记，至二旬休日，首谕三省，可见欣纳也。

戊子，旬休。

已丑，同呈胡宗回奏，已依二日朝廷指挥，王瞻措置鄯州事。又李譓奏，青唐府库金银等物，王瞻、王厚不肯同本司句当官检点供数，及以银马等遣运句窦志充。诏李譓、秦希甫、胡宗回体量，根究有无侵欺情弊闻奏。又访闻会州新城不至坚固，令胡宗回修完，及具因依闻奏。

惠卿奏，西人乞贺正旦，绿誓诏未降，未可从。又乞优加宠锡西羌，如元佑故事。夔因言：「先帝尝欲以金帛结羌中用事者，今西使言，国主悔过效顺，皆嵬名正赛辅佐使然，欲使还赐以金帛，以结其欢心，若元佑加赐干顺，则不须也。」上令留候。

是日，三省得旨，令彭汝霖上殿。

庚寅，大名周祥，举家赴普照斋祭。

辛卯，同呈李彀奏瞎征、陇拶一行赴阙人数。

再对，上谕：「已令汝霖上殿。」余称谢。余又言：「臣所称人材，不敢一言欺罔，至如称道弟肇，实无冀望升擢之意，但以众人诬罔，冀陛下深赐照察，则莫大之幸。」上云：「肇今在甚处?」余云：「海州。」又言：「佃初贬泰，肇贬滁，殊不类，已而得泰州、海州，皆在佃后，其厚薄可知也。」

壬辰，同呈边报。又熙河奏，三伪公主十四日到河州。

再对，以步军司乞免军人里护降羌，及出城借出军器倍备修完价钱。从之。

癸巳，同呈边报。熙河奏：青唐三伪公主已到河州。

再对，以路分宋宣为熙河准备将领，专切应副鄯州、湟州使唤。

甲午，同呈西驿申，西人不赴上寿。得旨，令赴上寿，及归驿赐御宴、节衣，并如旧例。

伪公主到熙州。又李彀奏，乞早令王瞻归湟州，及焚毁青唐巢穴。朝廷方议欲以鄯州付董毡之后，如府州折氏处之，诏经暑司不得辄有焚毁。彀奏报中多攻病胡宗回，及言青唐近来危急之状多过当。上谓余等曰：「此辈所言，未可尽信。」众皆以为诚如圣谕，因言：「内臣好货及作气焰，凡所悦所恶，皆毁誉过实。」上又言：「利珣喜奏事，然亦好货财。」夔云：「珣最甚。」再对，上又及彀等，余云：「陛下察见近习用情如此，乃中外之福。」上亦深然之。

乙未，泾原留大将王翼，乃刘奉世随行，遣还都官，而不赴部公参，私往塞上获级，迁借职，又举西安州差遣。翼本吏部令史，斩首必妄冒也。得旨，追所受赏，勒还都官重难差使。

再对，呈王府界保甲数及县保丁二十六万。昨熙宁中教事艺者七万人，上屡督责，欲复行畿内保甲教阅法，卞赞之益急。余云：「此事固当讲求，然废罢已十五年，一旦复行，与事初无异，当以渐推行，则人不至惊扰。」上云：「故当以渐行之。」余云：「圣谕如此尽之矣。若便以元丰成法一切举行，则当时保丁存者无几，今保丁皆未教习之人，若便令上番及集教，则人情汹汹，未易安也。熙宁中施行亦有渐，臣是时方判司农，首尾本末，无非出臣措置，容臣检寻文字，讲求施行次。」退以语卞，卞殊以为不快也，乃云：「熙宁初，人未知保甲之法如何，今耳目已习熟，自不同矣。」余不答。

丙申，同呈秦凤权帅周纬乞不候来春，先次赈贷本路保甲一次，来春更依条振贷，以役使劳敝故。从之。

章楶不合留王翼，罚铜二十斤。

再对，以上批李彀乞陇拶赴阙，沿路官吏懈慢等，并以违制论。仍禁劾令依奏。余云：「彀所陈未成文理，已别草定文字，乞依此行下。」上从之。仍指彀写恩「雠」字作「酬」字，上亦哂之。

因言：「中外阙官，如左右史久阙不除，从官日少。」上云：「左右史可除者，祇是目前三二人。」余云：「在圣意以公论去取尔。」上又问：「徐彦孚可作权帅郎否?」余云：「以人望似亦可作，臣固尝称其晓事也。」上累论欲召还高遵惠，而夔终未快。余因言：「陛下累欲召遵惠还朝，亦曾与三省议，但以难其代者。章惇云不必两制，直合皆可往。众皆云未见有可除直合者。臣意谓蒋之奇是太中大夫，似可除庆帅，兼未须除职。」上云：「之奇亦无事，除职亦不妨。」余云：「圣意如此，中外所不知。祇如前日面谕韩忠彦，岂众论所敢及。然尚书而下，从官太阙少，若非断自圣意，恐议论必难合。前日圣谕，欲以遵惠权吏书，臣以为太重，刑部久不得人，以遵惠为刑部必称职，忠彦为吏部甚允。况韩琦定策立英庙，此功不可忘，陛下留意忠彦如此，臣退而鼓舞称诵，此岂今日大臣所能启发圣虑也。然忠彦、遵惠召还，皆出圣断，及之奇亦未当除帅，若出自中批，使人知出圣意，不须政府进拟也。」上欣然云云「待批出」，既而寂然，疑有闲言之入者。已而遵惠卒，遂除之奇为代。

是日，早出赴普照，以大名丛涂祭告，未后归。

丁酉，旬休。

十二月戊戌朔，腊假不入。

是日，赐口脂甲煎并银合一、三十两。己亥，同呈边报。马仲良以平夏不以时遣役兵，为西人所杀虏者甚众，特降两官。

西驿申：西人乞买卖。诏如旧例。

再对，以李伾知祁州，高权知信安军，密院进拟石澈京城东面巡检，御批：「不差，余依奏。」同拟差者八九人。是日，崇政西夏进誓表人使见。因谢上以失于奏禀，极皇恐。上云：「小事，但恐不可作巡检尔。」余云：「澈于法当再任，骐骥院差遣高，故且与巡检。」上云：「再任却不妨，巡检须择才武者。」澈乃徐王婿，上语如此，余亦释然。

庚子，同呈夏国誓表，词极恭顺。令二府拟撰誓诏，又令依例回赐，又令十四朝辞，十五日进发。

李彀奏：青唐送到契丹公主，年六十四，颇能语言，自云宗真之女、洪基之妹，愿早到京师，一见北使，询虏中动静。上云：「宗回奏亦然。」

又奏胡宗回得十一月二日朝旨，但行下王瞻相度施行，不肯果决。余等皆云：「宗回当如此施行。若便令王瞻归湟州，若瞻异日以为可守，是今日不当弃去也。令相度可否，申取帅司指挥，若不可，待报，即一面依朝旨归湟州驻札，亦曲尽之矣。」上云：「李彀欲弃鄯州，但一切苗履之言尔。」夔初以为如此。

辛丑，北使见于紫宸，退状，赴垂拱宴，酒五行，未后乃罢。

壬寅，同呈草定夏国誓诏，送学士院依此修写。又夏国表中犯真庙讳，令牒宥州报本国施行。

秦希甫奏：「王瞻、王厚盗取邈川、青唐府库中金银等物，因此致变，反杀牟心钦毡等以灭口，及分遣走马及将士等，走马后至，所得亦不赀。」诏令希甫及胡宗回、李譓体量诣实闻奏。

是日，差陈恺句当剩员所，刘焘编修密院文字。奏事退，赴相国罢散道场。尚书省御筵，薄暮乃罢。是日，虏使谢射弓利物，至未时，圣上不肯重行立班。

癸卯，习上寿仪。

甲辰，忌。

乙巳，兴龙节。

丙午，歇泊。

丁未，旬休。出华严斋僧，赴乐昌周祥道场，及拜大名影堂，同周秩及长老斋罢归。

戊申，集英大宴，申后罢。

己酉，人使辞紫宸，茶酒，巳正罢。

庚戌，歇泊。

辛亥，呈边奏，熙河乞立溪巴温于鄯州，及令招诱迭州首领。又令根究熙河司户虞大猷下落处，及令讲求种朴尸首。

再对，差正旦伴射等官贾岩借马军都使、观察使。

是日，蔡元度留身，乞宫观。当日晚，差苏珪封还表，宣召。

壬子，同呈差熙州通判孙适提举熙河弓箭手，替李夷行，以上旨令罢夷行故，夷行以书言边事多失实也。

熙河阵亡将官魏针等赠官推恩。秦希甫奏言：「见薛适、曹弦等言：王瞻、王厚盗取邈川、青唐府，已差纮一就前去河州体究。」因面陈：「纮乃臣侄，转运司自不曾差权句当公事，所言如此，而希甫便委之体量，尤不当，恐须放罪改正。」上云：「须罚金。」遂令罚希甫二十斤，运司十斤，纮遣归任。李彀言青唐探报危急等事，且云胡宗回避弃地之责，故不肯依朝旨，令王瞻退保湟州等事。是日草定，欲以赵怀义知鄯州，王瞻为都护，而宗回云：「怀义幼弱不胜任，恐国人不服。」得旨，别草定，来日进呈。

再对，路昌衡乞狄谘为定州副总管。余云：「谘与一在京宫观足矣，不足施行。」上云：「总管自当朝廷选擢，何可乞。」王余应年八十，乞宫观或致仕。上云：「令致仕。」余云：「余应亦归明之后，藏才族王氏世守丰州，与折氏等，庆历中为元吴所陷没，仁宗得余应养之宗帅，待遇与宗室等。故余应晓音乐伎巧，与都人无异，母折氏，尝召入内。」上云：「如此与宫观不妨。」

是日元度押赴都堂，再上堂，马上表。晚遣刘友端封还文字，宣召。又批付中书，令诸处不得收接文字。

癸丑，同呈：以陇拶为河西节度使、知鄯州，与王瞻同为都护；瞻依旧熙河钤辖、陇右沿边安抚使、都巡检，与陇拶同管句军马司；以赵怀义为廓州团练使、同知湟州、湟州管下同都巡检使。陇拶候朝见讫降制。候溪巴温顺归，蕃情顺服，令归其大小首领，如青归论征、舍钦角四之类，速具闻奏，依格优于除官，差充地分都同巡检。溪巴温如能归顺，愿同陇拶在青唐，同小陇拶在溪哥城居住，并听从便。是日，卞再入，犹别班奏事，遣人来云：「此文字莫不须忙。」余云：「青唐危急，此事不可缓。」遂得旨，令依此指挥。

郭知章奏，乞朝见。从之。上犹疑已贬不当朝见上殿，余云：「面谢泛使，有使事当面奏，不可不对。」上从之。

又诏陕西、河东经略司，夏国已进誓表及降誓诏，令不得侵犯及收接投来人口。

卞是日押入视事如故。

甲寅，同呈郭知章分析不赴插宴。余与夔云：「恐当并计。」上云：「两制行遣，何尝论法，恐虏人缘此不肯嗟程插宴，害事，不可不行。」令使副各罚铜二十斤。

再对，以郝惟几知通远军，曹谱知霸州。因言：「通远阙官累日，不敢不慎择。惟几官序、人才及有战功，谱亦为监司及曾孝广所称，故擢之。」

乙卯，立春，朝崇政。

同呈李彀奏青唐利害，乞立溪巴温，且言王瞻一罪魁，不足惜，一行将佐何辜，乞早令还湟州等事。上犹疑昨日指挥令溪巴温从便归鄯州，卞遂和之。余云：「向者陛下尝云：『王瞻朝出青唐，则溪巴温暮入』，此无疑矣。今纵不听其从便，能令溪巴温不入乎?与其令彼擅入，不若听其从便也。今日青唐之变，扰攘未定，排难解纷，固当如此；若更守株，瞻等陷没，或更有不测之变，则朝廷更难处置。若朝廷必欲有鄯州，则西有湟，东有洮，鄯州亦难立矣，陇拶其能国乎?异日以渐消磨，亦必为朝廷有，不患不如府州折氏也。今日若不如此措置，傥有人能保王瞻不陷没，南北别不生变，则昨日指挥犹可追改也。」卞默然不敢措一言，上遂晓然。又熙河探报：郎阿章云：「本无背汉意，为人所鬬乱故如此。」令宗回更切多方招诱，及倍恤其家。又新归顺结绝洛吴击败多罗也族，杀伤其父子，令速具洛吴切状闻奏。又诏李譓，如雇召脚乘艰难，人力困敝，未可般运打绳川板筑所须，即具奏听旨。再对，呈军领司阙，上令差张宗高。余因言：「青唐之事，从初始合如此处置。国人本以不平瞎征父子篡夺，故欲逐之，而立董毡之后，朝廷当助顺，为之建立君长，乃仁义之举，反欲因其扰攘，而夺其地，人情所以不服。臣自七、八月间，累与章惇争论，以谓理当如此，适会惇、卞两人议论叶同，已而瞎征、陇拶出降，臣无以启口。今日变故如此，已是误朝廷举措，若更遂非固执，万一更有不测之变，何以处之?」上云：「已降指挥如此施行。」余云：「臣固不当更喋喋，然十六日进凝陇拶指挥，卞犹以为未须急，兼恐更生异议，望陛下圣断，更赐主张。自绍圣以来，经营边事，所向无不如意，不幸于此生事，狼狈如此，今但且于已然中且多方医治，庶稍弭边患，兼不失鄯州之名，亦足掩覆四方观听尔。昔人以火喻国事云：『曲突徙薪无恩泽，焦头烂额为上客。』盖曲突徙薪，言虽见听，消患于未然，何功之有?然见听者少，其言虽验，亦不足为功，及火患已成，焦头烂额以赴救者，皆有功之人也。今日措置，已是焦头烂额，臣从初争论，正曲突徙薪之比也。臣之所以惓惓者，今已焦头烂额，而论者未免有惑，愿圣意深察安危之几，知言者不可轻信尔。」上云：「甚好。」

上自十四日视朝，觉倦怠不快。再对，因问圣体如何，上云：「口为吐逆，早膳至晚必吐，饮食皆出，兼嗽，食减，又坐处肿痛。」余云：「此皆虚证，须补理将养。」上云：「眼补中丸至百丸，硫黄锺乳药俱吃。」余云：「脉证如此，服不妨，医者以陛下富于春秋，初不敢进温热药，恐即虚阳，今进此等药非得已也。嗽虽小疾，然不可久，春气至，即肺更不得力，宜速治之乃便。」上云：「补肺汤之类，无日不吃。」至十五日，御紫宸，坐久，坐中令近侍益火。退赴垂拱，同三省奏事，上颐领寒噤，语极费力，色益不快。再对，余又问圣体，上云：「吐逆、痰嗽皆未退。」余云：「医者以谓，虚则补其母，实则泻其子，冷肺虚当补脾胃，实泻其子则虚，亦不可泻，爱养脾胃，则肺自安。此不可不留圣念。」上云：「亦如此语。」至十六、十七、十八日，皆云吐未已，嗽亦不减。自十五日隔上殿班，至十八日方引一班。余云：「十九日、二十日皆休假，必得休息。」上云：「然。」余又云：「气虚冒犯，呼吸风寒皆不可。」上云：「逐日直在殿中，除一到两宫外，不曾出。」余又云：「延和北向，尤不可坐，先常于迎阳门引后殿公事。」上云：「迩英自可坐。」余云：「迩英尤温服。」上又云：「崇政亦可坐。」余云：「但行太远尔。」丙辰，懿德忌。卞言：林希子林献在真州，无所不为。

丁巳，旬休，

戊午，改六参为常阳，隔上殿班。是日风寒，与三省同问候。上云：「吐逆未已，早食晚必吐，又小腹痛，下白物，得医官陆珣木香金铃散，颇有功。」余与卞云：「此药极好，若用热酒调，尤速效。」上云：「祇为吃酒不得。」又云：「煎生姜汁下药，吐少减。」余云：「不易吃。」上云：「若辣药皆吃得。」余再对，因言：「臣不识忌讳，累曾冒犯天颜。缘圣体未康和，须留意将摄，伤气莫甚于情欲。臣等衰残，非屏绝世事，岂能枝梧；陛下春秋鼎盛，气血方刚，于愆和之际，稍加节慎，至稍安和，无所不可。」上云：「极自爱，居常亦自节慎。」余云：「此乃宗社之福。」余自十七、十八至此，凡三以此进谏，上但云：「甚好。」是日，同三省呈边报，初欲止以单子进呈，上云不妨，遂一一进呈。

再对，上谕：「张商英称邹浩。」余云：「不知何人有言?」上云：「对曾孝广言：『刑房有文字，邹浩做，却以此大名节，岂肯要人物!』」上又云：「是甚大名节?」余云：「商英素不慎语言。」上云：「此人终不可在朝廷，与一待制，令作郡不妨。」余唯唯而已，退同三省已取问两人者。

己未，同呈边报，王厚申：省章峡蕃贼作过，势甚炽。

庚申，同呈胡宗回奏，已差使臣催王瞻回湟州。

辛酉，同呈引见瞎征等画一指挥。

自己未大风雪，虏使至畿内，人马多冻倒及有散失者，接伴申，恐一齐入门不及。下开封府，令根寻不见人马，寻皆得之。是日，早出洽。

壬戌，同呈边报。再对，呈府界按阅将兵殿最赏罚。并如所拟。

上自十四日以后愆和，至是日甚一日，辅臣无日不问圣体安否。但云吐逆或泄泻，饮食不美，补暖药服之甚多，未有效。医者亦屡来告以圣体未康，脉气虚弱。然宫禁中莫敢言者，虽两宫亦不敢数遣人问安否，余不胜其忧。

是日，闻安丰王氏甥女丧，早出。

癸亥，式假不入。是日，虏使入见，闻上坐甚晚，又传宣宰执至午时，方再坐垂拱小宴，止三刻而罢，乐节皆减损。又传宣二十七日权不视事。遂入札子问圣体。

甲子，会都堂，再入札子问圣体，自是日入札子。

乙丑，宅引。

丙寅，假。

丁卯，岁除享先。

贤妃以九月八日降制册立中宫，以二十六日习仪，二十七日发册。正言邹浩自试院中出数日，乃以二十五日上殿，论册后事不当。是日批出：除名勒停，新州羁管，仍令开封府当日差人押出门。二十六日，习仪殿庐中，三省得御批，以吕嘉问举官不当，削一职，仍展三年磨勘。已而御史左肤论开封府迟留，浩不即日出城，又于城外稽留数日。下嘉问问服，既又送御史台，令元差人具析，有何人祖送浩者。上亦面谕云：「士大夫有易节自别门出，别劳送之者。」而所差人不识往还之人，御史台乞展转推究，遂悉得其姓名。有王回者，乃叶祖洽所荐，得堂除都讲，与浩甚密，且有简往来，台中诘之，乃能诵浩所上章几二千言，盖尝预议也。回除名勒停，候合叙日取旨。余出谒者皆冲替，有赠遣者追官勒停，本人罚金。蒋之奇以简与之，并叶祖洽、吕嘉问皆落职小郡。既而又摄浩弟治诘之，得朱绂、傅楫辈尝赆以金者，亦皆追停。又遣锺正甫就浩于新州，除已得罪者，更有曾馈赆者否。未报间，曾孝广又以张商英语告。先是，周穜尝称浩，同难方天若以告，蔡京以上闻，天若皆贬。又黄履言刘禹锡、唐介等事，欲徙浩内地，上以其初无所论，至日乃言，疑为人所使，亦贬亳州。周常称履公终是好人，又言浩当还，贬柳州监酒。又曾诚素与浩往还，或云诚乃嘉问壻，浩本诚所荐，亦送吏部与外任差遣。传者多失实，故书之。元符己卯九月七日晚，宣召学士蒋之奇至内东门，既入见，上指御坐后文字以付之奇，云：「皇帝所咨近日请建中宫事，刘贤妃柔明懿淑，德冠后宫，诞育元良，为宗庙万世之福，今中宫将建，非斯人其谁可当?所宜备举典册，以正位号。」之奇读讫请曰：「封建妃嫔、诸王，皆中书具熟状付学士院，宰相则面受诏旨，学士院具熟状追入。此不知是文字。」上云：「皇太后手诏也。亦不须进熟状，祇依此批圣旨云：『九月七日，内东门面奉圣旨，贤妃刘氏可立为皇后，以今月八日降制处分。』」遂进呈，上云：「如此是矣。但当如手诏命词，更在卿润色。」遂鏁院，御药刘友端宿。翊日降制讫，遣中人赐对衣、金带、银五百两于学士院。对衣唯绣裹肚一，非常日所有，并余皆制造成者，异于常赐也。此皆得之之奇云。


●卷 九

元符三年正月戊辰朔，拜表于东上合门，又拜笺于内东门。

己巳，出诣普照致祭。

庚午，忌。

辛未，宅引。是日，御药刘友端传宣三省、密院，罢初五日紫宸宴。上自十二月苦痰嗽、吐逆，既早膳，至晚必吐，又尝宣谕以腰疼，便旋中下白物。医者孔元、耿愚深以为忧，以谓精液不禁，又多滑泄。至是，友端亦云疾势虽尚安，然未愈。

壬申，聚都堂，同列皆以上疾为忧。又传宣：五、六、七日权不视朝三日。

癸酉，押虏使朝辞，宴于都亭驿。是日，虏使止门辞受书，巳时赴坐，未时罢，酒十二行。是日，又于都亭见友端，云：「上服金液丹，吐止，渐安。」

甲戌，宅引。

乙亥，英庙忌。自是寒惨微雪。又传宣：十一日酌献，差宰执，十日奉安大定神御，前后一日皆不坐。

乙亥，余率三省求对，问圣体。蔡卞云：「方欲启口。」遂同入札子。晚遣友端传宣以未可相见。友端云：「自六日晚再吐，疾势未退。」且云难言，又泣下。

丙子，宅引，早出。巳午间，得御药院申：「上吐泻未已，脉气微弱。」仍云因大病后失将理，积久伤气。实时驰白三省，约聚都堂，未时再上马入内。又闻中批付三省，在京寺观作祈禳道场七昼夜。夔方以大定奉安致斋，余等皆以简招之，遂来都堂，同赴内东门，请入问圣体。御药刘瑗、刘友端、苏珪同传宣云：「服药渐安，十一日决于内东门小殿中相见。」再请对，不许，遂退。

丁丑，五鼓，同三省赴景灵，前导太宗神御赴大定，至午时，奉安，退。得中批付三省、密院：「以复冒大寒，脏腑为梗，久未痊平，令四京诸路降德音。」御药又申，上脉气小弱。余以谓上服药久，方春发生，何惜一赦，及检至和三年，仁庙亦大赦，众皆然之。遂至内东门求对，须臾宣召，至福宁东合中，见上着帽，背坐椅子，但云：「脏腑久不能安，服硫黄、朱砂皆未效。」众皆勉上以灼艾，上云：「合灸即须灸。」余云：「一日不可缓，须今晚便灸。」上云：「只今便灸。」又问德音，遂言至和大赦，不若更一赦为便。上云：「甚好。」余云：「已与三省草定进入，送学士院次。」又乞下五岳四渎等处，遣长吏祈祷。从之。遂退，以翊日酌献为名，与三省俱宿禁中。

戊寅，同三省赴景灵，分诣酌献。退赴内东门问圣体，传宣以夜来灼灸倦乏，未可相见，遂退聚都堂，暂归。是日，四御药皆来传宣云：「夜来达旦灸百壮，脏腑减一次，亦累进粥，然初灸三十五壮方知痛，五十壮以后痛甚。医者云脉气未生，舌强微喘。」约三省至未时再上马赴都堂，再诣内东门求对。未上马间，御药院又申：「即日已进朱砂七返丹及其它补助阳气药不少，然自汗喘促，未得宛顺。」遂促三省上马，驰诣都堂，至内东门，须臾召对，见上于御榻上。两老壏[土改女]扶掖，上顶白角冠，披背子，拥衾而坐，上虽瘦瘁，面微黑，然精神峻秀，真天人之表，是时喘定，汗亦止。先是，已同三省进余所眼火朱砂二十粒，大理少卿周鼎七返金液丹。上云：「朱砂等皆已服，喘亦渐定，卿等但安心。」又问除斋醮外有何礼数，余云：「至和中，曾于奉宸库支钱设大会。」上云：「甚好。」退见医官，但云汗喘定乃乍静，脉气大段亏减，药无不供进，未有效。遂各赴奉省宿。是日，众白上云：「臣等礼当逐日入问圣体，至御榻前一见已幸，不烦更起坐及加冠服。」上云：「礼数不可阙。」众云：「君臣义均父子，乞不须如此。」五鼓，得御药院申：「医官四更诊，脉气愈微细，自汗不止，不宜更有增加。」遂起聚仆射厅。黎明角门开，诣内东门求对。

己卯，至内东门，寻便宣召，至会通门，见都知梁从政，云：「已不可入。」至福宁殿东阶，立庭下，垂帘，都知以下云：「皇太后已坐。」再拜起居讫，升殿，太后坐帘下，微出声发哭，宣谕云：「皇帝已弃天下，未有皇子，当如何?」众末及对，章惇厉声云：「依礼典律令，简王乃母弟之亲，当立。」余愕然未及对，太后云：「申王以下俱神宗之子，莫难更分别。申王病眼，次当立端王，兼先皇帝曾言：『端王生得有福寿』，尝答云『官家方偶不快，有甚事。』」余即应声云：「章惇并不曾与众商量，皇太后圣谕极允当。」蔡卞亦云：「在皇太后圣旨。」许将亦唯唯，夔遂默然。是时，都知、押班、御药以下百余人罗立帘外，莫不闻此语。议定遂退，梁从政引坐于慈德宫南廉司饰合前幕次中。殿庭上下时有哭者，从政等呵止之，令未得发声。余呼从政，令召管军及五王。从政云：「五王至，当先召端王入，即位讫，乃宣诸王。」少选，引喝内侍持到问圣体榜子，云：「三王皆已来，唯端王请假。」遂谕从政，令速奏皇太后，遣使宣召。久之未至，余又督从政，令再奏遣皇太后殿使臣往趣召，从之。余又再召都知以下，谕之云：「虽已闻皇帝大渐，然宰执未曾亲见，乞入至御榻前。」从政云：「是是。」得旨令引入，开御帐，见大行已冠栉小敛讫，覆以衣衾，从政等令解开覆面白巾，见大行面如傅粉，余等皆哀泣，但不敢发声，左右近习皆呜咽涕泗，榻上两老壏[土改女]坐于左右，都知以下送余等降阶。余谓从政等曰：「适来帘前奏对之语，都知以下无有不闻。」从政唯唯。余又顾押班冯世宁等云：「总闻得。」余又谓：「端王至便当即位，帽子御衣之类必已具。」从政云：「已有。」再聚幕次中，议草遣制，制词皆二府共草定，然未敢召学士。须臾报端王至，遂宣入，至殿廷，余等皆从行，端王回顾串执，侧立，揖甚恭，又躬身揖都知以下，至殿阶，引喝揖躬起居讫，帘卷升殿，余等皆同升至寝阁帘前。皇太后坐帘下，谕端王云：「皇帝已弃天下，无子，端王当立。」王踧踖固辞，云：「申王居长，不敢当。」太后云：「申王病眼，次当立，不须辞。」余等亦云：「宗社大计，无可辞者。」都知以下卷帘引端王，至帘中，犹固辞，太后宣谕：「不可。」余等亦隔帘奏言：「国计不可辞。」闻帘中都知以下传声索帽子，遂退立廷下。少选，卷帘，上顶帽被黄背子即御坐。二府、都知以下各班草贺讫，遂发哭，再奉慰讫，退赴会通门外幕次。都知等宿房在小殿后。召学士承旨蔡京至，相对恸哭，遂草定遣制。京亲书讫，召都知进入，催合门、御史台退百官班。是日，未宣遗制，嗣君宫中人已来，引喝内侍云：「皇后已在内东门，俟得旨宣入。」须臾姬侍从入者四十八人，会通门犹一一点数放入。移刻，都知刘友方、梁从政至幕次中宣谕云：「皇帝有指挥事，召二府入对。」遂同入立廷下，上御坐，宣名奏万福讫，升殿。上密谕章惇，语声低，同列皆不闻。余云：「臣等皆未闻圣语。」惇云：「请皇太后权同处分事。」上亦回顾余等云：「适再三告娘娘，乞同听政。」余云：「陛下圣德谦挹，乃欲如此，然长君无此故事，不知皇太后圣意如何?」上云：「皇太后已许，适已谢了，乃敢指挥。兼遣制未降，可添入。」余等遂奉诏而已。召蔡京及呼梁从政取遗制重修写讫，又呼从政等进入，及指示以所添一节，从政等色皆骇愕。遂呼班，班入恸哭，福宁几筵内道场之类皆已具。班定，引宰臣升殿受遗制，西向宣读讫，降阶再拜讫，宰臣烧香、奠茶酒讫，又再拜，方宣遗制，时止哭，然上下内外恸哭声不可遏。移班诣东序，贺皇帝即位，又奉慰讫，宰臣、亲王、嗣王、执政皆升殿恸哭，上亦掩面号泣。是日，余不觉与亲王同升殿，又方号哭，与三省分班东向立，退乃见亲王在侧。宰执皆奏：「上以社稷大计，乞少抑圣情哀泣。」又降阶慰皇太后讫，复升殿至帘前，与亲王等分立，又奏皇太后：「已得圣旨，于遗制中添入权同处分军国事。」太后云：「官家年长聪明，自己那里理会得他事。」余等云：「皇帝宣谕云：太后已许，已谢了。」太后云：「只为官家再三要如此，只管拜。」余云：「已降遗制，愿上体国计，勉徇皇帝所请。」遂退。是日，差押班冯世宁提举造梓宫，又差世宁、阎安充山陵按行使。是夕，鏁院，降登极赦。

先是，大行服药，得旨，以十二日午时，宰臣诣中太一宫、集禧、醴泉观开启祈福道场烧香；又得旨，于十二日酉时，大庆殿道场设醮，亦串执烧香。遂议定夔与余烧香于中太一宫，中书集禧，左辖醴泉。至十一日晚，得御药院申，大行疾势有加，夔遂云：「惇更不赴太一宫，只就大庆烧香。」众相目，辖云：「若不去时，大家不去。」众皆称当，夔亦云：「好。」遂入奏，大庆改用午时开启，中太一等处，遣所差烧香从官开启。余先已语中书云：「此公多计数。」已而果然，及俱不出，其谋已沮，然未知其意，又以大行末卜疾势如何，未敢启口，然余窃揆之，万一有变故，唯端王年长当立无疑。至日早聚仆射厅，余遂云：「天下事无大小，然理在目前，但以大公至正之心处之，无不当者。」冀同列默谕此意。及至帘前，遽有简王之请，兼厉声陈白，唯恐众人不闻，及长乐宣谕，众议称允，渠亦更无一言，但奉行而已。余语中书云：「尝言其多计数，果然，但谋事疏率。初欲独留，意已欲专此事，及仓卒又不谋于众，遽发此言，殊可骇。本欲赢众人，今乃如此，所谓还着于本人也。」辖亦以为然。余又曰：「渠之言如此，祸将奈何?」辖云：「此固不足论，但于简王亦不安尔。」退赴资善堂，晚复入福宁临，同百官自垂拱入。是夕，宿资善，通夕不能寐，廷臣哭多哀，诸王唯简王哭甚哀，睦王未尝有泪，左辖等皆讶之。

自是日赴朝晡临。早聚，因言：「昨日已肆赦，及添入叙用、牵复、量移等，路当须奉行。」因又言：「余尝于上前云：编敕刺配法中，亦分广南及远恶处为两等，今在远恶处者纵未可徙内地，且多广南一善郡，亦稍慰人心。公等不可不以此奉行。」众皆许肯，夔云：「子开、致远等皆当复职。」是日，传宣取前省内臣冯说赴入内省。乃陈贵仪合中人，尝抱今上，绍圣被逐，元丰中亦卷帘。十一日宣赦毕，赴内东门，余云：「赦文中不曾及责降编管安置人等，如何?」夔、凤皆云：「自有赦格。」余云：「外人安知赦格。上服药如此，欲以召欢声和气，何须更尔闭藏?」夔云：「非闭藏，要添入即添。」遂贴麻添入：「应合牵复、叙用、量移、移放人等，并疾速检举施行。」

庚辰，赴福宁朝临，不哭。是日，殿上垂帘，见几筵。退，遂赴文德殿，宣登极赦讫。假寝，至亭午乃饭。夔招聚厅，左辖云：「都知等来太常，计会仪范许与不许之类，先阅《会要》，见天圣、嘉佑垂帘故事，皇太后称『吾』，臣僚上表，答云：『览表具知，所请宜不许，宜许。』及五日一垂帘同听政，臣僚起居皇太后讫，移班起居皇帝，皇帝坐西，乃皇太后之上。皆天圣故事。嘉佑末，英庙请慈圣同听政，初同御五月，盖英宗方服药。内东门小殿垂帘，至七月十三日，英宗间日御前后殿，辅臣奏事退，诣内东门帘前覆奏皇太后。《会要》云：『皇太后勉徇上请同听政，而未尝御前殿，百司亦不奏事，唯中书、密院诣内东门小殿覆奏事而已。明年手书还政。』又故事，唯慈圣不立生辰节名，不遣使契丹。若天圣、元丰，则御殿垂帘，立诞节名，遣使与北虏往还，及避家讳等。」余初问同列：「今日当如何处之?」夔以下皆云：「当具此两次故事禀旨。」余独曰：「不然。此事乃吾辈所当任。若禀上旨，恐难裁减；若禀长乐，亦难可否。今上长君，岂可垂帘听政，正当从吾等请如嘉佑故事施行，乃为得礼。」众皆耸服，以为当然。左辖徐云：「卞犹疑之。天圣、元丰与今日皆遗制处分，与嘉佑末英宗请听政不同，万一为他人论议，如此奈何?」余云：「不然，今日之事虽载于遗制，实出自德音，又皆长君，正与嘉佑事相似。」众亦悦服，以为当。辖亦云：「须如此讲议，乃说到道理处。」遂同入札子，乞晚临讫奏事，退诣帘前覆奏，寻得旨依奏。此奏亦余所草定，盖札子中所乞奏事次第，已如治平故事矣。晚赴晡临，遂至东序。起居讫，升殿，上服浅黄袍红带，遂出嘉佑、治平故事天圣故事更不将上。进呈。上云：「恰一般。」余遂指五月同御小殿，盖英宗方服药，恐未尝同坐，至七月御前后殿，即是英宗已安，日御前后殿，奏事退，赴内东门覆奏。今日正当用此故事。又云：「虽遗制所载，实出自德音，正与治平事一般。」又言：「章献时仁宗方十三，宣仁时大行方十岁，陛下岂可坐帘中!」上甚悦，云：「事体虽当，然且更禀皇太后圣旨。」余云：「陛下长年，圣德谦挹，请皇太后权同听览，今故事如此，固当禀皇太后，然足以见圣意谦届，曲尽事体。」同列亦皆称赞。余又云：「大行不幸弃天下，陛下入继大统，唯于事两宫当尽礼。」上云：「固当尔。」左辖云：「天下大计已定，唯是先帝法度政事当持守。」余云：「事止有是非，若所持守于公议为是，孰敢以为不然。」遂退，降阶，皇帝亦降坐。垂帘，太后临门坐。余谓都知、御药等云：「椅子当近帘，庶便于奏事。」遂引班起居讫，却卷帘，至寝合帘前奏事，进呈嘉佑故事如前。太后云：「相公等裁定。」夔与余皆云：「须取禀圣旨。」太后又云：「莫奏取官家指挥?」余云：「适皇帝再三令禀皇太后圣旨，兼此事是皇太后身分事，皇帝实难裁处。」夔亦云：「是太后面分事。」遂答云：「皇帝长成，本不须如此，只为皇帝再三坚请，故且勉从，非久便当还政。只如慈圣故事甚好。」余等皆称赞皇太后圣德谦恭，德音如此，实近世之所罕有。余云：「既得旨不御前后殿，唯三省、密院于内东门覆奏职事，则百司皆不奏事，臣僚不上表章，生辰不建节名，不遣使契丹，皆当如慈圣故事。」余又云：「如此便批圣旨施行。」太后云：「已知。」再三谕云：「皇帝所生陈贵仪，当追赠皇太妃。」余等愕然，方觉思虑所未及，唯唯奉诏。又云：「皇帝以申王是兄，欲优加礼数。」余等皆云：「圣意如此，甚善。」又宣谕云：「皇帝欲先次优与官封。」余等皆云：「来日便进呈鏁院降制。」太后云：「好。」又奏：「大行皇帝皇后当别建宫殿名号，容别具奏禀，缘不可居坤宁。」太后亦云：「好。」自初奏事，垂帘不见，上只立于太后坐侧，及言申王事，又于椅子后附耳语太后，故又再宣谕。退出内东门，聚丞相厅，议追册太妃、封申王及增崇两宫、并处中宫事。是日，差宋用臣修奉山陵。初议欲取旨，余云：「欲得人，非用臣不可，必能省费、爱惜役兵，以用臣素善使人故也。」众皆然之，遂拟定进。是日，宰执各赐御酒四瓶、食两合，各以短表谢，中使各五千。知客司白：亲王以下皆用两表谢。余云：「不须，盖已得旨也。」是日，余又谓同列：「今日奏事次第如此，遂为定式矣。先奏皇帝，次覆奏太后，已如今日所得指挥。」众皆欣服。

辛巳，早赴临讫，退同观梓宫，皆举哭。梓宫长九尺余，高五尺余，裹明阔四尺余，皆巨材，唯底板侧贴数寸已布漆讫，但未施丹尔。梓宫中别设一板，曰「卧龙板」，亦丹漆，用锦通裹，大敛则先置神御于此板上，左右各十二环，以彩索举之，奉入梓宫。

皇太后手诏付中书省与同降御宝批同云：「皇帝践祚之初，勉从勤请，非久便当退归房闼阔，除不御前后殿已指挥外，如回避家讳之类，并勿施行。」又二府已议定赠陈太妃、申王加官进封、及元符皇后等事，遂入札子。晚临讫，乞依昨日次第奏事。仍云：「今后有合奏事，乞计会入内省取旨，依此引对。」得旨依。晡临讫，起居升殿奏事，如庚辰仪。寻进呈太后手诏，因言：「陛下谦挹，请太后同听政，而太后德音如此，实古今所未有。」上亦称叹云：「更取皇太后圣旨。」余又言：「手诏文词甚美，虽外廷词臣亦不能彷佛。」上云：「皇太后聪明，自神宗时已与闻政事。」余云：「臣等虽方得侍清光，然两日闻皇帝、皇太后德音，相与称颂不能已。」上云：「若依太后圣旨施行，当降诏。」又进呈：昨日得皇太后圣旨，贵仪陈氏追号皇太妃，仍令有司择日备礼奉册。得旨依。又进呈：皇太后合增崇礼数，令礼部太常疾速详定闻奏。又进呈：申王加太傅，进大国，赐赞拜不名，以十六日降制。又进呈：大行皇帝皇后宫殿，并以元符为名，称元符皇后。并依拟定。因言：「兴国中待孝章皇后礼数未至，当务从优厚。」上云：「太后亦知此事。」上又云：「皇太后只有宗回、宗良二弟，当优与推恩。」卞云：「与节度使。」余云：「观察使覃恩，恐只合移镇，如此是转两官兼节钺，非转官可比。然绍圣初，大行初亲政，太后、太妃家亦各转官。」上曰：「如此，更以上有何恩数?」卞云：「使相。」余云：「此尤不可轻授。」上亦默然。余又言：「朱伯材、任瑜恐亦当迁，绍圣初迁两官。」上云：「不同，且近后。」三省又言：「太后更有一二妹壻，亦合与推恩。」上云：「好。」余云：「臣有所闻，不敢不奏。太后一妹壻是李许之子，许因缘陈衍得合门使，余人不得援例，大行每切齿，屡欲削籍，竟隐忍而止。又尝谕密院云：『今任满更与一外任，勿令来。』恐陛下欲知。」夔亦云：「然。」遂退。

起居讫，帘前覆奏，首出手诏，因称颂：「圣德如此，实前代所未有。」太后云：「内臣黄臣乞改名，黄名经臣，正避向王讳也。若今天下人皆改名，乃为万世笑端。」又奏云：「皇帝今取太后圣旨。」答云：「但依此施行。」遂奏云：「适已得皇帝旨，令降诏。」又进呈陈太妃及申王文字，上旨，令十六日降太妃制，次日申王制，答云：「大好。」进呈增崇礼数。又呈元符宫殿，余云：「当以皇仪殿处之。」众皆云：「兴国中孝章故事，不可用。」太后云：「神宗尝以孝章事为未安，曾云：『若使二哥为之，谓岐王颢。便是你样子。』」言讫泣下。夔云：「神宗亦尝谓辅臣，云处之太薄。」又奏：「上旨令与宗回、宗良建节。」太后云：「不可。外人将谓才听政便以滥恩及私家，决不可！」余云：「皇帝圣旨甚坚，再三云太后亲弟唯有两人。」太后云：「是如此，然必未可。若皇帝意欲尔，亦须且缓，俟禫除后别议。」太后又云：「上聪明，萃王以下皆不及。」又云：「上性仁慈，见打人亦怕。」夔退云：「瑶华时有宫妾被拷掠者，至死于鞭捶。上闻之，至为之泣下。」余云：「大行虽不幸早弃天下，然今上嗣立，皆神宗之子，亦近世所罕有。」夔云：「神宗留意政事，更张法度，为万世之利，此福报也。」卞云：「臣等皆神宗拔擢，唯谨守神宗法度，所以报德。皇太后必尽知神宗政事本末。」夔又云：「神宗政事如此，中间遭变乱，可为切齿。」太后亦叹息。余云：「臣首被神宗识拔，于政事、法度无所不与，所擢人材，今日用之者皆是。」太后云：「相公等皆神宗旧臣，且更与辅佐官家。」余云：「臣在熙宁中，闻神宗省览文字尝至深夜，左右未尝有妇人，其厉精忧勤如此。」太后云：「官家性勤笃，必似得神宗。」余云：「此宗社天下之福。」退，遂同入札子，以太后旨未许行宗回、宗良恩命，令且缓，未审当以甚日降制。上旨：令与申王同日降制。寻得御批云：「且依例推恩，其节度使指挥未可施行。」

晚又得御批，付三省、侍从官、礼官，议兴国二年服是何服纪，令疾速指定闻奏。夔遣堂吏来白，答以批付三省，恐密院不得与，夔遂已。是日，仍奏上以两日捡寻文字皆晚，方乞对。上云：「不妨。」卞云：「恐属不恭，不敢不奏知。」

壬午，黎明诣夔论集议事，云：「密院不与，有三不可。太后手诏付三省，并陈太妃追册，申王加恩，宗回进官，皆非密院职事，而密院皆同得旨、同奉行，而此独不与，一不可也。侍从官皆与议，而独密院不与，二不可也。三省若同上，密院不可先退，须别班奏事，恐于体未安，三不可也。」夔矍然曰：「是不可不与。」凤、辖后至，亦云当同议。余云：「此事若为私谋，则不须与，以国事言之，则不敢辞。」众皆然之。早赴临讫，退。再观梓宫，见近习画东宫图，云若干见在，若干入内省御药院展入，若干见在空闲。然不知何用。左辖亦深疑之。退召从官、礼官合议兴国服纪。蔡京云：「三年丧无疑。缘两宫及羣臣皆行三年丧，若举乐，谁与同听者?兼今上尝北面于大行，自是君臣无疑。」余问从官、礼官云：「蔡承旨之言是否?」众皆云是，夔遂诟太常云：「既是合行三年丧，因何却言举乐自不相妨?」曾畋者颇饰非喋喋，夔声色益厉。余云：「不须尔，此是国初草创，有司讲求未至，若云不相妨是不当。」众皆云不是，畋亦屈，仍云：「昨日十数次来催文字，若不如此，必更怒。」余云：「此尤不可。礼官当执典礼，岂可言怒。况何以知有怒意?」夔又厉声诟之云：「乱道!」畋怒甚，云：「亦不是失职。」余云：「太常所定，显是不当，须如此声说。」众官等皆云：「当如此。」徐铎、黄裳默然，余与左辖问之，亦皆云是，遂令退草奏状。晚得所奏，遂具札子缴进，云合行三年之丧，御实批依。晚，礼直官张子谅来言，刘瑗问：「皇帝未成服间合系红带否?」子谅答以「羣臣皆黑带，恐不可御红带。」瑗云：「何故?」子谅云：「皇帝于大行称臣否?」瑗云：「是是。」先是，余已为同列言，服红带未当。次日见上，止服黄背子。不系带。

是日，早宣陈太妃制讫，拜第一表，请皇帝听政。

癸未，早赴福宁临讫，欲赴听批答，而批答未出，遂退。

夔独赴文德，宣申王制。

晚赴晡临，议欲以翊日请对奏事。至垂拱，引喝内臣前迎，云有旨召对。临讫遂赴东序，起居升殿。上云：「皇太后有指挥事。」余等唯唯。是日，中批付密院，内侍省押班及带御器械皆阙官，令慎选曾经边任、有战功、无过犯私罪徒情重、资考深三五人，具名进入。盖是日已宣押前省押班宋用臣充入内，副都知惟阎安一名，又与冯世宁同充按行山陵使副，前省全阙人故。余以着令两省押班乃三省同除，遂白三省云：「此事当同奏。」皆然之。余遂云：「适准御批，令选内臣、大使臣充押班、带御器械，已下吏部取索，臣不能悉记姓名。然有战功如全惟几之类，恐不可充此选。臣尝闻神宗宣谕云：『两省都知、押班，非性行温良者，不可为之。』盖其间多麄疏不平稳。以至带御器械亦须次补押班，亦不可不慎择。」上云：「不平稳人固不可用，但具名进入，当更与执政商量。」余又言：「朝廷自近岁以来，经营边事，无不如意。今西夏已进誓表，朝廷已降誓韶，边事遂且休息。昨为青唐董毡为阿里骨篡位，阿里骨死，其子瞎征又嗣立，国人不服，故迎董毡之侄溪巴温，欲复其国姓，既而国中纷乱，首领多欲归溪巴温，瞎征不能自立，遂亦出降。而溪巴温之子陇拶，遂入青唐称王子，边臣欲因而有其地，遂渡河据邈川，以重兵临之，故陇拶亦出降。朝廷遂以青唐为鄯州，邈川为湟州。既而部族多反叛，覆军杀将，见今事宜未息，见又引兵围错凿城，城中亦有将佐士卒，尚未闻胜负。」上云：「此等事须卿等与措置。」余云：「臣等固不敢不尽力，然蕃情未安，未敢保其无事。近已降诏旨，以陇拶为河西节度使，令如府州折氏，世世承袭知鄯州，庶蕃情顺服。事已如此，但且随宜营救维持而已。」上云：「甚好。」此论皆先与三省议，以谓当如此奏陈，及敷陈于上前，皆余也，三省和之而已。

又与三省同进呈，乞访求故皇太妃亲属。札子留中，亦余发之也。遂退，以起居讫，至帘前，太后宣谕云：「陈太妃茔域当如何?」夔遽云：「臣等曾议，当以即茔为园。」余遽止云：「当自有典礼，须下有司同议。」众皆以谓当如此。余云：「茔在奉先。」太后曰：「然。」余云：「当改卜否?」太后云：「地好，恐不须改。」遂以选押班及青唐事奏太后，德音一如上所谕。退，遂与三省召礼官，谕以欲崇奉故太妃茔域等事，令检寻典故。又同具札子奏：「故皇太妃茔域合行崇奉，及将来奉册应干典礼，令礼部太常寺检详典故讲议。」同奏贴黄云：「虽已奉皇太后圣旨，缘未曾奏禀皇帝，须至闻奏。」御宝批：「依皇太后圣旨。」又同入札子奏：「已奏乞崇奉故太妃茔域及应干典礼，欲先以下所属，差使臣、兵员守护。」批「依奏」。是日，又言李彀押陇拶等赴阙，已止住，且令在西京听旨。缘引见须在听政后除服前，兵卫难以麤衰裹护，欲令九日到阙，十日赴殿，定日引见。又言：「大行本欲御楼，但于后殿引见可也。以至诸军素队排立，楼前仗卫，皆当罢。」上及太后皆深然之。又奏：熙河欲得陇拶早来，以抚定蕃情，恐上问便可引见。上亦许之。

是日，上及太母遣二中使，赐章惇金重三百两，小龙茶一斤余，执政金二百两，小龙茶一斤。寻具短表谢。此特恩，非故事也。

甲申，早赴福宁临，二府同乞对。升殿，曲谢昨日曲赐，两拜。次见太母，亦如之。又奏：绍圣元年，张舜臣奉使，北虏问大行圣寿，答以二十四五。时年十九。舜臣奏云：「戎孙以少长排行，故问。」大行尝云：「此不争，当以实告。」今告哀使至，虏中恐亦问及圣寿，未敢指挥。上云：「以实告不妨。」余云：「圣寿臣等亦未审知。」上云：「壬戌生，十九岁。」余云：「戎孙卯生，故虏人间云『兴龙节是辰生?』使者谬云：『以汉室兴龙之意名，非为辰生也。』又称戎孙为皇子，使者亦折之。若以孙为子，则乱昭穆之序，若我以实告，责之以实，则兄弟行也，但争长尔。故大行云以实告，不争。」上云：「甚好。」寻以此覆奏太母，太母又云：「陈太后家恐有人作班行，然恐已不在，俟更询问。」是日晚，引揖使者：「臣宣召观梓宫，中器玩有金笔砚匣，珊瑚笔架，及他琉璃具、玉器不可胜记，内有真珠结于玉辂状，后载两旗，不知何物?」

是日，得御批，令二府十九日各归本厅治事，更不宿。故事，成服后更不宿，当十八日晚便归。

太常呈成服，奉慰皇帝讫，诣内东门进名，慰皇太后、皇太妃、皇后。余疑百官初慰皇太后，今何以进名?太常云：奏得旨，盖太后以不御殿，故不肯受百官慰。余谓同列云：「太母圣德如此，举措无不中节，此近世所未有也。」是日，又同观梓宫，漆饰皆已具。

乙酉，赴福宁临。退又同观梓宫，皆已备具，已徙置门北庭下。俟时入福宁，权措丙地。至巳时五刻，赴垂拱，俟大敛。敛以午时一刻，至末时乃毕。殿上卷帘，帘以白绿，欲转帘，次云太妃烧香未毕，又少选，卷帘。入福宁哭奠，移班慰皇帝讫，诣内东门进名，慰皇太妃、皇太后、皇后。至申时六刻赴垂拱，八刻，成服讫，入福宁庭下举哭，皇帝行礼讫。上烧香，宰臣进酒，给事中读祝颂，上及羣臣皆再拜。梓宫前有黄屏几筵，亦不甚广，以地步有限尔。帘垂，移班诣东序，慰皇帝，羣臣皆哭恸，上亦掩面号泣。退赴内东门，进名如前，百官出，已昏暮。密院据开封状，乞烧籸盆，从之。仍下皇城司、步军司、开封府，令严切点检照管，事毕画时扑灭讫，申密院。

是日，批出除张承鉴内侍省押班，麦文昞带御器械。先是，令具三五多进入，密院取索，唯此两人可与选，外有梁安礼、全惟几、高伟、李元，虽经边任有战功，虑人材性行难以与选。既而中批止用所选两人。

是日，中使押赐大行遗留，宰臣金百两、珠子七万、犀带贰、细衣着百疋，执政金四百两、珠子五万余，同上犀带一、黑犀作子一、班犀已钉者有龙环襻衣着锦二十疋，紧丝绫罗绢各二十疋，内锦绫紧丝共七十疋，有龙，多北虏礼币中物。中使赠两笏，相三笏。

丙戌，早晚赴福宁临，退进名起居。垂拱殿门外。

是日，中批付三省，以尚书及从官阙，令与枢密院参议，具前执政等十人余，可充从官者二十人具名进入。晚聚仆射厅议，以四修撰陆佃、子开、龚原、郭知章。及蒋之奇、叶祖洽、邢恕等名闻奏。又云：「叶涛亦当与选。」夔云：「如此，则王古、范纯粹亦当具。」余云：「不然，涛非以元佑亲党得罪，与两人者不同。」左辖初亦难之，既而云：「涛亦不妨，但须并朱服不可遗尔。」

是夕，还家。故事，成服后便归。御批令十九日各归本厅治事，更不止宿。

丁亥，赴早临，遂乞奏事，以前执政及从官等姓名面奏，吕惠卿居首。上遽指之曰：「且令在边。」次至韩忠彦，上云：「此当召。」又次至李清臣，余云：「以妇人狂言故罢政，本无事。」上云：「马上共见。」是日，亲王、宰执皆扈从。辖云：「更别因一事削职。」余云：「只为不进呈明氏状，更无事。」及黄履，上云：「此三人皆可召。」余又指安焘云：「陛下知此人否?元丰末旧人皆去，唯焘至元佑四年丁忧乃罢。」上颔之。至林希，无所可否。次及蒋之奇，上亦云：「当召，复兼学士见阙。」又及叶祖洽，余云：「在朝无所附丽，亦可用。」上许之。至吕嘉问、蹇序辰辈，余亦云：「陛下必已知此人。」上云：「知。」次及叶涛，余云：「尝为中书舍人，有气节，敢言，可用。」次邢恕并朱服三人，上亦知其反复，夔独指涛云：「唯此人可用。」又陆佃、子开、郭知章、龚原，上亦云：「皆可擢。」众皆云：「肇在神考时已作馆职。」余云：「两曾修史，昨以修《实录》得罪，然实非元佑之党。」上然之。次覆奏于帘前，所陈如上。太母云：「元丰末众人皆去，惟安焘不去，是不正当。并上所取舍，皆合公议。」余因云：「皇帝、皇太后洞照人材如此，臣等更无可言者。」晚赴临，至二十二日乃罢。是日，礼官来白故太妃崇奉事，欲即圆丘庙加谥号等，又云礼部议殊非允。左辖云：「用元德、章懿事皆不可行。」戊子，赴早晚临。中批：令具曾任管军人具名进入。又降故皇太妃亲属姓名并宗枝图付中书省。皇城司申，传宣八厢探事，绍圣以后添差十六人，并放罢。先是，已罢延春阁后苑宫门亲从官四十余人，并遣还元差来处。后苑门乃站台所在，大行游宴之所，闻悉已鏁闭，故罢差人。

己丑，早临讫，乞对，遂进呈：管军止阙三人，有王愍者，曾管军，因边事得罪罢黜，恐当用赦叙复。上深然之。又呈刘安、张存、折可适等皆边人，不可用；姚雄、姚古皆麟之亲侄。至苗履，上遽云：「此可作管军。」众皆云：「然。」凤、辖又云：「大行亦累欲进擢。」余初谓唯履一人可与选，以与缊生亲嫌不敢启口，而上遽已及之，余称善而已。

又进之故太妃亲属，长兄奉职永成崇班承制、合门祗候，次永清供奉官、看班，余自亲侄甥、及堂兄、并侄甥之子、及侄甥女之夫、又一人随母女之夫，皆得侍禁、殿直、借奉职。上初云：「恐不可在合门。」余云：「日久自习熟，初自当免祗应不妨。李用和例极高，此止用仙游夫人弟任泽除供奉官例除之。」上乃许。

又呈听政日，云：「故事止三表，奉欲择二十二日，今三表不允，日官谓唯二月一日、二日可用，前后皆无吉日，朔日恐不可视朝，二日亦三七日，然于礼文无害，恐可用。」上云：「五表当允，二日甚好。」次覆奏于帘前，悉如上所陈，太母云：「二日听政，差迟，亦不妨。」余云：「祖宗皆逾旬便听政。」

庚寅，早临，退乞对。同呈随龙人治平例，有官者各迁一官，直省官得左侍禁，殿侍得借奉职，小侍得差使。上旨：太管勾刘瑗迁三官，宣政使、遥防。余皆两官，亲事官、诸军各两资，故事，一资。小殿侍借职，余如故事。又长宿车子，及登位日恭承翊卫内臣四人张琳、张佑各两官，余一官，皆太后殿中人，在藩邸祗应日久。太后云：「此四人不须推恩，只为官家再三须要与恩泽。」三省行首，内知客、医官等亦皆转两资。故事止一资。有一军将者，上旨令与奉职，云：「近有札子陈乞与转资，至今未有指挥，故优与之。」

又呈故太妃赠三代条格，当得三少；用圣瑞例，当得东宫三师，夫人封次国；而圣瑞昨以嗣父崔杰未赠官，初赠太尉，母封大国。余云：「当用此例，缘故太妃曾祖乃正任防御使，父遥郡，不可卑于未有官者，曾祖母而下皆当封大国。」上以为然。左辖犹再禀云：「父赠太尉，祖及曾祖赠三太，或便赠三师。」众云：「如此恐不伦。」遂赠太保、太傅。又呈太后，圣瑞、元符三代皆如故事。及覆奏于帘前，太后亦云：「崔杰初赠太高，然今日不可不用此例。」

随龙人中有因元佑事实降者，梁知新藤州羁管，曾焘万州监税。上旨：令并罢，例转官。又云：「本以元佑亲党被黜，然亦无事，内臣皆能言之，梁知新只是曾在宣仁殿中管勾文字。」是日，又批云：「内侍省阙官，应见责降在外监当者，已经大赦，并放还，令赴省供职。责降者本入内省人，因无责降充前省，今已悉召还。又批：阎守懃元丰中内东门司，久在藩邸管勾事，令奇资、添差，勾当御药院。辛卯，小祥，赴福宁，皇帝行礼如成服日。卷帘，举哭讫，移班奉慰，又诣内东门，进名慰三宫讫，易常服，赴东阁门，听第五批答，允听政。凡听批答、拜表，皆易吉服，唯黑带。退赴都堂，去杖绖，易缀服讫，归府。布幞头，上领麄缞，腰绖，戴白布席帽，白鞍伞。

壬辰，赴福宁临讫，求对。同呈青唐边事，以秦希甫论鄯州难守，而胡宗回怪怒，乞回避。并前后臣僚论鄯州弃守利害不同，备录下宗回、希甫，公共叶心体度边情，具果决指定可守、可弃事状闻奏。如有可守之理，而轻议废弃；或不可强守而妄称可守者，致误措置；当重行典宪。如挟私避事，故相违戾，亦当根究，理曲之人窜黜。仍令宗回同计置搬运粮草。因言：「青唐本以国人不平阿里骨父子篡位，故逐瞎征而立陇拶，边人因而欲有其地。臣自事初累曾力争，以谓不可为，及瞎征、陇拶相继出降，宰臣率百官称贺，建置鄯州，臣不复敢启口。然西番寻复反叛，亦累于大行前敷陈，以谓此事本不可以为，业已建置州郡，颁告天下，百官四方上章称庆，一旦弃之，岂不取笑中外?今于不得已中，但当尽力医治拯救，若鄯州不可守，犹当西守湟州，东建洮州，以相维持，且以成先帝谓神宗不以熙河洮岷为一路诏旨。其后，贼愈猖獗，至覆军杀将，遂降旨以陇拶为河西节度使、知鄯州，与王瞻同为陇右都护、同管勾军马司公事。然议者尚以谓陇拶父子恐未肯听命。亦累下胡宗回、秦希甫，令具鄯州合弃守利害闻奏，合更责以果决指定弃守事状。」上云：「如此行遣，亦已尽矣。」余又云：「自绍圣以来，经营边事，进筑城寨五十余所，无不如意，临了作此一事，至今狼狈，了当不得，无如之何。」是日，退赴都堂，召礼官督增崇皇太后礼数。是日，上又督增崇皇太后礼数事，云：「当乘大安辇。」余等皆云：「礼官已检寻文字详定。」上云：「且先了当皇太后文字，皇太妃更节次三五日或旬日不妨。」余等唯唯。至帘前覆奏如上所陈，皇太后谕云：「先朝妃嫔当进封。」又云：「大行乳母窦氏，并本殿中伴人，久在大行左右，自年岁来，大行饮食不进，至有全不进晚膳，时一切掩覆，并不曾来道，直至疾势已深，尚不肯言。理当削发屏逐，然不忍如此，且须降黜。又韩才人者，不是房院，宫中呼嫔御、郡君、才人以上为房。大行服药，犹使性气，不会事，亦当削发，且与一红霞帔名目，令往守陵。」因恸哭，余等亦哭。又宣谕云：「大行病已深，尚未尽知。一日忽使来人云：『今年上元上楼不得，珠子衣服亦着不得，须且罢观灯。』方惊骇。去岁，太后为不安不曾上楼，大行每云：『娘娘不上楼来，殊冷淡。』今年且上楼来，却忽见来如此传语，元来病势已重，尚未详知。」又恸哭不已。宫中嫔御职次及所宣谕姓名，外庭皆不知。太后云：「待便批云。」是日，中批以苗德妃、邢淑妃为贵妃，宗贤妃为德妃，余皆递迁。窦氏降郡夫人，本大国夫人。韩氏追才人、郡君两资。是夕鏁院。 

是日，又同除王府官，徐绩、何执中宝文阁待制兼侍讲、侍读。

癸巳、甲午，赴垂帘进名讫，退归逐厅视事。自癸巳不赴临，未后二刻出院，如平时。

乙未，垂拱进名起居讫，求对，自内东门入。以罢临后，垂拱门不开故。起居讫，升福宁东序。同呈皇太后增崇仪数，大约皆如宣仁故事，比之慈圣有加，唯不呜鞭、不用马队及茶酒班殿侍。盖臣僚不从，故唯此与宣仁不同。奏荐及紫衣度牒等不限人数，临时取旨。及覆奏帘前，皇太后云：「本不须同听政，只为官家坚请，礼数皆过当。」众云：「慈圣作后时，曹佾已作节度使。」太后云：「只有二弟，然皆不近道理。」余云：「曹佾人材，亦至寻常。」太后云：「宗回怎生得似他。」左辖云：「宗良亦简静。」太后云：「却是传范不可得，今有三叔父，皆未曾沾恩。」

是日，上旨又及尚书、从官阙人，余云：「姓名已进入。」上云：「只是韩忠彦、李清臣、黄履三人，安焘不堪，其次从官如何?」余云：「四修撰及叶涛等恐可除。」上云蒋之奇，余云：「叶祖洽亦是。」上云：「待批出。」余又云：「不唯从官，执政亦阙，本是八员，今止有其半。」夔云：「三省、密院各只一人。」上亦云：「少一半。」左辖遽云：「此尤不可不审。」至帘前，余又云：「上旨又及尚书、从官阙，臣等奏云：姓名已进入，在圣断裁处。」同言前执政只三人。夔遽云：「元佑措置边事，皆韩忠彦，昨至绍圣二年，西人分画地界，捉过说话指挥使去，曾布欲一变边事，忠彦犹云：『待捉了高永能后商量。』永能乃本路钤辖，亦商量地界官。曾布云：『恁时无面见天下人。』方屈服。安焘尤甚，以谓汝遮先帝不敢筑，今何可议!其后进筑乃在汝遮二百五十里外。」余云：「忠彦诚有此言，然亦柔顺易屈服。安焘诚拗强，难与议事。」夔云：「忠彦若在朝廷，亦做边事不得。」遂退。先是，上又尝语及人材，余云：「陛下践祚之初，中外观望，凡号令政事、进退人材，不可不慎。」及至帘前，又以此奏，左辖云：「只是恐有人援引诋毁先帝之人，望皇太后主张照察。」余云：「同是臣子，古人有言：『见无礼于其君者，如鹰鹑之逐鸟雀』，亦必无此理。」左辖退云：「公之言甚好。然外人已传召梁惟简归也，不可不虑。」余云：「公但安心，苏轼、辙辈必未便归也，其它则未可知。」

是日，又呈刘安民状云：「元符皇后家，乞依三后家入内。」上云：「后妃家自当入。」许将云：「他不止欲入临，却云生辰、上寿及非时进奉、庆贺，皆欲依三后家入内。」上云：「后妃家自当如此。」将默然。安民此状投已久，累日前欲将将上，而左辖止之，将亦缩，余尝与夔密论其举措如此，可叹。及闻德音，皆有愧色。余则不然，入国首命朱孝孙，告谕首差刘安民、安泽。卞最为大行眷顾，一旦遽尔，殊可叹也。又一日，上语及差宋用臣修城，云：「此本用臣职事，近颇隳坏，用臣必有措置。」夔云：「城多生草权兑，曾布数出城，亦见其如此。」上云：「醴泉观左右亦自可见。」余云：「神宗修城，至于楼橹笓篱之类无不备具，今多已坏，得用臣董之，必渐可整葺。用臣善役使人，人乐为之用，盖能照管存恤，故臣昨差用臣修护山陵，亦以谓山陵之役正在盛夏，非得此等人存恤役兵，必多损失人命。」上深以为然。又言：「臣在大行时，几十数次曾言宋用臣当领修城事，以至城用木植，今多已充他用。」上云：「只为修造处多。」左辖云：「兴国院是英宗、神宗所生之地，神宗瞧积下材植，准备修建，今亦总使了。」余窃叹而已。退见王涣之云：外议皆言，三省以日前多归咎大行，唯每见予未尝不追诵大行德音。余云：「大行圣质过人，朝廷政事有过当者，皆一二人之罪，若更归咎，尤可处也。」

是日，又呈前执政不带职者，及张敦礼等责降人，恐合依例支登极支赐。大行遣赐，密院已得指支给。上及太母皆以为合支。三省又言：「张敦礼草疏，诋毁神宗政事云：『始于王安石，成于蔡确』，是神宗朝无一事是也。」太母云：「自家戚里，不合管他朝廷事。然当时行遣时，他亦太重。」是日，遂批出：韩忠彦除吏书，李清臣礼书，黄履资政、侍读。夔尝云：「执政有例作经筵。」陆佃吏侍，郭知章工侍，肇中书舍人，龚原秘书监、侍读。寻又批出：令契勘尚书、侍郎等合带行守试字。当日降告词，以札子召赴阙。是日，余谓三省云：「昨御批差除，本令密院参议进入姓名，今乃不得见御批，莫不是否?」又呼堂吏来，云是依官制格，不敢卤莽。余云：「御批是违官制也?」

是日，又批付三省、密院云：「秦希甫等奏鄯、湟州利害不同，已札下希甫，令般运粮草等应副，及令于经略司及提举司常平等应不许支借钱物内，借支三十万去讫，令三省、密院更详议脚乘等合应副事件，疾速施行。」又令城寨未得仓猝兴工，别听处分。

丙申，进名起居，又自内东门求对。因拟定：「希甫所乞调发陕西一路人夫保甲难议施行外，已尽许。颅秦州车乘头口，及通远军等处亦有可顾召，如不足，更以差去厢军相兼般运。候有备，于春夏以来，渐次先后进筑鄯、湟一带堡寨。如鄯州不可守、亦须极力营办，为固守湟州之计。余依御前札子指挥施行。」上深然之。余又云：「此乃不得已也。如前所奏，医治拯救而已。」上云：「未弃舍间，须极力应副。」夔云：「圣谕如此，曲尽事隋矣。」

丁酉，旬休。是日，同呈：斩草破地用四月四日，折攒七月十一日，兴灵七月二十日，大葬八月八日。从之。山陵制度并依元丰八年例。

二月戊戌朔，赴福宁临，移班奉慰，次诣内东门，进名，退归府。

己亥，三七，赴临、奉慰、进名如前，遂与百官至军校同赴迎阳听政。作一班，四拜，起居讫，余升殿承旨，宰臣出班致词，请听，余宣答「制可」。宰臣以下再拜讫，宰执、亲王作一班升殿，面慰，御药宣答，再拜，次宗室、从官、管军升慰，讫，三省、密院同奏事。上自初坐恸哭涕泗，至奏事时哭未已，余等进对：「以宗社大计，愿少抑圣情。」上复哭。

遂同呈陕西运判秦希甫奏，鄯、湟州事宜急切，粮运不继，胡宗回论议不同。诏宗回等，依二十五日、二十七、二十九日指挥，速具果决弃守事状闻奏。

再对，张承鉴替宋用臣前省所领职事，又差麦文昞勾当军头司。

余以海州召还曲谢，因言：「陛下践阼之初，号令政事，无不深合人望。及韩忠彦等除命一出，中外翕然称诵圣德，凡此等人皆久当收召，但以三省所不悦，故末得还。若非陛下特降诏旨，令密院参议，此等人姓名无由上达。」上问：「肇何在?何时可到?」余云：「在海州，已得旨乘驿，不逾月可到阙。」又问韩忠彦等，余云：「忠彦等皆神宗所擢，虽在元佑秉政，不免随众变乱边事，然亦无他。」上云：「无事。」余云：「韩琦定策立英宗，此功岂可忘。若谓元佑曾秉政，则许将亦是，大行亦尝宣谕云：『与许将何异。』清臣之出，陛下所知。」上云：「黄履何故?」余云：「止为救邹浩。」上云：「浩何以败?所言何事?」余云：「外廷不许知，然所论者止元符皇后尔。」上颔之。余云：「黄履所陈，若大家同心肯相率开陈，则大行无不听纳之理，履不敢与众议，故率尔直前，遂取又怒。若大臣肯同开陈，人主虽怒，岂可尽逐?」上亦颔之。因言：「执政太阙人。」余云：「陛下视在廷之人，有可进擢者否?舍此三人，谁可过之者?又皆已试用之人，必胜于轻进未用者。」上亦首肯。余又云：「尚书、从官员已粗足，今日所先务，唯言官亦太阙少，诚使言事官得人，中外臣僚不敢为奸欺，则陛下可优游无为而治矣。其次，如左右司郎中及其它阙员甚多。臣常以谓：朝廷政事，外人所未能详知，唯进退人材当否，最系中外观望。陛下临政之初，此最为先务，况近经大沛，责降叙复人不少，处之不可失当。元丰末差除，亦尝令密院同取旨。」上云：「只恐是三省职事。」余云：「臣非欲与事，但恐三省有所蒙蔽，误朝廷举措。臣孤愚拙直，不敢顾惜人情，万一恐有以少裨圣听尔。」遂退，同三省赴内东门。夔遽呼尚书省礼房出札子，云：「内东门覆奏事，须同奏。」乃太常寺所定，三省、密院同得旨，依。余初失于详阅，今乃觉其为奸，盖恐余独于帘前奏事尔。余因云：「三省、密院同奏职事，有此故事否?」夔云：「干兴、天圣中，丁谓欲独班奏事，众以为不可，乃故事。」余云：「此事体大，岂太常寺所可定!既不曾与同列商量，又不曾禀旨，便如此行，莫未安否?」夔云：「太常寺曾禀白。」余云：「不曾见。」左辖亦云：「不曾见。」余云：「此亦不争，密院独班于帘前奏事，诚未安，然岂可不商量后便如此定。」左辖云：「须检故事须是。」寻催班，遂同赴帘前，先同呈二府文字讫，又同呈三省文字。是日，三省差知举官鏁院，次同呈密院文字讫退。

皇太后初见二府，亦恸哭，因云：「先帝病已久，但为宝氏等掩而不言，既已不安，犹进红生及海水团，昨虽责降，他也自知罪大责轻。至初六日，尚送慈云寺供具来，为作慈云寺，慈云，乃太后为延禧公主所建。聒扰他官家已多，所送供具极奇巧直钱，亦令人去辞免。先帝云：『恨无好物与娘娘寺中供养。』及相见，又言：『臣今次上元出不得，只待略到集禧烧香，更不作乐便归，不知娘娘莫不到慈云否?』寻答以慈云未了，亦且依归年到集禧、醴泉烧香。不唯疾势日甚。」夔云：「见医官言，初四日，犹亲帖上元驾出图子。」太后云：「是。」又云：至十日着灸，初不知痛，至五十壮后痛甚，呼太后及太妃云：「娘娘、姐姐，痛忍不得也!」遂令往问医官，欲只灸五十壮止，却回奏云：「两府言三百壮亦不为多。」遂灸至百壮，然疮不高，亦是恶候。又云：先帝性极孝，事太后过于太妃，但于乐不可劝勉，才说着，便不喜，亦常从容委曲婉顺劝他，亦便不喜。言讫复哭。遂奏事讫退。

太后又言：「皇帝圣聪，本不须同听政，只为勤请，不得已从之。相公等必知此意，只恐天下人不知，必须骂不会事及取笑，须降手诏，欲令中外知本心，非欲与政事也。」余云：「近降手诏，文理粲然，中外称颂。」太后云：「瞎字也不识，怎生理会得他天下事。近因看边奏，见瞎征名，方识瞎字。」夔云：「太后圣明，但裁处事有理，何必识字。六祖亦不识字。」余云：「太后谦挹，岂有不识字之理。」

既退，余谓夔云：「三省、密院各有职事，无同奏之理。布自以谓，独班帘前奏事未安，若先商量不妨，岂有私窃谕太常寺令，如此定朝廷大事，既不与同列商量，又不禀旨。自初丧已来，日日奏事，何故独此事不奏禀?朝廷之上，处事当以大公至正如青天白日，何可如此用小数，却被人看破，后莫恶模样否?」余又顾左辖云：「太常寺何敢如此，必有阴谕风旨者。」夔闻余云，俛默而已，间有所言，皆无理趣，及闻此言，乃云：「张子谅总曾将去呈执政来。」余云：「张子谅是太常官长否?此事置狱，便知风旨所自。」夔云：「是曾说理当如此?」余云：「余所言，皆道理，岂可以强胜。」夔又云：「三省事亦同呈，是无所蔽藏。」余云：「密院欲蔽藏是作过否?」夔云：「大行已升遐，更不能说。」余云：「大行言密院作过?恐必无此，若言三省，却恐有之。」又云：「邓文约已死，无照证，亦不能说得。」余云：「文约云河渠虽已死，章疏具在。邓尝击惇，未尝及余也。余内省无他，若他人罪恶，不必邓绾，天下人所共知，人人皆是照证。」夔默然，二府胥吏辈莫不闻余言也。

庚子，迎阳起居，日参官并军校并二府、亲王、宗室等同作一班，再拜讫，退。宰执升殿，同呈秦希甫与夔书，言边事多与宗回不同。令宗回分析，及速具果决弃守状闻奏。又陇拶、瞎征等到日，更不御楼，只后殿引见，楼前仗卫及诸军素队并罢。

再对，呈阎守勤差遣、新除御药。曹诱宫观，上因言：「慈圣家当优异。」余云：「仁宗付英宗以天下，神宗、大行于慈圣家，恩礼无不曲尽二上极忻纳。余又言：「臣独当密院日久，而都副承旨亦久不除人，承旨乃陛下左右亲信任使之人，愿出自圣断，择可用者除之。」神宗以李评、张诚一为之，擢诚一至观察使。上云：「神宗待诚一极亲信。」余云：「然。亦或以两制为之。」退，诣内东门，同三省帘前覆奏如初。

是日，三省呈亲王、嗣王、吕惠卿、高公绘、姚麟移镇，宗绛、仲御、仲损、仲赐及钱景臻等自留后除节旄，宰执皆迁官，以登极赦也。是夕鏁院降制。

辛丑，迎阳起居奏事如前。

同呈孙路措置青唐事失当，职知兴国军；胡宗回奏孙路行遣卤莽，罚三十斤；使臣马政勒停。

又诏改正陇拶序位，在瞎征之上。

再对，除李嗣徽权皇城司，全惟几同提点孳生监。余因为上言：「青唐之事，本已过举，今急迫如此，可忧。此事全是章惇力主此议，绍圣以来，措置边事无不如意，临了作此事，至今狼狈，了当不得。惇前日亦翻然以谓须用军令戒王瞻，令退归湟州。当时臣子力争，及瞎征、陇拶出降，王瞻入据青唐，惇更不与三省、密院议，即日入割子，乞率百官称贺。御批依奏，遂建鄯、湟州，臣更无繇启。」上云：「尽见此文字，以当时曾差告庙。」余云：「初欲重其事，不肯遣他宗室，故烦陛下亲行。后来一种建中上殿，大行以青唐询之，建中云：『不知子细，但建州郡太早尔。』大行深然其言，亦深以此举为悔。」上云：「从初外议皆知错。」余云：「惇无他，但每事欲争先，故多错。」上微哂。退诣帘前覆奏如初。

是日，三省呈管军、宗室、戚里观察使而下皆迁官故事：正任遇覃恩止移镇，唯宗室乃迁官。元丰中，又立宗室官止法。至神宗升遐，蔡确、张璪在中书，特与李珣、李端殷迁官，遂并其它戚里、宗室皆迁转，人以谓确等作过，故尔今遂用例，无不迁者。众颇以为滥也。

上自二日觉面及唇颊皆肿赤，谕云：「极痛，兼头疼。」至是，服黍黏子、荆芥之类，方小愈。太母云：「初宣召时被惊，因心疼服苏合香元两服，遂觉热。」余云：「此乃气盛故如此。」又语及宗回等，太后云：「官家急欲与迁官，然岂可与陈王同迁改，岂不取笑中外?但且缓之。」

壬寅，宅引。巳正一刻，殿，至午未方毕。未初，入临，上酌献讫，移班奉慰，退诣内东门，进名讫，易服，赴文德听批答。拜第二表讫，赴都堂同上马。

是日，太母手书付三省云：「决以祔庙后还政，可令中外闻知。」文词尤精详，非词臣可及。

癸卯，大祥，赴福宁，上酌献讫，移班奉慰，退诣内东门，进名，遂易禫服。斩脚素纱幞，淡紫公服，墨带，皂鞍辔，皂伞。鞍、伞太常亲定。故事，用布。夔初云：「须裹白头巾。」左辖以为不然，争甚久，夔云：「鞍、伞已改旧制，乃用元度之论。」辖大忿云：「西极亦尝云，何独卞?」夔云：「丧与其易也，宁戚!」辖怒云：「是卞欲易丧制也?」余云：「当召礼直官询之。」礼直官云：「当用皂巾。」夔遂屈，辖令太常供状易皂巾。又易常服，赴东阁门听第二批答，拜第三表，遂同赴都堂，易服归。

甲辰，迎阳起居，合门传中使语，以上服动利药，今减文宇。同呈皇太后手书，上云：「皆出太后圣意，甚坚确。」得旨，令颁降施行。再对，奏事毕，因言：「皇太后两降手诏，不唯德意甚美，兼文词粲然，非外廷词臣所能及，中外莫不称诵。」上又云：「皇太后圣意坚确如此，亦无人启迪，皆出圣意。」余云：「此甚盛德，近古所无有也。」是日，上服垂脚素纱幞头、蓝铁带、淡黄袍。上自初践祚，面微肿，额及唇有疮，至是虽稍减，然未愈。且宣谕云：「以初召入时被惊，后苦疮肿，服凉药多，觉泄滞，昨夕又动利。」众皆云：「凉药不可过，但当解利尔。」退诣内东门覆奏。

是日，三省呈中宫王氏以九日鏁院，十日降制。中宣三月当就馆。

初，同呈手诏，太后云：「皇帝盛年圣聪，本不须同听政，但以再三，不得已从降请，比俟殿，便欲退处，今至祔庙，亦黾勉也。先丞相最被遇真皇，先一年薨，不及策立仁宗，相公等皆知先丞相事业。旧尝见文言：谓经也。慈圣盛德，然还政亦差迟。至今记得此语，以此不自遑安，如此，庶几不违父教，不辱先相门风。又俗谚云：『被杀不如自杀』，不成更待他时，教他人有言语后还政?何如先自处置为善。」众皆称颂皇太后盛德，前世所无。余云：「自古母后临政常患迁延，不肯复辟。慈圣盛德如此，犹须韩琦陈请，乃降乎书还政。皇太后听政，未逾月间两降手书，又决以祔庙后便还政，此诚自古所无。以至手书文采，外廷词臣莫可彷佛，臣等不胜叹诵而已。」三省云：「已得皇帝圣旨，颁降施行。」答云：「甚好。」

是月，内批：「王恩昨除马军都虞候，起躐在王崇极之上，虑别有意义，可速具缘由进入。」余寻入札子云：「王恩差除用燕达、刘永年例，超转在王崇极、张璨之上，所有恩依系三日同进呈，降指挥见检寻文字，候奏事日面陈次。」寻以文字三省，候奏事日同呈，三省称善。

前一日，又批：「李许令罢泾州，便赴阙，仍令管句山陵事务，灵驾行日，分布四面巡检。」许元佑中以附会陈衍，特除合门使，余人不得援例，大行颇切齿，屡欲罢黜，以长乐故隐忍而已。后又乞归，长乐尝为干祈，而大行不听。余亦曾特许奏旨，大行云：「不独今未可归，任满更与在外一郡，不可令还此。」

乙巳，禫服，赴福宁，上行酌献礼讫，移班奉慰，皆举哭，上见羣臣，亦掩面发哭。退诣内东门，进名讫，归府。是日，以御殿有日，自东华门入，繇内东门赴福宁，自此皆然。

丙午，四七，福宁临讫，奉慰、进名如前。

丁未，旬休。

戊申，御崇政，上素纱帽、白袍、角带，凡起居、奏事、上殿班及引后殿公事，悉如常仪，唯应见谢者，十舞蹈、四拜起居而已。同呈青唐边报。

又呈王恩躐迁在崇极及张璨之上。是时，河东方收复，葭芦寨张构、王舜臣等引兵渡河，而崇极不出。诸路副帅于进筑讨荡之际，未有不统制军马出寨者，大行以崇极管军副帅，而边事之际乃不与驱策，遂罢知代州。及管军递迁，遂擢王恩于其上，兼每以元佑末除崇极、张璨为管军不当，上再三云：「张璨作管尤可怪，今在否?」余云：「已作宫观。」

又呈增崇故太妃茔寝事。太常欲即茔为园，即园立庙，并作木主及作寝殿，又追谥，以谥号为园名，及礼部乞一切用元德、章懿故事。余云：「此事难言。若改为园陵，即与温成同；立别庙，即与章惠同；若追谥，尤不可，异日必须改卜，无不祔陵寝之理。庙必升附，庙殿必在景灵乃为得礼，然恐皆未可议。礼部便欲用章懿故事，尤为不可。」上云：「会得会得。此皆不可行。」余云：「元德皇后初已追尊，然岁时荐飨止设幄殿，命内臣行礼，唯此故事可用。」上深然之。三省亦皆以为当如此。余又言：「太常欲增高坟冢，此尤不便。私家已葬，一毫不敢轻动，况终须改卜，何用增广。」上亦深以为然。余因言：「近岁于裕陵补治沟井，用工数百万，不唯震惊陵寝，兼今日已无效矣，以至埋玉兽以求继嗣，亦已无验。」上云：「用数万杵畚筑，岂不震动玉兽，尤不正。此乃邪法，不知何人建此议?」三省云：「只是阴阳家之说，乃日官所陈。」上叹息再三，三省亦纷然以为非便。又言：「张商英言瓮听之说，则陵寝震动可知。」再对，余因言：「沟井事皆三省奉行，当时一无所陈，今乃亦以为非便。」上云：「青唐事亦然也。事之举措，当慎之于初。」余云：「圣谕尽之矣。」先是，议故太妃崇奉，礼官既率意妄作，并不检详典故，三省亦无所可否，余独于《真宗实录》中检元德故事，令书吏录送三省。及是，上独以此为可行。夔云：「内侍行礼太轻，乞以从官行事。」余云：「此亦不妨。」上遂许之。宰执初以祟奉于母后有嫌，然难于开陈，及进呈，上涣然洞晓。

次日，左辖以忌日失于申陈，遂再禀，欲前后殿不坐。上已难之，云：「莫可坐后殿?」众云：「臣僚私忌犹给假，恐不可视事。」上从之。及命已下，再批出云：「故皇妃忌日，止坐崇政殿。」遂追改前命。上意欲隆太后，犹以此为有嫌，故不欲再禀。

余及许蔡授覃恩告，寻告免、宣答、赐坐、赐茶如常仪。升降皆不拜。

是日，除林子中为魏帅，郭知章太原，叶祖洽真定。余初禀上，以祖洽所坐与蒋之奇同，之奇已还禁林，而祖洽独未牵复何也?上云：「只为无阙。」余云：「知章则工部有阙。」上云：「甚好。」夔遽云：「一省见进呈。」又欲除嘉问作镇帅，余云：「祖洽召还则已，若未召，则真定当与祖洽。」上亦云：「好。」既而三省遂除嘉问青州，召范镗为给事，以赵挺之为工侍。命出之日，外议喧然以为不当。己酉，同呈边报。又呈贾昆修奉山陵，特支公使钱二千贯，及借二年公使。又呈中批，戊申日晚批出。以曹诵为步帅，王崇极殿虞，贾嵓步虞，王愍捧日四厢，苗履龙神卫四厢。余遂言：「王崇极已在王恩之下，王恩在泾原累出塞，及守平夏有功，见欲置之边要；崇极在代州乃闲地，今却超迁，是贬恩也，恐未安。」上云：「却忘了王恩，便可改正。」又云：「昨日编排管军文字，颇劳动，却觉不快。」会等又云：「苗履已除管军，庆帅见阙，欲差知庆州，兼履见任边防，合除团练使。王愍即止除刺史。」上皆从之。

再对，余以先定三省、密院同奏事于皇太后，与故事不同，遂令本房以贴子贴三省。门下云：「不知元改因依。」尚书省但检坐故事回报。中书云：「请问太常寺。」遂下太常，答云：「蒙门下相公指挥，为故事不明，即令内中帘前同奏事，谓福宁请对时也。合依见奏事为定，遂改覆宇作同字。」再问之云：「若谓帘前同奏事，缘皇帝前亦系同奏事，岂可便以为定?」答云：「礼部两次退状令改，非敢辄行更改。」遂问，礼部云：「都省批退。」都省初批退，乃以用帝后同坐故事，故退。是日，遂具以取索到文字进呈。上云：「三省亦呈来。」夔见密院取索甚急，故先进呈。余云：「臣独当密院，于帘前独班奏事，固自以未安，然于皇太后礼数有所贬损，兼不曾与同列商量，又不曾面奏取旨，只暗地谕太常，改覆奏事作同奏事，以此不敢不理会，不知当理会否?」上云：「禀皇太后，必有圣旨。」闻禁中亦已知改故事矣。余云：「以有条约，不敢独禀皇太后。」上云：「留身不妨。兼此事已是自家理会得，是与三省同禀，亦不妨。」余云：「臣非不知此，然欲先禀陛下及皇太后，如合理会，方敢与三省同呈。」上云：「但留身。」余云：「臣弟肇比蒙收用，于迎阳听政之日，臣已曾曲谢，及至帘前，不敢留身，以此未曾谢皇太后。今得旨留身，即欲因而致谢。」上云：「甚好。」至帘前同奏事讫，余遂留身。因陈弟肇蒙恩收用，臣于听政之日，即曲谢皇帝，及至帘前，却以三省立条令同奏事，不敢留身，适得旨许留，方敢陈叙：「臣弟肇流落日久，特蒙收召，实出异意。」再拜讫，遂进呈改覆奏文字，具言太常云得门下相公指挥。余云：「臣独当密院，非敢于帘前独班奏事，但故事如此，下不与同列议，上不禀旨，便阴谕有司改此一字，在臣不敢计较，然于皇太后礼数有所贬损，不敢不陈。适得圣旨云：『但留身必有圣旨。』」太母云：「他怎生敢将上来?怕这里捉下。」余云：「章惇怕臣于帘前独对，不知何意?况惇于定策之际，已是失言，不知恐惧，又于皇太后礼数上辄行更改，一无所畏惮，太大胆。」太母云：「先帝养成他大胆，只是疲赖。当时曾于帘前议立先帝，以此一向大胆，无所畏惧。他初作相时，是蓝从熙去宣召，从熙是圣瑞合中人，说与惇云：『此命皇太妃之力为多，将来何以报答?』昨先帝病危，圣瑞曾云：『只十二哥是姐姐肚皮裹出来，你立取十二哥即稳便。』先帝自此气不复语。」余云：「此语惇何以得知?」太母云：「必是从熙。」余云：「若如此，罪尤不可胜诛。」太母云：「诛戮有余！事在裹……」太母语声甚低，余附耳于帘前，然不晓，凡所记者才半尔，兼多再禀乃详晓。余云：「皇帝践祚，内外皆有异意之人，上识虑高远，以此坚请太后同听政，不然，谁冀与为助者?」太母云：「诚如此。非皇太后谁助之者?上拜却无数，至泪下，以至勉从他所请。」余云：「皇太后勉同听览，然未一月间两降手书，遂决以祔庙后还政，颁告中外，此自古所无。臣非敢面谀，自昔母后临朝，常悉迁延，不肯还政，诚未有此比，皇太后甚盛之德，中外之所叹诵。」余又云：「适所进呈文字，取圣旨。」太母云：「这里也不争，却是他朝廷事体，既合改正须改正。」余遂退，三省于内东门伺候久之。是日，宣九公主麻。上是日又问子开云：「他只是为人所嫌忌，故久在外。」余云：「臣兄弟立朝粗有本末，不敢自叙，然肇昨以修《实录》得罪，然末进书时已去，故初得修撰；陆佃书成乃去，又在元佑中除学士，尚书却云『情实稍异』，先复职移藩，中外深以为不平。臣亦尝陈于先帝，亦有悯怜之意。今既被收用，陛下自可察之，其用心如何?」

庚戌，同呈陇拶等引见仪注。

又圣瑞增崇仪数，除六龙舆依旧，只进龙凤舆外，并依太常寺所定。

又惠卿放罪，当上表谢，而用札子。已经大赦，札与惠卿知。

又同呈改「覆奏事于皇太后」为「同奏事」，太常云：「门下相公指挥，及不当以福宁奏事为例。」余云：「未论事理是非，然改故事岂可不禀陛下及皇太后旨。」上顾余云：「皇太后圣旨云何?」余云：「太后云：『这里也不争，然事干朝廷体，合改正须改正。』」上云：「须依故事。」余云：「三省、密院各有职事，未闻三省同呈密院文字，密院同呈三省文字，然此事臣等本不与议，又不曾奏禀，臣等皆罪人。」小凤云：「失于点检，只作熟事押过。」左辖亦云：「实失于详览。」夔云：「曾签书否?」余云：「适已奏，失于点检，皆是有罪之人。」左辖云：「章惇岂止此事不商量，于定宗庙社稷大计，亦不与众人商量便启口。」众莫敢对。上云：「依故事改正。」再对，上问：「今日便独奏事?」余云：「虽已得旨，而文字未下，恐且须同奏。」

是日，除王恩知镇戎军，姚古知会州。因言：「军班有条，不得知州军，然祖宗以来例甚多，如狄青、和斌辈皆是。」上许之。余因言：「陛下践祚以来，收用韩忠彦等，中外翕然慰悦。及三省除范镗作给事中，赵挺之为工侍，外议皆以为不平。自官制以来，中书舍人、给事中皆耳目之地，差除号令一有不当，皆得以缴驳，其事任不在言事官之下，今以镗处之，实未允众论。然天子者一日万几，陛下深居九重之中，小大之务何缘一一亲省，但耳目之地得人，则上下官司孰敢为奸欺者。今日先务，莫如言事官最为切要。臣录到台谏官阙，台官六员阙四员，谏官六员阙五员。」上矍然，令留下。余因言：「董敦逸、陈次升、孙谔、龚夬皆尝为言事官，可取用。」上云：「邹浩亦是。」又云：「言事官岂可置之死地，新州乃必死之所。」余云：「不独浩，次升得南安，亦死地，近瘴疠，一军官吏死者大半。」上又叹息云：「岂可置之死地。」余云：「敦逸敢言气节，昨录问瑶华狱，先帝欲贬斥，臣以谓狱出于掖庭，以侍御史录问，欲以取信天下后世。今乃贬，何以取信。」上云：「瑶华狱本亦无事。」余又云：「叶涛乃臣甥壻，然在朝廷击章惇无所假借，与蔡卞友壻，然排击卞尤甚，臣虽亲，可以无嫌，况曾作舍人，与敦逸皆可在谏议大夫之选。其它士论所称，如陈瓘、王涣之、张庭坚之徒，皆可用，恐未可遽，则已试之人，不可不收召。」上云：「安惇作中丞。」盖言其不称职。余云：「凡今日言官，皆可见，非独惇也。」上云：「昨日谏官王祖道上殿，所陈殊无伦理，又掉下笏，取得一札子，却掉下图子。山野可怪!」余云：「非独山野，其不称职皆此类也。」

前一日，批付中书，向氏三叔各迁一官，三妹封国夫人，白身二十一人与恩泽，宗回、宗良建节。遂同呈，以是夕鏁院。

再对覆奏事，余更不欲喋喋，但略陈改正而已，左辖云：「元不曾商量。」帘中默然。

是日，再对，上云：「蔡卞便如此说。」盖言其斥惇定策事。余云：「臣奉不敢言，卞本与惇为死党，今相失，故讦扬如此。」上云：「惇全无颜色。」上及太母呼余，但云「枢密院」。以上及卞所言，遂具陈昨日帘前坚请同听政之语，上亦然之。

辛亥，聚都堂，差湟州职官、曹官毕。

夔赴文德，宣二白麻。

壬子，月望，福宁临慰、进名如常仪。

癸丑，五七，临慰、造名如仪。退，御紫宸殿，朔参官皆赴，余并垂拱班，并如仪。退，赴启圣院起道场，三省相国寺。

甲寅，寒食节，临慰、进名如前。是日，师朴、安中亦入乞。

乙卯，诣普照鼓所致祭，食罢，至余氏女舟中，日昃乃归。

丙辰，永定忌，西合进名退，赴熙文行香。

丁巳，旬休。

戊午，朝垂拱，百官四拜起居。

同呈胡宗回奏鄯州利害。诏令王瞻以心白首领分治青唐讫，引兵归湟州。陇拶今依旧主管青唐，当议与河西留后。又令相度遣王愍、姚雄往鄯州同共措置，令王瞻受王愍节制，依军法施行。

韩粹彦等奏，使回至白沟，闻国哀，易衣、乘、从人，过界举哀成服。不曾与送伴相别，不戴幞头，衩衣，披毛衫，从便门出。特罚铜二十斤。

再对，皇太后殿使臣及诸色人推恩，并依宣仁例，各转一资。上云：「太母极不欲，然故事当尔，故批出。」余云：「皇太后每事谦挹，诚盛德也。」

余又言：「陛下践阼以来，收用人材，以至号令政事深合人望，中外无不欣悦。然臣尝论，今日先务，莫如言路阙人，若此地得人，则耳目寝广，何所不闻，中外大小之吏，不敢为奸欺，则可以垂拱无为而治矣。愿更留圣意。兼登极大赦，非常赦之比，窜谪之人，延颈以望生还，方春夏瘴疠之时，早得迁徙，为赐实大。圣谕以谓邹浩岂以置之死地，如浩者，万一不得生还，于朝亦非美事。」上云：「浩击惇甚力，章疏具在。浩之贬，惇或与闻，度惇必未肯便与移叙。」余曰：「圣谕如此，臣复何言。如此即不容批付三省，不必指名，但以大赦，应牵复、移叙之人速具姓名取旨，则必不敢缓也。」上深欣纳。帘前具以陈，亦再三称善。因云：「元佑之人虽不可收用，岂可不与量移。」上云：「亦自有轻重。」余因言：「大行圣质睿明，臣与韩忠彦绍圣初每闻德音，未尝不称颂叹息。惇以范纯粹议弃地为可诛，大行答以：『岂可以一言废人。』其后浸润听受，寝不可解。惇每议论，不问士大夫以至民兵，但云『铢了斫了』。」上云：「大行在禁中亦每有此语，乃不知惇言如此。」余云：「误朝廷举措非一事，多此类。如贬窜元佑人过当，虽以诋訾神宗政事为言，其实多报私怨。以至王珪于定策之际云：『上自有子』，无不正之语，但以迟疑为怀异意，自宰相师臣降为司户参军。岂不太过?」上云：「惇今日之语如何?蔡卞便面斥其语。」余云：「惇若稍知义理，何颜复见陛下。非圣德仁厚，何以涵容至今。惇但欲阳为不采，以掩覆其事，然当日帘前厉声，唯恐众人不闻，左右阉侍百余人，无不闻者，故即日喧传中外。」上云：「此事固当密禀皇太后。」余云：「惇非独与臣等争先，乃欲与皇太后争先，以为己功也。」上云：「渠下马处曾有人说话，有人见。」又问：「是时在禁中宿?」余云：「自九日宿省中。」上云：「果是。」又云：「知其为人否?」余云：「惇固所深知。」上云：「不然。」余云：「简王，臣等未尝敢询宫邸中事，然有一人尝使令，云多与使臣辈聚饮。」上云：「殿侍之类皆同坐饮酒，并酷刑，有性气。」余云：「臣亦尝闻皇太后宣谕云，有交通语言者。诚如此，罪亦大。」上云：「大行但以当日帘前定策事为功，故听任如此。」余云：「有功固不可不录，然岂可供以国事。臣亦累于大行前开陈，以谓千金之家择一主干财物人，亦不可不慎，况天下重器，宗社安危，大计所在，岂可付与人作挞。兼祖宗以来，以一相当国者有几人？」上云：，「终不置右仆射何也?」余云：「臣以地势有嫌，固不敢及此，然每见朝廷政事末厌物议，亦不能自己，未尝不反复开陈，大行亦无所不优容，亦深知惇等欺罔，但一切涵容尔。」上又问：「今日须分班覆奏事。」余云：「已降指挥，自当尔。」上云：「故事当如此。」

是日，韩忠彦、黄履对。当日晚批出，除执政。

己未，同呈边报。又令秦希甫更不同共相度鄯州事宜。

吕惠卿奏言：「已与西人誓约，恐落蕃归汉人亦不当收接。」惇云：「此事恐须从他所奏。」许将助之。余云：「将士陷蕃，能拔身归汉，亦大不易，岂可不收接，却送与西人令杀戮?此不近人情。」惇、将云：「如此一项，须别作一行遣，令于偏僻处收接。」余云：「无可行遣。誓表但云：『不得理索、不得收接逃背人。』此非理索，又非逃背，何可不收接?于誓表亦无违。」上深然之，左辖亦以余言为是。再对，上遽云：「落蕃人岂可不收接?许亦如此乱道，殊可怪。」余唯唯而已。

因言：「三省已除忠彦等，密院阙人，乞早差人。」上笑而已。帘中云：「见拟议。」余又言：「台谏官阙人，不可缓。」太母云：「祖宗设言事官不错，何可阙人如此，亦住不得，见商量。」

庚申，六七，赴临、奉慰、进名如仪。

是日，闻刘拯驳忠彦告。

辛酉，同呈嵬名阿埋、昧勒都逋与率、渭州都监。两人者自余获，章楶累乞于边上使唤，大行深不然之，手诏诘责，楶极恐惧，二府亦屡陈当责付楶，亦不听，故迁延迄今。而都下廪给糜费，又占官兵使臣颇多，至是，乃遣行。夔欲与小将，余以大行意不欲，故止除率。

再指挥熙帅，令王瞻尽以兵马交付王愍。

再对，呈御药院以下内臣覃恩迁官。北使展限，遗留番二十九日，登位番三月六日。上谕云：「禁中修造，华饰太过，墙宇梁柱涂金翠毛，一如首饰，又作玉虚，华侈尤甚。」又云：「仁宗作一宝座，议者以为华丽，遂致之相国寺。今非其比，外人何以知，邹浩亦尝论列。」余云：「禁中地窄，玉虚诚不须作。其它亦多不知，但曾从驾至北郊，宣入赐茶。次日，大行谕云：『昨日尽见北郊宫殿，只是彩绘比之他处精好，外面人言使了多少金也。』」上云：「不然。赐茶处是寝殿，前后殿有流杯曲水及亭榭，无非金翠，亦与首饰一般。邹浩敢言，无所不论，须召还乃是。」余但再称赞。因言：「刘拯驳韩忠彦告何敢尔。英庙除王畴枢密副使，钱公辅缴词头，贬团练副使。拯何可容。」上云：「不识拯，亦不知其为何人?」余云：「蔡卞门下士。臣尝争论范纯粹罢帅无罪，不可不与邓州，卞力争。既而即日拯有文字，言『大臣阴与为地』，大行怒，数诘卞云：『拯何以知?』令分析，众救之，遂已。」上云：「亦不知是卞门下人。然拯但云『忠彦戚里，未敢行下』；寻批出，便行奏云：『谨已依旨行下讫。』」余云：「此尤不可，乃是尝试陛下之意尔。若可论，当力争，岂可便行?如此乃是奸憸，尤可黜。况拯与忠彦同省，岂可共处?兼韩治昨日来见臣，云拯方驳奏，次日却来贺忠彦，其举措可知其不正也。」上云：「须是一外任。」帘中之言亦然。乃云：「尀耐。」又云：「一面驳奏，一面厮看，好读书人。」余云：「臣亦曾于皇帝前力言，给事中乃耳目之地，以拯处之，已不可，近又除一范镗，乃惇门下士。」太母惊曰：「又是他面上人?」余云：「见议除出外。」】

壬戌，同呈熙河追停降官人不用叙法，已经大赦，听依常法收叙。

又令陕西、河东依熙河路，岁支钱作分水陆追荐汉蕃阵亡人，元佑中减钱指挥不行。夔、辖因言：「司马光聚集不乐神宗之人，毁废法度，此事仅存，但减钱尔，其它废坏者不一。」太母亦云：「神宗政事，岂可专欲毁废。」

再对，又论拯，上云：「拯自有文字乞出，见商量。」又云「拯与镗必逐。」又问何以处镗，余云：「已议高阳帅，俟忠彦等供职，同进呈次。」帘中亦云：「拯迟不得。」【余云不可迟故。】上又云：「雕印文字果有之。」余云：「臣何敢欺诞。」【先是，余陈云：「陛下昨除忠彦等八人，市人雕印出卖，谓之快活差除。以此观人，则士论与人情可见矣。」】上谕云：「惇等犹言肇等未当收用。」余云：「臣不敢喋喋，愿更博釆公议。」上又问：「肇何可到?」余云：「恐辞免未敢乘驿，然亦不出旬日必到。」上又言：「狂妇骂惇云：『你也是宰相，莫是司马相公否?』又云『来做孝』，闻之否?」余云：「亦闻之。此事极怪，似有物使之因言。先朝每深惩指斥者，然杀之不能禁。陛下罢武德侦逻，然亦不闻有狂言者，中外皆知圣德仁厚，自士大夫下至闾阎仆隶辈，人人鼓舞，称颂而已。」癸亥，章懿忌。是日，批出，求内臣可任带御器械者，以乐士宣对，从之。

甲子，同呈边报鄯州事宜，益急诏促宗回追还王瞻。

是日，李邦直见。再对，上顾庭下云：「清臣亦未老。」余云：「极强健。然稍聪重，非老年故，自元丰作执政时已如此。恐顾问之际，有所未审，不敢不奏知。」因问随、友端所以逐，上云：「但自乞宫观，因言营造过。」安师文知泾州，罢提举弓箭手司，从章楶所请。再对，上谕：「安惇昨日对，言邹浩不可用，恐形迹先朝，非孝也。朕答云：『先朝言事官未尝论事，朝廷大事，御史中丞犹且不言，而浩敢言，莫用不妨。」惇无以对，面发赤色而退。」惇造朝如故。上又云：「王祖道言，不当差官区磨后苑作等处官物，亦以为形迹先帝。朕答云：『主掌人出入官物不明，理须究治，何预先帝事。』」余云：「陛下初政，小人不悦者多，此等语更望深察，不足信。」上云：「不足信，不足信。」

是日，早出。

（三月）丙子，同呈边报。

又令都水相度黄河下尾可疏导之处，无令塘泊之患。

再对，王涣之、张庭坚得旨召对，因言：「此等人材为三省所抑，众所共知，若非公论所与，忠彦等亦岂可共荐。」又言：「庭坚止坐以简与邹浩叙别，遂冲替。陛下尝宣谕云：『厮看又防甚事?』况致简者乎!」上深然之。至帘前具以此陈，因言：「朝廷之上，唯是邪正是非分明，则君子小人各得其所，涣之等高科，二十余年沉屈，但以不附执政，故多方排抑。」太母咨嗟久之，云：「惇等误先帝处多。」又云：「神宗圣明，岂近世人主可比，只是晚年不免错用却人，不免致天下论议。」余云：「神宗英睿，非其它人主可比。其所用人材，亦皆极一时之选，然拔十得五，古人之所不免，其间固不能无错，圣谕尽之矣。先帝聪明亦极过人，但少年辅导，不可不得人尔。臣初在政府，所闻德音多可称颂，其后为众论所咻，不能无惑，昨因彗星肆赦，寅畏恐惧见词色。」太母云：「亦畏惧。」余云：「一日一赴文德道场烧香，极祗畏恭敬，及对二府，无：『星变如此，卿等当为朕进贤退不肖，以答天戒。』臣以谓陛下德音如此，二帝三王何以加，然大臣当修省奉行，以称圣意，今所进者内则吴居厚、蹇序辰辈，外则贾青、吕孝廉、王子京之徒，其它劲正自守之士在下者不以，三省但与臣论辨，终不奉行。」太母又叹息云：「误他处多。」余云：「只好言宣仁及大臣有倾摇废立之意，以此激怒先帝，恐无以取信，遂云：『神宗非宣仁所生。』」太母云：「宣仁是慈圣养女，嫁与英宗，当时是甚事势，又宣仁实妒忌，方十六七岁，岂容有他人所生之子。废立事以寃他人，娘娘岂有此意。如此教他先帝，怎生不恶!」余云：「先帝所以切齿元佑之人，正为此事尔。莫如皇太后知其虚实。」太母云：「无此事。楚王希望，意不可知。」余云：「楚王乃狂妄，大臣果有此谋否?」太母云：「当时不闻，谁敢说及此事?他只说人骂神宗，又说出此一事，怎生教他不恶。」余云：「外人皆言，惇既诬罔元佑人以废立事，又深贬王珪，以定策之际持观望之意；今日惇帘前出不正之语，人皆以为报应。」太母云：「是报应也。」

丁丑，旬休。

戊寅，同呈石璘乞添招塘堤役兵千人，从之。

又呈鄜延田氏家流等处讨荡赏功。

是日，早出，迓子开于普照。

己卯，元德忌。

庚辰，同呈边报。

再对，差燕泽、赵思行接伴虏使。【是日，差冯世宁诣斩草破地所指定皇当中心。】

是日，韩跂来言：禁中以再差山陵使为大忌，故涵容惇至山陵毕乃逐。师朴、安中议欲先逐卞，则国是自定矣。

辛巳，同呈边报，及合门定到陇拶以下引见班次。

再对，上语及梁从政于大行弥留之际，便迁圣瑞椅子之类于福宁寝合前。又云：「圣瑞见大行疾革，据榻屡云：『不分晓本末?』至大渐，以政事郁塞，至升遐，不复语。」余云：「从政何敢尔，如此岂可置之左右。今外则串相，内则都知，皆在众人之上，又皆异意之人，朝夕亲近，岂得稳便?」上云：「惇且优容至山陵后，从政可更白皇太后。」至帘前，具以此语敷陈，太母云：「从政是神宗任使之人。昨见大行疾已不可，遂呼他问云：『官家如此，奈何?』从政云：『但问章惇。』寻便疑之，却问他云：『惇若说得未是时，如何?』从政云：『他是宰相，须是。』从政见他言语不是，当便云：『且奈辛苦。』遂去。及见惇所陈，似相表里，极可惊怪。」【上亦谕云：「从政安排圣瑞椅子在寝合前，太后惊，不觉身旋，良久乃定。」】余又云：「适见上云，惇下马处，曾有人见送一金盒，乃是曾国主家来。」太母云：「此事未可知虚实。上云安排椅子事，亦不是椅子。大行疾既不可，从政尽取圣瑞从物妆具之类，置福宁寝合前，见他如此后便惊，不觉旋转数遭。」余云：「从政如此，是便作熟成事处之。」太母云：「是将做熟成事。」余云：「今日事既不成，惇与从政皆怀家族之忧，惇为首相，从政握亲兵，内怀反侧，但无可为尔。」太母云：「如今待做甚！」余云：「朝廷事势固不可妄作，然防微亦何可忽。臣以职位正次章惇，不敢极陈，然今日所闻如此，乃朝廷大计，不敢避小嫌，故不能自已。」太母云：「更待商量。」是日，上既谕以惇俟山陵，余遂以师朴之言对，欲先且逐卞。上云：「此极不难，只批出便可罢。」余云：「进退大臣自有体，新除言事官必不久来，来必有言，若有所陈，但降出文字，则彼自不能安位，且以均劳苦去之不妨。卞既去，惇亦不能害政矣。」上云：「甚善。」【亦白太母以逐卞之说，亦深然之，却问京如何，余云：「尤不可。」次日即上，上云：「太母已知其详，不可用，但试问卿尔。」】是日，上又谕：「安惇上殿云，欲率台中击章惇，且云俟祔庙后。朕答云：当击则击，何禀之有，此岂是奏禀事。惇更无语，亦唯喏，面赤而去。」余云：「陛下答云固已尽义理，然至山陵后，乃陛下意，岂安惇等所可议，此尤可罪，必是闻禁中有此议尔。」

王午，忌，先赴福宁、内东门，临慰讫，诣西合进名，景灵行香。

癸未，同呈拟定陇拶、瞎征至大小首领等除官，及契丹公主以下除国夫人至郡县君，并措置住坐处及羁縻约束事。

再对，呈左肤言，乞令密院指名奏差走马事。因言：「先朝更选走马法最为详尽，若令密院差，则非公选也。」上又言：「肤等无状。」余亦云：「国事无大于惇，而此辈无一言，如此则大臣更为奸恶，何所赖于言者。」上又谕云：「昨日所陈从政事，皇太后已理会得，只候覆按迥便行。」是时，从政已往覆按永泰陵也。及至帘前，太母亦云：「从政便可逐。」又云：「枢密忠孝，别人不肯如此开陈。」又云：「先丞相在相位，孜孜以国事为意，兼不敢恃朝廷威权祸福他人，常云：『不敢作不公平事，免殃及子孙。』」余云：「先丞相阴德如此，今日门阀盛大，乃积庆之所及也。」太母云：「枢密于国家事用心公正，福报亦岂可量。」余逊谢而已。又云：「先大王与枢密最有旧。」余云：「先大王熙宁初以皇太后明堂恩，当迁观察使，神宗谕宰执，以其历典州郡，有政事，可勿以恩例迁除。臣适当制，尝命词云：『内无请谒之私，外有营职之实』，以此为迁官之意。先大王得告命极喜，以此与臣往还甚熟。臣近见宗回、宗良来谢建节，亦尝语之，兄弟同时建节，近世所未有，然先大王蚤世，却不及授节钺。」【太母云：「神宗亦许以管军，不幸未到，闻已薨背。」】太母云：「见他两人来谢，亦不觉涕泣。先大王自青州抱病，神宗急遣医官去，已不及。亦数许迁拜，然不谓便薨背。宗回、宗良不晓事，枢密且更与教招。」余云：「宗回、宗良慎静修饰，宗回比来亦务补过，不似日前。」太母云：「亦知，且更与教招照管。」余唯唯。【是日，子开供职，上问：「何以未对?」余云：「未有班次，恐十九日可对。」云：「如此甚善。」思虑初不及也。】

甲申，同呈环庆蕃官孟直、慕俊、莫怪各任皇城使，有边功，合改九官至七官，皆当回授亲属，而无可回授者，覃恩并已改遥刺，各以六官改遥防，余依旧回授。

再对，广西奏：宜州蛮人作过，乞禁贡奉，又发兵讨荡。皆不许，但令备御、驱逐、掩杀而已。

郭知章帅河东，有边事，乞上殿。从之。

是日，三省以张商英为河北都漕，令专管句河事，乃师朴辈奉行上旨也。

师朴遣跂来议，欲留知章，以蔡京帅河东，云：「安中意亦然。」许之，余仍令跂。

乙酉，同呈熙帅奏，乞以湟州为都护府。从之。遂以王瞻为都护、知湟州、陇右都巡检使，王厚为同都巡检使。都护职事如沿边安抚司例施行，事初措置，仍委经略司常切点检觉察，无令违越。

是日，引见，陇拶为一班；契丹公主为一班，夏国、回鹘公主少退立；瞎征为一班，同起居家属首领各从其长，边厮波结一头领附瞎征班；次引僧尼，皆蕃服。契丹公主以下皆礼拜，各赐冠服，退就迩英阁前易服，乞依前立班谢讫，退就横门幕次茶酒，宰执、从政官、宗室、戚里正任以上皆侍立。上谕宰执，令就殿门呼陇拶等，试与之语。既而李彀等引陇拶来，谕以已除节度使，依汉官给俸，自来无此恩例。瞎征但给茶彩而已。拶称谢甚恭。又问：「何以招致溪巴温?」拶云：「譬如一乳牛，系却子即母须来，系却母即子须来。」又云：「溪巴温先遣他出汉，亦欲续后来，既而为郎阿章所制，故未果来。朝廷若与阿章放罪，并阿章招来，必更易为力。」寻答：「已有放罪及招换指挥。」拶云：「如此，到岷州当便遣人往说谕，若不从，当以兵马去，斫取阿章头来献官家。」寻答以：「但且招诱得来好，不须杀他。」盖虞其不诚也。又问拶何以欲居岷州，云：「欲包顺及赵怀义家部族相依尔。」次引瞎征来，其言殊诞妄，无伦理。又至上马处，见契丹公主，亦谕以朝廷待遇恩礼甚厚，再三称感恩而已。

是日，传宣：内东门小殿不覆奏事，迩英垂帘。意长乐在帘下，盖易服处适在合前也。丙戌，同呈边报。又呈河东久阙正官，催郭知章上殿讫，疾速发赴新任。师朴云：「知章初作帅，岂可付以河东。河东须体重曾作帅知边事人，乃可往。」余云：「非不知此，但无人可差，故且以知章充选。」左辖亦云：「自来亦须用曾经河北作帅人。」余云：「旧例往往用故相及前两府，今近上从官如吴厚安、安惇皆不曾作帅，蒋之奇新自边上召还。」朴云：「如此只有蔡京。」上云：「如何?」余云：「若令京去，须优与职名。」夔云：「承旨自当除端明。」余云：「兼两学士不妨。」左辖云：「之奇累经边帅，莫亦可去。」许将云：「朝廷阙人，莫且教知章去。」又云：「除两学士无例。」余云：「有苏轼例。」将云：「是元佑例。」余云：「官制后虽不曾除两学士，不知有条否?若条即祖宗以来兼三学士、两学士例不一。」上云：「且教去。」将又云：「且教知章去。」余云：「不知圣旨是宜教知章去，是教京去。」上云：「蔡京。」余云：「如此，即批圣旨，蔡京除端明殿学士兼龙图阁学士、知太原府。」遂定。卞云：「臣兄不敢辞行，然论事累与时宰违戾，人但云为宰相所逐。」上不答。再对，上谕云：「蔡京、张商英、范镗皆已去，只有安惇、刘拯、王祖道未去。」余云：「言者稍举职，则此辈亦何可安也。」帘中亦深以为然。

中官梁知新以元佑党羁管藤州，而尝在藩邸，有旨与迁两官。刑部云：「须放逐便后，再期乃得叙，叙后乃得迁官。」得旨，令不俟期满便与叙。上及太母亦皆言其无过，只是曾在宣仁殿中。余尝见曹诵云：「知新颇气直晓事。」因以此白太母，太母云：「诚是气直，不可得。」

李彀札子奏：沿路及到驿得陇拶、瞎征、三公主等送到土物，未敢收。得旨，诣收受皆许。收受皆珠玉、犀、牛黄之类。

令乞引喝使臣转出文字，于内东门外付人吏，从之。【此先是内东门覆奏，同呈文字讫，待班再上，以已呈文宇记内侍传出，因来白云，得一朝旨乃便，遂为之陈请。】

丁亥，旬休。【是日，蔡京以急速公事乞对，令赴后殿。寻有二日，俟别日，是夕又鏁院降陇拶等制，至二十三日乃得对。】戊子，同呈边报。上对二府谕云：「日食正阳，当避殿、损膳及曲赦四京，已是后时，便可施行。」又令下诏求直言，三省云：「只德音中带下。」余云：「不可，须别作文宇。」上云：「作两个文字。」再对，上谕云：「三省并不检举。」又云：「践祚之初，又有天变，当求直言。」余再三称赞，退见三省犹欲只以德音中带出，余云：「圣旨作两个文字，适又再谕以『践柞之初，兼有天变，故求直言。』何可与德音带下?」卞云：「将谓只为日食如此，即别降诏。三省遂以此意召舍人至都堂草诏。安中又以简见谕云：「熙宁、元丰德音皆及诸路，今不当止四京。」欲共陈之，晚遂入札子，然已暮矣。上翊日谕云：「得文字时已昏晚，已鏁院，又以数赦，故且已。」

是日，内批：接伴赵思行令别差人替。因问所以，上云：「无他，只是皇太后恶人干请尔。」【思行，太后之妹婿也。】遂以差刘交。至帘前，太母亦云：「思行亦干得事，但恐于使事了不得，若山陵之类差遣皆可差，向绎奉使，犹且不了，却恐他不了。」余云：「接伴亦无事，任瑜、朱孙之徒皆入国伴接，但皇太后谦慎太过尔。」

己丑，同呈姚雄已统制人马赴鄯州。

再对，向综入国，至邢州舆疾归，乞别差官改赴。差知永宁军郑荐代之。

庚寅，同呈墉延奏，西夏陈慰使副十三日过界。

再对，差高公绘山陵行宫使，又差曹诵充山陵总管。

鄜延走马黄彦言：沿边新堡寨多不如法，乞增修；又乞移道路巡检于中路堡子。并下鄜延，令相度施行。

又差李彀裁定山陵车马人从食钱等。

辛卯，同呈边报。

再对，又呈黄彦乞挪将兵于新城寨戍守，又乞举行诸军务阅。并从之。

真定走马江洙乞修磁州南北城。亦从之。

壬辰，同呈边报，令夏国进奉人使于七月十五日以前到京。

再对，国信所申，郭知章等入国，泛送物色，系以官物及私靓物送押宴回送到，除送到马依蹇序辰例不支，序辰收受其余物色，不曾申请。得旨赐与知章等。

熙河效用张庚等谋叛入夏国。张庚虽大赦，合处死，王辉、萧诚合原。得旨，庚依断，辉、诚送江南编管。

癸巳，同呈熙河奏，姚雄已起离鄯州。又令陇拶先以朝辞起发。

又黄彦言：鄜延排门差括人产牛具及令自备种，耕种新地。令经略司分析，系是何官司行遣，仍立便放散，及令转运司体量诣实闻奏。

再对，呈御史石豫札子，云：「中国有夷狄，如阳之有阴，可相有，而不可以相无。」又言：「相交为君臣，相与为宾客，乞阔略细，故以天地之范围，一切庇覆。」其言殊无伦理，不可晓，因言：「御史如此，可谓辱国。陛下比所擢言事官皆深称人望，非此辈可比。」上云：「渠更乞留中，朕以其不成文字，故令降出。」

是日晚，师朴报中批，上官均、孙夸令除台谏官，且云翊日受誓不入，恐为人所动摇，又均与安中亲嫌。答以「何可摇也，更当谕安中不须固避。」安中亦有简，云：「须至敷闻，以俟圣择。」翊日遂除均秘书少监，谔右司谏。

甲午，同呈熙河奏，王瞻申：回鹘部落蕃人万余口不肯留青唐，已随军赴湟州。

又呈于江南、荆湖、福建五路招换拣广西兵四千人。

再对，太仆申少卿赵身亡，乞存恤。得旨，依例支绢百匹。

上谕：「均、谔已除职，均以履陈亲嫌故，除少蓬。」又云：「卞言均元佑中诋毁神宗政事不一，亦不曾答。渠但所不喜，即以诋毁神宗为言。」余云：「陛下洞照如此，臣复何言。」至帘前亦及之，太母云：「此两人除得好否?」余云：「如此等人，天下望以为言官久矣。皇太后、皇帝睿明，所收用皆天下公议，中外士人孰不鼓舞称颂。」太母云：「似他人元符中一切为人屏逐，甚道理?」余云：「凡所不喜，即云诋毁神宗。缘臣僚论事，若以朝廷政事为是，即无可论者，即有所论，即必以朝廷所行为是，才说不是便以为诋毁，如此谁敢启口?上官均在神宗朝廷作御史，亦曾议论朝廷政事不当，岂可亦以为诋毁。」太母云：「君有争臣，父有争子，怎生少得。」余云：「圣谕如此，天下士民之福。人主盛德，莫大于开广言路，容受谏争，如此则人人敢言，朝廷虽有阙失，无不知者矣。」太母深然之。安中遣人来云：「卞言均乃曾布所知，大行时累累称荐，欲成就之，而大行不听。」上答云：「不独布，众人称荐者甚多，此乃公论所称也。」夔并谔亦诋毁，以为狂妄，卞亦助之，上杳不答。

乙末，休务。【自二十七日开宫观三日。】

丙申，大忌，赴景灵三殿行香。

是日，奏对之语甚多，然多不能记录，大抵称引善类、区别邪正而已。自初除师朴、安中，余即白上及帘中云：「三省员已多，唯密院独负职事不少，臣独当密院岁久，望早除人，庶免瘝旷。」上但笑，太母云：「非久不独也。」外议皆云以此待蒋之奇来，故有此语。余又尝言：「李清臣到阙已久，未进擢，外议皆疑与忠彦等不同。」太母云：「住不得，必不久有指挥。」盖内廷议论已定矣。

章惇初议大行陵名曰「永崇」，中批以未至嘉美，令与三省、密院同议改定。寻以「永章」、「永庆」、「永泰」等名进呈，上及帘中皆云「永庆甚好。」遂再上表，以「永庆」为名。陵名乃惇奉敕撰。既而又以北虏圣宗陵名永庆，再进呈，遂改永泰。凡三上表乃定。

四月丁酉朔，日蚀，百官守职。太史局申：自辰初四刻亏，稍向西北蚀四分止，巳时五刻复。是日时有阴云往来，然不能掩。午初上马。

戊戌，同呈熙河奏，鄯州兵将已到湟州，姚雄四战，获二千余级，伤折已失只三十八人。又叙姚雄去秋解鄯、湟州围未赏，并今来功状，待除正任防御使，升钤辖、洮西安抚使。又令拈谕郎阿章、溪巴温等早令归顺。上及帘中甚悦，自此且静宁矣。

山陵修奉所申贾嵓卒。诏王崇拯管句马军司、充修奉，仍乘驿径赴山陵所句当，侯事毕赴阙供职。

再对，呈新知成都府路昌衡乞赴阙奏边事，令实封闻奏。

上谕：「太母疑蔡京不当出，欲且留修史，恐陆佃等以修史得罪，不可用。」余力陈京、卞怀奸害政，羽翼党援，布满中外，善类义不与之并立，若京留臣等必不可安位。此必有奸人造作语言，荧惑圣听。上慰谕云：「无他，皇太后但且欲令了史事，以神宗史经元佑毁坏，今更难于易人尔。」余云：「臣等以陛下践祚以来，政事号令，以至拔擢人材，无非深合人望，故虽衰朽，亦欲自竭，裨补圣政。中外善人君子，郁塞已久，自闻初政，人人欣欢鼓舞，若事变如此，善类皆解体矣。朝廷政事亦无可言者。」上云：「但更于帘前说。」余又云：「若以谓陆佃及肇不可修史，则臣僚中岂无可修史者，何必须京。」上论蔡京云：「肇又理会章惇改制词，理会得是，无道理如此改，若今次理会了，今后必不敢更改。」余云：「臣弟自以为失职，不敢不理会，蒙陛下照察如此事，士类之幸。」上云：「待指挥今后不得如此改。」余称谢而已。及至帘前，具以京事开陈，帘中毅然不可夺。余云：「如此则臣决不可安位。」太母云：「干枢密甚事。」余云：「君子小人不可同处。」太母云：「先帝时亦同在此。」余云：「此臣所难言。臣在先朝，尝有去意，今日以皇太后听政，皇帝践祚以来，政事皆合人心，臣以此亦欲勉强自竭。今事既一变，臣何可安。」太母云：「不变。只是教他做翰林学士，了却神宗国史，干枢密甚事?」余力陈未已，太母云：「且奈辛苦。」乃遣之之语也。【每日奏事退，太母必云「且奈辛苦」。】余云：「臣为朝廷分别邪正，欲君子小人各得其所，此事于朝廷所系不细。」既而报辰正牌，太母云：「日色已晚。」余遂退。【子开草孔仲词，为惇、卞所改，不肯佥书，故论奏。】

是日，又批：御药李偁句当内东门五年以上，于法满七年乃得改一官，所少一年以上，乞用减年磨勘比折转官。引冯世宁句当七年止少三十三日，除御药，用减一年磨勘，乞比折改官，先帝以随龙故许之。余以谓：「偁所少一年以上，与世宁不同，若启此例，则今后少三年、二年亦须援例陈乞，此例恐不可否?」上云：「如此无可施行。」及至帘前，太母云：「偁奉事先帝有可称者，与改官不妨。」余云：「若如此，却以皇太后宣谕事特旨与改一官不妨，免启此例。」亦毅然不许。余云：「如此须来日再奏禀。」因云：「臣外则与执政立敌，内则裁抑近习，谗毁中伤不易当也。」太母云：「无此，他岂敢如此。」余云：「近御药刘瑗乞磨勘，臣以横行无磨勘法，欲寄资，又无寄观察使例，遂罢之。既而三省却以修五王外第恩，与迁观察使。如此则此辈安得不怒。」太母默然。瑗乃今上随龙，偁方宠用于长乐，然所不恤也。【是日晚，批出：蔡京依旧在职，范纯粹复旧职、知太原府。】

己亥，同呈熙河奏，王瞻烧毁青唐，令体量诸实闻奏。又降朝旨，令招谕溪巴温。

再对，以狄谘知代州，李偁特改一官，余人不得援例。仍云：「奉事先帝颇勤劳。」余云：「外庭无缘知禁中事。」上云：「亲王亦何由知?」余云：「外人皆云偁本元佑人，以在贤妃合中故保全。」太母云：「虽是元佑人，然与众人别。自先帝幼小，已在左右，极有补。」上云：「只是道多劝谏先帝决责人。」余云：「蔡京已留，臣所以倦倦者，但以为朝廷分别邪正尔。窃料奸言必以谓京乃章惇所思，京实与惇仇怨，然臣等岂是奉顺章惇之人?其次必以谓陆佃及臣弟肇欲作史官，然实无此意。臣兄弟立朝，粗知义理，臣弟以修史得罪，便差作史官，亦必固辞，不敢就职。昨日皇太后宣谕累言不干臣事。若以臣私计言之，即干臣何事?京之去留，于臣有何利害?若为朝廷计，则臣备位近辅，志在分别邪正，肃清朝廷，则臣不敢不任责。兼议令京出，乃韩忠彦、黄履先为此意，及以告臣，臣以其用心向正，臣实欣然助之，则臣实无他意。但乞以此询忠彦，忠彦必不敢隐。」上但如昨日慰谕而已。至帘前，具以此白太母，太母但云：「枢密着甚来由，不干枢密事。」余云：「臣论事无状，无以取信，理当罢黜。比欲待罪，又恐纷纷上烦圣听，臣衰老疾病，只俟山陵后便乞致仕。」太母云：「那里泊老怎生得?」余云：「方在国恤多事中，臣未敢喋喋。」遂退。又尝问上云：「臣昨日喋喋，深忤皇太后，圣意必甚怒。」上云：「也无，只是为史事，不欲更别差人。」上又谕子开事云：「三省欲加罪，朕云他无可罪。曾谕云凡撰词，但平直，不须分别绍圣、元佑。却云撰锺传等词不同。」既退，闻有旨放罪。【是日，韩师朴致斋，黄安中在假，故惇、卞力欲逐开，赖上力主之，故免，然犹放罪。】

是日，对卞道及刘挚等送蔡确往新州，挚亦死于新州，报应可惧，他语葚多。卞极忿云：「蹇序辰所为，非卞所知，人皆言序辰所为皆出于卞，实可怪。」余言：「甥斿罢权权货物事故也。」【是日，闻惇、卞初欲以奏事不实坐子开，不许：又引宋次道罢知制诰例，又引子固撰持国告罚金，皆不许。】

是日，上又谕：「王涣之昨日上殿极惶惶，莫曾见说，已许他台察。」余云：「臣亦闻之。」上云：「亦闻他与黄履亲嫌，亦不妨，待今日便批出，与监察御史，并陈次升与御史。」至晚竟末见批出。

庚子，同呈边报。又与照管陇拶赴阙李彀以下转官、减磨勘有差，并赐缣。

再对，因言：「密院当修《时政记》，正月十二日有定策，恐未记录事圣语及臣等奏对语言不真，欲修写进入，乞改定。」仍云：「是日仓卒之际，赖皇太后圣意先定，神器有归，臣等但奉行而已。盖此意尽皇太后圣旨，当归功太母。」上云：「甚善。」因语及上固辞之语，至帘中犹固辞，上云：「何以知?」余云：「臣等在帘前闻索帽子方退。」上笑云：「是日不敢脱袍笏，被宫人和幞头、公服都撦了，不得已方披背子即位。」至帘前，亦具以乞改定《时政记》奏禀，太母亦许之。【是日，有短封付将，卞问十二日奏对语言，令子细记忆录奏。余乞更加询访，故有是命，乃五日也。是日，子开以放罪，奏乞罢黜。】是日晚，修写，凌晨进入。辛丑，同呈熙河奏，姚雄追还王瞻已下兵将归到河州及附带到青唐物数；又支三伪公主以下妆粉钱；特支秦凤庞逋撒孝赠。【逋撒乃洮州首领。】

再对，上谕：「已见《时政记》，甚好。皇太后云总是。」【及至帘前，太母却云「未曾看。」】

是日，山陵都大管勾所申：【蓝从熙、吴靖方】旧例，管句宫中那一员兼管皇后行宫一行事，今来元符皇后乞差官。上云「差从熙可。」余云：「状中言，吴靖方已别兼差遣，盖从熙意欲随从。今从熙已作永泰陵副使，恐难更从元符归。」上方悟，云：「只差靖方。」帘前亦略陈此意，太母云：「先帝只为此随龙数人所误。如郝随、刘友端、朱孝友皆是。」余云：「皇太后睿明，固已洞察，然内则为随等所误，外则为惇、卞所误，如行遣元佑人过当，失天下之人心，皆惇、卞之罪。」太母云：「是。」

壬寅，同呈熙河奏，王瞻擅赴河州，已取勘。令疾速取勘闻奏。上谕：「陇拶已建节，当赐姓名。」遂拟赐姓趟名怀德，从之。

又诏：诸路赏功，有大转官资，许举觉改正，人吏仍支赏钱。【上宣谕云：「卿所记录，尽是非两人者。」比又云：「精绝!精绝!」】

是日，内降许将、蔡卞录奏正月十二日宣谕奏对语，并余所奏三封并降付。余云：「与将、卞同共考实，参定修《时政记》，所奏尤谬妄。」

癸卯，同呈边奏。再对，令编修国信条例所重修西驿条。

因呈所奏修《时政记》并将、卞文字，云：「所陈不同，恐难共议。」上谕以「三省、密院各自修定，即无可争者。已而至帘前，白太母云：「若所修不同，将来何以取信?须是同议。」太母云：「但婉顺说与两人，必是记忆差误。」余以理不可夺，遂白云：「如此必亦不肯伏，但只以众所不闻者皆削去，即可矣。」太母然之。【太母云：「枢密所奏虽是，然出于一人之言，恐毋以取信，须令他同修定乃便。」】余既遂以白卞，卞云：「二公所奏，皆已降出，令同修定，当封呈次。」夔见余与二君密语，极惊骇。

是日，听第三表批答，允御殿、复膳，立幕次中，夔几不能语。

是日，早出，以子开在假故。晚会饮，以闻鏁院，夔遂在告。孙俶来云：「颖叔坐中见数人宣召上马上。」

甲辰，朝崇政，同呈罢王瞻、王厚，令推究盗青唐府库物，取伏罪状闻奏。

以姚雄知湟州。

又呈吕惠卿札子，乞不收接落蕃人。检到庆历中范仲淹奏，当收接；令依已降及庆历指挥施行。

再对，令崇政殿亲从官，拣中班直人依条引见，以去年十一月传宣，便令收管遂升压在转班人之上，又令曹诵依例权管勾步军都指挥使公事。

是日，同呈。退闻制出，师朴相，夔在告。遂与将、卞同呈《时政记》事。余云：「此事非陛下所闻，当一一质正于皇太后。上云：「蔡卞言：章惇降阶，犹云：『召五王来看问。』得内侍张琳等云，是有此语。」既至帘前，出余所录文字，太母云：「总是，只是不曾道『如何』字。」余云：「已删去。【上先已谕云：「太母曰：总是，只是不曾道『如何』。」】太母云：「若道『如何』，却去与惇量也。」卞亦云：「曾闻『如何』之语。」太母云：「不曾。」次呈将文字，从首至尾，太母云：「不闻。」盖将云「乞宣入端王」，又云「上不受奠服，将进云：『披着。』」又云：「有传言者云：『着了。』」皆众人所不闻。将是日早忿怒云：余札子云「将等皆唯唯」，是不曾道一句言语，须炒闹。余云：「但炒不妨。」既进呈，太母皆以为不闻，将但愧作而已。既又呈卞文字，坚云：「臣曾言令依皇太后圣旨。」太母亦黾勉从之。至言「章惇降阶语云，臣卞面折惇云：『太后圣旨已定，更有何拟议!』」太母云：「不闻。」余云：「适皇帝宣谕云，内侍亦有闻者。」太母坚云：「不闻。」卞遂云：「如此，乞削去。」【是日，以子开奏乞罢绌文字不出，因面陈，乞降付三省，以既乞罢，不敢赴省供职故。晚师朴报云：「已批出，令赴省供职。」朴勉以如旨，开亦不敢复请。是日，晚批：李邦直门侍，蒋永叔同枢。初批答书中书，再书遂令依林希例。】

是日，本约将、卞留身同进呈，而夔适不入，遂与师朴同呈禀讫，约将、卞会议修定次。余尝先以卞语白太母，太母云：「不曾闻。」余云：「卞但欲着其面折惇之语，如此则惇之罪益重矣。」太母云：「不当。」【亦尝以此语陈于上前。】乙巳，同呈边奏。再对，差刘言接伴北朝贺登位使。是日，惇、朴皆不入，卞至帘前留身，然亦不甚久。丙午，旬休。了未，同呈边奏。再对，以陈安止为河东同安抚，徐镇安肃军。是日，宣押朴供职东合门，拜表上天宁节名。【朴欲以范纯礼为都承旨，夔、凤皆欣然从之。】戊申，同呈以范纯礼为枢密都承旨，仍复待制。余与朴皆称其纯厚笃实，宜在左右，因言：「纯粹当日犹以弃地得罪，纯礼无他，但缘坐尔。然纯粹以弃地削职，不候除丧，降为直合、帅延州，既而又易熙帅，已复待制，无故罪，知邓州。初议移邓，蔡卞犹坚以为不可，臣力争，乃得不夺。当日晚谏官刘拯言：『大臣阴与为地。』次日进呈，先帝屡顾卞，问：『拯何以便知?因何只拯言?』盖必知其为卞所使，卞但云：『根究也不妨。』先帝欲令分析，众欲且已，遂从之。」上云：「拯附丽如此，只如昨驳韩忠彦告，才令行下，却奏云『谨已依圣旨行下讫』，殊可怪。」余云：「臣累闻圣谕，但以非职事，不敢陈，今三省悉已闻德音，莫住不得。」上云：「便行遣，与一小郡。」三省皆唯唯。余又云：「蔡卞门下士布满中外，皆此类，如拯及蹇序辰、吕嘉问之徒，皆其上客，气焰不可向迩。陛下践祚以来，所收用人材，无非叶天下公议，四方鼓舞称颂，若问卞，即必无一人为可用者。岂有天下所是，而卞独以为非；天下所非，卞独以为是而可信者?若用卞之言，则序辰、嘉问辈皆在侍从，善人君子一切屏斥，如此何名朝廷?今卞以谓陈瓘、上官均等皆臣等所亲厚，不可用，奈天下公议何?缘君子以小人为邪，小人亦以君子为邪，听察之际，在人主旌别尔。天下公议，必不可比一人之私言也。臣居常论议于陛下前，似未足信，今日对三省所陈如此，更乞询之众论，可见是非。」朴等皆倡和，惇亦欣然以为是，将云「无非公论」，上极欣纳。至帘前亦具以此陈，太母云：「蔡左丞却如此。」及再对，又云：「蔡卞如此，先贬黜不妨。」上亦云：「实封言事者，只是骂章惇、蔡卞。」余又言：「给议。」余云：「王古亦可在谏列。」朴云：「且以侍郎处之。」上皆欣处之。【是日，宣押李邦直、蒋永叔供职，相见于后厅，又同至都堂。】

再对，余又言：「圣谕欲以王涣之为御史，缘与黄履亲嫌，终难安，不若且除一郎官。」上许之。【上自涣之初对，即欲批出「合作御史」，而涣之、安中皆以亲嫌不可安，余亦为陈之，邦直欲以为史官，涣之亦以不可与京共处，遂止，遂乞郎官。】仍令谕忠彦。上又欲以敦逸、次升为御史，余屡赞之，因言：「敦逸当以为侍御史，次升且以殿中处之不妨。」上亦称善。余又言：「敦逸论瑶华事极激切，云『后废之日，天为之阴翳，是天不欲废之；人为之流涕，是人不欲废之。况事有所因。【以刘贤妃首于景灵起争端也。】情有可悯。』」【不过惧失爱于陛下尔。】上极称善，令谕忠彦，于中书检所上章密进入，寻谕朴。【是日晚，遂进入。】

己酉，同呈差刘何计置应副泾原进筑打绳川。

上谕：「刘拯当于谢辞。」众云：「方欲取禀落职与不?」或云：「既放谢辞，即须落职。」上令：「落职。」朴云：「亳州是小郡否?」夔欲与亳，众皆云非，惇云：「与濠州。」余又言：「王涣之已上殿，末得指挥。」上令与差遣，将云：「与馆职。」余云：「渠不愿，只乞除一郎官。」朴云：「当以清曹处之。」上云：「甚好。」再对，上谕：「安惇近愈乱道，有文字云卿与忠彦、清臣、之奇皆党与，又言之奇不可进，又言新除言事官皆卿等党人，更有一人亦如此道。」余请云：「何人?」上云：「吴居厚。」又言：「实封但攻章惇、蔡卞，不及他人也。」 是日，又以吕惠卿知杭州，陆师闵秦帅。再对，上谕云：「惠卿罢帅。又去何一人。」先是，惇不入，上已尝谕二府云：「惠卿乞宫观及致仕，何不从其请?」以至黜刘拯、用叶涛等皆判然不惑，又知惇、卞奸慝之状，诚宗社士民之福也。

丁未，十一日，独对。余以子开被旨供职出自中批称谢。【子开对，上谕：「已说与枢密，必已知之。」又云：「黄履亦与闻。」改词章亦尝以谕余，然闻德音不审详也。】上云：「章惇力欲责降，坚立不肯去，朕谕以：『无罪，岂可责降!』」余谢云：「臣兄弟孤立，非圣意主张，何以保全。臣以衰朽疾病，久有归老之意，内外怨忌者多，望主张保全，使得至山陵后乞骸骨，善还山林，乃莫大之赐。」上笑云：「卿何言!」余云：「臣自先朝与惇、卞论议无一事同者，岂得已也，但恐上误朝廷政事尔。然小人怨望，殆不可当。」上云：「封事已百余轴，尽言章惇。惇于定策之际，罪恶固不待言；蔡卞阴狡害政，绍圣以来，伤害人物多出于卞，其罪更大于惇。」余云：「陛下睿明洞照，臣无可言者，至于分别邪正如此，则臣虽退归山林，死亦瞑目。」至帘前，亦具以以此陈之。【十三日午正，中宫生元子。是日，同三省称贺，至帘前亦然。】

后一日，上云：「言惇、卞者已二三百轴。」

庚戌，同呈李彀奏，三公主乞青唐旧使令人切手下。

三省同呈天宁节试经拨放，依例施行。

又以韩治为太仆少卿，以王涣之为吏部员外郎，而安中亦辞，亦有嫌，遂别议升擢。

再对，以曾诚编修密院文字。因道诚因邹浩事送吏部，而无显状，吏部皆莫知所坐。蒋亦云诚是时方归颖昌，未尝与浩相见。太母咨嗟久之。

是日，上问蒋之奇元符事，令取所受皇太后手书进入，蒋遂留身，然上对余询问无所隐，余以其欲留遂先退。及至帘前，蒋具道其事，太母云：当时所除文字乃刘友端所书，太母未尝见。如绍圣初增崇圣瑞礼数，乃本殿人书写，此书未尝见也。是时先帝来殿中云：「章惇等乞立中宫。」答云：「此事官家更子细。」先帝云：「宰臣等议已定，欲以初七日降制，若如此如何了得?」太母云：「且更相度。」自后文字皆不曾见，刘友端、郝随等误先帝处多。蒋云当时降制用手诏，谓皆是得旨，却不知皇太后不知。太母云：「从初废瑶华时亦来商量，亦答他云：『此大事，不可不慎。』先帝云：『避不得，然已恕。』」蒋云从初所受文字，并已于上前纳下。太母云：「已见，当时实不曾见，并不知。」余云：「如此，诚可骇也。臣于绍圣初议圣瑞建宫，安焘云：『除是更教皇太后降一手诏。』先帝正色折之云：『皇太后怎生教太后手诏?皆本殿中人书写，如何教得?』臣闻德音，称叹不已。今日所闻，则异于此，是为友端等所误。内外之人误先帝如此，诚可罪也。【是日，元子生，大赦。是日，同三省曲谢密赐，帘前亦然。是日，以徐铎为待制、知永兴，黄裳吏侍，陈轩兵侍。上问铎，余云：「在朝不立，凡给事中不肯书请文字，皆命铎权书。」】 

辛亥，月望，奉慰如常仪。【修奉山陵都护宋用臣，十五日申时卒。辛亥日，中使王绂密赐金二百两，传宣云：「以亮阴中。」】

壬子，章穆忌。

癸丑，同呈差梁从政充山陵修奉钤辖。

又恤贾嵓家常赙，别赐缣七百，借官舍三十间，差军马司通引官管句葬事，及量令州县应副皆如例。

谏官祖道乞末减陕西戍兵及赐钱钞百万。上云：「论事多此类。」众皆以足施行。

再对，广西奏宜州安化蛮人作过，杀都巡检侬奉宣，乞差黄忱将河南兵准备策应，及借官马五十疋。皆从之。

甲寅，以请谥南郊，宿斋于尚书省，聚于左仆射厅，晚与邦直、冲元、颖叔两相聚。卞自十四日丧女不入，迄今在告。

乙卯，四鼓聚左揆厅，上马赴郊丘请谥，黎明乃归。招子开家相聚，晚方散。【白兑日大风雷，暑气顿解，至是尚凉。】

丙辰，旬休。

丁巳，同呈：令泾原止以役兵官脚乘运到打绳川板筑所须，不得于民间调夫反顾脚乘，候麦熟可以进筑，依正月已降指挥奏听朝旨。此乃邦直欲缓其役，然已有正月指挥，余但为约束，令不得扰民而已。

再对，以王瞻乞寻医，令经略司指挥留巡州供答文字。又赵怀德及夏国金山公主有物寄瞻处，而不以闻，令取问所寄物色件闻奏。

告登位国信副使郑荐卒，以知霸州曹谱代之。

戊午，大行百日，奏慰如常仪。【丁巳夕，师朴报：御批董敦逸、陈次升、张舜民皆除台谏。问何以处此三人，寻报之。】

己未，同呈：北朝祭奠吊慰使副如已到白沟，先接伴过界。以雄州奏，元丰故事，祭吊使过界，在本朝遗留登位人使之后故也。

夔以林子中令画工邱立画到大行御容，乞进入，因言：「臣等昨见御药院所传，殊未似。」上云：「蔡京进一本来，亦不似。若及得五六分，亦且得。」余等皆云：「林希所传亦及五六分。」上云：「甚好。」至帘前，亦云：「京所进直不似，但进来甚好。」余云：「塑像以此为准的，不可太失真。」太母云：「只为塑像须依此为之，故不可不似。」

是日，三省得旨，安惇为待制、知潭州。谏官陈瓘击惇，章已出，惇亦自请去，故有是命。

以丰稷为御史中丞，董敦逸左谏议大夫，舜民为右，次升为侍御史。

再对，余因言：「自蔡京复留，中外人情无不惶惑，及黜刘拯，收用叶涛、范纯礼、王古辈，人情方少安。陛下今日又黜安惇，进敦逸、次升等，人情无不释然。正人端土布满要路，此天下士民之福。如蔡京者，臣等何为欲屏远之?诚于臣私计无所利害，但欲为朝廷分别君子小人尔，故敦逸、次升、孙谔等，陛下今日所用，力斥逐之，其人可知矣。」上极欣纳。又宣谕云：「刘拯词好。」称叹再三，喜见于色。 余又言：「先帝闻沈铢讲《南山有台》诗，论得贤立太平之基，先帝大悦，即日擢铢为中书舍人。其后铢缴吴居厚为权尚书词，命蹇序辰攻之，遂降敕榜，然铢终保不能动摇。」上云：「铢安在?」余云：「惜乎!已死矣。」余因言：「敕榜可收，昨敦逸只为收敕榜遂黜逐。」余云：「榜朝堂已数年不收之。」余云：「但令台中更不张挂可也。」上云：「待契勘。」又问：「黄庭坚何如人?」余云：「亦有文采，初与苏轼厚善，既而亦不足，徐收用之，亦无不可。」【是日，吴居厚参假，上指之云：「此何如?」余云：「亦正谕所不容，然未有因依，当且容之。」上云：「何人可知府?」余云：「近多所拔擢，何患无人?」是日，白三省，以斻欲得京东西，又言程之元可作漕，卢君佐、曾孝蕴轻儇贪污，可罢去。】

庚申，以谥议敕下，前后殿不坐，宰臣以下诣西阁门及内东门进名奉慰。大行谥钦文睿武昭孝皇帝，庙曰哲宗。

辛酉，同呈同叙复熙秦两路冒赏将佐，于法合追官及例降两官外，并与叙复，路分已上降一官差遣。

又罢秦希甫送吏部。

又以王觌为龙图阁待制、知永兴，徐铎知青州。初，邦直以铎为不称职，乃欲以宇文昌龄代之，韩师朴又欲用王钦臣，乃大防门下士，用事害政，众所共知，公素所不与，何为欲进之?昨除集撰颖昌，众以为未允，况更迁乎?又欲用吕嘉间，余皆以为不可。朴云：「钦臣是侍郎，故须渐牵复。」余云：「觌乃宝文阁直学士，何为在钦臣之后?」朴云：「只为当时谪重，在腔窠中未可进。」余云：「当以人材为先，腔窠何可拘碍。」朴等皆云：「如此固好。」夔、辖亦默然，见论钦臣，但云：「于此时此语不易出。」卞更不敢启口。余云：「但以理论人材，何所惮。前亦尝为邦直等言，元佑人当慎择，不可轻进，恐伤手不便。」冲元极相称赞。辖云：「如此何善如之。」既至上前，皆以铎为不胜任，然莫肯启口。余独云：「适议以王觌知永兴。」上云：「王觌极好。」再三称善。余云：「此正与陛下用范纯粹一般，纯粹帅河东，天下皆以为得人，今以觌为永兴，谁敢以为不然者?」上云：「甚善。」

上又谕：「禁中有放火者，乃一私身，年十五，止因争养娘，遂置火于椽下，未然，又以纸灯然之，烟起，方觉。乃圣瑞殿中人。太后甚讶之。」余云：「宫禁中火禁固不可不严，然小人无知作过，圣瑞必所不容，唯更当慰安之，使不至忧恐，乃为善也。」至帘前，太母宣谕亦甚详，语多不晓，然大意不过如此。【又言友端，郝随等极不堪。】又言：「昨先帝时，内人因遗灯烬烧及椶条箒，以泾毡掩之，实时灭，刘友端等以要转官，便张大其事，遗火者遂处斩。今此人虽放火，但令伏法，不欲令分解。」【谓非殊死也。】余云：「此虽凌迟不为重。宫中此禁何可不严。」蒋屡云明道中延及宫殿，余甚骇之。太母又云：「宫中私身多，圣瑞宫中有七百余人，每一有职事人手下须五三人故也。昨因先帝窦国婆等供侍无状，欲降黜，遂祷祝殿中，一使令者及上左右一人皆受金及珠子，诘问有实，并与剃了头。皇帝性宽，昨放火者被人告，欲只决杖、配嫁车营务，寻告以不可不行法。又有娘子者，知而不以告，亦决杖逐之。」其它语多不晓。

是日再对，余因言：「王觌收用，实慰公议。陛下践祚以来，所用人材无不合人望，中外无不欣悦。」至帘前亦以此陈之，又言：「董敦逸、陈次升、孙谔皆京、卞所逐。」太母咨嗟久之。蒋颖叔亦和之云：「敦逸等皆无罪，但为京等所文致。」余又言：「管军中自来须除一军班中人在内祗应，近日资序合入人至少，有徐和者，为大名都监、带遥团，当稍迁作钤辖，渐可准备进用。又有边宁者，亦行门，然人材差不及和。曹诵曾与和同官，亦称晓事。」上云：「甚好。」且更于帘前开陈，太母亦深然之。

上是日又问李邦直罢政事，蒋云：「臣在开封勘合田嗣宗者，云真明出现。」上问：「嗣宗何人。」余云：「清臣姑之养子。」因言：「朝廷多取信刑狱，然狱词难信，捶楚之下，何求不得?清臣缴词，宗简云不曾相见，而词亦以非其笔迹。臣以人情度之，清臣为大臣，岂敢诈为此简?然嗣宗既不承服，清臣亦无以自明。」蒋云：「先帝亦言：此事本于清臣无害，但不合忙着文字太多，故不免失实。」上云：「嗣宗亦凌迟?」蒋曰：「然。」上又云：「又有张天悦者，止于诋毁章惇，遂伏法，若更有言及上，何以处之?」余云：「黄履曾有文字救天悦，然疏上差迟，天悦已伏法矣。」上哂之。【又徐铎状见之《编类》，蹇序辰所编《奸臣事迹》，寻得旨进入。是日，韩忠彦、李清臣、蒋之奇等正谢，遂赴景灵，二府皆早出。是日，韩忠彦留身曲谢，至帘前不留，疑忘误也。蒋之奇上前、帘前皆留曲谢。】

是日，秦希甫送吏部。又以元子庆诞，随龙人并推恩，御药刘瑗遂寄延福宫使、晋州观察使，乃前所未有；阎守懃遥刺，李彀遥团，余诸司使副以下十余人，皆中批也，瑗等各更减二年半磨勘。

熙河将官刘钊阵亡，有壻大将军仲皖，乃宗室，乞改一官，当除遥刺；又乞一堂妹夫推恩，皆未有前比，以死事特从之。【是日，旋除京东，而君佐徙江西，三省处之，似未允也。】

壬戌，同呈瞎征蕃字，乞金字牌印，不行。夏人乞遣使赐誓诏，熙宁五年誓诏亦止付来使，不曾遣官，令延安以故事牒报宥州。又以天宁节名令雄州牒报北界。

再对，取入内侍省以本省额百员，而管止三十员也，兼熙宁有此例。

又密院编类到章疏净册，并录送三省者及草副本，并进纳入内。上尝谕云：「三省所进编类章疏，悉已于福宁烧钱炉中焚之矣。」唯密院未进，故亦进纳，因言：「三省所进但净册尔，虽已焚之，而元本及副本皆在三省。」上令谕韩忠彦，今不须商量，但因奏事面陈便可指晖。【以忠彦云：「初欲尽进，而同列议未合故也。」】

癸亥，同呈河州修安乡城桥，开厢禁军等并五百特支。

再对，免陕西、河东今年保甲冬教一次，恐流冗未肯归业故也。

又以李珫知代州。【狄谘卒。】陈安止河北沿边安抚副使，王复河东同安抚。珫比奏对颇为上称，兼尝为益钤，与代州等路一般也。甲子，孝章忌。乙丑，同呈兰州修把拶度桥，开军兵并五百特支。【亦通湟州渡也。】又环庆走马言，探使人入西夏，探到降羌赵怀明，却遣人结约西界，欲逃归，及破新城寨为内应。御批令三省、密院速参议闻奏。是日，韩忠彦、李清臣、蒋之奇如谢，许将受北郊誓，黄履在告，唯余及惇、卞同对。因言：「先朝已曾有言怀明欲叛归，盖西人用反间欲害之。怀明归汉，官爵赐予待遇优厚，自谓西夏国主所不及，必无反叛之理。兼庆帅苗履亦有奏云：『西人用间，称其欲叛，有图害之意。然近因筑新边，移第四将李浦于定边城驻札，却乞移归怀安镇，令照管怀明一行部族。』密院已依奏施行，讫此无可疑者，但当令苗履待以恩信，令知朝廷及帅臣待遇不疑之意，及多方安存照管，勿令生疑贰足矣。」上及帘中然之。晚遂与忠彦等同作圣旨，依此行下。

丙寅，旬休。

乙丑日独对，因言：「近岁执政、侍从、台谏例多阙员，自陛下践祚以来，收用人材，今皆充足。臣衰残疾病，于此时可以乞身归老山林。」上云：「卿极强健，何可言去?」余云：「臣待罪政府已七年，方陛下践祚之初，预定大议，在臣遭遇，可谓千载一时，非不怀恋圣世，然臣立朝粗知义理，于此当知进退义。若不知进退如章惇辈，强颜苟安于此，岂唯于臣义分未安，陛下亦安用此无耻之人，置之左右?」上但云：「卿预定策，兼朝廷倚赖，何可去?」余云：「臣今日亦未敢启口，俟山陵升祔后，乃敢有请，然不敢不预奏陈。臣于帘前亦不敢敷奏，但略陈于陛下前，望陛下照察。」遂退。

五月丁卯朔，入临奉慰如常仪。【是日，韩忠彦再留，至帘前亦留身。】

戊辰，同呈贬王瞻诸卫将军，房州安置，【王瞻之贬，上以为轻，而太母亦云：「自尔必宁静矣。」】王厚率、监随州酒。以雷秀权湟州，姚雄、康谓皆如故。以先有旨罢瞻、厚差遣，而熙河乞留，又姚雄免湟州，故有是命。且以瞻、厚盗取青唐府库，及诛首领九人而财产皆不见事，卞、将更不推治，姑薄责而已，仍告谕将士原委。

又鄜延走马言：排门抄札人户、牛具，令自备种子耕新田。惠卿以为边籴阙绝，不得不尔，然与元奏请「不得抑勒及经略司举劾」指挥，皆违戾。惠卿放罪，将副各罚二十斤，提举弓箭手石丕放罢。

泾原奏有西人乙山投来。令放回，仍约束将佐今后不得收接。

再对，以徐和、边宁权发遣钤辖，以备除管军也。又令张庭坚乘递马赴阙。

章惇初言青唐事是密院从初行遣之语。余云：「青唐莫是孙路以私书与公往来经营?密院降旨，令不得过有所图，公以书告胡宗回云：『不得过有所图，乃子宣之意尔。』余寻答宗回以『私书不可信，须依朝旨乃便。』故宗回仅得保全，不尔，几为张绚、孙路矣。余当时力陈，以谓天下四海之富，安用乘其扰攘，夺有此荒远之地将何用?与公回相折者数矣。黄安中亦曾论云：『休与他争，尽教他建州郡。』盖安中闻公等于先朝前有语尔。」卞云：「当时公实有此语。」余云：「当时三省有一人见助者，亦应不至此。」师朴云：「公议论如此，何不遂贬瞻、厚?」议遂定。既而检视张绚初奏，王瞻约结青唐、邈川部族，谋诛瞎征，朝廷罢绚帅，令于秦州听旨，以孙路代之，仍约东路如末得青唐头目的确要领，不得举动，若别开边隙，猝不可了，或别致败事，并重行无宪。密院行遣无所误，路不遵朝旨，以私书与惇，谋逼逐溪巴温，据青唐，西蕃寻便作乱，所在聚集，边患至今不了，又数败事，皆惇、路违朝旨所致。众乃释然。余云：「不斩张绚，不足以谢一方。」【是日，李清臣留身曲谢。】

己巳，章怀忌。

庚午，同呈胡宗回辞宝文阁学士及对赐。得旨：以宗回昨到本路，排日移文催促王瞻入据青唐，显属不当，特依所乞。【以五表乞罢恩命也。】

再对，以密院前后了诸路赏功九十余人，今未了者止十三处。以之奇曲谢，上令催赏功文字，云住滞颇多，仍令勿言上旨也，故以此进呈。辛未，重午假。壬申，夏至暇。癸酉，同呈河东人夺西界马已毙。从初不曾申报，令具职位、姓名申院施行讫，牒报宥州。以宥州移文理索故。

再对，差李许、曹诱馆伴吊祭副使。

又降府界第五将军都指挥使，不伏将官，决率众摒赴提点司，降都虞候，下名、节级、良行为首皆降配，副将王嗣祖对移第七将。

是日，同三省批旨，令同议复瑶华位号。先是，师朴遣跂来云，因曲谢，上谕以欲复瑶华，令与余等议，若余以为可，既白邦直。俟再留禀，乃白三省，且云：「恐有异议者。」答之云：「此事固无前比。上亦尝问及，余但答以：『故事，止有追册，未有生复位号者，况有元符，恐难并处，今圣意如此，自我作古，亦无可违之理。」若于元符无所议，即但有将顺而已。三省自来凡有德音及御批，未闻有逆鳞者，此无足虑，但白邦直不妨。」跂云：「若此中议定，即须更于上前及帘前再禀定，乃敢宣言。」至四月，再留，不易前议。师朴遂以白三省，因相率至都堂行次，师朴云惇言：「从初议瑶华法时，公欲就重法，官不敢违。」及至都堂，惇又云：「当初是做厌魅法，断不得，虽造雷公式等，皆不如法，自是未成。」余云：「公既知如此，当初何以不言?今却如此论议，当时议法论罪，莫须是宰相否?余当时曾议，依郭后故事，且以净妃处之，三省有人于上前犹以为不须如此。其后又欲贬董敦逸，余独力争，得不贬，此事莫皆不虚否?今日公却以谓议法不当，是谁之罪?」惇默然。余云：「此事且置之。今日上及帘中欲复瑶华，正以元符建立不正。元符之立，用皇太后手诏，近见有旨，令蒋颖叔进入所降手诏，乃云是刘友端书。外面有人造文字，皇太后并不知，亦不曾见，是如何?」惇遽云：「是惇进入，先帝云已得两宫旨，令撰此手诏大意进不?」余云：「手诏云『非此人其谁可当』，皆公之语，莫不止大意否?」惇云：「是。」众莫不骇之。卞云：「且不知有此也。」余云：「颖叔以为皇太后手诏中语，故着之麻词，乃不知出自公。」颖叔亦云：「当时只道是太后语，故不敢不着，今进入文字，却照验得刘友端书，皇太后诚未尝见也。」惇顽然无作色，众皆骇叹。是日，余又言：「此事只是师朴亲闻，余等皆未尝面禀，来日当共禀知，圣意无易，即当拟定一圣旨进呈。」遂令师朴草定云：「瑶华废后，近经登极大赦及累降赦宥，其位号礼数令三省、密院同详议闻奏。」遂退。晚见师朴等，皆云：「一勘便招，可怪!可怪!」五日，余出城东。六日，遂以简白师朴云：「前日所批旨末安，当如今日所改定进拟。」师朴答云：「甚善。」然尚犹预。七日，余云：「所拟批旨未安，有再改定文字在师朴处。」师朴出之，众皆称善，今所降旨，乃余所改定也。是日，上面谕，帘中欲废元符而复瑶华，余力陈以为不可：「如此，则彰先帝之短，而陛下以叔废嫂，恐未顺。」上亦深然之，令于帘前且坚执此议。【上又欲先宣召元佑。】众谓两存之为便，上又丁宁，令固执。卞云：「韩忠彦乃帘中所信，须令忠彦开陈，必听纳。」忠彦默然。及至帘前，果云：「自古帝王一帝一后，此事系万世论议，相公以下读书不浅，须论议得稳当，乃可行，兼是垂帘时事，不敢不审慎。」语甚多，不一一记省，众皆无以夺。惇却云：「臣思之，亦是未稳当。」众皆目之，师朴遂出所拟批旨进呈，云：「且乞依此降指挥，容臣等更讲议同奏。」许之，然殊未有定论。再对，余遂云：「适议瑶华事，圣谕以谓一帝一后，此乃常理，固无可议。臣亦具晓圣意，盖以元符建立未正，故有所疑。然此事出于无可奈何，须两存之乃便。章惇误晓皇太后意旨，却以复瑶华为未稳当。此事本末，误先帝者，皆惇也。前者，皇太后谕：蒋之奇以立元符之手诏，皇太后不知亦不曾见进入，乃是刘友端书写。臣两日前对众语惇云：『昨以皇太后手诏立元符为后，皇太后云不知亦不曾见，及令蒋之奇进入，乃是友端所书，莫是外面有人撰进此文字否?』惇遽云：『是惇进。先帝云已得两宫许可，遂令草定大意。』手诏云：『非斯人其谁可当』，乃公语也。之奇亦云：『当时将谓是太后语，故着之制词。』惇云：『是惇语。』众皆骇之。惇定策之罪，固已大，此事亦不小，然不可暴扬者，正为先帝尔。今若以此废元符固有因，然上则彰先帝之短，次则在主上以叔废嫂未顺。故臣等议，皆以两存之为便，如此虽未尽典礼，然无可奈何，须如此。」太母遂云：「是无可奈何。兼他元符目下又别无罪过，如此甚便。」余云：「望皇太后更坚持此论，若稍动着元符，则于理未便。」亦答云：「只可如此。」上又尝谕密院云：欲于瑶华未复位号前，先宣召入禁中。却当日或次日降制，免张皇，令以此谕三省。众亦称善。余云：「如此极便，若已复位号，即须用皇后仪卫召入，诚似张皇。」上仍戒云：「执元符之议及如此宣召，只作卿等意，勿云出自朕语。」及至帘前，三省以中语未定，亦不记陈此一节，余遂与颖叔陈之，太母亦称善。退以谕三省云：「适敷陈如此，论已定矣。」遂赴都堂同草定奏议，乃余与元度所同草定，师朴先以邦直草定示众人，众皆以为词繁，不可用，遂已。师朴先封以示余，余答云：「瑶华之废，岂可云『主上不知其端，太母不知其详」，又下比于盗臣墨卒，皆被恩，恐皆未安尔。【是日，有内侍省高品白谔，诣殿庐中纳副封，云有奏言，乞皇太后不候升祔还政。余云：「此事当与三省商量。」众议云：「不须进呈。」谔云：「御药李偁见差监管，不许朝参。」】是日，太母闻惇自认造手诏事，乃叹云：「当初时谓友端稍知文字，恐端所为，却又是他做。」余云：「皇太后知古今，自古曾有此宰相否?」颖叔亦云：「惇更不成人，无可议者。」【是日，太母谕向緈卒。】

甲戌，同呈西安州天都、安羌寨赏功。范纯礼辞恩命，不允。

瑶华议上，谕令札子与内东门，令以九日宣召瑶华入内。遂同赴都堂书奏议，即事进入，又札下内东门，令不得张皇漏泄。寻批奏议送三省，依奏。再对，上问奏议何人所草，余对以实，又以昨日帘前奏对之语奏知，上称善。【是日，略以白谔所陈白上，仍云：「更不敢进呈。」

乙亥，同呈奏议，以十日鏁院降制，复为元佑皇后。

又呈孙咸宁、张若讷与依常法叙官。

再对，以张永鉴、李嗣徽句当皇城司。

颖叔退，余留身言：「累蒙宣谕，以章惇且欲隐忍至山陵后，固已具晓圣意，然思虑所及，不敢不陈。惇于定策之初，宣言不当，今从灵驾西行，往返几一月，而诸王亦皆从，及从政、熙辈又亦俱行，惇麄疏暴率，语言举措动或非理，其它虽未敢有所妄作，万一于王府有一言交通，为朝廷所知，恐不可掩覆，若稍施行，则于陛下兄弟之间，未免伤恩，此不可不虑。」上矍然云：「太后亦虑及此，近差一二承受内臣往从政处，皆亲信之人，亦欲察其所为也。」余云：「陛下尝宣谕：『陈瓘累累煎迫』，此非独瓘之言如此，盖众议皆然。瓘尝乞以亲王为山陵，亦实有秦王、雍王故事。」上云：「亦知有故事，然卫王字亦不识，却恐做不得。兄弟间事不欲尽言。蔡王尤不循理，亦颇有污秽事，太母深病之，作亲王却多在殿侍房中出入，以此亦深忧之。」余云：「惇于定策之际失言，今日陛下于蔡邸尤当留意防检。使不陷于有过之地，终始保全无他，乃为盛德之事。然则西行何可不虑。」上云：「当更遣人防察尔。」余云：「事既如此，无可奈何。恐近下内臣无补，内东门御药有可辍者，得一二人偕行甚便。」上云：「且更帘前开陈。」余又言白谔乞还辟事，余云：「以太母故，薄责可也。然施行不可过。」上然之。余又言：「此亦非独白谔之言，外议有云，陛下已生子，皇太后弄孙，无可垂帘之理。」【臣下亦颇有愧于谔。】上云：「此事本非他所欲，是自家坚请他同听政，他又已有手诏，于升祔后还政，亦止一两月事。」余云：「事理固然，手诏又已颁告天下，何可改?然事亦有可虑者，宣仁圣德方严，非贪恋政事者，然终身不能复辟，盖为左右所夺耳。今日垂帘，太后殿中近习气焰有过于陛下左右之人者，一旦还政，岂不冷落?万一此辈妄生意见，太母有一言，则陛下难处，须预防之。」上云：「此理固有之。然太母不信此辈语言，必不至此。」余云：「虽然，不可不察也。」上然之。余云：「臣更有一事，不敢不尽愚忠。升祔后既还政，则便须分画分明，若事须与闻，则恐未便，须事初便画断乃可。」上云：「既还政，自不当更与闻外事。」余云：「虽然，须事初便画定，若语及外事，则于从事之际未免掣肘，若以渐疏杀，则于恩意间不足，不若一切画断，则事定矣。」上云：「固须如此。除亲王、公主间事或有可商量，余外事岂可更白。」余云：「圣虑如此先定，甚善。然须事初便如此分明，处之乃便。」上深然之。余又言：「臣于陛下践祚之初预闻大议，在臣遭遇，可谓千载一时，臣所以区区倾吐肺肝，裨助圣虑。然臣已不为近习所悦，若此语一漏，臣无措身之地矣。」上云：「此何可漏，前日事已是如此。」【上此语余不敢再请，然察其语，乃昨命相之事也。】余云：「君不密则失臣，臣不密则失身，愿陛下更赐垂意，此语稍漏露，臣实无所措身矣。」上云：「会得，会得！此岂可漏也。」及至帘前，亦留身，具以惇及王府事开陈，太母云：「枢密思虑及此，何以处之?」余具以上前语敷陈，太母云：「内臣畏都知押班，谁敢检察他?恐不济事。若不令蔡邸从灵驾西行如何?」余云：「圣虑高明，非臣所及，如此，何善如之。然独不令蔡邸行，恐有迹，定王更年小，若两人者皆免行，则无迹矣。」太母云：「甚善。兼他两人皆未出居外第，但以此为言可也。」余称善而已。颖叔疑独留，亦略以此告之。

是日，瑶华以犊车四还禁中，至内东门，太母遣人以冠服，令易去道衣，乃入。中外闻者莫不欢呼。

丙子，旬休。是夕，鏁院降元佑制，但以中书熟状付学士院，不宣召。初议复瑶华，余首白上：「不知处之何地?」上云：「西宫可处。」余云：「如此便。【外议初云，东宫增创屋八十间，疑欲以处二宫，众以为未安。】缘既复位，则于太母有姑妇之礼，岂亦处之于外?」上亦云然。太母仍云：「须令元符先拜元佑答拜，乃顺。」又云：「将来须令元佑从灵驾，元符只令迎虞主可也。」方患无人迎虞主，今得此甚便。又谕密院云：「先帝既立元符，寻便悔，但云『不直，不直!』」又云：「郝随尝取宣仁所衣后服以被元符，先帝见之甚骇，却笑云：『不知称否?』」又云：「元佑本出士族，不同，初聘纳时，常教他妇礼，以至倒行、侧行皆亲指教，其它举措非元符比也。」又称其母亦晓事。二府皆云：「王广渊之女也，神宗尝以为参知政事。」余亦云：「当日亦不得无过也，唯太后知之。」太母云：「自家左右人做不是事，自家却不能执定得，是不为无过也。」余云：「皇太后自正位号，更不曾生子，神宗嫔御非不多，未闻有争竞之意。在尊位岂可与下争宠。」太母云：「自家那里更惹他烦恼。然是他神宗亦会做得，于夫妇间极周旋，二十年夫妇不曾面赤。」余云：「以此较之，则诚不为无过。」颖叔亦云：「忧在进贤，岂可与嫔御争宠。」太母又对二府云：「元符、元佑俱有性气，今犹恐其不相下。」余云：「皇太后当更训敕，使不至于有过，乃为尽善。皇太后在上，度亦不敢如此。」太母云：「亦深恐他更各有言语，兼下面人多，此辈尤不识好恶。」三省亦云：「若皇太后戒饬，必不敢尔。」太后又云：「他两人与今上叔嫂，亦难数相见，今后除大礼、圣节、宴会可赴，余皆不须预，他又与今皇后不同也。」二府亦皆称善。其它语多，所记止此尔。【是日，余欲留身，既谕二王不西行，遂已。】

丁丑，同呈泾原奏，王瞻以青唐府库物借将佐、士卒，得熙河牒，令收索，恐恩归瞻，怨在朝廷。奉旨：应汉、蕃士卒所借，并除放；将佐并拘收；差使以下听于请受内立分数克纳。

又令陕西、河东缴纳招纳西人空头宣札。

再对，以内侍省奏，白谔言事及诣密院陈述，乞责降远小监当，得旨依。至帘前，太母云：「本欲不施行，但上意如此，谔乃圣瑞殿中人，简王之师父也，教导简王极不近道理。」颖云：「如此，即更有情。」是日，垂拱再对，上遽顾余云：「二王更不令从灵驾西行，只卫王去，蔡王免行，圣瑞已喜，本不欲令去也。」余初欲留，以十九日帘中语奏知，既宣谕，遂已。

是日，龚夬、陈瓘上殿。先是，闻两人者击卞甚急，上旨令同对，当降文字出，既而以无例同对，遂同日请对而已。又云：二人者尝叩上云：「早何以不出?」上云：「聚而后出。」又云瓘初欲击卞，先白上云：「臣欲击卞而未敢。」问云：「何故?」瓘云：「外议皆恐卞去则京进，以是未敢发，若用京则不若存卞也。」上摇首云：「未尝有此意。」瓘云：「圣意虽尔，帘前如何?」上云：「亦一般。」瓘云：「如此，臣乃敢攻卞。」

戊寅，同呈韩资言西事宁静，言河北事皆无可施行。

再对，阎守懃乞磨勘岁月未满，以随龙故，特迁昭宣使。上云：「朕未生，懃已在太后合，又产合中祗应，诚有劳旧也。」

王瞻不申发谢表，特罚铜三十斤。

余因言白谔与远小监当，极难得阙，须添差乃可。上云：「更须尔。只与降一官勒停。」余云：「甚善。一期自当叙，且免远行。」上首肯。

是日，上谕：「台谏攻卞已十余章，如何得他知，令自图去就甚好?」余与颖叔皆莫敢承，上云：「只说与章惇，则卞自知矣。」退以白惇，惇亦不敢，朴欲召鳌谕旨，众以为不可，惇欲召吴伯举往谕之，遂约翊日禀旨乃召。

己卯，同呈章楶乞不候祔庙替罢，且荐王恩为代。众皆以不可为，然已有前降指挥，诏令札与楶知。

又以陈敦复提举河东营田兼弓箭手。

遂共白遣吴伯举，上旨，令同至都堂，召伯举，令诣卞谕旨。伯举唯唯承答不辞，然出省乃往。

是日晚，卞遂草表乞宫观，翊日凌晨上之，降付三省，三省乞付学士院，降诏不允，遂令降批答。上又谕两府云：「本不欲于祔庙前退黜大臣，但以言者不已，故须如此。」余亦以此语白惇。是日晚，卞章未上，已降夬两章、瓘一章付三省。夬云：「卞依附权臣，致位政府，渐肆威福，中分国柄，不附己者，斥逐无余。」瓘云：「卞迷国不道，神宗在位十九年，惠及天下，卞皆掠为安石之美。然惇迹易明，卞心难见，《春秋》之义，当首诛造意之人。」惇同进呈，殊无怍色。

庚辰，同呈北虏祭吊使并以六月一日见于皇仪，百官更不赴福宁奠临，俟虏使奠慰讫，于皇仪门外进名奉慰。

再对，河西房人吏以边事了等推恩。曹诱乞罢权副都承旨，诏与落权字。诱之请，恐同列中有夺席者尔。

又以杨应询知顺安军。因言应询乃王嵓叟所引，然实晓事，不可以亲党废，上及帘中皆然之。

辛巳，忌。

是日，卞章付禁林，鳌遂作批答不辞。

壬午，同呈，依熙河奏，结咓龊二子并与殿直，边厮波结之弟也，诸子中唯此二子未有官，故命之。

是日，惇私忌不入，本欲以是夕祈雨，十五夜雨，但遂以择日谢。再对，上谕卞已降批答。卞遂入第二章，上欲更宣押卞一次，迟三五日不妨，既有台谏章在三省，彼何敢安位?如此，庶几全礼数尔。余云：「陛下礼貌大臣，进退以礼，如此甚善，岂止三五日，便迟旬日，何所不可。」退以语三省，皆以为忧，恐其遂就职不去。余以语范纯礼，纯礼云：「公所论甚善。」盖余云上意近厚，不可不将顺。纯礼云：「上以礼遇大臣，若彼不去，则在下之人自有议论，如此则上下各尽义理，有何不可?」既而竟不宣押，必有密旨。是日，余又言：「卞之去固已定，然外议皆以京进为忧。」上默然。余又云：「此事须圣意先定，若京进，则言者必决去就，此时却恐难处。」颖亦云：「曾布所陈，无非正论。」上亦皆不答，色若有所难言者。余遂退以白邦、朴，邦、朴皆深忧之。余责朴云：「此责不在他人，在朴而已。」仍朴来日便当留身论之，此不可缓，朴然之。

癸末，同呈回牒北虏，以耶律应不重行立班，显是违越生事，本朝所遣使在此，未尝似此不依礼例事。以其来文如此，故答之也。

再对，差王防编修密院文字，孙俶编修国信条例。因奏云：「臣等亲族多，防与布、俶与之奇皆瓜葛，然皆于法当避，则所不敢。」上云：「既不当避，有何不可?」余云：「恐有人言语，不敢不奏知，如近日朱彦等亦此比。」上云：「彦已不许避。」帘中亦然之。是日，朴留身具道京不可进。上云：「本无用之之意，若欲用京，复进之奇，但于帘前更开陈。」果如余所料。朴既至帘前，具以京不当进之意开陈，太母云：「会得。方逐其弟，却用他哥哥，是不便。相公但安心，必无此。」朴退以相语，皆以为可庆，邦直云何，余云：「虽使邦直自言，亦无以易此。」皆大笑。

朴又密奏云：「元佑生者已被恩，而死者殊未甄复，然此事当出自上恩。」遂拟定一指挥进呈，是日，遂如所指批降付三省。翊日，子开对，亦有札子，上云：「已行。」盖开不知朴已尝陈及已有批旨也。

甲申，同呈环庆路奏，收到无主牛马，未敢送西界。诏鄜延路牒问宥州，如委是西界走失，即具实关报，以凭送还。

再对，内臣武球，令吏部与合入差差遣。上云：「驾前用小杖子打人，及瑶华狱捶楚人，令说后知情者，皆球也。」太母云：「球进藤棒决责人，其子振进弹弓，令弹子雀，此岂是奉人主之物。父子如此，深可罪。」余云：「先帝后亦恶之，皆逐去。」【是日，卞降第二批答，不断章。】乙酉，同呈边奏。再对，放罢融州巡检杨懋，令广西详懋所陈，罢胡田统制，依先降朝旨，以程建、黄忱措置备御蛮事。

又令诸路走马二员处，各给一朱记，令礼部铸造给付。以诸路有两朱记或一朱记，不一也。

是日，三省以卞为资政、知江宁。又罢董必郎官，送吏部；又罢舒亶无为军，与监庙。自十三日以上官均为起居郎，吴伯举为少蓬，仍罢修史。密院再对，上谕：「王涣之可为史官。」朴又言：「伯举既罢，邓洵武亦当移易。」遂议以谢文瓘代洵武为右史。均及涣之皆史官，朴疑向所荐十人，唯文瓘未用，恐上有所疑，欲得余与安中同入一札子，云向所奏举可用之人，悉蒙收录，唯文瓘末用，三省议欲以为右史，代洵武，及以涣之修史，来日三省进呈，伏望特赐俞允。遂从之。翊日，遂有成命。既而又以王祖道知海州。上又谕西府云：「伯举亦与郡。」翊日，三省再禀，却云且以祖道仍改两浙提刑。公议皆翕然称允。

唯蔡京欲增损润色《五朝宝训》，又欲辟官例，又乞以殿阁使臣为承受，及于资善堂置局，以都知梁从政、提举内东门冯说为承受，【说乃上所亲信，京所愿交结也。】以御厨、翰林诸司供应。四月十九日，梁从政内中奏闻，奉圣旨，并依奏。十一日，龚夬对，极以为不当。寻降札子付三省，三省十三日进呈，奉圣旨，只令依元降指挥校正缮写进纳，入内置局、及诸司供应、并辟官指挥更不放行。盖夬以谓《五朝宝训》及成书，何可增损润色?兼所乞辟官苟非，其它人必妄生异议，以济奸说。上亦深然之，以谓《宝训》何可改也，故有是命。又逐方天若为建州推官，盖京所辟官，意在天若尔。天若告词云：「险陂凶邪，在所屏远。图书之府，非尔可居!」中外莫不快之。已而京复求对，以谓所谓增损润色，非敢改也，但欲更增修未尽事迹尔。寻再降指挥，置局差诸司及承受等，并依四月十九日指挥，其五月十三日指挥更不施行，唯不辟官，及不得增损润色，仍差徐绩、何执中同提举校正。京又云：《五朝宝训》三十卷，乞更增神宗一朝事迹，共修为《六朝宝训》。而议者谓神宗史未成书，未可修《宝训》。京又以谓史院编次可为，《实训》事已备，但得旨便可成书，遂指挥令史院官同修《六朝宝训》。京自复留，其交通反复，机变百出，皆此类也。

丙戌，旬休。

丁亥，同呈熙河奏，已遣人赍蕃字招溪巴温。

又太原走马魏允中奏，普宁军粮不及旬。诏转运司具析不计应副因依及更有无似此阙乏处闻奏。

是日，内批向子莘除合门祗候。戊子，同呈边奏。再对，内批罢吴靖方山陵都大管句及随从元佑皇后等，悉以冯世宁代之。又内侍省乞羁管白谔，中批送五百里编管，得旨送唐州。余是日留身谢子莘除职事。上云：「此自是皇太后族属，卿何所预。」因署陈白谔断罪太重，上云：「小使臣，又本省云无例言事，须如此行遣。」余云：「亦晓圣意，然编管人逐便后三期方叙，与物停一期便叙极不同，愿更留圣念，异日稍阔略常法与叙复。」上首肯而已。【帘前谢子莘，因曰：「族人多毁之，然实平稳晓事。」又言：「十二日从言在山陵，自当已入九分。」太母云：「待指挥。」】

陈瓘论《王荆公日录》多言神宗所论与之不合，绍圣史官多编修入《实录》中，批令三省参对进呈。

己丑，同呈边奏及熙河修湟州旷哥一带堡寨。余因言：「外议多云，青唐已弃，而尚固守湟州，道路陷远，粮运难继，公私困敝。臣亦知其如此，然今日并弃湟州，则必为夏贼所有；兼得鄯、湟皆不能守，岂不取轻夷狄?若今秋必稔，则边计亦可支梧，以此不敢以为可弃。自绍圣以来，进筑沿边城寨，深入敌境，瞰临夏人巢穴，以至会州正扼其右厢兵马道路，及自来如天都、浅井之类，西人点集人马之地，皆为朝廷有，乃所以制西人之死命。若常效顺，则各守新边；若稍跋扈，则稍有举动，即逼近其巢穴矣。然新城寨须常为固守之计，若万一夏人侵犯，如向者攻围平夏城，十八日不能破，然后西人计穷力屈，卑辞请命。异时守备新垒，须悉如平夏不可破，则今日所得新边悉可保守，若一处破坏，则边计可忧矣。以此当深戒边吏，尝为十分备御则为便也，其它道听涂说皆不听。」上深以为然，同列闻此论，亦莫敢不服。

是日，三省得旨，复司马光、吕公着、文彦博、韩维等官职，唯彦博、珪、维悉复旧官职，余复官而已，顾临、钱勰及王汾、马默亦复职名。

庚寅，同呈赐熙河京玉、安乡二关名。

再对，阎安为入内班。路昌衡言河北备边四事：禁军习手艺人降厢军，从之；修城池及军器，悉已有旨；又言籴便不当令转运司兼，固言绍圣中以转运司兼籴便，深失祖宗法意。国初以河北沿边十七州军蠲减赋税，年计不足，故岁赐钞钱二百万，并十七州军税赋，悉令籴便司专领，故转运司不能侵渔，今并为一司，诚不便。上令谕三省仍来日同对时面陈，便可改。退以语三省，三省皆以为即复旧。余自绍圣中亦屡曾以此语，惇、卞等虽略晓然，亦终不能改。辛卯，同呈边奏。又以刘奉世复端明、知定州；王钦臣复待制、知真定。师朴云：「向论邢恕、叶祖洽不可帅，令与东南一郡。」遂与恕守荆南，洽守洪。初，朴等议欲以杜裳帅真定，余以为不足称此选，遂用钦臣。朴云：「向者余以谓钦臣得集撰、颖昌，外议皆以为过，故不敢及之。」余云：「昔者初复诚太优，今例无不复者，则钦臣终何可遏，况以人材比之，又非常之比也。」众皆以为然。冲元云：「便须更照管，恐有一般者皆须复职。」余云：「杨畏是也。」众皆云：「畏之罪当于上前及之。」既对，余言：「钦臣在元佑中事于吕大防门下，物议极多，不为无罪，但昨迁谪之人今皆牵复，则钦臣亦不可遏，然在外驱策无所不可，但不可在朝廷尔。」众亦云：「与钦臣等更有杨畏，尤不可用。」惇云：「昔人谓之杨三变，今谓之杨万变。以其在元丰、元佑、绍圣中反复不常，唯利是附故也。」上默然。议者以谓奉世、钦臣皆复旧职，是元佑之人无俶慝皆当收用，而绍圣郎官如张行、谭掞辈，不足挂齿牙，亦皆逐去，恐未免如绍圣之偏，此为可戒也。余白同列云：「国势已定，绍圣险邪无能为矣。今日之戒，正在于矫枉太过尔。」有识皆以为名言。

是日，再对，以新广西提刑谭掞体量措置宜州变事，以安化边人累犯省地，杀巡检使臣及兵丁仅千人，而经略措置未安，钤辖雍斌等怯谬不赴敌故也。上云：「掞便可帅桂。」余云：「且令体量措置以观其施设，若果有方略可用，帅之未晚。」上深然之。

壬辰，同呈范纯粹许候见兄说赴任，又呈边奏。

再对，令陆师闵体量鄜延。走马奏西人烧毁堡子事，惠卿以为无，而走马黄彦坚以为有也。

是日，闻龚夬有章击京，送三省。【或言上曾诘夬云：「京罪状有实迹否？」夬云：「臣亦得之人言尔。」闻者颇笑之。】

癸巳，同呈边报，中黄安中言：马城以书来言陕西事，内抑勒旧弓箭手投新边，以旧地召人希赏。令体量有无上件事理，如有，即取勘奏裁。

又言军人失训练，令总管司检察。

是日，三省云，夬章进呈讫。朴云曾上白，恐言者未已，兼来者必纷纷也。

甲午，上旨，令草定专委范纯粹体量振恤河东流亡饥殍之人。遂同三省进呈，仍令河北、陕西帅准此。即得旨，依奏。三省欲行，遂送三省。

自癸巳日暮，大雨达旦，又终日乃已，滂沛沾足，但未知广否。

乙末，旬休。【是日，陈瓘再对，击惇，又论京罪。上以谓与卞不同，瓘极陈，乃稍以为然。】

六月丙申朔，以虏使吊祭见于皇仪殿，二府侍立，罢赴福宁临慰，百官进名奉慰于皇仪门外，二府退归。【蒋枢押都亭宴。】

丁酉，昭宪忌。【同日，淑德忌。】

戊戌，同呈熙河奏殿直孙毅落蕃归汉。惇云：「毅落蕃初不奏，其它士卒不奏者，谅何可胜数。」余云：「毅乃转运司差押茶往鄯州，为西蕃所虏，然经略、转运司皆当奏。」各令分拆及更根究落蕃使臣、士卒，不以勘会了与未了，遂具姓名闻奏。【经略司云：毅妻有状，以不见毅下落去处，乞限究面勘。末到也。】

又以章永年句当剩员所。余云：「虽是惇无服亲，然臣所知，惇初不预。」上笑云：「剩员所何足道，今后更不须进呈，只拟进可也。」遂拟旨。

再对，乐士宣辞免内侍押班，上称其知礼。

又复王舜臣、李泽、李澄、康谓等差遣。以得旨叙官，路分以上与降一等差遣故也。

己亥，同呈王愍移河东总管。

庚子，初伏假。

辛丑，天贶节假。

壬寅，北使辞于皇仪殿，遂同二府赴垂拱。百官起居，又赴紫宸，同北使赐茶，朝辞讫，二府退归。

癸卯，同呈熙河奏安乡南城毕功。又奏把拶桥至湟州止九十九里。宗河【乃湟州也。】可通五板船，漕运道路通快。候安乡北城毕功，令诸军歇泊，至秋凉修瓦吹等三堡寨。

又奏赵怀德及三伪公主至熙州。

再对，环庆奏遣将官于新边界，候以里发窖藏解。诏勿令侵越引惹。

是日，以向氏女六日入内谢子莘除合门祗候，太母令传宣抚谕，及慰抚之语甚厚，又赐以御酒，并前尝赐茶，当致谢，遂先于崇政留身。因言：「正月十二日《时政记》尚未进，蔡卞已出，欲约许将因留身进呈，又恐张皇，欲只进入。」上云：「累曾议定，只进入不妨。」余因言：「当日事出仓卒，太后圣训先定，臣等但奉行而已，臣虽与惇等议论不同，然人臣义所当然，无足言者。然臣待罪政府已六七年，久妨贤路，加之衰残空疏，无补朝廷，只俟山陵发引，便当伸前请，乞致仕归，遂微志。」上云：「卿与众人不同，卿何可言去。」余云：「臣幸会陛下，践祚之初，受遣定策，预闻大议，在臣遭遇可谓千载一时。非不怀恋圣世，然因循尸素已久，必待如章惇、蔡卞而后去，则于臣进退之义实所未安。臣于此时得不以罪戾而去，陛下于臣之赐厚矣，必待有罪乃许其去，亦非所以保全老臣之意。」上云：「累与皇太后言，卿在密院宣力累年，今日与众人不同，无可去之理；亦尝与言事官论及此，卿岂可去。」余云：「陛下眷厚，朝廷驱策之意固如此，在臣进退之分，亦不得不然。」上又云：「密院赖卿久矣，岂可去。」余云：「密院既无边事，人人可为，何必臣而后可。然臣今日未尝喋喋上烦圣德，俟山陵乃敢请。」上因言：「边事虽已宁，自韩忠彦是元佑中同弃城寨者，恐所见有异。」余云：「臣亦察知忠彦意，常云，今日边面阔远，难照管。然今日城寨尤不比前日，不惟不可轻议弃舍退缩，若备御不至，异时西人万一犯顺，若一处为西人所破，则边计便须动摇，此不可不慎。」上深然之，云：「若破却一处，则他处皆动摇必矣。」上又云：「茶马事亦不可罢。」余云：「茶马岁课二百万，元佑中所不能废，今若罢去，则边费及岁买马二万疋将何以给?」上又云：「不独茶马，免役法亦不可改。」余云：「元佑罢免役，天下百姓以为不便，皆愿复行，何可改。然不独免役，常平法亦不可废。」上云：「此四事且总说与韩忠彦，或因奏对时，对众说亦不妨。」余云：「臣且当以圣意谕忠彦，俟将来章惇赴山陵，臣当对众更敷陈上事。」上又云：「近所擢言事官，多绍圣中失职之人，恐怀忿心，议论或过当，卿等可亦说与勿令过论。」余云：「宰执与言事官无由相见，臣无由传达此意。」上云：「多卿等所属，岂不令人说与?」余唯唯。余又云：「言事官固难戒以言事，其议论过当亦必不免，但斟酌取舍在陛下尔。其次则宰执当上体圣意，每事持平，处以义理，则言者亦足戒也。」余又请问朱彦何以罢御史，上云：「无他，只是令改郎官。」余云：「所陈必有不足以当圣意者。」上云：「有一札子亦好，只是论议与陈瓘等不同，故不欲处以言职。」因盛称陈瓘论议多可取。余云：「龚夬亦强果敢言。」上亦称之。师朴曾报，上云：「彦奏对无取，兼所见有异，不宜处以台职。」然不曾请问其详，故余复及之。余又云：「外议亦疑彦为徐彦孚、吴居厚所荐。」上云：「此亦不妨。」遂退。至帘前，具陈：「子莘妻入谢，蒙圣恩传宣抚谕，又劳问丁宁，臣何以仰称圣眷。」遂再拜。太母云：「亦曾说与，令以上尊归与父作上仪。」余云：「上感圣恩。亦曾蒙赐茶，以外廷不敢具章表称谢。」因言《时政记》如上前所陈，亦许令进入。余又言：「臣当日与蔡卞并立，闻卞云：『在皇太后圣旨。』卞却曾于帘前自云：『当依皇太后圣旨。』与臣所闻不同。臣今来不敢更改，但依实云『在太母』。」亦然之。

甲辰，同呈押班冯世宁磨勘改延福宫使。

又令胡宗回常优加犒劳及照管赵怀德并三伪公主，以昨日上旨令草定也。

再对，以李昭珙押赐夏国登极银绢各一千五百，用治平四年例，以六月差官。

以乐士宣为山陵行宫巡检，替阎安，以安权提举修内司。近以阎安为入内押班，以乐士宣为前省押班，皆中批也。

是日，上又言：「三省文宇多迟滞。」余云：「以经历处多，三省六曹皆得一两日限，又有假，故每一文字须旬乃可出。」【昨日独对，上已及此，颇患其留滞。余云：「三省天下政事根本所在，忠彦才力虽不足，颇听人言语尔。」】上云：「三省与密院文字，多少相较几何?」余云：「密院十分之一二尔，尚书省乃万机所在，密院边事息则益少，非其比也，逐日进呈文字不过一二内臣及武臣差除尔。三省议论、所降号令，无非系天下休戚，以至进退人材，区别中外臣寮奏请是非，无非大事，岂密院所可比。」上亦矍然。余因言：「近闻陈瓘论司马光等复官，不知为有罪无罪，不审圣意以为如何?」上云：「三省云何?」余云：「三省未尝与臣语及，臣亦不敢预议，不审陛下以光等为有罪无罪?」上云：「莫须是有罪。」余云：「圣意如此，臣乃敢尽言。绍圣中以光等有反逆心，谋废立事，天下皆以为冤。至于诋毁神宗，变乱法度，则事迹具存，岂得为无罪?如光论免役法，以先朝为剥肤椎髓，岂不是诋毁?而免役之法，天下百姓以为便，而光以为不便，必须毁废而后已。又如苏辙章疏云：『鹿台之财聚而商亡，洛口之仓积而隋灭。』是以神宗方纣及炀帝，可以为无罪乎?绍圣中，邢恕尝谓臣言，『司马光以人臣挟怨，与神宗为敌，方元佑秉政事，神宗所行法度，不问是非，一切更改；所用人材，不问邪正，一切斥逐。此其罪已不可胜诛，若言他有反逆心，则是冤枉。臣讶恕之言颇合公论，遂具陈于大行前。大行云：『卿前虽如此说，他别处说得不同。』恕其它奸言，固臣所不尽知，若如此言，则论光之罪可谓当矣。」上深然之，令具以此意谕三省。因言：「大臣及言事官议论亦有偏者，悉以谕三省不妨。」退遂具以圣意白三省，莫不悦服。余又为上言：「元佑之人愤嫉熙宁、元丰之人，一切屏斥，已失之偏；绍圣用事者，又深怨元佑之人，故窜斥废黜无不过当，其偏则又甚矣。今日陛下方欲以大中至正之道，调一两党，则但当区别邪正是非，处之各得其所，则天下孰敢以为非者。若今日但知收复元佑之人，退黜绍圣之人，则不免又偏矣。如此，则与元佑、绍圣何以异?非陛下所欲扶偏救敝、持平近厚之意也。兼臣累闻圣谕，及皇太后亦曾宣谕，以谓有甚熙宁、元丰、元佑、绍圣，但是者则用，不是者则不用，更不必分别此时彼时。若人臣皆能体行此意，则无不当矣。」是日，上谕：「韩忠彦颇平直，李清臣议论极偏，宣仁时事无不是者。」但谕三省云：「朕意以谓大臣中亦有偏者，不须指名也。」又云：「黄履论事亦偏。」又云：「陈瓘论司马光事，已是曾令换札子来。」然听不审也。【又言上云：「坤宁多不利子孙，不若留在娘娘宫中抚养。如姐姐年长，尚且不育，不可令在福宁。」姐砠谓太母所生延禧公主，十二岁卒。】

是日，太母云：「皇子未满月，极惺惺，会笑，认得老娘奶子。」

余既退，亦略以上论清臣之语谕朴，并以四事谕之。

乙巳，旬休。

丙午，同呈边报。

再对，以向子英为环庆第五副将，从苗履所奏也。上云：「太后欲召归。」余云：「子英得将官，必未愿归。」至太母前亦然之，余云：「若历将官后，却召归不妨。」【是日，召范纯礼谕以上论言事官怀忿过当之语。乃范尝以此开陈也。】

是日，同呈讫，余遂云：「前日已尽以圣旨谕司马光等事谕三省。」朴遂出陈瓘奏进，上云：「如前日宣谕。」余云：「三省亦皆以为当。」惇云：「如此更无可施行，只进呈讫。」余云：「但是非之论未见于文字，莫可着于《时政记》否?」朴云：「莫须别撰光与公着告命?」上云：「不须，但贬邢恕，于恕告命中具载此谕，则天下皆知之矣。」余云：「圣谕甚切，此臣等思虑所不及。然恕便须行遣。」朴云：「不知如何贬?」上云：「重贬。」或云散官安置，余云：「恐太重，其以有分司某处居住。」上及同列皆然之，遂令以少监分司、均州居住。初，上云与善地，或云滁，或云随，惇云：「恕曾知随州。」遂处之均。朴云：「仍须令曾肇命词。」上云然之。再对，上又丁宁，令谕肇且与明白撰词，须明着其有罪无罪乃是。寻以简白开，都堂亦召开面谕。是日，开适当制。【初议，虽不当制亦合草词，开云：「若不当必不草。」】丁未，同呈边报。再对，移高伟大名都监，刘石淮东。【朴所祷也。】上又谕云：「密院无事，非三省比。」余唯唯而已。

戊申，同呈边报，宥州牒云：「已戒约边人不得侵犯汉界。」

再对，以李昭珙知宁州，又以贾嵓子说为看班祗候，仍不候有阙。

己酉，同呈诏胡宗回，令更多方招诱溪巴温、郎阿章等出汉。

又令鄜延候西人差贺登人使，即依例报以天宁节名及日月，再等以御批。

陶节夫奏，乞即移旧弓箭手耕并边新田，中批以为可取，寻检会已累有朝旨，令陕西、河东诸路依详累降朝旨及臣僚所奉施行，仍取情愿，不得抑勒。

又以向子华知恩州。

是日，因语及肇所撰邢恕词，蒋亦诵其语，上云未见，令余写一本进呈，以翌日月望不奏事，遂写进入。

庚戌，月望，赴福宁、内东门临慰如常仪。【是日，上谕：「见邢恕词，极好。曾肇恁地会做文字。」蒋对云：「好个翰林学士。」余默然不敢答。

辛亥，同呈李譓奏湟州利害，胡宗回相度闻奏。

再对，依三省已得指挥，逐月进堂除差遣及兵将官、知州军揭贴簿书。

是日，闻龚夬击京，上甚愠夬，云：「夬所陈皆曾布之语。」夬既自辨，遂请去。然余实未尝与之通声闻，盖小人及近习造谤尔，虽上旨令谕言者勿过，余亦未尝以此语之，盖素未尝交通也。

壬子，同呈边奏。再对，以河北增置广威，保捷二万余人，旧军分每指挥例百人，而在京禁军见阙万余人，遂令河北监司及安抚司，拣选愿升换在京军分者，发遣赴军头司。盖欲销废旧人，免添新军分，重迭縻费廪给也，新军廪给出自西府，旧军销减，则逐旋计所减，令运司管认故尔。

又以麦文昞句当翰林司，对移向子履句当军头司，以两人皆愿移易也。上以子履太母侄，许之。太母云：「不知了当得否?」余云：「同职五六人，必无不了。」

癸丑，同呈边奏，范纯粹乞朝见，许之。

是日，龚深之来言，得之外议，云近习极不乐，有「无震主之功，而有震主之威」之语，渠亦戒以勿与事，云：「韩、李皆上所新擢，尚且退缩，何必管他!」又云：「但戢敛必无事。」又云陈瓘言，亲闻上语，云余与刘友端尝共事。余帅河东，友端作走马，同官三年，及其亲近，未尝与之接，其职事亦无西府干预者，修造土木之事，皆三省所行，未尝有交通之迹。余笑谓深之云：「若能与友端交通，绍圣、元符中作相久矣。」余比亦见范彝叟，云：「上有涵蓄，恐彻帘后必有所为。」又云：「且看祔庙后举措如何，便可见矣。」然不知所谓涵蓄果何人何事也。

甲寅，无同呈。自边事以来，盖无日不同呈，自尔边鄙无事，稍稍希阔矣。

再对，以合门祗候欧仅覃恩改供备当职，乞用先朝随龙恩例除通事舍人，上黾勉许之。

是日，朴云昨日错与挽词同降出龚夬三章，一乃击惇者，一击京，一乞出惇，遂收之，朴亦未见。今日惇欲留身，既而三省对，具道，上云：「是误降出，却令进入。」惇遂留，再拜而退。是日，西府见太母，太母即笑云：「昨日却误降出龚夬文字，论章相事极子细。」又云：「已知朝廷待山陵后责降惇不易处。」又云：「是日打揲文字是一老内臣，文字上自批凿云『不出』，却误降出去，亦须行遣。」

乙卯，旬休。

丙辰，同呈牵复前陕漕已宜官。

再对，以传宣添长入祗候殿侍二十人，当如先朝，权令祗候转员日正拨入额，免侥幸。上从之。

以阎安再任皇城司。

是日，朴于垂拱及帘前留甚久，云：「言者不可沮折。」上云：「未尝折他。」开又闻朴多方以言探试上语，恐有所疑，即开陈，然终无之。朴又云：昨在外，保全及召还皆余之力，何敢隐也。开云：「家兄但急于体国尔，其用心岂有他也。」因言其自有求去意，朴坚以为不可。然余请去之心久矣，亦不问毁誉如何，但欲引分奉身而去尔，岂能更与小人纷纷计较口舌也。开所闻大约与所闻略同。近黄安中又云，上目送西云：「大臣不可立党。」安中殊忧之，然余云不辨也。上近见孙谔论京未去，云「赏罚未明」，上云：「乱道!」谔奋然便欲拂衣，为众所止，而邦直劝止之尤力，又尝面沮夬，故朴有所陈。丁巳，无同呈。是日，以王舜臣权发遣兰州，以康谓卒故也。是日，三省以陆佃权吏书，张舜臣为吏侍。朴云：上称舜臣老成平稳，又称纯礼、子开，皆以为可用，故稍稍进之。纯礼尝言宣危，谓余、开亦已入疑，然与朴所闻又有异矣，未知何如也。

戊午，赴南郊，宿斋，告元佑皇后复位。

己未，五鼓行事，毕，黎明，还西府。

庚申，末伏假。是日晚，批出，以子开为翰林学士。是日晚，大雨。自入夏数雨，山陵桥梁道路多坏。【是日，清臣奏，乞不令胡宗回同相度湟州。上云：「主帅岂可不与议，如三省职事，令他人相度，而三省不与可乎?」遂默然。余云：「宗回于此不与议，则难责于守御。」上亦然之。】

是月十三日荣阳、汜水、巩县皆大水，漂溺居民，坏汜水行宫，而雨殊未已。

辛酉，同呈郑居简言：「湟州地险隘，当罢都护府、安抚使之名，令隶属河、兰州，以省馈运。」诏遣新陕西运判都贶与胡宗回同相度闻奏。

再对，上谕以已除肇翰林学士，余云：「臣仓猝未敢称谢。」上又称范纯礼云：「当迁一学士兼承旨不妨。」余云：「自有韩缜、曾孝宽例。」退以语朴，云必批出也。

是日，令陈安止、刘子方不回避。

又上殿札子，侍郎以上进呈，小事拟进，余更不进呈。

壬戌，同呈郝平奏，会州城壁醋醎，不可为城，乞以青南讷心为州。令都贶一就相度闻奏。

再对，预戒河北州郡，岁终差官点检城壁楼橹等。

差曹诱权管句马步军，以诵从灵驾西行也。

又差段缄梓夔都监。缄乃陆佃及子开所称也。

是日，遂留身谢上除子开禁林。因言：「孤远之士，被遇神宗，兄弟三人皆为舍人，而臣偕肇皆作禁林。」又言：「衰朽当请归老。」至帘前亦具以此陈之，帘中云：「三人皆同父，亦盛事。」癸亥，同呈边奏。

再对，差杨应询天宁节接伴北使。

甲子，无同呈。以刘交句当军头，同梁安礼皇城司。

又呈鄜延已依御前刘子收瘗骸。上云：「因看曾肇所进神宗德音有此指挥，适在皇太后殿中，前有笔砚，遂草率此指挥行下，皇太后云：『只熙河路否?』朕欲徧及诸路，仍并汉蕃人遣骸收瘗，并遣中人往句当及致祭，作水陆。」余云：「正与神宗手诏一般，神宗诏云：『朝廷子育四海，所当恻隐。』乃不问汉蕃也。今更及诸路，则又广矣。」【是日，余欲辞所赐，而众不欲，遂已。清臣独免，当日批令改，遂受之。是日，蒋私忌不入。】

乙丑，旬休沐浴。

七月丙寅朔，赴福宁临慰如常仪。

丁卯，南北郊奏告启，不坐。

戊辰，进读谧册，休务，以疾不入。

己巳，在告，皇太后遣中使曾焘，以将罢政，赐金二百两、拂林玉带一、银合并帕全。【惇以下玉带皆一等，唯宰相多金一百两。】是日，中使来，方知余实抱疾。

庚午，上遣中使黄希叟赐食宣问，太后亦然。余谢以太后止七日垂帘，余虽病，须勉强入对。来使增十千得百，不收。【例五千以兼太后抚问，故倍之，皆不收。】

辛未，朝崇政并帘前，皆问圣体，曲谢密赐。

同呈戒诸路帅臣，常切备御亲边。【余自草定，清臣初亦异议，上深然之余所请，遂默然。】

又诏熙河，许溪巴温、小陇拶等不赴阙。

再对，上劳问疾苦。以三省奏黜梁惟筒、陈衍亲党文字进呈，上令留中。又以惟简及衍子并中人杨傅尚编管在海南，称在全州，上旨悉令放逐便。壬申，同呈边报。再对，以刘程为益钤，以王存知石州，和诜岚州，王诘岢岚。又以向宗礼为京西南路都监，杨和为广东。

至帘前奏事讫，遂叙陈：「自尔遂不肯得侍慈颜。」因拜辞，太母亦慰谕云：「皇帝聪明，更赖卿等辅佐裨补，赏罚不可失当。」余等唯唯而退。

癸酉，启攒前三日不坐。甲戌，亦然。

乙亥，赴福宁晚临讫，宿枢密院，是夕，三省皆宿于禁中。

丙子，卯正一刻，起鼓，自尔日赴福宁奠。

庚辰，月望，奠慰如常。

辛巳至癸未，日赴临，遂宿密院。

乙酉，卯初三刻，发引先行，启奠，升龙輴，讫，行祖奠礼，上及后妃哭送至端门外，行遣奠讫，又读哀册，讫，遂行。三省、密院祭于城西，午正后，大升轝至板桥，遂奉辞，讫，归府。

丙戌，入慰。

