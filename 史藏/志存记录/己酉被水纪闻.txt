己酉被水纪闻
姚济
    本年自前四月初，至闰四月底，晴少雨多，或连五六日不止，或连昼达夜大雨如注。西北低洼之田，已尽没水中，荒象已见。乡民赴县报荒，不期而至者约有四、五处。以后景象，当有不止于此者。因就所见闻，按日记之，以便稽考。
    五月  初一日，竟日小雨。
    初二日，夏至。晴雨参半。
    初三日，辰刻大雨，至晚大河中潮汛，已涨有四、五尺。
    初四日，阴雨。闻华、娄署前来报水者，均有三百多人。
    初五日，竟日阴。
    初六日，竟日雨，闻东北乡已有借灾肆抢者。
    初七日，竟日雨，有人从张泽来，云彼处水已出场，幸未入室。
    初八日，自辰至酉，大雨倾盆。小街极低处，已积水半尺许矣。
    初九日，阴，夜复大雨。
    初十日，竟日阴，报荒乡民日多一日。夜仍雨。
    十一日，竟日大雨。市中米价已增至每升四十六文，稻草每斤四文。
    十二日，雨。是日娄邑尊（李公名辉海）下乡勘水。
    十三日，阴雨参半。
    十四日，日夜大雨。
    十五日，自黎明至夜晴。
    十六日，雨。有地方公呈，请禁客籴，颇为有益贫民。
    十七日，竞日大雨。夜复东北风大作，竞夕风声、雨声、坍墙倒壁声不绝于耳。
    十八日，小暑，雨。余家后墙亦坍。
    十九日，大雨三四次。水势自月初至今，日涨一二寸、三四寸不等。闻白龙潭一带，人家已住水乡矣。
    二十日，雨。闻江阴东门外地陷成河，未知其细。
    二十一日，雨，复大雨。而风闻金陵人多避居钟山上，未知试期何如。
    二十二日，雨，闻乡民报荒，有在府堂啰扰者。太守请城守营及华、娄两邑尊曲为开谕而退。太守练公名廷璜。
    二十三日，雨。闻金山有拆毁大堂之信，未知确否。
    二十四日，阴，夜雨。闻北乡境倪、陈各家被抢状。
    二十五日，大雨。华、娄已通谕各富户平粜，并设局劝捐备赈。地方官之心，不可谓不静，其如乡民藐不畏法，日逐聚众报荒，出言无状，人心之坏，不知其何以至此。
    二十六日，阴，夜仍微雨。闻省中被水状。并有人自清江浦来信，除邵白等处，人家半没水中。其余各府县城内外，无不积有二三寸水。高处尚属可免。特此在发【信】日前所见，现更不知何如。闻昨日娄邑有解到抢犯三人，当堂杖责收禁。
    二十七日，晴，夜有微雨。天虽有好意，然河水日涨，高处尚与岸平，低处如北外下塘及城中吴家汇、邱家湾等处，均已上岸半尺许。吁，可畏哉！昨悉乡中富户以怕抢故，纷纷搬入城中。然仅可挈眷，不能运物。运则无有不抢。如此借荒行劫，藐视王章，宜乎彼苍之隐夺其食，听其积久而毙也。闻浙江严州起蛟，漂没无算。
    是日，有青浦千余人，硬开吕岗泾坝，意在泄青浦水故也。
    二十八日，竟日晴。闻娄署前有二十图乡民哄事索食，唐突县尊。立擒四人杖放。并闻某县韩某为乡民咬伤而死，亦异事也。河水又涨二三寸。乡间牛羊等俱寄养城中。
    二十九日，辰刻雨，即晴。娄县有东外马姓，解进抢犯一名（姓彭），当堂杖责，并令插耳箭出游四门示众。甚为快事。此等强民不可无此大戒。并闻华邑亦将抢犯杖至盈千，监候详办。同一疾恶如仇，似少作用。未识四乡闻之，亦稍知警否也。水势又涨三四寸。
    三十日，竟日晴。傍晚东南风大作。据云，乡间水势渐退去一二寸，而城中河水仍无退象。午刻，闻佘山十四图地保擒到抢犯三名，当堂杖责后，插箭游门，稍彰国法。其如东北一路，仍抢者纷纷。
    顷闻，莘庄冯小泉家，于二十六、二十七两日有乡民千余人，聚将肆抢，当雇庄丁一二百人隔河把守。又得莘庄来人三百名，及马家（十四图）所雇乡勇五六十人，闻风来助。相持两日，各执器械并鸟枪等，两不相逊，几成械斗。小泉因来城请示。似此抢劫成风，以强为胜，实为乱阶。吾辈虽无民任，然睹此情形，于心闷闷。未识当事者将何以处此也。
    并闻娄邑在西外劝捐，在城各绅富如韩瘦山封翁、张梅岭学博各捐钱二千千文；以次乐输，颇为踊跃。惟有监生卫书源者，初以河车起家，积田至三千余亩，吝不肯捐。闻邑尊已将该图地保枷号卫姓门首，催令书捐。未知河车肯发善心否。
    华亭设局，四五日并无一绅富到局书捐。惟闻西内侯姓许捐钱二百千文。邑尊金公（名咸）甚不惬意而去。旋令仓书送来告示底一纸。内有：“本县既因福薄累民，又无才具，不能劝捐集事。惟有听民自向各富户踵门求食，切弗生事。即或遇有为富不仁之家，将尔等或麾门外，或加唾骂，只宜顺受。再四哀求，务望激发天良，解囊肯救而后已。含泪书此”等语。闻之可为三叹。
    竟夕风。有人述上邑尊王公（名绍复）在二十日左右，有乡民一、二千名哄堂不退。邑尊期拔备刀自刎，为左右夺住。即请道台及右营参将到署，力劝乡民，各给点心钱四十文而后散。亦一骇事也。
    六月  初一日，晴，竟日东南风，向夜更大。闻北乡水势又退二三寸，城中仍无退意。然只要乡间有日退之势，城中多涨几寸，亦属无害。华邑赈捐闻少有起色。然办事非其人，恐日后终归无济耳。接松隐顾小野（名乃海）信，知亭林大寺前，旧有石藏一座，与华署南一座，俱唐咸通朝物，相传建此以镇海眼者。近于数日前，藏侧忽涌醎水，流濯田数亩，至今未定。彼地人甚忧之，不知主何灾。凶年再兴大役，恐不及继也。奈何！娄邑尊已将河车发捕厅管押，尚吝如前。多见其不知量也。闻嘉兴亦有坍城之说。
    初二日，竟日东南风。太阳燥物，此是今夏第一日。城中水亦退二三寸，乡间当不止是也。有人自都中回，谈及当前四月上去时，山东道上遇雨雹，约有城砖大，骡马被打死者无数。亦异闻也。
    初三日，晴。城中水势正值顶汛，旋退旋涨。唯闻浦南一路，则已退去一二尺矣。西、南门外均有堕水死者。
    初四日，晴。娄署前又于西外二图获一抢犯，如前插箭游城。四五日来，闻乡民已稍为敛迹，此用威之效。盖惩奸即所以安民。治借灾生事之众，有不得不如此者。华邑亦日有抢犯，邑尊仅予以监禁，未能彰明其犯，故纷纷者犹未定也。惜之！
    闻三月中七宝案，已有人参奏专责书吏，此治治民则可，治乱民恐书吏纵不尽无罪，而恃众制官，此风日长，居者之忧也。志之以俟后日公论。
    又闻二日前，在华娄学宫前，有一人堕河身死。其尸立而不倒，未知何故。或曰人身上携有银金等，总不肯倒。此理或有之，然究未尝见也。
    初五日，晴。闻瓜洲地坍入水中，口上停船失去六七十号，不知所终。亦一劫数也。竟日热。
    初六日，晴。河中水两日来反有涨意，不知何兆。想各上游泄泻不及，致有此患。特不知汛底能退出否，闷甚。闻金陵制军因城中水大，移驻鸡鸣山十庙中，看来八月省试时，当不能退净也。竟日大热，夜则少有风。
    初七日，晴。闻高淳有偷开东坝，苏抚即拨本标兵一千，请尤军门往守矣。相传此坝下用生铁铸成，倘被一开，江浙下游皆成巨浸。防之不可不严如此。
    昨娄邑有三保二十八图解来抢犯一名，惩治如前。
    是后天虽老晴，而四方被水灾区，十居七八。松属大势，娄、青为甚，华、上次之，奉、南又次之，金山为上。然于七月底，闻金山钱氏出米，被乡民围扰。有捕厅王公者，以往送故，即于该处堕河身死。事经上闻，金属乡民又将遭一番枉劫也。闻之可为三叹。华、娄两邑已于七月十一日起给口粮，每月约【非】二万千文不可。小民有因户口不均之故，日向公堂申诉。然皆当堂开发不及备记。

