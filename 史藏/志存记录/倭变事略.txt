倭变事略　　（明）采九德 撰 

　　嘉靖三十二年癸丑，夏四月二日，一海船长八九丈余，泊盐邑演武场北新塘觜，约贼六十余，皆髡头鸟音，有枪刀弓矢而无火器。时备倭把总指挥王应麟率本卫骁兵数百而出，贼见我兵不敢动。王遣陆路指挥王彦忠率兵百余，至船询所以来，而译言莫通。惟以小木柜置书，其中曰：“吾日本人也，来自吾地，以失舵，愿假粮食，修吾舵，即返。幸无吾逼，逼则我尔死生未判也。”时承平久，邑人相携往观，嘻然莫为虞。日甫西，彦忠率众逼船，倭尽起立，以燕尾利镞射数军，皆立死。诸观者始知惧，奔入城，遂塞门为拒守计矣。会雨，夜昏黑，防少懈。漏四鼓，贼留半在船，其半登陆路而遁。 

　　次日侵晨，军人胡士澄持火药数斗，奋身上船焚之，火发，贼突起，胡遂被杀。酋长有八大王者，从火中奋跃，眉毛尽焦，独举二刀拂火飞斫我军，跳掷数四而倒。焚死者十余贼，生擒被伤者六贼。缚置北城闉内。刀疮伤处，见其痕多无血，人咸异之。其遁贼沿塘而北，经白苎桥，就民家索食，由腹里抵新行镇，所过杀伤十数人。初四日，官兵追及之，至矮婆桥力战。是日大雨泥泞，勇士茅堂手枭当先一倭，诸军咸尽力血战良久。贼以半出战，以半伏草麦林莽中，战酣伏发，而茅堂、舒惠、敖震素称勇敢者，皆战殁。我军死者十八人，贼皆割取其首，排列桥上，此海上兵与倭交锋之始也。初贼执一民欲导出海口，怪引入腹内，杀之；复执民以发贯耳鼻，曳而行，自竹林庙经平湖县地，典史乔父子率兵壮邀击。乔遇害，兵士死者十七人云。 

　　贼至乍浦，匿天妃宫，把总王应麟率兵围之。贼以神前长幡编帆，绞縤既备，向军前绐曰：“我等不敢与将军战，乞退舍，俟海潮至，各愿自投海死，是为两全，勿作刀下鬼。”我师轻言之而退。贼帆縤衡出，掠哨船脱去。 

　　五月二日，青村有贼四十二人，即前贼同伙。缘失风上青村海岸，不知前贼船已焚于吾盐。沿海觅船不得，由金家湾潜逾梁庄，至白马庙，匿黄姓民家，登屋哨望，坏壁开扉，以防不虞。指挥满朝率乍浦军数十人追及，遂围之。贼从屋上麾白旗招贼党出斗，朝开弓射毙之，贼窘甚，用门屏蔽出入处。朝逼之，不虞白马庙中更有贼突出，朝腹背受敌，奋勇砍杀，以兵寡难支，死焉。时有千户王继隆，百户朱堂、康绶俱被杀，官军死者二十人。贼有善卜筮者，每日侵晨卜筮，为谋画胜算，有诗题庙壁云：“海雾晓开合，海风春复寒；衰颜欢薄酒，老眼傲惊湍；丛市人家近，平沙客路宽；明朝晴更好，飞翠泼征鞍。”郑端简公论倭奴之变，多由中国不逞之徒如衣冠失职书生，不得志者，投其中，为之奸细，为之向异，观此四十贼，亦有能题咏者，则倡乱者岂真倭党哉？厥后徐海、王直、毛烈等并皆华人，可信矣。 

　　贼屯白马庙，连四日不出，南北阻绝，无一行者。协总指挥马呈图，檄指挥采炼，率澉浦骁兵三百，合卫所军千余，屯教场，三昼夜不进。盖欲俟彼至而擒之，谓以逸待劳计也。时指挥王彦忠帅陆军三百，指挥徐行健帅湖兵四百，俱屯教场。承平日久，军心怠忽，若霸上棘门然。 

　　初六日侵晨，我军星散，至柴家埭炊饷。贼分五、六伙而来，服色装束，与我为一，众以为逃窜民也。且海雾溟濛，天色似明未明，不可细辨。一伙自海雾边来者击吾首，一伙自里塘来者击吾尾。从中要击者二三伙。众皆溃乱奔逃，马总被一枪穿胸背死。采乘骑击贼，伤二，贼恚甚，斫其首，腮喉处受数刃而毙。千百户姜节、吕凤、姚岑、王相等咸被杀。一鼓手擂鼓促战，贼一枪连鼓钉之地。我军殁者四十余人，城上人下看教场，惟见黯黯杀气，天若为惨者。是战也，非贼智勇，亦我军失策耳。贼穴白马庙，才十余里耳。我军宿教场三昼夜，观望不前，锐气消阻。官自宿柴家埭民家，官兵散处，统纪绝无。盖其时备倭把总考选，指挥任之，与指挥俱为同僚。非若今日受敕参戎，有相临之分。以古把总不能束指挥，指挥不肯下把总谁为先锋，谁为后殿，谁为左右前后奇正之兵，谁为旗牌监督者在其阵至于三里而探，五里而侦者，绝无一军詷报。贼既至前，犹疑为逃窜之民。迨其四面杀人，自相遗败，又何尤耶？ 

　　是贼既胜，意气扬扬。有称二大王者，年二十余，每战辄挥扇用幻术惑众，独衣红袍，骑而行，至龙王祠，祠即东关要处。邑典史李茂率勇士四百守东关，贼发数矢不动。李亦塞旗呐喊，放炮示出战状，贼不敢逼城。遵海南行，抵马家堰，就袁姓民家食，执民导行，自腹里走经■〈石赖〉门，历园花塘，入海宁县界。守御所军出击，被杀者数百余，窟赭山，数日至钱塘鳖子门。把总指挥阵善道奉军门调遣提兵来御，遇害。陈乃参戎万鹿园婿也，方出师日，家人具馔请食，陈大言曰：“吾灭此而后朝食”，一遇贼而陷于伏矣。万将军素好施舍，有少陵僧者，自幼行脚江湖谙武艺，手执铁棍，以故大钱贯铁条于中，长约八九尺，重约三四十斤。尝德万公施，欲为其婿报仇，曰：“吾辈不愿受中丞约束，愿为公灭此贼。”随集党八十余迎击贼，贼战，每摇白扇，僧识为蝴蝶阵。乃令军中各簪一榴花。僧手撑一伞以行，但作采花状。贼二大王者，望见僧，即若缚手然。盖以术破之也。僧以铁棍击杀之，并杀勇战者十余贼。僧欲尽灭此贼，俾无孑遣。我兵从征者争夺首级，至有自相杀伤者。僧怒，阖其伞，贼遂能应敌，且四遁矣。明日，掳钱塘江，入海去。 

　　是月二十日，督府王公忬檄参戎汤公克宽来守盐。汤号武河，邳州卫指挥，有志勇，提邳兵三百人，皆雄伟长大惯战者，且熟知倭情。盐人自是皆倚汤将军矣。时邳兵口粮，每日人各八分，重汤帅也。守道潘公恩，巡道姜公延颐，咸在盐守御。城中兵卫，骁兵选锋六百，县盐共四百；处州刘大仲所统坑兵五百，召募湖州水兵共四百。各口粮一日五分，每十日一给，而酒肉犒赏，守巡府县络绎与之，是以兵士愿出死力战守焉。 

　　二十三日，乍浦倭船七只，贼数百，围薄南城口，索粮食。守御指挥姚洪度汤帅必援，城上佯许刻日以待。因先剽掠附近村落。 

　　二十五日，汤帅果至，贼即遁去。有远掠回者数十，取民居门，屏窟高公山，负固独留。汤率所部邳兵三百，合盐兵约千余，公亲冒矢石登山督战，杀贼四十余，以馘贯长矛凯旋，入盐东门，人皆顶香盆迎汤，而潘、姜二公设宴邑公署中，为奏凯贺，酒未三行，而倭众三十七艘至龙王塘矣。 

　　倭船三十七只泊龙王塘，如蔽天之山，其帆亦如浮空之云。军民大骇惧，汤慰曰。“尔众毋恐，此吾责也，吾为尔守；第遵吾约：毋梗毋惰。”而守巡二公微服步行城上，惟汤公相视城垣外石砌有凸凹可登处，携二公指示曰：“使石工凿平之。某民家附外城者可虞，当拆卸者，卸之。”计城垛共二千有奇，每垛军一民二，及乡绅举监生员之家丁一；每五垛督一邳兵，每十垛监一甲长；每窝铺城楼屯以兵民二三十人及千百户一二员，每城门一指挥、一千户，一县僚属守之，四门皆然。某门有警坐某官，某铺有警坐某官，某垛有警坐某甲长、某军民，甚得邳军监督之力。守城兵民册籍，诸衙门各一册，或差官或亲自点闸。乡士夫俱城上侍汤公守巡之侧，而听命焉。贼众数千，白昼攻城，矢入城中如雨。弓长七八尺，矢长四五尺，镞之铁者如飞尾，镞之竹者如长枪；城外隔河而射，中城内屋，钉瓦入椽，而没镞矢。自垛隙中人者，伤死十余人。汤公开弓射杀，杀数贼，邳兵亦射数贼，俱无虚矢。鸟铳击数贼，皆立倒。贼虽众，咸丧胆矣。是日自午攻城，至申益急。时值晦夜，汤命城上举火如昼，梆锣铃铎，声震天。有顷，则铳炮络绎而发。凡一门举号，则合城呐喊，可闻数十里许。又时时以■〈纟索〉悬木运行垛外，虑贼登堞而上者。是夕，犹有贼蚁附北城二三处，俱及垛，将人推堕城下而死。是时以三十七艘数千余倭攻围盐邑数重，若釜鱼阱兔矣，不有汤公之拒守，潘、姜二公之协谋，亿万生灵，又安赖以存也？ 

　　时盐与平湖俱中倭患。铨部乃选癸丑榜中有才名者为二邑令。壶阳郑侯讳茂，令盐邑；而平湖则汉楼刘侯讳存德，同日而任，二邑始有所恃。郑侯守城，恩威兼济。籍其贫与富之家为差别。凡城守民贫者，日给米二升，夜给烛五枝，夜半给饼五枚，间又给衣絮银，雨则给蓑笠。富者不给米絮，等比给烛与蓑笠。又二人给一梆，十人给一锣，梆锣之声，日夜不息。亲在城上抚摩劳来，间有惰而寝者，即鞭挞之，不贷告人曰：“余每夜巡逻，绕城走七匝，天始辨曙。”壶阳守城之劳有如此。 

　　汤公令军民取大石重一二百斤者，置垛上，谓贼来攻，多负门板以防矢石。俟至城下，或有附垛上者，推石下之，可以拒贼，使不敢近。城垛之上，又加筑高二尺许，有贼方半上北城垛，守者推石而下，贼遂堕地。都看阃剑崖张公铁，以大石不便推发，乃去大石而叠以碎砖。虑守者倦怠，而贼或登垛，则碎砖易倾。一加手而砖与城贼俱可坠地矣。二公各自为见云。 

　　贼攻城连三夕，东北二门外贼造云梯，高三四丈者数十。居民乘贼出掠，窃获献诸官，守巡命县每梯尝银三二两。贼旋造旋失，以城有备，虽竭力攻之，无益也，遂开船扬帆竟往乍浦。登城楼，蹑其巅，望之，知其往乍也，顾谓众曰：“乍难支矣。”时把总王应麟居守。会大雨，下令曰：“毋击梆柝，试静听之。”有顷，贼遂弥漫四入，而城陷矣。屠戮淫劫，不胜其惨。伤哉此城！谁之咎耶？ 

　　直隶吴淞等处贼势猩獗，乃转汤公守金山，以松阳令西泉罗侯拱辰来盐代守。罗广西人，以教职转令有膂力，熟弓马，能掷标枪于数十步外中贼。督抚知其能，檄守海盐。暇日邀师生辈，教射会饮谈兵，尝于座上射矢不虚发。擢吾郡同知。未几，擢浙佥宪。 

　　五月十八日，贼数犯平湖，居人死者百余人。二十日，罗率兵征剿，斩首七级，贼夜遁，掳掠诸物，弃不暇载。 

　　二十八日，海宁流贼七十余，剽掠村落。六月初一日，罗率兵往剿。先遣哨领项姓者觇虚实，项率所部数十众，抵石墽，遇贼而战，杀一贼，余皆奔匿尖山祠。项独追入祠，极力推门入，欲擒之，后援不至，被杀。贼复出击项兵，伤十数人。次日，罗引兵来，贼已掳船下海而去。 

　　张都阃铁筑海盐土城，用本县里长民夫及本卫十一屯所军，余派军三民七兴筑。先浚沿城之河使深，取土筑附城之地，高一丈五尺，下视河底，其深倍之。城外隍内，复增一藩篱，土城之下，下猫竹签铁菱角等物，贼不敢近城下。盐人以是为张公不朽之绩。今于农隙时，仍岁用军民力浚隍修理，无使坍塌，庶无复隍之虞。守土者，所宜究心也。 

　　七月六日，平湖流贼匿沈姓民家，时金山汤公会吾盐罗侯往剿，火其庐。勇士吴寿升屋逐出诸匿贼，斩获数十，余皆奔散，追剿连日，渐次擒获。 

　　八月十四日，澉浦东关泊三倭船，贼二百人，自真君堂掠至李家圩。时民多逃窜，村里萧索，无所掠，即开洋去。 

　　九月十二日，贼船十余只，泊乍浦，汤公率兵来会。吾盐参戎卢公镗援之杀贼，贼出奇兵击我松阳叶千户、嘉兴沈队长等四人被杀，兵民死者百余人。 

　　筑城上敌楼，三面可望外贼，创之自壶阳也。 

　　筑小东关。寻废。 

　　筑南北敌楼。 

　　十月，增高石城。 

　　十一月造帅府于柴家埭，寻废。 

　　十一月，筑平湖县城。 

　　此上皆癸丑年事。吾盐被寇者四，死者约三千七百有奇；平湖、乍浦各三被寇；澉浦、海宁各一被寇。而乍浦城陷之日，有避神祠屋上者，潜窥贼黎明时，祷于神前，问：“许我住城数日否？”不许；问：“许我尽杀否？”卜，又不许。遂传令止杀，仅掠一日而去。贼前后来寇，每每遗三四贼，擒送官拷询，多江南人，或漳人，旧为掳去者，今本欲从彼入海，故逃生耳。又云：“贼议寇吾盐，辄呼尖头村，盖望见吾邑塔顶，故有是号。 

　　三十三年甲寅。春正月，倭寇松江沿海地方，南祥、新城二镇尤甚，所获辎重尤多。 

　　二月，贼陷新城镇，直隶督府借兵于浙卢参戎丁总戎帅师往援。我卫骁兵选锋六百，又四百次之，尝留守城。时选锋六百从丁总戎征剿，丁讳仅，号东谷，处州卫指挥，有勇略，其子尧时，号少泉，能振励诸军，从征屡有功。我军多胆勇士，器械精利，以红布缠头，尝捣巢获利，多愿从征。中有柴惊者，归语邻人曰：“吾随丁帅擒贼，丁留我辈六十人守船，众以为耻，遂同趋帅告曰：‘吾辈愿杀贼，不愿守船受怯名。’”丁壮其言而遣之。六十人相拜誓戒而前，首冲贼锋，余众从之，遂大胜还。 

　　初，汤公在盐时，有家兵黄猛者，膂力绝人。先从公守浙东，与贼战于普陀山。猛被围数重，身中数十枪，不死，突出重围。贼亦知其名，谨避之。后在盐有他遣，归而城门适闭，呼不得入，植长竿于城下，缘之而上，见者骇异。抱病从征，犹杀六贼而死。 

　　三月，倭船三只，夜泊东城外演武场，人罕知者。时柴家埭置栅门，砍之而入，执渔人萧宪导至城下。先时城塌，郑公澹泉家已捐金立使工匠修完矣。贼以宪为绐己，斩于城下。余父春泉公晨起上城，急取号头吹北城上，官民始知，遂争趋上城设守。先是有司以木桩沮绝河道。汤参戎曰：“未能阻贼于陆，而欲阻贼于水，徒使吾民避贼者，无生路耳。”欲尽撤之。自是贼掠乡村，凡舟出遇桩栅，用布代■〈纟索〉曳出，如拔草苇然，水栅亦竟无用。 

　　时狱来寇，多效吾乡民装束，又类吾军装束，混而无别，遂致常胜。卢、丁二帅令军中各衔墨块，临阵涂面，以相别识，贼始骇惧。 

　　我军始置竹牌，高五尺，阔二尺五寸，先锋用之，排列于前，各持腰刀，向敌捱牌而进，后队皆随牌奋击，贼为牌格，不得肆。我军每赖之取胜。 

　　南沙贼住新城镇，卢帅围之。会夜大雨，贼乘之遁，虑为我兵所觉，悬羊蹄擂鼓栅楼以愚我云。 

　　初八日，流贼二百余，经乍浦教场，适处州兵四百新调至，饥惫甚。敌遂损其半。次日，贼经吾盐，守巡收余兵入城以守。贼逾盐，自■〈石赖〉头门执乡民导抵袁花镇剽掠，劫农船欲入太湖。未几，闻官兵追逼，乃尽杀操州人，偾其载入死地也。自是遇人即砍杀，死者无算。卢丁追及之，恐贼伏田麦中，命人先芟之。贼以掳民为先锋，使敌我兵而自脱去。处兵有刘大仲一枝冲锋。刘骁勇，连战皆胜，斩获过半，余党流入硖石镇，历长安、临平诸镇，至余杭去。惟此贼深入内地，杀掠甚惨，数百里内，人皆窜亡，困苦极矣。 

　　四月五日，有双桅大船一只，泊教场东。时卢丁在南沙，贼止一船，盐人易之。须臾登岸，自焚其舟，鱼贯而上。至龙王塘，数之，五百六十六人。吹螺整队，绕城外扬旗来攻，城上戒严。遂焚小东关人民房百余家，转掠西门。吾盐惟西市民稠货集，纵火焚劫，烟焰烛天。是夜攻城，用长竿掠城石，以云梯攻北门，军民协力拒守，不得入。翌日，贼居钟、孙二宦家。钟为西皋太守，孙为白峰博。孙出避，遇贼，欲加害，仆以身蔽主，哀言乞代，延颈迎刃，贼义之释主而去。自被倭焚掠，吾盐为甚。郑公壶阳使人促卢、丁二帅，一日而四、五徵之，且言二公本浙帅，守浙门户，何贪功外境，而不顾门庭之寇若此也。二公日夜兼行至盐，不惶暇食，绕城外，即抵玙城，而日暮矣。卢宿徽商舍，一漳兵窃银杯，卢令斩于桥以徇，士卒皆不悦。军中有漳兵，遂怨卢，乃阴与贼通，令先设伏，临阵佯溃，且助贼击杀，兵至孟家堰，夹河而战，贼诱我军入伏内，四面攻杀，掌印指挥李元律，处州薛千户及千总刘大仲皆立战死之。卢有马能渡江，一家丁控马，卢附马而渡，获免。至澉浦而入，丁亦从之。李有文武才，先入邑，庠屡试棘闱，及官祖职，即中王子武举第一人，竟死于难，不负所学矣。大仲者，处人，最骁勇，统坑兵五百来吾盐，多建战功。凡战，令部卒各带石块数十，俟兵接刃，令两旁密以石块击贼，而中间皆以短兵对敌。贼知交兵，不虞乱石击面，率以此取胜。凡客兵食吾土者，惟刘兵不愧，至是死之，莫不痛悼。春秋血食宜矣。议者谓孟家堰之役，非战之罪，由漳兵卖已。缘倭党中多有漳人故也。是役官兵战溺死者，共计一千四百七十五人。巡道带川刘公焘，郡侯唐岩公悫，命有司备棺载至战场，验其伤，前者殓之，伤后及溺者，乡给争钱海石捐田为义冢，瘗之，邑令备牲醴为文祭焉。 

　　此贼既胜，由海盐官塘直犯嘉兴，所过皆以火为号。午间至钱给舍宅就食，杀农人三四，申后抵郡。先是刘郡侯闻报，即令拆去附城民房，恐缓不及事，悉命火之。贼至桥公桥，官民出御。令兵民先登屋伏脊，聚瓦石于屋上，俟贼至街，左右掷之，兵半匿市肆间，门闼皆半掩把守，俟贼至，击刺之，多奇中。俄而剽悍百余贼，舞刀直突南街，伏脊兵匍匐而下，急闭栅门，上下夹击，在上者掷石如雨，在下者如户隙中发矢石，贼奔栅楞，俟出，如羊触藩，不能脱。两街兵出巷战，攒杀数十贼，余皆望风奔遁。谷呼为“乌鸦竹节阵”。谓瓦飞如乌鸦，栅绝如竹节也。官兵鼓噪而追，直抵落纤铺。贼有失群者，匿议冢棺中，越数日，搜获斩之。是晚，由故道抵曹王庙宿焉。明日复至海盐，过西门大栅桥，沿乌丘塘，历八字桥，宿陈家村。明日出塘经马家堰，入姜家，杀伯侄五人。一侄孩提宿床上，杀之，取血清酒饮之。又明日，掠宋亭村，登秦驻山，杀牛飨士。又明日，沿海塘经澉浦，历谈家岭，窟黄湾。 

　　十一日，松江流贼数百，自唐行掠。舟犯嘉善县，毁民居，劫库藏，进犯嘉兴。燹发双溪桥，适狼兵至郡，郡侯令赉饷犒兵，狼兵即击贼。一兵甫弱冠，独奋身冲锋，连杀七贼。众兵乘胜追击，斩获数十，贼皆披靡充舟走。自官塘奔抵石佛寺，杀乡官侍御金灿号丰村者，时年七十余，遂宿其家。 

　　十二日，贼自松江来者二百十七人，经新行。午后又有一百六十人来，咸宿东塘桥村。明日由腹地走金山，入柘林窟焉。越数日，黄湾贼千余，掠袁花镇，焚劫甚惨。徙商木及民居门屏，筑垒石墩，掠二哨船，招集其党，为过洋计。时掠未满意，又南抵海宁，攻城不能破，毁劫塔下徐家。西自袁花，历黄岗麦墩，西北抵硖石。硖石聚而出御，民稠市窄，不得入。遂至小墅，抵九都，历紫云村、角里堰、谈家岭，抵澉浦。所过数十里无人烟，海宁大姓多罹其害。庙湾周氏有二庠生，执之，令负担，不胜，钉手足于树，杀之。抵朱家栅，宿其家。守港门贼，用布渍油裹长竿燃之，彻夜如昼。随处掠劫人口，男则导行，战则令先驱。妇人昼则缲茧，衣则聚而淫之。是时各地有警，不相援救，弃其乡民，惟守城郭，如螺闭龟伏，不敢出。老幼水载陆奔，惊恐万状，良可悲也！ 

　　十九日，中丞公始调兵分屯袁花等镇要路。 

　　二十三日，贼掠糠筛桥而归，道出灵泉山。时省城周都阃，及指挥徐行健，率兵两路追贼。周自山南而下，徐自山北而合。徐失期，周行至菩提寺前，阵如半月形。贼望见，齐呼为牛角阵，以术魇之。周坠马被杀，兵亡过半。 

　　五月四日晡时，贼船二只犯秦驻山，掠入音乐墩，柢东洋桥。时民各窜避，无所得，即开洋去。卢参戎率海船以火器破其一艘，伤贼数人而死，余复登岸，计九十三人，赴石墩贼垒求托焉。石墩贼不纳，流于崇德，转匿积当寺，复次王江，即遣狼兵出剿，购以七百金，获而歼之。 

　　初六日，贼船一只，泊麦庄泾，掠附塘数家，移时去。十一日，石墩贼攻澉浦城，取民家门蔽身以登城，几陷盐。典史李茂率兵飞石击贼，杀数贼解去。李放佛狼机，误伤几堕，幸城陴口隘，得免。贼回垒不得志，杀男妇千余以泄怒，见者悲痛。 

　　十三日，八浆船二只，渡贼三十六人，为哨船，追逼于蓝田铺，上岸抵朱家桥，就计家桥炊食，宿塘内陈姓家。明日由官塘，将犯嘉兴，抵石塘湾。郡遣守兵出御，适吾盐丁总戎率骁兵千人追之，郡兵望见，疑为贼党，郡兵返，贼伏麻田截郡兵计余杀之，贼夜遁焦山门绵花店中，有宗姓大家，率数商出御，一商先忍三贼，后援不至，死之。明日，郡侯悬数百金，购狼兵追至松江泖桥，不及而还。本日，又有金山流贼十七人，劫农船载出平湖、严州，朱百户率兵追次九里亭，为贼矢伤。进至新丰镇，朱战没。郡遣狼兵剿灭之。 

　　十五日，石墩贼复为攻澉浦状，明日亦如之，越二日之夜，携所掠辎重四船开洋。行次白塔山，兵船百余追击。时海方吐月，然水气溟濛，方苦贼船之难辨也，俄而见一船用门屏捍身，并力举棹，旁翼二船，因而知其为贼。遂以发贡破其船，杀溺凡三百四十级。明日，海滨获浮板托命者，又三十一人，及白塔山下伤病不能浮海者，悉就剿焉。总计四百有奇。独一船窜去，追不逮而止。此党贼留居吾士，凡四旬有三日，杀害数千人，荡民产数万家，至此始荡灭云。愚按石墩一伙流贼最甚，天祸此虏，使得船兵剿获献功，亦彼苍好还之报。因是而知我兵船擒海贼本易为力，况有火药诸器长技可施。昔本兵虞坡杨公博上疏云：“防倭之法，防海岛者为上；防港门者为次；守城郭者为下。”盖倭奴长技利于陆，我兵长技利于水也。历稽往岁用师，凡克捷者，俱在海战，利害较然明矣。昔人论防倭之功，有言击来贼仅见什之一二；击去贼者，又可以获辎重之利，而因得以文其故纵之愆。识者谓宜以击来贼之赏，优于追去贼之赏；纵来贼之罚，严于纵去贼之罚。斯言良得之。 

　　二十一日，有三十六贼自松江来，匿大六汇民家。先是张参戎乐把总前后与战皆败。 

　　二十四日，丁总戎统兵来援，贼已遁去。追至广陈不及而返。 

　　二十七日，复报三十六贼匿小营盘巡检司，司有石城，贼先积石城上，丁总戎命作木梯可并登十人者，凡五具。次日攻城，飞石如雨；又命射火药筒，百矢齐发，贼不能支，城遂下，围之数重，刀戟森列如猬，贼入巡司后堂，自分必死。先日斩战伤者十余人，首用门窗火煨之。张参戎部下四漳兵入与打话，遂私与贼约，佯为溃走，纵之出，时获一贼，道其详，丁缚四漳兵，送当道验，果得贼贿，斩之。贼中故多漳人，用漳兵剿之，焉得不偾事乎？ 

　　六月十四日，太仓刘家河寇至，约千余，由官塘经昆山抵仪亭，有谭姓家贮米万石余，贼谕居民每石价四钱，民往罗，如约，由是旬日米卖尽。遂犯苏门，焚掠竟日。载锱重百余舟，经吴江城外，湖口兵船围之。邑令出城督战，兵士鼓勇无不一当百，贼乞生路，一先锋船杀十七贼，献首于令，令有畏色，入城阖门，兵遂无战心。贼用计弃三四空笥及数衣包于水，兵争夺笥与衣包，贼弃船登岸，兵入船抢物，贼因逸走，而南抵平望镇矣。翊日，汤、卢、夏、丁、刘五帅会剿于王江泾巡检司前，胜之。继而丁总戎麾兵渡河就食，贼又乘虚掩击，失数船，复战于杉青闸百步桥，我师败绩。夏总戎遇害，杀溺官兵数百人，贼乘胜登北丽桥，城上射死一贼，退就石条街，毁劫一夜，焰烬亘数百里焉。 

　　九月二十一日，贼船一艘四十三人，泊石墩就民家炊食。次日，经破塘关，历马鞍山而东。令三贼登高哨望，见草汤官兵来，乃北避，出三郎庙，渡东洋桥，适与官兵接，时张参戎、丁总戎父子三路出兵，丁驻大步山，其子率兵合击。贼一先锋衣红绡金短袄，舞双刀突前，众围之，斩其首，犹能匍匐数百步，我兵复斫断其手足。随斩八贼，余皆蹈水，断其桥，据沈姓民家，詈我军。官军间从他道渡河奋击，又杀七贼，追抵马家，又杀三贼，时昏黑，余贼沿海北遁。丁又杀九贼焉。时罗公帐下有晋秀才者，帅勇健四十余，驰马北追，为贼袭杀。 

　　时嘉兴屡被警，督抚议筑外城，费不动官银，数日募郡人得数万金，已而中止。 

　　十月初八日，石墩泊一大船，贼百余，诡言兵船打水，使居人不疑，暮则四掠矣。至十一日开洋，遇兵船，复登岸。十四日，丁总戎仅与徐挥使行健率兵往剿，丁斩八贼，徐杀五贼。明日，兵船生擒二贼，余党复开洋，追抵菜子山，火器破其船，斩获约八十余，生擒十三贼。赴官司讯问，言如鸟语，莫能辨也。 

　　二十五日，沙上贼数千来寇，总六十八号，每号约六、七十人，执白旗，吹螺整队而来，分八九路。是日一犯我十六都，一犯新行镇，一犯嘉兴诸乡村。其在新行者，蔓延十数里，毁掠三日，执民载锱重。二十七日还沙口，守巢者出迎相庆，以为出掠无事，且得利云。十六都贼历平湖抵嘉善，入嘉兴，载锱重百余船，北抵王江泾，出南浔，掠皂林、乌镇、双林等市。 

　　初，有司伐树木阻塞河道，以为擒贼计，而舟楫难造，避贼之民，反以为碍。其沿海穷民，又夤夜冒倭状劫掠，海寇未除，士贼继作矣。 

　　时平湖筑城，至是毕工。嘉善崇德桐乡咸筑城。至是时，客兵数千守吾盐，每日给饷五分。其乍浦、平湖守兵费亦如之。师旅征发，额外增税，每田一亩出兵饷至一分三厘，沿海之民，膏血为之罄尽。 

　　三十四年乙卯，春正月朔，贼数千乘岁除地方无备，出沙口，焚掠而行。海中澈夜火光，城上人无不见。初二日，至吾盐，一贼从马路口逾河跨土城而坐，手旗招党，贼攻城，城上兵掷一砖，中其首而仆，遁去。复手旗麾众退，整队伍而行。有乘骑者，有乘舆者，皆衣红衣，其酋长也。自辰至午，行始绝。贼中有旧掠袁花镇祝妇者，叶麻掳获之，从贼过南关，见我关上有兵，妇按辔行，与贼语，贼若受其约束者，遂抵破塘关。是夜诸贼分宿茶院角里堰，约七八里间，民家岁时酒肴，贼纵饮食之，无一兵败出城外探剿者。自癸丑年来，以数十贼行海濒千里之地，杀官兵无算，今贼盖几万矣。孰敢有撄其锋者？宜乎敛迹固守，以为得策也。 

　　初三日，有避寇村妇数百，襁负幼小，齐渡西浦桥，值天雨桥滑，皆弃儿匍匐以渡。河畔积孩尸甚多，悲号震野。贼掠出袁花镇，载锱重由黄道湖抵硖石。有先锋六骑，按剑把截硖石口镇，值年节，男皆酣饮，妇皆妆饰，不虞寇至，燹忽四发，烟尘蔽天，经三宿烬犹未熄，死水火者无算。遂西犯崇德，崇德因初筑城未就，初九日攻陷之。执一儒学官、一县尉，咸杀之。县尹惶惧，急逾城出，折臂伤足，而扶避村落民家。贼所宝在丝绵，入叶序班家，见丝绵库广，踊跳而喜。获乡官太守姚汝舟，劫其家众，用千金赎还。姚既脱虎口，愤怨官兵逗遛不进，赴军门控诉，始督兵进剿。二十三日，先锋丁总戎驻兵方炊，会大风起，贼冒吾民服色至军前绐曰：“寇至矣。”兵方卸甲，置器待食，即错愕而视。贼伏起掩击，我师大溃，覆千余人，由是贼势益振。掠入双林，出南浔。湖兵熟于水战，邀击颇胜，贼弃辎重二十余舟，复抵杉青。次日，嘉兴兵与贼战，止获四贼，而丧师三千，没官十二员，贼得胜，复还柘林。 

　　二月初八日，有调来客兵一枝，吹牛角声为号，沿海北来，抵吾盐，呼于北城门外，守者疑而不纳。有顷，统兵官至，递牌入，始知为山东兵。官既入城，兵散处城外，掠奸索食，不灭于贼。民恨无诉，后遣战于嘉兴，蠢懦无比，临阵逋逃，徒麋兵费，为吾郡蠹。 

　　二十日，柘林贼犯平湖，置长梯攻城，城上卸大石击杀数贼，因散去。 

　　三月十二日，广西田村瓦氏兵暨白都闸汤、卢二总戎，罗、任二兵宪，丁、乐二总戎诸兵入城，以吾盐为吉方往镇一带沿海要地，兵号二十四万，屯金山，捣贼巢。贼闻之惧，退保柘林，坚壁不敢出。瓦氏土司岑彭妾也，以妇人将兵，颇有纪律，秋毫无犯。 

　　四月初八日，诸帅扬兵出哨，遇贼，击杀九贼而覆兵三百。明日，瓦氏侄恃勇独哨，贼复掩击，瓦侄杀六贼而入马俱毙。瓦氏来海上，锐欲建功，数请出战，诸将集议军门，辄以固守为上策，多观望不进。至是其侄战死之。瓦氏遂郁郁不得志，而思归焉。是时我军大会剿，哨兵两战不利，贼复鼓气攻侵；我军连饷薪鱼鲞至张堰，掠去二十六舟，获粮二千余石。军门复移文各县，备干粮及役夫，往金山刈麦，以便擒贼。十七日，发刈麦夫二百名，及黏米二十石，丐二百斤，送金山。 

　　二十一日，贼分一枝，约二三千，南来金山。白都司率兵迎击，白被围数重，瓦氏奋身独援，纵马冲击，破重围，白乃得脱。 

　　二十三日，贼自金山战后，历乍浦，次吾盐，至■〈石赖〉头门。闻澉浦火炮连声不绝，复转由吾盐城西官塘，抵玙城。夜散处，南次于郑坟，北次于邬家村。明日炊后，唱名起行，一贼愤病自刎油坊中。又明日，吾盐发兵北追，郡城遣兵南御，前后夹击，斩获数百级。二十八日，贼余党奔苏门，次宝带桥西北小堰。有司闻报，先期决去堰埂，至是两旁水涌，不能渡。复自故道转窟王江泾。次日，卢、汤、任诸兵会剿，军门命丁总戎冲锋。令牌至，丁父子率兵启行，遇贼，一家兵奋勇执牌而前，兵众从之，冒刃力战。前兵方锐，后阵乘之，须臾贼戈甲弃地，四溃而逃，多伏地受刃，或跽而乞哀者，斩获二千余级，献捷军门。没兵亦几千余人，是为王江泾大捷云，乃总督胡梅林公筹略功也。 

　　五月初三日，残寇约二百余，奔还柘林，由腹里经乌木桥。有伤不能行者，用民家桌，两人舁之逸，十四贼匿彭道亭。初四日，报县遣兵剿之，一贼出哨亭外，我兵攒枪刺之，贼斫一刀，十数枪齐折，兵皆徒手而奔一处。兵勇敢能战，突往抱持一贼，其党奋援伤死，至晚，贼就擒。 

　　初五日，报金山瓦氏兵剿残贼一百五十有奇，则知归巢者无几矣。初十日，柘林贼空垒而出，南围金山城大索。瓦氏缘前战解白都司围，知其骁勇，故欲劫其众也。 

　　十一日，镇江贼五、六千，北沙贼五千，合犯苏门，毁掠数日，用饼船渡太湖，据洞庭山。军门移文各地戒严。十八日，连报北来贼万余，蔓延在道。二十二日，次八团圩，经吾盐，南抵■〈石赖〉头门，西犯袁花镇，徙商木结寨，示久屯状。二十三日，又一党约千余，在八团圩。二十四日经吾盐，次音乐墩，夜雨，散处三四里间，杀伤十数人。二十五日，我水兵船次三官堂桥，火炮声不绝。贼闻之，遂吹号启行，西入袁花镇党。 

　　二十六日暮，抵长安镇，镇为四方通衢，其市民未四鼓，即启门张灯，以待上下河所到客船。贼与漳人及所掳民，佯就店家买饭，饭毕，遂分入客店击杀，镇民骚动出避，伤者死者塞途，乐土一旦丘墟矣。 

　　二十八日寇省城；犯湖州市，大肆毁掠。东自江口至西兴坝，西自楼下至北新关，一望赭然，杀人无算，城边流血数十里，河内积满千船。斯时也，虽有镇兵在省，仓皇无措，惟观望而已。 

　　六月初六日会大风，晚益急，火益炽，烟焰入城，守者不能立，城几陷。贼掠官船，冒为夫皂等，诳言军门往嘉兴，击鼓开船，一路调守港水兵船来迎。至落瓜桥，先有伏贼在村，船中贼数十登岸，举旗伏发，截杀水兵二百余人。贼乘胜掠练市及水路所由诸镇。乃出平望，将掠苏州，见吴江截树横水，闻江兵素谙水战，弃锱重数十船，而复南至。十七日，经嘉兴。先是军门会议，痛恨兹贼猖獗，敢犯省城，务在必擒。命有司坝绝各处河路，止留一水道为必由路，相地利以为战场，铺门屏以习水战。至是北丽桥亦铺木排竹筏，兵扎水际，报寇至。总督张公经怒曰：“如此防守，却无了日！”出挂甲督战。侍御胡公宗宪亲自驱兵，水陆并进，斩获数十。前兵忽覆，后兵皆溺，胡公亦在溺中，仅露其发；有勇士沈坤钱灿急援，出掉小舟济去。坤郡人灿硖人。灿犯法系狱，有举其能，军门释罪，编于行伍。郡侯刘公出视战所；命解尸牌，合六箩担，赴府查核。 

　　十八日，贼舟入魏塘，十九日历嘉善，盘据张泾汇。 

　　廿四日，朝命以讨罪无功，逮张总督经，李都宪天宠，汤参戎克宽去。 

　　是时，阮公鹗督学两浙，令诸生习武，既而贼犯省城，辄诣军门指画兵机，亲自监门以防奸细。未几，擢浙福巡抚，侍御胡公宗宪擢浙直福建总督。 

　　初台州有徐千斤者，负勇力，扰民间。前督学公收之学宫，与之衣巾，使肆丛，粗知文，且食公饩，俾其知所自重。后督学者秉公衡文，停其廪，徐入市，遇继廪者，以指拍其肩，戏曰：“汝夺吾禀耶？”其人为颦蹙状，归，解衣视，血凝如瘢疮，逾月不散。是秋，复送考，同事诸生假坐梁坊，坊人嗔之。徐怒，挟二碾石于街旁，人是以称徐千斤云。争求识面。又尝偕友买舟渡江，与其值颇廉，舟人强索，促侣登岸。徐独横卧舟中，以肩足着力，舟刺刺有声，人恐，乞哀而止。其有力大率如此。文不足称也。阮公以用武之时，特加眄睐，后荐用于边，不知所终。 

　　七月初三日，瓦兵回田州。 

　　是月，钱塘江有一船，渡贼六十余。贼遇乡官侍御钱鲸送家众，抵家，杀侍御并家众。复登岸，由腹地历徽州，直抵南京。各路官兵迎击不克，阵亡武职凡三十余员，兵以万计。转至无锡望亭官河，见粮船，趋之，复毁数只，乃奔虎丘，而杀据焉。适赵通政文华奉命祭海神，过苏州，命兵剿之，围贼于祠中，一贼独坐，须臾起如厕，乃一枪中之而毙，其党皆骇乱，兵众奋击，尽歼之。 

　　九月初四日，金山海口双桅一艘，贼数百；初五日，五桅八艘，贼数千，先后登犯屯拓林。军门调主客兵号二十万，进金山讨之。十三日，白都司及姚指挥洪等，率兵进薄陶宅，与贼战，先锋刃三贼又以铳击杀数十贼，贼势稍弱。俄一贼长七八尺，突前冲击，我师败绩，姚死之，将官遇害二十余人，兵千余人。 

　　十一月二十日，贼六十人，自大步门登岸。指挥徐行健率兵出，贼登山以待。徐自间道登山袭之，贼下山而北避破塘关，复抵金水堰，匿民家，即火其庐。徐驻师南山颠，望其出而进击之。会县遣巡捕兵至，贼乱行陇麦间，直奔西南去，官兵追抵横泾而暮，贼匿张姓民家。时澉兵隔水围其南，县兵绕屋围其后。须臾一贼嗔目咬牙，作叱咤声，举刀对斫，火喷星流，着地舞来，众兵攒刺十数枪，尚能跳起四五尺。余贼阖门以避。县兵逾垣而入，贼罔敢对敌，有潜榻下者，有避楼中者，有罗拜乞生者，官兵遇即杀之，凡四十九颗。逸十四贼，夜匿秦山之阿。二十二日，徐兵搜山，悉擒斩之。 

　　三十五年丙辰，正月，沙上贼屡犯沙口，掳男妇巢中，索赎始还。二十一日，尚都司等率兵薄其巢，与战，败绩，阵殁官十六员，兵千余。 

　　二月二十九日，总督胡公巡历盐邑，及海宁、平湖、澉、乍沿海诸地，练将卒，阅城濠，稽查粮饷，逾月乃还。 

　　时勇士钱灿作乱，灿恃援救胡公功，肆恶劫掠无惮。有桐乡生员胡鹤龄者，与灿善，同蓄异谋。谋泄，桐乡金令闻之学道毕公，公在海宁岁试未竣，即托疾居桐乡观变。至是灿不自安，遂斩公差及己妻子，夜匿海宁许秀才家。索之急。次日，与其党蔡又起事硖时，胁众数百人，裂裳为旗，揭竿为弋以逞。官兵追剿，遁入太湖。后闻入湖寇党，莫知其竟，胡、许死于狱。 

　　二月初四日，谍报海洋贼船大至，南北相望不绝，海船兵官燕千户遇战败殁。军门发广兵一千二百戍盐。 

　　二十三日，贼船泊金山海口，桅樯一望如密竹。明日，沙贼出巢，南次金山。 

　　二十六日，水陆贼合众约万余，分寇各地。时贼首除海弃麻砚，知嘉杭兵调松江捣巢，各地无兵可恃故也。海率众先围乍浦，坏民室为台，高于城，置薪台上，覆以青麦，纵火焚之，烟喷入城，守卒不能立，城几陷。兵宪刘公躬督男妇运石掷下，贼稍不敢近。旬日外援不至，用健卒善水者，伏水从间道驰赴军门，请援兵。军门择四月四日出兵往援，竟愆期，幸贼自退。 

　　军门以海寇居岛，出没无常，莫得虚实。有生员蒋洲者，犯法拘狱，释而遣之。又以陈可愿、蔡时宜、潘一儒等为辅行。蒋以徽人玉直为海中雄，先抵其所，说令内附。直遣养子毛海峰与蔡偕至诸酉所。蒋喻以祸福，诱之降，奏请官职。贼有洪东冈黄侃者，相与期之，蒋还报，道出吴淞，又往说沙贼陈东等。胡公曰：“兵法：代谋为上，角力为下。”遂镇节嘉兴图之，而贼从嘉善来，前驱直逼郡城。众惧甚，胡公取酒百余罂，投以毒，载之两舟，选卒之有胆而慧者，衣冠坐舟上，作饷军状，载向贼所，遇贼即弃舟而走，贼信不疑，取饮之，多死。适保靖宣慰彭荩臣领士兵数千至，胡公使人传语曰：“贼善伏，且知分合，我兵尝为所诱，宜分奇正左右翼击之。”彭不听，乘锐直前，果遇伏，堕贼计，挫于石塘湾。胡公亲诣军营抚勉之，仍指画地形教之曰：“汝宜分道而伏，贼至，前锋迎敌佯败走，俟其过伏，盖起夹击，蔑不胜矣。”彭如其策，贼果大溃，北走平望。 

　　四月初六日，贼众至吾盐北王桥。指挥徐行健率兵迎战，隔河而阵，以鸟铳击杀十余贼，既而伏贼四起，前后夹攻，徐力战死之，兵覆百余人。 

　　初七日，经吾盐，抵■〈石赖〉头门。自日白都司统省兵由海宁来，至角里堰，闻贼在此前，麾兵避之。 

　　初八日，海宁兵与贼遇于西崦仓，蔡尉遇害，兵没其半。时贼蔓延数十里，一屯硖石，一屯袁花，所历地必焚相望，若举燧然。十四日，硖贼执民导至富家遍掠，硖贼据惠刀寺山顶，悬大白旗为号：出掠则扬旗，归巢则偃之。所掠蚕茧，令妇女在寺缲丝，裸形戏辱之状，惨不可言。 

　　十八日，贼掠皂林。 

　　十九日，贼掠乌镇。 

　　二十日，河朔兵有将军宗礼，裨将霍贯道，调守嘉兴。遇贼，战于皂林，各有斩获，贼败去。二十一日，贼登树而望，见宗等孤军陷于水滨，且无他援，即纵兵掩击之，师败，二将死焉。 

　　军门阮公闻河朔兵败，自崇德进保郡城。廿二日至皂林，与贼舟相遇，贼遣二三掳民冒耆民出迎，以弛军门之备。耆民登舟密语之，故阮错愕，单舸走入桐乡避之。令水兵出战不利，贼乘胜围桐乡城。 

　　二十三日，贼以阮在桐乡，期必取之，多为攻城具。乘一舟于水，又覆一舟于舟上，而匿贼于舟中，直抵城边，急攻水门，守卒以巨石破其舟，贼中而毙，遂不敢近。 

　　明日，贼又取木为架，高于城，秤一巨木悬于中，复联属其木，长数十丈，下用车轮，推而附于城，以撞击之。城破，邑令金公令绞绵索为圈，悬于城之着木处，俟撞至，即收缚秤起而断之。 

　　又明日，贼又以大舟乘于水，架水楼于舟上，高逾于城，外攒以木，中悬以梯，贼升梯上，挽舟以抵于城且击且入。时有梨头村人善为铸者，急取铁熔汁，俟撞近，辄泼下着木，木焚，贼多毙。 

　　又明日，贼舁铜将军一架来，守卒望见之，即先以佛狼机待之，贼未发而我已先击之，如雷震矣。贼退避，又以云梯望高楼之上，百计攻城，不能下。金邑令以瓦砾数十石于城上，至昏黑时，倾城下，贼闻其声，疑城圮，十数贼争至城墙，遂卸城上巨石击杀数贼，余骇惧不敢近。贼自寝攻城之念，专意出掠。以故阮公得越城夜去。 

　　初，阮公被围，日夜望援兵不至。乃募一卒厚赏之，伏兵而出，遗书于总督胡公曰：“贼围城已二十日，初七日始接手教，弟非敢于轻率，使当时左顾右眄，迟到一刻，今无桐乡矣。钱灿诸贼引而据为巢穴，弟恐两昕不能高枕而卧也。弟之来桐乡，亟亟为生民之计耳。至于宗礼、霍贯道原奉兄调去嘉兴，适与贼遇，一战而死，此亦分之所宜，非弟之力所能调也。朝廷遣将，本为捣巢，今巢贼犯浙月余，大兵按而不举，弟实未解。昨南门东门贼伙洪东冈系漳人，黄侃系浙人，兄旧年今年会令蒋洲、蔡时宜、潘一儒呼他来通贡，再不加兵。今又朱朝凤等入杭，吾兄再讲前事，当此危急而不加兵，甚与贼言相合，若果如此，祸福且不论，又是宋家和议，弟死不敢与也。弟之轻躁，不过去官，不救桐乡之难，又干灭族之诛。且昼夜攻城，半月不解，其使来者本非有求贡之意，不过缓官兵之迫，以困桐乡耳。今兄将浙江衙门原募义兵，原选正兵，俱付与弟，则今日之危，不悔矣。旧年灭贼，即此兵也。何今遽谓之弱乎？而不与旗牌关防并交代耶？且处兵不过三千，乃乍浦久困暂苏之卒耳。今调二千浙东，以解余姚之危；调一千崇德，以阻犯杭之路；至于水兵不能随战，兄所知也。此处更无兵矣。昨桐乡外坍敌台，内坍城墙，而贼人云梯、云楼、望高台、铜将军，凡自古攻城之法，无不备矣。兄何忍弃弟至此，不以忧国家为念，保城池为心，而反以好兵为词，恐非豪杰本心也！祸福自有天命，不当推避如此，心在社稷，不暇他顾，冗中布忱，不忍终默。” 

　　五月十九日，桐乡贼半引扎崇德西。 

　　二十二日，贼解围东行，留桐乡凡二十九日。掠残乡市村镇，凡数十里，锱重千余舟。 

　　二十三日，贼经嘉禾，舟相属二十余里。二十四日，遇湖兵，战而不胜，弃数十舟，盖饱欲得志之时，惟营归计，无心斗格故也。 

　　二十六日，贼复由故道抵硖石，分三路行：南入袁花，北入王店，东入吾盐。时诸将有欲扼其归路者，军门会议，兵寡贼众，与其浪战伤兵，虽胜犹负，不若离间其党，以计擒之为得。于是遣蒋洲、蔡时宜、朱尚礼等偕行，复申前约，且曰：“愿归者听，资之以舟；愿降者留，封之以职。”于是诸贼掠辎货多，陆行则人不能任，水行则海不能渡，计正坐窘，蒋等说，适慰其欲。然贼亦非愚而随吾计，不过佯假连和之路，以遂营归之心，非得已也。蒋还，始知贼酋徐海一党也。洪东冈、黄侃、王亚六又一党也；陈东、叶麻、吴四自沙来，又一党也；叶等窟沙，久思归，不能渡海，从说独深。六酋中，徐海为霸且主盟焉。徐少为僧，有九金钱卜事，甚中，以故见推于众。 

　　六月初二日，贼遣使来，报如约，入吾盐南门。有司劳以酒食，送之军门。初三日，复遣使温约促备舟。初七日，叶麻遣百余贼驾六舟至袁花，取祝妇。妇杭人，有姿色。初叶犯袁花，劫以为妻。居沙久，一日思乡流涕，叶怜而遣归。至是得蒋说，六酋昼夜为计，会饮，徐酒酣，谓叶曰：“兄嫂几何？”曰：“无。”徐曰：“闻有一祝氏，何曰无？”曰：“去矣。”徐又曰：“佳人不易得，汝弃吾当取之。”叶怒曰：“闻汝六、七妻妾，肯与人否？”徐亦怒，二酋交恶，自是有隙。然徐善谋而叶尚勇。徐惮叶，佯笑而解，叶恐其真取，故有是遣，六舟在道，劫财杀人。初八日，既取祝妇归，由道塘入常姓民家，索饭掠财，妇以为言，贼稍止。次尚胥桥，壶阳郑侯以钦取，往郡辞官，适遇贼，幸遇兵船济之，得免。妇至巢，其党称贺者累日。 

　　十一日，贼献钱灿首级于军门，灿入贼党，至是贼使至，因索之，贼乃斩他人首，冒为灿首来献，致修好之意。 

　　十三日，军门闻徐海生了弥月，遗镊工乐人赍花红酒礼贺之。明日，海遣使来谢，盖连和之始，互相愚弄云。 

　　十七日贼遣使各县促船，限是月二十五日泊乍浦。 

　　时诸贼与军门通好，徐、洪二酋欲封，叶、陈诸酋欲归之心，终始不渝；独徐机械叵测，较叶等为甚，其投降取封，不过托言观变，归心未露耳。胡公待五酋之礼，于徐独优。徐亲诣平湖城下纳款，兵备刘带川欲放贼入。二十一日，城中士宦虑贼入城为变，与刘公议左，咸以铁练自锁其颈，走索刘公同赴京奏辩，谓其与贼交通也。是日，兵备家兵并骚动，城中士夫大乱，胡、阮二公及侍御赵公在群，闻报，急趋平湖解之。 

　　时徐贼降心既决，见叶等将归，所积辎重较多，徐欲分其所有，吴四等从之，独叶不许，海恨之。又前醉怒有隙，于是遂有杀叶心，佯谢曰：“汝去，我留固当多得。”潜遣亲信遗书军门以图叶，告谓：“其势尚未可擒，俟我假催船为由，渐收其部属，而后及其主。”又云：“我遣人与之共事，彼必不疑，事成当释吾遣者。”军门得书大喜，报曰：“如约。” 

　　二十五日，贼期乍浦看船设浮铺，南北相连十余里。 

　　二十六日，叶麻部属同徐海部属抵郡城催船。有司宿戒守者，佯不介意，开关放入。郡侯劳遣云：“船只一时未备，姑少待。”诸贼信之，还报，叶心益安。然意在速归，督船之使无虚日。 

　　七月初一日，各地羁收促船贼合数百，吴淞亦收之，徐海力也。 

　　初三日，郡收叶麻等八贼。先是徐海用计，动辄以己部在前行。至是说叶亲行，恐其疑，乃说洪等陪行，四酋偕来，陈独不与。暨头目等八贼呼于郡城门，既入，有司盛筵款之。酒酣，托以花红为赠，因而缚之，即刖其大指而拘焉。见军门，但曰：“予等悔坠徐海计，至此，海不足有为，我当致其偕来同死耳。” 

　　初六日，天兵入郡，骑兵先至，驰赴吾盐。明日约十万众，入盐邑。初，朝廷以东南海寇犯边，三十四年，敕赵通政来祭海神，兼督官兵进剿，还奏贼势已缓，剿戮将尽，天颜方喜。至是北沙贼叶麻、陈东等掠里河数十船，移其辎重出海去，道遇徐海等来寇，戒以河船不堪浮海，因纠入海岛僻处议事。旬日，军门闻报贼去，辄进平倭疏矣。不意叶、陈等转沙口南来，徐海等从海口东至，于是军门复题请师，谓千里之外，岛屿之间，情难遥度，倭寇复来，势倍于前，朝廷拟遣将发兵。适吾盐生员徐藻父为铅山教谕，避寇处外，抱恨抵京，乞师剿贼。疏入，内阁义之，召见焉。盖五月六日也。明日，朝廷特遣工部侍郎沈公良才视师南剿，将行，徐藻以赵通政客岁有祭海督剿之行，乃疏请以赵易沈，朝廷从之，乃改敕赵南行，随调京营神枪手三千名，涿州铁棍手六千名，保定箭手三千名，辽东义勇卫虎头枪手三千名，河间府义尖儿手三千名，德州兵备道民兵三千名，已上雄兵六枝，咸从德州上船，由运河而来。临清曹、濮二道团操快手兵三千名，亦由运河而下。河南夏时统领毛葫芦兵三千名，河南睢陈兵备道团操马军三千名，汉中府矿徒三千名，已上雄兵六枝，由汴河下船而来。定保二司兵三万，容美等司兵一万，由陆路进发。合各地主客兵共二十万。时诸百执事统兵参游等官，运给兵饷，纪录军功，各司郎署，及辕门幕客，中军参谋，不知凡几。而赵侍郎衔命既至，会同总督胡公，巡抚阮公，咸驻节嘉兴，军声大振。诸贼闻之，惶怖忧懑，徐海虽降，复欲窥伺，而欲封之念澹然矣。 

　　初九日，徐海遣老倭赍木匣抵吾盐，教场守卒报兵备道同罗中书出，老倭叩头进匣，启之，乃献一刀，劳以酒食纱币，随送军门。 

　　十四日，郡收陈东等十三贼。初军门既收叶麻，令其为书招东，东与其党十三贼抵嘉兴，并收之。又尝令叶为书与东，使阴谋杀徐，乃不遗乐，而故示徐，由是徐海益感军门，不忍倍德。 

　　是日揭示附垒居民，及出兵所经由处，回避十里。由是民皆震惧远徙，即不在回避之限地方，亦相率而逃匿焉。 

　　十六日，徐海遣部属二人，及率各部属八人抵吾盐东关言事。十七日，抵澉城，罗中书在焉。招之，款以盛筵，收而擒之。是日吾盐亦收六贼，则知五酋部佐，收之亦尽矣。 

　　十八日，五酋余党见主佐俱擒，各自为心，密营归计，乘海口一二应官敝船，夜候潮至，开洋风作，飘覆吾盐龙王塘。贼约二百许，移辎上岸。罗中书欲擒，诸将恐惊徐海以为不可，释之去。自是还谓徐海曰：“吾属无患矣。” 

　　十九日，徐海取叶麻所遗金盔银甲，遣使赍送军门，劳以花币，答以轿伞，因舁至巢。翌日，请来会议。海犹豫不敢行。 

　　二十四日，大兵出剿，以吾盐为吉方，既行中道止之。是时军门集诸将问计，以为征剿，不如计取，于是复备船只百余，集海口以应其求，移交关会海兵船，俟贼行扼其归路云。 

　　二十七日夕，徐海移辎于二十七船，将率己党以行。诸党怒曰：“汝陷予主何地？今弃我而回耶？”因相格杀，各损百余。 

　　二十九日，军门出兵临行，兵至，贼有去而远者，有去而尚在海口者，有犹在海岸者，即奋声斩首数百伙，获其辎，毁其巢。是日徐海行出海口，见兵船如蜂聚，火炮之声震海岛。惧而复回，扎于梁庄。 

　　三十日，天兵反郡城。 

　　八月初一日，徐海入平湖城，款四公于庭。先是兵备刘公欲放贼入，乡士夫阻之，至是群公议协限是月二日进款，而海故示强梗，违期，先一日率其党阵于外，自与部佐数十入城，诸官兵联属直抵各衙门，盛陈兵器，令贼纵观，咸有畏色。及款四公，海顿首口呼：“天星爷！死罪！死罪！”赵尚书及二军门尉遣之。缘海欲识总督，通事指之，海复款如初，总督手麾其顶曰：“毋更作孽。”犹侍御赵公震怒不为礼，谓“汝害我无数百姓，当服何罪！”海俯首伏地久之，若有退避之状。因开关放出，军门令择便地居之。 

　　初四日，巡海兵获四船，俘斩数百，溺死甚众。次日，又报海宁兵俘二十贼，江南兵获数船，此皆所擒诸酋党也。 

　　初八日，徐海寓平湖沈庄，遣使持书抵军门，复乞降；且曰：“愿买此宅，及田三千亩为赡，永愿投降，不渝前盟。”是时海既仇诸党，纵得归，必为袭击，欲寓吾土。故掠平湖见沈屋高厂，遂注意焉。 

　　十一日，徐海归计既不遂，见水陆兵各处戒严，始悟连和为伪，又悔散党势孤，乃以计设酒会邻，遍送饮券，三四里间，以年高者先，民惧不敢往，惟比邻附居不能辞者，乃赴焉。是日，合四十余人，人设一席，殽核丰腆，结乡邻久处之盟，各赠席金而散，盖诱其父兄，将以货取其子弟也。十二日亦如之，远近壮夫赴席者至二三百人，酒半，出刀剪发，髡其首，咸劫为用。 

　　十五日，平湖守备官遣人邀徐海赏月，不赴。十六日，乍城使使至海巢，海拘留之。十七日，军门遣使至，并斩之，连和之路，自此塞矣。 

　　十九日，海知危在旦夕，漏二鼓，遣亲蜜护送二爱姬出巢逃遁，会叶麻党深衔海，夜每伺于巢侧，不得出。 

　　二十日，永保等兵进薄贼巢，擒四贼，俘军门。二十三日，诱斩贼二十余颗。二十四日，军门督诸路主客凡二十余枝，围徐海数重，贼放发贡，以银塞贡口，火发，银如星飞，中人，中土，中水，如雨鸣，众皆不能进。二十五日，军门令取民家犬数百为群，被以戒服，以常贡击，复使数人持火杂于群中，驱之以入。贼但击前犬，不知火已发矣，焚溺无算，斩获千余。是日徐为仇党逼杀。二十六日，搜巢于沟中，逐出数贼，尚突出与兵斗，因而击毙之，渠魁既除，孽党无不就擒矣。 

　　次月朔，设宴百席奏凯，论功行赏，备银牌旗帐等物，优恤阵亡官舍军余，除奏功加秩外，恤赉有差。指挥满朝采炼等每员给银三十两；军余姚凤、王来、张仁智等六十九名，每名给银五两。 

　　附胡总督奏捷疏。臣胡宗宪为恭仗天威，荡平巨寇，飞报捷音事。该职会同提督军抚都御史阮鹗，勘得贼首徐海等勾引倭夷，连年流毒浙直地方。昨岁蒙我皇上，俯念东南重地，财赋奥区，特敕侍郎赵文化祭告海神，果仗兀威，遂有王江泾大捷，比时海虽遁去，逆心未改。今年复率倭贼万余，纠同新场贼首陈东等，拥众攻围乍浦，遂及桐乡。职因援兵未至，多方用间，广布疑兵，与都御史阮鹗及中书舍人罗龙文计议，密遣通事邵丘山、陈钦、童翠峰、高香、朱尚礼等，入巢谍谕，离间腹心，使之自相疑畏，俟间袭灭。复蒙皇上轸念元黎，再遣尚书赵统领天兵来浙直，竭忠殚力，振扬天威，所至克捷，先声大振，海等益加畏惧。七月至嘉兴会同职与阮等，因机用计，令中书罗龙文，赞画蔡时宜、千户金丹入巢诱降，离散其党，密授、北来诸将方略，及乍浦城内官兵内应，乘其半渡，水陆夹击，遂有乍浦之捷。于八月初一日，职等题报讫，本月午时，徐海率倭乞降，比时职等以余倭未殄，永保官兵未至，欲养全力，收功一举，姑令其回候处分间，海复擅收杀遁零倭，潜移沈家庄屯住，日听奸民煽惑，谋拒自全。该尚书赵与职等会议，此贼不灭，祸根不除，屡差指挥李昂、王诏，监生谢德行、施良臣等行，催都司李经统领永顺、保靖二司官兵，前至平湖，会集诸路主客官兵，于本月二十日启行。兵备刘焘督催官兵，直抵贼巢，永顺宣慰使彭翼南、游击尹秉衡、守备朱荫、夏时军其西，以原任参政孙宏轼督之；保靖宣慰使彭荩臣、应袭冠带舍人彭守忠、总兵徐珏、参将唐玉在灏军其东，以兵部中郭仁、中书罗龙文督之；留守朱仁、王伦统领容美宣抚田九霄、把总郭儒军其南，以工部郎中陈茂礼督之；游击曹克新，指挥杨永昌、沈希渭、陈光祖，统领致仕尚宝司卿史际，水际家兵原任都司戴冲霄、朱文，把总朱先，百户沈应潮，镇抚季臣，立功官罗希、韩卢铁军其北，以副吏徐洛督之；参将丁仅，把总乐损统领处兵为奇游，以同知张文显督之；又行户部郎中陈惟举，参政汪桢督理粮饷；佥事李如桂督理军器船只；知府卢孝达、宋治，知县张烈，千户曾勇督放灰瓶火炮；百户胡汉管放发烦；通判顾雯供应馈饷；知府温景、葵黎遵训，知县王察言、金燕，各率乡兵把守关隘；复差应袭舍人管懋光，生员沈迁、徐藻、祝延宣、周大韶、武生朱见、王彪等，赍捧旗牌，分途督催；直隶提督都御史张督发、参将娄宇、宣抚田九霄、通判韩崇福、主薄曹迟慧、千总车良等，水陆官兵齐进策应，职同尚书赵、提督阮，临阵亲督，四面攻围，贼负险不出。至二十三日，督令彭翼南没伏诱贼，擒斩倭级二十一颗。至二十五日，职等督令各该官兵鼓噪齐进，直捣巢穴。郎中郭仁令参将唐玉兵、刘进等从南，卿史际家中兵段天恩等，从东职标下正兵从西，永顺长官汪相、向銮从北，四面放火烧巢。自寅至酉，连战数十余合，各贼大败。擒斩一千二百余名颗，焚死倭贼不计。贼首徐海藏伏小沟，各兵重围达旦，至二十六日辰时搜巢。徐海率领倭贼数十持刀督战，当被把总官汪浩、田有年等就阵斩首，余贼一时尽灭。俱赴浙直巡按御史赵周，转委推官方敏、郭嵩、何全纪验讫。职惟倭寇之性蚕如禽兽，若非内逆主谋勾引，岂敢连年深犯？恭惟皇上明见万里，尝谓内逆不可不除。职等仰体圣心，加意缉访各逆姓名。惟名山和尚，今知名徐海者，尤系首恶。去年节，曾榜示募能擒之人，悬以重赏；及陈东、叶麻、吴四、王七、胡四载、二董、一董、大王、亚六各为贼首，每夥不下数千百人，亦尝出榜募人擒捕。今皆仰仗元威，神输鬼运，尽归罗网。虽瀚海浩渺，夷种繁多，不能保其将来；然天讨所临，而勾引首逆一时尽灭，则逃者有所惩创，而闻者莫不震慑矣。且七月二十九日进兵，八月二十五日平贼，功收神速，人力何至于此。且适当圣诞之期，东南士民鼓舞欢呼，举手加额，颂祝万寿，皆我皇上保爱万民之德，昭格上元，荡平百蛮之威，远敷沧海。实非职等所能与也。 

　　九月初八日，军门斩叶麻等五酉于嘉兴北教场。 

　　●附录 

　　三十六年丁巳，秋九月二十五日，海商徽人王直者，即汪五峰，其党数千人，泊舟于江口，遣人赍疏抵军门。初军门欲觇海寇虚实，遣蒋洲、陈可愿等入海说直内附，直果感悦如约，随遣养子毛海峰款定海关，至是直自分尝协同官兵擒贼有功，无大罪犯，欲军门代为疏请通商，因上疏云： 

　　带罪犯人王直，即汪五峰，直隶徽州府歙县民，奏为陈悃报国，以靖边疆，以弭群凶事。窃臣直觅利商海，卖货浙福，与人同利，为国捍边，绝无勾引党贼侵扰事情，此天地神人所共知者。夫何屡立微功，蒙蔽不能上达，反擢籍没家产，举家竟坐无辜，臣心实有不甘。前此嘉靖二十九年，海贼首卢七抢掳战船，直犯杭州。江头西兴坝堰，劫掠妇女财货，复出马迹山港停泊，臣即擒拿贼船一十三只，杀贼千余，生擒贼党七名，被掳妇女二口，解送定海卫掌印指挥李寿，送巡按衙门。三十年，大夥贼首陈四在海，官兵不能拒敌，海道衙门委宁波府唐通判、张把总托臣剿获，得陈四等一百六十四名，被掳妇女一十二口，烧毁大船七只，小船二十只，解丁海道。三十一年，倭贼攻围舟山所城，军民告急，李海道差把总指挥张四维会臣救解，杀追倭船二只，此皆赤心补报，诸司俱许录功申奏，何反诬引罪逆，及于一家？不惟湮没臣功，亦昧微忠多矣。连年倭贼犯边，为浙直等处患，皆贼众所掳奸民，反为向导，劫掠满载，致使来贼闻风仿效沓来，遂成中国大患。旧年四月，贼船大小千余，盟誓复行深入，分途抢掳。幸我朝福德格天，海神默祐，反风阻滞，久泊食尽，遂劫本国五岛地方，纵烧庐舍，自相吞噬。但其间先得渡海者，已至中国地方，余党乘风顺流海上，南侵琉球，北掠高丽，后归聚本国菩■〈艹麽〉州者尚众。此臣拊心刻骨，欲插翅上达愚衷。请为游客游说诸国，自相禁治。适督察军务侍郎赵、巡抚浙福都御史胡，差官蒋洲前来，赍文日本各谕，偶遇臣松浦，备道天恩至意，臣不胜感激，愿得涓埃补报，即欲归国效劳，暴白心事。但日本虽统于一君，近来君弱臣强，不过徒存名号而已。其国尚有六十六国，互相雄长，往年山口主君强力霸服诸夷，凡事犹得专主。旧年四月，内与邻国争夺境界，堕计自刎。以沿海九州十有二岛俱用遍历晓谕，方得杜绝诸夷，使臣到日至今，已行五岛；松浦及马肥前岛、博多等处十禁三四。今年夷船殆少至矣。仍恐菩■〈艹麽〉未散之贼，复返浙直，急令养子毛海峰船送副使陈可愿回国通报，使得预防，其马迹志山前港兵船，更番巡哨截来，今春不容省懈也。臣同正使蒋洲抚谕各国事毕方回。我浙直尚有余贼，臣抚谕归岛，必不敢仍前故犯。万一不从，即当征兵剿灭，以夷攻夷，此臣之素志，事犹反掌也。如皇上慈仁恩宥，赦臣之罪，得效犬马微劳驱驰，浙江定海外长涂等港，仍如广中事例，通关纳税；又使不失贡期，宣谕诸岛，其主各为禁制，倭奴不得复为跋扈，所谓不战而屈人之兵者也。敢不捐躯报效，赎万死之罪。 

　　初，军门欲得直为用，以散海中诸酋，乃执其妻子，招致直来。将士百计招之，不来；人有言王千户者，智勇多能，令招之。王冒为鬻蔬人，载蔬至直所，直见与之语，识其非种蔬者，因厚礼之，久而定交焉。王自是鬻蔬无间日，一夕直至王舟饮，夕且乐，忘其身之在险也。王宿戒舟人阴释其缆，顺流而及其岸，于是军门始得见直，侍以宾礼，纵之归。由此直之情，与军门通矣。时徐海已除，直在海上知为釜鱼，智力俱困，乃诏显诛王直。胡公得旨，秘而不宣，夜弛至宁波图方略，密调参戎戚继光等潜伏水陆要害，而以夏正为死间，绐直曰：“汝欲保全家属，开市求官，可不降而得之乎？带甲陈兵，而称降，又谁信汝？汝有大兵于此，即往见军门，敢留汝耶？况死生有命，当死，战亦死，降亦死；战死不若降死，且万一有生焉。今朝廷用人之际，不论功罪，或留汝防倭讨贼，乃汝转祸为福之秋也。”直侦知四面兵威甚盛，终无脱计。况徐海败没，孤立无援，因叹曰：“昔汉高谢羽鸿门，当王者不死；纵胡公诱我，其奈我何！”乃复曰：“我部无统，欲得毛烈摄之。”胡公知其言，曰：“海上贼惟直机警难制，其余皆鼠子辈，毋足虑。”诸将亦皆曰：“以犬易虎，不可失也。”遂遣烈往，直乃桀然诣军门，时十一月也。诸司谋欲缚之，胡公恐激党生变，乃阴待以礼而羁留之。设供帐，备使令，命两司更相宴之。直每出入，乘金碧舆，居诸司首，无少逊避，自以为荣。日纵饮青楼，军门间移之观兵，因盛陈军容，以阴慑其心。 

　　三十七年戊午，正月二十五日，收王直入按察司狱。初，直始降，军门密疏直已就擒，禁锢待罪。至是按察使孟公知之，恐直逸去，则责有所归，辄诣军门谋缚直。计定，直见军门，军门曰：“予与若已绎然矣。但孟廉使让若无状，似与若有隙，不可不往谢。”直不得已，往谢。孟曰：“朝廷有旨，令予收若狱”遂拘挛之。直强项不屈曰：“吾何罪！吾何罪！死吾一人，恐苦两浙百姓。”直虽系狱，其衣食卧具拟于职官。凡玩好之物，歌咏之什，罔不置之左右，以娱其心，少有不怿，医进汤药以调护焉。 

　　军门以计收直党叶碧川。越旬日，直党索主不得，人人自危。毛烈率众盘据舟山岑港，声言欲言直报仇，势甚张大。胡公分布诸将进薄之。时贼绝塞诸道，止通一径，险隘难行，官兵鱼贯而入，行将尽，贼兵自尾击之，我兵大溃，死者过半。 

　　二月，把总张四维兵船出哨，遇贼，张力战，斩贼数十。时贼方期大举以脱直，省城骚动。幸有此捷，少阻贼氛。舟山之役，张功居首。 

　　三月，风雨交作，山水骤发，溪涧涌溢，贼于山之高堑处，相其可堤者堤之，后官兵进击，决而注之，兵多漂死。 

　　五月，贼与农民杂耕于舟山山阜处。硗确皆成田。时有朝贡倭数十自京回，军门厚赉之，令抵舟山解散直党。至则劫而用之。留数月，直党有散者，贡倭化喻力也。 

　　秋九月，舟山贼食尽，出巢大肆掠劫，各地戒严。 

　　冬十一月，舟山贼留屯久，莫能脱直，贡倭又促之归。乃毁巢掠舟，移辎而遁。闻为飓风覆焉。 

　　三十八年已未冬，十二月二十五日，诏斩王直于省城宫港口。直系狱几二年，不能决。军门数请旨定夺，朝廷以东南未平，许军门便宜行事，姑羁养之。至是诏下侍御周公监斩。公适巡嘉兴，闻命，即还省，躬诣狱取直，以小肩舆舁至法场。直出按察司，见官兵联属，始悟就死地矣。临刑索子至，子抱持而泣，直以支髻金簪授其子叹曰：“不意典刑兹土！”若不胜其怨恨者。遂伸颈受刃，至死不挠。妻子没入成国公家，至今子孙尚在不绝。 

