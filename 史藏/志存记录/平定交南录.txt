 平定交南录　　（明）丘浚　撰

　　太宗文皇帝入正大统之初，安南国王陈曰焜为其臣黎季牦所弑。季牦诡姓名为胡一元，子苍为胡■〈大上互下〉。矫称陈氏绝嗣，■〈大上互下〉其甥，请权署国事。上不逆其诈，从其请。未几，求袭王爵，许之。
　　踰年，陈氏孙天平始从老挝遁至京， （‘陈氏天平始从老挝遁至京’，‘天平’原作‘添平’，据清借月山房汇钞本、明史卷三二一外国传改。下文照改，不再出校。） 愬其实。季牦闻之惧，遣使上表，请迎天平，还以国。永乐四年春，遣使者以兵五千人送天平归。 （‘遣使者以兵五千人送天平归’，‘千’原作‘十’，据明纪录汇编本、清借月山房汇钞本改。） 达其境，季牦伏兵杀之，及使者。上闻之震怒，谕群臣曰：‘朕为万国主。蠢尔蛮夷乃敢为不道，以戕其主，夺其国。朕不正其罪，如天道何？’既而占城亦告其侵轶疆界，强授以印服，又闻其僭号大虞，纪年号，苍伪称尊号，季牦称太上皇。毁中国儒教，谓孟子为盗儒，程朱为剽窃。乃议兴兵问其罪，群臣咸赞成之。乃遣大臣告于郊庙，分遣近侍遍告天下山川。
　　秋七月癸未，制谕：‘太子太傅、成国公朱能佩征夷大将军印，充总兵官，西平侯沐晟为征夷左副将军，新城侯张辅为征夷右副将军，丰城侯李彬为左参将，云阳伯陈旭为右参将。’敕大将军率右副将军、右参将及清远伯王友，领骠骑将军朱荣、刘劄出，鹰扬将军吕毅、方政，神机将军程宽、罗文，游击将军朱广、王恕，横海将军鲁麟、刘清等二十五将军，统两京畿、荆、湖、闽、浙、广东、西之军， （‘统两京畿荆湖闽浙广东西之军’，‘浙广东西’原作‘两广’，据明朱当■〈氵眄〉国朝典故本、清胜朝遗事本补改。） 从广西思明府凭祥县进；左副将军率左参将，领都指挥陈浚、卢旺等，统巴蜀、建昌、云、贵之军，从云南临安府蒙自县进。以兵部尚书刘俊参赞戎机，行部尚书黄福、大理寺卿陈洽、给事中冯贵督馈饷。 （‘行部尚书黄福’，‘行部’原作‘刑部’，据明史卷一五四黄福传、卷一一七七卿年表及太宗实录卷三四永乐三年四月癸未条改。按其时刑部尚书为吕震，黄福已改行部尚书。） 于凡所过名山大川修祀事。
　　乙酉， （‘乙酉’，‘乙’原作‘巳’，据明纪录汇编本、清借月山房汇钞本改。） 出师。上亲幸龙江祃祭，将帅陪位，受脤惟谨。讫事，驻跸江浒，誓于众曰：‘朕命汝等奉行天罚，惟罪元凶。尚体朕心，毋穷武，毋杀降，毋系累老稚，毋毁坏室墓。虽一木一草，亦勿妄翦除。违朕命者，虽劳弗绩，且底于罚。’能等顿首受命。万众鼓舞，登舟以行。
　　是年九月，师次龙州。大将军遘疾，以师授右副将军。十月庚子，大将军薨。众议军机事重，不容以缓，请右副将军代总其兵，行大将军事。急驿以闻，上命辅就佩征夷大将军印，代能总兵。且降敕谕之曰：‘昔太祖皇帝命开平王常遇春为大将军，岐阳王李文忠为偏将军，率师北征。开平王卒于柳河川，岐阳王率诸将扫荡残胡，终建大勋，著名青史。尔宜取法前人，以建万世之功。’此定兴忠烈王受命专征之始。
　　先是，王与大将军榜示黎贼父子大罪二十，以明天讨之意。数季牦两杀其主，以夺其国，罪一；凡陈氏子孙杀之殆尽，罪二；淫刑以逞，视国人如仇，重敛暴征，民不聊生，罪三；世本黎氏，背祖更姓，罪四；既篡主位，乃诈称权署国事，以罔朝廷，罪五；表请陈氏孙还以国，及朝廷使送之， （‘及朝廷使送之’，‘廷’原作‘命’，据明朱当■〈氵眄〉国朝典故本、清借月山房汇钞本改。） 乃敢拒遏，罪六；杀国主孙，罪七；侵云南之宁远州七寨，罪八；杀土官猛慢，虏其女，征其银，罪九；威逼近边土官，致其骇散，罪十；侵广西之禄州地界，罪十一；擅据西平州，杀土官，罪十二；占城国王占巴的赖国新遭丧，兴兵攻其旧州格烈等地，罪十三；又攻板达郎黑、白等州，掠其人民，罪十四；勒取占城象百余，仍加兵不已，罪十五；占城既受天朝章服，辄伪造金印带服，逼使其受，罪十六；责占城王惟知尊重中国，而欲其以所以事中国者事之，罪十七；朝使送占城陪臣还其国，以兵劫之于昆陵巷口，罪十八；既奉正朔，又僭称国号，伪纪元圣，绍成、开大年号，罪十九；朝贡不遣陪臣，辄以罪人充使，罪二十。初，交人闻天兵南下，罔知所以。既闻榜示，咸知其曲在彼。及见榜末云：‘待黎贼父子就擒之后，选求陈氏立之。’莫不延颈跂足，以待王师之至。
　　王以十月丁未至凭祥县，祃牙入境，并望祀其国中山川。毕，谕于众曰：‘皇帝非利安南土地人民，乃为黎贼害其国主，虐其黎庶，奉行天讨，以继绝世，苏民困。命我等以吊民伐罪，丁宁告戒，非临阵不得杀人，非禀令不许取物，毋掠子女，毋焚庐舍，毋践禾稼。尔等宜奉承圣天子德意， （‘尔等宜奉承圣天子德意’，原脱‘德’字，据明纪录汇编本、清借月山房汇钞本补。） 以立奇功。不用命者，必以军法从事，无赦。’众皆欢呼用命。是曰，大军入坡垒关，揭前榜谕国中吏民，以朝廷伐罪吊民之意以招徕之。王询知坡垒以南，由隘留关历鸡翎关至芹站，山箐深险，林木阴翳，且多溪涧。虑贼有伏，先遣鹰扬将军吕毅哨探。及檄都督同知韩观营，于坡垒修道路，缮桥梁，督粮运。戊申，大军次丘温县。己酉，哨至隘留关，贼众二万依山结寨，毅攻拔之，斩首四十级，生擒六十余人。是曰，骠骑将军朱荣等亦破鸡翎关，斩首八十余级， （‘斩首八十余级’，‘八’字原作‘六’，据明纪录汇编本、清胜朝遗事本改。） 生擒十一人。贼闻二关破，其屯兵设伏者悉奔散。壬子，大军次鸡翎关。癸丑，次芹站。是曰，先遣鹰扬将军方政、游击将军王恕等， （‘先遣鹰扬将军方政游击将军王恕等’，‘先’字下原衍‘所’字，据明纪录汇编本、清借月山房汇钞本删。） 直抵富良江北岸嘉林县。
　　是时，左副将军西平侯亦自云南蒙自县进兵，经野蒲蛮入境。都指挥朱浚等夺猛烈关，俞让等拔栅华隘，随处筑堡驻兵，伐木造舟。都指挥徐源、孔斌等突出宣光江口，夺其澚沕等沙。左参将丰城侯领兵渡其上游，督都督程达等中夜舁舟越山，自间道以出洮水江，纵火焚贼舟，遂夺富良江。
　　十一月乙巳，西平侯统军至三带州，与王所遣都督朱荣会。癸酉，横海将军鲁麟、骠骑将军刘劄出拔困吾寨。是曰，有伪三带州佥判邓原南、策州人莫邃等来降。因询降人，知贼巢穴在东、西二都，恃宣江、沲江、富良江以为险。自三江府沲江南岸伞圆山起，由富良江南岸东下直至宁江。又自富良江北岸自海潮江，由希江、麻牢江直至盘滩困枚山，立木为栅。又增筑土城于多邦隘，树栅立城，连桥接舰七百余里。 （‘连桥接舰七百余里’，‘据’原作‘涧’，据明纪录汇编本、清借月山房汇钞本改。） 又于富良江南岸缘江下木栰，悉国中舟舰泊其内。凡诸港汊可通舟处，俱下拒木以备。贼聚众屯守水陆者， （‘贼聚众屯守水陆者’，原脱‘众’字，据明朱当■〈氵眄〉国朝典故本、明今献汇言本补。） 号七百万。盖悉驱国中老幼妇女以助声势，非实然也。
　　大军屯富良江北岸，王以书谕季牦曰：‘予奉命统兵来问尔罪，尔能战，则率众于嘉林以待；不能战，赴军门以听处分。’王意欲挑其急战也。会朝遣行人朱劝赉敕至，谕黎贼以祸福，及许其输金五万两、象百只以赎罪。行人至其国，季牦不出见，以诡辞答曰：‘文书比对原发勘合不同。此必非上所遣。’又云：‘兵已入境。若兵回，即贡。否则，自有准备。’
　　王知此敕是欲以疑其兵，而贼亦无改过悔罪之意，乃移军三带州，屯个招市口。与左副将军西平侯会议造船置铳以图进取。时贼有划舡出没江口，王命鲁麟夜舁舟从上流下水，夺其舡，斩首百余级。自是划舡不敢出没。王与西平侯议于上流渡江。乃遣朱荣等于下流八十里嘉林置舡筏， （‘乃遣朱荣等于下流八十里嘉林置舡筏’，‘八十’原作‘十八’，据明纪录汇编本、清借月山房汇钞本改。） 为欲渡之势，以掣其势。贼果分遣水军于嘉林，夺我舟。荣等奋击，大破之。
　　十二月己亥，大军与左副将合势。王与西平议曰：‘贼边江立栅，势逼地狭难以列军。惟多邦隘城外沙滩上平阔，足以容军。然其城峻濠深，守具无不备，而外设坑坎，布竹签，贼所恃者此耳。蛮人绵薄不耐苦， （‘蛮人绵薄不耐苦’，‘苦’原误为‘若’，据明纪录汇编本、清借月山房汇钞本改。） 不足虑也。今我攻具若云梯、仙人洞之类具备，攻而取之易易也。’乃召将士谕之曰：‘汝等报国，成功在此一举。宜奋勇争先，以立奇功。先登者，不次升赏。’将士闻命，无不踊跃。乃议分地界，大军攻其西南，左副军攻其东南。己酉，各列军沙滩之上。布置已定，别调军距欲袭之处里许，作欲攻势，以出贼不意。于是出内府所制夜明光火药，散军士俾执之。有先登者然之，及吹角为号。是夜四鼓，都督黄中率官军潜舁攻具，越重濠抵城下，用云梯先附城。都指挥蔡福等数人先蹑梯登城，用刀乱砍，贼众惊呼。城上火齐明，角应之士皆蚁附而上。贼于城内列阵，驱象来冲我军。乃出内府所制狮子象蒙马，象见狮形惊畏而颤，又为铳箭所伤，倒回奔突。贼溃乱，自相蹂践。及官军杀死者，不可胜计。大军乘势长驱，明曰追至伞圆山。又明曰，循富良江南岸而下，纵火焚缘江一带木栅，烟焱涨天。辛亥，直捣其东都，克之。王与左副将军驻军于城之东南，给榜招谕，吏民降者曰以数万计。王召其父老，谕以吊伐之意，欢声动地。
　　乙卯，议遣左参将丰城侯李彬、右参将云阳伯陈旭伐其西都。贼首闻多邦破，先已焚其仓库，携妻子遁于海岛。我军至，焚其宫室，据其城池。余党依天建山、困枚山等处，水陆据守。乃分遣清远伯王友、都督黄中、都指挥柳琮等，随贼所在而征剿之。自是年冬至明年春，前后斩首三万七千余级。
　　时王留交州镇遏，闻贼子黎澄聚舟黄江，左副将军、左参将领军循富良江，左右水陆并进，次于木九江对岸下营。辛巳，贼舡三百余艘来犯。我军水陆夹击，贼众大败，斩首万余级，溺死者无算。
　　二月乙巳，王闻贼首遁于闷海口，出鲁江口，与左副将军会兵，下胶水县。贼闻大军至，又远遁大安海口。王谓左副将军曰：‘贼闻大军来，不敢敌，故潜遁他所，以觇我动静。我若回军交州，留兵于碱子关两岸， （‘留兵于碱子关两岸’，‘子’原作‘水’，据明纪录汇编本、明史卷三二一改。下文照改，不再出校。） 留战舡守备，彼必出闷海口以袭我，我俟其出，水陆并击之，贼必成擒。’三月癸酉，大军回交州。甲午，贼果犯碱水关。报至。己酉， （‘己酉’，‘己’原作‘乙’，据明纪录汇编本、清借月山房汇钞本改。） 王与左副将军合兵，水陆并进。贼以海船横截江中，而以战船划船两岸齐进，既而登岸植木为栅。王乘其栅之未成，亲督精锐攻之。都督柳升等亦率舟师来奋击，贼遂大败。富良江水为之赤，积尸数十里。右参将云阳伯乘胜长驱，直抵闷海口。黎贼父子闻败，乘船远遁于灵源。王谕诸将，宜乘破竹之势，追剿殄灭。乃回军交州，留左参将守镇， （‘留左参将守镇’，‘左’原作‘右’，据明朱当■〈氵眄〉国朝典故本、清胜朝遗事本改。） 备御黄江等处。
　　四月乙亥，王与左副将军统军由清化府倍道兼进， （‘王与左副将军统军由清化府倍道兼进’，‘左’原作‘右’，据明今献汇言本、清借月山房汇钞本改。） 调柳升、鲁麟、土官莫邃等，分领战船，由水路穷追。戊寅，舟师至清化之磊江。贼众聚船以拒，升等击败之，斩首万余级。五月丁卯，王至演州，柳升等舟师来会。途中降者相继，询知黎贼父子遁于乂安府之深江，王议与左副将军兵从陆路，柳升等率舟师由水路追贼。壬申，大军至乂安府土油县。王从举厥江东路，左副将军从举厥江西路进兵。两军俱至盘石县下营。甲戌，柳升率舟师至奇罗海口，与贼战，大败之，获贼船三百艘。余船分散，贼首潜窜草野。乙亥，升所领军士王柴胡等七人擒贼伪上皇黎季牦，黄中所领军士李保保等十人获伪卫国大王黎澄。丙子，莫邃下土人武如卿五人获伪国主黎苍及其伪太子芮于高望山。凡黎氏亲属俘获无遗，安南地悉平。所得府、州四十八，县一百八十六， （‘县一百八十六’，明朱当■〈氵眄〉国朝典故本、明纪录汇编本、清胜朝遗事本皆作‘县一百六十六’。又明史卷一五四张辅传作‘一百八十’。） 户三百十二万五百，象、马、牛、羊、舟、粮、器械无算。遣都督柳升等献俘阙下，露布以闻。
　　先是，王等受命时，诏令求陈氏子孙立之。至是平定，王遍访国中官吏耆老人等，咸称：‘黎贼于己卯年杀光泰王颙，立其子■〈舀页〉而杀之，遂篡其国。前后杀其近属五十余人，及其远族又千余人。血属尽绝，无可继立者。请依汉、唐故事，立郡县如内地，以复古。’王疏闻，上从其请。乃于其地立交阯等处承宣布政使司、都指挥使司、按察司， （‘乃于其地立交阯等处承宣布政使司……’，原脱‘立’字，据明朱当■〈氵眄〉国朝典故本、清借月山房汇钞本补。） 分其地为十七府、四十七州、一百五十七县。据其要害，设卫十一，守御千户所三。又于交、广分界处如潼关卫例，设丘温卫，及坡垒、隘留二守御所，军隶广西，民属交阯，以相制驭。
　　是岁大诏天下，以平安南复古郡县之故， （‘以平安南复古郡县之故’，原脱‘南’字，据明纪录汇编本、清胜朝遗事本补。） 并敕有司，为陈王赠谥。凡其宗亲为贼所害者，各赠以官。又为之建祠立碑，葺坟墓，禁樵采，各给户三十。凡黎贼苛政暴敛，悉皆除之。擢用贤能，优礼耆老，赈恤穷独，革去夷俗，以复华风。使秦、汉以来之土宇陷于夷狄者四百四十六年一旦复入中国版图，诏布天下。文武群臣、亲王藩服咸上表称贺。
　　六年春，班师入朝。秋七月，策功行赏，进封王英国公，西平侯黔国公，清远伯王友进侯爵，都督柳升升安远伯，余擢官赠禄有差。赐王诰券、玉带、金帛，命子孙世袭，加禄米三千石。既大宴，上亲制平安南歌以褒嘉之。
　　是年冬，安南余孽简定作乱。定自称陈姓。本前陈旧官，先已降附，既而遁于乂安府，与其党邓悉、邓镕、阮师、陈希葛等谋反， （‘与其党邓悉邓镕阮师陈希葛等谋反’，‘阮师’原作‘阮帅’，据明朱当■〈氵眄〉国朝典故本、明今献汇言本、清胜朝遗事本及本录下文改。按明史卷三二一取‘阮帅’说，存疑。） 伪称曰南王。既而僭号大越，称兴庆年号。朝命黔国公充征夷将军，从云南往征之。久不能遏绝，廷议谓非王不可。
　　七年正月，乃命王佩征虏副将军印，往共剿之。王以四月至南宁会兵，五月入境。王躬督战舰，破孔目栅，再破碱子关，斩俘无数。贼退保黄江，乘胜击之于太平海口，贼窜乂安茶偈江。冬十二月， （‘冬十二月’，原脱‘二’字，据明纪录汇编本、清胜朝遗事本补。） 师至清化。越四曰，生擒简定于吉利栅之山，并其党陈希葛等，槛送京师。
　　明年二月，王还朝。上嘉劳之。未几简定余党陈季扩复啸聚，僭称重光年号。季扩乃简定从子。简定为阮师等所废，而立季扩。定败，潜远窜。闻王班师，复与陈景异等同反。
　　九年春正月，复授王前印，往督师征之。夏五月，师次东关。六月，进兵。贼闻王至，以石填神头海口，三十丈许设拒木以抗。王督将士悉起其石，以通舟楫。贼惧，立堡常月江。王戒众曰：‘此堡不足攻。其山南险阻，彼必设伏以挠我。’乃使骁将率土兵搜山，果得其伏者，斩之，遂夺其堡。贼遂远遁，王随所至而追之，贼或聚或散，竟莫得其要领。
　　时关以东群盗蜂起，所完者交州一城耳。盖新设州县军卫太多，交人久外声教，乐宽纵，不堪官吏将卒之扰，往往思其旧俗。一闻贼起，相扇以动，贼首所至，辄为之供亿隐蔽。以故贼溃复聚。朝廷屡下诏招抚之，授季扩以布政使。 （‘授季扩以布政使’，原脱‘季扩’二字，据明纪录汇编本、清胜朝遗事本补。） 彼欲受命，制于其党，服而复叛，伪称王孙以复陈氏为辞。大军至，则深入山海避之，军退复出，用是官军不能成功。
　　王既莅军，始大明赏罚。而诸将疲于奔走，往往因循玩寇。都督黄中不用命，王以军法从事，由是人人知惧，不敢辞难避险。是时，贼恃荷花海险，谓我师不能渡，于曰丽海口立堡以守之。王率舟师自奇罗海口洋过荷花海口，直抵曰丽，贼焚堡而遁。至茶偈江，连进兵破之。贼惊曰：‘天兵飞来也！’遂大溃。夺其化口城，谍知贼悉众守爱子江，复追至其境。贼伏巨象数十以为前敌， （‘贼伏巨象数十以为前敌’，‘伏’原作‘复’，据明纪录汇编本、清借月山房汇钞本改。） 列人马于后，尽力以抗我师。王戒将校曰：‘擒贼在此一举，机不可失。’乃鞭马先进，象伏突起，王一箭落其象奴，再箭中其象鼻，象叫号退走，自蹂其众。乘胜击之，斩艾僵仆，填满山涧，贼徒散遁暹蛮等处。王部分将领随处搜捕。 （‘王部分将领’，‘部’原作‘韶’，据明纪录汇编本、清胜朝遗事本改。） 至暹蛮、蒲干等栅， （‘至暹蛮蒲干等栅’，‘干’原作‘余’，据明朱当■〈氵眄〉国朝典故本、清借月山房汇钞本改。） 山径崎岖，林菁阴翳，马不能前。王乃下马徒步，履险兼程趋之。士卒不能从，惟将校百余人仅属。
　　与贼遇，杀数千人。贼首陈季扩暨其妻子皆就擒，时十一年冬也。明年，班师还京。自王出师，至是首尾踰三年始获首虏。说者谓王此役较之前平定之功为难云。十三年四月，朝命王佩征夷将军印，充总兵官，往镇交阯。又有平陈月胡之功。十五年，上以王久劳于外，诏还京师。
　　王以正统己巳殁于王事，至是三十有七年矣。 （‘于王事至是三十有七年矣’，‘三十有七’原作‘四十’，据明纪录汇编本、清借月山房汇钞本改。） 嗣子太子太傅， （‘嗣子太子太傅’，此句原作‘嗣子太傅兼太子太师’，据明今献汇言本、清胜朝遗事本删改。） 袭封英国公懋出其家阍者福住所禄王平安南时前后所上奏启见示， （‘懋出其家阍者福住……’，‘阍’原作‘阉’，据明纪录汇编本、清借月山房汇钞本改。） 属予次第之。予因参考交阯郡志所载露布榜文，及胡文穆公奉敕作平安南碑， （‘及胡文穆公奉敕作平安南碑’，‘胡文穆’原作‘明文移’，据明朱当■〈氵眄〉国朝典故本、明今献汇言本改。） 杨文贞公撰东平武烈王及定远忠敬王神道碑，附以所闻，以为此禄云。
　　大明弘治元年龙集戊申春二月初吉，赐进士第、资善大夫、礼部尚书掌詹事府事、国史副总裁、前翰林学士、国子祭酒、经筵官琼山丘浚撰。
