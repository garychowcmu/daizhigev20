　寓圃杂记　　明 王锜 

　　●卷一 

　　○建都 

　　自五代以来，北虏侵我疆土，索我金帛，以宋太祖、太宗之继兴，终不能制。下至靖康之变，尤不忍言，盖由所都非形势之地也。胡元据有中国垂九十载，无复天理之可言。天生我太祖扫除之。推戴之初，即欲宅形势，以临中夏、御夷狄，故尝幸汴、幸洛，将幸关陕而还。斯时中原之地，久为胡马所践，继以寇盗，民不聊生，六騑所过，率皆空城。於是定鼎江南，以资兵食，而都北之志未尝一日忘也。且以燕城为元旧都，形势可以制虏，因以封我太宗焉。及上登极，即广旧邸为皇城，频年驻跸。当时群臣不知睿意所向，屡请南还，因出令曰：“敢有复请者，论以妖言。”于是，河南布政使周文褒等皆遭重罚。自此基命始定，遂成万世之业。虽殽、函之固莫能及矣。永乐壬辰之后，大驾频征沙漠，搜剿遗孽，屡抵巢穴而归。是则都燕之志，太祖实启之，太宗克成之也。 

　　○封建 

　　汉高祖既为天子，大封同姓，枝大於干，驯致七国之变。然中兴之业，卒赖后系。唐之兴也，子弟皆有封爵，建宅以居京师，惟食其禄而已，国家缓急无所系焉。降而至宋，宗室之封，必自遥授小官，渐进侯王，除拜之烦，盖无虚日。其邸第散处两京，故有南西内外班之分。历年既久，仅同民庶。后遭金虏之患，无一人操尺寸兵以起者，此皆由封建不得其制也。我太祖受命之初，首立藩辅，诸子自胜衣已上，皆册立为真王，其国皆处要冲之地。制度仪从，不侈不俭，使吏治其国，而纳其贡税焉。上无所专，下无所扰，圣子神孙，将遍天下。真万世之良规也。 

　　○宣庙平汉存赵 

　　宣德初，汉庶人高煦反。报至，言其甲兵甚精锐。上召杨文敏公等议，荣建亲征之策。上难之。荣曰：“陛下骨肉之患，非亲行不可。”上从之。夜拜阳武侯薛禄为大将军。军行，大驾遂继发。六军追至，在途雨下如注。七日抵城下。高煦方杀人祭纛，闻驾至，仓卒不能出城；若稍缓，则其势猖獗难制矣。兵不血刃，罪人已得。称请屠城，荣为救免，止坐其同谋者。方奏凯，有告赵王谋反者，言其与高煦相连。上复召诸大臣议，皆请乘破竹之势以取之。独杨文贞公士奇进曰：“陛下临御未久，即平汉，又去赵，不一年而剪先帝之二手足，岂列圣在天之意乎？况赵反形未露。”上曰：“奈何？”士奇曰：“当遣廷臣素与赵厚者一人往谕之，使其以意自陈，愿进三护卫军，则去其羽翼，虽欲反，不可得矣。”上可之。遂遣驸马都尉井行，所尚主乃赵王同母故也。井既至，以祸福譬晓之。赵果从其计，以护卫来归。自此潜消其不轨之心，而诸藩相继辍护卫矣。朝廷免用兵之费，赵亦能保其国。后上开文渊阁，特设宴召三四老臣，先以觞觞士奇，曰：“此赏卿存赵之功。”终宴甚欢，皆厚赐而归。此实宣庙之用言，二臣之善谋也。 

　　○胡皇后 

　　宣宗胡皇后无子，宫中有子，孙贵妃攘为己子，遂得册为皇后，而废胡为仙姑。时仁宗张后为皇太后，爱胡之贤，且悯其无辜，不使别居，令人自所处清宁宫，进膳如常仪。每朝会宴享，必命胡坐孙之上，妇姑之间，恩礼甚笃。孙常怏怏。英宗立，尊张太后为太皇太后、孙为太后。胡每事谦让，不敢居孙之右。正统七年，太皇太后崩，凡六宫有位号者皆得祭奠，胡不敢与太后之列，惟与诸嫔妃同事。孙太后知而有见谴之意，胡因痛哭而殂。太后命阁下诸臣议治丧之仪，时杨士奇卧病於家，诸臣往问，士奇曰：“当以后礼殓，葬景陵。”问者曰：“此非内中所欲。”士奇遂面壁不答，惟曰：“后世骂名。”诸臣因议以嫔御礼葬。天顺六年，孙太后崩，英宗尚不知己非孙所出，惟皇后钱氏知其详，亦不言。八年，英宗大渐，后泣诉曰：“皇上非孙太后所生，实宫人之子，死于非命，久无称号。胡皇后贤而无罪，废为仙姑。其死也，人畏孙太后，殓葬皆不如礼。胡后位未复，惟皇上念之。”英宗始悟，卒如其言，遗命大行尊崇之典。钱后素性孝谨，绝无妒忌。英宗北狩，每夜哀吁拜天，倦则卧地，因损一肢；哭泣太多，复损一目。倾宫中之所有，佐迎驾之费。英宗在南城下自得，后每曲为慰解。复辟之后，处景皇后犹尽礼焉。 

　　○英宗复辟 

　　景皇帝之八年正月，病久不能朝，外议稍籍籍。王冢宰直与诸大臣议请旧太子某监国，太上还内。议毕，具本，时正月十四日，以灯假有妨，候十六日早进，其稿留于礼部尚书姚夔家。诸臣中有一人泄其议，其贪功喜事若曹、石诸人知之，遂亟造谋，先于十五夜，部聚整定，至四鼓，斩关而入，亦有内应者，遂成“南城之计”。而前诸臣之议竟寝焉。英宗既复辟，虽赏诸人之功，而恒不悦，以其有轻朝廷之心，后皆不得其终。成化初，姚为冢宰，尝以其稿出示郎中睦昶，且曰：“朝廷本无事，但庸人扰之。兼亦无迎藩之谋，特以此诬于谦辈之死耳。”昶向为余言如此。 

　　○英宗圣俭 

　　蒋黄门性中言，侍英宗将十年，御前常有二银钓炉奉引，炉被香烟所触，色如黑漆，终不一见易也。 

　　○早朝奏事 

　　自太祖、太宗列圣临朝，每至日鼎食不遑暇，惟欲达四聪，以来天下之言。英宗以幼冲即位，三阁老杨荣等虑圣体易倦，因创权制：每一早朝，止许言事八件，前一日先以副封诣阁下，预以各事处分陈上。遇奏，止依所陈传旨而已。英宗既壮，三臣继卒，无人敢言复祖宗之旧者，迄今遂为定制。 

　　○景泰帝上宾 

　　景皇帝八年正月十二日，方郊，忽呕血不能成礼而还。出居外殿，惟太医董速与宦者二十余人侍，日则进药，夜则处榻前。十三日，少保于谦请见，恳帝视事。十四日，帝令速诊脉，奏曰：“圣体安矣。”帝曰：“明当受朝。”十五日早起，服汤药，具衣冠。将出，闻夜漏未尽，因和衣假卧以待旦，不觉酣寝，左右莫敢惊。及日以高，遽命放朝，曰：“姑俊明日。”至夜，曹、石诸人诣南城请太上复辟，声彻帝所。帝命宦者升高四望，遥见火光自延安宫来，帝曰：“大兄做皇帝，吾无天禄之人。”此虽出于人谋，亦帝天禄之终也。董速亲见其事如此。 

　　○宪宗不杀 

　　宪宗好生，每奏谳大辟，多所宽宥。或不得已而行刑，其日必却八珍之奉，默坐焚香。哀矜之意，恻然见于玉色。仁之至矣。 

　　○宪宗大公 

　　大长公主之子周贤，於宪宗为甥，中丙午乡闱。丁未会试，太母赐膳于场中，以不合格下第。宪宗闻之，但曰：“孩儿尚幼。”略无怒色，此天地之公也。至途中闻妃薨，因恚而死。有弟养于巨珰陆，因冒其姓，今为中官，甚不慧，不能记其家世。成化末，御史南昌丁隆亦其族也，尝与中官往来，欲白其事，因左迁而事寝。隆与其乡人黄泰言，承闻之泰云。 

　　○官妓之革 

　　唐、宋间，皆有官妓祗候，仕宦者被其牵制，往往害政，虽正人君子亦多惑焉。至胜国时，愈无耻矣。我太祖尽革去之：官吏宿娼，罪亚杀人一等；虽遇赦，终身弗叙。其风遂绝。 

　　○天王寺神像 

　　吴故墟之西有天王寺，廊之南一神端坐，长可八尺，巾若居士，衣若深衣，隆准大耳，耳有垂珠，目深肤厚，唇努而丰，额甚广，颧甚高，须类虬而不张，有深思穆穆之容。永乐初，百户阖俊来官于苏，偶见其像，伏地而哭。人问其故，乃曰：“此我太祖皇帝之容也。俊侍左右者五年，谛视甚熟，今鼎湖之驾已远，故感泣耳。”遍传吴中，观者如市。至今人每过之，即加瞻仰，以实为太祖圣像。此乃塑手之精，偶类天日之表一二而已。特人心思之至，遂形容之过也。 

　　○太宗知人 

　　太宗一日谓通政陈定曰：“尚书蛊宽是君子中之君子，甄容是小人中小人。”上虽知其为人不同，然各任其材，曹无废事。后元宵观灯，命大臣皆赋诗，诗成，有钞币之赏。容亦为一首进，上却而不顾，曰：“汝素不能也。”因与饼饵数枚以赧之。上之知人至此。 

　　○袁寺丞相二帝 

　　太宗晚年有易储之意。一日，命太常寺丞袁廷玉先相仁宗，曰：“后代人主。”往相宣宗，曰：“万年天子。”自此国本固矣。 

　　○虏中大雪 

　　太上在虏之日，雪大作，诸帐深数尺，惟御幄之四围微雨沾洒而已。虏觇其异，以为真天神，遂有奉驾南还之意。此亦上天示异于贼虏欤？ 

　　●卷二 

　　○宣中书不爱财 

　　嘉定宣嗣宗，为人温雅恬澹，初授中书舍人，进礼部郎中，仍掌制诰。一日，宣庙幸文渊阁，喜甚，以银钱撒地，令诸从官竞取，惟手疾者多得。嗣宗俟诸臣取毕，徐拾一文，上顾之曰：“此秀才不爱财耶。”因以重币赐之。 

　　○吕尚书通变 

　　尚书吕震有通才，掌礼、兵、刑三部事。太宗将北征沙漠，命洗马姚撰祭文，姚书题作《祭宝纛文》上进，上大怒，曰：“何舞文如此！”命置姚于狱，俟旋师行谴。师行至榆木川宴驾。仁宗登极，命震治此狱。震拟进曰：“本名旗纛，姚写作宝纛，系是字体差讹，当得某罚。”上遂从而解之。 

　　○宣宗幸杨文贞公第 

　　宣德中，驾幸少师杨士奇第，夜已二鼓，士奇惊起朝服而迎。但见仪从塞屋，香气絪缊，不知上所在，惟面北而拜不已。上方倚东阑看月，笑而呼曰：“士奇，朕在此。”所赐已充庭矣。顷之，屏去左右，有所问，人皆不得闻。遂起。锜少时闻昆山卫靖中书言之。 

　　○刘观院判 

　　太医院院判刘观，字士宾，常侍太宗左右。大暑中，上方束一带，乃片脑合成者。问公曰：“此带何如？”即奏曰：“片脑性寒伤肾，惟有香耳。”上遽命解去。又，上晚得中风疾，常服麝脑诸香药。又问曰：“可服此否？”公曰：“香药如油入面，终不能出。”上遂罢。公之见信如此。盖由潜邸之旧人也。 

　　○金陵伊氏 

　　金陵伊氏，家丰裕，人亦谨厚。仁宗在青宫，屡取给于其家，伊氏绝口不与人言。登极后，即擢其子恒为营膳所官。仁宗上仙，张太后追思其事，遂进为尚宝少卿。本朝尚宝官虽五品，最为近侍，非勋旧之子不得居也。 

　　○罗侍郎 

　　宣德中，吉水罗公汝敬刚直不屈，为权贵所挤。以工部侍郎兼翰林修撰，出使交趾回，过吴中，适大理卿熊概巡抚，肆作威福。大家巨族少被诬构，随至抄没，冤号之声，上闻於天。公见而不忍，且与概有乡里之好，出以阴骘为谕，概岸然不省，为之益甚。公至京谒见，陈使事毕，具以概事奏上，其言甚切。上览之恻然曰：“事有甚於此者！”即日召概回，以周文襄往代。自此东南荐安矣。锜六岁时，侍先君可竹府君之侧，闻与客言公事甚详，若有感荷之意。不幸早孤，其详不复记忆，止记疏中有“暂疏法网”一言，因书其大概。且闻罗之使有一仆，死于交，其王范一金人与仆身略等，用以偿公，公拒而不受。其奉使得体又如此云。 

　　○徐司马 

　　大司马江阴徐公孟晞，三考皆兵科。初授兵部主事，次进员外郎、郎中，又进侍郎。正统初，以征云南功为尚书。一生仕宦，惟掌兵事，亦奇也。公有德量，为吏时，人奉财者多不取，或反出以资之。后虽居八座，清俭自卑，常若寒士，卒于位。子以公军功袭荫，官至通政使致仕，甚有父风。 

　　○李祭酒忠谏 

　　翰林侍讲李时勉进谏，仁宗大怒，命左右以金爪拉其胁，拽出下狱。大学士杨士奇遇于外朝，因以烧酒灌之，得不死。宣宗登极，召时勉入，遥见，即以手捋臂而怒曰：“汝何激恼先帝而致崩邪！”时勉曰：“臣言制中不宜屡进嫔妃，太子不可远离膝下。”并诸大事，云云。上怒少解。不久，释其狱。方仁宗上宾，宣宗在南京得报，甚危急，今闻其言亦有感也。 

　　○李祭酒荷枷 

　　正统间，李时勉为祭酒，多所造就，六堂师生，敬而爱之，私号曰古廉先生。又拟其有沧海之量、父母之心，亦不为过也。中官王振生辰，诸大臣皆往贺，先生独不往。振衔之，坐以擅斫文庙前古木为不敬，特置“百斤枷”，命枷先生与司业赵琬、掌馔金鉴。有一枷特重数斤，为先生设也。金曰：“鉴年颇壮，当荷此。”先生曰：“老夫筋骨甚坚。”即以自荷。诸生司马询等数百人上章伏阙愿代，三日方得苏，稍迟皆死矣。不半年，恳求致仕，振犹以为恨，削其恩礼焉。 

　　○英国公听讲 

　　正统十一年，太师英国公暨侯伯二十余人早朝毕，奏曰：“臣等皆武夫，不谙经典，愿赐一日假，诣国子监听讲。”上命以三月三日往。于是，太师率诸侯伯至日到监，所携茶汤果饼之类甚丰。祭酒李先生命诸生立讲《五经》各一章。讲罢，设酒馔奉款。诸侯伯让曰：“授教之地，皆就列坐。”惟太师与先生抗礼。饮甚欢，太师屡辞，先生曰：“秀才家饭，不易措置，愿太师少宽。”后命诸生歌《鹿鸣》之诗，宾主雍雍，抵暮而散。此所太平盛事也。 

　　○金陈二先生 

　　金先生问、陈先生继，少时皆从俞先生贞木游。先生《日录》多书金、陈二先生某日讲某书，某日作某文，颇优待之。尝谓王文靖公汝玉曰：“二生学问略相似，金之名位过陈远矣。”故两先生皆以白衣荐，陈为翰林检讨，不久而归；金至礼部侍郎，享福禄荣名者甚久。俞之孙嗣尝以《日录》示余。 

　　○胡忠安公 

　　忠安胡公濙，宣宗朝为礼部尚书。宫中屡有封册，必先命于公，或有不当，必奏曰：“臣掌天下大礼，一不合宜，遗讥万世，臣不敢奉诏。”上亦为之中止。公大节甚明，惟于胡皇后之废、孙皇后之立不能匡救，多受庄田阍者之赐，于心不能无愧焉。 

　　○通州给粮 

　　通州在京城南四十余里，常积粮数百万石。己巳之变，胡虏南侵，谍至云：“欲先据此地。”诸大臣议，将焚其仓廪。适周文襄公忱朝京，陈禧敏公镒为宪长，因谘其计，文襄曰：“何至如此？宜檄示在京官军旗校，预给一岁之食，令自往支，则粮归京师，又免辇运之费。”诸臣如其计。不数日，通州皆空。虏至，无所获而去。其通变如此。 

　　○吴文肃公却金诗 

　　吴文肃公讷为御史时，巡按贵州回，三司遣人赍黄金百两追送至夔府，公不起封，就题其上还之。诗曰：“萧萧行李向东还，要过前途最险滩。若有赃私并土物，任他沉在碧波间。”廉而不激如此。 

　　○尤先生 

　　乡先生尤安礼，字文度，太宗授以祭酒，奏曰：“臣无德。”又命为都宪，又奏曰：“臣无材。”遂擢为贵州参议，罢官归吴。有一子，先生命之洒扫，子执以问曰：“大人，地从何处扫起？”可见其家谦厚之风也。 

　　○杨先生德量 

　　杨先生翥为修撰，居京师。邻家有失鸡者，指其姓而骂，家人以告。先生曰：“坊市中不独我一家姓杨。”又一邻，居甚隘，雨至必从先生家出水，甚受其污湿之患。家人复告，先生解之曰：“晴干日多，雨落日少。”其德量类此。 

　　○五子代死 

　　大理卿薛瑄有德有学，人称为“山西夫子”。王振怪其不肯出入门下，坐以听信僚属，故出死罪，法当大辟。将杀之，有子五人争请代死，因得免。振败，复为大用。 

　　○陈太保厚德 

　　陈镒，字有戒，为人忠恕有容。正统初，自外台擢副都御史，久镇陕西，人民爱戴之。时王文为按察使，公知其廉，举以自代，朝廷从其举。久之，公与王相继擢左都。王擢在后，反欲位公上。关中之镇，王次当往，反欲挤公行。朝廷以二公皆名臣，制下，使一年一代，因为定规。王每遇公，即有忿然不乐之色。凡台官之巡苏者，必私命其伺察公家人子弟之所为，凡可以害公者，无所不至。公一无所较。景泰三年，又同进为太子太保。四年，公方以病在告，王即以言迫协，公欣然请老。五年，王来苏抚民，公在病中，不一临问，更对人诋诮不已。识者皆鄙王之无量。六年，公薨，王已入阁。凡公之恩典，皆被其损。例赠太保，止赠少保，谥议文肃，易以僖敏，人颇不平焉。七年，英宗复辟，王为权臣所陷，遂致极刑。公人物修整，须知点漆。关中累年罹早，自公之往，甘雨随车。人甚爱公，称为“黑胡爷爷”。景皇帝朝，文臣为公、孤者几三十人，惟公一人无削夺贬窜之患，寿考令终，天之福善人从可知也，若其忠鲠在朝廷，恩惠在西陲，自有国传。 

　　○陈御史严冷 

　　陈御史祚，面目严冷，虽家人亦不假辞色。宣德七年，进《大学衍义》，劝上曰：“勤圣学。”上大怒，抄劄其家，并捕其子侄瑄等，同下锦衣狱，各不得见者三年，备尝苦楚。宣宗宴驾，释出。祚乍见等，略无怜惜之意。偶都堂顾佐来访，祚命瑄等出拜，但曰：“祚素不能荫此辈，为祚累至此。”惟此一言而已。遣瑄等归，不问其生理。其少恩如是。 

　　●卷三 

　　○刘文恭能忍 

　　姻家刘公宗器，遇事能忍。为侍讲时，尝娶继室白氏，秽被其家，蚕食其兄弟，又多不逊。编修赖世隆辈皆劝黜之。宗器念其无归，因托疾挟以归吴，不久白死。宗器复起为学士、祭酒、詹事以卒，谥曰文恭。子孙继登显仕，岂无自云。 

　　○岳正草诏 

　　天顺元年七月五日，承天门灾，命阁臣岳正草诏，言多自咎，权奸甚恨，遂贬肃州。 

　　○郭登镇云中 

　　正统十四年，定襄伯郭登镇大同。英宗驾在虏庭，犬羊悔过，送驾直至城下，登闭门不纳。英宗传旨曰：“朕与登有亲，何外朕如此？”登遣人奏曰：“臣奉朝廷命守城，不敢擅弃。”终不出见。虏复奉驾而去。天顺元年，上思其事，止夺登伯爵，命守甘州。圣度之广如此。 

　　○陈御史提学 

　　陈先生选崇尚道学，为绣衣，提学南畿，惟以礼义廉耻教化诸生，读书必自《小学》始。其来居必学舍，夜则秉烛，命诸生列坐，为之讲解，兼问其疾苦，真得师弟子恩礼，独与权势不肯少下。都宪韩雍居父丧，诸绣衣皆致奠送葬，先生但一往吊而已。后擢河南副宪，诸生如失父母。先生之名素重，人皆望为天官祭酒，终无荐之者，止进广东方伯。不久，为宦官所害，天下惜之。 

　　○刘忠愍二子 

　　刘忠愍公球为侍讲，奏宦官王振专权。振命锦衣指挥马顺夜杀公於狱中。二子铁、钺号哭求尸，止得一臂。鈇、钺痛公之死，于振之世不出。归葬后，皆以进士为京官，同擢官闽、浙二藩。母夫人尚无恙，两地奉迎，供养极厚，人争羡之。此天之报忠也。 

　　○记守令 

　　余年五十有八，历郡守十有五人。其间贤者，记其大概於此。 

　　况公名钟，字伯律，南昌人。苏自永乐间久不治，朝廷患之，屡遣使督责无效。宣德五年，阁老三杨公议曰：“郡治，独系于守，与督责于后，熟与慎择于初。”公时为礼部郎中，有材则，三公遂以上荐，复请赐敕，便其行事。诏可。出郡守有敕始此地。公既至，悉察得民隐，喟然曰：“郡出不治，病在赋重、民贫、吏胥为奸耳。”因焚香自祝，奏减正赋七十二万余石。或动以祸福，不顾，卒得所请。次发奸吏豪民数人，郡遂大治。初，郡多水患，公讲求其利，无不曲尽。自后遂无垫没。他如荐贤养士，恤孤慎刑，摧挫强御，皆其政也。性刚明，见事必为，不计成败，然卒皆底于成。其居量廓如也。朝廷累有褒美宴劳之宠，而以苏人仰之，终不迁其官，公亦为之不倦焉。正统七年十二月三十日，忽无疾卒于位，民间哀之，父老歌思，至今不衰。 

　　朱公名胜，字仲高，金华人，先知武昌，周文襄荐出，以正统十一年转至。为人清俭刻苦，深烛民隐，踵前政之弛，日夜修缉，期年而有成。其政专主中和，不尚刑罚。既久，七邑之民几於化矣。景泰三年，朝廷旌之，擢为江西左方伯。 

　　杨公名贡，字秉魁，抚州人。先为御史，景泰五年按苏，时郡中大饥，死者相枕。郡邑皆冗官，巡抚邹来学号令烦碎，民被其扰，无所控诉。赖公独任其责，殚力拯饬。奏免灾粮若干万石，开仓赈贷，活民数万。满去，父老追送号泣。其后，守臣不职，苏出仕于朝者若刘祭酒诸公佥举公以为代。天顺元年乃自贵州巡按受敕来苏，首立“惠民仓”，实粟以备凶款；次发酷吏安纯等数人奸赃，政□赫然。素号清严，疾恶之心尤胜。先有土豪，藉总兵官翁绍宗为先容，求私觌公，公捕其人置狱，擿其贼杀等十余事，欲论如法，翁为救解。巡抚崔恭将出公，欲并中翁，计不密，反为所构。三年，朝廷遣兵官逮公及豪至锦衣狱置对，公不胜困苦，遂诬伏，敕归田里，天下冤之。 

　　姚公名堂，字仲升，宁波人。天顺四年，以忧起，自家抵官。公忠厚清简，敬贤爱民，雍然有德君子也。性素不能逢迎，为当道所嫉。同时有林鹗，知镇江，巡抚刘孜谓其能理烦，以更贤育民，对易之。於公虽无贬词，人颇惜其去。五年春，檄至即行，凡什器帷帐之属，一无所取。先酿酒一缸，以为苏物，戒守舍者留候林公为用。送者塞路，民有歌谣焉。 

　　林公名鄂，字一鹗，台州人。动由礼法，过于卫身。雅好文学，以儒饰吏，未尝为上司一屈膝焉。对胥吏小民，言必涉经史，其威仪之盛，老先故吏犹能言之。惟于吴令崔之狱，颇为不平。八年，复以刘荐，持宪节江右。临行，有书万卷。后至少司冠卒。 

　　邢公名宥，字克宽，琼州人。公以远人举进士高科，为名御史。治宦者王振党狱，有阴德，累举都宪，为忌者即止擢知台。天顺□年，坐以旧按河南失察裕州守，以罪谪福建县丞。宪宗即位，起知苏。公素有爱人之心，通变之才，济以学术，所至有誉。乙酉，郡中大饥，斗米钱百三十文，且无所于籴，公赈恤周贷甚勤，民赖以生。流人之在境者，亦不失所。然而公帑不空，富室无扰，荒政之善，无如此者也。刑名、钱谷、上供、送迎、调发诸具繁伙，素号难办，处之绰然。声称藉甚，丞弼大臣所寓书为贺。二年，知者交荐，朝廷重其去，止赐敕，擢参浙藩，仍知府事，盖特恩也。后数月，遂进都堂，就抚南畿。五年，以病累疏乞归，得允，其疏盛传吴下。 

　　贾公名奭，字希召，夔州人。亦以御史按苏有声。成化四年，擢知府事。莅政一遵邢公，无所改作，故不劳而治。若其持平守正，确乎不拔，冰蘖之操，始终不逾，尤人所难。八年，以忧去。 

　　刘公名瑀，字汝器，保定人。前守丘霁罢去，天部慎远台官有重望者代之，公在首，以成化十一年至苏，周览度务，去其太甚，余惟镇静而已。中丞牟俸巡抚，大作威福，颇不以礼遇公，公亦无愠。牟败，公反怜之，人称长者。赋性简重，在位九年如一日。丁未出朝，留为晋藩参政。 

　　贺公名霖，字时望，鄱阳人。张治元年，以御史到郡，苏民望而知其为仁人君子，鼓舞相庆。公盛暑莅事，凡旧政之堕者、过者、不及者，悉痛整齐之。无时刻少休，劳瘁致疾，虽在告，犹欲强起处分，疾愈甚，未期年而卒。苏民哭之罢市。 

　　长洲为苏首县，令长不由以擢，则由以败。而败者恒多，岂风土使之然耶！数其善如宋王公元之，余得见者余公一人而已。公名金，字贡之，成都人。为进士，居京师，谨厚温雅，人称为余君子。成化五年抵任，群吏以其儒者，颇易之，作奸如故。公以理数戒，率者居半，因稍加惩艾，即皆改行焉。县民素多讦，公不设钩距，一以公议裁决，略无於其间。讦者谓公不可欺，亦不可犯，稍稍引去。或有强愎自愆于理者，则往往诣府司已上官，上官辄谕之曰：“汝自有贤令，不须至我也。”其人竟自解散。数月间，吏民帖伏。前令玩灾横敛，民多逋亡。闻公之政，渐次归。复如徭役、丁夫之类，累年为下人所卖，率皆颠倒，因置手籍点视，始得其平。县多富人，饵县官，公略不假辞色，至罚之不少贷，因以敛迹。郡中权豪棋布，请托无虚日，公一切谢绝，曰：“吾宁不作官，决不能受其使令也。”县当要冲，而繁华甲天下，达官贵使过者，旁午纷杂，旧例必设宴迎劳，公皆罢去，鱼肉一饭，欢然而别。其子弟随侍者，训饬防范甚严，不得辄至中门。一日，见几上有纸画数幅，盖其子构之於吴县界中者，悉取焚之，终不留也。夫人洪氏在县几五年，惟织供公之裳服，机杼之声时闻於外，虽同寮吏卒皆不得其面。其化于家者如此。十年，公与吴令雍泰同征，皆为御史，雍留北台，公补南台。或言其为所挤，公袒如也。公今为陕西按察副使，吴民思之不已。尸而祝之，尚在他日也。 

　　●卷四 

　　○祝大参活人 

　　参政祝公颢惟清在晋藩时，汾州妖人以天顺六年五月五日作乱，自称天王，僭年号曰天福。时公分部其地，闻实，即戎服驰往，贼已就擒，凡十六人，指同谋者甚众，皆其素仇。同官以逆党欲悉置极刑，公曰：“诸人同谋，何不齐举，而遽发若是？且胁从罔治，况攀援者乎？”遂奏释之，得活千有余人。尝与使者同决崞县囚七人，已伏质者五人，二人者次当，遽发嗟叹，公急止问之。囚曰：“我罪不当死，苦於恶刑而诬伏。今见公仁慈，故敢衔哀求辩也。”公语使者曰：“几误杀二人矣！宜为别白。”使者不从，公称疾以缓之。使者问病，公曰：“某以无罪者当死，故为腹心之病耳。”使者悟，因而两囚得出。公之慎狱如此。若其政化之美，不可概举。成化丙戌，公遂悬车之请，锜以契家子，间得参侍，从容问公居官之要，公曰：“吾为给事居刑科，凡奏谳者，屡为驳正，必使平反乃止。虽职多纠劾，惟责人以大义，未尝以帷箔阴私污辱士夫。在官几三十年，不妄笞人至死，亦不以喜怒加赏罚。惟此而已。”锜再拜曰：“仁人长者之言也。”佩服以退。后公享有多福，寿考令终，今孙允明为吴中钜儒，非公积德之报欤！ 

　　○李中书不奉诏 

　　中书舍人李应祯，刚而不屈，长于古文，不独能书也。成化间，诏应祯写佛典若干卷，公曰：“孔氏《五经》臣所书，若此非臣职也。”因被罚，终不奉诏。由此直声满野，今历官为上宝司卿矣。 

　　○巡抚得体 

　　王冢宰恕为巡抚时，革牟俸之烦苛，复周文襄之旧政，民皆乐业，惟与宦寺权豪为敌，如水火之不相容。每御府县小官，少所黜罚，尝曰：“此辈去，此辈来，无益于事，徒费迎送耳。”真得大臣之体。 

　　○彭公巡抚 

　　福建彭公韶，以都宪巡南畿，不及一年，来巡者不过三度，而吴氏思之，久不能忘。盖由公德量宽厚，不肯更张，所为皆合人心焉耳。公尝著本朝《名臣传》，赞三十余人，尤见其学术高古云。 

　　○盛都宪焚券 

　　无锡盛颙以都堂致仕回，颙至一室，见数人于内，令出而问之，皆邻人也。又问曰：“诸君何自如此？”告曰：“为负息钱。”盛曰：“有是耶？”命出，饮之酒。急召子弟取息簿与券契，子弟少难之。公曰：“吾将自阅，以施于官。”遂捧至，悉取火于诸人之前，曰：“多谢诸君，幸无怪，烦传语乡里，自今更无索矣。”诸人感激而散。 

　　○狱中畜猫 

　　太仓陆■〈日上永下〉孟昭，心多恻隐，为刑官三十年，初入狱，见重囚皆三木仰卧于床，不能转动，被鼠夜啮，流血涔涔，甚悯之。遂买数猫散置狱中，鼠患顿息，囚多感泣。自此狱中畜猫矣。 

　　○龙尹开河 

　　嘉定之吴淞大江，淤塞百年，民受其患。吉水龙晋御史，左迁为尹，曰：“事孰有甚于此者！”即日亲莅其所，召父老熟讲方略，且多为设施，逾月疏通。又开支河五百余处，利及旁县，民号曰“御史河”。有河夫掘得一石碑，长尺余，上有刻曰：“得一龙，江始通。”则龙之开河亦有数也。林鹗为苏守，最慎许可，书其考后曰：“吴松水利，功绩丕彰。”朝廷旌其能，擢守徽州，又改常州。 

　　○吴原博友义 

　　吴状元原博与贺解元其荣同解，其荣会试久不第，居居师，忽染瘵疾，已殆，为馆人所迫。原博迎致私邸，汤药、膳羞、床褥、燥湿必躬视，甚适其意。不久，其荣卒，原博制棺衾以敛，费从己出，又为之服如制，为幕以停其柩。吊客至，必亲答拜，早暮出入必揖之。复敛其遗物，封识甚密，致其丧同归吴中。又有何耕者，与原博同游郡胶，为先辈，知乐会县，罢官，贫不能归，旅泊海南。其弟侄之在苏者，负官钱甚多，巡抚牟俸檄耕以来，涉鲸波，冒瘴疠，妻子不能从，间关数千里，来即被幽囹圄，几三年，衣食不给。原博适还家，闻其事，遂恳于官，缓其■〈垂〉楚。乃括囊中得白金若干，复著疏文募好义者又得若干，代耕偿纳如数，因以得释。耕诣原博泣谢，复往海南，原博又资之以行。原博于友义如此。 

　　○原博谨重 

　　吴原博为士子时，文名已著，达人显仕，甚见推重。或求识面，率多回避。偶有所亲以事求白县官，原博以温言却之。所亲复恳，则曰：“譬我不做生员亦已矣。”终不一往。原博家素丰裕，父兄欲以鞍马代劳，原博屡求免。处学舍几二十年，去家颇远，迎送往来，终日徒步，韦布修然，惟一童子背笔札以随。后及第，为从官归，亦屏驺盖焉。 

　　○柳庄相术 

　　袁柳庄先生廷玉，在太宗藩邸，屡相有验，登极授以太常丞。太宗一日出宗、元诸帝容命相，袁见太祖、太宗，曰：“英武之主。”自真宗至度宗，曰：“此皆秀才皇帝。”元自世祖至文宗，曰：“皆是吃绵羊肉郎主。”见顺帝，则曰：“又是秀才皇帝也。”太宗大笑，厚赐之。岂顺帝果合尊太师之苗裔欤。 

　　○武功天文 

　　天顺五年七月十三日，余与刘宗序同谒武功徐先生。日已午，尚未栉。坐久方出，即问曰：“二子曾见夜来天象否？”锜二人对无所见。先生徐曰：“宦官之祸作矣！我被曹吉祥所害至此，其祸犹甚於我也。”锜二人唯唯而退。是月，吉祥之侄钦果反，诛连吉祥焉。公之言始验。 

　　○汤侍郎天文 

　　汤善天文地理灾变占候之术。由钦天监小官至侍郎，与曹钦往来甚密。天顺四年七月，偶至太常少卿凌信尚义家，凌屏人问曰：“近日天象如何？”汤曰：“来年当蹀血京师，但不伤社稷。”凌默记之。五年七月十三日，钦果反，都城巷战，杀人甚多，不日平定。汤亦以与谋被诛，全家责戍广西，至今子孙犹习其业。知祸而不知避，亦可笑也。 

　　○相者 

　　刘钦谟进士养痾于家，余时未冠，以窗友往谒。有江阴王生谊、颜生瑄肄业其所。瑄年少而聪慧，谊稍长而质朴，钦谟颇爱瑄而疏谊。适有相者至，因命二生出相，相云：“二子皆名进士，但瑄稍迟耳。”钦谟不以为然。余与相者同出，私扣之，告曰：“两生心术皆不端，恐非远大之器。”后五、六年，谊中第，除黄门，为河南佥事罢归。后数年瑄方第，为地官主事以卒。皆少清誉，相者果验。 

　　○卜士沈景阳 

　　长洲沈景阳卜易甚验。宣德初，驿取至京，命於午门上布卦，乃问英国公征南之事。景阳得占，遂曰：“此大胜之兆，明日正午当得捷音。”候其时，果有飞骑至，报生擒黎王，尽得其国，一刻不违，遂赐钞币，遣还故里。 

　　○吃肉和尚坐化 

　　余尝寓承天寺，见一僧栖于殿檐之下，冬夏惟一裘，须发不剃，亦不长。或数日不食，或食肉数斤。问其姓，则曰赵头陀。问其来，曰终南山。终日不发一言。与之食者，举手以谢。成仕十五年十一月初一日，死于县桥侧民家高氏之尸外。后有人见其在杭州，乃化之日也。 

　　○王先生 

　　王先生洪以总角登第，太宗甚喜，命礼部与行三加之礼毕，赴琼林宴，入官翰林，与王直、王英齐名，称“三王”。后有忌之者，出为刑部主事，人皆惜之。平生诗文甚多，惟不能俯仰于人，故终不显云。 

　　○张宗茂尸解 

　　玄妙观道士张宗茂，自幼传其师李雷谷之法，祈祷必应，戒行亦端。后举为道纪，非其所好，常托病不视事。□年六月初，凡亲故同袍之家皆往奉手帕一方为别，人皆怪之。其徒日夜侍其侧，至日焚香独坐，命徒取茶，至则已化矣。三日而殓，略无气息，真尸解也。 

　　○张学士 

　　张士谦学士作文，不险怪，不涉浅，若行云流水，终日数篇。凡京师之送行、庆贺，皆其所作，颇获润笔之资。或冗中为求者所逼，辄取旧作易其名以应酬。有除郡守者，人求士谦文为赠，后数月，复有人求文送别驾，即以守文稍易数言与之。忘其同州也。二人相见，各出其文，大发一笑。 

　　○贞经 

　　正统间，陆孟昭尝以昆山沈鲁成学所撰《贞经》若干章示余，余年少，怪其僭拟，却而不视。后思一见，不可得矣。今不知此稿尚在否？亦有可取否？姑记之，以访其家。 

　　●卷五 

　　○王止仲 

　　先叔祖父母李氏，乃蓍泽赵氏之甥，尝言其外祖泽民，富而礼贤，聘王行止仲为西宾，奉养无不至，命厨人每食必具一单诣先生求判，方敢进食。行雅喜啖蛙，虽隆冬，非蛙不食。泽民以蛰物不忍，命数日一进，行曰：“醴酒不设，可以去矣。”遂行。其友劝之曰：“宾主尽东南之美，何忍遽然耶！”行曰：“宁能郁郁久居于此！”又问曰：“今则何之？”行曰：“往金陵耳。”时太祖造邦，法制严峻，友复坚阻之。行大声曰：“虎穴中好歇息。”迤逦至京，久无知者。偶舍于蓝都督府之傍，蓝有家人子肄业于行，每归，蓝取其学课以观，重加称赏。一日，召行见，行以为奇遇。所谈皆韬略，无一语及文业。蓝曰：“先生文武才也，何见之晚也！”因徒置府中，以师事之。不久，蓝以谋反见执，或劝行曰：“可行矣。”行曰：“临难无苟免。”亦被执。刑官无以入其罪，命刑供状。行曰：“行本一介书生，蒙大将军礼遇甚厚，今将举事，焉敢不从。”遂以同谋被诛。亦迂士也。祖母有画数卷，皆行题志，惧党锢之祸，以“行”字中增三点作“衍”字，遂失其真，今亦不存矣。 

　　○沈通理绣鞋诗 

　　昆山沈愚，字通理，为人风流酝藉，与从父玉涧先生为诗酒之交。每至余家，必觞咏数日而去。其诗皆清丽微婉，《乐府》犹高，有《吴宫词》诸篇，往往脍炙人口。又有《续香奁》四卷，盖仿韩致光之作。留于余者，数年后，被其累索，遂还之，今皆忘矣。止记《绣鞋》一首，曰：“几日深闺绣得成，着来便觉可人情。一弯暖玉凌波小，两瓣秋莲落地轻；南陌踏青春有迹，西厢待月夜无声。看花又湿苍苔露，晒向窗前趁晚晴。”通理，乃宣德间金陵十才子中一人也。 

　　○剪灯新话 

　　《剪灯新话》，固非可传之书，亦非瞿宗吉所作。廉夫杨先生，阻雪于钱塘西湖之富氏，不两宵而成。富乃文忠之后也。后宗吉偶得其稿，窜入三篇，遂终窃其名。此周伯器之言，得之审者。 

　　○周伯器 

　　嘉禾周先生鼎，字伯器。庚子岁，留余家者三月，时年八十，精神不衰。作诗文三十余篇，追寻旧文四卷，细书楷正，少年莫能及。稍暇，则谈国初忠义有所不载者，亹亹忘倦，尤喜谈兵。盖正统间，曾佐金尚书濂平福建，与有谋绩，故喜为人言。其后在家，手抄两《汉书》，就校其误。余闻之，疑其非老者事。果毕西汉，数日而卒，乃己巳岁也。先生平昔作文不起草，顷刻千言，屡出奇怪，颇以文自负。今吴中诸公评其所作，谓诗过于文云。伯器，见杨君谦《苏谈》。 

　　○施先生 

　　施焕伯先生文显，纯明谨厚，清瘦挺立。士大夫相见，皆称先生而不字。自少博极经书，以《易》教授吴中及远方了弟之集其门者，常有数十人。屡却贽，见贫者或反资之。其所造就甚多，且有恩焉。尝因夫人之葬，士子送者塞路。校官叹之曰：“施先生门人侈于痒序矣。”年五十余，始得许州别驾，非其志也。 

　　○祝希哲作文 

　　希哲作文，杂处众宾之间，哗笑谭辨，饮射博弈，未尝少异。操觚而求者，户外之厅常满。不见其有沉思默构之态，连挥数篇，书必异体。文出丰缛精洁，隐显抑扬，变化枢机，神鬼莫测，而卒皆归於正道，真高出古人者也。自著有《蚕衣》、《浮物》、《心影》、《吴材小纂》、《南游录》等书，共佰余卷。所尊而援引者《五经》、孔氏：所喜者左氏、庄生、班、马数子而已。下视欧、曾诸公，蔑然也。余闻评之曰：“秦、汉之文，濂、洛之理。”自谓颇当。希哲方二十九岁，他日庸可量乎！ 

　　○元敬乞米诗 

　　元敬自幼读书讲解，必至究竟，好与老儒先生游。累试不就，泊如也。作文与杨君谦、祝希哲齐名。年始三十，其纪志诸书，积稿已至数十卷。或闻事关古今之奇怪者，必汲汲访其地，求其人，得其祥乃归；不得，则数日忘返，其好古至此。最喜济人之急，尤爱食客，所有辄尽，尽则解衣为质，故屡空焉。一岁除夕绝粮，作诗寄故人朱尧民，曰：“岁云暮矣室萧然，牢落生涯只旧膻。君肯太仓分一斗，免教人笑灶无烟。”尧民储钱千文，为新岁之用，遂分半赠之，亦好义之士也。 

　　○邢丽文见访 

　　丽文，儒家子，气象浑然，不露圭角，事涉忽遽，处之愈缓。家贫不戚戚，冬不炉，夏不扇，皆从涵养中来。庚戌四月之望，不告家人，买舟径造寓圃，为留旬日。其家惊讶，寻访四出，从得未尧民知而告之。乃寓圃之南有古屋数间，略无人迹，丽文必欲处其中，一榻潇然，起卧自如，其习静虽老衲有所不逮也。将别，以所作见示，余漫评之曰：“文似南丰而简，诗似郊、岛而和，纪事则核而精也。”尧民闻之，以为颇当。今仪部杨君尤重其人云。 

　　○进士外补 

　　往岁进士除京职，终身贵显；为有司者终作下僚，兼有不能保其位者。近来多任州守、县令，有守者三年即擢京官。故外补者皆克尽心，且知庶事，甚为良法。此即古之调停也。 

　　○监生五途 

　　旧制，监生止有二途，岁贡、乡贡是也。后增四十岁生员，又增上马纳粟，近增大臣勋戚子孙乞恩，共为五途。自此选期愈远，仕路愈塞矣。 

　　○四十岁监生 

　　宣德中，胡忠安公濙奏取四十岁廪生入监，依次出身，此即富文忠一举三十年推恩之遗意也。忠安先与王守正同学，公官已至大宗伯，守正贡期尚未及。忠安因立此法，不欲私于一人，故通行天下。及守正亦至秋官主事。今南京冢宰王公■〈亻与〉，其子也。 

　　○义官之滥 

　　近年补官之价甚廉，不分良贱，纳银四十两即得冠带，称“义官”。且任差遣，因缘为奸利。故皂隶、奴仆、乞丐、无赖之徒，皆轻资假贷以纳。凡僭拟豪横之事，皆其所为。长洲一县，自成化十七年至弘治改元，纳者几三百人，可谓滥矣。 

　　○变法 

　　国家储积，多倚东南，惟苏为最。永乐、洪熙间，征敛制下多侵克，官得其十三四五而已。宣德五年，上命周文襄公来巡，首延父老讲求利害，创立“调收”之法，委曲详尽，自此利始归于上。又得况公为守，念苏赋太重，奏减正额三分，七邑计减七十二万余石，人称公有再造之恩。二公既去，后人恒守其法，稍有变更，遂为民病。故朝廷每遣巡抚及守士之臣，必降玺书申戒，使毋轻改焉。弘治二年，官有喜变法者，不加深思，遽革“调收”，易以新制，粮胥得为奸利，每石擅增无名之耗三斗，尽入私家，自兹利榷复移于下。以今粮胥所增之数三计，正与况公所减者相当，是乃复征旧额也。七十二万石之多，官不得取，民不得免，使二公之良法大坏，甚可叹也。 

　　○鼓吹 

　　鼓吹，古之军容。汉、唐之世，非功臣之丧不给，给或不当，史必讥之。近来豪富子弟，悉使奴仆习其声韵，每出入则笳鼓喧天，虽田舍翁有事，亦往往倩人吹击，何其僭也。 

　　○刑具 

　　挟棍之刑，惟锦衣卫则有，亦设而不作。景泰二年，巡抚御史赵缙公行贿赂，藉此以箝制人口。匠作而不谙其制，缙自教为。缙终以贪酷去官，流毒不已，遂为常刑。三十年前，官司杖人，惟用荆棍，或加皮鞭，故罪人易受。后稍用竹篦，一篦之重，不过三四两。自成化十九年，一巡官忽有翻黄之制，重过二斤，用以侧斫，名之曰“砍”。故狱中之人，罪无轻重，但受“砍”者多死。至今诸司，往往效之，刑具之重至此。 

　　○发裙 

　　发裙之制，以马尾织成，系于衬衣之内。体肥者一裙，瘦削者或二三，使外衣之张，俨若一伞，以相夸耀。然系此者，惟粗俗官员、暴富子弟而已，士夫甚鄙之，近服妖也。 

　　○吴中近年之盛 

　　吴中素号繁华，自张氏之据，天兵所临，虽不被屠戮，人民迁徙实三都、戍远方者相继，至营籍亦隶教坊。邑里潇然，生计鲜薄，过者增感。正统、天顺间，余尝入城，咸谓稍复其旧，然犹未盛也。迨成化间，余恒三、四年一入，则见其迥若异境，以至于今，愈益繁盛，癌檐辐辏，万瓦甃鳞，城隅濠股，亭馆布列，略无隙地。舆马从盖，壶觞罍盒，交驰于通衢。水巷中，光彩耀目，游山之舫，载妓之舟，鱼贯于绿波朱之间，丝竹讴舞与市声相杂。凡上供锦绮、文具、花果、珍羞奇异之物，岁有所增，若刻丝累漆之属，自浙宋以来，其艺久废，今皆精妙，人性益巧而物产益多。至于人材辈出，尤为冠绝。作者专尚古文，书必篆隶，駸駸两汉之域，下逮唐、宋未之或先。此固气运使然，实由朝廷休养生息之恩也。人生见此，亦可幸哉。 

　　○苏学之盛 

　　吾苏学宫，制度宏壮，为天下第一。人材辈出，岁夺魁首。近来尤尚古文，非他郡可及。自范文正公建学，将五百年，其气愈盛，岂文正相地之术得其妙欤！ 

　　●卷六 

　　○郁林石 

　　《吴志》有“郁林石”，相传在临顿里，以陆绩居此，故拟其在焉。今始得其处，乃在娄门内北岸军营之口，去城三十六步，其状如卵，高出土者二尺，长六尺有奇，陷土中者莫可知。杨君谦欲告县长作亭庇之，未果也。弘治九年丙辰，巡按御史樊祉移置察院门外，作亭庇之，镌“廉石”二字于其上。樊公，河南胙城人。 

　　○七宝泉 

　　光福之西五里有西崦，周遭皆山。中有一水，其景绝类杭之西湖，然地僻，而游者甚少。山有泉曰七宝，莹洁甘饴，素不经浚凿，纯朴未散其味，迨过于惠山、虎丘也。自倪云林饮后，其名稍著。窃意陆鸿渐遍尝天下之水，而独遗此泉，岂因其近而忽之耶！ 

　　○鼓阁老议修史 

　　成化初，彭阁老时、商阁老辂、陈司成鉴会饮于王廷尉概家，论及前史，彭曰：“唐之《新书》，《纪志》属欧文忠，《列传》属宋景文，为二手书。今馆阁无事，当刊为一体，但未得一良总裁。”陈徐曰：“徐元玉久闲，若以一学士召之必来，来必集事。”彭询之商，商色动而不答，二公皆默然而罢。盖商为英宗之贬，徐不救，故终衔而阻之。陈与徐为乡人，兼有师生之好，率然而举，不能无疑，且忘商之陈也。彭以己意欲刊前贤已成之典，必有人议其后，纵使徐出，亦难要其成。时事之参会每如此，可叹也。 

　　○余家书画 

　　余家旧有万卷堂，藏书甚多，皆宋、元馆阁校勘定本，诸名公手抄题志者居半。内有文公先生《纲目》手稿一部，点窜如新。又藏唐、宋名人墨迹数十函，名画百数十卷，乃玉涧所掌。又有聚古轩，专藏古铜鼎彝、钟、卣，古玉环、玦、卮、斗、方响、浮磬之类，皆有款志。古琴数张，惟一天秋三世、雷霜天玉罄、夜鹤唳寒松为最。文房诸具，悉皆奇绝。他如刻丝、垒漆、官窑■〈缶寅〉器，毕聚其中，乃长兄坦斋所掌。二公最能赏鉴，目力甚高，绝无赝假。客至，纵其展玩。天顺三年，从父仙游，兄亦继卒。不二年，为回禄所祸，一夕荡然。余弃而不视，或有得于煨烬之余者，皆以高价而售。虽石刻数通，煅毁逮尽，止存颜鲁公《乞米帖》、涪翁《墨竹赋》半篇而已。惟《纲目》稿本先已宛转为权势所有，归于浙东，幸免此患。虽物之成毁聚散有数存焉，亦由吾为子弟者不肖，不克享有，为之三叹。 

　　○刘廷美以诗取怨 

　　刘廷美佥宪珏，薄于仕宦，惟爱作诗，尤精书画。景泰、天顺间，为吴中诗人之最，京师号为刘八句，年五十岁遂解组。成化初，邢公宥为郡守，以梅花求题，赋绝句曰：“岁寒相见在天涯，玉色珠光带露华。笑杀玄都狂道士，种桃何不种梅花。”邢得之甚喜。后邢以郡中久荒，陂荡起税，民心颇怨，有以旧诗剌之曰：“量尽沙边到水边，只留沧海与青天，渔舟若过闲洲渚，为报沙鸥莫浪眠。”邢闻之为廷美所作，大怒。或劝往白，廷美白：“彼奈我何！”廷美卒，公吊祭皆不往，人多非之。此诗乃宋人刺贾似道者，邢不之察耳。 

　　○礼部试官 

　　丁末春闱，上命尹少保直、吴谕德宽主试多士。吴乃南京己丑科尹所解进士也。不出廿年，同司文柄，颇类宋欧文忠与王岐公嘉祐中事。当时有《礼部唱和集》，共事六人，得诗一百七十二首，所取士有苏文忠公轼、文定公辙，兄弟连名之盛，传芳后世。不知今日二公与诸校所作几篇，得人有如两苏者乎！ 

　　○合尊大师 

　　吴泾全翁，乃宋渊圣皇帝之母舅，渊圣在元降封瀛国公，学佛于土蕃，号合尊大师，有子完普，亦从其教。后元坐其说法聚众，皆杀之。一日，全忽梦两僧告曰：“我乃赵颢翁之甥也，我无罪而元杀我父子，行奏上帝矣。舅当资我纸笔。”洒泣而去。是时全尚不知其死也，明日以牲醴望西北而奠，焚纸千张，笔数枝。不久，元果大乱。全之孙美亲为余言。 

　　○邹文质见老御史 

　　邹先生名彬，字文质，陕西兰县人。博学多技能，早游江湖，居吴中四十年。尝云其乡有老御史者，元大德间与李元礼同为执法，以言不用，归隐推于兰之深山中，得修炼之术。国初有丁平章，自元来降，太祖命西征，至兰途中遇之，下马再拜，呼曰：“父尚无恙？”遂去。文质之父亲见之，知其为异人，因与往来。御史见文质聪慧，授以秘书一卷，曰：“孺子得之可益寿。”文质方年少，不屑其书，栖于梁间而出。后居吴，乡人之至者，往往询御史动静，皆曰：“尚在，但罕见其面。”成化十七年，文质年已八十余，邀其友俞养素同往取此书，为却老之计。不数日文质死，度御史之年将二百矣。乃石晋水部郎贺亢之流也。 

　　○俞养素遇异僧 

　　金陵俞养素好炼丹，与其友王云山，又一人备糇粮，同往八公山。自下行七八十里，至大顶，有佛寺甚朴古，一僧坐山门，头大如巨盎，面约二尺，齿可长寸半，见三人，惟呼养素入门，其声振林壑，谓曰：“尔何与两贼来耶？”二人屏息立门外，养素再拜，扣其道，曰：“我无道。”因止养素宿，食以山中之味，但不用盐醯耳。问其年，出度牒以示，乃元武宗朝所给，以羊皮书者。又能言未来事。养素恳求谒丹房，笑而引诣一所，迂邃洞明，俨若别一天地，所贮惟药石鼎铛而已。以碧青干泥一块为赠，约重五斤，促养素行，遂趍出而归，以泥煎得白金二十余两。乃正统十四年也。 

　　○吴元璧对句 

　　吴元璧自幼多迁徙，五十三始得官，二年即致仕。又三年，筑室方成，因书一对于壁，以警子婿，曰：“二十三迁方定此居，五十九岁始有今日。” 

　　○杨君谦修史 

　　杨君谦病辽、金、宋三史杂乱芜秽，不足取信，用《春秋》之法，班、马之例，刊正其书，笔削甚严。谓完颜氏乃中国之雠，罪恶之首，必先从事，渐及辽、宋。庚戌四月，余得其张确等列传数篇，考核精深，忠邪明白，词约而事备于旧者大半，真得史家之三尺。别后，每作书促其属稿。邢丽文见之曰：“君谦修史固善，简牍浩繁，恐不能卒业。”余应之曰：“尝观其用心，一而不杂，不数年当终能了此也。”因纪以验他日。 

　　○君谦出处 

　　杨君谦天质颖异，文章为当今大家之冠，名著天下。岁戊戌会议，仪制员外郎阎某与事。阎，河南人，为士子时，尝受提学副使刘钦谟训戒，衔而不发，以君谦为刘甥，因欲重困之。适巡官见君谦落笔，骤加称赏，许以鼎甲。阎闻其言益恚。日未暝，君谦文草已毕，未脱者七之二，阎遽夺其卷，麾之使出，见者皆抱不平，而君谦自如也。复入试，阎莅事如初，捃擿愈甚。君谦声抗闻于少伯徐公，徐不直阎，移置君谦于公堂间，使卒其事，遂取捷焉。君谦三试皆第十八，科场以为奇事。初观工部政，同年外补，君谦连任差遣，咸克乃事，特除仪制主事，与阎为同僚。阎已正席，然以长官自处，每事见抑，君谦因请告避之日，阎有封事中增减情节，事涉内臣。又念君谦在告，误佥其名，朝廷列阎不敬，将至重罚，君谦当连坐。人皆劝其自白，君谦恐累阎愈重，因即日入竭以待罪。及皆得释，京中士夫咸称长者。而阎终与君谦不相能。不数月，君谦遂告归，往来金山中，著《中吴往哲记书》，修《金史》。性素喜佛典，洞澈三昧，有所触必发于诗，率口随意，咸得新趣。日以此为乐，若将终身焉。今太宰王公素重之，每遣使至苏，必传语，促其入觐，乡人亦多劝勉。辛亥四月，乃孑身而往，若不为久计。至京，又有忌之者，复补旧职。值南宫新被火，尊官御诸司如东湿；又曹多冗事，君谦席不暇暖，日往禁闼祗候。夜归，注《陶华篇》以自适。□月□日密上疏求免，人多惊讶，部僚始待以异礼，累削不允，内阁大臣特荐翰林编修，太宰亦举国子监博士，皆不就。末又恳辞章服，求归田里，上方以致仕许之，乃辛亥成化二十二年八月日也。既得请，即谢上官，别亲友，骑驴南下，飘然略无羁绊，太宰与诸缙绅咸叹羡不已。数日遂行，至枉驾登太山绝顶，读《先秦碑》，徘徊四顾而下，访封禅坛、明堂基，及访田齐诸遗迹而还。壬子二月抵家。锜与君谦交，数其甲子，方三十双五，其出处虽古人莫及。钦服之余，因略记其大致一二，其详俟祝杀哲诸君传之。 

　　○迎月楼春联 

　　赵子昂过扬州迎月楼赵家，其主求作春联，遂题之曰：“春风阆苑三千客，明月扬州第一楼。”其家以紫金壶奉酬。 

　　○云林遗事 

　　倪云林洁病，自古所无。晚年避地光福徐氏。一日，同游西崦，偶饮七宝泉，爱其美，徐命人日汲两担，前桶以饮，后桶以濯。其家去泉五里，奉之者半年不倦。云林归，徐往谒，慕其清秘閤，恳之得入。偶出一唾，云林命仆绕閤觅其唾处，不得，因自觅，得于桐树之根，遽命扛水洗其树不已。徐大惭而出，其不情如此。后家渐替，往游江阴，有习里夏氏馆之，所奉大不如意，因染痢，秽不可近，卒。夏以小棺葬于近地，其墓尚存。后人皆传云林为太祖投溷厕中死，尽恶其太洁而诬之也。其遗址今为周济广所居，济广最知其详。 

　　○黄菊庄 

　　松江黄菊庄先生，素不远游，景泰三年，方与蒋黄门偕至姑苏，年已八十。邀余同吊张氏故墟，谒吴泰伯、伍行人、范文正诸祠，学宫、书院，历览迨遍。每至，则踌蹰不能去，默有题咏，但不肯示人，余苦索之，终不出。别后，偶于周廷骖编修家见其诗稿，从容潇散，皆隐者之言，纯似其为人。前辈风致可慕也。 

　　○娼女高三 

　　京师娼女高三，自幼美姿容，昌平侯杨俊见之属意，因与狎，犹处子也。侯去捍北边者数载，高即自誓谢客。天顺元年，侯为石亨所忌，奏以驾陷土木时，侯坐视不救为不忠。朝廷命斩于市。亲戚故旧吏无一人往者，独高素服往哭甚哀。候刑毕，亲以舌吮其血，仍用丝连其首领，买棺敛之，遂缢而死。 

　　●卷七 

　　○先君阴德 

　　先君弃诸孤时，锜方六岁。明年，修撰张先生益、吏部司务邹先生亮皆还吴，同来致奠，且访孤之存。奠毕，因索锜见，锜方染痢甚厉，不能出，二公大忧之。时锜师全先生美在座，因曰：“可竹君岂无后者！不须忧。”二公问曰：“何以言之？”全曰：“我与君游久，知其有阴德耳。”翼日果瘳。三先生同至榻前，抚慰甚至，且以无废读书种子为勉。后锜颇知人事，因以先君阴德扣于全，全曰：“君虽不永，为善最多，若一事尤不可及者。昔君为奇祸所中，不知出于谁何，君惟顺受而已。后有姓金者，与华惟瞻有隙，来告君曰：‘君前之祸，乃华所为。今其家有事，报之易易耳。勿失机会。’君唯唯。或以告华，华特求美来致哀恳，君曰：‘人以飞横加我，我受受不堪，我何忍复以此加诸人？纵华有此，我亦不可。况是非未明乎。先生为我谢华君，毋多虑也。’君之存心，若此，吾以是告其后必昌耳。” 

　　○玉涧降笔 

　　天顺五年，余家遽遭焚，因请扶鸾以扣祸福。方布箕，即运动，遂书一诗曰：“一别三年未得归，田园今与昔时非。眼前零落儿孙少，乡里潇条故旧稀。址处我能留客醉，凶年谁肯赈民饥。含愁欲说胸中事，只恐西山又落晖。”余扣为何人？曰：“玉涧也。”从父平生爱客，尤喜施与。景泰五年之饥，有粟二千余石，皆以贷人，后皆不能偿，亦不戚戚。此诗其实录也。 

　　○马士权 

　　马士权，泰州人，让于官，第寓京师教授，博极群书，多与学士先生游。刘元博、徐有贞辈凡有疑，必往质，士权故与徐尤厚。天顺元年，石亨、曹钦等引有贞共为南城之计，不久权势相拉，疑有贞文臣，不时见上，将为所间，遂构其事，自武功伯降广东参政。犹虑其复起，必欲杀之。令人伪造奏本，毁谤朝政，特过于理。假丁忧给事中李秉彝进，上令入索，李至，拷掠竟死。石、曹因谮有贞怨望，使亲信马士权等为此而灭其迹。上命权臣们达分遣逻卒捕有贞于途，收士权等俱下锦衣狱。达陈诸恶刑于庭，必欲士权承，以及有贞、士权遍尝，几死数，终无一言，若少龃龉，祸及有贞矣。七月廿五日，以天变得释。有贞出狱，感士权，许以一女嫁其子，以奉汤药，洒泣而别。天顺四年，有贞自金齿归苏，士权自泰州来谒，欲成婚约，有贞颇有难色，士权辞曰：“贫儒不能当侯家女。”有贞遂实其言而以微物赠之。士权略无怏怏意。将行，余偶见士权于刘宗序所，貌甚鄙陋，长不逾五尺，谭论雄伟，气节凛然，无一言及徐之事，真信义士也。 

　　○马公素 

　　余乡马翯，字公素，号白庵，读书甚博，作诗文绝不蹈袭前人之言，自成一家，必极其妙而后已。为相城沈孟渊馆甥，每分与好田宅，公素略不顾，人有欲者，辄与之。又其心颇多忧惧，凡出入，遇桥梁之危，崖岸之险，与水之深阔处，必舍舟登途，不惮徒步之迂，舟人为之不堪。手抄奇书百余卷，笔画端楷，恒以自随。尤好佛典，深造其理。每驾小舟，置《圆觉楞伽》诸经于几上，跏趺而坐，朗诵不辍，途中人闻者皆惊笑不已。每至缁黄与故人之家，留必数日而返。后徒居相城，被邻火所沿，夜半，公素一无所取，惟顶巾蹑履执大袍，嶷然而立街中，人或以“痴先生”戏之，则拍手大笑。其于势利，绝不识也。景泰五年卒。有《白庵稿》数卷，藏于沈启南家。 


　　○杨暄 

　　杨暄景和者，北京人，善彩漆之艺，亦智谋士也。天顺间，锦衣指挥门达擅生杀之权，多陷害人。同时袁彬指挥者，随英宗北狩，有扈跸功，为达所间，久在散地。宪宗初立，达恐其逼己，令逻卒发其阴私，欲置之死地，暄素不识彬，因抱不平之气，为彬诉屈，遂奏达违法二十余事。奏入，上方与太监裴珰击球，遽令达逮问暄，至其廨，达陈诸淫刑恐暄，暄神色不变，佯若无所与者，达历询其事，皆曰不知，且曰：“暄素系贱工，不识书字，又与君侯素无雠怨，何得为此？望君侯不善，固为此本，使暄抱进，亦不知所言何事。”达喜得其情，方饭至，因以酒肉赏其直。达早朝，因复奏，上命中官押诸大臣会问于午门之前，方引暄至，达欣然谓贤曰：“此皆先生所命，彼与我无干也。”贤方惊讶，暄即曰：“此达以酒肉赐暄，使暄言如此，当有某某见。”即指斥所奏达二十余条，略无余蕴。监押官与诸大臣皆曰：“达不得辞其罪矣。”录词以进，上命法官正达罪，得免死，谪戍广西以死。暄得脱，袁复宠任如故。京师人多能道其事。后暄至俞钦玉家，余亦见之。 

　　○陆孟昭旷达 

　　陆孟昭泛爱士，所奉必丰洁，为刑曹郎中，居京师十三年，辟清风馆，常有数客居其中，门下往来者如市。人以陈孟公、郑当时方之。绝不治家产，虽传舍一宿，必欲整齐，其素性如此。陈缉熙学士窃笑之。成化初，缉熙守制于家，大兴土木，建第甚雄丽，宛若图画，甫毕，即入京为祭酒，所寓甚陋，所奉甚薄，孟昭亦笑之曰：“人生如寄，随地取乐，何必分彼此也。”后缉熙竟卒于官，不能享新居一日之奉，所谓“多少朱门锁空院，主人到了不曾归。”此其人欤！若孟昭可为旷达矣。 

　　○玉涧厚德 

　　从父玉涧先生，字廷礼，长于古文选诗，好周人之急，绝口不言。有张氏之男聘陈家之女，初聘时，两家殷盛相敌，不数年皆贫窭不胜，不能嫁娶。男之父择日恳从父往请婚期，女之父低回不忍言。屡扣之，徐曰：“若得银二十两，即可嫁，否则终不能举。”从父唯唯而归。度男家决不能办，私以银二锭遗女家嫁具勿泄，而自允其期。至期，果毕其事。男家以女无需索，女以银从男家所致，皆能莫知，两好甚欢。今婚者已有子孙，而从父墓木拱矣。 

　　○余家六节妇 

　　节母滕氏，锡人季常先生之女，年二十，归先考廷用，府君时年十九。又七年，先君没，有子曰锜、曰钲。锜方六岁，母抚二孤劬劳刻苦，难以言谕，今康宁在堂，年已八十三矣。守节之事，具载于嘉禾周伯器传文。王氏不幸，多早亡者，其妇皆能守节，师于母也。凡五人焉，系录于后。徐氏，同邑人，委父暄妻，二十而寡，今年七十三。杨氏，从弟锦妻，同邑人，十九而寡，今年五十六，徐氏，弟钲妻，二十九而寡，今年五十五。阚氏，锦弟镃妇，乡人，二十七而寡，今年五十四。严氏，从侄槃继室，吴邑人，二十五寡，今年五十二。 

　　○从父偿债 

　　正统四年秋，从父廷礼初至南京，顺天府庠生陆通原泰慕其风，因殷有伦者托交，聚首不及三四度。原泰家贫甚落魄，往贷镇守襄城伯李隆白金五十两为用，其券乃诡书从父之名。至冬，原泰作书，令仆引李家人至，坐索此银，从父启封，绝无一言，虽弟侄亦不使知，惟以本房首饰银如数偿之而去。后周文襄公闻京师人言此，遂以君子称之，且作诗以表之。 

　　○都文信代死 

　　都为郡名族，至文信在襁褓即孤，母唐氏，省元之孙。当元季荒乱，保育甚艰辛，卒底成立。文信为人，敦行古道，读书能文，尤善楷法。里人徐佑之豪杰好礼，爱其贤，遂赘为婿。文信小心谨慎，事之若父。徐甚乐之。洪武戊寅，高帝以江南大家为窝主，许相讦告，徐在告中。文信曰：“我受徐厚恩，今且有子，生何为哉！”徐将治装，文信冒其名，潜一日先行。抵京，下刑部狱，病笃，出狱即死，年三十五。徐痛文信之亡，终身不蓄婢妾，竟以无嗣而卒。文信二子震、巽共买地葬之，岁时致祭，子孙不绝焉。 

　　○吴汝辉舍银 

　　杭州戒坛焚毁，朝命浙江布按两司重建，所费甚广，因召湖州吴汝辉、嘉兴曹艮等数人劝募，汝辉入见，请问几何，方伯曰：“度得银万两侧可。”汝辉曰：“愿一力当之。”宪长杨继宗曰：“何易若此，得无诳耶！”汝辉曰：“民有一子不肖，虽有所积，死后必为他人所取，何如奉承胜事。”时两司官皆在，闻之称叹。既，汝辉以十木匣装银千锭诣献于司，宪长时设席于后堂，邀诸同僚共宴，复以彩帐亲送之归。汝辉可为达矣。 

　　○余家方响 

　　余家相传白玉十二片，长可七寸，阔可三寸，厚七分有奇，其制若圭而圆其首，首下有二窍，可贯一丁，旁刻五音之属，乃古篆文，填以朱硃，刻深而底平。余幼时，常悬而击之为戏，其声泠然而清。先兄坦斋谓曰：“此‘方响’也。”后被焚，亡于瓦砾中矣。今考“方响”以铜为之，此或古之编磬而异其制，因记以问博古者。 

　　○江阴奇事 

　　江阴有焦某，为太祖旧人，屡召不赴。将使人搜索，焦忽自荷鸡酒由御道直入。太祖喜其至，以其物付光禄治具，其饮甚欢，出金银角三带，命其自取以官之，焦取其角，授以千户。数日，径出高桥门，掛冠带于桑间而归。正统初，有刘士宗者，颇读书，语言斩绝。常守莫愚贪酷，士宗抱不平，奏其不法数十事。上命大臣置辩于午门外，两人不伏，大宗伯胡公濙以乡人稍劝解。士宗即大诟曰：“汝欲愚庇其家而坏朝廷法耶！”历数其过，声振禁闼。诸臣以莫能为吏，而士宗言有理，奏两释之。故江阴有“焦千户直行天子道，刘士宗大闹六科廊”之语，以为奇事。 

　　○林一鹗昼梦 

　　林一鹗为江西方伯，尝中元日昼寝，梦享一妇人之祭，既醒，所享之物若在齿颊，屋宇街坊宛然在目。因命一健卒，指其所向，往物色之。果于坊中得一老妇，年七十余，祭其故夫，所焚纸钱灰尚未冷。问其祭物与其夫死之年、月、日、时，复于林，与梦合，而其死乃林之生日也。林大惊异，知为此妇之夫后身也。亦稍以物给养之焉。 

　　○李公子 

　　金陵李庄，字敬中，本怀庆武陟人。其父坚，以功臣子，尚太祖女大名长长公主为驸马。洪武三十五年拜奕成侯，北征没于王事。敬中年方期，得袭父爵。太宗朝，公主惧祸，纳其诰券。敬中年已长，犹未学，有劝之者，因往从草窗刘先生游。敬中为人襟怀洒落，刻意词翰，有所作，人争传之，京师称为“佳公子”。平生雅好铅汞，所费累万金，竟无所成，人疑其假此以避祸耳。其老也，发亦不白，齿亦不摇，步履如飞，年七十九岁，如四五十人，无疾而化，其亦有所遇也。 

　　○妓女张氏 

　　兖府李天祥随兄天祺序班居京师，与草场院妓女张氏狎，情好甚笃，女誓不见客，父母数强之，坚拒不纳。既久，天祥梁瘵疾不能复往，危殆中，思得张一接。其母与妻欲顺适其意，因呼张来，遂留侍汤药。及两月，天祥屡死复苏，意恋张也。一日，张抱其首，死去逾时，又瞠目回顾，张谓曰：“君行，妾随矣。”因佯告李妻曰：“我稍倦，欲求歇息，姊可少代。”起即整束衣裾，潜至床后自系。妻怪其久不出，往觅之，气已绝，举家惊忧。天祥闻之，亦长往矣。庚戌九月十七日，余闻刘宗序谈天祥事，而失女之姓，屡欲记之复止。后十日夜，忽梦一妇靓妆素服，揖余而前，若有所诉。问为谁氏，答曰：“妾草场院张氏也。”言讫而去。既觉，因悟宗序所失者即此姓也。遂以张实之，而书其大概如此。 

　　○周伯川不谢饮食 

　　陈墓周伯川，为人颇有风致，中年弃室为道士，每至人家，辄痛饮，少吝，即被需索。犹善谐谑，醉则飘然而去，略不顾谢。或讶之，则大声曰：“吾所饮食者，乃天地间物耳。于汝何与焉！”年八十，反初服以终。 

　　●卷八 

　　○张汝弼 

　　张中书汝弼与刘阁老结交最厚，张出守南安，甲辰岁，朝觐事毕，往谒刘，刺入，刘久不出迓，张大不堪，因作一诗，投门者径去。一联云：“始知东阁先生贵，不放南安太守参。”刘阅之大惭，急令人遍索，张已入潞河之舟矣。 

　　○汤胤绩献书 

　　英宗在南内，音问久不通，指挥汤胤绩两献书，皆托乡人许内使以进，不知其所言何事。英宗复辟，问徐有贞曰：“汤胤绩乃信国公孙，朕欲用之，何如？”有贞奏曰：“与臣素熟，真一酒风汉耳。”遂止。 

　　○李贤入阁 

　　天顺改元之初，徐有贞方得君，上以阁下缺人，因问：“岳正可用否？”有贞曰：“臣性刚褊，正又过臣，恐不能共事。”又问：“李贤何如？”有贞遂赞其贤，因得入阁。盖不虞上之连问也。后有贞之贬，贤反挤之，以其无诚心荐己耳。 

　　○邵宏誉失机 

　　正统十三年，福建邓茂七反，按察副使邵某，字宏誉，领兵杀贼失机，监军金尚书濂为同年，邵私谒求免死。方入，都统太监曹吉祥忽来急索邵斩之，邵窜入后幕。时周先生鼎在幕中，视邵之貌，曰：“公杀气定矣。”饮之以茶，匿于床下，曹不获而去。金谓邵曰：“可少避三二日，盖军中之令，凡违节制者，遇见即杀，稍缓则不问矣。”后邵见曹，不能避，其间已断矣。人之死生亦有数也。周先生为言其详，记之，以见军中一时之制。 

　　○郡学佳气 

　　成化壬辰岁二月初，郡学大成殿之东吻，青气一道上冲，徐先生有贞偶见之，谓郡守丘霁曰：“此文明之象。”其年，吴元博宽果状元及第。 

　　○能不称官 

　　太宗朝，沈度以能书为翰林学士，许鸣鹤以能文为中书舍人。朝中有语曰：“学士不能文，中书不能字。” 

　　○吴中奇事 

　　郡守丘霁虽罢归，常拳拳于苏。成化戊申，以书问陆孟昭曰：“吴中近日有何奇事？”孟昭答曰：“叶与中侍郎卒于公座，俞钦玉公子死于梨园。皆奇事也。” 

　　○陈祭酒寻母 

　　陈鉴缉熙，其父为熊大理窜戍辽东以死，其母更嫁一百户。方窜时，缉熙尚幼，依坛官施道常为徒，读书刻苦，丙辰进士及第，除翰林编修。欲见其母，求使高丽，使还，果迎其母与父丧同归，葬于故丘。可谓有志者矣。 

　　○杨少卿诗 

　　大理少卿吴兴杨先生复，在京甚贫，家畜二豕，日命童子于后湖采萍藻为食。有法司家人偶与童子争，殴之，童泣诉，先生戏作诗曰：“太平门外后湖边，不是君家祖上田。一点浮萍容不得，如何肚里好撑船。”法司闻之，往谢。 

　　○捷对 

　　昆山县一尉体甚肥，一校官年甚少。尉戏校曰：“二三十岁小先生。”校随口曰：“四五百斤肥典史。” 

　　○迎海驿壁诗 

　　正统十四年，朝廷有北虏之患，东南之郡调发颇多，周文襄为巡抚，奏以缺官序用，凡门下之人皆得荐举。有越人邵昕者，诡谲多智，先为长洲县丞，忧制于家，遂起为昆山尹。故县有双尹、三丞、四簿之滥。县民王廷佩候文襄至，大书于迎海驿壁曰：“昆山百姓有何辜，一邑那胜两大夫。巡抚相公闲暇处，思量心里忸怩无。”文襄见之，略无怒色，邵亦不久而罢。 

　　○鬼骂人 

　　表兄滕文用，锡山旧族，家业久坠，为人训蒙以糊口。每节假归，有鬼辍骂不已，其声如妇人。文用入户声在外，文用出户声在内，夜间尤甚，惟在他家则无闻。自丁未岁至今已三载，骂不绝，不可晓也。岂兄之祖父厌其不振而致是欤？抑别有所祟欤？ 

　　○黄廷臣 

　　黄谏，字廷臣，陕西兰县人。正统丙辰进士及第，为翰林编修，有应变之才。天顺元年，以尚宝少卿使安南，十一月使回，经苏，刑部主事刘钰廷美为文章友，因假清真观之孤山亭致酒相邀，并邀廷臣之乡先生邹文质及吾乡沈启南与锜数人偕会，锜始识廷臣，貌伟气充，少儒者之风。所谈惟使事，以《出使录》一帙见示。终席酒不及唇，只饮清茶数瓯。视其颈项间系一黄绒绳，绳如黍管大，莫测其为何。私询文质，文质曰：“彼有所惩也。”为石亨所挤，出为广州府通判。廷臣素多内宠，虽谪官，惟以数妾自随。不久，朝廷复取而用之，廷臣忽自疑，归至梅岭，缢于驿舍。群妾侍左右，皆不知也。系颈之兆，至是始验。抑廷臣预知，欲以魇胜，而终不免欤。 

　　○沈氏犬 

　　相城沈恒吉畜一金丝犬，长不过尺，甚驯。恒吉日宴客，犬必卧几下，主客皆以肉啖之，习以为常，凡三载。恒吉病痿，犬即不食。数日，恒吉卒，殓于正寝，犬盘旋而号，竟夕方罢。停柩者期年，犬日夜卧其侧。将葬，遂一触而毙。 

　　○陈家卣 

　　伪主陈友谅之苗裔，散处于黄，皆朴鲁之人。有一家藏一卣，其制甚古，吾友吴元璧判府，以彩段一端易之。卣大可容斗粟，内外多黄土色，间有朱翠，错以金银铜之质。已化矣，文多丁字，真商物也。 

　　●卷九 

　　○近年大风雨 

　　乡人云，苗易长为不熟之候。成化辛丑，苗插于田，不数日，皆勃然而兴，黝然而黑，农皆相聚而忧。至八月之望，其日如火，其水如煮者一旬，风雨暴作，水复横流，苗皆缩而不实。明年大饥。弘治改元，以正月置闰，时令甚早，五月初，苗插遍矣，易长复如辛丑，祀田祖者，奔走不绝。十八日早，大风忽自东南来，须臾有拔山之势，大雨随之，不半日水涌数尺，屋坏树倒者十之三四，夜半方止，苗被陷者大半，其验如此。岂物盛当杀，理之固然欤。 

　　○汤胤绩驿壁诗 

　　汤胤绩为参将守北边。一日，胡寇时至，领兵出战，战没。将数月，口外通州驿天色将暝，忽有兵官至驿，驺从甚盛，坐中室，令免供具，但索纸笔砚、灯烛，闭户而寝。明早，驿卒候其起，寂然无声，开户视之，无一人在内，但见壁间有诗曰：“手提长剑斩渠魁，一箭那知中两腮。胡马践来头似粉，乌鸦啄处骨如柴。交游有义空挥泪，弟侄无情不举哀。血污游魂归不得，幽冥空筑望乡台。”胤绩素能诗，好怪，其为鬼亦如此。晋陵王希范为余言。 

　　○施槃应梦 

　　洞庭施槃，字宗铭，己未殿试毕，夜梦一棺，己行其前，以手按之，后有百人随而号哭。明早传胪，遂得状元及第。时取进士止百名。其梦颇应。宗铭不及一载而卒。 

　　○周岐夙降笔 

　　江阴周岐凤，为人警敏，佛老、刑名、百工技艺与吾儒之词翰，种种精晓。尝避难陕西巩昌江氏，数年归，不抵家。偶一夕归，其妻不内，遂放荡苏、杭间，率多舟居，自奉丰洁，尤爱狎娼，人疑其能作黄金。然所为阴险，端人君子不与之交。琴州钱允晖尝有诗讥之曰：“羡子多才浑未达，年来何处觅行踪。一身作客如张俭，四海何人是孔融；野寺莺花春对酒，河桥风雨夜推蓬。机心尽逐东流水，惟有家山是梦中。”岐凤闻之为切齿。天顺中，客死京师。后于旧游之地屡附鸾乩，因书一诗曰：“长安万里月，杜陵三月春。一茗一炉香，清风来故人。”又曰：“诵此诗，吾即降。”后人以香茗之供，诵诗数遍，则箕运如飞。所判虽不甚验，多似其平生之言也。 

　　○郑雍言 

　　郑雍言，中书舍人，升河南佥宪。有相者见之曰：“公当近侍，不须作行计。”明日，有旨留直内阁，俾服豸衣，悬黄门牙牌，以便出入，与夏昶等八人久居禁近，称为“八仙”，雍言竟终于京宦。 

　　○程金带 

　　宣庙深爱程南云之书，方为中书舍人，即赐腰金，人称“程金带”。仕至太常卿兼经筵侍书以卒。 

　　○夏昶际遇 

　　夏昶年少登科，丰姿甚美。一日，与中书二十余人在文渊阁写书，太宗见其字而爱之，谓诸人曰：“今后俱效此小中书写。”因以其名昶字之日傍移置于永字之上，今人遂多从此体。 

　　○曾詹事 

　　曾詹事棨，永乐元年状元及第，其答策约有万余言，太宗喜其才，命大书其策，以示远人。某殿成，宣棨作文。棨体素肥，又盛夏中，至则有汗如雨，上将视其草，忽厌其污秽，遂起。及进其文，上亦无佳赏。亦一时之不遇也。 

　　○陈嗣初绝句 

　　陈嗣初初至京师，三杨先生皆欲阅其文稿，嗣初久不敢出，惟南杨先生为其馆主，因得遍观之，谓诸子曰：“陈先生好绝句。”盖言其余非所长也。 

　　○清真好客 

　　昔有道人黄孤山，卖药于清真观，以给衣食。洪武、永乐中，道士吕秋水嗣其业，所得药赀，辄以款客，不以来日之计，故有好客之称。或坐客满堂，无一物供具，即谢客曰：“诸君少坐，吾行觅酒赀。”遂坐药室中呼曰：“祖师，客至矣！”须臾，买者纷纭，彀所用即起，客皆醉而去。其徒吕湛然犹有此风。其药即所谓“遇仙方化气丸”，无疾不治，四方之人至苏者，皆买以归。 

　　○春闱失火 

　　天顺庚辰，春闱火起，监场御史焦显因锁其门，不容出入，死者数十人，焦头烂额、折肢伤体者不可胜计。不久，孔林亦灾，衍圣公某被奏不法，得重谴。此亦文运之厄耶？ 

　　○周中书冢树 

　　中书舍人周惠畴之先陇，有一树，俨如卓笔。此树方盛则出中书一人，少衰其人辄死，人谓之“文笔树”。自其祖用珍、父养浩至惠畴，树凡三盛矣，皆为此官。今之畅茂特过于昔，盖惠畴之兄亮采亦登进士为行人云。 

　　○至诚感神 

　　洞泾郁宗潮，为人朴直，人称之曰“郁土地”。其子遵尝客襄阳之西，乡人周希谟适为竹山令，因以家书附之。抵家未及致，忽被鼠衔去，宗潮以香纸祷于宅之神。方明视之，书在故处，人皆异其事。此虽一介市夫，以一念之诚，犹能感神也。 

　　○优语 

　　南京癸卯科颇有漏泄，方鹿鸣宴，有一老优负净猪一口而至，群优曰：“此猪何为？”老优曰：“要卖。”又问曰：“价几何？”曰：“要银四百一两。”众扑之，老优曰：“不须打，且听我分豁。猪的身重半百，时价一两。”因缩口不言。群优复击曰：“余将何卖？”老优忍疼低说曰：“那四个蹄儿要卖四百两。”遂哄而去，主司皆愕然。 

　　○脂麻能鉴 

　　郡人有韦政者，貌大不检，人称之曰韦大夫。平生好讦，凡官吏之贪酷，豪强之侵渔，人所不能直者，被其讦，讦则必去其人乃已。宣德、正统间，累系狱几死，后得脱，避祸余乡者久之。政素不读书，好大言，偶记君臣故事数则，往往对客谈之，谈毕寂然无声。盖已罄矣。一日，从父玉涧翁酒间戏谓曰：“如君之所谈，‘脂麻通鉴’耳。”盖吴人爱以脂麻点茶，鬻者必以纸裹而授。有一鬻家藏旧书数卷，旋摘为用，市人得其所授，积至数页视之，乃《通鉴》也。其人取以熟读，每对人必谈及，或扣其蕴，则实告曰：“我得之脂麻纸上，仅此而已，余非所知也。”故曰“脂麻通鉴”。 

　　●卷十 

　　○石言 

　　庚戌岁三月十五日，陕西庆阳府殒石如雨，大者四五斤，小者二三斤，击死人以万计，一城之人，皆窜他所。石又能言，甚可骇听。奏止云说长道短而已。 

　　○以财得官 

　　正统间，江阴布衣徐颐、常熟上舍魏两家甚富，必欲得一京职。其时朝廷尚重名爵，徐谋于中官王振，魏恳于当道大臣，所费不赀，徐尤甚焉，后皆得为中书舍人。不久，徐以党人罪归，魏稍迁主事。京师称为“金中书”、“银主事”。 

　　○陈嗣初面君 

　　陈嗣初久著文名，大学士杨士奇素不识，荐于仁宗，遣使驿召，即至，士奇坐东朝房候与相见，先教以面君之礼。继以方巾布袍，随使者见上于武英殿中。上曰：“当为侍从。”继奏曰：“臣下部疝气，难居禁近。”上又曰：“今下何处？”继又奏曰：“臣舍馆未定。”上因厌其语言无逊，动止迂疏，止除国子博士。博士最为冷官，诸生各以经课求改，嗣初惟谙古文，不通经义，数为诸生诋笑，不堪，因往士奇诉曰：“先生举继，虽爱之，实害之。继于此官不能一朝居也。”诉毕大泣不已。士奇特奏改为翰林五经博士，稍进检讨以归。 

　　○李实出使 

　　给事中李实出使北虏，奉太上以归，自以为功，著《出使录》，甚鄙。景泰中，为右都御史。太上复位，首言“实在虏时，无君臣礼。”遂罪其官，追毁其录。此事惟太上知之。 

　　○纳粟指挥 

　　朝廷所重者名爵，庶民所畏者县官。近年富儿入银得买指挥者，三品官也，县官岂能抑之？余偶入城，忽遇驺呵属路，金紫煌赫，与府僚分道而行。士夫见之，敛避不暇。因询于人，始知其为纳银指挥。虎而翼之，无甚于此。 

　　○胡公见梦 

　　毗陵胡忠安公濙为太宗伯几三十年，兼有师傅之重。天顺七年五月，卧病于家，时年几九十矣，太守龙晋日往省候。一日，龙迎送颇倦，昼寝私室，忽见公红袍玉带由中道而入，急起迓之，乃梦也。有顷，讣音至矣。龙往吊毕，即具奏朝廷，葬祭之礼极厚。公早年遍游名山，尝遇异人，故多寿考，兼享诸福，虽死亦异于人，其见梦于龙，亦有所托也。 

　　○为法自弊 

　　近例，官吏充军者止及本身。牟俸为外台时具奏，必欲勾捕，使人惊惧。朝廷从之。成化十三年，俸巡抚南畿获重罪，谪戍五开卫以死。其子泣诉于兵曹丐免，佥曹主曰：“此尊翁所奏例也。”其子语塞。 

　　○徐奏离间 

　　太上居延安宫，景皇帝久不朝，给事中吴江徐请独见，遂进离间之谋。景皇帝恶其言，谪为远卫知事。太上复位，被支解，天下快之。 

　　○黄翰报怨 

　　松江黄瀚恶极，乡里耻言其名。宣德间，熊概擅抄劄人，苏、松良善多受其害。及翰佥事江西，将行，索熊亲故姓名，将有庇，熊尽书与之。至则凡所书者皆致以重谴。此亦报怨之术也。 

　　○王振 

　　太监王振，山西大同人。英宗登极，即侍左右，有劫主之威，言无不从。正统初，太皇太后张氏同听政，元老杨士奇、杨荣、杨溥居辅弼，凡朝廷大事，皆自三公处分。数年间，政治清明，为本朝之极盛。振每承命至文渊阁，三公与之言，振必立受。自太母上仙，杨荣继死，士奇以子稷之故坚卧不出，惟溥一人当事，亦年老势孤，继登庸者，皆不能自振。于是内阁之柄，悉为振所攘，生杀与夺，尽在其手，遂杀谏官刘球，去大臣之不辅己者，举朝皆以“翁父”呼之。一日，振召兵科给事中蒋性中至一处，有门南向，甚宏丽，蒋自东横行诣门，遥见都御史陈镒、王文跪门外，俯首向北。性中以为上在，步稍缓，微闻二人连诺而起，急趋而东。蒋遇而问曰：“上在耶？”二人曰：“王太监也。”蒋既见，乃是索《辽东地图》。言毕，蒋遽出图，乃太宗朝所画，久藏兵科，后来图籍厝压其上甚多，寻之数日，方得送上，不知其何用也。后有曰李御史者，因见振不跪，坐事送锦衣卫狱，捶楚几死，发极边充军。振之作威如此。己巳七月，振又逼上亲征沙漠，八月十六日抵大同城下，欲上幸其第，仓卒为虏寇所遮。报至，科道之臣方举劾振之章，遂正其辜，复榜示天下云。 

　　○冯益倾危 

　　冯益，字损之，慈溪人，阴险有谋，诗文笔札，皆出人上。善谈兵，多游公卿间。先为学职，以罪谪戍口北。昌平侯杨洪喜其能，假军功擢为百户，子俊继为后，又进为千户。侯方为忠国石公陷死，遂出入石门下，石因用为京卫指挥。石败，自投都督曹钦，图议甚密。不久，钦谋反被擒，因捕益等同谋者，法官怜益才，欲出之。时钦已死，惟妻贺氏为证。益故为自异，见贺加丑诋，贺不堪，曰：“冯先生不须多言，昔先生与钦坐中堂，钦问曰：‘古有宦官子弟为天子者乎？’先生云：‘曹操乃曹节之后，终成大事。’钦大喜，命妾佐酒，言犹在耳，今何讳之深也！”益遂无语，并贺并致极典。 

　　○妖人王臣 

　　妖人王臣，自幼为南京公侯府家人，数易主，易必易名，惟以妖幻惑，以取人财，所得辄尽。累为主人恶刑所加，两足皆不能良行。成化初，衒术于江阴诸大家，皆不纳，独周惟瞻稍待之。见其一箧中有二木人，长尺余，能自相抵触坐作，进退听其指挥。臣或手取他人之物，同弃水中，少顷，自其袖中出。凡人之物，经其目者，必能暗取。否则不能。其术盖与王弼略相似，不知其杀几人也。后往北京，遽攀援得见上，岁辛丑，上命中官王敬同往采药于湖湘、江右、江浙、京东诸郡，二人者从以无赖二十余辈，专以攫取财物，所历三司、郡、县，官受其辱，民受其扰，几致激变。惟江阴诸大家以旧憾，最受其毒。癸卯至苏，命工银为元宝，累二千余锭。凡江南之书画、器玩、道释像典之精绝者，检括逮尽。二人者，本无所识，所在奉承之人，反以教之去取也。复以妖书数十本，命府学诸生手抄，屡云不中，实欲得贿。诸生无所出，因致罚于校官。时在胥门诸生王颐辈数十人不胜忿恚，大肆丑诋。适有樵担至，遂各取一木，拥至其前，将有所加，二人者大惧，避驿舍中，其下人皆被痛殴而散。自此气焰少息，苏人得不深受其害。二人遂奏诸生抗命，监司、府官救过之不暇，且为诸生甚危。惟巡抚大司马王公知而大喜，因奏二人不法。上命遣逻卒往捕。时大暑，卒裸其体，遍以狗血涂之，复囊以狗皮以破其术。至锦衣狱中三日，斩于市，函其首历示所害之地方，万姓称快！称快！ 

　　○昇日南 

　　吴僧昇日南，善画水仙，兼善音律。永乐中，至南京供佛曲，犬马鱼鳖之肉无弗食，俳优妓女之家无弗游，长发为浪子者数年。后复剃而归，惟以水仙赠诸大家，资其日用。一日，忽至余家，乃腊月八日，举家茹素，日南痛索酒肉不已，因与饮食之而去，时年八十余矣。去忽染风疾，久不死，秽污不可见。其徒于一室，以饭为团，自穴中抛与，必用手和粪而食。披发数寸，俨若一兽，终饿而死。信果报也。 

　　○杀三御史 

　　福建贼邓茂七窃发，凡三司官亲临者皆得贷死，惟前后巡按御史柳华、柴文显、汪澄三人俱被极刑。盖因王振当奴，所恶者御史之官，故尽杀之。斯岂法之正乎！ 

　　○熊概滥冤 

　　长洲顾蒙、张玉被人诬于巡抚熊概，概不能审，即往籍其家，各有农具一屋，而冤号之声人不可闻。太监刘宁曰：“此阴骘，不在我也。”蒙与玉皆入极典，子孙尽戍远方。后熊在京病剧，见二人立于前，屡叱不退，遂死。 

　　○孙霖冤狱 

　　南京刑部员外郎孙霖，熟于刑名。有二人同殴一人致死，死实由甲，乙惟解劝，同逮至部。甲家富，令所亲求于孙，因以酷刑逼乙认其罪而脱甲，乙终被决。临刑，冤号不已。次日，孙赴部，见乙立于马前，叱之不退，回即吐血，七日而死。 

　　○沈协杀人 

　　甫里沈协以三考除福州知事，专任捕盗，利平人之财，辄杀而取之。既归，买田筑室，方完，一日见死者数十人罗立于前，谓其妻曰：“此辈自远而来，我难推托矣。”妻为之祭告，不退。协日夜与鬼语如对生人，数日疽发背而死。 

　　●补遗十则 

　　○董用和 

　　松江将董用和在京师时，其寓舍与于侍郎谦相对。用和生子，亲友致贺礼，定日会客。先已发书，至日，宰牲陈设已毕，忽闻于公丧母，举哀于家。用和曰：“于公有丧，而吾家燕客，非人情也。”遂辍饮，且令人遍告诸客，请易他日。人甚异焉。用和一日与同官叶盛退朝，并辔徐行，暑日方中，用和行愈缓，叶不能堪，曰：“君何不策马？”用和曰：“子以热乎？”叶曰：“然。”用和曰：“我与子热，马独不热耶？”终不加鞭。其性度如此。 

　　○周国宾 

　　甫里周国宾，有学之士也。跛一足，因自号“跛樵”。永乐初，江阴大家张氏延主其塾，奉之甚厚，每出入，恒以肩舆随之，虽入厕亦然。一日，主人出，命门下人侍饭，遽抗主席，国宾怒，叱之去。明日，束书以归。后主人邀请，而卒不往。前辈风度之高如此。 

　　○张生被盗 

　　金陵张允怀为画梅游苏、杭间，其为人好修饰，虽行装必器物皆具。一夕，泛江而下，月明风静，舣舟金山之足，出酒器独酌。将醉，吹洞箫自娱，为盗者所窥。夜深，盗杀允怀于江，尽取其酒器以去，视之，则皆铜而涂金者也。此亦可为虚夸者之戒。 

　　○木城李老 

　　海虞之木城有李某者，素好刁讦，人畏之如虎。晚年家颇饶裕，有子登景泰二年进士，立“进士坊”，阴阳家以为动“七杀”之地。其家连死五人，不三月，子讣音至，李老自往迎丧归。乡人暗祝之曰：“此去当一担而回。”李老至临请亦感疾死。其仆度不能致两丧，遂火化之，函骨以归。果符乡人之言。天之报施，固不爽哉。 

　　○章氏春题 

　　常熟章孟端为御史时，多所弹劾。正统初，权贵忌之，罢归。京师士大夫以宋人赠唐子方“去国一身轻似叶，高名千古重如山”句分韵作诗送之，送者皆被远谪。不数年，孟端诸子连中进士为京官，同处一邸，书春题于壁曰：“四壁金花春晏罢，满床牙笏早朝回。”人多羡之。 

　　○诗才敏捷 

　　郡人张淮，字豫源，工于诗，才甚敏捷。春日赏牡丹于富家，为人所激，席间一韵作诗百首，人多传之。有蜀人徐山甫者，以诗自夸，寓郡之宝积寺，坐必据中席，每呼高、杨诸公之名而贬其作。吴中诗人为之不平，因呼豫源偕往。豫源素不修饰，以微服居末坐，若无能者，客曰：“愿先生赐教。”徐即诵数篇，皆平时得意之作，豫源默和其韵。徐乃诵毕，豫源和诗以示。徐见其太速，诗文出己上，大有赧色，夜半遁去。豫源家贫嗜酒，年三十五客死顾山周氏，藁多散落不存。 

　　○叶参议 

　　嘉兴叶某尝为府掾，后仕至通政参议。宣德中，与大理寺少卿熊概巡抚东南。一日，同至嘉兴公馆，概痛笞郡吏，犹辱骂不已。叶从容谓郡吏曰：“诸兄当勉，某在此吃了多少打骂，今日至是。”概大赧，盖忘叶之为吏也。后升某部侍郎卒。 

　　○钟馗诗 

　　刘廷美为刑部主事时，居京师，与徐武功、刘原博诸公为师友，每相过谈论，或至达旦。尝岁除，廷美官舍无聊，原博邀之守岁，廷美挟所藏《钟馗画像》求题，原博遂援笔大书一诗于上。明旦，持归县之中堂。京师风俗：每正旦，主人皆出贺，惟置白纸簿并笔砚于几上，贺客至，书其名，无迎送也。是日朝罢，刘定之、黄廷臣两学士首至，见此诗，各摘簿一页，录之以去。朝士继至者，皆摘录之。顷间簿已尽矣。廷美晚回，索簿阅贺客，以图往报。家人告其故。明日，复置一簿，亦如之。中书舍人金本清戏谓廷臣曰：“此钟馗乃耗纸鬼也。”一时京师传为奇事。原博诗曰：“长空糊云夜风起，不忿成群跳狂鬼。倒提二尺黄河水，血洒黄花舞秋水。飞萤负火明月羞，栎窠影黑啼鸺留。蓝袍乌帽逞行事，磔胸刳肠天亦愁。中有巨妖诛未得，盍驾飚风驱霹雳。如何袖手便忘机，回首东方又生白。” 

　　○兄弟登科 

　　永乐甲申科，庐陵周孟简与弟述同登第，述在孟简之前。太宗曰：“弟不可以先兄。”乃置述于后。此即昔二宋故事也。 

　　○陆氏被祸 

　　江阴新塘陆氏家甚富豪，物在三十里外不用守者，有识者见之，曰：“陆氏祸将至矣。”其宾赵济川尝作诗讽之，陆不能省。未几，熊概籍其家，见赵诗，曰：“女早依此言，何有今日。”尽没入其财产，陆氏全家赴京，无一人免者。尝有过客题其故居曰：“命穷禄尽两堪伤，粟帛何曾济死亡。远道归魂游废宅，清宵明日照空堂。紫丝帐辍人何在？金谷园荒草自长。惟有几家穷百姓，依然茆屋绕新塘。” 
