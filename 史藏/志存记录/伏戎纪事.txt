伏戎纪事　　（明）高拱 撰 

　　边略二 
　　高拱 
　　隆庆庚午秋九月十九日北虏把汉那吉来降惟时宣大总督臣为王鉴川大同抚臣为方金湖胥遣官伻具揭帖飞报予曰今有虏酋俺荅亲孙把汉那吉率妻奴八人来降称是伊祖夺其新妇以此抱愤而逃投向中国译审是的议当如何处者且即言易赵全事予问老酋动静若何待孙意若何曰老酋爱其孙甚而其妻之爱之也更甚老酋畏其妻昨那吉之来以老酋故其妻以柴木击之曰即中国要汝头吾当与之吾只要吾孙也予喜曰可得策矣乃复之书曰虏酋欵塞盖数百年所无者乃我皇上盛德所臻而公明威所格亦可见也然此乃中国利机处之须要得策若遂与之则示弱损威不成中国桃松寨之事可鉴必不可也若遂杀之则绝彼系念而徒重其恨石天爵之事可鉴必不可也若明言易赵全等亦未为可何也虏人来附吾自当抚育之不能抚育仍执还之而徒易一二叛人是失中国之体而与夷狄为市道交岂不见笑于天下后世故曰亦未可也愚意只宜将把汉那吉厚其服食供用使过所望而歆艳吾中国之富贵而吾又开诚信以深结其心其奶公者既能嗾那吉使来则其人亦必可用而刼老酋之孙以来也则必不敢复归以可用之人而怀不敢复归之心则吾可许之以他日之利而令其佐吾今日之计苟可以图老酋者令其密陈计策果遂所图则便可与之以官使之佐佑那吉为吾中国属夷世受赏赉而皆得以名号强于沙漠之间如此则彼必心悦为吾用而那吉之心亦安至如老酋者闻吾之厚其孙也则其心亦必德吾果拥兵来索则吾只严兵以待而从容以谕之曰那吉来降吾知为汝孙也乃厚待之如此汝不感德尚敢言欤汝若早有汝孙之见慕义来降则所待又岂止于汝孙乎而今乃拥兵以来能无愧耶只如此言更不发恶声则彼当自计竆而吾乃可执此以为挠制之具况黄台吉素恨老酋之爱少子而今少子之子南来则亦必归咎老酋偏爱之无着而老酋之来索也彼亦必不肯竭力为助从此父子东西亦当有衅而吾得以喘息为备若果老酋可图或忿沮而死则吾便可如前约而行将此子并奶公封之以官使归领其众仍许以有人敢雠汝者吾当助汝图之使世受国恩为吾藩篱彼黄台吉素恨此子又尊行也必不肯相下此子受中国名号亦必不肯相下彼此既不相下必互相吞噬日见多事而吾中国乃因得以日修战备而享数十年之安此则在今日决策之何如也若老酋重爱其孙必欲得之则其势必求归顺吾姑未许而只扬言曰彼久作歹于中国若非有的确证据安得信其归顺而又令人旁谕为之计曰若将赵全等縳以献则归顺可成那吉可得不者且无计也老酋当必恬若果縳之以献吾则受之而与言曰观汝此举可为诚信今以后汝是中国之臣汝之部落皆我中国赤子既是一家汝孙可听其归不为彼此也如此则是嘉其归顺以大义与之方成体面断不可以今日之留为质当以他日之与为易换而失吾中国之尊也纵彼不縳以献则赵全等必不自安携二当自此始吾乃再用计图之但今且不可说破只加意厚待那吉厚待奶公而老酋置之不理待其自求吾姑徐徐应之乃为得耳仆意今日之事似只宜如此且看动静何如当再有处也是时张凤盘为吏部侍郎凤盘者鉴川甥也予乃语凤盘曰此事关系重大须处得机宜乃可不者且难收拾今若果如来人言老酋爱孙甚欲得之急则吾方可厚待宠异之持为挠制之具倘所言未的那吉非老酋所爱怒其逃杀之不恤也则当别作计较于是而宠异之反为所笑至于易赵全等本自善计果得全便可因计散板升之众但今即以为言恐事未必谐则吾先失着必须真得虏情乃可如此为也此书中意未尽者幸转语尊舅氏凤盘曰诺盖嗣是每计事不及书者必托诸凤盘多不能悉记云乃鉴川得虏情的遂以其事闻并陈处置之策谓宜假那吉以冠服示优厚以系老酋之心诏下兵部议时众论汹汹本兵闇懦惴栗不敢出语又有少司马者从旁尼之恐之以祸俾勿从议迄不定予乃力主总督议在必行不得巳遂以题覆得旨这虏酋慕义来降宜加优恤把汉那吉且与做指挥使阿力哥正千户还各照品赏大红纻段衣一袭该镇官加意绥养候旨另用其制虏机宜着王崇古等照依原奏用心处置务要停当当是时俺荅听赵全等唆诱业拥兵驻边为索孙计并调伊长男黄台吉兵至远近惶惶讹言四起宣大按臣遂奏劾督抚总副等官人心益惧予为题覆曰该巡按直隶监察御史姚继可题称隆庆四年十月初一日虏贼二万余骑自平虏地方入境杀虏人畜巡抚大同方逄时登城见贼势逼近镇城乃慌忙无计谋出下策随差旗牌龚喜通事土忽智直入虏营见黄台吉说称我大师呌这边差一人去城上荅话黄酋差贼帖木舍来见逄时引至城楼顶上密行译审犒赏送回又授谍者指以侵犯宣府地方黄酋果起营侵犯洪州一带其各该镇巡将领等官有临敌而侥幸苟免者有畏敌而观望不进者事迹昭然通应并究乞将平虏参将刘廷玉候贼退事定之日究问大同总兵官马芳行令戴罪杀贼巡抚方逢时亟行罢斥总督王崇古免究仍行戒谕逐贼出境以靖地方等因奉圣旨吏兵二部知道钦此钦遵除马芳刘廷玉等该兵部议覆王崇古免究俱无容再议外为照方逢时年力精强才猷敏练边方允赖舆论共推今指其致欵曲于虏营非有证据之实嫁祸患于宣镇亦无知见之人况虏酋执叛乞降之时正抚臣临机设策之日夷情既不可尽泄秘计亦难以自明但当要其后效何如耳果于事无成自难逭其罪如于国有益自难掩其功今事未就而预责之何以能得其情若谋未谐而辄易之又孰为善其后合候命下行令方逢时照旧安心供职务要协赞总督奋励将士期收五利其图万全固不可偏泥巳见有疏未然之防亦不可惑沮人言坐失垂成之绩通待事完奏请取自上裁庶人心不摇边事有济得旨方逢时着照旧供职予乃复召职方郎中语之曰虏酋所为拥众近边者以孙故即据按臣言在十月朔伊孙尚未处分彼固未知也今命巳下总督者方在处分彼若闻之当自退且今冬寒水冻草枯安能久住得逞只行令督抚严加堤备安心处分便了一二日间当得消息正不可辄自周章先为挠阻致乖事机本兵如指覆行之于是督抚总副等官皆安得悉心计事督抚先既得优处那吉之旨乃即遣通丁鲍崇德直入虏营宣谕仍书宣谕词语一通给付之崇德见俺荅备述朝廷不杀伊孙之仁给赐冠服之恩而责问伊令黄台吉入犯之罪及告以赵全等叛逆犯法构乱伊父子祖孙之情并许以执叛纳欵可得伊孙之理开示顺逆晓譬祸福俺荅尚疑不信崇德乃出所赍宣谕词语示之俺荅乃大喜而屏去左右语崇德曰我本意要进贡来都是丘富赵全到边哄我该坐天下教我攻掏城堡连年用兵两下厮杀不得安生今天使我孙投顺南朝乃不杀又加官又赏衣服恩厚若此我今始知中国有道悔我前日所为若果肯与我孙我愿执献赵全等赎罪我今年老若天朝封我一王子掌管北边各酋长谁敢不服再与我■〈此上夕下〉锅布等物为生我永不敢犯边抢杀年年进贡将来我的位儿就是把汉那吉的受天朝恩厚不敢不服随遣夷使二人同崇德回报督抚审核得实乃备上其事得旨虏酋既输诚哀恳且愿执叛来献具见恭顺伊孙准遣还仍赏彩段四表里布一百疋其乞封进贡一节着总督镇巡官详议停当具奏盖十一月十三日也予乃语赍奏者曰那吉是三品官可用绯袍金带褐盖朱旗鼓吹送之去且传语俺荅道我说来那吉是我天朝官人不比寻常着俺荅好生看待不许作践他当是时俺荅巳将赵全李自馨猛谷王赵龙刘四马西川吕西川吕小老八人擒获十九日送入边矣督抚得遣还旨乃以二十一日遣那吉还老酋既得孙而又见荣耀乃如此也相持感泣南向脱胡帽崩角稽首无巳盖虏拜天则脱帽敬之至也而求封贡乃益切鉴川以书报予且议所以封贡者暨赵全等行刑所予呼其使至阁谕之曰赵全等叛逆多年勾引虏贼入犯杀掳人民攻陷城堡罪恶滔天先帝悬高爵重赏购求不得今既得之必当献俘于朝明正其罪乃理之正且今天下假事甚多而讹言更甚多若在边行刑则今日杀了赵全明日就是假的将曰彼赵全何可得者乃假他人作赵全欺朝廷耳当是时而欲以为赵全示人可得乎即恐途有疏虞只防卫加严便了彼在虏尚可縳来乃今防其逸乎遂作书贻鉴川曰仆抱病神思慵惫然于处降一节未尝不伏枕而虑也仆初意欲以封贡遣还一时而举似于国体尤为光大既见大疏云云又反复思之人心不同恐旷日迟久内生他变翻为不美则尊见良是故特拟从今果闻赵全等皆获则上一节巳完可喜也而公为国之赤忠谋事之苦心可想见巳然须有下节则上节方为完美不然明旨既曰请封进贡详议来说是巳许之矣如不克终则明旨无着甚不可矣虏自三十年前遣使求贡则求封之心巳久但彼时当事者无人处之不善致有三十余年之患今其初心固在又有事机而又得公在上威信既孚处置又善当必可成使国家享无竆之利而边民免无竆之害非公之功而谁也招降悬赏甚重巳久奉钦依而按者以纳降为罪诚不知此金湖能与公同心佐成此事厥功茂矣方当论上赏岂可因人言遂求去乎必无此理当自有处也古云侯谁在矣张仲孝友仆虽不敢望张仲而为国之心敢谓与张仲同岂肯间于浮言使大将不能成功哉惟公安心畅意始终此事不必更怀忧虞也阿力哥似当留之盖彼乃吾千户若遣之还恐老酋甘心此人则不惟有伤事体而归降之人不能庇佑卒使不保亦非天理人心矣若老酋既得封贡成一家矣于此时而遣之往来明言不许害他庶乎其可也又况留此一人则亦可以时问虏情而知彼中之动静与夫所以制驭之策亦自吾之利也试再思其何如赵全等还当解京献俘请于皇上告郊庙而后正法乃可以号令天下仆病愈纔二日以事关紧切勉强放笔奉布惟公裁鉴焉于是督抚乃以赵全等并先获张彦文九人者槛送京以十二月二十二日至方送法司时予邀同官至射所面审之七人者皆无言惟赵全李自馨有言而李自馨者故生员也乃数言不能明者全一言即明之果骁黠异常予问全曰我要奏皇上宽汝死令汝报効能否曰能予曰汝为俺荅腹心年久安保无他全曰小的在虏用事多年也曾替他掠地攻城使他大得志又每以衣服饮食器用珍奇之物常常供奉我孝顺他可谓至矣乃今为他一个孩子将我绑缚而来不如蒿草无恩至此我恨不得食其肉尚可与见面乎予曰汝能用多少人马全曰兵贵精而不贵多将在谋而不在勇兵多累赘不如用少轻徤耳予曰汝且去遂送刑部狱中予因思曰虏得吾人即用之知吾虚实而入犯每得利吾得虏人乃即杀之反为彼灭口非计今诚宜奏于上姑缓全等死豢以美食好衣而明告之曰上欲用汝报効然无便用之理必是汝等尽说虏情各献破虏计待汝言果効乃始用之也于是但有虏情即以问之则吾可以得虏中虚实而即以制之不有愈于夜不收侦探无实者乎因又思曰中朝议尚汹汹封贡事尚未行今刑章未正为此出奇事恐又惹纷乱有防后着不如巳之而活口幸在乃不得一尽虏情亦可惜也于是选伶俐晓事卫经历九人使入狱中人守一囚隔别不得相通日饮之酒而谓之曰高爷要上本饶汝死令汝立功汝须吐实献谋言果有验乃可用之不然汝负大罪可便用耶因问以虏之所长者何所短者何其所幸中国者何所畏中国者何其将领几人是何姓名年纪各若干所领人马各若干某强某弱某与某同心某与某有隙其所计欲如何中国如何可以制伏以及纤悉动静皆问之日各书一纸来于是九人者如令行之囚甚悦各尽其说每日暮九人者各送揭帖至得虏情甚悉至今封存焉暨法司以狱成奏上遣官奏告郊庙临朝受俘而磔诸市枭其首传示九边乃加恩内外大小有功诸臣升赍有差于是鉴川上疏言封贡事诏下兵部议时众论汹汹愈甚言官各上议鉴川且被排击人为之危予力左右护持之兵部覆仍令该镇再议鉴川肩任愈力不为沮与该镇诸臣仍执前议上兵部又覆令五府九卿科道会议议上各有异辞卒依违靡定得旨这事情重大所议未见停当还再详议来说予计此至废寝食因念曰虏人候命久不得或生变而人情乃如此则究竟谓何乃令中书官检出内阁所藏成祖封忠顺忠义等王故事其间勑谕之谆详赉锡之隆厚纤悉皆备乃召职方郎中至阁令持去以示本兵暨各当议事之臣人乃始知祖宗朝亦有此事而予乃力排众议公言之曰今所为纷纷者动以宋氏讲和为辞不知宋弱虏强宋求于虏故为讲和今虏纳贡称臣南向稽颡而吾直受之是臣伏之也何谓和又动以先帝禁马市为辞不知先帝所禁者官与之市而仇鸾为姧者也然辽东不互市乎今正如辽东例与民互市耳何谓马市之禁又动以虏必渝盟为辞虏往累岁内犯直至近郊残毒为甚岂皆封贡致之哉纵使渝盟不过如往岁之入犯而巳矣而又能加乎然少亦当有三五年安则是数年之后纔如往年耳而今且得宁息乘暇修吾战守之备备既修则伸缩在我任其叛服吾皆有以制之即叛固无妨也独柰何舍此不计而徒为纷纷乎虏数十年犯我无状甚矣然竟无如之何今称臣纳贡叩头呼万岁亦可以伸吾君父之威独柰何不敢而畏惧之至此乎且议也者可否参者也使事本是而皆以为非是何愚者之多也使事本非而皆以为非是何智者之多也今议事之臣纷纷然者岂皆审究利害为国谋哉徒见事体重大故发言相左恐后有不谐者则以为莫道不曾说来以是推诿而巳而岂其本心然乎且吾岂不惧祸哉乃独如国事何盖反复万言中朝悉闻之于是兵部见势不容巳乃如总督议覆上得旨这事情你每既议处停当都依拟行于是礼部以封爵请得旨俺荅封顺义王写勑与他还赏大红五彩纻段蠎衣一袭彩段八表里盖三月二十八日也而旋又加昆都力哈黄台吉官都督同知仍各赏大红纻丝狮子服一袭彩段四表里与之勑余指挥千百户六十三员时贡市议尚纷纷而老把都死其妇颇有异志鉴川书来计事予荅之曰来谕四事区画周悉仆熟思之可从而无他议者一可从而有议者二难从者一夫与之以印使其相传为重此可从而无他议者也用广锅不用潞锅用以充赏而不用以开市庶有限制而彼不可多得铁其为诸亲乞赏所宜给之然须议为定数每岁为常以后不得再行添乞庶绝他日之纷乱此可从而有议者也至于虏使之入本无关系利害而又可以慰俺酋之心奚不可者但虏无终不渝盟之理而但有形迹即据以苛责乃我中国缙绅之故态也今只在外处分他日渝盟无可说者若令之入则或有渝盟之时必以为衅由此起而追咎始事者之失策此可不豫为之计耶故直厚赏以遂其艳利之心而不必令入乃为稳妥此非以处虏人乃所以处中国之人也处中国之人者乃所以为公他日处也而可不审虑之哉若夫老把都之妇既有异心则任其扬去彼既不贡吾亦不市彼如作歹吾严兵以待有战而巳切不宜委曲迁就招致其来盖天下之事人有求于巳则重巳有求于人则轻为一酋所轻则诸酋皆轻之而携持要索之事起欵顺反不得永矣况诸酋皆正伏顺而此一老妇又何能为吾只加厚诸酋而于吉能之丧恩礼皆备此老妇者置之不理亦不以一言相通故示绝之之状彼必自无意思摇尾乞怜吾乃始数其罪而容之则伸缩之机在我自可以制驭诸酋不然便任其去亦无害也大抵公意欲得此事完全恐有破绽仆则以为必有破绽而后可保其完全彼若全顺吾全礼之彼若全背吾全不礼彼若有顺有背吾则有礼有不礼做成此等规模气象使彼常有恐失荣利之惧而吾则加厚抚赏又有以悦其心如有不驯便少加顿挫以示不甚要紧之意斯为羁縻之理就中若过为委曲迁就求全则其机在彼势翻难久而使人退有后言他日反作姧人之话柄破绽孰甚焉仆每有此意而未得一告乃今略陈其槩如此惟公其裁之又昨见大疏内语侵前按不惟前者难为心而继者亦难为颜面恐激出事端不美也仆为各加抚慰巳皆无他说矣然不可不告公知之于是贡使入京议止而老妇后亦驯伏又俺荅乞番经并讨番僧讲说鉴川书来计事予荅之曰前教三事有何不可行者而部科皆难之即如铁锅往岁入犯抢去者何限顾能靳之耶而今便云不可是必使抢去而后可也前巳明谕此意今尚不见处分兹承教领悉番经巳有定说与之矣番僧必须得人而厚遣之令其讲说劝化必当顺天道尊中国戒杀为善即往西天做我佛如来岂不快哉盖顺义此举乃其悔祸之机惟公成就之也僧须用二人若止一人恐任其所言别无见证中有獘端耳开市一节闻前此吾民欺哄虏人得利甚多彼亦必知之当渐起争心非可继之道也今须明禁俾少有利焉足矣不得如前所为如此即顺义闻之亦当感悦谓我以一家待之也时抚赏议未定黄酋又欲带二妇人入居山后伊亲属夷处鉴川书来计事予荅之曰虏人性本贪婪惟利是视诱之以利即死命亦可制则抚赏定宜从厚正不必惜此小费巳每与司计并各科道言之其理既明当无苛责者也各院出纳之吝公还当晓谕之财固不可浪费然当济事处却从固啬则留之又何所用况其出亦不多乎禁民不得取马利太多前巳言之谅自有处二事得当则虏可羁而豢矣至于黄酋以二妇带众入居此必不可彼豺狼也毕竟难作一家人况逼近山陵事亦当虑若止顾目前之欵顺而不为他日之远图则今日之完全反成他日之衅隙愿公之深思之也大抵各酋既顺则黄乃孤雏耳即有跳梁亦何能为不趁此时且从且违且恩且威以慑迭其心而定下规模乃惟其言是从则他日事体巳定处之岂不难哉故愚以为此宜厚赏而遣之还不必狥之可也惟公裁之时宣镇抚臣吴环洲新开府来议边事予荅之曰处虏一节仆朝夕在念正如公意得来谕为之跃然大抵此事必有利而无害而时人见之者鲜发言盈庭有如鼎沸陈说利害恐动上下使非仆力为主持几何其不坏也且又动以宋人讲和为比嗟乎天下之事以巳求人其机在人以人求巳其机在巳宋人不得巳而求和于虏其机在虏故曰讲和今虏求贡于我则其机在我直许之而巳赏之而巳譬之犬然当其摇尾怜乞直豢之而巳何以谓和哉又先帝禁马市者谓如庚戌后官与之市者也今所云开市不过如辽东故事与民互市耳又何以谓马市哉事理有在机会可惜鉴川毅然请决可谓雄杰然得公此说益为有助而公为国之忠谋国之智皆可具见岂不亦雄杰也哉又书来计事予荅之曰承示防虏事宜委曲详悉具见留心之密锅市一节部议与以铜锅既利其用而不可以为兵似亦通得抚赏竆夷宜有定数以后不得加损为当印章则直给与之可也惟是虏使之入还须议处停当该部即覆本矣老把都之妇既有异心任其扬去彼如不贡吾亦不市以示绝之之意却只加厚诸酋而于吉能之丧恩礼周备直待彼自来我乃始容之斯为得策若恐其不来遂加委曲则不惟为老妇所轻而诸酋皆轻我矣况诸酋皆顺而此妇独何能为仆巳将此意告之鉴川不知近日事体果何如也又车夷有逋去者按臣以为言环洲书来计事予荅之曰车夷原不甚系轻重去者亦不多人而辄为张大若此盖不惟武弁好妄报而监察者亦好甚言然又不惟监察者好甚言而本兵亦好支吾了事天下事何由济也仆巳与本兵言只着督抚议处既覆得旨矣虏之贪得如犬之逐臭只委之以利无不可饵而制之者正不必拘拘于毫末之间也此意亦每与司农及言官道之此后当亦不为苦计前又曾与鉴川书言开市时须禁吾军民不得欺虏而多得其利如此则不惟虏获利多而尤见吾以一家人待之其感又当倍也大抵见小利惜小费必不能济大事今只照公意为之仆当力主于内必不至为人所挠也又以十二事来计予荅之曰来谕虏情十二端其中可从者六不可从者六以愚计之其所谓可从者有一难行有一还当审处盖贡使入京端不可开此难行者也抚赏竆夷宜稍从优厚如遂开报人数议明赏格则彼初尚知恩以后遂为定例持券以索亦只视为故事诚不如且为活法有无多寡视彼恭顺何如随时处之则或伸或缩机常在我恩且不测甚可以运吾鼓舞之权似为得也然惟在公则可若他日无善处之人不能斟酌非亵吾惠必失虏心事有乖张獘且百出则又不如议为赏格之可常此当审处者也其四则公之议皆是矣其所谓不可从者有一亦通得盖锅釜彼所必用严禁为难若如前议量与广锅究竟无甚利害不惟以遂虏人之望而亦以止中朝之纷纷此亦通得者也其五则公之议皆是矣惟所行也时套虏吉能亦欵塞乞封贡三边总督上其事谓宜封贡而不宜互市意有异同得旨某受三边重任套虏应否互市当有定议却乃支吾推诿岂大臣谋国之忠且不究还著作速从实议来不许含糊误事授官通贡依拟予乃贻总督者书曰贡市一节尊意谓止行于宣大而不行于三边仆则以为三边宣大似难异同不然则宣大之市方开而三边之抢如故岂无俺荅之人称吉能而抢于三边者乎亦岂无吉能之人称俺荅而市于宣大者乎是宣大有市之名而固未尝不抢也三边有抢之实而亦未尝不市也故兹事也同则两利异则两坏愿公之熟计之也于是兵部议上吉能封贡事得旨这各夷官职都依拟吉能还赏大红纻丝衣一袭彩段四表里写勑与他盖吉能官都督同知而其余指挥佥事者八千户者十三百户者六继而三边总督议互市疏至如宣大例上乃允之而边事协一矣于是俺荅率诸酋长上表谢恩贡上马三十银鞍一上嘉纳祭告郊庙而赏俺荅大红白??睪纻丝衣一袭彩段八表里吉能等赏如宣大例于是俺荅又擒叛逆赵全余党赵宗山等四人张哲等十八人来献得旨俺荅执逆来降诚顺可嘉赏银三十两彩段四表里至是三镇市竣鉴川乃上疏叙内外文武有功官而以内阁为功首兵部覆称内阁高某某竭忠体国用夏变夷功当首叙宜厚加升赏世荫上发阁拟票予乃具揭辞免上不从下御　札必欲加恩予乃具疏辞曰该兵部题称三镇贡市事完拟加恩有功人员首叙臣等赞襄微劳拟厚加升赏世荫伏蒙发下拟票臣等随具揭辞免节奉御　札边境辑宁卿等赞襄大计加升荫拟旨来钦此臣等闻命不胜感戴不胜惶惧夫虏酋奉贡称藩臣古今希旷之事然乃皇上盛德孚格神武布昭所致臣等何力敢贪天功且臣等夙抱苦心向未敢明其意方兹事之始也羣议纷乱日异而月不同几方合而忽夺其成计未就而先幸其败当是时欲拟却那吉之降则纵桃松寨之辱国可征也而恐又传笑于四方欲拟拒俺荅之贡则斩石天爵之贻患可征也而恐又结祸于他日臣等用是殚精悉虑仰赞宸谟成此大计但以尽此一念为国之心即祸福所不敢计又何敢以幸功也幸赖皇天鉴临圣主明断于上俾边臣之谋得以有终即今封贡互市皆巳竣事三陲晏然曾无一矢之警境土免于蹂践生民免于虔刘客兵不调帑藏不发即边费之省不下百余万即胡利之入不下数十万纵使虏酋明岁辄渝盟而我中国今岁之利亦巳多矣有尊而无辱有益而无损既昭然矣盖至是而事理始见臣等为国之心始得少偿夫既得偿为国之心则臣等志愿巳毕不啻万万足矣而又何望乎即臣等夙夜图画不无少效微劳然备员辅弼乃职分当然所以仰报皇上之隆恩者曾无万分之一而遂因以昌叨升荫寔所未敢此臣等恳悃血诚鬼神照察非敢有矫餙也伏望皇上俯垂昭鉴特允辞免则不惟愚分获安而臣等为国初心亦可以白原非有所为也疏奏上见予意恳有旨卿等所奏准辞还各赐银五十两斗牛衣一袭于是予伏自念曰吾所为力赞成封贡者意固有在也今封贡巳成乃不一明吾意则封贡其谓何遂上疏曰具官某等谨奏为虏众内附边患稍宁乞及时大修边政以永图治安事臣等窃惟来者不拒帝王驭夷之方忘战则危圣人保邦之训顷者北虏俺荅率众欵塞稽颡称臣奉贡阙下数月之间三陲晏然曾无一尘之扰边氓释戈而荷锄关城熄烽而安枕此自古希觏之事而今有之实我皇上圣德诞被神武布昭所致中外臣民所以欢忻忭舞戴颂于罔极者也然初议之时发言盈庭而臣等独仰奉宸断赞成大计者其说有三夫夷狄之性譬之禽兽适其欲则摇尾乞怜违其愿则狂顾反噬为中国计惟当顺所利而因以制之固非可以礼乐驯服法度绳约者也昔嘉靖十九年北虏遣使求贡不过贪求赏赉与互市之利耳而边吏仓卒不知所策庙堂当事之臣惮于主计直却其请斩使绝之以致黠虏怨愤自此拥众大举入犯或在宣大或在山西或在蓟昌甚或直抵京畿三十余年迄无宁日遂使边境之民肝脑涂地父子夫妻不能相保膏腴之地弃而不耕屯田荒芜盐法阻坏不止边臣重苦莫支而帑储竭于供亿士马罢于调遣中原亦且敝矣此则往岁失计之明验也今天佑国家使其裔孙来降赖朝廷处置得宜彼遂感恩慕义请贡称藩是天以安攘之机授我也我于是遂因而受之则不惟名义为美而可以息境土之蹂践可以免生灵之荼毒可以省内帑之供亿可以停士马之调遣而中外皆得以安此其一焉国家时当全盛自可以镇驭四夷况彼输诚叩首称臣请贡较之往岁呼关要索者万倍不同彼既屈服于我我若拒而不受则不惟阻其向顺之意又且见短示弱将谓我畏之而不敢臣非所以广明主威德于四海也故直受而封锡之则可以示舆图之无外可以见桀犷之咸宾可以全天朝之尊可以伸中华之气即使九夷八蛮闻之亦可以坚其畏威归化之心此又其一焉然斯二者犹非要领之图本意之所在也夫虏自庚子猖獗以来先帝常切北顾之忧屡下诏谕修举边务然劳力费财卒无成效者非徒当事之臣苟且支吾而然也虏时内侵应接不暇虽有修为随经残扰方尺寸之未成忽寻丈之巳坏是故不能有所积累以就一事徒劳费而无功也今虏既效顺受吾封爵则边境必且无事正欲趁此闲暇之时积我钱粮修我险隘练我兵马整我器械开我屯田理我盐法出中国什一之富以收胡马之利招中国携二之人以散勾引之党更有沉几密画不可明言者皆得次苐行之虽黠虏叛服无常必无终不渝盟之理然一年不犯则有一年之成功两年无警则有两年之实效但得三五年宁静必然安顿可定布置可周兵食可充根本可固而常胜之机在我当是时也彼若寻盟我仍示羁縻之义彼若背约我遂兴问罪之师伸缩进退自有余地虏狂故态必难再逞而中国可享无竆之安此则要领之图本意之所在也由前二说乃目前之计既皆险于行事由后一说乃久远之计方取必于将来是在本兵及边方督抚将领诸臣加意而巳若能仰承庙谟实心修举使边事日胜一日是为长治之基若不思社稷之深计不识朝廷制御之微权苟见一时宁息遂尔怠玩偷安无复备戒之虑沿习故套抟美虚文止图苟免一身罔顾贻患来者则不惟良时一过不可再得而从此边备寖弛久愈难振卒然有变将何以应则是利未得而巳博其害虏未制而反制于虏所谓病加于小愈乃大乱之道也而臣等一念谋国之忠他日番成误国之罪矣此在今日不敢不以明言者也伏望勑下兵部严饬各该督抚将领诸臣务要趁此闲暇之时将边事大破常格着实整顿有当改弦易辙者明白具奏议处母得因循自误仍乞赐勑一道戒谕边臣责其成效此后再乞每年特差才望大臣或风力科道官二三员分投阅视要见钱粮比上年积下若干险隘比上年增修若干兵马比上年添补若干器械比上年整造若干其它屯田盐法以及诸事俱比上年拓广若干明白开报若果着有成绩当与擒斩同功若果仍袭故常当与失机同罪而必不可赦何也往岁强场多垒欲为而不得则其无功犹可恕也今既无事可以为矣而仍复玩愒致误大计则实有欺君偾事之罪又何可以恕哉如是则边方之实政日兴中国之元气日壮庙堂得坐胜之策而宗社有永安之庥臣等区区谋国之忠亦可以有终矣边方幸甚天下幸甚奏上上嘉纳得旨边境既宁边政正宜及时修举览卿等奏具见为国深远忠猷着兵部看议来行于是兵部覆皆如议时又有黄台吉索史大官事督抚以报予各荅之书曰黄酋索史大官来见一节仆反复思之必当有处古云威不立则惠不行今观黄酋初迟迟不受封赏抝悍可知而今又索史大官乃故为无赖之状以挑我耳若遂从之是示弱于黄也史吾属夷久为吾用而吾不能护庇是示弱于史也示弱于黄则今日之封市不足为罕示弱于史则昔日之抚养不足为恩目前之事虽必可了而方来之渐或有多端所宜深思者也况俺荅既以心服昆都吉能既以帖伏黄酋一枝其势巳孤安能独逞即逞也吾以全力应之又何所畏不趁此时处个定帖将来日久诸酋或有起他心者而此酋乘之则不可图矣且今亦不必与之恶做只以理谕之阴折其骄悍之气彼如不悛吾亦不理彼如无状吾即明言与绝彼敢来犯吾合史大官之众与之决战孤雏摧之何难必待其计竆求怜吾乃施以不测之恩又使之过望而深喜如此则操纵之机在我而彼莫可以窥庶诸酋之欵顺可要诸久而史大官者亦气舒心感欢为吾用而无复有他计也大抵欲坚虏人他日之心在乎今日处置之善而处置之善莫如乘新惠之后以示威威立而惠乃不亵况众既归而一人者亦自难叛正不必狥之之日也愿公之熟计之也督抚如计行之黄酋亦遂驯伏时吉能欲抢西番甘肃抚臣奏恐道出本境边外为患欲令宣大总督禁朿鉴川以为言予乃语本兵曰禁虏抢西番理既难通而套虏亦委诸宣大总督更难通令寝勿覆而乃以书荅鉴川曰黄酋颇骄悍且孤枝难叛似宜借史大官事稍抑之待其调帖乃巳庶诸酋之欵顺可要诸久试更思其如何吉能抢西番事巳令本兵立案不覆矣盖不欲其犯我又不欲其抢番岂人情哉若然是仍令犯我而后巳也但明言许其抢番又非　国体故直不覆付之无何有而巳矣又宁夏抚臣奏欲给虏官俸鉴川为予言荅之书曰承示虏情详悉为感为慰趁此闲暇亟修内备待内备既充则伸缩在我虏不足计矣惟公之留神也虏本非吾族类封贡市乃是羁縻之计而初则人甚难之及见事成则又议令支俸岂不画蛇添足可笑也巳令寝不复矣盖至是而诸策皆尽边事底宁贡市以时中外靖谧人情忻忻无复他说矣是举也非鉴川弘才赤胆孰能为非予愚直朴忠孰肯主追忆始事时举朝为敌议论百出震撼击撞旁观者危之而予也止知有国不知有身止知事机可惜不知利害可虑徒以孑然之躯独立危言力排众议成败祸福诚莫覩其所归也赖先皇明圣垂鉴不疑断出宸衷迄遂成事国势尊安边鄙不耸岁可省内帑百万之金边民百万之命财货无算之抢掠民狎其野穑人成功巳三年矣即未知他日何如然亦既得策庶几可少尽臣子报主之心而予又得保首领返丘壑读书谈道以毕余年岂非幸哉噫岂非幸哉 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

附录： 

伏戎纪事一卷（浙江鲍士恭家藏本） 

明高拱撰拱有春秋正旨已著录拱在内阁时値谙达之孙巴罕鼐吉（原作把汉那吉今改正）率众来降拱决策胁谙达内附且定封贡互市诸约因记其前后本末为此书考之明史巴罕鼐吉旣降总督王崇古上言宜给官爵丰馆饩饰舆马以示谙达谙达急则使缚送诸叛不听卽胁诛巴罕牵沮之又不然因而抚纳据此则封巴罕以胁谙达乃崇古先主其计拱第力赞成之而此书乃谓巳先定计遗书崇古使之奉行与史不合又明史本纪谓高拱及张居正同主是议居正本传亦同而是书乃畧不及居正亦可见拱之矜功自伐所纪未足尽凭也（四库全书总目?史部?杂史类存目） 
