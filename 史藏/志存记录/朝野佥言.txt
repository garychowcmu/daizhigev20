朝野佥言 宋 佚名
    靖康元年丙午十一月二十五日，金兵至京城下，粘罕于城南青城屯兵，斡离不于城北刘家寺屯兵，环城列栅分地，为必拔之计。
    闰十一月初六日卯时，有大星东南落，流光数丈。初七日，不见斗二夜。初八日夜，遗火焚蔡京宅，火光亘天，邻屋无所犯。明旦，士庶观之，咸谓国家召祸，造端乃蔡为首，宅焚无片木而不及邻，实本（天意）。
    二十六日早，城南百姓相惊，云向北金兵下城，入五岳观。醴泉观、陈桥、南薰、封丘门皆有金人下城，杀人劫取财物，城中百姓皆以布被蒙体而走，士大夫以绮罗锦绣易贫民枘袄布裤，以藏妇女，提携童稚，于泥雪中走，惶急弃河者无数，自缢投井者万余，哭声彻天。军民逾城出走者十余万人，城外为番兵杀死者居半。是夜，上在小殿中抱太子，内侍止三四人，余皆遁。道君自龙德宫徒行入大内，与诸王妃主相聚哭，亦有遁于民间者。
    二十八日夜，彗星见，其长亘天。二十九日，日出，赤如血。
    十二月初一日，帝出南薰门。初三日，见二酋。初四日，还，复入南董门。城中百姓父老捧香列拜，呼万岁而泣涕者，不知其数。
    靖康二年丁未正月初十日，上出郊，至十五日方见二酋，士庶每日望车驾还内。时大雨雪，十余日不止。王宗冫免自军前，传诏云元帅留上打球，未得晴，俟打球毕即还内。士庶闻之，各请僧道作道场，祈晴，又愿车驾早还大内。自诸王、宗室、执政、侍从、寺监、省部官吏，在京百姓，各贴黄榜，自宣德门至南薰门罗列道场，百姓忠义之士，然顶炼臂，跪于南薰门。父老持香炉于雪中，跪拜哭泣。十余日，百姓每日御街上候驾。时雨雪大，冻饿死者无数。
    二十九日，军前索教坊内侍等四十五人，露台妓女千人，蔡京、童贯、王黼、
    梁师成等家歌舞及宫女数百人。先是，权贵歌舞及内人自上皇禅位后皆散去。至是，令开封府勒牙婆、媒人追寻，哭泣之声遍于闾巷，闻者不胜其哀。
    二月初七日，上皇与诸王后妃以下，乘金铜车子至诸虏营。内人、宦官多相携步从，诸王三十二人，驸马四十七人。百姓见之，咸知将欲废立，惊忧战栗，心胆丧乱，皆不乐生。市井小人，张目相视，色若死灰，人心大扰。留守司恐军民乱，致金人纵兵，乃出榜曰：太上道君皇帝并妃嫔、诸王诣军前，恳元帅乞车驾还内，军士宜各体国，安业不得乱有惊疑。见者咸知其虚诞。
    
