时变记略
  朱鸿瞻
    始迁至今，历年八百，治乱相寻，安危不一，追维往昔，莫究其状。且如乾道之水，人来赤岸，似乎靡有孑遗，岂吾族依山得保欤？抑水灾亦传之失实欤？后之视今，犹今视昔，鉴往阙以识今变云。
    自崇祯十七年甲申春起，至弘光元年乙酉夏止。军民之变。
    自隆武二年丙戌秋起，至顺治四年丁亥春止。鼎革之变。
    自顺治四年丁亥冬起，至顺治七年庚寅冬止。山寇之变。北郭坟院、宗祀之墟在此中。
    自顺治十五年戊戌夏起，至顺治十六年己亥春止。海寇之变，山腰祖居屯营，适会此时。
    自康熙十三年甲寅夏起，至十五年丙辰冬止。闽藩之变。北郭东河及厉坦侧屋毁在此中。
军民之变（起崇祯十七年，止弘光元年）
    启、祯以前，接乎隆、万，承平日久，民庶且富，侈靡相尚，华乐极矣。甲申前岁，中原流寇生乱已久，而浙东犹若罔闻也。至崇祯帝三月十九日煤山之变，五月，民闻塘报，远近哀悼。见有司匿报催征，鬻狱如故，遂汹汹进逼哭临，骎成畔象。平阳令吴侯有涯宣言于众曰：“哀诏未至，他日何以奉诏？若再哭临，是不祥也。”汹汹者亦莫之服。
    次年，弘光改元。五月，大清师下江南。郡民谷稷为讪语榜之府治前。兵巡道谢鼎新、总巡厅李兆星以稷流言阻饷，斩以徇。明日，谷氏妻子、宗族，尽缟素号冤于道，百姓一时蚁集，劫入道、厅衙，尽夺其厚藏。谢、李二公逃遁，仅以身免。城民疑惧，迁徙人乡，然竟不得问。
    瑞安水兵鼓噪索饷，击令汪侯果，破其颅。拆毁胥吏房屋数民[间]，士民愤激。先是，因《保甲法》立，有乡兵一时云集，逐兵出城，因尽焚其战舰，兵遂解伍。卫所各军，世为千百户所辖，私谓改玉必当除籍，欲劫本官焚其名册，至毁弁署，掠财物，或索重赂。平阳百户高其位素刚悍，系于其家焚死。是时，隅乡各立乡兵，制器械，乡民猖獗，因以逋租报仇。有左七，树黄帜于飞云南岸，欲平权量，减租赋。各村效尤，或抟执业主，或拆毁庄屋，白昼行攫，纷纷为乱。平阳庠生李明卿素刚暴，往石塘征租，为乡民焚死。永嘉楼桥一带聚众数千，薄府城，声言杀生员王某。府主宣喻勿解，以师击之，杀伤甚众。
    闰六月，唐王即位于闽，建元隆武，诏至，府民稍定。八月，鲁王在台州称监国，帅绍兴民兵守西兴，朱大典守金华。大清师至杭，相距二载。时温州饷输鲁王府，济西兴；官吏由闽选用，抚院大官俱驻温。桐山为出入孔道，军民倡叛者，捕首恶，波及无辜亦众。会有赦诏，从宽论治，各处乡兵俱罢，惟瑞安山乡负固不解，率兵捕之。
   八月八日大水，冬大无禾。次年春，米价官斛一石银七两五钱，乡村劫夺渐起。黄小吴自号“均平王”，号召饥民，自廿五都程头劫至永嘉方岙，势如燎原，郡兵捕之始解。乐清民变，疾其令袁彭年残酷，逐之。瑞安张侯岳，廉而有威，不畏强御，禁强买，遏攘夺，招商贩米，厚偿其值，民赖以安。时大官绎络役人夫，索供亿，侯铁面悉裁其滥。
    以上军民之变。此乱之初生，受祸之家犹可指屈。隆武天光征曜，罪人亦伏，犹未为大乱也。
鼎革之变（起隆武二年丙戌秋，止顺治四年丁亥春）
    丙戌夏，大清师破西兴，由台州至乐清，舟济永嘉场。七月十二日，八十余骑进大南门，总镇范口五百余人进双[朔]门以迎降，安堵如故。先是，郡邑城郭尽徙村堡，因安堵渐归。
    隆武抚、按、总戎、监司、守、令等官俱遁入桐山，归闽去。
    生员邹钦尧赴江心水死，瑞安人；叶尚皋佯狂系狱，次年端阳日死，永嘉人，或曰乐清人。
    元帅令民髡发。时帅未有屯所，忽传令墨池坊前后数巷作营，民未及徙，即拥踞，资尽为所夺，仅率妻子逃。凡王师初到，直省皆然。凡师所经，虽无杀伤，淫掠亦所时有，村落更甚。初至数十骑号“冲锋”，更剽掠无忌，帅至乃息。师皆汉人及浙东降卒，未有满人。
    十四日，四十骑至瑞安，从东门抵南门，掠当铺及富室，亦索金银而已，人惧，多奉之。晚趣回，宿鲍田，颇恣淫掠。次日，城中士民赍羊酒往府纳款。
    平阳亦继至。越数日，数十骑抵平阳，淫掠更肆。有讼于总镇范公者，始亦按法，后讼者众，竟不问。
    师继至萧家渡，有与抗者，旋溃败，皆激于淫掠之故。
    褊将萧启荣以五百人守瑞安，屯南郭，坐食民家，民甚苦之。未几，亦调赴平阳，平乡兵长数拒战，于萧家渡败之，萧师屠其地之居民。
    冬十月后，人民乐业如故，平阳之师北迁瑞安，兵亦渐撤，夜禁弛。
    顺治四年丁亥，四月大水，五月又大水，然犹宁宇也。十月，大乱始作。
    以上鼎革之变。草昧之初，人多惊疑，然传檄而定，虽师有不戢，未为大伤也。
山寇之变（起顺治四年丁亥冬，止顺治七年庚寅冬）
    丁亥岁，更制已期，然民心犹惑，如瞻乌靡止。三十二都民陈世亨等因有司清丁胥役，科索不堪：号召蠢愚五六十人假起义为名，谋袭城。城隅人多有知者，玩泄不行首告。会守将张朝用警备已弛，十月初六夜半越入，树帜守城，头裹白巾为号。城中有识者缒出避之，除尽党附，如同儿戏。三日后，镇道发兵来剿，牌示剿盗安民，坐以山寇劫库，不致玉石俱焚。城民亦各自擒贼献戮，但两日夜，纵兵大掠，室为一空。遭刃者二十余人，皆殷厚及儒硕，以赂不继故。续署印官复贪虐，凡殷户即诬以通寇，重赂乃免。由是戍兵皆札城内，坐食民家，喂以粱肉。人之生者，仅存皮骨矣。时镇道申报，止以劫库薄其罪，不究党与。由是乡民无忌，纷起效由[尤]，连络五邑，依山阻险，濠池之外，尽皆绿林，凡历三载，生民涂炭矣。
    十一月，桐山尤某聚党数千来攻平阳城，又以兵守飞云江，余尽出牛皮岭，自洛溪、曹村、魏岙、外吉、胁山、马岙、高岙分屯扎营，督责各村抽兵输饷，拷逼富户，授以伪印，皆踵白巾为号。不数日，瑞安兵渡江驰至平阳，内外夹击，贼党尽入桐山。于是，乡都始为骚扰，当事仍以“通寇”加富户，索重赂无异城中。十二月，永嘉举人林梦龙、生员何兆龙突至胁山，时仅率数十人，入桐山去。次年出没夏仙、枫林及乎阳桥斗门一带，党与弥盛。
    戊子夏五月，山乡乌合之众千人，心轻城守，拥至北门，高叫“开降”。城中兵一支从东关出至北湖，一支从北关出，首尾夹击，贼奔西河，溺死甚众。居民亦有为官兵所伤者。族中失一人。岁大饥，以城与乡不通之故，自戊子至辛卯皆然。
    秋，出寇复大举圜[围]城，旬日不解。守将传令，尽将城之西郭民居焚毁．以防寇匿。时林梦龙已死，诸寇皆统于何兆龙，号“大师”。其最骁者，如闽人陈仓屯桥斗门，金魁屯景福山，郑先锋散布十二盘、夏仙、枫林、方岙、温溪等处。泰顺县、金乡卫、沙园所、永嘉场、新城、老城、海安所等城尽被夺踞。各县离城十里外便为贼薮，穗峰、帆游、平阳勾连桥处所皆肆剽掠。郡邑道梗，往来必籍兵卫。
    梅勒额真祖师步兵五千、骑兵一千号“满州[洲]大兵”至府，八月十一日抵平阳，复金乡卫，廿三日班师。先是，金乡卫寇围四阅月，食尽，餐树皮，遂陷。祖师至，贼遁，民亦偕逃。祖人抚来归，遂班师。其卤获过瑞，目击其归女、牛畜不可胜计，皆掠良家，非寇物也。时瑞安起人夫护送大兵，遭鞭扑，有道僵者。师还，而寇炽如故。顺治六年己丑，寇如故。七年庚寅，寇如故，冬始平。
    自戊子以后，郡邑未尝不出兵剿贼，但朝发夕回，或一经宿。贼见师先遁，彼烧民房，掠民财物、妇女，捆载而归。寇伺师旋，复屯聚，民莫如何。时有“南兵为北兵积财”之说，此所以屡剿而不能殄也。予作书上邑侯谭，甚嘉叹，不能用。见《艺文》。
    庚寅冬，金华总镇马鉴往辙，从处州山间出兵，先擒永嘉山乡渠首。时寇郑先锋首降，马即授以原职，用为向导。郑为宣力，由永至平阳、桐山，犁庭扫穴，皆从山中驰驱。城隅初不知有兵到者，及凯旋，自平阳渡飞云江，屯教场，士民始见陈仓系颈槛车，但掳妇女不计其数，实皆良家子也。哀哉！寇平之后，地方皆茅草盖房，无有片瓦，生齿亦损其半云。
    以上山寇之变。首尾历四年，为一大变。
海寇之变（起顺治十五年戊戌夏，止顺治十六年己亥春）
    顺治十五年，郑国胜[姓]将由海道寇江宁，五月初九日，先出温州掠饷。战船遍海，步卒自平阳南、北港出，所过米粟衣资悉卷入海，深山穷谷无处不到。以重兵压城，射书入，守将杨志道、艾成祥遂开城降，率兵下海。离营之夜，纵劫人家。伪官翁某入城征饷，搜括不继，土罹挞辱。河乡一带男女驱入城，家无余口。时围府城旬余日，道镇坚壁不发一矢。将退，总镇尚好仁闻瑞城降，议发兵屠洗，兵道万代尚公以为不可。会存[有]绍兴人顾敬山寓居瑞安，率数十人间道往郡告主将卖降状，万公据此力白百姓无罪，乃遣官来抚，并无所扰。后部院至，亦以兵道之言为据，抚慰更至。士民德万公恩，亦多敬山之功云。
    秋八月，调河南汪参将义领兵五百防瑞，此系先朝奉调，非关海艘犯境之故。有司失于安插，致捐西北隅民居畀之。冬，郑国胜[胜]江宁败，余孽四散，有舟数百泊沙园，据本所。平阳城孤，困守块土，飞云江以南悉为寇地。乡村计亩科饷，屡犯城池，士民枕戈守垛。援剿之兵分食民家，至春始解，莫能阑其出入。岁大饥，皆伤于赍寇之故。
    以上海寇之变。
    附：顺治十八年  诏扦界
    顺治十八年秋八月文到：“二十日内从海滨居民，离海五里筑篱界、立哨寨、设守兵，越界者登时杀死。”一时房屋拆毁，人民逃散，汹汹不安。永、乐之民多桀骜，抢谷伐木，几为乱，幸抚驭得所获辑。时予有安插迁民议当路。见《艺文》。闽藩之变（起康熙十三年甲寅夏，止康熙十五年丙辰冬）
    甲寅三月，靖南王耿精忠掳闽叛，犹未有寇温意。会平阳裨将司定猷、李宫墙与主帅蔡不协，四月十七割辫应闽，修《启》迎师。耿命伪督曾养性、吴长春帅师由桐山趣平阳，又海寇朱飞熊率舟四十余只，先于北分水相候济师。五月二日，曾、吴两师自宝乡济飞云江，围瑞安城。守将吴三畏、援剿将刘某共二千人出西关，战不利，退保孤城。贼兵数万，分屯万松山、龙山、陶山山峰、横碧堂、北湖山，四面压围，分兵散乡，掳掠牛畜财物充粮。城中望见，坚守不下。守将传令将城外四面房屋焚毁，先年御寇已焚，犹有留余，今则一望郊墟矣。
    贼不事攻打，只谕开降，主帅不纳。以中军于安邦怀贰，约贼内应，斩其家口及奸细共十三人。士民股栗，守垛益坚。
    二十夜，雨暗，贼舁炮近城东偏攻打，响声震天，铁弹入城如雨，俱落空处，不中人。攻打一夜，至次日巳牌方退，城头仅伤四五人。城上黑夜中望贼炮光处，亦发炮打贼，伤反众：移平阳养病者一百五十人，死者不计其数。
    时府城不发援兵，省城亦元师至，细作问道三次乞师，提督赛白理来援已晚，
    二十八日，贼尽撤瑞围，前赴府，守[围]三日，总镇祖弘勋于六月初二日开城降，杀不屈兵道陈丹赤及永嘉知县马琾。陈道在任日浅，诚心爱民，民尤痛悼。初四日，檄吴、刘二帅赴府，二帅改节从之。
    瑞安坚守凡四十余日，贼锋甚挫，在郡养兵月余，始窥黄岩、处州。台、婺得为备，不至陷没，瑞安之守，功犹睢阳之捍蔽江淮也。有代里民诉涛，见《艺文》。
    曾养性忿疾瑞民，初假安抚，随遣伪道李宫墙、伪副将刘邦仁慰饷五万两，城中搜括不继，士民皆遭毒刑。予损资免辱，时有笔耕所咏见《艺文》。
    厥后征求无已：地亩征饷、征铅、征战衣，复履亩征农民谷，丁口预征七年银，民遭棰楚，莫之能应。又起人夫从役，日无宁晷。城外筑小城，四面重墉，后平复因之不废。生员亦驱率筑西门外沙城。当此之时，争城争地，几于人无噍类，然劳役虽甚，而遭刃犹希。吾族天佑，不伤一人。有两人铁弹近身，傍中床褥；有一二人遘无妄祸，皆无害。起三载，始宁息。
    曾、吴两伪将破黄岩县，台州与之相拒；徐大鼻破处州，至永康，金华与之相拒，后皆有退无进。
    乙卯秋八月，曾养性忽疑温州杨城守卖降，自黄岩罢师回温，屠杨一门。徐大鼻亦自处州败，罢师，皆退保温州。
    大清师蹑追至境，北屯太平岭山，西屯净水新桥山。彼时乘势近城，一鼓可下，但只掳掠子女，无取城意，乡村为之一空，贞女触岩、投水死不计其数。师至瑞安丽岙，丽岙子女亦遭掳。
    贼在郡，筑巽山白塔一带御师，塘河桥梁皆毁坏绝渡。时人民惊疑，恐大兵恢复，玉石俱焚。幸王师不急攻城，惟溺于女色，屯住偃息。至丙辰五月，忽传令班师，营垒尽撤。子女为所掳者悉驱北去，乡都涂炭，后有往京、省赎回者。
    班师之始，人不解其何故，至九月二十日，有檄自闽中传至瑞驿，外署“康熙十五年某月日封”，土民见之大喜，知闽中必已恢复，温当不事攻战也。十月二日，曾养性下令剃发，室家相庆。曾养性降师归闽，逼取人大，地方苦之，且时肆掳掠。
    先是，大清师屯净水山，曾养性倾五邑之兵夜袭营，连焚二寨。元帅惧不利，将班师。天渐明，见贼众无纪律，纵马逐之，贼大溃，尽溺净水歼焉。只此一战，余无交兵。
    方司定猷之始叛也，纵兵掳平阳乡村及瑞安江南境，民间资财尽捆载入营。瑞安被围，贼兵既四出掳掠，山乡土寇又乘机窃发，亦助虐焰。府城发援师，亦仅至白塔境上而止，掳掠大罗、前村等处而还寨。提督来援已晚，至乐清馆头，朱飞熊舟师截江，不能渡，亦掳掠乐清而还，虽宁静处所，一概骚然。大抵当时瓯人之罹毒也如此。
    十一月，监司，守、令至任，极加抚绥，申状督、抚，会题清蠲、请赈，凡衢、处、温一十七县皆蒙蠲赈。
   以上闽藩之变。
默斋避乱自记所感
    予居东河七世，丙戌鼎革，七月避三都沙渎，时失恃，方苫块，同父、弟、两祖母、妻、儿以行，八月归东河。丁亥十月，陈世亨乱，避北湖西岙，转徙四十都高岙，时两祖母已故。桐山尤某出，又上景福山、大北洋，时山头守岭御贼，颇宁静，次年三月归东河。五月，贼复炽，攻破山头，肆烧劫，又来围城。予匿家后，顷贼败退，挈家入山腰。戊戌屯营，徙西南隅。海、闽两变，皆在城中。前此数数早避，从众防患，有不行者，亦无害。
