
《平蜀记》
（明）不着撰人

平蜀记
（明）不着撰人
洪武四年春正月丁亥　上亲祀上下神祗告伐明升命中山侯汤和为征西将军江夏侯周德兴为左副将军德庆侯廖永忠为右副将军率京卫荆湘舟师由瞿塘趋重庆颖川侯傅友德为征虏将军济宁侯顾时为副将军率河南陜西等处步骑由秦龙趋成都先是崇阳侯杨璟以　上命至蜀谕以祸福升牵于羣议不能决璟还复以书晓之曰
璟闻古之为国者同力度德同德度义义不足则不敢抗德不足则归顺焉故能保身家于两全流名誉于无穷福及子孙族姓长久反是者往往取败今足下以幼冲之资籍先人之业据有巴蜀默然在位不咨至计而听羣下之议以瞿塘剑阁之险一夫负戈万人无如之何此皆不达时变以误足下何则昔之据蜀最盛莫如汉昭烈诸葛孔明佐之训练士卒财用不足皆取之南诏然犹朝不谋夕仅能自保今足下疆场南不过播州北不及汉中以此凖彼相去万万而欲以一隅之地延顷刻之命可谓智乎若谓险阻可恃则三苗之墟不灭有扈之国不亡蚕丛鱼凫之乡不至足下矣我主上仁圣神武遣将用兵天下无敌运谋出奇神明响应顺附者无不加恩负固者然后致讨以足下先人通好之故不忍加师数遣使谕意又以足下年幼未历事变恐惑于狂瞽之说失远大之利故复遣璟面谕祸福深仁厚德所以待明氏者不浅足下可不深念之乎且向者乱雄如陈友谅张士诚窃据吴楚造舟塞江河积粮过山岳强将劲兵自谓莫敌然鄱阳一战友谅授首旋师东讨张氏面缚此非人力实天命有在也足下视此以为如何友谅之子窜归江夏王师致讨势穷出降主上宥其罪愆封以侯爵恩荣之盛天下所知足下无彼之过而能幡然觉悟独断于心自求多福则必享茅土之封保先人之祀世世不绝岂不贤智矣哉若必欲倔强一隅假息顷刻鱼游于沸鼎之中燕巢于危幕之上祸害将至恬不自知璟恐天兵一临势不可御前日之臣为足下谋者或以郡献或以城降各自为身计以取富贵当此之时老母弱子将安所归纵足下年幼未晓语及老母独不痛心乎祸福利害了然可观逆顺之途在足下审之而巳升不能听至是乃命和等徂征璟本儒生出身故通于文事
上谕和等曰今天下大定四海奠安惟蜀未平朕以明玉珍尝遣使修好存事大之礼故于明升悯其稚弱不忍加兵遣使开谕冀其觉悟升乃惑于羣言反以兵犯吾兴元虽败衂而去然豺狼之心终怀啮噬今命卿等率水陆之师分道并进首尾攻之使彼疲于奔命势必当克但师行之际在肃士伍严纪律以怀降附无肆杀掠昔王全斌事可以为戒卿等慎之
三月傅友德攻蜀阶州初友德陛辞　上密语之曰蜀人闻吾兵西伐必悉其精锐东守瞿塘北阻金牛以拒我师彼必谓地险而兵难至若出其不意直捣阶文则门户既隳而心腹自溃兵贵神速但患卿等不勇耳友德受命至陜集诸道兵扬言出金牛而潜使人觇知阶文守备果弱于是引兵直趋陈仓选精兵五千为前锋攀缘山谷昼夜兼行大军继之直抵阶州蜀平章丁世珍率众来拒友德击败其众生擒其双刀王等十八人世珍遁走遂克阶州进至文州距城三十里蜀人断白龙江桥以阻我师友德督兵修桥以渡至五里关世珍复集兵据险友德奋兵急攻破之世珍仅以数骑遁去文州亦克
五月汤和兵进攻瞿塘关以江水暴涨驻兵大溪口是月傅友德兵亦至汉江以水大不得渡乃令军士造战船百余艘然蜀人虽失阶文犹恃汉水自固及闻我师造舟进取益震恐友德欲以军中消息达汤和而山川悬隔适江水暴涨乃以木牌数千书克阶文月日投汉江顺流而下蜀守者见之为之解体其丞相戴寿太尉吴友仁等方悉众守瞿塘以阨三峡之险及闻阶文破乃分兵守瞿塘还援汉州以保成都未至而友德舟师巳逼城下因迎击寿兵大败之遂拔汉州以济宁侯顾时留守而自将趋成都　上闻汤和驻兵大溪口欲候水平进师恐其逗遛悞事适友德捷至乃下诏责其畏怯恐失机会廖永忠闻命即率所部舟师先进和犹迟疑未决及得木牌于江知友德巳克阶文乃自白盐山伐木开道以进永忠师至瞿塘关以山水峻急且蜀人设铁索飞桥横据关口舟不得进永忠密遣壮士数百人舁小舟踰山度关以出其上流人持糗粮带水筒以御饥渴蜀山多草木令将士皆衣青蓑鱼贯出岩石间蜀人不之觉也度其巳至乃率精锐军分为二道夜五皷以一军攻其陆寨一军攻水寨将士皆以铁褁船头置火器而前黎明蜀人尽锐来拒永忠巳破其陆寨矣既而将士舁舟出江者一时俱发上流扬旗鼓噪而下蜀人出不意大骇下流之师亦拥舟前进发火炮夹击大破之遂焚三桥断其横江铁索生擒八十余人斩首千余级溺死者甚众明日汤和兵亦至永忠乃与之分道并进和率步骑永忠率舟师约会于重庆
七月廖永忠自夔州抵重庆次铜锣峡明升大惧或劝奔成都其母彭氏泣曰事势如此纵往成都不过延命旦夕今大军势如破竹人皆胆碎岂更效力然终亦不免也不如乞降以免生灵于锋镝升遂遣使请降永忠以和未至不受踰旬和至会兵城下是日升面缚衔璧诣军门降和受璧永忠解缚抚慰之是月傅友德兵围成都戴寿等出城拒战以象载甲士列于阵前友德命前锋以弓矢火箭冲之象中矢却走寿兵躏籍死者甚众会汤和遣人报重庆之捷寿等亦得其家书知重庆巳降而室家皆完遂无鬪志遂籍府库诣军门降
九月汤和等遣人送明升并降表至京诏省部议受降礼省部言宋太祖干德三年蜀主孟昶降及子弟官属至阙下皆素服纱帽进待罪表俯伏于地通事舍人掖昶起鞠躬听命宣制释罪昶等再拜三呼万岁合门使承旨赐昶等袭衣冠带昶等再拜跪受各就次易服然后入见于崇元殿合门使引昶等入蹈舞称谢宣徽使承旨宣唤昶等再拜升殿至御座前鞠躬　太祖亲抚问之昶还位与其官属皆蹈舞再拜呼万岁出中书门下率百僚称贺今拟明升朝见礼上御奉天殿明升于午门外跪进待罪表侍仪使捧表入宣表官宣读讫承制官出传制升等皆俯伏于地侍仪舍人掖升起其官属皆起跪听宣制释罪升等五拜三呼万岁承制官传制赐衣服冠带侍仪舍人引升入丹墀中四拜出丞相率文武百官行贺礼　上曰明升与孟昶不同昶专治国政所为奢纵升年幼事由臣下宜免伏地上表待罪之礼是日明升及其官属朝见百官称贺授升爵为归义侯赐冠带衣服及第宅于京师时全蜀巳下惟吴友仁尚据保宁
冬十月汤和遣江夏侯周德兴会傅友德等克保宁执友仁送京师蜀地悉下
十一月汤和等师还各上所佩印绶并所得蜀金印冠冕仪仗及银印五十八铜印六百四总制府七元帅府八宣慰宣抚司二十五州三十七县六十七官吏将士五万九百九十人马骡一万三千八百余疋平蜀记不知何人所撰予观定远黄公金开国功臣录载平蜀事于颖川侯傅友德德庆侯廖永忠传中甚详若平章杨璟与明升书乃详于斯记也廖公传后载　皇祖御制平西蜀文末有傅一廖次之语五言次第真驭将之明鉴也嘉靖乙巳清明日汝郡袁褧记


●附录
平西蜀颂并序
刘基
臣闻　天命　真主混一六合必先有以为之驱除然后收拾以归其笼自古及今同一揆矣是故冬寒之极必有阳春激湍之下必有深潭大乱之后必有大治理则然也元德既衰九土麋沸鸱张狼顾之豪弥满山泽万姓喁喁无所吁告　天乃命我　皇帝肃将武威代伐不道故一伐而定荆湖再伐而举全吴三伐而海甸廓清四伐而东粤南闽悉归叛图于是肆伐中原拾宋掇秦掣赵拔燕兵锋未至声闻先及神詟鬼栗匍匐俯伏玄菟青海昆仑大汉交址鐻耳之国罔不献琛奉表稽首阙下无敢后者独明升窃据巴蜀虽遣使奉贡而不去伪号大臣皆请讨之皇帝怜其父没子幼数遣使招之不至乃命将帅师伐之洪武四年大军破瞿塘杀其将某其郡邑镇戌望风送款升乃率其官属奉玺印诣军门请降盖自建国至是凡五年而天下一统何其易也固知天命有在而羣雄并起为之驱除也臣基受　恩深厚无能补报遥闻捷音欢喜踊跃不能自巳谨撰平西蜀颂一首虽不足以赞扬　圣德万一亦聊以寓葵藿向日之忱云尔其辞曰
惟彼蜀国开自蚕丛山川隔阂与华不通金牛启道厥窍斯凿岷峨岧嶤始连井络秦以之霸汉以之王诸葛用之震惊北方剑阁倚天瞿塘拆地仰不可攀俯不可视蠢兹羗戎凭其险阻罔知　天命大邦是距洸洸虎臣受　命于征出师桓桓如雷如霆如雷如霆　天子之威庙算先定鬼神莫违灵旗挥挥指山山摧羗人失魂恧若死灰爰将其臣奉其叛籍泥首军门而缚衔璧六军奏凯声动玄黄黧童白叟蹈舞康庄四海会同丰年穰穰庆云甘露自天降祥臣拜稽首受　天之佑受　天之佑　天子万寿
广信府同知邹潘
推官方重
临江府推官袁长驭
上饶县学教谕余学申对读
湖州府后学吴仕旦覆订 

附录： 西蜀颂并序 诚意伯刘基撰 

臣闻天命真主混一六合必先有以为之驱除然后収拾以归其笼自古及今同一揆矣是故冬寒之极必有阳春激湍之下必有深潭大乱之后必有大治理则然也元徳既衰九土糜沸鸱张狼顾之豪弥满山泽万姓喁喁无所吁告天乃命我皇帝肃将武威代伐不道故一伐而定荆湖再伐而举全呉三伐而海甸廓清四伐而东粤南闽悉归版图于是肆伐中原拾宋掇秦掣赵拔燕兵锋未至声闻先及神詟鬼栗匍匐俯伏玄莵青海昆仑大漠交址鐻耳之国罔不献琛奉表稽首阙下无敢后者独明升窃据巴蜀虽遣使奉贡而不去伪号大臣皆请讨之皇帝怜其父没子幼数遣使招之不至乃命将帅师伐之洪武四年大军破瞿唐杀其将某郡邑镇戌望风送欵升乃率其官属奉玺印诣军门请降葢自建国至是凡五年而天下一统何其易耶固知天命有在而羣雄并起为之驱除也臣基受恩深厚无能补报遥闻捷音欢喜踊跃不能自已谨撰平西蜀颂一首虽不足以赞扬圣徳万一亦聊以寓葵藿向日之忱云尔其辞曰惟彼蜀国开自蠺丛山川隔阂与华不通金牛启道厥窍斯凿岷峨岧嶤始连井络秦以之霸汉以之王诸葛用之震惊北方剑阁倚天瞿唐折地仰不可攀俯不可视蠢兹羌戎慿其险阻罔知天命大邦是距洸洸虎臣受命于征出师桓桓如雷如霆如雷如霆天子之威庙筭先定鬼神莫违灵旗挥挥指山山摧羌人失魂恧若死灰爰将其臣奉其版籍泥首军门面缚衔璧六军奏凯声动玄黄黧童白叟蹈舞康庄四海会同丰年穰穰庆云甘露自天降祥臣拜稽首受天之佑受天之佑天子万寿
