
《赐姓始末》等三种　　（明清）黄宗羲 撰  


　　●赐姓始末
　　余姚黄宗羲太冲撰
　　朱成功者，郑芝龙之子也；母为彝女，原名郑森。宏光时，入南京太学。闻钱谦益之名，执贽为弟子；谦益字之曰大木。丰采掩映，奕奕耀人。隆武皇帝即位，年才二十一；入朝，上奇之；赐今姓名，俾统禁旅，以驸马体统行事；封忠孝伯。
　　初，芝龙之为盗也，所居为泉州之东石。其地滨海，有李习者往来日本，以商舶为事；芝龙以父事之。习授芝龙万金寄其妻子；会习死，芝龙干没之；遂召募无赖为盗于海中。久之，而所得不赀。崇祯中，受巡抚沈犹龙招抚。芝龙娶日本长琦王族女为妻。凡为日本赘婿者，例不得归；惟芝龙挈其妻还东石。遂为富人，甲于全闽；第宅纵横数里。犹龙母生日，进珊瑚高尺余，饰以珠龙金盎。犹龙叹赏，复进一株。制生犀黄金为甲；每出则百余骑如一人，莫辨其孰为芝龙也。时南安有荀憨（越中徐氏雕本作「苟戆」）、惠安有刘香，皆称富强。荀憨先亡，刘香恃众不就抚；朝命芝龙讨之，战于五虎门外之定海所。芝龙力不敌香，而弟芝虎勇甚；望见香乘大舰指挥兵士，芝虎轻舟跃舰而上，直前取香。左右皇急，莫敢纵兵；香亦勇，格虎兵器坠之，遂徒手而搏，相持入海皆死。芝龙既并其众，遂益强盛。江右邹维琏嗣为巡抚，思欲衰之，然无以为计也。宏光帝立，封南安伯；及劝进隆武，封平虏侯，晋平国公。北兵入福州，芝龙退屯安海（即安平镇），楼船尚五百余艘。乃为洪承畴所诱，决意欲降，诸将多不从，成功痛哭而谏；芝龙意不可回，单骑北去。芝龙既降，其家以为可免暴掠，遂不设备；北兵至安海，大事淫掠，成功母亦被淫，自缢死。成功大恨，用彝法剖其母腹，出肠涤秽，重纳之以敛。
　　丙戌十二月朔，成功大会文武群臣于烈屿；设高皇帝神位，定盟恢复。
　　丁亥，仍称隆武三年。移于南澳，勤王者远近至，军声颇振。
　　五月，于厦门（即中左所）设演武场。
　　七月，合定国公（郑鸿逵）军围泉州之桃花山；不克。
　　十月，从大学士路振飞、曾缨议，颁明年隆武四年戊子大统历；用文渊阁印印之。
　　戊子闰三月，同安、安溪皆下。以礼部主事叶翼云署同安（县）事。
　　五月，围南安县；七十日不克而还。
　　八月，同安破；叶翼云及镇将邱进（按原刊为「集」）、金裕皆死之。知永历皇帝驻跸广东之肇庆，遣光禄寺卿陈士京入朝。
　　己丑，士京还自行在，封成功为延平王；始称永历三年。
　　六月，漳浦守将纳款。
　　庚寅，成功南下。
　　辛卯二月，泉州侦厦门单薄，袭破之。曾缨自缢，诸绅咸避于梧（浯？）；待成功自南反，泉州袭者始退。
　　十二月，攻漳浦；知县某出降。
　　壬辰正月，海澄守将郝（按原刊为「赫」）文兴举城降；围长泰县。北督陈锦来接，败之。
　　二月，复平和、诏安、南靖三县；进围漳州府。
　　七月七日，陈锦为其内竖李进忠等五人所刺，以其首来降。
　　八月，刑部侍郎王虞石至自五指山，言思文帝在彼为僧。继而勒使至厦门，一时故臣皆不能决。
　　九月，北帅金砺援漳，岛兵失利。
　　癸巳二月，五指山复遣使来存问诸臣。使言思文帝今离五指、驻平远县，将起兵；故臣乃具公疏，请出验视，卒不可得。
　　五月，金帅以万骑攻海澄；遇伏，大败。
　　六月，岛师南下。会潮州守将郝尚久（按原刊为「文」）反正，以定海李孟■〈山上〈弓攵〉下〉署太守事。其属县潮阳、惠来相抗，成功赴剿。
　　甲午四月，新朝割漳、泉、惠、潮四郡地，令岛上薙发；不受。潮州复陷。
　　十一月，发水、陆师应西宁王李定国于粤东。
　　十二月朔，复漳州府；漳属十县降者九，独龙岳不下。泉属七县降者六。
　　乙未二月，破仙游；攻凡半月。
　　四月，援粤之师失利；统军者黄梧降级。
　　五月，祭旗；大演陆师，戈甲耀日，集缙绅观之。
　　六月，祭海；大演水师。
　　九月，南征；破揭阳、海澄、普宁三县。命峻揭阳城，毁澄、普。
　　十一月，舟山巴臣兴举城降。发师已三月，阻风；至是，抵城下。
　　十六日，北师再遣使议和。
　　丙申正月十一日，始颁永历十年大统历；以前年有戎事故也。台州北将马信弃其城，纳降于舟山。
　　二月，降将马信、冯用、张洪德俱抵厦门，谒成功。
　　五月十日，粤师失利归；斩其将苏茂。
　　闰五月，改厦门为思明州。
　　六月二十四日，黄梧以海澄叛，知县王元士从之；协将康雄不从，断其手，得缒（按原刊为「坠」）城出。
　　七月五日，以忠勇侯陈某留守思明州；成功率师北伐，夺闽安镇，斩北将胡希孔；生擒百七十余人。二十三日，战于南台，夺桥；又明日，战于桥北，再胜。二十八日，战于教场，夺马二十五匹、擒延平参将张礼。
　　八月四日，复连江。二十六日，舟山陷；总制陈雪之、英义伯阮骏俱赴海死。
　　丁酉十二月，岛上火药局灾。
　　戊戌正月，行在以玺书通问。
　　二月，使松江徐孚远觐行在。泛海由交趾入安龙，交趾要其行礼，不得过，遂返厦门。厦门破，孚远遁迹，为北帅吴六奇所藏，完发以死。海外生一子，扶衬归故里；未葬，子亦死。
　　成功会师浙海，以少司马张煌言为监军，北伐。抵羊山；羊山故有龙祠，海舶过者致祭必以生羊，即放于山上，久而孳乳日蕃，见人了不畏避。军士竞逐之，天朗波平，怪风猝至，海舶自相击撞；义阳王某溺焉。于是反斾。
　　己亥五月，全师北指。张煌言以所部义师从为前驱。入江，煌言抵瓜州城下。明日，成功至；北师出御，满、汉死者千余，乘胜克其城。成功南渡攻镇江；煌言溯长江，未至仪真五十里，吏民迎降。六月二十八日，煌言抵观音门；成功已下镇江，水师毕至。七月朔，哨卒七人掠江浦，取之。五日，芜湖以降书至。成功谓煌言：『芜城上游门户，倘留都不旦夕下，则江、楚之援日至；控扼要害，非公不可』。七日，煌言至芜湖。传檄郡邑，江之南北相率来附：郡则太平、宁国、池州、徽州，县则当涂、芜湖、繁昌、宣城、宁国、泾县、（南宁）、南陵、太平、旌德、贵池、铜陵、东流、建德、石埭、青阳、（虹县）、巢县、含山、舒城、庐江、高淳、溧阳、建平，州则无为、广德、和阳：凡得府四、州（三）、县二十四。而下流之常、镇属县，亦皆待时为降计。其时有大帅单骑东逃，饭于村店；店中唯一老妪，大帅遑遽问曰：『今代如何』？老妪不知其为大帅也，合掌向天谢曰：『闻杀北人尽矣』。大帅不敢饭而去。金陵亦欲议降；未定，而谍知岛师疏放，樵苏四出，诸营垒为空，士卒释冰而嬉，用轻骑袭破前屯。成功仓卒移帐；质明，军灶未就，北师倾城出战。兵无斗志，岛师大败；总兵甘辉等死之。成功遂乘流出海，并撤镇江之兵。煌言趋铜陵，与楚师遇；兵溃，变姓名，从建德祁门山中出天台以入海。
　　成功之败而归也，以厦门单弱，方谋所向；中途遇红彝船一只，其通事乃南安人，谓成功曰：『公何不取台湾？君家之故土也。有台湾，则不患无饷矣』！台湾者，海中荒岛也。崇祯间，熊文灿抚闽，值大旱，民饥，上下无策；文灿向芝龙谋之。芝龙曰：『公第听某所为』；文灿曰：『诺』。乃招饥民数万人，人给银三两，三人给牛一头，用海舶载至台湾，令其茇舍开垦荒土为田。厥田惟上上，秋成所获，倍于中土。其人以衣食之余，纳租郑氏。后为红彝所夺，筑城数处：曰台湾、曰鸡笼、曰淡水；此外，又有土城数十处。台湾之城，乱石叠成，高数丈、厚丈余，用火煆之，化为石灰，融结一块。而其门户为澎湖；澎湖水涨（？），地势低下，海舶至此，须易船而入，故险而易守。成功往攻台湾，至澎湖，适遇水涨，竟以海舶渡之，直抵城下。城中红彝不过千余人，他皆郑氏所迁之民也。以大炮攻城，城坚不受炮；湾民导之曰：『城外高山，有水自上而下，绕于城濠，贯城而过；城中无井泉，所饮惟此一水。若塞其源，三日告困矣』。成功从之；红彝乞降，遂以大舶迁国。
　　成功王其地四年（月？），卒；子锦（一作经）嗣。
　　甲寅三月，福藩耿精忠反，称裕民元年；招朱锦兵为助。锦引舶入据漳、泉，犹称
　　永历二十八年，不受耿氏节制；与耿氏战，互相胜负。
　　戊午，精忠降（清）。
　　锦于庚申，仍归台湾。
　　癸亥，锦卒，子克塽嗣立，年十二岁，不能统领其众；兵溃，降于清，得授世爵云。
　　史臣曰：郑氏不出台湾，徒经营自为立国之计，张司马作诗诮之；即有贤郑氏者，亦不过跻之田横、徐市之间。某以为不然！自缅甸蒙尘以后，中原之统绝矣；而郑氏以一旅存故国衣冠于海岛，称其正朔。在昔有之：周厉王失国，宣王未立，召公、周公二相行政，号曰「共和」；共和十四年，上不系于厉王、下不系于宣王，后之君子未尝谓周之统绝也。以此为例，郑氏不可谓徒然。独怪吾君之子匿于其家，而不能奉之以申大义于天下！愚闻海外尚多人物，当必有说以处此。
　　●郑成功传
　　余姚黄宗羲太冲撰
　　郑成功，南安县石井巡司人也。初名森，字大木。父芝龙，字飞黄，小字一官。其大父绍祖，为泉州太守叶善继吏。时芝龙方十岁，尝戏投石子，误中太守额，太守禽治之；见其容止，笑而释焉。居无何，落魄去。之日本，娶倭妇，生成功。是夜，倭岛万火齐明；芝龙心异之。数岁，芝龙与弟芝虎亡之颜思齐党中为盗。思齐，海澄人，居台湾；一时群盗陈衷纪、杨六、杨七、刘香等皆出其门。衷纪，亦澄人，最桀骜；芝龙委身事焉。台有居人，自芝龙等始。
　　思齐死，众无所立。乃奉盘鍉割牲而盟，以剑插米，各当剑拜，拜而剑跃动者，天所授也。次至芝龙，再拜，果跃出地；众乃俱伏，推为魁（或传芝龙与陈衷纪、陈勳等十人各乘一舟，亡之台湾为盗。风引桅带搅而为一，各骇然曰：『此殆天以我十人不相统摄欲立一中军耶』？乃共申约，鼓之三通而开者立之。至芝龙而开。其言芝龙所以起事者，或异然。要之，生而盗贼，亦有天焉）。陆梁海上，官军莫能捕。然大权犹归衷纪，芝龙仍阳奉之。
　　朝议招抚，以叶善继有德芝龙，必感激；为书招之，芝龙归命。及降，善继坐戟门（时陞兵道），令芝龙兄弟泥首；芝龙不敢违，匍伏。而一军皆譁，竟叛去；复据海岛，劫截商民，往来闽、广之间。
　　天启六年，泊于漳浦之白镇。巡抚朱一凭遣都司洪先春击之，鏖战自晨及晡，未有胜负。会海潮夜生，先春漂泊失道。芝龙阴度前山遶先春后，先春腹背受敌，身被数刃。芝龙故有求抚意，微达于官军，乃佚先春。又自白镇趣中左所，督师俞咨皋与战败，又佚之。中左人开城纳之。泉守王猷遣人招谕。
　　崇祯元年九月，芝龙杀衷纪于岛上。忌刘香，发其父塚，刃挫而粪瀦之。率所部降于督师熊文灿。
　　三年，以平广盗、征生黎、焚荷兰（时豫章邹维琏抚闽，荷兰犯岛。琏拜芝龙为将。芝龙募龙溪人郭任功率十余人夜泅荷兰船尾，潜入焚之，获荷兰五十余人；余船悉遁）、收刘香功，迁都督。
　　于是，成功在倭已七岁矣。芝龙屡请之，不能得；乃遣人齎金币往，图画芝龙为大帅秉钺横绝海表军容煊赫之状，倭亦颇惮，受赂而归之。成功风仪整秀，俶傥有大志。每东向而望其母，辄掩涕。大为季父芝豹所窘，叔父鸿逵独伟视焉。读书颖敏，不治章句。先辈王观光一见，谓其父曰：『是儿英物，非若所及也』。十五，补邑诸生；试高等，食二十人饩。金陵有术士视之，惊曰：『此奇男子骨相非凡，命世雄才，非科甲中物』。盖知明历之余分，东南之乱未已也。
　　我章皇帝定鼎之元年，福藩立江左，改元宏光。封芝龙南安伯、鸿逵靖虏伯。
　　其明年，鸿逵与黄道周迎唐王即位福州，改元隆武。晋芝龙平虏侯、鸿逵定虏侯，俱加太师；芝豹澄济伯。芝虎最骁健，以逐刘香殁于海，以故不及封（芝虎勇悍、敢深入，声如乳虎。与刘香遇于南澳，隐于帆末；风转及香船，大呼飞下，击杀几尽。香抱铜炮赴海死，芝虎亦死）。
　　芝龙幼习海，群盗皆故盟或门下。就抚后，海舶不得郑氏令旗不能来往；每船例入三千金，岁入千万计，以此富敌国。自筑城于安平镇，舻舳直通卧内。所部兵自给饷，不廪于官。鐖凿剽锐，徒卒竞劝。凡贼遁入海者，檄付芝龙，取之如寄。以故郑氏贵震于七闽。
　　既而成功陛见，隆武奇之；抚其背曰：『惜无一女配卿，卿当尽忠吾家，无相忘也』！赐姓朱，改名成功；封御营中军都督，赐尚方剑，仪同驸马。自是，中外称「国姓」云。是年，日本送归其母。
　　芝龙以拥立非本意，日与文臣忤；又度天朝神武，必不能偏安一隅，密有归款意。时招抚江南者内院洪承畴、招抚福建者御史黄熙胤，皆晋江人，与芝龙同里，通声问。一日，成功见隆武愁坐，悲来填膺；跪奏曰：『陛下郁郁不乐，得毋以臣父有异志耶？臣受国厚恩，义无反顾，臣以死扞陛下矣』。
　　及两浙败，关门不戒。芝龙亦以不出关，无以厌人望，乃分兵为二；声言万人，实不满千。以鸿逵为元帅，出浙东；永胜伯郑彩副元帅，出江右。隆武仿淮阴故事，筑坛郊送之。既至关，疏称饷缺，驻不发。诏书切实，不得已，踰关行四、五里而还。
　　三年六月，封成功忠孝伯。八月，隆武亲征，驻建宁；欲往江右就赣督杨廷麟、万元吉、楚督何腾蛟等，犹豫未决。芝龙疏请航海，拜疏即行。武毅伯施福撤关兵归。隆武驾陷汀州（帝与曾后骈斩汀州城下），成功南溃。方官军之未至泉也，芝豹闭城门，大索荐绅、富民饷；不应，立枭之。访亲家母于庭，抵暮得数万金。俄而，贝勒王及固山兵至，乃溃。成功母不去，死之。成功大号，恸不自胜。
　　芝龙退保安平，军容甚盛，旌旗摇海。以洪、黄之信未通，犹豫未敢迎师。又自以先撤关兵，无一矢加遗，于天朝为忠；而两广素属部下，若招以自效，「闽粤总制」可得，犹然南面王也。泉绅郭必昌与芝龙厚，贝勒王令招之。芝龙曰：『我非不忠于清，恐以立主为罪尔』。会固山兵逼安平，芝龙怒曰：『既招我，何相逼也』！贝勒王乃退固山，离安平三十里而军；以书招之曰：『吾所以重将军者，以将军能立唐藩也。人臣事主，苟有可为，必竭其力；力不胜天，则投明而事，乘时建不世之功，此士之一时也。若将军不辅立，吾何用将军哉！且两粤未平，今铸「闽粤总督」印以相待。吾所冀将军来者，欲商地方人才故也』。芝龙得书，大喜；则召成功计事。成功泣谏曰：『父教子忠，不闻以贰。且北朝何信之有』？芝龙曰：『丧乱之天，一彼一此，谁能常之。若幼，恶识人事』！遂进降表。过泉州，大张文告，艳投诚之勳；犹持贝勒王书招摇，市官者就议价。至福州见贝勒王，握手甚欢，折箭为誓；命酒饮三日夜。贝勒王知成功黠，俟以俱行；既而不至，芝龙叹曰：『成功去，清朝其敝乎！使君忧者，必此子也』。夜半，忽拔砦挟芝龙以北。
　　成功虽遇主列爵，实未尝一日典兵柄；意气状貌，犹书生也。既力谏不从，又痛母死非命，乃悲歌慷慨，谋起师。携所着儒巾、蓝杉，赴文庙哭焚之；四拜先师，仰天曰：『昔为孺子，今为孤臣；向背去留，各有作用。谨谢儒服，惟先师昭监之』！高揖而去；禡旗糺族，声泪俱并。与所善陈辉、张进、施琅、施显、陈霸、洪旭等盟歃愿从者九十余人，乘二巨舰断缆行，收兵南澳，得数千人，文称「忠孝伯招讨大将军罪臣朱成功」。
　　其明年，遥闻永明王即位肇庆，改元永历；成功则奉朔，提师归自南澳，旧众稍集；年二十四。时厦门、浯州为郑彩及弟定远侯郑联所据，乃泊鼓浪屿，与厦门隔带水。厦门者，中左所也；所谓浯州者，金门也。隶同安，为两岛。
　　七月，会永胜弟兄入寇海澄；不克而还。
　　八月，与鸿逵合攻泉州，败提督赵国佐数百骑于桃花山；追至城下，国佐授甲登陴。其明日，我副将王进自漳赴援，围解；成功回岛，鸿逵舣舟泉港。自冬徂春，郡邑戒严。
　　五年，永历在桂林。
　　三月，成功寇同安。同之九都民好斗，偕守将拒于店头山；成功斩数骑，兵民奔溃。至同安，守将王彪、折光秋、知县张效龄弃城遁。成功入据之，以叶翼云为同安县；复寇泉州。
　　七月，我佟国器、陈锦、李率泰三帅援至。鸿逵入潮，成功入岛；以丘缙、林壮猷守同安。官军日夜攻，破之；杀缙、壮猷、翼云及教谕陈鼎（鼎，永华父；丙戌举人），屠其城。
　　六年，永历在肇庆。成功募兵于铜山。
　　三月，以施琅、杨才、黄廷、柯宸枢、康明、张英等寇漳浦。守将王起凤降，授铁骑镇，寻改正兵镇；教以学射，教以骑马，割马耳者同首功。杀马如屠，自起凤始。寻下云霄，抵诏安，屯分水关；令黄廷守盘陀岭。官军攻盘陀，宸枢死之。
　　七月，永历遣使至岛，封成功为延平公。
　　七年，潮人黄海如、陈斌道成功入潮。是年，全粤俱奉永历。守潮者，永历镇帅新泰侯郝尚久也（「成仁录」曰：『尚久，本李成栋部将。永历中，封新泰候；守潮州。顺治七年投诚，仍守潮州。十年，平南王尚可喜以刘伯禄代之；尚久拒命，复归永历，求助于成功。成功兵至，又拒不纳。靖南王耿继茂与哈哈木攻下之，尚久投井死）。自鸿逵据潮之揭阳，郑、郝两家虽同奉朔，各相疑忌。既而，尚久投诚。成功入南洋剿贼许隆、杨广，遂渡达濠剿贼张礼；鸿逵邀入揭阳，剿贼陈敬、李峰，杀我潮镇骑兵数百；至碣石卫，为贼苏利所败（「成仁录」曰：『苏利，海丰人。永历中，授将军；据碣石卫，纵横粤东。顺治七年，天朝以左都督啗之；利不剃发，外受羁縻。以壤接成功，惧为所并，借我为重，阴持两端。及十八年迁界令下，利乃拒命，杀我防将，连下滨海数县。康熙二年，讨平之）。
　　六月（按原刊为「年」），寇潮州，城守不下；遣甘辉杀贼黄亮采于峡山，败粤东合提督于潮阳。
　　时两岛为彩、联所据。其将章云飞恣肆不道，成功密与诸部计曰：『两岛，吾家卧榻之侧，岂容人鼾睡』！乃严部勒，自揭阳扬帆。中秋抵厦门，联方醉卧万石岩。岩踞城东数里，凿石成洞，奇险可居；联所结构也。报至，不得通；诘朝酒醒，出见成功，交拜极欢。成功笑曰：『兄能以一军相假乎』？联未对，诸执锐者前矣；「唯唯」惟命。于是麾军过联船，诸将皆讋伏莫敢动。成功遂并联军，斩章云飞；威棱日憺，海上军皆属焉，可四万余人。未几，邀联游万石岩，微谕以刺之，隐其尸；阳为遁去。成功之将至也，声名藉甚；彩议全军出避，联不从，复不设备，故及。彩率所部渔猎海南，数载不归；成功慰复之，卒于家。
　　十一月，永历在南宁。
　　十二月，天兵徇广州，永历镇帅江宁伯杜永和奔琼州；成功谋往接之。
　　八年正月，率众而南。
　　二月，舟次平海卫，鸿逵弃揭阳回岛。闽抚张学圣按泉，调莆郡侯马得功取厦门。鸿逵未至，郑芝莞无守备，得功先遣数十骑渡五通登岸，兵民望见皆溃，遂入岛。隆武阁部峡江曾缨死之（缨字二云，峡江人。万历丙辰进士，官工部，忤璫削夺。崇祯中起用，历官工侍。隆武拥立，以东阁大学士召入闽，又与芝龙不合；既从成功浮沉海上。官军入岛，家人请遯；缨曰：『吾今日犹得正命清波也』。于是月晦，自经死；门人陈泰为经纪其丧。嗟夫！甲申之后，事之传疑者多矣。若缨之亡命海表，引义慷慨，毫无纤翳，谓非昭回日月者乎！或谓缨思文上相，既无所建白，入闽又一筹莫展；然值马、阮之奸，又遇芝龙之二，心力枉抛，无可奈何也。诗云：『虽无老成人，尚有典刑』。缨死，郑氏典刑替矣）。不数日，鸿逵至，攻围马得功；得功欲退，厄于渡，谓鸿逵曰：『公等家口俱在安平，脱得功不出，恐不利公家』！鸿逵患之，且不虞成功之迅至也，逸之。四月，成功至自平海；得功去两日矣。成功大悔恨，按失律罪杀芝莞。芝莞，成功从叔也；诸将悚栗，兵势复振，凡六、七万人。鸿逵遁泊白沙，筑寨以居。
　　左先锋施琅（施世纶父）得罪，逃归天朝。琅之事成功也，年最少；风宇魁梧，号知兵，自楼橹、旗帜、伍阵相离之法，皆琅启之，然颇恃才而倨。有标兵得罪，逃于成功，琅禽治之；驰令勿杀，琅已斩之。成功怒，捕琅；逮其家，杀琅父及弟显。显时为援剿左镇。琅夜逸，顾四塞环海，无敢问渡；匿荒谷中，饥且死。适佃兵锄园老矣，望见五花豹隐卧，大惊怖；顷之，傫然施琅也。琅亦惊定，且告之故。佃兵闻其勇也，慰抚之；以箪食鱼羹饷之。然已惫甚，肌革惨檩。时成功购琅急；曰：『此子不来，必贻吾患』！令国中舍匿者族。食毕，乃谋之所部苏次将茂。夜同叩次将门，门启，佃兵乃去；茂则大惊失色曰：『大哥安得留此』！既已，无可奈何。居二日，迹至苏家；乃伏琅卧内，令其妻隅坐，以衣覆之。又二日，假以一舟、一剑、一竖子，夜渡五通，入安平依鸿逵。厥明，茂席藁请罪军门；成功赦而封之以琅职。久之，琅归天朝，授水师提督，驻海澄。
　　五月，成功寇南溪，败漳镇王邦俊。
　　十一月，与提督杨名高战于小营岭；名高大败。
　　十二月，寇漳浦；守将杨世德、陈尧策降。
　　九年正月，寇海澄；潮骤涨，达城垣，城守郝文兴降，授左都督。
　　二月，寇长泰；我副将王进与中军提督甘辉遇于北溪。进，大名人，号老虎；辉，海澄人，足■〈轻上足下〉。此两人，俱雄健闻于军，久念一决雌雄。乃奋挝傅矢，以两马相当；辉揕进则隐之，进彀辉亦落之。自辰至午，纵横跌宕，观者竦踊，以为神亭之技。迨两家兵至，乃解。进入长泰，辉日夜攻弗克。我总督陈锦援至，战于江东桥北。锦溃，奔泉州。复攻长泰，城陷；进独与数十骑从城西门出走郡城，漳属俱下。
　　五月，我金衢总兵马逢知来援。战少利，突入郡城。成功围之，弗下；防镇门山以水灌之，堤坏弗浸。城中食尽，人相食；枕藉死者七十余万人（闻之故老言：城中人既无所得食，又遭泒垛、索饷之惨，夜敲瘦骨，如听瓦声。第宅万户，门巷洞开，落落如游墟墓。残鼠饥鸟，白昼蹲踞几上。解围，百姓存者仅一、二百人。此一、二百人，其所死者，非父兄、即子弟；指沟中白骨，历历数其姓字告人。然气息仅续，言虽悲不能下一泪。又言：九月间，有士人素慷慨，率妻子闭户，一恸而绝；邻舍儿窃煮食之，见肠中累累皆故纸，字画隐然可辨，邻舍儿亦废箸而绝。先辈周亮工尝为「清漳城上」诗，以纪其事；酸楚凄痛，戚戚不忍读竟也）。
　　七月，陈锦军于凤山尾。其奴库成栋刺其首，降成功。成功叹曰：『仆隶之人而皆戕其主，是天下无刑也』！赏其功，厚给其家；而枭悬之。民是以皆服。
　　十月，金固山援至，围解。时成功久顿坚城，师老粮匮。兵及古县，成功令右冲锋镇柯朋接战而败；礼武镇陈凤援之，亦败；右武卫周全斌援之，又败。成功退，不纳其盖，是以大崩。收兵保海澄，入岛。
　　是时，永历在安隆所。封李定国为西宁王；蹶我定南王孔有德于桂林、敬谨亲王尼堪于衡州。
　　十年五月，金固山攻海澄，城坏百余丈。成功亲立雉堞堵御，左右死者层积。与诸将饮敌楼，指挥自若，益治军。既矢炮雨集，成功乃大呼曰：『天尚赞我，无落吾事』！须臾下息，炮碎其座。忽一空炮递发，成功咋谓诸将曰：『是将临城矣』！勒兵持斧以待；巡曰：『敌至方砍』！官军渡濠入其郛，大呼登城。有厮养卒者举巨斧砍，众从之；让登者填濠。固山宵遯。厮养卒乃拜都督，而澄守益坚。
　　当是时，濒海驿骚，馈馈不给；以黄恺为饷镇，专科派。恺小有才，阴贼招权；雇金钱，民无聊生。成功收杀之。郑氏兵兴以来，纪律严肃，禁绝淫掠；军行，孺子、妇人至与争道。惟燔桥、堕邑，酷剥富民云。
　　九月，为尚久叛故，官军攻潮州。尚久因文兴走岛乞援，以陈六御救之；尚久不敢纳，潮破。成功收鸥汀贝土贼而还。
　　其明年，本朝遣郑、贾二汉官招安；赐成功海澄公爵、芝龙同安侯、鸿逵奉化伯、芝豹左都督。成功弗从；二人遂摄芝豹同成功嫡母颜入京。时方议抚，成功登岸措饷，纵横福、兴、漳、泉等郡。
　　十月，复遣叶、阿二满员议抚。成功逆命，叶、阿怒，归报天子；遂寘同安侯于高（按原刊为「刀」）俎，戍芝豹于宁古塔。成功亦不顾。
　　十二月，寇漳州；漳镇标刘国轩开门纳之，守将朴世用、魏标、知府房星灿、知县周琼、李奇生、范进等降，十邑俱下。乘胜略泉州属邑，泉帅韩尚亮城守不下。
　　时水陆兵势熛至风起，浸寻衍溢，坐论海王。乃分所部为七十二镇；立储贤馆、储才馆、察言司、宾客司，设印局、军器诸局。令六官分理庶事，以壬午举人潘赓昌兼吏、户官，丙戌举人陈宝钥为礼官，世职张光启为兵官，浙人程应璠为刑官，丙戌举人冯澄世为工官。改中左所为思明州，以邓会知州事。奉监国鲁王、卢溪王、宁靖王居金门；凡诸宗室，悉厚赡之。礼待避地遗臣王忠孝、卢若腾、沈佺期、辜朝荐、徐孚远、纪许国等。此数人，郑之上客也，成功不敢与讲均礼；军国大事，悉以谘之。凡所便宜封拜，辄朝服北向稽首望永历帝座，令礼官读疏毕，抗手焚之。以煽诱愚民，鼓动天下。
　　十二年正月，以林胜等寇仙游。
　　五月，忠振伯洪旭、北镇陈六御寇舟山。守将巴臣兴降，以六御守；后为官军所袭，死之。旭招降我台州镇马信、宁波镇张洪德。
　　六月，堕安平镇、漳州及惠安、南安、同安三邑。
　　十一月，我定远大将军庶子王入闽。成功回岛。
　　十三年春、正月，庶子王略沿海。三月，官军自泉州出攻两岛，为暴风飘坏；分兵攻白沙，弗克而还。
　　夏、五月，斩苏茂。茂率前冲镇黄梧寇揭阳，无功归；恶其失律，又纵施琅也。
　　六月，成功留食重海澄；以梧守东南门、茂部将苏明守北门、角宿镇康澄守西门、其余金武、木武、土武等镇错综于外。
　　六月，成功将北略，克日解缆。梧阴归命，谋定，谒苏明，饮东门楼，比置言苏茂事；明叹焉。梧曰：『本藩养将士如分槽，肥则啖之』；明复叹。又曰：『我等飘泊海外，未有归着；天之眷清，悢悢无已，吾归清决矣』；明以为戏。起而免胄，发已剃矣；左右悉露刃，明愕然。亦惧茂罪之及也，顷之曰：『兄能为之，弟何不尔？若依海、若归清朝，亦惟命』。乃挟以俱行，左右诸将皆溃去。朝命梧为海澄公，驻漳州；明为多理几昂邦内大臣。发郑氏坟墓、诛求亲党、杀五族、窜其家于宁古塔，皆梧之力也。
　　十月，庶子王班师。当澄之甫降也，甘辉闻乱进攻，不胜；入土城，取蓄积以还。遂奉成功破闽安镇，逼福州。时庶子王重兵在漳，王进得罪系狱，令出修备。攻之，不克；转略温、台等郡。
　　十四年春、三月，永历在云南。鸿逵卒于浯州（初，鸿逵中崇祯庚午武举，为津抚郑宗周部将，转隶都督孙应龙麾下。登莱之役，应龙败绩，逮系天津；事白，复与同抚张廷拱共事。未几，以芝龙平红夷功，移荫锦衣卫千户。中庚辰武进士，故事勳卫射策甲科，加三级，进都指挥使。癸未，授副总兵。宏光即位，檄守采石，挂镇海将军印；以击高杰、张天禄功，进封伯。隆武立，依芝龙；后从成功入海云）。成功回岛。寻遣将城福州峡江牛心塔，以陈斌、林铭、杜辉等守之。官军来攻，铭、辉弃回。斌无援投诚；至福州，饮以酒而夜歼之，凡五百余人。
　　甘辉、周全斌等攻宁德；满帅阿克襄体貌胖壮，常冠军，率兵迎战。甘辉亲刜之坠马，弗殊；手击杀数十人，莫敢逼视，辉挥戈摄其首焉；重钧有奇。
　　十五年，永历遣漳平伯周金汤航海晋成功延平郡王、甘辉崇明伯、万礼建安伯、黄廷永安伯、郝文兴庆都伯、王秀山祥符伯、张煌言兵部左侍郎，余各拜爵有差（是秋，徐孚远随金汤入滇；趣安南，为交趾所得，要以臣礼，不屈而还。孚远，华亭人，几社六子之一也）。乃议大举，入寇金陵。
　　秋、七月，以黄廷为前提督、洪旭为兵官、郑泰为户官，留守。部署诸将，挑力士，身披铁铠，画以朱碧彪文，留其两目，执斩马大刀，陈其行首，而命之曰：『但耸立，视马足而砍之』！号曰銕人；望者以为神兵，左虎卫陈魁统之。甲士十七万、习流五万、习马五千、銕人八千，号八十万；戈舟八千，扬帆北上。至浙江，攻陷乐清等州县。次羊山，为暴风飘没八千余人；幼子从军，溺焉。泊滃洲理楫。
　　十六年夏、五月，永历在永昌。成功至崇明，诸将请先取崇明为老营；不听（以张名振之新败故）。
　　六月癸酉，移吴江港口；癸未，至永胜州；庚寅，至江阴。
　　七月癸卯，至焦山。谓诸将曰：『瓜镇金陵门户，须先破之』。授诸将机宜：令程应璠督右提督马信、前锋镇统领余新等进夺谭家洲炮；遣材官张亮督善没水者荡舟斩断滚江龙，张煌言会水师提督罗薀章各督所部俟断滚江龙，即进据瓜州上流，焚夺满洲木城；大船由南港，小船由北港。甲辰，自督亲军及中提督甘辉、左提督翁天佑、先锋镇杨祖建大将旗鼓，直捣瓜州。我操江朱衣祚、城守左云龙率满、汉骑兵一万会战，背港而军；炮石交击。战未合，张亮已断滚江龙；郑师扬帆，两岸对击。成功麾重大进，右武卫统领周全斌率兵带甲浮水登岸，直破其阵；身中五矢矣，气益奋。斩云龙于桥下，衣祚奔城。正兵镇韩英夺门而入，登城树帜。全斌登江介之山以望，见韩军夺门，麾兵疾进，陷西北隅以入，搜杀我兵皆尽。获衣祚，逸之。其守谭家洲及满洲木城一时幌溃，死者不可胜计。后提督万礼遶出瓜州之后，溃其余卒。以援剿左镇刘猷守瓜州。监纪推官柯平为江防，兵部侍郎张煌言、督理戎政杨朝栋、兵部主事袁起震督阮美及薀章等进取芜湖。戊申，乱扬子，趣镇江。我提督管效忠率滇南换班披甲数万分道驰之，不动。夜扎银山，与官军夹壁。辛亥，官军留步兵守银山、骑兵移当大路。成功以银山迫府治为必争之地，是夜引兵夺而据之，列阵以待。迟明，官军复分五道三叠萃郑垒，不动；驻骑射如雨。成功令发火炮，多鼓钧声，廊瓦皆动。我兵皆下马殊死战。薄午，郑人益奋，官军大北，啑血填濠，效忠仅而得免。战之明日，镇江守将高谦及知府戴可进等诣成功降。
　　癸丑，登京岘之山，大飨士卒。令全斌及援剿后镇黄昭等守镇江，澄世署道事。乙卯，属邑皆下。以张煌言、杨朝栋招抚江南（煌言，字希绪；鄞县举人。从鲁王入岛，与卢若腾、纪许国、徐孚远诸人交善。或曰己亥之役，从安庆山中勒兵会于江，兵败，出赴官军曰：『我张侍郎煌言也；死当于明处』。遂遇害；葬于西湖南屏山，大类金陈和尚云。或曰：不知所终。尝考「成仁录」云：『成功既溃，慈谿秀才魏耕上书煌言，备陈金陵虚实，请以舟师再举』；然则成功既退，煌言尚徘徊江上。又读「晚村行略」云：『甲辰岁，有故人死；晚村为位以哭，墙坏裂竹，拟于西台之恸。已而，葬于西湖南屏山石壁下』；必煌言矣。然而何以甲辰耶？漳浦陈令君汝咸，鄞人；其出处存没，必能道之。行当采获以示来兹，无使其无传焉。煌言事详后），袁起震、徐长春招抚江北；于是常州、徽州、池州、太平、滁、和、六合等州郡缙绅子弟多欲附者，芜湖县官、守兵皆遁。
　　甘辉进曰：『瓜镇为南北咽喉，但坐镇此，断瓜州，则山东之师不下；据北固，则两浙之路不通：南都不劳而定矣』。不听。癸亥，率师登舟进取金陵，伪檄四方（伪檄有「六月兴师，敢云趣利；十年养锐，正欲待时」之句。凡八百余字，皆桀犬也，岛中有人）。
　　八月丙寅，舟至观音门；以黄安总督水师守三叉河口。戊辰，由仪凤门登岸，军于狮子山。招诸将登阅江楼，望建业王气。令诸舟一字列碇于江东门外，自上新河及芦州北岸；亲率十余骑躬历城下，度营垒。辛卯，移营分屯汉西门观音山第二大桥头诸山；成功与五亲军屯岳庙山，留前锋镇、中冲镇屯狮子山。甘辉进曰：『以臣观之，则尚速也。夫兵贵先声，彼众我寡，及其熸且未定其势，宜拔；若彼集御固，缓难图也，君必悔之』。不听。退而告人曰：『吾不复此矣』！
　　乙亥，官军千骑薄前锋营，新击败之；遂轻敌无备，纵军捕鱼。成功闻之，令张英驰让，新犹如故。有军士负博进钱数万，逃归我师，具言前锋军日税（按原刊为「脱」）甲沐浴观优，击之必溃；且请为导。辛巳，我副将梁化凤由仪凤门穴城十余道，束马栎阵，夜薄新营。化凤，关中人；才勇善战，有名东南。新不及甲，仓皇出拒。寻皆游江而逸，副将董延中、萧拱柱死焉；萧拱辰遁，新就擒。成功闻仪凤门炮声，遣翁天佑驰援，而已无及矣。官军既破前锋营，尽出骑兵列于城下。壬午，以步卒数千由观音门捣中坚；成功率亲军右虎卫陈鹏、右冲锋万禄击败之。官军数万从山后出其背，薄左先锋营。祖督兵转战，三合三却；后劲镇杨正、援剿右镇姚国泰败走，前冲锋镇蓝衍、行军司马张英死于嵁岩之下。官军从山上乘其项，左武卫林胜及陈魁力战于山下，败；魁领銕人铠重不可砍，乃舆以去、或斧以斯之。后提督万礼力战于大桥头，亦覆；礼、胜、魁及副将魏标、朴世用、洪复、督理户官潘赓昌、钟仪卫等皆阵没，惟左右提督、右虎卫、右冲锋、援剿后镇军独全。成功麾军急退，争舟而渡。独甘辉且战且走，至江，骑能属者三十余人，凡所击杀数十百人；马踬被获。至城南金水桥，余新方屈膝，辉怒踢之；戟手骂，不屈，死最烈。
　　癸未，还镇江。丁亥，成功议回岛。使马信、韩英督舟师堵守江口，周全斌、黄昭、吴豪为后殿；余军次第登舟而还。壬辰，至吴淞港。
　　九月丙申，击崇明不下；正兵镇大监督王起凤伤炮死。以陈辉、阮美、罗薀章等守舟山。刘猷与官军战于温州，败绩，死之。
　　冬十月甲子，成功还岛。立忠臣庙，祀死难诸人，以甘辉为第一。入祭，哭极哀；曰：『吾早从将军之言不至此，十年之功隳于一旦』！
　　我朝既定江南，乃命将军达素、总督李率泰大搜两岛。十七年五月，部分满、汉官军：大船出漳州，小船出同安；檄广东投诚许隆、苏利等会岛上。成功以陈鹏督诸部守高崎，遏同安；郑泰出浯州，遏广东；自勒诸部，遏海门。海门在海澄港口。甲子平明，漳船风利，迫海门。成功令五府陈尧策传令诸将碇海中流，按军不动，扬徽而鼓；令未毕，呼吸之间漳船猝至。诸将仓猝受命，莫敢先发；闽安侯周瑞为我兵所乘，与尧策死焉。陈辉举火，满兵高跃，舟乃得出。向午，东风大盛，既得上流，成功自手旗起师，引巨舰横击之；泰自浯回，纵击。风吼涛立，一海皆动。两军士踏浪如飞；北人不谙水性，眩晕、颠仆、呕逆不成军，遂大败，僵尸布海面。有满精卒二百余人弃船登圭屿，莫敢犯者；成功谕以忠义，乃降。是日，同安船趣高崎，陈鹏约降，饬所部勿动；官军恃应，船未近，涉水争先。其部陈蟒不与谋，曰：『此急矣！当决一死』；麾其属与殿兵镇陈漳合击之。我兵被重铠，退陷于淖，遂大败；首领哈喇土星被擒，杀满兵一千六百余人。成功乃收杀陈鹏，以蟒代之。苏利等后二日至，知诸路告恤，望太武山而还。素自杀于福州。竟成功之世，无敢覆岛者。
　　十八年，永历在缅甸。成功议取台湾。
　　台湾为土（按原刊为「吐」）番部族，在南纪之曲，当云汉下流（台之星野，莫录其详。然既系于闽，则宜从闽。闽盖「禹贡」扬州之域，天文牛、女分野。按牛、女于辰为丑，银海之属、星纪之次。银海，玄武象也；星纪，吴越分也。刘向曰：『吴越属斗、牛、女分』。晋、隋、元志：『吴越其辰在丑』。说者谓台在泉州之穷南，去福州远甚，不宜为银海之属；又在漳州之极东，去吴越远甚，不宜为星纪之次。遂以台分野，当在女、虚之交者。虚，玄枵之次；在子之辰。以台之稍迤而东，疑其越次、越辰，亦坐井之见。今以近事考之，明时澎岛统于泉，泉为牛、女，则台可无疑。以近地考之，台海西界于漳、南邻于粤（按原刊为「越」）、北则闽安对峙，漳分野视闽，而粤分野视漳；台之壤接，独不属牛、女乎？唐僧一行云：『星纪，当云汉下流，百川归焉；故其分野，自河南下穷南极之曲』。东南负海为星纪，则台宅东南，仍属牛、女，又与一行之说相符矣）。东倚层峦，西迫巨浸。北之鸡笼城，与福州对峙；南则河沙矶，小琉球近焉。周袤三千余里，孤屿环瀛，相错如绣。物产之利，耕耘并耦；果陏蠃蛤、硫磺、水藤、糖蔗、鹿皮一切日用之需，无所不有。土番魋结，百万为群；裸体束腰，射飞逐走，疾于奔马。固东南之一大聚落也。自鹭门、金门迤逦东南以达于澎湖，可数干里。风涛喷薄，悍怒斗激，瞬息万状。子午稍错，北则坠于南风气，南则入于万水朝东，皆有不测之忧。又东至台之鹿耳门；鹿耳门之旁，夹以七鲲身、北线尾，海道纡折，仅容数武，水浅沙胶，虽长年三老，不能保舟之不碎。余乃山罗礁拥，无所由入。其险且不测如此。台自破荒，不载版图。前明宣德太监王三保舟下西洋，因风过此。嘉靖末年，海寇林道干作乱，遁入台；都督俞大猷追之，知水道纡曲，时哨鹿耳门外以归。道干既逸，颜思齐勾倭屯聚，芝龙附之；未久而去。荷兰人遭风飘此，借地于倭；不可，绐之曰：『愿得地如牛皮，多金不惜』；许之。乃剪皮为丝，圈城里许。盘踞台地兵不满千，南北土酋咸砥属焉。
　　成功自江南丧败，地蹙军孤。念永历亡在外，存否不可知；第仿天复、天佑故事，孤持正朔。乃稍稍议迁；适红夷甲螺何斌负债走厦，盛陈沃野千里，为四省要害，横绝大海，实伯王之区；且言可取状。诸部群集，以险远为难；谈极日而不决。成功锐意，捩舵束甲；于是遂行。
　　三月，泊澎湖。巡曰：『视吾鷁首所向』！至鹿耳门，则水骤涨丈余，大小战舰■〈口衔〉尾而渡，横纵毕入。红夷大惊，以为自天而下。成功以手加额曰：『此天所以哀孤而不委之壑也！天赦孤臣，必有宁宇矣』。引兵登岸，克赤嵌城。荷兰战不利，退保王城。归一王以死拒之，郑人攻不克；乃筑籧篨，环七鲲身以逼之。
　　是秋，铜山将郭义、蔡禄投诚，挟忠匡伯张进以行；进自烧杀。君子谓：『张进于是乎男子』！
　　冬、十月，弃同安侯于柴市；子孙在京者皆戮之。迁各省沿海边界居民，以绝接济。
　　十二月，成功复攻王城。因风纵火，烧其夹板；败者益大，终无降意。成功使告之曰：『此地乃先人故物。珍宝不急之物，悉听而归；地归我，兵始罢』。荷兰乃降，送之归国。诸土酋皆受约束。就土城居之。改台湾为安平镇、赤嵌城为承天府；总曰东都。设府曰承天，县曰天兴、万年。
　　成功既闻迁界令下，叹曰：『使吾徇诸将意，不自断东征得一块土，英雄无用武之地矣。沿海幅员上下数万里尽委而弃之，使田庐丘墟、坟墓无主，寡妇孤儿望哭天末，惟吾之故；以今虽披猖，亦复何用。但收拾余烬，销锋灌燧、息兵休农，待天下之清未晚也』。乃立兴法、辟刑狱、起学宫、计丁庸、养老幼、恤介特、险走集、物土方；台湾之人，是以大集，郑氏遂安。
　　圣祖之元年，永历在滇城；或曰幽矣，或曰杀矣。成功犹奉永历朔。
　　二月，有谤忠勇侯陈霸归款本朝，以全斌之甲伐之。霸，石井人；平虏步将，而成功之姻也。镇南澳十余年，与许隆、苏利数百战，粤人畏之如虎；但性傲多怨。全斌至，霸不御敌，入广东投诚；授慕化伯。盖蜚语所中云。
　　成功既治家严刻，长子经居岛颇耽声色，狎老女，与乳妪通，生子。成功闻之，大怒；令黄昱、洪有鼎至岛，谕郑泰监杀经及经母董，以教儿不谨也。诸部大惊；又知成功病革，或乱命，谋保全。谓经，君子也，不可拒父；推泰，泰于成功为兄行，谓兄可拒弟；克期举事。值全斌自南澳回，亦奉成功旨；诸部诱执之。洪旭密招台湾亲信戴（捷）为援。
　　五月庚辰，明延平郡王诏讨大将军朱成功病殂于台湾。自成功起隆武元年、迄永历十六年，凡十有七年。当是时，年三十九。台人以其弟袭为护理。
　　六月，赴至岛；经嗣位。
　　居亡何，泰与洪旭、黄廷、蔡鸣雷议曰：『先藩连年用兵，徒苦父老。东行之时，犹令权宜通好。今日当为桑梓计；即不能成败未可知（？）』。我靖南王耿继茂、总督李率泰以成功死，遣人招谕。经复继茂书曰：『日在鹭、铜，多荷指教。读「诚来诚往、延揽英雄」之语，虽不能从，然心异之。阁下中国名豪、天人合征；金戈铁马之雄，固自有在。顷承惠书，辱赐教诲，而谆谆所言，尚袭游说之后谈；岂犹是不相知者之论乎？东宁偏隅，远在海外，与版图渺不相涉；虽夷落部曲日与为邻，正如张仲坚远绝扶余，以中土让太原公子。阁下亦曾知其意乎？所云贵朝宽仁无比，远者不弃；以耳目所闻见论之，如方国安、孙可望，岂非竭诚贵朝者，今皆何在？往事可监，足为寒心。阁下倘能以延揽英雄、休兵息民为念，即严饬部曲慰安边陲，羊陆故事敢不勉承！若夫疆场之事，一彼一此。胜负之数，自有天在；得失难易，阁下自知：亦无容赘也』。泰等请经；经曰：『吾将东，诸君善图之！议照朝鲜事例』。遣杨来嘉入奏待命，不报；来嘉还。
　　于是经出全斌为五军督都、陈永华为谘议参军、冯锡范为侍卫，率师往台。黄昭、萧拱辰奉袭，谋拒经。台之诸部，阴持两端。十月晦，经至；或潜道以入，营于寮港。十一月辛未，昭会诸部攻经。大雾昼冥，跬不可视。独昭先至，破营入；经溃，几为所窘。全斌率左右数十人力御，经还，射之殪。忽而雾消，日向午矣。其众惊乱，或斗、或否；既皆逡巡税（按原刊为「脱」）甲。经遂入台，收杀桂应菁、曹从龙，余寘不问，待袭如初。
　　二年，经既靖台人，滇城赴至，犹奉朔称永历十七年。
　　居亡何，杀郑泰于金门。泰赀以巨万百数，而吝于一钱；潜结黄昭，事露。经乃佯入澄；过金门，寘酒邀泰，缢杀之。泰子缵绪、弟鸣骏亡归清，授伯爵。蔡鸣雷、蔡恊吉、蔡原及忠靖伯陈辉、武卫杨富、虎卫何义等先后投诚，各授爵有差。于是天子始锐意南征，遣人入海请合红彝，攻岛命下矣。
　　十月，耿继茂、李率泰、满洲郎赛调投诚官军合红彝舟出泉州，提督马得功出同安，黄梧、施琅出漳州，分道疾进。经部分死士，令全斌御之。癸丑，遇于浯州乌沙。时红彝夹板十余舟岿巨如山、泉船三百箕张而下；全斌以二十艨艟往来奋击，剽疾如马，红彝炮无一中者。投诚诸军云翔而不敢进；得功殿，为全斌所殪。已而继茂、率泰各济师，梧、琅麇至；众寡不敌，退守铜山。官军入岛，隳两城，弃其地，收其葆货、妇女而北；岛内之民烂焉。
　　十一月，杜辉自南澳入广投诚。
　　十二月，寇云霄；为浦镇王晋功所破。
　　三年三月，黄廷、周全斌、林顺等投诚；各授爵有差。自是之后，亲族兵将，大抵无虑皆望气归款，取大官以去；独有永华、锡范等及经还台。大小庶事，悉付永华。永华为政颇杂儒术，与民休息。改东都为东宁，置天兴、万年二州；颇分诸将土地。修菟裘，度曲征歌，视无西意。
　　四年，水师提督施琅挂靖海将军印，疏请攻台。船至外洋，为飓风飘散；不克而归。调琅及全斌归京，移投诚兵将驻各省。
　　八年春，上命率泰及满员明珠、蔡毓荣等来漳，以兴化知府慕天颜招谕台湾，腾书来往。经复率泰书云：『盖闻佳兵不祥之器，其事好还。是以祸福无常倚、强弱无常势，恃德者昌、恃力者亡。曩岁思明之役，不佞深悯生民疾苦暴露、兵革连年不休，故遂全师而退；远绝大海，建国东宁，于版图疆域之外，别立乾坤。自以为休兵息民，可相安于无事矣。不谓阁下犹有意督过之；欲驱我叛将，再启兵端。岂未闻陈轸蛇足之喻与养由基善息之说乎？夫苻坚寇晋，力非不强也；隋炀征辽，志非不勇也：此二事，阁下之所明知也。况我之叛将逃卒，为先王抚养者二十余年；今其归清者，非必尽忘旧恩而慕新荣也。不过惮波涛、恋乡土，为偷安计耳。阁下所以驱之东侵而不顾者，亦非必以才能为足恃、心迹为可信也；不过以若辈之叵测，姑使前死，胜负无深论耳。今阁下待之之意，若辈亦习知之矣；而况大洋之中，昼夜无期，风雷变态，波浪不测。阁下两载以来，三举征帆；其劳费得失既已自知，岂非天意之昭昭者哉？所引夷齐、田横等语，夷齐千古高义，未易齿冷；即如田横，不过齐之一匹夫耳，犹知守义如此不屈。而况不佞世受国恩、恭承先训者乎！倘以东宁不受羁縻，则海外列国如日本、琉球、吕宋、安南，近接浙、粤，岂尽服属？倘以敝哨出没为虞；实贵旅临江，不得不遣舟侦逻。若夫休兵息民，以免生灵涂炭；仁人之言，敢不佩服。至于厚爵重禄，永世袭封；海外■〈派，孑代氵〉臣，无心及此。敬披腹言，仰祈垂监』！其复明珠书云：『盖闻麟凤之姿，非藩樊所能囿；英雄之规，非游说所能惑。但属生民之主辅，宜以覆载为心，使跂行喙息咸润其泽；匹夫匹妇有不安其生者，君子耻之。顷自迁界以来，四省流离、万里邱墟，是以不榖不惮远引，建国东宁；庶几寝兵息民，相安无事。而贵朝尚未忘情于我，以致海滨之民流亡失所，心窃憾之！阁下衔命远来，欲为生灵造福、流亡复业，海宇奠安，为德建善；又陪使所传，有不削发登岸及置贸衣冠等语，言颇有绪。而台谕传未详悉，惟谆谆以迎敕为辞。事必前定，而后可以寡悔；言必前定，而后可以践迹。丈夫相信于心，披腹见胆，磊磊落落；何必游移其说！特遣刑官柯平等面商妥当；不榖恭承先训，恪守丕基，必不弃先人之业，以图一时之利。惟是生民涂炭，恻焉在念；倘贵朝果以爱民为心，不榖不难降心相从，遵事大之礼。至通好之后，巡逻兵哨自当吊回；若夫沿海地方，俱属执事抚绥，非不榖所与焉。不尽之言，俱在敝使口中；惟阁下教之！俾实稽以闻』。议照朝鲜事例；经遣柯平、叶亨入奏待命，不报。方是之时，四海无事，天子厌兵；郑氏远，故释弗诛。经令宣毅前镇江胜等为游徼，往来岛上，踞步头互市；沿海居民，颇接济为奸利。
　　十二年冬、十一月，我平西王吴三桂据云南、四川、贵州以叛。
　　十三年春、三月，靖南王耿精忠据福建，执总督范承谟、杀建宁同知喻三畏以叛（承谟治吴，廉正有声；诸墨吏望风股栗。当文风披靡之日，拔韩菼于侪伍之中，卒为名儒。入闽时，三桂既反、耿逆将萌，承谟承旨阴为调度。三月望日，精忠伪召承谟计事；幽之蒙谷，并杀三畏，据有全闽。承谟义在必死，不食旬日；然且不死，独坐三年。官军入闽，然后见杀。夫承谟知耿藩将乱，驻节南剑，控制上游，号召漳、泉之师造逼峡江；精忠虽横，亡可立俟。而投身虎穴，坐受羁絏，有足惜者；然可谓全节大臣矣。承谟，辽东人；壬辰进士，谥忠贞。闽人祀之薛老峰下，盖福州之乌石山也；颇与柏帖睦尔之塚（按原刊为「冢」）相望焉）；驰数骑传檄，七建皆下。使黄镛入岛，请济师。授提督王进功平北将军，令入见，羁之福州；海澄公黄梧平和公，梧病疽死，子芳度权知军事；海澄总兵赵得胜威远将军，漳浦总兵刘炎宁远将军。
　　夏四月，潮州总兵刘进忠以城降于精忠；授宁粤将军。夜并我续顺公沈瑞军，徙其家于饶平。经使礼官柯平入福州，报黄镛之聘也。
　　五月，精忠调得胜兵，得胜不从；邀右武卫刘国轩、左虎卫何佑于海澄，议奉经。
　　五月，经以陈永华为留守总制；率侍卫冯锡范、兵官陈绳武、吏官洪磊等奉永历二十八年正朔，渡海而西。授得胜兴明伯、左都督。自经东遁，偷安愒日，甲兵钝敝，船不满百、军不满万，精忠颇易之。经遣人说精忠，借漳、泉二府为召募；精忠不允，于是耿、郑交恶。
　　五月，锡范取同安；守将张学尧降，授荡虏伯、左先锋。精忠惧，以都尉王进守泉州。王进者，老虎也；时已降耿，望亦稍衰（进，初为闽将，得罪下吏；寻补京口标将，承谟廉其能，调入闽。后精忠反，遂委身焉）。
　　六月，进功子藩锡诱杀泉州城守赖玉，兵民多从藩锡者；遂逐进，纳款于经。甲午，经入泉州；授藩锡指挥使，政事尽委藩锡、绳武。
　　秋、七月，官军围潮州。精忠不能救，纳款于经；经遣援剿左镇金汉臣率舟师援之，以进忠为定虏伯、前提督。
　　九月，精忠以刘炎为犄角，命王进取泉州。
　　冬、十月，国轩及右虎卫许耀败进于涂岭；追至兴化，信于城下而还。吴三桂礼曹周文骥使经，平耿、郑也。
　　十一月，得胜、锡范、佑等攻漳浦；刘炎降，遂援潮州。进忠之被围也，援师金汉臣歼焉。官军急攻，进忠竭力守御，中外隔绝者半载。及炎降，郑人南援，败官军于黄岗，潮围解。得胜回澄。
　　十二月，以六官算丁钱，大索富民饷。
　　十四年春、正月，精忠遣张文韬使经议和，以枫亭为界；始通好也。
　　二月，何佑寇饶平，获沈瑞以归；授瑞怀安侯。
　　三月，以我经略洪承畴之祠改祀黄石斋道周、蔡江门道宪；窜承畴及杨明琅眷属百余口于鸡笼城。明琅，崇祯词林；字匋英。煤山之变，乘马过梓宫，扬鞭而指之曰：『此真亡国之君者也』！
　　夏、五月，刘国轩入潮，与何佑、刘进忠兵数千人徇属邑之未下者。平南王尚可喜兵十余万尽锐来攻；相持久，国轩食尽，议退保潮。平南麾彀骑，晨掩佑军；风驰云卷，战于鲎母山下。佑以身先旗，矫尾属角，直贯饶骑出其左右。国轩继之，大败官军；追奔四十余里，斩首二万有奇，捕卤七千，辚籍死者遍满山谷。当是时，何佑、国轩威名震于南粤。
　　六月，经帅诸将围漳州。方经之至岛也，授芳度德化公、前提督。芳度念与海上世为仇雠，无相见理；然军孤力短，遭离大丧，唯雌伏蠖屈。阳为受命，阴通本朝；每登城北望，叹曰：『臣不如桓彝，而望为杲卿』！事泄，郑氏环城。芳度年少沉勇，墨衰视事。令兄芳泰突围入粤乞援（芳泰，平和诸生。幼而不羁，善技击。既嗣公，尝御试畅春苑，与副将何某为戈盾之戏。芳泰出手，遂中其肩；上称善者久之。归里数年，爱人礼士，有退让君子之风。而享世不永，仅得中寿，可哀也夫），日与诸将分御四门。经发冲棚龙烦仰攻，訇声震裂；雉圯而附于隍者六十余丈，围中负户而汲。芳度下火药，绝其缘城者；立栅轝土，须臾而城完。又置重赏，令饶将吴淑、陈骥、黄翼、蔡隆等出轻师，躏其壁。郑人扶伤奔命，血流波道，剽锐尽丧；乃掘濠堑，为持久计。凡阅六月，芳度兄芳世自粤提师援且至，经谋遁。十月庚申犁旦，淑及弟潜开门延敌。芳度登北山之门，趣诸军巷战；不利，投开元寺东井以死。不及援师，间三日耳。经入漳州，授淑平虏将军、后提督，潜戎旗二镇。漳之士民闭户而询之，收芳度戚族，膊其尸于市；斵黄梧之棺，报海澄也。事闻，上震悼，为罢朝；赠王爵，谥忠勇，世袭十二代。
　　十一月，经令礼葬我巡海道陈启泰于漳东之陂（启泰，为政豪敢有威。甲寅之变，会海澄公疽发背，漳大蕴乱；启泰辑兵不动声色，卒赖以安。阅五日，阖门二十余口同时死义，舛错如乱麻。启泰亲为排缵，各以序列；从容引僚属入视。诸人相顾失色，汗下莫敢出声；启泰谈笑言论自若，引义甚高，无异平时。及朝服望阙再拜，自经而死。至是，经乃下记属县设坛、备仪仗，鼓吹奉引以葬。经穷岛余波耳，负固一隅，犹知尚德；况于宽大之朝，遂良显忠者乎？启泰，辽东人；字大来，谥忠烈。子汝器，安徽抚院）。
　　十五年春、二月，吴三桂兵至肇庆，韶州。碣石总兵苗之秀、东莞守将张国勳诣国轩降。我平南王尚之信降于三桂；三桂檄让惠州于经，国轩入据之，与吴、尚二贼画疆而守。
　　夏、五月，精忠守将刘应麟驻汀州，徇下江西瑞金、石城两县。密款于经，授奉明伯、前提督。吴淑入据之，以左武卫薛进思守；首叛盟也。
　　七月，经调进忠于潮；不至。恶其贰于耿也。
　　九月，王师入闽，精忠降。其守将马成龙以兴化纳款于经，封殄虏伯、援剿左镇；许耀入据之。始，精忠思与郑氏并力；已而不协，我击其外，郑击其内，前后跋疐，以致于败。
　　冬、十月，许耀拒王师于乌龙江。耀雄声寡谋，不在军事。王师问渡，方偃蹇醉淫尼庵；又狃于涂岭之胜，益轻敌。官军未既济，左右请击；弗从。已而成列，仓皇出御，方战而遁；弃军资、铠仗不可胜数。调赵得胜、何佑代之。
　　十一月，精忠守将杨德以邵武款于经，授后劲镇；吴淑入据之。
　　十二月，淑拒王师于邵武城下。霜严指直，士皴瘃不能军，淑败还岛。进思宵遁，应麟奔死潮州。
　　十六年春、正月，赵得胜、何佑拒王师于兴化城下。王师纵反间，佑疑得胜贰于我；得胜拔剑指天自誓，佑犹不信。战之日，佑登台以望赵师；师溃，得胜麾中军抽菆注射，应弦皆倒。既望佑军之不动也，唶曰：『吾不幸与若辈同事！既无与战，又无降理，赴敌以死，固其所也，何害』！乃从容下马，据胡床，复挽强杀数十人以死。君子谓得胜知耿矣；叛而复降，耻莫甚焉。佑乃蓬发而奔，踰山坠堑，连日饥饿，始得达泉；兴化遂陷。
　　二月，泉、漳溃，经遁入岛。大赏逃亡诸将，分汛水、陆。
　　三月，我和硕康亲王遣佥事朱麟臧入岛招抚，寻遣兴化知府卞永誉、泉州知府张仲举、乡绅黄志美、吴公鸿等再申前议；弗从。
　　四月，移诸降将入台。刘炎奔归本朝，磔于燕市。
　　六月，进忠降于三桂；寻归本朝，磔于燕市。
　　国轩弃惠州入岛。凡七府，一时俱溃。经既崩剥，不知所为；国事尽委国轩。国轩实有将才。
　　十七年春、二月，入寇玉洲、三叉河、福河、下浒等堡，一时俱下；遮我饷道，断江东桥。援兵适至，分兵击败之；夜取石马，数战皆捷。授国轩中提督。遂扬帆入镇门，取弯腰树、马洲、丹洲诸堡；壁碧洲，战于赤岭。当是时，总督郎廷相、嗣公黄芳世、都统胡兔按兵漳上，提督段应举自泉州，宁海将军喇哈达、都统穆黑林自福州，平南将军赖塔自潮州，先后来援。国轩及吴淑等兵仅数千，飘骤驰突，略仿成功；当事者委股咋舌，莫敢搘捂。
　　闰三月，黄芳世、穆黑林与国轩战于弯腰树，败绩；胡兔及副将朱志麟、赵得寿战于镇北山，又败；姚公子、李阿哥救之，又败；段应举战于祖山头，又败；逸入海澄。遂取平和、漳平，围海澄三匝；断堑星桩，飞鸟莫度。
　　六月，上以按察吴兴祚为闽抚；逮郎廷相，以随征布致使姚启圣为总督，趣诸军援澄。攻葛布山三次，隔带水，高垒自完，相望而已。庚辰，围中食尽，城破。提督段应举从容自经，完节于敌楼；总兵黄蓝巷战，死于乱兵。满、汉官军自缢死者甚众，凡亡失三万余人、马万余匹。晋国轩武平伯、征北将军，吴淑定西伯、平北将军，何佑左武卫，林升右武卫，江胜左虎卫。郑氛益炽，几五万人；遂取长泰、同安。
　　七月，乘胜围泉州；梅勒雅大里城守，不可下。国轩籍民为兵，徇下南安、永春、安溪、德化等县。
　　八月，官军复漳平、长泰、平和等县。我学士李光地道喇宁海、赖平南由安溪出同安，巡抚吴兴祚由仙游出永春，提督杨捷由兴化下惠安，总兵林贤、黄镐、林子威帅舟师由闽安出定海，克期援泉。
　　八月，林贤等败楼船中镇萧琛水军于定海；经命宣毅后镇陈谅御之海山。国轩帅二十八镇还漳州，筑十九寨。
　　九月癸卯，吴淑、何佑、杨德、吴潜、陈昌等十一镇可二万人军溪西。丙寅，国轩帅二十一镇与王师决胜于龙虎山。精忠为左拒，赖平南将军为右拒，启圣在前，胡都统在启圣前；都统麾兵二万人先合，不利，启圣援之，奔。精忠故仇郑，乃前拔剑砍地曰：『吾得与此贼俱歼，死不恨矣』；亲督战，立斩退缩者三人，大呼驰蹂拒马；平西将军尾之，杀海镇郑英、吴正玺等，破营十六座，斩首四千、捕卤一千二百余人；凡亡溺，以万数。国轩尾所乘马，泅河以遁。
　　冬、十月，启圣遣中书张雄入岛招抚；弗从。
　　十八年春、二月，经以陈谅为援剿左镇，败官军于定海。
　　秋、八月，上以万正色为水师提督。
　　冬、十月，官军攻萧井寨，不克而还。十一月，吴淑压死于萧井寨。启圣乃大招抚，开第于漳州，曰「修来馆」。不爱官爵、银币、袍服，无真赝皆收之；令降者华毂鲜服，炫耀于漳、泉之郊。漳、泉人传异之，乃相喧述，猜忌送款；言启圣能致海上豪杰也（「闽颂」云：时有渔人于海底得篆砖，文曰：「生女灭鸡，十亿相倚；庚小熙皞，太平八纪」；盖指姚灭郑于康熙时也。或曰：福州陈所闰造）。
　　十九年意、正月，正色及总兵陈龙、林贤、黄镐、杨嘉瑞为舟师以伐岛。正色谋于兴祚曰：『子沿海与之上下，击其湾澳；吾张水师，以诸将之锐，方船以进，逼海坛。子攻其陆，吾薄其水，破之必矣』。既谋而行。经命左武卫林陞督率援剿左镇陈谅、左虎卫江胜、楼船左镇朱天贵御之。既望我军，畏其众也；退舍而游，弃海坛；无所得汲，升令数舟取水寮逻。诸戈船望风而溃，天贵遂降；授总兵。
　　二月，国轩遁入岛；启圣承虚复十九寨。海上诸镇多降者。丁亥，正色复两岛。经率锡范、绳武及诸将复遁入台。其母董召而数之曰：『冯陈之业衰矣，犹有先君黄洪之刃，其庸可赦乎？若辈不才，徒累维桑，则如勿往』！
　　二十年春、正月壬午，郑经卒于台湾（台人称「永历三十五年正月壬午，郑经薨」），年亦三十九。凡嗣位十九年，奉永历正朔，佩招讨大将军印，称世子；实无所受命。长子克■〈臧上土下〉，旧为监国。■〈臧上土下〉，郑氏螟蛉子也；原姓李，经嬖妾林养之。其事秘，经莫知也；以永华女配之。及经西寇，委政永华；永华请克■〈臧上土下〉为监国。克■〈臧上土下〉严毅，颇傚成功；诸弟畏之。迨经败东还，永华亦没；以国付■〈臧上土下〉。亡何，经死；诸弟扬言曰：『克■〈臧上土下〉非吾骨肉！一旦得志，吾属无遗类矣』。董即命收监国印。兵将入，■〈臧上土下〉顾谓妻陈曰：『耳目有异，恐不能相保』！陈曰：『夫在与在、夫亡与亡，必不相负』。克■〈臧上土下〉既幽别室，诸弟夜命乌鬼拉杀之。董立次子克塽；幼，发初覆额。授国轩武平侯、锡范忠诚伯。以永华为国之望，犹礼待陈；躬亲抚慰，询其所为。陈乃怆然泪下曰：『昔为箕帚妇，今为罪人妻；官民礼隔，愿出别室，待亡夫百日后，即往地下相从尔』。许之。陈旦夕临，日啜茶数勺；卒哭，悬帛柩侧，沐浴整衣冠，投环以殉。
　　夏、六月，经母董氏卒（董颇不答于成功。辛卯之难，董踉跄逃出，独怀其姑木主以免；成功敬焉。凡海上所至，禁奸止杀，董实有力焉）。
　　十月，启圣计招台湾行人傅为霖等。建威后镇朱友发其事，为霖等皆诛；及我续顺公沈瑞，屠其家。瑞妻，礼官陈斌之女也，释之；郑氏守义，亦自缢死。盖台湾将亡，一时顿有两烈妇，犹成功之余烈也。
　　十一月，启圣疏荐万正色为陆军提督、施琅为水师提督，以图大举；期以明年。
　　二十一年，施琅治兵于平海。
　　二十二（按原刊为「三」）年春、三月，何佑城淡水。
　　夏、六月乙亥，官军发铜山，会于八罩屿，窥澎湖。国轩守澎湖，知八罩屿恶，六月望问当有飓风至。自督精兵，强逾二万，蜂拥于风柜尾、牛心湾等屿，又率林陞与邱辉、江胜、陈启明、王隆、吴潜等约众二万集于鸡笼屿，环设炮城，陵师守之。沿海巨舟星罗棋布，以望覆我师。琅令大小战舰，于风帆大书将帅姓名，知进退、定赏罚也。丁亥质明，微风振楫，征鼓传喧。两军将合，琅令蓝理、曾诚、吴启爵、张胜、许英、阮钦为、赵邦试等七船突入贼■〈舟宗〉，焚杀过当，溅血声喧。时南潮正发，前锋数船为急流分散；国轩师合，两翼齐攻，杀伤更甚。琅望蓝理之帆，度我军终不可强出；将自坐大船突围赴救，焚其赶缯船二、鸟船一。理伤炮还，琅亦集矢于目。是夜，暂收八罩。己丑，以甲裳首裹，集诸将申军令：自总兵以上，皆按以失律罪；矜甲面缚，将斩之。诸将蒲伏祈请，许以立功自赎。兵气复振，取虎井屿。其明日，琅独驾小舟，潜侦诸砦。还，令诸军掘地取泉；澎水故多咸，及王师云集，泉乃甜出，三军大喜过望。方之耿恭，殆为过之。癸巳誓师，分为八队。每队七船，各三其叠。琅自统一队，居中调度；以八十余舟为后援，五十舟从东畔嵵内缀其归路，五十舟从西畔牛心湾内外堑为疑兵牵制。将战，有风从西北来，渰浥蓬勃，逢迎王旅；士皆股弁。琅巡师大呼曰：『惟天、惟今上皇帝之灵，尚辅相予』！须臾，雷动，立转南飙，军复大喜；乃裹创疾战，贾勇先登。国轩发火矢喷筒，毒焰怒张；官军乘锐夹击，我总兵朱天贵战死。自辰至日中，兵气益厉，多杀国轩军万余人；歼其将林陞、邱辉、江胜、陈启明、吴潜、王隆等，烧大小斗舰二百余艘，余众多降。国轩知势不敌，乘急舸走，从吼门逸去。
　　澎湖既破，琅以台湾未灭，为攻心之法，迎降弁目赏以袍服、靴帽；凡降卒四千余人，给以粮米；伤未及死者凡六百余人医治之，送还台。降者相谓曰：『此所谓生死而肉骨之也』；归共传说，台湾之人乃无固志。
　　宁靖王术桂，自以太祖之孙、宁王权之裔，义不可辱；度事已如此，乃具冠服、设宾礼于庭，北面再拜天地、二祖、列宗，招台人从容别饮，投环自奋绝脰以死。妾袁氏、王氏、秀姑、梅姐、荷姐五人，从缢于堂。台之志士为流涕曰：『嗟乎！王孙与北地争烈矣』！而刘国轩、冯锡范、何佑、洪磊等方奉克塽决计投诚。
　　七月丙申，遣刘国昌，冯锡珪、陈梦炜齎延平王金印一、招讨大将军金印一、公侯伯将军银印五，籍土地、府库、军实，叩军门乞降。
　　八月壬子，琅统舟师至鹿耳门；国轩使人徐道以入。令劗发，鸡犬弗惊，市不易肆。凡克塽嗣位二年，奉永历正朔。当是时，年十五。自成功初起迄克塽，凡三世、三十八年，而明朔亡。
　　越日，琅乃刑牲奉币告于成功之庙曰：『自同安侯入台，台地始有居民；逮赐姓启土，世为岩疆，莫敢谁何！今琅赖天子威灵、将帅之力，克有兹土，不辞灭国之诛，所以忠朝廷而报父兄之职分也。独琅起卒伍，于赐姓有鱼水之欢；中间微嫌，酿成大戾。琅于赐姓，剪为仇仇，情由臣主；芦中穷士，义所不为。公义私恩，如是则已』。语毕，投地大恸。君子叹之，曰：『父仇一也，郧公辛贤于伍员多矣』。
　　乃疏请经略台湾；礼待克塽及诸将帅，归之京师，授克塽汉军公、锡范汉军伯、国轩天津总兵、何佑梧州副将。立台湾府，领三县：附郭曰台湾，外凤山、诸罗两县。分南、北二路，设兵防，为万世之业焉。
　　逮康熙三十九年，仁皇帝圣旨：『朱成功系明室遗臣，非朕之乱臣贼子；敕遣官护送成功及子经两柩归葬南安，如田横故事。寘冢塚，建祠祀之』（前盖挈棺入京行献俘礼）。
　　●隆武纪年（行朝录之一）
　　余姚黄宗羲太冲撰
　　帝讳聿键，小字长寿；太祖高皇帝九世孙，封国河南之南阳府。父讳义，以唐世子追封裕王；母毛氏。帝生三岁，祖端王惑于嬖妾，囚世子承奉所；帝亦从之。稍长读书，即能识大义；虽处患难，而志气终不挫。年二十八，尚未请名。世子为其弟毒死，端王讳之，将传国于次子；分守道陈奇瑜入吊，谓王曰：『世子薨逝不明，若又不立其子，事必发觉』。王惧，始为帝请名，立为世孙。
　　崇祯五年壬申，王薨；帝袭位，时年三十一。选妃曾氏（诸生文彦女）。
　　七年甲戌，流寇披猖。南阳当寇冲，顾其城庳薄，帝捐千金修筑；太守陈振豪弗授工，帝以为言，毅宗震怒，逮震豪置理。帝又援潞王近事，乞增兵三千人，设参将一员，以陈永福充之；不许。八年乙亥冬，贼再犯南阳。上疏：『臣府护卫一千二百人，近制以其半为汴梁班军，给抚臣以下役使，无谓；惟明诏念臣困厄，以全军见还』！毅宗报之曰：『南阳班军番直，祖制已久；朕不敢变』。
　　时毅宗欲行宗室换授之法；陈子壮署礼部事，执不可。帝贻书子壮，相驳难；称说典训，援据经传皆有本。廷臣顾弗及知，特以诸侯王尚气持异同而已。毅宗寻下子壮狱；众口惜子壮者，辄以尤帝。帝亦薄公卿为不足重，而争宗藩体统，劾总理卢象陞不朝。其所建请烦多，廷臣交恶而意忌之。会九年丙子八月，京师戒严，帝率护卫军勤王，又杀其两叔；汝南道周某以典止之，不听。至裕州，巡按御史杨绳武以闻；下旨切责。会前锋值寇，亡其内竖二人；乃返国。十一月，下礼部议；给事中冯可宾、钟玠议废为庶人，安置凤阳高墙。押发官同知张有度欲以槛车行；帝自裁，不殊。至凤阳，守陵奄人索贿不满，墩锁以困苦之。帝不胜其辱，病几殆；曾妃割股以进，始愈。有司廪禄不时，资用乏绝。时有望气者，以高墙中有天子气，言于淮抚路振飞。振飞假赈罪宗入墙见帝，心独异之；帝告以吏虐状。振飞上疏，请加恩罪宗；赡以私钱，且谪其吏之无状者石应诏（伏法）。
　　宏光登极，大赦；帝出高墙（或云封南阳王）。遣官送寓广西，道杭州而南都陷。帝劝潞王监国（时王在杭州）；三日，潞王出降。时靖虏伯郑鸿逵自京口、户部主事苏观生自南都，胥会于杭；遂奉帝入闽。闰六月七日，监国；二十七日卯时，祭告天地、祖宗，即皇帝位于福州南郊。建行在太庙社稷，以福建省为福京，福州府为天兴府，布政司为行在大明门。立妃曾氏为皇后。大赦天下，改是年乙酉七月一日以后为隆武元年。遥上宏光尊号曰：「圣安皇帝」（称惠宗）。进封靖虏伯郑鸿逵为定虏侯、南安伯郑芝龙为平虏侯，并赐号「奉天翊运、中兴宣力、定难守正功臣」；以黄道周为少保、吏部尚书、武英殿大学士，苏观生为礼部右侍郎，张肯堂太子少保、吏部尚书，吴春枝兵部右侍郎兼右副都御史，并赐号「奉天翊运、中兴宣猷、守正文臣」；各官陞赏有差。又赐郑森（芝龙子）姓朱，改名成功；总督禁旅，以驸马体统行事。开储贤馆，定十二科取士法；以苏观生领之。既而，招徕者多狭邪之士；上亦厌而罢之。
　　郑芝龙掌户、兵、工三部尚书，奏军兴饷急，请两税内一石预借银一两；民不乐从，反愆正供，每府差侍郎、科道征发。以浦城县训导王兆熊为吏部主事兼御史，管义饷；兆熊沿门搜括，不输者榜其门为「不义」。于是，闾里骚然。芝龙又请清理寺田，可得饷八十万；上不听。户部侍郎李长倩请开捐纳事例，从之。
　　自黄道周而外，凡有声望者：何吾驺、蒋德璟、黄景昉、朱继祚、林欲楫、姜曰广、吴甡、高宏图、路振飞、苏观生、曾樱、陈奇瑜、郑三俊、熊开元、黄士俊、顾锡畴、陈子壮，皆为大学士；然多遥授，不至。其后又以林增志、李光春同入阁办事。旧辅傅冠入朝，自请恢剿江右，上从之；而迁延邵武，为谏官所劾而罢。
　　上赐宴大臣，郑芝龙以侯爵位宰相上；首辅黄道周谓祖制（武职）无班文官右者，相与争执，终先道周，而芝龙怏快不悦。诸生佞芝龙者，上书言道周迂腐无能，不可居相位；上敕督学御史抶之。初，芝龙、鸿逵自恃援立功，吸引姻娅要地清流，口授上前；如吏科给事中朱作楫、户部主事叶正发，皆门下彝人也。其后，上不尽从；遂怀怨望。及郊天于南台，皆称疾不出。户部尚书何楷劾之，言『朝廷大典，莫过郊天；而二勳不出陪祭，无人臣礼』！上赏其风裁，令掌都察院事。已而，鸿逵挥扇于殿上，楷呵止之；二郑益怒。楷知不为所容，请告再三。上欲两全之，暂予回籍；谕以收复南京，即召总宪。楷至中途遇盗，截其一耳；盖芝龙使其部曲杨耿为之也。
　　苏观生请上幸赣州，亲率六军以张挞伐。郑氏方欲挟帝以自重，议不决。观生遂先赴南安，上亲饯于殿门。
　　以天兴府学为国子监。上幸学，祭酒赖垓进讲；三品以上官坐听，其余侍圜桥，观者济济。
　　九月，总督丁魁楚献桂林之捷。先是，靖江王亨嘉僣号，改桂林为西京；封杨国威等为公侯，发兵至梧州，执巡抚瞿式耜以去。据有郡邑，将逼广东。魁楚拒之，靖（江）兵战败；围桂林，破之；俘亨嘉及其臣顾奕、杨国威等至福京，而式耜照旧巡抚桂林。上命楚、淮诸王会议，废亨嘉为庶人，幽之别馆；寻病死，顾奕等弃市。会册封桂王，并封魁楚平粤伯。
　　上欲不次用人，以镇江诸生钱邦■〈艹已〉为御史；熊开元执不可，不听。已而邦■〈艹已〉纠开元，开元辞去。上以王期升为总宪、彭遇颽为佥都御史，路振飞、曾樱封还内降；上曰：『方今多事，用人必欲循常格，非休休之度』！振飞言『彭遇颽新进士，降贼而南，乞怜马士英，巡按浙江，搜括民财，至于激变；期陞在太湖，奉简州知州朱盛征（系宗室），始称通城王，继称皇帝，卖官、夺女，两山百姓不容，故尔逃来。非臣等之私隙也』。上乃罢二人。
　　二十四日，徽州陷；右佥都御史金声被执至南京，死之。
　　十月，黄道周见郑氏偷安，殊无经略志，自请出关；芝龙不与一兵。道周以忠义激发，旬月之间，义师颇集；亲书诰身奖语，给为功赏，得之者荣于诰敕。然皆未练之兵，不能应敌；至有僧军，锄耰棘矜以随其后者，名「扁担兵」。从广信抵衢州；婺源令某，故道周门人也，驰书诱道周，许为内应；道周信之。至明堂里，北师猝至，遂为北帅张（按原刊为「长」）天禄所执，殉节于南京；赐谥忠烈。
　　自道周出师后，何吾驺自广东至；用为首辅；赐银章曰：「辅佐中兴」。
　　上亲征，以唐、邓二王监国；郑芝龙留守，料理兵饷。郑鸿逵为御营左先锋，出浙江；郑彩为御营右先锋，出江西。筑台西郊，择吉日亲行推毂礼。鸿逵出城，马蹶仆地；及上誓师，方授钺，而大风忽起，旗帜披靡，天帝高皇位前烛灭，三军莫不失色。
　　十二月六日，上发福京；二十八日，驻跸建宁。
　　二年丙戌正月己酉朔，上不受朝贺。以三大罪自责，布衣疏食；臣下各戴罪。
　　马金岭兵变，命路振飞至浦城安抚。
　　海外国交趾、日本，皆遣使入贡。
　　广东布政使汤来贺运粤饷十万，由海道至；擢兵部右侍郎，督师江右。御史艾南英言『来贺奸险小人，周钟自北逃回，来贺匿之扬署；且解饷之任，指挥僚佐所优为，岂曰能贤！遽膺显擢，何以示众』？上不听。
　　邵武推官朱健行部，近邑讹言北师至，仓卒返郡；夜半出其拏帑，知府吴炆炜继之，百姓争门走死，而实未尝有兵也。健无以自解，揭炆炜倡逃并其平日贪状；炆炜亦揭健。时建阳知县施■〈火豦〉亦以贪酷被劾。上方恨贪官之失人心也，欲以高皇帝之法行之；炆炜及■〈火豦〉皆斩，健绞；辅臣、勳臣以下皆申救，终不能回。
　　马士英叩关来朝，上数其罪、不许；谕守关官兵毋纳士英。士英前后七疏，列件自理；上命付史馆存案，以俟公论。
　　浙东监国鲁王遣柯夏卿、曹惟才来聘，上加夏卿兵部尚书、惟才光禄寺少卿；手书谓：『朕无子，王为皇太侄。戮力同心，共拜孝陵；朕有天下，终致于王』。取浙东所用职官，同列朝籍，不分彼此。寻遣佥都御史陆源清解饷十万给浙东；清源散饷不平，兵譁而遁。或曰：士英使之也。
　　广西抚按报『一僧自称宏光，谓黄得功营中所获者』；非真也。上召九卿、科道议迎请；群臣曰：『即真宏光，甫经失国，有尊奉而无迎请』。抚按续报有侍宏光者；验之，果伪，下狱究之，乃妄人假托以惑众，伏诛。
　　三月二十四日，吉安陷。
　　四月，抚州陷。初，汀、邵间有大帽山洞蛮最强，王师屡征不服；永宁王某诱之出降，与北兵屡战屡捷，因复抚州。北兵围抚，郑彩军屯广信；永宁请救，其监军给事中张家玉以三营往援，围暂解。已而复合，彩遂弃广信入关，抚州复陷；永宁王死之，洞蛮亦散。上削彩爵，带功赎罪。
　　闯贼李自成为九宫山民击死，其四十八部无所归；楚督何腾蛟遣长沙知府周二南迎之。未至，中流矢死；贼帅欲得腾蛟亲至乃降。腾蛟即往，贼帅皆惊喜下拜，至军前听用，一时骤增兵马数十万。上大喜；告太庙，封何腾蛟定兴侯，进兼东阁大学士。降帅皆授总兵官；李锦赐名李赤心（号一只虎），自成妻弟高某赐名高必正，号为忠贞营。已因湖南粮不给，降者稍稍解去。李、高十三部散入施州卫，因粮歇马；其郝摇旗（改名永忠）、马进忠、王进才、张光翠、袁宗第、牛万才、张先壁等十余营，悉隶腾蛟麾下受节制。
　　泉人蔡鼎，其为人也多言。李蘧密疏荐其前知，上辟为军师；所言事多不中。彩既败回，鼎请自试；一战而蹶，逃回。
　　上谓『国家元气之削，由于靖难』；命礼臣追复建文年号，立忠臣方孝孺祠；设姚广孝像，跪于阶前。
　　六月，乡试。福省旧额中式一百十七名，特旨广七十名。钱邦■〈艹已〉请一榜尽赐登科，以成旷典；继因御史刘霖懋言，下第者俱听覆试而已。
　　郑鸿逵久驻关外，未尝展一步。有传北兵至者，鸿逵徒跣疾行三日夜而抵浦城；询及后至者，则兵譁也。事闻，上削其封爵。郑芝龙为洪承畴所绐，啖以闽粤王爵；凡关隘、水陆之兵，自二月间俱已撤回。浙东既溃，北师入闽，如入无人之境；守浦城御史郑为虹、科臣黄大鹏死之。
　　七月，上生子；大赦覃恩，诸臣悉加封爵。御史钱邦■〈艹已〉力言不可，不听。
　　二十五日，上御朝。据关上主事搜得闽中出关迎降书二百余封，命悉焚之。谕诸臣改心易虑。
　　八月，仙霞关警报至。上即于二十一日启行；上与中营皆骑马，犹载书十余扛以从。二十七日，出奔汀州。有十余骑叩城，曰扈跸者；开门纳之，则追骑也，遂执上与曾后。后至九龙潭投水死，上崩于福京。或曰建宁代死者为唐王聿钊，汀州代死者为张致远；上实未死（杨陆荣「纪事」言：帝与曾妃骈斩汀州城下）。其从死之臣：赖垓（戊辰进士，国子监祭酒）、熊纬（河南丙子解元、癸未进士；由行人陞给事中。从驾被获于行宫，大骂而死）。其后朱成功屯兵鼓浪屿，有遣使存问诸臣，云『为僧于五指山』；然亦莫别其真伪也。粤中立国，上尊号曰思文皇帝（又称绍宗襄皇帝）。
　　史臣曰：帝英才大略，不能郁郁安于无事。在藩服之时，已思拨乱世而反之正；及其遭逢患难，磨励愈坚。两京既覆，枕戈泣血，敕断荤酒；后宫不满三十人，半系老妪，于世之嗜好淡如也。性喜文辞，手撰三诏，见者无不流涕感动；御制祖训后序、行在缙绅便览序，皆曲雅可诵。所至访求书籍，亲征亦载书数十乘。故太祖命名诗，于唐王位下有「嘉历协图铭」之句；不可谓非天生之令主也。论者徒见不能出闽，遂言好作聪明，自为张大，无帝王之度；此以成败而论也。夫郑氏以盗贼之智，习海岛无君之俗，据有全闽，始愿已不及此；既无鞠躬尽瘁之忠，难责以席卷天下之志；谋国、谋身，两者俱乖，不亦宜乎？帝之托于郑氏，所谓「祭则寡人」而已。其一、二心膂之臣所藉以经营恢复者，如黄道周、苏观生皆有儒者气象，未尝非诸葛之亚也；而束缚其手足，使之不能一展所长。蛟龙受制于蝼蚁，可责其雷雨之功哉！向使蜀汉有窃命之雄，诸葛不能发其一甲、转其斗粟，则虽欲成三分之业，亦岂可得？故帝之亡，天也、势也！。
　　●鲁纪年（行朝录之四）
　　余姚黄宗羲太冲撰
　　·卷上·
　　监国鲁王，讳以海；高皇帝十世孙。父闽王寿镛；崇祯十五年壬午，北兵陷兖州，自缢死。崇祯十七年甲申二月甲戌，王嗣位。北变后，南下。宏光元年四月，命移江广，暂住台州。
　　五月十日宏光避位，首辅马士英以皇太后至杭州。左都御史刘宗周曰：『士英亡国之罪不必言矣，焉有身为宰相，弃天子、挟母后而逃者！当事既不能正名定罪，国人曷不立碎其首乎？贾似道死于郑虎臣，今求一虎臣亦不可得，可叹哉』！时潞王监国（王讳常芳，穆宗之孙），刘宗周令分守台绍道于颖上疏，请急诛马士英；不报。宗周与颖书曰：『监国举动，全无足恃。此等疏朝上，即宜夕下；何至四、五日尚无进止。明府不必候旨，再疏、三疏申大义于天下而已』。无何，潞王降。宗周遂绝食而死；右佥都御史祁彪佳、诸生王毓蓍、潘集、周卜年皆投水死。浙东郡、县降附，易置官吏。
　　闰六月初九日，余姚摄印官发闾左为驰道，执扑以行役者而抶其不勉者，役者反抶摄官，众譁不能定；九江佥事道孙嘉绩乘众怒，遂斩摄官，建义旗，闾左少年辍耕而从者数千人。其明日，而诸生郑遵谦应之于绍兴。遵谦少喜任侠，不为绳墨之士所礼。阉人屈尚忠逃至越，遵谦箠杀之；曰：『吾闻诸刘先生（谓宗周）：凡系逃官皆可杀也』。绍兴守、会稽令皆新署，遵谦挟之而起，召其故所知豪杰从。初，王期陞为太守，梦有持谒入者；觉而记其姓殷。以问推官陈子龙，子龙曰：『越乱兆矣，此殆会稽守殷通也』。至是，而验。又明日，而刑部员外郎钱肃乐应之于宁波。时定帅王之仁已授降表，肃乐大会缙绅士子于城隍庙，召募义勇；谢三宾阴致书之仁，谓：『一、二庸妄书生，恐为祸阶；须以公之兵威胁之』！之仁至宁，陈兵教场，受约于肃乐，出书诵于坛上；三宾戟手欲夺之，之仁色变。有为三宾解者，使之任饷而止。
　　时兵部尚书张国维已至台州，与陈函辉、宋之普、柯夏卿共请王出监（国）。即日移绍兴，以分守公署为行在。列兵江上，分地戍守：方安国当七条沙，王之仁当西兴，郑遵谦当小舋，孙嘉绩、熊汝霖、钱肃乐当瓜里。群臣皆奉表劝进；上曰：『孤之监国，原非得已；当俟拜孝陵，徐议乐推未晚也』；固让不许。以张国维、朱大典、宋之普为东阁大学士；国维督师江上，大典镇守金华，之普司票拟。未几，起旧辅方逢年，之普谢事；起章正宸为左侍郎署吏部事，李白春户部尚书，王思任礼部尚书，余煌兵部尚书，张文郁工部尚书，陈函辉吏部右侍郎；加孙嘉绩、熊汝霖、钱肃乐皆督师、右佥都御史，进方国安镇东侯，封王之仁武宁侯。上皇太子号曰悼皇帝；弘光曰赧皇帝、潞王曰潞闵王。
　　七月，张国维复富阳，命姚志卓守分水。江上之兵，每日蓐食，鸣鼓放船，登陆搏战。未几，又复转拖还戍，率以为常。惟熊汝霖以五百人渡海宁，转战数日夜，至司桥，士卒残破略尽，乃还。当是时，孙、熊二帅皆书生不知兵，迎方、王二帅拱手而让之。国成，凡原设营兵卫军，俱隶方、王；而召募之街卒、田儿，则身领之。方、王既自专，而反恶孙、熊之参决；于是分饷、分地之议起。分饷者，以孙、熊之兵谓之义兵；食义饷；以方、王之师谓之正兵，食正饷。正饷田赋所出，义饷劝助无名之征也。分地者，某正兵食某地正饷，某义兵支某邑义饷也。有旨会议，方、王司饷者皆至，殿陛譁然。户部主事董守谕面奏『分饷、分地，非也。当以一切正供，悉归户部核兵而后给饷、核地而后酌给之先后；所谓义饷者，虽有其名，不可为继』。户部主事邵之詹议以绍兴八邑已有义师专供本郡，宁波专给王藩，以金华归朱阁部，以五府归方藩；然方、王终不可。统计浙东钱粮六十余万，两藩自分；义师或散、或留，听其自为征劝。于是新安王兵散，督师所领之营亦不过数百人而已。
　　八月，兵部尚书田仰从海道至，留为东阁大学士。
　　十月壬辰，北兵至，方国安严阵以待，张国维率步兵接应，裨将王国斌、赵天祥继之；北兵大败，追至草桥门下。
　　隆武皇帝遣兵科给事中刘中藻颁诏于越。张国维曰：『今日之事，凡为高皇帝子孙皆当同心戮力；成功之后，入关者王。此时未可言上下也』。熊汝霖曰：『吾知奉主上而已；不知其他』。皆不奉诏。中藻废然而返。
　　十一月，进方国安为荆国公、王之仁为宁国公、郑遵谦为义兴伯。上劳军于江上，驻跸西兴。筑坛拜方国安，命各营皆受节制。时马士英、阮大铖窜入方营，欲朝见，上不许；下群臣会议，多言士英当诛。熊汝霖曰：『此非杀士英时也！正欲令其自赎耳』。兵部主事宗羲曰：『非不当杀，但不能杀耳。然春秋之义，孔子亦岂能杀陈恒，固不可言不当杀也』。
　　十二月，上回越城。以谢三宾为礼部尚书；寻入东阁。铸「大明通宝」钱。兵部主事王正中进某所造监国鲁元年大统历。
　　鲁元年丙戌正月己酉朔，上在绍兴。以柯夏卿、曹维才为使，奉书闽中。
　　二月，张国柱掠余姚，其部曲张邦宁掠慈溪。国柱者，刘泽清之标将也；航海至东浙，依王鸣谦于定海。国柱有弓箭手五百人，其力足以制呜谦，乃劫之入内。行朝震恐，议以伯爵縻之。宗羲与孙嘉绩裁量，署为胜虏将军；始返定海。
　　总兵陈梧败于檇李，渡海掠余姚之乡聚；王正中遣兵击之乡聚相犄角，杀梧。朝议罪正中；宗羲言『梧之见杀，犯众怒也；正中保守地方，不当罪』。乃止。
　　三月十九日，毅宗大祥。董守谕请朝堂哭临，三军缟素一日；从之。
　　北兵决坝放船入钱塘江，张国维严饬各营守汛。王之仁率水师袭战，乘风碎北船数十只，郑遵谦获铁甲八百余副。
　　四月，王正中率师渡海盐，破澉浦城。
　　五月，加孙嘉绩、熊汝霖东阁大学士。两督师所将皆奇零残卒，不能成军；嘉绩以其兵尽付宗羲，宗羲与王正中合师三千人。西浙来受约者，尚宝司卿朱大定、太仆寺卿陈潜夫、兵部主事吴乃武、查继佐，又数百人附之。渡江劄谭山，将取海宁；以江上兵溃而返。
　　六月丙子朔，兵溃。时夏旱水涸，有浴于江者，徒涉往返。北兵驱马试之，不及于腹；数十骑过江，而列戍惊扰，走死不暇矣。上由江门出海，令保定伯毛有伦扈元妃、世子由定海而出，张国维、陈函辉、余煌、王之仁皆死之；方国安、方逢年、马士英、阮大铖皆降，从征福建。方、马至半途，伏诛。大铖未降之前，先同逆案之冯铨巳书其姓名嘱诸南征者，悬内院之缺以待；大铖初降，不知也。其同邑潘应奎（逆案潘汝桢之子）时为委署杭严道，名位下大铖数等。大铖入谒，应奎故作声色，欲斩以靳之；大铖不觉屈膝。既而示以铨书，则大喜过望。踰仙霞岭，见雷演祚索命，坠马折颈而死。
　　朱大典犹守金华不下。北兵驱民间耕牛载炮集城下，苗头惟向一处，昼夜不绝声。城崩，北兵随烟而入，大典自焚死；屠其城。自金华陷，而全闽无一矢之拒矣。
　　史臣曰：当义旗初建，士民喟然有吞吴、楚之气。方、王肯受约束，趋死不顾利害，竟渡钱塘江；此时北师之席未煖，三吴豪彦寻声而响臻，未必不可与天下争衡也。宗羲尝与王之仁言：『公等不从赬山以下进师，而攻其有备；意盖在自守也。蕞尔两府以供十万之众，即北师坐视不发一矢，一年之后亦涤地无类矣』！之仁韪其言而不能用，日与两督师争长短，一死不足赎也。
　　·卷下·
　　监国鲁元年丙戌六月丙子朔，浙河兵溃。上发绍兴，富平将军张名振弃石浦以舟师扈上出海，投肃虏伯黄斌卿于舟山；斌卿不纳，飘泊外洋。保定伯毛有伦扈张妃、世子至，为叛将张国柱劫去。会永胜伯郑彩至舟山，遂奉上入闽。
　　十月丁酉，上发舟山。十一月丙寅，上次中左所（即厦门也）。时郑芝龙方降北，令彩执上以降；彩不可，而以南彝貌类上者服上冠服，居舟中，谓守者曰：『苟事急，则缢死以示之』。北人挟芝龙去，乃已。芝龙之子郑森，思文帝赐姓名曰朱成功，不肯随父，复建义旗于海上，而以中左所为营。然亦不欲奉上；改明年为隆武三年。于是，郑彩奉上改次长垣；改明年为鲁监国二年。海上遂有二朔。
　　二年丁亥正月癸卯朔，上在长垣；熊汝霖为相。辛未，上为禡火师；提督杨耿、总兵郑联皆以兵来会。进郑彩为建国公、张名振定西侯、杨耿同安伯、郑联定远伯、周瑞闽安伯、周崔芝平彝伯、阮进荡胡伯。周崔芝复海口，以参谋林学舞、总兵赵牧守之。
　　二月壬申朔，克海澄。明日，攻漳平；失利。又明日，北师救海澄，南师退入于海。丙子，克漳浦；以闽人洪有文为令。五日而陷，有文死之。郧西王某复建宁，率其裨将王祁复邵武。祁营山中，取民间几桌数百张，每张悬火线数十炷，黑夜顺流环城而过；守者谓祁兵薄城，炮石交下，迟明方知其伪。守者习之，不疑；一日祁至，遂破。
　　四月，海口陷；林学舞、赵牧死之。周崔芝退保火烧■〈山奥〉。
　　六月，攻漳州；南师失利。
　　七月，上亲征，次长垣；会郑彩、周瑞、周崔芝、阮进之师攻福州，败绩。
　　八月丙戌，克连江。
　　十月，长乐、永福、闽清皆下；罗源知县朱丕承、宁德知县钱楷皆以城降。
　　以马思理为东阁大学士，林正亨为户部尚书，钱肃乐兵部尚书，沈宸荃工部尚书，
　　刘沂春右副都御史，吴钟峦通政司，余扬左都御史，林嵋吏科给事中，黄岳吏部考功司郎中。
　　大学士刘中藻起兵福安，攻福宁州。将破，其帅涂登华欲降，第谓之曰：『岂有海上天子、船中国公』！钱肃乐致书谓：『将军独不闻有宋末年二王不在海上，文、陆不在舟中乎？后世卒以正统归之；而况不为宋末者乎？今将军死守孤城，以言乎忠义，则非其主也；言乎保身，则非其策也。依鼎沸以称安、巢危林而自得，计之左矣』。登华得书，乃降。
　　辛未，邓藩审理陈世亨以一旅复安固。援兵不继，被执；骂贼而死。
　　吏部文选司主事林垐、兵部左侍郎林汝翥攻福清；兵败，皆死之。垐不避矢石，日暮敌冲其营，被杀；汝翥被执，北人欲降之，不屈，除夕服金屑死。初，垐于隆武朝主铨政；曰：『此润色太平之事，顾今日之所急耶』？乃辞去。募兵数千人，为郑芝龙所阻，不得志；复散兵入山，制棺一具、布衣一袭，书「大明孤臣之柩」以待死。闻上至而起兵。
　　礼部尚书兼通政司吴钟峦请申明职掌；言『远近章奏，武臣则自称「将军」、「都督」，文臣则自称「都御史」、「侍郎」，三品以下不计。江湖游手之徒，则又假造符玺，贩鬻官爵。偃卧邱园，而云联师齐、楚；保守妻子，而云聚兵数万。请加严核：募兵起义者，则当问其册籍、花名；原任职官者，则当辨其敕书、扎付』。上是之。
　　三年戊子正月丁酉朔，上在闽安镇。同安伯杨耿、大学士朱继祚攻兴化；克之。兴化分守道彭遇颽，故宏光时御史也；令其守将出战，而登陴立「大明」赤帜，守将不敢入。
　　癸丑，郑彩杀大学士熊汝霖及义兴侯郑遵谦。汝霖票拟，每右周瑞而左彩；彩积恨之。已而，彩与遵谦交恶。上次闽安，从亡诸臣之室俱保琅琦。守琅琦李茂者，彩之裨将也；汝霖奴子与之争口。元夕，汝霖自上所归沐，熊、郑两家簪珥相问遗。李茂以熊、郑合谋奔告，汝霖遂为所害。彩以遵谦同姓弟，畜之；使领陆兵于牛田。郑氏故以商舶为事，遵谦强取二舶，赀万计；由此交恶。汝霖见杀，谦复不秘其辞色。彩乃诈扑部将吴辉，辉扶伤就谦求书投鸿逵；谦过辉船送之，被擒。辉既擒（遵谦）而难于面之，伏舱底不出；谦呼曰：『汝，郑彩厮养，杀我岂出汝意而相避乎』？辉出，谦乞只鸡、盂黍哭奠汝霖；既毕，蹈海死。谦之妾金四姐者，故娼也；尝笞杀其婢王氏，下于狱，谦以千金出之。谦死，金四姐束藁像彩，每馈食，斩像人以侑哭；彩闻，沈之于海中。
　　二月，以钱肃乐为东阁大学士。北帅郭天才来降。江西金声桓遣天才援闽，与巡抚佟养鼐有郄，故降；封为忠勤伯。
　　三月，兴化陷，吏科给事中林嵋自缢；兴泉守道杨棻绯衣坐堂上，遇害。莆田陷，大学士朱继祚、知县郁廷谏死之。永福陷，兵科给事中郭正畿赋绝命词，投水死；御史林逢经亦投水死。长乐陷，御史王恩服毒死；妻李氏同死。建宁陷，王祁巷战死。上在闽中先后复三府、一州、二十七县，北调江广之兵及两浙之兵来救，所复州、县皆陷。至是，仅留宁德、福安二城。
　　六月戊戌，大学士钱肃乐卒。初，涂登华以福宁州降郑彩，受之。然福宁危而后安，降由于刘中藻，故幕府立焉；彩反掠其地。肃乐与中藻书，每不直彩。彩闻之，恨甚；肃乐故有血疾，亦念其恨也，疾动而卒。
　　十月，大学士马思理卒。以沈宸荃、刘沂春为东阁大学士。
　　四年己丑正月辛酉朔，上次沙埕。
　　三月，宁德陷。
　　四月，福安陷；大学士刘中藻死之。中藻在福安，北师前后来攻，所杀伤数千人；北师乃傅城十里掘壕树栅围之。中藻不得出战，食尽，为文自祭，吞金死。部将董世南等同死者数百人。
　　六月，召张名振复建跳所。
　　七月壬戌，上次建跳所。闽地尽陷，郑彩亦遂弃上而去。名振逆之至浙，从亡者为大学士沈宸荃、刘沂春、礼部尚书吴钟峦、兵部尚书李向中、兵部侍郎孙延龄、左副都御史宗羲、兵部职方司郎中朱养时、户部主事林瑛，每日朝于水殿。而吴钟峦漂泊所至，试其士之秀者入学；率以见上，襴衫巾条，拜起秩秩。
　　壬午，北师围建跳；荡胡伯阮进率其楼船数百至，金鼓动天，北师解去。
　　封王朝先为平西伯。朝先初同张国柱、王之仁出海，黄斌清留之部下，不任以事。朝先，故土司；调征塞上；累立战功。不肯郁郁居闲，请徇边海；至奉化之鹿头（一作颈），四、五月而聚众数千，边海为之出赋。
　　八月壬辰，世子生。
　　九月丁酉，张名振、阮进、王朝先共杀黄斌卿。建跳乏食，阮进以百艘泊舟山告急；斌卿不应，亦不使人至建跳奔问宫守。于是合攻舟山，斌卿与二女皆赴水死。
　　十月己巳，上驻跸舟山。刘沂春还闽，以张肯堂为东阁大学士、朱永佑吏部侍郎、孙延龄户部尚书。
　　五年庚寅正月乙卯朔，上在舟山。
　　九月，周瑞、周崔芝楼船三百余艘分屯温之三盘，以为舟山犄角。亡何，瑞、芝有郄，上使武陵人胡明中往解之；明中至三盘，构之益甚。瑞遂南依郑彩，芝亦北依阮进。彩与朱成功争中左，彩大败，泊沙埕，具表请援；芝、进既怨彩、瑞，而名振欲结欢于成功，反击破彩之余兵。
　　十月辛巳朔，日有食之。
　　六年辛巳正月己卯朔，上在舟山。
　　二月乙卯，张名振杀王朝先。当黄斌卿之破也，阮进收其水师、朝先收其陆兵，军资、甲仗一不以付名振，嫌郄遂成。郑彩之败，振、进因而堕之；朝先不与合。是时朝先居守舟山，名振治兵南田。朝先不虞其见袭也，士卒散遣民舍；名振猝至，朝先手格杀数十人而死。
　　台州分守道耿应衡遣奸细入舟山托于日者，谓上之禄命宜禳灾星；张名振设醮，请上行香。兵部郎中朱养时上疏争之；谓『如此举动，使敌人闻之，当曰行朝无一人矣』。
　　北师会攻舟山，松江张天禄出涔阙、金华马进宝出海门，而陈锦总督督全师以出定海。行朝闻之，定西侯张名振、荡胡伯阮进扈上发舟山，舟泊道头。
　　八月辛酉，北人试舟海口。南师以三舟突阵，获楼船一只、战舰十余，馘十一人而纵之。丙寅，天大雾；北人悉抵螺头门，守陴者方觉。先是，阮进诣海门议和，北欲诱之，进以数船脱归。值北帅金砺之舟，进以火球投砺；风转篷脚，反击进面，创甚，投水，北人刺取之。安洋将军刘世勳、左都督张名扬统兵五百、义勇数千背城力战，杀伤北师千余人。
　　九月丙子，城陷。北人相谓曰：『吾兵南下所不易拔者，江阴、泾县合舟山而三耳』。思文帝尝闻泾县、江阴之以守见屠也，叹曰：『吾家子孙遇此二县，三尺童子亦当哀而敬之』。大学士张肯堂蟒衣南面，视其妾周氏、方氏、姜氏、璧姐、子妇沈氏、孙女茂漪皆缢死，然后题诗自缢。礼部尚书吴钟峦居普陀闻变，曰：『吾从亡之臣，当死行在』；渡海入城，别肯堂，自缢于孔庙。吏部侍郎朱永佑被执，北帅令薙发活之；曰：『吾发可削，何待今日』！砍其胁死。仆负尸出城，流血沾服；仆哭曰：『主生前好洁，今无知耶』？血遂止。兵部尚书李向中居舟山（一作夏城）城外，北师购得之；向中縗絰翔武，杀之。通政使郑遵俭、兵科给事中董志宁、兵部郎中朱养时、户部主事林瑛、江用楫、礼部主事董■〈糸，丨代小〉、兵部主事李开国、朱万年、顾珍、工部主事顾宗尧、中书舍人苏兆人、安洋将军刘世勳、左都督张名场、工部所正戴仲明、锦衣卫指挥王朝相、内监太监刘朝、定西参谋顾明楫、诸生林世英皆死之。
　　七年壬辰正月癸酉朔，定西侯张名振、大学士沈宸荃、兵部左侍郎张煌言扈上至中左所；寻居金门。沈宸荃舣舟南日山，遭风失维，不知所之。
　　八年癸巳正月戊辰朔，上在金门。
　　三月，上自去监国号。
　　丁酉，上在南澳。
　　己亥六月，上遣官祭故光禄寺卿陈士京（后遭风溺于海；或云为郑成功所沈，盖忌者诬之）。
　　史臣曰：上自浙河失守以后，虽复郡邑，而以海水为金汤、舟楫为宫殿；陆处者，惟舟山两年耳。海舶中最苦于水，侵晨洗沐，不过一盏。舱大，周身穴而下，两人侧卧，仍盖所下之穴，无异于棺中也。御舟稍大，名「河艍」；其顶即为朝房，诸臣议事在焉。落日狂涛，君臣相对；乱礁穷岛，衣冠聚谈：是故金鳌橘火、零丁飘絮，未罄其形容也。有天下者，以此亡国之惨，图之殿壁，可以得师矣。
　　●永历纪年（行朝录之八）
　　余姚黄宗羲太冲撰
　　永历皇帝讳由榔，端王常瀛第二（四？）子也；神宗之孙。崇祯十七年甲申十一月，端王薨。隆武元年乙酉，封上为桂王；其诏有『天下者王之天下』语。
　　福京不守，两广总督丁魁楚、广西巡抚瞿式耜以二年丙戌十月初九日，奉上监国于肇庆府。十八日，即帝位；改明年为永历元年。以府署为行在。追崇端王为端皇帝，上太妃王氏尊号曰孝正皇太后，马氏曰慈宁皇太后；立妃王氏为皇后。加丁魁楚兵部尚书、东阁大学士，瞿式耜吏部尚书、东阁大学士；封浔梧总兵李明忠武靖伯。时绍武建号于广州，遣兵争三水。式耜署兵部事，出御之；总督林佳鼎率舟师轻进，败没于峡口。报至肇庆，百官皆逃窜；上亦奔梧州。皇太后贤明通史书，固辞群臣，不欲令其子称帝；至是，召科道李用楫、程源（江津人，癸未进士）等诘责之，诸臣皆伏地请罪。已知阁部师全奉上，再下肇庆；然地势单弱、人心震动，乃遣靖江伯严云纵扈三宫至桂林。
　　十二月十五日，北兵破广州；二十五日，事闻，上驾小艇上西峡。
　　永历元年丁亥正月癸卯朔，上驻跸梧州。知州陆世廉为上集役夫，北浚府江。丁魁楚弃上走岑溪，大学士李永茂（永城人，丁丑进士）、晏日曙（新喻人，壬子举人；原任承天副使）、太仆田芳等走博白，李用楫先差往交趾，瞿式耜妾媵众多逗遛梧江；惟左都御史王化澄（金溪人，甲戌进士；原任广东巡按）、户部尚书吴炳、翰林方以智（桐城人，庚辰进士）、文选郎中吴贞毓（宜兴人，癸未进士）、给事中唐鍼、御史程源、中书吴其靁、洪士彭、掌锦衣事马吉翔扈跸。
　　二月，上至桂林。以吴炳、方以智为东阁大学士。北帅李成栋尽锐而西，直抵平乐，桂林震动。有余龙者，故江上盗也；众万余，出没甘竹滩。广州之陷，建义者多从之，其势益张。是月，焚北船百余于东莞，遂突广州；北抚佟养甲坚壁不出，檄成栋还师击之。
　　三月，瞿式耜自梧江至；议上幸武冈州，而自留守桂林。加式耜太保、中极殿大学士，封临桂伯。方以智弃妻子入山为僧（以智为僧在庚寅冬，两粤再破时也。法名宏智，字无可。此时入天雪山耳）。上发桂林，以王化澄、吴炳典阁务。兵部右侍郎张家玉（东莞人，癸未进士）、举人韩如璜（字姬命，着有「皇明文兹」、「小韩文」，常在何乔远、李孙宸署中）建义攻东莞，北令郑霖开门以应。李成栋率水、陆师至，家玉弃城，以舟师屯杜榕村（村近新安）。北令走，家玉以诸生陈大赤领县事。兵科给事中陈邦彦亦建义于高明，使其门人马应房以舟师围顺德；李成栋败余龙于黄连，应房战死之。
　　四月，上至武冈州。以严起恒（绍兴人，辛未进士；原任蕲州副使）为东阁大学士。河东、湖广流寇曹志建、王朝俊等数十人来归，悉赐五等爵。晋何腾蛟（贵州人，天启辛酉举人；湖南巡抚）总制，世袭定兴侯，驻衡州；巡抚堵允锡（宜兴人，丁丑进士）驻长沙，声势稍振。张家玉使张元荣、陈瑞图拜表于上，进家玉兵部尚书、提督岭东军务、右副都御史。北兵破杜榕村，韩如璜死之。家玉引兵入新安，李成栋围新安；家玉间道走博罗。
　　七月，大学士陈子壮（南海人，万历己未探花）建义于九江村，与陈邦彦攻广州，不克。先是，邦彦结降北广州卫指挥杨可观、杨景烨为内应，又收花山盗三千人伪降北以守东门，约以是月之七日三鼓，内外并起；而子壮先期以五日薄城，谋泄，佟养甲捕杨可观等诛之，并诛花山盗之守东门者。时城内兵力单弱，养甲登城，见旌旗蔽江，叹曰：『其死于是乎』？左右曰：『与坐而死，无宁战死』！养甲奋勇出战，发巨炮以击陈舟，舟遂退；北风大作，养甲乘风追之，子壮大败于白鹅潭。李成栋亦自新安至，子壮退保九江村。又弃九江至高明，与监军道麦而炫，知县朱实莲婴城固守。邦彦亦退；会清远指挥白曹灿反正迎邦彦，邦彦率师赴之。张家玉破博罗。
　　八月十四日，北兵逼行在。先是，楚镇刘承允用迎銮功，封安国公；与中人王坤交关，迫胁主上、皇太后刺血写诏，召驻扎古泥商邱伯侯性（性以总兵衔驻劄古泥口，上自武冈踉跄过古泥，宫眷衣食皆乏绝；性往来迎驾，奉上及三宫服御，下至宫人衣被，俱饬办。三宫德之，乃口授商邱伯）入卫。性遣部将谢复荣以五百人至。至是，承允降北为前导。十八日，马吉翔、谢复荣等奉上及三宫斩关出；承允引兵追蹑，相距三里。复荣请上疾驰，而身自断后；抵死力战，与其卒五百人俱死王家堡。上徒步三十里，体重足疲不能前；危在顷刻，会侯性率兵奄至，请上御小轿先发，性阵峡口。承允引去，上已两日夜不食；夜宿罗家店。越五日，抵古泥；晋性祥符侯。李成栋用四姓贼郑昌等为导，至高明城外；发炮破其城，杀朱实莲于南门楼，陈子壮、麦而炫被执。二十七日，李成栋围博罗。穴城，置炮轰发之；鸡鸣城陷。张家玉走增城，围之。
　　九月十日，李成栋救增城。家玉劄三营于城外，成栋令杜永和、阎可义分攻之；城内亦突围出战。将士死者数千人，无降者；火药尽，家玉乃与诸将痛饮，夜投濠水而死。成栋又以水、陆二万争清远。城破，陈邦彦犹率兵巷战；力屈赴水，北兵出之，槛送广州。陈子壮至广州，临刑骂不绝口；麦而炫从死。是日，佟养甲命何吾驺、黄士俊、李觉斯、叶延祚、王应华、伍瑞隆、关捷先、陈世杰等观之；养甲问：『诸公畏否』？皆鞠躬曰：『畏』；亦有改容诧曰：『真忠臣！真忠臣』！又数日，而陈邦彦及总兵曹天奇至，亦大骂而死。陈子壮、张家玉、陈邦彦事虽不成，然牵制李成栋使不得西上，而翠华得以苟安桂林、武冈之间者，三人力也。
　　十一月，上至象州。欲幸南宁，为新兴伯焦琏乱兵所阻，复返桂林；百官几欲散去。大学士王化澄、吏部左侍郎吴贞毓以间道扈三宫，入南宁。
　　十二月三日，上至桂林；靖（江）王亨歅迎上而泣。瞿式耜、严起恒同相。贼将郝摇旗降于督师何腾蛟，封永城伯，赐名永忠；避北师，从衡州奔桂林，欲入城；瞿式耜拒之。
　　永历二年戊子正月丁酉朔，上在桂林。
　　二月二十三日夜，郝永忠斩关而入。劫上于寝，裸体置之城外；捆缚百官，掠其财物而去。马吉翔为上具袍服，襆被而行。
　　三月十日，上至南宁。扈跸者，大学士严起恒、马吉翔、兵部尚书萧琦、给事中吴其靁、洪上彭、许兆进、尹三聘七八人耳。柳、浔二府为庆国公陈邦傅所据，不贡赋税，行朝资用乏绝。大学士严起恒乃署吏部，开选于邕城；二十四土州槟榔、盐客、乐户，皆列官籍。
　　四月乙未朔，皇子生。
　　十日，李成栋以广东反正；遣洪天擢（歙县人，丁丑进士；原任湖广驿传道）、潘曾纬（汉阳人，辛未进士）、李琦三人齎表奏请驾幸肇庆。成栋在北有大功，而受佟养甲节制，心不能平；故所收两广印信不下五千颗，独取总督印藏之。一爱妾揣知其意，劝之举事；成栋抚几曰：『如松江百口何』！成栋尝帅松江，其拏帑皆在焉。妾曰：『我敢独富贵乎？请先死君前，以成君子之志』；遂自刎。成栋哭曰：『我乃不及一妇人』！密与布政使袁彭年、佥事张调鼎图之；辇金十万赂要人，以取妻拏之在松江者。事将发，而金声桓以南昌反正。声桓逆流以攻赣州，赣帅高进库，故兴平伯高杰兄子也；求援于粤，佟养甲命成栋往牒布政司移饷八万两，成栋日逼饷，彭年故不发，由是得以为辞。时岁大旱，群盗满山，成栋阴结其渠魁；谓养甲曰：『赣旦暮亡，粤又寇深如此，岭外断不可保，彼声言「复衣冠」三字耳，盍姑许之以靖乱乎』？养甲计犹豫，未有所决；成栋故令群盗逼城下，呼声动天以怵之。养甲出示安民，成栋请权停「顺治」年号，养甲乃于榜尾但书「戊子」；成栋既得此榜，而己所出示直书「永历二年」。养甲见之愕然，业已无可如何。两司官讽养甲以印授成栋，成栋下令兵民解辫；而以所藏总督印印表文上之。诏封养甲为襄平伯、兵工二部尚书，成栋惠国公，袁彭年左都御史。金声桓藏表佛经中，亦遣使至。声桓故左良玉部曲，随良玉子梦庚降附，俾守江西；督、抚以其降将轻之，从之取赂不得。声桓私居，尝改胡服；督、抚因言『凡前朝旧将，皆不可用』。声桓使人窜之中途，得其书；置酒召巡抚，以书示之，即于坐间斩巡抚而反正。诏封豫国公兼兵部尚书。遣吴贞毓以吏部侍郎兼左副都御史使成栋。
　　自两省反正，士人辐辏而至。王化澄复相，朱天麟（崑山人，戊辰进士）为东阁大学士，晏清（黄冈人，己未进士；原任广东水利佥事）为吏部尚书，张凤翼兵科兼翰林院，张佐辰文选司郎中，黄云衮行人，潘骏观兵部主事，庞天寿司礼监。曾经出仕，佥曰迎銮；游手白丁，诡称原任：六曹闲署，数日间添注几满。此外，更有白劄、部劄、钦劄。钦劄者，皇帝用宝劄官，不涉吏、兵二部；下广之费，大略出此。
　　八月癸巳朔，上至肇庆；李成栋迎于百里外，储黄金千两、白金十万两、彩紵万端以备赏赉。政无巨细，受成于成栋。诏赠陈子壮东阁大学士兼吏部尚书、番禺侯，谥文忠；张家玉少保、武英殿大学士兼吏部尚书、增城侯，谥文烈；陈邦彦兵部尚书，谥忠愍。
　　十月十日，遣佟养甲代祭兴陵（端皇帝陵）；上令李元允磔之江中。养甲密表于北，成栋搜得之。
　　十二月，李成栋率师出南安。面奏：『南雄以下事，诸臣任之；庾关以外事，臣独任之』。当是时，朝臣各有党与：自广东来者，吏部侍郎洪天擢、大理寺卿潘曾纬、学道李琦（三人皆李成栋亲信）、兵部尚书曹烨（歙县人，辛未进士）、工部尚书耿献忠、通政司毛毓祥（武进人，丁丑进士）为一党；自广西来者，严起恒、王化澄、朱天麟三辅臣、吏部尚书晏清、吏部侍郎吴贞毓、给事中吴其靁、洪士彭、雷得复、尹三聘、许兆进、张起为一党；自各路来者，左副都御史刘湘客（钱谦益荐举）、礼部尚书吴憬、吏科都给事中丁时魁、兵科都给事中金堡、户科都给事中蒙正发、礼科都给事中李用楫、吏部文选司郎中施以征、光禄寺卿陆世廉、太仆寺卿马光、礼部仪注司郎中徐世仪为一党；翰林陈世杰、验封司郎中吴以进、给事中李贞、御史高赉明、太仆寺少卿杨邦翰、职方司郎中唐元楫，以广东人又为一党。然行朝之权，尽归于李元允。元允本姓贾，为成栋义儿；以守舍留肇庆；朝士争趋其门，其尤甚者谓之五虎：袁彭年为虎头、丁时魁为虎尾、蒙正发为虎脚、刘湘客为虎皮、金堡为虎牙。广东一省、大小官员，非奉成栋咨，不得擅除。桂林、平乐，则瞿式耜为政，庆远、柳州，则焦琏为政；浔南、思太，则陈邦傅为政。而通政司上疏陈乞职官者，犹日以千计；内阁票拟，只有「着议具奏」四字；选司掌铨，亦无出选之地，徒有空名而已。
　　永历三年己丑正月庚申朔，上在肇庆。
　　十三日，大学士朱天麟罢。陈邦傅，故浔梧参将也；冒功封富川伯。又以迎驾，封思恩侯。李成栋反正，先疏入告，进爵至庆国公；官其子陈曾禹至右副都丑史。驾过浔州，邦傅挽留月余；求守浔州，如瞿阁部故事。上不许；许以居浔、梧。而致贿于诰敕中书张孟光，使以守字易「居」字，为言者追改；然邦傅进疏，则直称「世守」。当成栋未反正时，邦傅潜通降启，以故为成栋所轻，兵科给事中金堡承风指劾之；邦傅疏辨：『皇上蒙尘两年，并无一位两衙门；何今日纷纷若是？以臣为无兵、无将，请即遣金堡为臣监军，以观臣十万铁骑』！天麟票拟：『金堡从来，朕亦未悉；所请监纪，着即会议』！丁时魁，堡之党人也；怒曰：『堡论邦傅，请即监纪；堡又论郝永忠，若请其头，亦与之耶』？率科道官十六人直入丹墀，大声疾呼，缴印于内阁。上方燕语，闻变震惊，翻茶沾服；急谕『诸臣照旧供职，天麟即日罢相』。然天麟但言「会议」，固未尝出金堡于邦傅也；第金堡往日知临清受官于李贼，发其从来，是所深忌耳。二十八日起，旧辅黄士俊、何吾驺入直。
　　三月七日。李成栋、何腾蛟败问至。当金声桓之反正，南都震动；乘流而下，鲜不克矣。乃为声桓谋者，以宁庶人失策于一往，使新建伯得制其后；故声桓兵先赣州。赣帅高进库谓之曰：『吾不动以待汝；汝得南都，则吾以赣下』。声桓不听，急攻之。久而，各省援师集于南昌；李成栋方欲夹攻赣州，声桓之攻赣者首尾牵顾，失利而退。高进库以方胜之师还而拒成栋，成栋退走信丰，溃不可制；成栋断后，策马渡河，马不胜甲而沈。兵部尚书张调鼎、监军道姚生文俱死于乱兵；成栋死，而声桓亦亡。何腾蛟开府于长沙之湘潭县，湖南、北列十三镇，多以降将为之；时叛时服。腾蛟仁爱有余，而雄断不足；诸将跋扈不用命。北兵至，湘潭不守；遂见执，被害于大步桥下。赠腾蛟中湘王、李成栋宁夏王，进李元允车骑将军，封南阳伯。
　　四月，孙可望遣龚鼎（永昌人，癸未庶吉士）献南金名马，移书求亲王名号。初，张献忠伏诛，其劲旅尚有四部：曰孙可望、李定国、刘文秀、艾能奇；皆去献忠伪号，自称将军：可望平东、定国安西、文秀抚南、能奇定北，而奉黔国公沐天波以讨定诸彝。可望年差长，又稍知文墨，故位第一；定国以能次之，文秀、能奇又次之，然实等夷无统属。已而能奇死，其将冯双礼主其营事。可望笼之以术；既兼两部，浸浸欲自大。当诸军之从贵阳入滇也，贵州不置一守；有皮熊者，以其军入之，报称恢复黔省，进爵贵国公，驻平越。大学士王应熊还自京师，开幕府于遵义；有王祥者为所委任，应熊死而祥据遵义，亦进爵至忠国公。各疏告行在，言『今之入滇者为张贼余孽，名虽向正，事岂革心；朝廷毋为所愚』！然两帅接坏，时相构衅，亦不能有所效力。及滇使至，朝议以为不可不行封赏。金堡言祖制无异姓封王者；于是，遣武康伯胡执恭以侯爵往封。执恭者，绍兴人，私计滇兵强甚，且欲自结于孙可望，谓『春秋之义，大夫出境，有可以安社稷、利国家者，专之可也』；乃矫诏封可望为秦王。可望亦知其伪，具疏辞；金堡、蒙正发皆劾执恭罔上，朝议大譁然，不可。但已乃改封荆郡王，赐之国姓曰朱朝宗；定国曰李如靖，文秀曰刘若琦。而可望终冀秦王，言『臣惟一意办贼；成功之后，始敢议及封爵耳』；定国、文秀亦辞赐名。可望虽不受爵，然已张皇其称；土司之慑服军威者，进修贡献，已仿亲王礼行事。而沐天波亦谦让，不敢以公爵均敌。滇土略定，而北师下沅。张先璧、侯天锡退师黔境，可望遣许世臣诣行在请出师，陈义慷慨；有为上言曰：『不若赐之玺书，直云皇帝致书秦王；则前此葛藤斩断，方可使之尽瘁也』。上从之，可望即具疏谢恩。
　　五月四日，慈宁皇太后垂帘；召何吾驺、金堡为之解释。先是正月，（堡参）吾驺谓：『与司礼监夏国祥此呼彼应，有若桴鼓』；皇太后恐吾驺不安其位，故解之。
　　六月，左都御史袁彭年去位。彭年生母死，不肯丁忧；慈宁皇太后以祖制所无，不许。
　　七月，楚降将李赤心等兵败入广。初，李贼部曲之降于何腾蛟也，李过（一名锦）赐名赤心，封兴国公；高必正封郧国公，营名忠贞。腾蛟死，为大学士堵允锡所抚。湖南、北既失，赤心等由郴桂竟趋梧州，欲入广东；尤锡力主其议。李元允曰：『我辈做鞑子时，公不来复广东；今反正后，乃来争广东乎？皇上在此，他来何为』？允锡语塞而止。
　　八月，黄士俊、何吾驺罢。时台谏横甚，金堡等以李元允为东援、瞿式耜为西援、严起恒为内援、焦琏为外援，朝政一手握定，动辄白简；政府惴惴充位。疏未上，先商票拟，政府置底簿以待之，任其改削。二辅入直以来，弹章盈箧；至是，告归。
　　九月，严起恒独相。是年，封朱成功为延平王；闽海始用永历年号。
　　永历四年庚寅正月乙卯朔，上在肇庆。北兵破南雄；七日报至，百官争窜，家丁沿途杀人。九日，上登舟；十三日。解维。李元允留守肇庆。
　　二月甲申朔，上至梧州，驻跸水殿。户部尚书吴贞毓、詹事府礼部右侍郎郭之奇、兵部左侍郎程源、右侍郎万翱、礼科都给事中李用楫、户科右给事中张孝起、吏科给事中朱士鲲、户科给事中李日纬、御史朱统■〈金筒〉、王命来、陈光允、彭佺合疏，论袁彭年、金堡、丁时魁、蒙正发、刘湘客罪；奉旨：『彭年反正有功，免议；余下锦衣狱（以五显庙权之），掌卫事张鸣冈鞫之』。严起恒请对于水殿，不得入；复率诸臣伏沙滩求免刑。程源立舟侧扬言曰：『金堡即「昌宗之宠方新，仁杰之袍何在」两语，便当万死』！其声达慈宁舟中。盖堡尝驳御史吕尔璵奉旨疏有云：『臣何人也，尔璵何人也？以仁杰之袍赌昌宗之裘，志士犹为怏怏』！顾肆言无忌也。狱具，堡与时魁各杖八十；堡边远、时魁附近，各终身充军。湘客、正发徒三年；各赎。上登位三年，至是始见声色。上忧东事急，调郧国公高必正赴援。
　　五月十三日，高必正与兴平侯党守素率兵自梧州来朝，李元允亦自肇庆来。时严起恒已去，三帅请手敕往平浪追还。慈宁皇太后垂帘，召三帅赐对。元允伏地请死曰：『金堡等非臣私人，果有罪，皇上何不处之于端州？今若此，是臣与堡等为党也。向以封疆急，不敢请罪；今事稍定，请正臣罪』！上慰勉再三曰：『卿大忠大孝，朕不疑卿』。
　　元允曰：『皇上既不疑臣，何故以处四臣之故赐臣册书，令臣安心办事乎』？皇太后曰：『卿莫认金堡等为好人；卿如此忠义，他却谤卿谋反』。元允曰：『说臣谋反，还是有本、还是面奏、还是传言』？上不答。必正曰：『皇上重处堡等是也。但处堡等之人，不如堡等；处堡等之后，亦无胜于堡等之事』。皇太后曰：『只滇封一事，岂非金堡误国』？诸臣皆不敢对。
　　孙可望自赐玺书之后，俨然亲藩体统。凡诸军悉曰「行营」，设立护卫曰「驾前军」，自称曰「孤」、曰「不榖」，文书下行曰「秦王令旨」，各官上书曰「启」，称李定国、刘文秀曰「弟安西李」、「弟抚南刘」；其下称之，皆曰「国主」。皮熊在黔畏其相逼，遣官李之华通好请盟；可望致书云：『贵爵坐拥貔貅，战则可以摧坚锐，守则可以资保障。独是不肖有司，罔知邦本；征派日烦，民生日蹙。黔中乃出兵之途，宁无救灾恤邻之念，以为假道长发之举？若滇、若黔，总属朝廷封疆；留守、留兵，无非绸缪粮糗。惟欲与行在声息相通，何可有一毫私意于其间！若只以一盟了局，为燕雀处堂之计，非不榖所望于君子矣』。熊得书，愈惧；避之苗寨。黔中院司道官，会请前军都督白文选入省；可望下教安定之，遂下平越。收其军令所属文武呈缴滥扎；武职加授总制、参、游，文职加授监军、督饷。部卿佥宪，概行裁革。王祥乌合六、七万，分为三十六镇；与滇兵一战于乌江河而大溃。祥避死真州，遂下遵义。
　　九月，北师孔有德攻桂林；诸将望风而遁。城陷，大学士瞿式耜、兵部侍郎张同敞不屈，死之。
　　十一月，瞿式耜遗表至。云『本月五日开国公赵印选传塘报至，知严关已陷，在城卫国公胡一清、宁远伯王永祚、绥宁伯蒲缨、武陵侯杨国栋、宁武伯马养麟俱遁，城中一空。酉刻，督臣张同敞从江东泅水过江至臣寓；臣谓：「子无留守之责，可以去」。同敞曰：「死则俱死耳」。即于是夜，明灯正襟而坐。六日辰刻，噪声始至靖江府前；再一刻，直至臣寓。臣与同敞危坐中堂不动，忽数骑持弓矢突至，执臣与同敞而去。时大雨如注，臣与同敞从泥淖中行。至则孔有德已坐王府，靖江父子亦以守国未曾出城，业已移至别室。臣等见有德不拜，有德亦不强；以温言谕臣等降。臣与同敞曰：「吾二人已办一死于尔兵未至前，正以死于一室，不若死于大庭耳」』。明日，被害。当被执之时，式耜欲入与妾诀；同敞牵臂止之曰：『徒乱人意耳』；遂行。广东亦先四日为北帅尚可喜所破。十一日，上登舟幸浔；而陈邦傅叛。上初过浔，邦傅留之月余，欲挟以自重；至是，乃谋劫驾。十二日，上舟冲雨而过，不及发。百官卤簿之舟在后者，邦傅劫之；文武坠水死者，董英、许玉凤、潘骏观。邦傅以上卤簿，僭陈营中。十六日，上幸浔州；户部侍郎陈圭来迎。十八日，驻跸南宁。
　　永历五年辛卯正月乙酉朔，上在南宁，升殿受朝贺。十日，祀太庙。诏东阁大学士兼吏、兵二部尚书文安之督师经略楚、豫，赐上方剑便宜行事。
　　二月，孙可望遣灭虏将军贺九仪、总兵朱养恩、张明志、张胜等入卫。楚雄道、杨畏知自滇中来朝，诏进东阁大学士，入直办事。张胜杀严起恒，以吴贞毓为大学士。
　　三月，三宫上田州。二十五日，贺九仪修理行宫，为上驻跸。
　　四月朔，祀太庙。十二日，慈宁皇太后马氏崩于田州。十四日，讣闻；十七日，成服；二十三日，奉安灵舆于慈宁宫。丧礼以日易月。
　　五月十八日，敕鸿胪寺：『顷以大行慈宁庄翼康圣皇太后丧，忧戚中不遑视事；令值服除，当面与大臣商决政事，兼行日讲』。该寺即传工部修中极殿翰林院，举堪任日讲记注员名；以二十七日举行。
　　六月，上患足疾。
　　七月朔，祀太庙。十五日中元，遥祭祖陵。十八日，葬慈宁皇太后于两江之宋村山。二十五日，陈邦傅引兵入寇。上欲移跸，群臣以两江黄茅瘴疠秋甚于夏，宜俟霜降后；允之。贺九仪等出师柳庆。
　　九月，梧州、来宾、迁江告急。二十八日，上登舟。十月初七日，幸新宁。
　　十一月，李元允等迎驾请幸防城；不允。
　　十二月，北兵至迁江，逼宾州。五日，幸濑滩。七日，南宁陷；太仆寺少卿丁元相、户部员外郎杨禹甸死之。上登陆，焚舟楫；踉跄失次，扈跸官员相失。将至镇安，会孙可望遣师讨皈朝叛彝，总兵高文贵、黑邦俊、狄三品等相率扈跸。
　　永历六年壬辰正月癸酉朔，上野次。三日，至皈朝。十一日，发皈朝；十二日，次富川；十三日，次沙斗；十四日，次西洋江；十五日，次宝月关；十六日，至广南。孙可望遣总兵王爱秀迎驾上言：『臣以行在孤处僻粤，再次迎请，未奉允行；然预虑圣驾必有移幸之日，所以先遣各营兵马肃清彝氛，道路无碍。广南虽云内地，然界邻交趾，尚恐彝情叵测。臣再四思维，惟安隆所（隶贵州普安州）滇、黔、粤三省会区，城郭坚固，行宫修葺；一切粮储，可以朝发夕至，莫此为宜』！上是之。盖可望两、三年内既定滇中，又复经营黔土，至此已有成绪。二十五日，上发广南，次童卜；二十六日，次晒利；二十七日，次鼎贵；二十八日，次加浦；二十九日，次那羊；三十日，次侄堂；二月癸卯朔，次呼马；二日，次扁牙；三日，次板屯；四日，次板桥；五日，次峒沙；六日，至安隆所；诏改安隆所为安龙府。九日，遣太常寺少卿吴之俊賫玺书至滇。
　　五月，孙可望分道出师：李定国下楚，征虏将军冯双礼副之；刘文秀入蜀，讨虏将军王复臣副之。以楚地攻战尤急，故选兵俱隶定国。
　　七月四日，定国率诸军克桂林。北帅定南王孔有德赴火死，俘其子庭训及叛将陈邦傅及其子陈师禹（可望戮邦傅等，剥其皮；其杀人剥皮者甚众』。初，定国驻军武冈、冯双礼驻军宝庆。沅、靖屡捷，沈酋败遁，大师可乘胜南下，而虞有德之蹑其后。于是令武冈诸营出新宁，宝庆诸营出祁阳，合趋全州；分遣西胜营张胜、铁骑右营郭有名率精兵由西延大埠头便道趋严关。严关者，所由入桂林要道也。冯双礼率前军都督高存恩、铁骑前营王会、武安营陈国能、天威营高文贵、坐营靳统武合兵八万先进兵至驿湖，猝遇北兵万余；南师迎战，靳其饶将李四，北兵遂奔；南师遂薄全州。定国统右军都督王之邦、金吾营刘之讲、左协营吴子圣、武英营廖鱼标、铁骑左营卜宁合兵十万继进，闻驿湖捷报，传令全州傅城者毋急攻；惧其奔逸，并力于桂林也。令未至，而全州已下。定国军过全州，令急过毋入；双礼诸军亦出城合进。时张胜、郭有名已至严关，与大军相距十里；约曰：『敌至，则举炮传警，毋下关；须大军至，始战』。薄暮闻炮，诸军拟赴之；定国曰：『无庸』。俟之寂然。盖有德驿湖之败，遣众数万驰救全州；不意南师已营关上；会日暮，退去。明日，北师至关；张胜等传炮，大军蓐食而前，战于关下。北师锐甚，象偾归；定国斩驭象者，诸军奋勇前进，象亦突阵。北帅大崩，斩戮不可胜计。天大雷雨，横尸遍野，追及于大榕江。有德急入桂林，闭城而守；大军三日而至城下，守陴者皆溃，大军援梯毕登，定国下令屯城上。有德奔入府中，怅然无一言；久之，曰：『已矣』！其妻曰：『毋虑我不死』！乃嘱一妪携其幼子出避；曰：『苟得脱，度为沙弥；毋效乃父作贼，一生下场乃有今日耳』。自缢；妾亦缢。有德遂放火自刎，投火中。方捷书之发自桂林也，其人穷日夜易马而奔。既至贵阳，直入殿墀，下马而息仅续，卧地不能起；探其怀中捷书，灌以汤药，久之乃苏。于是大宴三日，疏请封典。始议犒师银八万两，已损之六万，已又损之四万。盖数军之入楚与蜀也，独驾前军（可望护卫军，称驾前军）不发；驾前军固选锋，闻桂林之捷，皆生妒心，曰：『北兵本易杀，我辈独未得一当耳』。数日后，定国上卤获；惟孔有德金印、金册、人参数捆，所报官库财物估价仅盈万。遂有媒孽其市恩诸军者；往来使命不绝，又多增饰喜怒其间。册封之事，行之稍缓。而北帅敬谨亲王入衡州，号兵十万。定国计分其师：遣前将军张虎取辰州，北人分兵往救；定国身当衡州，遇之湖上。始战少却，北兵乘胜追奔，南人奇兵间道以捣中坚，遂蹶名王。十一月二十三日，则又传是日之战，斩敌如屠犬豕，手不暇耳。驾前军闻之，益轻言北兵不足灭；遂议明年春，秦王亲出师云。
　　刘文秀之入蜀也，善抚恤军士。蜀人闻大军至，多响应；于是重庆、叙州诸府、县次第皆复。吴三桂迎战辄败，敛军以奔，趋保保宁；南师追蹑其后，惟恐失敌。讨虏将军王复臣曰：『不可！我师骄矣，而彼方致死；以骄兵当死寇，能无失乎』？诸军多不然之。至保宁，复臣又曰：『毋围城；围则师分而弱』。不听。张先璧军其西南；先璧号张黑神，军容耀日，然未经大敌。三桂登城望之曰：『独是军可袭』。乃开门出精骑犯其垒，果惊溃；转战而南，值讨虏将军营。讨虏为溃兵所扰，又间以水，势不复支。北人乘胜奋击，复臣手斩数人，环之者益众；乃曰：『大丈夫不能生擒名王，岂可为敌所辱』！遂引刀自刭。北兵皆惊叹，以为烈士。文秀彻围而退，三桂不敢追；曰：『生平未尝见如此劲敌；特欠一着耳』！盖如复臣所云也。报至，帝下诏曰：『不听谋，损大将，刘抚南罪当诛；念有复城功，罢职闲住』！文秀归云南；诸军分守蜀隘、或调征楚省，所从者不过百余人而已。
　　是年，李元允往海南招集散亡；至钦州，为士兵王胜堂所劫；械送广州，不屈而死；投尸江中。
　　永历七年癸巳正月戊辰朔，上在安龙府。先是，孙可望题请封李定国为西宁郡王兼行军都招讨，封冯双礼为兴国侯；奉旨：『所请封爵事宜，俱依议行』。于是造设仪卫，遣检讨方于宣、中书杨惺光齎敕往，赏军万金，行有日矣。而是时讹言繁兴：有传李定国滋不悦者曰：『奈何受郡王封，当亦如国主』；有传诸营偶语者曰：『秦王下长沙，即改年号、受禅让』；而以废处刘文秀太过，咸曰：『大功未行厚赏，偶败则膺严罚；吾等如何苦捐身命』！又以杀杨畏知、立仪注、驾前乏奉令出使者多恣睢不法，而言之者多获祸。从此，内外文武咸怨，军心渐涣，不乐为可望用者众矣。杨畏知者，陕人，官楚雄道；好言王霸之略，故为可望所重。及朝行在于南宁，上以孙氏故，相之；而可望反疑其二心于己。归黔以后，所言多不从。畏知乃佯狂，以示不为孙氏用；又时时醉骂其驾前人。可望欲胁之以令，改命从军法，逆知必有谏者；迨谏者入，而驾前人已提其头至矣。可望恨曰：『杨公死，我桓、文事不成矣』！仪注者，武爵隆杀体统，可望欲以自大；其故时等夷者多怨之曰：『天下尚未定，奈何为此』！李定国出奔。是月，孙可望出师，慨然有经略中原之志。其封李定国者诏使已出黔境，复追还之；曰：『孤今出师入楚，当面会安西大庆宴，亲奉上敕书以光宠之』。而众益交相论叹，以为此真项羽之刓刻吝封赏也。至有为定国虑者，曰：『此伪游云梦计耳』。定国因涕泣谓其下曰：『不幸少陷军中，备尝穷险；思欲立尺寸功，匡扶王室，垂名不朽。今甫得斩名王、奏大捷，而猜忌四起。且我与抚南弟同起云南，战功具在。一旦诖误，辄遭废弃；于我忌害，当必尤甚。我妻子俱在云南，我岂得已而奔哉』？诸营闻之，有引军从者；其不能从者，亦咨嗟太息不已。李定国又为书以谢可望；可望不意其奔也，怅然久之。欲止军东下，然业已督师在道；又信驾前言，敌殊易杀，欲亲履行间，立大功以服众心耳。谍知敌屯四路口，遂欲袭击破之；令于军中曰：『凡获敌马者悉给之』。时方四月，阴雨连绵。行三日，至四路口，敌惊欲溃；南军殊易之，甫斩数人，便掠其马。敌睨阵乱，还而搏战；南军已不成列，退保峒口。可望亦念定国既去，诸军有乘是图之者；既不敢严督诸军前战，诸军亦以驾前军奋欲立功，不愿与并力。凡长沙所已复之州、县给印诸官悉撤回；楚事大变矣。
　　八月，始有言招还李定国者；南宁镇朱养恩言之尤切。可望终忌定国，乃与其下谋起刘文秀。文秀闻之，单骑入黔，私见于可望；言己无才，不愿图富贵。可望强之，疏请为大招讨，仍密遣之还滇。
　　永历八年甲午正月壬辰朔，上在安龙府。改云南省为云兴，辰州为沅兴府，沅州为黔兴府。诏以刘文秀为大招讨，都督诸军，出师东伐。
　　三月二十六日，孙可望杀大学士吴贞毓以下一十八人（内武臣一人、内侍二人）。上以久不得出，与贞毓等谋，私以手敕通李定国，令之来。时左右前后，莫非为可望耳目者；马吉翔发其事，穷治撰文何人、用宝何人、奉使何人？上亦震惊者累日（闽人林日宣着「安龙纪事」一卷，序马吉翔陷大学士吴贞毓等十八人之曲折甚悉。惜其已佚，世少抄本；附记于此）。
　　四月，刘文秀至黔。可望祭旗纛毕，执爵授文秀；文秀言：『某伏愿皇上洪福，国主威略，诸将士智勇，庶几一日克敌，恢复中原。若某下劣，试恐不胜』。
　　五月七目，孙可望以单骑出按沅、靖诸营；遍观险隘，劳恤军吏。十日而毕。
　　七月，择吉出师；由平越进屯于天柱。
　　永历九年乙未正月丙戌朔，上在安龙府。封李定国为晋王、刘文秀为蜀王。
　　永历十年丙申正月庚辰朔，上在安龙府。孙可望将谋劫驾出降；李定国举兵败之。奉上驻跸云南；改为滇都。
　　永历十一年丁酉正月甲辰朔，上在滇都。议开缅甸为省，以元江土府为总督；不果。
　　永历十二年戊戌正月戊戌朔，上在滇都。遣使賫玺书由安南出海至延平王朱成功营；授张煌言兵部左侍郎兼翰林院学士，其余除授有差。徐孚远随使入觐，由交趾入安龙；交趾要其行礼不听，不得过，孚远遂返厦门。
　　十月，云南属府告急。
　　十二月十五日，上发滇都。时李定国出御北师，请上随路避兵。
　　永历十三年己亥正月癸巳朔，上野次；四日，驻跸永昌。
　　闰正月十五日，上发永昌，将入缅；时文武官尚四百人、兵士数千人。十八日，次腾越。二十日，发腾越。二十四日，遥传兵至，百官急窜，宫嫔被掠。二十八日，次蛮莫；缅人不容兵器入关。三十日，发蛮莫。
　　二月壬辰朔，次河口。水陆分行：自上以外，从舟者六百四十六人、从陆者马九百四十余匹。十八日，上次井梗；缅人止之，不听前进。二十四日，缅王请大臣问故；上遣马雄飞、邬昌琦賫敕书往。缅王发神宗敕书对校不同，疑其为伪；及见沐国公印，信之。盖缅国自万历二十二年请救不许，遂绝朝贡，故所知，惟神宗故事也。当是时，李定国已遣白文选率兵迎驾。至■〈烟，口代火〉哇城下，距驻跸五、六十里，为缅人隔绝，不相闻；文选亦遂拔营而去。
　　三月十七日，自河口分路。陆行者至■〈烟，口代火〉哇对河，离城五、六里下营。缅人疑其夺国，率兵出战·杀伤多人；余乃散居村落，通政司朱蕴金、中军姜承德自缢死。
　　五月四日，缅王具龙舟鼓乐，遣人迎上。五日，上发井梗；七日，至■〈烟，口代火〉哇城下，次于对河。八日，驻跸者梗（距城五、六里）。草殿数十间，编竹为城；宿卫百余人。各官自架竹木以居。
　　八月十三日，缅王请黔国公沐天波往；缅人以八月十五日诸蛮来贡，使黔国以臣礼见，夸耀于诸蛮。
　　九月十九日，缅人贡新榖。
　　十月戊子朔，颁历于缅。
　　永历十四年庚子正月丁巳朔，上在缅甸。上日欲出缅幸李定国营。定国恐以兵来，则缅人致难于上；而在上左右者，则又皆偷安无智之徒：以此音尘不属。
　　九月，定国迎驾于近地；奏云：『前后三十余本，不知曾到与否？今与缅王约何地交割』？上以答敕付缅人；而定国候久无消息，复拔营去。是时，士君子皆散亡；所从惟闒冗一、二辈。马吉翔为大学士，与司礼监李国泰相为唇齿。惟恐定国之至，于是牢笼文武，凡欲某职、某衔者，俱称门生。吉翔、国泰合奏：『大臣三日不能举火』；上怒，以皇帝之玺掷之，吉翔、国泰即椎碎分给。御史任国玺请东宫开讲，进「宋末贤奸利害书」；上览一日，国泰恶而碎之。
　　永历十五年辛丑正月辛酉朔，上在缅甸。
　　二月二十八日，巩昌王白文选密遣缅人賫本至；云『不敢速进者，恐有害；必要缅王送出为上策』。数日后，距行在六、七十里架浮桥，将渡；已而不果。
　　三月，有欲杀马吉翔、李国泰奉东宫而出者。事觉，被害。
　　五月，马吉翔、李国泰进宫讲书；御史任国玺言：『上年请开讲，则迁延不行；今日势如累卵、祸急燃眉，不思出险而托言讲贯。夫日讲经筵，必须科道侍班；议军务，则有皇亲沐国。岂翔、泰二人之私事哉』？奉旨：『着任国玺献出险策』；国玺言『能主人缅，必能主出缅；今日事势如此，乃卸屑于建言之人乎』？太常寺博士邓居诏、礼部主客司主事王祖望各劾翔、泰，不省。又传礼部侍郎杨在讲书，赐坐；在以东宫典玺李崇贵侍立，不敢就坐，上并赐崇贵坐。崇贵曰：『虽在乱亡，不敢废礼；今日虽蒙上赐，后日将谓臣欺幼主』。每讲，崇贵出外；讲毕而入。一日，东宫问哀公何名？在不能答。
　　二十三日，缅酋弟莽猛白弑兄自立；遣人求贺，上不许。
　　七月十九日，缅人请吃呪水（即盟誓也）；马吉翔、李国泰挽百官同往，缅人尽杀之，松兹王某、黔国公沐天波、绥宁伯蒲缨、皇亲王惟恭、吏部尚害邓士廉以下共四十二人。缅人又发兵数千围行在，上几自缢；被杀者甚众。吉王同妃缢死，宫人命妇缢者不下百人。尽劫所有而去。二十一日，缅人复修理草殿，奉上居之；曰：『此事非关吾国，因汝各营在外杀害地方，犯众怒耳』。
　　十一月十八日，上召都督同知邓凯入宫；谓之曰：『太后病矣，未知骸骨得归故里否？』又曰：『白文选未封亲王、马宝未封郡王，吾负之；滇、黔百姓，因我师在彼苦了多年，今又不知作何状』？
　　十二月十三日，缅人请上移跸；皇太后、皇后、皇太子同行。二更渡河，乃知其为北人也。明年壬寅二月十三日，至滇城。蒙尘之后，事秘；不知崩日、崩所。或曰：北人扈至某驿，夜半闻上怒骂，即殂落之辰也（钮琇记：吴三桂缢之贵阳。或白：同太子绞死云南城。「钱曾诗笺」：辛丑之冬，天兵逼缅；缅人执帝献于师，挟至云南省城外草萍驿，吴三桂夜杀之，两宫、世子皆不免。时李定国尚驻安龙，闻之，大怒；与白文选拣精骑一万，两昼夜驰入缅甸，屠畿，缅人几尽；仰天大呼，力竭自刎。白文选亦死。遗兵尚二十余万，多入蛮洞中及散窜安南国。三桂以功，晋封平西亲王，即永历故宫名五华者，攘为王府；今改作五华书院）。
　　史臣曰：越、闽之事，方安国以累败之余，郑芝龙以鼋鼍鱼鳌之众，而欲使新造之唐、鲁，以力征经营天下，此必不得之数也。惟帝当李成栋、金声桓之反正，向非高进库梗之于赣州（陆世仪「江右纪变」称杨与柯，非高进库也），则其势必合；合则江左偏安之势成矣。逮夫李定国桂林、衡州之战，两蹶名王，天下震动；此万历戊午以来全盛之天下所不能有。功垂成而物败之，可望之肉其足食乎？屈原所以呵壁而问天也！


