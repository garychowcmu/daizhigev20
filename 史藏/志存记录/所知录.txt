
所知录

自序
卷上
卷中
卷下
 
 

自序

　　一、闽立国仅一年，某以乙酉冬十月始到行在。既补外吏，不悉朝事；又终日奉檄驱驱，无因得阅邸钞。兹编凡福州年月以前事，皆得诸闻者也。至于延平行政、赣州用兵，亦祗识其所亲见。江、闽士大夫多留心者，必已有成书也。

　　一、粤事，自戊子秋九月过岭到肇，参列班行，略有见闻，随即记录。兹编凡戊子以前，皆本诸刘客生之日记；于湖南战功多不甚悉，亦因其所记者而已。辛卯春，滞梧州村中，略加编辑。夏四月，始离粤地；去南日远，间有传闻，不敢深信、亦不敢纪也。

　　一、宏光朝，某以书生蒙钩党之祸，匿武水周仲驭家复壁中，耳目俱绝；无所闻知。乱后始过白门，于先朝勋戚口中得三疑案，遂作传疑诗三首纪之。至于覆国之奸固系同郡，本末素悉，今惟纪其里居大略；乞降后，死仙霞岭事，皆得诸同时共事者之口。若其立朝误国诸状，海内自有信史也。

　　一、某平生好吟，每有感触，辄纪篇章。闽中舟车之暇，亦间为之。粤则闲曹无事，莫可发摅；每有纪事，必系以诗。或无纪而但有诗，或纪不能详而诗转详者；故诗不得不存也。删者甚多，亦存其纪事之大者而已。

　　一、出岭时，频遭兵掠；是编为小儿法祖藏败絮中，得存。归而深匿之，将作井中史矣。儿殁十余年，不忍发笥检视；而伪说横行，颠倒悖谬，无处置喙，付之长叹而已。近见野史中亦间有传信者，然皆得之风闻；其中成败是非、本末曲折未经亲见，故不能悉之深也。其书有为予所知而不甚关系，当时偶失纪者，补入数条；若予所不知者，虽信亦不敢载也。

　　桐城钱澄之饮光氏记  
　 
卷上

　　隆武纪事

　　上讳聿键，太祖高皇帝九世孙。其先封于南阳，国号唐。祖端王，惑于嬖人，欲立其子；囚世子义于承奉司。上方三岁，从之囚；年二十八，尚未请名。已世子遇毒薨；守道陈奇瑜、知府王之桂言于王曰：『世子薨逝不明；若其子不得嗣，事必发觉』。王惧，始为上请名，立为世孙。

　　崇祯五年壬申，端王薨，上袭位；年三十一矣。

　　七年甲戌，流寇猖獗。上蠲金修筑南阳城，知府陈振豪弗授功；上以为言，诏逮振豪下狱。已又援潞王例，乞增兵三千人，以陈永福为参将领之；不许。

　　八年乙亥冬，流寇再犯南阳。上疏言：『所有护卫一千二百人，半为汴梁班军；乞念郡当贼冲，以全军见还』。亦不许。会先帝欲行宗室换授法，礼臣陈子壮执不可。上遗书子壮争之，称说典制、援引经传，言言有本；廷臣固不及知也。已因督臣卢象升过南阳不朝，劾奏之。上好争宗藩大体，又所建请日烦，与廷臣多抵牾；先帝意亦不之善也。

　　九年丙子八月，京师戒严，上倡义勤王。巡按御史杨绳武以闻，奉旨切责；至裕州与贼遇，亡其内竖二人，乃返。事定，下礼部议，给事中冯可宾、锺炌议废为庶人，安置凤阳高墙。监送同知张有度欲以槛车械致之，上自裁不殊。至凤阳，陵奄索贿不遂，用祖制墩锁法以困苦之。上不胜其辱，病几殆；赖妃曾氏调护惟谨，至刲股以进，乃愈（妃曾氏，诸生曾文彦女，本籍江西；上即位，册为皇后）。有司廪禄不时，资用乏绝。望气者言：凤阳高墙内有天子气。淮抚路振飞闻之，以赈罪宗为名，入见上；上告以吏遇无礼状。振飞疏请加恩罪宗，置吏无状者石应诏于法；赈以私钱。

　　甲申十七年，北京陷，南渡立国；大赦，出高墙。礼部奏请复王爵，不许；命徙居广西平乐府。

　　乙酉四月，上行至杭州，南都报陷。上劝潞王监国，拒北使之招降者；王不能听。时镇江总兵郑鸿逵自京口至、户部主事苏观生自南都至（观生，由保举为县令起家），胥会于杭。杭已降，遂奉上入闽，以闰六月七日监国。郑鸿逵请早正尊位以系人心，郑芝龙意有所待，群臣亦多言监国名正，宜早出关号召天下；俟有收复功，建号未迟。不报。随于二十七日祭告天地、祖宗，即皇帝位于福州南郊。以布政司为行在，建行在太庙社稷，改福州府为天兴府。立妃曾氏为皇后。大赦天下，以本年七月初一日以后为隆武元年。遥上宏光尊号为「圣安皇帝」。进封靖逆伯郑鸿逵为靖逆侯、南安伯郑芝龙为平逆侯，封郑芝豹为澄济伯、郑彩为永胜伯；升苏观生礼部侍郎，寻加东阁大学士；叙拥戴功也。以黄道周人望所归，特用为吏部尚书大学士。召起旧臣何吾驺、蒋德璟、黄景昉，又起朱继祚、林欲揖、路振飞、曾樱、熊开元等，皆相继入阁。姜曰广、吴甡、高宏图、郑三俊、陈子壮等，俱遣官敦请。其后，又以黄鸣俊、林增志、李先春、陈宏谧等为大学士；独宏谧不至。以张肯堂为兵部尚书、李长倩户部尚书、曹学佺礼部尚书兼兰台馆学士、吴春枝兵部右侍郎、周应期刑部尚书、郑瑄工部尚书、马思理通政使。一时耆硕，尽列卿贰。其科道各官，或起旧、或召起特授、或因大臣荐举，破格用之；惟翰杯、吏部专循资格。而兵部职方一司，督抚藩镇题请虚衔为军前赞画、监纪，至滥觞不可胜纪；上亦轻畀之。由是，清流往往耻与其列。上特重风节、喜文学，收罗名士，时欲破格用人。臣未入关，即蒙首辅黄道周疏荐徐鸣时、徐孚远、吴德操及臣四人。呜呼！鸣时、孚远次第授官。臣后至，同德操上疏，言臣志在科举，求俟乡试。奉旨：『时方多事，朝廷破格用人。既经辅臣荐举，着吏部即与试用，不必更俟乡试』。然入关言事者，纷纷辄以口舌得官，近于滥矣。如镇江钱邦芑，以诸生上书得当上意，实时实授御史；吴门杨廷枢，遯迹不出，不由荐举，手敕特授御史；皆意表行事。或曰：上所重者，东林复社也。凡东林老宿，既无不征召。而庶吉士张元琳为其叔父瑞图请谥，欲谥「文缪」；即上意可知矣。「御制缙绅序」，极言先朝门户之祸；分别东林、魏党、南党甚析；但于南党，误云西林耳。至于翰杯一席，资格独重。四川举人徐永周以诗文见赏，特授简讨；有言其不由进士起家，上笑曰：『予览其诗文，意其为进士耳』；竟改礼部主事。攸县举人刘自□，为督师何腾蛟赍奏至行在。腾蛟力荐其才，召对称旨，特授简讨；以为腾蛟德也。词林中乙榜，惟自□一人而已。故时有「重翰林、轻宰相」之议，以上所用大学士太多也。

　　上性俭素，伤国家之难，敕断荤酒，衣大布衣；后宫十余人，皆老妪，于嗜好泊如也。特好读书，博通典故，为文下笔数千言立就。手撰三诏又与鲁监国书，凡馆阁诸臣拟上者皆屏不用；亲洒宸翰，洋洋洒洒，诸臣相顾皆不能及。又极奖忠义，闻江阴、泾县人，以守城拒敌被屠，叹曰：『吾家子孙过此两县，三尺童子亦当哀而敬之』。批阅章凑，彻丙夜不休，其批旨有多至数百十言者；或送中宫代批。后亦读书通文，每召对奏事，于屏后侧听；上回宫，与其决可否。时有二圣之称。

　　某有行宫词：宫漏沉沉迥未眠，大家炳烛在甘泉。遥瞻御笔珠帘里，夜半频闻手诏传。外廷章奏晚犹通，侍史开封五夜同。传道君王看不及，黄罗亲裹送中宫。旌旗十万护乘舆，二圣宫中共起居，长信宫人骑马出，从龙只有五车书。皆实录也。

　　规模阔大好（？），彷佛汉光武。平时思旧，皆以南阳故人目之。如路振飞远隔三吴，募能召至者，赏银五百两，给以六品京秩。振飞至，即日拜相，官其子太平为卿。

　　凡生平无德不报，于从龙诸臣，恩泽尤渥。

　　某有故人行云：汉家天子重故人，南阳耆旧衣冠新。羊裘巳随安车至，钓滩寂寞谁垂纶？罅沱麦饭芜蒌粥，黄金大印报不足；其称天子笃恩私，努力云台慰主知。请君试看冯异赐，不是罅沱纔过时？

　　开储贤馆，定十二科取士；以苏观生领之。盖由观生不系科目起家，故令领其职，以宠之也。然人望不属，所招致者皆妄男子；稍知自好者，不肯与。上久亦厌而罢之。郑芝龙有子名森，国学生。上爱其材器，赐国姓，改名成功；命提督禁旅，以驸马都尉体统行事。

　　八月，郑芝龙集廷臣议战守事宜：自仙霞关外，当守者一百余处，应设守兵若干，其战兵以元年冬简练，二年春出关。一出浙东、一出江右，略计共二十万。合两粤八闽饷计之，不支一半。请于两税内每粮一石，预借银一两。每府差侍郎科道督征，闾里骚然；民不乐从，反愆正供。又令抚按官以下蠲俸助饷，乡绅、大户责令乐输；又令察府县历年积榖银两未解者，悉解赴行在。芝龙又请清理僧田，可得饷八十万；不听。户部侍郎李长倩请开事例，从之。于是厮养隶卒，皆得给札授官；虽止虚名，居然冠盖谒公府。晋江令金允治听讼，两造皆称职宜；不跪，立而对簿。或相殴于廷，官不能制。其为害如此。然犹苦饷不足，守关兵仅数百人，皆疲癃不堪用。廷臣日请上出关，上屡下诏戒期亲征，芝龙辄以饷缺为辞。

　　芝龙、鸿逵自恃有援立功，骄蹇无礼。上尝赐宴大臣，芝龙以侯爵位宰相上；首辅道周引祖制『武臣无班文臣右者』固争之，遂前道周；芝龙怏怏不悦。诸生有佞芝龙者，上书言道周迂腐，非宰相才；上怒，敕督学御史扶之。芝龙又荐其门下士朱作楫吏科给事中、章正发户部主事；皆不允。于是益怀怨望。及行郊天礼于南台，二郑皆称疾不出。户部尚书何楷劾『郊天大典，芝龙、鸿逵不出陪祭，无人臣礼；当正其罪』。上赏楷有风裁，即令掌都察院事。已而鸿逵挥扇殿上，楷呵止之，二郑益怒。楷知不为所容，亟请告；上欲曲全之，允其回籍，俟再召。楷至中途，盗截其一耳。抵家未久，死。盖芝龙令部曲杨耿害之也。

　　上心知芝龙志不欲出关，又所为多不法；然卒无以制之。芝龙亦知不为众所予，不出关无以弭众议；乃请以鸿逵出浙东、彩出江西，各有兵数千，号为数万。既出关，称候饷，驻不行。鸿逵驻仙霞关，严禁仙霞关不许四方儒生出入；虑有上书言事者。月余，上屡檄出关不应；切责彩，彩踰关行百余里而还，仍疏称饷绝，留如故。

　　九月二十四日，徽州陷；右佥都御吏金声被执至南京，死之。于是首辅黄道周知郑氏无出关志，自请出关，号召义师；芝龙若不闻知，听其自去。道周驻广信，无兵无饷，徒以忠义激发人心。旬月之间，有众万余；亲书诰身奖语，得之者荣于诰敕，以是为功赏焉。然皆未练之兵，不能应敌。部伍略定，趋衢州。婺源令，其门人也；驰书诱之，许为内应。至明堂里，猝遇北兵，我兵溃。张天禄执道周送南京，死焉。事闻，上震悼，辍朝；谥「忠烈」（公到南京，清督洪承畴以同乡谊，使人致意。公骂曰：『承畴死久矣。松江之败，先帝痛其死，赐祭九坛，亲自哭临，备极恤典；焉得尚存？此无藉小人冒名耳』。遂被囚系。门生往见者，讲习吟咏如常。都人士争索其书，终日握管，指目为之肿；皆藏弆以为宝。临难时过市，见市有竖福建门牌者，指「福建」二字曰：『我君在焉、我亲在焉；死于此可也」。南向再拜，不去。监刑者悯公志，遂从之）。

　　某哭公诗：二月长于天昼昏，都人争举李膺幡。笑将涕泪辞知己，坐索衣冠谢主恩。无路请还先轸首，何人招返屈原魂！当年北寺留皮骨，此日南朝仗尔存。

　　是时，闯贼李自成败，奔至湖广之通城有九宫山，为村民锄梃击死，献其首于楚督何腾蛟以闻（自成败出潼关，追至九宫山下，饥困。亲率十余骑上山觇形势；与金住僧，命炊饭。僧疑为逃将，有重赀。窃下山语村民，竞持锄梃上山乱击之，皆毙。解其衣，中有金龙衣者，箭镞集于其目，乃知为自成；枭其首报。腾蛟遂据实奏闻，略无夸张冒功之语；举朝叹服之）。其众无所归，推其兄子李锦（号一只虎）为主；同自成妻高氏乞降。腾蛟遣长沙知府周二南迎之；未至，中流矢死。贼帅欲得腾蛟亲至乃降，腾蛟即同道臣堵允锡径造贼营，贼帅惊喜，悉听命；一时增兵十余万。上大喜，告庙。进腾蛟大学士，封定兴侯；升允锡副都御史，巡抚湖南。降将皆授总兵官，李锦赐名李赤心、高氏弟赐名高必正，号其营为「忠贞营」。已因湖南粮不给，降者稍稍解去。李、高十三部散入施州卫，因粮歇马；其郝摇旗（改名永忠）、马进忠、王进才、张光翠、袁应第、午万才、张先璧等十余营，悉隶腾蛟麾下，受节制，声势颇壮。

　　九月，两广总制丁魁楚以桂林捷闻。先是，靖江王亨嘉于八月僭称监国，以杨国威为大将，踞有桂林。闽中颁诏，不受。广西新任巡抚瞿式耜甫至梧州闻变，即移书魁楚为备；檄思恩参将陈邦傅防梧。亨嘉自桂平道井济，促式耜赴桂林任，不应；亲率兵至梧，执式耜，劫其敕印，先用小艇载回桂林。而魁楚调邦傅及赵千驷、严遵诰、马吉翔等与亨嘉战，败之；追至桂林。靖江既败回，窘蹙，仍以敕印还式耜，趣出视事，令止东师；而师已抵城下矣。式耜在城，阴结国威标将焦琏为己用。兵至，琏与邦傅合。守城者皆琏兵，邦傅缒而入，遂破桂林。俘亨嘉及杨国威、顾奕等（奕，桂林推官，为靖江吏科给事中）至闽，戮于市；废亨嘉为庶人，幽死。封魁楚平粤伯，晋式耜兵部右侍郎。

　　十月，遣兵科给事中刘中藻颁诏浙东。浙东于六月初一日，张国维、方逢年、熊汝霖、孙嘉绩、郑遵谦、朱大典等已迎鲁王于台州，监国绍兴。中藻颁诏至，鲁王下令仍返台州。国维曰：『今日之事，凡为高皇帝子孙，皆同心并力，共复国仇。有功之后，入关者王，此时未可定上下也』。即具疏上言；且言『监国当人心奔散之日，倡集为劳。一旦南拜正朔，猝然有变，鞭长不及，唇亡齿寒，悔莫可追。臣老臣也，岂若朝秦暮楚之客有左右其间哉』！汝霖等皆曰：『吾知奉主上而已；不知其它』。遂不奉诏。中藻废然返，而闽与浙分水火矣。

　　上痛国事之坏，皆由守令以贪，失民心；欲杀贪吏数人；以惩其余。建阳知县施■〈火豦〉，首以贪酷被逮。邵武推官朱健行部近邑，讹传北兵至，仓皇返郡，即潜遣其孥出城；知府吴炆炜继之，百姓有争门死者，实未有兵也。健无以自解，乃揭炆炜倡逃，并其平日赃秽状；炆炜亦揭健。上并逮至，■〈火豦〉与炆炜论斩，健亦弃市；勋辅以下皆为申救，不听。

　　原任兵部侍郎王朝升及彭遇凯至行在陛见，上加期升总督、遇凯佥都御史；大学士路振飞、曾樱封还内降。上曰：『方今多事，用人勿拘常调』。振飞言：『遇凯新进士，降贼而南；附马士英，改御史巡按浙江，因搜括闾阎，以至激变。期升在太湖奉宗室盛征称通城王，居然帝制；派饷卖札，强夺民女，为两山百姓不容，乃逃入闽。臣等非有私隙也』。上乃止。是时熊开元以大学士掌都察院事，颇重资格，恶以口舌得官者。上既特授钱邦芑御史，邦芑疏辞；开元因奏改兵部司务，台中合疏争之。上重违开元意，令邦芑以司务随征，许「非时言事，补朕阙失」。名为司务，实御史也。

　　初，汀、赣之间有峒贼数万，时出剽掠；百姓苦之。号为阎罗总目，分四营，故又名四营头；其前左营最强。张安者，首左营之一营也；骁勇善战，久有归正意。永宁王招出湖东，与敌遇，屡战皆捷；遂复抚州。湖西则临江乡绅杨廷麟与吉水乡绅刘同升以义师恢复临江。于是杨廷麟等争请上出江右，何腾蛟请出湖南，而浙中诸将亦望上幸衢州；原任山东临清知州金堡陛见，劝上『急宜弃闽幸楚；腾蛟可恃、芝龙不可恃也』。且言『今时天子宜为将，不宜为帝。湖南有腾蛟新抚诸营，皇上亲入其军，效光武击铜马故事，此皆战兵可用。中兴天子，须以马上成功；若夫千骑万乘、出警入跸之威仪，皆可去也』。上大喜，语廷臣曰：『朕得金堡，如获至宝』。即授堡兵科给事中；堡以守制固辞，请敕印联络江上义师以出。上遂决意出赣州，幸长沙。先遣大学士苏观生赴南安募兵，中途接应；上亲祖送之（金堡字道隐，杭州仁和人。庚辰进士，初任临清知州。京师陷，南奔。旋丁内艰，与乡人姚志卓起义山中。志卓屡有克捷，与江东诸营遥为声援。堡入闽，奏其功；上大喜，封志卓为仁武伯。擢堡兵科给事中，以服辞；乃请敕印、假虚衔，以墨衰从戎，联络江上义师。既至江东，入方国安营。鲁诸臣以堡北来奸细，争攻击之；监国以谕国安，国安遂执之。御史陈潜夫语国安曰：『堡与姚志卓起义建功，公固知之，曾许迎其家渡江；今何乃尔』？国安悟曰：『是也。然此举非遵监国令，乃闽中二郑有书必欲杀之耳』。盖二郑恶堡劝上弃闽幸楚，谓芝龙不可恃也。

　　因出示芝龙书，且云：『吾纵其去，去勿入闽；若入闽，吾必追杀之。不然，无以取信二郑也』。潜夫以谓堡，堡曰：『吾必入闽缴敕印。倘中道被杀，是死于盗耳；命也』。遂行。以次年夏至闽，缴上联络义师敕印。上欲夺情，堡再三辞；不允。已引先朝「杨嗣昌夺情，为黄道周诸正人所不容」为案；奉旨：『嗣昌小人，何得与尔比例』。芝龙见之，以为行将大拜堡也，忌害益甚。是时，上在延平，辅臣曾樱留守福州。隐知郑意，密疏劝上：『欲保全金堡，莫如听其辞』。堡凡七辞，同官朱某等亦代为请，始允。堡以丙戌八月十五日辞朝，从延平出汀、赣趋衡州。而上已有旨谕腾蛟，遣兵迎驾；腾蛟命郝永忠率铁骑五千赴行在，至韶州，闻汀州之变而返）。

　　十一月，上下诏亲征，以唐、邓二王监国。旧辅何吾驺自广东至，用为首辅，随营。以曾樱协同郑芝龙留守天兴，料理兵饷。以郑鸿逵为御营左先锋，出浙江；郑彩为御营右先锋，出江西。筑坛西郊，择吉日行推毂礼，鸿逵出城，马蹶仆地。及上誓师授钺，大风起，天帝及高皇帝位前烛皆灭，三军失色。以十二月十六日发福州，二十六日，驻跸建宁（上所部置，皆阳顺郑氏意，移跸建宁。其实信堡言，将相机出赣州、趋长沙也）。

　　二年丙戌正月己酉朔，上在建宁，不受朝贺；以三大罪自责，令百官皆戴罪立功。初□日大雨雹，雹大如斗，或如刀剑。天昼黑，对面不相见。

　　予有闽江水雹歌：闽江正月气郁蒸，日午天南赤血凝；照见江水蛟龙頳，划然有声加裂缯。少焉赤散云泼墨，北风刮云天昼黑；闽江舟人无颜色，须眉对面不相识。秦川公子善天文，急占有雹缆江濆；敛襟危坐敬天怒，须臾雹下何纷纷。初如刀剑相击争，忽似山摧万壑鸣；小如杯盘大如轮，恐是天上金银宫阙一时倾。沿江舴艋半打破，官舫漏彻何由坐；呼僮开舱扫雪堆，风亦渐止雹亦过。白须罟师老江边，自言此异人未传。此是阴气盛，毋乃兵祸连。北地冱冻固宜有，南方炎热今何然？天时地气俱变易，世人安得太平年！

　　交址、日本诸国皆遣使入贡。广东布政使汤来贺运粤饷十万由海道至，升来贺户部右侍郎（御史艾南英言解饷微劳，不宜遽膺显擢。且言来贺奸党周锺自贼逃回，曾匿来贺扬州刑署中云云。盖南英与锺旧有文字隙，至是以为来贺罪案，人咸笑之）。

　　二月，马胫岭兵变，命辅臣路振飞至浦城安抚之。江、楚迎驾疏相继而至，上意遂决出汀州入赣，与湖南为声援。芝龙欲挟上以自重，固请回天兴；令军民数万人遮道呼号拥驾，不得行，仍驻跸延平（芝龙初以海贼受抚，虽晋五等爵，与地方有司不相统属；闽士大夫辄呼之为贼，绝不与通。及拥戴上即位，芝龙位益尊、权益重；全闽兵马钱粮，皆领于芝龙兄弟。是芝龙以虚名奉上，而上以全闽与芝龙也。故芝龙不肯听上出闽，思常有闽也）。

　　马士英叩关请入朝，上数其罪，不许；前后七疏自理。有李蘧者，士英私人也；与上有旧，密疏言士英有治兵才，与阮大铖皆宜在使过之列。上特许士英以青衣视事，戴罪立功。鲁王遣其臣柯夏卿、曹惟才来聘，上加夏卿兵部尚书、惟才光禄寺卿。手书与王，谓『朕无子，王为皇太侄；同心戮力，共拜孝陵。朕有天下，终致于王』。取浙东所用职官，并列朝籍，不分彼此。已遣佥都御史陆清源（浙江平湖人）解饷十万犒浙东师。至江上，方国安纵兵攫饷，杀清源。闽、浙衅益深（或曰：士英激使之也）。

　　兵部尚书张肯堂请出募舟师，由海道径至江南，江南义师必为响应；大兵由闽出浙，首尾策应，则敌可乘也。上从之，加肯堂少保，给敕印。吏部文选司郎中朱永佑，加侍郎衔；福州府推官徐孚远，加兵科衔。俱从肯堂出，止于舟山（辛卯八月舟山破，肯堂蟒衣南面自缢，一门皆死。永佑被执，不屈；砍其胁死。仆负尸出城，血不止；仆哭曰：『主生前好洁，死遂无知耶』？血即止。孚远泛海由交址入安隆；交址要其行礼，不听，不得过。反厦门，为清帅吴六奇所匿，完发以死。海外生一子，扶柩至松江；未葬，子亦死）。

　　掌〔都察〕院大学士熊开元去位。钱邦芑改授陕西道御史，开元固执资格，不容邦芑入台。台中诸御史合疏纠之，开元乞休；上乃听其去。邦芑有才气，敢言；言之慷慨，明爽可听。特为上所信任。

　　广西有僧，自称宏光，云自黄得功营逃出；其被获者，伪也。抚按以闻，上召九卿科道议迎请。廷臣议：『即系真宏光，失国之君，有尊奉、无迎请』。有司审知为妄，下狱诛之。

　　三月，吉安陷；四月，抚州陷。初，杨廷麟、刘同升起义恢复临江，上加廷麟大学士督师；同升以守制不受官，寻卒于家。廷麟兵既败敌，遂乘胜追至樟树镇不戒，反为所乘，大败；遂弃临江，退守吉安。廷麟在吉安所恃者，广营、滇营兵。滇营者，先帝时命中书科舍人张同敞用牙牌调发入京；兵未集，京师陷。宏光时，复敕云南巡按御史陈盖押赴南京。及是，始抵江西省；南京已失，仍退回吉安。因留之守吉安，廷麟以客礼待之，滇帅赵印选、胡一青亦听廷麟奋勇建功，颇多斩获。会赣督李永茂以忧去位，上用万元吉为督，召廷麟入直；以元吉代廷麟，驻吉安。元吉以诸营讲体统、申约束，诸将稍稍不乐。而永宁王所招四营之前左一营既以立功复抚州，其诸营亦皆愿受抚。宁都乡绅曾应选请诸朝，遣其子传灿入山招之，皆听命，赐名「龙武营」；计日出赣州，下吉安。元吉闻之，以为四营兵可恃也，遂蔑视滇、广兵，专望四营兵至；滇、广兵皆解体，四营兵亦不即至。丙戌三月，敌添生兵攻吉安，守兵不战而溃。二十四日，吉安陷。元吉扁舟誓师皁口、晓谕赣州，极言滇兵弃城之罪，不许容驻。滇兵径越赣州，趋南康以去。四月六日，北兵渐近皁口，元吉退入赣。十四日，北兵至赣，隔水而军。永宁王既复抚洲，北兵急围之。时郑彩驻兵广信，永宁请救于彩；其监军给事中张家玉与以三营往援，围遂解。巳而复合，彩遂弃广信入闽，抚州复陷；永宁王死之，张安率所部退回宁都。报至行在，大震。削彩爵，戴罪立功；而征各路兵为赣援。盖上志在幸楚，未尝一日忘赣；故援赣为最急也（蔡鼎，泉州人；好大言。李蘧言其精天文、韬略，荐为军师。彩败回，鼎请出关自试，一战而蹶；遂逃。某以丙戌正月，从江西巡抚刘广允出汀，将赴吉安。至赣江，无地开府，暂寓岭北道署中行事。吉安被围，某亦不能东赴，遂久留虔州；悉知虔州事。初，四营既受抚，敕书奖赏，皆以李春等为率。李春，其中首领也。有刘李騧名应驷者，忌春、传灿功，乃闻于四营曰：『公等一体受抚，李春独得官；今敕但称李春，可验也』。四营怒，遂相与杀春。传灿闻之，复驰入营，为讲明『敕称李春等者，并各营而言也』调停之，久始定。兵出驻黄金、高楼间，去赣州四十里，杀掠如故。百姓不敢与斗，斗则以坏抚局为罪，相与诉诸县令金廷韶，廷韶曰：『吾何能为，尔等其问诸首议抚者』。遂一哄而毁曾应选之室。由是，赣州人情汹汹，畏其径吉安当由赣过，当事复请旨调往湖东，赣人始宁。时杨廷麟内召赴行在；闻吉安警，留驻赣州城外。日上疏言援吉防赣事宜；心所恃者，亦四营也。吉安失守，苏观生率所募新威营退保南康。万元吉退守皁口，所部惟汪起龙三百人；观生发二百人往援，元吉以监纪程亮督之，下守棉津滩。楚帅曹志建以二千人至，一夕即噪而去。北师溯流上，新威营先溃，起龙兵继之；元吉遂入赣城。北兵乘胜水陆并进，径至赣州城下，城内仓猝无备。兵垣杨文荐，元吉乡试本房生也，奉命往湖南。过赣，见事急，遂入城自任城守，百姓拥以为主。元吉既失吉安，将士离心不复用命；坐城上瞑焉如寐，对客不发一语。望隔河敌营遍山，辄指为虚营，变马作牛。兵民有从敌中泅水至城下，言敌马多兵盛；即目为万安、太和间奸民，立斩之。江抚刘广允所召募闽兵二千余人，中军张琮领之；由宁都趋湖东。广允见赣急，檄琮回救，不至；自往雩都趋之。赣人曰：『江抚遁矣』！焚其舟、拘其家口。未数日，广允率琮兵至，赣人大悔。是时，四营调住湖东至宁都间。抚州失，张安退，仍调回雩都。廷麟亲往邀之，下赣。敌兵营水西，领兵者高进库也。二十三日，张琮、赵凉符发兵过河至默林不见敌，争前趋，利无部伍；伏发，为所败。追至河下，人争舟，一时不获渡，多赴水死，遂大败。广允愤甚，于五月初一日率兵过河再战；亲督家丁为冲锋，思得一当。兵遇敌先奔，其家丁亦奔，广允为高进库所获。后乃逃回，亦异事也。而廷麟所调四营兵至赣，再战再败，遂散。廷麟入城。以上，予皆得之目击）。

　　五月，上命复建文年号，立忠臣方孝孺等祠。杀假官木坚、李之秀于市。二人不知何所从来，自称原任两司；召对称旨，即以原官补用。后有言其假冒者，上怒为所欺，遂诛之。

　　都督陈谦称奉监国使，命入闽；久驻衢州，持两端。云鲁已封靖□侯，欲以此邀封于上。上敕芝龙取其侯印为验，谦赍印至，上即召入关。御史钱邦芑劾其久住三衢，徘徊闽、浙之界；自以举足左右为重轻，因欲要取侯封。以闽要浙、以浙要闽，只恃构阃□□散行挟制之术。又历数其在衢奸淫不法诸恶状。遂下之狱。芝龙疏救，不允。谦，武进人，出身甚微。乙酉春，赍宏光诏封芝龙南安伯。芝龙德之，故力为申救；行贿五千金于邦芑，请免谦死。邦芑以闻于上，遂决意杀之；即命邦芑监刑。芝龙闻之，过市，命且停刑；急入朝见上，请以官赎谦死。上密敕促行刑，故与芝龙语久，慰劳之；过期，芝龙出，而谦已斩矣。芝龙伏尸哭极哀，厚殓之。从此，益怀异志。密致书于清总督洪承畴，承畴不答书，但答以笔一管；疑毫端当有密札，索之一无所有。盖示隐语以「必来耳」（或曰：芝龙与承畴相通已久，承畴业以王爵啖之。此举特以愚朝廷也）。

　　六月乡试，以布政使吴炳为提调官，编修刘以备、闵肃主试。取中叶瓒等一百一十七名。凡四方流寓诸生，俱得入试，特旨广额七十名。上又亲试流寓贡生，取万子荆、倪天弼等三十余人；改为萃士，照庶吉士例，送翰林院教习。榜首李日炜，径授礼科给事中。

　　是时，赣州已围两月。自江抚刘广允被执，援兵皆不敢前。六月十五日，旧赣督李永茂所遣副将吴之蕃、游击张国祚率粤兵五千人，与北兵遇于李家山、九牛山之间，数战皆捷。北兵疑援师大至，遂撤城下围，屯于水西；之蕃、国祚亦退守南康。时赣城守已久，奉诏奖劳，赐名「忠诚府」。加杨文荐右都御处，命太宰郭维经出闽募兵援赣，加六省督师衔。维经亦入城，同廷麟、文荐为协守计。

　　浙东报至，北兵以初一日渡江，陷绍兴，鲁王航海江上，诸师俱溃；行在大震。郑鸿逵久驻关外，未尝前进一步；有传北兵至者，徒跣疾行三日而抵浦城，后至者言兵哗也。事闻，削鸿逵爵。芝龙既怏怏不得志，又为洪承畴所绐，许封闽粤王；凡各关隘守兵，自二月间俱已撤回。及闻浙东之信，遂疏称海寇狎至，臣宜遄回防御，且措兵饷为守关之计；拜表即行。芝龙既回安海，守关将施福声言缺饷，亦撤回安海。仙霞岭二百里间，空无一兵；惟所遣守关主事及内臣数员，侦探敌信以上闻耳。

　　七月，上诞元子，大赦覃恩；从龙诸巨，悉皆封爵。御史钱邦芑疏言：『元子诞生之辰，正浙东新破之日；同盟且应见恤，剥肤益复可忧。臣以为是举朝同仇共愤之秋，非覃恩受封之时也。且覃恩不宜太优、爵赏不宜太滥。若铁券金章，徒以赐从龙之旧；即将来恢疆复土，何以酬汗马之勋？非所以重名器、劝有功也』。不报。

　　七月二十五日，上御门。群臣朝罢将退，上命内臣捧出一盘，覆以黄帕，置御前。上谕群巨曰：『朕本无利天下之心，为勋辅诸臣拥戴在位。朕布袍蔬食，晓夜焦劳，有何人君之乐？祗是上为祖宗、下为百姓，汲汲皇皇，惟恐负诸臣拥戴之初心。今观诸臣，大非初意。昨关上主事搜得闽中出关迎降书二百余封，今具在此。朕不欲知其姓名，命锦衣卫官检明封数，捧至午门前对众焚之。班内诸臣，宜亦有之，朕俱不问；有之者，当从此改心易虑』！上大身丰颐，无须，声音宏如钟，着赭黄袍；词气慷慨，言之举朝感动。

　　上择日出赣。楚督何腾蛟遣郝永忠领铁骑五千迎驾，将至韶州，而北兵已陷衢州、抵闽关，遂入无人之境；守浦城御史郑为虹、科臣黄大鹏死之。报至，上即于八月二十一日启行。上与中宫皆骑马，犹载书十余扛以从；随行者，辅臣何吾驺、朱继祚等数人而已。二十七日，至汀州。停跸一日，忽有十数骑叩城曰：『吾扈跸兵也』。门者纳之，直入行宫；给事中熊纬方趋朝遇之，始知是北兵，大骂而死。从官一时奔散，遂不知上所在。有云敌人入宫，见一衣黄衣者射杀之；盖有卫臣貌类上，为代死也（或云：卫臣张致远）。或云与后俱被执，后至九泷投水死，上崩于福州。永历元年，遥上尊号为文皇帝（某以八月初一日辞朝，行属邑查催积榖饷银。于二十四日回至永安贡川镇，闻延平破，知府王士和死之。闻上已幸汀，因即散遣从役，微服奔汀。比至归化，则汀州已陷，圣驾蒙尘矣。遂留住归化村中（地名胡枋），转至沙县。北兵至福州，礼部尚书曹学佺、通政使马思理俱自缢死。其余不降者，多从郑氏入海。芝龙退屯安海，楼船尚五、六百艘。因前通洪承畴讯未得要领，故不敢迎降；乃使人言其撤关不守以待清兵之至有功，当得大用。贝勒令郭必昌贻书招之；芝龙以拥立藩王为惧。贝勒即遣其内院至安海，与语曰：『吾所以重将军者，正以将军能拥立也。人臣事君，苟有可为，必竭其力；力尽而事不可为，天命已去，则当幡然乘时以建不世之功。所谓识时务者，在俊杰也。若将军无拥立之举，我何以重于将军哉？且两粤未平，所藉于将军者不小；今铸闽广总督印，以待将军。其即来面商地方人才及两广事宜』。芝龙得书大喜，劫众议降，诸将多不欲。有周鹤芝者，以死谏，不听；其子成功亦痛哭谏，不听。以十一月十五日至福州，见贝勒乞降。贝勒与握手甚欢，折箭为誓；芝龙赂遗，不可胜计。忽一夜拔营起，遂挟之北去。从者五百人皆拘置别营，不得相见。对面作家书数封，但称清朝恩德，嘱其家世世无忘。又曰：『北上面君，是吾本愿。但子弟素非驯良，拥兵海上，脱有不测，我且奈何』？贝勒曰：『即有之，无与汝事；且亦非吾虑所及也』。遂行。芝龙既降，其家以为可免暴掠，遂不设备。北兵至安海，大事淫掠。成功母，日本长崎王族女也；亦被淫，自缢死。成功大恨，用夷法剖其母腹，出肠涤秽重纳之以殡。发丧后，遂起兵。以十二月朔，会文武诸旧僚于烈屿。设高皇帝位，定盟恢复，称明年丁亥为隆武三年。移驻南澳，军声颇振。初，北兵入关时。皆陈谦子为前导，领兵报仇；众为钱邦芑危。邦芑曰：『谦子蒸其父妾，岂能报父仇乎』？已而，果传者妄也。而谦子六卿亦从成功海上，后竟被执而死。贝勒在延平杀降官马士英、方国安、方逢年，悬其首于黯淡滩。先是，北兵渡江，阮大铖迎降，国安同士英、逢年等走台州。阴计间道归闽，渐可退入滇、黔。乃遣人上疏，言北兵陷浙，势且入关，劝早为防御计；以此输忠，为入朝张本也。已而，贝勒由严、衢入闽；及陷延平，追骑至顺昌县获御扛，搜得其疏。贝勒出以示三人，遂骈斩之）。

　　十月初四日，赣州破。先是六月十五日，李永茂所遣吴之蕃、张国祚有李家山、九牛山之捷，北兵撤围屯水西，国祚等亦退守南康。二十四日，汪起龙率师数千，滇帅赵印选、胡一青率兵三千，苏观生亦遣部下率兵三千，杨廷麟收散亡数千，太宰郭维经、御史姚奇允召募滇、闽兵共得八千，粤督丁魁楚遣兵四千，先后至赣，营于城外，不下四万余人，皆欲当敌。万元吉必欲待水师之至，并力一战。中书来从谔所募沙兵三千人，吏部主事龚棻、兵部主事黎遂球所募水师四千人，皆顿南安不下；王其宏谓元吉日：『水西帅罗明受，故海盗也；桀骜难制，龚、黎两君如慈母之奉骄子。且今水涸，巨舟难进，岂能如约』。不听。及八月二十三日北兵闻水师将至，即以是夜截诸江，焚其巨舟八十余艘，死伤甚众；罗明受遁，舟中火药、器械悉归敌营。赣人闻之，无不丧气。广营、滇营皆不战而溃。自是东南城外遂无一兵。先是，九月初三日攻西门，将登城，内缒死士砍之。九月，北兵据南康。滇、广两营既溃，人无固志，各营皆稍稍引去。城中所留者，汪起龙疲卒千余人，汪国泰、金昌振、徐日彩所部各百余人，郭维经部下三千人；城外，惟水师后营黄志忠二千余人而已。参议谢之良拥众万余于雩都，不敢下；粤西狼兵八千人逾岭，亦不即至。赣被围日久，守陴者皆惫。十月初三日，城内有缒城出者，北兵获之，以为向导。夜由小南门上，乡勇犹与巷战久之。初四日黎朋，北兵大至。城上发炮，炮裂遂陷。阁部杨廷麟赴水死，太宰郭维经入嵯峨寺焚死（有云：出城卒于家），岭北道彭期生自缢于公署，御史姚奇允趋文庙缢死，职方司主事周湖被执，骂而磔死。同知王明汲、推官吴国球、胡以紞及编修万发祥、吏部主事龚棻、兵部主事于斯昌、王其宖、黎遂球、柳昂霄、钱谦亨、鲁嗣宗、户部主事林珽、中书舍人来从谔、刘孟鍧、刘应驷、知县林逢春、通判郭宁登等，死者不可胜计。乡绅卢象观合门赴水死。万元吉已出城，叹曰：『使一城俱尽者，我之为也。吾何以存』！正巾帻，赴水以死。先是，万禁妇人出城，其家窃以其姬缒城出；万知之，追还。由是禁益严，以致合城遇难；故云然。惟杨文荐方病，困卧榻上不能起；执送南京，病益剧，绝粒而死。  
　 

卷中

　　永历纪年（上）

　　上讳由榔，初封永明王；神宗皇帝孙、端皇帝之第四子也。端皇帝讳常瀛，为神宗第五子；以万历二十九年壬寅封桂王。天启七年丁卯，就国于湖广衡州俯。崇祯十六年癸未，流贼张献忠陷衡州，王率宅眷走粤。世子、次子俱被执，王与第三子安仁王先达广西，上稍后至永州界，为贼所获，系道州，将送诸贼营。会上疾，贼问当以何日愈始行？上漫应之曰：『二十四』。及二十三日午时，忽传大兵至，上以为贼至也。已见贼众登陴，则广西征蛮将军杨国威遣其旗鼓将焦琏领兵四千救上，攀城而登；贼大溃。琏入城觅上，破械出之。扶掖上马，上不能骑；贼众且至，琏负之行三、四里，渡河得免。湖南巡按御史刘熙祚遣人护送至粤西，从王侨居梧州。崇祯十七年甲申，王薨（宏光时，谥「端王」。允王妃王氏请，王柩至衡州；巳葬于梧州，是为兴陵。上即位，追号端皇帝）。

　　隆武元年乙酉闰六月二十七日卯时，唐王即皇帝位于福州，是为隆武。晋封安仁为桂王，徙居广东之肇庆府。隆武二年丙戌，上闻赣州警，复返梧州。未一月，安仁薨，上当袭位。隆武语群臣曰：『此永明之天下也。永明神宗之孙，正统所系。朕无子，后当属之』。先是，瞿式耜新任广西巡抚，将赴桂林；值靖江王亨嘉谋逆，自称监国，式耜遂留梧州。亨嘉帅兵至梧，执式耜，并劫取敕印，先用小艇载入桂林。两广总督丁魁楚闻变，急调兵与战于梧州，败之；遂命参将陈邦傅、赵千驷、严遵诰与都司马吉翔等，乘胜追至桂林。亨嘉惧，复请式耜莅任。式耜阴结其大将杨国威、中军焦琏与邦傅等合，遂破其军，擒亨嘉。捷闻，隆武封魁楚平粤伯，晋式耜兵部右侍郎，以晏日曙为广西巡抚。式耜既得代，遂留寓肇庆府。会安仁薨，式耜谒见，上姿表异常，且多瑞兆，心窃异之。乃与肇庆知府朱怡■〈忄间〉谋迎至肇庆，还旧居。

　　及九月，闻汀州之变隆武蒙尘，式耜倡义，以上贤明仁孝，为神宗嫡孙，以贤以亲，宜正大位；遂与宗室朱容藩、原任简讨方以智、户部郎中周鼎瀚、肇庆府知府朱怡■〈忄间〉等同心拥戴。而粤督丁魁楚时驻南雄，闻闽变，急返肇庆；以奉有迎驾之旨，踌躇不决。会闽中首辅何吾驺自闽奔回，贻书魁楚，始知无驾可迎。于是大司马吕大器自柳州至，李永茂以守制自韶州至。相与定计，合辞进笺。以丙戌年十月十四日监国，颁诏楚、蜀、黔、滇，人情翕然。加丁魁楚大学士兼戎政尚书，吕大器大学士兼兵部尚书，瞿式耜大学士兼吏部右侍郎；李永茂请终制，其余进秩有差。

　　十六日，赣州陷，报至，举朝汹汹。司礼监王坤趣上移跸梧州，瞿式耜等力争之，不得；以二十日趋梧州。

　　苏观生随于十一月初五日拥立唐王弟于广州。初，观生奉隆武命，至广募兵，驻南雄。及汀州陷，奔回广州。过三水，闻上监国；以己不与议，遂不至肇。诸公以观生弃南雄撤兵擅归，不令与议。会唐、邓诸王自闽航海至广，镇将林察迎之海上。观生闻之，于十月二十九日拥唐王入广州城；以十一月初二日监国、初五日即位，改元绍武。此中监国之诏未达，彼中登极之诏先颁矣。

　　先是，唐王遣主事陈邦彦来肇通好，上已登舟；舟中召对，邦彦曰：『天潢之序，固应属王；不如早正大位，以系人心』。魁楚等然之，上授邦彦兵科给事中；未及回广，闻唐王已正位号。于是，魁楚始定议迎上还肇。以十一月十八日即帝位，以明年丁亥为永历元年，颁诏中外，遣兵科给事中彭耀往谕广州。耀为秦令，有能声；入广极陈正统所在、监国先后，宣示大义。观生不听，耀语不逊，遂杀之；即遣兵向肇。前大学士陈子壮致书式耜，力请馘观生。而是时王化澄代魁楚总制，当督兵；化澄庸懦，且怀观望，兵部右侍郎林佳鼎请代化澄，遂命以原官督诸军下。与广兵遇于三水，广兵败，乘胜至海口；广兵以东南风作，用火器以攻我舟，我兵登岸陷淖中，全军俱覆。佳鼎与佥事夏四敷，同死于水。

　　十二月初十日，方命将再举，闻北兵以轻骑数千突入广城，执绍武，观生自缢，声势渐逼三水。司礼监王坤复趣上西幸避之，于二十六日登舟。式耜方视师峡口，闻之急返肇，力挽不得。魁楚扈驾西上，升岭西道；朱怡■〈忄间〉为广东巡抚，留守肇庆。式耜部署毕，疾趋梧，上已越梧而西又五日矣。魁楚至梧，为标将苏聘所惑，从梧转入岑溪；化澄携中枢印走浔州。随驾者，户部尚书吴炳、简讨方以智、文选司郎中吴贞毓、给事中唐诚、御史程源、中书吴其靁、吴德操、洪士彭、掌锦衣卫事马吉翔十数人耳。

　　王坤，先朝旧珰；本名宏祖。自南都陷，入闽，隆武屏不用。至星宫府草创，无习故事者，留为司礼秉笔；颇弄权，而外廷亦遂夤绿以进。如周鼎瀚本户部郎中，内批改给事中；式耜曰：『瀚历部俸深，且有推戴功，应升卿寺，今破例而改，非升也；何以示新政』？然瀚志在给事，卒为给事。广东巡按御史王化澄骤升两广总制，兵部右侍郎林佳鼎代化澄出兵，出则进化澄右侍郎、掌中枢印；会吕大器以病去，墨敕升化澄兵部尚书，皆出于坤。大学士李永茂以守制不入直，佥请端知经筵；永茂疏荐十五人，坤辄以己意去取其间。永茂曰：『上方以启沃责茂，茂以十五省人才进而去取之，是有言不信也。敢知经筵事乎』？遂解舟去。巳坤复荐数十人；科臣刘鼒等疏论内臣不得荐人；坤大怒，叱逐鼒等。其横如此。然上以坤习知宫禁事，左右导卫；故特亲信之。凡仓猝西幸者再，群臣要留不得，皆坤之为也。初，丁魁楚与吕大器、瞿式耜等请上监国，而王坤适自闽至，魁楚深为结纳，遂用端首辅。召起前大学士陈子壮；闻魁楚秉揆，力辞不赴。魁楚复与大器争管戎政不协，大器因上有西幸之意，自请留守东方。未几，由梧而韶，再至梧入柳，遂召之不出，未及与登极大典矣。至十二月二十六日，王坤再趣驾西上，上意在楚。时班行多楚、蜀人，亦劝上行，上意遂决。以丁亥正月元旦跸梧州，由府江趋桂。魁楚弃上走岑溪，舳舻相属；北将李成栋追及之，尽获其辎重、妇女。魁楚素与成栋有隙，及是薙发迎降，成栋不礼；籍其家口数百人，凡男子无少长，悉斩之。魁楚在坐，哀求免其一子；成栋笑曰：『汝岂望活，尚求活人耶』？并杀之。吾犹见其一孙纔数岁，为罗成耀子。

　　永历元年丁亥二月，上至桂林。以吴炳、方以智为大学士，同瞿式耜入阁办事。式耜请驾跸桂林，联络湖湘、控制两粤，粤、楚用兵，易以策应；王坤力主幸楚。是时肇庆已陷，北兵在梧。初十日，北将李成栋自梧袭平乐，屠列鳌以精骑直趋桂林，兵薄阳朔；上遂决意幸楚。十五日，驾发桂林，司礼监王坤、锦衣卫马吉翔扈从。命式耜为桂林留守，大学士吴炳随行。式耜请暂驻全州，去桂稍近，军机易以呼应；从之。二十五日，平乐府陷；守将陈邦傅走柳州，北兵乘胜直上。上在全州，命全州防守副将焦琏率所部兵尽入桂林，为防御计。初，琏以破靖江王有功，升参将，驻黄沙镇；是时闻命，星驰赴援。至甘棠渡，水涨浮桥断，搜渔舟次第得渡。三月初一日，北兵破阳朔；初九日，到刘仙岩下。琏以初十日，抵桂林城。十一日，北兵突至，数十骑冲入文昌门，直上城楼，下瞰留守公署，矢注如雨。式耜方缓带从容。忽仰见城上铁骑驰骤，讶曰：『岂是□耶』？急召琏。琏兵悉散遣领粮，一时不集。琏方裸，不及披甲，挟弓矢趋至城下，连发数矢，毙其二骑，琏亦被射中臂；拔镞更射，又毙数骑。骑奔，徒步追之；兵亦渐集，乘胜奋杀，连砍十余骑，桂林以全。

　　是时，定蛮侯刘承允从武冈入卫，颇尊朝廷。恶王坤弄权，疏逐之；面叱周鼎瀚仰寺官鼻息，不为礼。闻桂林有警，即遣劲兵千人赴援；兵未至，而□已败退。承允以拥卫功，晋封宏国公。刘承允请封掌锦衣卫事马吉翔、东司房郭承吴、西司房严云从伯爵，以酬扈驾之功；于是吉翔封文安伯、承吴遵化伯、云从靖江伯。御史毛寿登驳参金吾无矢石功，何得援边镇例晋五等？给事中万六吉、御史吴德操继论之。吉翔等疑寿登疏出编修刘湘客，指鼎瀚复造蜚语为董卓、■〈确，氵代石〉、汜之说以激怒承允。承允诉诸上，逼上立下廷杖。有旨：缚寿登、湘客、六吉、德操于行在午门外；承允复力为申救，得免，皆夺职。承允与吉翔内外交结，益跋扈不可制；要上幸武冈。式耜屡疏争之。某逼杖寿登等者，亦以四人主还跸之议也。及是，闻桂林之捷，知粤西渐安，上将返跸桂林；四月，劫驾移跸武冈，改为奉天府，政事皆决于承允矣。而承允前所遣援兵，在桂与焦琏兵主客不和；于五月十四日与琏兵哗斗，击伤琏，大掠城中而去。留守瞿式耜檄诛为首者二十余人，疏劾承允驭兵无律状。十五日，琏兵亦出城，赴黄沙镇。

　　北兵侦知桂林兵变，复图来攻，大集平乐、阳朔之众，号召土贼、猺人蜂拥而至。琏闻知，复从白石潭回桂。部署略定，二十五日北兵薄城下，营于文昌门外。时方积雨，城坏，□百计攻之，吏士皆无人色。琏裹创披甲，督诸将分门扼守，副将白贵、白玉坚堵文昌门；式耜用大炮击杀数骑，势少却。二十六日黎明，琏与白贵等未及蓐食，遽开城门出战；掩其不备，击杀数千人。自辰抵午，琏呼曰：『兵腹枵矣，奈何』？式耜急括署中米蒸饭，缒城下分哺再战。日晡，雨未息，收兵。明日，复出战，士气百倍；北兵大败，尽弃甲仗而逃。副将马之骥隔江复发大炮助其声势，遂乘胜追击数十里，斩级数千。初，北兵分路，一从栗木岭来，不知前兵已败；马之骥闻之，疾驰渡江，未登岸，敌争迎击。之骥运槊大呼，连毙三人，皆奔窜；复追杀二十里而还。自是北兵胆丧，不敢复窥桂林矣。琏骁勇敢战得士卒心，久于桂受留守国士遇，故桂林赖以再全。捷闻，晋封琏新兴伯、式耜临桂伯。式耜力辞，不允；再疏请还跸全州，不报。

　　上在奉天，召户部侍郎严起恒为大学士，同吴炳入阁办事。起恒，浙江绍兴人；崇祯辛未进士。初任广州府知府，以廉能，升衡永道。十六年癸未，献贼躏湖南，官兵逃散；独起恒守永不出，谕门吏早暮鼓吹如常。永人恃以安，去者渐返；贼退，永独全。上即位，加户部右侍郎，督饷湖南，饷不匮。至是，召入行在为东阁大学士。为人清介和惠；虽非戡乱才，然一尘不染，颇为藩镇所畏服。湖南流贼曹志建等十数营相率来归，封志建保昌侯；晋何腾蛟总制驻衡州，巡抚堵允锡驻长沙，声势颇振。焦琏既屡战胜，遂于八月初六日率兵直趋阳朔，下平乐；叛将李明忠据浔以瞰柳，闻之宵遁。陈邦傅亦由宾州、柳州出，复浔州，次复梧州。

　　全粤初定，留守瞿式耜复具疏请还桂林，奉旨择日返跸。而北兵已陷长沙，由宝庆直趋行在。二十五日，突至奉天城外，上奉两宫踉跄斩关出，从间道达靖州界；百官星散，大学士吴炳被执死焉，刘承允举城降。护驾参将谢复荣以兵五百人断后，与追骑战死于王家堡。上遂由靖至柳，道出古泥，总兵侯性、司礼监庞天寿帅舟师五千来迎。会天雨泥淖，乘舆服御沿途散失，宫婢、内竖皆狼籍雨中，饥困不能兴。性预敕行宫盛供帐，凡御用器物悉备；中外随驾者仅百余人，所需无有缺乏。上大喜，太后言于上，面封性商邱伯，以天寿代王坤掌司礼监印务。上次柳州（初，李成栋尽锐而西，直抵平乐，桂林势甚危。会粤东余龙起兵龙湖江盗，有众万余出没甘竹滩。广州陷，建义者多归之，其势益张；焚北船于东筦，遂突广州。北抚佟养甲坚壁不出，檄成栋还师御之。兵部左侍郎张家玉、举人韩如璜起兵攻东筦，县令郑霖开门以应。已闻成栋且至，遂弃城以舟师屯杜■〈氵〈穴上告下〉〉村。遣张元莹、陈瑞图奉表行在，进家玉兵部尚书。兵科给事中陈邦彦亦起兵于高明，使其门人马应房以舟师围顺德。成栋既破余龙，遂趋顺德，应房迎战败死；移兵攻杜■〈氵〈穴上告下〉〉村，韩如璜死之。家玉兵引入新安，成栋围新安；复弃城走博罗，遂据之。七月，大学士陈子壮起兵九江村，与邦彦共攻广州。初，邦彦约城内诸降将内应，期于是月之七日三鼓内外并起。子壮先期以五百舟师薄城，谋泄，佟养甲捕诸内应者悉斩之；发大炮击舟，舟毁兵退。北风大作，养甲乘风追之；子壮退保九江，又弃去，入高明，与监军麦而炫、知县朱实莲婴城固守。邦彦亦退；会清远指挥白曹灿反正迎邦彦，邦彦率舟师赴之。成栋用四姓贼郑昌等为导至高明，发炮破其城，杀实莲于南门楼；子壮、而炫被执。成栋遂围家玉于博罗；城破，家玉走增城，急攻之。成栋赴救，内外夹击。家玉败，火药尽，乃与诸将痛饮，夜投濠死；将士数千人皆死，无降者。子壮临刑骂不绝口，养甲寸磔之，分其胔骼散置各郡城楼。遍召广州诸绅坐堂上，观其受刑以惧之。而炫从死。而家玉首亦至东筦，李觉斯与家玉有隙，时在坐，请审视，恐为所欺；养甲曰：『视此貌清正，固是义士；必家玉也』。未数日，成栋破清远，邦彦率兵巷战，力屈赴水；北兵钩出之，与总兵曾天奇同槛送至广州。既至，亦大骂而死。陈子壮、张家玉、陈邦彦事虽不成，然义旗并举，牵制李成栋使不得西上，而桂林、武冈间犹得从容驻跸者，三人不为无功也）。

　　九月，上在柳州。式耜再疏迎驾，极言『粤西山川形胜、兵马人心，俱有可恃；年幸丰稔，飞挽有赀』。上遣阁臣严起恒、词臣刘湘客至桂林，与式耜酌量移跸事宜，何腾蛟亦至。忽尔安侯郝永忠帅铁骑万余自湖南来，百姓震骇，复与焦琏兵主客不和。会宜章伯卢鼎亦至，自是兵势稍壮。腾蛟遂帅鼎、琏等与永忠分汛防御，桂林以安。而柳州叛将覃鸣珂与守将龙文明构衅攻杀，几至犯驾。上幸象州。

　　十一月，北督佟养和帅兵至全州灌阳，腾蛟、式耜集永忠、琏誓于神，刻期出师；又命卢鼎与滇帅赵印选、胡一青等分路驻全。北兵至，合击大败之，追杀三十余里；斩首千级、夺马三百余匹，养和仅以身免。诸帅连营而军，亘三百里。北兵退，式耜复请驾还桂林。

　　十二月初五日，上自象跸桂，太后及两宫俱驻南宁府。先是七月，司礼监庞天寿奉敕至桂，催兵下梧州。王坤既被刘承允逐，夤缘马吉翔，复入。自武冈至柳、至象，票拟皆出吉翔手也；及至桂，始归诸内阁。阁拟复多改票，式耜争之不能得。是时腾蛟督诸将列营永福，而琏与永忠兵益不睦；琏走平乐，永忠壁兴安。

　　永历二年戊子正月，上在桂林。叙元年全州功，晋封腾蛟世袭定兴侯、柱国太师、兵部尚书；诸将周金汤、熊兆佐、马春麟各与挂印，滇帅赵印选新宁伯、胡一青兴宁伯，焦琏进封侯。

　　二月二十一日，报北兵前驱至灵川。二十七日，郝永忠兴安被袭，急奔回，逼上移柳州。式耜请侯督师腾蛟报至，不听；严起恒请迟至天明。方五鼓，乘舆已发矣；永忠放兵大掠。适滇营兵亦自灵川彻回，城中烟焰蔽天，兵刃相加，不辨主客；公私涂炭，朝士皆被戮辱。式耜亦被劫入舟，行三日，方回。泊漳木港，遇刑部侍郎刘远生、给事中丁时魁，请式耜下阳朔，催焦琏入援；先遣一吏入城，息烟火、收仓储余粒，草檄分路四发，俾远近知留守在也。于是焦琏自平乐驰入桂；楚镇周金汤、熊兆佐、滇帅胡一青闻变，皆至；督师腾蛟亦提兵自永福至。北兵侦知桂林兵变，乘虚袭桂，直抵北门。式耜守城；腾蛟督师三面出，一青领兵出拱极门，周金汤、熊兆佐领楚兵出武胜门，焦琏随督师出北门。琏纔遇敌，即奋臂大呼『诸将军看琏杀敌』，单骑横矛直冲敌营；敌围之数重，琏左右奋击，敌散而复合者数次。琏部将刘起蛟见琏被围，大呼杀入与琏合，连砍数十人，贯其营而出。赵兴、白贵以锐师四面急攻之，皆殊死战；滇、楚诸营又从旁夹击、敌不能支，遂溃。一青从东来奋击，复大败之。一青骑剪鬃马，敌呼之为牛；遇之，辄曰：『避骑牛蛮子』。为人短小便捷，马上腾掷如飞；善用铁标鎗，于十数步中取人，百发百中。马毙，斩一敌，跃上其马以驰，与琏追杀二十里。北帅堕马几获，遂北渡甘棠遁去。留守于北门待督师还，并辔入城；时三月二十二日事也。当永忠之乱，监司、府县俱哄散，百姓逃匿山寮间，是时诸将列营榕江，日需米数百石无所出；式耜多方搜括，得升升往、得斗斗往，督师计升斗分给士卒。久之，民多乐输，饷大足；督师乃得率诸帅出严关，与留守交相劳苦，复交相庆。

　　上以三月初十日至南宁，扈跸大学士严起恒、锦衣卫马吉翔、兵部尚书萧琦、给事中吴其靁、洪士声、许兆进、尹三聘七、八人耳。至是，式耜乃上疏讯行在所，候上及三宫起居；上始知留守无恙、桂林复全，为之泣下。下诏褒赏，慰劳有加。

　　四月乙未朔，王子生。

　　初十日，江西金声桓反正疏至。声桓，本宁南侯左良玉之部曲；随良玉之子梦庚降附，用为江西提督。副将王体仁本骁贼受抚者，兵最强，声桓忌之；乃与其部将王得仁深相结，并相结帐下诸健儿，以计杀体仁，用得仁领其军驻建昌。幕中曹子悦，信丰人也，每劝得仁反正；声桓幕客吴遵周，阴与子悦同谋。黎士彦者，善撰伪敕印；因南昌乡绅万翱，以通于二客。两帅犹豫未决，会御吏某巡按江西贪虐，索取得仁家女乐；得仁愤甚，遂以正月二十七日杀御史。举兵反；声桓称豫国公、得仁称建武侯，皆士彦敕印伪封也。遣人赍奏行在，至是始达。

　　同日，广东北帅李成栋自负有取粤大功，一旦以佟养甲为总督，受其节制，意不平，亦怀异志。念家属在江南，遣标将范成恩潜往松江以计迎取；候至粤，然后举事。值声桓已定南、瑞、抚、建诸郡，路阻；成恩思密致声桓蜡书。时养甲觇知上在南宁，檄成栋两路进兵：一从连州入贺平，取桂林，一由高、廉袭南宁；又拨水师五千驻梧州策应。成栋辞以无饷，观望不进；养甲趣藩司即行措办，署布政司袁彭年以库存八万两付成栋，养甲不知也。四月初十日黎明，成栋密令兵齐集教场，哗言无粮欲为变；自诣总督，请养甲亲出抚辑。养甲出城，铁骑布满城外，马步五万余拥之，大噪；成栋先取其总督印握之，三军欢呼，同时割辫，养甲亦自割辫。实时出榜安民，以反正晓谕军民，用永历年号。檄各属郡县改复衣冠，粤东十郡不半月而底定。广西巡抚耿献忠于梧州闻信，亦帅所属割辫投诚；先遣官至南宁报知东省情事，举朝未之信也。成栋于是遣官进贺表，具疏迎驾。原任广东巡抚曹烨、高雷巡抚洪天擢，俱从成栋军前来朝；成栋命部将罗成耀带甲士五十迎驾浔州。封成栋广昌侯，诸将俱与挂印；袁彭年、耿献忠、洪天擢、曹烨、张调鼎等，即行擢用。

　　五月，上命所司修葺兴陵（即端皇帝陵也）。

　　二十七日，督师何腾蛟复全州。

　　六月，上至梧州，谒兴陵；上跸梧州。晋封成栋惠国公、总兵杜永和江宁伯、副将杨大甫乐安伯、罗成耀宝丰伯、董方策宣平伯、郝尚久新泰伯、张月传兴伯、阎可义武陟伯；佟养甲虽系满人，顺正不挠，亦封襄平伯。成栋迎驾东幸；桂林留守瞿式耜力请幸桂，令简讨蔡之俊、给事蒙正发先后入迎。时东勋恃反正功高，挟上以不得不东之势；上遂由梧入肇。成栋迎于百里外，储银万两，以备赏赉。

　　八月癸巳朔，上至肇庆，以肇庆府治为行宫。成栋解甲冑、肃冠裳入见上；出语人曰：『南面坐者，真天子也；某见之，不觉顿首至地矣』。诏赠陈子壮大学士、吏部尚书、番禺侯，谥「文忠」；张家玉少保、武英殿大学士、吏部尚书、增城侯，谥「文烈」；陈邦彦兵部尚书，谥「忠愍」。时六部九卿台省员缺，辅臣严起恒请补用反正诸臣；准依隆武原官铨补。敕召旧辅臣黄士俊、何吾驺原官入直，以袁彭年为左都御史、洪天擢为吏部左侍郎、耿献忠为户部左侍郎、曹烨为户部右侍郎，张调鼎、王芊等俱列卿寺。兵科给事吴其靁疏言：『反正乃成栋功，于文臣何与？躐居卿贰，爵赏太滥，有伤国体』。不报。李成栋陛见后，大治宫阙于广州城，吏部侍郎吴贞毓疏请上幸广城。刑部侍郎刘远生入朝，会成栋适自岭还，方修行宫迓乘舆；上命远生劳之。远生与成栋有乡谊，因谓成栋曰：『天子，天下主也；爵赏征伐，出自天子。天子又与天下共之；若在此，则爵赏征伐，人疑天子必有私隐，令寄政不可不嫌也。且江、广同时反正，六师当不日下金陵。上不返桂林，犹云直从南韶出江右耳。若幸广城，则示天下以苟安之局矣』。成栋曰：『善』；遽止其役，第加缮肇庆府城为宁跸之地。

　　有士人某献白玉一双，皆方广盈尺；云渔人得之南海。上命制成玺，文曰：「皇帝受命之宝」。其一，藏之内府。

　　是时，南昌已被北兵围困三月矣。初，金声桓、王得仁反正疏至，敕书慰劳，改豫国公为昌国公、建武侯为繁昌侯；两勋不悦。识者以为昌为「两日」，私忧两勋之不能久也。一时海内响应，乃不即乘势东下直取江南，听江右迂儒谬计，以「宁庶人起兵不破赣州，卒贻后患」；因并力攻赣州。久之不下，而北帅谭泰乘虚袭南昌，始舍赣州，退保南昌。南昌兵颇盛，每出战，胜负相当；后为奸僧所绐，择日决战。于是闭城自守，北兵乃益筑垒、掘深堑；围合，求出一战不可得矣。七月，惠国公李成栋提兵三万出庾岭攻赣州，以救南昌；军容甚盛。赣州守将高进库伪约降，其实坚城以缀惠国之师，使南昌坐困也。惠国信之，遂还军岭上。

　　十一月初一日，督师何腾蛟率保昌侯曹志建、宜章侯卢鼎、新兴侯焦琏、新宁侯赵印选克复永州，杀其镇将余世忠、巡抚李懋祖。永州坚守历三月，前后大小四十余战，杀伤过半，所存羸兵不满千。粮尽，咽糠吃草；初食马，继食人，城中妇女老弱皆食尽。城破之日，洒扫官署，所剔妇人阴弃不食者出之，计十五石。初五日，监军御史余鹏起、职方司主事李申春领兵复宝庆两府。捷音同日并奏，军声大振。

　　二十九日，督师露布至，恢复衡州；又据忠贞营李赤心捷报，已取益阳，直抵湘潭。于是瞿式耜密疏请上西幸，有云：『天下大势在楚、不在粤；粤东三面险阻，易入难出。臣不敢争者，以成栋一片血忱，方倚为江右声援；一旦拂其望幸之心，何以劝忠？今衡、永恢复，游魂东窜，粤西之背愈厚；赣州愈困，江围未解，粤东之齿尚寒。在成栋奉皇上去危就安，既无内顾，可毕力以图赣；而楚师得万乘亲临，勇增十培，便可乘胜以长驱矣』。

　　时陈邦傅恃恩骄横，夤缘禁近，与马吉翔相为表里。初，冒封富川伯；以迎驾功，封思恩侯，已晋封庆国公。又冒功，封其妻父茅守宪宁端伯、中军胡执恭武康伯。复奉世守广西之敕，行文巡按御史查核通省钱粮。式耜特疏参之，兵科给事中吴其靁疏论世守非制，并劾撰敕中书张立光。广西巡抚鲁可藻、巡按御史吴德操皆有疏参，腾蛟亦上疏驳正，湖南勋镇曹志建等皆哗然不平，事遂寝。究其故，皆由吉翔与桂林留守不悦；故加邦傅世守，以擅全省予夺，以挠留守之事权。立光小臣，奉旨承行。及迫于公论，吉翔乃称原颁敕书，止「居守」、非「世守」也。外议益重邦傅以改敕之罪，然国体大亵矣。吉翔与邦傅皆浙东人；崇祯时，执恭为兵部火房舞文，吉翔、邦傅皆由以得官，执弟子礼于执恭。故执恭虽为邦傅中军，而邦傅犹称之为老师，惟其指挥是听。三人者，一线关通、内外呼应。滇南半壁，实坏此三竖子手也。

　　诛襄平伯佟养甲。养甲有密表北去，李成栋搜得之。上不欲显其罪，于初十日命往梧州代祭兴陵，李元允遣健儿杀之于江中。

　　国姓朱成功自海上遣官陈士京入朝；封成功为延平王。

　　十二月，李成栋帅师再出南安，陛辞；面奏：『南雄以下事，诸臣任之；庾关以外事，臣独任之』。又疏言『朝廷功赏不宜滥。文武职，各宜分。言官直气，宜奖进；内臣、卫臣，不宜干预内阁机务』。盖有所指也；马吉翔衔之。成栋出，以其子元允留行在，掌锦衣卫事，与闻朝政。时，粤东以反正叙官者满朝列；惟从苏观生拥立唐藩者，禁锢不用。然其中亦有贤者，皆从此废，谓之绍武一案。元允，本姓贾，河南人；成栋养为己子。因与袁彭年交善，彭年益引其同乡丁时魁、蒙正发及陕西刘湘客与同决事。会给事中金堡服阕，自湖南赴行在，湘客令元允折节与交；交日密，朝士中不无异同，渐有党人之目。

　　永历三年己丑正月元旦，雨；免朝。上在肇庆。督师何腾蛟疏至，奏湖南千里一空。前恢复诸城，一旦尽弃；引罪自劾。盖督师初据忠贞营塘报称：『于十月二十一日自常德发兵，二十二日恢取益阳。于十一月初一日分兵三路；一取湘潭、一取湘阴、一取衡山，杀衡山县令。于本月初二日过宁乡，初三日巳时抵湘潭，于十一月十一日直抵长沙矣』。随闻常德、宝庆一带因忠贞营阑入，皆烧营弃城东走，湖南为之鱼烂；故再有是疏。忠贞营者，闯贼后营李赤心十三部也；隆武时受抚，赐号忠贞营也。散入施州卫掳粮，巡抚堵允锡向同督师腾蛟入营抚，与有旧。而马进忠者，亦降寇，素号混十万；既降，封武昌伯，隶督师麾下。元年秋，常德陷，进忠退保永定；于二年八月与北兵战于麻河大捷，斩首七千余级，恢复常德，封鄂国公。是时，堵允锡已加制辅衔；与马进忠有隙。允锡阴入夔，檄赤心从夔门径抵常德，欲令进忠让城屯其老营。未至常德百余里，允锡先至，与进忠椎牛歃血盟誓，同奖王室。进忠心知其谋，终盟无一语。盟讫及入城，即命起营，尽驱百姓无老弱悉出城，因纵火烧城中屋，不遗一椽，遂空其城而去，直走武冈。宝庆守将王进才闻之，亦弃宝庆走。各郡镇帅，莫不闻风惊溃。忠贞所至，得空城；旋亦弃之而去，东趋长沙。督师腾蛟驻衡州，奏入，朝议令让衡州与忠贞屯驻老营；即促其从衡出茶陵，往援江省，诸帅皆由宝庆进取长沙。诏未至，督师已檄进忠由益阳抄出长沙，下截北来援兵，期诸将尽入长沙城下；身往忠贞营邀之入衡。闻其兵已东，随尾之趋湘潭。湘潭，空城也。督师标兵六千人闻往迎，恐为忠贞所袭；皆不肯随，仅从隶三十人以往。于是进忠等业奉檄前发，闻督师轻身往，遣部将宣威伯杨某追护之。未至，而忠贞营亦不守湘潭。时北兵乍退，长沙孤悬，湖外城崩三丈；我军壁长、湘闻者烽火相望。北将徐勇计且不守，一日以轻骑数百出城侦探；径至湘潭，闻知城守无兵，仅督师一人在焉。遂入城，帅诸将罗拜劝降。勇，故督师标将降北者也；督师大骂，遂拥之而去。既去，杨始至城，已为北兵所守。急入城求督，凡师七出七入不得；最后出至桥，遇伏兵，矢中其吭，遂自掷于桥下以死。北兵寻亦大至，马进忠等闻之皆退，而忠贞营溃走临武蓝山，由怀集、贺县入粤西。沿途肆掠，衡、永、柳、桂皆为蹂躏矣。督师遂死于长沙。死之日，城外内兵民皆为之举哀。盖正月事也。滇帅胡一青等亦弃永州而还，凡已收复各郡县，从此复陷。报至，行在震动。上辍朝哀临，予祭九坛，赠腾蛟中湘王。

　　十三日，吏科给事中丁时魁等帅科道十六人入朝，免冠、缴印内阁而出；阁臣朱天麟罢。初，金堡赴行在将有建白，过桂林以示留守；留守令至肇庆，湘客酌之。疏参八款，李成栋、陈邦傅、庞天寿、马吉翔皆在所参，湘客削去其二，去李而用陈、去庞而用马。封上，一时风采赫然；补兵科给事中。当成栋未反正时，邦傅潜通降启，心鄙之；及是，爵位相等，甚耻与哙等为伍。得堡疏，大喜；故元允交益密，实不知成栋初亦在参中也。是时，袁彭年掌都察院事，刘湘客以詹事兼副都御史，丁时魁掌吏科、蒙正发户科、金堡兵科；五人者，日终聚会，国是由其主张。诸不得志者，目为「五虎」；以元允为党魁云。吉翔阴鸷被参，略不为意；邦傅愤甚，上疏言：『堡谓臣无将无兵，滥冒封爵；请即遣堡为臣监纪，以观臣十万铁骑』；且言『堡昔为临清知州，降贼受官逃回。今自湖南来，为北人间谍』云。时阁臣在直者，严起恒与朱天麟。天麟得邦傅疏，抵几大笑曰：『金道隐善骂人，今亦被人骂倒耶』（道隐，堡字也）！遂拟旨：『金堡辛苦何来？朕所未悉；所请监纪，着会议』。其谓「辛苦何来」，暗用杜子美「辛苦贼中来」语耳。于是时魁等入阁大噪，曰：『堡论邦傅，请监纪即令监纪；堡又论郝永忠，若永忠请其首，亦即与之耶』？遂相率趋殿陛下，免冠走出。上闻大惊，谕诸臣照旧供职。天鳞亦上疏自陈，即日引退。

　　二十八日，召起旧辅臣黄士俊、何吾驺赴行在。吾驺自闽逃回，李成栋破广州，即薙发出降，与成栋相与甚欢。令修「粤东志」，阿谀新朝，为粤人所嗤。李元允素执礼门下，故力荐，出资固在士俊前。及至，用为首辅。物议不平。台省无有言者，行人司方祚亨、太仆寺丞张尚、都察院经历林有声相继伏阙，皆夺职去。已吾驺与司礼监夏国祥交通，为金堡所参，不安其位；未几，亦引疾去。士俊为首辅，同起恒入直。起恒每事持平，多不慊五人意。又与庞天寿、马吉翔皆从龙相与久，两人亦与起恒无忤。时魁等辄指为邦党，起恒亦不以为意。

　　三月初七日，惠国公李成栋凶问至，并闻南昌以正月陷。成栋于正月再出岭攻赣州，驻兵信丰。是时南昌已破。金、王俱没，赣州势益壮，吾兵益寡。三月，北兵自南昌溯流投赣，直趋信丰。诸将争欲拔营归，成栋不可。会天久雨，其夜成栋坐城楼上，召诸将议事；则去者已大半矣。成栋莫能御，慷慨欷歔，命巨觥痛饮，誓死城上。左右挽之上马渡河，河大涨，马力弱，又已大醉，人马俱沉。三日后，人见有擐甲、抱鞍植立水中者，始知成栋死也。中军杜永和挈其印先归，余将皆全军而还。报至，举朝震惊。李元允入见，上对之哭极哀。封元允为南阳伯，挂车骑将军印。元允力辞，仍以锦衣卫提督禁旅。追赠惠国为宁夏王，谥「忠武」，予祭九坛。同时赠昌国金声桓为豫章王，谥「忠烈」。

　　杜永和等既回广州，上手敕遣戎政侍郎刘远生慰劳之。以远生为诸将同乡，素所亲信，欲因是用之总督军务。永和已重赂，谓将共推为留后，居然坐军府开印行总督事矣。永和虽称总督，诸将实不用命；惟贿是求，不复有出岭之志。

　　方忠贞溃入粤西时，堵允锡追之不及；随兵千余人，从镇峡关入粤。驻关防守者，保昌侯曹志建也；有宗室朱谋列在其营，谓志建曰：『此必忠贞欲袭关，堵乃前导，将谋为内应耳』。志建信之。又语堵曰：『曹公甚疑君，奈何』。堵不谓然，遂解甲安寝。志建发兵围之，尽歼其众；堵父子逸出，复遣骑追百余里。有何贡生某留宿寨上，既去，曹知之，破其寨，杀掠一空。堵昼伏夜行，狼狈达梧州。上遣阁臣严起恒、詹事刘湘客至梧州安插忠贞，而忠贞已越梧而南，由浔入横矣；会允锡至，遂载还行在。允锡入，遂与吉翔合，欲激忠贞东来，与东诸侯构衅。李元允知之，大言曰：『吾辈做□子时，渠不来复广东。今反正，乃来争广东乎？且皇上在此，他来何为』！允锡计沮，忠贞于怀集、贺县、富川一带劫掠甚惨。上又命兵部侍郎程峋前往宣谕，中道遇害；其家人赴法司诉（系封川守塘官张祥指使；祥，元允部将也。元允恐峋召忠贞入行在，故有是使），廷论莫能决。

　　陈邦傅献女于高必正结好，怂■〈臾上心下〉必正提兵入桂。留守知之，疏请以粤西全省粮饷分给诸勋，使无侵扰；邦傅计不行。允锡移留守式耜书云：『上有密敕：「东人握君掌上；一朝不戒，生劫入舟，朕不复有中土之望，惟卿与瞿先生图之！」』式耜大惊，谓此决非上意。乃历书四年朝政并诸勋人品邪正始末，与允锡别白言之：『毋挂东激西，以兴同室之斗』。上闻，特发手敕取允锡原书并所奉密敕，务穷究其事。式耜恐别生事端，以「业付之火」为对；力解释之，乃罢。堵允锡初恃马吉翔援拟入朝，即用辅政。及是，上颇不悦。丁时魁、金堡复论其丧师失地之罪，楚人怨之尤深；遂不见用。

　　是月，云南孙可望遣官杨畏知、龚彝至行在请封。畏知，陕西人；崇祯庚午解元，原任毕节道。与可望战，被执；可望亲解其缚，遂以为巡抚，重礼之。彝，云南人；崇祯甲戌进士，原任兵部职方司主事。初，张献忠僭号，四川有养子四人，皆封王：长孙可望为平东、次李定国为安西、次刘文秀为抚南、次艾奇能定北。献忠败死，可望帅其众，奔贵州入云南。值临安蒙自土司沙定洲乱，黔国公沐天波走永昌；可望讨平定洲，复省城。迎天波还，去其伪号，称将军；遂据有云南。可望长，稍通文墨，位固第一。奇能为贵州镇帅皮熊炮击死，其将冯双礼主其营事；可望以术笼致之，遂兼两部，寝欲自大。而定国、文秀素与比肩，不听约束，故可望乞封朝廷。谓『封爵出自天朝者为真王，而向所称报乃假窃也』；思得借此驾驭两雄，使受己节制，本意不过仍「平东」旧号而已。给事中金堡引祖制无异姓封王例，连上七疏；朝廷重违其言。有宗室朱仪■〈雨上永下〉参堡把持误国，疏亦数上。畏知曰：『朱君谬矣，给事言是也。给事引祖制以争，使黔知朝廷有人；皇上破例特封之，使滇知为朝廷特恩，不更感恩乎』？贵阳镇帅皮熊、遵义镇帅王祥皆疏言：『可望名虽向正，事非革心；朝廷无为所愚』！廷议久不决。畏知又曰：『彼意不过欲驾出两雄上耳。今既不与王爵，则晋以上公，而爵两雄以侯；使等级有异，彼意亦惬矣』。于是定议：封可望景国公，赐名朝宗；定国、文秀皆封列侯。差大理卿赵煜为册封使，同畏知、彝賷敕往。自三月入肇，至八月始离行在。滇之请封者，正使畏知、副使彝外，有武弁二员潘嗣荣、焦某；祗令护送两使，不见朝也。堵允锡知朝议不允滇请，阴欲结滇；约二弁至七里岩，设席歃血与盟。次日，邀朝士饮，金堡面诘之；且责曰：『滇与忠贞，国仇也；厥罪滔天。公大臣，偏欲与此辈交结，何意』。允锡失色；徐曰：『某辛苦万状，如君言，全无功矣』。堡应曰：『劳则有矣，功则谓何』？二弁亦在间壁，尽闻堡语。允锡大恨，数日遂引疾去，次于梧州。赵煜过梧，窃闻二弁语，不敢行；知允锡给有空头敕，乃就与谋，矫诏封为平辽王，换给敕印以往。浔帅陈邦傅中军胡执恭诇知之，与邦傅谋；亦以所给空头敕矫诏先往。忠贞据有忠州、横州，势与浔逼；邦傅思结强援于滇，竟与执恭矫诏封可望秦王，先期入滇。或云邦傅、执恭，皆承吉翔之密指也。执恭遂由间道，以四年正月先至滇。可望大喜，誊黄布告，受贺三日。而畏知等以平辽王敕印至，可望不受；云已受封秦王矣。畏知曰：『彼伪封也』。因命执恭与面质，执恭曰：『彼亦伪封也；行在所封景国公敕印具在』。可望大怒，遂辞敕使，下畏知及执恭于狱，别遣官到行在请旨。  
　 

卷下

　　永历纪年（下）

　　三年四月□□日，上御经筵。初，式耜屡疏请开经筵，荐詹事刘湘客为讲官。至是，乃加副都兼衔，与詹事黄奇遇同直进讲。然彭年、时魁等每有建议，必决于湘客而后行。彭年所恃者，正纪纲、慎名器；其实，祗争体统、重资格而已。湘客好言典制；然所习者，皆先朝陋规也。湘客，本诸生；由荐举起家，受知于留守。初以编修兼御史，继以詹事兼副都御史，亦随彭年等以资格绳人，人益不服。丁时魁颇招权，刚狠有气习；同辈亦不善其所为。蒙正发惟依附诸公，听其指使。独金堡素负清直，遇事敢言；然性溪刻、不近人情，笔锋甚锐，人颇惮之。袁彭年先朝给谏，有名誉；既降北，物情大减。及总宪，核资俸、清冒滥，不少宽假；怨者尤众。又每自恃有同谋反正功，尝争论上前，语不逊。上责以君臣之义，彭年曰：『使去年此日惠国公以五千铁骑鼓行而西，此日君臣之义安在』？闻者咋舌。由是，上心不善五人。彭年初为给事，吴其靁特疏参；上不问。至是，有张载述者，泾县人，原任江西卢溪知县，以节义自命；至行在，久不得官，谓彭年辈抑之也。于是伏阙，疏彭年罪；或云司礼监夏国祥使之。国祥为宏光幸珰，入粤新用事；与载述同乡，能探知上意者，故有是疏。彭年自是气稍沮。久之闻母艰，李元允疏请夺情，不允；遂解任，侨居肇庆城外。先是，朝士有东、西之分。自粤东来者，以反正功气凌西人；而粤西随驾至者，亦衿其发未薙以嗤东人。而东、西又各自为类，久之遂分吴、楚两局。主持吴局者，阁臣朱天麟、吏部侍郎吴贞毓、给事张孝起、李用楫，外则制辅堵允锡也；而江右之王化澄、万翱、雷德复、蜀中之程源、粤东之郭子奇，实为之魁。主持楚局者，丁时魁、蒙正发、袁彭年。彭年楚人，然私粤而不私楚；陕西刘湘客、杭州金堡既与时魁等合，桂林留守耜式耜亦每事关白，居然一体矣。至于礼部尚书吴暻、文选司郎中施召征，皆吴人；吏部尚书晏清，楚人。俱浮沉吴、楚之间。其不得为局中人者甚多：如工部尚书耿献忠、兵部侍郎曹烨、吏部侍郎洪天擢、大理寺卿潘曾纬、通政使毛毓祥、广东学道李绮，虽与彭年同为粤东反正，而于楚人气脉不通。凡自湖南、广西随驾至，出于督师留守门下者，大半归楚。吴人谓楚东恃元允、西恃留守。然吴亦内倚吉翔、外倚邦傅；特其踪迹秘密，不似时魁等招摇人目耳。

　　五月，惠国公李成栋丧至自岭北，元允回广州治丧受吊；上赐祭九坛。事毕，诏赴行在。时惠国旧部董方策、杨大甫各据一镇；大甫尤骄悍不法。至是入觐，元允招饮于宅，即席称诏斩之。

　　自成栋殁，庾关不守。闻北兵将有窥粤意，粤督杜永和奏请宝丰伯罗成耀出镇韶州，许割南韶属之；要贿万余金始行。

　　六月，留守式耜疏题尚宝司丞张同敞复原官翰林学士兼兵部右侍郎，总督各路兵马；又题佥都御史毛寿敦监督襄国公王进才、邓国公马进忠两路军务。皆奉旨给敕印。寿敦，湖广公安人；御史毛羽健之子。好读书，有谋略，能耐劳苦；楚奇才也。同敞为江陵曾孙；以世荫锦衣卫前户。先帝时，改中书科舍人；隆武帝爱其才敏，特授翰林院编修，累升学士。在武冈忤刘承允，仍还任子之职。至是，留守抗疏题复，且以知兵，兼总督之任；诸大帅皆以所举为得人云。同敞为人健瘦而髯，有胆气。每出师，辄跃马为诸将先；或败，诸将奔，同敞危坐不去。诸将复还，再与敌持，敌亦旋退，故卒以此全。意气慷慨，诗文数千言援笔立就。年四十无子；妻死，萧然一榻。

　　时焦、滇两营兵斗。琏既受知留守，再保桂林；遂以桂为老餐具。滇师久在督师标下，每赴疾人往（？），与琏兵有主客之分，多不和。已而移琏驻不乐、阳朔。元年冬，湖南溃，滇帅赵印选、胡一青等弃永州，率其兵奔入平乐，又与琏部将赵兴于五月二十九日治兵相攻。兴兵败，滇兵追至阳朔；遇粮道王奕昌，杀之。留守引罪自劾，请恤奕昌，檄琏斩兴以谢滇，而移镇老营驻桂林。滇兵自此，益骄不可用。

　　七月，留守纠旧抚鲁可藻『久驻平乐恋任不解。且既闻母忧，日以墨纕从事，但取钱粮、不理兵马。致新抚余心度观望不前』。奉旨切责。先是，粤东反正信至，可藻希冒昧躐进，列衔自署。两广旧例：东抚称制，兼粤西；西抚称抚。留守劾其擅署官衔违制；奉旨：『革职；于留守军前戴罪立功』。

　　八月初一日，焦琏部将刘起蛟轻兵出全州，深入重地，败绩；琏按军法斩之。初，留守闻北兵渐近，檄赵印选出全州，杨国栋、焦琏分兵堵截开州、海阳坪间。琏病卧阳朔，不即行；其部将张明纲、刘起蛟奋勇争行，以全营疾趋兴安而败。留守疏言：『起蛟贪功致败，法所不容；但今兵骄将悍时独肯身先士卒，一往不顾，其忠义之气，有足嘉者。请以其子袭职』！从之。

　　九月初五日，太监秦宗蛟自湖南返；过桂林，言辰常总兵马蛟麟有归国心。式耜疏请敕印，命宗蛟往；至则，蛟麟但修书报命而已。

　　监军毛寿敦赴楚，路经柳庆，为邦傅标下曾海虎劫掠一空。式耜飞檄地方严获贼首，追取敕书，并鄂国营诸印信诰敕；立提海虎置之法，远近称快。

　　粤督杜永和入朝。粤人黄奇遇、郭之奇以小忿争直于永和前，为永所笑；朝士耻之。

　　十一月二十一日，留守报王进才、刘子良于本月初四日恢复靖州；又报曹志建复永兴、来阳二县。二十三日，报马进忠于十月二十七日恢复武冈；胡一青进屯东安，直取永州；牛万才、张光翠兵逼宝庆。军声复振。

　　是月，上御文华殿亲政。是时史官乏员，诰敕多出中书，上欲归其职于翰林。内阁辅臣黄士俊、严起恒奏请考选，留守瞿式耜疏荐部属臣某等堪备宜职；上意特重科名，于是礼臣黄奇遇等议仿唐、宋开科取士。有诏：廷臣三品以上各举所知、卿贰等自举其属，汇送吏部；敕冢臣晏清会同礼、詹、翰诸臣严加考核，取及格者若而人，其乙榜知名未仕者亦与焉。十二月二十四日，上临轩亲试经艺三道、论一道、诗一首。取中八人，授翰林院庶吉士官。先是，辅臣请詹、翰诸臣同入阅卷。是日，外廷密奏：阅卷官颇通关节；上闻，实时敕遣出，独留两辅臣宿文华殿宫中，赐卧具，内小竖司饮馔，关防特严。拆卷日，鸿胪传齐各官侍班，上出御文华殿。辅臣将阅过卷分上中下进呈拆号，上诏科道面举情弊，以示至公。且曰：『朕自即位来，纔有是举用此数人；毋于用后，尔等又多言也』。每拆一名，御笔亲为填写。填过六卷，遽命已；辅臣再三奏请，更允两卷，合得八人，俱改庶吉士。辅臣以诸臣有资俸深者，引先朝推知考选例，请授编简；上云：『此朕特典，与考选不同』。次早，上亲洒宸翰，敕内阁吏部：『朕亲试取士，刘■〈艹洍〉、钱秉镫、杨在、李来、吴龙桢、姚子壮、涂宏猷、杨致和等八员，着即授翰林院庶吉士官。特谕』。上命辅臣即择日送馆教习，推礼、詹、翰大臣有品行者为馆师。是时，黄奇遇、郭之奇俱以詹事兼礼部侍郎；之奇曰：『黄由推知考选，安知庶吉士典故』？奇遇曰：『郭以庶吉士浮躁出礼部，营转福建学佥。宏光时，通贿马士英，转升詹事。品行如此，可为馆师乎』？相争久之。辅臣黄士俊，亦粤人也；请并推候上亲自点定，乃巳。

　　留守疏报湖南情形，言北兵已抵长沙。据胡一青、赵印选书有云：『北来之帅，所称定南王孔有德也；实抵衡州。水陆并进，一面发宝庆，一面大队来永州』等语。是时永州为王永祚、张明纲围五月矣。其将李东斗坚守不下；有德命辰常镇帅马蛟麟为前锋以拔永。十二月十二日，一青方薄城下。北兵衔枚疾趋，远出永州河外，一青不设备，遂大败。是夜复被劫营，滇将普明全军俱没。报至，总督张同敞驰赴全州，檄武陵侯杨国栋驻全州策应。全州为粤西门户，危如累卵；北兵既解永围不敢深入者，曹志建兵屯龙虎关（即镇峡）为衡、永之左路，马进忠屯瓜里为武、宝之右路，两相犄角也。而除夕前一日，北兵自江西来者已踰岭破南雄；粤东门户已失，粤西亦勉强支持而已。

　　永历四年庚寅正月元旦，上御行殿，受朝贺。初六日，南雄报至，南韶守将罗成耀弃韶州走。上将移跸西幸，召对群臣，皆言车驾不宜轻动；给事金堡、御史彭佺争之尤力。上命堡同戎政侍郎刘远生往广州敕谕诸将；诸将初欲弃城航海为飓风折回，始定死守计。远生与堡复溯流上清远，闻南雄虽望风奔溃，北兵尚未至也。马吉翔自李成栋疏厂卫不得干机务；大恚。久与李元允共事，外合中离；急欲上移舟，弃东如屣。嗾夏国祥趣上，以初八日登舟。百官仓皇就道，粤东人皆奔回；惟辅巨黄士俊独坐阁中，不去。上念其年且九十不能从行，敕令回籍，候乱定再召；乃去。袁彭年亦请随驾。南阳伯李元允奏曰：『百官皆去，将委空城，以待敌耶？上自西来，今日仍归西；元允留之，恐宵人谓吾有异志。一朝不戒，生劫入舟；至今思之，独负芒刺。但广东一块土，臣父成栋立功于此、殒命于此；皇上若犹顾念东土，臣愿留督肇庆一带，与江宁伯杜永和互相堵御，以壮声援。此元允之职也』。上遂发笔，命元允留守，督理各营军务。十三日，解维。过德庆，镇将安定伯马宝领兵扈驾，军容甚肃。宝，陕西人；亦拔自流贼中来者。颇恭顺知礼，好与士大夫交。

　　二月朔，上至梧州，驻跸水殿。始闻北来者称：为平南王尚可喜、靖南王耿仲明二王久顿江西吉安府未发，惠潮道李士琏（本田仰中军，吉安人）与潮州镇将郝尚久密往投诚，自陈迫胁；缴敕印，受北官。惠、潮两郡谓：北有士琏，悉以国情输之，督两郡饷，接应北兵，导之入关。凡江右宗室依士琏寓惠州者，尽杀之，没其家；执郡王十三人以献，北兵遂长驱而进。

　　是时，堵允锡已没。户部尚书吴贞毓、礼部侍郎郭之奇、兵部侍郎程源、万翱、礼科给事中李用楫、户科给事张孝起、李日炜、吏科给事朱士鲲、御史朱统铜、王命来、彭佺、陈光允等十二人合疏，参袁彭年、刘湘客，丁时魁、金堡、蒙正发号五虎者把持朝政，罔上行私，罪当死。龙舟甫驻，即相率请对，极言其罪。奉旨：下锦衣卫狱，敕掌卫事张鸣凤严加鞫问；独彭年以反正有功，免议。阁臣严起恒请对，不得入；跪沙滨申救，不允。先是，有吕尔屿者，为吉翔门下士，冒入台班；金堡劾逐之。尔屿亦有疏，堡驳参云：『臣何人也，尔屿何人也，以仁杰之袍、赌昌宗之裘，志士犹为怏怏。顾且肆言无忌也，语甚不伦』。恶堡者，业以是语构于两宫。是日，程源在舟侧扬言曰：『金堡即「昌宗之宠方新，仁杰之袍何在」两语，便该万死』。其声达慈宁舟中。慈宁，上嫡母王皇太后也。于是张鸣凤奉密旨，必致堡死，故堡受刑独酷。堡等下狱时，浔帅陈邦傅方拥兵入朝；上敕邦傅暂驻兵三水，防北兵西突。式耜疏辩五人罪，且云：『就使其罪状一如其疏中所指，处分岂无时日，而急急于仓皇移跸之顷？又且不先不后，恰当邦傅到梧之时。能无「吾虽不杀伯仁」之疑乎』？久之，上知堡无死法，与时魁俱减死，谪远戍；湘客、正发赎徒追赃。 

　　云南孙可望所遣使始至，疏称于某日接敕封臣秦王、于某日接敕封臣平辽王，莫知所从；绝不及原敕所封及诸臣矫诏事，意在必得「秦」也。于是滇使接踵行在，亦时有贡献。贵州总督兵部尚书范矿、匡国公皮熊交章论胡执恭罪状，留守式耜请斩执恭，并正邦傅指使之罪。滇使候命日久，马吉翔请于上封澄江王；滇使闻之，力陈非「秦」无以报命，廷议不能决。辅臣严起恒语某曰：『滇必欲得「秦」，上意决不予「秦」，奈何』？某曰：『何不于「秦」字上加一字，或为「兴秦」、或为「定秦」，既不失滇指要，犹是草泽王号耳』。起桓以为然。方欲奏闻，而忠贞营郧国公高必正、兴平侯党守素入觐至梧州，闻滇使在梧，召至舟次，以大义责之；言『本朝无异姓封王例；若尔主要求王爵，吾岂不足以王耶』？因自数其破京城、逼死先帝滔天大罪，蒙上赦宥，加以爵赏。『尔张氏乘闻窃据一隅，罪固减等。今爵列上公，当与吾同心报国，洗去贼名，岂非大幸！勿欺朝廷孱弱！两家兵马彼此所知，鞭弭橐鞬足以相当也』。随作书致可望，纚纚数千言，词义严正。滇使唯唯而退，议遂寝。

　　初，吴贞毓等以阁臣严起恒数为丁时魁、金堡等所指摘，意其衔恨，必乘此下石；不意其申救甚力，得免死。江西王化澄者，素贪庸；与王坤、马吉翔等比夤缘入阁。二年，上在南宁；粤东反正，迎驾东来，命化澄留南宁扈太后两宫，特赐手敕以便宜行事。化澄因卖官鬻爵，惟贿是求。有土司纳银数百两，竟改宣慰司者；初不知宣慰与土司等级之悬殊也，诸夷哗然。上颇闻之。既至行在入直，屡被金堡参驳诋之；上亦厌其所为，因请假注籍，遂久之不召。至是，贞毓等合疏请起用化澄，思以排去起恒，计必杀五人而后已。陈邦傅远驻三水，外无应援，恐上不见听。闻忠贞营入觐，大喜。是时兴国公李赤心巳死，兵权皆归于高必正、党守素两人；时带兵五千，以五月十三日抵梧。朝臣皆郊迎四十里，列牛酒犒师，必正大悦；贞毓等极言『朝事坏于五虎，为之主者严起恒也。公今入见，请除君侧奸，不过数语即决。公功在社稷矣』。高颔之。起恒闻其语，即日注籍，五人皆惴惴待命。到梧之次日，请对水殿。必正意忽中变，见上，言『阁臣严起恒虚公，宜端委任；金堡等处分过当』。化澄、贞毓等皆大失望。是时起恒已移舟，两勋请手敕追及于平浪，邀还。越二日，高必正复召对于龙舟；李元允适自肇庆至，同对。慈宁王太后垂帘，上东向坐。元允奏事毕，忽伏地请死曰：『金堡等非臣私人；有罪，皇上何不处分于端州，必俟到此地处分？是以臣与堡等为党也。向以封疆事急，不敢请罪；今事稍定，请正臣罪』。上慰勉曰：『卿竭忠尽孝，朕岂疑卿』。元允曰：『皇上既不疑臣，何为以处四臣之故，赐臣敕书；令臣安心办事』？王太后曰：『卿莫认堡等是好人；卿如此忠义，他却谤卿谋反』。元允曰：『说臣谋反，还是有本、还是面奏、还是传言』？上不答。必正曰：『皇上重处堡等也是；但处堡等之人看来不如堡等，处堡等之后也不见有胜于堡等之事』。复面质王化澄徇私植党；化澄窘急申诉，不能成语。上为解释之。科臣张孝起、李用楫与御史廖永亨互相纠讦；太后语上：『传谕中书科，以后科道本章不许封进』。上曰：『科道是言官，以言为职。若本章不封进，是绝言路也。但今有言军国大事，许非时进；其余是非本章，不许擅封可耳』。对罢，上忽问廷臣曰：『金堡毕竟是君子、是小人』？再问无有对者，遂罢朝出。次日，词臣钱秉镫上疏言：『臣昨侍班次，闻皇上再问金堡为君子、为小人？恶堡者皆在班列，无有对者；则良心难昧、天理难欺，堡之不为小人可知』。因言『堡受刑特重，左腿已折；仅相随一仆，复堕水死。今远戍金齿，以孑然残废之身、■〈足敝〉■〈足薛〉于蛮荒绝域之外，去必不到、到亦必死。虽名生之，实杀之也。伏乞量改近边，以全堡命』！得旨：改青浪卫。高必正以百金为堡药资，不受。马宝亦自德庆来朝，亲为堡洗创；堡竟不死。严起恒仍留用，王化澄亦不求退；复召朱天麟入直。

　　是时，李元允守肇庆，忠贞裨将淮□侯刘国昌与高必正、李□□相失，溃入肇界。元允堵御之，受约束，乃去，肇赖以全。南韶逃将罗成耀奔至肇，元允数其弃城罪，称诏斩之。北兵过三水，直下广州，广州守甚坚，总兵吴文献以舟师守东南门，北兵不敢进；张月、李建捷等屡出城战，多有斩获。非时捷闻，奏使往来不绝，行在以是少安。

　　上以张孝起为吏科都给事中（孝起，原名起，吴江人；庚午科举人。为人孤峻无欲，吴中之铮铮者也），以张载述为御史，改中书吴霖为给事中（霖，歙人；在中书司诰敕着劳已久，辅臣请以清华酬之，为五人所抑。至是，始受今职）、兵部右侍郎万翱掌兵部尚书。时两粤诸帅方丧师失地，朝廷不能问，惟宽假之；翱请于上，一概晋封。鲁可藻既为留守式耜劾罢，因附吴贞毓、万翱之党冒升枢贰；晋封之请，实倡之可藻，欲以结援于诸勋也。于是焦琏宣国公、赵印选开国公、胡一青卫国公、曹志建保国公。识者谓上公之爵，祗以赏败百战之将，其何以酬功哉？

　　高必正朝回，陈邦傅嗔其不附己，潜遣标将袭其老营。六月十九日，高必正请援于桂林。留守遣滇营总兵刘崇贵等驻柳庆，遥为声援。上闻之，急敕陈邦傅。谕以和好。

　　九月初八日，北帅马蛟麟袭破恭城、灌阳，曹志建败走。先是三月十九日北兵破龙虎关，志建战败，阑入恭城、阳朔地方，将入桂，焦、滇二营皆汹汹。留守式耜发犒金五千两，命兵科吴其靁往营抚谕；而北兵亦渐退札衡州，志建遂营于恭城、灌阳。至是，再失利。十八日，马进忠败于瓜里，走入武冈山中。报至，桂林大震。焦琏兵久驻平乐，其大榕江一带皆滇营汛守地，北兵再薄全州，滇帅自全州退榕江，自榕江退甘棠渡；必正曰：『焦兵来桂林袭老营也』。初，东阿任子于元烨督兵桂林，有女许聘宁远伯王永祚子矣。赵印选闻之，强求焉；遂更嫁印选子。由是，王、赵成隙。印选又与胡一青争总统，大哄。一青出守榕，从事独劳；印选居城内守老营，惟酒色是耽，心甚不平。三帅各有私愤。琏兵在平乐，猝呼不至；故北兵破全州，长驱入严关，莫有能堵御者。十月二十九日，胡一青，王永祚俱入桂林府城分饷，榕江一带遂为空壁。

　　十一月初五日，兴安塘报至，知本月初四日严关诸塘尽扫。留守檄印选出城赴子营，为城守计，恋老营不行；再促之，则已尽室而去。一青、永祚与武陵侯杨国栋、宁武伯马养麟、绥宁伯蒲缨各家老营则俱已奔窜，永祚且迎降矣。独存留守式耜危坐府中，家人尽散。总兵戚良勋操二骑至，邀留守速出，再为后图。留守叱曰：『尔去则去耳，我去，不过多活几日。自古至今，谁不死者；但愿死得明白耳』。良勋去。总督张同敞自灵川回，闻知城虚无人，止留守在；遂泅水过江，直入府。曰：『事迫矣！奈何』？留守曰：『皇上以留守命吾，当与城存亡。自丁亥三月桂林频破时，已构一死；今得死所矣，夫复何言。子无留守之责，盍去诸』？同敞毅然曰：『死则俱死耳。古人耻独为君子，吾师固不许予同死乎』？遂呼酒，与共坐饮。四顾左右，惟一老兵不去；命召中军徐高至，以敕印付之，谕令星驰赴行在，完归皇上，勿为敌人所得。张灯相向坐，至天明，有数骑腰刀挟弓矢执二人。二人曰：『吾两人坐待一夕矣，无容执』。遂与偕行。至靖江王府后门，见孔有德。有德于正月初十日差人持文书启十余函诣留守及滇、焦诸营，陈说天命、指譬人事，为劫降之语；留守焚其书、斩其使以闻于上。及是，有德见二人至，蹲踞于地举手曰：『谁是阁部瞿先生』？式耜曰：『某是也。城既陷，惟求一死耳』。有德霁色慰之曰：『吾在湖南，已知有留守在城中。吾至此，即知公不怕死不去。吾断不杀忠臣，何必求死？今人事如此，天意可知；阁部无自苦！吾掌兵马、阁部掌钱粮，一如在前朝可耳』。式耜曰：『吾天朝大臣，为皇上供职；岂为汝供职耶』？有德曰：『吾居王位，于阁部亦非轻』。式耜曰：『安禄山、朱泚自以为王，何王之贱也』！有德又曰：『吾先圣之裔，势会所迫，以至今日；阁部何太执耶』？同敞厉声曰：『尔无辱先圣，不过毛文龙部下走卒耳！乃自以为圣裔耶』？骂语甚多，不具述。每一语，留守一为之抚掌。有德怒叱左右缚之，逼令跪，不届；折其两臂、伤一目。式耜曰：『是宫詹司马张同敞也。与吾同难，应与吾同死焉。焉得辱之』。有德命解其缚，还衣冠，令坐。两人曰：『吾中国人不惯坐地，呼椅来』！且曰：『汝何不速杀之？杀吾两人，天下事定矣』。有德顾笑，召副将全节护之出，幽于民居；虽异室，而声响相达。有德又遣官王三元、彭爌往劝谕之，令薙发，不可；令自请为僧，亦不可。曰：『为僧，薙发之渐也。发短命长，吾不为也』。南冠而囚，终日赋诗唱和，以明厥志。至十一月十四日，式耜语同敞曰：『吾两人待死十日矣！尚隐忍偷生，其为苏武耶？李陵耶？谁实知之』！同敞曰：『即草檄，命老兵间道驰谕焦琏曰：「城中满兵无几，若劲旅直入，孔有德之头可立致也」』。老兵去八十里，为逻卒所获，献之。十七日辰刻，有数骑至系所，请留守出；留守曰：『已知之』。援笔作诗二首。一自题，一赠同敞。肃衣冠，南向拜讫。所录临难时与同敞唱和诸稿共一百一首，置几上；从容步出。遇同敞于道，同敞曰：『快哉，行也。厉鬼杀贼，谁敢忘之』。行至城隅，见一盘石，式耜曰：『吾生平爱佳山水，此石颇佳，可以死矣』。刑者从之，遂与同敞并遇害。同敞既刑，尸不仆；首坠，跃而前者三。顷刻大雷电，雪花如掌，空中震击者亦三；敌人为之股栗。而广州亦以是月初三日破；盖范承恩献西门降也。杜永和及诸将帅其众入海南，保琼州。

　　上在梧州，尚不知东西齐陷也。遂以初十日发梧州，十一日至浔。而陈邦傅叛谋劫驾，上知之，遂于十二日冲雨而去；凡卤簿及从驾诸臣舟在后者，悉被劫掠。文武诸臣堕水死者，董英、许玉凤、潘骏观等。十六日，上至南宁，户部侍郎王圭迎驾。遂于二十八日驻跸南宁。

　　予自陵武二年丙戌九月遇变，陷于闽者二年；匿影山中，几死于兵、死于贼者不数次。戊子正月，闻江西反正；以四月出闽，抵建昌，而南昌巳被围，遂退至新城县。广东信至，乃于九月从间道结伴过岭。十月到行在，觅得儿子法祖，相失已三年矣；喜过望，不复有仕宦之志。是时，总宪袁彭年、副宪刘湘客皆素与交好；见予至，亦惊喜。方行考选、核资格，以予不及格，属吏部除膳部主事。予以闲曹无事，吟咏自娱；时事皆托诸篇章以自见。

　　三年庚寅（按三年系己巳，疑误）冬，始蒙临轩特典，改授庶吉士。予出山阴严公（讳）起恒门，方候教习。南雄陷，上遂移跸；是时仓猝闻变，诏书旁午，吾师山阴严公趣召予曰：『有十数敕在此，子可分散同馆，各撰数道；得如奉天诏书，使诸藩镇将士闻之皆感激泣下者为善』。予出呼诸子，如姚子壮，吴龙祯皆粤人，闻警辄先家去；即不去，亦皆书生，素所不谙。同门李来独撰一道，又不得体，不可用。阁中促者数次，亡巳，代为属笔，勉完十数敕以呈公；公大喜。此后凡有大诏，令悉送予起草。

　　既至梧州，金堡等被下狱，予谓严公曰：『此辈素攻公者，公极力救之，方得大臣体』。公曰：『是也』。跪沙滨申救，不允。攻五虎者，遂指公为虎党，且侧目于予矣。郭之奇谋于王化澄，求为教习馆师，云以职方司一席见处。山阴公在上前，极称予有制诰才；复引推知考选例，请改编修，管制诰。上问：『昨榜中为推知者几人』？公对：『仅钱某一人，曾授推官』。上颔之。未几，化澄请改中书吴霖管诰敕；予上书中堂，引典制力争之，乃止。吴霖因改科员；霖与予素善，闻予言亦不以为嫌也。

　　五月，高必正，党守素入觐，吴贞毓、郭之奇、万翱等郊迎四十里外；欲藉两勋以除君侧之奸。其意在杀五虎、逐山阴，而专用化澄也。山阴闻之，先引病注籍。会高、党于戎政侍郎刘远生（同庵）为同乡，召对之辰过同庵舟中饭。湘客，远生弟客生也；与袁彭年（特立）联舟，强出与见，高厉声责之。而予适至，闻两勋在舟中，急去；高望见，问知为词员；即遣人邀入舟共话。高固贼，为人明慧，善谈吐。坐定，向同庵言严公过；袖出掌科雷德复疏，参山阴二十四大罪，目为严贼。时同庵读与听，听讫变色曰：『此疏太过』。予心知其不喜揭中称贼也，因言『举朝人皆说此公不好，想应不是好人』。予问曰：『公见过几人』？高曰：『恐已见过一半，没一人说他好者』。予笑曰：『为要说他不好，故来见公耳。朝班人甚多，若某等不要说他不好，便不来见公矣』。且说『严相公不好者，只为救五虎也』。因指特立、客生笑曰：『此两虎现在坐。去岁此时五虎攻严相公无所不至，若是别人，趁此下手报仇，亦不为过；严公不害他，反去救他。据公看起来，是好人乎？是歹人乎』？高悟曰：『君言是也然如孔子，也就没有人参他了』。予曰：『孔子专有人参：到齐国被晏子参，到楚国被子西参』；历举其伐檀削迹、困陈蔡诸事。高喜曰：『原来孔夫子也有人参』。遂起候对。到班次，先与诸公大辩，尽反其说。刘使往窃听之，听不甚清；但听讲孔夫子常被人参。刘笑曰：『语投机矣』。及入对，悉如予言：力言『起恒公忠无私，宜专委任；金堡者处分过当』。于是郊迎诸公大失望；山阴师闻之，亦不知局之何以顿翻也。次日，师移舟平浪；两勋用小舟追及之，予后至，笑曰：『往时言萧何追韩信，今见韩信追萧何』。高大笑，乃共邀之还。还不数日，再对；予亦侍班。对毕，上问廷臣：『金堡为君子、为小人』？无对者。予遂以次日上疏，言：『昨承上问，无有以堡为小人对者』云云；且极陈其不能远戍状。奉旨：『改青浪卫』。此疏出，不惟攻堡者大恨，与堡问难者亦愤愤；问『何以独称堡非小人也』？

　　未几，予大病请假；命下：与刘■〈艹洍〉，李来同改编修。予病益甚。时梧州瘴重，死丧无虚日；闻桂林稍清，固请山阴师乞堂假三月，往桂林一游。自予至行在凡两年；谬蒙留守荐扬，屡加问讯，曾未识面。同邑方阁学曼公（以智）、吴廷尉德操，相距干里，握手无期；兼以阁学屡召不赴，求以史局自效，师因命予要之同来，遂以七月离梧，八月中秋至桂，而金、刘辈亦皆在，时得聚首于留守之幕。

　　警报沓至，留守公吟笑如常。且曰：『今冬、明春，吾与诸君且衣锦还故乡耳。此地那得有忧』。盖公初奉粤抚之命，湖州山中有松仙者授以锦囊数封，谕临危始发；发则其事与年月日时皆预定也。依其策行之，如擒靖江、守桂林、用焦琏诸事，具有成效。是年庚寅，祗余一封；外标庚寅元旦发。发之，有「扶公荣归」四字；公以荣归必锦旋也。予忽心动，恶其「扶」字将为「扶衬」乎？且仅余一封，亦属可疑。公天性和雅，顾亦信其术深；每当危急之际，辄处之泰然。诸将帅亦仗公从容镇静，卒以立功，久之，军心既弛，将益骄，多不用命，而公犹以前事自持；局外者忧之。适张别山（同敞）自全州回，一见称契；移予舟，缆其所居漓江草堂下。每酒后悲歌慷慨，自誓必死。别山无子，于一大卷，尽军中所作诗文；示予曰：『此即子也。谁为吾留之乎』？一日，遥向荆棘丛指曰：『此境大佳』。命军凿开一径，邀予并马人。其中朗朗大如百间屋，其东壁有党人碑，搨墨如新。闻数百年矣，今日始见，盖所谓「龙隐洞」也；与予日纵酒其中为乐。临别，以所爱小史属予善视之；抽髻簪见赠曰：『聊以志盍簪之谊』。因欷歔泣下曰：『从此永别矣！时事如此，吾必死之』。予曰：『往时封疆受之朝廷，失则死之；今者以我为政，我在则失者可复，死则竟失矣』。别山曰：『虽然，无可为矣。吾往时督兵，兵败吾不去、将去复回，以取胜者有之。昨者，败兵踣我而去矣。士心如此，不死何为』！故予闻桂林陷，而知别山之必死也。在桂林晤诸勋，武陵侯杨国栋，豪侠有气慨；兴宁伯胡一青，身不满五尺，精悍之色见于眉间；赵印选，魁然雄桀，然骄蹇不法，惟拥姬妾以自娱，尸居余气耳。

　　十月，放舟至平乐。曼公先数日发，曼公家寓平西山，去平乐四十里；闻予至，亦出同饮新兴侯焦琏幕中。琏沉毅有威容，颇好礼。是月曼公四十，因醵分为称觞讫，同访光禄卿严炜（伯玉）于回仙洞。盖曼公欲移家傍伯玉而身赴史局也。留一日出，复送于昭江。遇留守公次子元镝（字生甫）自吴中泛海省亲，至是始到。曼公遂与并舟而西，而予独东。适御史朱由抹巡方复命，舟亦至；以十月初十日抵平浪，去梧州四十里。御史前船回，大呼摇手曰：『不可去矣！上驾巳南，百官仓皇随行，乱兵抢掠，无可往』。少顷，留守公孙昌文简讨自行在至，云『广州以初三日陷矣；吾辈惟有西奔桂林耳』。日晡，则广西溃兵蔽江而下，言平乐已失，桂林于初五日陷矣。于是进退无路，昌文奔难而西；予辈舍舟入山，徐作南奔之计。岂意浔州陈邦傅叛，上幸脱于难，诸从官皆被劫掠，堕水死者无算。道路梗塞不可行，遂留滞梧州村中。

　　自十一月、闰十一月、十二月至次年正月，梧州空四月矣。二月，北兵始至。大帅马蛟麟遣官赍书币见招，避不敢出；始知曼公为僧在梧州城。曼公亦有书至，言桂林事。盖曼公送予自昭江返，未及平乐，闻平乐已破。其家人被执；问公所在，则以予同往回仙洞严伯玉家对。随发二十余骑往回仙，而公亦适奔回仙；骑缚伯玉，拷掠备至。公乃薙发僧装出，以免。伯玉遂至平乐见蛟麟，论以降，不屈，胁之以刃、诱之以袍帽，皆不答。蛟鳞乃延之上坐，礼之甚恭；因请出家，许之，故随之至梧。而生甫亦竟由昭平南走永宁州，为叛民所执，死于狱；万里省亲，相距数百里不得一见而死，悲哉！

　　久之，闻桂林破，留守与张司马同日死。在桂林者，吴其靁以单骑奔柳州；德操被执不受官，尽其橐中装以免；刘远生、湘客隐迹猺峒中；金堡先期已投芽坪庵为僧，释名性因；惟丁时魁乞降，即日补广西学道，不数日死。予初谓道隐必死，已而别山死而道隐僧，颇讶之；已见其上定南王书，请收留守公及张司马尸，词气慷慨，乃信其非惧死而逃于僧者也。留守既死，家人尽去；门下士吴江杨艺冒死寻其尸，犹朱殊，但血刃在颈耳。具衣冠敛，与张司马同瘗于北门。适堡遣人上书，艺遇之曰：『吾业已收讫矣，勿更生枝叶』。此书遂留艺处。

　　予久滞村中，再遣使南去，访上所在；去者皆不返。已闻上在南宁，诸从驾相失者先后渐集。李元允自肇庆失守，单骑入见。方拟间道奔赴，而孙可望遣兵入卫。相传有张护军者甫至，即上山阴相公舟问封滇毕竟是秦、非秦？公曰：『君远来迎驾；迎驾功甚大，朝廷自有特恩。若专来问，是挟封也』。与张辩，声色甚厉。张不逞，公遂赴水死。死一夜；虎负公尸出诸岸。行在大乱，予遂止。又闻陈邦傅以计杀焦琏于武靖州，函其首至梧乞降于马蛟麟，尽献浔南之地；蛟麟缚送邦傅及其子曾帛入桂林。予遂去梧东下，中道被掠，几不免；复回梧州。晤方曼公，始备悉桂林事。

　　值同乡彭爌为苍梧道，资其行，乃薙染度岭以归。至闽界，闻曾二南（讳樱）殉节海上，哭以诗。自此以后，上驾日南，音问阻隔，传闻多不实；自有从臣日记。予所知者，止此矣。

　　予自戊子十月到肇庆，为永历二年。二年以前事，皆得诸刘湘客日记。己丑、庚寅忝厕班行，或得诸目击、或得诸章奏、或得诸戎士大夫之口，较诸野史为稍确也。
