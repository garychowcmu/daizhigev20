《乙酉笔记》（旧抄本）　［清］　曾羽王撰

　　浦东胡云翘氏旧藏《曾羽王日记》一册，记明清易代之际浦南一隅之纷扰变革，详于乙酉年之“奴变”及松江城守与孔师起义等事。羽王青村人，明末诸生。原书颜曰日记，而其叙述並非逐日记录，亦不按年排比，后先颠倒，凌乱无次，不类日记体裁。嗣检光绪《奉贤县志》，羽王之著作仅止《乙酉笔记》一种，《松江府续志》亦作同样著录， 

　　则此书固为《乙酉笔记》而非日记。又府县志均称笔记共四卷，而钞本篇幅不多，且不分卷，恐尚非全帙。此书向无刻本，抗日战争前尝部分披载于《小说丛报》，条目颇有增损，字句亦有改动，与原本有别。兹将最早之旧抄本标点排印，俾存地方史料原来之面目。 

　　上海市文物保管委员会 

　　曾羽王曰：余七八岁时，为方历四十六七年。海味之盛，每延客必十余品，且最美如河豚，止五六分一副耳。每见老人言，嘉靖末年海上倭起，海禁甚严，寸板不许入海。然此耳闻之言，疑信相半也。鼎革时，余年三十有六，而海中捕鱼者不绝，其价增至数十倍。至康熙六年，因郑成功之乱，严绝海道，禁绝捕鱼者已久。忽青村人王福，于海沙中拾鳇鱼数尾，投于新场吴寿家鱼行。吴寿因以一尾与许良辅，约重斤半，良辅时与团中人交易，而不暇顾鱼，置之店中。遂有俞赓五之家人陈爱，向以卖盐为事，与良辅少有嫌隙。适有兵丁过其处，爱遂密语于兵，潜往店中搜出，报之守镇王千总。乘机而诈者，因有总甲方五云及地方徐明之，文学许青、姚以鸿、唐振公，满捕役皮长，于中或说合，或逼诈，而良辅即费五十余金，然索诈者接踵而至。良辅不胜愤恨，奔控太保梁公（按：即江南提督梁化凤，统辖中前左右后及城守营）。 

　　即发六营审鞫，良辅挥金得无恙，而方五云、皮长辈，提台备责三十板。发松江府再讯，太尊张羽明复得良辅之银，又各责三十板收监。徐明之亦讼良辅于盐台（按：其时巡盐御史为宁尔讲），发水利厅安公（按：水利通判为安承启）再讯。而良辅送银于安，将明之重责，而其事乃结。是役也，鳇鱼斤半，价银八分，良辅尚未入口，而费银已四百余金。至姚以鸿为许之戚，从中稍沾微利，然与许青皆年近六旬，为提督梁公锁押两月，虽不被资，亦失体面。 

　　方五云等所得若干，俱追赃给原主，监禁两月，复拟清杖，苦不可言。可为贪得者之戒（按：南汇县志亦载此事：许良辅开凉帽铺，吴与许为亲戚，故赠一鱼。后改鳇作鲈，其案始结）。 

　　世态沧桑，自古如此，然未有如吾松郡之甚者。即如沈犹龙者，字人伯，号云升，松江人。其父柴行为业，兼作旅寓留客。子读书成进士，由知县擢御史，历官福建巡抚，升两广总督，转兵部左侍郎，家资百万。至顺治二年即宏光元年时，犹龙超兵松江，不数月提督李成栋破城，犹龙为乱兵所杀。死于东门外，尸无寻觅。田产入官，所存金银器物，尽为乱兵掠去。伊子名浩然，削发为僧，以写字为生。其夫人封过二品，坐过八轿，其时以纺纱为业，自持于市卖之。后鬻身于人，无有受者。衣衫蓝褛，不可名状。 

　　张鼐号侗初，由进士、翰林至礼部侍郎。伊子张大爷者，倚父势，惯以棒椎打人，放松人号为张棒椎。鼎革后，家资尽废，年六十外，为华亭捕衙役人以谋食。康熙初年，因欠粮，为太尊张羽明责之。有旁人禀曰：“此昔年张公子也。”太尊云：“今即张侍郎在，我尚责之，况仅存其子乎！”闻者莫不悲叹。 

　　松江两相公。一为太师徐阶，号存斋。即今提督帅府者，乃其阁老坊也。此在嘉靖间，与严嵩同时，恩荫甚多。崇祯时其元孙本高，号淡宁，由锦衣卫千户，升至街道坊提督，晋太子太傅。 

　　故松郡自太师存斋公之后，有八世一品坊云。 

　　康熙元年五月廿二日，盛家桥张永超门首，清晨下雪，观者如堵。余初不信，及过其地，始知其实。 

　　曾羽王曰：余年三十六而遭鼎革。前此无吃烟者，止福建人用之，曾于宵村王继维把总衙内，见其吃烟，以为目所未覩。 

　　自李都督破城，官兵无不用烟，由是沿及士民。二十年来十分之八。青村南门黄君显之子，于盐锅前吃烟，烟醉，跌入锅内，即时腐烂。 

　　崇祯十七年，李自成破神京。次年乙酉，大清兵南下，宏光被擒。八月初三日，都督李成栋破松。是时乡镇大乱，杀人如麻。新场孝廉朱襄孙，创为“怀忠社”，分别主仆。豪奴乘衅而起，杀入朱孝廉家，手刃一家六命。孝廉兄弟三人，宁馨，晋卿，载馨是也。晋卿为孝廉长兄，受祸尤惨，并及其子连官、富官、嘉官。操戈者数十人，事定问大辟者，止张回、方龙、乔寅五六人而已。大抵变乱之际，止有趋避一法；若挺身图事，未有不受其害者。后人当以朱氏为鉴 

　　顺治十六年，六月十三日午后，黑云四布，狂风陡作。余于叶起渊馆中坐谈，忽起渊报云：东北有白龙云自天而下，其长数丈。余急往视之，龙入杳冥中矣。少刻，蜻蜓蔽天，俱自北而南。 

　　北三灶王通甫家，被龙拖去屋舍数十余间。其家有一舟，亦自地而上，截为两段。所置六斗斛，十八两重秤，俱碎之场上。可知通甫为人谿刻，其遭变盖有自也。 

　　顺治十七年五月十九日。盛家桥顾鸣玉，张给谏之堂舅，有腴田三百亩，自种百亩。家畜一牛，向不触人。一日鸣玉牵之田中，向鸣玉腰间触之，闷绝于地，间一日而死。初给谏在都，有大盗应死，许鸣玉七百金，于给谏前解免。乡人传其事：当时鸣玉得其金而不解免，此必大盗之报。 

　　吴天培之母家殷氏，有家人畜一牛将老。向其妻曰：“此牛无用，不如卖之屠户，再凑银若干，买一肥牛。”商议已定，次早，以草喂牛，牛不起。蹴之再三，牛作人言曰：“尔家杀我，家必败亡：留我则兴旺。”其人大骇，后果饲养之。自此衣食渐裕。 

　　高桥关帝庙，为乡先达钱元冲所建。于顺治十七年六月廿七日早，泥塑周仓忽立于庙门外。邻人见之，奔告于主僧，而僧固罔知也。神像约重百余斤，且欲携之甚难，原立之所，灰尘不动。据邻人陈明远云：是夜有铁鍊声，若四五十根之多，自庙而出。又镇人夜半启户，远望前庙灯火光如白昼，闻马鸣五六声。 

　　余外太祖念默公，年九十六方卒。肘余年十三矣。嘉靖壬子，倭乱海上，念默公年二十五。时赵文华至青村，念默公亲见之。奉令使倭，几为倭所毙，迟十余日始归。家人以为鬼也，夜半不敢启户，细询始知其尚生。余祖母曾氏早亡，念默公无子，先君子方六岁，即抚为己子，余家姓曾者以此。先君子于十六岁游庠，念默公年六旬，家已大饶。遂为寿官，与总练、千户俱抗礼。而金山指挥使如魏、如翁、如万，皆称通家矣。念默公自倭乱之后，享太平之福者七十余载。当九十时，余见念默公乘四人牙轿。遇岁朝必冠带司香，始系棕竹带，继则假金带，并用獬豸补。御史钱元冲送套礼至，念默公喜而受之，不论应用与否也。余每与外太祖谈往事，辄喜为奇闻，将谓终吾身不见荒乱事也。至崇祯六七年，余年三十。值流寇纵横，青村有调兵之举。或征安庆，或守桐城。二三仆人如朱二、童喜、王受、王常，不时从征，归述流寇事甚悉。此时乡民顿兴立教。有“一拜天，二拜地，三拜朱朝灭，四拜我主兴”之语。又有“蝴蝶满天飞，身穿和尚衣，弥陀清世界，大明归去时。”余始以为妄谈也，不知十年之后，其兆立应。至崇祯十四年，我地大旱，飞蝗蔽天。余家后墙，蝗高尺许。佃户叶某，种稻田六亩，食之不留寸草，惟见之堕泪而已。余时馆于新市王与卿家，每归，以扇蔽面，而蝗之集于扇上及衣帽间，重不可举。 

　　又于七月间，忽传立教反矣。余时尚坐皋比，闻户外号呼甚急。命徒视之，乃见男女携包裹避难者填塞路左，皆望东南而奔。元儿方十三岁，余挈之归，而青村城（即今奉贤城）已闭。武弁皆盔甲登陴，旌旗夺目。城外男女叫号者不可胜计，及余至时，管庄镇抚陆韬士方启之，而妇人行囊已半为奸民所掠矣。至晚始定，竟不知其何来？是时平湖一带皆然，咸以为鬼兵动也。 

　　次年大荒，人死无数。先君子令余兄长孺，自郡城载米二十石归。思粜后再籴，不意粜完后，河已淤塞无滴水矣。余家亦缺米，令一勇仆王长，每次负米一斛，从日船归。后为路人所攘，即斗米亦不能携也。米价日昂，远近罢市。余家不得已，命王长至新场告籴。南北遍觅，止得米五升而归。幸有大麦数石，得以救荒。余是年正月，同方爰、周银科试澄江（按：其时科试在江阴县举行），至四月方归。一路所见，尸骸遍野，儿童之弃于道路者，不可胜记。松江西林寺，聚儿童三四百，方太守（按：即方岳贡，字禹修）命以粥饲之。死者大半。余船过青浦，见榆树旁有六七人取其皮以为食。松江府桥男女坐而叫号者二三百。衣冠整齐，而横尸于路者，接踵而是。此真有生以来未有之变也。 

　　至十七年遂有鼎革之事，杀人如草。余从周镇（按：即周浦）归。至新场，欲访方氏消息。行至下沙，见行人无不带刀者。余半途而反。至九月大定，路始可通。此较之荒年尤甚矣。 

　　松江知府，自鼎革以来，最清正者，无如李正华（按：顺治十年至十四年任）。其后如祖（按：祖名承勋，满州人）、如于（按：于名汝翼，海州人）、如刘（按：刘名洪宗，滦州人），皆为牧民之官。 

　　而刘则清廉中更寓浑厚，以故松人爱之如父母焉。其不肖者，如卢（按：卢名士俊，锦州人），如廖（按：廖名文元，满州人）、如两郭、（按：郭起凤顺治十四年任、郭廷弼顺治十八年任），皆贪婪无厌。 

　　然未有贪而济以酷，杀人如草营，若康熙年知府张羽明之甚者。 

　　羽明辽东人，自称为平西王吴三桂旗下。奢侈淫纵，靡所不至。衣冠体面，扫尽无余。其大者有安昌王之子朱某，改名徐二官，年十八九，薙发于龙珠庵为僧。有奸人辈借其名，耸动乡愚，遂有札付名式。乡人有暗藏之者，偶捕快以获盗事发觉，因及谋逆，将强盗、谋逆、立教合成一案。羽明以为功名之躐转在是，飞报抚院韩世琦，闻之于朝。拟凌迟斩绞者六十余人。生员蔡宿一。 

　　周浦人，无辜死于狱底。傅淳一亦死于狱。流徙诸党家族有五六百人。羽明乘机索诈无辜富室者，不下万余金。康熙六年，工科周明特疏，纠参其历年侵渔钱粮累数千万，松人快之。 

　　自来败家之子多矣，未有如余所目睹三姓之甚者。一裴二佳，高桥人，以舌耕起家，至肥田二千七百余亩。二佳体貌魁梧，应崇祯年岁贡，以家富隐居不仕。生四子。长元将，诚实早亡。 

　　次吉人、开先、季超，皆习于赌，家资荡尽。而季超尤甚，始则绒袍红履，继而鹑衣百结，无复人形矣。一为盛覃右，新市人。崇祯十四年余馆于王与卿家，与覃右近邻也，而拜之。见其衣服丽都，左右皆俊仆。两母舅时在其家，一王廷梅布政，一王廷柏主事。而覃右为余言，乃岳沈犹龙，旧福建抚升广督，舆卫之盛，拟于王者。覃右从广归，故述之甚详，余心艳之。不数年，覃右酷好摴蒲，无分昼夜，田宅不已，而加叹（按：俗于出售田亩房屋后，尚可向买主商索加价。加一次，出一添契，加至再三，无法再加时，则为绝契，亦称叹契。）随之；墓木不已，而加叹随之。至顺治十六年，余馆于叶起渊家，见覃右同二王路至，白衣草履，秽不可言。起渊犹向余曰，此衣不知假之何人。旧冬天寒，覃右犹著夏衣，而内夹一纩，止可覆背。故以豆二斗与之，托陈抡甫携去，而抡甫复以赌账除割。一为陆君宁之子右梁。君宁由岁贡，任温州别驾。父和叔即富于财，号十万，为新镇北石桥之冠。鼎革后，君宁与上海令离肖泉为难破家，然犹称素封也。伊子右梁，专习赌博，一掷数千金。至康熙元年，时值岁歉，日餍糟糠，以致偏房为人乳母度活。三姓皆余所目睹其盛褒。家有子弟，听其习赌，虽资累千万，有何用哉！ 

　　余生长青村，具知盛衰之由。自十余岁以至成立时，文风大盛。凡有子弟者，无不令其读书。每遇试期，应童子试者，五六十人。因具呈于青浦令朱锡元，另立青村一案，以比南邑之附于上海也。每府取十余人，至院试，则并青南两案，送入金山卫考。 

　　从此子衿日盛，而海滨称文墨之区，必以青村为首矣。其时家室之富者，如王、如钱、如陈。在倭变已不可考。即明神宗时，有蒋少屏、张葵宝、曾念默公，俱拥资巨万，亦皆零落。而青村人犹不至大困者，则有三大利存焉。其一为军储之利。军有月粮，选锋有口、月二粮，又有五风汛银米，共万余石，以赡一城之命者以此。 

　　一为开海之利。青村海船虽远不及柘林，约共五六十艘。一日两潮，大鱼则数十金计，小鱼亦以两计。无船者则肩挑贩卖。亦有沿途捕鱼，不用舟楫。展转获利，以赡一城之命。一为结网之利。内河则有缯网、打网，为利尚微。外洋则有希网、长网、拖网。男女无田可种者，皆习此业，且为利数倍于田。每见家有四壁，则数十人聚焉。自朝至暮，拮据不休，彼此谈笑，以消永日。勤俭者铢积寸累，以结网而至千金数百金者，比比然也。自鼎革后，旧军俱无。则除折价之外，又去实米数千石，而城大困。再因郑成功为乱，海中严禁，寸极不入，而城大困。海禁则网无所用，而男不善耕，女不善织，有衣食之累，失度命之源，而城大困。兼之吏尚王永吉，世袭屯军，曾被军官之辱。荆立明季武职，舍人运粮。于是如李、如尚、如沈，相继破家，人尽逃亡。读书之家，百不得一。有志者皆入武庠，其祖父之善良者皆为马兵，数殆无算。盖穷困相迫，鹿不择荫，理固宜然。而青人之贫而志短，于此聊见一斑矣。 

　　康熙二年，提台梁公大招兵卒。青村投兵者约三四百人，而城为之空。是年黄豆价止七钱，米肉俱贱，而人无生路，俱往食粮。本朝兵饷极厚，大兵每月银一两八钱，又米三斗，小兵减半，亦可足一岁之用。于是人争趋之，皆以不得与为恨矣。武进士施天舍、监生子李与吉、生员子李素具，无不投营。青村之移家于郡中者约二百余家，城为之空，大可异也。 

　　崇祯十一年，海中起三大鱼。一鱼长五十四丈，青村数千人割其肉。金山起两大鱼，南邑亦起一大鱼，长俱相似。十三年蝗灾，十四年大荒，松郡饥死者数千人。又申酉两载，备遭离乱。 

　　康熙元年，以绅衿拖欠钱粮迟久方纳，共奏销去苏、松、常、镇四府进士举人贡监生员，共一万三千零。余亦在奏销之内。青浦儒册，为叶振翁乃郎企仲所立，分毫无欠。上海为方云友所立，欠白银八两有余，所赔不过三十金，而前程已为之坏矣。清查旧欠，当年奏销，官儒钱粮，俱取足于未有租税之先，而大户皆窘。且其东土无米，豆复歉收，每石止粜银七钱。欲卖田完粮，每亩止银一两，百无一应者。华亭皆然，而上海尤甚。上海立册，有以儒户免本年之役者，有地棍借儒户射利且以拖欠钱粮者，儒户所得不及六七金，而地棍苛索于民，有五六倍之得。此风六学（按：松江有府学、华亭县学、金山卫学、娄县学、上海县学、青浦县学）皆然，而上洋尤甚。非门役即无赖生员，与图伯为之。自朝廷大加诛求，新旧白银，完足无余，复有赔偿子衿之苦，而地棍方知法律，不敢复为非分之望矣。　　 

　　湖州朱友明，家资千万，为诸省富翁之冠。同乡庄姓，生一子，聪颖异常，未及三旬而夭。有湖州大老某，曾作明史。鼎革时，以此书质于庄。庄爱之，为之删定，以付梓人。其于本朝事无忌讳焉口。朱与庄为至戚，刻史之费约数千金，而朱则为之助银数百金，以附名于尾。时有乌程知县吴某，革职将归，得其书。与朱贷银三千金，否则欲发其事。朱不之与，吴将有所举，朱友明父子遂纳贿于浙省昂邦章京。其官与部院相等，即满州大人也。 

　　昂邦得其贿，遂逼吴尹之史焚之，而朱因是无恙矣。不一载，吴复得此史于监史某，其同年家也。携至京中，上其事于四大臣。 

　　奉旨批：拿骂我祖宗的人来。从此展转株连，将百余家，妇人解京流徒者几及千人。康熙二年五月甘七日子杭州城斩六七十人，皆进士、孝廉、子衿。而朱友明父子，寸斩其尸，以肆于市朝，我镇施正之亲见其事。湖州知府、司理及两广文皆被戮。武林司差至我地，传言阴雨中有“还我头来”之语，亦可骇也。友明籍没，米三百万，藏珠以石计，他物不可胜数，即明太祖之沈万三秀也。 

　　朱友明事始传助刻明史以及于祸，及复访之湖人，方知友明并无助刻之事，止以吴之荣借银不遂，因以其名插入明史。其中数语谤毁，皆之荣增入之辞。 

　　鼎革之初，钱粮缓征，而米豆价复倍于昔，于是富室大买田宅，庄行田有至十两之外者。即余乡六十图田（按：属白沙乡十五保），亦有六七两一亩者。尔时有立教辈，奉佛甚谨，独货其田产，往见活佛，弃家而行者甚众，人争笑之。立教者有口语云：“我卖田被人笑，人卖田没人要。”至康熙二年，催科尤迫，新旧十年并征。十月筑圃，而起征已在二月初旬。于是人不聊生，富者尽以役废，或万金，或数万金，如此者以千百计。欲死欲逃，溃败不可收拾。其田每亩一金，莫有应者；后减价五钱，卒莫之顾。大欠营逋，束手待毙，而立教之言果验。于是市井纷纷奉佛，而鱼肉价亦为之日减矣。 

　　康熙二年，五月至九月，疫病大作。除府城之外，由浦西以至浦东，家至户及，无一得脱者。棺铺店家，履为之满。巫术盛行，赛神之费每举用十余金，少则六七金。俗有“送夜客”之说，不过饭一盂，肉一块，蛋二枚，酒一碗而已，所费约四五分。今则凭男女巫之言，用粉首汤列桌。宋三臣为乃爱之病，“送夜客”备十二桌，与待尊客无异。巫言皆承差舍人，与他鬼迥别，尤为怪诞可笑。自高桥以及沿乡，比比而是。其祭神或用十四桌者，骨牌、纸牌、大棋、笔墨、灯笼、草席之类，无一不备。或用猪首七八枚，或用猪肉百余斤。祭毕，悉为丐户携去。即羽流稍存体面，亦非昔比矣，习俗之变一至于是。匠氏夜不成寐，有人死六七日而不得一棺者，尤为惨绝。 

　　自李闯破京，宏光未立，其时地方已有乱萌，犹未大肆也。不过以奴变起衅，地方斩杀数人即定。至宏光被擒，南都不守，于是松郡起义有蔡长常指挥，先据府城，到处打粮。指挥侯承祖与吴淞总兵吴志葵，合兵至郡，府库中所藏箭铳、火药，搬载一空。 

　　继而原任两广都御史、兵部侍郎沈犹龙起义守城。黄蜚、吴志葵两总兵提师于郡西南之豆腐浜，以为犄角。侯承祖则起义于金山城。然皆非纪律之兵，威令又不及远，以至地方到处杀人，或以冤家报复，或以抢掠劫焚。浦西人至浦东，则以为尴尬。行头人至新场，则以为细作。白日杀之，略无顾忌。在何家桥之抢掠者，地方不平，合力攻之，一时而杀九命。至如行头之杀严氏六七人，新场之杀朱氏七人，徐氏之杀闻孟嘉，闻氏之复杀徐九飞，青村高桥之杀陶待诏，丁官、林七之杀镇抚陆剑南，自六月至八月，行路者无不带刀，远出者必遭奇惨。至八月初三，大清兵破郡，其风稍定，而乡镇犹杀掠未已也。九月初，兵至六团湾征孔师，杀三四千人。张提督破金山，杨提防定青村，于是皆有新官，地方之祸始息，而含冤者亦得以申雪矣。诸人名为起义，志在打粮，止指挥侯承祖背城借一，一时伟之。而黄蜚妄自尊大，吴淞总兵吴志葵，即松郡人也，制翼善冠一顶送之。黄部下总兵腰玉者十余人。及豆腐浜之败，黄与吴被擒，以链锁之，介南都豫王典刑，哀号万状，殊不可问。而松郡屠戮数千人之命，实起于二人之手。其视侯承祖慷慨受刑，固有天渊之隔矣。 

　　汤若望者，本西洋人也，为崇祯帝聘至京师，未及大用而国亡。鼎革初用其推历，官钦天监正，封通元教师，太常寺卿，二品服，此特恩也。康熙五年，有杨光先者，上疏言堂堂大国，何用西洋？且摘其过悮数条，若望革职议斩，以大司寇不愿佥押而止。自此杨光先、张其淳辈，皆入钦天监判事矣。康熙八年历，是年推闰十二月，复为若望之党所驳，改闰九年二月。自是西洋复起，杨光先等革职议罚。是年十二月，天暖异常，梅花蚕豆花，无不遍开。 

　　宏光乙酉，大清兵传檄至苏。都御史土国宝随至，故无屠戮之惨。独我松沈犹龙起义守城，李成栋率师破之，横尸遍路，妇人金宝捆载而去。其破城之初，由郡东察院延烧至秀野桥，大街东西之房，百无一存者。城中东南一带，悉为官兵所占。后卒为成栋之兵所拆，乡绅之楼台亭榭，尽属荒邱。此吾郡房屋过华，宜有今日之劫也！吾松城虽狭小，不及吴郡之三，然东西南北，非官家栉比，即商贾杂居，市物列陈，无一隙地。所谓锦绣江南，无以逾此，及遭残毁，昔日繁华，已减十分之七。 

　　鼎革后，海禁尚未甚严。即岁奉严密，犹得易船而筏，人可备食诸味。至顺治十六七年，并绝开排之例，人乃于塗次张网。自苏、宜两大人（按：即部臣苏纳海，宜理布）巡历后，家有藏网者以叛逆论，而居民遂无可下手矣。然康熙二年，海中鱼盛之极，漂入海滩。居民与兵丁争拾之。然居民拾者，一见兵丁，即委去，惟恐罹于法也。若蛏及海蛳之类，则又不在禁例。至二年六月间，抚道差官至所，于护塘外鳞次树木，并置界牌一面，上书：“居民过限者，枭示！”于是海中之物，无一可取矣。即灰墩之远地者，不得摊晒。犹忆故老之言曰：昔明太祖遣戍边海，而安土重迁者不肯行。太祖有诏曰：“海滨非苦地也。十家三酒店，一日两潮鲜。”不意潮鲜绝，而沽酒亦无从矣。立法之严，致有此累。 

　　祖兵之驻防苏州者，为害五六余年（按：祖大寿军自顺治十六年驻防苏州，至此移驻京口）。苏人受累，不可枚举。至康熙三年九月，奉旨撤回，百计迁延，抚台韩世琦，大出风力，逼之而行，时九月初六日也。去后次晨，苏人执香于抚军辕门者，数十余万。 

　　称颂功德，三日不绝，亦为一世创闻。 

　　青村自鼎革后，兵丁践踏屋宇，拆毁千万户。维城大厅一所，约值千余金，为仇人黄履受焚其半，其余尽拆，在北门。总兵李伯庵一座，镇抚陆剑南一座，司训叶澄所一座，中书李公实一座，约值数千金；近庙东衙门一座，陈五云一座，君唯公所置童千户宅一座，千户陈孟郊一座，其厅高于城，为一城之冠，在十字街口。百户瞿斌侯一座，百户马明宇一座，君谟伯买张尔康宅一座，在西门。康恒守一座，在西门口。李如斗宅前通西门大街，后接西门城角，约六七十间俱毁。其余不可胜数。 

　　张煌言者，浙江绍兴府举人。高桥钱圣沾为山阴县令，入闱所取士也。崇祯时，海寇内讧，封疆失守。煌言来谒房师，扪虱而谈当世之务，旁若无人。自大清兵破绍兴，煌言走入海岛，聚众十余万。始奉龙武年号，继奉永历，志在恢复，百折不回。顺治十六年己亥，统兵犯金陵。煌言率兵定太平等路，郑成功破镇江，金陵几下。都督梁化凤、哈卜木等大败之。成功遁，煌言知事不谐，亦乘轻舟扬帆而去。海中将卒，知郑非可附之人，相继投诚，朝廷皆处以显秩。诏许煌言归命，小者侯，大者公，不惜也。煌言独削发入普陀为僧。后访得之，拘之杭州。初煌言在明为兵部尚书，于是浙抚及赵部院，百计劝之，供帐甚盛，许以公爵，煌言毫不为动，惟有求死而已。其部下总兵已投诚者，跪而哀禀，以太夫人家属为言，亦以全忠不能全孝答之。遂杀于杭州府治，时康熙三年九月初七日也。随从六人，已许美官，亦不为屈，同日被戮。煌言在本朝为逆命之臣，罪不容逭，然海外孤臣，艰关二十余载，力屈而亡，不避鼎镬，亦有明三百年养士之报也。 

　　崇祯十七年，余馆于周浦闾邱芝林。是年四月二十日下沙王子羽至余馆，言从上洋高孝廉典籍处得总戎高定侯家报，言北事有变。询之不言所以，但云十日内有确信矣。廿八日，方岳贡以拜相后有书及先君子，嘱以不日来京。甫一日，而李自成破京，先帝自尽煤山之信至。先君子捧书而泣者三日，目为之肿。于是人情皇皇，靡所依泊。凡远近溪谷之民，无不痛哭呼号，愿为先帝死者。吾松从贼诸臣，则有翰林院庶吉士朱积、给事中杨枝起、翰林春坊杨汝成、给事中翁元益等。郡城诸生，遍出讨檄，举国若狂。不一月而宏光立，人心稍定。诏内有“与民更始”句，讹传与民更始，凡奴仆之辈，尽行更易，不得复奉故主。于是由海上至闵行、周浦、行头、下沙、二团、以及华亭诸镇，千百成群，沿家索契。奴杀其主者，不一而足。余时在周浦，有沈庄李长，为横异常。知府陈亨字莲石有勘乱才，遣通判何洁（按：松江府志作何源，宜宾人）至沈庄，枭示李长，诸恶稍为敛迹。周浦人知之，争迎通府至镇，而通府与先君为肺腑交。时余以地方多故，坐卧不安，已买舟南归矣。忽孔君法、朱天襄、曹驰尹至，披余同谒别驾。诸同袍及余，皆以白冠麻服，迎别驾于马首。何公以余知已也，下马携手而行。坐于永定寺中与余寒暄不已，聚观者数千人，咸谓余与何公交密矣。时出示一通：“有倡乱者，照李长枭示例！”于是周镇稍宁。有蠢动者，几欲甘心于余，而不知余固无涉也。时何公统兵百余，以王别驾台城焚劫之惨，随往川沙城。而新镇则以王游击兵定，上邑则贝游击定，青村则官兵四出，为乡民宁辑，卒不能止。幸知府陈莲石，斫杀数十人，而周浦唐官其首也；上邑宰彭长宜有圣人之称，亦枷死十余人，地方以平。 

　　宏光者，万历之孙，福王之子也。醉梦不省人事，登极后，惟以声色为娱。辅之者马士英、阮大成、李沾，专搆朋党，蛊惑上听。 

　　惟以辇金入室，不顾国势危亡。忠相史可法，则令其提兵金陵，不与国政，而朝廷遂不可问矣。李贼为吴三桂所败，直走陕西。大清入燕都，为顺治二年。宏光封总兵以伯爵者四人：左良玉、刘泽清号花马刘、黄得功、高杰，各拥兵数万，而三吴贡赋大半输之。南都以都督加蟒玉者百余人，故一时有“都督沿街走”之谣。高杰驻扬州，扬民拒不与入，一时兵民若仇。后高为许定国所杀。左良玉驻上江，以宏光不认先帝太子，欲提兵入都，除奸相马士英等。马遂专备左兵，不以两淮为事，大将黄得功，俱调入内地。是年五月大清长驱直入，遂破扬州，杀民无数。史可法死难，何刚缢于南城。 

　　青村施普，字雨公，为扬州守备。到任不一月，城破被获几死。逃归，述之甚确。南都闻言胆落，宏光尚演戏为乐，次朝同奸相脱逃。 

　　忻城伯赵之龙、阁学王铎、都察院李沾等，开城出迎。豫王不折一矢，而南都陷矣。随遣土国宝传檄苏常，为江南抚军都御史。松江府姚士序（按：松江府志作姚序之）、上邑宰彭长宜，俱解绶去。独华亭令张大年，出示迎降。时来松安抚者，前有参将洪恩炳，即原任金山，坐察院收印绶，府县长跪，乡绅皆以素袍见。后有王士倬，海上人也，里人以上司礼事之。吴淞总兵吴志葵，松江人，驻兵吴淞。李成栋至，志葵提兵入海。复檄金、柘、青、南、诸营弁，为恢复之计。金山指挥侯承祖，起兵金山。南邑瞿塘、青村王允吉，各会兵松郡。凡府库所有，搬抢一空，杀青浦知县陆嘉胤，新司理、新别驾皆与焉。有金山常舍人者，向为陈太尊差官，至是自称游击将军，与勇士蔡长等，托名防守，各处打粮，富人争苦之。而海上官兵，与志葵犄角者，亦借粮无虚日。王允吉向盐司索饷，榜掠场书，复拘富户徐敬诚飞卫元锡等助饷。卫不之应，少刻，诸军鸣锣出，而卫已席卷矣。于是沈犹龙恐为人所图，开幕府于本郡。隶其下者皆兵部札，升游击者守把，人乐归之，官兵打粮者少敛。连络总兵吴志葵，适总兵黄蜚亦至，军威颇振，人思为防守之策矣。 

　　而沈故吝惜，不能散家财以结士，识者知其必败。又河南归德知府董廷，字对之，礼部尚书董其昌之孙也，自河南解绶归。见苏｀常、镇诸州俱已投降，吾松故为抗拒，必遭惨戮。束身投诚，任安抚松郡之责。谒沈，沈送黄蜚幕下斩之。巡抚土国宝、提督李成栋，遂立意破松，兵从由拳来，水陆并进。守门者皆懦怯书生，未经兵革，不战而溃，时乙酉八月初三日也。是役也，士民在城者不下万人，悉遭屠戮；妇女色艾者，尽掳以行；所得金宝无算。杀守东城进士李待问于局前，兵部侍郎沈犹龙于东门外，活擒吴志葵、黄蜚于豆腐浜口。武举赵孟腾、武进士王叔皆溺水死。黄蜚船漂至闵行，舟中所存，悉为闵行人所得。 

　　自南都破后，沿乡遍起乡兵，公报私仇，为害不浅，地方杀人如草。青村林七、丁官、周五、李辰等杀镇抚陆剑南，烧化北门外，千人俱见，莫可如何。此六月内事也。高桥打死陶待诏。陶最恶，众人公愤。张回飞张彦、黑二飞乔寅、方进龙、连印、唐君甫、盛甫飞朱贵等纠连六十余人横行乡曲，日事焚掠，杖死朱襄孙一门六命，行头杀严氏九命，下沙焚劫王省陆一家。独周浦素号强梁，安堵如故也。又盐豪闻谋，两载前与新镇子衿方含章有仇，纠党千人，遍捉含章。疑在伊甥徐九飞家，统众抢掠，徐氏一扫而空。闻谋在后指挥，孤身殿后，适徐氏伏兵起，立磔闻谋。而闻谋弟仲梅，纠党数千人，立志雪愤。榜示通衢，有能献徐九飞者，子五百金。九飞向匿高桥金稚雅家，复逃入行头李仲方室。 

　　仲方利仲梅金，绑出献之。闻党将九飞斫为数段，令诸人食其肝肺，又作肉圆以祭闻谋。闻杀九飞后，遍捉含章，而方氏昆仲百计潜踪，仅以身免。又欲烧余姊丈方叔飞屋，幸许昆良等从中解纷，输五百金得免。八月初三破城后，地方各有官府，变乱始平。 

　　如再延数月，则乡镇之祸，更不知若何也。余先妣李氏，卒于是年后六月。余兄弟虽在哀毁中，而风鹤时惊，不成丧礼。甫过二七，闻提督李成栋破吴淞，土国宝破苏，人情汹汹。即令室人暨元儿飞登女，迁置家具于季常家避难。内人呼季常为姑夫，故岳母刘氏及舅玉符皆与焉。不半月，复归青村口先君子同余夫妇及弟妇李氏母子，买舟欲往下沙汪仁锡所。行至五桥，闻有白兵（按：即吴江进士吴易抗清义军）阻截，转而之南，暂歇于刘成甫宅，去城仅三里。未三日复归青村，又不时闻报，青人或出或归，靡有宁晷。时七月望边，母丧尚未终七，决计为周浦之行。遂挈妻子出门，而先君子与兄长孺、弟卫世，从此永诀矣。余往周浦，每停泊之处，里人即加盘诘。余一一告其所以，舟始得行。过新场，姊丈方叔飞、旧徒方定九、予调，多馈茶水。至闾邱芝林宅，芝林与弟瑶林情谊有加，余得安堵。时干戈之际，未遑礼乐，一切馆课俱停。而闻氏昆仲，每日供余钱二百文，薪水不缺，闾氏之功为多。八月初三，松江破后，上邑则有本镇人潘公权摄理县事，未即破也。忽一日朱天襄得子，余与曹驰尹至其家索饮。天襄云：“余室虽在乡，而酒与肴尚可办也。”遂同曹驰尹、沈雨臣诸人坐饮小斋。酒未及唇，门外响声震天，急出户视之，则人民奔避，如万马超腾，云：“大兵去此止二十里矣！”余疾走回家，而闾之内眷已去，门扃不得入矣。幸从他径，得入内室，挈妻子往乡周五舍宅，远周浦三里许，而上邑计来明，亦同余避其家。时淫雨为灾，薪水之累，不独一家。 

　　周浦有李氏，年未三旬，向立志云：“大兵来，我投水死，断不为辱。”是日闻信，果溺水死。庠生孔师，字贞伯，独往奠之。镇民见贞伯辞气慷慨，谓之曰：“孔相公此举虽正，然传闻上邑危在旦夕，我镇不日至矣。万一相公作俑，有起义师者，岂不为父老累？相公请他适，毋苦我地方为也！”孔遂挈其妻东行新场。自八月初三，杀朱孝廉后，地方变乱，日甚一日。有朱君英，号毛丞相，即户科给事中朱绍凤号蒿庵族兄也。与张给谏弟寅葵有隙，乘机报复，烧毁寅葵大房一所。而寅葵亦聚乡兵数百人，假捉剃发为名，为活擒君英之计。时六团湾一带居民，咸不愿淨发归顺，适孔师至，复以大义激之，数日之内，聚众千人。由是远近响应，揭竿而起者十万众。孔师初称本府，继称本部院，麾下游击、千把者千人。时新场乡兵交战于要路，被孔师杀死百人。又卖盐者十余人，为白庙所杀，复提兵报仇，杀彼处数人。有徽人偶至新场，以为白庙细作，杀之通衢。六灶监生颐介甫为家人所杀，乔主事长子为家人斫数段而死，地方之变，不可枚举。余在周浦至八月底，大兵破上海，戮杀百人。余时复挈内眷往芝林之祖茔社屋，去周浦三里。忽一晚更余，芝林守茔仆起向余曰：“相公急起，外有尴尬之人至矣。”时雨下数日，天色昏暗。元儿、登女，一十五龄，一十四龄，皆已睡熟。余同室人提包裹、立檐下大雨中，一有风声，以便逃窜，即两儿亦不能顾也。少顷，知为周镇人避难者。是晚雨不停点，而夫挈其妻，父携其子，数里泥途，匍匐而至。余与芝林仆开门延入。有一修伞者，夫及妻子四人竟，立于坟堂丰草间。语云：“宁作太平犬，莫为乱世民。”信不诬也。天明，始知赵安抚至镇。居民惊避，安抚即松郡庠生，奉太尊牌至者。由新场达周浦，止驾一小舟，随带满帽者数人，谕居民削发归顺，里人见之胆落，岸上迎拜数千人。余等从此剪发，时九月初旬也。安抚到后，地方始有法度矣。不数日新太尊有录科示：诸生不至者，家产籍没。余时丁内艰，尚未具呈本学。 

　　故同朱天襄、朱拂钟、曹驰尹、王云子、沈雨臣、高振洪诸友，步行至松。进东门，见守者皆满服，诸人无不股栗。从府前至西跨塘桥，约十里许，大街房屋俱毁，所留者不过十余家也。民房俱为兵所占，城内城外闭户，无一人在室者。约杀万余人，尸骸虽化，而白骨成堆，令人魂魄俱丧。百姓见兵丁，无不称“都爷爷”者。 

　　金珠衣饰，书籍器皿，遍列通衢，其价甚贱。有钱买归者，后获大利。新太守张（按：张铫，偃师人）住进士陈子龙宅。华亭县陈鉴、海防杨之易，即忠臣杨涟长子，时虽剃发，犹汉人衣冠，乌纱大带，不改旧服也。余以丁艰，不与科试，兼欲告闲，而同袍之告退者不一人。学师欲索重价，余以力绵中止。九月十三日，督镇李成栋点验各兵，余与曹驰尹儒冠往观之。李尚乌纱玉带，用八座大轿，抬于门首，马步卒皆疾趋而过，军威严肃，莫可名状。李先期出示：凡乡绅不投谒者，家产籍没，以叛逆论，于是绅士进见者日多。吏部左侍郎董羽宸、太傅锦衣街道坊都督徐本高、太常卿朱国盛字云来、知府张昂之、工部主事唐世昌，共十余人，及孝廉十余人，候兵过，皆鹄立于帅府门首。门吏挂号毕，始鱼贯而入。少刻孝廉、青衿皆长跪而出，乡绅宾礼留茶，李送至二门即止。门首执大棍而列于东西者五六十人，威赫之势，拟于王者。 

　　董、徐两公甫出，有三马兵并驱而来，二公几为所仆，各以手倚壁方免。余见之气夺，思此辈气势，平日何在？今日生不如死也。乡绅皆方巾，不敢复用官帽，惟孝廉、子衿如故。时山已破，指挥侯承祖殉节于府学前。独孔师统乡兵十余万，攻打川沙，凡见剃发者即杀。周浦危在旦夕。青村自金山陷后，遂纠银办猪羊酒米，令黄吕授及余世仆朱某投降。守城张副总札一道，嗣后即有把总董龙到任。余走归故宅，点验家中所有，而先君子与兄长孺、弟卫世，于八月初五日已有海南之行矣。书籍锁闭一小楼中。时恐孔兵到镇，故急为周镇之行。杨海防（按：即海防同知杨之易）由金山至城。因孔兵大肆，杨乃顿留不行。有维欣者，于杨公前自称听用官，愿往招抚。杨公遣之行。因与余同往周镇，住茶亭，欲拘孔之族人而问焉。孔师本姓王，有孔君法者，家素封，与余友朱天襄辈同盟交也。周镇利其所有，即以君法上闻。欲得维欣拘之，送至青村，指为逆人之族，余力解之得免。维欣归谒杨，杨以维欣不往川沙而往周镇，欲重处之。适大兵至六团湾，杨公疾趋南邑。余归周镇，闻征孔之兵至，镇人复迁乡避之，余挈家复避于潘计舍所，即旧日所居周五舍比邻也。潘故乡愚，为闾邱瑶林佃户，夫妇颇贤，为余防护甚力。仅草房三间，而来匿者五六家。大兵由张江栅开刀，杀至川城及南邑之北关外止。是时扶老携幼，从六团湾而来者，道为之梗。内有乘船而为兵所伤者，或及头面，或及手足，鲜血淋漓。凡周潘两家，一时屯聚妇女三百余人。而元儿、登女，复染疟疾，流离播迁之苦，诚可悯也。大兵至，孔即授首。其所统者皆乌合之众，随即逃散。是役也，杀乡民五六千人，掳资财无数；所掠妇女，幸督镇不许渡浦，悉纵还之，其以银赎妇女者亦众。有南邑千户董海藩女，绝色也，兵逼，骂不绝口，砍为数段而死。此九月二十事也。 

　　孔党既平，地方渐渐安堵。而兵强民弱，其受悍卒之害者，又不可言矣。余在青村，自与维欣同归后，至是复往。而督镇正避李环至，马步兵二千余人，民房皆为所占。时李环为鼎革后第一新官，声势赫奕，比于风宪。本城衙役，复狐假虎威，附会而侈大之。更有庠生何抑之，素号何赤练，为李记室，导以行凶。欲子衿行跪礼，同袍不从，何复于中搆斗，几于称兵相杀。同袍诉于华中军，华为调停。而李固性直者，深知为何所悮，卒正子衿见邑宰之礼。从上四揖，李则在旁回礼。后堂待茶，堂上三拱而出。儒冠蓝袍，报门以进，一时为之短气。每门五六人把守，出城者不许手携寸物。于是城居者，如陷牢狱中，莫敢舒展。又兵卒之在家者，日索鱼肉，无则捶以刀柄。余幸居乡，不受此累。守备衙门，改称游府。乡民结讼者，每遇游府放告投文，动辄数百人候之，至有一词费千金者。行牌诸役，或本城健步，或为亲丁夜不收等。未解官，先行拷掠，旱牢水监，百般索诈。游府书役廖君息、载君宠、沈明卿、傅介公、李君瑞、曾懿修等，向称先生者，改称相公。有李开之系余表舅，为书役，每食数品，余每戒之。于是青村之无识者，恨生子不为书役，而视青衿为朽物矣。 

　　顺治三年，提督马进宝领兵破金华府，遂镇守其地。杀人如草，无恶不作。至十三年，改镇苏松，益肆猖獗。每巡历沿海，统领马步兵数千。居民妻小，倾城而出，避之数十里外。凡春秋二信，各营纳银五百两，始免巡历。诈大户资财约数百万，皆以通南为由，性更残忍。其部下张副总买一娼送之，未几宴张，而姬适在侑酒之列。以与张旧交也，屡目之，进宝一见，即于席斩美人首，举座胆落。顺治十七年，朝廷知其不轨，捉之回都。进宝拥美姬数百，其母向云：“今往京师，何必携带多人？其不愿去者，不若估值出之。”进宝即以美人列之两行，愿随者从左，不愿随者从右。内三十余人俱从右立，进宝即斩以殉，其残毒如此。 

　　至京即缚于兵部堂，家资千万，皆归公帑。妻妾数百，俱发教坊司及配满人。顺治十八年，康熙登极，赦京师罪人，独此贼不赦。 

　　于三月初三日，父子五人同斩于西市。松郡受冤者数千人，无不击节称快。 

　　吴下钱粮，累年拖欠，习为故常。惟乡绅所欠尤多，县官莫可如何。至顺治十六年，始定条例：凡绅衿欠八九分者，革去名色，枷两个月，责四十板，仍追未完钱粮；即至三四分以下，亦责二十板，革去名色，但免枷号。此时虽有定例，人情犹属泄泄。顺治十七年冬，嘉定县乡绅生员已经欠粮，着兵备道擒拿，共数十余人，锁之尊经阁中，远近大骇。十八年正月，正欲照例处分，而驾崩之信忽至，俱得幸免，尚未及我松也。康熙登极，仍以本年为顺治十八年，四大臣当国。未及一月，即严催十七年奏销钱粮，一时人情皇急，惧祸者即于正月内完清，而未完者正十分之八。 

　　不意三月中，抚军朱国治已推册解部。七月中，部文巳转，凡绅衿于二月后输纳者，概行革职。苏常四府，共革进士举人贡监生员一万三千零。仍提解来京，从重议罪。我松约二千有余，一时人皆胆落。隔数日又得温旨，凡七月后完纳者，提解来京；余得免解。四府中尚有八百余名，而其他不及也。乡郡解京者共十余人，苏松道差官押解。康熙元年，四月内过江，吉凶未保。但其年钱粮，十八年分，丝毫完足。又追征顺治赦过十二年至十六年止，分作工属户属，克期奏销。又元年钱粮，二月内征，六月完足。于是有田之家，蹙蹙靡骋，情愿每亩一两，货人完粮，卒无有应者。又以儒册借人，前程既黜，纷纷赔偿。设帐者席不暇暖，既查本册钱粮，严逼寄户输纳；又查各县冒立，甚有绝不闻知，而被人冒册致去前程者。如海盐进士彭孙通，为松郡生员彭古晋诡立官甲，致孙遹亦遭黜革。诘讼抚军，破家问遣，所欠之粮，不及数钱。如此者比比而是。道路之人，惟见愁眉百绪，求死不能；而田连阡亩之家，其惨尤甚。可知后置田者，须早以钱粮为计，切莫累年拖欠，希图恩赦，如此并追之祸宜鉴也。解京者，如裴期生、钱孔燕，高桥人，李于枢、张予屏，青村人，皆自己无田，为人借户致害者。 

　　陈五云者，青村人也，弱冠游庠，岁试一等。池州罗尚时为本城守备，延之为西席，自此结交府县书役。罗解任后，凡继来守府，陈即盘居其中。以后复结抚、道上房，厌薄子衿为无味矣。 

　　本朝定鼎，五云往南海，曾与李太监有一面之识，荐之绍兴为监军道。未几渡海而归，复涉历世事，凡院道承舍至，则挽同射利，郡人有大受其害者。青村游府，俱为腹心。独山东杜英至，则与为异。华邑尊张超者，与杜英不合，而英复以通南事，诬陷陈次蜚诸人。按察使姚（按：姚名延著，乌程人）知其枉，置英狱中。五云乘机造款，投之张超。超即转呈刑尊许宗浑，新抚朱国治题疏革职，问成大辟。刘大将军（按；刘名之源）特遣郭太尊（按：其时松江知府为郭起凤）至青村，访捉五云家人阿元，家资尽行点验。 

　　五云在松，先有人获之叶总宪宅内。锁解刘大将军，以严刑鞠之。转发按察司，与杜英会于狱中。英数其罪，以拳殴之，云惟俯首而已。本年七月初四，以两足俱折，死于狱底。十二月廿一日，太尊奉上行差县丞至所，复拘其妻子至府，收入县监。两子皆读书，其妻浙人孙苏门之女，向与五不谐。生两子后，经年不荐寝席。又五云经年出外，或一二载一归，今复遭累，此亦前世之孽也。 

　　康熙七年海船至四团，约二百余人，杀步卒曾镇于选佛堂，并杀马二匹，又跟随马兵一人。报提督，十一日大发兵至。曾镇青村人，并杀看马一人年止十四五。越半月，复上一团之南，箭伤提兵三人。于是大发兵至青村，马兵一百，城中人或养兵，或供马料，惟有嗟咨慨叹而已。此皆海船之累也。梁总台以浙江朱友明事，与昂邦章京对质，住杭两月方归。甫归，青村兵即撤。 

　　食民间七十日，青村人大受其累。子衿李选长昆季、陈嘉宾｀林君献，俱有养兵之苦。 

　　青村营自万历时皆称总练。如太仓王梦关、吴邦，松江顾胤昌，金山侯怀玉，苏州文士铭，本邑施德泽，或以指挥，或以千户，或以武进士。如施海宇者，皆以练职衔。而总练之下，有哨官，有陆路官。以余儿童至成人，皆见之。及天启时，扬州三科武举李长庚至，则称为部选把总，见府厅尚行跪礼。福建王继武，本城千总陈时太，亦如之。至南京赵汉青至，则改为钦点把总。余馆其衙内三载。汉青字蓖伯，由庠生后世袭千户，会举南京营，升至青村者。千、百户皆以披执行叩首礼。以后池州罗尚时亦然。 

　　宏光时，苏州王允吉至，遂称游击。及鼎革后，李环首至，而把总守备衙门，遂改游府。游府之下有大厅，有旗鼓，有千总，不复哨官。陆路而翁家港俱称千总，张黄盖。李环带客兵二百，皆骁勇异常，居民畏之如虎。青村人复从而翼之，百户李公昌以子继于李环，百计承奉，道之以恶。幸环颇慈，不甚摧折百姓。始为何赤练所误，子衿俱上四揖。武生李某、金天章，各用重贿拜门生。 

　　后环颇加情诸友，不时宴会，故诸同袍不大受兵卒之累。余住周浦，归时投刺相谒，止以图章一方槐之。随时优觞，而李尚方巾蓝袍也。不一月，与子衿整宾主之礼，送至大门，不复从前简傲。 

　　而子衿之写“治生”，称“老公相”，实自李环始也。时南邑则有王游击，其声势较环更甚。每至新场，则先马牌到镇，打扫街宇。总甲供应，稍不如意则锁。平人子衿，以大鐮鐮之，若是者不可枚举。每有牌至，无论士民，即随之而行。而汇城书役爪牙，视新镇为鱼肉，乡绅俱称祖台。场大使见之，叩首无数，称“大爷”小官”而已。青村自李环为孝廉周茂源所揭，不五月解任。居民送之者千人，盖欲使新官见之动念也。继李环者为粟科，所统兵卒，大半河南人，凶狠更甚于李。余家旧宅之在西门者，兵卒五十余人，马二十余匹，蹂躪不三月，而屋圮矣。余家之坏，实自吴科兵为之也。吴遂与诸棍结盟，恃为心腹。于是武举施正之、武生李光国，为其犬马口凡可索诈者，必为怂恿，而光国尤甚。以后则有钱士孝，改称总兵，部下则有参将毛某。都司顾士纪、陆云山，尤妄自尊大，诈害乡愚。余亲见一刻姓老儒以公事谒钱，守门者鍊之而入。士孝百般詈骂，不问其青衿与否也。更有伊族刘鲁玉、刘君采，皆庠生也，为青村人排挤于通衢，见者夺气。 

　　不三月上台知之，夺职去。其标官顾士纪本江洋大盗，识字，能通近日时文。城乡不知其由，以为武弁中有此文墨者，遍与结盟。而吾城青衿李而生、武进士施雨公皆与焉。城乡与交者不下数百人。余亦与识面，极欲纳交于余。余久而远之，经年不与一会。后果以前事发，江宁按察司囚其亲属，来拘士纪。士纪为亲属所诳，回至江宁，招称在青村作官，相知者有武举、生员等三十六人，冀以免祸，而不知其事固前时所为也。按察司行文之松，访问同游之人，果系真伪与否？承差以司理差役密谋，以访拿顾党为名，俱从黑夜抄捉。甚至在馆读书，未谙世务，亦在访捉之数。是役也，承差司理以及书役之费，复有前任钱士孝，上下其手，共费三千余金，以贫富上下派之。有武生季明征，馆于方淳伊家，止与顾会饮一次，牵连在词，卖去荡田二十余亩，而家资席卷矣，此尤可笑之甚也。继钱士孝者为余登第，其书纪李林伯，苏州人也，凡事悉听林伯所为。而青村李而生，遂与认族。于是施雨公、林文符、李而文等，与登第、林伯、复结义盟。地方有事，则先期报之。若贫若富，锱铢不爽。有管班张香，青村人，凶狠异常。时有腐儒钱九青高桥人，钟子良陶宅人，皆庠生；又有，陈俊卿兄弟，亦高桥人，罔识利害，暗通肃虏黄斌卿于舟山。张香发其事，登第报之督、抚。钟、钱皆子衿，而登第以事关叛逆，非刑拷之，无不成招。展转期年，钟、钱皆遣口外，卒于烟瘴之地，皆香一人贻之也。登第得千金，张香以一牌得八十余金，其他称是，青村衙役所从未有之事也。书纪李林伯，所获重贿尽荡之于花柳中。后卒取妓者张一娘以去。于去任后，代之者为孙之标，北京长班也。狡猾刻吝，兼之见事风生。苟可生，则无所不至。 

　　与廖知府交厚，为其牧马二十余匹，日则驰之田中，任其蹂躪。管马者为蒋胜，即本城人。乡人呼之为“蒋爷爷”。摧辱本城庠生陈民仲、蒋岐灵等，余等闻之不平，欲具公揭于廖太尊，孙始不安。县优酌民仲，事乃得息。后为本城人李钦父子所讼，卒赖太尊之力，得升任去。然贪而不酷，凡子衿事，有可用力者，亦不敢违，故人亦不甚恨。孙后为杜英，山东人也。到任之初，一尘不染，人敬之如神明，一时有“杜青天”之号。乡民之送长生牌位及酒米诸物者，无虚日。然负性鸷戾，喜与人为仇。衙后强悍者，备遭其毒，一时快之。但信任群小，与本城军人张君豫、高二、李钦之等，结为死友，遂有“四人金刚”“八小鬼”之号。又与青村港子衿宋我脩、即大富翁宋俊卿之侄也，偶以夺盐小事，而杜误听谗言，报闻马镇，致宋姓费银五千金。后为宋所讼，都宪叶振翁与余为之解和，杜不听，余知其必败也，遂绝之。未几为绣衣李森先访拿，收监，地方保留者数千人。方两月森先被逮，太尊李正华，在任清廉，心知其枉，方言于司理谢九官，遂得复任。甫半载，复与所官王姓者构难。而助王姓下石者，则有本城子衿陈五云。游府旧书办谭公瑞、高尔询，聚党夹攻，杜复以原事夺职。 

　　城乡民数千人，奔控各台。有“六府文官清廉李知府，武弁清正杜守备”之语。上台悯其冤，复令供职。其时青村署印者为靳守备，闭门不纳，高桥远近乡民数千，拥之而入，靳遂气夺避去。杜复任后信用匪人，顿改前节，用刑愈酷，诸事染指。海南人陈次蜚，以鼎革初漂流我地，虽明末武弁，而十余年来训蒙新市，称老学究矣。偶与乡民高官口角，高以通南事诳杜英。英不揣其由，报之刘大将军。抚、道以其越报也，甚恨之。刘复送制台，即下之按察司姚（按：姚名延著，乌程人）鞠焉。姚居宫最愤人以通南事诘讼者，严究高官，而高复供称：“杜英教我所为。”桌司并收英置狱。适巡抚朱（按：即朱国治，满州人）新任，访地方官之不职者。华邑宰张超素啣杜，为造恶款。而子衿陈五云、高尔询、谭公瑞，遂草入送之。张假手理刑许宗浑，浑即张超表弟也。款送而新任朱入境，疏首杜英矣，内多冤款，然皆杜愎所致，人无怜之者。 

　　青村李震，字飞声，余之疏远表弟也。幼与余阅学于颐伯甫师，长不识字，因充选锋，继为营书。余笑曰：“衙门虽小，亦承掇官府文移，乃有不识字营书耶？”未几为哨长，复为百长。年余值翁家港官缺，谋管其地，遂乌纱角带，人争异之。至鼎革，震复管翁家港，为地方告发。青所游击于，责二十板，革职，令他人为之。 

　　未几至苏州，遇前任署青村守备傅介，为营谋一缺。适有华亭巡捕县丞，二百金可得也，为震赊取，约到任后偿值。时抚军土国宝批与之。震即至松上任，出入四人凉轿，服役者俱松郡人。而子衿投刺。皆称“治弟某某”矣。县令每遇限期，发与追比，日责数百人。有宋俊卿者，家资五十余万。震落魄时，以小事不足于宋，宋已忌之。乘其完粮时，喝役责之五十板。宋太学生，又以资雄里中，卒受其毒。归青村时，将运粮往京，而游击于前所责罚震者，尚未解任，与之抗礼，优觞款之。人喷啧叹震之能洗前辱也。后解粮归，以逋负甚多，淮抚责二十板，即死于狱。虽不令终，然以小卒而骤至佐贰，且为本地父母，亦奇矣！ 

　　余家姓王，江西南康人。洪武开基，命汤和于沿海筑城。于是有青村，有南汇，有宝山。城完，用三丁抽一法，每以一千三百名员宦军实之。而余家始祖则王华三也，数传至王怡耕，宇茂之，家富于财。造坟于青村城之西北，是为王家社。向传用银七千金，为浦东第一墓也。主穴怡耕，昭为素轩公，生思轩，轩生二子，长爱轩，次养淳，即余祖也。爱轩生堂伯君谟，年十六游痒，绍兴新昌县训导。君漠生四子，长光承，字超世，后改玠右。过目成诵，博学能文，善书，为古文词精绝，岁科常第一。坊家争请选文，遂有《易经孚尹》、《墨卷乐胥》、《名家雪崖》、《考卷右梁》、《白门易社》诸书行世，贾人获利无算。于是两京诸省，无不知有王玠右其人者。后应宏光年副贡，值鼎革，随君谟新昌任归，绝意仕进，授徒自娱。移居新镇南二灶杨氏井亭东之数椽，终焉。文宗张能鳞行文至县，以今之管宁一额推之。张安茂提学浙省，聘往阅文。宋征舆提学八闽，亦来征聘，情词恳切。皆坚拒不往。 

　　惟躬耕养亲，绝迹城市。此玠右君之大概也。次名世，讳烈，与玠右齐名，屡试第一。海内无不知有二王者。亦谢举业。李愫提学河南，坚请阅文，亦谢不往。阶右游庠上邑，名世金山。三子晋右，上海庠。与兄弟同日告闲，以舌耕为业。四子云右，不及游庠。养淳生二子：长君唯公，是为先君子。次君彦升。先君子生而颖异，年十六游庠，发尚露额。养淳公配曾氏。岳父念默公，止生一女，与养淳公同种王瓜，误掊其本，遂至争口，晚即缢死。 

　　于是念默公抚君唯公为子，别姓曾氏。念默公富于财，先君子游庠后，始得以恩荣授冠带，与总司抗礼。念默公与养淳公，相继殁于万历四十七年。先君子以崇祯元年选贡，游京都，暨宣大阳和。后往河南，八载而归。与松府太尊方禹修交密。在松十四年，天子知其廉能，拜东阁大学士户部尚书。崇祯十七年，四月廿六日手书致先君子，促往京就选。甫两日，遂有李闯破京之信。及宏光立，先君子犹至南都，冀得一县以终。时奸相马士英当道，已知事不可为，即浩然而归。八月初三大清兵破松，先君子于初五日浮海至新昌，同往福建，后卒于广。先君子生五子富长宇名，字长孺，十二岁，能为古文。同先君子卒子外。次即余，名宇辅，字秀甫，后更羽王。万历己酉生于外太祖念默公居，即青村之西南隅也。生十四月，继于念默公之侧室闵氏，曲加爱恤，不异自生。念默公殁，仍依先君子而居，在西门大街童千户宅。兄孺不加爱恤，而闵氏之解衣推食，无昇母李孺人也。余岳父叶士望，岳母刘氏，以余喜读书，故幼皆爱之。年十三，岳父随父澄所公司训泰州，挈家至任。比归，余年十七矣，时从先君子读书于新镇方含章所。余幼从李伯龙师，继则顾伯甫飞曾君玉飞金中星。而余之得列子衿，则陈尔征师之力为多。年二十赘于叶，岳父母受李而久父子之谮，朝夕捏抗。廿三游庠，明年馆于四团卫奉溪家。三十六馆于周浦闾邱芝林。时值鼎革，余三弟早天，存侄文杨；四弟宇启，早天；五弟渐世，随先君子行，不知所终；余子名侗，孙阿大。 

　　康熙三年，会试取中一百五十名，较前减半。会元沈珩。松郡中吴元龙、程文彝，而程则徽人也。两人皆入翰林。改三场为两场，第一场，策五道；第二场，四书论一、经论一、表一道、判五道，此八股改论之始也。是年钱粮，自正月至六月三限完足，不许少欠，永为定例。而民间秋熟甫种，家无宿粮。田一亩，止求价七钱，无有买者。旷野之屋，拆卖砖瓦，毫不值钱文。于是揭借营债者，不一而足。新场北储鼎芳，数万之家，田数千亩，以钱粮监比受累。陆方中拥田三千，父子远遁，日食不周。如此者甚众。 

　　松郡乡绅被祸者：豫王入南都，户部主事吴嘉允系举人，缢死公署；吏部文选主事夏允彝系进士，从容赴水死；两广都御史沈犹龙，以李成栋破城，杀死东门外；李待问杀死东门；兵科给事陈子龙以吴提督之反波及子龙，被获赴水，从水捞取杀之。 

　　倭变时，田每亩止得价五分。至康熙初二三年，每亩止得豆一石，无有应之者，甚至恐为役累，往往以田自送于人，复以银找足其费。即求每亩五分，亦不可得矣。 

　　自郑成功啸聚海中，金山沿海一带无敢出行塘外一步者。康熙三年郑兵内溃，相继投降。于是五月望前，梁提督至青，唤蔡姓者往塗上捕鱼，得海鲜五十余斤，梁公啖之称美。青村黄瑞征等数人，哀恳于梁公马前求宽，梁公许诺，青人稍得度命。然止于塗上捕之，不敢用大网，而余亦与新镇尝海错矣。当海禁森严时，青人谓此生未知果能再尝与否也。 

　　大乱归乡，此不易之论。如大清兵破松，在城者悉遭屠戮，而乡居者不及矣。然在乡又宜以安静为主。如新场朱孝廉之祸，起于三子衿。方用晦、朱翼父、康元步等于乙酉七月忽起义盟，号为怀忠社，远近居民，来者不拒，而人奴不与焉。于是张回、连印等六十人心怀不平，推叶宅纪纲康三字君甫者为首，惨杀举人朱襄孙字古弦。兄晋卿、弟载馨、侄启重一时俱歼，遂投烈焰。 

　　此宏光八月初三也。余在周浦南向而望，见火光烛天，不数刻而凶闻至矣。虽劫在所不免，而诸同人若无怀忠之举，未必如此之惨也。 

　　钱粮之急，莫甚于康熙元年以后。余于顺治八年立儒册于华邑，所寄皆零星细户。管数人王瑞之，即余族弟也。其人固狠恶，而是年钱粮分毫无欠，县串可据。且八年至十二年，顺治时巳两次赦免矣。至康熙二年，抚院韩奉旨复查收其欠者，完纳已不待言，而上年完足者，复任意飞派。如余册派银八两，勒令输库，官串竟置不问。余入郡，手足无措，欲借营债，每借银十金，一月之利即应二两五钱，且十金止八折。人以得银为喜，不复计利之轻重也。幸翰林叶映榴在松，余与之告急，慨借纹银六两，得免于辱。刑尊追比之酷，凡明经、武举、子衿，日受鞭扑。皂隶之横，无异官府。一任册书总房，上下其手，未完者行贿作免，已完者即有官串，虽哭诉当道，但云前人故纸也，何得作准？或即收监，或受鞭责，否则竟责原差。其费更为不等，贫儒以册规为膏火，至此甘受赔补。问之业户，其田或展转相售，即欲其代偿，亦不可得也。 

　　崇祯十三年，传言于护塘有一妇人，身穿白衣，形如道婆，自云：“可惜此地，不久作战场矣。”始以为讹传，不信。及约十有八年，自顺治辛丑、康熙壬寅，上台巡历，日无宁晷。四月五日祖、刘二大将军至青村，华亭县严世祺步行至高桥，沿家捉夫抬扛，数至八百余名，终日不食。幸子衿金天石等数人纷纷备酌，县尊备言其苦。且以文官两榜，而长跪武职，尤怏怏不平。然时势如此，亦无如之何也。祖大将军年止三旬，设布帐于东门城外，过一宿即行。兵不入城，而附近居民已不胜其扰矣。至六月，祖复遣兵一围，声言欲与打仗，居民无不养兵。富室沈仁超，一家食兵丁七十人，至贫之家亦必一二人。六月廿一日，郭太尊蓦地至青，托言看城。忽唤孙营官云：“尔城有陈五云否？”即令拘其子修来，家人阿元，皆着总甲看守，而五云于廿一日差人获之郡城矣。越八日，又捉富室朱俊卿父子，而五云于廿五日已起解矣。七月，五云死牢底。次年癸卯三月十七，奉旨五云家人斩首金陵，妻子于四月初五日起解，流宁古塔，去北京六七千里。五云自幼尖刻，绝无光明正大之气。地方有事，从中上下其手，其破人之家，不一而足。自谓聪明绝顶，而顿遭奇惨，可为奸人好利者之戒。 

　　康熙四年四月廿四日，天雨连绵，至五月初十日米止。小麦之在田者，十去其八九。路绝行人，撑船者直至檐下。平地之水，有高六七尺者。邻人出门，必约伴而行，所谓一望平洋，人皆杜门不出。松郡大小衙门及监铺城，毁者甚多，此在五月二十边事。若青浦之水荒，较别处更甚。 

　　金山沿海一带，向擅鱼盐之利。海味中最佳者则有鲥鱼、河豚、黄鱼、鲍鱼，其外不一而足。自海中不时有警，于顺治十六年差苏、宜二大人巡历后，沿塘俱立木牌，不可得矣。忆余儿童时，海中有裙带鱼，其价甚贱，每斤三厘，人莫之问。及余三旬后，此物每斤三分，后增至五分，人争珍之为上品，其制法亦与前迥别。 

　　鼎革后，海中多故，此鱼遂至绝迹。康熙二年冬，传言杭州有卖此鱼者，每斤一钱三分。然余乡亦第闻而慕之，不能下咽也。 

　　明成化壬寅春，吴中疫病大作。五澴泾有一家七人同死，无人为殓者。市有匠人，遇一人买棺七具，而赤手不持一钱。匠人索之，其人曰：“汝但载我并棺到家。当还汝也。”匠人遂载棺与俱去。曰：“我先入，待汝，家有麦二十斛可偿也。近邻西北，其家予亲也，可为召来。”言毕，遂先登岸入门。匠人乃与舟子入舍，则寂无一人。视堂内有七尸，而买棺者在其中。大骇，觅其邻，果有西北某人，其亲也。语其故，亲亦惊哀，来为酬偿，果有麦二十斛，乃俱与之。 

　　天台卢希哲、名进，举进士，弘治间知黄州府。一日坐堂上，隐几假寐，梦老妪延之市中桥边民家，饷以馄饨，餍饱而归。及觉，口犹脂腻。函遣左右以其所访之，其家八十老妪方设祭。问之云：“夫死三十余年，平生嗜馄饨，今乃忌日，设馄饨祭之耳。” 

　　左右还报，卢始惊讶，时年三十余，意其为后身也。召老妪，宛然梦中所觅者。给以白金一斤，自为白其事。 

　　河南舟客之妇，怀妊甚巨，动跃闻似双胎也。舟客谓妇曰：“若生二男，当名虎四儿、虎五儿。“一日欲出，而天若雨状。谓其妻曰：“睛履去可耶，抑雨具去可耶？”妻未答，腹中应声曰：“无雨。”舟客人惊，曰：“汝何人也？”则曰：“虎四儿也。”言未觉，又应声曰：“虽不落，略有几点。”舟客曰：“汝又何人？”则曰：“虎五儿也。”自后凡有言无不应。
