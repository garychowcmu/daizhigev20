平濠记（明）钱德洪 撰 

　　初，赣州在官吏书门皂，及在门军民，阴阳占卜，皆与贼通，日在官府左右，诇觇不待言出于口，凡意向颜色之间，贼必先知之。公知其然，在此则示以彼，在彼则示以此。每令阴阳择日，日者占卜，或已吉而不用，或欲用而中止。每励兵蓐食，令俟期而发兵，竟不出。其后一出而成功。 

　　公至丰城，闻濠变，亟欲遁流趋吉安。舟人闻宸濠发千余人来劫公，畏不敢发，以逆流无风为辞。公密祷于舟中，无何，北风大作。舟人犹不肯行，拔剑馘其耳，遂发。薄暮，度势不可前，潜觅渔舟，以微服行，留麾下一人服己冠服在舟中。濠兵果犯舟，而公不在，欲杀其代者。一人曰：何益？遂舍之。故追不及。是夜至临江。知府戴德孺喜甚，留公入城调度，公曰：临江居大江之滨，与省城相近，且当道路之冲，莫若吉安为宜。又以三策筹之曰：“濠若出上策，直趍京师，出其不意，宗计危矣！若出中策，则越南都，大江南北亦被其害。若出下策，但据江西省城，勤王之事，尚易为也。行至中途，恐其速出，乃为间谍，假奉朝廷密旨，先知宁府将反，行令两广、湖襄都御史杨旦、秦金，及两京兵部，各命将出师，暗伏要害，以俟袭杀。复取优人数辈，各与百金以全其家，令至伏兵处所，飞报窃发日期，将公文各缝置袷衣絮中。将发间，又捕捉伪太师李士实家族至舟尾，令其觇知。公即佯怒，牵之上岸处斩，已而故纵之，令其奔报宸濠。逻获优人，果于袷衣絮中搜得公文，遂疑不发。逾数日，公调度已定，乃移檄远近，暴濠罪恶，始悟为公所欺。 

　　公既拔南昌，知濠兵将还救，遣伍文定、邢珣、徐琏、戴德孺，共领精兵五百，分道迎击，出其不意。濠亦先使精兵千余人，从间道，欲出公不意，攻复省城。偶遇于某处，我兵失利，报至公，怒甚，欲以军法斩文定等，自帅兵亲战。或以敌锋方交，若即斩之，兵无统领，俟各夺励，以图后效。明日，各帅兵夺死以战，大败之。 

　　此事年谱不载，以为先生失计也，何所失？不料濠亦取间道出奇兵也。然能不以小衄挫气，反因而激励其麾下，转败为功，则是即短见长，而可以垂法于行口师矣！ 

　　江彬等初至，公往见，彬辈皆设席于傍，令公坐，公佯为不知，遂坐上席，转傍席于下，以坐彬辈，彬辈衔之。出语诮公，公以常行交际礼谕之。左右皆为公解，遂无言。公非争一坐也，恐一受节制，则事机皆将听彼而不可为矣。 

　　公见张永，与之语，知其忠，以濠付之，复上捷音，以为宸濠不轨之谋已逾一纪，旬月就俘，皆钦差总督威德、指示方略所致，以此归功总督军门，以止上江西之行，称病净慈寺。永在上前，备言公尽心为国，及彬等欲加害意。既而，公赴召奔龙江关，忠等又阻之，使不见公。乃以纶巾、草服入九华山。永闻，又力言于上曰：王守仁实忠臣，今闻众欲争功，欲并弃其官，入山修道。繇是上益信公。 

　　此条载《年谱》中，然归功总督则止驾中伦，纶巾野服则举止中虑。故永得因以进言而解上疑，此谱所未及详也，并著之。 

　　公于丰城闻变，时参谋雷济、萧禹在侍，相与计议，恐宸濠径袭南京，遂犯北京。欲使迟留半月，远近闻知，自然有备无患。乃假写两广都御史杨火牌云：为机密军务事，准兵部及都察院右副都御史颜咨，俱为前事。本院带领狼、达官兵四十八万，齐往江西公干的于五月初三日，在广州府起马，仰沿途军卫有司，照数预备粮草，伺候支应。若临期缺误，定依军法斩首。意示朝廷，先差颜等勘事，已密于两广各处提调兵马，潜来袭取宸濠。将发间，雷济问曰：宁王见此恐未必信。曰：不可信，可疑否？对曰：疑则不免。公笑曰：得渠一疑，彼事去矣！既而叹曰：宸濠素行无道，残害百姓，今日虽从逆者众，必非本心，徒以威劫利诱，苟合一时耳！纵之前去，我以问罪之师，徐蹑其后，顺逆既判，胜负预可知也。但贼兵早越一方民命，残一方民命，虎兕出柙，收之遂难。为今之计，只是迟留。宸濠一日不出，则天下实受一日之福。遂密遣乖觉人役持火牌，设法打入省城，濠果疑惧。十八日回至吉安，又令济等假写南雄、南安、赣州等府报帖，日逐飞报府城打入省下，一以动摇省城人心，一以鼓励吉安致义之士。又与济等谋，假写迎接京军文书云：提督军务都御史王，为机密军务事，准兵部咨本部题奉圣旨，许泰、郤永分领边军四万，从凤阳等处陆路，径扑南昌；刘晖桂勇分领京边官军四万，从徐州、淮安等处水陆并进，分袭南昌；王守仁领兵二万，杨旦等领军八万，秦金等领兵六万，各从信地分道并进，刻期夹攻南昌，毋得彼先此后。本职先往福建公干，因遇宁王之变，见已退住吉安府起兵，今遵前敕，候两广兵齐，依期前进。外看得兵部咨到缘繇，皆是先发制人之谋。当时必以宁王兵未举动，今其兵已出，约亦有二三十万。若北来官兵不知的信，有误事机，以本职计之，若宁王坚守南昌，拥兵不出，官军远来，天时地利，两皆不便，恐难猝图。须按兵徐行，或分兵先守南都，候其已离江西，然后或遮其前，或击其后，使之首尾不救，破之必矣！今宁王主谋李士实、刘养正等，各有书密寄本职，贼将凌十一、闵廿四，亦各密差心腹前来递状，皆要立功报效。可见宁王已是众叛亲离之人，败必不久。今闻两广共起兵四十八万，其先锋八万已到赣州。湖广起兵二十万，其先锋六万已到黄州。本职起兵十万，先领二万屯吉安府。各府知府等官，各起兵快，约亦不下一万。共计见有十一二万，尽已足用。但得宁王早离江西，必有内变，因而乘机夹攻，为力甚易。为此备开缘由，烦请酌定一应淮止机宜。选乖觉晓事人员，同差去人役，星夜回报，写成手本，令济等选惯能走递家人，重与盘费，以前事机阳作实情，备细密切说与。令渠潜踪隐迹，星夜前往南京及淮扬，迎接官兵。又令济等寻访素通宸濠之人，厚加结纳，令密报宁府宸濠阍知，大加赏赐。差人四路跟捉，果获手本。将差人拷问详悉，当时杀死。因此又疑刘李不信共谋，又与龙光计议，假写回报士实书云：承手教，足见老先生报国本心，始知近日之事迫于不得已，身虽陷于网罗，乃心罔不在王室也！所谕密谋，非老先生断不能及此。又得子吉同心协力，当万无一失矣。然几事不密则害成，务须待机而发，不然恐无益于国，而徒为老先生与子吉之累，又区区心所不忍也！况今兵势，四路已合，只待此公一出，便可下手。昨凌、闵诸将，遣人密传消息，亦皆出于老先生与子吉开导激发而然，但恐此三四人皆是粗汉，易有漏泄，须戒令慎密，又曲为之防可也。目毕即付丙丁，知名不具。与养正亦同。两书既就，遣雷济设法差递士实，龙光设法差递养正。各差递人皆被宸濠杀死。宸濠繇是愈疑刘、李，刘、李亦各相疑，不肯出身任事。又遣素与养正交厚指挥高睿，致书养正，及遣济禹引诱内官万锐等，私写书信与内官陈贤等，皆反间之谋。又多写告示及招降旗号，开谕逆顺祸福，及写木牌等项，动以千计。遣雷济、龙光、萧禹、王佐等，分行贼垒，潜将告示粘贴，及旗号木牌四路标插。又先张疑兵于丰城，示以欲攻之势。又将养正家属在吉安者，厚加看养。阴遣其家人，密至养正处传递消息，亦皆反问之谋。初，宸濠谋，定六月十七日出兵，自于二十二日在江西起马，径趋南京谒陵即位。遂直犯北京，因入前间不敢轻出。十七等日，先遣兵出攻南康、九江而自留省城。贼兵候濠不出，亦各疑惧，久驻江湖之上，师老气衰，又见四路所贴告示，及插旗号木牌，人人解体，无心攻斗。其后濠探知四路无兵，前项事机已失，兵势已阻，人马已散，多有潜来投降者。濠至七月初三日，始出兵，距初拟之期，果逾半月。及事平，报捷疏内一切反间之计，俱不言及。亦以设谋用诡，非君子得已之事，不欲明言示人。当时若使不行反间，宁王必即时拥兵前进两京，各路何恃为备？所以使之坐失事机，全是迟留宁王一著，所以迟留宁王，全是谋行反间一事。今日读奏册所报，皆可书之功，而不知书不能尽者，十倍于奏册。濠既就擒，江彬、许泰等怅恨失计，无所泄毒，欲置冀元亨与济禹、光等于死地。元亨被执，光等四窜，伺官军离省，方敢归家。当时粘告示、插旗牌，皆风雨黑夜，出入贼垒，万死中得一生，所差行间人役，被濠杀者俱是亲信家人。今议者并将在册功次削去，恐继此有变，人皆以光等为鉴戒矣（龙光说）！ 

　　按先生有言，孔子修《春秋》，于凡阴谋诡计之事，皆削之以杜奸。故平藩用间，不形于奏，不宜于语，门弟子皆不闻，亦斯意焉。然不著其颠尾，后世将不知反掌取濠之故，虽有忠诚体国之士，或临事而易视，惟观其成功者。如是，则一切谋计皆所以济其忠诚，在他人为阴诡者，在先生为变化随时，而有以发体国之智慧，虽存之以杜奸，未为不合也。 

　　公应变如神，不可测识。方破省城时，忽传令造免死木牌数十万，莫知所用。及发兵迎击濠于湖上，取木牌顺流放下时，贼兵闻省城已破，胁从之众，欲窜无路，见水浮木牌，一时争取散去，不计其数。翼日，伍文定等方督兵殊死战，贼兵忽见一大牌，书宁王已擒，我军母得纵杀。一时惊扰，遂大溃。濠兵既屡败，穷促思潜遁，见一渔船隐芦苇中，濠大声叫渡，渔人移棹请渡，竟送军中。诸将尚未知也！ 

　　渔人缚送，与捷疏所载颇殊，盖濠泣别妃嫔之后，遁就渔舟，则知县王冕所转使耳。疏中不便详述，与不载反间，诸谋同意。又蔡文述赣州父老言，濠为叶芳所擒，当时芳出濠不意之故，濠穷而思遁，虽王冕预备渔舟，伺候缚送，实芳促之之力也。 

　　公在丰城闻变，南风正急，拜天哭告，风稍定。顷之，舟人欢噪回风，济禹取香烟试之，舟上果然。久之北风大作，濠追兵将及，夫人、公子在舟。公呼一小渔船自缚，敕令济禹持米二斗，脔鱼五寸，与夫人为别。将发，回济曰：行备否？济禹对曰：已备。夫子笑曰：还少一物。济禹思之不得。夫子命取罗盖曰：到地方无此何以信？明日，至吉安城下。城门方戒严，舟不得泊岸，济禹揭罗盖以示，城中遂欢庆曰：王爷爷还矣！乃开门罗拜迎入。于是济禹心叹：危迫之时，暇裕乃如此（雷济说）！ 

　　宁藩一事，谗先生者有二曰：始通宁府，后知事不可成，从面剪之。又曰：宁府财宝山积，兵入其宫，悉取以归，当时至形诸章奏，有识皆知其必无，而莫悉其无之故，皆知其绝无可疑，而无以破人之疑。余移官入赣，当时故老尚有存者，咨访累月，乃知先生计虑之深，规模之远，有非常情所能测也。逆藩当时所惮独先生耳，杀之不得，必欲致之，故致惓惓于先生，而先生亦示以不绝，机有所待也。峒酋叶芳，有众万人，感不杀之恩，乐为先生用。先生间示以意，芳叩首踊跃，待报而发。逆藩亦嘱意于芳，尝以厚赀啖芳，芳不却，有以闻于先生者，先生怃然久之，搏案起曰：今日视义，当为成败，祸福不计也。及起兵，芳密使人告曰：吾以款彼也。今日之事，生死惟命。先生大喜，即携以往。鄱阳湖之战，逆藩望芳来，芳乘之，遂就擒。大难之平，芳实有力。先生语芳曰：吾请于朝，以官偿汝，如何？芳叩首曰：芳土人，不乐拘束，愿作富家翁耳！先生遂入宫，籍所有以献，余以予芳，满其欲焉（蔡文记）！ 

　　文非先生门下士，不惟信先生之心，兼欲使天下皆白先生之迹，又欲使后世识制叛之机，用夷之妙，文亦有心人哉！ 

　　德洪昔在师门，或问用兵有术否？夫子曰：用兵何术，但学问纯笃养，得此心不动乃术耳！凡人智能，相去不甚远，胜负之决，不待卜诸临阵，只在此心动与不动之间。昔与宁王逆战于湖上，南风转急，而命某某为火攻具。是时，前军正挫却，某某对立矍视，三四申告，耳如弗闻，此辈皆有大名于时，平日智术，岂有不足，临事忙失若此，智术将安所施。又尝闻邹谦之曰：昔先生与宁王交战时，与二三同志坐中军讲学，谍者走报，前军失利，坐中皆有怖色，先生出见谍者，退而就坐，复接绪言，神色自若。顷之，谍者走报贼兵大溃，坐中皆有喜色，先生出见谍者，退而就坐，复接绪言，神色亦自若。又尝闻陈惟谍述薛尚谦之言曰：昔见有侍于先生者，自称可与行师，先生问之，对曰：某能不动心。曰：不动心可易言耶？对曰：某得制动之方。先生笑曰：此心当对敌时，且要制动，又谁与发谋出虑？又问：今人有不知学问者，尽能履险不惧，是亦可与行师否？先生曰：人性气刚者，亦能履险不惧，但其心必待强持而后能，即强持便是本体之蔽，便不能宰割庶事，孟施舍所谓守气也。若人真肯在良知上用功，时时精明不蔽于欲，自能临事不动。不动真体，自能应变无穷，此曾子所谓守约也。又尝闻刘邦采曰：昔有问人能养得此心不动，即可与行师否？先生曰：也须学过。此是对刀杀人事，岂意想可得！必须身习其事，斯节制渐明，智慧渐周，方可信行天下。未有不履其事，而能造其理者。孔子自谓军旅之事未之学，亦非谦言。但圣人得位行志，自有消变未形之道，不须用此。后世论治，根源上全不讲及，每事只在半中截作起，故犯手脚。若在根源上讲求，岂有心事杀人而后可以安人之理！某自征赣以来，朝廷使我日以杀人为事，心岂割忍，但事势至此。譬既病之人，日须治其外邪，方可扶回元气，病后施药，犹胜立视其死故耳。可平生精神，俱用在此等没紧要事上。昔者德洪事先生，八年在侍同门，每有问兵事者，皆默而不答。以故南赣宁藩始末，俱不与闻。先生没后，搜录遗书，七年而奏疏文移始集，及查对月日，而后五征始末具见。独于用间一事，昔尝概闻，奏疏文移，俱无所见。去年面访龙光，始获间书、间牌、书稿，并所闻于诸同门者，悉汇而录焉。 
