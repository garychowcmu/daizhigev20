       徐襄阳西园杂记        明 徐咸
    ●卷上
    太祖开基建康，升建康为应天府。太宗迁都北平，升北平为顺天府。今皇上兴自安陆，升安陆为承天府，与宋太祖以归德节度使登极，升宋州为应天府，太宗以晋王即位，升并州为大原府，高宗以康王中兴，升康州为德庆府，同一揆也。
    太祖游西苑，命四辅官杜、龚、赵民望、李、吴源侍宴，相与联句。太祖首倡，云：踞盘龙虎肇豪英。杜云：五色卿云炫日明。吴云：王气莹然垂景象。龚云：民风乐尔见升平。赵云：山河百二金陵最。李云：宇宙千秋帝业成。太祖复云：暗忆六朝兴替事。杜足云：祯祥来尽又加祯。亦一时之盛。予谓末句意不相属，当用君臣交儆以保有王业意，接第七句，便有虞廷君臣交相责勉气象矣。
    国初，宁海布衣叶允上太祖书，论武事一纲三目，其大意谓：用兵之要，在胸中有一定之规模。宜北绝李察罕之招诱，南并张九四之僭据，督方国珍之归顺，取闽越之上地，即建康以定都，招江广以自资。进则越两淮，窥中原，而取天下。退则保全方面而自守。此一定规模之纲领也。其三目，即：一取张九四，二取温台处，三取福建。时伪汉虽巳平，而元李平章察罕方以书招诱太祖，故允云云。卒之，平吴、平越、平闽，然后北伐，混一天下。次第皆如允言，亦奇士也。后不知其所终。
    吁嗟乎，元季祸乱相纠缠，群雄竞角力，干戈易麾拳，妖徒白莲社，僭号于其间。奔走无定在，不啻风巢悬。天暇京都城，累表请伊迁。舟沉瓜埠水，魂应随杜鹃。宜兴杨统制，其义亦堪怜。兴言感龙凤，连贬弗自全。永忠肇此图，伯温炳几先。谓彼牧竖子，宝历当圣传。大事从此定，皇心良然。寻赐永忠死，而杨蒙赏延。圣神本天授，草昧久辶屯。依郭起灵迹，归韩亦从权。吴元政洪武，龙飞遂统天。阳升爝火熄，神光照入埏。纲常一以正，天风扫胡膻。于兹圣继圣，于昭万斯年。右，《感古》一篇，越人王纟延所作。其事见《通鉴博论》，乃洪武一十四年宁王撰进者。纟延官宜兴，闻之杨统制孙知县勋，得其详，故作是诗，史笔也。予游太学时，越士元士庞为予言，故记之。刘辰《国初事迹》云：太祖以永忠僭用龙凤不法等事处死。或者假此以杀之耳。
    太祖登极后，时微服独行，以察民情。一日，登某寺楼，值雨，倚栏赋诗曰：微微细雨洒斑竹，阵阵轻风吹落花。吟数次，欲结之，久未得。有一士在旁续之，曰：独立倚栏间眺望，乾坤都属帝王家。太祖大喜，问是何人，对曰：某下第举人也。即敕吏部官以要职，复以试官遗才，悉夺聘礼而罪之。士之遭遇亦偶尔如此。
    国初功臣，惟魏公徐达、鄂公常遇春、曹公李文忠、卫公邓愈、信公汤和、黔公沐英及诚意伯刘基为最。自永乐后，惟魏、黔二公世其爵，余皆坐事革除。弘治间，礼科给事中吴仕伟建言，始诏访常、李、汤、邓及诚意之后，行取赴京。常曾孙复、邓玄孙文炳、李玄孙睿、汤玄孙绍宗，各授南京锦衣卫指挥，俾奉其祀。诚意九世孙瑜，亦授处州卫指挥。嘉靖中，今皇上以开国元勋子孙宜与国同休，诏封常之后玄成怀远侯，李之后沂临淮侯，邓之后继坤定远侯，汤之后贤灵壁侯。而诚意孙瑜，亦仍伯爵。甚盛举也。
    建文死事之臣，录者多矣，予复考得数人，列之于左，以候纂入者采焉。
    王彬，字文质，兖州人，洪武中进士，为御史，巡按淮扬。北兵攻扬州，彬坚守七日。有力士能举千斤，彬以自随。北兵飞羽书城中：有能缚王御史来降者，官三品。左右惮力者，莫敢缚。军中知之，厚赂力者母，因诱出其子。彬适解甲浴，为千户徐政所缚，坠城下，不屈。妻子同遇害。千户从纲亦被执不屈死。见郑淡《泉书》。
    黄子澄，名，以字行，分宜人。洪武中进士，累官太常卿，尝建议削王侯爵，见亲重于高庙。北兵至，倡义死守，不屈，遂族之。先是，我军北丧，子澄赋诗曰：仗钺曾登大将坛，貂裘远赐朔方寒。出师无律真儿戏，卖国全身独汝安。针将每时悲赵括，攘夷何日见齐桓？上方有剑凭谁借，哭向苍天几随冠。盖指李景隆也。
    胡润，鄱阳人，太祖伐陈友谅，谒吴芮祠，见壁间《题竹诗》：幽人无俗怀，写此苍龙骨，九天风雨来，飞腾作灵物。叹赏不已，遂召官之至大理少卿。
    蔡公运，南康人，以贡士任四川参政，罢归，复起知滨州。北兵至城下，不屈死。
    马宣都指挥守蓟州，北兵将南，宣谋起兵迎拒。文庙命都指挥张玉讨之。玉至，谕之不下，环城攻之。宣率众出战，被执，不屈死之。
    陈思贤，漳州府学教授。文庙既即位，思贤率其徒吴性原、陈应宗、林珏、邹君默、曾廷瑞、吕贤六人，为旧君哭临于堂。事闻，俱械至京，不屈，师徒皆死之。
    高贤宁，济阳人，监生。北兵围济南城，促降，贤宁作《周公辅成王论》，射城外，乞罢兵。未几，城破被执。欲官之，固辞。文庙嘉其忠，释遣之。终身不仕，至九十七而卒。
    陈性善，字复初，山阴人。洪武初，以明经荐为翰林院检讨，灭被宠渥。建文初，为礼部侍郎，奉命勘灾于河南回，值北兵至城下，知事不可为，即跨白马，马跃入江中死之。文庙怒其不能顺天归命，以其子孙散戍于边。
    建文二年，廷试已取吉水王艮卷第一，及传胪，以艮貌不扬，遂以胡广易之，艮次焉。文皇兵入城，艮仰药死，广乃迎降，官至大学士，有负旧君多矣。以貌取人固如是哉！
    永久戊戌廷试，文皇亲阅试策，以李马卷为第一，嫌其名马，就卷上改为骐。及传胪，凡三唱名，无敢应者。上曰：即李马也。乃受诏，赐状元及第。永乐甲辰，廷试已取孙曰恭卷为第一矣，上嫌其名若暴字，抑置第二。士之遇不遇，岂非命乎？
    梅纯《损斋备忘录》云：狄梁公虽始终为唐，卒授五王，反正大统，功固伟矣，然非有道者所可取法。何也？盖君子于义有所不安，不敢须臾处，以成事有命难取必于将来也。若梁公者，后虽幸而成功，其身固已委质为臣，而处于所不安矣。况或不能终远，又将何以自献于先君乎？立论精当，君子仕危疑之朝，当大任，临大事，宜熟思而审处之可也。梅，凤阳人，国初驸马某之孙，成化甲辰进士，有学士也。
    程篁墩谓：朱子以韩绵胄柄国，杀赵忠定公，乃注楚词，伤宗国之亡；以蔡西山之窜，决道之不行，乃注参同契，致长往不返之意，皆大贤君子之心事，非得已者。而世疑其长浮华之习，倡导引之端，所谓浅之。为丈夫者，类此。其知言哉！
    正统中，张太后大渐，召三杨相至榻前，问：朝廷尚有何大事未办者？文贞对：有三事，其一，建文人虽已灭，曾临御四年，当命史官修其一朝实录，仍用建文之号。太后曰：历日已革除，岂可复用？对曰：历日行于一时，万世信史，岂可蒙洪武年号以乱实？后颔之。后杨文懿公亦谓：古人云：‘国可灭，史不可灭。’太祖定天下，即命儒臣撰《元史》。太宗靖内难，其后，史官于建文君事讳而不书，遂使一朝政事与忠于所事者皆缺略无传，及今犹可补辑。章未及上而卒。识者惜之。予在南都时，见《革除录》所载建文君事，备极丑秽，皆当时迎合上意而为之者，言多不实。今去彼时益远，不知秉笔纪实者在何日也。
    正统己巳、庚午间，也先由宣大犯京师，脱脱不花东寇辽阳，阿乐出西扰陕右，黄萧养及广东邓茂七反福建，叶宗刘反浙江，各拥众数十万，皆奸宦王振之所招致者也。不有节庵司马居中调度，社稷事未可知。反正未久，又有曹石之变。终英皇之世，不靖者屡矣。正德己巳、庚午间，安化王钅番叛陕，而刘六、杨、赵反中原，蓝、鄢、廖、喻反西蜀，王浩八反江西，丘仁、杨清反湖广，亦各拥众数十万，皆逆阉刘瑾之所酿成者也。非邃庵、幸庵、见素、水村诸公宣力于外，天下事亦未可知。平定未几而宸濠复叛。终武皇之世，用兵者强半矣。武疲财匮，元气索然。是虽人事所致，其亦气数然欤？
    景帝易太子，诏陈循首创，云：天佑下民作之君，实遣安于四海。久不能对。王文云：父有天下传之子，斯固本于历年。循于二句下注云：文作。及英皇复辟，追咎易储事，循出旧草进呈，文乃坐诛。循之见亦早矣。予闻这吏侍欧阳崇通云。
    英皇复辟之诏，一云高少保谷所撰，一云岳修撰。正所撰末联云：多难兴邦，高帝脱平城而肇汉；殷忧启圣，文王出■里以开周。为时传诵。贺克恭云：此只好臣下诵美之言，岂有复国天子而自夸大如此？全无悔罪之意。此亦好议论。
    于少保遇害之日，从容口占一诗云：庄椿居士老婆娑，成就人间好事多。正统再更新岁月，大明重整旧山河。功超吕望扶周室，德迈张良散楚歌。长叹一声归去也，白云堆裹笑呵呵。公旧巡按河南甚久，故汴城有祠。正德间，御史张淮重修之。李空同梦阳撰碑记，有曰：贼首拥太上皇大同城下，勒降也。大同人登城谢曰：‘赖天地宗社之灵，国有君矣。’至宣府城下，宣府人登城谢曰：‘赖天地宗社之灵，国有君矣。’至京城下，京城人又谢曰：‘赖天地宗社之灵，国有君矣。’于是，公言曰：‘岂不闻社稷为重，君为轻乎？’斯言也，事以之成，疑以之生者欤？
    且太子之易，南宫之锢，二者有能为公恕者否耶？公有不如意辄抚膺忿曰：此一腔血竟洒何地？此段甚好，可补传志之阙。贺克恭曰：于少保所为，有取死之道，但当日杀之，非其罪矣。夫英庙被留虏庭，成阝王监国，少保辅相之，自当卧薪尝胆，期复不共戴天之仇，以归英庙。乃不久而成阝王遂即天子之位，无复讨贼之心，且废太子而立已子。及虏人自送英庙归，景泰但相与一见，而遂幽之南内。此皆少保当国时事也。岂不有死之理？然谓其迎立外藩以树私恩，则实无是事也。又曰：于公才有安社稷功，人鲜及之。但大义不明，遂至于败。或曰：成阝王欲践位，少保何以处之？曰：当时英庙被虏，人心摇杌，虽成阝王监国，亦自恐惧不暇，岂敢便有他意？当此时，少保处之有道，使成阝王大诰天下，以监国复仇大义，敢有上言欲王即位者，即是奸党，身家重罪。如此，则后来成阝王虽有邪心，何由能动？当时处置，既无后来节节，俱不能死谏，又不引去，而主张国事，权势自如，乃使英庙禁锢南内。此心何忍耶？又曰：于公清白，抄没时，其家实无所有。《琅琊漫抄》曰：于少保之死，人皆曰徐武功害之。然当时易太子，锢南城，非少保而何？及景皇帝病亟，实欲迎襄府，但事未决，而中宫犹豫间事泄，乃为内竖曹吉祥传播，因起张石之谋。迎立宪宗，乃出众议，非少保意也。宪宗但知有请章，遂复其官，与官其子。然当时废太子，而今立之，岂其本心哉？然其功，复社稷，足以宽其诛。但当时张石辈皆武臣，不能显暴其昔日无君之恶，而猝然杀之，武功又不能辨正，故今之议纷纷然。大抵废太子一事，凡署字者皆当诛，岂独少保哉？但少保最得君，从违惟颐指，故其罪为独深。当时惟范广之死，实为无辜。人至今惜之。论少保者，观此数说，功罪了然矣。
    宣德、正统时，诏廷臣三品以上举堪任守令者，不徇出身，惟贤是用，败官者连坐，朝廷又能久任，故在位者多得其人。如刘纲守宁州三十二年，孙遇守徽州一十八年，况钟守苏州十余年。天顺、成化间犹然。故居官者咸肯留心民事，爱民如子，而民亦爱之如父母。弘治及今，此制已废，铨曹但循资格叙用。居官者未及一考，但望行取升迁。一切苟且捱日，视官如传舍。百姓苦于送迎。间得一好官，不久即去，民失望矣。安得久任与民休息如昔日者哉？不能无感。
    祖宗时，中外大臣亦多久任，如蹇忠定在吏部三十余年，夏忠靖在户部二十八年，胡忠安在礼部三十二年，三杨在阁下俱三四十年，黄忠宣镇交二十年，周文襄巡抚南圻二十二年，于肃愍巡抚河南、山西一十八年，王忠肃巡抚辽东十余年，在吏部十六年。委任既专，声望益重，此所以得行其志也。
    成化初，孝庄皇太后崩，诏廷臣议别葬，不裕陵。孝庄乃英庙正后。钱氏无子。是时孝肃太后周氏为英庙贵妃，实生宪皇。宪皇即位，尊为太后，故不欲孝庄葬也。而大学士彭时上疏言：大行孝庄太后，今日葬，与皇太后万岁后葬，自不相妨，不宜生嫌别议，以失大伦。周太后不允，坚欲别葬。给事中七弘张宾皆为之力争。礼部尚书姚夔率公卿伏阙覆奏，有曰：山陵宗庙，圣孝所先；纲常典礼，国家攸重。万一合葬庙少有疑沮，关系匪轻，岂能保其将来无据礼改而从正者？词甚恳切，继之以哭，声达于内。上自持疏奏太后，太后知群情不从，乃允之。
    裕陵居中，孝庄居左，虚右以俟周太后。至弘治十七年三月，周太后崩，孝皇知孝庄葬不合礼，欲为改正，且袖出裕陵图一纸，与阁下三老。观看时，三老乃刘健、李东阳、谢迁也。孝皇指示，陵门内有三隧道，其一西行北转而至者，为英庙皇堂，虚其右圹，而中有道可通往来。其一东行北转而至者，为孝庄玄堂，相去数丈，中隔不通。因曰：此大非礼，都是当初内官迎合周太后做的勾当，须要改正。反覆与三老议，三老者，或从，或违。钦天监以北方不利中止。但于陵殿神座，移英庙居中，孝庄居左，老肃居右。孝肃即周太后也。至于庙之礼，刘则云：先年奏议已定，欲二后并配，英庙且引唐宋一帝二后、一帝三后之说为证。上曰：二后已非，况三后乎？谢进曰：彼三后者，一谓继立，一则所生母也。上曰：事须师古，末世鄙亵之事不足法。况钱太后乃皇祖册立正后。我朝祖宗以来，皆是一帝一后。今若并，乃从朕坏起。恐后来杂乱无纪极耳。乃止，以孝庄配食，别立一殿，如奉慈殿之制。中一室，奉孝肃神主，左一室，奉孝穆神主。孝穆又孝皇生母纪氏也。圣明之见，高出千古。而向时姚文敏公，据礼改正之、言似逆，知今日有必然者，皆足为后世法。
    宪皇溺爱万妃，后宫无敢僭宠者。惟宫人纪氏偶获一幸，遂有娠。万妃百计摧辱，娠固无恙。乃摈居西宫，与废后吴氏同居，内外不通。后生子，无乳，馁几殆。忽有应爪一牝鸡从空坠于庭，内侍获而畜之，日生卵，取以和粥糊喂之，遂得生。宪皇不知也。时王皇后无子，宪王一日命内监理发，鉴镜嗟叹。内监曰：官家嗟叹，岂以未有太子故耶？宪皇颔之。内监曰：太子生西宫已六岁矣，复何虑？具道其故。宪皇惊喜，握发径造西宫，斧门而入。皇子胎发披面，见宪皇即走入怀中。宪皇即抱之还宫，遂立为太子，是为孝宗。纪氏亦出居宫中，甫一月而卒。人谓为万妃所鸩。后孝宗嗣位，为太平贤主者十有八年。圣人之生，天实相之，非人谋所能害也。后纪氏追尊孝穆太后。予闻吴南溪云。
    成化末年，寿安邵太后时为贵妃，有子方被宠。王后无子，上将有废易意，召内侍怀恩与之谋。恩叩头曰：此大事非奴辈所敢与。当与内阁大臣议之。上以为然。明日，朝罢，宣恩，恩辞疾。更问之，对云：本无疾，昨闻旨，惊悸成疾耳。其事遂寝。寿安彼时虽不得正位中宫，而至其晚年，亲睹圣孙入承大统，膺尊称，享至养，爵及外裔，若有待焉。借使当时易正事成，则其名不若是安且荣也。若恩者，贤子许敬宗、吕夷简辈远矣！
    成化甲辰秋八月，有黑<生月>至，俗谓之妖魔，变幻不测，能伤人。初闻有白羊一群，自城北门入，是晚遂为害。民间皆鸣金击柝以警之，或以石灰印手于壁，以惧之。否则，变化而入，终夕不得宁寝。半月始息。嘉靖己丑七月复至，城中人家多有被其害者。不十日亦息。
    弘治初，元夕，张皇亲兄弟入内观灯，通宵不出。时孝皇甚宠张氏。一夕，内侍何文鼎执金瓜潜立东华门内，俟皇亲入即击之。皇亲奔入内，见孝皇，伏地恸哭，诉之。孝皇惊起，急索文鼎至，诘曰：汝何人，敢辱皇亲？文鼎曰：皇亲终夜入宫宴乐，脱有他虞，如宗社何？金瓜乃祖宗留下击乱臣者，奴婢打死他，粉骨不辞！孝皇始甚怒，闻其言，然之，止责置南京闲住。文鼎读书守正，贤内侍也。
    弘治己未科会试，程学士敏政主考，仆辈假通关节以要赂。举人唐寅辈因而夤缘欲窃高第，为言官华昶等所发，逮赴诏狱。孝皇亲御午门会法司官鞫问，以东宫旧官，从轻夺职。正问时，一巨铛进言曰：使奴辈在内，岂有此事？孝皇叱之曰：兹事岂汝辈所可与？真圣明之见也。尝闻事未发时，孝皇内宴，优人扮出一人，以盘捧熟豚蹄七，行且号曰：卖蹄呵！一人就买，问价几何，卖者曰：一千两一个。买者曰：何贵若是？卖者曰：此俱熟蹄，非生蹄也。哄堂而罢。孝皇顿悟。程，世家子，以文学名天下，自负甚高，此事不待辨而知其为所诬。第束于检防，为群小所误耳。后虽复职赠官，白璧青蝇，终不可掩。惜哉！
    弘治乙丑会试，初场日，孝皇黎旦焚香告天，愿得真才辅治，求贤之意笃矣。少顷，礼部进题，孝皇见《孟子》题：故将大有为之君一节，（弗色）然动心。问阁下：何故出此题？大学士刘健对曰：试官揭书命题，示天下至公，无他意。乃罢。是年五月，孝皇晏驾。先是，上年各省乡试，河南《书经》题出天子惟君万邦，乃商高宗免丧事。山西论题出仁孝闻于天下。乃汉文帝自代入继事。至是又出此题，皆为新君即位之兆，夫岂偶然者哉？
    弘治乙丑九月十三日，半夜地震，栋瓦皆鸣。先是，有黑气从东来。地皆出白毛，南京苏松皆然，有长一二尺如马尾者。
    正德初，刘瑾、谷大用、马永成、罗祥、魏彬、丘聚、张雄、张瑞导上淫乐，窃弄威权，号为八党。虐焰薰灼，人皆重足侧目，无敢议者。户部尚书韩忠定公文草疏倡九卿伏阙论之，继之以泣。疏入，上怒，付阁下裁可，母庵、木斋俱欲重坐。而西涯从旁申救甚力。母庵云：尔忘顾命之言乎？是时八人者窘甚，冀得远窜免死为幸。而内有司礼李荣，外有西涯互为营解，遂皆宽宥。不日间，瑾掌司礼，永成坐东厂。瑾既得志，益肆无忌，乃捃摭见任致仕诸大臣细故，如东山忠定辈，俱械至京，下狱、罚粟、夺职、编戍，受祸良灭。时母庵、木斋相继罢去，惟西涯独得留用，曾无一言救解。得罪清仪多矣。予闻之牟锦衣斌云。
    武皇登极初，集火者数千百，日于内教场操习炮，喊声彻晓不已。李崆峒有《明星篇》纪其事。
    正德二年秋，黄河自汴清三百里者三日，乃今皇上降祥之年。七年正月，黄河自清河至柳家浦清九十里者五日，圣人之出，岂偶然哉？
    正德辛未、壬申间，流贼大扰中原，予所闻一时尽忠死职者，枣强知县段豸。北京人，弘治乙丑进士；上蔡知县霍恩，茂山卫人，弘治壬戌进士；西平知县王佐，潞州人，弘治乙卯贡士；裕州知州郁采，山阴人，正德戊辰进士。皆能奋志抗贼，甘蹈白刃，有古烈丈夫风，俱赠官荫子享祠祀云。
    正德壬申，流贼刘六辈大扰中原，直抵湖广。有司籍民兵捍御，率三丁抽一名为骁勇，不盈其数，捶责里老。不得已，将不成丁者皆报为成丁。又不已，伪以虚名填册，曰：未生保以塞责。闾里惊惶，怨声载道，楚城尤甚。金陵沈宝作诗曰：未生保，旧册新供查对了，宁死只愁官打拷，一丁已作三丁报。谁为里正谁屯老，过堂官怪成丁少。丁丁研审尽同名，此理看来有难晓。抱屈含啼向官道，但恨儿孙生不早。大半成丁犹襁褓，在腹名为未生保。膏血不充官一饱，春日殒霜还杀草。前年民户损七分，官禀何曾到流殍？嗟乎，国家养兵，岁费廪禄钜万万，及至寇盗生发，则选民兵及调边军、土军剿之。而边军犹可，至如土军，狼子野心，总领者弗能钤制，任其劫掠屠戮，其苦尤有甚于盗贼之过也。予在沔时，值流贼之乱，襄汉骚动。一时民兵有骁勇、义勇、健步、僧步、白棒手、牯牛阵，名随地异，土军之为害，予所目击者。养兵果何益哉？
    正德丁丑八月一日，武皇从数十骑出居庸关，欲北幸。守关御史张钦固止不得出，且上疏以为主上之出，必告宗社，诏天下，必命勋戚文武大臣扈从。今者俱无，必是奸人假托陛下，欲与北虏交通消息，不道之甚。乞敕法司缉捕。上遂猎昌平而还。十三日抵京，即下钦诏狱，命中官守关。二十八日，复出居庸，至大同，驻毕阳和城。虏数万截跸归路，言欲求见。我师亦陈城外。上遣夜不收三人，至京师取银百万两。九月念四日圣诞，阁老梁储、内臣张永往请不回。户部措银二十万两，遣侍郎侯观赍赴大同，犒赏官军，然后返驾。嗟夫，英皇北狩，被留虏庭，往事之明鉴也。武皇之出，使关隘守臣俱如钦，岂得率意而行？嗣后幸宣府，幸太原，幸榆林，轻蹈虎狼之窟，其不至于颠踣者，亦幸也。可不戒哉？钦后改姓李，官至都御史，北通州人，予同年进士。
    正德戊寅冬，予至瑞州，寓分司。夜二鼓尽，闻有声如雷者三。次日，瑞守宋以方入报，夜半时，有火如斗者三，坠城东，声如雷，几烛远近，地为之赤，良久而灭。占之，地方当罹兵火。宁府其将不靖乎？明年六月，宸濠遣人诱以方至南昌，下之狱。十四日，果反。杀孙、许二公。及出城，械以方至舟，勒其从。以方曰：吾有死耳。行至鄱阳湖，守者少懈，望康郎山曰：吾得死所矣。遂骂贼投水而死。当时阳明奏、纪皆不见录。后陈洪谟巡抚江西，廉得其实，具闻，始赠光录卿，赐祠名嘉忠，荫其子。以方字义卿，靖州人。弘治乙丑进士，貌不扬，质直少文。宸濠屡肆侵挠，以方痛拒抑之。日聚粮练兵以备其变，尝与予谈及，义气激发，若不与并生者，其死亦预办者欤？
    宸濠之变，孙、许二公同时尽节，无可轩轾者。后有谓孙之死不如许之烈者。予因忆正德戊寅九月，奉命至江西，得会孙公。公密谓予曰：宁贼必反无疑。变作，吾以老命报国。君无地方之责，不宜久居于此。予谢之，即往抚州去。明年六月，变果作，而公遇害。乃知公之死素所办者。但许公壮年赴死慷慨，而孙公年已六旬，举动稍觉迟缓。言者便谓孙劣于许，殊不知孙公以身殉国，盖自领巡抚之命，已预办矣。观其《过草萍驿》诗云：纲常自古要担当，弱水谁将驾苇航？岭道风行豸寸遁远，海天云阔雁飞忙。身曾许国频加爱，发为忧民忽变苍。醉饱恩光何以报，寸丹应不愧朝堂。志可见矣。议者哓哓，亦何为哉？
    宸濠元妃娄氏，广信郎中性之孙谦之女也。有淑质，自濠蓄异谋，早夜苦谏，或至垂泣。濠将害孙、许二公，妃于屏后顿足，令内侍救止不得。登舟之日，泣不肯行。濠绐曰：朝廷有旨取我，汝第无虑。妃不得已乃行。黄家渡之败，投水死。濠在幽囚，每食设妃位哭奠，夜不能寐。及将就俘，为诗曰：赖与乾坤担此爱，不如收拾上瀛洲。清风明月人三个，芳草斜阳土一丘。梦短梦长都是梦，愁多愁少总成愁。从今别江南去，不管人间春与秋。又《忆故宫》云：当时轻弃牡丹台，寂掩重门日几回，杨柳雨中含泪舞，芙蓉水上带愁开。痛思竖子真非辅，始信娇童自不才。歌管楼台金马地，等间留与野人来。濠性颖敏，善吟咏，而用之不善，有此富贵而不能享，悔之晚矣。
    宸濠内宠甚盛，有紫妃者，居紫竹宫，衣紫。素妃者，居素英宫，素妆。翠妃者，居绿英宫，饰纯翠，能吟善书，尤被宠幸。宫四壁皆列巨鉴，光莹晶明，每与宴狎，鉴中诸影，妖媚百出，濠意畅悦。又于宫中作秋迁台，结架高二丈许，运绳以车，宫人为戏，车动绳举，超出架上，势不能止。至有昏眩坠地而死者。又于阳春书院叠石成山，宫室台榭，备极华丽。掘地数十亩，为大池，夏时芰荷芬馥。濠与诸妃尽日宴乐，宫人少而美者靓妆绡衣，浮小画艇，歌《采莲曲》，沿池汤漾，时摘花果进以侑酒，辞醉乃罢。翠妃尝咏梅花，诗云：绣针刺破纸糊窗，引透寒梅一线香。蝼蚁也知春意好，倒拖花片上东墙。甚为濠所赏。后事败，翠妃闻为一知县掠而去。噫，濠之荒淫沉湎如此！借使逆谋得遂，亦不过为陈后主、隋炀帝而已。恶得而不亡哉？
    宸濠既平，功罪之典殊不厌众心。惟进贤舒状元国裳《哭许公诗序》一篇，甚为公当云。宗室发难，人多以成败为顺逆。宸濠之反，况有陆完、钱宁为之所哉！苟非巡抚孙公德成、副使许公汝登当日死义，则君臣之道废，而人心之是非莫适从矣。既而，进贤知县刘源清首诛其起兵官校娄伯等。明日，阔陂巡检、余干知县马津亦杀其校尉，往万年、东乡二县，招致强盗者。知县皆拒之，而万年知县白绣，又使人于龙窟邀贼粮。事为颇奇。贼檄至，抚州知府陈槐，率所属拜迎，临川知县传南乔不至。候捧檄教官唐曰仁及生员出，执之以送益府。
    此皆义兵未举之先可录者也。及巡抚王公举兵，吉安乡官亦起义兵，可谓无所为而为者矣。各府县不由巡抚征兵，而自激发于义者，惟万安知县王冕、瑞州通判胡尧元耳。而万安知县临机制变，以小艇载苇放火，觅土人作建昌语者，就贼巨舰计擒宸濠，事为尤奇。惜乎今之录功者皆不及也。或曰：安庆之功为谁？曰：杨锐。守备。张文锦知府。书降旗将竖之，指挥崔文斩其旗，擒潘鹏之子，戮于城上以殉，乃议守。则濠以黄石矶之败，遂撤兵而返去矣。曰：南京之功为谁？曰：不知。曰：孙、许赠官亦足报欤？曰：纲常之功，亦社稷之功也。虽尔公、尔侯，亦何过哉？濠出鄱阳湖，首犯安庆。至黄石矶，以为王失机，不祥。遂返，果败。
    李士实，以诗文名世。正德间，为耆旧大臣。予至南昌，访之东湖里第。所谈皆道义之说。刘养正以举人居家，负道学名，不苟交接。予至吉安，伍太守文定为予言：其人品甚高，有欲见而不可得者。阳明亦推重之。不半岁，皆从逆。李为太师，刘为国师，俄而身戮族灭，遗笑万世。昔之虚名，安足凭哉！甚矣，知人之难也。故曰盖棺事始定。
    宸濠之反，其胁从官员畏威惧死，偷生苟免，如梁辰、杨璋辈，尚不可解，况佥事师羲者！分巡在九江，濠伪檄至，夔率众出迎拜，呼万岁。出募兵告示，即称钦奉圣旨，不用正德年号，止书己卯年六月某日。其逆迹昭著，与王纶、潘鹏无异。初拟处死，久而不决。直捱至杨邃庵入阁，始获漏纲，充军而去。尚为有国法哉？盖夔乃邃老之门生也。
    姑苏唐寅，南圻解元也。善诗画，知名于时。宸濠礼致之，日与■诗论画。酒间语涉悖逆，寅即佯狂不答，或作丧心状，遇人若泄其谋者。濠惧，遣归，得不及祸。浮梁汪文庆，有才器，濠重其人，欲官人，汪力辞，曰：某束散菲才，不堪任使。刘养正力为从炼，汪又谢之。寅笑曰：汪君所处是也。丈夫安能作佛座八角狮头鬼耶？言所负者重，卒不可脱也。寅外若放诞，而中有所主如此。
    武皇自正德丁丑冬幸居庸，既而幸宣府、大同、大原、陕西榆林诸处，迄无宁岁。是皆边将江彬之所诱引也。上自称威武大将军、太师、镇国公，彬赐姓，封伯，提督京营，视如腹心手足。己卯春，有旨南巡。时宁藩畜逆，上下忧虞。大臣科道交疏，不听。武选郎中黄巩独疏六事，大意谓：上不亲正人，遏绝言路，假称位号，溺意巡游，宠任边将，收置义子。言甚切直。车驾副郎陆震亦欲上疏，见巩稿遂附名以进。各部院寺属亦相继上言。上大怒，俱下诏狱，廷跪五日。巩、震俱杖百余除名，余各杖三十。震及各属死者十有三人。至六月，宸濠果反。七月就擒矣。左右贪功者复导上亲征，欲归功于己。上乃挟所爱刘娼南行，驻跸南都者几一年。时又有神周、李宗、许泰等，皆总大兵扈从。凡上出游猎，四人者服骑皆与上同。参错为伍，人莫之辨。而彬尤席宠，恃权僭拟至尊，公卿皆畏惮之。其所统边军，散居民间，抄掠奸淫，靡所不至，怨丛兴。至冬乃返驾。明年辛巳春三月，武皇晏驾。时诸将所统边军，数万在京。内无储皇，中外岌岌以变在旦夕。石斋阁老乃密奏昭圣太后，即散遣诸军，各归边受赏。次日，中官张永受密旨，即擒彬于后载门。而宗、周、泰亦各就擒于前朝门。官民踊跃，欢声如雷。彬以哄诱至尊，潜图不轨，族诛。周、宗、泰亦坐同党，俱死于狱。斯举也，不假兵戈，底定祸乱于俄顷间。若石斋之密谋，太后之明断，永阉之宣力，皆社稷之功也。而石斋竟以大礼摈斥以死，惜夫！
    正德辛巳三月丙寅，武皇遣诏今皇上继统。慈寿太后遣皇亲邵蕙、寿宁侯张鹤龄、驸马崔元、太监韦霖、阁老梁储、礼部尚书毛澄，赍诏往迎，同日起程至南阳。霖欲先见邀功，潜自兼程行，二昼夜遂达兴邸，驻门外。霖奏求见，上曰：迎立大事，朝廷不遣皇亲大臣，而差一内官乎？兴府官言：皇亲大臣俱即至。上曰：侯到齐同见。次日，诸臣至，宣诏朝见，毕，退至便殿。上惟召邵、张、崔、梁、毛五臣，坐赐茶，并问国事。霖独拱立庭内。次日，上复召五臣者坐议发驾事。霖又假他事，介承奉求见，冀得一坐。上斥出之。暨驾行，沿途驻毕、进膳，惟与五臣言，无一毫词色及霖者。是时上方十五龄，且圣貌庄重，不轻颦笑，真有穆穆之容。霖退谓其侪曰：圣人复出矣。
    今上即位初，五月五日，故事，御药局出京采办百草，并取蟾酥以备药饵之用。内使奏行，上曰：此年例，抑初举？行对曰：年例。上曰：既是年例，库中有，且用着。方今百姓禾苗在地，尔等出采，人马往来蹂躏，有伤禾稼，可且停止。又问：蟾酥该用几何？对以万数。上曰：如此不重伤其生乎？内使对：但以针刺其一目，留一目存其生。上曰：虽刺一目，其脑既空，必死。杀万命以供一人，吾不为也。
    上一日朝慈寿太后，太后左右惮上圣明，思有以眩惑之，讽太后盛饰美姬数十，预列左右，冀上之悦也。上初入见之，以太后在，上不敢斥言。但下视，却立不进，若有怒色者。太后微觉，即麾之退。上方进拜问安。太后曰：天下是祖宗的，皇帝是你做，须是张主，莫听外边官人们说，坏了里面事。上知为左右所谮，唯唯而退。至文华殿，亲写禁约，令各宫内官守门者，各于本宫止宿，不得往来溷乱传说。虽仁寿宫内官亦不得擅入矣。
    今上践阼之六日，即诏礼官议兴献王及母妃尊号。时内阁辅臣杨廷和、蒋冕、毛纪、礼部尚书毛澄皆主汉定陶、宋濮王故事。会廷臣上议称孝宗为皇考，改称兴献王为皇叔父，兴献大王母妃为皇叔母兴献大王妃。上意不然，令再议。张璁时方举进士，上疏以为：皇上遵祖训，奉遗诏入承大统，乃继统，非继嗣也。与汉成帝、宋英宗预立为皇子，育于宫中者不同。不当后孝宗以叔父称。兴献王宜别立庙京师，以隆尊亲之孝。上览奏喜之，曰：此论一出，吾父子必终可完矣。既而，桂萼、霍韬相继有言，俱同璁论，而廷和辈固执不从。上始徇众议，称孝宗为皇考，慈寿为圣母，本生父为兴献帝，母为兴国太后，诏天下矣。璁、萼在南京闻之，亟上疏言：上不当为人后，兴献帝宜称皇考，圣母宜称太后。请去兴国二字。正合上意。内阁复执，廷和罢去，遂敕礼部加称本生皇考恭穆献皇帝，本生圣母章圣皇太后，再诏天下。而上意终未惬也。璁、萼又连疏宜去本生二字。上益喜，诏礼部议行。于是阖朝大小臣工俱赴左顺门跪伏，有大呼太祖高皇帝者，有呼孝宗皇帝者，声彻于内。上屡命司礼官谕之，不退。于是修撰杨慎、检讨王元正、给事中刘济、安磐、张汉卿、张原，御史王时柯等七人，撼门大哭，声震阙庭。上大怒，命录诸臣姓名，逮系马理等一百三十四人，杖于午门。学士丰熙、给事中张羽中、御史余翱、吏部郎中余宽、户部郎中黄侍、兵部郎中陶滋、刑部郎中相世芳、大理寺正毋德纯等八人为首者，并杨慎等七人，俱加杖削职充军。遂下诏称：皇考恭穆献皇帝、圣母章圣皇太后。予时在襄，闻之，窃谓：此礼璁首倡，桂、霍继之，方献夫、席书、黄绾、熊浃、黄宗明又继之。其论极是。杨邃庵阁老时罢居京口，见之：张生此论，虽圣人复起不能易也。但彼时璁、萼辈俱新进毕官，而骤建此议，在廷元老大臣，徒以大功出一书生，盖有不胜其愤愤者矣。此意一横于中，牢不可解。于是上下大小，不论其事之是非，义之当否，相率群和而力排之，务为必胜之计，殆非为国至公至当之论也。上虽冲年，而圣明之见，卓越千古。浮议纷纷，不能摇夺。卒之，大礼以定，而大臣相继罢官落职，小臣受挞编戌戍几成党祸，竟何益哉？向使当时有邃庵者居中，与国列礼官从容讲究，俯从斯论，则圣心以慰，而于国体亦全矣。惜乎诸老不知出此，以激成斯祸也。可胜慨耶？
    今上即位初，即遣行人存问大学士羽中庵刘公、木斋谢公、户部尚书质庵韩公、礼部侍郎枫山章公，起用致仕尚书九峰孙公、都御史幸庵彭公、见素林公、静庵胡公、巽庵李公，而白岩乔公复自南司马召为冢宰。一时名臣故老，布列台省，朝廷改观，海内翕然有太平之望。然俱不久谢去，惜哉！
    今上即位初朝见，慈寿太后首云：汝兄久废朝仪，外边官不谙礼度，藩邸从来者恐亦未堪用。内臣萧敬历事三朝，小心知事，可用之。时敬年已八十，久闲住矣。上即日召入，掌司礼监事。即位后三日，御西角门，素服视朝，百官皆缟素。朝毕，一生员手执奏本，北面跪侍班，御史并鸿胪官相顾惊愕。敬至御榻前，奏：下边跪的生员，擅入禁门，合着锦衣卫拿问。旨：是。众咸服其得体。生员乃湖州孝丰岁贡生，姓李，忘其名。当时亦该问所奏何事。
    吏部尚书王琼，既得罪，员缺。列卿会推南京吏部尚书廖纪、兵部尚书乔宇、掌詹事吏部左侍郎石瑶上请，遂用石。次日早朝，宣石出班跪，鸿胪官引至奉天门，上降宝座行数步，临轩拱立，取手敕授之，复座，石叩头而退，朝罢，驾至文华殿，复宣石至，复降座，宣言曰：朕在蕃邸，已知卿名，今特用为吏部尚书，须选用几个好官人，为朕办事。石叩头而退，此亦旧典。弘治初，召三原王公为冢宰，孝皇尝一行之。正德来，此礼久废，今复举之，朝野称庆。闻上初不知此典，司礼萧敬导之行。国不可无老成人也。后石以多病，不久入阁。其守正不附，为清议所重云。
    嘉靖改元七月二十一夜，南京大雷电终夕，至二十五日午后，大风雨一日，屋瓦皆鸣，墙壁俱倒，合抱大木拔起无数。孝陵松柏亦拔起二千余株，府部墀内大柏皆起，非常之变也。
    靖嘉乙酉七月，甘露降于襄阳之山川坛。松柏上凝结如糖霜，树为之白，味甚甘美。戊子四月，甘露降吾盐城中。予西园花竹上皆如浓霜。是秋大稔。庚子四月复降，《瑞应图》曰：王者德至于天，则甘露降。今十六年之间凡三见矣。
    嘉靖丁亥三月十日，荧惑守心。是月，有大鱼乘潮来。潮退，陷于沮洳不能去。长可十七丈，高二丈余，口广半之。肤绿无鳞，项有长鬣甚劲。海民竞其肉，声如虎哮，三日乃尽。盖海鳅也。《文献通考》宋绍兴二十年四月，海盐县有巨鳅偃沙上，高齐县门楼，长百丈，民脔其肉，转鬣压死十数人，颔骨长二丈五尺。京房《易传》曰：海数见巨鱼，邪人进，贤人疏。其后吾邑无他应，所关者大也。
    嘉靖戊子十二月十七日，立春，是晚长庚西见，起奎娄，抵觜参，至天汉而止。
    嘉靖已丑，元日大风霾。是年四月，闻今皇上梦黄衣者二人，陛辞南行。次日，以语大学士杨一清。一清对曰：黄衣者蝗也。南方其有蝗乎？是秋七月蝗果至，大江以南在在皆有，吾盐亦然。数日为大风雨漂入海，尽死。至庚子六月，蝗复自西北蔽天而来，数日又为大雨驱逐尽毙。然遗种于兹，至七月复生。初食草，后食禾稼。民间祈神赛愿张旗击鼓，田野之间，闻若赴斗。然卒罹其害，亦十之四三。次年，复苦遗种为患，方初生，苦雨连旬，尽行殄灭。民复安业矣。吾乡素无此物，百岁老人亦未之见。大抵，蝗旱物，终不利于水乡也。
    嘉靖庚寅正月，一夕，晚膳罢，家僮忽报海上有火。予亟登城望之，见海中火隐隐数十点如星，渐移往东。是夜，火自教场口移上海塘，如笼灯数百十。两两成对，往东北行。直抵独山而灭。若有神主之者，此理殆不可晓。
    嘉靖辛卯七月，彗见西方，月余始灭。九月复见东北方。己亥四月终，又见东方。
    嘉靖己亥六月，金、衢、徽、严诸郡龙出，山水暴发，坏城郭民居坟墓无算，人畜漂溺，数日浮尸钱塘江滩及吾海上者以千万计。其少妇有戴金怀银而亡者。棺椁、楼房、器具皆随潮下，多为居民所捞获。东南一大变异也。吾丰崖兄有诗云：己亥六月之七日，海塘漂尸满塘侧。银簪金镯罗绮衣，尽为海边人所得。伤哉此尸来何由？顷乃传自徽、严州。穴龙奋腾山石裂，洪水涌出滔天流。沿江相望几郡邑？高城大厦尽沦没。金珠财帛何足言，皓齿红颜几千百？钱塘江水倾天来，哭声满江江神哀。江高水急救不得，千里奔入鱼龙胎。君不闻吾乡四月之六日，有龙西来雨骤集。春花尽随风电去，南境一带连天赤。去年亢旱已薄收，重罹灾病何能瘳？虽然视彼漂溺事，小伤薄损何须忧？呜呼，山崩水发古来有，如此惨毒吾谁咎？四月终旬彗东指，此事已兆君知否？天发杀机谁御之？兵戈盗贼未可期。衰翁头白复何愿？但愿老眼不见民流离。
    嘉靖己亥秋，田禾槁死并虫食者大半，民间收获视丰岁十无三四。府县不肯奏荒，征敛反急。至明年春，饥馑之甚，民间食糠秕、豆饼，至草根、树皮剥削殆尽。饿殍盈道，卖子女妻妾者无算。北乡尤甚。长老相传，惟元大德五年吾乡极荒，人相食，到今二百余年来，未尝遇此荒岁也。予丰崖长公作《卖妇谣》云：东家卖妇江南去，西家卖妇江南去。肝肠寸断两不知，涕泪并作河流注。夫嘱妇，汝且逃生莫予顾，卖汝得钱了官府，犹胜相持死朝暮。妇告夫，杨花随风落何处，百岁夫妻一朝撇。此生何日重完聚，哭声震天天地悲。道傍观者各泪垂，道傍垂泪且劝之。人生不幸遭此时，休言草根与树皮，他家食亲生五岁儿。朱西村亦有一篇云：东家少妇价万钱，西家大妇五六千。痴儿肚肠铁石坚，妇人薄命徒苟延。不关恩爱无姻缘，亦非两情相弃捐。灶前数日断火烟，腹中饿病无由痊。官家赈济解倒悬，予夺尽属豪民权。初来写契涕泗涟，放手恸哭声彻天。明朝捉落江南船，只有去日无归年。怀中儿女呱呱然，抛掷竟付饥蛟涎。风吹落花江水边，蓬飘梗断不复联。妇人去家何足怜？风俗所系谁之愆？我今歌此卖妇篇，倩谁写入筝琶弦？官家早晚开华筵，一弹一唱公堂前。
    嘉靖己亥夏，驾幸承天，启章圣太后歹赞宫。一日，忽有男子夜潜入皇城，裸跣坐奉天门宝座上。比旦，为阉者所获，送法司鞫。言：名孙堂，在京人论死未决。大异事也。
    嘉靖辛丑七月，台州山中<豸干>出，遍身皆火，诸山龙出与斗，水大作。水火相薄，赤气漫空，坏临海、太平、天台三邑民居、田地，人死者无算。此亦大灾变也。是岁，临安、余杭竹生米甚多，民间煮而食之，如大麦然。人云，亦岁凶之兆。
    人主接见大臣，商榷治理，讲究问学，延访人才，谘诹民瘼，实盛德事也。汉、唐、宋英主皆然，我朝自圣祖后，文、仁、宣、英四庙皆勤于接见。当时元老如蹇、夏、三杨、李文达辈，亦皆尽忠匡辅。故君鲜失德，朝多善士。海内又安，阴受其赐。观《三朝圣谕录》、《夏忠靖公遗事》及《天顺日录》可见。孝宗末年，励精图治，每于平台召见三、四老臣，惟刘忠宣公时有谠言裨益。上亦倚任之。若母庵、西涯、木斋三老，不闻有大建明。岂得君之专，不及前朝诸公，而大臣之道贵乎将顺耶？明良相逢，自古为难。观西涯《燕对录》，不能无慨。
    经筵面奏，近世无闻。惟嘉靖甲申夏，修撰吕楠而言：五月十二日为献陵愍忌，是日讲筵君臣不宜华服。己丑夏，祭酒陆深奏：讲官讲章，不宜辅臣改窜，使得自尽其愚，因以观其学术邪正。俱为辅臣所不乐。未几，吕以论礼谪判解州，陆竟坐是谪诞平府同知。虽不用其言，时论是之。
    正德中，刘瑾虽诛，余党尚在。今皇上继统，年龄虽少，英断夙成。待此辈不少假借。即位初，遂出长随、火者万余，蟒衣、玉带追夺无算。后又得张璁以正匡辅，尽革各省镇守内臣。司礼监不得干预章奏。往瑾时，公卿大臣相见，无敢抗礼，甚至有拜伏者。自璁当国，司礼以下至各监、司、局巨铛，见璁竦息敬畏，不敢并行并坐，以爷呼之。不动声色，而潜消其骄悍狡险之心。盖自汉、唐、宋、元以来，宦官敛戢，士气得伸，国体尊严，主威隆重，未有如今日者。诚千载一时也。是虽皇上之英明，而璁之得君，制驭有术，其功岂可少哉！
    嘉靖初，今皇上选婚，锦衣韦千户女与焉。内侍并皇亲邵蕙辈俱得重赂，咸属意。宗伯毛文简公澄，在左顺门厉声曰：韦千户是韦太监家人，不知的姓，何以登玉牒？此事礼部决不敢担当者也。在列位自为之。众议遂息。文简体弱，而气不可夺。此其大节云。
    孔子称号及从祀诸贤，国初大学士吴沉曾作《孔子称王辨》，以言其非。成化中，夏止轩寅论奏云：孔子实万世道学宗主，当称先圣，而反欲称王、称帝，虽极尊崇，终于名礼未正。宜考古礼之沿革，去往代之纰缪，正孔子先圣之号，而以颜、曾、思、孟为先贤。改用木主，以代塑像。厘正十哲之位置寝室，祀叔梁纥而以颜、路、曾、皙、孔鲤配。其间若公伯寮、荀卿、王弼、贾逵、马融、杜预之获戾于名教者，皆罢黜之。夫然后足以慰先圣神灵，答天下学士，仰望为千万世不刊之典。其说见《政监》。弘治初，程学士敏政议奏亦谓，汉以来从祀二十二人，内若戴圣、刘向、贾逵、马融、何休、王肃、王弼、杜预八人，虽有训诂微言，俱得罪于名教非小。宜■爵罢祀。郑众、卢植、郑玄、伏虔、范宁五人，虽若无过，亦于圣学无所发明，宜各祀于其乡。其后苍，在汉初说礼数万言，号《后氏曲台礼》。今《礼记》之书，非后氏则不复传于世矣。宜与左丘明、公羊高、谷梁赤、伏胜、孔安国、毛苌、高堂生、杜子春一体从祀。又议，以隋王通、宋胡瑷，宜列祀于两庑。又以颜、曾、思、孟配食堂上，而其父俱坐庑下为非礼。宜别立一祠，中祀启圣公，以颜路、曾皙、孔鲤、孟孙氏配食，而以程向、朱松、蔡元定从祀，庶不失以礼尊奉圣贤之意。又以申党即申枨，位号宜存其一。公伯寮、秦冉、颜何、遽瑷、林放五人不载《家语》七十子之数，宜罢其祀。其议见《篁墩集》。正德初，谢祭酒铎陈三事，亦谓：叔梁纥当别立庙。及欲罢黜吴澄从祀。有旨：下祀部会议，率为沮格不行。嘉靖十年，皇上始用辅臣张璁议，诏天下，去大成至圣文宣王号，通称至圣先师孔子。
    大成殿改为先师庙。四配、十哲、两庑诸贤，悉去宋时封爵，俱称先贤。毁去塑像，代以木主。春秋二祭，国学用笾豆各十，外府州县用笾豆各八。乐用六佾。斥出公伯寮、秦冉、颜何、荀卿、戴圣、刘向、马融、贾逵、何休、王弼、王肃、杜预、吴澄等十三人从祀。林放、遽瑗、郑众、卢植、郑玄、伏虔、范宁七人，各祀于其乡。以后苍、王通、欧阳修、胡瑗四人增入从祀。又诏，于圣殿后别立一祠。中祀启圣公叔梁纥，以颜路、曾皙、孔鲤、孟孙氏为配。以程向、朱松、蔡元定从祀。每丁祭，先期以羊一豕一致奠。名正礼顺，一洗百王之陋。而吴、夏、程、谢四公之论议，卒见行于后世，成昭代之盛典，非圣君贤相主张于上，何以臻此？近见梅纯《损斋备忘录》载，成化甲午，江西乡试，策问欲进周、程、张、朱五子配享先圣，大意谓：礼以义起，五子之学，实继孔孟既绝之统，其有功于来学，非汉唐诸儒所及。不可拘以世代先后，混于从祀，则道统以明。其立论甚精。及观熊去非《五贤祠记后语》，乃知先儒已有是说，第当道者未举行耳。予谓，此论亦是。惜罗峰建议时，岂止据前诸说，而不知有是论乎？抑果以世代先后有不可行而不之言乎？宋王安石亦曾配享。其人则非其礼，固踵而举者也。予故存之，以备将来者之考见云。
    郊社之礼，自汉、唐、宋、元以来，或合或分，制各不同。我朝太祖开国之初，分祭南郊，坛遗旧址尚在。后谓父天母地，岂宜异位？乃采古明堂之制，创建崇宇，饰以黄金。高明宏壮，古莫与俪。名《大祀殿》，合祭天地。殿中设昊天、上帝、后土、地祗神位，南向。旁设太祖、太宗配享位，西向，皆高座黄幔。月台左右为日月星辰之位。仪门外左右筑台，聚石为龛，为岳渎海镇之位。革去前代封号，止称某山某水之神。北京规制亦同。每岁孟春行礼，天子主祭天地日月，以下公卿大臣分献，祭毕还朝，设庆成宴于奉天殿及丹墀内。文职五品以上，武职四品以上皆得与宴。此其大略也。是礼太祖当时以义起之，儒臣莫能夺，后历代皆遵行之。至嘉靖年，今皇上用辅臣议分祀，乃创南北郊坛。冬至祀天于圜丘，夏至祀地于方泽，而以太祖配之。又建明堂之祭，以祀上帝。而以恭穆献皇帝配之。太宗无所配，乃改尊为成祖，以配祈谷之祭。予考明堂之说，杜氏《通典》载欧阳修曰：宗祀文王于明堂，以配上帝。三代有其名而无其制度。自汉以来，诸儒之说不一。至于莫知所从，临时增损，不能合古。然推其本旨，要在布政，交神于王者尊严之居，而已其制作，何必与古同？今肇举其祭，而明堂未建。闻即奉天殿行礼，其亦用欧之说与？
    巾帽之说，成化以前予幼不及知。弘治间士民所戴春秋罗帽、夏鬃帽、皱纱帽、冬毡帽，丝帽，帽俱平顶，如截筒。正德间，帽顶稍收为桃尖样。其鬃帽又有瓦棱者，价甚高。初出时，有四五两一顶者，非贵豪人不用。嘉靖初年，士夫间有戴巾者。今虽庶民，亦戴巾矣。有唐巾、程巾、坡巾、华阳巾、和靖巾、玉台巾、诸葛巾、凌云巾、方山巾、阳明巾，制各不同。闾阎之下，大半服之，俗为一变。近御制忠靖冠，为臣下燕居之服。所以明贵贱、别尊卑。三品以上饰以金线，四品以下饰以青线。文职惟朝贵及在外二司官、府州县正官、儒学教官，武职惟都督以上许用，今则武夫、下吏亦概用之，无所忌惮矣。
    国初，民间妇人遇婚媾饮宴，皆服团袄为礼衣。或罗，或纟宁丝，皆绣领下垂，略如霞帔之制。予犹及见之。非仕宦族有恩封者不敢用冠袍，今士民之家，遇嫁娶事，必假珠冠袍带以荣。一时乡间富民，必假黄凉伞以拥蔽其妇。僭乱至此，殊为可笑。非有司严申禁例，其何以革之？元时，有团衫团袄，其遗制与？
    谥法本至公之论，所以风劝天下，前代不少假借。宋夏竦卒，谥文正。刘敞言：竦奸邪而谥为正，不可。改谥文庄。窃谓文正二字，如范希、文司马君实足以当之。王子明、许平仲、吴幼清犹有愧焉。近闻阁老大臣，亦有谥文正者。不知舆议以为何如也？又有子孙为祖父请谥者，不吝所费。礼部执不容，率奉旨罢。越数月，乃夤缘近幸，私得康僖等谥。京师人语曰：千两银只买得糠粞二字。米价之贵重如此哉？亦可发一笑。或谓：我朝谥法，专美而遗恶，予贤而不及不肖。献议不由于太常，覆定不由于考功，故于公论少合云。
    尝闻上古之人，率以百二十岁为上寿，虽其禀赋之厚，亦由修养而得。近世寿者，昆山周寿谊，生宋景定间，历元至洪武五年，一百十岁。郡守魏观礼为乡饮大宾，尝蒙太祖召见，赐食殿上，蠲其家丁役。至百十六岁而终。北京茹翁生元，至天顺初年百有四岁。英庙召见，赐冠袍带舄，宴于顺天府，仍命礼部尚书姚文敏公率公卿往贺其家。至百十岁而终。济宁王士宁生元季，至成化癸卯百二十岁。程篁墩曾访之，面如童子，神完气和。朝廷遣使，以安车征之。后不知所终。盖修道而有得者。太仓毛翁，礼部尚书文简公澄祖也。老而丧子，抚孙澄教之，至百有四岁，澄状元及第，官修撰。以孙贵贝也封。巡抚都宪彭礼建人瑞坊以表之。后至百十二岁而终。四翁者，皆跻高年，被荣命，获考终，不知何修而得也。近又闻沈东川潞云，湖州有陈德，百十六岁，尚强健。惜不得而见之。
    晋吏部侍郎徐宁五子，丰之、实之、仁之、祚之、育之。祚之为秘书监，三子，尚之、羡之、钦之。钦之宋丞相。东莞公三子，逵之、佩之、迈之，逵之中书侍郎，二子，淳之、湛之。湛之丞相。枝江忠烈侯二子，洹之、津之。洹之工部郎中。袭侯五世名，俱从之。羲献不为嫌矣。
    国初，提学无专官。正统初，始命各省添一宪臣，俾专学政，给敕以行。朝廷倚赖弘敷教化，作养贤材，其委任重矣！于时吾浙有熊佥事炼者，刚方正大，人不敢干以私。教士先德行而后文艺，考较去取，锱铢弗爽。成化中，张庄简公悦以宪副督学亦如熊公。弘治初，不谷吴公伯通博学有识，亦庶几焉者。故先朝士习端雅，风俗醇美，至今称之不衰。嗣是而后，居是官者非尸位具文，则缓教急刑，非钩摭细微，则背公向私。甚者，如今之提学者，其学术深浅不可知，但试士去取罔公。童生入学，先尽乡宦士夫子弟，而后及于民间富民。白丁子弟，欲进无阶，乃以重赂夤缘仕宦。多者费百金，少亦不下数十。乃为改姓易名，冒籍更贯，大开亻幸门。有司曲意承奉，无不如意。寒素之士，纵有可取亦见黜。徒俯首丧气，仰屋窃叹而已。士风至此，坏乱极矣！不知敕语中有此条令其如是乎？抑徇情肆意而无所忌惮也？其上负朝廷，下负所学多矣。安得如熊、张二公者复见于今日乎？漫录之，以发一慨。
    予读《唐史薛登传》云：方今举士，尤乖其本，明诏方下，固已驰驱府寺之门，出入王公之第。陈篇希恩，奏记誓报，故俗号举人皆称‘觅举’。觅者，自求也，非彼知之义。今之士子每遇秋试，亦有预探藩、臬、府、县官有学誉者，即便奉贽及门，呈文听讲，以冀入帘，或得侥幸。此正所谓觅举人。士风至此，岂不可耻之甚乎？
    孝宗宾天，谥曰敬皇帝，庙号曰孝。翰林编修陈作表词云：敬止咏于诗人，是以谓之文也。大孝称于孔子，其斯以为舜乎？可谓切当矣。
    弘治中，有虏使至京，言其国有一对无能对者，请中国对之，云：内无相，外无将，天运相将。有轻视中朝之意。时有以天难度，地难量，皇家度量为对者，示王者无外气象，亦甚佳。时马端肃公为冢宰，止使勿对。盖大国之体当如是也。虏使由是心沮。老成之识见，能重国如此。
    唐突厥默啜请尚公主，诏送金缕，具鞍。默啜以鞍乃涂金。非天子意，请罢和亲。鸿胪卿知逢尧曰：汉法重女婿，而送鞍欲安且久。不以金为贵。默啜从之。今人家娶妇皆用鞍，与宝瓶取平安之意，其来久矣。
    《博物志》谓：山居多瘿。盖谓饮泉水之不流者也。予至均州、郧阳诸处，见民间男妇十人九瘿，亦缘山中无大泉故也。
    嘉靖中，军人陈霖以金银首饰数事用帕裹之，令婢持往银工修整。有一鹰于中途攫其包出城去。婢归告霖，霖亟登城望之，见鹰衔包直往东北下海塘去，以为必失矣。无何，复衔包盘旋而上，入城置霖屋上而去。取视之，一无所失。盖鹰初以为可食之物，故攫去。既而知其误，遂复还之。物之有灵如此，不可谓为偶然也。《鹤林玉露》载，宋婺州州治，古木上有鹰巢，一卒探取其子。郡守王梦龙方据案视事，鹰忽飞下攫一卒之巾去。已而，知其非探巢之卒也。衔而还之，复径攫探巢者之巾以去，以此事略同。其亦异于人之遂非者多矣！
    江南某乡宦，其子以虚券强夺人田。田主畏其势，不敢与抗，隐忍之，愤郁成疾。将革，谓妻子曰：我即死，汝当于棺旁穿一穴，我必为毒蛇杀其父子，食其肉。言闻于乡宦，乡宦惧，立命其子以券还之。未几，其人觉胸中作恶，强起呕之，中有一物，长尺许，如赤练蛇，首尾皆动，疾遂愈。盖其积愤已久，遂成此物。向使彼父子不悔过，则其人必死，而宦者亦必罹祸矣。足为强横者之鉴戒。
    四时之景，惟春为可乐。春时风日和畅，花柳争妍，百鸟交鸣，人心悦怿。故人于此时，曰寻芳，曰踏青。登山临水，随意所之，皆所以涤荡鼓舞，用宣春机，以助阳回之意，故桌曰春台，凳曰春凳，肴馔之具曰春盘，果菜之品曰春盛。又曰春，曰春檠，酒曰春酒，饼曰春饼，茶曰春茗，菜曰春蔬，皆春时燕乐之具，他时则无有也。夏间蚕事方毕，栽插随之。炎天酷日，方事耘耨，宁暇游乐？秋日虽为清爽，景物萧条，收获及期，筑墙纳稼，妇子拮据，亦不暇乐。冬乃万物藏聚之时，民间公私赋税，婚丧营葬诸事，皆取办于三两月之间。况风雪冱寒，岂宜出门？未几，而岁且徂矣。故一岁之间，惟春可乐，而一月之间，又不数日。一日之内，又不数人。而数人之中，又不知何者为真知此乐也，何者为自然得乐也。浮生碌碌，良可叹云。又有一种缙绅，处于得为者，顾乃琐琐营营，为子孙不朽计，而不知自适，其鄙细何如！
    华州灵哥言未来事多验。知州娄珏，贵溪人，一日叩之曰：某去家久，音问杳绝。欲寄一书，能为我致否？灵哥于帐中答曰：第作书来，当为致之。珏缄书，付侍香妇人。报曰：爷去矣。俄，南庭榭飕飕作风声。复报曰：爷来矣。灵哥乃于帐中曰：书已送至君家。家中俱安。珏默念数千里远，顷刻岂能即达？未之信。后数日，家人至，言某月日于小儿手中得书，举家惊异，是以遣来探问，珏始大神之。鲁桥亦有灵哥迹峄山，召之即来，亦以妇人侍香，称为爷，与同寝处。正德初，予会试北上，亦曾扣之，所言多验。扣者欲求见，但于帐中舒臂，令人扪之，未尝见其形也。实猴精云。
    密云有赤肚子，不知何许人。数十年前至密云养济院，与群乞儿同处。时严冬，边地苦寒，乞儿皆冻死，惟赤肚独存。人颇异之，游行于市，取市饼食之，嗔弗与者。其日，饼弗售，乐与食者，获倍利，人尤异之。旦夕卧人家屋檐下，遇大雪，其卧所雪皆融化。赤身不衣，背披片毡，前蔽尺布，左腋挟一毡卷，两手惟舒大、食二指运用，余皆屈捻不展。发半白，及肩。常就地坐，以左脚跟抵尾闾。不语。问之，微笑。士夫北游者，皆往见之。弘治中，南京有尹蓬头者，馆于魏国家，日食馒头数十，其行如飞。自言二百余岁。后往陕西，不知所终。皆异人也。
    陈道昶者，居华山，后徙居宝鸡香净山绝顶之上。嘉靖初，吾邑令魏侯廷玺过宝鸡，闻此老，偕二友入山访之。至山口，见一道人迎候路傍。问之：何来？曰：师父令道童出迎。魏问：何从知我辈来？曰：山中人久静，是以知之。次日，至绝顶，见一老人，幅巾布袍，赤脚出迎，即道昶也，延坐与语。先一日，道昶借樵者木，置延客所，设木榻。其徒问之，曰：明日有贵客至。其先知如此，盖董五经之徒欤？
    近世吴兴凌汉章之针炙，随用神效。澉川吴日章之星命、半塘和尚之相术，百试百中。吾乡陈天器之写真，容貌气色，无一不肖其生。皆绝艺也。今岂易得乎？
    吾乡天宁僧秀碧峰者，自幼出家，即不茹荤。每日五鼓起，诵经礼佛，无间寒暑。众中最名有戒行。今秋忽得疾，卧床月余，终日酣睡，自言甚适。忽一日，起沐浴，索送终新衣，服讫，盘膝端坐。索念珠，诵阿弥陀佛数十声。即而，止呼佛字，亦数十声。与徒众言别，趺坐而逝。越三日，神色不变，左手捻中指作■字，右手仰开。指犹软，颈骨挺然。尝闻有坐化者，今始见之。亦其平日静专之功所致也。年七十，时嘉靖壬寅八月一日也。
    江浦孔德贻荫自南京户部出守荆门，年四十二，父六十二，祖八十二，子二十二，孙二岁。五世俱全，人间罕有。士夫多咏歌之，惟沣州守广东赵善鸣一联捧觞令祖还称祖，戏贤孙又见孙，最为切当。
    丘文庄公吊岳武穆乐府云：臣飞死，臣俊喜，臣浚无言世忠靡。臣桧夜报四太子，臣构称臣自此始。史笔也。
    邵二泉作孙景云妻钟烈妇传云：刎死衣污，溺死衣濡，尸而易之，死且受辱。吾其死缢。词约意尽，无忝古作也。□□今上临御久，简于视朝，日居西宫奉道。初用邵真人，继用陶真人，官皆极品。后妃而下，法服以从。蒋子云宫词有云：君王亲著紫衣裳，白玉冠簪入宝光。夜半碧坛星月冷，九天仙乐下鸾凰。离宫复道接蓬莱，云绕千峰五色开。香辇无尘珠箔卷，后宫遥从上陵回。小年选入蕊珠宫，紫阁玲珑十二重。日侍上真修法事，水晶盘捧玉芙蓉。碧殿瑶坛礼上清，桂花冲露浸银屏。双双玉女扶青案，跪启琅函讽道经。
    嘉靖九年秋，予内侄张有守梦人持示一籍如试录者揭视之。见有守名第一，吾儿清孺次之，张悌、徐子龙又次之。明日，有守以所梦告诸三人。四人者，年相若，皆邑庠有志者，私相喜，谓他日当偕登科第。是冬，有守得疾卒。次秋，予儿病卒。又二年，悌疾作，遂惊叹曰：吾不起矣！人问之，乃述所梦，至秋果卒。子龙固无恙，见悌卒亦咤曰：吾其能免乎？次年亦得疾卒。夫四子者，皆锐意进取，而赍志以殁。岂冥冥之中，果有主之者乎？抑有守精神感召，固与三人者同乎？静言思之，岂胜痛哉！
    ●卷下
    玉笥生张宪为《研补歌》，沧洲生朱■《打研文》并释音一通，写宪诗于左，与好事者传之。至正十一年春三月初吉，杨子维桢廉夫《在■类村民，试奎章赐墨，谨识张宪歌并序》曰：玉带生者，端人也，事宋文山丞相，为文墨宾，与同馆谢先生翱友善。宋革，丞相殉国。讣闻，生与翱哭于西台之颠，复悯宋诸陵暴露。私相盖覆，识以冬青木而去。后翱道卒，生今归于会稽。抱遗老人与秋声子辈为七客。初，宋上皇以丞相恩，赐生紫衣、玉带，至今不改。
    宋末，梁隆吉《闻杜鹃》诗云：不如归去，锦城宫殿迷烟树，天津桥上一两声。叫破中原无住处，不如归去。元末，燕京闻杜鹃，丘文庄公诗云：不如归去，中华不是胡居处，江淮赤气亘天明。居庸是汝来时路，不如归去。同一诗也，梁叹宋社之已屋，丘喜胡运之告终。所感有不同耳。
    文文山被执而北，王炎午鼎翁作《生祭文》以速其死，累千乃五百言，读之令人悲愤不已。及文山殉义，谢翱皋羽哭祭于严陵西台，为歌以招其魂。一爱助于未死之前，一哀挽于既死之后。文山事君之忠，取友之正，可并见矣。
    程婴杀子而存赵孤，鲁孝义保杀子而存公子称，同一义也。纪信诳楚而解荥阳之围，韩成诳汉而成鄱阳之捷，同一权也。谢翱登严陵西台而祭文文山，成器登龙泉山顶而祭刘忠愍，同一悲愤也。如此相类事甚多。孰谓古今人不相及哉？
    予过杭之集庆寺，观宋理宗像，因忆《宋遗民录》载元胡僧杨琏尝发宋诸陵，取其金宝，截理宗头为饮器。后我太祖高皇帝求得之，瘗之南京高座寺山后。复命浙江守臣还葬故陵。及观林霁山《梦中诗注》又云：理宗颅骨为北军投湖水中，霁山赂渔者觅得，函之，托言佛经，葬于越山。岂葬后复为胡人所取去，故太祖求得之耶？其真理宗之颅骨与否不可知矣。感叹之余，因作一绝云：穆陵天子越山钻，自谓珠襦百世安。许大头颅留不住，空遗余像与人看。
    方太常时举云：同母异父昆弟之服，子夏以为：‘齐衰，比之亲兄弟焉。’是不知有父也。子游曰：‘其大功乎近之矣。’游氏以为无服，比之途之焉，是不知有母也。横渠曰：其小功乎？’得之矣。予谓，凡为之服者，虽缌麻之轻，亦必有所系属，然后为服。若同母异父之昆弟，其母既与父绝，所生子即与途人无异。谚所谓：有称呼无服制者。何以小功为哉？游氏之说得之矣。如其该服，先王制礼已有之矣。何待后世之议论乎？
    镇江府廨舍，有蜂一筒，逸出，失其王。群蜂抢攘终日，至夕皆死，不下万余。贰守严应阶义而埋之，号曰《蜂冢》。士夫多有题咏，比之田横之事。寻归自金陵，应陵为予言之。《埤雅》曰：蜂无王则死。观此益验。应阶予同年进士也。
    国制文职极于六曹，父子相继为尚书者，如卢氏耿清惠公九畴为刑书，子文恪公裕为吏书。南宫白恭敏公圭为兵书，子文裕公钺为礼书。于江何公文渊为吏书，子文肃公乔新为刑书。太原周庄懿公宣为刑书，子文端公经为户书。金陵倪文僖公谦为礼书，子文毅公岳为吏书。三原王端毅公恕为吏书，子承裕为户书。闽林文安公瀚为兵书，子庭昂为工书。余姚王公华为吏书，子守仁为兵书。吴江吴公洪为刑书，子山亦为刑书。灵宝许襄毅公进为吏书，子诰为户书，赞为吏书，俱不易得。而许氏尤盛。至若德兴孙公原贞为兵书，而孙清简公需为吏书，祖孙相继仅一见也。
    国朝文臣忠直，不以死生二其心者，安成李公时勉、吴郡陈公祚。李公永乐中为侍读，因三殿灾，上疏言事，忏旨，系狱。两岁不死。洪熙初，以时政违节抗颜极谏，上怒，命武士扑以金瓜，数十胁肋已断其三。曳出不死，改为御史。复因言事下狱，受挺棍，又不死。正统初，为祭酒不屈，忤王振，矫诏以百斤枷枷之太学前。明年七十四，国子生石大用上疏请代，得释，致仕去。陈公永乐中为河南参议，言事谪太和山佃户，躬耕者十年。宣德初宥回，擢御史，出按江西。上疏言事，上大怒，械至京，并籍其家，阖门十六口皆锢死狱中。英宗即位，知公忠直，诏复原官，按湖广，条上辽王不轨数事。上怒，械至京，以离间论死，系狱。后王事觉，获免。改南京云南道，又劾法司深刻，升福建佥事，致仕，亦八十余矣。若二公者，愈挫愈劲，百折不回，不少惩艾，岂非纯禀阳刚之气者乎？东坡称刘元城为铁汉，二公其无愧焉者！彭惠安公录名臣而遗陈，岂亦不知其人乎？予故表而出之。
    杨文贞公历事五朝，在内阁四十余年，佐理之功居多。我朝贤相，公为称首。仁宗尝以银图书赐文贞，谕之曰：惟卿子孙，由是知卿克致显荣不易，惟艰思保守之。惟朕子孙，亦由是知卿弼朕之功，以保全尔子孙，与国咸休永世无释。国恩如此之厚，若可凭藉者。后冢子稷，居家多不法，为乡民李某所奏，逮至京，坐死。文贞时年几八十，惊忧成疾，在告。英庙降敕慰谕不少贷。公竟以疾不起。稷旋伏法。文贞元老，为列圣眷重，乃不能庇其子。当时刑宪甚明故也。后世要官子弟，肆为奸恶，下不敢发，上不得闻，何哉？
    靖远伯王骥修治祖坟，务为宏壮，坏民间室庐田地，不胜劳扰，众有怨言。一夕，尽发其祖父骸骨弃毁之。叶文庄公有诗云：破却人家作祖坟，祖宗遣殖反成尘。足为侈横者之戒。
    陈白沙应召赴京过南安，时张东海为守，饯之金鳌阁。阁前有玉枕山，白沙口占一诗云：一枕横秋碧玉新，金鳌阁上见嶙峋。使君得此浑无用，卖与江南打睡人。东海戏复之曰：客囊羞涩客衣单，那有黄金买此山？多少高人眠不着，鸡鸣催入紫宸关。白沙闻之怃然。予闻之陈以载云云。《东海诗话》所载尤备。
    杭王琦，正统时山西提学佥事，致仕归，不事生产，家极贫。隆冬大雪，僵卧不起。亲故馈遗一无受。天顺中竟卒于饥寒。杭人至今称饿死王佥事，可谓至廉者矣！忠清里坊额列唐褚遂良、皇明郎中项麒及琦三人。杭人云：项之人品，非二公伦也。殆阿私所好者为之耳。
    白岩乔公宇，长身伟貌，声如洪钟，博学好文，工篆籀，善围棋。负一长者，悉得延见奖拔。遇事从容裁处，无疾言遽色。待属官有礼，驭舆台有恩。盛怒未尝出恶言，德器深厚，宽洪简重，有大臣之度。虽其天质之美，而所以养之者亦有素也。武庙南征，时公为留都大司马。边将江彬跋扈，下视公卿，独严惮于公。公亦不动声色，而能潜消其骄悍之气。当时留都非公镇定，事未可知。嘉靖初，召为冢宰。天下想望风采。未几，为议礼摈斥以死，惜夫！
    南兵侍黄公瓒，仪真人，貌古陋，性狷介寡合，薄于自奉。每旦惟啖市饼二枚，茶一瓯，即入部。旧袍敝履终身。虽庆贺令节不易一衣。散衙归，闭门静坐不轻出访客。客亦罕至其第者。不饮酒，日用惟豆腐青菜。数日市肉一斤。每月武库吏以俸皂银选入，收贮一椟锁之。日袖其钥，夫人继而少，不堪其窘，伺公出，启以它钥，窃其零物，仍锁之。他日暇，开椟称检，缺其数反罪库吏偿之。人传以为笑。盖俭而失之陋者。
    东湖吴献臣先生，警敏有谋，不好华靡。正德己卯以都御史赈恤湖蕃，巡郡邑。幅巾布袍，悉屏导从肩舆，独行，行数置，伏策徒步，遇穷檐犭昆屋，即走入，与村夫野妪谈穑事，及询守令臧否，民情利病。乃复升舆。顷复如之，人不知其为达官也。旦夕坐堂上，手披心画，见时事可忧，执政可议，即草疏论之，无所顾忌。对僚属扪虱自若，蓬首垢面，人率嗤其为迂为怪。然其崇尚理学，抱负经济，遇义敢为，不避艰险，历官所至，著名在廷诸老莫之或先，亦近世之名臣也。自释褐以至大拜，立朝者仅数日。士论惜之。
    王忠肃公翱，为冢宰十有三年，严毅廉公，人莫敢犯。散部恒止宿朝房，非朔望令节谒先祠，不归私第。因寡女在室，觅一老妪为伴者数年。监生某，因托妪，求得某部司务。妪为言，公第念妪数年周旋，未尝有所干请，辄许之。不虞其获厚赂也。某既得选，即有造飞语帖于公门曰：白银一百两，监生选司务。要问过钱人，寡婆与寡妇。公见之大悔，即乞归。然公之清操，朝野共知，此亦不足为公累也。予闻之吴南溪方伯云。
    李西涯先生少时与某同学。后某亦乡举任邵武二守，居官甚廉。铨曹皆知其名。弘治中某以缺守应朝于京，事竣，以闽葛二端访西涯。西涯知其清苦，却之。濒行，西涯以段二疋、书一部为赆。某亦辞段而受其书，书约有三十余本。既行，舟中无事，启封展玩。书中夹赤金箔数百叶，重若千两，某惊叹，以为不知何人所馈。馈以此者，欲西涯之荐拔也。而西涯又不知，又以馈诸人。斯人之妄投，西涯之滥受，皆可笑也。仍固缄之，寄还西涯。且致书责西涯，为台辅不能谢绝苞苴，以表率百僚。西涯得书，大惭，复书谢之。
    孙九峰先生交，成化末为南京车驾主事。时散部后，僚辈各归私第，或出访客，或拉朋侪饮奕。先生独退火房，默坐观书，至晚方回。尝曰：对圣贤语，不犹愈于对妻妾宾客乎？王端毅公时为南司马，甚爱之。弘治初，端毅公起为冢宰，即调文选，用以自辅，后至户部尚书。致仕。嘉靖初，复起前职，欲大用。先生固以老请归。予屡接其言论，恂恂诚懿，无大臣气象。其清慎笃于自修，始终一致云。
    李子阳先生为南京礼侍，时江文澜先生为大宗伯。一日，江公先至部，坐后堂，候李公至升堂。久不至。少间，江公降座出迎，望空拱揖，连应诺诺。从吏不知所为，惊报四司。司官趋出，江公曰：适李先生来告辞，且以老母相托，言讫不见，可令人觇之。即令吏往候，李公已中风卧床矣。吏回报，江公即偕司属造问。至则气已绝矣。江公大恸，为经纪后事，且慰安太夫人。予时在南都，备闻之。不一月，江公亦下世。盖其见李时，神气已衰，故亦不久耳。
    左都御史王公景，立朝方正，熟于典故。诸司事有难处者就质之，公必详检历朝事例之相合者以示，无不允当。平生恬淡寡欲，年余六十，惟结发夫人，不畜妾媵。夫人每劝公纳妾，不从。一日，夫人用数十金潜聘一良家子，娶至第。公朝回，夫人迎谓曰：今日有喜可贺。公诘其故，夫人引女子出拜，公拂衣起，立命舁归，曰：更一宿，吾行毁矣。聘赀亦不取。此为吏侍时事也。夫妻白首相敬如宾。一时诸老罕及焉。予闻之李济之御史云。
    杨文懿公守陈发解登进士，入翰林，为学士。同母弟守禺，又以解元及第，为编修。从弟守隅、守随、文懿子茂元、茂仁，俱相继登进士，同宦于京。好事者作春联以侈之，云：半壁宫花春宴罢，满床牙笏早朝回。后文懿官至吏侍。守禺至吏书。守随至工书，谥康简。守隅至大理卿。茂元至刑侍。茂仁至按察使。皆有贤名。昆弟子姓一时之盛，江南文献之家鲜能俪焉。
    王晋溪琼未第时读书僧舍，每夕，僧于窗隙窥之，见红纱灯笼二在公左右，若有人持侍者，无间夕。心异之。公一日回家，数日复来。僧窥之，则无所见矣。明日，僧问公：回家曾作何阴■事？公曰：无。僧固诘之，乃曰：曾为某亲作一退婚书耳。僧曰：速改之，当告之故。公即回，追前书毁之。复来谢僧，并询其故。僧绐以无他，但观公神色而知之耳。至夕，僧复窥之，二灯如故。明日始述其事于公，曰：鬼神不可欺，恶念所当遏也。公后必远大善，自爱之。后公官至大司马、冢宰。通敏有才略，然卒以倾险取败云。嘉兴朱卤庵先生冕，正统间，以乡贡士为昆山教谕，严立条约，诸生升堂，衣冠步趋不整亦不贷。少长分坐居宿号房，夜向阑，书声犹相属。先生间挟一童，笼炬扣门与语，察勤惰，发疑难文字，亲为窜抹。诸士化服，多至大成。时魏文靖孙■D铉教松江，曹安教亦然。一时师儒之盛，后世莫能及也。
    邹文敏公济为庶子日，文庙一夕梦大星坠于庭。明日，朝罢，问：庭臣夜来谁得子者？济奏：臣夜来得一子。即康靖公干■D也。上喜，即赐月米一石。生三月，夫人入贺皇太后寿，携之入宫。太后亲抱之，睡则卧之御床。此亦奇遇也。后康靖举进士，累官礼部侍郎。一日，奏事便殿，掩口而对。宪庙以为失大臣体，欲去之。吏部言：犭延一时过于敬慎，无他罪，■D调之南京。未几，孝庙践祚，视朝不见康靖。宣问：邹先生安在？吏部以南京时，即日召之，升礼部尚书，加太子太保。盖东宫旧僚，孝庙为太子时雅敬礼者。不久卒于位。其始终遭际如■D者，不多见焉。
    吴康斋先生，天顺初以石亨荐，朝廷遣使以诏币聘之。康斋忻然就道，其所经处名其桥曰迎恩，岭曰皇华，亭曰天使、曰集庆、曰彩云。又从而歌咏之。是虽荣君之召，较之不以富贵动心者有间矣。及至京，授之以宫僚。布衣际遇，可谓极矣。然意犹未惬。力辞而归。昔许鲁斋应召赴都，道谒容城先生。先生问曰：公一聘而起，无乃太速乎？答曰：不如此则道不行。后容城被召，至以为赞善大夫。即辞去，又召为集贤学士，复以疾辞。或问之，乃曰：不如此则道不尊。康斋之出处，为行道耶？为尊道耶？必有能识之者。
    本朝大臣人物最伟者，倪文毅公一人。身长八尺，体有四乳，垂绅正笏，望之如神。班行中特出一头，四夷朝贡使见之，皆啧啧仰羡，以中国有若人也。尝退食解带，侍吏四人方能围之。厥考文僖公祷于北岳而生，故名岳，实异人也。弘治中位冢宰，为海内具瞻。不久卒于官，士论惜之。予在南都，从其嗣子霖得观公像。方面，垂胡，微须，炯目，见者起敬。林以为逼真云。
    林见素先生，云南长宪时，寺有大佛，民为疾病、官事者，竞金汁浇佛身以祈福庇。诬惑成风，莫之能禁。见素至即欲去之。一日，诣其寺，令市人毁其佛。市人惧，不敢。令皂人毁之，皂人亦惧，不敢。见素乃自引斧，碎佛首。众始从而毁之。得黄金数千两，上之朝。后佛亦弗能为祸也。
    吉水罗侨，正德初官大理评事，上疏言：武庙狎昵群阉，怠弃国事，言甚激直。自分言入必死，乃与妻子决别，载棺西长安门候进止。疏入，上果大怒，下诏狱，拷掠几死。削官回籍。刘瑾诛，诏复原官。辛未五月，侨至京到任，予时观政大理，僚き方举酒相贺。中官张永令人密语侨曰：上阅吏部到任题本，见侨名大骂曰：‘这酸子又来做官，作死，作死！’宜自退避。侨即日出城归。宸濠之变，倡义勤王，终武庙之世不复用。嘉靖初，起知金华府，终广东参政。
    刘源清，东平人，正德甲戌进士。知进贤县，政令严肃，人不敢犯。宸豪之变，邑中汹汹谋窜匿。源清闭关，下令曰：敢逸者斩。有家僮欲逃去，即手刃以徇。妻子皆锁一室，积薪其傍，立矣事急举火。濠遣兵校娄伯等取印及征兵，源清俱斩之。檄报傍县互为防守，自是民志始定。濠兵不敢东向，进贤之首功也。始源清闻变，题衙壁曰：节义不可失，富贵不可图。纲常万古在，我庸非丈夫！后率众勤王，以功累升副都御史，抚大同。坐事头住。令北边有事，若源清者正宜用之，而嫉之者众，惜哉！
    莆田杨瓒为考功时，方正廉公，为王忠肃公所重，尝语人曰：杨震以却金名世，吾窃憾焉。举茂才而得怀金之人，其智或有未尽也。却金而存四知之畏，其廉或有未诚也。观其言可以知其人矣。
    干大节为浙江宪使，风节甚著。素有目疾，为言官所论，遂乞归。藩臬诸僚饯之西湖，酒间，公知吟曰：别人笑我眼昏花，我看孤山定不差。今日解官归去好，纶巾羽扇玩桑麻。从容自得无怨尤之意。后复起山东宪长，卒于官。
    朱裳公垂，沙河人，性廉介，一毫不苟取，为御史有声，擢巩昌守，转浙宪副左方伯。终日蔬食菜羹，非待客未尝买肉。妻子布素，亲操井臼，无异贫民。冬夏惟纱袍各一，无可更换。迎父就养，同列共制新衣一袭为寿。父却之。盖其家教如此。后为都御史，巡视河南。嘉靖己亥，章圣梓宫还葬安陆，裳迎送过劳，得疾道卒。时盛暑，三日始殓，体魄已溃腐矣。夫为廉吏而不获善终，天道果何如哉？
    卫瑛，山西洪洞人，成化中以乡贡士为真定通判，至开封守。政尚平易，务在安民。上官有所求为者，卒不应。居官不以妻子自随。岁所得俸，皆付库吏收掌，用则取之。衣服车马，非敝不更造。在任九年，升河南参政，致仕。至今汴人称其廉。
    余瓒，京师人，成化中为真定守，政尚严明，吏民畏服。性简伉，不能下人。见巡按御史，才再拜而已。以故当道咸嫉之。他日，有刘御史者，按真定，意欲屈之。甫至境，得府中投牒人，辄持小过笞辱之，因以悚瓒。瓒闻之笑曰：是将兼我也。会御史适留河东巡监王御史泛舟大陆泽，饮宴为乐，数日不去。瓒乃移文谕之曰；宁晋地瘠民寡，比岁蝗旱。二公亦各奉命有公事。池上之饮，淹留弥旬，供帐之具，不无损于民者。幸量移一邑。时二人方坐厅事，发封，相顾失色。王即驱传去，刘愈大恨之，然亦不能害也。其时吾郡守杨承芳所为政类此。一时循吏如开封守卫瑛、岳州守张举，皆廉介著称。呜呼，今不可得而复见之矣！
    胡宗道凤翔人，弘治中为襄阳守，在任四年，有惠政。闻母丧，即日徒步出城，不假舆马，行李萧然，悲号惨戚，感动路人。服除，补任某处，乞老归既抵外舍，其兄尚在，闻其归，怒曰：是必败官而回也。不容入门。宗道出致仕文凭，示之，始容入见。事兄如严父。家政秩秩，襄人至今称之。若此者，其真古人欤！
    霍兀崖尚书韬，正德八年某月，广州守魏廷楫梦府学明伦堂张一灯，两广山川皆洞照无遗。俄顷，十三省山川俱了了在目。魏守语人曰：府学生员必有发解魁天下者。是秋乡试，兀崖果经一。明年甲戌会试复第一。后议大礼，累官至宫僚。孤忠峭直，天下皆知有兀崖。梦不诬矣。惜未究其用而遂卒云。
    安陆李浩，天顺间以举人会试，下第。行橐已尽，欲归不得，窘迫无聊。一日，诣市问卜。既得卦，卜者问：何用？浩言：欲于某宅贷物作路费，何日得归？卜者曰：此卦官爻太旺，不出五日即当显用矣。何归之谋？浩自念，选期未及，从何得官？且笑卜者之妄。越三日，吏部以急缺科官，奏于下第举人内选补。时下第者俱已出城，止浩辈七人赴部。选用三人，浩居首，授某科给事中，累官至都御史。人之出处，自有定分如此。而卜者之术之神亦不多见也。浩乃予同年黎工侍之外祖。官南通政时，每为予道之。
    永嘉黄文简公淮，不数世，子孙有以神道碑石鬻于人者，谓买者曰：汝买去可解薄用之。薄则无人复买矣。华亭钱文通溥，治第役乡民担土，问：土从何处担来？乡民曰：黄廉使宅基上担来。即黄翰有声永乐间者，不数十年，宅基已为人挑毁矣。观此二事，则区区为身后计者当深省云。
    胡安忠公氵荧母李夫人，梦僧以一桃与之，寤而生公，发白。数日，有僧至其家索观，云：见我当笑。抱出见僧，果笑。人问之，曰：此吾天池高僧后身也。言当以笑为记。逾月，发俱黑。建文庚辰科举进士。文皇继统，为户科都给事中。上以其忠实，命巡行天下，观风俗，询访人才，其实踪迹建文君所在，并察人心向背也。在外者十余年，穷乡下邑无不至。寓川广最久。闻公曾见建文，卒护全之。后为礼部尚书三十二年。我朝大臣，久任始终眷注者，惟公一人。至今其家富盛，人以为厚德之报云。
    杨邃庵在吏部，杨石斋阁老欲援之人阁。邃庵致书云：内阁之选，必由翰林。刘瑾变制，引用所私，至今公论不容。执事此举，是欲曹元我也，刘宇我也。石斋寝其议。后在部久，乃谋入阁。梁厚斋荐于上，诏取之。邃庵辞本云：内阁之选，必春宫旧臣、翰林硕儒与之。先朝薛宣、李贤，超格特用，以才望迥异而然。臣曷敢与二臣班乎？有才辩人随意答述，俱能动人，类如此。
    刑部尚书张子麟，真定藁城人。父名钦，初为仓攒典，为事问革，遂力农。一日锄地，见二人，一老一幼，青衣负囊，如术者流。注目视之，幼者曰：好个尚书。老者曰：好看尚书。钦闻之，急趋问，已不见矣。后生二子，长子麒，淮安通判。次子麟，刑部尚书。钦八十受封，锦袍玉带。二术士殆异人欤？
    今上自湖藩人承大统，驾至良乡，礼部具仪注，差主事杨应奎进呈云：驾至，自东华门入，直至文华殿，如藩王礼。文武百官三疏劝进，始登极。上览之，即变色，曰：遗诏即日遣官迎即皇帝位，如何又以藩王待我？四月二十一日，驾至张掖门外，止宿。次日，由大明门人，即位。礼官忤意，已基于此矣。岂待称号而始然哉！
    仁庙即位初，以绳愆纠缪银图书赐蹇忠定、夏忠靖、杨文贞、李文敏、金文靖五臣，论之曰：朕有过举，即具疏用此封进。朕不难于从善也。其眷倚之意至矣。宣庙嗣统，又以银图书各一赐数老臣，文贞曰杨贞一，忠定曰忠厚宽弘，忠靖曰含弘贞靖，文敏曰方直刚正，胡忠安曰清和恭慎。各象其德。此人臣之殊遇，帝王之盛举也。故当时诸老尽忠辅翼，海内安。宣德之治，号为至理。嗣后不逮焉。至嘉靖中，今皇上宠任内阁辅臣，亦各有银图书之赐。其将顺匡救之道，方之前烈何如？睿鉴之下，邪正恐莫能匿矣。
    宋林行已云：天将祚其国，必祚其国之君子。视其君子之众多如林，则知其国之盛。视其君子之落落如晨星，则知其国之衰。视其君子之康宁福泽如山如海，则知为太平之象。视其君子之摧折顿挫如湍舟，如霜木，则知为衰乱之时。我朝人才一盛于永乐、宣德，耆俊如林，道同心协，海内殷富，遐哉邈乎不可及矣。再盛于弘治，君明臣良，有雍熙气象。三盛于嘉靖之初，元老并出，太平可望，惜皆不久于位。今在朝君子不特如晨星落落，乎湍舟霜木矣。可胜慨耶！
    正德辛巳秋，太白昼见。钦天占云：见秦分陕西，当失一大将。不一月，巡抚许都御史铭，散军士月粮银两，旧规每石六钱，时关中饥，米价腾贵，一两五六钱易米一石。军士恳告加添，许公坚执不许。总兵李隆往见许公议之。许公不少易。李出语军士曰：许老爹决不肯加，我亦不能回任。尔曹为之。众军士遂噪而入，乱石将许公捶死，置于厅鼓中，架薪焚之。事闻，遣法官往问，戮为首军士十余人。李问主谋，械死于刑曹。李，正德中统兵剿姚元洞寇，纵下暴杀，民谣曰：莫遇李隆军，宁逢王浩八（姚元贼首也），见贼犹可生，见军必定杀。李之死，其亦妄杀之报欤？
    苏州镇海卫毛翁，年八十余，丧子家贫，训蒙自给。有星士过其馆，为推命云：还有二十年蹭蹬，交百岁外富贵矣。翁笑曰：人年八十，与死为邻。岂有百岁外尚富贵者乎？至九十七，而孙礼部尚书文简公澄中举，百有四岁，澄状元及第。未几，封修撰。弘治十一年，建太仓州。翁有老官田数十亩，在州治前，居民争买为屋基。高价售之，得金数百。至百十二岁而终。此天壤间大异事也。
    予观政大理时，五月，朝命中官张永诣大理会三法司录囚。刑部有二囚，一西安府通判，一西安府推官，皆以阿附刘瑾问拟斩罪。先是，刘瑾欲于原籍陕西营一第宅，抚按承奉，檄藩司起造，规制宏侈，僭拟宫寝。瑾诛，第宅没入官，二人皆前管工官也，故连坐之。郎中读招词毕，永曰：二人卑官，岂得辄附？奉藩司所委，不得不任使耳。今陕西左布政使主此事者已升京堂，而委官坐死，何以服人？盖指工侍夏昂也。时刑书新昌何鉴，左宪福建王鼎、大卿北京张纶，皆侍审。闻永言，起立拱谢曰：公论也。二人遂得释。永，伟仪观，明达有谋，不附逆瑾，为贤内侍也。
    台州推官某父，在任爱石梁雁荡之胜，时出游览。富家士族争礼延之。守巡官皆以纵父出游受赂填注考语。巡按御史刘魁，素著风裁，赃吏解组。至台召推官，问：汝父在任时好登览，有此事否？推官免冠谢罪。刘曰：吾独取尔也。子贪名位，而禁父私衙，若牢狱然，岂得为人子乎？行文奖之。识者嘉某之能孝，而称刘之知政本也。
    元宛丘赵天锡，旧为吴掾，后官至副总管。公差至吴，因访邻旧，戒其仆曰：汝至人家，须鞠躬屏气，扣问，但曰‘前路吏赵某来望’，慎毋曰‘赵总管。’我朝昆山余气，故镊工子，洪武初为吏部尚书，造里中人家，必戒其下云：第称余待诏儿子来，望勿云官人。二者皆厚德之事。视自炫显以骄乡人者有间矣。
    陆水村为吏部尚书，坐党宸濠被收。以兵部王晋溪代之。晋溪以频年为冢宰者多不利，命司官将公座并火房器具通行改作洗涤，方到任。有揭帖于堂壁云：好做好做，莫过莫过，待到明年，连你三个。不数月，晋溪亦以党江彬下狱。吏部为六曹之首，自正德庚午尚书张彩党刘瑾被诛，庚辰水村败，辛巳晋溪败，十年之间，凡三见焉。果如帖所云，要地岂易居哉！
    陆机在洛附家问于黄犬，郝经羁真州寄帛书于北雁，郭仲贤尹曲阜得家信于鹁鸽，夫禽兽能不负所托如此。观此则苏武上林之雁，容或有之矣。
    湘献王太祖第十一子，能诗善书，骁勇有才略，太祖甚爱之，封国于荆。每潜造戎器，太祖召戒之。洪武末，命同楚王平五开蛮，亲制诰文褒宠。及太祖晏驾，颇有它谋。一日，忽惊报朝廷遣官问罪，乃闭城阖宫自焚，烈焰中持■D策马而进，亦焚死宫眷官校军匠，死者千数人。后辽王徒荆，别为治第。湘府今为草莽之区。予往观之，獐鹿雉兔成群而走，辽王时往猎焉。
    荆楚各王支庶，若辽之光泽、肃宁，岷之南渭，皆工诗善收，恂恂若儒生。而光泽号止庵，尤读书下士，好谈时务。见时事不可人意，辄颦蹙咨叹，谆谆以守法为善训诸子。其东平、河间之流亚欤？使其出仕，亦不答为贤公卿也。
    襄之枣阳王佑思，仪观俊伟，世所罕有。诗宗曹魏，文法班马，皆尉然成章。乐交贤士，予在襄，每相接豪谈，剧饮终日不厌。但性刚恃才，后与宗府交构，夺爵，悉去故态，角巾野服，益为谦抑，自称方城山人，人共惜之。
    鲁府郡王某者，年四十无子。妾媵甚众，每至它王府饮宴回，辄欷流涕。家人问其故，则曰：人皆有子，我独无也。如是者数四。一日，命家人于空房四傍积薪如垣。次日，将府中军校童仆尽驱出。宫门数重，皆两面锁之，使内不得出，外不得入。乃设酒殿中，请母妃上坐，己及妃妾皆侍饮。半酣，起集诰册宝玩于庭，悉焚之。即入空室，裂帛悬之梁。出跪告母妃曰：儿不孝，天绝儿嗣，儿即死。不忍妻妾属之他人，也乃仗剑驱妃妾二十余辈，俱上缢。母妃固止不得，哭声震天。四面举火，然后自经。烟焰蔽空，外人欲救不得入。母妃匍匐投入火中，止余爨下一老婢，号呼驰入，抱持母妃而出。其妃以帛继坠地奔出，然颜面衣裾亦灼烂矣。事闻，朝廷命官至府诘致变之由，并慰安母妃。此天壤间大异事也。若此可谓至愚者矣！兖守童宾阳为予言，故记之。
    南京司礼监太监张公和，闽之政和人，少给事内庭，受学于杨文懿公。弘治间，理市舶于宁波。时文懿已故，公至墓举奠哭尽哀。在官十八年，见文懿弟侄子姓视如至戚，周恤爱护，无所不用其情。读书通大义，对客言皆忠孝语。谦恭好士，无巨铛气象。正德初，刘瑾檀权，切齿怒之，故置之南京。内侍如公者殆不多见。其敬师之礼，虽吾侪恐不能及焉。公嗣孙文仁从予游，故知公为详云。
    吉安范兆祥，弘治壬子，提学副使黄仲昭小试偶遗之。兆祥作一诗，上巡按御史，云：两泪交流出汉宫，琵琶声断戍楼空。金钱买得龙泉剑，寄与君王斩画工。巡按奇其才，遂收入试。是秋果中第五。
    嘉靖初，吾门友徐仲孚应试于杭，寓仙林寺僧楼上。一夕，独卧帐内。夜分后，窗忽自开，有二女子入坐兀上。仲孚时已寤。月色射窗如画，仲孚从帐内窥之，见其容甚丽，足穿凤头鞋，妆束不类人间，心知非其人也。即谓曰：此非尔可坐，宜亟去之。女曰：我坐此何与于汝？相与抗论者至再。仲孚乃起坐叱之，亦不去。湖州生员杨瀛者，寓楼下。杨登楼约仲孚晨出，二女遂逐杨下楼，入杨寝所。杨少而易惑，遂与之合。自是每夕必至，不数日杨骨如柴矣。舁归，卒。后僧知之，云：殿后高冢，乃宋宫人墓也。若仲孚之不为所淫，亦可见其中之有主矣。
    成化庚子，浙江乡试填榜，第一卷得余姚王冢宰华。时宪长杨公承芳以华儒士，抑第二，而以仁和李亚卿文为榜首。明年辛丑，王状元及第。至甲辰科，李亦及第。一科得二状元，盛矣！李公之会试也，癸卯冬十二月发舟，行至毗陵，同行者二人好饮博，行与忿争，一人持刃刺之，误中李肩，赖皮衣获无恙。李公惊悔，即别二人，返舟抵家，已岁除矣。甲辰新正，亲友以家贫亲老促其行，李乃斋沐祷于乡卜以决行止。是夜，行至清和坊北，有人唱新状元花生满路来者。李闻之喜，即治装，初六日方起程，二月六日抵京，明日赴部投文，则席舍图已挂，部中不肯纳。李公苦告，尚书云：汝第往观席舍图，有空处方收汝。李亟往观图，尚缺其一。礼部方为收卷填图。尚书笑曰：那争你一个来作状元耶？是春果及第。人之出处分定如此。
    弘治初，敬皇内宴，丘琼台以内阁，王三原以冢宰，各执己见论坐列，遂不相协。适御医刘文泰援例求进，王公不许。刘遂疏王公短事。时以丘公嗾之，丘且目王公为好名。王不安，遂求去。物论哗然。有揭诗于午门，曰：秦桧当年陷岳飞，宋家宗社竟衰微。如今丘排王恕，明主须当早见几。夫丘之文学在近世亦不易得，独于正人君子颇不相容。如叶文庄、陈白沙、庄定山，皆被诋抑。时论以是少之。贺克恭云：若有一个臣，断断兮无他技，其心休休焉，其如有容焉。遍观当世无有一能似之者。岂亦有为而发欤？
    国朝名臣，久任享耆寿者，魏文靖公骥九十八，王端毅公恕九十三，胡忠安公氵荧八十九，马端肃公文升、韩忠定公文、吴文恪公讷、章文懿公懋，俱八十六。王文端公直、王忠肃公翱、王忠毅公骥、林文安公瀚、刘忠宣公大夏、谢文正公迁，俱八十四。兹数公者，名位禄寿兼而有之，岂易得哉？
    元史天泽髯已白，一朝忽尽黑。世祖见之，惊问曰：卿之髯何乃更黑耶？对曰：臣用药染之故也。上曰：染之何为？曰：臣览镜见髯白，窃伤年且暮，尽忠于陛下之日短矣。因染之使玄。庶报效之心不异畴昔耳。上大喜。今在朝诸老多染须者，非贪恋官禄则求媚嬖妾而已。藉是以输忠报国者几何人哉？
    吾邑有陆三者甚狡黠，乡人某有田三亩在其门首，岁与佃种入其租。陆欲占为己业，某不从。弘治五年，该造黄册，陆挽出一无赖者作中，假写卖券，径将田收过本户。他日，某知之，与理论，不明，讼之。县官拘审；陆与中从强执以为实卖。某负屈，无可控诉，遂相与诣城隍庙矢诸神。陆与中人各矢讫，某曰：彼利吾田而身命不顾矣，尚可与论曲直哉？即隐忍弃与之。事已，各归。陆抵家即患寒疾，未几中人亦得疾，俱七日卒。而某家渐裕。谚云：暗室亏心，神目如电，信夫！予闻之朱西村云。
    沈儒者，崇德石门镇豪恶民也，好交结，所为多不义，以此居积致富。坐事发，问口外为民。旋逃回，作恶如故，复利人产，谋杀一丐者，以害产主。事发，百计钻求，以图释脱，为郡守郑钢杖杀之。人人痛快。嘉靖中，尝因母丧，致客数郡毕至，楼船蔽江，枢至墓所，经过桥梁低小，碍于行，悉拆毁为之重造，丧事日，一尚书为题主，一太卿为祠土，皆邻郡显宦，各得数百金，颇为清议所訾云。
    弘治中，吴下水灾，民流离万状，沈石田作《水乡孥子》十首，云：水乡孥子难存活，半去神堂学打吹。吹笛会时还打鼓，学如不会趁扌建旗。水乡孥子求鱼活，辛苦求来卖又强。今岁水乡鱼却小，空篮归去雨床床。水乡孥子无衣著，手脚皮皴要忍寒。见欠户佣三十贯。阿爷领去卖还官。水乡孥子田无麦，趁伴高乡拾穗头，烂是面条乾是饼，看他人吃口涎流。水乡孥子无牛放，卖不胜钱未有年。家里闹嗔闲饭，嫂来聒骂阿哥拳。水乡孥子能辛苦，短小伶仃气力无。五亩薄田春涨里，踏车不转打咙胡。水乡孥子打敖扌追，手拔茆针强塞饥。不见阿娘教吃饭，灶中无火已三时。水乡孥子瘦坚坚，赶使能行使顾钱。饥饱趁人颠倒卧，也无娘惜与爷怜。水乡孥团泥佛，俗说团泥雨即来。怕见田淹粮不难，阿公嗔打哭哀哀。水乡孥子最堪嗟，自小离乡不恋家。终日趁娘求活去，傍人门户唱蚕花。可谓曲尽贫民情状矣。
    海市之说《菽园杂记》云，惟登菜有之，疑以为蜃气所致。东坡曾祷于海神之庙，见焉。是又以为可祷而得矣。《辽东志》云，辽之东南皆海山，当夏秋之交，时雨既霁，旭日始升。其山岚凝结，而城郭、楼台、草木、人物，掩映驰骤于烟雾之中，宛若人世所有，故名登莱海市。观此则所谓海市者，大抵皆山川之气掩映日光而成，固非蜃气，亦非神物，东坡之祷，特偶然耳。开州王崇庆同知登州，亦尝祷于海神，求见不得，遂作《海市辩》，谓：必不可信，吾乡亦近海，旧未闻有此。迩来，海上人见海中城郭楼台，隐隐浮沉。或有黄气如幄、如盖，良久而灭。乍浦海中山傍亦时或有之，盖天地之化，山泽之气，变幻无常，不独登莱为然，并海之地，宜皆有之。登莱特见之数耳。不可谓其必无是事也。
    徐天全自金齿回，放情湖山，日与耆俊游乐。其游灵岩山，作《水龙吟■D》一首，云：佳丽地，是吾乡。看东山更比西山好。有罨画楼台金碧岩扉，仿佛十洲三岛，却也有风流安石，清真逸少。向西施洞口，望湖亭畔，对云影天光，上下相涵相照。似宝镜里翠娥妆晓。且登临，且谈笑，眼前世事几多堪吊？香径踪消，属廊声杳，麋鹿还游未了。也莫管吴越兴亡，为他烦恼，是非颠倒，叹宦海风波，几人归早？得在家中老。遇酒美，花新、歌清、舞妙，尽开怀抱，又何须较短论长。此生心应自有天知道。醉呼童更进余杯，便捱得到三更，乘月归仙棹。此老词藻俊发，意气凌轹，当官随试辄效，亦奇才也。独于于肃愍事不能免于公议，惜哉！
    威宁伯王越，得罪革爵，编戍安陆。时作诗云：归去来兮归去来，千金难买钓鱼台。已知世事只如此，试问古人安在哉！绿醑有情怜我老，黄花无主为谁开？平生心事炎如火，一夜东风化作灰。越跌宕不羁，有才略，但附汪直，终至于败，不为清议所与云。
    沈石田诗云：忙忙展枕遂鸡栖，碌碌梳头鸡又啼。傀儡不曾知自假，髑髅方始笑人迷。昨朝清鬓今朝雪，满眼黄金转眼泥。输我一尊酬见在，有诗还向醉时题。又一诗，不知谁所作，云：坐对湖山酒觞，醒时歌饮醉时狂。丹砂不是千年药，白日难消两鬓霜。身后碑铭空自好，眼前傀儡为谁忙？得些好处且为乐，光景无多易散场。二诗格调皆同，可谓达矣。营营名利，老死不悟者，亦独何哉？
    石田诗云：挥金买笑逞豪英，自愧当初欠老成。脂粉两般迷眼药，笙歌一派败家声。风中柳絮狂心性，镜里桃花假面情。识破这条真纟泉索，等闲倒戏儿棚。足为少年荡子之戒。
    牢落西南四十秋，归来花发已盈头。乾坤有梦家何在？江汉无情水自流。长乐宫前云气暗，朝元阁上雨声愁。新蒲细柳年年绿，野老吞声哭未休。世传为建文君出亡西蜀时所作，未知是否，但悲伤感慨之情，犹有官家气象。恐它人不能道也。
    许忠节公之死，名公士夫挽诗甚多，惟王浚川《南昌行》一篇为激烈，云：豫章妖星入太白，飞入勾陈■D光赤。钦天博士不敢奏，远臣见之空啧啧。周公卜鼎八百春，汉代规模远过秦。山东诸侯自破灭，淮王鸡犬安能神？白洲老子中台长，何用文章讠叟新莽？庆阳鄙夫称雄特，学得兵书翻助贼。南风不竞北人力，东门黄犬嗟，何及君不见。河南许汝登，皎皎真丈夫！口中舌可断，万岁不肯呼。匣里宝刀光电电，梅不先发枭贼颅。报国心切不言若，甘死宁能效囚虏？已拼魂作太湖云，何惜血染洪州士？黄霾塞天白日昏，长风翻江帝心怒。鄱阳未接勤王师，坐令狂奴气先沮。汝登汝登振古豪，吞声苟免蜉蝣曹。
    《中山狼传》，世传为故城马中锡所作，大旨谓施恩于人，人不惟不之报，而反仇之。词意愤激，亦足以警世。正德中，流贼起河朔，势甚猖獗。朝廷以中锡素有才望，命以都御史督大军往平之，委任重矣。中锡抵家，迁延观望，受贼厚赂，不速进兵，以致贼肆意屠掠，如入无人之境，祸延列省。迹其所为，忍心负国，与狼何异？中锡坐是死于狱，君子不以言取人，观此益信。
    杭之富阳产茶并鲥鱼，二物皆入贡，采取时民不胜其劳扰。分巡佥事韩邦奇目击其患，乃作歌曰：富阳山之茶，富阳江之鱼，茶香破我家，鱼肥卖我儿。采茶妇，捕鱼夫，官府拷掠无完肤。皇天本至仁，此地独何辜？富阳山，何日颓？富阳江，何日枯？山颓茶亦死，江枯鱼亦无。山不颓，江不枯，吾民何以苏？邦奇关中人，刚方执法，为镇守中官劾去。后复起，官至都御史。是诗杭人至今传诵之。
    海昌朱铨妻范氏，夫亡剪发自守，年逾八十。姑苏王涣，吾郡判也，为作《剪发赋》云云：思是身不可以再辱，犹吾发不可以再续，乃入锦帏，握丝一束，乃引金刀，矢天三嘱，谓生斯者父母，而结斯者夫子。垂地覆面，痛裂骨髓。为心比发，以发代死。长缕断兮云散绿，泪血浅兮刃痕紫。掩镜掷发，抱节没齿，非李姝之委地，而自叹家亡，非玉环之剪献，而窃希宠旨。壮矣此发！昔青今白。对孤影而谢以膏以沐，历八旬而匪一朝一夕。冰炭在心，雪霜在额。谁谓发柔？坚兮砺石！谁谓发短？节兮千尺！是发之裂，古有所似，为窦氏女鼻，为王凝妻臂。又似忠臣有死无二，为常山舌，为吴门眦，为王子心，为文山<骨此>。于乎噫嘻！有节者无发，而有光；无节者有发，而无义。怀彼二心，而不如妇人者，当如王旦之削去。何高弁峨冠而拥位？
    此波不知东奔几千百里？此柱不知中立几千百世？非此波无以表此柱之壮，非此柱无以障此波之靡。其在人也，达而为抑洪水、驱猛兽之大禹、周公；穷而为作《春秋》、距杨墨之孔子、孟子。又达而为扫俗学、挽正传之程子、朱子。其不幸也，为二十四郡之斫舌渔阳，三百年之风沙燕市。呜呼，此其所以为中流砥柱也欤！
    右《中流砥柱赞》，不知何人所作。一云西涯，一云邃庵，未知孰是？
    元刘静修作《白雁行》云：北风初起易水寒，北风再起吹江干。北风三吹白雁来，寒气直薄朱崖山。乾坤噫气三百年，一风扫地无留残。万里江湖夜潇洒，伫看春水雁来还。盖咏远室兴王，平宋之次第也。《辍耕录》《玉常嘉话》云：宋未下时，江南谣曰：‘江南若破，百雁来过。’当时莫喻其意。及宋亡，乃知指伯颜行师也。静修云白雁岂亦指伯颜欤？
    王振死土木，钱学士溥为撰葬铭，称其忠烈。陆式斋诗云：王阉素称彗，轻生忍如此！吏官忠烈铭，千载孰非是？刘瑾作玄明宫，李阁老东阳为作碑记，颂其功勋，李空同诗云：峨碑照辉颂何事？一讠叟死后一讠叟生。时同归于失言矣。其能免后世之诮乎？元胡石塘先生，赵松雪尝为罗司徒奉百定，请作乃父葬铭。先生怒曰：我岂为宦官作葬志耶？是日先生正绝粮，其子以情白亲友，咸劝受之。先生却愈坚。贤于钱、李远矣！
    杭州西湖诸山，如飞来峰，三天竺、烟霞、石屋、虎跑诸处，岩洞幽绝，实东南胜地。元僧杨琏真伽乃于各处凿成观音，罗汉像，以千百计。又，中天竺佛殿后壁山水，乃王叔明所画，岁久剥落，有逊斋子为补之，开化方豪题其上，云：飞来峰天奇也，自杨总统镌之，天奇凿矣。叔明画人奇也，自逊斋子补之，人奇损矣。此二者，山中千古不平之疑案也。予法官也，不翻是案，何以服人？为时传诵。未几，寺被回禄，尽皆毁。惜哉！方号棠陵，予乡同年也，自刑部主事出为湖广臬佥云。
    今人于人之严肃难犯者，则称之曰是包待制、曰包龙图。于人之清狷有守者，则称之曰赵清献公。于人之秉礼嗜古者，则称之曰假司马温公。于人之唆来扇去言行反覆者，则目之曰汤思退。于人之瞒心昧己挟诈欺人者，则目之曰贾似道。夫人立身于千载之前，而好恶定于千载之后，可不知所自处哉？
    西涯久在内阁，务为循默，又不引去。一日，有士人入谒，留诗而去，云：高名直与斗山齐，伴食中书日已西。回首湘江春草绿，鹧鸪啼罢子规啼。西涯出见之，甚加叹赏，即令人追之，不及矣。不久，遂请老。西涯长沙入，故云湘江。
    国朝中三元者，金溪吴公伯宗、淳安商文毅公辂。今人但知商公为三元，而不知伯宗之为三元，岂世远人亡，知之者少耶？伯宗洪武四年及第，官至武英殿大学士，刚直有学，其人品恐不在商公之下。
    新淦范氏早寡，读书能诗，东里杨公过淦村塾，见案上对一联，云：墨落罘中，一片黑云浮琥珀；梳横枕上，半轮残月照玻璃。问谁所对，学子不答，固诘之，乃曰：家母。公大惊异。后朝廷欲选一女学师，时公在馆阁，因荐之。召入禁中，数年。一日，题《老妇牧牛图》云：贵妃空死马嵬坡，出塞昭君怨恨多。争似阿婆牛背稳，笛中吹出太平歌。宣庙见之，曰：彼不乐居此矣。封为夫人，厚赍而遣之。
    何烈女泗州人，早丧父，值岁荒，其母鬻之娼家。及长，色艳艳人。娼欲以事巨商，徼厚利。女泣不从。及期，迫之，女引刀自毙。藁葬之淮之蒲浦。弘治末，淮大旱，祷雨无征。父老抗言冤气所致。太守王某为改葬，天乃大雨三日。立祠府治之东。正德初，推官马癸复请于朝，立祠墓左，树碣表之。丁卯冬，予会试北上，过淮谒焉，祠方落成。
    正德辛未五月，流贼拥众入潞州西火镇，大肆焚掠。赵氏女名小闷儿，年二十一，获之上马。女乃自投于地，大呼曰：我良家子，即死誓不受辱。贼悦其色，复挟之上马，女复自投，如是者三。贼乃射其目，断其右臂以死。原氏女，名燕菊，年十八，与邻人焦相妻程氏同匿土穴中，为贼所觉，曳出欲犯之。女骂曰：我家为汝贼所破，我父母兄弟为汝贼驱迫，今不知其处，恨不啮汝肉万块，可从汝以苟生耶？骂不绝口。贼怒乱刺杀之。程氏时年二十七，亦忿骂曰：我有夫，宁死不从汝。贼见其清粹，不忍害，以忍恐之，程愈忿，愈骂。贼怒，就地曳之百余步，皮肉皆伤，骂不绝，亦杀之。平氏妇，年二十余，与夫王川避之山谷间，颠沛相失，为贼所得。贼见其少丽，驱至镇，置诸民舍，欲犯之。平度不能脱，亟抱幼儿赴井死。予僚友申纶廷言时为潞守，为予详言之。噫，西火一小镇耳，非声名文物之都也。而四妇女者，视死如归，凛不可犯。十室之邑，必有忠信。信夫！
    海昌朱静庵，司训周汝航之妻也，出自名族，博学能诗，有声成化、弘治间。若古乐府、长歌、短章，皆有古人矩度，绝无纤丽脂粉之气。有《静庵集》藏于家。平生妇德，冰清玉洁，朱淑贞、李易安不足多也。
    桐城陶氏有四节妇。国初陶镛戍大宁，没，子继方周岁，妻钟氏年二十五，负夫骸骨及继走数千里，还葬于乡。剪发自誓，孀居五十七年，年八十二而卒。继亦早世，妻方氏二十七，誓死养姑，抚其子亮读书，中景泰癸酉乡试，卒于太学。亮妻王氏年二十八，妾吴氏年二十二，皆无子嗣，相仿纺绩给日，终身不改图。成化末，事闻，诏树四节坊，旌其闾。予丰兄典教桐城，有诗云：想得黄泉见夫日，妇姑妻妾总无惭。盖世所罕见。后陶竟绝嗣云。
    吾乡张方洲先生，无子，妾甚多，有二侍婢，一高氏，名寒香，一李氏，名晚翠。先生卒时，二婢方及笄，服既除，诸妾怜其少，欲遗归他适。二婢知之，言母辈能守节，吾二人独不能守乎？遂诣先生灵幄，相向大哭，各剪其发，以誓无二。啮清茹苦，垂四十年。有司以闻，诏旌为双节。士夫题咏甚多，独雪江二绝为胜，云：交剪云鬟报主恩，镜台花落洗头盆。同心待死方洲上，霜月寥寥夜到门。缟素沈沈抱所天，死心已在剪刀前。主家楼上孤灯泪，同洒秋风四十年。
    向烈妇，名月妆，王氏女，向升之妻也。年十六归升，甫一年而升卒。妇大恸，殒地几死。设一榻柩傍，朝夕坐卧其上。时览镜曰：人言女子颈长者伤三夫，吾其可三夫乎？欲缢者屡，为姑所止。日以针工自遣，间日一市肉，奉其姑而已。自升卒，即不复茹荤。姑闵妇少，欲夺其志，号泣引斧断足，以誓不再，又为姑所止。居一年，姑欲以从子某来后升，妇念子止少六岁，况以叔为子，焉能混处？乃决意求死。至晚，伺姑寝，沐浴整衣，缢于柩侧。时嘉靖戊戌冬十一月五日也，年十八。升卒时，以一汗遗妇，曰：汝不吾忘，见此即见吾也。妇得，朝夕玩视，濒死不去手焉。妇性聪慧，幼读书，通大义，时时吟咏。既卒，姑于栉笥检得手书数诗，皆自伤其命薄，有誓死不二之志。闻者怜之。今录其一二，云：孤灯一盏照空房，四壁蛩声寸断肠。休怨凄凉眼前事，自烧前世断头香。平生节孝两无成，遗笑人间作话名。寄语湘君贤姊妹，东风回首莫关情。弘治初，有姚节妇，方洲先生为立传，至是五十年，又见向妇。吾丰长公为作传，皆所谓疾风劲草，大有关于世教者欤！
    国初，济南张节妇，邹平人，年十八，归戍卒李午。午同从子零出戍于闽，未几，午卒。张独事舅姑父母，生养死葬，无遗礼，复痛夫死数千里外，枯骨未知所归，乃往卧冰上，呼天，祝曰：天若许妾见夫骨，虽寒甚当不死。卧逾月犹生，乡人异之，为闻于官，给路引遣之间关。至戍所，零犹在，问夫葬地，榛莽不可识。张哀恸几绝。夫忽降于童，与张语生前事，甚悲，且示骨所在。张如其言，发得之，持骨祝曰：尔信妾夫骨，入口当融如冰雪，黏如膏。已而果然，乃抱持而哭。官司义之，复其役，使零扶归济南。噫，世上妇以节名者多矣，苦心苦行，未有如张者。其独行之俦欤？事见《潜溪集》。
    吾乡景泰、天顺间，有张泽民者，居董家巷西，家仅温饱，潇洒好事，略知文墨。尝理小舟，具琴书茶灶，一苍头举棹随意所之，遇清绝处，即树阴下横琴自鼓，兴味然。尝折梅一枝，贮瓶内，命童子捧之，访天宁玉僧。童子上月台，失脚，碎其瓶。徐顾曰：兴已尽矣。即返步。家有问月楼，时与乡彦李孟睿、陆顺德、苏雪溪、觞壑辈觞咏其上，如泽民者，今不可得而见之矣。
    吾乡童景文先生，名辉，性至孝，家甚{宀娄}，奉其父朝夕甘旨不缺。冬夏衣必轻暖，己则粗衣粝饭，诵读不辍。父颜色稍不悦，即长跪请责。父亦严毅，不少恕，白首犹然。人称为童孝子。督学宪臣临郡考试，景文行至中途，见渔者网得鲜鳞，曰：此可奉吾父也。即以行缠易之，徒步携归，烹以供父，然后赴试。学师责其后至，弗恤也。景文子颜，亦苦学，尝走闽中，讲礼于刘子贤，动循矩。一日，久雨颓其垣，父命颜葺之。颜趋少缓，父呼景文跪，曰：颜不承祖命，是谁之愆？景文伏地，请责。父杖之，起，率颜手完之。家庭之间，俨然若公府。今不可复得矣。后父年八十余卒，予犹及见之。景文以贡遥授镇江府经历，亦八十余卒。颜不底于成，亦卒。子姓凋零，孝友之家，弗昌厥后，何哉？
    予外祖王翁，名宾，字本敬，号贫乐，家颇裕，性豪迈倜傥。邻里皆敬畏之。然好文事，乐交贤达乡先生。张方洲、陈友云皆与友善。先母宜人其次女也。翁最爱之。弟名忠，字本诚，号就兰，读书通大义，性坦直，不事生产。虽{宀娄}空亦怡然无求。存心作事，一以天理为主。方洲尤敬爱之。三子长佩，号杏庄，能医。次仪，号古铁，善金兰墨竹，著名江湖。亲丧，庐墓绝饮，得疾卒。人称其孝。季仟，号犊舟，能草书，喜吟咏，有巧思，制作精妙，良工殆不能过焉。
    予岳翁姓张，名彦升，字景初。族大而饶于赀，兄弟五人，翁最少，所居去寒舍甚迩。翁季女少时，相者见之，言后当大贵。时予年十一二，每出入里闾，翁必爱而礼之，卒择予为婿。爱逾诸子，旦暮戒勉，务底予于成，继室张亦礼重予。予官沔阳，翁送之任。暨予转官南都，为正德丙子。是冬，翁夫妇一月俱殂。后被回禄，卢舍一空，诸孤伶仃。嘉靖癸未，予转襄阳，归省，始克葬二枢于其先茔。翁虽居■D，服贾事，质直好义，人有过，面折之。见贤士夫，极加礼敬。乡里多归重焉。寿止六十有六。若翁者不可多得矣。今予妻亦下世，子俱不振。岁时伏腊，予必为位祀之如其先。感念今昔，不觉泪涕之交零也。
    长兴徐子南丙，与予同乡举，复同舟会试。为人内刚外和，意气慷慨。以同姓，乃结为兄弟。予长二年，子南以兄事之。予亦直呼子南为弟。后中乙榜，教醴陵，六合，丞太学，教授松江，尹永新，回翔仕途者近三十年。与予过失相规，患难相恤，同胞莫过。仕途中不知其非亲昆季也。初字邦明，因予字从子，乃改字子南，号半溪。世居长兴，在六合时，佳灵岩山水之胜，遂卜居。父母因迁葬焉。子态征，游六庠。予生平友如子南者，自谓庶几天愧古人久要者矣。今俱归林下，各天一方，不得时相会晤，每一思之，便欲泪下。吾子孙其无忘世讲焉。
    弘治辛酉三月，巡按御史永州陈铨按郡堂试，予夜梦一老人告予曰：德裕以大义谋国事，汝知之乎？予知为司马公论潍州之议，应曰：知之。老人复曰：须要作得好。诘旦，将入院，予与东溪、丰二兄语所梦，皆曰：得无出是题乎？少顷，就试，论题乃牛李是非得失何如。越二日，唱名发落，丰兄第三，予第六，溪兄第七，俱在优等。是岁吾邑应试者四十二人，陈公询知为昆季，甚喜之。
    正德丁卯元夜，先母宜人梦方洲先生绯袍金带，过寒家，问予在否。先母出见，答曰：少出矣。先生径入予寝室，解袍带置于床。出曰：吾冠带已付三郎矣。遂去。明晨，先母语丰兄以所梦，兄即往学宫观题名。先生中正统丁卯乡试，归告先母，甚为予喜之。及秋，予果中式。先生仕至知府。成化丙戌，解官。予亦至知府，嘉靖丙戌致仕。中间履历虽不同，而功名始终一无所爽，其亦异乎！
    正德庚子冬，会试北上，予与潘惟远、钟彦材同舟，至白洋河，见流贼沿途劫杀，心甚忧忄栗，曰：功名有分，脱犯不测，奈何？欲返者屡。二友曰：行已至此，盍祷以决？至济宁，夜，予三人即船头焚香，告天乞梦。是夜，予梦至一境，山明水秀，云是凤阳。见一宫殿，朱门半掩，人曰：此鬼乐殿也。三人即入。观玉阶金阙，极为宏丽。登殿，见一塑像，高丈许，冠皮弁，服葱白袍，西向坐。予曰：此高皇帝像也。即偕二友四拜扣头。二友起退，予曰：臣当八拜。复四拜讫，像掀髯降座，掖予起，殿上八音并作，耳所未尝闻者。既觉，问二友，皆云无梦。予以梦告之，二友曰：子决中矣。即行无疑。至京，入试，终场策首问高皇帝龙飞凤阳事。及传胪，前后八拜，殿上奏中和乐，宛若梦中所闻。精诚感通，信乎有神也。
    正德辛未会试，初场出，夜梦李西涯、刘野亭二阁老携酒果过舍下称贺，先君出迓。既入，二公上坐，先君对席，予侍饮。饮毕，西涯出一扇授予。予诵袁宏答谢安之言谢曰：当奉扬仁风，彼称黎庶。是岁野亭会试主考，西涯廷试读卷，予为二公所取。八月开选，授沔阳知州，赠扇即作郡之兆。功名有大数存焉，岂可得而妄干之哉！
    予登第之八月，授沔阳知州，九峰孙先生时为户部尚书，即来访。予出见，坐定，先生曰：阁下释褐，初授即为大夫，专理一郡，荣矣。慎毋怀歉。予曰：岂敢？但恐弗能胜任耳。愿闻教。先生曰：初莅官，不可便望升，望升则无心做好官矣。又曰：初要严，不可宽纵。一年后，法立令行，民不敢犯，然后渐宽，则民知感。若下车就从宽，则事驰民玩，后欲复严，无及矣。又曰：吾弟某在家，专于邻近州县有所求为，阁下到任，彼必来见，幸峻拒之，勿以吾故纵令坏事也。领檄后，与赵渐斋同舟行，至临清，适二泉邵先生督饷驻此。予二人乡举时，二泉以右辖提调，甚见爱。造谒，二泉曰：昨见高中，甚喜。今又做官矣。进士初做官外任，更历民事，后来大有受用。吾亦初授许州，八年始得迁转。不可便望升也。又曰：慎毋以土宜馈人。明年二月，予至沔，沔去华容，隔江耳。予以少仪遣吏侯问东山刘先生，先生出见吏，与之坐而问，赐之酒食。濒行，出谢牍，授吏曰：吾老不能书，命小孙代笔，归语尔主，居官之道，洁已爱民，勤政事，敬上司，四者兼尽，贤誉出矣。不要好名，好名最大坏事。三先生引掖后进，言皆谆切，至今可想。愧予疏庸不学，无所成就，有负教爱多矣。林泉无事，偶一录之，以识不忘。
    予观政大理时，以八月得选，同年太仓何壁，相与甚厚。一日，谓予曰：闻吏部取选，止于年兄，例得作州。吾太仓缺守，且与乡密迩，可计而得。予谢之。他日复以为言，予又谢之。乃拉施西亭聘之，以强予。予曰：荣辱有命，食禄有方，况筮仕之初，决不为此。聘之深然之，已而得沔阳。
    同年何文征壁，容貌后伟，词藻清丽，尝以翰林自许。及选庶吉士不得，心已怏怏。继闻选科道，自谓以貌以年，可必得矣。及选，复不得。以名在二甲，部属之选，其所不屑者。及选部属，又不得，遂出知开州。州当流贼扰攘用兵之际，文征抵任十余日，以粮草不继，为巡抚都宪宁杲所责。愤怒遂得心疾。家人环守终日，僚佐百方疗治，越两月稍知人事。乃命家人回取家眷。时母年几八十，继室方二十余，且无子。既至任，出见，母妻悲泣，慰问如平时。家人不复虞有他故，至晚膳罢乃自缢于一室。噫，文征气豪自负，既登第即欲跻华履要，一拂意遂恚愤以死，不足悲也。独其母妻无托，予在沔时，亦尝周之。此可为妄意不知命者之戒！
    襄阳抚民宪副王佩，字朝鸣，四川南兖人。正德戊辰进士，旧为南道御史，恃才负气，城府凛然。与襄守抚州吴华不相能。予至襄，颇为降意，有大事必商榷而后行，每称予直谅可与。乙酉秋九月，往安陆回，中途值风雨，又以久不调，心甚怏怏。十九日至司，是晚，予梦王深衣幅巾造予廨舍，再拜言曰：将归故乡，特来别君，幸终爱之。予觉而惊异。黎明，吏报王公已中风矣。予亟入视，已不能言。即为经纪后事，棺敛之具，悉从厚。越六日，遂卒。王为人深刻，不悦者众，率谓其爱钱。钱实无所有也。其母妻出拜，泣曰：使遇前守吴公，岂得送终如此之厚？是儿不幸中之大幸也。予复闻诸当道，厚赙以归。其丧子台举人，亦早世。
    襄阳守判周全，贵溪人，监司檄署枣阳县事。去两月，子妇笄年甚美，有一少年，日夕来调戏，妇辄昏乱与合。每夜分即至，如是者半月。夫固同寝不知，后亦微觉。及欲拘执，则不见矣。妇面色渐黄痿，姑诘其故，妇汉有隐。姑曰：妖也。乃召术者，百方驱之，无验。敏夕姑率家人妇女入伴，妖略不畏避，至见形作声云：何物微术，乃欲驱我乎？两月余，妇益■D羸。家人惊惶而无措。一夕，其始梦其先翁曰：此事须告太府方有处。翼旦，令家人来见，述梦，恳乞，予亦不知所谓。是日，偶出铁佛寺访客，左右言寺中有张道士者，北京人，能驱妖怪。予亟召见之，修髯白面，年已七十，如壮夫然。予语之故，道士曰：去之不难。即延入周廨，书符设法，仗剑入房，久之出，曰：是妖当在城西五里外，今除之矣。后果不复来。过半月，姑率其妇来谢。先室见之，妇颜色如旧。只此一事，其姑之梦之异，道士之术之神，皆可纪云。
    予守襄之明年，为嘉靖甲申，夏之旱，予率僚属祷雨，数日不得。耆民言，万山有龙潭，去府七八里，必祷于此，方可得雨。予乃徒步往求之。既拜，耆民以虎骨投之，予即返。至府，大雨如注，顷刻沾足。甚异之。复见松人谈其先达孙衍为延平守时，弘治辛酉，复亦大旱，衍祷于龙潭，正拜伏时，民投以虎头，龙即起，暴雨大至。官吏不能避，衍及知县皆死。祷雨用虎骨，此理殆不可晓。或谓龙阳物，虎阴物，亦阴阳感触而然。又有谓龙神物也，极畏秽，不特虎骨可致雨，牛马入骨投之，亦起雨，可立致。未知然否，祷雨者宜防之。
    予过江西崇仁山中，将憩一寺中，午饷，有平巾青衣者十数辈，跪道左，称和尚迎接。予甚讶之，问左右，曰：此间寺俱有田，村中人投为僧，承种田地，办纳粮差，名砧棋僧，不披剃，不焚修，居宿外宅，佛像殿宇轮守修葺而已。予且饭且吟，云：四面山光绕寺门，田园耕凿别乾坤。寺僧犹喜如人类，高帽长衫发不髡。使天下寺僧皆如此，则斯教可不除而渐灭矣。后见《辍耕录》，载唐郑熊杂记云：广中僧有室家者谓之‘火宅僧’。宋陶谷《清异录》：京师大相寺僧有妻，曰‘梵嫂’。其曰火宅，即今称道士有妻者为火居也。
    予在南兵时，吾浙一僚与江右一僚，各论本省人才。江右者证以翰林多吉水，朝内半江西之说，以为江优于浙。争辩不已。予曰：二君且休，听予数之。吾浙入国朝来，太祖开基运筹帷幄，佐成大业，则刘诚意为谋臣之首。论思侍从黼黻皇猷，则宋潜溪为儒臣之首。建文之难，方正学为忠臣之首。己巳之变，于少保为功臣之首。宸濠之叛，孙忠烈首输忠尽节，王阴明首倡义戡乱。今皇上入承大统，张罗峰首建议以成大礼。功业、文章、节义，杰然为列省之冠。江右人才虽盛，皆当让一头地。众僚翕然服其当云。
    南京牛首山寺，殿西一室东向，门有穴如豆，大闭其门，久之，晴光射入，虚明满室，殿塔林木，影皆倒悬。予往观，心甚异之。及观《吴郡志》云：虎丘寺阁板上有一窍，当日色晴时，以数寸白纸承其影，则一寺之形胜，悉于纸上见之。但其顶反居下，事正相类。永乐六年，苏人有以虎丘塔影倒射为祥瑞奏闻者，文庙敕守臣李综云：天地之间，有形之物，无不有影，塔影倒植者，盖由天光射窗隙中，影随天光倾，遂成倒植，非特塔影，凡物皆然。以尔等观之，塔影果为端乎？果非瑞乎？奏言塔影者，朕已罪之。尔等非不自知，但奸邪之心，不忠于国不仁于民，朋比罔上之心，恣无畏忌，以法论之，死有余辜。今姑屈法宥尔，以俟自新。其深省之，无蹈前非。圣哉！
    正德丁丑春，予奉迎先父母就养于南都。时车驾主事徐文明晋乃翁八十二岁，武选郎中汤引之继文乃翁六十六，职方主事顾英玉璁乃翁五十八，武库郎中欧阳崇道铎乃翁六十四，考功主事王汝和銮乃翁七十五，御史王士招以乃翁六十八，先公七十六，七人者，惟欧、顾为同僚，余皆同年家也。文明乃首治具于灵谷寺，邀诸老出游，继而各设一席报恩，天界、高座、清凉、鸡鸣诸胜处无不至。予辈皆从之。诸老皆已受封，锦衣、乌帽，丹颜白发，或乘肩舆，或跨Ы段，陟降陵谷，宛若神仙，亦一时之良会也。南都人谈为盛事。不数年，诸老相继谢世。后文明止青州守，引之止湖广宪副，汝和止文选员外，俱卒于官。文明、引这家俱贫，于俱不振。汝和一子已乡举。英玉止河南佥事，予止襄守，皆落莫苟延。惟崇道至吏侍，士招至兵书。屈指二十余年，存没升沉，迥然各异。追惟往事，若一大梦。人生良晤，岂易得哉！
    予守沔时，过范溉关，旧有解亭，云即郑交甫南游汉皋，遇二女解珠赠交甫处。及守襄，襄城西亦有解，诸志亦云。然未知孰是。沔有沧浪村，在州城东，又有濯缨铺，为屈原既放逢渔父处。襄之均州北亦有沧浪水，州东半山有沧浪亭。予尝登焉。盖漾东流为汉，又东流为沧浪之水，随地得名，故汉自汉中来，经郧、襄、安、沔至大别山入江，曰汉中、汉津、汉江、汉皋、汉口、汉川、汉阳，皆汉所经历地。而沧浪即其水，非别有所谓沧浪者。但屈原时沔为云梦地，去湘潭为近。楚居郢，即今安陆州。既放，则从而南也。若襄在郢北，去湘潭益远，不应溯洄而上。予谓沔之沧浪为近是云。
    沔水在褒城县南，源出古金牛县界，南流合沮水。褒水又东至南郑入汉水。《汉志》：沔、汉一水二名，故汉中府有沔县，旧亦为沔阳县、为沔州。湖广之沔，周地图夏水合诸水同入汉，自汉入潴，名七里沔，故东晋为沔阳郡，隋为沔州，唐宋为汶州，今改为沔阳州。二沔相去几三千里。
    孔明躬耕之地，实在隆中，去襄阳城西三十里，群山中，惟此隆然最高，故朱子《纲目》大书刘备见诸葛亮于隆中，是也。汉时襄属南阳郡，三国魏始置襄阳郡。故今南阳府亦有卧龙冈。《一统志》备载为孔明隐处之地，盖因躬耕南阳之说而云尔。其实则在隆中也。《汉晋春秋》曰：亮家于南阳之邓县，在襄阳城西二十里，今襄阳城北有故邓城，去隆中不远故云。
    庞德公宅，在襄城东南鹿门山中，今为鹿门寺。嘉靖乙酉，巡按御史东莱王秀命建三高祠于寺后山上，祀德公及孟浩然、皮日休，郑伯兴有记。予谓德公隐德尚矣，诚宜祀之。浩然文质杰美，流风尚存，或可配食。至日休，事黄巢，与沈云翔、裴渥同为翰林学士，甘污伪职，胡可与德公并列哉？不知当时何见而取之也。
    谢公岩在岘山之麓，晋谢希逸游此故名。岩东复有一岩，差小，予作亭其上，名曰少岩。景致幽绝，政暇时拉僚佐出游，命何孝子继宗守之。予有记。
    大堤在府城西，旧疑游冶之地，故古乐府有大堤曲。张柬之词云：南国多佳人，莫如大堤女。《诗》汉有游女，盖其地也。今府城西门外堤上，襄藩乐户居之，不下数千。士人商贾南北行者，必假宿焉。每旦，妓人盛饰，百十为群，俱从浮桥步至樊城酒馆，至暮挟客以归，犹有大堤之遗风焉。
    襄阳名胜之地，多古公侯将相坟墓。予初至郡城，见城垣街衢并民间墙壁，皆花纹古甓成者，询之，知为墓砖。襄人多喜发掘，虽平地无封识者，亦能探知其下有墓，掘之或一丈，或二丈。初盖不止利其砖耳，发其砖，盗其物，则弃毁其骸骨。间有千百年后形体尚存者，漫无碑志，虽有，亦将沉匿之，何不幸如此！曾闻枣阳人发一墓，其尸甚长，如黑漆者，椁中赤方金长不及一寸，阔三分，填塞尸下者数升。盗取其金，弃尸于江。云汉岑彭之冢。予亲见其金，后访盗者不可得。襄中习以为常，虽士夫之家，时复为此，无所忌惮。予严加禁捕谕恐，此俗终不能易也。
