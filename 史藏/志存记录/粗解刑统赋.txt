璜川吴氏旧钞本
粗解刑统赋
    《刑统赋》序
    规矩者，刑法之体也。刑法者，规矩之用。夫人外规矩则罹于刑法矣，盖执法者可不知所畏哉！大抵古人用心于刑法者，莫非齐人于规矩之域耶?律学博士傅先生择律为赋，举纲立法，列韵分条，对偶问答而律法可寻，赃罪轻重而尊卑易晓，使人熟读玩味，久则自然贯通，其用心也不浅矣。前辈律士详论精微，发明蕴奥，或文或歌，无不备具。惜乎泥于傍蹊曲径，巧于赘辞强解。殊使初学之士骤不能知，展转昏晦难明而失其本意，愚也。孤陋无学，敢误后人而以俗语粗解，故不揣也。然世之蹈规矩而明刑法者，幸勿以画虎效颦为哂。
    时至正庚辰仲夏，邹人孟奎文卿自序
    夫刑之有律犹乐之有律也。乐之律以求声气之和，刑之律以定赏罚之当，其有关于世道博矣。旧律学博士傅霖韵唐律为赋，邹邑孟氏文卿略加笺注，然后大义数十，炳如日星，其用心亦勤矣。观者幸勿以为粗解而略之。
    至正壬辰仲秋，前乡贡进士沈维时谨题
铁琴铜剑楼藏书目录
    《粗解刑统赋》一卷旧抄本，题邹人孟奎解，前有至正壬辰自序及沈维时跋。案奎字文卿，元至正间人，所解皆浅显易明，令人便于诵习。其篇末总论兢兢于刑法之事，知之匪艰，而用之惟艰，谓法律一定，人情万端。一定之法不足以尽万情，故不可泥于纸上之法而不察斯民之情。惟慎详真伪，使曲直轻重各得其宜，民无枉滥，斯为善矣。使其恣一己之喜怒，致断者不复续，死者不复生，阴骘非轻，报应甚速，岂不哀哉！其所以儆夫折狱者深矣。世之司刑者，当置此书于座右，时为省览也，卷目有皇父五经朱记。
粗解刑统赋
    律学博士傅霖撰
    邹人  孟奎解
  律义虽远，人情可推
  古今用律所以齐民也。舜任咎繇而五刑立，周悬象魏而三典明，子产铸书于郑，萧何立法于汉，金改唐律为律义，宋立律学而博士，傅霖变律以为赋，盖刑统之源其来远矣。律之为义，虽远且大，而未尝难乎理，故人情之万变，尤可即此而推明也。
  能举纲而不紊，用断狱以何疑
  掌法者，能举其纲领不致烦乱，则施于断狱之际触类而明，复何疑哉？
  立万世之准绳，使民易避
  虽千万世之下立此标准绳墨，使民知所畏而易避，不误陷于刑法也。
  撮诸条之机要，触类周知
  此赋择《唐律》众条之枢机要略，使人心领神会，因要事之，仿佛情之相若者，举其类而无不知之，此则活法耳。非若例之一一已定不易之文也。
    窃原著而有定者，律之文变而不穷者，法之意
    赋内之文有定者，对偶文法之拘也。若人情之变．随法所施之条则不能穷矣。
    文有未备，既设于问答
    律文有所不能备晓者，下文设问答明之。
    意有未显，又详于疏议
    律意有所未显然者，又复详解于疏文之议也。
    刑异五等
    古之五刑，墨、劓、刖、宫、大辟也。自汉唐以来改为笞、杖、徒、流、绞而传至今矣。刑五而属三千条者，言其多也。若以刑类而分条数则无所考。
  例分八字
  八字者，以、准、皆、各、其、及、即、若是也。八字之义，例用此以分类，萃轻重，用各不同，随文转意，提撕宛曲，指实活法，井然有条，不至杂乱，又何必展为固执不通。
    此拟例之法，譬如拟贼，一起用此八字，若以众人为盗，合准何为首，皆至盗所各执何物，偷其何人之物，又及何物，即是本家之物。若以何例得何杖罪。
    累赃而不倍者三
    赃有六色，强盗、窃盗、枉法、不枉法、受所监临、  《杂律》坐赃是也。但主司同事共受一事，频受监临，频盗，此三者，恃势故犯，累而不倍也。
    与财而有罪者四
    六赃之内，除强、窃二色外，皆营求愿与之财，受财之人既得罪于法，而与财者乌得无罪？故比犯人之减等，今之不应者随状出首。
    私货私借，皆以字为法
    金银宝贝曰贷，钱物曰借。古人移借，皆以字为法而行于文约。
    余亲余赃各随文见义
    周亲之外曰余亲，今之所谓四门亲也。正赃之外曰余赃，今之所谓倍赃也。盖余亲无服与常人同，不准干犯容隐之文。若未盗之前，有寄顿自已财物者，方准其文，故曰随文见义。
    子孙非周亲也，或与周亲同
    外服子孙，非周亲也。祖父绝嗣，立以承继即周亲也。
    曾高同祖父也，或与祖父异
    祖父伯叔同一曾高也，但祖父居忧斩衰三年，而伯叔则有异也。今之所谓丁祖父之忧，不丁伯叔忧者，此也。
    赃非频犯者，后发须累于前发
    二事各受财者，先后事发，谓之频犯，故不累赃而止理见发也。一事二次受财者，先后事发，谓之非频犯，须合累赃科罪。
    身自伤残者，无避亦等于有避
    既无窥避，止合赴官理直，其自伤残害者，先居不孝父母之遗体也。今坐以图染之罪是也。
    殴不必告也，有须告乃坐之殴
    卑幼触尊长，罪不待告。夫妻义聚，伤轻则失别，伤重则绝义，必告乃坐。
    詈不必闻也，有亲闻乃成之詈
    骂詈翁姑，逆理之罪，何待亲闻？毁骂本部，恐有谮嫉，必待亲闻乃坐。不系所属之民者，减一等科罪。
    盗亲属犹减等，何况于诈欺
    凡亲属之间，近则以服，远则以义。子婿父岳，或有分之物自相盗者，减等之犹有议焉，况诈欺乎！
    诅父母为不孝，可明于魇魅
呪诅之事，虚无难考，意疑涉轻，犹入于十恶，况魇魅乎？虽不致伤，意在残害，蛊毒魇魅，但可以死人者，凡人伤命，况子孙乎？合从大逆。
  许嫁有私约，知残疾养庶之流
  人之婚定，先凭媒妁交通，如无私约，其间疾病、残毁、乞养、庶出、老幼年不相若，彼此俱知，或有悔者，法所不容。婚定之后，男犯奸盗，女犯十恶，彼此容悔。
  损人以凡论，谓斗殴杀伤之类
  斗殴杀伤或损折肢体，致伤人命者，父子兄弟俱依首从法科。若过失误伤，不致人命，或骂詈之类，罪坐家长。
    观夫首从之法，有正而有权
    强盗之下，以首从论罪。始谋以甲为正，以乙为从。上盗之时，甲避罪，以乙权为正，甲反为从。然乙虽为正，终权一时起情，发意系甲主谋，合拟造意之人为首。
    加减之例，或后而后先
    斗殴骂詈必有先后，例宜加减科罪
    毁官物不偿也，坐而又偿者，以持守之别
    系官之物，持者误毁，止坐罪而不偿。守者收贮不如法，致使损坏者，责有所归，故坐罪而必偿。
    盗众财必倍也，累而非倍者，犹掌当之专
    盗众人之财者，必追倍赃，盗一人掌众人之财者，累正赃而不追倍赃，犹盗一人之财也。若众人自掌当而被盗者，赃必倍追也。
    罪因搜检而得者，许推于状外
    凡人之招，有正招，有又招。正招者，招其状之正犯。又招者，因其搜检而得，此即状外之罪，非状外之余事也。
    事须追究，而正者听言乎赦前
    已往再推，谓之追事，虽枉理而必合改正者，释免之后，然未结绝听言告改正，如诈冒为婚，凡经枉法革然印造伪钞，革后行使之类，必合改正，不在敢以赦前事相告言之例。
    出举得利，非物之蕃息
    用资本而得利者，合归物主。物自蕃息者，合归后人。
    弃囚拒捕以事之因缘
    囚者，有罪之人也，弃而遗之，必有其故。既弃之而复捕，则拒之必有故。故曰事有因缘，此非越禁劫狱之比也。
    诬轻为重者，坐反所剩
凡人论诉，指陈实事，官以事之轻重坐罪。若捏词诬告，以轻为重者，除被告合坐本罪之外，余罪坐及原告。谓如罪该五十，诬罪一百，则五十坐原告，故曰坐反所剩。
  从杖入徒者，罪论以全
  杖者，持也，谓持而击之也。徒者，奴也，谓以奴辱之也。杖者，六十至一百，不枉理以刑簿则受之。徒者，一年至五年，枉于理而曾过则受之。二者大有异也。应得杖罪而却徒者，则掌法之人合全论其徒。今之所谓故入人罪是也。
  会赦会降，有轻于会虑
  赦者，免罪。降者，免轻。虑则特旨也。赦降之恩虽遇，释之仍刺充警。致伤人命，仍追烧埋之银。若制虑，则全免之也。盖赦降常恩而有条，虑则特旨一人，异恩而无例也。
  议亲议故，独先于议贤
  选举之法，其名有八：贤、能、功、贵、勤、宾、亲、故，谓之八议也。其贤能为公，必先于议亲、故，为私当后于议。今之选法举茂才，台宪举廉能者是也。此议字非议罪也。
    配所犯徒，杖不过于二百
    配徒之法，古人恤刑不忍害生之意，谓法重犹矜于死也。徒半年以至三年五年者，欲其改过自新耳。若配所更犯徒法者，其折役之杖累其前犯杖数加之，不出二百。如前犯一百七，今不得加一百七之上。若加上则过二百矣。
    流刑加役，里亦止于三千
    应流之日更加役罪，止于三千里，计其前犯里数不出三千里之外。如前犯流二千里，今不得加一千里之外。若一千里之外，则不止于三千里矣。加以原发地所里数较之。
    又若亲姑被出，亦是亲姑
    姑者，夫之母也。亲姑者，夫之所生母也，虽被出及改嫁他人者，亦当服亲姑之服也。
    继母改嫁即非继母
    父续娶曰继母。起家承祖，虽得以继其宗祧，若父死、父在而改嫁他人者，虽有出而恩义绝矣，比同凡人。
    责其已越，则未过重乎未度
    出城曰过，出关曰度，越则已离乎城关矣。今以已越而论罪，则未过之罪重，而未度之罪轻也。但意欲出城而未过者，比已越减一等。欲度关而未逾者，比已越减五等，故下文谓“冒度而自首者获免”。是则未度轻，未过重也。
    矜其稍远则不举，轻乎不纠
    凡官有属，稍远则职分所拘，故律矜恤焉。州县官有过，监察宜纠，路官宜举。监察虽远而职掌则近，路官虽近而职分有限，故不举轻而不纠重也。
    故屏服食，论以斗殴
    律犯“故”之一字，是专主于谋，罪必致重。寒之以衣，饥之以食，人之死生系焉。故意屏去其服食，不得以御其饥寒而致死者，虽无痕伤，宜以故殴杀人科罪。
    贸易官婢，同于和诱
    系官奴婢，三转而方从良。贸买也，以物相换曰易。官婢虽贱，或以钱物而买易者，即有主之婢与和诱略卖良人同。
  并赃累并法也，而法兼于赃
  一事发露，赃必并而法必并也，盖法因赃而累成。二罪俱发，从赃重而论罪，止坐一事之罪，而追二罪之赃也。
  本部如本属也，而属尊于部
  部以官长之义，属以亲族之恩，皆当尊敬，故曰如如者同也。但属则有服，而部则无服矣，故曰尊于部。
  诈传制书，情类诈为
  防微杜渐，国政之本。以己意诈冒虚传天子之命，则与诈为制书之罪不异矣。
  私造兵器，罪加私有
  私家造作兵器者，比与隐藏者，罪当加等。造私酒，饮私酒者同此。
  言其变，则或严未得之始
  事已成而或改曰变，谓如错认财物，事发到官或悔，变其事宜，无罪也。当严究其认物。未得之初，自有其物而误认，诈冒欲图而故认，罪故有异。
  语其常，则皆重已然之后
  一定不移者谓之常，如甲与乙丙丁同盗，甲主谋为首，此即常也。上盗之时，却以乙为首，此即权也。然上盗之时，系主谋已定之后，则当从已定。主谋者为首，其罪为重。
  主典不原于举觉
  主典者，百司主领之总名也。事或过失差谬，责归于已，举觉为先。既失举觉，罪莫能原，故自觉者止减犯人二等。
  官物宜吝于给受
  《论语》曰：“出纳之吝，谓之有司。”故官司财物多给则亏，官多受则损民，必皆宜吝。
    已囚而窃，则亲等他人
    在禁曰囚，不悛过而复窃，则亲不得以容隐，囚不得以攀指，窃亲之物与犯人同。
    囚走而杀，则仗等空手
    夫囚避罪而逃，必越禁也。拒捍者，虽持器仗而杀之，亦犹空手。若论以无罪，则太宽，论以杀人，则太重，故止徒二年也。
  妄认或依于错认
  妄认者，诈冒图财，比同真盗。错认者，误也。妄认虽不得财，亦犹盗已成，而未成合依错认作罪。
    公取岂殊于窃取
    不避人见，公然取去者，谓之公取。潜形避人取去者，谓之窃取。皆即盗也，何殊之有？
    失器物者，方辩于官私
    系官器者，不检举而失去者，坐以偿官。私家器物误失去者，止偿物而无罪。
    贷市易者，始分于监守
    监临之官借贷民间财物而不还者，即系强索，准盗减一等而科罪。若主守之官亦台准盗而加二等，原其监临去民远而守主近也，二者俱推初情而坐罪。
    使之迷谬，固宜加药以从良
    迷谬使人颠倒迷惑，罔无所知，更于饮食之内者，加之以药而取其财物者，虽获生免，亦从强盗论。
    可以杀伤，孰谓扼喉而轻殴
    挽撮鬓髻、扼喉、撮领，但可以致命者，皆依杀人之罪，非轻殴论也。
    议夫制不必备也，立例以为总
    制者，天子之命所出，以为号令，岂待备悉而明？但可以为立例之总而已。
    条不必正也，举类而可明
    枝干曰条。条者，例事之名，标准梯楣而已。但举其类之相似者，自可明也。此通上文为一联。制者，木之根。例者，木之身。条者，木之枝。类者，木之叶。此二句明其用例取法之要文也。
    官司捕逐，法宽于救助
    杀伤人命，强盗危逆捕逐之际，所在官司划时救助，推避不前，处以重法，故不禁人之救助也。
  主守故纵，理异于听行
  私自避役逃亡，主司容之不举，曰故纵。罔理诈冒，主司受贿走透，曰听行。是知听行重而故纵轻也。
  借物系监临者，车计庸而船计赁
  监临之官借民可以滋生之物者，计累其滋生以为赃论。今日车计其庸价，船计其赁钱者，举类而言，如马牛、驴骡、碾磨、店坊皆是也。
  买赃非盗诈者，流从重而徒从轻
  故买贼赃，除窃盗、诈伪而来者，以不应故犯论。其余若六十七犯徒年之赃者，稍轻于九十七犯流配之赃也。若民间误买者，不坐。
    罪不首亦同自首
    罪于未获之前隐匿不首，其犯人尊长首之者，即与自首同。盖大得以首小，小不得以首大。如子盗父首，奴盗主首，婿盗妻父兄首是也。
    盗已成犹为未成
    凡所盗之物，但移置他处，未离本所，或未得驮载，或悔过不分赃，或盗仓粮而未出敖所之类是也。
    义胜于服，则舍服而论义
    外祖父母宜若尊也，但服小功而已。殴之却加一等者，则尊之以义也。今结义之亲，故听有服。
    情重于物，则置物而责情
    强盗以微物而杀人，监临以挟势而强索，物微而情重也，故置之以论情。
    手足法齐于他物
    手足殴伤官长、尊长者，加凡人一等，比同他物伤论。于足伤人，见血而内损者，同他物伤论。
    继养恩轻于本生
    父母之恩，昊天罔极。继父继母，抚字成人，岂无恩乎？但与本生之服制稍异。
    孙同于子者，立以承祖
    长孙同子，子死孙立。荫叙者孙，降子一等。
    契同于符者，用而发兵
    契当作契，即此锲字，以木刻字而取信。古者谓之右契，乃取物之券也。如征兵取物，皆用之也。符以玉或以铜刻，以义字即今之勘合是也。盖遣兵之法，取信为要。急速之际执一于符，则恐误事，但契之与符可相权用，大同小异，同出于信也。
    替流之役，无丁难准徒加杖
    替流者，配所更犯流罪，必以役替之。纵家无兼丁，亦不得以准徒，但以杖加之。
    同罪之刑至绞，即依例除名
    甲与乙同罪犯刑，甲正犯而不至死，亦合除名。乙杂犯而法当至死．方依例除名。
  大抵情伪不常也，宜以万变通
  此言人情之真伪难测，无常则也，宜乎刑法之应变，随事之轻重得宜也。
  色目有异也，难乎一概理
  贵贱、士民、杂户之不齐，其所犯，加减赎罚，刑法轻重之或异，难以一概而论之。此二句嗟悼刑法之用不易言也。
    留住本为于工乐
    留住之法，自古有之。乐艺之人合犯徒流者，但加之以杖而免其役。大抵专为乎工乐。近视诸王官婢，皆上有用之人，流之则妨其用，因得以留之，故为留住法。
    称人不及于奴婢
    被盗之家称人而不及婢，诸条之中及婢而不称人者，言其贱也。官婢从良者，得以称人，未从良而称人者，与诈冒同。
    部曲优娶于杂户
    部曲之家得以娶杂户、良人之女，杂户不得以娶部曲与良人。盖部曲乃仙音教坊之正户，故其娶可得以优于杂户也。
  伯叔爱隆于刺史
  刺史，本属之官，宜主于敬。伯叔，有服之宗亲，宜乎主爱。是伯叔之爱重于刺史之敬也。
    妻非幼而准于幼
    妻本同居义聚，但曰有别，非卑幼之比。然夫死从子，故宜乎准于卑幼也。
  女称子而异于子
  女嫁从夫之姓，虽曰无子，许婿承户似同于子也。但服与子异而坐亦不同耳。
  五服定罪，有亲同于疏
  以尊陵卑，故杀子孙，凡所以逆理倍常，斗殴而折伤肢体人命之类者，虽亲义绝，难以服论罪，但比常人减等。
  六赃计贯，或终如其始
  强盗、窃盗、枉法、不枉法、受所监临、《杂律》坐赃，此六者皆有始终始初之意，轻而终后之意。重者，其罪与赃贯必不同也。或有终后之赃，计之贯数却与始初之赃同者，难以一概论也。
  相侵不辨于尊卑
  妄自尊大而侵损伤害人命之类，必与凡人同，不准荨卑之议。即上文所谓有亲同于疏者是也。
  相犯各加于彼此
  嫂叔不通问，盖古礼也。然殴兄之妻，非犯上同也。殴夫姊妹，非卑幼比也。故律“殴兄之妻者，杖八十。殴夫弟妹者，杖六十”。所以相犯者，彼此加罪与凡殴不同，后下手理直者减科。
    误杀系尊长者，科之以过失
    祖父母、父母，俱系尊长，或与他人争殴行凶，其子孙有服之人因解劝，误迎器仗身死者，若拟偿命，缘系有服尊长，又非故杀，宜科之以过失。
    对烧非积聚者，论之以弃毁
    对烧，即沿烧也。或遗漏，或放火，各有本罪。但沿烧他人之物，或官府屋物之类，积聚而不可移者，乃成器之物，故其罪重。不能堆垛散顿而可移者，自不及迁移以致烧毁，论之以无用之物，故其罪轻。
    笃疾戆愚，亦合于三赦
    十五之前曰幼，七岁曰悼，九十曰耄。此三者，  （犯）罪不加（罪）刑，盖古礼也，故曰三赦。笃、疾、戆愚，凡废疾之人，有罪皆准赎免。
    轻囚就重，听移于百里
    一事而二处觉发者，俱有文案，相离百里，以轻就重而并勘之。若百里之外，各从事发处归结。
    事大不论乎失
    军国重事或误陷城池之类，此大事也，难准过失。
    法重犹矜于死
    人之犯法，罪莫大焉。然死而至绞者，但犯而免绞可也。古律所以矜其死而然，《书》曰：“罪疑惟轻。”
    罪相为隐，外止及于祖孙
    夫九服者，曾高至玄孙则无服矣。故有服者得相容隐，无服则不容矣。所以奴为主隐，若主为奴隐，则有纵容犯法之罪。
    理直减科，不行于兄秭
律有凡人相殴，后下手理直者，依例当罪。兄姊相殴，弟姊虽后下手，理直者依例当罪。
  信夫犯不知者，轻不从本
  凡亲有服者，生不相识，因他（不）相殴，虽有伤，到官推问，始知系是有服尊长，但依凡人论。缘其本情之未识也，故从其始。轻则从其未识之本情，重则不可从也。
  亲相杀者，律并依常
  亲戚之间，有服无服相杀致命，小而杀大者，罪宜有之。虽大而杀小，系犯刑也，各当常人之法。
    虽戏虽失，而不从戏失
    君臣父子，夫妇昆弟，当以恭敬。戏弄官府，失口大言，侮慢父兄，因斗殴伤害者，并依常条科罪，难同戏失之罪。
  非殴非伤，而有同殴伤
  殴人者笞四十，伤人者杖六十。其或以蜂蝎蛇螫伤害致命者，非殴伤也，必依殴伤之例。
    渡关三等，自首而获免者冒渡
    关津渡栈，俱有常禁。无文引而自渡者，谓之私渡。不以正道而已过者，谓之越渡。假以他人名字之文引而渡者，谓之冒渡。此三者，惟冒渡者容首而免罪，谓其终有文引耳。
    赃罪六色，共犯而合并者盗赃
    赃虽有六，情拘轻重。除强、窃盗赃系罔理取人之物，或致人命，情由重也，故并赃而累其罪。若其他赃滥系取与求请之财，止依本罪。
    他捕或同于自捕
    盗贼罪囚逃避隐匿，主守有怠慢之罪，立限之内虽诸人捕获得完者，即与主守自行捕完同。
    囚亡有异于徒亡
    徒囚者，徒役在外之囚。虽所在官司有禁锢之例，必有年限轻重，终系已行受刑，因囚或沿途或地所因而逃亡者，其罪稍轻。在禁之囚，故纵失放，主守监临罪重于徒亡也。
    文无失减者，必依减三等之失
    律文无过失减等之例，若科举滥放一人及第者，徒一年而减三等科罪。
    罪有强加者，不准加二等之强
    犯罪者轻，有司强加罪名而至重，若理告到官，止加一等科罪，无加二等之理也。
  误杀私牛马者，法止无罪
  官司牛马不准误杀，徒一年半而倍偿，若私已牛马，毛色相彷或夜昏暗，误失宰杀者，终无特情，故无罪而止倍减价。
  故伤亲畜产者，价亦不偿
  亲既有服，物必有分，虽故意伤毁畜产与主自伤同也。谓无罪而不偿者，为其亲义重而畜产轻也。
    见役在官，脱户止从于漏口
    抄户之法，漏户徒二年，漏口杖九十。其有抄户之际，居官他处，非故漏而不得已也，法宽而止论漏口。
    特敕免死，杀人须至于移乡
    君命至重，而杀人者罪莫能逃。既钦君命，当免罪而移乡千里，使知有法。
    大哉，罪有累加不累加
    凡人罪至官司，始招不实，再审实之，始不实之罪轻而后实之罪重，宜累加其罪也。见犯在官而又犯之，亦宜累之。若始招重而后招轻，止从重而不加。
  赃有并计不并计
  偷盗牛马，余主告发，或总偷匹数，或子母之匹，当并计也。若余匹自随而来者，非故图也，不入并计之罪。
    公坐为私者，官当同公坐之法
    官司公坐之际，一官挟私而首主其事，余官不知，当以失论。其主私之官虽挟私意，终于公坐为之，当论公坐之失。
  谋杀从故者，首从依谋杀之制
  谋之一事，其来甚远。谋故行凶者，以生情发意推之，必久怀，必挟恨，皆出已意。若论其故，必同此谋也，何首从之有？大抵二人曰谋，三人曰首从。窃盗分首从，强盗无首从。但犯故杀者，即合依谋杀论也，故不分首从，俱依谋杀之例，谓其谋而又故也。
    小功大功，尊又加等
    亲有九族，罪有轻重。服尊一分，而罪加一等。随宜详酌，无定制也。
    听赎收赎，语无别例
    官罪曰听赎，民罪曰收赎。七十以上，十五以下及废疾者，除正犯以下并依例赎之。
    伤重加凡斗者，非止内损
拳手伤人笞四十，见血者加二等。他物伤人杖六十，见血者加二等。若伤重者随意加之，非独内损加而余重不加也。若亲属伤重者，与犯人同，故曰损人以凡论是也。
    出降依本服者，兼明外继
    女人出嫁者，服降一等。若相犯则依本服之罪，其与人外继宗祧者又不同也，与凡人论。
    士庶馈与，犹坐于去官
    馈送之例，虽微而准赃论。一贯笞二十，五贯加一等，去官减三等。官虽去而送之不宜也。
  亲故乞索，不论于挟势
  解佚。
  噫，吏之于法也，知非艰而用为艰，宜尽心于用刑之际
  解佚。
