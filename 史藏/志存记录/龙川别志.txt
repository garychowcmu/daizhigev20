龙川别志   [宋]苏辙
　　自序

　　予居龙川为《略志》，志平生之一二，至于所闻于人，则未暇也。然予年将五十起自疏远，所见朝廷遗老数人而已，如欧阳公永叔、张公安道皆一世伟人，苏子容、刘贡父博学强识，亦可以名世，予幸获与之周旋，听其所讲说，后生有不闻者矣。贡父尝与予对直紫微阁下，喟然太息曰：「予一二人死，前言往行堙灭不载矣。君苟能记之，尚有传也。」时予方苦多事，懒于述录。今谪居六年，终日燕坐，欲追考昔日所闻，而炎荒无士大夫，莫可问者，年老衰耄，得一忘十，追惟贡父之言，慨然悲之，故复记所闻，为《龙川别志》，凡四十七事，四卷。元符二年孟秋二十二日。
　　
　　卷上

　　周高祖柴后，魏成安人，父曰柴三礼，本后唐庄宗之嫔御也。庄宗没，明宗遣归其家，行至河上，父母迓之。会大风雨，止于逆旅。数日，有一丈夫冒雨走过其门，衣弊破裂，不能自庇。后见之，惊曰：「此何人耶？」逆旅主人曰：「此马铺卒吏郭雀儿者也。」后召与语，异之，谓父母曰：「此贵人，我当嫁之。」父母恚曰：「汝帝左右人，归当嫁节度使，奈何嫁此乞人？」后曰：「我久在官中，颇识贵人，此人贵不可言，不可失也。橐中装分半与父母，我取其半。」父母知不可夺，遂成婚于逆旅中。所谓郭雀儿，则周祖也。后每资以金帛，使事汉祖，卒为汉佐命。后父柴三礼既老，夜寐辄不觉，昼起常寡言笑。其家问之，不答。其妻醉之以酒，乃曰：「昨见郭雀儿已作天子。」初，周祖兵征淮南，过宋州，宋州使人劳之于葛驿。先有一男子、一女子，不知所从来，转客于市，佣力以食。父老怜其愿也，醵酒食、衣服，使相配为夫妇。及周祖至，市人聚观，女子于众中呼曰：「此吾父也。」市人驱之去。周祖闻之，使前问之，信其女也。相持而泣，将携之以行。女曰：「我已嫁人矣。」复呼其夫视之，曰：「此亦贵人也。」乃俱挈之军中，奏补供奉官，即张永德也。及周祖入汴，汉末帝以兵围其第，今皇建院是也，尽诛其家。惟永德与其妻在河阳为监押，末帝亦命河阳诛之。河阳守呼永德，以勑视之。永德曰：「丈人为德不成，死未晚也。」河阳守见其神色不少变，以为然，虽执之于狱，所以餽之甚厚。亲问之曰：「君视丈人事得成否？」永德曰：「殆必然。」以柴三体梦所见为验。未几而捷报至。周祖亲戚尽诛，惟永德夫妇，遂极富贵。

　　张永德事周世宗为殿前指挥使，性好道，道士多客其家。尝有一举子见之即病，几年乃愈。永德所以待之既厚，客欲辞去，永德曰：「吾待子不薄，何去之遽也？」曰：「吾有小术，当一试之而去。」试之，其药能乾水银为黄金。永德大惊，欲学之。客曰：「君自有三十年富贵，此术不足学也。」永德留之，不可。曰：「后当见吾于淮上。」及周世宗用兵寿春，永德从之。素善射，间出射于野，观者如堵，见一僧，则昔之举子也。与之归，宿帐中。夜半，屏人问所以保三十年富贵者。曰：「若见二属猪人，善事之，则富贵可保也。」旦辞去。艺祖方以力战有功，虽功名日盛，而出于侧微，鞍马服用未有以自给，永德稍以家资奉之。艺祖既天姿英特，问其年，复亥生也。永德大喜，倾身事之，凡用物皆有副，须辄以献，艺祖深德之，而不知其故也。其后太宗当娶符氏后，谋于艺祖曰：「符氏大家，而吾家方贫，无以为聘，奈何？」艺祖曰：「张太尉与吾善，弟往以情告之。」太宗持书往，永德延之卧内。太宗姿表尤异，问其年，亦亥生也。永德惊喜，倾家助之。太祖既登极，以邓州节钺授永德，许之终身。尝有人告永德谋反，艺祖曰：「张道人非反者。」即械而送之永德。曰：「尔敢告吾反，胆甚大。」破械，杖而遣之，艺祖闻之喜。及太宗嗣位，宠之不替，遂终于邓。

　　周显德中，以太祖在殿前点检，功业日隆，而谦下愈甚，老将大校多归心者，虽宰相王溥亦阴效诚款。今淮南都园，则溥所献也。惟范质忠于周室，初无所附。及世宗晏驾，北边奏契丹入寇。太祖以兵出拒之，行至陈桥，军变，既入城，韩通以亲卫战于阙下，败死。太祖登正阳门望城中，诸军未有归者，乃脱甲诣政事堂。时早朝未退而闻乱。质下殿执溥手曰：「仓猝遣将，吾侪之罪也。」爪入溥手，几血出。溥无语。既入见太祖，质曰：「先帝养太尉如子，今身未冷，奈何如此？」太宗性仁厚，流涕被面。然质知事不可遏，曰：「事已尔，无太仓卒，自古帝王有禅让之礼，今可行也。」因具陈之，且曰：「太尉既以礼受禅，则事太后当如母，养少主当如子，慎勿负先帝旧恩。」太祖挥涕许诺，然后率百官成礼。由此太祖深敬重质，仍以为相者累年。终质之世，太后、少主皆无恙。故太祖、太宗每言贤相，必以质为首。

　　楚王元佐，太宗之长子，将立为嗣，坚辞不肯，欲立太祖之子，由此遂废。故当时以为狂，而实非狂也。

　　景德中，契丹南牧。真宗用寇莱公计，亲御六军渡河，兵始交而毙其贵将。契丹有求和意，朝廷知之，使供奉官曹利用使于兵间。利用见虏母于军中与蕃将韩德让偶在駞车上，坐利用车下，馈之食，共议和事。利用许之岁遗银绢三十万疋两。利用之行也，面请所遗虏者，上曰：「必不得已，虽百万亦可。」及还，上在帷宫，方进食，未之见，使内侍问所遗。利用曰：「此机事，当面奏。」上复使问之，曰：「姑言其略。」利用终不肯言，而以三指加颊。内侍入白：三指加颊，岂非三百万乎？上失声曰：「太多！」既而曰：「姑了事亦可耳。」帷宫浅薄，利于具闻其语。既对，上亟问之，利于再三称罪，曰：「臣许之银绢过多。」上曰：「几何？」曰：「三十万。」上不觉喜甚。由此利用被赏尤厚。然当时朝论皆以三十万为过厚，惟宰相毕士安曰：「不如此，虏所愿不满，和事恐不能久。」众未以为然也。然自景德至今将百年，自古汉蕃和好所未常有，毕公之言得之矣。

　　契丹既受盟而归，寇公每有自矜之色，虽上，亦以自得也。王钦若深患之，一日，从容言于上曰：「此《春秋》城下之盟也，诸侯犹且耻之，而陛下以为功，臣窃不取。」真宗愀然不乐，曰：「为之奈何？」钦若度上厌兵，即谬曰：「陛下以兵取幽、燕，乃可刷耻。」上曰：「河朔生灵始免兵革之旤，吾安能为此？可思其次。」钦若曰：「惟有封禅泰山，可以镇服海内，夸示夷狄。然自古封禅，当得天瑞希世绝伦之事，然后可为也。」既而又曰：「天瑞安可必得，前代盖有以人力为之者，惟人主深信而崇奉之，以明示天下，则与天瑞无异矣。」上久之乃可。然王旦方为相，上心惮之，曰：「王旦得无不可乎？」钦若曰：「臣得以圣意喻旦，宜无不可。」乘间为旦言之，旦黾勉而从。然上意犹未决，莫适与筹之者。它日，晚幸秘阁，惟杜镐方直宿。上骤问之曰：「古所谓河出图，洛出书，果如何事耶？」镐老儒，不测上旨，谩应曰：「此圣人以神道设教耳。」其意适与上意会，上由此意决。遂召王旦饮酒于内中，欢甚，赐以樽酒，曰：「此酒极佳，归与妻孥共之。」既归发之，乃珠子也。由是天书、封禅等事，旦不复异议。时王旦为相，材有过人者，然至此不能力争，议者少之。盖旦为人类冯道，皆伟然宰相器也。道不幸生于乱世，生死之际不能自立；旦事真宗，言听谏从，安于势位，亦不能以正自终，与道何异。

　　祥符末，每有大礼，辄奉天书以行，旦为天书使，常悒悒不乐。上之初即位，李沆为相，旦参知政事，沆取四方水旱盗贼奏之。旦以为细事，不足烦上听。沆曰：「人主少年，当使知四方艰难，不然，血气方刚，若不留意声色犬马，则土木、甲兵、祷祠之事作矣。吾老不及见此，此参政他日之忧也。」及旦亲见王钦若、丁谓等所为，谏则业已同之，欲去则上遇之厚，不忍去，乃叹曰：「李文靖真圣人也。」既寝疾，欲削发披缁以殓。素善杨大年，死后诸子欲从之，大年以为不可，乃止。虽以富贵终身，而实不得志也。

　　真宗初即位，李沆为相。帝雅敬沆，尝问治道所宜先，沆曰：「不用浮薄新进喜事之人，此最为先。」帝问其人。曰：「如梅询、曾致尧等是矣。」帝深以为然。故终帝之世，数人者皆不进用。是时梅、曾皆以才名自负，尝遣致尧副温仲舒安抚陕西，致尧于閤门疏论仲舒，言不足与共事，轻锐之党无不称快。然沆在中书不喜也，因用它人副仲舒，而罢致尧。故自真宗之世至仁宗初年，多得重厚之士，由沆力也。

　　真宗临御岁久，中外无虞，与羣臣燕语，或劝以声妓自娱。王文正公性俭约，初无姬侍。其家以二直省官治钱，上使内东门司呼二人者，责限为相公买妾，仍赐银三千两。二人归以告公，公不乐，然难逆上旨，遂听之。盖公自是始衰，数岁而捐馆。初，沈伦家破，其子孙鬻银器，皆钱塘钱氏昔以遗中朝将相者，花篮火筒之类，非家人所有。直省官与沈氏议，止以银易之，具言于公，公嚬蹙曰：「吾家安用此？」其后姬妾既具，乃呼二人问：「昔沈氏什器尚在可求否？」二人谢曰：「向私以银易之，今见在也。」公喜，用之如素有。声色之移人如此！张公安道守金陵，二直省官有一人自南方替还，具为公道此。

　　祥符末，王沂公知制诰，朝望日重。一日，至中书，见王文正公。公问：「君识吕夷简否？」沂公曰：「不识也。」退而访之。吕公时为太常博士，通判滨州，人多称其才者。它日复见文正，复问如初。沂公曰：「公前及此人，退而访之。」具所闻以告。文正曰：「此人异日与舍人对秉钧轴。」沂公曰：「公何以知之？」曰：「余亦不识，但以其奏请得之。」沂公曰：「奏请何事？」曰：「如不税农器等数事。」时沂公自待亦不浅，闻文正之言，不信也，姑应之曰：「诺。」既而许公自滨罢，擢提点两浙刑狱，未几置之侍从。及丁晋公败，沂公引为执政，卒与公并相。沂公从容道文正语，二公皆嗟叹，以为非所及。其后张公安道得其事于许公，故于《许公神道碑》略敍一二。

　　真宗晚年得风疾，自疑不起，尝枕宦者周怀政股，与之谋，欲命太子监国。怀政，东宫官也。出与寇准谋之。遂议立太子，废刘氏，黜丁谓等，使杨亿草具诏书。亿私语其妻弟张演曰：「数日之后，事当一新。」稍泄，丁谓夜乘妇人车与曹利用谋之，诛怀政，黜准，召亿至中书。亿惧，便液俱下，面无人色。谓素重亿，无意害之，徐曰：「谓当改官，烦公为作一好麻耳。」亿乃少安。准初为此谋，欲遗使四方，宣示风指，诛异己者，使杨亿为诏书，遣其壻王曙出使。曙知其不可，力止之，意其必有祸败，藏其诏书草，使其妻缝置夹衣中。及刘后既没，朝廷方欲理准旧勋，曙出其书，文字磨灭，殆不可复识，由此赠亿礼部尚书，諡曰文。李淑为之辞，其略曰：「自昔天僖之末，政渐宫闱，能协元臣，议尊储极。」盖准为人忠亮自信，固无异心，然使之得志，必有恣横失众之事，未必不为国之祸也。

　　杨文公晚年居阳翟，素厚杨玮。玮尝辞赴举，求赀粮而行，公命以千钱予之。玮本责办于公，既得此，殊非本意，然亦不动。公熟视之，良久，亦无它。玮辞去，公命乘驴于阶。玮不肯，公拊其背曰：「子他日不可，今日可矣。子异日必为吾此官。」既而以钱百千贷之。玮遂及第，名位率与文公等。

　　真宗既疾，甚殆，不复知事。李迪、丁谓同作相。内臣雷允恭者，嬖臣也。自刘后以下，皆畏事之。谓之进用，皆允恭之力。尝传宣中书，欲以林特为枢密副使，迪不可，曰：「除两府须面奉圣旨。」翌日，争之上前，声色俱厉。谓辞屈，俛首鞠躬而已。谓既退，迪独留，纳劄子。上皆不能省记，而二相皆以郡罢。允恭传宣谓家，以中书阙人，权留谓发遣。谓由此入直中书，见同列，召堂吏喻之，索文书阅之。来日与诸公同奏事，上亦无语。众退，独留。及出，道过学士院，问院吏今日学士谁直。曰：「刘学士筠。」谓呼筠出，口传圣旨，令谓复相，可草麻。筠曰：「命相必面得旨，今日必有宣召，麻乃可为也。」谓无如之何。它日再奏事，复少留，退过学士院，复问谁直。曰：「钱学士惟演。」谓复以圣旨语之，惟演即从。谓既复相，乃逐李公及其党，正人为之一空。将草李公责词，时宋宣献知制诰当直，请其罪名，谓曰：「《春秋》无将，汉法不道，皆其事也。」宋不得已从之。词既成，谓犹嫌其不切，多所改定，其言上前争议曰「罹此震惊，遂至沉顿」，谓所定也。及谓贬朱崖，宋犹掌词命，即为之词曰：「无将之戒，深着于鲁经；不道之诛，难逃于汉法。」天下快之。

　　丁谓既逐李公于衡州，遣中使齎诏赐之，不道所以。李闻之欲自裁，其子柬之救之得免。谓因大行贬窜王钦若、丁度等，皆投之远方。时王沂公参知政事，不平之，曰：「责太重矣。」谓熟视久之，曰：「居停主人恐亦未免也。」沂公踧然而惧，因密谋去之。

　　内侍雷允恭既有力于谓，谓深德之。及山陵事起，宦官多缘伏出在外，允恭独留不遣，自请于太后，太后终不许。允恭泣曰：「臣遭遇先帝，不在人后，而独不得効力于陵上，敢请罪。」太后曰：「吾不于汝惜差遣，顾汝少而宠幸，不历外任，今官品已高，近下差遣难以与汝，若近上名目，因汝不知条法，妄有举动，适为汝累矣。」允恭泣告不已，乃以为都监。允恭驰至陵下，司天邢中和为允恭言：今山陵上百步，法宜子孙，类汝州秦王坟。允恭曰：「如此何故不就？」中和曰：「恐下有石若水耳。」允恭曰：「先帝独有上，无它子，果如秦王坟，何故不用？」中和曰：「山陵事重，踏勘覆按，动经日月，恐不及七月之期耳。」中和曰：「第移就上穴，我走马入见太后言之，安有不从？」允恭素贵横，人莫敢违，即改穿上穴。及允恭入白太后，太后曰：「此大事，何轻易如此？」允恭曰：「使先帝多子孙，何惜不可？」太后意不然之，曰：「出与山陵使议可否。」允恭见谓，具道所以，谓亦知其非，而重违允恭，无所可否，唯唯而已。允恭不得谓决语，入奏太后曰：「山陵使亦无异议矣。」既而上穴果有石，石尽水出。沂公具得其事，以为擅易陵地，意有不善，欲奏之而不得间，谓同列曰：「曾无子，欲令弟子过房，来日奏事毕，略留奏之。」谓不以为疑。太后闻之，大惊，即命差官按劾其事，而谓不知也。比知，于廉前诉之，移时，有内侍卷帘曰：「相公谁与语？驾起久矣。」谓知太后意不可回，以笏叩头而退。谓既得罪，山陵竟就下穴。盖谓所坐欲庇允恭，不忍破其妄作耳。然其邪谋深远，得位岁久，心不可测，虽沂公以计倾之，而公议不以为非。内臣张怀忠者，刘后阁下亲信人也，庆历中监书库，为张安道说此事。

　　章献垂箔，有方仲弓者，上书乞依武氏故事立刘氏庙，章献览其疏，曰：「吾不作此负祖宗事。」裂而掷之于地。仁宗在侧，曰：「此亦出于忠孝，宜有以旌之。」乃以为开封司录。及章献崩，黜为汀州司马。程琳亦尝有此请，而人莫知之也。仁宗一日在迩英谓讲官曰：「程琳心行不忠，在章献朝尝请立刘氏庙，且献七庙图。」时王洙侍读闻之。仁宗性宽厚，琳竟至宰相，盖无宿怒也。

　　王沂公为相，兼玉清昭应宫使，宫焚而罢，吕许公当国。是时太后临朝，仁宗尚幼，公能以智辑睦二宫，无纤毫之隙。及许公薨，仁宗方视朝，恸哭久之，顾左右大臣曰：「吕夷简死，谁复能办大事者！」及举哀，哭之甚恸。遂以祭奠器皿尽赐其家。张公安道时摄太常卿，亲见其事。其后奉勑撰《许公神道碑》，其家欲言和协二宫事，安道于上前质其虚实，上不喜，曰：「吾不能复记此事。」良久乃曰：「明肃章献尝自言梦周王佑真宗子，早夭。来告，将脱生荆王宫中。时允初始生，允初，荆王少子，所谓五相公者。太后欲取入宫养之，吕夷简争之，乃止。」上所言如此，则许公信有力矣。

　　章献皇后崩，吕公以后遗令，册杨太妃为皇太后，且复垂帘。士大夫多不悦。御史中丞蔡齐将留百官班争之，乃止。许公叹曰：「蔡中丞不知吾心，吾岂乐为此哉！仁宗方年少，禁中事莫主张者。」其后盛美人等恣横争宠，无如之何，许公之意或在是矣。然人主既壮，而母后听政，自非国家令典。虽或能整齐禁中，而垂帘之后，外家用事，亦何所不至？古今母后临朝，如宣仁宗专奉帝室，不为私计，盖未有也。

　　章献既没，或疑章懿之丧。仁皇遣李用和发其葬视之，容貌如生。使者驰入奏，仁皇于章献神御前，焚香泣告曰：「自今大孃孃平生分明矣。」仁宗谓刘氏大孃孃，谓杨氏小孃孃。

　　章懿之崩，李淑护葬，晏殊撰志文，只言生女一人，早卒无子。仁宗恨之，及亲政，内出志文，以示宰相曰：「先后诞育朕躬，殊为侍从，安得不知？乃言生一公主，又不育，此何意也？」吕文靖曰：「殊固有罪，然宫省事秘，臣备位宰相，是时虽略知之而不得其详，殊之不审，理容有之。然方章献临御，若明言先后实生圣躬，事得安否？」上默然良久，命出殊守金陵。明日，以为远，改守南郡。如许公保全大臣，真宰相也，其有后宜哉！及殊作相，八王疾革，上亲往问。王曰：「叔久不见官家，不知今谁作相？」上曰：「晏殊也。」王曰：「此人名在图谶，胡为用之？」上归阅图谶，得成败之语，并记志文事，欲重黜之。宋祁为学士，当草白麻，争之。乃降二官知潁州，词曰：「广营产以殖赀，多役兵而规利。」以它罪罪之。殊免深谴，祁之力也。

　　李文定与吕文靖同作相，李公直而疎，吕公巧而密。李公尝有所规画，吕公觉其非所能及，问人曰：「李门下谁为谋者？」对曰：「李无它客，其子柬之，虑事过其父也。」吕公因谓李公：「公子柬之，才可用也，当授以事任。」李公谦不敢当。吕公曰：「进用才能，此自夷简事，公勿预知。」即奏除柬之两浙提刑，李公父子不悟也，皆喜受命。二公内既不协，李公于上前求去。上怪问其故。李奏曰：「老疾无堪夷简慢欺。」具奏所以。上召吕而质之。时燕王贵盛，尝为门生某求官，二公共议许之。既而吕公遂在告，李公书奏与之，久之忘其实，反谓吕独私燕邸。吕公以案牍奏上，李惭惧待罪，遂免去。其后王沂公久在外，意求复用。宋宣献为参知政事，甚善吕公，为沂公言曰：「孝先求复相，公能相容否？」吕公许诺。宣献曰：「考先于公，事契不浅，果许，则宜善待之，不宜如复古也。」吕公笑然之。宣献曰：「公已位昭文，孝先至，于集贤处之可也。」吕公曰：「不然，吾虽少下之何害！」遂奏言王曾有意复入，上许之。吕公复言愿以首相处之，上不可，许以亚相。乃使宣献问其可否，沂公无所择。既至，吕公专决，事不少让，二公又不协。王公复于上前求去，上问所以，对如李公去意。固问之，乃曰：「夷简政事多以贿成，臣不能尽记，王博文自陈州入知开封，所入三千缗。」上惊，复召吕公面诘之。吕公请付有司治之，乃以付御史中丞范讽。推治无之，王公乃请罪求去。盖吕公族子昌龄，以不获用为怨，时有言武臣王博古尝纳赂吕公者，昌龄误以博文告，王不审，遂奏之。上大怒，遂以王公知郓州，吕公亦以节钺知许州。参知政事宋宣献、蔡文忠亦皆罢去。李公、王公虽以疎短去位，然天下至今以正人许之。

　　章郇公虽闽人，然其为人厚重。少时有相工知人贵贱，公父以兄弟见之，相者曰：「中有一人大贵。」公就位，舍去不复问，公弟从之不已。父曰：「所谓贵者谁也？」相者曰：「舍去者是也。」后以侍郎为参知政事，吕许公鄙其为人。宋宣献时以尚书为枢密副使，许公即以为参知政事，欲以逼公。公之亲友皆劝公自引去，公不听。久之，宣献卒，乃求避位。许公深愧之，言于仁宗，留公不遣。及许公薨，遂秉政。晏元献、杜祁公、范文正、富郑公更用事，公默默无所为。然数公既去，而公为相如故，卒以老辞位而退，盖亦有过人者。

　　张公安道尝为予言：「治道之要，罕有能知之者。老子曰：『道非明民，将以愚之。』国朝自真宗以前，朝廷尊严，天下私说不行，好奇喜事之人，不敢以事摇撼朝廷。故天下之士，知为诗赋以取科第，不知其它矣。谚曰：『水到鱼行。』既已官之，不患其不知政也。昔之名宰相，皆以此术驭下。王文正公为相，南省试《当仁不让于师赋》，时贾边、李迪皆有名场屋，及奏名，而边、迪不与。试官取其文观之，迪以落韵，边以师为众，与注疏异，特奏令就御试。王文正议：落韵失于不详审耳，若舍注疏而立异论，不可輙许，恐从今士子放荡，无所准的。遂取迪而黜边。当时朝论大率如此。仁宗初年，王沂公、吕许公犹持此论。自设六科以来，士之翘俊者，皆争论国政之长短。二公既罢，则轻锐之士稍稍得进，渐为奇论以撼朝廷，朝廷往往为之动摇。庙堂之浅深，既可得而知，而好名喜事之人盛矣。许公虽复作相，然不能守其旧格，意虽不喜，而亦从风靡矣。其始也，范讽、孔道辅、范仲淹三人，以才能为之称首。其后许公免相，晏元献为政，富郑公自西都留守入参知政事，深疾许公，乞多置谏官，以广主听。上方向之，而晏公深为之助，乃用欧阳修、余靖、蔡襄、孙沔等并为谏官。谏官之势，自此日横。郑公犹倾身下士以求誉，相帅成风。上以谦虚为贤，下以傲诞为高，于是私说遂胜，而朝廷轻矣。」然予以张公之论，得其一不得其二，徒见今世朝廷轻甚，故思曩日之重，然不知其敝也。大臣恣为非横，而下无由能动，其害亦不细也。使丁晋公之时，台谏言事必听，已如仁宗中年，其败已久矣！至于许公，非诸公并攻其短，其害亦必有甚者。盖朝廷之轻重则不在此。诚使正人在上，与物无私，而举动适当，下无以议之，而朝廷重矣，安在使下不得议哉？下情不上通，此亦人主之深患也。可则从之，否则违之，岂害于重哉！西汉之初，专任功臣侯者如绛、灌之流，不可谓不贤，至使贾谊、董仲舒皆老死不得用。事偏则害生，故曰张公得其一不得其二，由此言之也。

　　范文正公笃于忠亮，虽喜功名，而不为朋党。早岁排吕许公，勇于立事，其徒因之，矫厉过直，公亦不喜也。自越州还朝，出镇西事，恐许公不为之地，无以成功，乃为书自咎，解雠而去。其后以参知政事安抚陕西，许公既老居郑，相遇于途。文正身历中书，知事之难，惟有过悔之语，于是许公欣然相与语终日。许公问何为亟去朝廷，文正言欲经制西事耳。许公曰：「经制西事，莫如在朝廷之便。」文正为之愕然。故欧阳公为《文正神道碑》，言二公晚年欢然相得，由此故也。后生不知，皆咎欧阳公。予见张公言之，乃信。
　　卷下

　　宝元初，元昊创立文法，故名吾祖，慢书始闻，朝廷为之忿然。张邓公为相，即议绝和问罪，时西边弛备已久，人不知兵，识者以为忧。吴春卿时为谏官，上言夷狄不识礼义，宜且勿与较，许其所求，彼将无词举动，然后阴勑边臣密修战备，使年岁间战守之计立，则元昊虽欲妄作，不能为深害矣。奏入，邓公笑曰：「人言吴舍人心风，果然。」既而和事一绝，元昊入寇，所至如入无人之境。后数年，力尽求和，岁增赂遗，仍改名「兀卒」，朝廷竟不问。世乃以春卿之言为然。

　　元昊既叛，陕西四路置帅。夏英公竦为总帅，居长安，不临边，精兵勇将留寘麾下，四路战守出入皆取决焉，既远不及事，而四路负败，罚终不及总帅。知制诰张公安道为谏官，言：「自古元帅无不身对敌，虽齐桓、晋文霸主，亦亲履行阵。至于将佐有败，元帅必任其责，诸葛亮为大将军，马谡之败，降右将军，此古今通义也。今夏竦端坐长安，未尝临敌，诸路失律，一皆不问，有总帅之名，而无总帅之实。乞据四路败事，加以责罚而罢总帅，使四路帅臣，自任战守之计，有事干它路者，递相关报，随宜救应，于事为便。」朝廷从之。英公降知别州，而四路各任其事，盖始于此。

　　元昊久叛，边兵屡屈，秦人困弊，而诸将耻于无功，莫敢言和戎者。虽夏人每入輙胜，而国小民贫，疾于点集，卤获之利不补所耗，而岁赐和市之利皆绝，一绢之直八九千钱，上下亦厌兵矣，而元昊悖慢已甚，亦难于款塞。张安道为谏官，乞因郊霈，许诸帅纳其自新之请，以安西界生灵，其言甚美。仁宗览之大喜，退见许公政府，公亦喜曰：「舍人有此言，社稷之福也。」是岁，勅书即行之。自是边臣乃敢受元昊降款，戎夏皆获息肩。仁宗以至仁御物，而许公审于安危之计，不狥虚名，不贪小利，故谠言正论，闻则能用，虽遭元昊之变，而不失太平之业，有以也夫！

　　贾昌朝始作国子监直讲，孙奭判监。昌朝尝候奭，奭不出，使人以《唐．路随、韦处厚传》示之，曰：「读讫乃相见。」既见，奭曰：「知此意否？足下异日以儒术作相，正如此二人。」世谓奭能知人。然其名位则类矣，而邪正则未也。若止论贵贱，此但相师所能耳！

　　庆历中，契丹使刘六符求和亲，贾昌朝馆伴，未有以拒之。先是，宗真之弟号大弟者用事，横于虏中，因信使尝通书币。仁宗使昌朝谓六符，欲因今使答之。六符辞曰：「此于太后甚善，然于本朝不便。」昌朝因曰：「即如此，欲以太子宗真之子。求和亲，皇帝岂安心乎？」六符不能答，自是和亲之议颇息。

　　元昊未顺，契丹要求无厌，范文正公以为忧，乞城京城以备狄。众惑其说，惟吕许公以为非，曰：「虽有契丹之虞，设备当在河北，柰何遽城京城以示弱乎？使虏深入而独固一城，天下扰矣。」乃议建北都，因修其城池，增置守备，识者韪之。

　　刘从德妻遂国夫人者，王蒙正女也。宝元中，出入内庭，或云得幸于上，外人无不知者。以此获罪，夺封，罢朝谒。久之，复得入。张公安道为谏官，虽以数论列，皆留中焉。富郑公时知制诰，制下复遂国封，郑公缴还词头，封命遂寝。唐制，惟给事中得封还诏书，中书舍人缴词头盖自郑公始。安道见吕许公，犹以非旧典，不乐。二公之不相喜，凡皆此类也。

　　庆历中，劫盗张海横行数路，将过高邮。知军晁仲约度不能御，谕军中富民出金帛，市牛酒，使人迎劳，且厚遗之。海悦径去，不为暴。事闻，朝廷大怒。时范文正公在政府，富郑公在枢府，郑公议欲诛仲约以正法，范公欲宥之，争于上前。富公曰：「盗贼公行，守臣不能战，不能守，而使民醵钱遗之，法所当诛也；不诛，郡县无复肯守者矣。闻高邮之民疾之，欲食其肉，不可释也。」范公曰：「郡县兵械足以战守，遇贼不御，而又赂之，此法所当诛也。今高邮无兵与械，虽仲约之义当勉力战守，然事有可恕，戮之恐非法意也。小民之情，得醵出财物，而免于杀掠，理必喜之，而云欲食其肉，传者过也。」仁宗释然从之，仲约由此免死。既而富公愠曰：「方今患法不举，方欲举法，而多方沮之，何以整众？」范公密告之曰：「祖宗以来，未尝轻杀臣下，此盛德事，奈何欲轻坏之？且吾与公在此，同僚之间，同心者有几？虽上意亦未知所定也，而轻导人主以诛戮臣下，它日手滑，虽吾辈亦未敢自保也。」富公终不以为然。及二公迹不自安，范公出按陕西，富公出按河北，范公因自乞守边。富公自河北还，及国门，不许入，未测朝廷意，比夜徬徨不能寐，遶床叹曰：「范六丈，圣人也！」

　　京城举人张彦泽事温成皇后母，私作告身，事败，陈升之鞫之。事连温成母及公卿家，升之不敢穷治。狱具，朝臣杜枢请录问，驳之。特旨不录问，杀彦泽，公议枉之。未几，张尧佐除枢密副使，御史中丞包拯言其不当，未决，留百官班争之。枢在班中，出班问曰：「枢密欲闻中丞所言何事而后敢留。」以实告之。枢曰：「以此留枢可也。」人益壮之。宋公序顷亦预彦泽事，疾枢奏，言小臣不合越职妄言，责监江宁酒税，未几而死。识者哀之。

　　宋公序为参知政事，仁宗眷之。许公当国，疾公序，阴欲倾之而不得其要。范希文在延安，擅焚元昊国书，而以私书复之。事闻朝廷，诸公议之，许公谬谓大不可，公序信之，亟于上前乞斩范公。许公徐救之。公序仓卒失措，相次以事罢去。范氏至今恨之。

　　富郑公、韩魏公同在中书，郑公母老矣，一日语及故事，宰相有起复视事者。魏公曰：「此非朝廷盛事。」已而郑公居母忧，朝廷屡起之。上章三辞，贴黄言：「臣在中书日，尝与韩琦言之，决不当起。」魏公曰：「吾但以实言之，不料以为怨。」自此二人稍稍有隙。

　　英宗皇帝，濮王十三子也，故本宫谓之十三使，母曰仙游县君任氏，或言幼时父兄不以为子弟数。仁宗晚年无子，遣内夫人至濮宫选择诸子，欲养之禁中。英宗初不预选，选者无一可。既晚，内夫人将登车矣，英宗匍匐屏间，见之惊曰：「独此儿可耳。」众皆笑。内夫人独异之，抱之登车，遂养于慈圣殿中。时宣仁皇后以慈圣外甥，亦为慈圣所养。稍长，将以进御。仁宗曰：「此后之近亲，待之宜异，十三长成，可以为妇。」慈圣从之，后卒成婚。英宗在藩邸，恭俭好学，礼下师友，甚得名誉。嘉佑末，仁宗不豫，大臣议选立宗室子。仁宗勉从众议，立为皇子。然左右近习多不乐者。帝忧惧，辞避者久之。及仁宗晏驾，帝即位，以忧得心疾。大臣议请慈圣垂帘。帝疾甚，时有不逊语，后不乐。大臣有不预立皇子者，阴进废立之计，惟宰相韩琦确然不变，参知政事欧阳修深助其议。尝奏事帘前，慈圣呜咽流涕，具道不逊状。琦曰：「此病故耳。病已，必不尔。子病，母可不容之乎？」慈圣意不怿，曰：「皇亲辈皆笑太后欲于旧涡寻兔儿。」闻者惊惧，皆退数步立，独琦不动，曰：「太后不要胡思乱量。」少间，修乃进曰：「太后事仁宗数十年，仁圣之德，着于天下。妇人之性，鲜不妬忌者，温成之宠，太后处之裕如，何所不容，今母子之间而反不能忍耶？」太后曰：「得诸君知此，善矣。」修曰：「此事何独臣等知之，中外莫不知也。」太后意稍和，修复进曰：「仁宗在位岁久，德泽在人，人所信服，故一日晏驾，天下禀承遗令，奉戴嗣君，无一人敢异同者。今太后一妇人，臣等五六措大耳，举足造事，非仁宗遗意，天下孰肯听从？」太后默然久之而罢。后数日，独见英宗，帝曰：「太后待我无恩。」公曰：「自古圣帝明王不为少矣，然独称舜为大孝，岂其余尽不孝也？父母慈爱而子孝，此常事，不足道；唯父母不慈而子不失孝，乃可称耳。今但陛下事之未至耳，父母岂有不慈者？」帝大悟，自是不复言太后短矣。熙宁中，欧公退居潁上，辙往见之，闲言及此，公曰：「古所谓社稷臣，韩公近之。昔上在潁邸，方人情疑贰，公招记室王陶，使之密劝王倾身奉事慈圣。王用其言，执家人礼，至亲奉几筵，进饮食。慈圣由是归心，而大计始定。」

　　至和三年，仁宗始不豫，皇嗣未建，宰相文、富、韩三公方议所立，参知政事王公尧臣之弟正臣，尝为宗室说书官，知十三使之贤，即言之。诸公亦旧知之，乃定议草奏书即欲上，而上疾有瘳，即止，尧臣私收奏本。后二年，韩公当国，羣臣相继乞选立宗室子，乃定立十三使为皇子。及仁宗晏驾，皇子践阼，赏定策之功，以韩公为首。及元丰末，尧臣子同老上书缴进元奏。时诸公惟文公、富公在，皆归老于洛。会文公入助郊飨，神宗访之，公具奏所以，神宗悦焉。故一时诸公，例皆被赏。而韩氏诸子恶分其功，辨之不已，文公之罢平章重事，由此故也。然英宗之誉布于诸公，则始于尧臣；而其为皇子，嗣宝位，则韩公之力不可诬也。

　　韩魏公用郭逵签书枢密院事，众多不服。公谓人曰：「非不知逵望轻也，英宗欲置李端愿于西府，每曰西府当用一武人，吾知端愿倾邪，故以逵当之。」或曰：「不然。英宗欲用张安道，知不附己，猥曰西府久不用武臣矣，宜补复旧。上督其人，无以应，乃用逵耳。」

　　治平中，韩魏公建议于陕西刺义勇。凡三丁刺一人，每人支买弓箭钱二贯文省，共得二十余万人，深山穷谷无得脱者。人情惊挠，而兵纪律疎略，终不可用，徒费官钱不赀，无人敢言其非者。司马君实时为谏官，极言不便，持劄子至中书堂。魏公曰：「兵贵先声后实，今谅祚势方桀骜，使闻陕西骤益二十万兵，岂不震慴？」君实曰：「兵之用先声，为无其实也，独可以欺之于一日之间耳，少缓，则敌知其情，不可复用矣。今吾虽益二十万兵，然实不可用，不过十日，西人知其详，不复惧矣。」魏公不能答，复曰：「君但见庆历间，陕西乡兵初刺手背，后皆刺面充正兵，忧今复尔耳。今已降勑牓与民约，永不充军戍边矣。」君实曰：「朝廷屡失信，民闲皆忧此事，未敢以勑牓为信，虽光亦未免疑也。」魏公曰：「吾在此，君无忧此言之不信。」君实曰：「光终不敢奉信，但恐相公亦不能自信耳。」魏公怒曰：「君何相轻甚耶！」君实曰：「相公长在此坐可也，万一均逸偃藩，它人在此，因相公见成之兵，遣之运粮戍边，反掌间事耳。」魏公默然，竟不为止。其后不十年，义勇运粮戍边，率以为常，一如君实之言。及君实作相，议改役法，事多不便，予兄子瞻与其事，持论甚劲，君实不能堪。子瞻徐曰：「昔亲见相公言，尝与韩魏公言义勇，无一言假借之者，今日作相而不容某一言，岂忘昔目事耶？」君实虽止，实不喜也。未几，子瞻竟罢役局事。

　　台官蒋之奇以浮语弹奏欧阳公，英宗不听，之奇因拜伏地不起。上顾左右，问何故久不起。之奇仰曰：「此所谓伏蒲矣。」上明日以语大臣，京师传以为笑。

　　元佑中，蔡确坐弟硕事，谪知安州，作甑山公等诗，意有所讥切。谏官言之，未决。予兄子瞻方出守杭州，密奏言，若置确不问，则于皇帝孝治为未足；若不少加宽略，则于太皇太后宽政为少损。窃谓皇帝宜降诏推治之，太皇太后特加宽贷，确若稍知义理，当齰舌自杀。太皇大后深以为然。兄已出城，时遣中使赐茶药等。然文臣持确议不置，确遂南迁新州，时议者皆以为用法太深。然确顷自小臣擢用，每迁皆以鞫狱被赏，众以为善恶之报，不可诬也。孙和甫时在枢院，予偶见之，问及新州事，予以所闻答之。和甫曰：「固在西府亲见神宗晚年，以事无成功当宁太息，欲召司马君实用之。时王禹玉、蔡持正并在相位，相顾失色。禹玉不知所出，持正密议，欲于西边深入，掠虏巢穴，以为此议若行，必不复召君实；虽召，将不至。自是，西师入讨，夷夏被害，死者无算，新州之命，则此报也。」盖自西边用兵，神宗常持浅攻之议，虽一胜一负，犹不至大有杀伤。至于西边将帅，习知兵事，亦无肯言深入者。非禹玉、持正不历外任，不习边事，无敢开此议者。新州之祸，实出于此。

　　曹玮之守秦州也，州之西，立文盈关。关之所在，最为要害；关之左右，皆蕃俗也。玮以恩信结之，咸为之用，故秦州每岁出兵，以守文盈关而已。秦州所守既寡，则州兵虽少而用足，粮草可以自给。自后帅臣守其旧规，不改增。文盈之西九十里，号张小哥族，亦名张遵。旧与邻族有怨，而本帐兵马衰耗，常乞纳土秦州，前后帅臣皆以难守不许。及范翔作陕漕，权知秦州，遂许之，发兵城其地，建于古渭州。城既立，知州刘渔与秦州商贾及居人二千余家皆在城中，翔亦亲至其地，犒设其族。蕃人相约出兵截杀渔、翔等，翔等微知其语，犒设之日，晚还文盈。次日兵起，求翔不得，遂于中路筑城，截杀商贾及修城兵民共五六十人。道路隔绝，贼兵居其间，粮道断绝，城中无食。朝廷使张昪知秦州，刘涣、郭恩领兵苦战，攻破中路贼城。朝廷犹不能弃古渭，但罢不为州，置寨主、监酒二人，每季轮一将兵守之，张氏世袭蕃巡检。然自文盈至古渭九十里，其间但通一路，路旁即是界濠。秦州每岁支移省税应付古渭，而秦阙食则以贵价籴之，自是秦州始困矣。张氏既与蕃族不和，雠秦之兵，日向秦州驻劄，当与同其患难，于张氏则便，而秦州实无所利也。近岁患古渭之孤危，乃命郭迳筑治平等寨以通秦、渭，招来蕃族，献寨中地置弓箭手，古渭孤绝之患则除，蕃族既尽，而所招弓箭手皆浮浪之人，无益于事。秦州亲与李氏为邻，屯兵益分，粮草益少，与曹玮旧制绝异。有王安石郎中者，秦州白石人也，其言如此。予后见李师中待制问之，言与之同。师中在秦州，尝乞将约蕃部地土上所筑堡寨，付与蕃族守把，却于曹玮旧寨分屯重兵，以制蕃部。师中言：今寨栅既多，屯兵分散寡弱，反为蕃部所制，若但付与蕃部，却令边里寨栅兵力完强，则蕃部畏威为用，其利害甚明。然未及行，而师中谪去。安石又言：秦州曹玮旧城绝小，自韩魏公、文潞公作帅，各增筑一面，今城比旧加倍，而缓急难守也。

　　李允则守雄州，以知术显，世多能道之者。予从事北都，父老谓予曰：「允则自雄入奏过魏。魏守，寇莱公也，谓允则曰：『闻君在雄，筵会特盛，能为老夫作小会否？』允则曰：『方入奏，不敢留，还日当奉教。』及还，莱公宴之，幄帟、器皿、饮食、妓乐，百物华侈，意将压之。既罢，谓允则曰：『君许我作会，来日可乎？』允则唯唯。公顾谓左右：『妓乐如今日，毋设百戏，幄帟、床榻留以假之。』允则曰：『妓乐、百戏皆如今日，其他随行略可具也。』明日，视其幄帟皆蜀锦绣，床榻皆吴、越漆作，百物称是，公已愕然矣。及百戏入，允则曰：『恐外尚有杂伎。』使召之。则京师精伎，至者百数十人。公视之大惊，使人伺之，则床榻脱卸，毡裹驰载，杂伎变服为商贾以入。明日荐之于朝，极称其才。雄之僚史尤之，曰：『莱公尚气，奈何以此胜之？』允则曰：『吾非夸之，示之以行军出没之巧耳。』」予后从事齐州，允则之孙昭敍为兵马都监，试问其遗事，昭敍曰：「雄州谍者常告，虏中要官间遣人至京师造茶笼燎炉。允则亦使倍与直作之，纤巧无毫发之异，且先期至，则携至搉场，使茶酒卒多口夸说其巧，令蕃商遍观之。如是者三四日，知蕃官所作已过，乃收之不复出。虏中相传，谓允则赂之，恐有奸变，蕃官无以自明，乃被杀。」

　　庆历中，閤门使张亢知高阳关，契丹方遣信使侥求诸事，沿边皆惊。亢每遣谍者，厚以金帛，无所吝惜。闲处便坐，有弟子行首入，曰：「愿屏人白事。」亢慢骂久之。其人曰：「所白机事也。」不肯去。亢为屏人，乃曰：「閤使钱如粪土，何故？」亢曰：「何与汝事？」曰：「閤使所与非其人也，如我乃可与耳。」亢复骂久之。曰：「我非与閤使剧，我一外甥女，予自少教歌舞，甚妙丽，为虏骑掠去，今幸于虏主，日夜居帐中，将相皆事之。今遣人有所市，閤使善结之，虏中情伪如指掌也。」亢曰：「所市何物？」曰：「某大王纳女壻，须紫竹鞭，閤使所执可与也。其余所市物非一。」亢皆从之。自是虏中动静必告。时边城多警，每一挂塔，所费甚厚，惟高阳独否。

　　富公知青州，岁穣而河朔大饥，民东流。公以为从来拯饥，多聚之州县，人既猥多，仓廪不能供，散以粥饭，欺弊百端，由此人多饥死，死气薰蒸，疫疾随起，居人亦致病毙。是时方春，野有青莱，公出牓要路，令饥民散入村落，使富民不得固陂泽之利，而等级出米以待之。民重公令，米谷大积，分遣寄居闲官往主其事。问有健吏募民中有曾为吏胥、走隶者，皆倍给其食，令供簿书、给纳、守御之役。借民仓以贮，择地为场，掘沟为限。与流民约，三日一支，出纳之详，一如官府。公推其法于境内。吏胥所在，手书、酒炙之餽日至，人人忻戴，为之尽力。比麦熟，人给路粮遣归，饿死者无几，作丛冢葬之。其间强壮堪为禁卒者，募得数千人，刺「指挥」二字，奏乞拨充诸军。时中有与公不相能者，持之不报，人为公忧之。公连上章恳请，且待罪，乃得报。自是天下流民处多以青州为法。

　　侬智高自邕州败奔南诏，西南夷闻之，声言智高将借兵南诏以入蜀。时知成都程戡适罢去，转运使高良夫权知成都，得报大恐，移檄属郡，劝民迁入城郭，且令逐县添弓手。蜀人久不见兵革，惧甚，汹汹待乱。文潞公为长安帅，知两蜀无武备，即车载关中器甲入蜀，蜀人益惧。朝廷遣张安道出帅成都，于道中见所运关中器甲，即令所至纳下，仍罢所添弓手。蜀人闻之皆安，归田亩。公徐问智言入蜀之报，本雅州蕃牙郎号任判官者所为。遂呼至成都，诘其敢虚声动摇两蜀情状，将斩之以狥。任震恐伏罪，乞以举家数十口系雅州狱，身自入蕃，穷问智高诣实，通月不至，请举家为戮；公久之乃许。任如期至，得小云南书，言智高至南诏，复谋为乱，为南诏所杀；公乃释任而奏其事。初，邕州之捷，朝廷未知智高在亡，故未尽赏战功，至是，乃命加赏将吏。

　　参知政事钱若水，少时读书嵩山佛寺，有一童子，日来挠之，禁之不可。其师曰：「此田家子。此寺，其家所建也。昨为衙校，家破，死亡略尽，将死，以此子见属。吾怜其幼，不忍禁也。」若水曰：「然则试以经授之。」不数日，诵寺中所有经殆遍，遂去，不知所在。若水既贵，护宗室葬事，轝者若干人，将宿，常失其一，行则复在。怪而阅之，则昔之童子在焉。若水曰：「子乃在是耶！子实何人也？」对曰：「世之如我者多矣，顾公不识耳。姑置我，我将食而复见。」置之，则走入众中，不复识。

　　庆历中，西羌方炽，天下骚动，仁宗忧之。余杭徐复者，高人也，博通数术。有旨召之，上亲临问焉。复曰：「今日气运，类唐德宗居奉天时。」上惊曰：「何至尔？」复曰：「虽然，君德不同，陛下无深虑也。」上问所以。复曰：「德宗性忌刻，好功利，欲以兵伏天下，其德与凶运会，故奔走失国，仅乃能免。陛下恭俭仁恕，不难屈己容物，西羌之变，起于元昊，陛下不得已应之，虽兵连不解，而神人知非陛下本心，虽时与德宗同，而德与之异，运虽恶，无能为也，不久定矣。」上称善，欲官之，不愿，赐处士号，罢归。复少时学六壬，闻州一僧善发课，州有一衙校偶问之，僧曰：「大凶，法当死于市。」校曰：「吾幸无他事，安至此？」僧曰：「君还家，夜漏将上，有一异姓亲叩门，坐未定，外有马相踶不解，取火视之，其一牝马也，有胎已堕，驹三足。若有此，君死无疑，不然，亦不死也。」其人归候之，皆如僧言，大惊，旦起问僧所以脱祸，僧曰：「吾无禳除法，惟有远行可以少解。」用其言，乞归农，州将怜而许之。遂为远行计，既登舟，适有事，当略还家，将登岸，与一人相遇，排之堕水死。州知其故，以可愍，谳之，得减罪。复从僧学其术。僧曰：「吾术与君术无异，而所以推之者，则不可传也。」复曰：「姑告彼课日、时，我自推之。」僧曰：「尽子思虑所至，子所不及，吾无如之何也。」复推之累日，尽得僧所见，而不见驹所堕三足。僧曰：「子智止此，不可强也。」终不复告。

　　乖崖公张咏家在濮州，少时尚气节，喜饮酒。每游京师，寄封丘之逆旅，有一道人与之邻房，初不相识，而意相喜也，日会饮酒。及将去，复大饮至醉，张公曰：「与子倾盖于此，不知何人，异日何以相识？」客曰：「吾隐者，何用姓名？」固问之。曰：「我，神和子也。异日见子成都矣。」至甲午岁，成都乱，张公为成都守，始异其言。西行常以物色访之，然一时入蜀，终无所见。后修天庆观，以家财建一阁，榜曰望仙阁，每暇日辄出游焉，屏骑从门外，步而登阁，燕坐终日，冀有所遇。如此者二年，代者将至，复一登之，将绝意于此。日暮，出东庑下，得一小迳，入，得一小院。堂中四壁，多古人画像，扫尘视之，中有一道人，髣髴逆旅所见，题曰神和子。公怅然自失，所见正此也。按神和子，姓屈突，名无为，字无不为，五代时人，所着书亦以《神和子》为名。

　　张安道知成都，日以医官自随。重九，请出观药市，五更，市方合而雨作，入玉局观避之。至殿上，见一道人临阶而坐。往就之，相问劳已。道人曰：「张端明入蜀，今已再矣。」医曰：「始一至蜀耳。」曰：「子不知也。凡人元气重十六两，渐老而耗，张公所耗过半矣。吾与之夙相好，今见子，非偶然也。」解衣裾出药两圆，曰：「一圆可补一两气。」医曰：「张公虽好道，然性重慎，恐未信也。」道人曰：「所以二圆，正为尔也。取一圆并水银一两纳铫中，以盏盖之，烧之良久，札札有声，揭盏，以松脂末投之，当有异。三投而药成，当如此非凡药也。」医径归白公，试之如其言。每投松脂，焰起先所坐小亭。至三投，焰如金色。倾出，则紫金也。乃服其一圆。而使医遍游成都，冀复遇焉。后见之孔明庙前，复得一圆药，然服之亦无他异。

