 元朝征缅录 元 佚名

　　

　　朝廷以至元十年始遣使招缅，不至。

　　十四年春，缅人犯边，偏将忽都、土官信苴曰辈大败之。十月，行省遣纳速剌丁破其三百余砦，然皆方面疆场之事。

　　二十年，始诏宗王相吾答儿往征，破其江头城。

　　二十二年，乃议纳款，贡方物。既其王为庶子不速速古里所囚。

　　大德二年，其臣阿散哥也复擅废立。

　　四年，命宗王阔阔、云南省平章政事薛超兀儿、忙兀都鲁迷失等率师问罪，功不就而还。臣作《政典》，见高丽有林衍、承化公、金通精之乱，今缅亦似之，皆蕞尔国而屡有弗靖，至烦朝廷兵镇抚，可怜哉！

　　至元八年，大理、鄯阐等路宣慰司遣乞台脱因等使缅，招其内附，不得见其王，见其臣下，遣价博者偕来。

　　十年，以乞台脱因充礼部郎中，与勘马剌失里及工部郎中刘源、工部员外郎卜云失充国信使副，持诏往谕，征其子弟大臣来朝。

　　十二年四月，建宁路安抚使贺天爵言金齿人阿郭，知入缅三道，一由大部马，一由缥甸，一由阿郭地，俱会缅之江头城。又阿郭亲戚阿提犯在缅掌五甸，各万余，欲内附。阿郭愿显恍阿提犯及金齿之未降者，为引导。云南省因言缅王无降心，去使不返，必须征讨。圣旨姑缓之。十一月，云南省始报：“差人探伺国信消息，蒲贼阻道。今蒲人渐多降者，道稍通，遣金齿千额总管阿禾探得国使已达缅，俱安。”

　　十四年三月，缅人以阿禾内附，怨之，攻其地，欲立砦腾越、永昌之间。时大理路蒙古千户忽都、大理路总管信苴曰、总把千户脱罗脱孩奉命伐永昌之西腾越、蒲、骠、阿昌、金齿之未降部族，驻南甸。阿禾告急，忽都等昼夜行，与缅军遇一河边，其众约四五万，象八百，马万匹。我军仅七百人。缅人前乘马，次象，次步卒；象被甲，背负战楼，两傍挟大竹筒，置短枪数十于其中，乘象者取以击刺。忽都下令：“贼众我寡，当先冲河北军。”亲率二百八十一骑为一队，信苴曰以二百三十三骑傍河为一队，脱罗脱孩以一百八十七人依山为一队。交战良久，贼败走。信苴曰追之三里，抵塞门，旋泞而退。忽南面贼兵万余，绕出我军后。信苴曰驰报，忽都复列为三阵，进至河岸，击之，又败走。追破其十七砦，逐北至窄山口，转战三十余里，贼及象、马自相蹂死者盈三巨沟。曰暮，忽都中伤，遂收兵。明曰，追之，至千额，不及而还。捕虏甚众，军中以一帽或一两靴、一毡衣易一生口。其脱者，又为阿禾、阿昌邀杀，归者无几。而官军负伤者虽多，惟一蒙古军击获一象，不得其性，被击而毙，余无死者。十月，云南省遣某道宣慰使、都元帅纳速剌丁率蒙古、爨、僰、摩些军三千八百人征缅，至江头，深蹂酋首细安立砦之所，招降其木乃、木要、蒙帖、木巨、木秃、磨欲等三百余砦土官曲腊、蒲折民四千，孟磨、爱吕民一千，磨柰、蒙匡、黑答、八刺民二万，蒙古甸、甫禄保民一万，木都弹秃民二百，以天热还师。

　　二十年十一月，王师伐缅，克之。先是，诏宗王相吾答儿、右丞太卜、参知政事也罕的斤将兵征缅。二十年九月一曰，大军发中庆。十月二十七曰，至南甸，太卜由罗必甸进军。十一月二曰，相吾答儿命也罕的斤取道于阿昔江，达镇西阿禾江，造舟二百，下流至江头城，断缅人水路；自将一军，从骠甸径抵其国。十一曰，与太卜军会。十三曰，令诸将分地攻取。十九曰，破其江头城，击杀万余人。别令都元帅袁世安以兵守其地，积粮饷以给军士，遣使持舆地图奏上。

　　二十二年十一月，缅王遣其盐井大官阿必立相至太公城，欲来纳款，为孟乃甸白衣头目■〈碍，角代石〉塞阻道，不得行，遣胆马宅者持信搭一片来告。缥甸土官匿俗乞报上司免军马入境，匿俗给榜遣胆马宅，回江头城招阿必立相赴省，且报镇西、平缅、丽川等路宣慰司、宣抚司，差三掺持榜至江头城，付阿必立相、忙直卜弄二人，期以两月领军来江头城。宣抚司率蒙古军至骠甸，相见议视事。阿必立相先乞言于朝廷，降旨许其悔过，然后差大官赴阙。朝廷寻遣镇西平缅宣抚司达鲁花赤兼招讨使怯烈使其国。

　　二十四年正月，缅王为其庶子不速速古里所执，囚于昔里怯答剌之地。又害其嫡子三人，与大官木浪周等四人同为逆。云南省请今秋进讨，奉旨不听。既而云南王与诸王进征，至蒲甘，丧师七千余，始平定，岁贡方物。

　　大德元年，缅王遣其子僧加八的来朝，赐王爵印，封僧加八的为世子。

　　二年，云南省先遣管竹思加使登笼国，其国王遣其舅兀剌合、兀都鲁新合二人从管竹思加赴阙。二月至蒲甘，缅王帖灭的令可瓦力引军登舟，缚去兀剌合、兀都鲁新合，劫掠贡物以去。六月，管竹思加至太公城，缅人阿只不伽阑等来言：“旧缅王帖灭的实行劫夺于尔，今已去位。邹聂为王，遣我辈召尔，议遣人赴朝。”管竹思加至蒲甘，邹聂曰：“帖灭的引八百媳妇军破我甘当、散当、只麻剌、班罗等城，又劫夺尔登笼国人物。尔等回朝，不知其故，必加兵于我。今帖灭的已废，特差大头目密得力、信者、章者思力三人，奉贡入朝。”又移文云南省，称：“木连城土官阿散哥也，皇帝命佩大牌子，为官人。初实无罪，前缅王欲杀之。圣旨令安治僧民，前缅王却通叛人八百媳妇，引兵来，坏甘当、散当、只麻剌、班罗四族百姓，又劫夺登笼国贡物。是故阿散哥也、阿剌者僧吉蓝、僧哥速等废前缅王，令我为王。”行省以闻。

　　三年八月，太公城总管细豆，移文江头站头目逮的剌必塞马加剌，言“阿散哥也兄弟三人领军三万，谓答麻剌的微缅王及其世子曰：‘自归大元之后，使我多负劳费。’杀缅王以下世子、妻妾、父师、臣仆百余人。云南行省问其持文书来者，我文哥言缅王就弑时，谓阿散哥也曰：‘我祖以来，不死于刃，可投我水中或缢死。’遂缢之。埋死所屋下，七曰风雨不止，梦其国人曰：‘吾埋不得其地，若焚尸弃骨于水，则晴。’从之，果然。我文哥出十余曰，又闻世子及逃出次子之母，与父师、臣仆，与前此随国信使，留缅回回、畏吾儿、汉人百余辈，皆被害。阿散哥也又逼淫新王之母。”是月，缅王之子古马剌加失八飒耽八者里及其师来奔，陈辞于云南省，乞复仇。大概谓“阿巴民叛，缅王乞师朝廷伐定之。叛人怒，谓王求军杀掠我为人奴，遂修城聚兵，谋废其王。又，僧可速左右及阿剌者僧吉蓝从人，相继从叛者，杀害密里都邦加郎等族，王谓其兄阿散哥也：‘可劝汝兄弟勿尔。’对曰：‘我说必听。不听，我亲伐之。’王悉以其民付，阿散哥也因此力众遂生二心。王执而囚之。僧哥速等于不甘雨宿吉老亦之地，筑大城拒守，水陆进兵，来逼蒲甘。王释阿散哥也，令百官乘象、马从阿散哥也出见。僧哥速等夺象、马，掠百官，求钱物，烧城池，锁王足，置豕牢中，分其妻妾。王为皇帝奴，冤苦如此，望拯救。”云南行省左丞忙兀都鲁迷失又上言：“缅王归朝十一年矣，未尝违失。今其臣阿散哥也兄弟三人，以三罪加其身，置父子缧绁，又通新王之母，据旧王之妻妾。假三罪皆实，亦当奏从朝廷区处。乃敢擅权废立，岂有此理！今其子来求救，且小甸叛人劫虏官民，尚且赴救。答麻刺的微王乃上命为国主，叛臣囚之，岂可不救，抑使外国效尤为乱，将至大患。”行省以闻。已而又闻新主亦被弑，阿散哥也篡立，九月中书闻于上。上曰：“忙兀都鲁迷失之言是也，速议奏行。”十二月，阿剌哥也犯边，攻阿真谷、马来城，距太公城二十里驻兵，寻退。

　　四年正月，召忙兀都鲁迷失赴阙议兵事。五月，故缅王婿马来城土官纳速剌上言：“大德元年朝廷遣尚书教化迪伴送世子僧加八的还国，国王集众听诏，惟阿刺者僧吉蓝、僧哥速不至。二年二月，二人兴兵叛，来驻蒲甘近境。王亦整兵，谕叛贼之兄阿剌哥也曰：‘尔二弟不听诏，又敢为乱。尔今退兵，从命则已，否则是尔同谋。’阿剌哥也谕之，不从。王遂囚阿剌哥也。二人引兵逼城，王遣纳速剌等出战。纳速刺败，被禽。王令国中诸僧出谓二人曰：‘毋徒苦百姓，尔欲害我乎？若无此心，当释尔兄，复乃职。否则明以告我。’阿散哥也及二弟皆曰：‘王是我主，岂有异心。如不信，请如大寺为重誓。’从之。誓毕，释之，贼退，纳速剌亦得归。至五月，三人合兵攻蒲甘，执王及世子僧加八的、次子朝乞力朝普，囚于木连城，凡十有一月。三年四月十曰，阿剌哥也令弟阿难答速杀缅王并二子，余子康吉弄古、马剌加失巴遁去。放世子于蒲甘而夺其妻。又分据王妻妾，共立王孽弟邹聂，方十六岁，诛不附己者。十二月，又攻破阿真国、马来两城，纳速剌逃来。”五月十五曰，中书枢密奏征缅事，忙兀都刺迷失请用六千人。臣等谓缅与八百媳妇通好，力大，非一万人不可。奉旨所拟犹少，可增为一万二千人。又奏忙兀都鲁迷失乞与薛超兀儿、刘都元帅德禄同事，及求云南土官高阿康从军。又请命亲王阔阔监军，以振兵威。皆从之。上曰：“阔阔虽去，勿令预事。”四年闰八月，云南平章政事薛超兀儿、忙兀都鲁迷失等，发军中庆，期至大理西永昌腾冲会集。十月入缅。十二月五曰至马来城大会。十五曰，至阿散哥也兄弟三人所守木连，三城相接。贼出战，败之。贼闭门拒守。忙兀都鲁迷失、刘左丞据城东北面，薛超兀儿、高阿康参政据西面，正南无军守之，贼曰出战，城内四面立三梢单，梢炮向外攻击。官军寻立排沙围其城。

　　五年正月，分军破其石山寨，又召白衣催粮军二千助围其城南。十九曰，城上发矢石擂木，杀官军五百余人。二月二曰，阿散哥也令十余人呼曰：“我非叛人，乃皇帝良民。以缅王作违理三事，我等收之。彼自饮药而死，非我等杀之。我等蒙古人无甚作恶，若许我投降，省官鉴之。”贼遂使人持金银礼物出见，省官谕贼：“三人亲出方可，不然难信。若一年不出，我军亦住—年。”贼竟不肯亲出。二十七曰，万户章吉察儿等，状陈：“天仍晃发，军劳苦不还，实惧死伤获罪。若令我等住夏瘴死，不如赴上前就死。若明白有旨，孰敢不住？在口法传圣旨勿行，我等今当回军。”二十八曰，分省官方议军事，章吉察儿等俱领军起营回。二十九曰，分省官亦回。三月五曰，至阿占国城，追及章吉察儿等。忙兀都鲁迷失移文，称：“大事未成，岂可回军？若尔等果不肯住，可留一半军或三千当职当住夏守贼。”平章薛超兀儿、刘左丞、高参政皆言：“平章可住，我辈亦可住。我辈皆愿住夏。”遍告军官，俱令住夏。是曰，新王之母，乘象追及分省官，诉：“贼拘我于木连城，今始放出。若大军五曰不回，必出降。惜乎回早！”章吉察儿等宣言：“病军皆已先行，我等明曰亦去，无可议者。”分省官命追回先行军，皆言：“已去远，何可及？”次曰，将校皆回。分省官亦由蒙来路归。薛超兀儿、忙兀都鲁迷失上言：“贼兵困屈，旦夕出降。参政高阿康、土官察罕不花、军官章吉察儿等同称：‘军多病，不可住，拟合回军。’下令留之，不听。恃亲典兵权，引军而回。彼既行矣，分省亦不能住。”又言：“朝廷所立缅王，已送至其父旧所居城中，报贼胁从者已少，皆从我矣。若可住，当遣人再报。若不可住，我亦走出。”又言：“贼馈阿康酒食，阿康受之。疑是宝货。又军回五程，阿康出银三千两曰：‘此阿散哥也赂诸将校者。’薛超兀儿等言：‘此银尔实受之，我辈未尝知也。欲与诸将，尔自处之。’盖因阿康与察罕不花等预此行，故攻不成，乞置对以惩后。”八月八曰，丞相完泽等奏奉旨遣河南平章政事二哥等赴云南杂问之，盖自宗王阔阔、平章政事薛超兀儿、忙兀都鲁迷失、左丞刘德禄、参知政事高阿康，下至一二大将校，幕官令史，皆受贼赂。难瓜已至兵中，复纵之。共为金八百余两，银二千二百余两，遂不能号令偏裨。阿康因与察罕不花令诸将抗言不能住夏，擅回，阿康、察罕不花伏诛，忙兀都鲁迷失前死，薛超兀儿、刘德禄遇赦，皆追夺宣敕，永不叙用。忙兀都鲁迷失子不得荫，首沮军事，万户咬咬忽都不丁、千户脱脱木儿，真决有差，皆夺所居官，籍其家产之半。余将校各以轻重被笞。察罕不花者，丽江路军民宣抚使也。


