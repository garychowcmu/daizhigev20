民抄董宦事实　（明）不著撰人



 　　“〔原缺〕人心谁无公愤。凡我同类，勿作旁观，当念悲狐，毋嫌投鼠，奉行天讨，以快人心。当问其字非颠米，尽非痴黄，文章非司马宗门，词翰非欧阳、班辈，何得侥小人之幸，以滥□名。并数其险如卢杞，富如元载，淫奢如董卓，举动豪横如盗跖流风，又乌得窃君子之声，以文巨恶。呜呼！无罪而杀士，已应进诸四夷，戍首而伏诛，尚须枭其三孽。呜呼！畴昔金阊凌宦，只因一士之仇，今日玉峰周家，亦非通国之怨，较之此恶，不啻有差，若再容留，决非世界。公移一到，众鼓齐鸣，期于十日之中，定举四凶之讨。谨檄。”
 　　○十五十六民抄董宦事实
 　　董宦父子，既经剥裩虐辱范氏，由是人人切齿痛骂，无不欲得而甘心焉。又平日祖和、祖常、祖源、父子兄弟，更替说事，家人陈明、刘汉卿、陆春、董文等，封钉民房，捉锁男妇，无日无之，敛怨军民，已非一日，欲食肉寝皮，亦非一人。至剥裩毒淫一事，上干天怒，恶极于无可加矣。
 　　斯时董宦少知悔祸，出罪己之言，犹可及止，反去告状学院，告状抚台，要摆布范氏一门，自此无不怒发上指，激动合郡不平之心。初十、十一、十二等日，各处飞章投揭，布满街衢，儿童妇女竞传“若要柴米强，先杀董其昌”之谣。至于刊刻大书兽宦董其昌，枭孽董祖常等揭纸，沿街塞路，以致徽州湖广川陕山西等处客商，亦共有冤揭黏贴，娼妓、龟子游船等项，亦各有报纸相传，真正怨声载道，穷天罄地矣！
 　　时署府黄同知、署县吴推官，俱以公事出外，至十三日始归，百姓纷纷，将谓府县风力，可以擒治，不知其昌在苏州，先以虚词与二府尊说过，即诸生进讲哓哓，无益也。自此民怨益甚，日多一日。又次早十五行香之期，两府见百姓拥挤街道两旁，不下百万，而骂声如沸，知民情怒甚；因生员之讲，遂拘陈明责二十五板，羁铺。百姓聚集不散，自府学至董宦门首，拥挤不得行，骂者不绝口。董宦之堂兄董乾庵、董光大等，犹持董宦冤揭分送，被百姓各出扇于袖中，或拾砖块乱打，一时忿声激几里。董仆知事不济，雇集打行在家看守，而百姓争先报怨者，至其门先撤去旗竿，防护者将粪溺从屋上泼出，百姓亦上屋将瓦砾掷进，观者群持砖助之，而董宦门道俱打破矣。百姓皆曰：“陈明横甚，先破其居可也。”于是一人挥手，群而和之，数十间精华厅堂，俱拆破矣。午后稍稍散去，至未申时分复集，欲起火烧房，而天适雷雨，百姓料雨可灭火，今夜无益，姑止之。至次日十六日，百姓仍前拥挤，加以上海、青浦、金山等处，闻知来报怨者，俱夜早齐到，于本日酉时，两童子登屋，便捷如猿，以两卷油芦席点火，著其门面房，是夜西北风微微，火尚漫缓，约烧至茶厅，火稍烈而风比前加大，延及大厅，火趁风威，回环缭绕，无不炽焰。时百姓有赤身入火中，抢其台桌厨椅，投之烈焰中以助火势者。东边唐宅、杨宅，西坐花庵与王宅，俱大书此系某宅房，此系某姓房，又将镫笼高揭，树立于屋房，百姓见火稍侵及他家者，即群为救灭，只烧董宦一家住宅，且拆且火，数百馀间，画栋雕梁，朱栏曲槛，园亭台榭，密室幽房，尽付之一焰中矣。对河陈明之居，先经拆毁者亦一燎而尽。明之妻不过一黥刺贼奴之妇，乃其死以百金沙板盖之，被多人舁至火中，破而焚其尸，孰谓服之不衷，非身之灾也。噫！董宦平日美居室，凡珍奇货玩金玉珠宝，与夫丽人尤物，充牣室中，今俱一时窜取于他人之手，而若妻若媳若子女流离奔窜，闻有窃负而逃，前以此施，今以此报，天道好还，何不爽乃尔哉！
 　　时，海防欲点兵出救，登轿于理刑厅前，吴四尊差人禀止，曰：“不必出救，百姓数万，恐有他变也。”虽云老成之见闻，亦云不满于董宦虐范之事耳。
 　　是夜，火彻夜不止，厥明而祖源之居又焚矣；祖源雄于父赀，而其妻又为徐相国玄孙女，苏州申相国甥女，奁资极盛。初辟居时，止数十椽以后广而大之，乃尽拆赁房居民之居而改造焉。亲见其未迁居之小户，被董仆揭其屋瓦，露居雨立，逼遂搬徙而无奔者。造堂房约有二百馀间，楼台堂榭，高可入云，粉垩丹青，丽若宫阙，此真翰奂之美也。乃落成未半载，一炬成灰，澌灭殆尽，仅遗故宫遗址，令人叹息于荒烟断石之间而已。令祖源复过此，安胜禾黍之痛哉！时，祖和一宅介其间，巍然独存，盖以平日稍知敛戢，民怨未深故也。至愚之民，报施不爽，三代遗直，犹可想见斯民云。
 　　白龙潭书园楼居一所，坚致精巧，十九日百姓焚破之，抛其楼之匾额“抱珠阁”三字于河，曰：“董其昌直沉水底矣。”
 　　坐化庵正殿上，有一横书“大雄宝殿”，旁写“董其昌书”之匾，百姓见之，争抛砖乱掷，寺僧慌登殿拆下，诸人持刀碎铲削之，皆曰：“碎杀董其昌也。”
 　　府学明伦堂，有会魁牌匾一座。十五早，天未明时，被人拆下打破，其昌事平后，复自做安置。
 　　十七日，有一带巾穿月白绸衣者年可五十许，手持扇遮日，扇乃董其昌写者，被一人扯破之，其人犹争嚷不已，立被四五十人痛打，扯破巾服而去。
 　　时董房尚有粉墙未尽倒者，被人争写淫渎之言，独有一老翁题诗于其上曰：“福有胎兮祸有机，谁人识得此中机。酒酣吴地花颜谢，梦断鸳鸯草色迷。敌国富来犹未足，全家破后不知非。东风惟有门前柳，依旧双双燕子飞。”
 　　○府示
 　　署松江府事海防同知黄，示：“为严禁事，照得朝廷立法，万民有怨，本府正以行法伸冤者也。除豪奴陈明已经差拿正法，尔百姓宜各静听如平时，受冤许即具状赴府陈告，代尔申雪，不得乱行，白干法纪。牌到即刻解散，赴府鸣冤。特示。”
 　　○又示
 　　“松江府为严禁事，本府备知陈明贯恶，已拿正罪，一面通申院道，照法严惩；我百姓各归家安生，不得仍前拥聚，自罹法纪。故示。”
 　　○又示
 　　松江府示：“董宦平日敛怨于民，陈明昨又肆恶于范，本府正痛恨而思大惩创之；今尔百姓，焚其房屋，搬其家资，令宦一门鼠窜，亦足惩其恶而暴其罪矣。今即宜各归家，静听院道详处，毋得再拥挤生端，致干官法。特示。”
 　　○县示
 　　“署华亭县事理刑推官吴为禁约事，照得豪仆陈明虐辱范妇，已蒙本府责监正罪，董宦素多招怨，致被尔等一夕焚抄，其罪两足偿矣。闻尔百姓尚未解散，喧阗杂遝。意更欲何为？纵本宦与豪奴尚有未尽之辜，本府现申院道，另有详处，尔辈止宜静听，亦非旦暮蜂集所得了也。示到即各归生理，若再拥挤，府县捕官，带领兵快，一一锁拿，即以乱民论矣，毋贻后悔。特示。”（十七日示贴坐化庵）
 　　○府申各院道公文
 　　松江府为地方事，本月十四日，合郡士民因生员范启宋受卿宦董其昌冤害，愤愤不平；随该署印同知黄与、同推官吴，用言慰谕，已各心释，至十五日，复称本宦家人陈明等，平时助虐罪状，随行拘责监候，士民旋即解散。不意次早午后，有平日受害上海人民并卫所军民复至，鼓集三县百姓，喧称报怨，填满街道，先烧陈明房屋，后烧董宦两宅，其非系宦房，一椽不动，各学生员并无一人在彼，第百姓众多，恐致激成大变，屡经出示，严谕安辑，理合呈报，伏候详夺施行。
 　　○十七日董求吴玄水书
 　　四宅焚如，家资若扫，弟业抱恨；及见申文与诸告示，语语侵弟，以弟为三县恶人，洗宅抄家之外，别有锻炼，弟有死不瞑也，兄翁苦心，虽轲离却步，至为弟□，尤出儿曹盛气雄心之表，不谓一念愤激，卒罹此殃，今幸终教此辈如蛇虎官法所不及者，天谴自及之，典之用重用轻，犯之用众用寡，悉听之于有司。今两台必须上疏，上疏恐铺述，府文民抄之名曷避也，今求许陆徐杜诸公之书，未求正法，先求正名，归其爨孽于学校，而宽求于民，弟庶有解焉。即乞兄翁雄笔属草，以速及兵尊为贵，如其不可，另行一路也。弟在泖庄，小儿亦往报邃初舍侄，调停揭到学院为急，倘兄翁有路，亦望多方及之，总祈不失鄙意，不必弟会过也。感悰！笔不能尽。
 　　○府学申覆理刑厅公文
 　　松江府儒学为地方事，奉本府署府事理刑推官吴，开奉督学宪牌，查为首讲事生员，等因奉此，遵依，就经会同本学训导冯等，从公备细查得董宦于旧年八月内，因生员陆兆芳家使女，继养宦仆之家，此女探生母未回，董仆陈明纠众打毁陆兆芳家资，将女抢去，街坊传闻共忿，致有流言黑白小传并丑詈曲本；董宦告府严缉，并无主名，捕得说书钱二，口称生员范昶，因号呼告冤，颠蹶求白，董仆又逼至董宅，本宦复令跪庭，与钱二面对；昶归遂不胜愤激而死，伊母冯氏，因媳龚氏系董宦内亲，孙媳董氏又系董宦族女，带义妇三人，偕往辨诬分理，董宦群奴，将冯氏龚氏舁入僧寺，其随从妇女，去裩打辱，傍人目击，咸切齿不平。于是三月十五日，生员齐集明伦堂，本学行香时，众口一辞，归咎董仆陈明，恳府究治；本府牌拘陈明，即时散去，并无聚众扛帮攘臂喧逞等情。不意本月十六日，三县军民乌合万馀，共称报仇，忽于本日酉刻，烧毁董宦第宅，并家人陈明房屋，其时并无生员一人在彼。今据始末根由，为生员范启宋称冤者，五学之生员，火烧董宦者，三县之百姓，禀府申理，并无首难，百姓喧聚三日，岂由主使，今蒙信牌查究生员倡首一二人，因事起一时，议出众口，并非纠众狂逞，实难妄指首从。今将始末缘由，合行具覆，伏乞照验施行。
 　　○府学申覆学院公文
 　　松江府儒学为地方事，奉钦差督学御史王宪牌，前事备仰卑职细查等因到学，奉此。遵依，查得三月十五日行香时，五学生员在于明伦堂为生员范启宋，众口称冤，俱系作揖，从容跪禀；随蒙本府许捉陈明，原无龃龉颜色，诸生亦皆欣然谢散，并无哄众攘臂。况董宦及范启宋，俱不在家，彼此已无对理，则诸生不过一禀为了事，治一陈明为完局。而十五日即蒙本府捉陈明责过二十五板，又羁候正法，诸生咸颂本府昭雪之速矣。又每月朔望，诸生集候本府行香，时以为常，实无聚众扛帮，至于传檄一节，或暗贴通衢，或撒遗在地，此必平时抱怨深者所为，深属影响无据，更难臆及再照百姓放火，在董宦受祸已烈，府县牌禁示禁不下十数次。而此侪犹若罔闻，在卑职受事虽浅，窃见士子彬彬雅驯，遵奉学规者，家至户到，屡奉宪札行宣，焉敢绝无一报，诚以纵之既未得首事之人，枉之适以重滥及之害，实难以为首曲徇妄报者也。今奉行查，合行从实回覆，伏乞照详施行。
 　　○署府理刑吴初审申文
 　　审得王皮、曹辰，一系凶徒，一系恶少；而所谓一条龙地扁蛇等，则皆郡中打行班头也；此辈蜂聚蚁合，实繁有徒，幸地方有变，以逞其狂，盖日夜几之望也。咋岁生员陆兆芳与董宦家，因一婢竞口，道路辄有歌谣流播，无怪董仆陈明之根究耳；及蔓延范启宋之父范昶，昶故与董有衿雅，心不相甘，盟于城隍，控于董宦，愤郁发病而死。死之后，昶八十三岁母冯氏，挈昶妻龚氏，偕三女奴造董第，且哭且詈，其被群奴丑辱，要亦自取焉耳。董奴纵不为无罪，告之官府，固有三尺在，五学辄传札而起，三月十四日鸣于府，十五日鸣于庠，若见为义激然者；时府署印海防厅理谕之，法竦竦之，拘责陈明下狱以谢之，诸生唯唯敛手而退，政堪结局耳。
 　　而孰意甫越一日，王皮、曹辰诸人，遂乘此为烧抢之资也，因摩而呼，先骋而倡，海邦之民，轻剽易利，刹那之顷，聚者万馀，始之焚陈明之庐，起火于贮米之芦席，继而烧董宦之堂屋。盖自酉戌迄于黎明，飙起熛发，势不容扑，画栋雕梁，奇珍秘玩，尽为祝融之所有，仅于一宅，未及燃毁。会本府差捕官兵快，星驰赴救，又屡出严示高牌，大呼禁遏，而后渐次散去。此等景象，岂清平之世所宜有邪？夫董宦夙有文望，名重乡邦，缙绅中咸以为今之米南宫苏玉局，物外玄襟，夷然有所不屑，不知何时贾于闾而得此奇祸邪！岂真有含冤难复者，乘机遘会，一倡百应，聚蚊成雷，惊司马之家，热负羁之宫，有所不恤邪！
 　　本职承宪发问，节次严审，放火芦席者出王皮手，当堂质之里邻，众目咸识认矣。放火董宦房屋者，出自多人，而纵爇于两未冠手，其一上海声音面肥者，现缉未到，其一华亭声音面麻者，为曹辰，当堂质之里邻，众目咸识认矣。鞫王皮向与盛心洲构讼，陈明居中受钱摆布，怨之刺骨，曹辰先事前一日，偶立董门，被董仆推跌，不逊，董仆擒进，持砖剥衣重殴，怨之亦刺骨，其报仇之情可知。且二凶当官不能自辨，只云董宦罪恶深重，人人要民抄，非我一二人，其为魁首无疑矣。一条龙即胡龙，地扁蛇即朱观，嗜枪如饴，走险若骛，固其素习，尤不足惜，如赵二，则董仆执之戎首，本犯诉无干涉；金留，初审供认已明，及再审，含吐不尽。董元（即其昌伯祖大理寺少卿之嫡孙，与其昌为从兄弟，因元平日得罪于陈明，明计令子婿毒殴之，又陷于抢，使其毙于狱中；元之堂兄董敛庵，再四求救，陈明执不放，族人董光大等不平，痛骂董其昌，至焚冤单于大理公之墓所），储天卿、沈石粦（此辈皆平日陈明所说事诈钱者），则或与抢而未必，抢或抢而未必烧，又当细谳情实，再正厥辜；讨奄臣而无须误诛，灭胡羯而高鼻滥死，不可不监矣！
 　　至于生员，宜守卧碑，自爱其鼎。一言一动，小民将则而象之。而一人有衅，众友不平，似出狐兔之悲，实类衅斯之党，虽放火之夕，委无一人至者，而肇端之咎将谁执乎？范启宋十四日告状姑苏，十七日告状江阴，固不能分身号召，而陆兆芳先事起罗，且据董仆有“畅哉畅哉”等语，虽审尚未确，始祸之端，安所解乎？
 　　据各学教官所申，合郡缙绅所论，与诸生了不相干，董宦弘襟广量，亦云冰消雾释，乃本职窃谓作乱之民，固宜诛之以惩悖逆之萌，兆乱之衿，亦不可不惩之以杜嚣陵之渐也。明有法度，幽有鬼神，通国有公评，昭代有法守，杀人媚人，有人心者不为；纵奸长恶，司法纪者不敢；惟是事关重大，非本职愚闇所能胜其任。
 　　且自争婢之初，以迄焚屋之后，或分授远行，或辞篆卧病，总未亲经其事，海防厅时署印务，见闻较真，查防必确，伏乞宪台批示该厅，本职会审或委别府精明官一二员前来会问，敬当告之文庙，誓之神明，于公廨处所集一郡士民，从公处断，庶足以定应重应轻之典，而服匹夫匹妇之心耳。至若府县巡捕陆哨练兵等员役，非不共有守御之职，然哆口既易，当局实难，兵快几何，不足以御千万人也，明甚。未奉宪令不敢擅称兵伤残小民也，又明甚。矧救护心力已尽保全仍有一二，非卑职所敢擅便也。
 　　○学院驳批道申
 　　据详，行凶恶少，不过为打抢财耳，岂可即指为民抄。此事衅孽，原起学校；查该府原申，十四日，诸生称范之冤，已露甘心于董之意。十五日持札声董之罪，不挈正其仆不散，显肆要挟之词。况暗中构祸，更不可知，二三广文，尚欲以空言塞责，即据申文，自相矛盾。更可异者，临变束手，则称千百，定乱正法，则以无赖数人了事。公堂上持札的是何人？一得主名，则单札从何而来？便确，何今月馀未报？保奸废法，是谁之责？该府且然，何况广文！倘再推诿，本院，素行不孚于士类，法故见挠于所司，奉职无状，便当自劾而去，此际即欲为诸执事宽假得乎？该道速行理刑官，会同海防，并责各教官，将兆乱青衿，多多开报，一面先行报院，一面解道，确招详解。
 　　○兵道驳批
 　　看得董宦被祸之烈，其所不甘者“民抄”两字，即谓为“士抄”，亦应坐以确据。今据刑官之审，已得其详，乃此一变也；岂悻悻无赖数人，遽可塞责邪？况金留，当众夸许，自谓葛成因而有乘机肆抢者，即轻重有间，不可一执问邪？虽鼓倡原非多众，而哄乱实系有徒，此而徒防株累，不顾网漏，得无讳奸长乱，且恐无以谢地方也。至生员前一日之聚讲观望者，业已填塞，惟兹多口，乃起戎心，即曰众生咸在也。而倡首传札者厉辞动众者，必自有之。群聚颇类扛帮，传札又似挟制，学院以学政，严札查访，寂无一报，又难以模棱终局者。若以护惜为作士气，岂其然邪？除批该厅会海防细审明确，勒限招解，覆审，另详。
 　　○学院奏疏
 　　钦差提学御史王以宁一本，士官因事忿争，棍徒乘机煽祸，先据实上闻，恭候敕旨，以饬法纪，以杜乱萌事。臣奉命提学江南，一禀敕书及钦定条约行事，臣既不敢逾法以坠职掌，各属士子亦不得明犯以干宪条，此臣日夜所饮冰共矢者。
 　　乃不意昆山有乡宦周玄晖之乱纪公行，松江有乡宦董其昌之遘祸惨烈也。除周玄晖一事，先经抚臣王应麟会同题请伏候圣裁外，看得参政董其昌，始以女奴与府学生员陆兆芳讦讼，继因《傅奇小说》与生员范启宋父子争怨，各抱不平，遂开衅端。二姓越数百里赴职投状，而事外之人，辄从中鼓煽，构此奇变，狂生发难，恶少横起，董氏主仆之住房，一夕成烬，杀死三命似虚，烧陈明之母一棺是实。此诚浙省民变以来，所再见者。
 　　臣即欲具疏奏闻，亟查主名，无奈有司掣于旁挠，转展支吾，除衅始陆兆芳先行黜革，同范启宋候问外，札催再三，经苏松兵粮道高出招详，仅获凶犯王皮等八人，首难青衿无一人，详申驳催，而后报有郁伯绅等五生为首扛帮，又提两学教官面查，而后报有姚瑞征等五生协投冤揭，即无“民抄”一事，应按法行黜矣。先将该道开报者，分别革问，将该学开报者，发道覆核定罪。至于行凶恶少，据报挈五名，则脱逃见捕者不与焉。
 　　是变也，白昼大都，焚抢无忌，非直一方之变，所关风俗纪纲甚大。职叨司风纪，惟应朝闻难而夕正法，以早杜乱萌。惟是驳行严鞫，屡催未解，谨会同巡抚王应麟，先将查报情略，据实奏闻，至若变起之日，束手敛足，全不为地方担当。变定之后，半吞半吐，只知为青衿卸脱，畏旁掣甚于畏法纪，迁延至今，该地方有司实不能逃其责者。候各犯俟该道招明解到，并应参官员，另行酌议，请旨定夺。伏乞敕下，再加覆议行，臣等遵奉施行，奉圣旨：已有旨了。该部院知道。
 　　○学院驳牌
 　　督学御史王为学政事，照得本院奉命江南督理学校，遵奉敕书与钦定条约，颁行恪守，綦甚重也。不意松江各学生员，开髦法纪，传札聚众，当堂要挟。如董宦一事，业已明犯敕旨矣。该学教官，犹谓与诸生无与，不知所职何事？所遵奉者是何学政？试问考行簿为何而设？札查再三，如聋如哑，如抗远不报，溺职殊甚。凡教官不职者，轻则戒饬；□则提问，钦定教条内开载甚明。本院岂敢一再姑息，废坠职掌，合行提考。牌仰本府，即提本府及华亭县两学教官，限五日内解院考察，以凭面审，毋得迟延，须至牌者。
 　　○合郡乡士大夫公书
 　　公启，董思白焚宅一事，变实异常，然皆三四辈利抢之徒，乘机局讧，与学校毫不相涉也。先是旧年，董氏与陆生争使女，寻已中解，而陆生含忍杜门矣，此一案也。久之，黑白小传起，莫得其所从来，蔓延范昶，昶以愤死；昶之母妻，伤焉泣往，而陈明辱之。诸生鸣于庠，陈明下狱，诸生散矣，又一案也。松之人每遇一奇闻，辄聚观如堵；不逞之徒，乘观者为声势。焚而抄之，势不可止，董宅为烬矣，又一案也。
 　　夫含忍之陆生，于谤书起火无与也；倡言之诸生，于越宿之焚抢无与也；事已三截，情各不蒙，万目昭彰，已非一日。况焚抄渠凶，似应严缉，胁从诸党，易涉非辜，而必欲指杜门含忍者为首事，波明伦聚讲者为祸先，无论陆生可悯，众青衿可原。而揆之事理，蔓延株连，恐后来终无了局。
 　　董思白高明间旷，乡党所推，安陆生所以安董，安学校正以安郡城。若台台不加怜察，夺陆生之衣冠，坐诸生于一网，甘心士类，为一家全胜之局，则他日有叵测之患，生辈居城者，置不一言，亦与有责焉。向以远嫌，并未通启，兹且事不获已，敢合词以请，实为地方，非关游说也。倘片涉虚，神明殛之。谨启（此张侗初笔）。
 　　王孙熙、王明时、徐三重、张希曾、许乐善、吴炯、钱大复、李叔春、陈所蕴、王焯、李益亨、杜士全、郑栋、洪都、何三畏、陆彦章、张翌轸、莫是豹、徐祯稷、张鼎、陆懋修、陈敏吾、潘大儒、陈国是、王元瑞、钱龙锡、钱士贵、张肇林（以上共二十八人）。
 　　○合郡孝廉公揭
 　　揭为偕陈与谕，上白士冤，以全乡绅，以安地方事。
 　　董宦焚宅一事，实远近骇闻。然祸因利抢棍徒，闻有报怨之民，乘机蜂起，与学校绝无干涉。旧年八月间，董宦为一使女，误信仆言，与生员陆兆芳为难，乡绅何节推、吴祠部劝解：陆生甘心含忍，自秋迄春，抱病杜门，此临讯时旧仆陈明之面吐可质也。迨黑白传起，董宦根究无迹，意疑生员范昶，昶不胜愤惧而死。其母妻恃属姻亲，挈三女奴往诉，不意遭陈明等剥裩丑辱，遂致道路不平，诸生义激，因十五日升散之期，为范生昭雪之举。随蒙府县署印公祖温谕，且下陈明于狱，诸衿旋即解散，而民情尚未释然。三县军民，各出冤单，军以拖赖三仓粮为辞，民以兜揽公事为辞，黏贴墙壁，穷乡委巷，无所不到。署印黄公祖，急命地方涂抹揭去，而“若要柴米强，先杀董其昌”之谣，已遍传闾阎矣。时，董宦见万民汹汹，祸在旦夕，纠郡中打行恶少扞卫。而此辈利于有事，先飞瓦砾，撒粪溺，致观者愈众，人情愈愤，而董宅父子巨宅，付之一烬矣。夫始难为聚观奸民，已与诸生无涉。焚抄在十六酉时，其去讲期又远，所以本府本学申文，皆言并无生员一人在彼。今董宦急欲鸣冤，而讳言民变，辄归罪于学校，先加起衅于陆生，不知根由衅端一起于范昶之冤死，再起于董奴之浚寻，而速祸于打行扞卫之人。若杜门含忍之陆生，牵连在词，已出不意，即吴公祖庭鞫两次，未有诬执。至十三日复审，而董仆与硬证，始有“畅哉畅哉”之语，此仇口所诬，其为不足信明矣。况合郡缙绅与董宦岂无狐兔之感，反出公言与陆生申理，则起衅不在学校又明矣。伏乞台台，稍采末议，奠辑一方，俾士民得见天日，斯真再造之恩矣！若语涉文致，鬼神实鉴临之。谨揭。
 　　唐有家、姜云龙、王献吉、张汝开、杜士基、张方升、董中行、曹蕃、吴克昌、雷迅、董复初、杨汝成、沈匡济、姚元胤、张元复、张尔侯、王秉冲、金以鲁、谢秉谨、冯明玠、严中立、许士奇、何万化、张荩臣、金时扬、奚时申、胡开文、姚镗、陈所闻、王应伯、倪家泰、沈可绍、宋懋澄、张瀛选、张宝选、王台、顾伯骐、张拱端、张执端、谢应聘、蒋尔扬、王昌会、李继元、莫道醇、王坊、高秉经、朱绍元、黄廷鹄、陈肇元、张方建、陆起龙（以上共五十一人）。
 　　○学院回书
 　　伏读台教，深荷发蒙，匪直计安桑梓，所嘉惠于不佞者，德意甚厚。窃思事之颠末，原有三截，衅从何起？难言尽不蒙。不佞与董宦向无一臂之交，因于役贵郡，继接片谈诸青衿皆吾子弟，而敢左右袒？惟是变出创见，远迩骇闻，决难草草结局，奉行学校，岂是甘心，三尺未申，先坐一网，不佞不敢受。倘云他日叵测，而应务姑息以安地方，恐渐不可长，或亦非名区之福也。俟该道详至，谅有处分，敢此布复。
 　　○吴理刑回书
 　　恭承隆札，见示已晰，士民情形，但洗冤奉法，五载来兢兢自矢，宁于兹事而渝之。昨申文尾有“杀人媚人，有人心者不为，纵恶养奸，司法纪者不敢”句。实鄙意所寓矣。但学台怒形于色，见间语涉慢骂，不肖实不能堪，便有顷刻挂冠之念，而道尊慰藉甚婉，恐此事祸民祸士，以致祸官，株连蔓衍，未有所底也。在不肖申文，多方调护，以祈消之于平，化之于小，尤祈各位老先生俯垂体察，俾玄宰平心平理，而大难可次第平耳。冘次草复，其就里种种，非笔所可吐，统希台炤，不宣。
 　　○又请教各士夫书
 　　昨承列位老先生公札见示，所以为青衿苍生请命者至矣。但通郡公论如此，而上司与告者之言又如彼，水火星渊，迥不相似。且院道开口，辄曰：“诛乱民，治乱生，不许漏一人。”是松江合府，无可赦之民可赦之士也。其责有司，不曰“蔽护”，而曰“模棱”，是松江合府无可信之官也。稍有骨气者，谁能堪此？黄老先生欲去，不肖义不独留，未仕者裹足而不敢入贵乡，其为不守之邦乎？有司所据为公者民情耳，士论耳，民不足信矣，士又不足信矣，幸有列位老先生在事局之外，有司纵不信人，亦不敢言通郡缙绅尽不足信也。赞言先入，难于拔山，竟使不肖辈何以仰承之，今用言求教，乞台台再详示烧抢之为士为民，构难之谁非谁是，有冤抑之情，而下或未伸；有幽微之状，而上或未达，皆望缕指眉列以剖焉。一郡大难，在仁人君子，决不忍守寒蝉之操，视父母之邦，胥而为祸也。宪牌一日三、四至，积威如火，谨将四张台览，乞勿靳指陈下吏幸甚，地方幸甚！
 　　○道尊回书
 　　不肖出于役云间，则诸老先生辱随之。而开诚诲督若以出为可教也者，是明不鄙而回出之感德可知也。董思白事，固己闻教于大君子矣，陆生之革，学台止据原呈之误。而督责未已，不肖反覆禀白，终不见信。乃思白复投一呈，又以为烧三宅，杀五命，焚二棺，种种耸词，其言深有憾焉。以致抚学二台，坚信地方为隐慝，鄙言为庇护，而切责深求之札如雨下矣。学台必欲以学政难诸生，谓十五之聚讲，即坐以衅端，安得云无涉，不肖备述与论，且道思老平日的有召怨致抄，而益不见信也。殆不知此局之所终矣！至于乱民乘机者，原多苟免，株累无太网疏，且轻重自有分，恐数人无以塞四方之口，盖此事之惊传者大矣。敢实布复，仰希裁察，愿俟嗣音，以发愚覆。不宣。
 　　○抚台回书
 　　恭领大札，地方事已若列眉，昨即有数言，移会学院，料亦五分外之督矣。兹巡历金山，一信宿可到贵郡，自当面悉罗缕，谢教，不宣。
 　　○抚台示
 　　都察院右佥都御史王，为督抚地方事，照得董宦与生员构讼，初俱静听处分，未欲创起大祸也。突有喜乱奸民，乘机烧抢，事出异常，已经札行该府，访得渠魁，密拿监候，听道府审明招解外；今本院巡历兹士，遍访乡绅孝廉及诸父老，颇得其概。大都修隙本宦者，果有其人，而开风切齿者，遂拥至千万，虽云奇祸，实出无知，姑与维新，免其查究，合行晓谕。为此仰地方军民人等知悉，以后各宜安分守法，自保身家，毋遇事风生，亦毋见影生疑；倘有指称府县捕差人役前来，拘拿焚烧董宦人民者，不拘有无印信牌票，许本境里排人等，协拿送所在官司审明，解院重处，决不轻贷。其生员亦各潜心肄业，本院行即移会学院，必不致为雉罹之祸也。特示。
 　　○本府覆审申文
 　　看得董宦一事，原词而外，青衿之被议者凡十有二，郁伯绅、张复本、翁元升、李澹、孙肇元，则各学教官，遵学札开报于本府者也；姚瑞征、冯鼎爵、沈国光、张扬誉、冯大辰，则两学教官面报于学院者也；姚麟祚、丁宣，与前张扬誉、冯鼎爵、张复本、翁元升、姚瑞征，则又为首郁伯绅呈报于院道者也。
 　　以理参之，该学与诸生相习，其开报者似真矣。然就中如孙肇元三月十三日在学院衙门伺候批回，岂十四五两日遂能越几百里入讲事之列哉？原其故，缘肇元补考之后，与董宦遇于江阴城门，疑其护范启宋告状，口语刺刺，闻于卫学，学去府辽远，因据宦书，以应上之命也。即此一生推之该学之所报者，未足尽凭也。
 　　至郁伯绅似相攻击者似真矣；然就中如冯鼎爵，则三月十四日往迎伊叔冯宦于嘉兴，不在家也。合堂诸生俱云：“十五日鼎爵实未到学也。”本学教官亦云：“止见本生曾一日在府与范启宋同立，未见十五日到学也。”而开为毁匾，不亦冤哉！原其故，缘鼎爵眇一目。伯绅欲牵以自代，为自全计也，即此一生，推之郁伯绅所呈者，亦未足尽凭也。
 　　且不特此也，郁伯绅之指冯鼎爵与姚麟祚毁匾也，引倪文蛟口供；及讯之文蛟，则云：县学书手，绝不知府学毁匾之事，从无一言与伯绅说及矣。伯绅指张扬誉挑激搀抬妇女也，引何邦文见证；及鞫邦文，则云：范妇之往，实冯氏命，不由人挑激矣。郁伯绅之指翁元升倡议，引胡教授回文可查；及吊胡教官之文卷，则止云《五学齐集》，并无一字涉元升矣。伯绅之指姚瑞征、丁宣、姚麟祚之传札也，引丁继南为证；及鞫继南，则云男丁宣与麟祚等，手只得一札，齐拥聚观，并非传札矣。
 　　且又不特此也，姚瑞征等极称札系伯绅手分，万目共睹矣。翁元升等极称行香后，伯绅倡言勿脱公服，再进府一禀；而百姓王庵万心齐等，刻揭丑詈董宦，倡言民抄，亦系伯绅怂恿成事矣。伯绅男生员郁濬，觌面质问，不能置辨矣。
 　　将以为诸生交恶之语，未可深信。及严知事系当日往董处救范妇之官，亦云扬誉止来府求救，未随到董门，伯绅言妄也。冯赵等训导系当日伺候行香之官，亦云毁匾系天未明时，不知何人打毁，并未闻鼎爵在内，伯绅言误矣。
 　　将又以衙官教官之语，未足深信；乃持札递府者，明明为伯绅之手矣，本府与众所共睹也。禀府丑詈董宦，细述本宦平日父子主仆作恶罪状者，明明为伯绅之口，本府与众耳所共闻也。会审日，自供十四日有不识姓名一人，持帖一封，内写公扎若干，乞共声击兽臣等句，投之伊家者，明明为伯绅之言，本府与众所共记也。
 　　何曾有罗织之说乎？何可卸罪于人乎？伯绅欲卸罪于人，诸生尤而效之，一卸二卸，以至十千百卸，将五学人人波及，犹未已乎？且闻伯绅自恃炙毂悬河之口，巧行下水拖人之术，以含糊嗫嚅作谄脱之符，以东扯西攀网渔人之利；富生粟监受诈者不少，其风讵可长乎？夫书生非犯大逆，安有十族连坐之条，周亲苟有急难，万无一足不顾之理，其情俱自可原。凡学政所宜处者传札耳，扛帮耳，以此召罪，无如伯绅之甚，亦无如伯绅之确。其张复本、翁元升之流，不过随类进言；丁宣、姚麟祚、姚瑞征之辈，不过因手得札；冯大辰、张扬誉为亲，故受伏羹之灾，李澹、沈国光为友，故召同舟之祸，事体皆明，情形莫掩。
 　　谓是无妄，则人人若有涉；谓是不枉，则人人又有词。本职不得不以所闻所见者，录之于爰书，而以人证文卷赍于台前。若应重应轻应昭应雪，则自有宪断，非下吏所敢饶舌矣。
 　　○批申
 　　据申，郁伯绅之为罪魁明矣。下惟诸生夹攻，即该府证之甚确，百喙难辨，倘“民抄”一事，果出其谋，即应从重治罪，然得无有溢恶之言乎？张复本、翁元升，既随伯绅之类以进言，同一首倡无疑矣；姚麟祚、丁宣、姚瑞征等，各诉得札根由，明从陆石麟来，而府又云出自伯绅之手，是何辞有矛盾，然亦传札之的证也。矧姚瑞征本学开报，为首讲事罪，更浮于麟祚等；张扬誉赴府求援，是亦一重公案，然扬誉、冯天辰尚可以亲故末减，沈国光、李澹人人有涉，恐非无辜，似难与孙肇元同宽者也。惟是冯鼎爵可疑，如止出伯绅之口，以眇目自代似也，然而教官开报在先矣；本院诘各教官，一人未确，当注劣考，俱云矢心共盟而后开报，倘鼎爵可宽，则报者奚解，须提教官再与董文一对质，庶无枉纵。据麟祚所供陆石麟，既经到官，系其传札，严查是否造札之人，作速提发苏常镇三府会审，解道确拟详夺。此外，非鉴鉴可据者，不得再听转卸，以长刁风，孙肇元行令复学肄业。
 　　○苏常镇三府会审断词
 　　会审得：国家三尺法，士与民共之，故士范于庠，罔敢扞网以犯清议，民式于野，无敢作慝以干王章；自非然者，士非士而民非民，法均无贳。
 　　董宦之祸，始基于士，终凶于民，亦綦烈矣；事关地方，政属风纪，频烦宪札，盖其慎也；其衅孽颠末，各犯填词，黄同知、吴推官，先后申报，亦已详明；乃宪犹督过诸生，必欲丽于法者，夫亦以士首庶民，严于民自不得宽于士乎！
 　　然情罪固殊，难以一律齐也；除陆兆芳先蒙褫革，孙肇元光蒙昭释外；今审得郁伯绅，好刚任侠，口若悬河，率众鸣学，持札禀府，人人共见共闻。诸生佥云：“无伯绅则无今日。”虽“民抄”一刻，难以悬坐，而首难何疑也。张复本、翁元升、姚瑞征、沈国光皆当先讲事，鼓如簧之舌，而附之翼，虽在讲事之列，然不过逐队而趋耳。若李澹则诉称茅山进香，回过无锡，遇启宋偶语，董文见而憾之，因报焉，然学师证其同讲事矣。张扬誉、冯大辰均启宋至戚，挟持控告，同投冤单，事实有之。然非传札讲事之列，此三生者，罪又其次也。究陆石麟之札文，则自方小一来，小一供称方正学世派，十五日行香祖祠，从门上揭之，归过文庙，遇其师马或，送阅陆石麟、姚麟祚从旁接观之，至丁宣遂丸而投于河，于是遍出，莫知所起。而此一纸独出自方小一之手，不无可疑，乃严拷至再，不肯招服，复拘刻匠顾心旸，严行对质札文授受来历，亦抵死不认，法穷于无可加，情亦无可求矣。此数子者，在姚麟祚、陆石麟年少负气，不无喜事之心，稍示降惩，亦不为过。若丁宣投札于河，犹知畏法，马或方小一则朴讷之夫，亦非知情，是宜并末减者也。冯鼎爵则江教官报称，前一日见爵于府门首，十五日未之见，亦未闻其讲事也；毁匾，则冯教官称天未明时，不知何人打碎，难坐鼎爵，则郁伯绅诬攀不足信明矣，是宜为昭雪者也。
 　　夫董宦夙擅文望，名满寰中，今以使女之故，被造黑白传奇，玷其阃阈，此即贤者难堪。范昶以钱二妄指作传，遂誓神忿懑以死，此莫致之命，于董何尤。至其母妻藉内戚之情，登门诉骂，随从婢女四五人，暨被剥打，虐辱昶之母妻，羞窘逃回，则奴辈之不法，而或董宦未之知也。
 　　诸生一时过信启宋之词，以耳伺耳，以目伺目，忿激成仇，扬袂而起，五学若狂，秽词加遗，骋一时之意气，忘当机之隐祸，宜其有今日耳。然诸生为启宋发愤，第传札讲事已耳，诣明伦堂，诣府堂禀官已耳。虽似有甘心于董之意，只为口说之腾，并未至于董之门也；至该府责监陈明，旋解散矣。夫何奸民工黠金留，久包祸心，乘机而动，以报怨为名，以陈明为指；夫明黠奴，减多招怨于外，然主未必知，抑独不可鸣官就理乎？何乃一呼百应，先爇陈明之居，继焚董宦之宅，并城外书馆，打毁殆尽，抢夺者数十人。而闻风踵至，蜂屯蚁聚，将至千万人，董氏合门鼠窜，毁室攫子，祸诚烈矣。董宦既受子衿之诟，不旋踵而离乱民之殃，无惑乎抱恨焦土，即不能忘情于子衿，而干宪不已也。
 　　参看得郁伯绅等，并游黉序，罔守准绳，意气虽激于同袍，利害弗顾其所止，扛帮传札，似违钦定之条，率众禀官，殊符挟制之例，狂澜既逝，惩创宜严。王昇、金留等，残贼性成，打抢机熟，速福喜乱，瞋目而语，虽蹈瑕抵隙，愍不畏死，而兴戎魑魅，肆逞于青天，焚掠公行于大郡，此乃非常之变，王法所不宥者。故论诸生事有因激而招祸，首事之郁伯绅与翁元升、张复本、姚瑞徵，沈国光，并应杖革；李澹、张扬誉、陆石麟、冯大辰、姚麟祚并应杖降；马或、丁宣、方小一并应杖惩，冯鼎爵似应议释；至焚抢诸犯，如王升、董元已登鬼录，金留、曹辰皆首恶，骈斩不枉；胡龙等未与放火之事，特乘机抢掠，与钱二唱书阶厉，徒各允宜。惟是吴观宝呶呶称冤，谓系同犯金留仇攀，又邱福与邱五为兄弟，当日焚抢，邱五在场，邱福门外观望，邱五逃而福被获，且诉，董宦原而宥之（陈明吓福问斩，福卖田房，并凑银二百两送其昌，批揭宽之）。此二犯者，相应改杖；范启宋父死非命，门庭被辱，与被告家人，情俱可原；董祖常屋被焚抢，姑免深求，陈明召祸主，身亦受殃，姑杖之；五命俱虚，一棺焚毁是实，所抢家资，法应追给，第煨烬中，无可究诘，众口苦不招承，姑免追；未获凶犯，严缉另结。
 　　此一狱也，祸虽因士胚胎，士实未尝与乱同事，民虽乘机肆横，罪自不得与士同科，既挽风会者防其流，杜乱萌者穷其源。而定公案者期于得情无枉，则何敢徇私情为低昂，借公法为报怨也。谨会鞫具招，确详施行。”
 　　○松江府辩冤生员翁元升张复本姚瑞征沈国光张扬誉冯大辰陆石麟姚麟祚丁宣马或李澹陆兆芳
 　　“诉为豪宦积怨民抄，避名杀士，恳彰公道，以平学政，以服人心事。
 　　伏读钦定条约，生员骂詈官长者有禁，而从容跪禀，不激不亢者，未尝禁也；鼓噪聚众者有禁，而依期升散，不约而集者，未尝禁也；言涉利害假公济私者有禁，而事干学校，情关狐兔者，未尝禁也。况未达之士，与已达之士，均当奉祖宗之宪章，寒素之士与贵介之士，均当受府县之约束，未有此独严而彼独宽者也。
 　　吾松豪宦董其昌，海内但闻其虚名之赫弈，而不知其心术之奸邪；交结奄竖已屡摈于朝绅，广纳苞苴，复见逐于楚士；殷鉴不远，不思改辙前人，欲壑滋深，惟图积金后嗣，丹青薄技，辄思垄断利津，点画微长，谓足雄视常路；故折柬日用数十张，无非关说公事，迎宾馆月进八九次，要皆渔猎民膏，恃座主之尊，而干渎不休，罔顾旁观之清议，因门生之厚，而属托无已，坐侵当局之大权。谋胡宪副之孙女为妾，因其姊而奸其妹，扩长生桥之第宅以居，朝逼契而暮逼迁，淫童女而采阴，干宇宙之大忌，造唱院以觅利；坏青浦之风声，膏腴万顷，输税不过三分，游船百艘，投靠居其大半，收纳叛主之奴，而世业遭其籍没，克减三仓之额，而军士几至脱巾，诈富民邱福银千两，而一人命也。此偿倏为彼偿，（此事漕院已奏参，郑中尊后复抄抢陷，福得银二百两，其昌批揭宽之）诈生员蒋士翘银百两，而一田产也，加价浮于原价。
 　　兼以恶孽董祖常，一丁不识，滥窃儒巾，万恶难书，谋充德行，倚藉父势，玩藐官常，用刺贼陈明等为爪牙，托帮棍施心旭（即代董文出官者），夏尚文（即诬执陆兆芳者）等为耳目，打听消息，包揽居间，或亵服而入后堂，或更馀而进书帖，或供招已出而覆审，或罪名已定而潜移；又且招集打行，肆行诈害，温饱之家，则挜债而盘摺其田房，膏粱之子，则纠赌而席卷其囊橐，囹圄怨气冲霄，阛阓怨声载道；他不具论，止论其凌虐同袍者，即如青浦生员洪道泰，以杯酒不从，灌马粪於府门（有卷在府），金山卫生员陆调阳，以游园闭门，毁家资于白昼（成讼被寝）；去岁九月间，复诱淫生员陆兆芳家使女绿英，臧获耸计，遣奴二百馀人；二更时分，打进兆芳之内室，惊散其家人，掳掠其什物，以致合郡闻之不平，造为黑白传诸乡。
 　　在其昌父子，只宜自咎，以息谤端，何乃信谗，而疑内戚，掠生员范昶于庭，喝奴詈骂，逼与说书钱二同跪赌誓，羞忿成疾，不旬日而身死；昶之母妻，恃托姻亲，造门哭诉，揆之情理，岂曰非理？况止随三四妇女，宁有他图；其昌父子不思自反，辄肄凭陵，毁轿于河，闭门毒打；将州守公之命妻，推委于沟壑（即昶母冯宜人）；将给谏公之孙女，裂去其缞裳（即昶妻龚氏，与其昌妻为姊妹）；惨辱随从之妇女，更不可言状，大都剥裤捣阴，四字约而该矣；打后大开重门，祖常南坐，对众呼为榜样；复将诸妇，舁入坐化庵中，泥涂满面，上无蔽体之衣，血流至足下，乏掩羞人布，观者摩肩，人人指发；咸谓董氏之恶，至此极矣。嗟此诸生，谁无罔极之爱，谁无狐兔之悲，以缙绅辱缙绅之妻，固乡评所不齿；以生员辱生员之母，亦黉序所不容。桀纣之恶，至于炮烙，未至辱及仕门，官府之刑，非犯奸淫，原无概褫裩服；况龚氏实祖常母姨，而可淫刑以逞者乎？
 　　于是三月十五日，在城生员齐集明伦堂，候海防黄公祖，理刑吴公祖行香毕，跪禀平日虐儒数端，细陈本日辱范情状，恳正祖常陈明之罪（时范启宋，正在江阴告状）；蒙黄吴二公祖，虚心倾听，温言慰谕，各拜谢散去，随因县学生员郁伯绅，入府送札，禀拘陈明，蒙即牌拘，责监候审，合郡欢呼，幸白冤有日矣。不意当晚喧传范母已死，董奴闻之，虑范氏有登门哭打之事，遂招集打行吴龙等百馀人，连夜入宅防御。十六日打行之徒，自负其勇在门首耀武扬威，示莫敢犯。而观者骈集，不下万人，壅塞街道，遂有抛砖撒粪以逐之者，激怒众心，而平日含冤之军民，乘机而起，先毁陈明之居，外火方起，内火应之，而祖常祖源之宅俱为烬矣。祖和宅介其间，以敛怨未深，纤豪不动，谁谓乌合之民，漫无公道哉？若五学生员，并无一人至者，本府密访后，申文也于士何尤？会有盗名小人，与其昌同恶相济者，聚谋于泖庄，谓杀一百个百姓，不如杀十个秀才，方免民抄之名；又谓借陆兆芳之头颈，略痛一回，可免民抄之名；又谓出名董告，不免对理，而人数不多，诳上行查，可以深居而一网打尽；遂虚词厚币，密揭学院，学院乃借咎聚讲之故，行牌本府，以陆兆芳为起衅，先革衣巾，又行牌各学，开报首事诸人。幸赖府学胡师长，灼见当日事情，委无倡首之迹，两次申文回覆，不忍妄报一人。及抚台巡历云间，遍访密察，亦明知与生员无与，出示安心。即合郡缙绅孝廉，俱各具揭抚学二院，为诸生鸣冤。乃学院不知何故，犹屡次移札，必欲开报，以慰董心；不幸斯时胡师长升任，其昌始得以遂其谋，而郁伯绅，张复本、翁元升、李澹、孙兆元，俱革衣巾矣。复提府县学师，督令面报，其昌始得以肆其毒，而姚瑞徵、冯鼎爵、冯大辰、张扬誉、沈国光，行道提审矣。其昌又以学师开后，拊心悔过，虑有他变，见伯绅素行卑污，可以威劫，可以利诱，于是托令心腹，许之重赂，许之免罪，令其同类相攻，始必无宽免，而十人之外，又波及丁宣、姚麟祚、陆石麟、马或，亦并褫革逮鞫矣。虽俱蒙吴公祖审系伯绅诬陷，而学院袒奸已深，霆威不霁，解审之日，不由分诉，并遭杖责矣。复将诸生与焚抢重囚，同发苏常镇三府会审，虽俱蒙衿恤，然不得不仰承上意，而拟革拟杖拟降矣。夫学台之必欲学师开报者，以闻见真而查访确也。然就初报之五人，则有如孙肇元因江阴考复，董祖常遇之于涂，疑其帮范而坐名开报矣。就次报之五人，则有如冯鼎爵自在嘉兴迎叔，而学师既报以与讲，又云十五日未之见矣。即此二人观之，学报果可凭乎？在城之目击者如此，而况外学之风闻者乎？大都董氏之所以寄目耳者，不过三四辈豪奴帮棍，借此以修怨；而其昌因以中伤，学师之所以寄目耳者，不过三四辈吏书门役，借此以要；而学师因以开报，此局可信，则琐琐小人皆得以操诸生黜降之权矣。若谓因讲致抄，诸生亦与有责，则自有明伦堂以来，青衿之负冤禀事者多矣。不闻抄他姓，独抄董氏何也？假使其昌父子，平日毫无罪状，虽使五学诸生，执途之人而号召之，其谁与我？今其昌之所藉口者，不过曰果系冤民，报仇何不赴官告理，独不思螳螂之臂，果可以当车辙乎？且既已抄矣，而罗织之惨犹未已。况在赫焰之时乎！且今范启宋之状告学院，告抚台，告兵道者，非不准矣。而剥裩捣阴之祖常陈明，从来未尝到官也。已抄之后如此，未抄之前可知，是即一启宋，而小民之含冤无告者，不知其几何矣！今而后得反之，其昌又何尤焉！而归咎诸生，诸生实有口，其谁肯为百姓代罪哉？嗟嗟！同此学政也，于祖常则听之处堂，于诸生则吹索不已；同此王法也，于陈明则纵之出柙，于诸生则屡讯不休；且提学师两次，与董文同跪面质，学校夷于奴隶矣。羞哉！有原无被，何以服启宋，有被无原，何以服升等；隔年旧事，指为起衅，何以服兆芳；两造不备，何以服听断之诸人；书生之口可箝，而王士王臣之义不可废也；其昌祖常之欢可奉，而杀人媚人之事不可为也；学政之体面可坏，而夜气平旦之良不可灭也；且事已奏闻，宁容偏袒若此哉！今穷其昌之计，大都有四，曰远交而近攻也，借上以虐下也，因局外以撼局内也，卸其罪于己而归其抄于士也，萋裴成贝锦之章，三言致虎市之信，闻者竞谓士习之不美，莫云间若也，至欲与周玄暐之事，同类而共观之，岂不冤哉！夫昆庠之公呈有据，而松士之风闻不实，况彼亦一公举，此亦一公举也。彼无一士之褫革，此乃十人之株连，宽严既以悬殊，权衡宁无倒置，升等不敢以己意辩，请以当事之文移，及合郡之公揭辩。夫胡师与冯赵均师长也，使诸生果犯学规，胡师长何以再三不报，而必待于冯赵诸学师也；黄吴二公祖亲临而目击者也，使诸生果符挟制，何不当时指名申究？而必待学院之查报也；抚台巡历而周访者也，使诸生果干三尺，何以不问而反出示以安心也？缙绅孝廉，又皆与其昌为同侪也，使诸生果似倡率，何以不徇其昌之请，而反为诸生称冤？吴尔成，其昌之心腹友也，使诸生果为衅始，何初八日未讲之前，即有万口诟詈，一家扤湟之语也？此数者皆不足信。而必偏信其昌之密揭，董文之诬执，何也？又况其昌与祖常，非官长也，跪禀，非骂詈也；明伦堂，非衙门也；朔望偶集，非聚众也；辱生员之妻与母，非民间利病也；合郡之公论，非扛帮也；恳求正法，非挟制也。而且降之，而且黜之，而且杖之，假令诸生果犯前项，又将何以加之乎？况以上数端，皆郁伯绅为倡，今伯绅以跪门请罪，代董鹰犬，反为之救援，仅止杖革；而升等止以明伦一讲，亦遭杖革，能无免爰雉罹之悲乎！且讲事与剥裩捣阴之罪孰重，观札与聚敛激变之罪又孰重？今讲事者黜，观札者降，而祖常犹俨然为学校中人，将以闻于朝曰，正士风，申学政也，其孰信之？近学院亦见公论不容，良心稍悔，复行牌，有祖常阶祸成案无拘之语矣。倘亦公道昭明之一机乎！伏望当路大人，欲正士风，勿以缙绅逢掖而分轩轾；欲申学政，弗以贵介寒素而恣重罪，使众怒之首，罪不得漏网于吞舟；无辜之孱儒，不致冤沈于肺石。庶汉唐党锢之祸潜消，而祖宗培养之意不泯。学校幸甚！升等幸甚！”
 　　此本得于奉贤陈礼园家，董文敏居卿颇不理于人口，盖亦是时吴下乡绅习气，即徐文贞不免云，戊子正月十七日。
 　　○附录 权斋老人笔记载定陵纪略董氏焚劫始末
 　　（笔记，归安沈炳巽霄渔著。纪略，明长洲文秉荪符著）
 　　“董其昌登己丑进士，由馆选授编修，历官礼部尚书；仲子祖权，倚势横行，民不堪命。同里陆生者，先世有富仆，陆诛求无厌；仆乃投充视权作纪纲，为护身符，陆生复至需索如旧，祖权统很仆攒殴之；次日，陆生之兄，率诸生登其堂，面讨其罪，惶恐谢过乃已。又有范某者，其昌姻也，将此事演为词曲，被之弦管丝索，以授瞽者，令合城歌之。其昌闻之怒，执瞽者究曲所由来，瞽者以范对，范因称无有，乃共祷于郡神，设誓焉。未几，范某死，范妻率仆妇数人，造董讪骂，祖权拥诸很仆突出，踞高坐阖门，执范妻及仆妇，裸其体辱之，髡其发并及下体，两股血下如雨。合城不平，群聚鼓噪其门约万馀人，董家人登屋飞瓦，掷下击诸人。诸人愈忿，亦登屋飞瓦，互相击斗，复有受害者，乘机纵火焚其家。其昌尽室逃避，家业为之一空。半载之后，方得宁息。”
 　　“又御史杨鹤疏言周玄暐事，未及于董云：周玄暐之事未了，而华亭效尤；原词臣董其昌不知何事，得罪乡人，纵火烧房，几于阖门俱烬。其昌起家中秘，列籍清华，即有不赦之条，宜赴所在有司官告理；或因而奏请处分，何至举家百口，尽欲付之烈焰。一时汹汹不靖，通国若狂，放火故烧官民房屋者，律有明条，不知当事何以处此。今三吴世家大族，人人自危，恐东南之变，将在旦夕。”云云。
 　　民抄董宦事实 
