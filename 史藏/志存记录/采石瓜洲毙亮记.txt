　采石瓜洲毙亮记　　（宋）蹇驹 撰 

　　绍兴辛巳，金人渝盟。先是，遣使贺大中节，登对出悖语要将相大臣，乞割两淮襄汉之地。朝廷骇愕。上命宰相就都堂宣其悖语，侍从台谏备边之策。宰相又宣圣语：“今日更不问和与守，只问战当如何？”金已提兵驻汝州之温汤，示渡江汉，从上流以窥吴会。朝论欲遣成闵提禁卫万兵守襄汉，中书舍人虞允文言：“今金为疑形形我，上流不足虑，直恐尽撒禁卫之兵，万一金出两淮，异日何以应之？”不从，遂除成闵湖北京西路制置使以行。未几，金还汴京。 

　　九月，金以重兵五万号五十万出淮东，时刘锜为淮南、浙西、江东西路制置使，京畿、淮北、京东、河北东路招讨使，拒之于楚州清河口。金又以精锐从寿春渡淮，清远军节度使、龙神卫四厢都指挥使、建康府驻扎、御前诸军统制王权拒之，自淮退走，次合肥，次柘皋，而中军以次濡须口，事势益危急。 

　　十月丙辰，允文率四五侍从白宰相，谓权奔走退师，已临大江口、和州，必败厥事，而权又诛朝廷退师，盖欲致金深入，自当其冲，使李显忠出其左，邵宏渊出其右，夹攻之。允文具疏其谬，朝论犹幸权一战，不主允文语。 

　　丁巳，报权渡江，朝廷震骇。 

　　戊午，遣枢臣叶义问督视淮江，允文为参赞，洪迈、冯方等俱在幕府。 

　　庚牛，允文陛辞，上劳曰：“卿词臣，不当遣，然以卿洞熟兵事，姑为朕行。”上又曰：“朕固知和议之不足恃，二十余年宫中钱物不敢轻用，毫积寸累，以为今日之备。适义问亦以钱帛为请，朕已从内藏支付九百万矣，卿须钱，奏来，朕所不敢惜，但患事不立耳。” 

　　辛酉，锜兵败，自楚州尽弃淮东之地，金骑蹑锜至皂角林、瓜洲之前，锜将员琦拒之，小捷。锜以病过江，允文次镇江，见锜问病，因问：“今日事势如此，相公何以为教？”锜谩言曰：“兵凶器，战危事，圣人不得已方用之。”允文曰：“今金人席卷两淮，瞰长江，我有腹心之忧，今日用兵，莫当得一个不得已否乎？”锜又曰：“锜直是不爱作他官职，待告庙堂，将制置招讨两印纳了。”允文笑曰：“相公不爱作他官职，大是高节，但今国事如此，自权败事，朝廷恟惧，九重方有蒙尘之忧，相公欲携此印何处缴纳？”锜语塞。 

　　十一月己巳，金兵次采石。 

　　壬申，锜将刘汜败于瓜洲，知建康张焘益告急。 

　　甲戌，督府次建康。夜被旨罢权，促赴都堂议事。命允文持书招池州驻扎、御前都统制李显忠会采石，以权兵授之。 

　　乙亥，允文径趋采石，中路王权败兵络绎于道。允文采听其言，皆曰：“昨王权淮上只声金，不声鼓，盖权惟事走尔！吾属隶殿司马，今王权败事，弃马奔轶，我辈徒走，虽有技无所施。”相与哭于路旁。 

　　丙子，允文遂宵征，未到采石十五里间，已闻北兵鼓声震地。行道之人曰：“金人以今日过江。”从者相视震恐，皆曰：“事已至此，舍人欲何之？”允文顾谓侍者曰：“吾此行系庙社安危，事之济否，当以死报君父！”鞭马疾行。午后至采石，即走岸口，望北岸，贼硬寨弥望逾数十里，贼瞰江筑高台，植黄、绣旗各二，中张黄盖，金主躬擐甲，据胡床，手执红旗指挥逆旅，又酌金盏饮诸酋以酒。 

　　先一日，金主刑白马、牛、羊、豕各一祀天，与诸酋歃血为盟，决意以是日渡江，而我军星散无纪律。允文急遣人招一二统制官劳问，次因访问权所以致败之由，皆曰：“权骄，不恤士卒，非金之善胜，权望敌奔走，未尝履行阵耳。”允文曰：“汝辈今可一战乎？”众人笑指北岸曰：“那边体面，怎抵当？”公徐晓之曰：“敌万一过江，江南席卷，无措足之地，汝辈虽走，欲何之？今控大江，地利在我，不如死中求活耳。且朝廷养汝辈三十年，乃不能一战以报国乎？”众皆曰：“顾未尝不欲战，奈无当头者。”允文觉其言可动，倡言：“汝辈止缘王权谬妄抵此，今朝廷别差官管此军矣。”众愕立，曰：“差甚人？”允文谕之曰：“我亦朝廷官，朝廷差我来唤池州李显忠，交此军事。显忠如何？”众合辞曰：“如用显忠，得人矣。”允文曰：“我本来视显忠交领军事，权既去，显忠未到，适虏今日谋渡江，当与诸公戮力一战。官家发内藏金银尽在此，并给官诰，如节度承宣使已次，某带来，看有功即书填，赏不逾时。”众皆曰：“如此却有分付，当效命。”诸统制趋出，递相告语。须臾，合军皆曰：“有分付，好厮杀。”稍间，诸将如张振、王琪、戴皋、时俊、盛新等复来，即指画列马步军成阵，分戈船为五，以其二傍东西岸行，其一驻中流，载精甲以待战；其二藏小港以备不测。摆布仅毕，北岸麾众渡江，呼声动地。有顷，七舟泊南岸，敌遵陆以官军步战，我师少却。允文时跨马往来阵间督战，见统制时俊，抚其背曰：“汝素以勇闻，平生果决，今顾怯慑耶？”俊回顾曰：“舍人在此。”即挟两刃入阵荡击，我军鏖战，敌不能支，又疾麾戈船并进，断贼后，岸上敌众即投戈降。先是，敌意直恃众欲迳跨江而渡，故所用多小舟，士卒满载迫窄，虽有器械，无所施设。而我之戈船樯壁楼橹甚壮，士卒用命，遇敌船则冲撞劈斫，所向全舟沉没，水为之不流。天色向晦，敌犹未退。会淮西溃散官军有从光州转江而至者三百余人，允文抚劳，授以旗鼓，自山后转出，敌以为援兵至，遂引余兵遁去。或欲益进水军掩前，令敌兵不得去，允文以为归师勿遏，况敌悬师入寇，多寡之数与我相悬，若我军小衄技穷，明日遂无兵相支吾，止命强弓弩袭其后追射之，敌兵多伤。至夜师旋，计其岸上之尸，凡二千七百余人，杀死万户一人，生获千户五人，女真三百余人，死于中流者不胜计。允文抚劳将士，具捷闻朝廷。诸将环坐，见允文旁侧枢府吏趋走甚恭，方惮惧，往往间起问吏：“舍人甚官职？”对：“此虞中书，朝廷侍从也。”诸将趋下拜曰：“曩意舍人是阁门宣赞尔，岂有文臣骑马往来行阵乎？”允文执其手曰：“诸公何言？相与共安危，死生同之，期于破贼以报国家。”允文因谕曰：“敌今虽败，然逆党尚众，明日必复来。”乃谋令士卒夜渡江，近北营前，力之所不及，即以丁石缒船为阵，又遣统制盛新以兵遏杨林河口。先是，虏得和州，即自巢湖造船，白杨林河出大江。允文又意敌必以奇兵出此间我之不意，故先遣新督兵遏之。 

　　丁丑，北岸金众壁立，我师以神臂挽强弓射之，贼众披靡。继遣火船烧贼战舰，烟焰涨天。少顷，金主忽麾军下台，从陆遁走。是日，金人命伪参政李通跪台上，口占辞为伪诏，遣张千校尉驾小舟来谕王权，谓将提兵往瓜洲，又似与权有先约。允文以其策虽出于用间，然不可不以朝廷已行遣王权之事报之，绝其觊望。偶显忠至，即与显忠议，以书报之曰：“昨王权望风退舍，使汝嚣张至此，今朝廷已将权重置典刑，今统兵官李世辅，曩尝捉二子，今易名显忠是也。参谋前日奉使以一箭破的，虞舍入是也。汝欲瓜洲江渡，江固有以相待，无多词见沭。”遣所获女真奴婢二人赍往，继遣探骑五十过江，知敌果退走扬州，与瓜州兵合矣。允文谓显忠曰：“贼从采石之败，提大兵往瓜洲，京口无战备，我欲行，患兵少，今采石敌既吃脚手，不敢复此窥伺。又长江边面分屯防御虽多，其实紧要不过数处，都统能任责，辍一两处兵马应副如何？”显忠曰：“惟舍人之命。”允文即移时俊兵马于马家渡，令显忠兼守之，辍李捧全军一万六千人，又分戈船百艘来会京口。 

　　庚辰，允文次建康，见义问，知府尚书张焘闻允文至，步行来问劳甚勤，曰：“焘所谓赖公之庇，昨金人要初十来此会饮，不知置焘何地？”诸公议□往迎京口，焘曰：“虞侯采石之胜，敌已破胆，是行无以易公。”允文笑曰：“允文固当行，然忆俚语云：主人得鳖于江，欲计杀而食之，烈火使釜水百沸，横竹稍其上，与鳖誓曰：‘能渡此活汝。’鳖知主人以计杀之，勉力爬沙，渡竟，主人扣鳖曰：‘汝能此甚善，更为我渡一遭，我欲观之。’仆行得无类是乎？”诸公大笑。是日，泰州已告急，允文入札子论江上事宜曰：“臣伏惟陛下孝德仁恩，远追尧舜，天心人意，无不助顺。避位之诏初下，将士无不感激思奋，况臣孤迹，实叨希世非常之遇，欲报之心，神实临之，方江介多忧，陛下宵旰未复常膳，臣仰首霄汉之上，岂胜愤惋？此身如叶，恨不捐糜。比者采石之战，臣与统制官大破金军，俘斩既众，遂走金人，而尽焚其舟，皆宗社之休，陛下威令神算之所及，臣不胜幸甚。尝两具其本末奏知，必已仰麈睿览及，臣还建康，沿江之北百余里，无复一人一骑，敌之气索矣。臣至采石，探知金人引兵会于淮东，见开河于第二港，艾陵之水通出船筏，以窥京口。李显忠到军，即与之商量，分移时俊军于马家渡，而显忠兼守之。辍李捧一全军，又分采石戈船百艘来援京口，督府又留杨存忠、邵宏渊同力防扼，庶保万全。盖臣以诸处探报，知敌兵不多于官军，但彼合而我分，故强弱之势若相异。自敌得两淮，其力渐分，粮草乏绝，人马多病死，故意急急。于采石之战大败，又将侥幸于瓜洲。今我之精兵聚于京口，持重以待之，一战而胜，金人归遁无疑矣。臣再闻士夫之论，谓采江渡网沙夹马家渡大城，皆以为可忧，臣因亲行江上，知其说谓为不然。盖敌自和州可以出舟于大江者，止有一杨林河而已，与采石相对，余皆下淤，无河道与大江相逼近，李显忠探得杨林河中见今别无敌船，又官军战舰皆守河口，下流诸渡非所忧也。方金人往和州，穷日夜之力造船，意为必有过人者，故采石之战，官军所用船才五之二，以其三置上流，及天色垂暮，敌败而走，又不敢大段追袭，防其战舰出于不测也。今乃止百十小船无袭，盖遮掩和州渡口所用者，便欲以当戈船，臣知其伎俩已尽，无能为矣。初，敌涉淮，不旬日，直抵大江之北。臣询之将士，质之道路之言，皆云：刘锜、王权未尝敢与接战，逡巡引避，有一日走数百里者，非战而不胜之罪也。以此月八日之战，当诸军扶伤夺气之余，而旧将已去，新将未至，正人情危疑中，尚能大破贼军，击走敌人，使建康芜湖间民皆奠安者，士卒倚王人之重，得以肆力于一战也。自显忠到军，臣与之款，知其忠义敢前，无彼我心，往日见士大夫忧其反复，于臣观之，能立大功以报陛下者，必此人也。臣愿以身任之。今淮西之城犹云不守，而庐濠等州山水寨民兵多近，近又渐复无为军，巢县一带，已令池州官军分屯守之，则裕溪大信口无敌船入，池黄之境可固，而采石上下必保无虞。臣切料之，只得京口一捷，则江介之忧可去，而两淮之复，度不甚费兵力矣。臣闻千金之子，坐不垂堂。况于万乘之君，而可履险？臣尝两次口奏，乞车驾且驻临安，亦蒙圣慈采录其说。今愿陛下特审宸虑，少缓六飞之发，以须金人之奔北，而徐图之，天下幸甚，臣不胜倦倦忧君之诚，惟陛下裁察。” 

　　癸未，允文至镇江，谒刘锜，病已革，允文问：“疾势如何？”锜执允文手曰：“休问疾如何，朝廷养兵三十年，我辈一技无所施。今日成大功，乃出于一中书舍人，我辈愧尔，当死矣。”先遣一介报：泰州连日大风，未能行。允文与杨存中、成闵谋曰：“贼已瞰江，当日严守御之备，今舟船方系岸，万一不堪驾用，误事，宜令战士登舟按试。且采石之败，虏气已索，欲间我不意，是以来此，今我反出其不意，示以有备。” 

　　辛卯，次州溉，是时止有战船二十四只，相继李显忠所遣戈船亦至，战士踏船绕金山上下洄溯如飞，北岸诸酋皆凭垒纵观，曰：“南军为备张设如此。”时金主已次扬州，急遣人报。金主跨马即至，列坐诸酋会议。一酋前跪曰：“南军有备，未可轻举，向观所用舟楫，迅驶如飞，此宁能当之。且采石江面视此为甚狭，而我军尚且不利，不如徐为谋，以间其隙。”金主震怒，拔剑数之曰：“汝罪当死数矣，我不即诛，汝今沮吾军事，谁可恕？”酋哀恳久之，金主曰：“赦汝，汝率诸酋旦日各将战船百艘，约五日必绝江，违令先斩汝。”诸酋退曰：“南军有备，岂宜轻举？轻即送死。今主以险狠拒谏，吾等有言不从，必杀我，不如先下手为强也。”遂定谋杀之。 

　　乙未夜，作南军劫寨，直至金主寝帐，前后皆其亲兵。谁何，诸酋云：“汝安往？”诸酋谕之曰：“我欲帐中干事。”亲兵纵诸酋入，引弓射帐中，金主被箭跃起，犹挽弓欲射，已而问曰：“你是江南人？”自家人应曰：“自家人。”即卑辞祈恳曰：“汝杀我，今日之命悬汝等，必杀我，速得死为幸。然我自去年十月至今日，作无道理事，宜汝等之杀我也。”诸酋连以数箭毙之，兼杀侍寝妃花不如等五人，并杀梁大使、郭副留马、韩钦哥、李康政。四人者，皆为敌谋南犯者。花不如，长安贫家女，慧丽专宠，凡打球纵猎出入，无不从之。明日，诸酋遂麾军退屯三十里。是日，北人田政以其死报我师，继遣探骑侦敌虚实，知敌果移屯。 

　　十二月己亥，以其杀闻朝廷，北人亦惧其主死，欲按甲保境移交关报。事闻朝廷，遂议发允文见行在所禀事宜。是时，敌虽移屯，兵尚驻东淮。 

　　甲辰，允文至行在所，上慰劳有加。允文奏曰：“此庙社之灵，陛下之英断，将士用命，臣何力之有？臣是行惟知以一死报国，死职亦臣子之常事。”上嘉赏再三，有旨，第采石之功，统制官张振、时俊、王琪、盛新、戴皋以功绩显者已推赏，特与阶官上更各转三官，其余将士令李显忠等保明取旨推恩。允文奏曰：“昨采石事势，可谓危急，臣识振等行伍间，许以重赏，振等效死力战，致敌人沮索弑死。今三官不足以酬劳，乞回臣在身官职，以赏振等。”上曰：“朕晓得向江上甚风色，得他辈宣力，其功岂可忘？”寻有旨：张振等就已转三官落阶官，除正任承宣并观察等使。允文继入文字论列：“今车驾进发，而敌延蔓在淮东西，而镇江方对贼垒，今当督淮上之兵断敌之归路。徐发镇江等处兵马掩袭之，举可无噍类。”上深以为然，仍命允文至淮上措画，而诸军先已过江矣。上至建康朝议，欲用张浚为淮西宣抚使，杨存中暨允文为副，浚恳辞。朝廷又欲除杨正使而以允文副之，金安节、刘珙舍人等缴驳以为，用存中不当，事寝，而允文遂有宣陕之命。 

　　舍人虞侯平日雍容，退然儒者，临国家大安危，乃奋然以忠义殉国，建振古不可及之功，驹以门下士获侍燕间，并从幕府诸公间，或闻此事甚详，退录之以报里中新友云。 

　　●附录 

　　○绍兴辛巳亲征手诏 

　　朕履运中微，遭家多难，八陵废祀，可无坯土之悲；二帝蒙尘，莫续终天之痛。皇族尚沦于沙漠，神京尤污于腥膻。衔恨何穷，待时而动，未免屈身而事小，庶期通好以息兵。属戎虏之无厌，曾信盟之弗顾。怙其篡夺之恶，济以贪残之伤。苍天九重，以高明为可侮。辄因贺使公肆嫚言，指求将相之臣；坐索汉淮之壤。吠尧之犬，谓秦无人。朕姑务于含容，彼尚饰其奸诈。啸厥丑类，驱吾善良。妖氛浸结于中原，烽火遂交于蜀道。皆朕威不足以震叠，德不足以绥怀，负尔万邦，于兹三纪，抚心自悼，流涕无涯。方将躬缟素以启行，率貔貅以薄伐。取细柳劳军之制，考澶渊却敌之规。诏旨未颁，欢声四起。岁星临于吴分，冀成淝水之勋；斗士倍于晋师，当决韩原之胜。尚赖股肱爪牙之士，文武大小之臣，戮力一心，捐躯报国，共雪侵凌之耻，各肩恢复之图。播告遐迩，明知朕意。 

　　○进发手诏 

　　朕以金人渝盟，侵犯王略，肆颁诏旨，躬往视师久矣。戒严属兹进发，凡遐迩股肱之郡，大小文武之臣，宜体朕心，各扬尔职，毋纵奸宄，毋虐善良，毋事征求，毋搅狱市，内则辑宁于封部，外则式遏于寇攘，共济大勋，永底丕乂。故兹诏示，想宜知悉。 

　　○谕中原并诸国手诏 

　　朕念中原赤子及诸国等人，久为金人暴虐役使科敛，或进为奴婢，已无生意，又指吾旧疆百姓为宋国残民，蹂藉杀戮，无所顾惜。朕闻之痛心疾首，是用分遣大军并进，以救尔于涂炭，想闻王师至，必能相牵归顺，朕不惜官爵金帛，以为激赏。若系有官之人，并依见今元带官职，更不减户。其有以土地来归，或能攻取城邑，除爵赏外，凡府库所有，悉以给赐，朝廷所留，唯器甲文书粮草而已。如女真渤海契丹汉儿，一应人能归顺本朝，其官爵赏赐并与中国人一般，更不分别。内燕北人昨被发遣归国者，盖为权臣所误，追悔无及，今虽用事，并许来归，当加爵赏，勿复疑虑。朕言不食，有如皓日。 

　　阅古人传记、外志，最苦史笔庸下，若此乃铁中铮铮者。《金先海陵纪》：甲子会舟师于瓜州渡，期以明日渡江。乙未，浙西兵马都统制完颜元宜等反，帝遇弑。以此书补之，不啻左氏之传《春秋》也。是书向无刊本，传抄谬误甚多，偶于马云衢斋头借得善本，云从南宋太庙前尹家铺行本影摹而得者，雠勘精良，爰即以付削氏。又余尝见虞允文手书钧堂帖，吴匏庵跋谓：采石之战，日星晦蒙，江水震荡，功烈赫然。疑其平日为人有喑哑叱咤千人皆废之状，乃观其手帖，词语详雅，气象雍容，乃真一书生耳。暇日忆此帖，复快读此书，犀觥为之顿尽。乾隆戊子九月十三日，梅谷陆烜识。 
