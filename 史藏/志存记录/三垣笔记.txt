三垣笔记 明 李清撰 


自序
三垣笔记者何？崇祯丁丑，予以司李内召入京，其明年戊寅，蒙毅宗烈皇帝亲策，简入刑垣。又明年庚辰，予以大司寇不职，屡牍规之，为所噬，迁外。未及任，丁内艰，会司寇以罪废，上念予言，壬午，蒙恩赐环，补吏垣。癸未春，闲关淮济入京，转本垣右，已转工垣左。其秋，奉命册封淮藩，明年甲申春三月，方脂辙，值北变，随复命金陵，晋掌工垣，斯则所云三垣也。曰笔记者何？盖自丁戊讫甲乙凡九年，举予所闻见，以笔之书，非予所闻见，不录也。所上诸疏，止录其留中者，其已报，则亦弗悉录也。盖内之记注邸钞，多遗多讳，外之传记志状，多谀多误，故欲借予所闻见，志十年来美恶贤否之真，则又予不敢不录也。然犹以目见与耳闻，不无疑信之别，故先举予所灼见以笔之书，其因闻而记者，犹云附述，终致其慎焉，而总以数言括之，则于己恩，固不敢饰瑜，即于己怨，亦不敢益瘢，惟存其公且平者云尔。予初读蔡孝来《尚论录》，或曰：「此君子之言也。」然予不尽是其言，其言之非，间有之，间有非，则偏。继读吴纯所《吾徽录》，或曰：「此小人之言也。」然予不尽非其言，其言之是，间有之，间有是，则愈偏。独夏彝仲《幸存录》出，乃得是非正，则以存公又存平，斯贵乎存耳。若予作是记，与是录相先后，时殊事殊，而惟无偏无党以立言则不殊，苟彝仲见此，无乃首颔是记亦如予首颔是录，而又以存我心之同然为幸也。



三垣笔记 上
崇祯 一
上于崇祯戊寅四月，忽一日御门召诸推知入对，一无问难，惟五人一班，听其自言。或语琐碎不可了，上必云：「减省些。」或误称臣为知县，或误称上为老大人，旋觉误，仓皇称老皇上者，上微笑。问毕，人给一卷，试题亲洒宸翰，贴于壁，惟判题不同。盖亦仿唐人身言书判故事也。
上召对推知，于姓名单上分别圈点，及卷入，复留中六七日，时位置已定矣。一日忽发送阁阅，时薛辅国观、 【万历己未，韩城人。】 孔辅贞运 【万历己未，句容人，谥文忠。】 等谓听其为政，遂置私人于前列，而抑其不悦者居后。数日旨下，皆上亲定，阁拟并不允，相顾失色。
予为宁波司李，与同乡慈溪令汪伟 【崇祯戊辰，江宁人。国朝顺治九年改谥文毅。】 相善，即后殉闯文烈公也。伟先以入觐留部候考选，予时以署篆钱粮被部参罚，不敢离任。伟跨瘦马行烈日中，为予营解，始得开复。迨入都，或语予曰：「汪旧属，应逊若居先。」予曰：「彼位置久定，且尽心于我，奈何以负心报？」后伟得简讨，予得给谏，皆上特擢。予笑曰：「若从人言，相见汗颜矣。」
御擢诸词林，皆彬彬文士，惟江西曾翰林就义 【天启乙丑，宁都人。】 卷云：「各县令拆封多私火耗，宜用司李监收。」又浙江虞翰林国镇 【崇祯戊辰，义乌人。】 卷云：「宜罢诸廪生粮银，用充兵饷。」又广东李翰林士淳， 【崇祯戊辰，程乡人。】 年耄矣，时田冢宰惟嘉 【万历丙辰，饶阳人。】 议将推知不应登台省者先转部曹，诸人欲疏辨，而惮以为首获谴，遂不告士淳，首其名，士淳惧且怒，大哄。上以为首者必知名士也，士淳遂得翰林，余四人皆授御史。四人者，任公浚、 【崇祯辛未，益都人。】 王公章、 【崇祯戊辰，武进人。殉闯难，谥忠烈，国朝顺治九年改谥节愍。】 涂公必泓、 【崇祯辛未，南昌人。】 予叔嗣京 【崇祯戊辰，兴化人。】 也。
上御试毕，台省科道皆属钦定，已亲策十八卷，发部议行，予卷亦在内。时诸御史以例往朝房谒阁臣，孔辅贞运独曰：「皇 【「皇」字依抄本乙补。】 上所发十八卷，其说皆难行，首卷更难行。」随言屯盐亦难行。郭侍御景昌 【崇祯戊辰，洛阳人。】 曰：「王道无近功，安边永远之法，莫过屯盐。」贞运曰：「难其人。」景昌曰：「此屯盐且难行，则北敌可听其犯顺，而终不扫乎？流寇可任其纵横，而终不翦乎？」贞运曰：「愈难其人。」景昌曰：「有人不能识，不能举，岂可以难之一字委弃？此全在执政择人用之。」贞运怫然无以对。景昌遂具疏纠其胡涂阘懦，有「揆席岂养济院，为彼伴食素餐之资」等语，贞运卒以此去。
朝议以国计不足，暂借民间房租一年，于是怨声沸京城，呼崇祯为重征。犹海刚峰 【名瑞，谥忠介，琼山举人。】 疏内呼嘉靖为家净，谓家家俱净也。
予初入刑垣，郑司寇三俊 【万历戊戌，建德人。】 获谴归，予就寓谒，问刑部何事最冤，三俊惨然曰：「无过盗情。若欲平反，不过云秋后处决尔。」予愕然曰：「何谓？」三俊曰：「此皆从东厂缉获者，司官不敢反，堂官何繇反？惟择无赃无证，情可矜疑者，缓以秋决，或可从容解网也。」相与叹息久之。三俊有清正名，下狱时，风埃暴起，翳日无光，行路莫不吁嗟。田冢宰惟嘉，以考选不公，为杨翰林士聪 【崇祯辛未，济宁人。】 所纠。传闻惟嘉素通内，故先得稿，以辨疏进，后复为士聪所纠，责以参疏未下辨疏先上之故，奉旨回奏，茫无以应，执惟嘉仆四人送镇抚司。一时吏部重贿，俱夤夜运入锦衣，人有「吏部囊空，锦衣地重」之诮。
予初入刑垣，闻东厂盗最冤，每厂役获盗，必加以五毒，择肥而攀，俟罄掳既饱，然后呈厂。厂上疏皆历历有词，不四日便下部拟，不十余日便依样招奏，又不四日便会官处决。曾有一盗赴市，太息云：「我贼也不曾做，如何诬我为盗？」一日，予晤刑部一司官，以平反劝，惨然曰：「不敢。」予曰：「何也？」对曰：「天下有一介不取之官，而无一介不取之吏，若一翻厂招，异日借题罗织，官吏并命矣。」一时干和招灾，莫此为甚。
上寄耳目于锦衣卫，称为心膂大臣，托采外事以闻。吴金吾孟明，缓于害人，而急于得贿，其子邦辅尤甚，每缉获州县送礼单，必故泄其名，沿门索赂，赂饱乃止。东厂亦然，尝有某知县送银二十四两，求胡编修守恒【崇祯戊辰，舒城人。】 撰文，时尚未受，亦索千金方已。一时士大夫皆重足而立。
刑部诸招，屡奉内旨严驳，刘司寇之凤 【万历丙辰，中牟人。】 惧，司官呈稿，概蓄缩不发，司官间往叩署，亦不见。刑部希哲 【崇祯辛未，淳安人。】 进按季摘参本，盖故套也，发改票数四。时上意欲处之凤，方辅逢年 【天启壬戌，遂安人。】不寤，遂诘责去国。逢年尝醉，误以拟票直书本上，具揭请罪，上虽暂宥，心不宁也。
东林诸公素矜节义，以劾宦官为名高。后冯给谏元、 【天启壬戌，慈溪人。】孙给谏晋 【天启乙丑，桐城人。】 等倡为法门广大说，于是吴仪曹昌时 【崇祯甲戌，吴江人。】 始与东厂比，一切行贿受贿间被缉获，必托昌时以数千金往方免，昌时亦扬扬居功，不以为愧。予亲于徐给谏耀【崇祯戊辰，泰州人。】 家见之。
新建伯王文成守仁 【弘治己未，余姚人。】 卒，子正亿嗣，正亿有二子，嫡承勋，庶承恩。及卒，承勋嗣，承勋嫡妻无出，惟妾沙氏有三子，长先进，次先达，季先道。先道以早殇无后，先进生一子业昌，先达生二子业弘、业盛。【「业盛」下抄本甲有「时并无异言也。沙氏生三子后，故宠渐弛，因罪被黜」二十字。】 先进子业昌殀， 【抄本甲作「已，先进子业昌又殀」。】 请于弟先达，欲继其长子业弘，以待袭爵。时先达妻章氏悍，与伯嫂不相睦，厉声曰：「何继为？阿伯无子，袭爵应自我夫耳。【抄本甲作「阿伯无子袭爵，应自我夫袭爵耳」。】 繇夫及子，爵安往？」先进怒且自伤，改立今王司马业浩 【万历癸丑，山阴人。】 亲弟业洵为嗣。业洵者，守仁父华【成化辛丑状元，余姚人。】 后也。于是承勋室宇赀财并承袭祭田数百顷，皆为业洵所有。已，业浩为业洵谋，谓己非文成后，例不应袭，袭者终是先达耳。 【「是」字依抄本甲增。】袭爵必索产，遂诽谤先达为乞养，而另推承恩子名先通者嗣。不过谓非其爵而爵，则感出意外，自有产不问耳。由是先达与先通争袭，数十年不决。及奉旨下抚按勘，乃予司李宁波时也，同绍李郑瑜【崇祯辛未，番禺人。】 与台李张化原会审。时先达亡，惟子业弘与先通对质，予问曰：「何以前后两子皆真，而中子独伪？又何以无后之两子皆真，而有后之中子独伪？且何以沙氏既有子兼有孙，乃预知两子一孙之或绝或殇，而中抱一乞养？」先通无以应，不过曰：「承勋曾具疏，万历时指先达为继，今留中耳。」予曰：「留中疏有据乎？」先通曰：「禁地深严，【抄本甲作「宫禁邃密深严」。】 一字不漏，阅简自见。」予曰：「若简而有，则业弘父伪，爵合归尔。若简而无，则汝言诞，爵合归业弘。」于是先通、业弘皆叩首承服，然实无从简也。讯毕，化原举首指天谓：「先通之承服，天道乎！」瑜亦叹曰：「业弘实不伪，但【抄本甲「但」下有「予司李是邦」五字。】 柰予乡公祖何？」郑广东人，时业浩方总督郑乡， 【抄本甲「郑乡」作「两广」。】 故云。及予入刑垣，事犹未决，拟具疏稿，以伸公议。业弘不知，托叶姓者至寓，求予一言，且谓袭爵后当割二岁俸为寿。予作色曰：「若如此，不独愧文成，且上欺君父，当立焚稿耳。」迟一月方上，旋奉旨速核。时简承勋留中疏不得，然诸公侯皆为贿动，遂首倡去疑存信之说，以先通嗣。业弘持疏入禁地，举刀抹颈，且云：「以留中一疏有无定两家真伪，有原问官刑科李清可问。」疏闻，下狱拟罪，竟不问予也。先通袭爵仅四年，京城破，为闯贼所杀，业弘反免。
予入都后，见此番考选最为奔竞，时王侍御万象 【天启乙丑，掖县人。】 以齐人掌河南道，尤喜贿。故予同乡数人，转易如流，问其故，皆以贿之增减为升降耳，一时争高下者，遂至相殴。而江右理学之薮，亦以同籍兼至戚争高下相詈，詈殴之声哄于长安。予入垣后，有当路问予曰：「何以江南风波乃尔，而江北独无？」予曰：「予江南两同籍皆以第一第二位置非词林即科，然必不肯舍词林就科，两虎相斗，遂至俱败。予入都最晚，前三人位置已定，无计跨越，安分而已。彼居第二而不甘，予居最末而忘言，所以有今日之滥竽也。因此悟功名退步处最为得力。」
陈中书龙正， 【崇祯甲戌，嘉义人。】 喜谈理学，屡疏条陈，皆深当上意。最后西北垦荒一疏，尤为实务。时持国计者，皆以加派为长策，龙正既疏陈其事，复着议数千言，大略谓：「金非财，惟五谷为财，兴屯不足以生谷，惟垦荒可以生谷，起科不可以垦荒，惟永不起科可以垦荒。五谷生则加派可罢，加派罢则民生可安。」上特下旨取龙正议入览，为设总理司道，专董其事。而垦屯迄无定指，竟寝。
往例，考选科道，内用中行评博，外用推知，自部属改授之例出，于是六部各司官，视升郎中如锢地狱，视管繁差如坐缧绁，惟日夤缘科道为华选地。或知府司道缺出，吏部阁笔不敢升，若升一贤能往，则大怨大谤随之，惟阘懦乃行。予尝见襄阳知府缺，以一昏醉司官王承曾补之，到任未久城陷。
往例，考选科道多用甲科，乙榜则间见，明经竟绝迹矣。自一体考选之旨行，于是乙榜、明经，无人不催科，正饷杂项，无一不考成。其实甲科初选，半系腴壤，间补瘠邑，不久辄调。若乙榜、明经，大约瘠邑多于腴壤，以钱粮难完之地，而人人思为科道，求其必完，此民所以多病也。予尝过恩县，见乙榜令催比钱粮，血流盈，可叹。
上初即位，便严于钱粮，部议知府非完钱粮不得升司道，推知非完钱粮不得与考选。于是松江方郡伯岳贡、 【天启壬戌，谷城人。】苏州陈郡伯洪谧， 【崇祯辛未，晋江人。】 有住俸数十次，降至八十余级者。若推、知考成钱粮，只不过京边辽饷，后又益以杂项，时户部堂司皆穷于磨对，惟书手为政，若得贿，便挪前推后，指未完作已完，不则已完亦未完也。故一时谣言有「未去朝天子，先来谒书手」之诮。
上屡用人不效，思用保举，初所举者，犹知名士以数奇困场屋者，最后皆铜臭。予入垣后，有求予保举者，先议以三千两赠，若包揽部考，为讨美缺，则再以一千两赠。予愧且忿，与解给谏学尹【崇祯戊辰，兴化人。】 立志不保，然亦不被谴也。
朱别驾术珣， 【辽王府裔。】 宗室也，以钦召入京，授户部主政，管草场。乃具疏云：「以奉旨钦召，亲承召对之官，一出门外，便被户部尚书拿去买草。」又陈给谏启新【山东武举。】 册封某藩，赐之带，中途失，乃具疏云：「各役言此中多狐，窃人物。」观者传笑。
陈启新以武举为吏科，后转刑科右。时宋都谏玫 【天启乙丑，莱阳人。】 每入，必与言医药卜筮事，娓娓不倦。启新喜甚，谓：「都掌科亲我。予与同乡，但呼老掌科，不呼老亲翁，渠亦喜甚。间以事他出，托守科或代签驾帖，俱欣然不辞。每俟予辈出，辄呼诸书手与语云：「吾亦从此中来，若尔等尽心奉公，吾官即汝官也。」」盖启新先又为书手，故其言如此。
边报钞传有禁，故自本兵、兵垣外无知者。第闻九门俱闭，刘辅宇亮 【万历己未，绵竹人。】 戎服乘马，阅内外城京兵，内丁持械，而行路交错，各门列执斧执棍者各五十人，然斧阔不二寸，棍皆柳木，殊不堪用。每巷内辄有兵十人，执械坐卧，城门经数刻一启。时尘埃蔽天，有小车骡驴载妇女老稚，其面皆如土偶之落尽金漆者。问之，云：「闻北兵来，故避入城。」薄晚见兵科钞，亦未言兵犯某地，但见京营提督疏请盐菜行粮，吏部请拨大臣及勋臣分守各门，司礼监、锦衣卫、都察院、吏科亦各请拨司礼监臣、锦衣卫官、御史给事分坐各门，管理城守。官催办悬帘油烛，或请令惠安伯催督煤入城，则兵已入口矣。
北兵南下，上召对群臣。兵科姚都谏思孝 【崇祯戊辰，江都人。】 面奏，谓：「北兵虽南，恐其分兵窥关，宜命总监高起潜回守，而以遏敌重任专委总督卢象升。【天启壬戌，谥忠烈。】 「意亦微矣。上疑象升难独任，不允。北兵以二十三日破墙子岭，进据牛栏山。初二日，卢总督象升以兵二千至，屯德胜门外，入觐，上赐之银弊，慷慨以破敌自任。出朝门，杨阁部嗣昌【万历庚戌，武陵人。】 邀于直房，讽以和，象升毅然曰：「此来不能尽孝，也须尽忠。」嗣昌知其讽也，怫然，象升跃马去。自此军中所请多格。
卢督师象升驻德胜门外，兵甚多，屡檄高总监起潜兵合击不至，上疏期以望夜袭敌李家桥，迄旦不见捷音，疑京兵颇有丧失。司礼内监曹化淳驻城楼上，有以首级来者，辄赏元宝一锭，令部辨验。兵部核，西虏之首，面阔口短，东人多系辽阳，与中国无异，无可验驳。繇是兵益杀良为功，有以湿草鞋击去网巾痕，蒸其首使涨大充敌首者，赏虽费，敌无损焉。
卢督师象升故督宣、大二镇，兵稍用命，然亦有规避去者。上以地屡失，责战急，刘辅宇亮、杨阁部嗣昌均请督师，上乃命宇亮出，削象升职，寻镌其尚书秩，以侍郎总督。象升知忤嗣昌意必为所陷，亦急欲杀贼自赎。贾庄之役，以卒六千迎敌，势不支。虎总兵大威劝其暂避，图再举，不可，乃力战死。败报至，云象升以紫衣双刀奋马出，后不知所在，忌者乘之，以为偷生。上严诘死状，后得其尸，面中二镞，身有三创。及山东颜抚军继祖【万历己未，龙溪人。】 等以失机立决。徐都谏耀顾予叹曰：「若象升不死，必为肆市之魁矣。」
杨司马嗣昌父鹤 【万历辛丑。】 为三边总督，以失机逮，缘嗣昌现任关内监军道，薄戍鹤，未几复原秩。上之以大司马起嗣昌也，生其父，故以夺情责报耳。嗣昌以夺情代父报，何辞？但先不请缨，后复入阁，此其罪耳。时黄翰林道周【天启壬戌，漳浦人。】 等皆以夺情罪嗣昌，惟保举监生沈寿民疏云：「嗣昌以居丧起用，业一年矣，汉儒创金革无避之说，君子犹谓罪人。令甲有墨衰从事之科，或者施于武弁，乃若遭时孔棘，寇迫门庭，君父总属大伦，臣子势难偏尽，则有仓皇奉命，慷慨誓师。宋刘珙之六诏不起，非所宜言，周伯禽之哭以征戎，恐在当效。下可报其先人，上即酬其殊遇。讵有支吾旦夕，安枕京畿，于以蔑天常而昧国宪若嗣昌者。」又云：「所尤痛者，乞罢之疏屡闻，而反复无虑十数，冀逭斧钺之或加，最擅欺者，从军之请曾见，而后先仅掇数言，预杜肺肝之如见。」又第二疏论嗣昌并及熊督文灿【万历丁未，永宁人。】 抚张献忠 【陕西肤施人。】 事云：「据其筹兵，则似罄中外之精良，无当于用，而惟借力于余孽，始克振畅天威。据其告捷，则似诸将士之俘斩，未为有无，而一恃降寇为先声，便已铺张殊绩。」又云：「古人之剿不失抚者代有之，而要其施为，固有序也。耿弇大破张步于临淄，僵尸相属，步始窘促，负斧锧于军门，任其传诣行在，罢十余万归乡里。冯异大破樊崇于崤底，东走宜阳，崇始弃甲兵如山，肉袒献所得玺绶，时但待以不死，给田宅终其身。古人先剿后抚，成效章明，诚以威不极则惠不深，力不穷则心不帖耳。而为文灿者，愦然不知擒纵之有方，妄狃海上之前规，侥幸于再试。为嗣昌者，夷然不顾养痈之可虑，复将未盖之父愆，仍袭为便图，遵此术以往，难远宽几岁之限，更累数年之民，卒恐荡贼无期，而漫欲告成于旦暮，不亦诞哉。」张纳言绍先【万历丙辰，巨鹿人。】 惧嗣昌怒，托言字逾格，阁不上。寿民复约其语上闻，辞不达意，遂留中。
赵职方光抃， 【天启乙丑，德化人。】 时推边材，其出抚密云，总监内臣邓希诏失守封疆，自有正罪。乃县得奸细梁四供云：「希诏尝受敌驼马之赠，实与敌通。」黄少参衷赤鞫，以为信。光抃列上之，希诏争辩，下镇抚司，悉反原招，以为道与县锻炼，乃逮光抃、衷赤及密云令王应元【崇祯甲戌，通州人。】 云。
北兵方深入，山永冯抚军任 【万历丁未，慈溪人。】 报四王子尝征朝鲜中创，今疮发已死，舆归。阁部遽以闻，已察知其伪，中外笑之，任遂解职。
北兵以正月望焚王府，大驱辎重而北。时言敌既重有所忌，必多瞻顾，且无必死心，利于邀击。然自济至通，莫敢尾追，况截杀乎？上严旨令无纵出口，杨抚军绳武【崇祯辛未，宜山人。】 亲服戎服，执旗立口上指挥，发铳破敌，敌逡巡不出，寻繇分监内臣孙茂霖所守地脱去。人谓孙及部下皆得重贿，凡一人出，率予五两，乃不发炮而俾之逸。夫敌亦何惧？乃以贿来，直将士不敢击耳。茂霖后以纵敌，与邓希诏骈斩。
北兵入犯，连破数十城，无敢撄者。孙总督传庭 【万历己未，振武县人。】 亦云：「我麾下百战兵，为流贼望而胆落者，遇北兵辄股栗。偶一日，与北兵隔河相望，我兵詈云：「吾淫若妻女。」北兵大笑，驱营中妇女百数十出，皆红紫成群，指与我兵曰：「此若辈妇女，尽为人淫，反欲淫人耶？」语未毕，以数十骑浮渡，我兵数千皆走，如失魂魄，蹂践死者甚。」
崇祯九年八月初，北兵入塞，陈给谏启新时派守门，有新安官生杨光先历阶而上，责以不请缨而守门。启新惭，但答：「一死无益。」光先曰：「公以口舌得官，既荷殊恩，当有异报，乃惮一死耶？」拂衣欲出，启新复揖之入室。光先责以先不当受职，又责以「受职后，国计民生兵马钱粮四项绝不侃侃直言，而今日一疏，色衣穿朝，明日一疏，御街走马，后日一疏，护日不敬。岂未为官时，天下便有许多可痛哭流涕处，一为官后，便人人迁悔改过，事事革故鼎新，天下遂到无一事可言处？」又曰：「公一味真方假药，恕己责人，寻人小疵，搪塞了事。异日被上看破，讨不得个明哲保身，思予言晚矣。」启新怒甚。后如其言。
上因杨辅嗣昌请勉从众议，然犹欲隐其名。会黄翰林道周疏驳，中寝。及北兵入犯，上抚膺叹曰：「大事几成，为几个黄口书生所误，以至于此。」道周之逮肇此。
杨司马嗣昌，值北兵交横，羽书填积，握豪如夙构，俄顷数纸，人服其敏。但以救郭少司马巩 【万历癸丑，迁安人。】 戍，为姚给谏思孝所纠，遂结怨门户，未免先私仇而后公家之急。及夤缘入阁，一手握定，凡兵部覆疏，皆自上自票，他阁臣无敢睨视，上委任之专如此。及北兵入犯，五案失机，诸臣皆骈首西市，嗣昌虽名革职，犹眷倚如故。
刘辅宇亮自请督兵，至军中，诸将皆不奉约束，无如之何。于是召诸将前，设席拜之，激使力战，然骄懦如故。盖总兵不能令偏裨，偏裨不能令士卒故也。宇亮竟获谴。然请缨之首辅褫官，而坐啸之薛辅国观，反扼其吭而夺之席，此任事者所以灰心也。
山东颜抚军继祖未败时，徐都谏耀梦继祖囚服阶下，惨然捉耀手曰：「奈何？」又梦吏持一卷前，耀揭视，触目戈戟，伤者死者累累纸上，又揭数页过，旁有人谓耀曰：「若已免矣。」未几，继祖果以失机诛。后杨司马嗣昌荐耀边才，及召对，仅平平数言，示不能状，盖有惕于梦也。
北兵将攻高唐，阖州绅衿惶惧。适江西解官以银至，逼知州出库银，并借此项解银合十万馈敌，因免攻。事闻，下刑部，州之正佐官无不拟辟。时王进士正中【崇祯丁丑，宛平人。】 丁艰里居，以知州姻娅过从，又主簿同里人朱佳毂，以青衿馆谷衙内，皆坐不能谏正拟徒，得旨云：「王正中、朱佳毂还确拟具奏。」一时堂司罔测，遂援教诱人犯法律以辟拟。予疏言之，姚辅明恭 【万历己未，蕲水人。】 不为票明，止云该部知道。后以朝审先后请宥，上悉允之。
北兵破蠡县，有刘印妻李氏，兵欲逼污，以死拒之，被杀，既死，犹手护其衣带不解。生员边逢圣妻刘氏，兵欲牵之，坐地寸步不移，亦为兵斫死。时李十九岁，刘二十岁云。
旧例，六垣有差，不守科宿科。予巡视十库，念同垣中止同年袁给谏恺 【崇祯辛未，聊城人。】 一人仍旧守科，夜有内官捧红匣至科，乃处决失机督抚监镇等官者，以事系刑垣，云非本科官不授。其实六科除兵科外，五科皆轮流入宿，以防接本，而是晚应轮宿者，又户科辜给谏朝荐【崇祯戊辰，揭阳人。】 也。内官觅刑科不得，哄甚，不得已，命书手邀户科至，而朝荐又未入，内官怒，以予是日守科，遂指名报。越数日奉旨：「李某为何不直科，自行回奏。」予商之恺，恺曰：「公不应守科，但以予回奏，若再责予回奏，予直指户科，何疑？」予曰：「不然，若公指辜，辜必重处。惟予不应守科而守，但据实认罪，或可以勤慎邀宥耳。」是晚草疏，明晨即上，恺与朝荐俱不知也，若已置一官于度外矣。越八日旨下，竟免究。
上处决五案，自督抚、监军而下，并县令、青衿，共三十余人，即内官所捧红匣也，旨娓娓数十言，皆上御笔。诸臣为封疆受过，一死何辞？然子弟奴仆，俱奉旨逐出，至委骸不收数日，亦可伤也。予晤一同垣先辈云：「上初即位，欲决杨经略镐、王抚军化贞【万历癸丑，诸城人。】 等，阁臣或言中宫将诞，宜少宽，上曰：「祖宗封疆不能保，何有于儿孙？」遂处决。自是督抚失机，累累骈首矣。
张给谏作楫， 【崇祯戊辰，富阳人。】 为人朴讷，入兵垣后，止上三疏，一议罚，二议处。作楫时顾予叹，谓不利如是，且停封事耳。忽北兵入犯，奉旨条陈，作楫疏有「提兵十万，逗遛不前」等语，奉旨指名，时实无提兵十万者，知不免处，遂参高总监起潜纵兵殃民，兼为敌护送辎重，并及杨司马嗣昌。上怒甚，涂抹不绝，至「皇上」二字，亦加一大叉。人谓必廷杖，及回话疏上，止从重议处。一时直声动内外，然初无意建言也。
崇祯十一年六月十一日，谕总督东厂王之心：「今年火星逆度两次，为灾猛烈，深可惊悼。夫刑罚所以诛不仁，缉访欲得真事，苟或加之良窳，饰虚为实，大犯命官之戒，必干天地之和。近来人情奸者固多，雠诈者亦复不少，今后凡有首报事件，旗番止许拘人，或求亲审。叮咛刑官查质，真者据实参奏，诬者实时开释。仍将首报之人，反坐示戒，不许径自拿人，私行拷打。彼卑官小民，以衙门为活计，惟知嗜利，罔有良心，是以有钱者放，无钱者方来呈禀。所以真者不胜其狼狈，诬者即使放去，亦家财尽矣。甚至张冠李戴，增少为多，或久禁暗刑，或苦打屈服，可恶情状，令人一见辄怒。全凭尔心腹近臣，以清严作标，虚公为准，固不可疏忽偏听。若事果偶误，纵或上本，仍应简举改正，别衙门偶有平反，亦须公听。旧有平反原衙门无罪之例，如坚持人罪，偏执己见到底，护短遂非，轻视人命，非惟有孤任使，且损阴功。亦不许因此推诿，滋旷溺职。戒之戒之，特谕。此密谕也，不发钞。」
予为宁波司李，见郑庶常鄤 【天启壬戌，武进人。】 被参下狱，时王侍御章为鄞令，鄤同邑也，语次间极薄鄤。予曰：「慎行孙宗伯【万历乙未探花，武进人。】 贵邑端人，何独鄤？」章曰：「宗伯喜读书，左右数人无不饱鄤贿，每宗伯阅某书，必驰报，越数日往谒，凡宗伯帐中之秘，鄤皆口诵如流。宗伯因大服，不知其阴习也。」
郑庶常鄤贪横，惟同年黄翰林道周偏信之。予以问鄤同里之贤者，咸曰：「黄尝寓鄤家，渠皂帏瓦器，事事同荆素，每宴坐，必入询母数四，或餐或药，皆躬亲。及黄与眷属行，鄤又奉母亲送，煦煦承颜。黄太夫人曾诮黄曰：「尔事我能如是乎？」舟发，母先辞归，惟鄤不忍别，作数日送。一日，忽愀然抚胸曰：「吾心痛，必家慈感疾，曩恒如此。」须臾，僮至，果以太夫人病告，遂仓皇归。【原作「须臾，数僮果以太夫人病告，逆仓皇归」，此依抄本甲改。】 或曰，彼舟中母，亦假一老妪为之。」及处决旨下，犹神色不变，徐整衣帽，先拜天，次拜二亲，方就市。时监斩卢侍御世 【天启乙丑，德州人。】 以他事东行，驰骑召之，往返几二十余里，鄤缚市曹待者踰时，惨矣。
靳考功光先 【天启乙丑，汾阳人。】 性刻，每奉旨议处各官，皆深文巧诋，无幸脱者，时人谓吏部中有刑部。及郑庶常鄤处决，责科道不言，一概议处。光先看语有云：「皆为不鸣之寒蝉，孰是指佞之屈轶？」于是各降级有差。次日入朝，徐都谏耀顾同官笑曰：「何蝉之多！」
予司李宁波，郑庶常鄤已下狱，及奉旨处决，犹予署刑部前一日事耳。上以诸科道不早言，俱令回话，以六垣人可尽言，不专责刑科垣也。时五垣都谏升京卿近，皆惮以为首处，谓疏下刑垣，宜刑垣为首。予与同垣袁给谏恺曰：「若吾二人坚辞，是小胆也。宁以独奏，自谢牛后之名，亦无以首奏，予人附骥之便。」遂不入五垣疏，另为一疏，皆奉旨议处。时先任宋都谏之普，【崇祯戊辰，沂州人。】 系薛辅国观年侄，遂置守制、奉差、升任于不问，止处现任者，予以署篆降二级，余皆分别带降。某侍御以奉差先一日离京，遂免议。又某侍御以服阕补官方三日，遂降二级。
予入刑垣，见一切廷杖拿送并处决，必锦衣卫送驾帖至科，俟签押持去。予初谓故套，及署印，以赴廷推归，见校尉森列，持杖不下，一应杖官已解衣置地。予问何待，答曰：「非科签驾帖，则不得杖耳。」然后知此为封驳设也。今仅作承行耶！予召数老书手问封驳云何，皆云不知。
予署篆后，见一书手把 【按抄本甲「把」字傅以礼均校改为「抱」字。】 册而前请用印，予问何册，旁一书手 【按抄本甲「书手」傅以礼均校改为「书吏手」。】答曰：「此名史书。」盖汇刑部诸招疏送翰林院，为他日修实录地也。予取阅，见中有去取，因问把册书手：「此谁为政？」其人瞪目张口，不知所答。旁一书手曰：「若聋耳。」予不得已，以口逼耳再三呼，方点额曰：「小人为政。」予叹曰：「彼何知，误收犹可，误遗奈何？」因命此后钞送皆听予手酌。未几予以言谪，恐又书手为政矣。
熊总督文灿，先抚闽寇郑芝龙， 【南安人。】 张献忠，猾虏也，屡抚不就。时少宗伯姚明恭系文灿儿女戚，闻予叔嗣京侍御疏纠留中，怒曰：「独不闻座师姻娅耶！」明恭，湖广人，与杨司马嗣昌同乡，两人俱力主文灿说，卒致决裂，文灿骈首，而明恭致政，幸哉。
田贵妃幼时，父弘遇曾携至扬州，寓予表姑阎姓家。表姑母与予语，妃性寡言，虽酷暑热食，或行烈日中，肌无纤汗，枕席间皆有香气。予后巡视十库，内官复为予言，往时驾往东西二宫，暴行巷中，贵妃入，乃置篷覆其上，往来无阻。无乃祖宗用意良深，而后人未可遽变耶！又于西宫建一台，置小洞，与上同玩月，非公事上殿，则首不加笄，每着衣，必日更数色。又上所冠平天冠，旧时多用鸦青石，而间以珠，妃则取珠大如弹丸者缀之，皆备重价购得，冠上石少珠多，所以光明炫目。
田妃之宠，周后颇不能容。一日，妃疏列后过，上曰：「妃可无礼于后耶！」命罚处某宫半年。其实妃不能文，上故命为之，以讽止后，又量示罚处，以存大体耳。此亦十库内官为予言者。又云，凡东西宫对上言，皆自称女儿。
上自田贵妃入宫后，凡衣鞋之类，悉用南制，贵妃母扬州人，岁制以进。又宫中灯皆以金四周，仅窍可通光，贵妃命去其一，蒙以夹纱。上甚悦，命宫中尽易之，旧制靡存矣。
上一日于宫中闻贵妃窃抚琴，疑之，问在家师谁，贵妃以母授对。次日即召其母入，与妃对弹，始释然，赐而遣之。先朝后妃母罕入宫者，惟孝宗张后母金夫人时得入见，盖继于周而数于田也。
田弘遇挟贵妃宠，恣行结纳。一日，邀同郡台省共饮，中堂陈设甚盛，酒数巡，肉数簋，即止。中席后，掩门邀予辈至后堂，初以为酣饮，及明烛卷帘，则歌姬罗列，曲度新奇，达旦方启户出。后一二风流学士以不简闻，予耻之，不复再往。
旧例，兵垣非机密边情不密封，间有密封，五垣亦得借观。自杨司马嗣昌力主  议，恐别垣有言，于是先锄异己之姚都谏思孝，而以沈枢曹迅、【崇祯辛未，蓬莱人。】 曾枢曹应遴 【崇祯甲戌，宁都人。】 等前后改入兵科，自此科员如属员，一听指麾矣。或旨竟发兵部，或发兵垣转发别垣，无敢窥者。时刑垣与兵垣近，予谓兵垣诸公曰：「昔人谓耳属于垣，今亦垣，独不许耳属耶？」【抄本乙作「今敝垣独不许耳属耶」。】 诸公默然。
张侍御孙振 【崇祯戊辰，霍山人。】 巡按山西，为吴抚军甡 【万历癸丑，兴化人。】 所纠，逮狱。或言欲拟戍恐甡嗔者，予曰：「不然。此事曲在孙振，彼纠一介执之文宗已误，奈何牵及吴公？又欲指无干饷金入吴公罪，吴之纠以不得已应耳，而况于杀？安有君子以怨杀人且杀同乡者？是薄待吴公也。」其人无以应。时徐给谏耀在坐，以争宋、颍二公谥与予微隙，遂以予私孙振为言。立言之难如此。
杨副总戎德政疏请府添设守备，县添设把总，且请裁府之通判，县之主簿，以其俸薪改给二官，另募兵听练。予谓：「国初止有卫所设官与军，今以积弛不可用，已添设流官兵民，奈何又增此扰？」因言：「德政所谓守备、把总，即卫所指挥千百户等官，而所谓府州县之兵，亦即卫所之军，宜绥抚巡道，集指挥以下及于应袭等员，皆比试枪法，择其力扼虎射饮羽者，以当守备把总等官。至所谓兵，则合军与军余，各简弓马优长者以补，而务精不务多。其官止给以通判主簿之柴薪，其军亦稍益以民壮之工食，而禄与米银仍资之卫所原额足矣。若不此之务，而增官增兵，可商有三：欲取科于武科，既罗布未充，欲搜官于白衣，岂钻营无窦？则官之可商一也；欲聚兵于屯守，则鸡犬难静，既恐惊下乡之蚕鱼，欲集兵于召募，而风鹤忽传，岂尽效当关之虎豹？则兵之可商二也；欲资饷于司农，而三空四尽之余，既难为点金之应，欲派饷于闾阎，而剜肉敲骨之下，岂能为炊石之供？则饷之可商三也。夫创一事者，计利必兼防害，而虑远乃可忧近。倘饷犹未裕，而遽言募兵，则已设之官可以复罢，既聚之兵难以骤散，存则骈指，割则决瘤，将奈何？臣闻神孙之于圣祖良法也，譬如作室者，稍加补葺，便成轮奂。若俯鉴臣议，按部酌行，则官即为将，军即为兵，军粮即为饷，一举而三备矣。」疏上，留中。
予署篆时，袁同官恺忽入，预与予别，予惊问故，恺袖出一稿示曰：「已上。」余阅之，言甚激。其一言上不可过宠宗室，以鱼肉小民。其二言上不宜滥开保举，以混浊仕路。其三言上不宜赘设总监臣，以掣诸督抚肘。其四言上不宜戮辱大臣，致罪轻罚重之刑部尚书刘之凤身罹重辟。中一段有云：「近上决意兴河工，同官夏尚 【崇祯辛未，大兴人。】 切切言之，亦未重谴也，诸臣皆不言，何耶？」末云：「辅臣薛国观是忠是佞，更望详察，以听自裁，无令久妨贤路。」予阅讫，举手贺曰：「直哉！公一身不惜，何有一官？」越数日，竟留中。或云上是时已疑国观，故不处恺。国观闻而衔之，每恺具一疏，不曰殊属沽名，则曰何得市恩。若上一改票，便加降调耳。阁臣休容之度一时乃尔。
袁给谏恺，每具疏，皆孤行己意。时台省以年例为升转，然非尽公道，半锄异己耳。恺忽具疏云：「凡科道升缺，宜一内一外，如旧制，不得越次外迁，启排挤异己之路。」时虽奉旨未允，然前辈及瓜者皆为努目。
上于阁臣拟票及刑部诸招，间不适意，则或抹或叉。阁臣必繇浅之深，刑部亦繇轻之重，然上意渊微，原未可测，乃附会者之过耳。闻阁臣遇台省诸疏微涉逆鳞，则以该部知道尝试，若一改票，便从严。时刑部诸司官蓄缩尤甚，刻者加一等以防驳，巧者留一等以待驳，一驳则重，再驳则再重。甚有假此勒贿，动云上意不测者。噫！律例荡然矣。
上于刑部诸招多驳，每繇轻之重，然时有繇重之轻者。如某氏女已嫁夫，夫出不归，复寓母家。一奸棍心涎其艾，恳伊母求娶，母不允，怒甚，诱杀母并幼子。时母现怀孕，刑部援杀一家三命律，拟凌迟。上谓以孕作一命，太重，命改斩。又刑部失陷封疆一案，拟道臣李梴、【天启壬戌，蕲州人。】 王鸣辟，上命改戍。又拟弃城知县刘贯与迎贼知县刘业嵘 【崇祯丁丑，乐安人。】 不时决，上命改弃城者为秋后。其矜慎如此。
往例，朝审时刑科必具一疏，不过故套耳。时用法惨急，故予疏有云：「近见皇上批驳诸招，或曰所拟未足蔽辜，或曰还欠确拟具奏。夫谓所以未足蔽辜，是罪浮于法，未可轻出也。谓确拟具奏，是情未合律，非必尽入也。乃谳狱者不能仰体，致举确拟具奏与所拟未足蔽辜者，一概从轻之重，误矣。」时阁臣见此数语，恐拂上意，止批该部知道。上以朝审大典，欲申饬数语，又发改票，阁臣疑上怒，闻拟票末句云：「李某不必袭陈。」仍不允，始改票云：「朝审矜慎，圣谕已详，参与审各官虚公祗遵，以成明允。」上改朝审为二审，又加圣谕为十年圣谕。其精详如此。
予为给谏时，每逢节庆，必在导驾列，见上升御座时，手足浮动，及下座，两臂挺起，玉体摇曳，黄袍亦荡漾不止，将入御屏，必回顾，率以为常。
上每阅章疏，必召皇太子同观，且语之曰：「凡阅科道疏，须观其立意，或荐剡市恩，或救解任德，此立意处。若铺张题面，娓娓纸上者，借耳，无为所欺也。」
姚辅明恭致政，一词林作诗赠别，内有「免为太庙牺」句，人哂其言。及后薛辅国观、周辅延儒 【万历癸丑状元，宜兴人。】相继赐死，人始以其诗为谶。
上好文墨，初读史，司礼监内臣多阅史，后多延师习时艺，兼务博综。司礼秉笔六人，名下各有六人，六部、两直、十三省各有专司。故阁部台省讹舛，靡不订正者，乃阁臣多假手深年中书。浅学庸流，葫芦依样，一命改票，模揣周张，故为上所轻，致无暖席。
上感念皇生妣，从群臣请，加皇后为皇太后。时予导驾，见上御殿，凄怆动容，及奉上册宝，以手拭泪，潸然不能止。
礼科徐都谏耀长躯多髯，声气主盟也。杨司马嗣昌忽以边才荐，一日上召耀与杨侍御绳武对殿前，绳武吐言如流，画地成图，耀平平数言耳。同乡姚都谏思孝，生平尚气，面尤之。耀俟思孝退，语予曰：「予书生耳，若令披甲彀弓，实不能，不能而弗自以为能，此予之能也。」
予同年左给谏懋第， 【崇祯辛未，莱阳人。】 忠正士也，言：「太夫人陈氏喜读书，尤好谈节义。予时上 【「上」字依抄本乙补。】疏，为 【「为」字依抄本乙补。】 开国靖难惨死诸忠请谥。太夫人阅之，辄击节称快。其好尚如此。」后懋第以兵部侍郎使北，竟不屈死，或得之母教居多。
徐都谏耀声气自矜，然时有委蛇。谢冢宰升 【万历辛丑，德州人。】 将起，言官多阻之，惟耀独婉解得推。予曾密问曰：「何推异己耶？」耀曰：「彼羽翼已成，知其必不能遏而故阻之，此正人君子他日隐忧也，不如从而玉成。犹昔人所云宽一分则受一分之赐耳。」
吴仪曹昌时为大行，旁若无人。旧例，每遇考选，必同乡诸公为政，其视同乡葛给谏枢 【崇祯辛未，丹阳人。】 等，皆藐如也。及考选，得礼部，愠甚，又思攫吏部一席。枢言于太宰，急推王大行重【崇祯辛未，沂州人。】 上闻，故三部衙门皆不得。
、兵科沈给谏迅疏云「即不能如唐臣傅奕所言，命僧尼匹配，增户口数十万，亦宜量汰」等语，一时哄然讹传，谓不日议行。于是京城诸尼，或易装越城，远匿村墟，皆以偶僧为惧。闻者莫不传笑。
绩溪县民李世选自称韩国公李善长 【定远人。】 十世嫡孙，捧高皇御笔龙封，自云善长赐死后，驸马都尉李祺 【长子。】 嫡子李盛庆贬绩溪为民，即临安公主 【高皇长女。】 出也。因主号泣上前，故赐之龙封，封面书云：「敕赐皇亲外孙李盛庆，尔祖善长因国事罚贬去守龙关，二百十六春为民，依数满我封。此旨到京，见主开拆，复忠臣勋爵护国，永远世世不忘。刘、李、徐勋臣，保障我为主，收伐陈友谅，【伪汉王，沔阳人。】 天下俱服。十大功劳，秋毫无犯。洪武二十三年出给李盛庆收执。」又封内密谕末云：「勋臣善长，群臣诈称伪，坐胡惟容，不晓自犯，向后复查，毫不干你事。李善长保障开国，十大功劳，秋毫无犯。忠臣与我股肱心腹，你为国为民，我不忍忘，天誓我常怕。你先年同刘基【诚意伯，青田人。】 一时败友谅十六万大兵。今你男李棋外孙福缘已故，止存三外孙，李盛庆长孙贬罚二百十六春为民，取复护国，准旨到京见主，复韩国公，收过家资钱粮，数万国用养老，三万还你开国勋臣，敕赐皇亲」云云。时上辨验龙封，云长字、二字、臣字、爵字相似，余不尽似。又书胡惟庸为容，书祺为棋。且善长之死在洪武二十三年五月乙卯，而此又云仲春月，故阁臣以为疑。适钱少宗伯谦益 【万历庚戌探花，常熟人。】 出都，以所钞阁中奸党录示宋给谏鸣梧， 【万历己未，沂州人。】且云善长之狱已有招，妻妾与火者俱有招，实录犹多讳，安得有此？故鸣梧疏诋其伪。及下抚按查，云盛庆以三岁贬，与世选为善长后，俱实，但龙封真伪不可知。时熊给谏维典 【崇祯辛未，建昌人。】 先为绩溪令，语予云：「自下车以来，便闻世选为善长后，龙封相传已久，士大夫及里民俱知，非新假者。」予时为刑垣，疏请，世选方得宥逐，然已系狱十年矣。龙封真伪卒莫能辨。惟郑司寇三俊有批云：「若善长之功，虽百世宥之可也。」此言为得。
沈枢曹迅，博学多才，与张枢曹若骐 【崇祯辛未，登州人。】 皆以邑令考选，因书帕未周，触杨翰林士聪怒。士聪尝语人曰：「某司李冷曹，尚以同谱，薄致殷勤，吾同里同籍，乃漠置耶？」其纠两人以此。迅寻改兵科，杨司马嗣昌意也。独若骐不得，嗣昌胸中固有优劣，观两人末节可见。
涂侍御必泓在台，日与同年王侍御范 【崇祯辛未，内江人。】 争差大哄，闻于上，故范以云南改浙江，必泓以浙江改云南。
往时词林见前辈，皆矩步偻躬，每同赴宴，非前辈帖邀则逡巡不敢至，迨推知与选气稍骜。一日早朝，某词林以臂格吴编修伟业，【崇祯辛未榜眼，太仓人。】 抑使下其前辈也。又翰林院一送卷官，以小事触怒，笞三十，此官泣诉，前辈云无例，沈简讨延嘉 【崇祯辛未，鄞县人。】 笑曰：「此某四府某太爷，未可以庶常忽视也，若笞固宜。」
姚给谏思孝、孙给谏晋皆气高，遇考选，独不与陈给谏启新互商，启新怒。故往者有考选预定之纠，而江南考选知县陆自岳 【崇祯辛未，武进人。】 遂以访单书「公举翰林」四字坐谪外。及姚、孙去国，徐都谏耀每事与之商，启新始喜。会江北铨部缺，耀不敢坐名，以阄置瓶中，夹取得张大行一如， 【崇祯辛未，芜湖人。】 思孝深病之。其实启新在座，唯唯而已，虽预定，亦不纠也。
李方伯光春 【万历丙辰，乐清人。】 破例推佥院，御史中有昔为巡按曾疏荐光春而今作属员者，光春心歉，每御史来谒，俱往答，非体也。上廉知，不旬月罢。
上每于科道升京卿，必诘是边才与否。予在刑垣时，见同官数人，皆借边才二字铺张数语，遂蒙钦点。然京卿外迁巡抚者，重则下狱，轻亦带降。惟留内，不数年便至部堂。如山东颜抚军继祖，本旧科臣，以失机诛。又如江西解抚军学龙，【万历癸丑，兴化人。】 亦旧科臣，以钱粮带降，不迁者九载。又如徐都谏耀，力辞边才，不二年便以少卿转佥都。比比皆然，上亦不能察也。
戴玺丞澳 【万历癸丑，奉化人。】 居乡贪横，后以京卿陪推巡抚，澳念先陪后正，可翘足待，非有以中上所喜，恐不点。时惩贪最严，遂疏陈贪利为害，上命指名具奏，仓卒无以应，再四追诘，不得已，遂参及嘉兴司李文德翼、【崇祯甲戌，德化人。】 平遥令王凝命。 【崇祯辛未，呈贡人。】 德翼素有文名，而凝命则旧李福州，以强项降补。闻两人单据，皆临期丐取。沈给谏迅不平，疏驳之。未几，下澳镇抚司拷讯。或曰，吴仪曹昌时与德翼乡试同门，颇有力，然亦自取也。
故李侍御应升 【万历丙辰，江阴人。】 之舅蔡士顺，自号东林乡人，着尚论录，凡列声气二百余人。书贾携数十部至京，时礼科徐都谏耀克己有名，恐为异己所构，遂以重价尽市之，秘不出。刊者固好事，而市者亦小胆。古有上书耻不与党者，独何人也？
陈司马新甲 【四川举人。】 入都，风埃四塞，黄雾酸鼻，见者以为不祥，后卒弃市。
孙冏丞三杰先为吏科，以连参温辅体仁 【万历戊戌，乌程人。】 被谪，转今官。时薛辅国观日与东林诸公构，而刘都谏安行【万历己未，襄阳人。】 曾先任礼垣，国观都而安行左也。国观往阅卷，曾驳举人曹某卷数语，将题参，安行以伊婿，故力解。于是三杰疏发其事，谓安行以属处，则国观当以受属处耳。上见疏，命取原卷进，止下安行狱，而以国观先驳，置不问。未几，三杰以他事为同里所牵，国观亦挟忿屡驳，竟郁郁卒于官。
王给谏文企 【崇祯戊辰，江夏人。】 先以庶常散，甫得报，即丁艰归。及服阕补官，首以民穷财尽言，奉旨降调。一生止一疏。
上忧国用不足，发万历中所储辽参出外贸易。予时市其中者，上有微孔，色坚而味永，与他参迥异，惟吴仪曹昌时所市最多，皆取其上者。闻此番贸参，获可数万金。
蔡少司空国用 【万历庚戌，金溪人。】 以会推阁员不与，心怏怏，及召对，言曰：「近来党比成风，国家大事皆为数人把持耳。」声色俱激，上默然。既退，冯给谏元与予言曰：「彼欲以此激上，为点用地耳。今上无言，气折矣。」越数日，竟入阁。
范廷尉复粹 【万历己未，横县人。】 与予比邻，不数日大拜，予往谒，见其中庭置案奉佛像，晨昏跪拜而已。时张辅四知【天启壬戌，费县人。】 与蔡辅国用皆庸，予与同年申铨曹佳胤 【崇祯辛未，永年人。后殉闯难，谥节愍，国朝顺治九年改端愍。】 曰：「若辈纵不能益国，或不至害人耳。」佳胤曰：「不然。彼无识又无力，闻所票拟或驳，则心手俱战，极力附会，恐庸之害甚于忮也。」果然。
傅司马宗龙 【万历丁未，昆明人。】 初入见，谆谆以民穷财尽为言，云饷不可加，兵不可增。上初云：「卿言是。」时宗龙指天画地，言愈力，上始不悦，语宗龙曰：「卿但当料理寇敌耳。」既退，语阁臣曰：「宗龙所言，半言官唾余，何也？」自此兵部诸疏无一俞者，未几下狱。
刑科葛给谏枢曾具条陈疏，有「自礼乐工虞以及水旱盗贼，边兵之议增议汰，京饷之额出额入，远而治乱兴亡，近而得失败，无一非辅臣启沃，则无一非辅臣职掌」等语，上加大圈十九，命阁臣票进，遂以说得是拟。枢见疏喜，予曰：「公祸自此始矣。」未几，疏陈边务，批葛某不谙。未几，疏救刘司寇之凤、周郡伯光夏，【天启乙丑，杞县人。】 又批葛某市恩，再发改票，遂降调。一时阁臣以私怨处人若此。
仙居过邑侯周谋， 【崇祯戊辰，新城人。】 熊铨曹文举 【崇祯辛未，新建人。】 同乡也。曾遣二仆入都求迁，宿娼家，酒后泄言，为厂役缉获。其与文举一禀云：「所送尊翁宅者，乃王者兴必有名世者之数也。」又云：「敝座师首揆处业有善意。」东厂以闻，薛辅国观甚不悦。时冯少常元飙奉差回籍，其保举邑令秦姓者，亦以书礼馈被厂缉获，吴仪曹昌时敛金亲友，力解乃息。国观密以闻，于是阁厂水火。而昌时自为大行，即树东林帜。及考选时，见上于部拟各衔多所改定，诸阁臣颇得操议。于是又托国观私人，拜为门生，然国观疑其狡狯，弗信也，卒改科为部，仇隙日深。国观刚愎，夙与东林为难，然不闻有贪秽声。月前，昌时忽语人曰：「国观辈必败，吾已于厂遍处张四面网矣。」国观等知之，然无如之何，不数月果败。予曾询钱主政位坤，【崇祯辛未，长洲人。】 云：「有之。」但视吏部升一美官，昌时必以小纸报东厂，云国观得银若干，厂皆以闻，他日赐死追赃本此。
甄司寇淑性刻，及代刘司寇之凤为尚书，愈深文。每语司官云：「但将应拟杖者拟徒，应拟徒者拟戍，应拟戍者拟辟，则可不驳。」故一时诸司官无不以残刻为事。自安之道，在人之死，岂圣世所宜见耶！
云南二将张铨、彭大道，以失机先经抚臣拟戍，及事下刑部，甄司寇淑改辟，俞之。时事关兵部，杨司马嗣昌仍拟戍，亦俞之。予心语曰：「此正可借题洗发，使上知法官深文如是，又使在下知上无意深文如是也。」故疏云：「此一事也，而忽轻忽重，非兵部纵，则刑部苛。臣为此一事言，而实不止为此一事言。」淑见疏怒，欲是兵部，则己为失入，当引罪；欲是己，则兵部为失出，亦当引罪。时嗣昌以部臣兼阁臣衔，遂不敢言而止，恨予刺骨矣。
傅司马宗龙以复疏拂上意下狱，入门即索钱，及行至天下太平一门，钱尽，监门者闭不使入。宗龙彷徨门外，俟续取钱至方入。又原任谢少司马启光【万历丁未，章邱人。】 下狱，为牢头索诈不遂，被击数掌。予时以久旱，疏请宽刑，且列二事于疏末，有言「不知提牢官所司何事，而致令狱吏之贵，移为牢头之横」等语。时提牢官宋秋曹翼明，【崇祯甲戌，山东人。】 薛辅国观门生，许秋曹璟， 【崇祯戊辰，莆田人。】 姚辅明恭门生也，不悦，责予以不得暗有把持，不过谓上所恶者把持，一改票即处耳，幸不改票。遂蓄怒不已。偶一日，上召甄司寇淑至，语曰：「若司官卖法，尔部即参处。」淑承旨，又曰：「若他官把持，尔部亦参处。」淑不对，退。时明恭系淑同乡，又挟恨，从后呼淑曰：「命公参把持者，不承旨为何？」于是明恭主议于上，两提牢官传语于下，此淑劾予一疏所由来也。阁臣批云：「明系暗有把持，姑且回将话来。」一二同志见旨严，忧不测。予草疏讫，慨然曰：「吾不受赂，又不徇情，虽人非徐有功而言，则其言欲回人于生而自陷于死，无此天道也。况又有圣明可恃耶！」旨下，仅命议处，吏部复降二级照旧，竟改为降一级调用，阁臣意也。
甄司寇淑疏下，或劝予托人两解，予笑曰：「宁败吾官耳！彼险且很，若以求解上闻，吾气节堕地矣。」又郭侍御景昌素恶淑，出其数十单据授予，欲予入告，予曰：「吾为谏官时，即对天自誓，止就事论事，从不开人单据。盖恐谏官疏下，必播之海内，若以莫须有之事玷人名节，无论是公难于自容，独不为他人之孝子慈孙地乎？初誓固在，岂以新怨改？且有言不先，而待淑操戈方言，若圣明反诘，将何辞对？」卒不上。
予自入刑垣，见厂卫暨刑部日事苛杀。或上闻取数事及于宽政，则录置案头，入之疏内，以赓扬当开导。是岁元旦，朝贺罢，戴给谏明说【崇祯辛未，沧州人。】 执予手曰：「若今岁册封矣。」予曰：「不然。近拟宽刑数疏，将次第奏，恐未耸圣听，先触时忌，已不能待耳。」又王给谏文企以极陈催科之害处，予往谒别，且曰：「公以薄税敛请，予又将以省刑罚请，徐之，公先我继耳。」果如言。
予降调后，金冏丞光辰 【崇祯戊辰，全椒人。】 为予言，往伊为侍御时，每同官以言谈，则共制锦帐，不称慰，称贺。又胡编修守恒语予云：「往吴给谏家周，【天启乙丑，歙县人。】 以劾温辅体仁。时先耸之言者，孙给谏晋也。往谒，苍头与主人皆努目视。」予闻而笑曰：「两公言往事，吾言近事。近葛给谏枢被贬，有谓渠太痴徒抛弃好官者，今予又贬矣，彼固无帐相贺，想当代予努目耳。夫公论郁于上，则清议明于下，今两者俱无，世道忧也。」二公太息退。
予奉旨谪外，门可设罗，惟刘翰林理顺， 【崇祯甲戌，吴县人。后殉国难，谥文正，国朝顺治九年改谥文烈。】 从未识荆，独命骑顾予，且袖扇赠，有诗曰：「丰彩追仪凤，好生矢拜扬。中心如皎日，世事付黄粱。湖上峰峦远，天边雨露长。宣公祠宇下，相对且飞觞。」时予谪补浙幕故也。又语人曰：「吾读彼数疏，犹知逆鳞耳。」刘公，【甲戌状元，吴县人。】 为同袍二十八年，所居止茅屋。其子以庚午登贤书，偶关说一事，遂挞其子而返其物。及中鼎元，乡人扁其门曰：「天从人愿。」后殉闯贼难。
予同年乔侍御可聘 【崇祯辛未，宝应人。】 巡浙归，梦吾邑魏少司马应嘉 【万历甲辰，兴化人。】 书耆英会，其一自书，其二少司马甡，其三姚都谏思孝，其四乔，其五予，皆同郡人也。时应嘉与甡致政，惟予三人现任。未几，思孝与可聘俱谪，又未几，予亦谪。同时徐都谏耀、顾给谏国宝，【天启壬戌，通州人。】 亦同郡人也，饯予城外，慨然曰：「两弟嗣归耳。」予笑曰：「弗忧，乔公梦中无二公。」寻皆卒于京，惟予辈五人家居。
傅冏少永淳 【天启壬戌，灵寿人。】 先巡按陕西，劾予叔抚军乔 【万历己未，兴化人。】 遣戍。及予给谏命下，对人言辄惴惴，首谒予于宅者即永淳也。王少司马道直【天启壬戌，旌德人。】 晤予，言傅司马宗龙入狱，为牢头所诈。予据以入告，后以此疏为甄司寇淑反噬，奉严旨回话。道直又惴惴，托人言于予，求回话疏无牵及。未数年，道直总宪而永淳冢宰，乃知为大官者必须小胆。
凡御史至会极门上疏，必赠收本官银三钱，六科则无，惟裹疏大纸四张而已。黄翰林道周上三疏，一言杨嗣昌不当夺情入阁，一言方一藻【天启壬戌，歙县人。】 抚北事与俺答不同，一言不必又起复陈新甲为宣大总督。其言一藻与新甲两疏，俱在未枚卜之先，五月间已缮完，命班役投会极门，班役以道周方在枚卜，望其万一起用，则己即为中堂。班役又知此疏一上，必忤旨不用，乃架言会极门中贵索银八两，道周无以应。至枚卜既下，班役绝望，乃并投三疏，故上诘道周：「当用新甲时，何不即言？直待枚卜不用乃言，明系挟私。」道周亦不能对。至召对后，语人曰：「都是几个班役把朝廷大事误了。」
予同籍屠翰林象美 【崇祯辛未，平湖人。】 有婢红叶，因内笞棰死，或曰以不谨死。瘗之郊，忽苏，呼声闻于外，发视则活。锦衣卫勒象美贿不得，奏闻，寻冠带闲住。时予以言善，同辞朝，人嘲之曰：「李给谏风节，屠翰林风流。」
金冏丞光辰与予别，切齿曰：「司寇毒恶乃尔，可计倾也。」予曰：「彼以计倾我，我亦以计倾彼，相当耳。出尔反尔，先贤格言，曾见周兴、来俊臣辈终为牖下老乎？弟非徐有功之官，而实有功之言，今归矣，行坐观其败。」不数月，果为厂缉，云受钱霖贿下诏狱，此淑攻予一事也。当淑入狱时，闻狱中绅民皆欲痛击，叶主政国华时提牢，恐其致毙，乃以狱官房处之，命诸囚无得近，犹诟詈。数日。然受贿者实其子也。淑刻而不贪
万历间，诸谏官以藩幕谪者，抵任即归，以待内迁。然初谒院道，犹用手本，冠以旧衔，而列今衔于后，院道皆辞不见。徐乃往拜，以素服迎，用主宾礼。惟项词林煜【天启乙丑，吴县人。】 谪浙幕，独持书投帖，仍大字，院道反往拜，葛给谏枢遂踵为故事。独予以为自尊固体非所以共君命也，欲仍如前，会丁内艰，不行。



补遗
上命杨辅嗣昌督师讨张献忠，亲作诗饯之云：「盐梅今暂作干城，上将威严细柳营。一扫寇氛从此静，还期教养遂民生。」其属望嗣昌若此。初败张献忠于玛瑙山，几获，已窜入蜀，复袭破襄阳，事遂大坏。未几，嗣昌愤悒死，或曰饮酖也。
凡六垣上陵归，必送同垣枣栗等四种。又册封回，必各送青布一疋，犹有简朴古风。
凡按院出巡，用精微批，先送刑科签押，于直隶巡按监察御史某准此，则用朱笔大直。如按院直推知法，于批后又书「候回还日缴」五大字，送中官用印。予曾顾同垣笑曰：「我辈下笔如此纵放，若上入宫，见必怒矣。」一日，果命中官至垣诘责，因告以旧例，取历年所缴批进览，次日发出，亦莫稽其故也。大约科臣签押，疑代皇后为之者。
内臣刘若愚先为霍给谏维华、 【万历丁丑，东光人。】 杨侍御维垣 【万历丙辰，文登人。】 所纠，拟绞系狱。
予于朝审时犹及见之狱中所著酌中志略，略次大内规制井井，而所纪客氏、魏忠贤骄横状，亦淋漓尽致，其为史家必采无疑。然以如此博洽宏才，而迫于太监李永贞唤召，又知永贞必败而不能见几托病以去，致自罹网罗，可叹也。后竟毙于狱。
姚都谏思孝，主持声气，及以谪出国门，送者倾都，应接不暇。不二月，予亦以谪行，送者寂然也，止同郡顾给谏国宝、姚都谏耀一至，饮数杯即行。孤立无倚者，喧寂迥异乃尔。岂知他日同列名赐环，而独蒙钦点者乃予也。
予读滇志，载洪武间傅天锡历官郡守，以谪滇，遂家于滇，为傅颍公友德后，名山藏史，概皆因之。及予给谏刑科，晤傅司马宗龙，问公信颍公后否，宗龙但云：「上世传闻如是耳。」因忆杨学士慎【正德辛未状元，新都人。】 传内谓某方伯将聘修滇志，而因乡士大夫有欲冒嗣友德以觊世爵者，慎不可，遂去。其言良有指也。宗龙即天锡玄孙，其曾祖良弼，嘉靖时给谏，与慎同时。欲冒嗣以觊世爵者，必指此。
崇祯十二年己卯，上召对候考选诸推知于中左门，命先将吏部所试奏疏大意各奏其概。韩城左邑侯懋第所奏未详，已奏次员职名，复命懋第再奏。及诸臣各奏讫，复出御题就试阶下，又命中使设冰水一瓮于侧，内贮四竹筒。少顷，命中使移诸臣试桌东廊下，以避日色，其曲体若此。后御定懋第为第一，授户科给事中。懋第与御定之刘状元理顺，俱先后死难，亦佳话也。


三垣笔记 中
崇祯二
予于崇祯十五年五月得环召报，初不解所以，继得汪简讨伟书，乃知上从张侍郎肯堂 【天启乙丑，华亭人。】 言，录谪降诸臣，而吏部以名闻者十八人。复命取诸臣去国原疏与阁臣面议，或指及某某，则曰：「此喜事者。」故止点四人复职，而予与焉。此伟书语也。虽济济名贤，实不止此，然蒙恩者再矣。
予同邑内中九十六名者二人，一魏少司马应嘉，一予也，俱司李，又俱给谏，又俱刑科。及予被谪归，晤应嘉于里，乃知往年谪官时，所补为浙江布政司照磨，而予亦此地此官也，后赐环补吏科，无不同者。又予降调前一日，梦口诵二句云：「古木阴云里，时时见月明。」至是，与阴给谏同赐环，又同守制。所谓古木者，或取风木兴悲义，若阴云见月，则与阴同环召耳，异哉。
予起补吏科不数日，即闻边警，以主恩深重，冒险北上。行至淮安，方遇予师倪少司马元璐、周仪曹镳、 【崇祯戊辰，金坛人。】方中丞孔照 【万历丙辰，桐城人。】 等，议同行。一日，闻周仪曹昌时改文选正郎，倪愀然曰：「恐非其福。」又闻廖给谏国遴、杨给谏枝起 【崇祯甲戌，金山人。】 为孙侍御凤毛【崇祯庚辰，莱阳人。】 所纠，相顾太息，谓凤毛不知何所凭借，辄排挤善类，岂知有不然者。
予与倪少司马元璐 【天启壬戌，上虞人。后殉难，谥文正。】 寓淮，有客献议，谓开登州某路以通漕运，可省贴款银二百万两。倪以为奇，于召对及之，不一月，即改户部尚书。上意欲节此费耳。后予询前后巡漕诸公，佥云：「贴款无几，客妄言也。」
予行至济宁，与河道黄总督希宪 【天启乙丑，原名金贵，分宜人。】 晤，希宪故应抚，坐次间，言首揆必败。予愕问故，希宪云：「往在江南时，见首揆弟名正仪，今为新同袍者，每得乃兄手书，即遍示亲知，招摇纳贿。」又云：「差役自长安来，见首揆门如市，朝廷耳目广，终以此败耳。」首揆者，予师周辅延儒也。
予与倪少司马元璐行抵济宁，忽飞骑传北兵至，城中如沸，妇女啼号载道。诸公皆惶惑欲遁，倪走书约予，矢不他移，且拟次日与周仪曹镳、钱寺簿位坤同登城犒兵，诸公惭而止。又行至一小堡，值北兵攻某城，炮声甚逼，诸公又惶惑欲遁，倪曰：「吾当以死守堡耳。」次日方徐徐登道。时与北兵虽分道，然相去仅三十里，一横冲便至，倪不惧也。
予过德州，与同乡雷佥宪演祚 【崇祯壬午特用榜，太湖人。】 晤，演祚乙榜，刚愎。时范督志完 【崇祯辛未，归德人。】尾北兵，德州兵横甚，不杀贼杀良。又行牌仰道，演祚以非所辖，怒抗，不令入城。未几，疏纠，有「凭借大力」等语，盖暗指周辅延儒也。时周犹荷眷顾，责令指实回奏，演祚迁延未上，予问故，演祚曰：「未见部咨到。」予曰：「见邸报即是，何必部咨？」演祚不能答。
予与倪少司马元璐行至雄县，传闻北兵弥近，周仪曹镳、钱寺簿位坤决意不行。诸仆皆止予，予曰：「倪，吾师也，背师独生不可。」遂联舆行。行二日，有传倪与予皆陷身北兵者，众咸懊叹，惟镳抚掌大笑曰：「前行者竟何如！」时位坤与同行诸公皆以此薄之。
予与倪少司马元璐行过涿州，忽冯旧辅铨 【万历癸丑，涿州人。】 以飞骑至，邀回州款语，半日方旋。予问倪曰：「冯何言？」倪曰：「惟言不敢与声气左耳。」
予入吏垣，始与吴都谏麟征 【天启壬戌，海盐人。】 晤，语次间，询廖、杨两给谏被纠状，吴云：「两人自入户垣，从不守科发钞，非匍匐政府，则奔走吏部，以除奸扶正为名，卖官纳贿为实耳。」予方知孙侍御凤毛之纠，非过也。杨给谏枝起与铨曹昌时，儿女戚也。昌时纳仁和令培昌多金，以雁行呼，谋引至黄门。而枝起怒其贿不及己，遂唆宁侍御承勋纠之，即枝起所草疏也。昌时闻而大恨，知陈中书龙正与枝起交故，亦百计相倾，以闱事牵致龙正坐谪。时枝起与廖给谏国遴、曹侍御溶【崇祯丁丑，秀水人。】 等，皆以考选一事干周辅延儒不遂，怒欲返戈延儒，事寻泄。此孙侍御凤毛纠疏所自来也。闻泄国遴等谋于延儒者，乃马给谏嘉植，而泄枝起言于昌时者，又徐侍御殿臣。【崇祯甲戌，鄞县人。】 一时贪横变诈气习，殊可想见。
孙侍御凤毛纠廖、杨疏，以密封下，予取视，疏言国遴、枝起宜纠，且谓凤毛密封亦不可训。及晤左给谏懋第，方知凤毛本露章，上自密封发科耳。予询衙门前辈云，密封之起，由前宋给谏权【天启乙丑，商邱人。】 始时颜都谏继祖深非之，例转本此。
予抵京后，韩给谏如愈 【崇祯辛未，兴化人。】 与予言，每过吴辅甡寓，吴仪曹昌时必在。又甡过昌时寓，亦留连竟日，率以为常。
旧例，吏部繇别部调者，不过主政。天启时，赵冢宰南星 【万历甲戌，高邑人。】 在部，始调兵部邹员外维琏 【万历丁未，新昌人。】于吏部，时犹大哄。若以礼部正郎调吏部文选司正郎，则又自昌时始。予邑辅甡与密，讽之曰：「闻文选司一官必起家久任，后辈无先者，公或以稽勋验封带管文选何如？」昌时正色曰：「天子欲为天下得人，故特简一文选，况目前铨部诸君皆予手援，彼后辈也。」未几竟败。
上一日语周辅延儒等曰：「往例，巡按出皆微服访民间，近高牙大纛，气凌巡抚。且衙门前后皆启窦通贿，每奉差竣，富可敌国，宜重惩以警。」时予叔侍郎嗣京，福建巡按也，与周辅延儒善，又吴辅甡同里至戚吴铨曹昌时，以甡督师有离心，故借口上所指者嗣京，欲重处以媚延儒。时郑冢宰三俊议转年例，亦坚不从也。毛佥宪士龙【万历癸丑，宜兴人。】 之纠缘此。
吴铨曹昌时既破格调，思以奇策坚上意，且箝制台省口，春季例转皆自己出，吏科吴都谏麟征、掌河南道祁侍御彪佳， 【天启壬戌，山阴人。】并未商也。科五道十，几两倍旧额。盖因上疑台省横，屡旨申饬，且恐他日有指摘，则以例转挟忿为言耳。时浙江同乡诸公集议，本省新吏部昌时、麟征、彪佳皆往，咸努目视，惟向侍御北【崇祯甲戌，慈溪人。】 诟谇尤力，几饱以拳。
吴铨曹昌时欲破格外转科道，谓吴辅甡曰：「惟此一案，可为郑太宰三俊结知主上。」甡曰：「不然。大臣以休容为度，当保全言路。子甫入而破格行之，若此端一开，后此不肖者驱逐言官，必借郑公为口实，恐忠良之士亦皆寒心。」昌时不从，甡复言之郑冢宰三俊，三俊然之。后以昌时意坚，仅留二人，余皆外转。然昌时计甚巧，皆择其平平者充之，中情怯耳。恶伤其类，人有同情，故一时众口交沸，识者皆曰：「昌时之祸，从此始矣。」
蒋内阁德璟 【天启壬戌，晋江人。】 语操闽音，不甚辨，然博学，其谈古事则述二十一史如黄河泻水，至于丛残小记，无不毕忆。其谈近事，则十三陵之迹，五府六部之故实，与九关十二镇兵马钱谷新故之数，无不手画而口数也。又尝一日应阁中，二十余诰皆立就，文极典核，同事骇叹。
旧例，六垣例转，皆听吏科都为政，五科都唯唯而已，左右散以下皆不得闻。自廖给谏国遴、杨给谏枝起等入，始雌黄先辈，谓某堪某不堪。及吴吏曹昌时越额例转，人疑有所授，吴都谏麟征语予曰：「皆廖、杨所为。」时两人已下狱，予惊问故，麟征曰：「此皆伊素所雌黄指为不堪者耳。」
予与吴都谏麟征同任吏垣，曾密询云：「吴公正人自负，公何嫌？」麟征曰：「彼非独予同乡，且门人之门人也，然实鄙薄其所为。如嘉兴府王太守某，予公祖也，闻以二千金托，竟攫入私囊。及将挂察典，伊苍头惶急，致贷金长安为弥缝计。又海盐令刘某，予邑父母也，诱伊数万金入己，托言谋佳缺，然即其房师处亦不为通讯。今罹察典，束装无资，特为昌时贪耳。举二事，余可例推矣。」又曰：「公如不信，可询贵乡光公。」光名时亨，【崇祯甲戌，桐城人。】 海盐令房师也。予后晤时亨，不述麟征言，但云：「贵门人刘某曾相候否？」时亨曰：「无。」方知麟征言不谬。初，刘某入闱，昌时以其子密托之，刘某恐后为己累，以蓝笔重加圈点，而以墨笔抹，托言大主司翰林国华 【崇祯甲戌榜眼，宜兴人。】 所为，已询之国华，非也，故恨。若王某，则以五百金馈，不称昌时意耳。此又何枢曹刚所言也。
吴都谏麟征为予言，昌时居里时，凡公祖父母，皆执贽称门下士，彼峨冠博带，此方巾短袍，延送至中门止，盖以师道自居也。有强项不执贽者，即于上台处媒孽，故无不望风而靡。
予为刑垣时，见言路诸公以频过阁臣为愧，至此番独不然。每清晨过阁臣门，马扇重沓，非某科亦某道，周辅延儒喜软美，故多媚子，吴辅甡尚声气，故间出伪士。惟蒋辅德璟有才名，喜掖后进，知名士多附焉。予与沈给谏荫培【崇祯辛未，归安人。】 往谒，见座无虚席，止立谈中门，饮茶阶下而退。予上马，顾问荫培曰：「何例？」荫培笑曰：「新例也。」
予族兄沛， 【诸生，兴化人，国朝征贤良方正，不就。】 同邑吴辅甡甥也。予赐环北行，语予曰：「弟行矣，何以益吾舅？」予曰：「但不为累。」兄曰：「何累？」予曰：「不肖者贪利，则假同邑相公以招摇；贤者好名，则假同邑相公以标榜。皆累也。」及抵京，闻周、吴二阁臣处，人竞挑激。时韩给谏如愈，予同邑同籍也，入谒，蹙眉曰：「吾辈一门人，一同里，两姑难为妇，若何？」予曰：「非公事不见，亦非公服不见耳。」如愈首肯。故予二人游二辅间，独免于评论。
韩给谏如愈起家单门，然为令清，及居言路，亦孤立无附。时江南北阁臣，一座师，一同里，皆不昵也。予登堂谒，见大书一对曰：「见地一分南北，便是小人；脚跟不着东西，方为君子。」予为揭去曰：「予与公刻心可耳，何必对也。」
予与韩给谏如愈，每谒吴辅甡，则曹给谏良直、 【崇祯丁丑，汾阳人。】 龚给谏鼎孳 【崇祯甲戌，合肥人。】 必先在坐，话毕偕行，行至阶下，良直必曲躬辞送，曰：「门生不敢。」鼎孳曰：「予陪率以为常。」然两公皆险刻，每遇早朝，则自大僚以至台谏，咸啧啧附耳，或曰曹纠某某，或曰龚纠某某，皆畏之如虎。两人与甡密，人有以此并疑甡者。
龚给谏鼎孳日趋吴辅甡门，江南诸人啧啧，疑其构周辅延儒隙。甡一日语予曰：「龚故非江北人所用，先未考选时，委身江南，与周仲琏【崇祯甲戌，长兴人。】 誓不相负，故介绍首揆以黄门擢耳。既列黄门，见江北风价稍高，故回面就此。」
傅给谏振铎， 【崇祯丁丑，题名碑作金溪人。】 临川人。曾具疏云：「凡招权纳贿，言清而行浊者，虽日讲门户，日附声气，而亦真小人也。凡不招权，不纳贿，品高而名闇者，虽门户无讲，声气无附，而亦真君子也。」时龚给谏鼎孳面诋其非，遂相哄。一日鼎孳言及逆案，振铎佯曰：「能相示否？」鼎孳出诸袖，振铎故指龚 肃 【万历丙辰，合肥人。】 问曰：「若为谁？」鼎孳曰：「予嫡伯也，最无行。」振铎一笑。
曹给谏良直、龚给谏鼎孳居言路，日事罗织，予每骑过二人寓，见有扇倚门，问之，必彼此过从也。偶一日往谒鼎孳，门者固拒，予指曹扇诘之，遂入。时鼎孳尚未栉沐，与良直同话内室，不得已，邀予进，予微讽曰：「言官难两人。」问曰：「何难？」予曰：「言有言之流弊，如谪官杖狱，皆言官本分，惟以一疏故，而或云指示，或云附和推戴，致君父疑而寮寀构，此流弊也。」又曰：「往予初入刑垣，言事甚锐，独同乡金公光辰语予云：「天下好事不是一人做尽。」予初疑，及以宽刑数疏奉严旨，他无所念，惟念老母在堂，恐贻慈忧，方叹金公言不误耳。」两人知予讽彼，不悦，然以予与吴辅甡同里，故不敢侵。
熊司副开元， 【天启乙丑，嘉鱼人。】 故给谏也，往因周给谏瑞豹 【天启壬戌，秀水人。】 作令时，以某项钱粮未完，先出己赀代纳，故得与考选。已事发，奉旨议处。时周辅延儒以瑞豹其门人，力救，且言如瑞豹比者甚多，故牵及开元，亦坐谪。至是，欲求赐环，又以非建言不得，心愈恨，纠延儒一疏，实孙廷尉晋意授，人疑晋欲辅甡为首揆，故有此疏。然疏中所指，皆药石也。未几，晋出为宣大总督。
熊司副开元请对，意在攻周辅延儒，故请屏人，诸臣请退，皆允之，惟延儒等请退，则谕止之，故开元不能畅所欲言。上命开元具本，盖欲其直发延儒之过，延儒心疑，托吴铨曹昌时至开元寓，故开元疏中所言，半为昌时勒删。上怒，谓其阴阳两可，几欲置之死。
骆金吾养性，楚人，周辅延儒特用也。吴辅甡以序不应及，独谓不可。一日召对，言及各衙门弊窦多端，甡言：「锦衣卫尤甚，卫役冗杂，宜加清厘。近有疏及者，已拟旨，兵部察奏如实，当赐处分。」延儒亦言：「近日缇骑奉差逮人，需吓尤横，即途远，抚按拿解可也，不必又遣缇骑。」上然之，养性不悦。适熊司副开元、姜给谏采【崇祯辛未，莱阳人。】 廷杖旨下，养性密语同乡廖给谏国遴曰：「有密旨置两人死，予不奉诏。」国遴以告曹给谏良直，良直即草疏入告，谓：「无此旨，养性不宜谤君，有此旨，养性不宜自诩。」疏上，以为必胜，然竟留中。自此恨良直入骨，又以良直与甡密，故并疑甡。
曹给谏良直疏既上，久留中不发。一日召骆金吾养性至，以疏示之，养性饰辞对，遂解。不知其所饰何辞也，然亦无意杀熊司副开元矣。已再讯，开元遂尽举阁臣私语以对，大约旨指周辅延儒守不洁，而吴铨曹昌时所言，亦供入疏内。疏上发阁，使延儒知之，其意可知矣，此他日所以死也。时辅甡劝延儒宜自引咎而请释言者，延儒不能从。
孙廷尉晋先在言路，以声气自雄，然为人圆巧，善于迎时。及总督宣大，予谒之城外，见其身着兜鍪，忸怩作书生面目。闻处江南、江北两辅间，颇有趋忤，故出之。若之何以封疆为戏也？至宋纳言学显【崇祯戊辰，吴县人。】 所举边才，乃同里钱位ぃ焕す誓现胺嚼桑缌鞒≈衅裼姓鄢逡勘呤掳驳貌换担/font>
成枢曹德 【崇祯辛未，霍州人。后殉国难，谥忠毅，国朝改介愍。】 寓江南，每昌言于人曰：「周老师大错。」忽一日，风闻长安言，与马翰林世奇、王铨曹重谋疏纠周辅延儒，并及周仪曹仲琏。仲琏逢人垂泣，愬其羽翼正人功。已知讹也，人皆哂之。
周仪曹仲琏 【崇祯甲戌，长兴人。】 与周辅延儒密，自称犹子，每致书于人，目曰辅叔，与昔之无赖曹钦程 【万历己未，彭泽人。】呼冯辅铨为家师同。然无螫手，人鲜怨者。一日，有给事往晤仲琏，周仪曹镳适至，给事逊坐，仲琏遽曰：「舍弟。」给事笑曰：「若令弟，则僭坐矣。」
郑冢宰三俊以声气与周仪曹镳密，每入见，非竟日不出。揭阳令张明弼， 【崇祯丁丑，金坛人。】 镳母舅，又师也，抚按交荐，三俊独欲处之，曰：「吾有腹肚单。」又原任封邱令曹宗璠，【崇祯辛未，金坛人。】 镳妇兄，先以银六两饷邑绅，边刑曹之靖 【万历己未，封邱人，先令兴化。】 为厂缉禁锢，具疏求雪，久搁不复，人皆谓镳所为。予不信，曹、张出镳手书保札以示，先谆谆引咎，后云：「此后患难功名，皆镳躬任。」且有同邑诸公花押，而吴廷尉履中【天启乙丑，金坛人。】 列名焉。时镳为韩给谏如愈所纠，恐两人乘机出疏故也。是耶，非耶？
郑太宰三俊素有清望，予疏中曾及之。及为冢宰，误任吴选郎昌时，用舍一凭指授，而周仪曹镳亦与，故韩给谏如愈纠镳，并尤三俊偏听。然前纠昌时者，吴都谏麟征、祁侍御彪佳，后皆殉国。乃一二偏袒，吴壬犹目麟征等排挤正人。信哉，明党之能亡人国也。
吏科章都谏正宸 【崇祯辛未，会稽人。】 以罪行，上慎重其代，周辅延儒举在籍吴给谏麟征对，遂用之。初，延儒以己与麟征俱先后出张中丞延登【万历壬辰，章邱人。】 门，故力行推挽。及麟征抵任，落落难合，谒见甚稀。一日往见，延置上坐，盖同门交，谓曰：「吾以言路第一要任属公，知否？」麟征曰：「公不审某不肖，愿申公谊以报私恩。」延儒不悦。及欲复冯辅铨冠带，麟征谓，非大贤殊杰，不宜轻改成宪。又延儒曾因会议首举一曹郎姓氏，询百官，皆许其当，麟征复有言，自此与延儒隙矣。
上以边寇交炽，与周辅延儒议南迁，命无泄。传闻，懿安 【天启后张氏。】 皇后语周后云：「此周延儒误皇叔也。宗庙陵寝在此，迁安往？」且历言周短。周后【崇祯后。】 以闻，上大怒，遣宦者往询索传语者，懿安坚讳，上坚请，迫欲自缢，不得已，乃遣周代征，盖观其后也。一云，骆金吾养性重贿周后父奎，故后言之。未知孰是。
周辅延儒出征，邀方给谏士亮 【崇祯辛未，歙县人。】 从行，与予皆门人也。时周门客猥杂，予语之曰：「凡观人当于其骨，今日颐指，他年下石，无两人也。若非门生，须不屡邀不往，若门生，亦不邀不往，方可信耳。军中暇时，幸及此。」然已无及。
周辅延儒出征时，识者知上意疑之，必有朝行夕伺者。及至军中，用刘总兵泽清 (东平伯。) 为中军官，诸大将及偏裨奔走如猬，犹居长安时。内官密以闻，上始大疑。
癸未正月二日，大风昼晦，次晨稍霁。又三日午后，传各殿脊烟起，疑有火灾。诸阁臣出视，见各殿及门脊上冉冉若炊烟而微淡，久之乃息。亦异云。
崇祯癸未三月，湖广塘报李自成 （米脂人。） 攻陷襄阳，承天失守。上召对，陨涕谕吴辅甡曰：「卿向历岩疆，可往湖广督师，以图恢复。」甡请发劲兵，假便宜以往，命条奏来看。甡疏言：「李贼蹂践两河，聚众数十万，我兵怯弱，未敢一矢加遗。总镇左良玉退避汉阳，不肯用命杀贼，而乘乱肆掠。臣此行必得精兵三万，与敢战之将统之南征，方可恢复承、襄，扫清陵园。南京丰重地，恐贼窥伺，亦当兼顾。而两河则责秦督孙传庭出师，南北夹剿。」疏入，不下。甡请面对，上御文昭阁，召入，谕以：「所需多兵，难以猝集，南京隔远，似不必退守。」甡奏左良玉跋扈，近阁部督师，九檄征兵，一旅不发。又河南总督羸卒数千，仅充舆从，臣即凭借国灵，不过仍如阁部。而良玉退据江汉，更有甚于河南。若臣督领战将，自统精兵，进可追剿勍寇，退可驾御骄帅。若仅张空拳，节制不行，徒损威重耳。南京从襄阳顺流而下，窥伺甚易，敢不兼顾，非退守也。」时陈辅演【天启壬戌，井研人。】 言：「督师出，则督抚之兵皆其兵。」甡言：「臣之请兵，正为督抚无兵耳。使臣出而仰面强镇，束手待贼，然后呼吁，事机一失，臣有不忍言者。」上始怡然曰：「先生言是。」乃命下兵部议。张司马国维【天启壬戌，东阳人。】 请以唐通兵七千、马科兵二千、京营兵一千应。又言：「此项兵马，皆发去防边，必俟师旋，方可调度。」上曰：「姑俟兵集，启行未晚也。」已，北兵退，演复具揭留唐兵，已得旨，甡又揭请集所调兵。时上命兵部另议征调，实无一兵，迁延久之，甡遂得罪。初，杨阁部嗣昌出视师，九调良玉兵而九不至，嗣昌怏怏死。丁总督启睿【万历己未，永城人。】 代之，则往来依违，为良玉调遣文书，时人诮为左府幕客。甡之所言，不为无见。但良玉素服甡威名，闻其至，必倾心听命，且欲屈节以见，而甡不知其意，且欲集兵以制乃驯。至龃龉停待，成命中格，而国事亦随之。事乃关天，非独甡之过也。
吴辅甡奉旨剿寇，久未行，适周辅延儒奉旨代征，朝拜命，夕出都。时蒋辅德璟言于倪司农元璐曰：「上欲吴公速行，缓语相慰者，试耳，观首揆疾趋可见。」予闻倪言，即往告甡，甡曰：「无兵安往？」时孙都谏承泽【崇祯辛未，顺天人。】 亦力言宜速，甡皆不以为然。盖因甡屡奏请行，以无兵为言，上曰：「徐之，边事静则兵集，独卿往何益？」然圣意实欲甡先行，而以兵继之也。初，甡奉命后，孙督传庭将出兵剿闯，上以语甡，甡力言宜持重，无信间谍，以堕贼计，上不以为然，则已窥见其端矣。
吴辅甡面奏，欲疏请蠲楚赋，谓：「民久困兵火，征必不能应，且令仁声先路，则安民即剿寇胜甚耳。」允之。及疏入，留中，盖不欲恩归臣下也。
白总兵广恩本流寇，麾下兵数万，甚锐。时赵督光抃为人粗率，先未告广恩，密请召广恩入京，锡之宴，用为武经略。时上频诛大帅，又故袁经略崇焕【万历己未，藤县人。】 亦以召诛。广恩先失机，心疑，拥兵不至，以索饷为名，盘桓真定城下。时辅甡欲上严旨治罪，而己为力救，率之剿寇自赎，以密揭请，广恩甚感。不数日，上命内臣二人赍银二万犒其军，且谕以温旨，广恩意骄，遂不为甡用。
秦督塘报，左良玉 【宁南侯，临清人。】 兵驻武昌，贼船过汉阳，为左兵追杀，复退。上密遣中贵金币往营谕之。未几，楚按臣疏至，并无追杀有功情状。吴辅甡具揭，言：「左镇坐视承、襄之陷，退避湖南，方怀疑惧，今复遣内臣往，若追杀报虚，疑惧愈甚，乞暂停遣，俟察实命兵部差官照常赏赍未晚也。」御批云：「左良玉之退，亦由地方官不为措给粮饷，朕故加意激劝，留此一枝劲兵，助先生徂征半臂耳。中使已发，不及停矣。」上宽假左帅若此。
吴辅甡语予曰：「我日请兵，兵不集，若足迹先越春明，恐当事者愈作秦越人视耳。」及边警弛，先所请唐总戎通兵，又为陈辅演揭留，云关门不可无备，不得已刻期辞朝。行之前一日，出劳从骑，上犹命内官赐银牌给赏。越一宿，忽责其逗遛，命辍行入阁。或云，骆金吾养性之媒孽也。
吴辅甡既奉旨杜门待罪，予往谒，适龚给谏鼎孳至，曰：「必首辅所为。」甡正色曰：「不然。适苍头自阁至，见首揆揭缴圣谕，且力争，既缴复发，安有一面媒孽，一面解释者。」鼎孳无以应。方知两辅水火，皆若辈构成也。不数日，首辅看议旨亦下。
周辅延儒应对票拟，机敏称上意，吴辅甡自言不及。然门客猥杂，酬酢纷纭，竟若忘为雄察主也。及北征归，犹锡之宴，手玉卮赐饮。又失机范督志完、赵督光抃等或戍或徒，【抄本乙作「又失机督臣范志完、赵光抃等或戍或徒」。】 不由刑部，由阁拟皆从轻，悉俞允。不数日，命九卿科道会议，惟五府一单，称其有功无过，余九卿科道议单，皆褒贬相半，独曾都谏应遴被论注籍，出一议单，托同官持至，议独峻，未之用。及予辈入垣，见是日新下一疏，乃应遴数日前所上也。中二语云：「首辅之功，何减韩、范。」观者失笑。
周仪曹镳抵京，逢生辰，周辅延儒躬往拜之，若甚密者。及延儒奉旨放归，镳欲自解，正色语予曰：「吾欲纠首辅。」予曰：「当首辅得志时，不独公宜纠，即予为门生亦宜纠，不纠诚负国。今乘危下石，非君子所为。」镳乃止。
往例，科道疏互驳皆控御前，无抄参者，抄参则抚按及部疏也。会刘给谏昌 【天启乙丑，祥符人。】 于数月前纠赵督光抃，又云范督志完可用。志完，河南人，与昌同乡，光抃，江西人，与曾都谏应遴同乡也。及疏下，志完已决裂，故不直昌疏者众，但应遴抄参过耳。昌怒，疏劾应遴，历数反复罪，中有云：「譬如倚门妖态，送故迎新，爱憎易心于转盻。譬如傅粉梨园，扮男饰女，黑白换形于须臾。」疏上，留中。曾都谏应遴与韩给谏如愈皆兵科，或言散员不宜纠都谏，如愈正色曰：「若都谏贤则敬之，若都谏奸则纠之，吾忝居言职，敢恤寮谊而欺明主哉！」遂疏纠，有云：「应遴先为杨嗣昌私人，便辟庭中，喔闼侧，故繇兵部改兵科者，嗣昌力也。迨嗣昌既死，则力攻嗣昌，疏请剖棺戮尸。夫嗣昌即有罪，即应剖棺戮尸，而岂应遴之摇尾生前反唇死后者所宜以怨报德哉！其反复一也。嗣昌既殒，则附薛国观，然谁为介绍而进之者，国观同乡词林卫胤文【崇祯辛未，韩城人。】 也。迨国观遣归，又疏弹胤文为解免地。时胤文征色发声，云彼手书在，应遴始惶惧求解，得冥无言。其反复二也。国观既毙，则又附周延儒，近于公座语人云：「我一生不负周老先生。」迨延儒奉旨看议，则又从注籍中仓皇送单，读其议，凛然霜钺矣。及臣归垣发钞，则云首辅之功，何减韩、范，又应遴疏也。议单方出，媚牍旋下，诋延儒，抑诋韩、范耶？其反复三也。昔吕布【后汉九原人。】 始反丁原，再反董卓，则为二反；刘牢之 【汉元王交裔。】 初反王恭，继反司马元显，终反桓玄，则为三反。应遴之反，二耶三耶？且偶牢之而过布矣。」次日上，置红匣中，命一内官送阁拟票，阁批有「该部参看」等语，竟留中。或见应遴与铨部昌时同谒一大珰，疑其有妙用也。
韩给谏如愈以同垣后辈纠曾都谏应遴，旨虽未下，传诵遍长安。独龚给谏鼎孳不平，欲约同时兵垣救应遴而劾如愈。时右给谏公甘来 【崇祯戊辰，新昌人。后殉国难，谥忠节，国朝改谥庄介。】 不从，遂止。甘来，应遴同乡，鼎孳，如愈同乡也。如愈与同门陈计曹道晖最洽，及迁广平守，又疏言其非才，是能不徇情面者。
杨司马嗣昌条奏机宜，自一至数十，绳绳不绝，人笑其以口击贼耳。及曾主政应遴改兵科，亦踵故智，北兵入，日具一疏，上一日召，诘曰：「汝为兵科，严战守，劾功罪，约言不烦足矣。日疏何赘也？」应遴惭而退。
魏编修藻德， 【崇祯庚辰状元，通州人。】 前科状元也。先上屯田御敌等疏，平平耳，留中。至是忽召对，褒其前疏，语毕云：「朕将大用。」藻德逊谢，上曰：「尔不闻「惟辟作威，惟辟作福」耶？」越数日，大拜，周辅延儒奉旨看议。
袁给谏彭年 【崇祯甲戌，公安人。】 先以司理转礼部，因病乞归，及起补复，疏求考选，陈辅演严驳，不行。彭年又托周仪曹仲琏言于周辅延儒，再疏，票允，始授科。至是，乞差不下，杜门养病。及见会议旨，遂首纠延儒，疏列多人，而不敢及仲琏，仲琏太息，每指阶前石语人曰：「此某跽天指心，誓不负政府处也。」
周辅延儒看议甫数日，武德道雷佥宪演祚回奏即到，大僚则范公景文 【万历癸丑，吴桥人。后殉闯难，谥文贞，国朝改谥文忠。】等，词林则方公拱干 【崇祯戊辰，桐城人。】 等，言官则朱公徽、 【崇祯辛未，进贤人。】 沈公胤培、袁公彭年等，景文虽周同籍，然甚疏，每谒则辞不见。拱干新入都，徽与胤培皆门生，人谓发踪指示者，同乡龚给谏鼎孳也。疏中所劾，御笔涂抹处，若甚怒首辅者。且召演祚见，越数日抵京，又越数日方入对，上意若不属者。及见，召方翰林拱干与质，拱干辨晰甚明，且云：「臣不敢自谓贤，即果大不肖，欲为志完行贿，而敌骑充斥，安敢载数千金入都？且志完与延儒门生也，又有子为金吾，贿岂籍外人？」演祚遂屈。不数日命复任，亦无优擢。人谓陈辅演密间之也。
雷佥宪演祚因参周辅延儒，召见，扬扬有骄色，以总宪自居。其掌扇大书云：「不要钱，不怕死。」武德道已命复任，始气沮。
周辅延儒既奉旨放归，犹疑曹、龚二给谏有言，托吴辅甡代解。不数日，良直纠疏忽上，时甡尚未出都，良直不时过从，故人愈疑之。甡与予云：「彼晋人，以吾抚晋，故云门生，渠自为之，我不知也。」疏下，涂抹与雷疏同。然良直数日前又频过周，若甚款，殊不可测也。
吴辅甡将出都，语予曰：「幸语龚给谏，弗言及首揆，人将谓吾教之。」及行后，鼎孳出疏纠劾，胪列六十余款，又密疏一封，力言王应熊【万历癸丑，巴县人。】 为延儒私交。疏上，皆留中。周辅之逮，与应熊他日之至而旋斥，皆由此。噫，密疏已非体，又延儒行时，鼎孳远送，伛偻舆前，其叵测又如此。或云，鼎孳诸  ，皆得之给谏廖国遴、杨枝起往入幕时所记也。
吴辅甡行后，黄辅景昉 【天启乙丑，晋江人。】 语予曰：「  公必有后祸。」予问故，景昉曰：「每阁中见劾周疏，必云发踪由吴，恐浸入圣听，祸同连鸡耳。」其意盖指陈辅演也。演素与甡不协，故云。
予入吏垣时，江之南北各推同乡二政府为主，遂分南北党。既又以光给谏时亨、龚给谏鼎孳为一党，以予及方给谏士亮、韩给谏如愈为一党，以予辈三人皆江北，独孤行无傍，故外之也。
沈少宰惟炳 【万历丙辰，孝感人。】 居言路时，以东林为魏珰削夺，至是复与江北左。时吴辅甡以督师候集兵未行，惟炳楚人，疏请甡速之楚，甡以事不先商，相见时辞色甚峻，惟炳遂劾甡逗遛。及甡罢，惟炳来谒予，言：「此劾本非得已，因尔时家报至，云武昌陷，不惟合家飘零，亦阖城涂炭，故愤恸交迫，疏言吴公早行，必不至此耳。」时陈给谏泰来【崇祯辛未，新昌人。】 疏，亦点缀数语，劾甡者两人而已。
光给谏时亨有疏及周辅延儒，云「利归众小，玷集厥躬」。人皆以为当，延儒闻之，亦首肯。
吴辅甡督师时，光给谏时亨自请监军，以甡不行止。后又乞慰安惠藩差，时应以此差行者，沈都谏胤培也。胤培是岁应入春闱，曾都谏应遴以胤培科资先己，恐不行则己入闱无阶，阴唆龚给谏鼎孳止时亨行，遂已。时亨失身闯贼，致罹刑辟，若辈误之也。
往例，科员入闱皆论资先后，是科应入闱者四人，首吴都谏麟征，次吴给谏甘来，次沈都谏胤培，次予，次曾都谏应遴也。吴铨曹昌时、龚给谏鼎孳皆与应遴密，为图入闱，雷佥宪演祚之参胤培，半由此。至是，予以两叔入闱，坚欲乞差，应遴自幸唾手可得，不意前辈辜给谏朝荐又至。时予以吏科右应转工科左，而应补吏右者，朝荐也。于是应遴与昌时计，谓不转予则朝荐无缺可补，无官何缘入闱？未几，以本至会极门，复追回，然一面追回，又一面以单报吏科，踰二月旨不下。一日，朝荐语予曰：「公未升？」盖疑予也，予骇，往查果然。时具黄门非假升之官一疏，将入告，闻蒋侍御拱宸【崇祯甲戌，丹徒人。】 疏上，念乘危下石不可，遂焚稿。
上召对知推，俱以圈点为高下，蒋侍御拱宸初得圈，自负必科，然上以巡方任重，欲概置御史。会有觊科者谋之吴铨曹昌时，时北兵新入，昌时言于周辅延儒，示意张司马国维。于是荐候考知推十二人察视诸郡城守，谓已有巡按，非科不可，皆借题也。拱宸以不得科，有怨言，昌时复嗾当路，以拱宸监赵督光抃军，时范督志完尽调重兵堵所守口，而光抃诸守口甚严，拱宸惧获罪，促光抃战，战辄大败。昌时又致书光抃，劝以催战罪拱宸，光抃不从，以书示拱宸，合疏上闻，谓往日以不战挫，今以战小挫，未可深罪也。会昌平内官以大挫报，上怒。时拱宸疑昌时嗾之，故冒险发通内诸侍，昌时激之也。吴铨曹昌时通内，每阁票一旨，必先知，是以众论沸腾，具疏乞休，拟票云：「吴昌时准回籍调理，病痊起用。」闻周辅延儒票也。旨未下，昌时已宣言于人，谓已得温纶。及与蒋侍御拱宸质御前，拱宸几屈，惟所纠预闻旨一，上取原票阅之，果是，故败。
吴铨曹昌时与吴金吾孟明密，及骆金吾养性以楚人继，尽革孟明诸厂役与昌时相通者，昌时怒，欲除养性，以己心腹代。适朱侍御国昌【崇祯甲戌，合肥人。】 疏纠养性，养性所费几及十万方解，或云周皇亲奎力。周辅延儒亦有易养性意，故养性并怒焉。
蒋侍御拱宸劾吴铨曹昌时有通内数帙，闻上日置案前亲阅，阅讫纳袖中，不令内官见。及旨下，乃御票也。往御票诸疏真草相半，此独楷书，止一画带草耳。黄侍御耳鼎【崇祯丁丑，蕲水人。】 亦有疏纠，在拱宸先，独不下。
陈辅演者，吴铨曹昌时乡试大座师也。自周、吴二辅行后，昌时与曹、龚二给谏又百计图演。闻演亲过昌时寓，致殷懃，且托人语曰：「俟入春闱讫即行。」然恨昌时入骨矣，其得祸本此。
上御中左门，召蒋侍御拱宸与吴铨曹昌时对质，命锦衣卫备刑具，昌时初诋拱宸监军时匿失机不奏，上诘之，拱宸对多支饰，命拿送朝房候旨。又诘昌时通内各侍，昌时坚执不认，命锦衣卫加刑，吏科吴都谏麟征奏曰：「臣闻祖宗朝刑人不于朝廷，昌时罪无所逃，宜下司寇治，以明国体。」上曰：「吾患刑部多所瞻顾，不能尽法耳。」时昌时足夹几折，不胜痛，呼号曰：「臣俱承认便是。」遂下狱。事讫，上复作色语曰：「两辅臣负朕！朕待延儒厚，乃纳贿行私，罔知国法。又朕命甡督师，百计延挨，为推卸地，延儒被纠，甡何独无纠？」既而曰：「朕虽言，知终无纠之者。本宜一同逮治，姑念国体所关，着锦衣卫俱唤来候旨。」时携皇太子同出，立久，亦倦极凭地。盖陈辅演孽甡于内，骆金吾养性构延儒及甡于外，然激成两辅臣祸，使群小藉为口舌者，曹、龚两给谏也。
吴辅甡得罪被逮，南京史司马可法 【崇祯戊辰，祥符人。】 疏言：「甡赈秦抚晋，素有重名，日者奉命督师，以调集兵马延时日，但甡拜命时，即将布置情形移书于臣。又虑镇臣左良玉不为用，即委良玉差官持檄慰勉之，身虽依于阙下，心已属于行间。至于虑将帅跋扈而力请多兵，亦非得已，察督师、楚抚原各有兵万余，自左镇倡议勤王，尽为收去，江督袁继咸【天启乙丑，宜春人。】 屡次索取，仅发三百余名，而楚抚王聚奎 【崇祯戊辰，郿县人。】 则求一名不得。若辅臣视师，兵力不厚，岂不损兵威而辱国体乎？臣于六月间晤甡淮上，责以君恩未报，相对欷歔。一时偶误，其罪或可原，向后自赎，其效犹可责也。」疏奏留中。
吴铨曹昌时先陷故辅薛国观、内阁王中翰陛彦以乙榜坐罪弃市。至是，人梦陛彦曰：「吾已诉上帝，夙冤获伸，昌时不日祸及矣。」未几，难作。
周辅延儒软美，凡门生故人有求，鲜不应，故疵议遂集。吴少廷尉履中尝曰：「若周相去其欲，则周、召何远之有？」予曰：「不然。若吴公去其偏，则周、召何远之有？」甡赈秦抚晋，声望赫然，然减于为相时。盖缘认门户太扬，论是非不论真伪，故偏也。郑冢宰三俊亦同此累。
郑庶常鄤，吴铨曹昌时，皆奸人也，一附黄翰林道周，一附郑冢宰三俊。人欲击鄤，恐累黄公，欲击昌时，恐累郑公。故上独断诛两人，即孔子诛少正卯不过是也。
黄给谏云师 【崇祯庚辰，德化人。】 号雷岸，王侍御燮号雷臣，皆疏纠贺冏丞王盛， 【崇祯戊辰，丹阳人。】 时人有二雷击一贺之笑。时辨疏先纠疏下，云：「贺王盛已有旨了。」竟不知何旨，越月余，云师疏方下。
予为刑垣时，见言路诸疏以四日下，间改票亦六日下，及此番入垣独异，或数月，或半年一年。尤可异者，督抚或请兵饷，或补官，皆中阁。又北兵已退半载，而边臣诸告急疏犹续下传者，以为北兵再至也。
赵督光抃猛率喜谈兵，以北兵入口，方赴召，闻于某山下遇敌，诸将欲走，惟光抃坐地不起，以死自誓。诸将迫之，方敛兵稍避，得免。然卒与范督师志完同诛，人颇以为冤。盖上因白广恩一事愧且恨，不尽因失机也。
冯司马元飙与倪司农元璐同心剔厘，请兵则核饷，请饷则核兵，此两部通算法也。后元飙以忧劳成疾，上遣中使往视，赐酒米等物，名赐实瞷也。寻以真病得放。
天津冯抚军元扬 【崇祯戊辰，慈溪人。】 耄，言路诸公皆知不胜任，然无敢纠，云恐得罪正人。后闯势渐迫，不得已始代归，与元飙相继卒。元扬清挺，元飙机敏，介不如兄也。两公居乡甚善，故皆以功名终。
陈少司空必谦， 【万历癸丑，常熟人。】 声气夙望也，予往谒，语予曰：「往东林初起，皆仗楚人为先锋，今不与合，反与角，若用其锐以反攻，吾党败矣。」不数日，【自「人为先锋」至「不数日」二十五字，据古学汇刊本补。】 周、吴两政府相继败，时人皆谓骆金吾养性所为，养性楚人。
往，给谏初入言路，或劾纠，或条陈，见邸钞不绝至左右，则渐跫音矣，然都垣尤甚。大抵散员迁至都谏，则视京卿为掌中物，得失交战，故所言必少必平。间奉旨条陈，则又独后，官前而言后，罔愧也。予赐环后，转右，旋转左，一载得十疏，时写本者阻予曰：「数矣。」予曰：「何谓？」对曰「散员以月谏，左右都以季谏。」予笑曰：「我不愿为季给谏。」
陈启新以无赖滥竽省垣，但诸公所劾　　实莫须有，谓不如是不足耸圣听耳。然启新非无欲，而人不敢贿，恐以为奇货故也。时奉旨下抚按察奏，启新已逃。后予过淮安，访之史总督可法，可法止笑云：「渠贫耳。」若可法以为虚，则言官姜给谏采等必获罪，若以为实，则所坐数千谁偿？或云，可法故纵之，其妙用也。
钱塘刘烈女者，幼许吴生嘉谏，年十九。邻有富儿张阿官屡窥之，一夕掇梯入，女呼其父共执之，候晓鸣官。阿官侄遂倡刘氏诲淫缚人取财之说，鸣金聚众，众皆信之。女哭告父曰：「向未污吾身，犹可活，今污吾名，不可活也，我当死告鬼求直耳。」即自缢。官验之，时盛暑，暴日下无尸气。其夫嘉谏初惑人言，不哭，及令人薙眉察之，知其真女也，伏尸大恸。女目忽开，迸流血泪数行，若对泣者。阿官延讼师丁二，坚执前说，女见形于丁二曰：「若以笔污我，吾先杀汝！」二立死。时江涛震吼，裂崩岸，上下人以为女冤，官遂杖杀阿官并侄。
宫中有秘室，久锢不启，上特命启之，见箧内有元人朝会图一册，胡人华人皆分行坐，上见之不悦。此吴铨曹昌时亲得之内侍口者，外传启画三轴，非也。已，北兵入燕，其言始验，时昌时死久矣。
予一日与某同籍谒周辅延儒，自午至暮，不得见。一长班耳语曰：「有四人方巾便服，径入后宅矣。」予问之，其一铨曹，一仪曹，一兵曹，一同乡闲署也。予归而叹曰：「吾师必败矣。他且弗论，安有以趋热铨曹夤夜入相君宅而不起物议者！」不数日败。铨曹者，吴选郎昌时也。
张司马缙彦 【崇祯辛未，新乡人。】 初入都召对，忽传范司空景文接密封已出，对诸廷臣长吁言曰：「新大司马经济乃尔！」及询之，则缙彦奏周府金银数百万皆汴河，欲选慎密司官作速打捞故也。会国亡，不果行。
上用人屡不效，又思用侯伯，曰：「毕竟是我家世官。」其最属意者，襄城伯李国桢 【永乐初李浚裔，和州人。】 与抚宁侯朱国弼、【景泰初朱谦裔，夏邑人。】 诚意伯刘孔昭、 【刘基裔，青田人。】 忻诚伯赵之龙也。国桢后殉难。
上即位后，每勤召对，人渐以口舌迎合，如黄侍御澍，其尤也。最后无赖董心葵， 【武进人。】 亦缘周辅延儒鹰犬谬邀召对，辜给谏朝荐疏云：「臣子任事，决无不出于朴诚而能克济时艰者。然朴诚之人多得之老诚练达，远不具论，迩来督抚中称足任者，如卢象升、史可法，亦祗实心实做，若与杨嗣昌、张若骐等粉饰诡辩，必不能远过。繇是观之，在此不在彼。况今日口舌相高，攻讦滋胜，将恐诸臣精神不用以实图职业，而用以揣摩笔端。虽皇上召对时勤，无所逃于电照，然既察其才辩，又当察其朴诚，若徒以小才喋喋，付之事权尝试，追悔何及！」疏上，留中。
往例，司礼监内官，如外之翰林，不繇他衙门进。元年冬，上始亲考，命作时艺，首出「事君能致其身」题，考中郑内官之惠、曹内官化淳，皆升随堂。后又拔季端入司礼。端京师人，本子衿，然入司礼后，颇与外人交通，后以赂遗事发自杀。
国朝祭帝王陵寝不及夷君，惟元魏孝文帝以用夏变夷，独得列祀，应祭于洛阳之瀍西，而国初礼官沿袭宋误，祭于陕西之富平。盖其孙文帝都关中，故陵在此，非孝文陵也。予言于礼科，沈都谏胤培疏云：「魏有两文帝，名宏者，用夏变夷，蔚然令主；名宝炬者，政在宇文，徒拥虚器。按魏书冯后传云：「孝文迁都洛阳，自表瀍西，以为山园之所。」今乃祀于富平，是否无误？所当亟议改正。」疏奏留中。
东林诸君子皆以文章气节廉隅相高，即间有假借，犹存白日面目，予初入垣犹然。及环召后，见诸扫门政府者，言夷行跖，恬不知愧，而省中尤横，予知必为国祸，痛切言之。惟韩给谏如愈、傅给谏振铎、朱给谏徽以为善，怂恿速奏，初疏云：「臣观古忠臣事君，居安则不逢其所喜，而遇警则必隐其独忧。今皇上宵衣旰食，日昏咨儆者，非忧在边寇乎？故臣谓今日策门户独与诸臣异，盖诸臣所持在内，则为剖忠别佞，清议独标之门户；而臣所争在外，则又为防危图安，仔肩共力之门户也。一曰边，今特暂伏耳，然再逞奈何？若问北门之锁钥谁司，则当以三协为门户，脱烽火复懈于传，致令穿塞而入，则北之门户隙矣。一曰寇，今犹盘踞耳，倘扬帆奈何？若问陪畿之扃键谁辖，则当以两淮为门户，脱干橹不戢于摇，致寇呼风而下，则南之门户又隙矣。故臣谓国家两门户，莫大于此。而大小臣工所当急图巩固以宽我皇上焦劳者，亦莫大于此。虽然，是未可与全躯保妻子之臣谋也，臣以为正当与全躯保妻子之臣谋也。今试问边骑所蹂躏，闯、献所翦刈，谁是身膺簪笏，幸保首领者？其它衣冠子女，或絷虎穴，或抛中野，而毕竟吾躯能全否？吾妻子能保否？故谓君事视身，国事视家，犹落第二义。而臣谓舍君别无身，舍国别无家，直一体也。若犹怡堂如故，穴如故，有薪独贻君父卧，有胆独贻君父尝，安乎，不安乎？昔宋韩琦、 【谥忠献。】 范仲淹 【谥文正。】 皆经略西边，而迨其续登揆席也，虽二三宵小，百计媒孽，然无能损其邱山之望，而君子终胜，小人终诎，则奠封疆于外，正以持门户于内也。且今之门户，亦骎骎莠乱苗矣。盖始犹正与邪角，而今则邪与正混，言夷行跖，文章之外，另有肺肠，致泾渭不分，可叹也。乃其最无赖者，不为公家指佞屈轶，而为私门善眩胡人，忽咿喔入幕，忽叱咤反戈，世道江河，长此安底？夫士君子行己，当于炎处寻冷，故非独贪如严嵩，【弘治乙丑，分宜人。】 专如张居正， 【嘉靖丁未，江陵人。】 所宜裹足，即望尘三杨 【士奇，谥文贞，泰和人。荣，谥文敏，建安人。溥，谥文定，石首人。】 门，终是趋炎有心，耐冷无骨耳，况下焉者乎！扫门何亲，下石何捷，犹腼颜自标曰：「我正人也，直臣也。」如见其肺肝，然则何益矣？故臣谓门户之大，弊极蠹至，此辈为烈。而孰端孰邪，将安从辨？则请仍从封疆辨，果闭门诵经，闻敌股战，必王钦若辈也，是谓真小人，小人爱其身。果饮博谑呼，对虏色奋，必寇准【莱国公，华州人。】 徒也，是谓君子。君子爱其国，故谓去河北贼易，去朝中党难，犹中主狐疑之见。而惟以奉公之诚伪，任事之虚实，定立品之端邪，则诸臣固不必以门户自标，皇上亦不必以门户致疑，直相与涤肝协胆，人人自赴于筹边画寇之场已尔。繇是，功不自我立可也，朝廷苟有肩事之人，此身即不必在朝廷，繇是恩不自我尸可也。怨家苟有利国之为，此日即可用怨家，封疆之门户巩，而朝端之门户合，一道同风，其在是乎！」疏上，留中。再疏云：「臣闻古人臣忠国，时平则崇清议，而势急则干实功。故臣近者有疏，欲诸臣以筹边画寇为先，然非尽言提醒，恐犹膜外视。而玄黄水火之战，不向外敌而向中朝也。夫自古君子与小人角无论已，即以君子与君子角，而究竟何便宜之有？是故宋雒、蜀、朔之帜标，则君子分曹以角，而熙丰小人，卒伺间起，问曾去雒容蜀否，问曾去蜀容朔否。盖至感生抱蔓而悲深狐兔，始追悔向者同根之煎为失策也，嗟其晚矣。故以君子与小人角，犹胜负半，惟君子与君子角，而以小人乘其敝，则一蹶不振之道也。且今之君子，亦岂尽如雒、蜀、朔之徒，咸卓然有以自标哉！不过一二败类，貌君子而实小人者，此分门，彼别户，庙堂之心战，猛过巨鹿，于封疆何利之有？且不特此也，遇君子则能为君子之言，或理学，或节义，既欲袭弄簧之百舌以鼓喙，遇小人则能为小人之事，或情面，或贿赂，又欲效献媚之九尾以扫门，如吴昌时、廖国遴等，比比是也。谓是崇清议乎，干实功乎？诸臣何助竞焉！昔唐安禄山叛时，起郭子仪【汾阳王，谥忠武，华州人。】 为帅，时李光弼 【临淮王，谥武穆，昌黎人。】 素不相能，入见请死，子仪趋抱上堂而泣曰：「今岂怀私忿时耶？」执其手相持而拜，故人知其能收功于百战，而不知其止收功于一，夫所谓一者，人和也。今边骄寇横，势极倥偬，而文与文相鏖，若身居暇豫，其识出唐二武臣下矣。臣闻鼎之为器，独举则壮士折肋，而合肩则懦夫增气。迩者，饷匮矣，兵懦而骄矣，督抚或才不副任，或用违其才矣。若止以一人肩一事，而不合众人筹一事，非策之长也。臣愿自今以始，上而阁部，中而台省、部曹，皆勿作局外观，而以群力佐独力之不及，一若人人有户兵二部责，又有督抚责者然。且使诸臣果砻厉除敌之戈，则同类之戈自息，何也？专于此则不分于彼也。然则仗马之不鸣，乃为息乎？盖鸱枭必搏，尤望鸾凤来仪，若盻彼鸱枭，快吾弹射，亦蛇蝎螫人之肺肠耳。此臣愿为居言路者下一针砭也。若夫是非淆于盈廷，而听之噢咻则愈惑，端邪迷于筑舍，而决之圣断则立清。臣尤望皇上简发诸疏，立赐剖决，是者俞之，非者置之，其有倒是非而混端邪者，不妨参之舆论，定之圣断，量惩一二，以警其余，此日嚣风其少息乎！夫雒、蜀、朔构，而始乘之者小人，继乘之者外患，为身为国，两者无一焉。」疏奏留中。
予尝叹世事之来，必有其渐，毅庙出卖辽参，即建州入中原，遍地贩参之兆；毅庙夹吴昌时于廷，即闯贼遍夹诸戚绅，肆勒多金之兆；毅庙改张侍御任学【天启乙丑，安岳人。】 为总兵，即建州改总兵土国宝为巡抚，耿焞为蓟抚之兆；毅庙用无赖之武举陈启新为给谏，即建州入中原，将饲马、肩水、放炮各贱役俱任司府守令之兆；毅庙以时艺考内官得入司礼，即建州以时艺考女直、蒙古人得登科名之兆。又曹司礼化淳建卢沟桥城，题其一门曰「永昌」，一门曰「顺治」，即闯贼年号永昌，建州年号顺治之兆。
予以册封淮藩行，甫出门数步，节摃忽断折，及闯贼入都，予缴节南畿。节者君也，折，其亡乎！
予奉差至姑苏，晤徐翰林汧， 【崇祯戊辰，长洲人。】 吴铨曹昌时儿女戚也，语予曰：「吾知伊死久矣。人皆欲市恩令人感，伊独欲示威令人畏，如某某败官，某某罹辟，皆非其所为，辄宣言曰「忤我」。众怨所萃，祸能无及？」
予奉差至扬州，遇周辅延儒舟，欲入谒，诸仆以缇骑同舟阻。予曰：「此岂门生所为耶！显赫而远之，患难而亲之，何害？」及见，周以圣怒不测为忧。予劝速行，又曰：「今日弹劾之人，半是昔日委蛇之人，何也？」周惟太息而已。
山东剿寇功，因中珰滥赍，为公论所讥。山东刘总兵泽清上书辞恩荫，吴辅甡拟旨允之，语周辅延儒曰：「中珰昨赍功者，上旋即处分，泽清之荫尤滥，不可不拟允辞也。」延儒默然，旨下允辞矣，泽清衔恨。适泽清遣役行贿，刺取兵垣章奏，甡同邑署兵垣韩给谏如愈疏纠之，奉密旨提问诸役。泽清惭惧，持重币至，如愈呼使诮让，返其贿，泽清甚恨，且疑甡指授，然如愈实非听人指授者。后奉差督饷，行至山东，遇害中道。时坐马一骑名杨国柱者，指麾加刃，云「为主帅报仇」，泽清使之也。初，周辅延儒罢，曹给谏良直疏纠之，并及泽清行贿。予与如愈闲坐，曾曰：「泽清飞扬久，非白简所能制。若因子疏激变，言官必坐罪，不则吾辈奉差往返，道经齐地，聂政、荆轲之事可畏也。」时予不知如愈有疏，故云，然竟验。如愈被害日，即北都沦陷先帝宾天之前一日也。泽清又欲杀蒋侍御拱宸，以不值免。
甲申二月，闯势日炽，薄真定。徐抚军标 【天启乙丑，济宁人。】 为叛兵缚去，汪简讨伟作书寄同年陆给谏朗 【崇祯辛未，上元人。】云：「闯贼袭据真定，去神京咫尺，都门外一步不可行，而奸细满都城，米银外解，无斗粟分文至者。太仓银库不过千三百两，内府扫地不过四五十万，何以立国？诸大小臣工无一人可支危亡者，圣主日昃不遑，焦劳无计，今已调取边兵三桂、 【高邮人。】 唐通入援，而边患更烈，关门危殆，真不知所底。弟命已付之大义，如圣主何，如东宫何！此所以愤恨于平时误国之人，终日言门户，而不顾朝廷之门户，终日言声气，而不问穷民之声气，积渐至今，尚何处伸其狂喙耶？南中赖史公祖稍定，昨庙议又要移动，弟正色言之曰：「诸公并江南亦不要耶！」年兄此时，移孝作忠，久卧苫次，不妨挺身为士夫百姓倡，江南一路作何防守，贼得志于此，势必长驱而南，其不为秦晋续几希矣。贼之奸细，想亦满布南畿，内地可虞。真定之失，贼尚未到，而内已缚总督送出矣。贼之奸细，有算命者，有开店者，有作前程者，有投充将领者，种种奇幻，地方官与地方士民共缉之，方可得其情状。年兄与史公祖及各台公祖商而密行，幸甚幸甚。今都门所恃，、唐二镇兵马，得胜则旦夕尚可恃，若有意外之变，则三四月间已不忍言，弟死不足言，南中当思万全可也。」嗣后每与亲知遇，无不谈朝事泣下，因与同门  给谏甘来密订同死，后如其言。
闯贼围京城，马翰林世奇 【崇祯辛未，无锡人。】 与成枢曹德书云：「吾辈舍一死无别法，吾不为其难，谁为其难者！」而德亦复书云：「人生慷慨仗节易，从容就死难，吾辈为其难，亦为其易乎！」又云：「弟老母舍妹争欲先引决，弟止之，志在为其难。然虑变起仓卒，我辈无以自明，故复以二义相商也。」已，妹先自尽，德哭视其缢，其妾请继之，德痛不及视，入别其母张氏，哭尽哀，出而自缢。母见子女及妾皆没，亦自缢，惟继妻一妾一子留居江南金坛县得免。越载余，忽传德不死，间行抵江南。妻妾闻之，皆忿然曰：「彼若不死，我辈必死，名殉实逃，何颜生存？」既问之，妄也。其忠义所感，刑于寡妻如此。
魏忠贤初得志时，曹钦程以一主政纠四御史，乃周侍御宗建、 【万历癸丑，吴江人。】 李侍御应升、黄侍御尊素、 【万历丙辰，余姚人。】张侍御慎言 【万历庚戌，阳城人。】 也。后三人皆死镇抚司，惟慎言戍。予为刑垣时，同官朝审，点及钦程名，惊其犹生，五彪 【许显纯、田尔耕、孙云鹤、杨寰、崔应元。】中尚有二彪存，不知上何以不诛。闯逆陷京师，钦程等遂为漏网，亦可叹也。
予以壬午冬季过维扬，梦予师倪司成元璐为予题一绢云：「深山移静，罹卜筑之无声，倪虽上虞，实寄籍山阴，深山移静，将弹冠矣。」果起少司马，至京改司农，寻还詹事府。未及枚卜，殉闯祸，非「罹卜筑之无声」何？
陈辅演新失上意，屡疏求去，已得旨。王总督永吉 【天启乙丑，高邮人。】 上疏劾之，言其逆料神京孤危，急思全身远害，不忠不孝，当诛，且历数其裁密抚撤保督诸罪状。演闻之，不敢行，遂罹闯祸。
许光禄誉卿 【万历丙辰，华亭人。】 所纳名妓王微 【抄本甲「微」字傅以礼校改作「媺」。】 有远鉴，南渡后，微病，临终，以所缄一布袱授誉卿曰：「我死必乱，汝可启之。」及北兵入  ，誉卿将远匿，乃启袱视之，则破衣一件，碎银一包也。若钱宗伯谦益所纳妓柳隐，则一狎邪耳，闻谦益从上降北，隐留南都，与一私夫乱，谦益子鸣其私夫于官，杖杀之。谦益怒，屏其子不见，语人曰：「当此之时，士大夫尚不能坚节义，况一妇人乎！」闻者莫不掩口。
予差竣返扬州，适吴辅甡以遣戍归，与同郡郑进士元勋、 【崇祯癸未，江都人。】 乔侍御可聘就饮，予先至，首言昌时反复状，谓：「近读锦衣卫招，见昌时口供，云：「公称蒋侍御拱宸贤，夫拱宸以纠昌时通内，故忤内，称其贤者似与谋焉。」以此下石拱宸，并下石公耳。」甡正色曰：「不然，此骆养性憾予肆行捏砌，昌时岂至此！」语毕，元勋至，不知予先有言，又言昌时媕阿状，往得罪周辅，委蛇蒲伏，顿头不起。甡又正色曰：「不然，此嗔昌时者所砌，昌时岂至此！」语毕，可聘至，又不知予与元勋有言，复备言昌时贪横状，某处纳贿若干，某事纳贿若干，言尤力。甡讶曰：「乃尔！」宴罢，甡先行。予述予言告郑，又述予与郑言告乔，笑曰：「三至投杼矣。」
北都既陷，蒋辅德璟以致政抵高邮，云先帝已北来，有见之天津，与周后及内官数十人，俱妆饰一样。且云郡邑不宜遽设龙亭哭临。又出黎抚玉田书云：「吴将军三桂方图闯，且有传定王已在关门。三桂破贼，立之南来。」已知皆诞也。
山东王抚军永吉戢盗除奸，家家尸祝，一时誉满长安，有北史南王之称。及北兵入齐地，陷五十余城，上赦不诛，改总督蓟辽，召对引罪，上谕以图功。及北都陷，削发遁【「遁」字据抄本甲补。】 归，其师尚应轸作诗云：「昔日文山今铁山，文山死节铁山还。」又有人续之云：「更有叠山能蹈死，三山相遇问谁惭。」
崇祯末，有商人自山东载花豆渡淮，及出卖，如人首然，耳目口鼻皆具。
自古人君即位后，中宫方生太子，一为商纣，亡国；一为宋太子劭，盘游；一为宋钦宗，与父徽宗俱被金掳；一为本朝武宗，几以倦勤失国，且无后。至此，为毅宗皇太子，又亡国殒身。亦一异也。
惠宗之亡，有皇太后吕氏在上，今亦有懿安皇后在上，惠宗之亡，有三皇弟，今亦有三皇子，惠宗之亡，后马氏殉，今后周氏亦殉。且庙号之上，与谥赠之加，自二帝二后以及东宫诸王暨前后殉国诸忠，皆骈集弘光时，若一案然。尤可异也。
弘光初，先从高辅弘图 【万历庚戌，胶州人。】 之请，上帝庙号曰思宗，予上疏请改，屡拟皆驳。最后管少宗伯绍宁 【崇祯戊辰，武进人。】 疏言：「谥法庙号，不妨互见，如我朝有睿皇帝，又有睿宗，有仁祖又有仁宗。卜世无穷，嘉名有限。」乃以敬宗与毅宗并请，诏用毅。
予偶读一闽绅集，见称毅宗为威宗，已，乃知为隆武 【唐王。】 时所改也。按汉桓帝庙号威宗，以无功德罢，北齐主高洋先谥文宣皇帝，庙号显祖，其臣祖珽有夙憾，言文宣狂暴，何得称文？既非创业，何得称祖？遂改谥景烈，庙号威宗。珽贬逐后乃复旧。未审隆武时诸臣何以改此号，前既与刘禅同谥，后又与汉桓、高洋同庙号，且为洋弃而不用之庙号，宜乎古人有宰相须用读书人之叹也。若新朝遵议庙号之人，不称怀帝而称怀宗，尤异，不知何家之宗也。金哀宗乃其末主承麟所谥，我明止谥元庚申君曰顺帝。
毅宗既改庙号，礼科罗都谏志儒 【崇祯戊辰，濮州人。】 复以陵名请，商之予，予曰：「既改新庙号，当以故庙号名陵曰思陵。」志儒是之。
盱眙县陈岐山以外科寓常州，见陈生组绶， 【崇祯甲戌，武进人。】 年尚少，贫而能文，衣食之。后组绶登第，授枢曹，因兵部火药局一武弁罢职去，召岐山子至京补之。甫三日，局失火，组绶恐岐山子因此失官，乃与同年李枢曹青【崇祯甲戌，金坛人。】 私计，谓前武弁已去职，且失火罪轻，可以其名代，不意圣怒不测，立命弃市。是日青即见无首人来索命，数日死。组绶为含殓归，又见无首人来索命，亦数日死。岐山子复为含殓讫，亟归，至良乡，又见无首人来索命，卒于邸。
予赐环后，疏凡十上，而留中者七，他疏亦然。或疑上倦勤，非昔时比。已，见一圣谕云：「为国者为君子，为身者为小人。」即予「国家有两大门户」疏中语也。始知上于留中诸疏，亦非不览者。
上甫五岁，所生皇太后早逝。登极后，以不及尽尊养为憾，宫中瞻太后遗像，必呜咽泣下。询乳媪，或云未肖，益大痛。随遣中使偕画工诣刘新乐侯文炳第，命瀛国太夫人口授之，三易粉图，具卤簿以进，上俯伏大明门迎入，安置奉先、景神诸殿，上食如平生，辄痛哭拜伏不能起。因进文炳祖瀛国公、祖母瀛国太夫人封号。后数推恩，文炳父叔兄弟第宅茔田禄米恩赉无算。当甲申三月初，适瀛国寿八十，上益歔欷，思皇太后不置，赐赉金币有加。上之孝至矣。
刘新乐侯文炳素与巩驸马永固善，永固尚李选侍所生皇八妹者也。甲申正月，文炳偕永固召对中左门，首请分封永定二王不果。三月十八日，中使捧诏谕文炳、永固率健丁护驾，而外城已陷，文炳十九日投井，永固已纵火焚公主柩，自刎死。当文炳与永固十八夜入见时，上曰：「朕志决矣，朕不能守社稷，然能死社稷。」上哭，文炳、永固与左右皆伏地哭失声。次日遂有煤山之变。
清世祖顺治十四年，谕工部曰：「朕念明崇祯帝孜孜求治，身殉社稷。若不急为阐扬，恐千载之下，竟与失德亡国者同类并观，朕用是特制碑文一道，以昭悯恻。尔部即遵谕勒碑，立崇祯帝陵前，以垂不朽。又于所谥怀宗端皇帝上加谥数位，以扬盛美。」又尝登上陵，失声而泣，呼曰：「大哥大哥，我与若皆有君无臣。」上为后代所惓怀如此，况其臣民乎！
陈进士丹衷 【崇祯癸未，上元人。】 上疏毅宗，欲调广西土司兵以剿流寇，上喜，授御史，命持诏往。及至留都，识者皆言其不可，迟疑不行，及北都之变，奉监国谕至扬州。郑进士元勋与丹衷同籍，言于万枢曹元吉【天启乙丑，南昌人。】 曰：「陈君自负奇男子，受知先帝，迟回故里，半年未移一步，徼幸国家沦丧，以成其功名。」且云：「功成不受爵，功不成而反受，得无负其生平乎！责善，朋友之道，予不敢为好友讳也。」元吉亦然之。
工部尚书严震直后人至京，欲为震直请谥。问以诸书所载遇惠宗云南吞金死，则齐东也。时管少宗伯绍宁欲予谥，而以建文降臣，恐见尤舆论，欲取历代舆论久孚尚未补谥者数人，为震直掩疵。予曰：「虽滥一震直，而波及诸贤得与易名，亦快事也。」因举罗通、【永乐壬辰，吉水人，谥襄宁。】 王世贞、 【嘉靖丁未，吉水人，谥文宪。】 顾养谦、 【嘉靖乙丑，通州人，谥襄靖。】 陶鲁、 【郁林人，谥襄靖。】 周新、【南海举人，谥忠直。】 况锺、 【吏员，靖安人，谥肃惠。】 王艮、 【建文庚辰榜眼，吉水人，谥端裕。】 王三善 【万历辛丑，永城人，谥襄烈。】 等以告，疏已录就矣，因王阁学铎不悦世贞，尼之而辍。


三垣笔记 下
弘光
北都变闻，在籍钱宗伯谦益有迎潞王议，扬州郑进士元勋密语予：「予语里人解少司马学龙曰：「祸从此始矣。神宗四十八年，德泽犹系人心，岂可舍孙立侄？况应立者不立，则谁不可立？万一左良玉扶楚，郑芝龙扶益，各挟天子以令诸侯，谁禁之者？且潞王既立，置福王于何地？死之耶，抑幽之耶？是动天下之兵也，不可。」」时沈都谏胤培以此询章都谏正宸，正宸曰：「当光庙【泰昌。】 在青宫时，则以光庙为国本，当光庙与熹、 【天启。】 毅 【崇祯。】 二庙皆绝时，则又以福藩为国本。若谓潞可越福，犹谓福可越光庙也，于国本安居？」时草野闻立潞，皆不平，及王监国，人心乃定。首谒孝陵，避御路，自西门入，祭告陨泣。礼毕，问懿文太子陵安在，遂往瞻拜。
高杰 【兴平伯。】 等既封伯，袁督继咸入见，奏曰：「封爵以功，无功而伯，则有功者不劝，跋扈而伯，则跋扈者愈多。」上颔之，叹曰：「事已成，奈何？」忻城伯赵之龙奏曰：「臣昨过扬州，亲见高杰与黄得功格，本辅臣士英 【万历己未，贵阳人。】 引杰过河，宜令士英往辑。」继咸亦从臾，上曰：「其如不肯去何？今史先生愿去。」继咸曰：「皇上即位之初，虽以恩泽收人心，尤当以纪纲肃下志。大抵君德以英断为用，伏祈振治精神，申明法纪。冬春间淮上未必无事，臣等虽驽，愿奉六龙为澶渊之行。」上颇有难色，姜辅曰广【万历己未，新建人。】 言：「澶渊之行，不是遽为此事，故不可不时提此志。」上又颔之。继咸又请榻前密奏，曰：「左良玉虽无异图，所部多降将，非孝子顺孙，皇上初登大宝，人心未免危疑，意外亦不可不防。臣当星驰回信。」上允可。继咸往阁，责阁臣可法不当遽伯高杰，士英不悦。时人谓继咸言虽正，然使诸臣果以序迎，则上何至书召四镇，士英与杰又何得居功？非钱谦益、吕大器【崇祯戊辰，遂安人。】 误之而何？
周辅延儒再召原任，阮光禄大铖 【万历丙辰，桐城人。】 迓之江干，情甚挚。延儒虑逆案难翻，问大铖废籍中谁为若知交可用者，大铖举原任宣府马抚军士英对。时士英犹编戍籍，忽起凤督，茫然，既知大铖荐，甚感，故力荐于上，诸阁臣皆以为不可，士英曰：「我自任之。」其冠带来京一旨，即士英手票也。
阮光禄大铖陛见，自陈江防要害，娓娓可听。将退，马辅士英申言大铖陷十有数年，钦定逆案，署以赞导，初无指实。大铖自诉陷，谓：「辅臣弘图，向同班行，亦当知之。」高辅弘图言：「天启年间，崔、魏乱政，人知崔、魏，不知朝廷，人知富贵功名，不知名教气节。先帝初政，有钦定逆案一书，大铖与焉。臣亦知大铖才可用，但以逆案制自先帝，不敢擅改，惟求下九卿科道公议，则大铖出亦自光明。」上首肯曰：「会议良是。」士英曰：「满朝大半东林，一会议，大铖且不得用。且有何不光明？岂臣曾受大铖贿耶？望陛下独断。」弘图曰：「光明非不受贿之谓，且大铖之用，何藉通贿？臣以会议请，正为大铖见用地，非阻大铖以不用也。」因请罢斥，以谢不能附和之罪，上慰留之。
长洲许生员琰闻毅庙缢殉，恸哭投水死。于少参重庆 【崇祯辛未。】 先济南道，以国变南归，与同乡冯绅犹龙 【长洲人，名梦龙。贡生，寿宁知县。】饮，犹龙力称琰忠，重庆曰：「不然，若非忧贫则忧病，假此为名耳。」犹龙斥其言，重庆几与大哄，解之乃已。
刘泽清初主立潞议，至是陛见，欲自解免，极诋东林与江北党诳言害己。又言：「中兴所倚，全在政府，旧用大帅，自应群臣公推，今用宰相，亦须大帅参同。」退谒姜辅曰广，曰广微以先日声气讽，泽清作色曰：「我先帝时为东林所卖，被弹无完肤，不尽杀此辈不止。」曰广默然。越数日，疏纠吕大器、雷演祚，荐张捷、【万历癸丑，丹阳人。】 邹之麟、 【万历丁未探花，武进人。】 张孙振、刘光斗 【天启乙丑，武进人。】 等。
马辅士英以荐阮光禄大铖为中外攻，甚忿，大铖亦语人曰：「彼攻逆案，吾作顺案相对耳。」于是士英疏攻从逆光时亨、龚鼎孳、周锺【崇祯癸丑，金坛人。】 等，大铖教也。
宁南侯左良玉接监国诏书，不肯拜，袁督继咸贻书良玉，备道上伦序之顺，乃开读如礼。属何内臣志孔、黄直指澍入贺，实窥伺朝廷动静也。澍陛见，面数马士英十大罪，且言：「不宜垂涎纶扉，弃皇陵入朝，又得张献忠伪官周文江银八千两，题授参将，罪可斩。」上曰：「若有此事，先帝时何不纠举？」然澍犹攻诋不休。时志孔亦助澍诋士英，兼言文江不法，声色俱厉。司礼监韩赞周叱志孔使退，将议处分，士英恐失良玉心，疏宽志孔，竟释之。澍复连疏劾士英，不报。时有以澍此纠为正议者，予言于乔侍御可聘曰：「以澍纠士英，所谓以燕伐燕也。郑鄤不救旧辅文震孟耶？护君子与攻小人，同一借题耳，无以澍为鄤续。」可聘是之。
陈少宗伯盟 【天启壬戌，富顺人。】 尝赴阁请转某翰林官，姜辅曰广固言不可。盟作色固争，曰广亦厉色曰：「待年兄入相自为之。」纶扉一席，几成聚讼。
旧例，六科侍班皆立御道侧，东西向，而侍御则止纠仪四员列御道，对御座立。予初入南都，见台省径入殿内，列阁臣下，又导驾科员皆面向退走，不敢背向。予初入南都，见导驾背走，为正其误，而内员反嗔面向者行稽，众呵之。又百官见阁臣言事，止立阶上，无入阁坐者，今则匡坐健谈，一时草率气象，殊可想见。
马辅士英方移病，忽疏荐原任谢辅升、张少宰捷，言二臣清执无党，又非逆案，宜以升为吏部尚书带阁衔，捷为吏部侍郎，皆阮大铖意也。初，士英以荐大铖，致中外沸议，意稍折。一日，阁中推词臣缺，言已故张庶常溥【崇祯辛未，太仓人。】 可惜。士英曰：「我故人也，死酹而哭之。」姜辅曰广笑曰：「公哭东林贤者，亦东林耶？」士英曰：「予非畔东林者，东林拒予耳！」高辅弘图复从臾之，颇有和解意。及刘总宪宗周【万历辛丑，会稽人。】 疏自外至，大铖等宣言：「曰广实使之。」于是士英怒不可回，而荐升、捷等之疏出矣。或曰激宗周上疏者，在籍周仪曹镳，曰广不知也，然人终以宗周疏为正。
左少司马懋第、陈都督洪范北行，命会同府部等官从长酌议，或言以两淮为限，高辅弘图曰：「山东百二山河，决不可弃，必不得已，当界河间耳。」马辅士英曰：「彼主尚幼，与皇上为叔侄可也。」人哂士英言。
上召对北使，左少司马懋第以忧不入，独阁部九卿科道与陈都督洪范、马冏少绍愉俱对。上言及和北，绍愉言：「先帝时曾命臣使北，若和成，必无今日。」上问不成故，绍愉言：「使者更往，则和矣，主和者陈新甲，以言官劾弃市，故辍。」上曰：「如此，新甲应恤。」诸臣无应者，独陈翰林盟朗应曰：「可。」上命即恤，并察处劾新甲者。六垣合争，乃止。
陈仪曹龙正既升今任，竟不赴，因赋诗云：「京华歌舞新南极，野哭泛澜旧帝星。」日闭门朗读，人服其高。时姜给谏应甲、 【崇祯戊辰，金华人。】 李侍御模 【天启乙丑，太仓人。】 见时事日非，俱坚辞不出。东平伯刘泽清请宥周辅延儒助饷赃银疏，时议不欲在外武臣干与朝政，故暂停不下，欲令发自言路，后久无言者，乃票发部覆。
予崇祯时曾题颍国公傅友德、 【宿州人。】 宋国公冯胜 【凤阳人。】 赠谥，为礼科徐都谏耀所格。南渡后，复疏请，始赠友德丽江王，谥武靖，胜宁陵王，谥武庄。陈给谏子龙 【崇祯丁丑，青浦人。】 言于予，谓宜入功臣庙，予复为题允。忽一夕，予稚儿梦两官人入谒，呼童索茗甚急，云是功臣庙来谢者。一躯长面赤，一躯稍短面圆，皆有喜色，耸立以俟。旦告予，予讶而询之，乃入庙日也。后予得宁陵像于其家，果长而赤，但未知丽江像如何。盖二百余年之灵不昧，而假灵于牧人之梦若此。二王入庙日，历冬至、岁暮、春分，三祭而国亡。
祖宗法制多为牵制，如众典疏请下吏部，选司核其铨除，功司核其功业，封司题与赠荫。祭葬题于礼部，得请，以葬事移工部。至与谥，则词臣拟二，兼作谥议呈礼部，礼部又呈阁，阁具揭请，上御点，下礼部，外人罕见者。南渡后，顾宗伯锡畴【万历己未，昆山人。】 俱一手握定，后虽各还职掌，惟拟谥不由词臣，请谥亦不藉阁揭，止部疏题请而已。然部疏奉旨，人得共见。而开国、殉难、惨死三案，累累数百，得以数月告竣者，亦缘转折少也。但非祖宗其难其慎之意，恐滋徇滥。
张少司农有誉 【天启壬戌，江阴人。】 先历任漕储道，上召对时，抚宁侯朱国弼力争漕运总兵不可罢，有誉不与辨，惟历陈漕事原委，洞如指掌，国弼一语不能对，颊赤而已。至是，以周司农堪赓【天启乙丑，宁乡人。】 久不到任，转升有誉为之。识者谓且启阮大铖等转升渐也，劝有誉力辞，不能从。
于忠肃谦 【永乐辛丑，钱塘人。】 子应天府尹冕无嗣，徽人于嵩冒称谦族子，得世杭州千户奉祠，后改世锦衣卫。黄侍御澍亦由徽籍移杭籍，遂为嵩后之英谋求改伯，徐冢宰石麒等疏，即澍草也。予独以为不可，曰：「以忠肃功，即公侯之，非滥，而况于伯？然非其后。独不见开国功臣广德侯华高【和州人。】 卒无子，纳券墓中乎！乃以加远不可知之族裔耶！」时陈中允之遴 【崇祯丁丑榜眼，海盐人。】 心党之英，又援安乡伯张兴 【寿州人。】 侄勇世袭例，张都谏希夏【崇祯戊辰，蒲州人。】 折之曰：「勇随兴有血战功，之英有此否？」议遂诎。
马辅士英与姜辅曰广同诋上前，曰广曰：「皇上以亲以序当立，若何功？」士英厉声曰：「臣无功，以尔辈欲立屏藩，绝意奉迎，故成臣功耳。」时朱统锠【南昌宁府裔。】 以宗贡寓京师，遂疏纠曰广，疏不由通政司，以他窦而入。
顾宗伯锡畴署铨日，复诸言官起废疏，如金佥宪光宸、杨编修廷麟、 【崇祯辛未，清江人。】 詹侍御尔选， 【崇祯辛未，乐安人。】皆一时名流。他如徐侍御殿臣 【崇祯甲戌，鄞县人。】 以年例，胡大行麒生、 【崇祯戊辰，德清人。】 胡秋曹江 【崇祯戊辰，孝感人。】 以部拟科员，俱未蒙钦点，而概与赐环。又如陆枢曹奋飞【崇祯辛未，宿迁人。】 以耳重久废，为怀远侯常胤绪 【开平王裔。】 荐，而亦与起用，又于复疏后自荐冯侍御明玠 【天启壬戌，青浦人。】 等数员，一并题用，尤非礼。若沈给谏迅，已蒙毅宗环召，独不入启事，后阖门殉难。
马辅士英初亦有意为君子，实廷臣激之走险。当其出刘入阮时，赋诗曰：「苏蕙才名千古绝，阳台歌舞世无多。若使同房不相妒，也应快杀窦连波。」盖以若兰喻刘，阳台喻阮也。
顾宗伯锡畴署铨，为章都谏正宸、熊给谏汝霖疏谪，后以削温辅体仁谥，为张侍御孙振纠，又以署铨不简，为何侍御纶纠。正宸与孙振等皆不同道，两路夹攻一人而已。
部起孙宣督晋户部右侍郎，命另推，内旨也。先二日，内传王文选重至，云欲换本，既而止。及推晋疏下，已点复挖，补痕宛然。闻阮大铖语人曰：「我阻之也。」内传起升阮大铖兵部添设右侍郎，从安远侯柳祚昌言也。时马辅士英谓大铖冠带已复，且因荐丛议，意稍懈。至是，忽因祚昌荐，传升今官。说者谓李司礼承芳发南都时，因失势无与交者，独大铖杯酒殷勤，意甚感。此番传升，实系承芳，士英不知也，颇惭恨。
陆给谏朗家居留都，以例推留用，人疑其重贿内臣得之。若徐太宰石麒所云奉差督饷，挟妓饮西湖，则风闻误也。石麒疏朗通内，被留，朗亦疏诋石麒巧织赃污，并及章都谏正宸，以正宸书朗名于掌示石麒，故例转也，卒得留。先是，江阴李令皙【崇祯庚辰。】 未入都，有妾弟主内臣田成家，不告令皙，托为求吏部，致公言于朝，称敝门生。又有中城兵马司朱阳，先以郭寺丞维经 【天启乙丑，龙泉人。】 荐，得与考选，又托内臣孙元德为求御史，故石麒以此诋朗。
陆给谏朗留后，复疏纠徐冢宰石麒，有「不可宽斧钺之诛」一语。时熊给谏汝霖 【崇祯辛未，余姚人。】 素敢言，朗同籍同官也。以差行，陈中朝敝政甚悉。一日，朗饯汝霖于家，适科钞至，朗一读一击节，及读至「一官外迁，辄訾当事为可杀」二语，相视默然，旁观者笑之。
徐冢宰石麒疏纠陆给谏朗，侵及内臣，及予告，阁臣知内臣恨之，拟旨甚峻。上曰：「冢臣犹冢子也，当以优礼遣耳。」遂得温旨归。
文正一谥，旧不谥死节者，倪宗伯元璐弟与予书曰：「曾子云得正而毙，孟子亦云顺受其正。何必不谥死节者？以谥先兄可乎？」予言于管少宗伯绍宁，以为然，遂与刘中允理顺俱谥文正。方侍讲孝孺【洪武征辟，宁海人。】 谥文正仿此，亦以先有正学先生称也。
建文诸臣赠官，皆予与张仪曹采 【崇祯戊辰，太仓人。】 所定，采议赠魏国公徐辉祖王爵，予以光山拟，采抚掌称快。华铨曹允诚【天启壬戌，无锡人。】 慎重王封，乃改赠太师。时金川门卒龚诩独未得谥，采以为恨。予言之管少宗伯绍宁，绍宁谓不便续请，予曰：「卓忠贞 【名敬，洪武戊辰榜眼，瑞安人。】以私谥作公谥，采舆论耳。今诩私谥安节，但须吏部赠官时，援忠贞例，题作公谥可矣。」采请于允诚，遂得谥。又靖难诸臣予谥几百余人，皆绍宁所定。或疑此案太滥，宜稍裁，予曰：「若自我辈手定，当少为贵耳，既予复夺，可施之诸忠耶！且此案郁勃已久，与其靳也宁溢。」遂止。内臣，自有明二百余年，无谥者，得之，自王忠愍承恩与李恭庄凤翔始。然承恩从先帝缢，破例非过，凤翔虽城破自刎，止依嘉靖赠云骑例可也。
予请谥开国、靖难、惨死三案，格于崇祯时礼垣徐都谏耀，成于弘光时管少宗伯绍宁，耀与绍宁皆寡学，然耀耻下问，每与言三案，坚执不行。独绍宁虚怀，初欲以谥建文诸忠一案，托予拟稿，予以各有司者力辞。及谥此案，后闻人议其稍滥，遂亲过予寓，以谥开国及惨死两案恳予拟稿，予嘉而允之。后谥惠宗诸子弟亦然，皆得报可。视耀度量，真天渊也。
开国、惨死二案人少，题覆较易，惟建文诸忠一案，多至数百，礼、吏二部艰于缮写，故久阁。予时为工垣都谏，力言修祠是某职掌，移文屡促之，且言于二部诸司官，始题允。祠犹未及修，予以升任奉差，而国旋亡矣，若稍迟之，便成诸忠一大缺典。
姜辅曰广力争阮大铖不可用，与张九龄先见何异？但疏内历暴毅宗用人行政诸失则过，人臣以身殉国，犹当因其大节，讳其宿过，况人主乎？
上之得立，实由四镇。然当日欲舍上立潞王者，乃姜辅曰广、吕少司马大器与钱宗伯谦益等也。若仿英宗 【正统、天顺。】罪援立外藩事，加以王文 【永乐辛丑，束鹿人。】 等之戮，诸臣何以自免？乃上不惟不加谴责，且加擢用，其大度亦不可及。
上宽仁，即位后从不追咎异议。一日，马辅士英言及立潞王事，上曰：「朕叔父立，亦其分耳。」
黄仪曹端伯 【崇祯戊辰，新城人。】 考选时，初拟授科，以生平喜释，中用二释语，故得部，后卒死难。
章奏，外官由通政司，京官则由皇极门实封奏闻，文书房内员收之，例无副本。九月间，新考选科道，内员忽索副本，云「恐内中有言及马相公与我内员者。」【钞本甲作「云恐内中有言及马相公与我内里底」。】 后为前辈台省执不与，已之。然亦足知内臣权臣之横矣。
宣城人刘振，著书甚富，经年矻矻，予见其所著国史，虽笔非高健，然已有成书。又振尝言：「东林所持挺击、红丸、移宫三案皆非。彼三朝要典之假借，当非其所借之人，不宜非其所借之言。」又言：「刘学士三吾，【洪武征辟，茶陵人。】 因懿文太子薨，太祖欲立燕王，以「置秦、晋二王于何地」对，故惠宗得立。今惠宗既上庙谥，三吾亦宜谥。」言颇可采。
管少宗伯绍宁谥建文诸忠，皆准殉国忠纪，周仪曹镳所纂也。内左佥都御史司中不屈，成祖命以铁帚扫其肉，死最烈，殉国忠纪内遗此一事，遂不得赠谥。
世庙时，革诸戚臣世袭，爵止其身。至是，皇太后弟邹存义封大兴伯，予世袭，非制也，人无知者。
郭侍御贞一 【崇祯庚辰，惠安人。】 考选时，以俸未及瓜，拟部旨改道，人疑马辅士英有力。后纠刘纳言应宾， 【万历癸丑，沂水人。】犯士英所昵，被谪，人始服其正。贞一谪后，以辨疏上，内臣以为谪官疏应从通政司入，宗纳言敦一 【崇祯辛未，宜宾人。】 以为故侍御，仍应从皇极门入，疏遂不得上。贞一首纠从闯诸臣，后降北，仍为御史。
往例，阁中票拟，必请裁首辅，故鲜矛盾，马辅士英为首相，终不晓此制。如诸旧臣子孙纷请赠谥，王辅铎以为杜其荫则自绝，故多驳，乃士英又票允，如北都公侯先降闯贼见杀者，俱请恤，怀宁侯孙惟藩【天顺时都督孙镗裔，大同人。】 子请恤不许，乃以同降同死之新建伯王先通又同日批恤，甚至赠成国公朱纯臣 【永乐间都督朱能后，怀远人。】 王爵，比之张辅， 【英国公，祥符人。】 殊骇听闻。一荫而允驳殊，一赠而予夺迥，其颠谬乃尔。
弘光元年正月朔，上退朝，诸寺人设宴为上庆贺，在某宫，值天晦，上意不怿，诸阉竞趋下堂除窗格，上曰：「不必除，朕此处坐不久。」诸阉失色，闻之政府，皆骇为不祥，后果验。
顾宗伯锡畴署铨，开单坐缺，批送王选司重，重概不从，以手书与，亦不答。锡畴怒，疏纠之，咸谓曲在锡畴。吏科章都谏正宸疏留重，然犹密语予曰：「吾疏中不敢许者清耳。」予问故，曰：「渠先任北都铨曹时，素有物议。」后重卒以正宸有异言，告病去。
阮司马大铖自受事以来，凡察处降补各员，贿足则用。尝语沈都谏胤培曰：「国家何患无财？即如抚按纠荐一事，非贿免即贿求，半饱私橐耳。但命纳银若干于官，欲纠者免纠，欲荐者予荐，推而广之，公帑充矣。」又云：「某人求监纪，初馈金五百，不纳，再赠千金，亦不纳，直至二千，用以充饷。」又语人云：「考选某某，以二千金相送，推之不去。往我居省垣时，两人各送一缶，皆白物耳，今则黄爵二进或二对，不纳不已。」无耻孰甚。噫！若辈无耻固应厌薄，然身实为贪作此，鄙夷奸狠，出人意表。
管少宗伯绍宁署礼部，初拟谥孔辅贞运文恪、文恭，奉旨有「既无瑕德，亦无表见」等语，不允。至是，绍宁忽改拟文忠。贞运为相，醇谨无短长，且以天年终，何云义愤？因驳加美，伊子夤缘力也。前二谥当。
往时南粮南饷以给官俸军粮，常苦压欠不给，上即位后，楚镇及四镇 【刘泽清、刘良佐、高杰、黄得功。】 频以匮告，而司兵惟务姑息，不知汰无用，核虚名。楚镇兵五万余，需银一百八万，四镇兵各三万，需饷二百四十万，本色一百万。五镇不足恃，且还为我虞。居重驭轻，有京营六万，需饷一百二十万，锁上游，控江北；复有江督、安抚、芜抚、文武操江，郑鸿逵、郑彩、黄斌卿、黄蜚、卜从善等八镇，共兵十二万，计饷二百四十万，合之七百余万，而川、楚、东、豫督抚镇不与焉。然而监纪多镇抚所题，以备使令，且皆龌龊下流，敢有核虚冒一议汰练乎？借警咆哮，甚而截劫。乃大司农综计所入，止六百万，关榷俱在焉。而七百万外有俸禄国用之增，六百万内有水旱灾伤之减，太仓既无宿储，内帑涸无可发，漕粮改折，此盈彼诎。至利臣言利，当轴以为奇谋，力主童生纳银，沿海开洋之说，喑呜叱，力诋人为迂腐，而决行之，所入几何？而珠池，一内臣屯洋，两抚臣数道臣及中军取用，不可胜计。其供馈役使，所縻尤不赀，于兵饷所济几何？
自燕京定鼎，南都宫阙坠而不新，衙宇亦日从凋落，而外解钱粮，率急大农而缓水衡。上嗣立金陵，百役并作，部库如洗，不得不开事例，副贡纳贡。已，恐后来壅仕途，中秘减银，纳者群至，绣衣大扇，招摇道途。至后府部首领、郎官，寄径也，二千金即得之。待诏清华，府判民牧，一千金即得之。光禄之署，设官数倍，有官有俸，不免阴偿。迨大工既毕，中外执例关请，尝阅司空札放从工垣挂号者，军火器械，十不及一，而内员之请讨，十居六七，衙宇之修葺，十有二三。如银作局工匠千名，人日给工食银一钱二分，每月支银三千六百两，工食如此，所打造金银又当如何？锦衣监房修造，至价银一千五百两，光禄寺厨房至八百两，独无可节可缓乎？其余监局靴帽，冬至兽炭，至银二千。种种皆援全盛旧制，泥沙之用，终为名器之滥耳。后府判为铨部执停，府部首领、待诏尽改中书，然不免为失大信而愚小民矣。
婚礼钱粮，出户工二部，合京兆，共措至二万余，内府执言不足。礼冠需猫睛、祖母碌，又重二钱珠及重一钱五分者数百粒，又一钱及五分珠千粒，监臣商人估价数十万，司空、工垣言之，俱不允。后司徒合司空、京兆公疏：「会计目前所入，止六百二十万，养军所出至七百余万，通计每年正项缺一百五十万，乞上减定冠价。」得旨，定为三万，所减不啻十之九。
京师选淑女，人疑为宫嫔，竞规避，后知备后选，方竞出，五城每城不下百人，命监臣汇选。乘舆鱼贯，金彩红紫夺目。初得之人，言一黄氏为冠，入内，以失投推算人一刺，作祟退出。再选，内竖坐名索马中书女，闻此女色艺双绝，选时故欹其颈，作断尾牺鸡，亦不入选。
彭枢曹遇（风岂） 【崇祯癸未，沂州人。】 以内传忽改授御史，巡按浙江，除授不自铨部，题差不必总宪，马辅士英所为，欲布心腹以箝潞王也。或曰遇（风岂）通内，径取上传耳。遇（风岂）既得旨，凡浙绅谒贺银币悉纳，足迹未离国门，筐箧灿然矣。
王齐抚燮、王东抚潆 【万历丁未，益都人。】 辞朝后，皆恇怯不行，观望淮上，虽疏纠旨催，充耳而已。予言于马辅士英，谓国法宜振，士英但曰：「人言我愦愦，后人当思我愦愦。」
北使左少司马懋第等之遣也，书称大明皇帝致书北国可汗，又赐吴蓟国三桂及陷北诸臣诏谕，通和意。懋第将行，予以同籍至交与深语，问使指若何，以不屈对。予曰：「成事贵于死事。君不闻富郑公对辽使语乎？昔北使时方卧病车中，闻北诏至，即起拜，凡以图成事也，时予以今日之事，自立为贵，所以通和，为缓兵计耳。不用诏用书，以敌国待。若至彼国时，以代先皇帝复仇为辞，廷谢之。待其情意渐洽，方与议和。若骄蹇不从，则骂敌而死，未晚也。」言未竟，懋第慨然曰：「彼吾属夷，非辽与宋比，虽富郑公膝，亦不可屈。」予服其理正，遂不竟所言。至燕京，议见摄政礼，同行总兵陈洪范等皆言欲全国以全身，必屈膝乃可，独兵部司务陈用极曰：「吾辈千秋气节，皆系于此，何言屈膝！」懋第亦以书内有「不屈膝即为不辱命」语，故持初议甚坚。而洪范畏祸，且潜通摄政左右，故独得南旋。懋第等已遣，复追还，改馆太医院，题其院门曰：「生为大明忠臣，死为大明忠魂。」后有续议遣使者，上曰：「我往被拒，祗取辱焉，但图内治可矣。」然空言无益也。
左少司马懋第等北使，为犒师，为祭山陵，访东宫二王 迹。其奏：「据探官探视，先帝梓宫以三十六人、周后以十六人，舁至田贵妃坟上，民醵钱四十千，开隧道安厝。此山陵局也。」东宫二王，钞有「北示云，有一男子自称太子，至周奎家，入见公主，主为先帝手砍折臂，未死也，此人掩面哭，公主不相识。奎入奏，令侍书朱国诏等及为太子医癣内官等辨认，皆以为非，惟一管鱼【「鱼」字依抄本甲补。】 池内监三武侍卫武臣以为是。及见袁贵妃，贵妃云，太子有四虎牙，牙根甚黑，今无此，非也。发刑部审， 【此下抄本甲有「云鱼池太监进鱼入朝，侍卫官侍班遥望，皆不的」十九字。】因欲置伪太子死，恐真太子藏匿，故留之，令父兄出首。此东宫之局也。」二王杳然。后陈洪范归，言皆为闯杀，亦未确。
忻城伯赵之龙有疏荐逆案陈常少尔翼， 【万历丙辰，山阴人。】户科吴给谏适 【崇祯丁丑，长洲人。】 时移署吏科，钞参其非，之龙怒，疏争之。然张太宰捷不顾也，仍奏起用尔翼。时杨纳言维垣 【万历丙辰，文登人。】 由逆案雪，然不欲多雪，每语人曰：「若不应雪而雪，则雪者不光。」故尔翼虽题用，终不登启事。
蒋侍御拱宸，先帝时疏侵刘东平泽清，泽清遣人刺之途，以不遇免。至是复官，泽清出不逊语，故独不登启事，镇臣之能夺权臣柄如此。又先任宋少司农之普，曾荐钱宗伯谦益等，冀取容门户，复为章都谏正宸厌薄，钞参之。至是，夤缘张侍御孙振、黄侍御耳鼎疏荐求起用，亦以见恶泽清寝。后仕北为户部主政，忽堂忽属，又泽清恶得其正者。
解司寇学龙再以从逆六案上，兼谓停刑，盖为光时亨与周锺缓须臾死也。恐马辅士英不悦，或再驳，适士英援例乞罢，方注籍。学龙不过，止过王辅铎密商。疏上，批允，有「详慎平允」褒。迨士英见揭，则旨已下矣，疑学龙欺己，会讯僧大悲狱，阮少司马大铖与张太宰捷怒杨银台维垣等，言早晚当有疏，学龙遂移病。初，大铖入士英幕，多微服小舆，每学龙以和衷语进，大铖辄属垣听，乘机中之，有以也。
阮少司马大铖语人云：「皇上早朝宴罢，何云溺声色？乃门户诸奸以此诬蔑君德耳。」又张侍御孙振云：「皇上御讳为十八，所云「十八孩儿与胡战者」，非谶乎？此万年祚也。」其相率蒙饰类是。【御名由崧。】 
少司马大铖意气轩骜，侵挠铨政，其门如市。马辅士英稍和，然亦以铨部为奇货，或有未经考授径补推知者，或有曾经补官，合入大选，而入急选以便掣缺者，重以刘文选应宾卖官鬻爵，恃二人为墙壁，张太宰捷画题而已。或夜榜大铖门曰：「闯贼无门，疋马横行天下；元凶有耳，一兀直犯神京。」又为对曰：「闯用牛，明用马，两般禽兽；清用铨，明用铖，一块金钱。」其为人恶若此。
少司马大铖为都谏时， 【此句古学汇刊本作「阮都谏大铖」。】 与魏都谏大中 【万历丙辰，嘉善人，谥忠节。」】 以吏部一缺相迕，然大铖资俸居先，迫之去者，过章都谏正宸尝言之。至魏忠贤杀大中，谓为大铖阴行赞导者，亦深文也。但一出而悍傲贪横，锄正引邪，六十老翁复何所求？而若敖已馁，何不留千秋名，乃遗万年臭？读恢复防江二疏，良为惋惜。若张太宰捷，居官清干，居家孝友，尤不当抑。及为冢宰，追怨东林刺骨，且以诸勋臣及士英、大铖荐己，一切推升，悉听颐指。又起用张侍御孙振、袁侍御弘勋。【万历己未，慈溪人。】 以乱国是。若非一死，不免鲜终。
崇祯癸未岁，左帅良玉惮贼势鸱张，托言饷不足，将就粮南畿。阮司马大铖时犹为民，以招其年侄侯生方域与交不赴，素恨之，遂言方域与良玉善，将内应。方域贻书诮之，内云：「执事忮机一动，长伏草莽则已，万一得志，必至杀尽天下以酬其宿所不快。」至是乃验。
吴学士伟业以奉差行与阮戎政大铖别，大铖曰：「上仁柔主，一切生杀予夺，惟予与数公为政耳。归语声气诸君，猿鹤梦隐，定不起同文之狱也。」又曰：「周锺、光时亨自有公论，周镳无死法，惟雷演祚当正大法耳。」其横恣如此。
王选司重既与徐太宰石麒相继去，以张太宰捷代。捷虽有守，勋臣、柄臣、中人、要人挟恩势为请托，更承以委靡多欲之刘选司应宾，闽浙监司尽行变置，一应人托，一饱己欲。初尚价廉，渐之涌贵，如闽中一道，一农部以七百金幸得之，命甫下而丁艰。一候补监司，即以李元功力，用千五百金得之，命下三日，暴亡京邸。不三日，一人又以二千金转补。价日增而取如券如此。以后凡系道缺，价率三千金，缺美更增，遂无复公道。至于卑秩，推升截选，非官 利，即吏受财。又台省公疏云：「计典废锢，断不容推用，以遵祖制。明旨方允，而察处闲住各外官，或补或升。中人敢为请托，铨部敢于违制，应宾竟得美转，不数月自常少而掌银台。郭侍御贞一抗疏纠之，反谪，朝政如是，何得不乱？」
刘选郎应宾狼籍，每以关说笼络言官，欲箝其口。予丑之，绝不往见，应宾心疑。一日，遇予于张都谏希夏座，问曰：「不见数月矣。」予曰：「言官多见则苦铨部，公欲自求苦耶？」应宾默然。
予以谒客过阮司马大铖门，见一司阍者，问曰：「主人在否？」阍者对曰：「若主人在，车马阗咽矣，如此寂寂耶！」予为一叹。
韩赞周以守备首翌戴掌司礼，而从龙则有屈尚忠、田承，来自流离，甚贫，故好贿，且多妄动。而自北来者亦皆窘甚，竞乞差讨缺，非营催钱粮，则开缺【按古学汇刊本无「缺」字。】 厂。往有乞三考缺者。至此，竟开单送选司，云某人乞与考选，某人乞与某府，某人乞与某道。虽一时哄然，然徐冢卿石麒去，而此辈益张，当轴更与之比。赞周云：「我未见阁臣与内臣称雁行饮酒者，可叹也。」
吏部起原任唐总宪世济 【万历戊戌，乌程人。】 原官，管左都御史事。李总宪沾 【崇祯戊辰，华亭人。】 方现任，忽起一先任者，为逐沾地也。时掌道张御史孙振贪横，目无堂官，文移直达吏部。或劝沾疏纠，以一去争之，于名高，沾不能从。
旧例，现任加衔，升任即停。张侍御孙振加仆少，复援登极恩例，以三品服供奉，至是蒙封二代，功司无敢驳者。
王辅铎当高、姜共事时，持内传与厂甚力，又力言蔡奕琛、 【万历丙辰，德清人。】张捷等不可用。每指其文集语诸同志曰：「吾铮铮自树，则此集传，否则覆瓿耳。誓不学周、温辈以贪奸贻唾也。」及奕琛等秉权，意稍折。至是，以票拟从逆为公疏，暗摘刘侍御光斗，又昌言攻之。不得已，一日三往，兼调停于内，方留中。至是宣谕入阁。
王辅铎工于诗，然票拟非长，拟旨或四字，止曰烦聒可厌，或单句，止曰入监者何其太多。何侍御纶 【崇祯丁丑，英山人。】疏陈文体，票有「鬼语四六，不雅不奇，一味汉人胡语」等句，皆笑柄也。一日，票外廷诸疏皆尔之，姜辅曰广从容言曰：「外人以尔同内臣呼如何？」铎大怒曰：「书言「尔有嘉谟嘉猷」，「入告尔后」，亦内臣耶？」是日诸疏票尔者不绝，他类此。
旧例，铨曹一缺，必用部属及推知之无议者。自武枢曹备 【崇祯丁丑，兰阳人。】 以谪处旧令陪推，反蒙钦点，而此例遂破，同乡王辅铎始也。若熊枢曹人霖，【崇祯丁丑，进贤人。】 以察处旧令点，尤异。
王辅铎初入阁，为誓文告关圣，守颇介，然其后稍稍易也。喜作诗文，中多奇字，每客过，则出而读之，且读且解。谈宴无倦色，间或解膊挥毫，字作龙蛇状，虽儿童舆卒请之，欣欣也。与后进札，辄自称弟，为刘东平泽清作序，呼其母为老伯母，人谓谦而失体。
吏部尚书缺，马辅士英欲用张司马国维，以国维和易，且为刘总宪宗周纠也。阮少司马大铖以国维为给谏时所荐所纠皆与声气合，故欲用张少宰捷。内传忽出，士英抚颊惊愕，自此始惮大铖矣。予时与张都谏希夏在坐，捷虽喜，犹顾予两人曰：「此某朝某人例。」意殊不安也。
诚意伯刘孔昭等思欲入阁，且援国初徐中山王为中书右丞相例，不知此带衔如唐郭汾阳兼同平章事，非实任也。后以舆论不许，马辅士英亦不欲，入相之谋始折。
袁侍御弘勋疏纠三案，为已故王之寀、 【万历辛丑，朝邑人。】 孙慎行、杨涟、左光斗，现存吴甡、郑三俊等，欲将部院正罪，余附和诸人，一并勘议。得旨：「事属已往，且经大赦，不必追论。」时马辅士英富贵已极，惟包揽交结，思永固福禄而已。贪庸误国，不杀人者，士英也。贪奸误国，又思杀人者，阮大铖也。
沈侍御宸荃 【崇祯庚辰，慈溪人。】 以大行考选，乡人爱之者曰：「马相君方收俊乂为用，请以千金贽。」宸荃作色拒之。已，是人复至，云：「不必金，但微服投一门生刺，立千金券可也。」宸荃曰：「空言恐不足取信，微服相见，恐累相君。且始以贿进，相公亦安用此龌龊人为？」已，赴考得台，初疏为阁臣侧目，复见忤同乡及掌道，不六月外转。外转疏将上，其书办童姓者曰：「部疏上，惟内阁可挽，愿代措千金，但乞发一门生帖耳。」宸荃曰：「若用书办千金，我将为书办用，且向不肯作门下士，今有急相投，彼岂相信？」遂得外。
彭侍御遇（风岂）以幸进，且滥鬻官爵，纵兵激变。佥谓年例当用遇（风岂）或陈侍御潜夫， 【钱塘举人。】 不则王侍御孙蕃。乃遇（风岂）为马辅士英所庇，潜夫、孙蕃欲重处，遂议用游侍御有伦、【崇祯庚辰，婺源人。】 贺侍御登选。 【崇祯甲戌，鄱阳人。】 有伦屡疏忤，时登选则与黄侍御耳鼎纠荐相左者，经数日，又易有伦以高侍御允兹， 【崇祯甲戌，利津人。】临开送铨部，则又以沈侍御宸荃易登选。宸荃居乡，遇废籍袁侍御弘勋，薄弘勋，以为不同道当处，而掌道张侍御孙振又憎其疏有「党邪丑正」四字，故外。
张侍御孙振嗜贿，某侍御面乞某差，屈二指，孙振以为二千，开颜诺之。次日，以二百金至，忽庄容大言曰：「若贿差当纠！」某侍御失色退。
沈侍御宸荃例转，乔侍御可聘过，慰之曰：「目今所忌而欲除者仇怨也，次异己，次中立，次将及调停。但须考察时作一网空，此后似并归一路矣。然毕竟自相蹄啮，又一哄散耳。」时东林现任已同抱蔓，惟在籍未处，故张掌道孙振请以改元察，虽京察有期，不及待也。孙振坚握河南道印，欲俟京察方迁。刘侍御光斗、袁侍御弘勋，以资深不得，皆恨。故可聘及之。
沈常少胤培谕祭周藩归浙，邀友陆云龙 【钱塘人。】 同行，云龙曰：「公在北以使事出都，不半月变作，今又行矣，时事如何？」胤培曰：「君以为何如？」云龙曰：「似乎要败。」胤培曰：「还似等不得要败。」时蔡少宰奕琛起用，予谑胤培曰：「同乡至，佥院入掌矣。」胤培曰：「弟今日上策，当循序迁一冷曹耳，佥院岂可为耶！不为用则速败，为用则败稍缓，然名位俱失。予即不能出上策，何至出下？」
乔侍御可聘掌河南道，有同乡门生以一杯镌号进，三往皆回。吏垣章都谏正宸尤峻，一同乡托沈常少胤培转致书札，胤培笑云：「老虎头上敢抓痒耶？」又曰：「他人怒时可畏，惟章格庵笑时亦可畏。」一时掌科掌道，清操凛凛。
闯伪防御使武愫 【崇祯癸未，泾县人。】 至徐张示，谓「自」为「字」，「成」为「丞」，避李自成讳也。郭佥宪维经先为廷尉时，以刑部未解审，止送招画题，遂题请，故动色疏争，驳愫不宜死，盖未见此示也。时邹少京兆之麟涎佥宪缺，唆保国公朱国弼纠其庇逆，遂以此去。
杨纳言维垣巡按河南时，以祥符季邑侯寓庸 【天启壬戌，泰兴人。】 首荐，故此番又列名荐疏，与虞给谏廷陛 【万历丙辰，嘉兴人。】等并列。后吏部复疏，以廷陛等复原官，而寓庸不得复。铨部止云候服阕起任烦剧，盖因言官前以贪纠，故难之也。时寓庸守制，闻报，即解衰绖，易乌纱帽，圆领角带，与亲友宴旬余。
傅给谏櫆 【万历癸丑，临川人。】 当天启时，连疏纠左佥宪光斗、魏都谏大中等，诚过，然狎邪之汪文言自宜纠。解给谏学龙曾为予言，一时颇称快，后因纠魏忠贤，服阕后，终珰世不出。乃以杀光斗等为櫆赞导者，亦过。张太宰捷屡称其枉，然不起，亦不雪。或曰，崇祯时先经杨纳言维垣疏谪，意不许也。
僧大悲屡经会讯，语言颠谬，有「潞王施恩百姓，人人服之，该与他作正位」等语，几构大祸。上召对阁臣于内殿，皆请包荒以安反侧。独张侍御孙振审词有：「大悲本是神棍，故作疯僧，若有主持线索。」又云：「岂是黎邱之鬼？或为专诸之雄。」语多挑激。时孙振与阮戎政大铖欲阱诸异己，有十八罗汉、五十三参、七十二菩萨之说，非上宽仁，大狱兴矣。闻马辅士英亦不欲，故止诛大悲。
蔡辅奕琛自是才人，其入相，杜铜臭，入部院词林，杜纳贡选教职，罢冒滥职方，禁部札参游守把为害地方，严核请乞及铨选之伪冒者。又严束金吾，不许添役收受词状，亦有一番厘振。惜腹心已溃，支吾何补，且大节已丧，不足录也。
陈侍御丹衷巡按湖广，未行时，丹衷与马辅士英密，周仪曹镳系狱，托丹衷致书币求解，未投，被厂役缉获，故例转长沙知府。
许定国欲图高杰，多选诸妓，以二妓縻杰一兵，又选四艳妓侍杰。及中夜伏兵发，一兵已为二妓所掣，故败。
福建郭文宗之奇， 【崇祯戊辰，海揭人。】 以庶常散馆仪部转今官。王辅铎素与之奇善，因陆直指清源 【崇祯甲戌，平湖人。】疏荐，径批还，翰林而超擢，旧例所无也。寻以张抚军肯堂有言，复调外。忽内忽外，有同儿戏。
旧例，言官赐环，必需建言，由京察得者三人。戴给谏英 【崇祯甲戌，宜兴人。】 以房师薛辅国观累，既例转，复察处不谨，赐环后，纠韩翰林四维【崇祯辛未，嵩县人。】 从逆，不应复官。又纠王济抚燮、王东抚潆不赴任，颇凿凿。吴给谏希哲以察降，赐环后，气稍平，言不欲为已甚。惟杨给谏兆升 【天启壬戌，武进人。】以醇谨称。
或构予于张太宰捷，谓将唆吴给谏适纠之。予闻而笑曰：「予生平从不为此。昔作刑垣时被谪，有同郡徐都谏耀仆语人曰：「我主居言路久，每后进有言必过商，独李不然，知有今日久矣。」又乔侍御可聘夙称莫逆，然亦不相商，尝语之曰，吾所言平，则无可商，若戆，则内断耳。脱与知己相商，将令我卑之爱官，中之爱身，抑高之爱君父乎？生平不受人教，乃教人耶？」构者为惭沮。
旧例，六科抄参，皆于部复时入疏中上闻。然用人行政大事，则以疏争，钞参其琐务耳。张都谏希夏时为吏科，独以钞参为常，如戴给谏英等皆察处，不宜与建言同环召，又陈都谏尔翼荐崔呈秀为本兵，不宜以逆案录用。皆不具疏争，止以钞参结局，又已隐其名，而以移署吏科之给谏适当其咎，皆巧卸也。适下狱胎此。
甲申十二月间，高鸿胪梦箕 【河间人。】 仆穆虎自北而南，中途遇一稚子，挟与偕，薄暮解内衣，灿然龙也。虎惊询，谬云：「我王子。」既益狎，乃易语太子。行抵京师，望孝陵辄伏地哭。梦箕初犹疑，留与深语，每言及先帝先后，则长号。又问：「闯贼入宫，何以呼尔？」稚子涕泪交下，故作羞恨状曰：「儿我。」间娓娓宫中事，梦箕无以辨也，乃始信之。初欲疏闻，继谓此先帝胤，出恐不免，密送杭州宅内。稚子至，益骄，每酣饮则狂呼，间大言阔步，梦箕侄不能禁也。惧，书达梦箕，箕亦惧，命载送金华之浦江，然外人已啧啧矣。不得已，于正月疏闻，上亟遣内臣冯朝进追回，至绍兴方及，命府部大小九卿科道旧日东宫讲读等官前去辨验。时诸讲官刘中允正宗、【崇祯戊辰，安邱人。】 李司业景濂皆云：「太子眉长于目。」而北使左少司马懋第密疏至，亦云北有一太子，不知真伪。询西宫袁妃，妃曰：「太子有虎牙，足下有痣。」至是验之，无一合。继问讲读何所，则误指端敬殿为文华殿，问讲读先后，则误以先读为先讲，问讲读既完，所写何字，则以孝经为诗句，问字写几行，则误以描摹十大字自写小字于旁为全写。又问：「当日讲读曾问难数次，尚记忆几何？」曰：「不记。」又问：「讲案上何物？」曰：「不知。」虽正宗、景濂亦不识也。已，戴给谏英前问以崇祯十六年曾廷鞫吴昌时，携皇太子于中左门，何事何语？又问嘉定伯何姓何名？亦不能对。时吴犹无言，惟阁臣铎大言曰：「假！」遂退。未几，李总宪沾同数人升阶，始跽地乞怜，自云王昺孙之明，非太子，为穆虎所教，手书付沾，遂据实奏闻。午后，上召对，谕曰：「朕念先帝身殉社稷。」言出泪落，连拭不成语，继乃曰：「朕今日侧耳宫中，惟望卿等奏至，若果真，即迎入大内，仍为皇太子，谁知又不是。」慨伤久之。
王之明再讯，张侍御孙振命搜穆虎衣，得高梦箕侄高成家书，内有「二月三月往闽往楚」等语。时之明与梦箕未到，而穆虎又坚云不解，问之，乃新自杭郡至，猝被执，犹未授梦箕书也。遂奏覆。至是，乃命各官鞫之明等于廷，官民俱得入视。甫讯，黄得功提塘前，忽出所刊疏，有「先帝子即皇上子，若速处治，恐东宫诸臣即识认亦不敢出头取祸。」于是旁观益疑，时得功疏犹未上也。
王之明三讯，三御史登大理寺堂，安圣旨于中，三法司与锦衣卫皆侧坐，御史坐稍后，前此未有也，指挥皆由张侍御孙振、李总宪沾，虽堂官亦唯唯而已。梦箕等既到，咸以甘言诱之明，以严刑加虎。然明旨所云「二月三月所成何局？往闽往楚欲干何事？并主使附从，实繁有徒」数语，皆抵死不供也。先是，梦箕曾为史阁部可法买硝黄，人疑欲阱可法，至是，梦箕无所及，惟口谇之明，仰天叹曰：「我为无赖子所愚耳。然一念痴忠，天地可鉴也！」法官无如之何，乃以提高成等请。
王之明四讯时，高成已自杭郡解至，复严刑鞫，所言闽楚，含糊而已。回奏，命再讯，梦箕惟请死，是日梦箕与之明始刑。张侍御孙振等持闽楚语甚坚，独葛廷尉寅亮【万历辛丑，钱塘人。】 密言曰：「公等度朝廷兵力，能声左良玉、郑芝龙之罪，而制其死命乎？若其供也，含忍则无法，搜剔则激变耳。」孙振等始微悟，言之士英，自此不复究矣。初，高司寇倬【天启乙丑，忠州人。】 拟稿，必请正寺院三御史亦往，而孙振纵笔涂抹，手自为稿入告，皆其所拟也。
童氏自河南至，谬云帝元妃，刘良佐令妻往迎，叩其颠末，云年三十六岁，十七岁入宫册封，为曹内监。 【按此句疑有脱误。】时有东宫黄氏，西宫李氏。李生子玉哥，寇乱不知所在。氏于崇祯十四年生一子，曰金哥，啮臂为记，今在宁家庄。语甚凿凿，妻信之，跽拜如见后。良佐素惮妻，闻之亦信，童氏由此愈骄。凡所经郡邑，或有司供馈稍略，辄诟詈，掀桌于地，间有望尘道左者，辄揭帘露半面，大言曰免，闻者骇笑。至京，上以为僭，命送镇抚司鞫。初犹云真，及刑拷，乃云周王妃，误闻周王作帝，故错认耳。说者谓不讯之禁内，而拷之狱中，非礼也。童氏将至，马辅士英具揭帖请于上，言：「皇上元良未建，奸党宗藩尚怀觊觎，若此信果真，当先迎童氏归宫，密令河南抚按设法迎致皇子，以消奸宄。若谓童氏流离失散，不便母仪天下，则当置之别宫，抚育皇子。昔汉高祖开基英主也，吕后为项羽所获，置军中者数年。唐德宗母为乱兵所掠，终身访求不得。宋高宗母韦氏、后刑氏皆为金掳，韦终迎归，邢亦遥加后号。古帝王遭时不造，如此等事多矣，况童氏寄居外家，又何嫌焉！」疏成，以从龙诸臣皆云诈伪，且潜邸宫人无生子者，遂止。至是复刊其疏，欲自明，然人终不信也。
王之明以伪太子至，少司农何楷 【天启壬戌，镇海人。】 同验时，见阮司马大铖等轩骜状，密语予曰：「若辈目无人主矣，太子至，【原本无「至」字，据古学汇刊本补。】 其惧而少戢乎？犹清流幸也。」至是，实见之明，因疏请毁得功刊疏，允之。
上宽慈寡断，小相倚为奸，流言喧民间，故一闻太子至皆喜，而二三民望，言足征信，如高辅弘图、徐太宰石麒、刘总宪宗周辈，又无立朝者，故愈疑愈辨，亦愈辨愈疑。上不得已，发马辅士英留中疏昭示臣民，疏盖初闻太子至议保全者也，然无信者。
上以三月十九日忌辰祭先帝先后，于奉先殿举哀，群臣皆祭太平门外，以东宫二王附祭。时群臣多哭失声，诚意伯刘孔昭哭毕，昌言曰：「阻驾致先帝崩者光时亨，今霜露已移，而视息犹存，何以慰在天之恫！」言已，又大哭。将散，阮司马大铖始传呼而至。
姚学士希孟定惨死诸臣谥，止及杨副宪涟， 【万历丁未，应山人，谥忠烈。】 而不及左佥宪光斗， 【万历丁未，桐城人，谥忠毅。】又止及周铨曹顺昌、 【万历癸丑，吴县人，谥忠介。】 魏都谏大中，而不及缪翰林昌期、 【万历癸丑，江阴人，谥文贞。】 周给谏朝瑞 【万历丁未，南城人，谥忠毅。】与周宗建、袁化中、 【万历丁未，武进人，谥忠毅。】 黄尊素、李应升四侍御，其胸中似有优劣。然杨、左并称，何得独遗？而宗建以力伸王佥宪德完 【万历丙戌，广安人。】与大中相诋，议本铮铮，况连参客、魏，大中亦心折。所云「上殿相争如虎」，谓「何而以此见遗」？若昌期此言可斩一语，诋叶辅向高 【万历癸未，福清人。】 或过激，而光斗于李选侍以垂帘听政相侵，虽夏铨曹允彝【崇祯丁丑，嘉善人。】 亦病其过，自不能讳也。
崇祯时，言者屡为左佥宪光斗等请谥，皆中格，予亦言之。南渡后，予复申其说。时阮少司马大铖辈方用事，嫉杨、左如仇。黄侍御尊素子宗羲等抵京，将为父请谥，见时势不可，决计归。幸予前疏内惨死一案，原合正德与天启并言，故礼部复疏前列蒋钦数十人，而后及光斗辈，当事者不疑，一概批允。于是光斗与周中丞起元、【万历辛丑，海澄人，谥忠惠。】 缪翰林昌期、周给谏朝瑞暨四侍御袁化中、周宗建、李应升、黄尊素皆得谥。而万工曹 、 【万历丙辰，新建人，谥忠贞。】 顾副宪大章【万历丁未，常熟人，谥裕愍。】 亦与，即诸忠后人，亦自谓意外也。
虞给谏廷陛，当魏珰方炽时，有「要典既明，纷嚣宜息」一疏，挽救良苦，且所纠乃孙司农居相， 【万历壬辰，沁水人。】而逆案中误谓纠赵太宰南星，故徐冢宰石麒、夏铨曹允彝亦为称善。又吕司马纯如 【万历辛丑，吴江人。】 原无颂疏，而逆案误以为颂，或曰纯如实有颂，因霍戎政维华见珰当败，为削去之，亦莫须有也。一起一雪，皆各有辞，惟乔抚军应甲抚秦贪，亦与复官，公论非之。
毅宗闻城破，传朱谕至阁，命朱成国纯臣总督内外诸军，托以东宫。会阁臣俱出，遂留之案上，然纯臣不知也。已，李自成入，见之，故纯臣即日被杀。至是，忽命赠王，比之张辅。说者谓伊子元臣南窜议处，惧不得袭，故欲崇纯臣，以自为地也。
近例，抚军皆升亚卿，间升纳言，廷尉则稍抑之矣。至是，应安程抚军世昌【崇祯辛未，光山人。】 忽升太常，盖因为民阮大铖先往谒，世昌不亲答而送刺，故恨，将重处，世昌托大铖婿救解，乃已。名升实抑之，且为朱抚军大典 【万历丙辰，金华人。】地也。
李翰林明睿 【天启壬戌，南昌人。】 当闯逆入都，曾被夹，后仕北为礼部左侍郎。其谥先帝怀宗端皇帝备十六字，又谥周后端皇后，皆所拟也。已，以失仪削职，遂泛海南归。疏中所言「逼勒入朝，见小酋不拜，几被杀，幸乘间逃归」者，皆饰词也。既抵南都，与同志阮大铖等酬饮城外数日，竟不入觐，识者非之。
北兵与流寇方相持河南，忽于十七年十二月某日午时，有荥泽东南三十里郭村现大城一座，楼垛门扇毕具，北兵望之亦惊骇，踰二时方灭。人以为中州鼎沸之象。
上命台省开列从逆诸官，予以侯总督恂 【万历丙辰，商邱人。】 名送部，倪给谏嘉庆 【天启壬戌，江宁人。】 以恂旧司属，婉解之。予曰：「昔为刑垣时，渠方以司徒坐系，谮者谓予宽刑数疏，皆为伊解免地，故及于谪。已，赐环北上，遇于途，见其以奔丧大臣衰绖去体，仆从皆鲜华。故以当日不孝而疑今日不忠也。」嘉庆默然。
张太宰捷，先为北少宰时，曾荐逆案吕戎政纯如为太宰，南垣将继北垣后合疏攻之，杨给谏兆升独不从，其被察以此。至是，捷决意予环，不月余，连擢至户科都谏。初，兆升将复官，吏科张都谏希夏钞参之，谓不宜以察员复，捷不听，每语人云：「我为吏科钞参所苦。」此亦其一也。
袁江督继咸密遗何少司农楷、倪给谏嘉庆等书，言：「左良玉虽无邪心，左右骨鲠者少，势已成畸重，宠溢不骄，贤者所难。朝廷宜稍假督抚权，示相维势。」二人言之，当事漠然也。至是，因伪太子一案，喧传楚地有言蓟国公吴三桂送太子于史督辅可法，可法又转送兴善寺者。有言上遣二监韩赞周、卢九德往识认，见即叩头，独马辅士英往视以为伪者。又有言旧讲僚方翰林拱干出叹息声，几得罪，人遂不敢言者。然可法实无此事，而士英则偕诸臣视，非独视。若拱干，又士英遗书阮大铖自苏州召验，亦未以叹得罪也。良玉闻之疑，疏言「此事未可决于二三左右，应决于国人天下，使太子不失王封，皇上不失至德，群臣不失忠荩」等语，语颇正。及再疏，至乃云束身赴阙，代太子受罪，虽录讯词以示，疑自若也。适下锦衣卫刑鞫，穷诘之楚之闽，致中外竞骇，谓大狱将起。时革职黄澍留楚，心衔士英，而良玉诸部将又畏闯逼，遂力赞良玉借太子为名，焚武昌东下。
江督袁继咸闻闯贼南渡，恐由岳犯沙，则袁、吉危，乃以邓林奇、郝效忠、陈麟三将守九江，自统副将汪硕画、李士元等援袁、吉。已登舟矣，闻左良玉反，复旋九江，移诸将家眷入城，系兵心，诸将列兵城外拒战。九江士民环集，言：「众寡十不及三，激之祸不测，不若俟良玉至，谕以理。」诸将亦请敛兵入守，相机行。继咸谓入城示弱，不可。乃逆弁郝效忠兵则已不待令，随家口先入矣。良玉舟抵北岸，书言：「愿握手一别，为皇太子死。」九江士民泣请继咸往晤，纾一方难。继咸曰：「宁南语虽顺，举动与前殊，往必堕计。」士民请益坚，遂同监纪余有灏会良玉于舟中，良玉言及太子下狱事，大哭。次日，移舟南岸，云欲请教，继咸以良玉入城不便，同各镇以单骑往。良玉袖出皇太子密谕，劫诸将盟，继咸正色曰：「密谕从何来？先帝旧德不可忘，今上新恩亦不可负！」良玉怒，监纪余有灏阴蹑继咸足，曰：「再激事立变！」继咸遂不复言，与良玉成宾主礼而别，约不破城。继咸归，集诸将城楼，洒泣曰：「兵谏非正，晋阳之甲，春秋所恶，可同乱乎？予已说宁南易檄为疏，屯扎候旨矣。」时继咸方约诸将坚守，而效忠先阴与良玉约，部将张世勋又故与良玉部将张国柱善，潜调其兵，夜入城纵火，扑一火，复一火发。世勋与效忠遂夜半劈门出，诸将惧罪，俱出城，与良玉营合。良玉兵溷入城杀掠，九江人不能复辨识，妇女财物俱席卷去。继咸正冠带将就死，黄澍入署，拜且泣曰：「宁南本无异图，公以死成其为乱，大事去矣。」副将李士春密禀曰：「隐忍到前途，王之明之事可图也。」继咸以为然，出城面责良玉，良玉疾方据，望城中火光，大哭曰：「予负临侯。」呕血数升，是夜死。秘不发丧，共推良玉子梦庚为留后，急移舟东。
往例，诸臣入朝， 【「入朝」二字依抄本甲及古学汇刊本补。】 皆服不一色，自毅宗 【抄本甲「毅宗」作「先帝」。】即位，始命专服玄，人以为玄北方色也，阴盛不祥。至是，予言于诸辅，谓宜仍国初服色为便。诸辅诺而未行，卒为北兵所灭。
凤阳皇陵未灾时，里氓遥见陵中二人，一衣朱，一衣青，殴击甚苦。寻闻号泣不辍，乃率数十人持杖入，惟二犬踉跄走，识者以为不祥。
惠宗与孝愍皇后谥后又谥靖难诸臣，咸谓大典备矣，独张仪曹采语予曰：「若独不念惠宗弟若子乎？封爵未复，谥号犹悬，如普于诸臣，而靳于若主之弟若子，犹缺典也。」予复为疏请，于是孝康三子之降为郡王者，公主之降为郡主者，与惠宗太子之未谥及少子文奎之为庶人者，或复爵，或补封，皆予谥。时太庙未建，又奉先殿不设位，予言于张奉常元始，【崇祯戊辰，上海人。】 始以帝后附祭孝、康陵，诸子皆附，二百余年，仅有此祭。历冬至、岁暮、春分，三祭而国亡。
易佥宪应昌 【万历丁未，临川人。】 素负舆望，至是耄矣，初抵郊外，戴给谏英纠之，不辨亦不辞，竟抵任。及转少司空，又为王给谏士鑅【崇祯辛未，金坛人。】 所纠。奉旨不必深求，次日谢恩，亦不辨，人以为凤德之衰。
陈侍御以瑞， 【万历己未，进贤人。】 当天启时，弹射多人，至絓逆案，寻亦削夺，故得复。时张侍御孙振掌道，欲畀以瑞，以嗾纠某某，皆不应。每对乔侍御可聘言，追悔前过，誓不为已甚。孙振不悦，遂不得掌道。
钱宗伯谦益博览群书，尤苦心史学，当作开国功臣事略时，闻予家有傅颍公三代庙碑，三走书江北，期必得乃已。又自言读王弇州史料，有定远侯王弼赐死，家至籍。见楚昭王行实之说，即驰书托某亲知往楚府求昭王行实至，乃知弇州言非。至是，疏言留心国史三十余年，请在家开局纂修，上命在任料理，谦益志也。然以久于门户，一老翁而诋东林，荐逆案，不知作史时何以措毫？后国亡，史稿皆付绛云楼一炬，殊可惜也。
应天府张教授丁干 【崇祯辛未，光山人。】 罢职回中州， 【钞本甲「州」下有「籍」字。】 遇流贼，耳鼻皆被割。至是，秉铨者怜其流寓，补今官。【原作「补京官」，依钞本甲及古学汇刊本改。】 每入朝，耳鼻皆以木代，观者以为不祥。
宁南侯左良玉疏云：「臣提师在途，恐百万之众，发而难收，震惊宫阙。且声逆贼马士英罪状，正告陛下，自先帝之变，士英利灾擅权，事事为难。逆案先帝手定者，士英手翻之，要典先帝手焚者，士英复修之。思宗改谥，明示先帝不足思。罪一也。国家提衡文武，恃名器鼓舞人心，自贼臣柄国，卖官鬻爵，都门有「职方贱如狗，都督满街走」之谣，如越其杰以贪罪遣戍，不一年立升部堂，张孙振以赃污绞犯，不数月夤缘仆少，袁弘勋与张道浚同诏狱论罪者也，借起废径复原官。他如杨文骢、【天启辛酉，贵阳人。】 刘泌、王燧、黄鼎等，或行同犬彘，或罪等叛逆，皆用之当路。罪二也。阁臣司票拟，政事归六部，至于兵柄不得兼握。士英已为首辅，用腹心阮大铖为添注尚书，济其篡弒。两子枭獍，又操重兵以为呼应，司马昭复生于今。罪三也。陛下选立中宫，典礼攸关，士英居为奇货，先择其尤者以充下陈，罪通于天。而又私买歌女，置阮大铖家，希图进选，计乱中宫。罪四也。陛下即位初，恭俭仁恕，士英百计诳惑，进优童艳色，以损圣德，每对人言，恶则归君。罪五也。国家遭此大变，须宽仁慈爱，以收人心。士英自引用大铖，睚眦杀人，如雷演祚、周镳等，搏炼周内，株连蔓引，尤其甚者。借三案为题，将生平不快意之人，一网打尽，令天下士民重足解体。罪六也。九重秘密，岂臣子所敢言，士英遍布私人，凡陛下一言一动，无不窥伺。又募士窜伏皇城，诡名禁军，以观陛下动静，动曰废立由我。罪七也。今皇太子至，授受分明，士英、大铖一手拏定抹，杀的识认之方拱干，而信朋谋之刘正宗。忍以先帝已立七年之嗣君付诸幽囚，凡有血气，皆欲寸磔士英、大铖等以谢先帝。此非臣私言，诸将士之言，亦天下忠臣义士愚夫愚妇之公言也。伏乞立肆市曹，传首抒愤。」
予以奉差祭禹陵，已领辞朝票，闻左帅良玉反，缴不行，曰：「无事享其荣，有事避其难，臣道乎？」会黄侍御耳鼎一仆自武昌至，谬言良玉未动，讹传耳。乔侍御可聘以告予，而马辅士英闻之，亦张筵贺诞，朱衣填门。予曰：「是不可留矣。」复领辞朝票，先士英诞期一日行，越二日，破安庆报至，北报亦旋至。人生遭际，亦有数耶。
自马、阮秉政后，诸臣日忧潞藩睥睨，且以东林不忘拥戴，借题芟翦。予曰：「但移惠、桂二藩于近畿，以待皇太子之生，若犹未生，自有亲藩在，彼藩耳，何睥睨，亦何拥戴？」时皆然予言。后命二王并安仁、永明二郡王赴近畿居住以此，会国亡，不果。
袁江督继咸与袁侍御弘勋屡疏争三案，左镇良玉亦有疏助之，人疑其相比，故两推刑户侍郎，将伺其入而阱焉。上怒曰：「彼地需继咸耳，此地何需继咸？而一拟再拟！」皆不点用。
袁江督继咸先为异己所忌，不自安，而吴应箕、 【贵池副榜。】 张自烈皆知名士，与继咸善，应箕贻继咸书，劝其求解刘泽清，借援左良玉，安身以安朝廷。独自烈书争之，言：「从古未有端人善类赖权臣羽翼自全者，此枉尺直寻之说耳，无论各镇反侧不足恃，即幸为我用，赖以苟全，此日播之远近，何以彰国宪？异时书之史册，何以谢清议？况各镇阴贼险狠，彼此牙角，转盼糜烂不可救，安能为吾党屏蔽耶？」又言：「良玉恣睢日久，若借援于彼，得安其位，必窃谓江督博我声援，宜德我，如是必事事惟良玉意所欲为，少与龃龉，必致憾，不肯下。且中外又谓良玉久据上游，使正人不受祸，寇贼不敢肆，皆其首功，良玉自此成尾大之形，它镇自此贻跋扈之渐，恶在能安身以安朝廷哉！」时皆韪其言。
予为开国功臣廖永忠 【楚国公永安弟，巢湖人。】 请赠谥，得追封庆国公，谥武勇。既而永忠后人具呈予处，言：「昔文皇帝灭方孝孺十族，九族外以门人为一族。时永忠孙二人先皆受业孝孺，一论死，一论戍。至万历年间，屠侍御叔方【万历丁丑，秀水人。】 具疏，请还诸忠族人之永戍者，始蒙恩宥，独不知孝孺以门人为一族，故疏未之及。迄今犹勾军不已，世受其害，乞移呈兵部，特为豁免。」予见而恻然，亟向诸枢曹言之，会国亡，遂已。
徐冢宰石麒等公疏请封于忠肃谦后为伯，其疏，黄侍御澍草也。内云「与寿亭侯比烈」，又曰「都城隍之号空悬」，盖不知汉寿为封邑，故云寿亭侯，都城隍乃齐东语，岂可入告？又为左良玉草疏，「改谥思宗，是以先帝为不足思」，不知思乃谥义，非思不思之谓。不学无术类此。
左良玉兵半若盗，甚淫毒，每入民家索贿，用板夹爇之，肥者或脂流于地。又所掠妇女，公淫于市，若入舟后，或注目岸上，望父若夫泣，则身首立分。予同年吴户曹应恂，【崇祯辛未。】 先为楚令，对予言之犹欷歔。若入南都，其荼毒必有不可言者。
袁督继咸屡疏，与左帅良玉相应，人疑其比于良玉。及良玉反，兵抵九江，继咸为众所胁，出迎，遂失九江，内外哄然。皆以为与良玉同谋，虽同乡万冏少元吉【天启乙丑，南昌人。】 亦密语乔侍御可聘曰：「有之。」后抗节死，北人始谅其无他。
湖广巡按王中丞骥 【崇祯戊辰，丹徒人。】 家居京口，质库遍城内。每鸡羹一盂，非腿不食，庖人必杀三鸡充之，余肉皆抛弃。又烹鱼时，必先置燕窝腹内方食。所用木器瓦器尽花梨古窑，其豪奢乃尔。时北兵告急，骥方以巡抚入觐，未至国门，已加兵部侍郎矣。
姚少廷尉思孝为给谏时，持门户甚力，至是，以考察为忧，予曰：「非当察而察，吾何畏？若公道昭明，洗雪前枉，则今日坠渊之人，正异日登仙之人也。」后予奉差出都，思孝又言当事者委之守城，予与书曰：「诸君貌顺心险，未可云好相知也。」思孝不能决。已，北兵入都，薙发为僧，复为人所逼，遂出见。
左兵与北兵交逼，上召对群臣，姚廷尉思孝、乔侍御可聘、成侍御友谦 【崇祯甲戌，海门人。】 皆扬人也，奏：「左良玉稍缓，北尤急，乞无撤江北兵马，固守淮、扬，控扼颍、寿。」上曰：「刘良佐兵还，宜留江北防守。」马辅士英时立御前，戟手詈曰：「尔辈东林，犹借口防江，欲纵左逆入犯耶？北兵至，犹可议，若左逆至，则若辈高官，我君臣独死耳！臣已调良佐兵过江南矣。宁死北，无死逆。」举朝为失色，有贾似道弃淮阳之诮。时上虽忧形于色，犹顾友谦曰：「若成某耶？」盖往者播徙时，曾饷上于危也。
左良玉反后，九卿十三道合疏声罪，既上，已两得旨，惟六垣疏未上。吏科吴都谏希哲初大言曰：「今日所重不在楚，宜出公疏纠揆地，并请固守江、淮。」然逡巡未敢也。已，上防江公疏，后以无疏讨良玉，罚六科俸。
．金吾于之英既借谦后，又恃奥援多，几冒伯。乔侍御可聘以非谦嫡系，言于掌道张侍御孙振，十三道无画题者，遂祗封谦临安伯。时称浙有三大功臣，刘基诚意伯、王守仁新建伯，至是谦复赠伯。
周礼曹镳、雷佥宪演祚赐死，王侍御懩以吉服承旨入狱。懩先有疏请斩二人，演祚曰：「王懩能断得我首否？」镳觉，对曰：「不断我首，吉服何为？」各作家书讫，又互书先帝遗臣四字于腹，就缢。演祚遗命弗葬，置棺雨花台，仿子胥抉目意。不一月，京师失。
刘总宪宗周以声气故素重周仪曹镳。一日，晤章吏部正宸，问曰：「如周可谓粹品否？」正宸曰：「不纯。」宗周问故，正宸曰：「言有余而行不足。」宗周默然。又祁少司农逢吉，【天启壬戌，金坛人。】 镳同里人，及赐死，梁少司马云构 【崇祯戊辰，兰阳人。】 在坐，语逢吉曰：「贵邑一日杀二贤耶？」逢吉曰：「一贤耳。」盖以周庶常锺为贤也，其恶镳若此。噫，斯言过。
杨副宪维垣首攻崔逆，列名逆案遣戍，故夏铨曹允彝幸存录亦以为过。独一生大误在攻熊经略廷弼，廷弼功多于罪，至指附邹总宪元标与赵冢宰南星者皆为邹党赵党，而欲与熊党并锢，尤谬。及起任南都，议或偏而行无疵，幸殉国一举，足洗前非。乃诬其杀妾潜逃，为乱兵所杀，舌可犁也。
江南既陷，左少司马懋第向南哭尽哀，中军艾大选先薙头，力劝懋第早降。懋第怒，缢杀之。其同谋监饷傅浚 【崇祯庚辰特用榜，广宁县人。】惧，告懋第勾引齐寇，谋危京城。摄政王遣兵入院，勒令诸人薙发，懋第大呼曰：「我头可断，我发不可落。」时兵部陈司务用极、王游击一斌、张都司良佐、王都司廷佐、刘守备统五人，皆与同志，遂俱执送刑部，重炼三匝，旋移水狱，七日不饮食，逼降皆不应。执见摄政，懋第着母丧服，同用极长揖，南面坐，见诸降臣列阶下，大言责之曰：「汝谁家臣子，作此面孔？」诸降臣皆局蹐无以自容。摄政数懋第伪立福王、勾引齐寇状，懋第抗言曰：「我先皇痛罹大变，以亲以序，当立福王，何云伪立？山东豪杰皆忠孝有为，前者就见，我皆勉以大义，亦不系土寇。」又历数摄政不郊迎使臣，不以龙亭出接御书罪，又言艾大选薙头劝降应诛，曰：「我血性男子，到此惟有一死耳。」时摄政指用极曰：「汝何人？亦不跪。」用极曰：「我兵部也，三尺童子耻拜异类，况我大明人物！」摄政怒，命捶其颊，用极噀血呼曰：「士可杀不可辱！」摄政复从容曰：「汝等不怕死，皆忠臣也，然降不失富贵。」懋第曰：「薙头不如斫头。」命左右曳出，至菜市口，仍遣降臣劝曰：「先生惧乎？」懋第曰：「无问我惧不惧，请问若辈羞不羞？」至顺城门，又遣满官以封王啖之，懋第曰：「懋宁为大明鬼耳。」将刑，顾问五人云何，一斌等皆曰：「愿从死。」懋第曰：「好，好，但恐有悔。」用极大呼曰：「求仁而得仁，又何怨！」五人复同。懋第南向叩头，泣曰：「臣心毕矣。」遂被杀，五人皆争就死。其时忽风沙四起，卷市棚云际，屋瓦皆飞，观者近万人，咸为流涕。其同行门人咸默、徐玄敷葬懋第等于白马寺傍，火用极骸骨，负归昆山故里。
马辅士英为黄侍御澍所纠，密疏言：「上之得位，由臣及四镇力，其余诸臣皆意戴潞，今日弹臣去，明日且拥立潞藩矣。」上信其言，为雨泣久之。以后一切朝事，俱委士英，惟狂走宫苑中，如失心状。后闻北警，十余宦挟之出奔，外官尚不知也。又言士英听阮大铖奸谋，欲以三朝典要、挺击事兴党人之狱，上独不允，亦可想其为人矣。盖濡忍胜而明断少者。
刘翰林正宗、张侍御懋于弘光时皆仕南都，国亡，兼程而北，得补原官。已，正宗官至大学士，懋寻调外。高材捷足，未可尽诩。
万历四十四年丙辰，为北天命元年，是沈同和 【吴江人，赵鸣阳代作事觉，遣戍。】 以元黜革之岁也。中国无元，而外国有元，且其得力之洪承畴，已于是科获隽。
弘光乙酉二月，有五色日数十相映，煌煌激射，自未至酉始灭，天日为晦。
杨纳言维垣曾语予曰：「当时不宜遽逐李选侍，选侍逐则客氏进，无内主故也。」亦是一说。


补遗
刘总宪宗周 【万历辛丑，会稽人。】 有疏云：「天道有阴阳，而人事应之，其事为君子小人，君子小人进退，则否泰之关也。圣人尝致严于始进矣，于泰之初曰拔茅茹，否之初亦曰拔茅茹，同一拔茅耳，未辨所为君子小人也。君子固自勉其为君子，而小人亦自忘其为小人，圣人从而微辨之，则系否以贞吉，又以广选善之门也。嗟乎！辨之不早，未有不以小人加君子者，而世道因之矣。今天下谁甘为小人者？臣请质之事，始陛下龙飞海甸，天实为之，人曷力焉？而乃有以护跸微劳，居功定策，入内阁，晋中枢宫衔世荫者，非先凤阳总督马士英乎！因以凤阳之入，更司马之出，临敌易将，坐误军机，亦士英也。于是先吏科给事中李沾，备言定策，挑激廷臣，构成水火。诚意伯刘孔昭又以功赏不均，发愤冢臣，致朝端聚讼。诸臣之品不同，而比类相从，大抵有拔茅连茹之象，于是庇阴翩翩起矣。借知兵之名，则逆案可以然灰，宽反正之路，则逃官可以汲引，两家宾客，互相讥亦互相挟。中朝之党论方兴，何暇图河北之贼，立国之本计已疏，何以言匡攘之略？呓芤惶咏玻咽坑⒙岩恚钊艚咀樱泊蟆６酢⒒浦罱种萌艮钠澹谛谖χ疲徊缓汀Ｖ练指罱⒒此恼蛞晕恐乓烊辗蛑觯蚪愿呓芤蝗擞幸猿９迫绱耍诵目芍６绞χ苛┘惹睿狈ブ榫〈欤似溲傺倭皆拢荒芤徊桔u江北也。尤可虑者，京营一旅，自祖宗以来，皆勋臣为政，枢贰佐之，至先帝始设内臣提督，成败之数可知。陛下立国伊始，正可讲求祖制，以焕新猷，而不意又有卢九德之命，所称居重驭轻之谓何？则士英又有不得辞其责者矣。总之，夷狄盗贼皆从小人气类感召而生，而小人与宦官又往往相为表里，自古未有宦官典兵而天下不坏者，尤未有小人起用事而专阃之人能树功方域者。惟陛下自为社稷计，首辨阴阳消长之机，独奋朝纲，亟敕士英仍出督师凤阳，驾轻就熟，联络各镇，次第决用兵之策，诸将中仍有不用命者，立以朝廷之大法处之。由此北拒敌，西灭寇，南收荆楚，惟诸将所至，再启茅土，而士英遂并得以功名终矣。若今督史可法，即不还中枢，亦可自淮而北，历河以南，别开幕府，与士英相犄角。将见疆场之臣既和于外，庙堂之臣亦和于内，中兴事业，其赖是乎！若京城提督，亦在陛下独断而寝之。」疏入，留中。
刘总宪宗周因马辅士英乞休一疏语多讥刺，乃言：「臣前疏规及枢辅马士英，士英遂杜门乞休，致烦圣明下诏，示以和衷，臣罪滋大。乃士英独因臣疏追痛先帝，而遂坐臣以目无君父，又因以丧服未满，自称草莽，而并坐臣以不臣天子，则臣罪死有余辜。臣不足惜，将使天下遽谓先帝可忘，凡痛及先帝者即谓之不臣，是显为乱臣贼子立赤帜也，而又何有于皇上乎？士英所亟亟自明者，定策之功，臣岂谓无功？惜所以居功者犹未尽也。使士英果居定策功，则今日讨贼复仇何如其急？既坐中书之堂，复筦枢务之重，三月以来，何事不办？将谓东除西荡，立取仇人之首，悬之阙下，祖宗疆土，尽奠版图，斯时策勋饮至，周、召、方、虎之业，又孰议士英者？乃今江北四镇，岌岌乎分崩离析，士英不闻调度一事，惟听其各相雄长，以自为利，遂使进无恢复之图，退无画江之计，日复一日，败局难收，士英将何以保前功，不终负恩皇上乎？借曰别有机宜，臣请翘企视之矣。」疏成将上，会高辅弘图言：「士英未可遽去，恐水火不已，将为善类他日隐忧。」遂止。
刘总宪宗周闻刘东平泽清纠己，疏言：「国家所以久长弗坏，恃此纪纲法度而已。本朝受命三百年来，未有武臣参文臣者，尤未有武臣无故而欲杀宪臣者，且未有武臣在外而辄操庙堂短长，使士大夫尽出其门者，有之，皆自泽清始，一时纪纲法度，荡然尽矣。至泽清所欲杀臣者，朋党之说也。慨自神庙朋党之说兴，而空国之祸积渐不可解，其间所称为党人，久已丹沈碧化，越一二十年，而臣尚偷息人间，世方指为遗孽，至此当殿后死矣，何待泽清言？独泽清尚自诩国家劳臣，乃敢遂行君侧之诛，如温、卓故事，朝廷安可置之不问？臣忝大臣，义不受辱，仰惟皇上先与臣罢斥，仍取泽清原疏下廷议应否诛臣，稍存法纪之万一，即臣罪应诛，幸而不见杀于盗贼之手，虽死之日，犹生之年。陛下不见科臣韩如愈之死于非命乎？然至今竟无问及之者。时事至此，良可痛矣。」疏奏留中。
刘总宪宗周为四镇诬诋，不具疏辨，但具揭云：「国难方殷，非臣子角口之日，然其中臣谊所关，有不容径置不问者。君臣之义，无所逃于天地，况遭先帝非常之变，臣子敢处以常礼，曰草莽孤臣，乃遂不臣乎！且职民也，欲署前任，则前任无官，欲署新任，则新任未任，称草莽孤臣，道其实也。君父之丧一也，礼未卒哭称孤子，二十七日以内，于臣何独不然？乃欲借此以杀职，职不受也。至亲征之说，盖仰体皇上急于复仇之意，以为计必出此，即假此先声，以图实着，存此大义，以激人心，亦兵机所不废。又欲借此以杀职，职不受也。方贼势汹汹，贵镇突有家眷寄江南之说，业已阻挫士心矣，未几而割地讲和，争以维扬为奇货，兵民仇杀，激之者谁乎？数月以来，徒以诸镇之故，动费朝廷区处，致坐误北伐之机，将何辞以谢天地？激变之罪，职尤不受也。至梃击一案，与职风马牛不相及，而借此题杀职，职甘受乎？求其说而不得，猥曰道学。穰苴之言曰：「将受命之日则忘其家。」霍去病曰：「匈奴未灭，何以家为。」此亦道学，君子所不废也。贵镇独未知乎？今而后，贵镇幸一意办贼，有进无退，以副知遇，不致再作江南之梦，与古人争烈，职虽死何恨！」泽清等语塞，宗周遂求去。
夏铨曹允彝忧居，着降贼大义。 【按古学汇刊本作「着降贼大议」。】 其言曰：「或问：「唐肃宗于安禄山之乱，六等定罪，首大辟，次赐自尽，次重杖一百，次三等流贬，今可仿否？」曰：「是不同，唐长安虽破，玄、肃并存，先帝何在？君崩臣活，较玄、肃时宜加一等。」或问：「唐德宗于朱泚破，先斩降泚宠任官崔宣、洪经纶等，德宗至凤翔，又斩乔琳、蒋镇、张光晟等，今可仿否？」曰：「是亦不同。泚初起，止姚令言诸逆党耳，非崔宣等助之，岂能横行若此？今闯势久成，诸降贼者，自负恩丧节，而非闯逆同起事，则尽法中有差等。」或问：「先帝尝有钦定逆案，可仿否？」曰：「是又不同。魏、崔虽谋危宗社，杀害妃嫔，屠戮忠良，而非弒主也。今逆闯罪岂魏逆比？比从逆，当加等，何疑？」或曰：「视唐之六等，宜加一等，是矣，何以定之？」曰：「重者辟而加籍，次辟，次自尽，次重杖及戍，次远戍，最轻者流近地，无贬法也。」或问：「加罪一等，实仍六等，今之降贼者，以何等罪定何等刑？」曰：「宋企郊、【崇祯戊辰，干州人。】 张嶙然、 【义乌人。】 黎志升、 【崇祯甲戌，华容人。】 韩琳、 【万历丙辰，泾阳人。】 安伸、 【万历丁未，淄川人。】 白广恩、陈永福等，从贼攻陷城邑，或为搜宫，或为用刑，皆大逆，非从逆，不在此数。所谓从贼者，皆都城破后屈节者耳，其最重者，如何瑞征、【崇祯戊辰榜眼，信阳人。】 杨观光、 【崇祯戊辰，招远人。】 韩四维、党从雅、 【天启乙丑，宝鸡人。】 薛所蕴 【崇祯戊辰，孟县人。】 等，受贼宠任，为贼伪大臣也。周锺手草伪诏，指先帝为独夫，称逆贼为尧舜者也。杨廷鉴、【崇祯癸未状元，武进人。】 陈名夏、 【崇祯癸未探花，溧阳人。】 魏学濂， 【崇祯癸未，嘉善人。】 或献条陈，或定仪注，或请催漕，此弥天罪也，为首等。降贼为要秩，且视旧加升，如庶吉士径受伪编简，科道改伪弘文，少卿改伪正卿等职，非投顺最先，媚奉最谄，何以至此？为二等。如降贼仍为伪要官，虽不改其旧，亦是受贼宠用，尊如伪卿寺，要如伪弘文、伪吏政、伪谏议、伪漕院、直指等官，何容末减？为第三等。如已受伪官，为所疏远，不甚著名者，为第四等。初曾受夹，不能自固而降，又不甚著名者，为第五等。献金献女，以媚贼求免，而托故未授伪官者，为第六等。似亦至平矣。内有已受贼官，于五月十四日以前，贼未败先自逃回者，视本等或减一等，或减二等。又有不是五月十四日以前，为败后窜归者，身投司败，良心未灭，或于本等议减等。惟至今未归，归而不出，虽云逃归，实受贼差委，将为内应，此无论逃于何时，断难减也。」又曰：「唐以早定六等，致从逆益坚，再召史思明乱。今刑章太峻，无乃激之叛乎？」曰：「臣子所论者，法而已矣，或诛乱而乱定，或养乱而乱滋，诸从贼者，皆误国庸流，非纵横险才也，贼之灭亡，岂附贼者能支？然国家不可不立一法，以待杀贼归国者，凡诸从逆未归之家，羁其妻子，录其家产，俟之三年，有能擒贼渠魁，建功于国者赦，虽极如宋企郊等，苟能斩闯贼并刘、牛等贼，亦赦之可也。惟终于不归，即加等族诛籍没，又非六等可论矣。」」议出，人多是之。
徐谕德汧里居，感愤时事，贻同事书曰：「今日贤邪之辨，不可不明，而异同之见，不可不化。以君民为心，则和一之至，不必合党同群，而自无不同。以职掌为务，则猷念各分，不必破党涣，而自无不异。用人者执此为衡，其忠君爱民，精白乃心者为君子，否则小人。修职就业，竭节在公者为君子，否则小人。流品区别，澄浊无舛，故人谓异同立，而贤邪之界限以明，不知异同化，而贤邪之流品始出。夫以先帝十七载干惕，卒使鼎湖泣于寇孽，椒殿倾于贼烽，其故何欤？良由频年以来，是非混淆，士大夫精神智虑，未尝为君民勤恤，为职掌究图，极其末流，乃至膜视主上，如胡越之瘠肥，委身寇仇，若秦楚之朝暮，岂不痛哉！今者，吾皇中兴，百尔在位，自当洗心涤虑，事我一人，有能匡弼吾君者则登之，不然，如鹯逐雀，勿疑也；有能奠丽斯民者则庸之，不然，如为苗翦莠，勿后也；有能殚心职业者则陟之，不然，枝官秕政，便文自营，勿贷也。毋以体骨不媚，远耿介特立之人，毋以悃愊无华，失专心向公之士，毋喜闻声之浮慕，援助之实繁，滥收趋势游利之宵类，毋因一事之快心，片言之顺意，擅用呈身换面之憸流。除凶雪耻，端有赖矣。」其言公平可采。


三垣笔记附识 上
崇祯 一
上为信王时，曾梦乌龙蟠殿柱。又偶游本宫花园，园有二井，相离甚远，上戏汲于井，得金鱼一尾，再汲一井，复得一尾，活泼光曜。左右皆知其异，秘不敢言。
熹宗初即位，上犹在稚龄，忽问曰：「这个官儿我可做得否？」熹宗曰：「我做几年时，当与汝做。」人以其言为谶。
熹宗大渐，逆珰魏忠贤方柄事，懿安皇后召上入继大统，戒勿用宫中食。上从周戚畹奎处作麦饭，袖而食之。
上即位数日，大珰王体干、魏忠贤侍。问及立枷事，体干奏曰：「非大奸巨恶，法所不能治者，弗用。」上蹙然曰：「虽如此言，亦太惨矣。」忠贤默然，遂传免。
上初即位，以内臣崔文升用泄药致光庙晏驾，欲杀之，忽内宫哗嚣不可止，上问故，曰：「崔官儿好人，理不应杀。」上命免其死。越数日，徐访内臣为首数人，皆杖杀之。
上聪明天纵，初即位时，视诸臣每有不足之意。一日，召对诸臣，无一语当圣意，上曰：「此就是召对了么？」
上每言欲法尧舜，有以汉孝文相方者，犹目为中主。一日，辅臣语及唐太宗，上曰：「太宗扫荡群雄，朕愧无其才，若闺门无序，家法荡然，朕羞称之矣。」
上初即位，倪侍御文焕 【万历己未，江都人。】 以附崔呈秀 【万历癸丑，蓟州人。】 削夺归，同乡乔中书可聘往谒，文焕神色沮丧，若悔前非者。可聘曰：「他无论，若杨、左二公，以忤珰罹祸，君子也，公纠之，何故？」文焕曰：「一时有一时之君子，一时有一时之小人。我居言路时，举朝皆吴杨、左诸人，我自纠小人耳。如今看起，元来是两个君子。」
吴侍御甡初入台班，独行无倚。赵太宰南星欲以年例处之，不得已，乃荐方侍御震孺 【万历癸丑，寿州人。】 等，以释其疑。后魏、崔专政，又以三案有疏，借例推削夺杨侍御维垣，攻魏、崔时，犹以故意疏荐，及再入台班，始风节矫矫，以弹击称雄。
予壬戌赴公交车，见张司马鹤鸣 【万历壬辰，颍川人。】 以及台省部郎，皆与熊经略廷弼 【万历戊戌，江夏人。】 构，众推一愚率之王抚化贞，以抗廷弼。而廷弼疏言：「广宁必失，河西必危，乞留臣言以券」一疏，尤为先见。及事败，与化贞同辟，人以为冤。至辽东传一书，为丁辅绍轼【万历丁未，贵池人。】 等进呈以杀廷弼者，予曾见此传，最俚浅不根，而指为廷弼撰授，尤诬。赴市时，挺立不跪，下刃仅及颈半，行刑者即以刀逆割之，惨哉！闻绍轼舆行长安道上，白日见廷弼，回寓脑裂死。鹤鸣以陷廷弼卸罪生还，后为流贼索贿，倒悬城门，身首碎裂，亦天道也。崇祯初，韩辅爌【万历壬辰，蒲州人。】 疏请归葬，有「不死于封疆，而死于门户」等语，公道始明。
王抚化贞、邱副宪志充 【万历癸丑，诸城人。】 皆诸城人，又皆癸丑进士，一坐失陷封疆，一坐行贿谋升，同日弃市，亦云怪矣。
梁侍御梦环 【万历癸丑，顺德人。】 首纠魏忠贤。及巡按山海，忠贤欲以查核钱粮中之法，梦环惶急，知忠贤憾张戚畹国纪，【太康伯。】 以参疏献媚，内有「丹山之穴、蓝田之种可疑」二语，谓张后非国纪生，将撼中宫也。上嗣位，依子骂父律绞，是年秋决。上勾其名，以墨轻未见，诸囚皆决，梦环还狱。及复奏，以原疏对名，方见其勾，仓皇取之狱，抱上马，至西市行刑。
王冢宰允光， 【万历壬辰，长垣人。】 当魏忠贤专权时，请以票拟还之政府，可谓言人所难。吴侍御甡以其为司马时不驳魏良卿【忠贤侄。】 封爵，纠之，遂与声气大左。及例转科员，与吏科陈都谏良训 【万历癸丑，进贤人。】 各有所主，相持不下，良训曰：「宁用晚生。」遂以大参补之。
己巳除夜，误传免朝。上是夜宫中内宴，宴毕，竟升殿，惟温辅体仁、冯给谏元在。或奏圣驾御殿，例闭朝门，诸臣不得入。上退坐，命启门，复不至，不得已还宫。及诸臣闻驾出，咸仓皇入，上复升殿，仪部吏佩元旦表，与仪郎交臂相呼而不相识。及拜贺礼行，遂取别省贺元旦表读之，中官命报名以辨至否。时诸臣各竞纸笔伏地呵冻书之，如犬踵蛇行。出讯之，则自官僚以至从役，皆如醉如痴，不辨天曙，莫知何故也。
钱辅龙锡 【万历丁未，华亭人。】 万历丁未会试时，梦衣蟒玉，有刀加颈，为人夺去。后在政府，以袁经略崇焕诛毛帅文龙，谓龙锡知情，下狱议死。时上震怒，人皆危之，龙锡坦然曰：「吾先梦在，必不以刑死。」已，果减等出。
崇祯癸酉、甲戌，凤阳出恶鸟数万，兔头鸡身鼠足，人取供馔，甚肥美，但犯其骨立死。乙亥上元，遂有流寇惨杀之祸。
叛贼孔有德围莱州，城守甚固，刘督宇烈 【万历丁未，绵竹人。】 主抚，遣屈司李宜扬往说之。贼诳宜扬往城下请谢抚军琏 【万历丙辰，监利人。】 出受抚，总兵杨某坚止，琏不听，率朱郡伯万年开城出，贼故遥呼罗拜，琏喜，稍近之，贼遣使请退左右，有密言相告。及众兵撤，而琏及万年皆被执，万年诳贼曰：「尔执我无益，可以精骑从吾呼守城者出降。」贼然之，以精骑五百押至城下，万年大呼杨云：「我已被擒，无生理，贼精骑尽在此，可速发炮击之，吾与俱尽，亦不枉此死耳！」杨犹不忍，万年复顿足大呼，遂遇害。杨发炮，击死过半，贼势大摧。
乙酉夏初，镇江民妇产一子，颈戴二首，与母俱毙，又下游丝成团，不知何兆。
崇祯辛未四月，扬州胡尚蔚染疾不瘳，妇程氏私刲股二片啖之，呕出，不救。妇不食二日，然有身四月，或解之曰：「若得男，可延而夫嗣，徒死无为也。」妇曰：「吾亦知之，但生女，又未免苟活数月，恐无以对吾夫耳。」因复食。至七月，果生男，踰年，子以痘殇，即理前盟，致谢翁姑曰：「未亡人且死，不能常侍，幸有娣姒养，无悲也。」复绝食，越二日，其姑故难之曰：「尔父母家不越二百里，若不候面诀，或有言奈何？」妇曰：「然。可急迎之。」然终不食，惟日饮清米汤一匙，谓可延旦夕候父母至。迨十二日，其父母遣幼弟至，妇曰：「是即可白吾志。」自是滴水不入口，姑向之泣，则曰：「未亡人若再嫁，则当哭，此好事耳，何哭？」徐简奁中簪珥，令变易备后事，以其余给散家人并邻妪之曾过问者。复自卜曰：「十八九日皆良，吾当逝。向曾刲肉二片救夫，夫不可救，尚以石灰养之灶头，死后可入敛，以示全归。」遂死。
钱少宗伯谦益，声气宿望，虚誉隆赫，时周少宗伯延儒为上所眷注，阻之令不得列名于枚卜，延儒请之瞿给谏式耜， 【万历丙辰，常熟人。】式耜厉声拒之。适温宗伯体仁亦以沈故辅一贯 【隆庆戊辰，四明人。】 门人，为时望所摈，每立朝，无敢与言者，而资俸久在谦益上，亦不与名。于是体仁、延儒交遂合，始有召对钱千秋之事。谦益等又欲攻去周辅道登，【万历戊戌，吴江人。】 故道登亦从中主持。当召对时，体仁应答如流，而谦益噤不能言。上命锦衣卫拿谦益，下犹相顾不敢，致上益怒，故谦益卒不胜。
嘉兴县庠生李梦康幼女四岁丧母，抚尸恸绝，绝而苏，事后母以孝谨闻。父食贫，女独勤纺绩供父。或慕而求字，因询父曰：「世何谓贤？」父曰：「善事舅姑尔。」女曰：「舍己亲事他人亲，以此谓贤，实非儿愿。且我母早逝，烹宰非伯兄事，父休矣。」因哭拜力谢，父亦感泣。及笄，愈贞不字之心，父悲其志，不强夺也。父尝病，女祷天请代，置药庭中，有青鸟衔一朱实坠药铛中，服之即愈。崇祯二年六月朔，女疾作，自知不起，抱父号泣，以不克终养为恨，一恸遂绝。
郝景春 【万历壬子，江都举人。】 官房县令，张献忠既就抚复叛，来攻房城，身自巡视，有不用力者手刃之。 【原作「不用力者手刃之」，无「身自巡视有」五字，依抄本甲补。】景春亦悬钱立赏格，曰：「击中一贼，赏钱一千。」中者辄取去。 【此五字依抄本甲补。】 献忠有花马，甚爱，出则常骑，亦为炮击死，其徒死者甚众。献忠无如之何，将退，【「之何将退」四字依抄本甲补。】 会 【「会」字依抄本甲补。】 指挥张三锡 【抄本甲「三」作「天」。】 以绳引贼入城，城遂破。降贼张大经百计说景春降，不从，呼其子鸣鸾至，谓之曰：「男子不幸至此，惟一死耳。」又以手画颈曰：「此其甚痛耶。」乃与鸣鸾及仆陈宜往见献忠，不屈，献忠指大经曰：「彼九省监军道，如何恭谨，汝一知县，敢尔！」景春曰：「彼已降贼，不值一钱，吾岂效彼者！」乃杀一丞以惧之，骂如故。献忠与大经怒，命曳出，犹骂大经不绝口，遂见杀。鸣鸾抚父尸大呼曰：「死贼，何不杀我？」遂与陈宜同遇害。时崇祯十二年。【此六字依抄本甲补。】 事闻，赠太仆寺少卿。
郑辅以伟 【万历辛丑，上饶人。】 喜读书，而票拟非所长，疏有「何况」二字，误以为人名也，票云「何况  按抚提问」，上驳改，乃悟。由是有馆员须历推知之谕。又一日拟票，悬笔不能下，周辅延儒等哂之，以伟叹曰：「吾富于万卷，而窘于数行，致为后生所藐。」遂挂冠，后竟卒于京。
吴侍御甡辛未按秦，一以察吏安民，稽核功罪，激励将士讨贼为务。凡巡方旧套审录拿访等俱停，守令贤否，即以城守坚完，盗贼不犯境，民获安堵者为最。故按秦二十阅月，贼未过西安、汉中一步。
曹总兵文诏与洪总督承畴 【万历丙辰，南安人。】 不协，吴直指甡曾问文诏曰：「制府素称得将士心，而不能用将军，何也？」文诏曰：「制府为人，煦煦小仁，御士以诈，无雄略英断，可遇小敌，不可遇大敌。文诏从征数年，颇有功，而幕下将吏不闻荐录一人，此骐骥困于盐车，仰天长鸣者也。」甡为疏题部下有功者，请部加衔，文诏甚感之，故后抚晋时大得其用。
郑庶常鄤入京，以温辅体仁异调，恐阻己入馆，逢人肆诟，谓「吾必纠体仁」。然特以恐吓为胁制耳，实无意纠也。体仁知之，遂为先发制人计，而蔑伦词臣之疏出。
礼科房之骐， 【崇祯戊辰，东明人。】 父楠， 【万历辛丑。】 温辅体仁本房门生也，之骐以国博改给谏，实体仁力。已，复纠体仁，以附声气。噫，宁吾为逄蒙，自负其师耳！后两仕清，寻革职。
宋给谏学显以声气自雄，田太宰维嘉与抵牾。一日，学显以书干选郎，维嘉得之，遂例转。时学显方扬扬谒客，忽数朝士拥马首曰：「高升矣。」学显呶呶不平。维嘉扬言将以私书入告，遂悒悒出都。
田戚畹弘遇 【田妃父。】 所为不法，人争鼓讼，御史台以法绳之，贵妃脱簪求解，上怒曰：「祖宗法不可私。」摈居别宫久之。周后召至看花，乃承恩如故。
上重太宰之选，召内阁、五府、九卿、科道等官，命各举所知。张少宰捷云：「诸臣党同伐异，一切把持，臣所举皆所不喜。」卢吏垣兆龙【天启壬戌，光山人。】 曰：「科道例不荐举，惟举有不当者，方行纠参。」上然其言，命吏部先举。捷因举唐世济、吕纯如，诸臣皆各有所举。上问世济何如人，温辅体仁、钱辅士升、【万历丙辰状元，嘉善人。】 王辅应熊皆极誉之，上曰：「吕纯如系逆案，不可开端。」于是兆龙首纠之，而姜给谏应甲、孙给谏晋言尤力，张侍御三谟、 【天启壬戌，太原人。】金侍御光辰等继之，独河南道卢元宾不言。捷再言纯如才，「若用之不效，愿与同罪。」上曰：「既絓逆案，不用也罢。」初，召对诸臣传闻阁部同心，且有大力者为之内援，纯如之用，圣意已决，故皆蓄缩不敢言，赖上片言而定，诸臣方敢继其后。然纯如无颂忠贤疏，逆案指为有颂，误也。
上以山西、大同、宣府等处失机，罢督抚罪之，命会推代者。张少宰捷出诸袖中曰：「山西巡抚已有人矣。」众问之，以吴侍御甡对，众为不平，争论久之，捷竟以甡奏。上召甡，问何以抚山西，对曰：「御敌当御之边外，若大同、宣府不能遏其入口，山西岂遽能驱之出口乎？然其入边，尚在一二年后，犹可预为修备。今流贼遍满内地，郡县为墟，此国家腹心元气之病，不可不速为扑灭。山西逼近京畿，关系尤大。」兼陈歼渠散党、防河、用将、申严纪律诸事，上倾听久之，是晚命下。
孙给谏承泽入垣诸疏，中立无所依附，当事者欲以年例处之，疏纠蔡少司寇奕琛，乃得免，自此以声气推。
上笃好文学，励精求治，尝因讲席咨问春秋传义，左右陈说无称旨者。或荐文翰林震孟，特赐燕对，震孟援引侃侃，上嘉悦之。
吴给谏麟征生平不受人意旨言事，与文翰林震孟交密。震孟以劾润州张某奏稿讽麟征上之，麟征谢曰：「非时政所亟也。」震孟虽鞅鞅去，而心敬之。
文翰林震孟一日入讲，上加足于膝，遇讲中有云「为人上者，可不敬哉」。震孟重言之，上为竦然。及入阁，颇洒脱，曾拟票某本不决，密遣仆持疏送姚给谏思孝代拟，时思孝与温辅体仁左，大惊曰：「若泄，祸立至矣。」谢遣之。此思孝亲为予言者。
蒋少宗伯德璟留心国计，将各边饷册细加剔厘，计祖制九边及先后增设东西二协昌通津登保五处，共十六镇，一切新旧练三饷兵马及屯盐民运漕粮马价，各项原额现额，苦心编纂，而诸形势要害，及近边部落，今昔疏义有可采者，亦附见焉。合为总册，分为各镇，名曰备边御览册。先进总册，次进备边抚赏一本，三进蓟密山永一本，蓟永三略考一本，昌平镇一本，守边乞赏各部落一本。又将各边十六镇新旧兵马屯盐民运京运漕粮三饷本折及兵马价各项，括其大纲，以便稽核，名曰御览简明册一本，又进九边十六镇兵饷总册二本，御览简明册二本，蓟州镇兵饷原额二本，新设中协蓟州镇一本，东协山永镇一本，西协密云镇一本，大宁三略考一本，附戚继光【登州吴人，谥武毅。】 口外山川图、大宁哨拨、历朝经历及朵颜福余泰宁支派、恢复大宁诸疏议。新设昌平镇二本，附诸陵形势、历朝谒陵事宜。新设通州镇一本，新设天津镇一本，附二镇漕河水利。真保镇二本，新设登莱镇二本，附胶莱河养鱼池考、海运考、毛文龙至黄蜚始末考。新设关外宁远镇二本，附建州始末考二本。山西镇一本，宣府镇一本，大同镇一本，守边赏彝考二本，附隆庆以来顺义款贡始末。陕西固原镇一本，延绥镇一本，宁夏镇一本，甘肃镇一本，附河套考、大同叛兵考、寘鐇考、元昊考、哈密诸番考。其进册时在入阁后。
文辅震孟入阁时，温辅体仁久居首席，每票拟，必商之，震孟有改，必从。震孟密语诸同志曰：「温公虚怀乃尔，何云奸？」何辅吾驺【万历乙未，香山人。】 曰：「是人伏机甚深，何可信？」震孟不为意。越十余日，体仁窥其脱，凡震孟票拟，竟发改，震孟坚不从，径抹去之，震孟怒，拍案大呼，以诸疏掷体仁前，体仁亦不顾。未几，许给谏誉卿为谢冢宰升所纠，体仁拟旨为民，震孟力争之不得，曰：「科道为民，非天下美事。」体仁奏其语，遂罢。震孟每语诸同志曰：「诸君子见予当国。放胆作事，无复前者兢业，遂为奸辅所窥，乘机相中。」先是，周辅延儒被纠将去国，体仁与闵冢宰洪学【万历戊戌，乌程人。】 深谈，历指某疏比某疏尤甚，笑声彻外。后浪催前浪，其相嫉固然也。
许侍御自表纠温辅体仁疏，项翰林煜所授也。煜以自表由明经拔，上所注意，虽纠必不处，竟镌级调用。
体仁长于心计，凡阁中票拟，每遇刑名钱粮名姓之繁多，头绪之棼错，皆相顾攒眉，独体仁一览便了，从不以舛误驳改，故诸辅亦服其敏练。但存心过刻，伏机甚深，又不敢批逆鳞，其大病也。
张给谏焜芳 【崇祯戊辰，山阴人。】 纠史冏少复 【天启壬戌，清苑人。】 单款，扬州同袍郑元勋所授也。复巡盐狼籍多在扬郡，故元勋知之甚详。然复系狱后，母死不得归，号泣不辍，颇有怜之者。
吴辅甡在晋，尝语诸将曰：「予在行间久，知兵事好还，贼焚掠害民，即杀之千万，有功无罪。若无辜胁从，即杀一二，亦有罪无功。且我纵军士滥杀，上天或假手贼以致丧败。」诸将恻然。甡乃制白旗二面，每出阵，令胁从老幼妇女降者跪伏旗下，一、散其党，俾得直前杀贼，一、全活无辜，使有更生之望。
河南流贼张甚谋欲渡晋，吴辅甡请旨移驻河上，督兵防御。往时抚院移镇，皆远坐郡县，将吏得逍遥河上。甡驻禹庙，坐卧处，韩城诸山村粲然在目，分列军士，倚山为垒，多置火炮，无事则凿冰，有警则伏锐以待。腊月望后，贼掠韩城诸山村，火照壁垒间。未几，逼河争道，相持旬日，矢石交发，贼不敢近。除夜，甡语中军曰：「年节恐军士酣饮离伍，为贼所窥，此数日夜更宜严惕。」贼果是夜呼噪至，官军寂然，既近，发炮击之，伤者甚众，至明乃止。次日，贼遍满山谷，终不得渡，以丙子正月三日渐徙而南入豫。甡不解衣带者半月。
吴抚甡亲诣雁门一带边堡，阅从前敌兵出入处，各堡废弛，无一劲卒壮马可御敌者。边墙尚不及环堵土垣，器仗朽敝，仅火器存焉。将吏云：「自俺答受款，后人不复整理，六七十年矣。设边原防西虏，岂料东人千里外入犯乎？」甡乃绘图，列所应修治增设堡墩台墙上闻，委廉能官督各郡县丁壮葺治之。又察往日管修各弁侵冒状，严惩之，立限完工，半年而边隘可守。
山西饥，吴抚甡疏闻，中使吴金至，语甡曰：「上览公疏，谕各宫曰：「山西饥荒，人相食，抚臣疏到矣。各捐所有，往赈之。」一日得三万，即刻差遣，上留心民瘼如此。」甡不觉泣下，即约巡按同中使驰赴平阳察赈，赈毕大雨，是秋熟。
乙亥，户部议税闲架，虽比唐法稍轻，而扰民贾怨则均。吴抚甡具疏，援陆贽谏唐德宗事，内云：「陛下投珠抵璧，上希尧舜，当事者固不当以德宗敝政进，而诸臣中无一陆贽，臣深以为耻。愿概赐停止，非独为三晋灾民请命已也。」不报。
乙亥，山西提学袁继咸以名教为己任，操履皭然，课士公明。吴抚甡因明旨有提学官三年清公有望者，闲擢五品京堂，以示优异，乃具疏荐之。而张巡按孙振批遗才诸生状，令送入场，继咸曰：「本道事何以按院批状行乎！」严斥诸生。孙振怒，具疏参论，捏诸赃款污蔑之，奉旨革职解京究问，且谓「抚臣何得滥荐？擅自行回奏。」孙振密令一司李谒甡，云：「回奏疏擅自引咎，渠与乌程相公相知，不过降级耳。」甡曰：「皇天白日，可令甡卖继咸以欺君父乎？」遂直陈按臣徇私属托，继咸抗直不阿状。孙振恨益深。
甲戌之春，上御殿，谓群臣曰：「今天下有事，用人方急，在廷诸臣，其各举所知。」温辅体仁先对曰：「臣等名忝政府，不宜以汲引自私，若皇上下询省掖近臣，何患无贤？」上顾六垣，无应者，独给谏麟征出对曰：「臣所见与辅臣异，窃谓荐贤正辅臣事，宜开合延士，持吐握之诚，荐达疏远，备皇上任使。若有不当，则谏官循名责实，纠弹随其后。虽阁臣，无能颠倒邪正。若令纠弹之臣杂主任使，则国家论列长短，属之何人？」上曰：「善。」
乔侍御可聘巡按两浙时，属下诸公皆欲重蔡少司寇奕琛受贿罪，托嘉兴史司李德翼言于可聘，而钱少宗伯谦益为最，可聘心无适莫，正色拒之。谦益等遂以为党邪叛正，且尤及吴侍御甡，谓甡乃可聘儿女戚，何不致一言。及南渡后，荐奕琛者，又谦益也。
上因辽事倥偬，思故宁远伯李成梁旧功，特宣诏赦其子如桢于狱。时如桢坐杨经略镐失事系狱久矣，清晨抵家，叩门而入，家人以为鬼，皆惊呼。已，知其故，乃相持感泣。
甲戌，河南孟县民孙光显旧阡在河阳驿之东偏，茔中有蔓草，俗名野葡萄，滋蔓长丈许。入夏，枝节间忽抽新条，条列万状，有美人者，达官者，为龙，为凤，为麟，为龟，为雀，为鱼，为蝉，为蛇，为孔雀，为鼠。又有鹦鹉栖于架，架上有盏，盏中有粒。凤则苞羽具五彩，美人上衣下裳，裳白衣黄，面上依稀似粉黛，盖翳雾所就也。凡人间物象，种种咸备，独无器用之具耳。至布置点染，宛肖生动，虽善绘者犹失其巧，连陌王秀才及党氏茔，所产俱同，三氏外则无有，即一枝出三氏茔外者，其上即无有。曹副使应秋闻之，急使人往取，已为好事者采尽。有人亲往，得三美人一鹦鹉一凤者，故述此三物尤悉。此异宜闻于朝，县令以萎草不久，遂寝。
壬午秋，甘肃巡按奏，田间虾蟆皆变鼠，食稼殆尽。
予为宁波司李，谒嘉兴守道晏大参日启。 【万历癸丑，新喻人。】 偶语及洪总督承畴，日启曰：「敝门人往司李兴化所取，初谒时，视其少隽，甚喜。然某蹭蹬宦途几十余载，不识何故鸿音永绝。」予曰：「有嫌否？」曰：「无。」今追忆其言，良可味也。
浙江郭直指金 弘复命，病甚，所上疏俱不能自简。内「皇上敕下」误书「皇下敕上」。上怒，加二大叉，后降调。或曰，此亦不祥语也。
高侍御钦舜、 【天启壬戌，嘉兴人。】 张侍御养 【万历丙辰，榆次人。】 巡盐两淮，养甚愦愦，钦舜则舳舻相衔，载归赀不绝，为内臣杨显名所纠，皆被逮。一日，刑部某主政过予，言二人罪皆辟，予惨然。某主政问故，予曰：「张过。」及秋刑，钦舜欲求先死，赂狱官前其名，决讫，忽讹唱停刑，养以下诸犯皆免。时上虽谪监刑御史，而究不杀养也。
己巳，永平乐亭县被寇，其乡民家蓄一犬，主被杀，犬护之不去。后乡人逃难者归，见群犬伺尸欲食，一犬横阻其中，则其主尸也。归者咸义之，纠乡人埋其主，犬自穴于冢旁，入其中，不移趾死，土人为立义犬亭云。此同年成枢曹德为予言者，德后殉闯贼难。
北兵破汶上县，驱一妇上马，誓死不从，强迫之上，复大骂投地，遂被杀。以血书片瓦，置其怀中，云「此妇可风」。惜忘其姓。此予过汶上，土人所言。
唐少司马世济素服霍司马维华才，家居时，言及维华锢逆案辄懊怅不已。及起任总宪，遂以边才荐，开送吏部。时维华戍徐州，每对人言己旦晚必用。及闻世济被纠下狱，怏怏卒。
崇祯中，有人诣通政司投疏，谓年号「崇」字宜用古字作「」。盖以山压宗不安，若宗庙安于泰山，则吉征也。通政司怪其诞，屏弗奏。
辛巳八月，上视学，行释菜礼，幸彝伦堂。祭酒、司业以次坐，讲毕，驾阅城东北角楼，楼新报落成也，兵部堂上官得骑马护驾。上御角楼，赐护驾各官瓜果，辅臣等同入谢，上谕辅臣曰：「大儒周、二程、张、朱、邵六子有功圣道，与从祀诸贤不同，宜议优崇，卿等传于礼部。」吴少司马甡退而具表章真儒疏，请命词臣辑正六子全书，颁之学宫，报可。
吴少司马甡在部，以卫所各官承袭冒滥，简故牒，大率皆靖难功，而开国者百不一二，靖难视开国何如，而滥冒若是？岂开国诸卫所军皆从北征，事后经诛夺欤？汉诸侯王以酎金色轻恶除者百余，即开国侯伯，见在存袭者几人？而卫所各官传袭二百五十年不绝，祖父有罪，子弟仍袭爵，幼者优给，即嗣绝者，亦得旁引不可知之族姓，夤缘冒官，徒糜俸银，滥名器，可叹也。
辛巳冬，山东盗复剧，请兵，上命发京营五千往。因召对，上曰：「近日练兵何如？」吴少司马甡对曰：「练兵必先选将，将得其人，兵自可练，今京营诸将，皆循资递迁，非有拔自行伍，擢自功级者。今发不练之兵，靖方张之寇，万一不备，有伤重威。」时提督太监王德化亦奏言：「京营马匹不满万，又多瘦弱，不便发剿。」语未毕，上目摄之，曰：「此非尔奏事处！」德化惶惧而退。是晚，上手谕下阁，罢提督，止发兵三千，命内员督剿，竟无功。
壬午四月召对，上欲于京营选五万战兵而汰老弱，何以使选者精，汰事不哗，吴少司马甡曰：「汰老弱即在练精壮中，京营原募边勇营一万二千，专练骑射，月支米一石，盐菜银一两。又有壮丁营，专练火器者三万，月支米一石，银六钱，余皆月支一石，无盐菜也。近日验之，皆与散兵无异。臣责各将领，曰：「粮分厚薄，而兵无强壮，何以服军士？」今后行分练法，各将领日拣骑射，火器精熟而力举三百斤以外者，另列名籍，旬日呈总协合操之。如式者，散兵拔为边勇，下则边勇降为散兵，壮丁亦然。老弱不堪者革退，另选精勇者补伍。行之数月，选练者十之一二，汰去者亦十之二三。此法常行，军士皆鼓励练习，以图厚糈，而被汰者亦无怨。革弊当以渐，不可使知有汰兵之意。」上曰：「然。」又问：「当另立战营？得堪战者五万否？」甡对曰：「京营设兵，原期人人堪战，因承平日久，不见战阵。前者发兵剿贼，皆沿途无籍游棍代顶，将领利于扣粮，游棍利于扰抢，饰败为功，冒功滥赏。归营则本军依旧充伍，积弊已久。今依臣练法，要在选将，有战将自有战兵，五万亦不为难。但法须易简，事忌纷更，不必另立战营也。」上谕兵部曰：「协理说得是，卿速选将，不可悠忽。」又谕甡曰：「还具疏条陈来看。」赐果饼，拜谢而出。
巩驸马永固 【光宗婿，顺天人。】 上疏请补建文谥，上与诸辅臣议，皆怂恿吴甡更奏，曰：「建文无过。」上曰：「不然。渠变祖制，戕亲藩，皆过也。」又曰：「此事列圣皆未行，朕可行否？」既而曰：「毕竟是一家。」会兵事迫，遂已。
黄翰林道周每具疏，皆手书上闻，从不倩笔。及廷杖下狱，犹手书孝经解百本，序赞无一重者，每本售银一两，人争市之，以为家珍。其继夫人【蔡氏，名玉卿，字润石，并工诗文。】 亦善书，与黄公无别。
杨翰林廷麟以劾杨内阁嗣昌，改兵部主政，为卢督师象升赞画。同籍屠翰林象美，自负知兵，为募乌合百余人，指麾操演，旬余方行。至卢沟桥，望前途尘起，讹传敌兵至，皆奔散，惟存廷麟孑身而已。
丙子五月，詹侍御尔选上辅臣以去明心疏，言甚切直。上怒，召对，辞色俱厉，尔选应对无所屈。上问：「如何是苟且？」尔选曰：「即捐助一事，也是苟且。」侃侃数千言，且云：「臣死不足惜，皇上幸听臣言，固可为今日之用，即不听臣言，亦可留为后日之思。」上益怒，辅臣申救良久，命锦衣系之朝房。翌日，旨下都察院议处，仅降调。
崇祯时，误国辅臣皆指周延儒、温体仁，误国枢臣皆指杨嗣昌、陈新甲。然历数前后辅枢，其智睿优长，又推四人最。盖将相乏才，故众口所诋，犹居然冠军，此国事所以不支也。
戊寅四月、六月、八月皆有火药之变，而四月为甚，石板平起空中，人家酱瓿或移寘屋脊而酱不倾。骑驴过者，人驴俱在空中，驴腹肠溃破，而人徐堕地无恙。
中贵有玉犀带而无金银花素之制，其玉犀亦非品级所宜得，但因贵幸而赏之耳，累朝相沿，已为定制。上于辛巳创为定品，乃自花金以至光银等带皆有之，又为定补服，斗牛飞鱼而下，以各色异兽分品。
凤阳总督杨一鹏 【万历庚戌，岳州县人。】 初司李蜀中，上峨嵋，见一僧结跏趺殿上，与佛并坐。一鹏异之，往问讯，僧曰：「子非孩时不呱不泣者耶？」一鹏生时实有此事，大惊，执弟子礼。兼询终身事，则云：「我凤阳人，汝六十时当与汝相见。」遂别。及为总督已二十余年，于甲戌九月间，有人夜击鼓如警报状，亟取入，则内有诗七章，仅传其五，云：「谪向人间仅一周，而今限满恐难留。清虚有约无相负，好觅当年范蠡舟。」「业风吹破进贤冠，生死关头着脚难。六百年亦今一遇，莫将大事等闲看。」「浪游生死岂男儿，教外真传别有师。富贵神仙今两得，尚牵重锁是狂痴。」「难将蟒玉拒无常，勋业终归土一方。欲问后来神妙处，碧天齐拥紫金光。」「颁来法旨不容违，仙律森严敢泄机？楚水吴山相共聚，与君同跨片云飞。」细阅之，乃向所遇峨嵋僧遣徒远贻，讽其归隐也。一鹏不能决，但命赠其徒路资，笑曰：「何以金为！」挥手去。未几，以流贼掘皇陵逮诛，赴市日，惟仰天叹曰：「好师父，好师父。」至定辟，乃纪刑曹克家主笔，克家引盗陵树律，有「虽无共盗之情」云云，似属牵合。而一鹏求稍缓，以待圣怒之解，克家不从，爰书不三日上，遂立决。后克家疽发于背，一鹏昼现，以手扑之，遂溃烂死。
张司马凤翼 【万历癸丑，振武县人。天启乙丑科有张凤翼，山东堂邑人，官工部尚书，当非此。】 遭丙子之变，自请以身当之。先是，以旧司马梁廷栋【万历己未，鄢陵人。】 为总督，廷栋由南至，凤翼自京出，北兵至雄县乃返，大蹂畿辅，破数十城。二人俱尾其后，北兵将出，乃斫大树白而书曰：「各官免送。」所在有之。二人度北兵出，且罹重罪，日服大黄取泻。北兵以八月二十九日出口，凤翼以九月初一日卒，又数日廷栋亦卒。
杨司马嗣昌奏，以秦督洪司马承畴兼剿务，而用粤抚熊中丞文灿为总理。以十抚分为四正六隅，刻期合剿，计兵十二万，马三之，步七之，剿饷加派民间者至二百八十万。兵合后，期以百日，剿贼无遗，否则按泛守行军法。且令各抚不必更调兵，即用郡邑民兵往。秦督孙中丞传庭移书争之，谓：「用多不用精，无益且蹶，况民力已竭，不堪重困。今但选关宁精锐马兵八千，属仆及督理分将之，同心殚力，惟贼是求，不数月可尽。何用尔尔？夫尔尔必不尽也。」嗣昌不从，卒无功。
总理熊中丞文灿所剿豫寇老回回、混十万等，凡十三股，聚屯殽、函间，联营数十里，文灿尾其后，招使降。贼佯与应，多所要挟，秦督孙中丞传庭曰：「天下之寇尽此，我击其西，总理击其东，不降则灭。此贼灭，张献忠虽据谷城，不敢独反。」因提兵出潼关击贼，屡败之。贼以文灿手谕上传庭曰：「旦暮即降。」传庭曰：「尔曹就总理讲，而日肆屠掠，伪也。」明日复进兵击之，行不数里，得文灿檄，若为饬谕有司者，谓：「吾功已成，无功而害其成。」传庭不得已旋师，贼迄不就抚，遂窥商、雒，南入于楚。
仇少司马维桢出镇通州，到任后，疏称通州内珰守御之能，金侍御光辰论之，谓其不思自树，巧借内援，责备极当。召对平台，上怒甚，曰：「维桢方至通州，亦须让他展布，尔便借题沽名。」会天大雨雷震，因而霁威。
总理淮盐杨内监显名治衙宇于扬郡，内起高楼，落成日，梁直指云构自泗州置扁如楼之广，大书「迎恩楼」字，加以采绘，鼓吹导至，悬焉。云构弘光时为少司马，后降北，与其子铨曹羽明俱为显官。媚珰与媚敌，一道也。
王给谏都， 【天启壬戌，金坛人。天启乙丑科有王都，北直沧州人，未考何官，查甲申传信录，金坛之王都，官太常寺卿，被闯刑夹，舁至家即死，未知即是人欤？】考选时，吏部拟授南道，御笔改北。及沈兵曹迅以条陈边务，特改兵科，都语之曰：「举朝受皇上特恩者，不止我二臣，当思负皇上特恩者，恐又添此二臣。」迅为悚然。
江西解巡抚学龙以翰林黄道周夙望，为所属幕官，随例荐举，若阁中如旧例止批该部知道，上置弗览矣。魏辅照乘 【万历丙辰，滑县人。】不悦道周，批解学龙不得滥荐，且有挑激语。上览之，遂并逮。
庚辰三月之望，上御皇极殿，策会试中式举人，乘步辇，降殿阶周视，距诸士几案咫尺，天颜霁悦。已，亲阅试策，谕礼部传胪，展期二日。十九日黎明，传旨召贡士，中使出，执一名册，传呼黄云师等四十人进，至文华门外。午余，上御殿，召问灭敌雪耻一事，中使传御题十幅，每幅四人共阅，阅毕，以次跪对。上注听甚殷，执笔亲录数语，或有名上注圈点者，天颜睟穆，任人敷陈。二十日卯刻，胪传讫，亭午，吏部接出上谕，以赵玉森、【无锡人。】 姚宗衡、 【歙县人。】 刘瑄、 【澧州人。】 孙一脉、 【沂州人。】 严似祖 【昆明人。】 五名授翰林，黄云师、 【德化人。】 周正儒、【宜兴人。】 宣国柱、 【怀宁人。】 胡周鼒、 【长洲人。】 李如璧 【华阳人。】 五名授科，冯垣登、 【新建人。】 陈纯德、 【零陵人。】 陈羽白、【南靖人。】 魏景琦、 【永城人。】   邦臣 【绍兴人。】 五名授御史，余董国祥、 【安平人。】 颜浑【怀宁人。】 等授吏兵二部有差。后殉闯难者止纯德一人，正儒、邦臣皆于顺治朝以荐起送。
薛辅国观既逮到，不下狱，自分必不死，宴处城外，为理装计。及夤夜诏到，犹鼾睡，家人唤醒，云外有衣红衔诏者。国观始霍然兴，曰：「吾死矣！」仓卒觅小帽不得，裂苍头帽代之，宣读毕，以首顿地，泣曰：「皇上何处臣若此？徒欲籍没臣家，不知臣贫耳。」又呼吴铨曹昌时名，詈曰：「吾死必不置尔！」遂就缢。
自温辅体仁归，辅臣始用外官，如张辅志发、 【万历辛丑，淄川人。】 程辅国祥、 【万历甲辰，上元人。】 杨辅嗣昌、蔡辅国用、范辅汝粹、【万历己未，黄县人。】 谢辅升等，然自嗣昌外，罕当上意者。辛巳，薛罢杨死，起周辅延儒、贺辅逢圣用之。逢圣清谨，延儒警敏，延儒北行，家眷相随，舳舻衔尾，拜尘者栉比。逢圣以次辅不敢先，一轻舟隔数程踵后，人无知者。识者谓延儒酬接太滥，异日临事，徇法则贾怨，徇人则失己，二者之咎，必居其一矣。
周辅延儒至京陛见，上甚礼之，赐宴，上亲作主。退入宫，欣欣色喜曰：「还是他。」故当时所请，如蠲逋、缓刑、起废、罢厂卫、罢京营提督内臣，无不允。且清狱亦命延儒，而一时逮系，如侯司农恂、孙总督传庭胥得出狱，且以赎罪，各握兵权。
长至，上亲郊，传闻天坛旗竿一绒绳价八百金。上虽躬行节俭，而鼠雀于内竖者，亦不能尽革。
流贼张献忠嗜杀，每破一城，则遣一队往屠，如有孑遗，则一队尽戮。间有赦而不杀者，必断其右手，或以左手进，则两手并断。又不许贼营蓄女子，其破楚省时，驱妇女数千，悉拥纳江流，两岸泊尸如叠。又喜嗜人肉，每立其人于前面，割而炙之，一举数脔。又破黄州时，拆其城，役及女子，指甲尽落，血横流，拆罢仍压之。
山东贼李青山据梁山泊，诸生王某为谋主，分遣其众，据八闸，梗运道。周辅延儒北上，二贼以门生名刺来谒，众惊布，延儒命入见，两贼自云：「非敢为乱，以护漕耳。」延儒曰：「如漕粟无梗无失，当言之朝，授汝官，以卫漕船。」及岁终，青山塞安山闸，凿河十里，通梁山，驱漕舟，并系漕卒去，焚掠近临清，意在胁招。张漕督国维惧，适内臣刘元斌率剿寇京军还，合镇兵击之，诱青山降，执送京师献俘。上率太子、永定二王御门受之，凡三十余人，贷一人，磔青山及王，余斩首。方缚付西市，众贼云：「许我做官，乃缚我耶？」至市，青山奋起，所缚之桩立拔，王诟骂当事负约，死乃绝声。
大凌失后，关外所恃八城。己巳，北兵屯义州，势将持久，蚕食关外。时祖总兵大寿驻锦州，失大凌时尝降北，其心不可知。洪蓟督承畴乃自将兵驻宁远，名援之，实制之，脱锦州失，尤得以己当一面耳。时北敌四王子困松杏，粮将竭，闻承畴将至，初亦失色，候骑报云，督师兵距城五十里而屯。四王子指天而喜曰：「吾事济矣。彼提重兵来援，不望城疾趋，有惧我心，惧则怯，怯可破也。」遂分兵绕出督师后，钞其粮运，阻其声援，祖、洪遂成孤悬。朝议救之，陈司马新甲调五镇兵十五万出关，张枢曹若骐以禄少为监督，至关，饷部计兵予饷，大率千兵可得六百，尚杂老稚。饷部以人数不足，减其饷，将领复于六分中汰其小半，实出关八万余。至乳尖山，北兵以三千踞其上，若骐乘五镇兵多，进击，遂拔其寨。无何，北兵大至，若骐议依宁远城拒之。至城，承畴曰：「宁远城小而固，犹可坚守，若顿兵城下，责饷城中，不旬月粮尽，有俱毙耳。」遂速还，于是大同王总兵朴即以兵宵遁。北兵已于所还道掘成三大堑，军士有脱衣甲委器械度者，昏夜倾跌蹂践，死者已众。既历三堑，北兵以铁骑四驰，我兵力疲队乱，遂大溃，惟所斩杀。若骐上海舟得免，朴等五将各还镇，上疏待罪。所携盔甲、兵仗、火器、银米、车马不可胜计，悉以资敌。北兵因我粮械，坐困宁锦，于是款议阴起。
周辅延儒初入，同直贺辅逢圣廉慎而短才，谢辅升清执有担荷，而深刻不为众所附形，以延儒圆敏，其短才深刻益着。然以两人在旁，延儒终有所顾忌。门人在都者，谏垣有章都谏正宸、沈给谏胤培、沈给谏迅，迅为杨辅嗣昌所汲引，故延儒不甚洽。正宸矫矫，不肯依人，胤培善避形迹，未有以贿赂干者，故一时有誉无毁。
江宣抚禹绪 【崇祯辛未，杞县人。】 为周辅延儒门生，居官有烦言，陪推宣大总督，章都谏正宸以为不可。李冢宰日宣 【万历癸丑，吉水人。】 承延儒意，改正点用。正宸疏劾日宣私易，是未尝为阁臣地也，事幸寝。后六月，正宸坐系，人疑延儒修劾云。
起废中，除逆案封疆赃罪计典不与，余得察用。金沙周仪曹镳以言事罢，尝有揭尼周辅延儒之出，王铨部重不知也。延儒问重：「吾乡举废当用谁？」重云：「无如周镳。」延儒默然。镳因所亲谢过，且认为同宗，故得起召。延儒初入，用舍未违禁也，如江陵令史元调【崇祯辛未，金坛人。】 亦门生，欲起之，因章都谏正宸于名下注「钻」字，亦止。
黄侍御澍奉命赈河南，迁延不行。一日，上召对，澍娓娓有言，上连声曰：「住了。」又问：「命汝往河南，何不速去？」澍曰：「无兵。」上曰：「赈济焉用兵？」澍奏：「有赈金十万，无兵谁为护致？」上命给以京营兵三千，仍厉声曰：「限汝三日去。」
周同袍正仪，延儒弟，其父弥留时，曰：「当视如子。」故延儒甚爱之。及在京，日出拜客，路礼曹迈 【崇祯甲戌，宜兴人。】与正仪为儿女姻，复为招摇，候选候考者多趋焉，于是有以七千求词林，五千求科，三千求道者。迈寻改吏部。
壬午，考选各官辰入，赐茶饭，逼暮，上出御中左门，阁臣亦几杌坐旁。人有名册，先令内臣传策，题御书也。已，以次跪对，名字有圈点者，有书所对数语于名旁者，有驳者。内马令嘉植、金令汝砺【崇祯甲戌，仁和人。】 敷对工雅，张大行法 【崇祯甲戌，罗山人。】 高喊而不辨所言云何。罢对，漏已二下，出至午门，令以所对补本进，不得增减。次日，各封入，更数日，得省十二人，余俱台，异数也。
考选科道，吏部、都察院职掌也，上疑徇私，故戊寅考选，召对候考各官，壬午复行之。对毕，郑冢宰三俊、刘总宪宗周面奏：「凡人才品，外核官评，内采舆论，尚恐不确。今片晷天威之下，有才品清卓而口吶，亦有才品卑劣而便佞者，何以裁定流品？且考选科道，从来是部院职掌，如果徇私不当，合加罪斥，乃至劳陛下宵旰，臣等为溺职矣。」上不怿。
台省谢恩后，类候阁，周辅延儒讽以无及厂权，无及谢辅陛。盖延儒之入，王内臣裕民有力，其罢厂权，亦有力。已，以祖制，并罢裕民所管京营，裕民恚为延儒所卖，延儒亦惧为中伤，乃托所善董心葵调停，阴还厂权。相约不罗织士大夫，犹惧诸新进言及，复激其怒，故云。
上每次考选，旨屡云「何以无科贡？」盖科贡所处之地疲瘠，与考极难，到者常少甲榜，待之往往裘敝长安，皆以为谢辅升所票，恨之。及谒，升语次云：「人主以不用聪明为聪明，皇上太用聪明。」又云：「款事诸君不必言，皇上曾于奉先殿祈签，圣意已决。」诸人方愤升，闻数语，以为诽谤，漏泄禁中语。于是朱给谏徽启端，廖给谏国遴显攻之，省中渗和，祸几不测。周辅延儒周旋，得罢职去。
宁锦之溃，北边精锐几尽，而中州寇祸正张，上意亦欲以金币姑缓北兵，端力平寇，谢辅升与陈司马新甲主之。周辅延儒亦欲安享其成，成则分功，败不及祸，其不欲去升以此。
周辅延儒灵颖善对，尝召对，上云：「近日科道横，如杨枝起一疏荐四十二人，是用人不在铨部，只在科道。若杨嗣昌、温体仁已物故，薛国观已赐死，谢升已处郑瓮跏胯U疏又云四凶？」延儒云：「尧有四凶。」上色稍怡。又云：「还有马嘉植，都票来重处！」延儒云：「此皆新进外臣，感特拔之恩，有闻入告，不觉过激，若一经申饬，自不敢妄言。」上曰：「即拟一谕旨来。」延儒退，拟一敕，极口诋斥言官，末云「除已往不究」，三人遂免。
凡考选，矫矫者多入省。兹选，朱给谏徽博雅，杨给谏枝起、廖给谏国遴、姜给谏采、倪给谏仁祯、 【崇祯丁丑，浦江人。】方给谏士亮、光给谏时亨皆能建言。然杨险，廖横，倪阴狠，皆济以多欲，方孤行一意。姜质直而戆，若论品，方、姜、朱似胜。姜于礼垣，能论禁中频事斋醮，亦云敢言矣。
方给谏士亮任兵垣，极敢言，蓟督之裁，咸虑北兵以偏师缀我，而悉锐捣蓟五镇，出关，亦虑精锐尽简，而宣大空虚。士亮疏，欲撤张督福臻，【万历癸丑，高密人。】 倘如其言，后来遵化之失，必且追咎得罪，岂俟监军时耶！至欲用闽将陈鹏为操江，一时勋臣以为蔑祖制，不顾也。
五镇溃后，朝中无言及宁锦者。已，闻宁锦失，洪督承畴执，祖总兵大寿降，曹总兵变蛟死，塔山一城，以不肯降尽城自焚。上临轩垂泣云：「我不曾救得承畴。」敕建祠京师，赠恤从厚，且令设坛，拟往亲祭。今犹俨然也。
陈司马新甲才品心事与杨阁部嗣昌酷似，嗣昌在枢府，墙子岭失，日上机宜，以朝廷遥制军中，将从中旨，事机已变，徒增扰乱耳。尝恨其作聪明误国，颜东抚继祖三旬六调疏，其征也。及阅新甲所刊疏，铺张布置，依然一辙，其阴主款同，然亦有才，能留心边事者。沈给谏迅请召对，面诋之，上曰：「令尔作新甲，恐犹不如耳。」
大同王总兵朴，贾庄之役，托边警还镇，致卢督师象升兵单战死。及出援宁锦，亦溃归，而洪督承畴遂败。初时各还镇请罪，知其为负嵎也，不问。后以朴倡逃罪重，罢还京师，及宁锦失，逮问。周辅延儒所昵董心葵者，为行金，察台省有欲言，怵之曰：「首揆已许不死矣。」故罕言者。上卒震怒，令法司三日谳其狱，卒弃市，延儒不能救也。
中州频失事，台省弹陈司马新甲者猬集，上于措置兵机疏，多云「部科议了来说」。覆疏于本兵名后即列兵垣，两少司马不及，不惟责科臣重，亦所以息其后言也。
尝见圣谕下部科者，黄楮，长仅尺，阔二尺余，界以墨印，龙边，中押御宝，色鲜润。其所谕用朱书，亹亹数百言，字皆行书，甚隽逸。凡下科疏，类朱批日时，以防壅遏，多有子丑时者，盖批阅至丙夜不休也。勤哉！
中州警报频至，令兵部兵垣诣阁中会议，诸臣相顾，寂然良久，周辅延儒云：「上令诸君议，今无一言，何以复命？」然竟无言者。次日，陈司马新甲上疏，科臣署名于后，其言某府原有某兵，某要害当参以某兵，某兵单弱宜益以某兵。纸上历历，不殊聚米，人皆服其才。使其未死，尚有可策。
杨给谏枝起行文纵横疏利，以荐疏过滥，责令回奏，奏上，上披阅，深赏其才。惜有才而贪狡，不善用才耳。
周辅延儒熟于世故，情面多而执持少，贿来不逆，贿歉不责。故门人亲故，自贿及为人行贿，不拒也，或匿其二三，或侵其四五，不问也。每自阁中退休朝房，或私宅见客，彻丙夜。抚道府部多以贿迁，利溥于人，诟贻于己，矧病且中于国乎！
货贿之风，壬午春暮已甚，一监司以五千金营边抚，疑其俸浅，又益二千金，卒得之。一部郎谋浙海道，议者云须五千，作事者靳之，仅许三千金，虽先献半，竟得一守而去。令之俸足者，得礼曹亦必二千，兵曹亦必千金。有营之铨曹，为出一缺，而大力复攫去，绝无无翼而飞者。
修练储备，上催行，下报复，祇烦笔墨，无实事也。即如乡兵，尝过齐鲁，过客多索以放行，然华颠黄口，钝戟短棒，无足恃也。北趋未息肩，南往复相迫，不惟人无停趾，且家得二三人，方足备追呼。时有请以江北班军讨贼，张蓟督福臻请以北直里八府乡兵备边，识者曰：「班军赴工，如入汤火，今驱之干橹，何殊驱市人战？乡兵虽日事奔走，犹以暇服其田畴，今远去乡土，失其农业，家口岂免饥寒？且衣械道里之费，责之本人或不给，贴之邻里则骚扰，且赴边不无水土之不习，将领之朘剥，恐内地有害，于边无益。」王给谏士鑅将言之，为吴廷尉履中所阻，仅言乡兵一节。时部覆不可行，上已批暂调，竟于疏中批免调。
章都谏正宸掌吏垣时，浙中新台省有马给谏嘉植、倪给谏仁祯、曹侍御溶，人称鼎足。然三人者或借之为重，正宸未恃为翼也。
考选故有部属，有同知，兹选俱省台，时谓一榜尽及第，而庸陋朝班矣。上见其条奏多不堪，且乙榜中有起语用哉字者，令王总宪道直考汰，而一时以上言被诮责及言不合时者，俱关节求留，道直分一等为予实授，二等为试御史再考定夺，三等为部属。
宋少司农之普比于薛辅国观，国观死，惧为东林所斥，荐钱宗伯谦益、刘中丞宗周等以求容。时章都谏正宸恶其反复，钞参之，上笑曰：「渠既非彼家人，徒取辱耳，何以荐为？」及南都覆，之普请为常州知府，复入东林书院讲学。书院乃故高中丞攀龙【万历己丑，无锡人。】 所建，噫，中丞耻之哉！
金沙盛太学顺尝之浙，王侍御章时令鄞县，干求不已，乘章入棘，假关节行骗。及黄翰林道周被逮，顺出千金佐行，一时推其义侠，遂得置身缙绅间。及周辅延儒内召，丐札谒浙江熊抚军奋渭，【万历丙辰，商城人。】 许以内转，命仁和吴令培昌为出营资，奋渭因亲礼之，顺遂藉其势关请两浙监司，所至倒屣，皆愚以美转，亦各令其属为出营资。盖挟上力以渔下，借下力以媚上，贤否差署，皆一手握定，获不胜计。及奋渭得南少司马，人益信。初夏，携人营升金及通候金数驼入京，且公言此行当为宋太常玫取相，玫父嘉湖道继登【万历甲辰，莱阳人。】 取京卿，培昌取科。日奔走公卿间，每入见延儒，谈几竟夜，识者曰：「此人必为首揆累。」而一时缙绅方藉以亲延儒，无拒之者。
松山、杏山继宁、锦失陷，朝中有文武官各积米煤之议，未有知马绍愉之往款者。忽钞传绍愉塘报云：「见敌讲和好，敌索金三十万，银三百万，已许金一万，银一百万两，敌尚不肯，决要金十万，银二百万两，如不从，即发兵，尔家所失，岂止此数？」外遍钞传，而兵科未之见。方兵垣士亮疏劾本兵，言：「各地塘报皆上闻，后发科钞传，今忽有此报。伪耶，兵部不宜为此眩惑人心；真耶，则陈新甲主和辱国。」时新甲与王司礼裕民昵，士亮惧为所中，候命数日，须为之白。得旨下，诘责本兵。寻于马给谏嘉植纠疏中命议新甲罪，下法司，拟秋决，上命改拟，竟立决，以泄款故也。
上与陈司马新甲密议款边，手诏往返数十纸，戒弗泄。忽一日报至，新甲偶置案上，其仆不知，持授塘报官，遂钞传于外。方给谏士亮得报，遂疏劾，上怒，故新甲终以此诛。周辅延儒时为首揆，犹力救，曰：「国法，敌兵不薄城不杀大司马。」上曰：「连陷七亲藩，比薄城孰重！」竟诛。
陈司马新甲未下狱，廖给谏国遴、杨给谏枝起、光给谏时亨、倪给谏仁祯倡议必杀之。及下狱，奔走于徐司寇石骐，言必不可杀者，亦此四公。盖前之必杀以索贿，后之弗杀以赂入也。省中之横，至此为剧。
刘内臣元斌尝监京军讨贼，过雄县，纪律颇严。及还，至山东剿李青山，王侍御孙蕃劾其淫掠，旨下差官校拿问，此疏密封下科，不钞传。元斌疏辨，孙蕃因攻王司礼裕民云：「元斌为裕民名下官，裕民暗泄臣疏，故元斌得按款强辨，不然，本系密封下科，未尝钞传，元斌何以知之？」上以孙蕃能发奸，进二级。裕民亦下狱，与元斌共弃市。或云，裕民之死，以比陈司马新甲匿塘报，上借事杀之。
山永马巡抚成名 【崇祯辛未，濮阳人。】 起谪籍，逢人谈兵，侃侃自得，然皆唇吻韬也。成名复从臾姻家潘佥宪永图 【天启乙丑，金坛人。】 以七千金自谪籍躐升开府，仅两月，以失事相牵入狱，骈首西市。
内阁尝题升姜少詹曰广，不下，及召见时，语次有言曰广相材者，上曰：「尝有称曰广为清任和者，朕谓此三字亦难胜，此后曰广进讲，对朕辄悻悻，岂休容大臣耶？」每见考选诸君，言及交际，辄首同乡大老，他乡不及焉。乃当日所号为泰山北斗者，月旦所在，人争趋之，皆进重贽，亦无所辞。则其平日之高声价，勤品题，广延揽，亦为贿府也。君子哉！此陆友云龙所目击，为予言而叹者。
骆金吾养性，楚人，尝过王给谏士鑅，士鑅言中冒滥者多，养性是之，劝其上疏清汰。或曰，金吾棼如发，诚宜加栉，顾此人非端人也，若疏下，俾掌印察核，适为开贿门耳。乃止。
崇祯十年，安庆生员蒋臣进皇明荐举考，张纳言绍先有荐举考，皆宝训诸书采集成帙，事系陈言等语，盖条陈之陈也。时阁臣不解其义，乃票云：「宝训称系陈言，殊欠敬慎，张绍先等议处。」盖认为陈腐之陈矣，传者笑之。

 

三垣笔记附识 中
崇祯 二
壬午元旦，上御皇极殿，朝贺毕，至宝座前，南面正立，顾内侍曰：「召阁臣来。」阁臣由殿东门入，再奉诏，遂趋至殿阶，行叩头礼毕，跪以俟命。上曰：「阁臣西班来。」盖以师席待诸臣也。阁臣起立，尚不知上意，拟分东西两班，又曰：「阁臣西班来。」随有一内侍下引前，上命阁臣上来，诸臣趋进，上曰：「古来圣帝明王，皆崇师道，今日讲称先生，犹存遗意，卿等即朕师也，敬于正月端冕而求。」上转而面西，向阁臣一揖，因曰：「经云修身也，尊贤也，敬大臣也，体群臣也，朕之此礼，原不为过。」又曰：「自古君臣志同道合，天下未有不平治者。」上说至此句，词甚温厉。又曰：「职掌在部院，主持在朕，调和在卿等。」诸臣跪伏谢：「菲才不敢当。」上曰：「先生正是朕该敬的。」言之至再，又再三言先生起，诸臣始起，转下叩头。上退后，遂补赐谕语，与面谕大同小异云。时勋臣不知圣意，亦相率疾趋于阁臣下。上曰：「公侯伯过去。」勋臣尚不解，曰：「东班去。」
周辅延儒再召，吴铨曹昌时自以为功，然实冯旧辅铨之力也。延儒欲复其冠带不得，延儒语人曰：「钱少宗伯之起，易于外而难于内，冯旧辅之起，难于外而易于内。」少宗伯谓谦益也。
吴辅甡入阁，孙廷尉晋、金佥宪光辰皆与有力，故二人皆藉以标榜，甡不能禁也。然晋巧而光辰劲，犹有顾惜，至曹给谏良臣与龚给谏鼎孳继起附会，则一味毒横矣。
冯旧辅铨三次守涿州，与杨冏少维垣守通州，皆有微劳，故抚臣为题补。周辅延儒欲乘此复铨冠带，吴辅甡时为少司马，与金佥宪光辰、孙廷尉晋皆力争，卒格不行。时维垣亦欲因此上疏，求以布衣与九卿科道等同召对，议退敌之策，为通政司所驳而止，防其渐也。张少宰捷素有清望，又非逆案，虽以晋抚陷甡，而甡之声望反藉以起。延儒欲起捷为南总宪，甡坚执不从，捷遂与声气大左。
上尝召周辅延儒等，言及梃击、红丸、移宫三案，云：「此三事皆非。如红丸一案，方从哲 【万历癸丑，绩溪人。】 曾奏不可轻进，皇考愀然曰：「朕势将不起，饮之或徼幸可生，不饮惟坐而待毙耳。」此实皇考欲进，进而稍效，又命再进。时朕与先帝俱在侧，岂从哲所为？挺击一案，实系风颠，朕记为信王在宫，忽片板自上堕，其中戈戟森然，时欲奏闻，既而曰：「此或以深宫须备不虞，故储自先朝耳。」命内官掩完，迄今如故，若遽上奏，蔓同挺击矣。又如移宫一事，尤为不情，当日皇考以朕与先帝俱失母，命李选侍抚养，渠爱如子，朕与先帝故亦事之如母。所谓气殴垂帘，皆外臣不知内庭事，有此纷纷。且魏忠贤固系巨恶，王安亦非善类，若令得志，一等人耳。」语毕，延儒等唯唯。此袁文宗继咸亲语乔侍御可聘者。予后入长安，询之同官，言皆同。南渡后，继咸有疏驳袁侍御弘勋，亦言诸臣风影传说，立论偏苛，当以此为戒。予犹疑未确，念张明经自烈与继咸交最深，持书询其虚实，自烈答云：「往过浔，晤袁临侯，果如乔先生所言。」因自述其所记云：「甲申，过袁临侯署，临侯问：「三案要典具在，操何说折衷之？」余曰：「处国事必平心观理，而后是非明，公论定。张差事，宜如神庙初年王大臣入干清宫及四十一年奸人孔学例，捕执论如法，不复穷诘。上可全国体，下可杜支蔓。王之寀【万历戊戌，蒲州人。】 必欲重加鞠讯，词连郑国泰， 【贵妃弟。】 欲危皇太子，见不逮胡士相 【万历丁未，平湖人。】 远甚。假令朝廷惑于何士晋 【万历乙未，宜兴人。】之说，不兴大狱不已，如国体何？崔文升、 【内侍。】 李可灼 【鸿胪寺丞。】 进药徼幸，罪与春秋许止同，非诚，谋弒逆也，按其不可逭之罪，如律治之，国法既伸，浮议自熄。诸臣必讦以行鸩，必坐以弒君。惠世扬【万历丁未，清涧人。】 必纠方从哲，与赵盾并诛，崔李与辅臣死不服也。李选侍 【泰昌宫人。】 闇陋怙宠，一孱妇人耳，何至与牝朝比？方东宫正位时，选侍晏处干清，诸臣义不得不争，既移宫，则名分已正，诸臣宜密请上加礼选侍，宣示中外，使晓然知朝廷仰体先帝至意。李进忠【内监。】 盗库果否，讯实拟罪如律。一切蜚书选侍徒跣欲自裁及皇八妹失所投井之说，皆可不入告。熹庙曾谕阁臣，缕举选侍殴抗圣母，威挟朕躬之罪。已，又诏暴李选侍过恶，何其失优容也。论者必指选侍为武后，必责选侍以垂帘，皆非。」三案功过不揜盖如此。」
流寇攻陷雒阳，福王遇害，上召阁臣及礼兵二部科召对，言及福王，声泪俱下。诸臣皆请罪，或以气数为言，上曰：「此说不得气数，就是气数，亦须人事补救。」已，备讯福世子所在，并旌死慰生等事。范辅复粹言：「福王有内臣二人，忠义可嘉。」上曰：「还有地方道府县各官及乡官士民，皆当一体褒嘉。」复粹惭而退。
上因雒阳陷，召对诸臣，兵垣李给谏 【崇祯甲戌，晋江人。】 奏曰：「凡兵以取威为胜，今督师杨嗣昌出兵载余，惟初次报玛瑙山一捷，近遂寂寂。似宜另遣一大将助之。」上曰：「督师去河南数千里，所谓鞭长不及马腹，若汝等爱憎起见，无乃太过！」其爱惜嗣昌如此。
旧制，太庙祧庙诸帝，皆止一正后，即奉先殿亦依太庙定制，凡继后、生母后俱不得入。孝宗初，别建奉慈殿以奉生母纪太后，于是宪宗生母周太后与献帝生母邵太后皆祀奉慈。嘉靖十五年，迁主祔陵，罢奉慈祭。穆宗初，奉安继母方太后于景云殿，更名弘孝，又奉生母杜太后于神霄殿。万历三年，奉孝烈、孝恪俱附享奉先，而弘孝、神霄之祭俱罢。以故，神宗继母陈、生母李二太后俱附奉先，然其忌辰皆不得设祭服青。上追念生母刘太后，以不得色养为恨，故欲于宫中再建祧庙，合七后共祀。然自古无二祧庙，再建非礼也。蒋少宗伯德璟以为，必不得已，宁复奉慈。既而上疑其非礼，卒寝。
崇祯十四年，杨督师嗣昌以襄阳失事，为兵垣张都谏缙彦所纠，上是其言，有「自督师以下，调度失宜，巧言善欺」等语，着按法议罪。一时大小诸臣争弹嗣昌，语多过甚。上召六部九卿科道等官入干清宫，怒甚，谕曰：「杨嗣昌系朕特简，用兵不效，朕自鉴裁，况尚有才可取，各官见朕有议罪之旨，大家排击，纷纭不已。如出忠直，何不于兵科未具疏时先言之也？姑不深究，各疏皆留中，谕尔等知之。」
上将枚卜，召周辅延儒、贺辅逢圣、陈辅演入德政殿，赐坐。逢圣以上允其休致，惓怀圣恩，忽大哭，闻者大骇，哭久不止。已，上移驾过中左门，入中极殿，三辅臣亦入殿，留赐宴。逢圣复大哭，拜跪十数不止，上命之出。及出殿槛外，行五拜三叩头礼，复絮哭不止。见者怪之，以为不祥。已，枚卜后，果有拏问下狱者。
上枚卜阁臣，面加召对，蒋少宗伯德璟言：「边臣须当久任，如蓟督何等关系，半载已更五人，恐难展布。」上曰：「不称当更。」德璟曰：「与其以不称更，不如慎之于始。」上又问：「天变如何消弭？」德璟对曰：「天意只在百姓身上，救得百姓一分，即消得天变一分。近为加派所苦，万历年间各边旧饷只三百余万，今加新饷几百余万，又加练饷七百三十余万，民何以堪？」又言：「祖制，三协只一督一抚一总兵，今增二总督三巡抚六总兵，又有副总兵数十余人，总兵太多，不相统摄，督师亦提掇不灵，故皆不用命，宜裁之。」上颔其言。时宋少司空玫亦召对娓娓，九边地形，画成地图，上疑其干进，反不悦。惟徐少司寇石麒称疾不至。
上以枚卜所推多滥，召李太宰日宣、吏科章都谏正宸、掌河南道张侍御瑄 【崇祯戊辰，介休人。】 责之，谓所推房少司空可壮、【万历甲辰，益都人。】 宋玫、张三谟，俱属徇私。日宣与正宸、瑄等皆力辨，日宣复奏：「臣与科道商榷数四，如可壮素有风采，玫少年向学，三谟亦曾掌印过。」上怒，命锦衣卫去六人冠，拏出候旨，旧辅及新辅俱力救，不从。处分毕，王总宪道直复奏：「此番会推，俱冢臣与科道商榷，臣从不敢置一语。」上曰：「此后枚卜，只用翰林，其各衙门三品以上间陪一二人，不许多推，永着为例。」时皇太子与定兴二王皆侍立，上黄袍，太子与二王则红也。
原任金少司空世俊 【万历丁未，义乌人。】 谋复秩，命其子挟重赀至京。其子日事声色，橐如扫，乃伪作书与父，言同乡词林台谏皆饱重贿，仍开一单置家书内，行至良乡，被厂役缉获。时同乡陈佥院干阳、【天启壬戌，武康人。】 虞翰林国镇、金侍御兰 【天启乙丑，会稽人。】 等皆与焉，实未纳一钱也，诸人无以自明，各贿五六千金于厂官，得免。为国镇通线索者，则罢官居长安之房给谏之麒，其同门也。后国镇长班出首，厂监拷得情实上闻，所追金珠皆入内库，责国镇回话。国镇惊悸死，之麒送刑部拟配，世俊竟以贿免。
大僚及台谏以枚卜构竞不休，其不得与会推者，遂造为二十四气之目，摇惑中外。以吴辅甡为杀气，下注「再生复起」。孙廷尉晋为棍气，下注「两头蛇」。金佥宪光辰为戾气，下注「金甲神」。章都谏正宸为阴气，下注「灰地蛇」。吴铨曹昌时为妖气，下注「摩登伽女」。倪宗伯元璐为淫气，下注「假姜诗」。王少宗伯锡衮【天启壬戌，云南人。】 为瘴气，下注「夜郎王」。黄辅景昉为时气，下注「赛黄巢」。马给谏嘉植为膻气，下注「小华光」。杨给谏枝起为贼气，下注「桃树精」。王给谏士鑅为悔气，下注「金鎗手」。倪给谏仁祯为霸气，下注「塑大虫」。周仪曹仲琏为疝气，下注「靠壁鬼」。房给谏之麒为粪气，下注「倭房公」。沈少宰维炳为痰气，下注「喉下癣」。姚都谏思孝为毒气，下注「姚令言」。贺冏丞王盛为逆气，下注「黑面豹」。房少司空可壮为臭气，下注「海上暴客」。吴谕德伟业为望气，下注「啮人马」。冯司马元飙为杂气，下注「顺风火」。袁给谏恺为浊气，下注「泼天罡」。徐词林汧为油气，下注「九尾狐」。瞿给谏式耜为秽气，下注「两眼鎗」。钱寺丞元为尸气，下注「痴虎伥」。末又云：「若水棉花之李日宣，假飞虎之孙承泽，卑卑不足道也。」时日宣太宰，承泽都谏。
上寄耳目于东厂，吏部每遇大选，为之惴惴。后每选，许以二万金，听其自觅谋缺者，遂安堵无虞。
谢辅升罢，贺辅逢圣乞归。时请枚卜，盛太学顺日奔走为宋少司空玫求与不得，奉旨再推来看。九列台省，纷纷各思市德，而热衷大老，有托人请求，亦有躬谒人望其拥戴者。顺或动以利，或愚以周辅延儒意所锺，玫遂得与。及玫等送刑部后拟戍，顺惊窜，已事定，复入京。有言其招摇于延儒者，延儒榜朝房，弗与通，然弗能禁也。
上一日早朝毕，登昭文阁，已，步下阁，御德政殿，召对阁臣等五人，言：「国初弘文馆在禁中，今文昭阁两旁亦可建直房，朕不时召对及讲读，偶有疑问，先生等往来亦便。宋人言亲贤士大夫之日多，亲宦官宫妾之日少。」翼日，命于其地建直房云。
叶刑曹廷秀 【天启乙丑，濮州人。】 素不识黄翰林道周，特为义激，疏救，遂获谴。时吴辅甡以少司马抵京，周辅延儒问曰：「今最急当入告者何事？」甡曰：「自薛韩城、谢德州在阁，皆严刻绳下，致主上疑猜日甚，如黄道周、解学龙诸人，逮系两年余，然果何罪哉！公到，上信任甚笃，宜乘间以至诚感动，佐圣主行宽大。」延儒然之。又曰：「刑部爰书亦宜意。」时甡往见刘司寇泽深，为言道周一案宜从宽拟，且激以古人大义，泽深曰：「名义至重，敢不竭力。」各拟边戍，上初不允，泽深再疏力持，始允道周永远，学龙极边，廷秀边远，各充军。辛巳十二月也。
壬午七月，上召对，问：「张溥、张采何如人？」周辅延儒对曰：「读书好秀才。」上曰：「亦不免偏。」延儒因奏曰：「张溥、黄道周皆微偏，只因会读书，所以人人惜之耳。」蒋辅德璟曰：「黄道周永远充军，家贫子幼，还望天恩赦回，或量移附近。」上微笑。黄辅景昉复与辅甡同言之，延儒曰：「皇上无我之心有同天地，既黄道周有学，便可径用，何言移戍？」上不答，复微笑。既退，延儒顾同辈曰：「上将用之矣。」甡请以公揭荐，延儒曰：「不可，当听圣裁耳。」翼日，遂奉敕，云「黄道周清操博学，见今戍远子幼，朕心不觉怜悯。彼虽偏迂，经此一番惩创，想亦改悔，人才当惜，宜作何赦罪酌用，先生等密议来奏。」上亲书也。延儒等请复道周原官，且言：「皇上此举，众美咸备，在庙堂既悬的以招，则海内将闻风而起，从此皆知学行可贵，皆信廉吏足为，皆悉圣明善善从长，宥过无大之本意，皆感前日磨砺造就，因才器使之深心。盖所关于黄道周一人者小，而所裨于作人厉世君德治象者实大。」从之。
壬午，召对九卿科道于平台，面谕曰：「迩来贼寇愈炽，朝政多舛，皆繇诸臣结党壅蔽，以后务须省改。大小文武官但有请对者，赴会极门报名，次早候对。」退而姜给谏采上疏，内有「朋党之说，皆小人欲蔽塞人主耳目，故为此言，臣不知陛下所称壅蔽，何所见而云然？」上大怒，以为诘责君父。时诸辅入朝，闻召锦衣官甚急，吴辅甡语周辅延儒曰：「此必廷杖姜给谏也，岂可坐视给谏血溅阙廷耶！」延儒方具稿，而廷杖旨已下。
熊司副开元、姜给谏采既下狱，吏部都谏麟征因召对，先请宽宥采，上曰：「姜采重处，固非无因，尔言官，以言为职，当言不言，敢于欺藐。二十四气之说，事同匿名，见者尚当焚毁，乃屡见章奏，何也？言官自己不正，何能正人？」麟征曰：「昔先臣马文升、【景泰辛未，钧州人。】 王恕为吏部时，每遇言官弹疏下部拟覆，必言某官应去应留，某人言当不当，彼时言官亦无敢哗者。此后边疆用人，言官纠正，吏部详核，更得辅臣主持，天下事犹可为也。」又言：「开元虽出位妄言，然封疆事败坏至此，岂得不责备首揆？」上亦不罪。
上以边警日深，督抚不能驱剿，任其焚掠，言之出涕。周侍御灿 【崇祯辛未，吴江人。】 言：「戊寅年五案大法，皇上先已行之，与其严之于后，不若用之于先，请逮治一二最重者，震悚人心。」上然之。杨侍御若桥【崇祯丁丑，北通州人。】 言：「汤若望 【西洋人。】 深明铳法，宜将新造西洋大炮先行点试，然后传其法各边，可以破敌。时刘总宪宗周奏曰：「臣闻国之大事，以仁义为本，以节制为师，不专恃一火器。近来通不讲人才，不讲兵法，任敌所到即陷，岂无火器？反为敌用。若堂堂中国，止用若望铸造小器，恃以御敌，岂不贻笑边方？」上勃然变色，宗周又言：「周灿所奏照五案大法，是今日急迫。」又言：「往日督抚多以情面得，如范志完身任总督，纵敌入口，又借入援推卸，首当议处。仍另敕今日诸臣从头整顿做起。」上曰：「今南下敌兵如何扫荡？从头整顿应做何事？」宗周曰：「惟在皇上敕吏兵二部慎选督抚，操将练兵，但目下只说才望，不论操守。」上曰：「督抚必才守兼全方可。」宗周奏：「须操守为主。」上曰：「大将另是一段才干，非区区一操守便可胜任。」宗周又因傅司农淑训【万历甲辰，孝感人。】 请宥熊司副开元等，言：「朝廷待言官，可用则用之，不则置之，皇上急切求言，而二臣因言下狱，于圣政有伤。乞赐矜原，以开谏诤之路。即如词臣黄道周，言语激烈，有朋友不能堪者，皇上不但待以不死，且复其原官。今二臣戆直不及道周，何不幸不蒙法外之宥也？」上曰：「黄道周特恩，不得比例。似此愎拗偏迂，候旨处分。」时阁部俱同辞申救，而金副院光辰言之尤力，遂并议处。光辰复言：「宗周为人清直，在都察院虽不动声色，人心亦为振肃，望皇上留此老臣。」上不允。已，退入暖阁，遣内官传旨辅臣，有「刘宗周革职，刑部拟罪」等语，诸辅臣持不发，乞面奏，唇寂踔劣埃蜃嗔龋恍怼＝ǖ颅Z援唐太宗优容魏征故事以请，上曰：「朕不及太宗才，若其闺门德行，朕亦不愿学。」德璟又言：「太宗巧于取名。」上曰：「如何？」德璟言：「人臣敢言，用之则名在人主，罪之则名在臣下。太宗本不喜魏征，所以曲加优容者，欲成其名耳。」周辅延儒等复婉解之，上遂举笔削去「刑部拟罪」四字，色稍霁，曰：「故辅体仁曾言其愎拗偏迂，果然。」已，诸辅退，往谒宗周，颇有德色，宗周不致谢，惟让诸辅臣某事错，某事不做，娓娓不已。诸辅臣曰：「难做。」宗周正色曰：「诸公尚说难做，更有何人可做？」诸辅臣皆。后宗周过宝应，乔侍御可聘往见之，语及延儒，曰：「大错。」再语及吴辅甡，曰：「比首辅胜，然错亦不少。」
上每发本，俱先经览定，分为首票通票数套，其最重大者，亲封黄绢小匣，御题某日某时送阁。及票拟签上进，亦封原匣内，写某日某时某臣等谨封，余则分项入套，以文渊阁印钤送而已。及批红发下部科，复将亲批票签密封送阁，其慎密古未有也。
李襄城国桢短小犀利，有口才，数上书言兵，又自请于京营外选练所官舍，上甚喜，即令拟敕行之。及商议俸粮增给不赀，岁费二十余万，又请内库兵仗铳药甚多，乞御书营额，因取敕内「共武」二字以请，上为亲书「共武堂」赐之。未几，京营总督恭顺侯吴惟英【洪熙时吴克忠裔，通远人。】 罢，特以国桢代之，官舍皆并入京营云。
张致雍原系宣大废弁，以用哈攻敌上疏干进，已经部中驳议数次，蒋辅德璟亦核其情形，附于守边赏抚内，在御览备边册中，未及进呈。是日，上密召之面议，甚喜。而哈在极西，敌在极东，实不相及也。卜在宣大，虽与哈市，亦非能用哈者。上既不召阁臣，无从面驳，故止以原册进览。翼日，召对中极殿，顾德璟曰：「昨册东西边落皎如列眉，极好。」
崇祯之末，有倡议令各王府捐数十万金助饷，俟事宁补还者，上谕蒋辅德璟拟书稿行之。德璟言：「各王府自固藩封，捐赀守城，自所应为，亦即是助饷，似不必别有助饷之名。且现在各府自守不暇，即助亦不能多也。」乃已。
浙粤二镇诸大弁，竞营求相持，久不推，而大珰有为其弟地者，枢部堂司避嫌不举，致蜚语上闻。一日，上召职方王郎中永积入德政殿，诘其不推之故，永积以外寇交讧，边镇方急，未暇推及内地为对。上怒，镌其官归，而大力者果得二镇以去。
蒋辅德璟纂九边十六镇原额新额兵马钱粮，名御览备边册，另进明册一本，蒙上面谕，令会户部堂司磨算，亦不甚差。只各边兵马数目报户部甚多，报兵部甚少，户部止据边册给发。又各边原有屯田盐引民运本折，少者数十万，多者百余万，自为支销，并不提起，即岁终一奏报，竟不经目也。万历戊午以前，部发边饷银三百万，尚苦其多，今日加至二千三百万，尚苦其少，而兵马益不可问。又天津从海运蓟辽诸镇另有本色米豆可三百万，惟仓场督臣及津抚司出入，部中不问，而米豆半委泥沙。时德璟语堂司云：「必合津运部运及各边民运与屯盐通融察算，则边饷恐犹苦多，而加派之新饷、练饷皆可裁。」因复条为十款，责部中登答，然各边究未通行也。
贾侍御继春请优待李选侍一揭，原不错，乃为东林所斥，悔而求用，真错矣。翻局后，乃予环召，一疏攻杨、左甚力，而又一疏改正削夺缇骑诸毒政，亦非全为不善者。上即位，以学使者首纠逆枢崔呈秀，拜疏更在杨侍御维垣先，其急欲为善又如此。乃因此局再翻，遂广荐东林诸公数百人，以希见容，似另一人者，故予疏中亦刺及之。大约继春功名念重，忽浙党，忽东林，茫无定向。但原其本心，亦欲为善，此定论也。
杨司马嗣昌奉命征流寇，连陷亲藩，有言其服酖死者。上一日召诸阁臣，语曰：「朕昨夕梦故辅杨嗣昌稽颡庭下，曰：「臣鞠躬尽瘁，死而后已。为诸臣不公不平，连章见诋，故归诉皇上。」朕语之曰：「如某疏犹公平否？」嗣昌摇首曰：「亦未然。」」语毕，天颜惨恻。既而刑部以辟追拟，不许。
故事，经筵有二案，一在御前，一在讲官前，俱有讲章。而日讲则止一御案，第以经书置案上，讲官指书口讲，无讲章也。讲官韩翰林四维屡次遗忘，上谓阁臣曰：「日讲可照经筵例，亦置讲章，朕有所疑，可据以问难，而讲官亦不至遗忘。」此后遂用讲章在御前，讲官用牙签指讲云。
廖给谏国遴、杨给谏枝起每遇考选诸人至，必造门先谒，或需索不饱，则夤夜叩门，不曰「某要路嗔汝」，即曰「某言官将纠汝」。闻有囊橐俱罄至货袍带以赂者。
惠司寇世扬，因会推忤旨闲住，郑太宰三俊重其素望，故以左副都推，非例也。上以询蒋辅德璟等，皆力赞之，遂赐点用。德璟等皆跪颂圣鉴得人，三俊亦喜谢，中外欣然。已，三俊罢，世扬亦久不至，命革其职。德璟与黄辅景昉等具揭救之，请免其革。若非末路失身，一生真伪谁复知之？
熊给谏开元、姜给谏采杖后，周辅延儒恐烦言日至，故密言于上，起王辅应熊于家。盖应熊为声气诸公所畏，若延儒行，则应熊居首，藉以护持耳。
上以流寇横行，怒中外诸臣无任事者，周辅延儒曰：「昔诸葛武侯天下奇才，犹云「臣鞠躬尽瘁，死而后已，至于成败利钝，非臣之明所能逆睹也。」况今人才不及远甚，所以难耳。」上曰：「卿知武侯出师表中尚有「汉贼不两立，王业不偏安」二语乎？彼欲以偏安之天下灭贼，今奈何以全盛之天下纵贼？」延儒无以应。
叶旧辅向高每疏揭皆发钞，自温辅体仁入阁，言：「密勿之地，不宜宣泄。」自后有揭无疏，始不复发钞。至密揭或出手书，并不存录阁簿。即如会推用人有点有否，大约出首辅揭帖居多，其它皆然。宋李沆、明刘大夏【天顺癸未，华容人。】 皆不肯用揭，可法也。
陈进士丹衷上疏，请调两广土司兵平流贼，上召对，言之娓娓，特授御史，命往调。还宫，召后妃宴，喜动颜色，云：「朕今日得一奇士，不费朝廷斗粟一金，而可调兵平贼。」及丹衷至南都，有言士兵不可空拳调，且即听调，恐沿途不免驿骚，丹衷遂迁延不行，及国亡，犹滞南都也。
磁州一士人女，与嫂皆有色，贼困其寨，指名求之。寨中人议出之以缓祸，女妇即相携投绝壁下，立碎。贼怒，攻破寨，杀其父而去。
闯贼掠三边，繇鄜、延上榆林，中部知县朱新(走 )【晋宗，别本皆作朱华堞。华堞系楚宗，恭王七世孙。时为宣谕楚、豫、江北一带义勇使。ｋ注：朱新堞。出《明史．列传第四诸王》】自知守城不支，先令妻妾各自缢死。有一妾尚未配合，急遣之去，妾垂泣请，甘投环。新(走 )亦从容缢死。
张国宪，宿州人，有二女。辛巳贼至，二女及兄张国俊妻龚氏泣拜，国宪曰：「幸各逃生，勿我为念。」各缢，贼询知感叹，不杀人而去。
蒋户部主政臣 【桐城青衿，初名姬胤，崇祯中举贤良。】 献议，欲改纸钞为铜钞，识者知其重而难运，虽糜费甚多，卒无成。时南北所用钱大如脐，手脚即破，未几国亡。信乎钱运关国运也。
予赐环北行，遇成枢曹德于舟中，自言耻罹沈给谏迅荐，然迅卒死难。及渡江，居金沙，语人曰：「我未渡江时，望东林诸君如山岳，及渡江后，始悉钱谦益、熊明遇等所为，夙昔之意都尽矣。」又曰：「舆人之口皆言张捷美，而诸公攻之，何也？惟刘中丞宗周、章给谏正宸则所心折者。」
山右秦抚军所式， 【崇祯辛未，三原人。】 体干壮大，腰可七八围，每舆人肩行，数步则喘。欲其马上应贼，骁捷如飞，难矣。既点复更，转易如流，铨部之误封疆乃尔。
周辅延儒、吴辅甡同被逮，甡陆道星驰，延儒言病，从水道徐行。识者疑其候王辅应熊抵京，为解免地也。闻上使人微伺，见应熊舟行则延儒亦行，相去仅里许，故应熊至京随罢，而延儒终不免。
高给谏翔汉 【宝鸡举人。】 既降闯逆，有言其以陕西举人，挟闯逆贿，夤缘入兵科，为停抑章奏，久通消息者。予初谓言过，及读吴常少麟征殉节录云：「逆臣高翔汉已受贼署，解说百端，公厉辞折之，翔汉愧恨去。」又见吴邦策国变录载：「翔汉为闯逆左都，既自降，又说降，且越擢乃尔。」挟贿夤缘之言，无乃非讹。
四川陈巡抚士奇 【天启乙丑，镇海人。】 能文，先为提学则专谈兵，及为巡抚反谈文，人以为两反。又误听讹言，谓境内无寇，尽撤沿险各兵，故诸贼乘隙，城邑多陷，蜀人深怨之。后解任驻重庆，城破，为贼张献忠凌迟以死，亦可伤也。
周辅延儒既奉旨赐死，蒋辅德璟等揭救，言：「延儒赴召之初，一切奉扬圣德，如蠲租起废解网肆赦诸大政，中外欣传有太平之兆，即我皇上，亦曾有功多过寡之谕。但其赋性宽，以致门客宵壬乘机假借，纳交通贿，延儒不能尽知，即知亦不能力绝。因而宠贿彰闻，疵垢多端，天鉴昭然，罪安所逭？部院以烟戍议上，诚当其辜。至视师一出，奉命即刻起行，似亦慷慨图报。其驰驱通义一带，亦不无微劳可悯。乞皇上法外施仁，俯从部议。」上曰：「览奏揭，朕心则然。但周延儒罪犯太重，前面谕已明，如滥用匪人，遗误封疆，比昵奸险，营私纳贿，及亲履行间，回朝面询，应将兵情据实陈奏，极力挽救，庶几收效桑榆。而乃欺蔽机械，较前愈甚。若律以祖宗大法，当在何条？念系首辅，姑从轻处，勒令自裁，已有旨了。」 
上召对诸臣，言及练兵一事，蒋辅德璟云：「臣幼读会典，见高皇帝教练军士，律以弓弩刀鎗，立行赏罚，此练军法；凡卫所总小旗捕役，并以鎗胜负为升降，凡袭替，官舍比试，必须骑射娴习，方准顶袭，此练将法。所为圣子神孙百世计，至周悉也。岂二百年无一兵，至今方设兵？亦并无一饷，至今方设饷？」上悚然起听。又言：「祖制，各边养军，止屯盐民运三项，原无京运银两，自正统始有数万，至万历末亦止三百余万，名曰辽饷。又有抽饷、炼饷，并旧饷约计二千余万，比万历末加至五六倍，民穷财尽，而兵反少于往时，不知作何销耗？」又言：「今日卫所官军，尤为急迫，文皇帝设京略七十二，计军可四十万，畿内八府军二十八万，又有中都、大宁、山东、河南班军十六万，春秋入京操演，深得居重驭轻势。今班军虚冒包揽，不可胜诘。且自来屡朝征讨，皆用卫所官军，军有父母妻子，与乌合不同。自嘉靖末始募兵，遂置军不用，以致加派日增，军民两困。惟愿宪章二祖，修复旧制。」上颔之而已，不能行也。
上亲享太庙，拜揖最恭且久。壬午年享庙，蒋少宗伯德璟每遇一揖，辄默诵清庙惟天维清烈文诸颂，又每遇一拜，辄默诵祖宗十三庙号，尚未起也。
周辅延儒绝命诗曰：「恩深惭报浅，主圣作臣忠。国法冰霜劲，皇仁覆载洪。可怜惟赤子，宜慎是黄封。替献今何及，留章达圣聪。」
甲申正月元旦三更，上率皇太子视朝，百官未至，惟李辅建泰踉跄至，上不悦，遂罢朝，识者以为君臣乱离之兆。是日昼暝，自寅至申，阴翳始散，终无日光，人人忧危。
段氏，怀远人，生员李本妻也。甲申，乱兵入怀城，段氏避居南安，贼迫上马，誓死不从，痛骂，贼举刀裂脑，立毙刃下，尚骂不绝口。
湖广何抚军腾蛟 【天启辛酉举人，黎平县人。】 谙数学，崇祯末，与王抚军扬基、 【天启乙丑，潜山人。】 何内监志孔谈时事，腾蛟附耳云：「贼已入晋燕分度，且前星易位，帝星照南。」诸人皆欷歔，不两月果验。
癸未，举场左右，人鬼混杂，薄暮，人屏不敢行。一时贸易多得纸钱，知者皆投之水，有声则钱，无声则纸，皆以此辨之。亦一异也。
上虞赵钺，老部胥，奸蠹也。因与部诸新胥瓜分不平，愤激上密疏，尽发积弊：一、辽盐原议引价四万余两，解部充饷，而米不纳宁远，银亦不交户部，计二十余年，诳匿可百万金。一、新增附纲二十九万引，多无归还，及天津派买米豆，并带运追比挂欠米折船价水脚各项，尽属侵渔，每年数十万。一、长芦及淮北盐价逋负甚多，必责按年征解。一、朋扣马干为各镇道将侵分，岁数十余万。一、各处屯牧加增钱粮，并不察催，皆被侵隐。一、召买弊大，宣镇每年十二万，尤为奸蠹，即他处可省亦数十万。一、各州县摊派里甲储备米豆，不可胜计，亦宜察核。其疏在癸未年冬十月，蒋辅德璟于召对时力言数次，上面允即发，而究未发。或谓诸胥所为，诸胥因各辇金逃散，至甲申年正月始发此疏，然无及矣。
上于癸未年九月发帑金四十万买米，是时若折米给军，每担八钱，上下两便。且仓米可省支放，所积自多，其与召买民间转输出纳之费，利害易见。倪司徒元璐既面奏，蒋辅德璟亦力赞之，退复具揭。而京商豪家专以囤米召买为利，竟不能行也。户部不得已，以一金买一担，价高，米恶甚，金粟俱空，付之太息。
上以秦寇日炽，命白广恩充总兵官，挂荡寇将军印，拨与秦兵三万，一应剿抚，听便宜行事。蒋辅德璟等以广恩系降丁，且先闻召不赴，恐跋扈难专任，欲仿先朝用王骥、蒋贵例，以知兵大臣与广恩共事。上恐其掣肘，止欲设监军一员，为调剂文武，督催钱粮。德璟终以为疑，仍请择一豫楚总督调度之，但不必并在行间，以总兵前驱，以督臣后劲。又闯贼秦人，恐秦兵以乡情辄有呼应，应听广恩设法选补，与豫楚寨丁兼用，皆从之。后广恩卒降闯。
上因闯贼入关中，百姓多从贼，叹息久之，因言：「前曾面谕该督，善用好将好有司，有好将，自然兵有纪律，不敢扰民；有好有司，自然抚绥百姓，百姓视之如父母，谁肯从贼？这固结人心，还是剿贼前一事。」蒋辅德璟言：「爱惜人才，正固结人心处。」魏辅藻德亦言：「边臣任事少，畏事多，固是时势艰难，人多掣肘，亦因功令太严，恩威莫测，恐一干圣怒，则无功有罪，是以畏首畏尾，俱不敢做。即举用一人，亦恐有受人营求为人复官之嫌，所以蓄缩耳。」上曰：「朕正欲人实心做事，岂真有此？」藻德又言：「刑部罪累诸臣，亦未尝无人。」上命诸辅臣举姓名以闻。次日，御批到阁，云：「昨面议爱惜人才一事，朕再四思维，只因严毖封疆，警振人心，原非得已。祖宗之封疆，祖宗培养之人才，祖宗垂宪万世之法律，必如何三者并行无碍，既无废法，亦无废事，诸辅臣分别以闻。」于是先释郝侍御 及许定国二人，命从秦督剿贼。久之，始释熊司副开元、姜给谏采、方给谏士亮、蒋侍御拱宸、尹枢曹民兴【崇祯戊辰，嘉鱼人。】 等于狱。
杨司马嗣昌欲用洪司马承畴为总督，尽留秦兵入援者宿蓟辽，秦督孙传庭具揭力争，言：「是兵必不可留，留则寇势渐张，究无益于边，是代寇除兵也。且兵之妻孥蓄积皆在秦，久留于边，非哗则逃，将不为吾用而为贼用，是又驱兵从贼也。」嗣昌不能用。
秦督孙传庭练兵长安，马兵五六万，秦绅苦之，倡议于朝，谓宜速出。传庭以八月出潼关，旗甲甚盛，锐意灭贼。遂屡败其兵，贼有议降者，独贼首李自成曰：「吾屠王焚陵，罪恶滔天，姑支数月，决一战，不胜，则杀我以降。」时师露宿，与贼持，淫雨大降，七日夕弗止，粮糗三日不至，马足陷泥淖中几尺，将士皆无人色。雨稍霁，饷车稍稍至，又为贼劫。传庭无可奈何，退师河畔就粮。时总兵白广恩本降贼，与高杰素不相能，传庭不尽知也。兵既动，贼选骁渠数千人犯之，杰兵且战且走，望广恩为援，而广恩已兼程退汝州，杰兵大溃，广恩兵闻之，亦大溃。传庭驰至关，贼亦大至，传庭收溃兵阵城外，自登陴督守御。时广恩妻孥在关内，闻城外兵败，率其阿保妻孥，夺门出，潼关遂陷。传庭挥刀跃马入贼阵，遂遇害，乔监军元柱亦伏剑死。自是关以西无坚城，而西安遂陷，传庭妻冯氏率三妾二女皆赴井死。
闯贼已入关，推秦督，无敢行者，上曰：「往者罪废诸臣，廷臣多以知兵举之，破格起用，何故推督抚又云无人？」吏部不得已，以起废余抚军应桂【万历己未，都昌人。】 推，然非其才也。点用后，上召对应桂，问以方案，应桂惟言难，以无粮无将无兵为言。上命户兵二部速议拨与，又召监军霍侍御达， 【崇祯辛未，长安人。】命速行料理。达奏：「如有兵有饷，臣不惜一死报国，若无兵无饷，空死无济。」因伏地恸哭。已，二人行至陕西，彷徨河干，竟不能进。
癸未，进士选馆，百计钻营，正卷副卷以银数之多寡为低昂，遂至互相刷揭。上闻之，谓内臣曰：「新进士选馆，将城内金子换尽矣。」命下日，止取正卷副卷与未考者一体候选，不得优。
往时，台省犹以弹射政府为名高，及崇祯末，候考诸知推谒政府皆称门下士，或政府止之，已俯伏而拜，连呼老师不绝矣。士气卑坏至此，亦亡国之兆。此吴辅甡向予言者。
贼破陕西，都中震惊，吏部犹开贿赂。上闻之，设高皇帝牌位于朝，令各官抽签，时地方多残破，有规避不出者，前一人代后一人抽签，领凭驰报，刻期到任。
王总督永吉 【天启乙丑，高邮人。】 闻闯贼入秦，知必渡河，甲申二月二日，疏请撤宁远兵守关，谓：「不独宁远军民欲入关内以图存，即山海军民，亦欲借宁远兵力以自助。请敕镇臣三桂料理。」陈辅演不敢决，批抚镇奏明定夺。已，抚镇奏皆合，卒格不行。
京师闻宣、云既陷，诸臣皆以京兵不足恃，非蓟督王永吉、宁远吴三桂、密云唐通合力一战不可，上然之。陈辅演以为不可，揭云：「一寸山河一寸金，锦州告急，宁兵万不可调。」上命召诸臣赴阁会议，有主不可调者，有持两可者，有主迁南京者。独朱成国纯臣、倪宫詹元璐、金少司寇之俊、【万历己未，吴江人。】 孙都谏承泽以为当调，而吴都谏麟征争之尤力，谓事当从实，其言云：「宁远当徙与否，该抚镇当与皇上密议之，而辅枢二臣当与皇上密决之，委之盈廷，谁执其咎？然臣请任其咎矣。嗟乎，自有封疆之难，死法死敌者比比，而朝廷曾不之惜，则夫裹革沙场，横尸西市者，皆赍志而未瞑目者也。宁远一镇一抚，皆当今人杰，臣再三思，不觉汗泪俱下。」又因阁部议久不决，极言：「关外九城势必弃，弃则关门益薄，无与守者。弃地不可，弃地兼弃人不可，弃人失天下将士心，是失天下，愈不可。吴三桂勇将，宜拔用，无委之敌人。今寇旦夕发秦晋，若使来扞京师，一举两得。今日之事，当揆缓急，无论是非也。」趣六垣署名，竟互诿不决，乃独署之。疏留中，又补牍云：「边臣不可令有惧心，不可令有死心。臣读吴三桂疏，言切情危，若有格格不忍言之意，臣知其有惧心。始以裹革自任，终为父弟乞恩，臣知其有死心。今寇势方张，不使徙近捍御京师，则何恃乎？」陈辅演、魏辅藻德皆与是议左，方辅岳贡移书南司马，深咎之，麟征不顾也。已，上发阁，演又具揭，以为外之督辅亦当佥同，乃请圣谕差官前去，及取回【「回」字依抄本甲补。】 奏，皆以撤宁援京为便，始得旨去。永吉闻命，与三桂以三月初出关，徙宁远五十万兵，日行数十里，十六日入关，二十日抵丰润，而京师已陷。
张司马国维 【万历辛丑，吴县人。】 坐边疆失事下狱，吏垣吴都谏麟征率同官理之，得释。因请赴江南，辜榷货财，应军实急需。六垣皆往饯，独麟征举觞属之曰：「今四方空虚，流亡啸聚，方深咎催科，吾闻抚字之良吏，不闻催科之司马。」国维有惭色。
甲申三月十六日，上御东左掖门，召考选官三十二人，鳞次面对，以安人心、戢狡谋、用兵足饷为问，每一人答讫，御笔亲注圈点，自斟水磨砚。席上置茶一壶，不时取饮。退食后，又复进座，自卯至亥方罢。即寇陷昌平日也。十七日，内珰犹差人索考选官赏银，每名十两。十八日，李冢宰遇知【万历庚戌，洋县人。】 升官，张司马缙彦拜客如故。未时，寇陷彰义门，十九日巳时，陷顺城门，遂进 【抄本甲「进」字校改为「迫」字。】 皇城，上与后俱自缢，考选官皆降。越数日入朝，过东左掖门，尚有指而太息者曰：「此前日御试处也。」
贼陷平阳，上召阁部九卿科道等官曰：「朕非亡国之君，事事乃亡国之象，祖宗栉风沐雨之天下，一朝失之，将何面目见于地下？朕愿督师，以决一战，即身死沙场，亦所不顾。但死不瞑目。」遂痛哭。陈辅演请代，上曰：「南人不可。」次辅魏藻德、蒋德璟、邱愉、【天启乙丑，宜城人。】 范景文、方岳贡俱请代，皆不允。至李建泰 【天启乙丑，曲沃人。】 请代，上曰：「卿以西人平西地，朕愿也。」
长安街上有一换钱小民，失记姓名，闻上需饷，囊中积银三百两，伏阙助公。上嘉其意，拜官锦衣卫百户，谢曰：「贼信急矣，留财无用，且此身恐未必保，何有于官？小民愚蠢，亦不知做官也。」固辞不受职。
上拟彰义门外为李辅建泰郊饯，建泰固辞：「此国朝未有之礼。」乃下礼部议，于正阳门楼上设五十余席，卜吉卯时驾出，文武官员分侍两班，建泰行五拜三叩头礼，上取酒三杯奉建泰饮，曰：「卿即朕，朕即卿，朕与卿无两身，凡事以便宜行，先发后闻。」建泰簪金花二枝，披宫锦一端，谢恩毕，从彰义门出。监军乃兵部凌主政（马冏）【崇祯癸未，歙县人。】 也，建泰所荐。是日天霁风和，咸幸此行馘贼。及行至大名府，马部兵因粮饷不给，散去若干。建泰三日止得麦饭一餐。（马冏）腹饥坠马，稽迟中道。上又诏促之，建泰畏贼不进。前召对后，出西长安门外，轿摃忽折，竟败。
上亲饯李辅建泰于正阳门楼，赐酒三杯，即以杯赐之。既又以兵事郑重，复自撰文一通，亲洒龙笺用宝，于正阳门上亲手赐之。其敕云：「朕仰承天命，继祖宏图，自戊辰至今甲申，十有七年，未能修德尊贤，化行海宇，以致兵灾连岁，民罹水火，皆朕之罪。至流寇本我赤子，盗弄干戈，流毒直省，朝廷不得已用兵剿除，本为安民。今卿代朕亲征，鼓励忠勇，表扬节义，奖劝廉能，选拔雄杰。其骄怯逗玩之将，贪酷倡逃之吏，妖言惑众之人，缺误军糈之辈，情真罪当，即以尚方从事。行间一切调度赏罚，俱不中制。卿宜临事而惧，好谋而成，剿则真剿，歼渠宥胁，一人弗得妄杀，抚则真抚，投戈散遣，万民从此安生。以卿忠猷壮略，品望宿隆，办此裕如，特兹简任。告庙授节，正阳亲饯，愿卿早荡妖氛，旋师奏凯，侯封进爵，鼎彝铭功。有功内外文武各官，从优赉。朕仍亲迎庆赏，共享太平。预将代朕亲征安民靖乱至意行示谕，咸使闻知，特谕。」
蒋民曹臣以桐城一青衿言生财，得授是官，首言钞法可行，且言：「岁造三千万贯，一贯值一金，岁可得金三千万两。」王少司农鳌永【天启乙丑，德州人。】 亦以为必可行，且言：「初年造三千万贯，可代加派二千余万，此后岁造五千万贯，可得五千万金。所入既多，将金与土同价。」其言甚美，然实不可行。上特设内宝钞局昼夜造，募商发卖，而一贯拟鬻一金，无一人应者。鳌永请每贯蠲三分，止鬻九钱七分，京商骚然欲去。蒋辅德璟言：「民谁肯以一金买一张纸？」上曰：「洪武时如何行得？」德璟曰：「高皇帝似亦以神道设教，当时只赏赐及折俸月钞，其余兵饷亦未用也。」且言：「民穷已极，宜安静以悦之。」上不听。及内宝钞局言造钞宜用桑穰二百万斤，旧例采取北直、山东、河南、浙江诸处，分遣各珰催督。又五城御史言：「钞匠除现在五百人外，尚欠二千五百人，议于畿内八府州县多方勾解。」德璟皆拟旨不允，上命改票，赖德璟极言其弊，谓：「所募二千五百名，月加费米千石，银九千九百五十两，得不偿失。且北直、山东、河南新经变乱，无桑安有穰？至浙江杭、嘉、湖三府，虽宜桑，若责以二百万斤，即尽括亦不足。」揭入留中，后竟得免。
光给谏时亨疏言练饷殃民，追究倡议之人，蒋辅德璟拟旨，有「向前聚敛小人，倡为练饷搜括，致民穷祸结，误国良深」等语，上不悦，因召对面诘曰：「这票内聚敛小人为谁？」德璟不敢直斥杨嗣昌，但以旧李司农待问【万历甲辰，南海人。】 对，而于科臣则云失记。上曰：「朕非聚敛，止欲练兵。」德璟曰：「上岂肯聚敛？因既有旧饷五百万，新饷九百余万，复增练饷七百三十万，当时部科实难辞责。且所练兵马安在？蓟督抽练兵四万五千，今止二万二千，保督抽练三万，今止二千五百，保镇抽练一万，今止二三百。若山永兵七万八千，蓟密兵十万，昌平兵四万，宣大山西兵、陕西三边兵各二十余万，一经抽练，将原额兵马俱不问，并所抽亦未练，徒增七百三十万之饷耳，民安得不困？」上又言：「今已并三饷为一，何必多言？」德璟言：「户部虽并三饷为一，然外州县追比只是三饷。」上震怒，责以朋比，德璟力辨，诸辅臣复为申救，而倪司农元璐以钞饷系本部职掌，自引咎，上始稍解。德璟退，又言：「臣因近日边臣每言兵马，皆止以抽练之说，或数千，或数百，抵塞明旨。而全镇新旧饷兵马数万，概不言及，是因有练饷而兵马反少也。又近日省直各官，每借练饷名色，追比如火，致百姓困苦，遇贼辄迎，甚至未见贼先迎。虽三饷并急，不止练饷，而练饷尤甚，盖至外无兵内无民，且并饷亦不能完，故追咎于议练饷之人。冒昧愚戆，罪当万死。」因引罪出直，上虽慰留之，竟以此去。未几，练饷亦议裁。
蒋辅德璟以北直、河南、山东召买米豆九十余万，计民间当费数百万金，为害甚多，于召对时力言之。上命拟谕罢之，德璟复言：「祖制，各边除屯盐民运本色外，原无户部旧饷折色，今既有旧饷，复增新饷练饷，括尽民间金钱，已不堪命。近复以给关宁遵密四镇，而于北直、山东、河南召买米豆百万，拘摄富户，充召买之役，又复勒运至天津交纳。一切车辆驴骡及衙役使用勒索之费，赔累困苦，未易缕指。闻贼中鼓惑愚民，皆指加派，而加派之害，莫甚召买。伏祈即赐裁行。」此疏于二月上，留中。既告归，三月上自草罪己诏书蠲免，然已晚矣。盖各边将士视米豆如泥沙，止欲金钱而已。在内召买之苦如此，而在外轻贱米豆又如彼，何苦括内地之膏血，以填塞上之泥沙乎！
蒋辅德璟既予去，孙都谏承泽、汪都谏惟效 【崇祯辛未。】 皆上疏留之，承泽言尤峻，有「乞罢臣官而留德璟，如用之不效，请伏妄言之诛」等语。魏辅藻德不得已，亦上言：「德璟贯串古今，博综典故，为皇上左右所不可一日少之文献。」然已先传称首揆矣。上御批密封下阁，有「大臣进退原不敢轻」之语。德璟初因山西新陷，未敢辄去，又以在廷连章见留避嫌，即具疏辞朝行，故不及闯祸。
旧例，国子监分献用翰林修撰编简为之，未有用王府简讨者。张简讨之奇、 【崇祯庚辰，新城人。】 刘简讨世芳 【崇祯庚辰，肤施人。】因侍定王讲读，挂翰林一衔，从不与翰林事。是秋，遣魏辅藻德行礼，藻德以庚辰进士，三年入阁，诸编简皆前辈，不便使分献随行，故用之奇、世芳，皆庚辰同年也，然亦变体。
上以闯逆渐逼，命群臣会议，以二月二十二日缴，以次日召对。时上手李总宪邦华 【万历甲辰，吉水人。】 密奏，内云辅臣知而不敢言，上指问何事，陈辅演以项少詹煜议单为言，上即简阅，默然。蒋辅德璟又奏，一时廷议俱言东宫宜南往监国，上不应，而光给谏时亨参李翰林明睿南迁为邪说。上不悦，即召入，面诘曰：「邪说皆同，乃止参李明睿，何也？明系朋党，姑且不究。」遂无敢言者。
有人运佛九座进武当山，来京挂号，其佛高六七尺，下有车轮。正阳门外布列三座，观者沸市。后因事泄，始知藏匿于佛腹中，欲安置九门，为贼内应，下锦衣卫刑部勘问，伏诛。
城未破之前十余日，飓风大作，自辰至夕未止，拔去关神庙前旗杆琉璃厂大树。
三月十三日，闻贼躏居庸关，京师九门俱闭。十七日午时，贼攻城，彼此铳俱发，如万雷轰烈。十八日，攻益急，铳声益怒，城外火光四起。上同二人登煤山顶望，逾时回干清宫。日就晡，上鱼服出宫门，两出两返，乃命酒，召后、贵人、良娣以下，按掖庭籍属，被宠御者皆至，慷慨极酣，漏未下三刻，御所佩剑，曰：「事至此，可以死矣。」泣数行下。于是皇后先投缳，其余咸引决，稍顾望，辄手剑刃之。时长平公主被剑断右臂，仆地未死。又唤内官王承恩觅靴，带同内官数十人，遶城夺门不得，归，遂同承恩对缢煤山古树下，袁妃同宫人小内官纷纷奔出。十九日，内官遂开门迎贼。
闯贼抵彰义门，其军师宋矮子 【名献策，河南人。】 初云此行观兵城下，卜五年始可破城，城楼上忽坠一天启大钱，宋矮子喜曰：「此一当五用也，破京师兆，可急攻。」放一大炮，而城角遂倒。
常熟归进士启先 【崇祯癸未。】 闻闯贼入都，惊惧急走，询同里陈司空必谦， 【万历癸丑，常熟人。】 必谦从容栉沐出，闻之，大笑曰：「若痴书生耳，城守皆敝衙门事，岂有贼入我不知者。」已，传者叠至，方失色散。顾给谏竤是夕尚宿科，初闻，亦奔询魏辅藻德，藻德亦以为必无。一时聋聩若此。
闯贼将逼京师，众号百万，上数以兵饷为忧，敕百官捐助。一时大臣，或请身督四方输贡，或请预征下贷殷户，或开卖冗官，假民间带绶，百官欲请诰敕传世者入银若干，搜削(厂 )法，地壖勒价，莫不议及。及贼至，则饷直逋悬已及半载，禁勘戈矛朽蚀未试，一闻贼鼓噪，相视股战。奸人伏匿，暗助惊噪，儿童数月或为秦声，讹谣满城，意在迎贼。于是人情扰惑，莫有固志。
闯贼围城，上下仓皇失措，火攻备御多不习，贼发炮击，声撼地，日夜无间，缘城廨舍多圮。城头发「万人敌」，未及投下，火骤然，灼烂十余人。时士卒五月匮饷，不用命。城头宦寺鲜衣怒马，徜徉不惊，高擎青盖，驰走杂挠守卒，欲擅启闭，凡坐门诸臣，多不得登城望敌。惟吴太常麟征夺路上，见势不可支，往见魏辅藻德，藻德方出朝，犹引麟征手曰：「朝廷大福气，自无他虞。旦夕兵饷且集，公何太匆匆？」麟征太息而已。
闯贼入都，指长安门三字，祝曰：「若射中中间字，当有天下。」竟不获中。
三月十九日辰刻，贼已破城，尚有谢恩入朝者，而宫人四出矣。坤宁宫后为钦安殿，有乐志斋、清望门、曲流馆、四神祠，东去则琼华左门，西去则琼华右门，出即长街也。是日宫人从后宫出甚多。
十九日辰时，闯贼自齐化、东便二门入，掳掠甚酷。时传宁镇三桂兵已至城外，上以十八夜三更夺门南奔，贼悬万金购上。二十一日，闻贼已获上尸于煤山，命人背负东华门外朱国公门首，用柳木棺盛破芦席下，蓬头短衣，一足穿袜，一足跣。闻遗诏在胸，云：「朕已丧天下，不敢下见先人，亦不敢终于正寝。」又啮指血书臂曰：「朕误听文官言，致失天下，任贼碎裂朕尸，但弗伤我百姓。」是日晚，百官出，始言太监王德化数十人拥打张司马缙彦，责其开门迎贼。时臣民共万人，俱痛哭，求葬以帝礼，祭以王礼，圣母葬以后礼，祭以妃礼。亦有哭言求封太子大国者，亦有求京城百官万姓带孝哭临三日者。二十二日至二十五六日，则满街遍捉士大夫，拘系路人矣。二十七日，贼牛金星点名会极门，百官皆降伏，贼据坐殿上受之，责以负国，用者从东华门出，送吏政府收用，列名部门外，高冠鲜服，洋洋长安道上。不用者从西华门出，贼露刃排马，五人一队，押系刘李二贼私寓，各责数万金，骈首搒掠，哀声震地，刑死者不可胜计。或输金未足，则人以二健士撠之，皆赤身出，行乞市肆，人不忍见。四月初九日，为刘贼系者俱释，李贼系者仍不释。十二日，吴宁镇三桂有示，大张四门，说义兵不日入城，凡我臣民，但戴孝者俱不必惊。十二夜，传贼杀官三十二员，故辅陈演为首，余皆勋戚。十三早，闯贼绒帽布箭衣，挟太子二王，皆玄色布衣，行马前，尽撤贼东行，皆哭不愿去，杀之不能止。各城门止余老弱数人把守，道路清旷矣。
申冏丞佳胤 【崇祯辛未。】 既投井死，林侍御兰友 【崇祯辛未，仙游人。】 时谪冷署，素相友善，未就殓，家人方遶哭，一人毘卢锡杖，排闼入，愕视之，乃兰友也，拊膺号曰：「公死矣，我知公必死，公视我岂贪生保妻子者？老父在堂，图一相见，当亦携手地下耳。」登堂请见太夫人，曰：「母勿戚，富贵子易得，忠臣子难得也。」顾佳胤子煜曰：「设位乎？」曰：「未也。」索笔大书「明捐躯殉国忠臣申公之灵。」复书柩云：「死为荩臣，不负君恩于地下；生图见父，即就鼎镬而心安。」掷笔大恸，谓煜曰：「善自爱，从此永诀。」抆泪去。又徐起凤者，以佣书从佳胤凡十年，佳胤殉节后，僮仆或散去，起凤？号柩次，不少离。贼从关东溃回，欲肆焚戮，佳胤子煜掖太夫人夺门出，僮仆皆从，独起凤请留，曰：「俱去，榇谁与守？」已，贼果焚民居，将及寓，起凤泣曰：「吾主以忠死，愿勿焚。」贼怒鞭之，起凤叩请愈哀，贼为感动，卒不焚。及北兵至，逐居民外徙，令下三日，室中所有纵掠不禁。起凤惧，遍求里人在京者，得镌工朱攀桂等二十余人，舁榇出，寄天宁寺，故得全。
予过长安书肆，见皇明泳化编一部，命买归，书客故高其价，予曰：「缓之。」及旋骑再访，则云卖去，问之，乃巩驸马永固也。因心识之曰：「帝婿皆豪华自喜，渠知读书耶？」后死闯贼难，方知观人必于其微。
项翰林煜以乙丑入馆，正魏珰方炽时，颇为江南清议所摈。郑同袍元勋，扬州人，与同籍，最密。时文翰林震孟、姚翰林希孟过扬，皆先达元勋，为煜置酒，劝其厚自结纳，始声气自标矣。及降闯，本色毕露，南京破后，煜过徐词林汧门，语其仆曰：「尔主责吾不死，今死未？」然汧卒死之。煜行至慈溪，邑人闻其先从逆，纳之竹笼，投河死。
予里居日，闻闯贼入宫后，搜获累朝内帑，得金银数百万。后京师人贾汝寿为上虞令，过予一同年，因言闯贼入宫时，怅然曰：「贵为天子，所蓄不过二十万，何以不亡？」渠得之耳闻，乃知前言诬也。一云，此二十万乃指户部所储而言，非内库。
闯贼李自成陷京师，誓灭东方方僭号，传吴帅三桂已上表请降，止因闯党权将军刘宗敏闻三桂所娶妓陈沅 【「沅」抄本甲作「元」。下同。】色艾，陈沅者，田皇亲弘遇游南京所携归名妓也，田还北京病死，三桂使人持千金取沅去。至是，刘宗敏系三桂父襄，索沅不得，拷掠甚酷。三桂闻之，忿而中改，遂募兵七千，据山海关敌自成。自成杀襄家属，执襄东行。四月十九日，攻山海关城，围之，又从关西一片石出口，东突外城，薄关门。三桂先已约北兵，至是趋之，驻兵岭上，高张旗鼓以待。三桂突围出外城，驰入北兵壁中，薙发称臣。三桂为先锋，九王居后队，其兄弟号八王、十王各统万骑，一从西水关入，一从东水关入。于是三桂复入关，尽抚其民，开关门迎敌。自成犹不知是北兵也，见之惊阻，北兵望尘起，乘势攻之，自成大败，立枭襄首，悬之旗而返。北兵逆击之，闯复大败，奔还，弃京师而奔。时刘少司马余佑以京师无主，摄事三日，忽闻三桂奉太子至，咸欢迎，及北兵入，乃知非也。出榜云：「昔在我国，时欲与明朝和好，永享太平。屡致书不答，致深入者四，惟事属既往，不必论。今雪尔朝君父之仇，破釜沈舟，一贼不灭，誓不返辙。所过州县，若削发纳款，即与爵禄，世守富贵，抗违者，尽行屠灭。」且令兵皆屯城上，无下掠，民遂定。
质慎库图书百万卷，皆宣和所藏，为金自汴梁运入燕者，历元及国初无恙。徐达下大都时封记宛然，至国破，皆失散不存，闻者惋叹。
金驾部铉 【崇祯戊辰，武进人。】 于壬午七月晦日读邵子，记其后曰：「甲申之春，定我进退，进虽遇时，外而弗内，退若苦衷，远而弗滞，外止三时，远不卒岁，优哉游哉，庶没吾世。」及甲申死闯难，人始见之。又铉初以驾部巡视皇城，每过御河，辄流连不能去，归语其弟曰：「吾一见御河，若依恋不能舍，何也？」竟投御河死。铉之死，妾王氏与弟錝俱随母章氏入井。南渡后，但赠章恭人，然不知王氏与錝之死也。
内监吕胖子，忘其名，闯贼陷京城，金驾部铉投御河死，胖子见而叹曰：「公曾疏纠我辈，不比于人，吾初亦怨之，然公能死，吾独不能死乎？公生欲远我辈，我今以义近之，必不拒我地下也。」遂从死。已，二尸并浮，为一内监收掩。及北兵入，铉诸弟往觅其尸，惟乱骨二丛耳，遂并葬御河侧。
崇祯十三年，闽有平和县生员金惟镇，忽得心疾，尽薙其发，大言曰：「此世界不属大明矣。」或问属谁，乃书三字于壁间曰「大清国」。因言城内犹可，城外不忍言，又指其族人曾庆曰：「有无限兵马。」及北兵至，庆果起兵，从者甚众，已，败死城外，如所言。至「大清国」后复书「大安国」三字，则不知何解也。
严州钱太守广居尝为予言，其同籍任邱人边大绶，曾令米脂，乃闯贼故里也。自成叛后，边令发其三世祖茔，剖棺视之，一棺骨生绿毛，长二寸，一棺骨色如玉，一棺骨生青毛，长三寸。已，见一大蛇从圹内出，射之，伤一目走。后自成果以中箭伤其一目，亦异事也。
癸未，上将祭庙，卤簿已设，忽见黑气自空而坠，如有妇人衣白者疾飞入宫，军人皆见之。及仲夏大雨，沾衣如血，雷霆通夕不止。次日，见太庙神主或横或倒，诸铜器为电火所击，皆融而成灰。又有人见太庙中鬼皆啸呼而出。
闯贼入京，命诸臣俱于二十一日廷见，是日百官毕集，一象独仰视大内，泪如泉注。四驿馆复有回回使者六人，亦俱入，不拜。贼怒，欲置重辟，使者曰：「吾君知大明天子，不知易姓，若归告吾君，以贡献来朝，则舞蹈何辞？今无君命，故不敢。」终莫能屈。
闯贼入宫后，出长平公主尸，碧血委顿无生理，然按之体微温。嘉定伯周奎舁归，灌米汁，遂苏，自是育奎家。后北兵入燕，以主适周世显，即崇祯时所选将以降主者也。主喜诗文，善针纴，右颊三剑痕即上所击。御臧获阳笑语，隐处即饮泣呼皇父皇母，未尝不泪尽继以血也。以是生羸疾，怀孕五月，以丙戌年八月卒，年仅十有七。



三垣笔记附识 下
弘光
福王登极南都诏至楚，左宁南良玉返自承天，驻兵汉阳，意不可测。未读诏，何抚军腾蛟往汉阳，以剑自随，曰：「社稷之安危在此，若不开读，此身有付三尺剑耳。」幸良玉私置正纪卢鼎者力以为当拜，且语良玉云：「方今四镇合心，同戴新君，若拥兵而下，能保必胜乎？不胜，无乃身家两亡乎？」良玉时已耄老，乃曰：「是固当拜耶。」乃拜诏。
江西黄直指澍入朝，拟进何抚军腾蛟为总督，己为巡抚，面许荐永州司李 【「司李」原作「司理」，据抄本甲改。按此书「理」字皆讳改作「李」，此处不应独异。】 晋锡 【崇祯庚辰，江人。】 为代巡。及与马辅士英相诋，不胜而归，鞅鞅失望，已又革职提问，愈怒。适传假太子至，澍阴乘小舆，夜见左宁南良玉，谓拔营往南，可图大事。良玉夙有此志，以督抚调和止，一闻澍言，从之。又念何腾蛟负中外望，欲屠武昌，劫取其印，一切文移皆用之，耸动人心。时民万余人惧为良玉所屠，入避腾蛟署内，腾蛟坐于门，向内坐，听民人入。良玉复传令从院后破垣入，举火焚之，匿者悉死于火。腾蛟即解印付家人，令速出城，无为所得。良玉至，索腾蛟印，腾蛟故觅印腰间，不获，反尤良玉曰：「何太匆匆，致此印失抢攘中耶？」良玉无奈，拥之行，欲与腾蛟同舟，腾蛟不可，良玉另与一舟，遣四副将守之，置舟于后。黎明，各船俱发，腾蛟舟次汉阳门，跳入万丈江涛，守者惧诛，赴江死。腾蛟顺流十里许，至竹牌门，遇一渔舟救之起，登岸视之，则关帝庙，而怀印出走之仆亦在，相视大惊，喜亟，觅渔舟，不知所之。说者以为神救也。是晚宿民家，乘肩舆从江右宁州小路转入浏阳，抵长沙。监军司李晋锡语腾蛟，以为「良玉在时，抚军有权，不得自繇。今既弃省去，湖南北兵饷皆在掌握，应破尽从前局面，大为整顿，总计饷数，配合兵数，以各府之饷练各府之兵，督抚任大帅，司道任副将，府州县任参游，以文臣理武事，则令出惟行，生杀予夺，抚军以一人操之。维楚有材，择可为大将者若而人，择可为偏裨者若而人，悬殊格以待有功，则真英雄自出。湖南北一带应设水陆连珠营，十里一炮台，一方有警，号炮辄 【「辄」原作「所」，依抄本甲改。】 发，千里百里皆应。所练之兵孰勇孰怯，抚军不时单骑按行部落，即以此程殿最，縻饷者正军法。居守之兵若干，征调之兵若干，一纸书集师数万，如是者三年，可告成功。」腾蛟善其言，然卒为人阻格，不得行。
张献忠破成都，执蜀王，将杀之。王素仁厚，军民皆为祈免，献忠不许。将行刑，雷霆大至，行刑者为之请，不许。已，雷霆又至，复请，献忠乃仗剑仰呼曰：「苍天苍天，生我张献忠杀人，乃独不许杀是人耶！」一时雷霆俱息，王遂被杀。
张献忠破成都，行特科，先以保甲法试文士，一人不赴试，戮及十甲。文士畏罪尽至，邛州生徒心知其奸，以为特科特杀我耳，歃血不赴者六十余人。献忠遂发兵屠邛州，录赴试文士三万人，围而杀之。妇人奸淫后，即以试刃，名曰砺石。成都所属三十余县人民尽歼。
张献忠破成都，尽断男子左手积如山，至今山谷间有倩人置担于肩为糊口计者，累累不绝。其蜀王宫内锦数十楼，悉焚之，金银数十万，悉投于江。
弘光末，北兵渡淮，扬城失守。五月初七日，杨江抚文骢命黔浙郑兵往瓜洲，及门，见辫发者，遂惊溃。北兵进至江口，郑兵亦极力御之。晚浮棹于江，蔽以帷席，中置灯，南来郑兵遥见发火炮【「炮」原「器」，依抄本甲改。】 矢石，不知其误我也。初八日，大雾，兵守京口。北兵则自上游七十里七里港渡，早以五骑来，浙兵及郑兵追之，不数里，遇大雾，矢蔽天如蝗飞，众乃不战而溃。郑兵有船者入海，无船者走丹阳，与浙兵夺舟，而南黔之骑则走金陵，而镇江遂降。丹阳狱囚越狱，村民入掠城中，遂火城外民居，北兵实未至也。其镇江城外民居，官欲焚，北兵止之，得全。
北兵南下，朱保国公国弼等屏人密奏，上慨然曰：「太祖陵寝在此，走安往？惟死守耳。」至是早，渡江信至，中外大震。驾薄暮开通济门，仓皇出狩，百官犹不知，但夜闻甲马声而已。时马辅士英亦不知，惟戎政李司马希沆【崇祯戊辰。庆阳人。】 先知，遂行，士英犹后之也。百官多遁，惟携家者瞻顾不能遽行，诸门尽闭，太息而已。
北兵既渡江，马辅士英惶急，张侍御孙振往见，士英掷刺于地，詈之曰：「若辈误我，使天下之事一朝至此，何见为？」孙振惭阻而退。
阮戎政大铖许钱宗伯谦益入阁，谓必疏纠侯纳言峒曾、 【天启乙丑，嘉定人。】 夏铨部允彝乃可，业具疏稿矣，会国亡不果。
伪太子王之明屡讯，百官皆知伪，然民间犹啧啧真也。至是，一二劣衿为首，率乱民拥立之，御殿三日。又折往赵忻城之龙寓，邀百官入朝，之龙手斩为首劣衿三人，乃退，执之明系狱。刘广昌良佐无拒北意，惟于水西门外纵火焚掠。百姓恐攻城，彻夜惊呼，乃议推保国公朱国弼为留守官。之龙密遣使渡江，启迎北兵。时诸臣犹不知，集议钱宗伯谦益所，谦益太息曰：「事至此，惟有向小朝廷求活耳。」拟启稿送之龙，之龙置不用。内库银绢米豆服玩弓刀之属皆被劫罄，掳马士英及朋党家，又合力剿士英标下川兵几尽。
初，王辅铎潜遁，有识者指众曰：「若误太子，辜先帝恩。」众捶之，铎大呼曰：「此马士英所为，我不与，士英秦桧，我岳飞，若曹无认飞为桧也。」众犹不释，铎须发尽秃，挟至之龙处，汹汹欲扑杀之，之龙佯下之狱，故免。室内所蓄书画极多，与赀俱尽矣。
王辅铎与倪宗伯元璐同籍同官，称莫逆交。及元璐殉难，予持乃弟揭，以谥文正为言，铎拂然曰：「倪年兄以身殉国，不谥亦足不朽，何必文正？予已言之仪部矣。」言虽正而意实薄，此即忘君事仇之先兆也。
北兵将至城外，文臣钱宗伯谦益、梁少司马云构、张侍御孙振、刘侍御光斗、宋中翰灏等五人，武臣赵忻城之龙先行 【「行」抄本甲作「迎」。】，余皆续往。时李少司马乔、姚廷尉思孝已薙发为僧，之龙亦勒之出，同谒豫王，赐饮食，席地噉。之龙靖难功臣赵彝后，至是，启门降。刘诚意伯孔昭，独率麾下兵先斩关出走。豫王勒各官具花名手本画卯，不到者搜捕，咸加皮鞭。点名者王辅铎、蔡辅奕琛也。
钱宗伯谦益疏云，原任吏部尚书房壮丽， 【万历乙未，安州人。】 当畿辅陷时投井死，一入逆案，遂不得出，此与杨副宪所修【万历庚戌，商城人。】 殉贼同。但杨纳言维垣系壮丽同乡，何以洗雪逆案一疏独不及壮丽？可疑也，尚俟别考。
豫王先遣兵千余，命钱宗伯谦益、梁少司马云构等统之搜宫。方入坐定，即问：「崇祯太子安在？」乃出王之明于狱，与上坐，指语诸臣曰：「此真太子也。」已，见内外俱定，乃屏不召。时谓之明之来，乃北廷所遣，盖以此扰惑臣民者。
北兵往芜湖袭驾，无一人知者。时驾已至太平，犹寂然。朱抚军大典、阮司马大铖入见舟中，俱入阁。黄靖国得功入见，誓力战以报。未几，得功兵方四出掠民家，北兵突至，得功仓皇出战，初中一矢，犹不退，继矢贯其喉，得功知不济，自刎死。其中军田雄，入舟挟上降。马辅士英已先期奉皇太后走浙矣。驾至南京城外，诸降臣顿首豫王前，请无死，且求往见，谕曰：「惟弗行君臣礼可矣。」时驾戴僧帽，着蓝布衣，马、阮诸臣往见，惟一揖一叩首尔。上对诸臣泣，众亦泣，寻北去。当田雄负驾出降时，驾以齿啮其背，遂成大疮，流血不止，日忏悔于僧具德处，终不愈。及病甚，转移卧榻，肉坠如割，仅余骨方死。雄仕北至浙江总兵，后内传弘光乃一国之君，雄有执君之功，特加二等侯，子孙世袭。
北兵既破南京，有内阁二大人访及阮司马大铖、蔡辅奕琛、张冢宰捷、杨副宪维垣、邹佥院之麟等，出手单示，乃已降冯辅铨所荐，皆东林异己也。至大铖名下，特注「江南第一才子」六字。时捷与维垣已死难。
马辅士英挟太后渡独松关，沿途淫掠。至广德州，州人拒之，攻城入，知州赵景和被杀，死者甚众。杭州民闻之惧，抚按等因先遣官往迎，以驻兵城外请。士英至，寓临湖楼外楼。五月二十八，太后驾至，以城中总兵府为行宫。群臣及潞王往朝，入见仪门萧条，疑为士英母所假。薄暮，城中丰乐、太平二坊竞以爆竹投楼外楼，士英方宴，惊起，以二楼船舣湖心亭。至晚入朝，用精甲百许自卫，请太后出，服赭，一紫衣女官侍，令官吏士民皆入见。朝罢，传旨召用在籍诸臣，独不及刘总宪宗周、章廷尉正宸。时江北彭直指遇风 岂适奔杭，命以佥都御史募兵两浙，钱粮一凭取用，皆士英意也。翼日，宗周与熊给谏汝霖【崇祯辛未，余姚人。】 入朝，汝霖见士英，诘：「圣驾何在，辄来此？」士英无以应，然犹盼上江捷。不数日，阮司马大铖、朱中丞大典、方总兵国安俱仓皇到，则黄靖国得功兵败死矣。次日，请潞王监国，不受，太后召王，王泣拜，终不受，惟迎请太后入府，从张抚军秉贞、【崇祯辛未，桐城人。】 陈总兵洪范等计，迎款而已。楚藩一镇国将军恸哭，解衣冠投地去。时杨江抚文骢、郑总兵鸿逵亦自海入钱塘，请王入闽，王终不许。至六月十三日午，北兵突至，士英等方与抚按饮江干，【「江干」二字依抄本甲补。】 急渡钱塘，何巡按纶、李盐院挺亦行。惟秉贞缒城入，偕王迎降。钱塘令顾咸建 【崇祯癸未，昆山人。】 出，佯迎，旋遁，执至，迫之降，不从见杀，悬头城上，方暑，蝇无集者，越月余，北兵挟太后、潞王等北去。或曰，洪范与北通，许割地封王，故王为所欺而降也。陪都既失，人咸恨不立潞藩。时张奉常希夏奉敕奖王，语予曰：「中人耳，未见彼善于此。」又叶主政国华为予言：「潞王指甲可长六七寸，以竹管护之。又命内官下郡县广求古玩。」倪廷尉胤培尝曰：「使王立而钱谦益相，其不支与马士英何异？」



三垣笔记附识补遗
太仓陆文声先考经历，一日，谒里人旧临川令张采，有先入之言，谓其曾肆毁言，采怒，闭门痛殴之。以文声谒选长安，逢人文致采过。时同邑庶常张溥闻之，致书在籍辑编修伟业，呼为陆畜，谓何不早翦之。或窃见其书，以告文声，文声并恨溥。遂逢数当道意旨疏劾，二张几不免于罪。后文声选永州经历，或劝其弗之任，以避后祸，文声不从。寻以贪横纠系，为司李晋锡毙之狱。
房侍御可壮曾引马避堂官马，误坠道旁深沟内，仅露一进贤冠而已。数日后，遂以会推被谪，后累官侍郎。国变后改节，复为侍郎。初，天启时，傅给谏櫆攻汪中书文言，并及左佥宪光斗、魏都谏大中，可壮乘机攻櫆，指其认东厂理刑傅继教为宗兄。櫆出疏辨难，可壮复出疏诮之，有「厂兄科弟，狼行狈依」等语。今乃与执中宅，中旨不自中出而谁出之？故给谏李鲁生【万历癸未，沾化人。】 同朝于改代耶？「狼行狈依」，追忆前语，能无汗颜？
崇祯初，吾邑子衿袁靖，遇禅僧毒鼓于某山下，指天象语曰：「天遣齐、黄辈下界，不久将乱矣。」靖曰：「此皆建文故忠，讵昔忠今乱者？」毒鼓曰：「彼积愤怨已久，一朝下降，不为巨寇，必为叛臣，皆所不辞耳。」至甲申之变，乃验。
姑苏毛孝廉宽父，忽于崇祯五年若为鬼物所凭，作谵语曰：「吾前身及而子前身，皆为建文时守金川门官，及燕兵至，渠开门叛降，致吾家四十口皆罹刀锯。久欲图报，以其福力尚厚，今降为而子，骎骎乎衰矣。而吾徒近皆从天而下，纷纷图报，故吾亦乘间报而子，将戕其命耳。」语讫而醒，茫然不知向语，未几，宽果死。此李侍御模为予言者。
松江袁子衿灿若，丁丑袁进士定弟。先闯逆陷京师二年，梦至一所，见历代诸创业君会议，灿若问：「何议？」曰：「议革命。」彷佛可识者，汉、明两高帝而已。有顷，一人如帝者状，披发伏地，呜呜愬枉。明高帝语之曰：「此事非吾所能主，当往问建文皇帝。」灿若梦中惊疑，问一人曰：「代明者李自成否？」其人曰：「却又不是。」灿若盖先二年言之，非附会也。
天启时，郭给谏巩为周侍御宗建弹其通内，及魏忠贤用事，屡迁巩官至侍郎，巩卒抗志不出，忠贤怒，勒令冠带闲住。巩始末如是。若答清一书，辞多委蛇。初辟则过，后戍亦所应得。时杨司马嗣昌巡抚山东，特疏求宽，姚给谏思孝疏驳之，他年相左以此。
上念农桑为衣食之本，于是诣坛耕，三推已，旋斋宫，宴群臣。教坊司于丹墀前作戏承应杂剧，上谕：「典礼甚隆，何得谐戏为玩？殊非正体，命该衙门永革去，着为令。」
上每诣圜丘祀天皇及地祇并朝日夕月社稷等坛，皆预斋戒，必亲视祭品精洁，然后供献。秉圭兢兢，若神降临然，其敬慎若此。
上英敏笃学，诸经史毕览。书经大全、春秋、性理大全、资治通鉴、大学衍义补、贞观政要、皇明宝训、帝鉴图说、廿一史等书，皆命司礼监提督，又将经厂印贮之书查进备览。又谕外庭，书集每月采买二部，以资御览。
上每逢朔望及三六九昧爽临朝，以勤励自勉，余日讲春秋、书经、四书。二八日经筵，与诸臣征引古今，出语成文。
上命武英殿中图历代明君贤臣像于屏，如贾谊、董仲舒、魏征、陆贽皆在。又书「诚意正心」四大字插屏，安置文华殿，以资警惕。
熹宗懿安皇后居慈庆宫，宫在干清宫外关雎门傍。本宫侍婢设有管家婆，管宫内事务，又设老成太监二名，提督宫禁。上惟逢后圣诞、元旦令节，方诣后前行四拜礼，余节不入贺。
上每遇日蚀月蚀，必服青素袍，望阙焚香，行四拜礼，设救护鼓二十四面，亲手擂鼓三下，内外衙门斋肃不理事。或有日月蚀甚者，谕诸臣直谏，惟修己爱民为心，以答天意。
皇城内西首有虎城一处，内蓄虎一只，傍有牲口房，诸禽鸟皆在。上至，见猛兽食肉，叹云：「此孰非民脂民膏，乃饱此无益以博观玩，可乎？」悉令除去。
皇极殿傍贴匿名单一纸，编九卿为二十四气，守殿官获单以进。上谕：「司礼监焚毁，勿令人见，以全大臣之体，且明朕无疑于诸臣。」
陕西、山西大饥，兼暴风不止，上曰：「皇天不言，以象设教。」乃诣中政殿玉帝像前，率司礼监等官曝跪一炷香，以祈雨泽。次日风息雨沾，上曰：「虽得时雨，然苗稼必多损坏，宜修己爱民，庶可仰答上苍。」乃发帑救赈焉。
上念保姆陆氏恩，厚赐讫，即令出宫宁家，永不许复入，且曰：「无蹈熹宗客氏覆辙。」
昔人谓柳芳唐历皆本寺人高力士口传，故实，而不觉跃然于王着从实录，着亦有明寺人也，实与否与？袁妃实未与周后同殉，改代后犹生，而录中乃指为自缢。长平公主虽为上手刃，实绝而未绝，改代后下嫁方卒，而录中乃指为砍死。嗟乎！以若辈晨昏禁闼，谓比说天宝故事之李龟年当，寺人确于伶官，而舛讹若此，举二事以概诸事，举宫禁二事以概庙廷诸事，其名实而事虚者，正复不少。独烈皇帝潜德徽猷，历述如掌，内庭视外庭反晰，故予独摘而存之，附三垣笔记后，取实故也。今而后唐历又为明历矣，其宋室孤臣之心也夫。谨跋。
予阅南太常寺志载：懿文皇太子及秦、晋二王均李妃生，成祖则碽妃生，讶之。时钱宗伯谦益有博物称，亦不能决。后以弘光元旦谒孝陵，予语【「语」原  「与」，依抄本甲及古学汇刊本改。】 谦益曰：「此事与实录、玉牒左，何征？但本志所载，东侧列妃嫔二十余，而西侧止碽妃，然否？曷不启寝殿验之？」及入视，果然，乃知李碽之言有以也。惟周王不载所出，观太祖命服养母孙妃斩衰三年，疑即孙出。
予读明兴杂记，见高皇埋毛老人于后湖，以守黄册，谓诞耳。同年陆给谏朗管册，邀游后湖，见黄册溢架，无耗者，问之书手，咸云：「是鼠皆白，登架即伏死。」又云：「每日闻香风过，便知为老人之灵，往不祭，今祭矣。」方知杂记不谬。


附录
慈圣皇太后丧，叶辅向高夫人入拜，神宗拱立以待，夫人方立拜未终，神宗已跪矣。内侍传声促之，夫人方跪。神宗之孝谨如此。
有一内侍犯法，走入大内，巡城御史书朱票入内索之。诸阉泣愬神宗，谓无是例，神宗哂曰：「我弗能救也。」亟命押出。
神宗一日演戏为乐，闻巡城御史呵呼声，亟命止歌，曰：「我畏御史。」
予侍王父宗伯公，闻此三事，真盛德事也，附录于此。




全祖望跋
映碧先生三垣笔记最为和平，可以想见其宅心仁恕。当时多气节之士，虽于清议有功，然亦多激成小人之祸，使皆如映碧先生者，党祸可消矣。其中力为弘光洗雪，言其娈童季女之诬，于主立潞藩诸臣，皆绝不计及。又言其仁慈胜而决断少，当时遗臣中不没其故君者有几人欤？于龚鼎孳直书其垣中之过，不少贬，更人所不尽知也。其中记甲申死难诸臣有李国桢，记乙酉死难诸臣有张捷、杨维垣，则失考也。至郑鄤一案，当主洲先生之说，而笔记所言太过耳。 【(摘自鲒埼亭集)】


刘承干跋
三垣笔记三卷，附识三卷，明李清映碧着。映碧，江苏兴化人。崇祯辛未进士，仕崇、弘两朝，历官刑、吏、工科给事中，所记皆在官时所见闻者，故云三垣笔记。是书向尟足本，江阴缪艺风参议曾从其裔孙李审言明经详处借钞稿本六卷，即是刻也。艺风有跋，谓李思诚曾署名三朝要典，映碧力为其祖回护，甚有不足之辞。而审言序则力辨其诬。溯明季门户之争，始于神宗之倦勤，清流之祸，极于熹宗之庸闇。至庄烈践阼，毁三朝要典，定逆案，赠恤冤陷诸臣，是非大明，庶几阴霾见晛，曜曶爽于光明矣。乃在廷诸臣，蔽贤植党，仍无异曩时。迨南渡后，偏安江左，马、阮弄权，门户之见益甚。熏莸不同器，鸮鸾不接翼，盈廷党同伐异，载笔之史习熟见闻，是丹非素，亦容有不知其然者。虽以夏文忠之幸存录，梨洲先生犹指为不幸存录，映碧所记，乃自以为是是非非不谬于夏录，同在所见之世，其持论不同已如此，若由今日上溯明崇、弘，已不啻所传闻之世。信如映碧所云，又何解于洲先生之言？然则将何所折衷？鄞谢山全氏谓「映碧是记最为和平，可见其宅心仁恕。」或者谢山在雍、干间去明未远，又以异代之人观前代之事，无复如梨洲门户之见，则以信谢山者信映碧，犹不为无据乎！余更反复是书，其于谗谄之蔽明，邪曲之害公，一编之中三致意焉。盖痛夫国势阽危，而朋邪比党，将沦胥以亡，冀挽回而无术也。故篇终援柳芳着唐历之例，谓「今而后唐历又为明历，此宋室孤臣之心也。」可见其故君故国之思即寓于此编，迄今三百余年，如闻其声矣。呜呼！丁卯天贶节吴兴刘承干跋。


