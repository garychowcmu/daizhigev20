入蜀记   宋 陆游
　

　卷一  
  卷二  
  卷三  
  卷四  
  卷五  
  卷六
　
卷一
乾道五年十二月六日。得报差通判夔州。方久病，未堪远役，谋以夏初离乡里。
六年闰五月十八日。晚行，夜至法云寺。兄弟饯别，五鼓始决去。
十九日。黎明，至柯桥馆，见送客。巳时至钱清，食亭中，凉爽如秋。与诸子及送客，步过浮桥。桥坚好非昔比，亭亦华洁，皆史丞相所建也。申后，至萧山县，憩梦笔驿。驿在觉苑寺旁，世传寺乃江文通旧居也。有大碑，叶道卿文。寺额及佛殿榜，皆沈睿达所书，有碑亦睿达书，尤精古。又有毗陵人戚舜臣所画水，盖佛后座大壁也。卒然见之，觉涛澜汹涌可骇，前辈或谓之死水，过矣。县丞权县事纪旬、尉曾盘来。曾原伯逢招饮于其子盘廨中，二鼓归。原伯复来，共坐驿门，月如昼，极凉。四鼓，解舟行，至西兴镇。
二十日。黎明，渡江，江平无波。少休仙林寺，寺僧为开馆设汤饮。遂买小舟出北关，登漕司所假舟于红亭税务之西，夜无蚊。
二十一日。省三兄。
二十二日至二十四日，皆留兄家。
二十五日。晚，叶梦锡侍郎衡招饮，案间设矾山数盆，望之如雪。
二十六日。晚，芮国器司业晔招饮，同集仲高兄、詹道子大着亢宗、张叔潜编修渊。坐中，国器云：「顷在广东作漕，有提举茶盐石端义者，性残忍，每捕官吏系狱，辄以石盐木枷枷之，盖木之至坚重者。每曰：『木名石盐，天生此为我用也。』其后，石坐罪，竟荷校云。」
二十七日。
二十八日。同仲高出闇门，买小舟泛西湖，至长桥寺。予不至临安八年矣，湖上园苑竹树，皆老苍，高柳造天，僧寺益葺，而旧交多已散去，或贵不复相通，为之绝叹。
二十九日。沈持要检正枢招饮，邂逅赵德庄少卿彦端。晚出涌金门，并湖绕城，至舟中。
三十日。
六月一日。早，移舟出闸，几尽一日，始能出三闸。船舫栉比。热甚，午后小雨，热不解。泊籴场前。
二日。禺中解舟。乡仆来言，乡中闵雨，村落家家车水。比连三年颇稔，今春父老言，占岁可忧，不知终何如也。过赤岸班荆馆，小休前亭。班荆者，北使宿顿及赐燕之地，距临安三十六里。晚，急雨，颇凉。宿临平，临平者，太师蔡京葬其父准于此，以钱塘江为水，会稽山为案，山形如骆驼，葬于驼之耳，而筑塔于驼之峯。盖葬师云：「驼负重则行远也。」然东坡先生乐府固已云：「谁似临平山上塔，亭亭，迎客西来送客行。」则临平有塔亦久矣。当是蔡氏葬后增筑，或迁之耳。京《责太子少保制》云「托祝圣而饰临平之山」是也。夜半解舟。
三日。黎明，至长河堰，亦小市也，鱼蟹甚富。午后，至秀州崇德县，县令右从政郎吴道夫、丞右承直郎李植、监秀州都税务右从政郎章湜来。旧闻戴子微云：「崇德有市人吴隐，忽弃家寓旅邸，终日默坐一室。室中惟一卧榻，客至，共坐榻上。或载酒过之，亦不拒，清谈竟日。隐初不学问，至是间与人言《易》数，皆造精微，亦能先知人吉凶寿夭，见者莫能测也。」因见吴令问之，云皆信然，今徙居村落间矣。是晚行十八里，宿石门，火云如山，明日之热可知也。
四日。热甚，午后始稍有风。晚泊本觉寺前。寺故神霄宫也，废于兵火，建炎后再修，今犹甚草创。寺西庑有莲池十余亩，飞桥小亭，颇华洁。池中龟无数，闻人声，皆集，骈首仰视，儿曹惊之不去。亭中有小碑，乃郭功甫元佑中所作《醉翁操》，后自跋云：「见子瞻所作未工，故赋之。」亦可异也。
五日。早，抵秀州，见通判权郡事右通直郎朱自求、员外通判右承事郎直秘阁赵师夔、方务德侍郎滋。务德留饭。饭罢，还舟小憩，极热。谒樊自强主管、樊自牧教授、{广、抑皆茂实吏部子。}闻人伯卿教授。{阜民、茂德删定子。}二樊居城外，居第颇壮，茂实晚岁所筑，尚未成也。隔水有小园，竹树修茂，荷池渺弥可喜。池上有堂曰读书堂。游宝华尼寺，拜宣公祠堂，有碑，缺坏磨灭之余，时时可读，苏州刺史于頔书。大略言秘书监陆公齐望，始作尼寺于此，其后灞、浐、澧兄弟又新之。后又有贤妹字意者，陆氏尝有女子为尼云。然不言宣公所以有祠者。{家谱沣作澧，赖此证误[１]，讳灞者则宣公之父也。}老尼妙济、大师法淳及其弟子居白留啜茶，且言方新祠堂也。移舟北门宣化亭，晚复过务德饭。
六日。右奉议郎通判荆南吕援来，援字彦能。进士闻人纲来，纲字伯纪，方务德馆客，自言识毛德昭。德昭名文，衢州江山县人，居于秀，予儿时从之甚久。德昭极苦学，中年不幸病盲而卒，无子。纲言其盲后，犹终日危坐，默诵六经，至数千言不已。可哀也！赴郡集于倅廨中。坐花月亭，有小碑，乃张先子野「云破月来花弄影」乐章，云得句于此亭也。晚赴方夷吾导之集于陈大光县丞家，二樊、吕倅皆在。大光字子充，莹中谏议孙，居第洁雅，末利花盛开。
七日。早，遍辞诸人，赴方务德素饭。晚，移舟出城，泊禾兴馆前。馆亦颇闳壮，终日大雨不止，招姜医视家人及绹。
八日。雨霁，极凉如深秋。遇顺风，舟人始张帆。过合路，居人繁伙，卖鲊者尤众。道旁多军中牧马。运河水泛溢，高于近村地至数尺。两岸皆车出积水，妇人儿童竭作，亦或用牛。妇人足踏水车，手犹绩麻不置。过平望，遇大雨暴风，舟中尽湿。少顷，霁。止宿八尺[２]，闻行舟有覆溺者。小舟叩舷卖鱼，颇贱。蚊如蠭虿可畏。
九日。晴而风，舟人惩昨夕狼狈，不敢解舟，日高方行。自至崇德，行大泽中，至此，始望见震泽远山。午间，至吴江县。渡松江，风极静。癯庵竹树益茂，而主人死矣。知县右承议郎管鈗、尉右迪功郎周郔来。县治有石刻曾文清公《渔具图诗》，前知县事柳楹所刻也。《渔具》比《松陵倡和集》所载，又增十事云。托周尉招医郑端诚，为统、绹诊脉，皆病暑也。市中卖鱼鲊颇珍。晚解舟中流，回望长桥层塔，烟波渺然，真若图画。宿尹桥，登桥观月[３]。
十日，至平江，以疾不入。沿城过盘门，望武丘楼塔，正如吾乡宝林，为之慨然。宿枫桥寺前，唐人所谓「半夜钟声到客船」者。
十一日。五更，发枫桥，晓过许市[４]，居人极多。至望亭小憩，自是夹河皆长冈高垄，多陆种菽粟，或灌木丛筱，气象窘隘，非枫桥以东比也。近无锡县，始稍平旷。夜泊县驿。近邑有锡山，出锡。汉末谶记云：「有锡天下兵，无锡天下清。有锡天下争，无锡天下宁。」至今锡见辄揜之，莫敢取者。
十二日。早，谒喻子材郎中樗。子材来谢，以两夫荷轿，不持胡床，手自授谒云。知县右奉议郎吴澧来。晚行，夜四鼓，至常州城外。
十三日。早，入常州，泊荆溪馆。夜月如昼，与家人步月驿外。绹始小愈。
十四日。早，见知州右朝奉大夫李安国、通判右朝奉郎蒋谊、员外倅左朝散郎张坚。坚，文定公纲之子。教授左文林郎陈伯达、员外教授左从政郎沈瀛、司户右从政郎许伯虎来。伯达字兼善，瀛字子寿，皆未识。子寿仍出近文一卷。伯虎字子威，余儿时笔砚之旧也。至东岳庙观古桧，数百年物也。又小憩崇胜寺纳凉，遂解舟。甲夜，过奔牛闸。宋明帝遣沈怀明击孔觊，至奔牛筑垒，即此也。闸水湍激，有声甚壮。遂抵吕城闸。自祖宗以来，天下置堰军止四处，而吕城及京口二闸在焉。
十五日。早，过吕城闸，始见独辕小车。过陵口，见大石兽，偃仆道傍，已残缺，盖南朝陵墓。齐明帝时，王敬则反，至陵口，恸哭而过，是也。余顷尝至宋文帝陵，道路犹极广，石柱承露盘及麒麟、辟邪之类皆在，柱上刻「太祖文皇帝之神道」八字。又至梁文帝陵。文帝，武帝父也，亦有二辟邪尚存。其一为藤蔓所缠，若絷缚者。然陵已不可识矣。其旁有皇业寺，盖史所谓皇基寺也，疑避唐讳所改。二陵皆在丹阳，距县三十余里。郡士蒋元龙子云谓予曰：「毛达可作守时，有卖黄金石榴来禽者，疑其盗，捕得之，果发梁陵所得。」夜抵丹阳，古所谓曲阿，或曰云阳。谢康乐诗云：「朝日发云阳，落日到朱方。」盖谓此也[５]。
十六日。早，发丹阳[６]，汲玉乳井水。井在道旁观音寺，名列《水品》，色类牛乳，甘冷熨齿。井额陈文忠公所作，堆玉八分也。寺前又有练光亭，下阙练湖，亦佳境，距官道甚近，然过客罕至。是日，见夜合花方开。故山开过已月余，气候不齐如此。过夹冈，有二石人，植立冈上，俗谓之石翁石媪，其实亦古陵墓前物。自京口抵钱塘，梁陈以前不通漕，至隋炀帝始凿渠八百里，皆阔十丈。夹冈如连山，盖当时所积之土。朝廷所以能驻跸钱塘，以有此渠耳。汴与此渠，皆假手隋氏，而为吾宋之利，岂亦有数邪？」过新丰，小憩。李太白诗云：「南国新丰酒，东山小妓歌。」又唐人诗云：「再入新丰市，犹闻旧酒香。」皆谓此，非长安之新丰也。然长安之新丰，亦有名酒，见王摩诘诗。至今居民市肆颇盛。夜抵镇江城外。是日立秋。
十七日。平旦，入镇江，泊船西驿。见知府右朝散郎直秘阁蔡洸子平、都统庆远军节度使成闵、通判右朝奉大夫章汶、右朝奉郎陶之真、府学教授左文林郎熊克、总领司干办公事右承奉郎史弥正端叔。
十八日。右奉议郎签书节度判官厅公事葛郇、观察推官右文林郎徐务滋、司户参军左迪功郎杨冲、焦山长老定圜、甘露长老化昭来。
十九日。金山长老宝印来，字坦叔，嘉州人。言自峡州以西，滩不可胜计，白傅诗所谓「白狗到黄牛，滩如竹节稠」是也。赴蔡守饭于丹阳楼。热特甚，堆冰满坐，了无凉意。蔡自点茶，颇工，而茶殊下。同坐熊教授，建宁人，云：「建茶旧杂以米粉，复更以薯蓣，两年来，又更以楮芽，与茶味颇相入，且多乳，惟过梅则无复气味矣。非精识者，未易察也。」申后，移舟出三闸，至潮闸而止。
二十日。迁入嘉州王知义船，微雨，极凉。
二十一日。
二十二日。郡集卫公堂后圃。比旧唯增染香亭。饮半，登寿丘普照寺终宴。寿丘者，宋高祖宅，有故井尚存。寺本名延庆，隆兴中，复泗州，有普照寺僧奉僧伽像来归，寓焉，因赐名普照寺，侨置僧伽道场。东望京山，连亘抱合，势如缭墙，官寺楼观如画，西阚大江，气象极雄伟也。
二十三日。至甘露寺，饭僧。甘露，盖北固山也。有狠石，世传以为汉昭烈、吴大帝尝据此石共谋曹氏。石亡已久，寺僧辄取一石充数，游客摩挲太息，僧及童子辈往往窃笑也。拜李文饶祠。登多景楼。楼亦非故址，主僧化昭所筑，下临大江，淮南草木可数，登览之胜，实过于旧。邂逅左迪功郎新太平州教授徐容。容字子公，泉州人。此山多峭崖如削，然皆土也，国史以为石壁峭绝，误矣。
二十四日。
二十五日。早，以一豨、壶酒，谒英灵助顺王祠，所谓下元水府也。祠属金山寺，寺常以二僧守之，无他祝史。然牓云「赛祭猪头，例归本庙」，观者无不笑。初，绍兴末，元颜亮入寇，枢密叶公审言督视大军守江，祷于水府祠，请事平奏加帝号。既而不果。隆兴中，虏再入[７]，有近臣申言之，识者谓四渎止封王，水府不应在四渎上，乃但加美称而已。庙中遇武人王秀，自言博州人，年五十一，元颜亮寇边时，自河朔从义军，攻下大名，以待王师，既归期，不见录。且自言孤远无路自通，歔欷不已。是晚，欲出江，舟人辞以潮不应，遂宿江口。
二十六日。五鼓发船。是日，舟人始伐鼓。遂游金山，登玉鉴堂、妙高台，皆穷极壮丽，非昔比。玉鉴，盖取苏仪甫诗云：「僧于玉鉴光中坐，客蹋金鳌背上行。」仪甫果终于翰苑，当时以为诗谶。新作寺门亦甚雄，翟耆年伯寿篆额，然门乃不可泊舟。凡至寺中者，皆由雄跨阁。长老宝印言：「旧额，仁宗皇帝御飞白。张之，则风波汹涌，蛟鼍出没，遂藏之寺阁，今不复存矣。」印住山近十年，兴造皆其力。寺有两塔，本曾子宣丞相用西府俸所建，以荐其先者。政和中，寺为神霄宫，道士乃去塔上相轮而屋之，谓之郁罗霄台。至是五十余年，印始复为塔，且增饰之，工尚未毕，山绝顶有吞海亭，取气吞巨海之意，登望尤胜。每北使来聘，例延至此亭烹茶。金山与焦山相望，皆名蓝，每争雄长。焦山旧有吸江亭，最为佳处，故此名吞海以胜之，可笑也。夜，风水薄船，鞺鞳有声。
二十七日。留金山，极凉冷。印老言蜀中梁山军鹭鸶，为天下第一。
二十八日。夙兴，观日出江中，天水皆赤，真伟观也。因登雄跨阁，观二岛。左曰鹘山，旧传有栖鹘，今无有。右曰云根岛，皆特起不附山，俗谓之郭璞墓。奉使金国起居郎范至能至山，遣人相招食于玉鉴堂。至能名成大，圣政所同官，相别八年，今借资政殿大学士、提举万寿观、侍读，为金国祈请使云。午间，过瓜洲，江平如镜。舟中望金山，楼观重复，尤为巨丽。中流风雷大作，电影腾掣，止在江面[８]，去舟财丈余，急系缆。俄而开霁，遂至瓜洲。自到京口无蚊，是夜蚊多，始复设幮。
二十九日。泊瓜洲，天气澄爽。南望京口月观、甘露寺、水府庙，皆至近。金山尤近，可辨人眉目也。然江不可横绝，放舟稍西，乃能达，故渡者皆迟回久之。舟人以帆弊，往姑苏买帆，是日方至。{樯高五丈六尺，帆二十六幅。}两日间，阅往来渡者，无虑千人，大抵多军人也。夜，观金山塔灯。[９]

卷二
七月一日。黎明，离瓜洲，便风挂颿。晚至真州，泊鉴远亭。州本唐扬州扬子县之白沙镇。杨溥有淮南，徐温自金陵来觐溥于白沙，因改曰迎銮镇。或谓周世宗征淮时，诸将尝于此迎谒，非也。国朝乾德中，升为建安军。祥符中，建玉清昭应宫，即军之西北小山置冶，铸玉皇、圣祖、太祖、太宗四圣像。既成，遣丁谓、李宗谔为迎奉使、副。至京，车驾出迎，肆赦，建军曰真州，而于故冶筑仪真观[１０]。政和中，修《九域图志》，又名曰仪真郡。旧以水陆之冲，为发运使治所，今废。
二日。见知州右朝奉郎王察。市邑官寺，比数年前颇盛。携统游东园。园在东门外里余，自建炎兵火后，废坏涤地，漕司租与民，岁入钱数千。昔之闳壮巨丽，复为荆棘荒墟之地者四十余年，乃更葺为园。以记考之，惟清燕堂、拂云堂、澄虚阁麤复其旧，与右之清池、北之高台尚存。若所谓流水横其前者，湮塞仅如一带，而百亩之园，废为蔬畦者，尚过半也，可为太息。登台，望下蜀诸山，平远可爱，裴回久之。过报恩光孝寺，少留。辛巳之变，仪真焚荡无余，而此寺独存。堂中僧百人，长老妙湍，常州人。
三日。右迪功郎监税务闻人尧民来。尧民，茂德删定之兄子，以恩科入官。北山永庆长老蕴常来。郡集于平易堂，遍游澄澜阁、快哉亭，遂至壮观以归。壮观旧有米元章所作赋石刻，今亡矣。初问王守仪真观去城远近，云在城南里许。方怪与国史异，既归，亟往游，则信城南也。有老道士出迎，年七十余，自言庐州人，能述仪真本末。云旧观实在城西北数里小土山之麓，祥符所铸乃金铜像，并座高三丈，以黄麾全仗道门幢节迎赴京师，皆与国史合。故当时乐章曰：「范金肖像申严奉，宫观状翚飞。万灵拱卫瑞烟披，堤柳映黄麾。」道士又言赐号瑞应福地，则史所不载也。今所谓仪真观者，昔黄冠入城休憩道院耳。晚，大风，舟人增缆。
四日。风便，解缆挂帆，发真州。岸下舟相先后发者甚众，烟帆映山，缥缈如画。有顷，风愈厉，舟行甚疾。过瓜步山，山蜿蜓蟠伏，临江起小峯，颇巉峻。绝顶有元魏太武庙，庙前大木可三百年。一井已眢，传以为太武所凿，不可知也。太武以宋文帝元嘉二十七年南侵至瓜步，建康戒严。太武凿瓜步出为蟠道，于其上设毡庐，大会羣臣，疑即此地。王文公诗所谓「丛祠瓜步认前朝」是也。梅圣俞题庙云：「魏武数忘归，孤军驻山顶。」按太武初未尝败，圣俞误以佛狸为曹瞒耳。山出玛瑙石，多虎豹害人，往时大将刘宝，每募人捕虎于此。周世宗伐南唐，齐王景达自瓜步渡江，距六合二十里设栅，亦此地也。入夹行数里，沿岸园畴衍沃，庐舍竹树极盛，大抵多长芦寺庄。出夹望长芦，楼塔重复。自江堆兵火，官寺民庐，莫不残坏，独此寺之盛，不减承平，至今日常数百众。江面渺弥无际，殊可畏。李太白诗云「维舟至长芦，目送烟云高」是也。晚泊竹筱港，有居民二十余家[１１]，距金陵三十里。
五日。大风，将晓，覆夹衾，晨起凄然如暮秋。过龙湾，浪涌如山，望石头山不甚高，然峭立江中，缭绕如垣墙。凡舟皆由此下至建康，故江左有变，必先固守石头，真控扼要地也。自新河入龙光门。城上旧有赏心亭、白鹭亭，在门右，近又创二水亭在门左，诚为壮观。然赏心为二亭所蔽，颇失往日登望之胜。泊秦淮亭。说者以为锺阜艮山，得庚水为宗庙水。秦凿淮，本欲破金陵王气，然庚水反为吉。天下事，信非人力所能胜也。见留守右朝请大夫秘阁修撰唐瑑、通判右朝散郎潘恕。建康行宫，在天津桥北，桥琢青石为之，颇精致，意其南唐之旧也。晚，小雨。右文林郎监大军仓王烜来。王言京口人用七月六日为七夕，盖南唐重七夕，而常以帝子镇京口，六日辄先乞巧，翌日，驰入建康赴内燕，故至今为俗云。然太宗皇帝时，尝下诏禁以六日为七夕，则是北俗亦如此。此说恐不然。
六日。见左朝散大夫太府少卿总领两淮财赋沈夏、武泰军节度使建康诸军都统郭振。右宣教郎知江宁县何作善、右文林郎观察推官褚意来。作善字百祥，意字诚叔。晚，见秦伯和侍郎。伯和名埙，故相益公桧之孙。延坐画堂，栋宇闳丽，前临大池，池外即御书阁，盖赐第也。家人病创，托何令招医刘仲宝视脉。
七日。早，游天庆观，在冶城山之麓。地理家以为此山脉络自蒋山来，不可知也。吴晋间城垒，大抵多因山为之。观西有忠烈庙，卞壸庙也，以嵇绍及壸二子眕、盱配食。绍死于惠帝时，在壸前，且非江左事，而以配壸，非也。庙后丛木甚茂，传以为壸墓。墓东北又有亭，颇疎豁，曰忠孝亭。亭本南唐忠贞亭，后避讳改焉。忠贞，壸谥，今曰忠孝，则并以其二子死父难也。云堂道士陈德新，字可久，姑苏人，颇开敏，相从登览。久之，遂出西门，游清凉广慧寺。寺距城里余，据石头城，下临大江，南直牛头山，气象甚雄，然坏于兵火。旧有德庆堂，在法堂前，堂榜乃南唐后主撮襟书，石刻尚存，而堂徙于西偏矣。又有祭悟空禅师文曰：「保大九年，岁次辛亥九月，皇帝以香茶乳药之奠，致祭于右街清凉寺悟空禅师。」按南唐元宗以癸卯岁嗣位，改元保大，当晋出帝之天福八年，至辛亥，实保大九年，当周太祖之广顺元年。则祭悟空者，元宗也。《建康志》以为后主，非是。长老宝余，楚州人，留食，赠德庆堂榜墨本。食已，同登石头，西望宣化渡及历阳诸山，真形胜之地。若异时定都建康，则石头当仍为关要。或以为今都城徙而南，石头虽守无益，盖未之思也。惟城既南徙，秦淮乃横贯城中，六朝立栅断航之类，缓急不可复施。然大江天险，都城临之，金汤之势，比六朝为胜，岂必依淮为固邪？左迪功郎新湖州武康尉刘炜，右迪功郎监比较务李膺来。炜，秦伯和馆客也，言秦氏衰落可念，至屡典质，生产亦薄。问其岁入几何，曰米十万斛耳[１２]。
八日。晨，至钟山道林真觉大师塔焚香。塔在太平兴国寺，上宝公所葬也。塔中金铜宝公像，有铭在其膺，盖王文公守金陵时所作。僧言古像取入东都启圣院，祖宗时每有祈祷，启圣及此塔皆设道场，考之信然。塔西南有小轩，曰木末。其下皆大松，髯甲夭矫如蛟龙，往往数百年物。木末，盖后人取王文公诗「木末北山雪冉冉」之句名之。《建康志》谓公自命此名，非也。塔后又有定林庵。旧闻先君言，李伯时画文公像于庵之昭文斋壁，着帽束带，神彩如生。文公没，斋常扃闭，遇重客至，寺僧开户，客忽见像，皆惊耸，觉生气逼人，写照之妙如此。今庵经火，尺椽无复存者。予乙酉秋，尝雨中独来游，留字壁间，后人移刻崖石，读之感叹，盖已五六年矣。归途过半山，少留。半山者，王文公旧宅，所谓报宁禅院也。自城中上钟山，此为中途，故曰半山，残毁尤甚。寺西有土山，今谓之培塿，亦后人取文公诗所谓「沟西顾丁壮，担土为培塿」名之也。寺后又有谢安墩，文公诗云「在冶城西北」，即此是也。
九日。至保宁、戒坛二寺。保宁有凤凰台、揽辉亭，台有李太白诗云：「三山半落青天外，二水中分白鹭洲。」今已废为大军甲仗库，惟亭因旧址重筑，亦颇宏壮。寺僧言，亭牓本朱希真隶书，已为俗子易之。法堂后有片石，莹润如黑玉，乃宋子嵩诗。题云：「凤台山亭子，陈献司空，乡贡进士宋齐丘。」司空者，徐知诰也，后改姓名曰李昪，是为南唐烈祖。而齐丘为大臣。后又有题字云：「升元三年奉勑刻石。」盖烈祖既有国，追念君臣相遇之始，而表显之。昪、齐丘虽皆不足道，然当攘夺分裂横溃之时，其君臣相遇，不如是亦不能粗成其功业也。戒坛额曰崇胜戒坛寺，古谓之瓦棺寺。有阁，因冈阜，其高十丈，李太白所谓「钟山对北户，淮水入南荣」者，又《横江词》「一风三日吹倒山，白浪高于瓦棺阁」是也。南唐后主时，朝廷遣武人魏丕来使，南唐意其不能文，即宴于是阁，因求赋诗。丕揽笔成篇，末句云：「莫教雷雨损基扃。」后主君臣皆失色。及南唐之亡[１３]，为吴越兵所焚。国朝承平二百年，金陵为大府，寺观竞以崇饰土木为事，然阁终不能复。绍兴中，有北僧来居，讲《惟识百法论》，誓复兴造，求伟材于江湖间，事垂集者屡矣，会建宫阙，有司往往辄取之。僧不以此动心，愈益经营，卒成卢舍那阁，平地高七丈，雄丽冠于江东。旧阁基相距无百步，今废为军营。秦伯和遣医柴安恭来视家人疮。柴，邢州龙冈人。晚，褚诚叔来。诚叔尝为福州闽清尉，获盗应格，当得京官，不忍以人死为己利，辞不就，至今在选调。又有为它邑尉者，亦获盗，营赏甚力，卒得京官。将解去，入郡，过刑人处，辄掩目大呼，数日神志方定。后至他郡，见通衢有石幢，问此何为，从者曰「法场也」，亦大骇叫呼，几坠车。自此所至皆迂道，以避刑人之地。人之不可有媿于心如此。移舟泊赏心亭下。秦伯和送药。
十日。早，出建康城，至石头，得便风，张帆而行。然港浅而狭，行亦甚缓。宿大城冈。金陵冈陇重复，如梅岭冈、石子冈、畲{读如蛇}婆冈，尤其著者也。居民数十家，亦有店肆。
十一日。早，出夹，行大江，过三山矶、烈洲、慈姥矶、采石镇，泊太平州江口。谢玄晖登三山还望京邑，李太白登三山望金陵，皆有诗。凡山临江，皆曰矶。水湍急，篙工并力撑之，乃能上。然今年闰余秋早，水落已数尺矣，则盛夏可知也。三山自石头及凤凰台望之，杳杳有无中耳。及过其下，则距金陵财五十余里。晋伐吴，王浚舟师过三山，王浑要浚议事，浚举帆曰：「风利不得泊。」即此地也。是日便风，击鼓挂帆而行。有两大舟东下者，阻风泊浦溆，见之大怒，顿足诟骂不已。舟人不答，但抚掌大笑，鸣鼓愈厉，作得意之状。江行淹速常也，得风者矜，而阻风者怒，可谓两失之矣。世事盖多类此者，记之以寓一笑。烈洲在江中，上有小山曰烈山，草木极茂密，有神祠在山巅。慈姥矶，矶之尤巉绝峭立者。徐师川有《慈姥矶》诗，序云：「矶与望夫石相望，正可为的对，而诗人未尝挂齿牙。」故其诗云：「离鸾只说闺中恨，舐犊谁知目下情。」然梅圣俞《护母丧归宛陵发长芦江口》诗云：「南国山川都不改，伤心慈姥旧时矶。」师川偶忘之耳。圣俞又有《过慈姥矶下》及《慈姥山石崖上竹鞭》诗，皆极高奇，与此山称。采石一名牛渚，与和州对岸，江面比瓜洲为狭，故隋韩擒虎平陈及本朝曹彬下南唐，皆自此渡。然微风辄浪作不可行。刘宾客云「芦苇晚风起，秋江鳞甲生」，王文公云「一风微吹万舟阻」，皆谓此矶也。矶，即南唐樊若冰献策作浮梁渡王师处。初若冰不得志于李氏，诈祝发为僧，庐于采石山，凿石为窍，及建石浮图，又月夜系绳于浮图，棹小舟急渡，引绳至江北，以度江面，既习知不谬，即亡走京师上书。其后王师南渡，浮梁果不差尺寸。予按隋炀帝征辽，盖尝用此策渡辽水，造三浮桥于西岸。既成，引趋东岸，桥短丈余不合，隋兵赴水接战，高丽乘岸上击之，夌铁杖战死，始敛兵。引桥复就西岸，而更命何稠接桥，二日而成，遂乘以济。然隋终不能平高丽，国朝遂下南唐者，实天意也，若冰何力之有？方若冰之北走也，江南皆知其献南征之策，或请诛其母妻。李煜不敢，但羁置池州而已。其后若冰自陈母妻在江南，朝廷命煜护送，煜虽愤切，终不敢违，厚遗而遣之。然若冰所凿石窍及石浮图，皆不毁，王师卒用以系梁梁，则李氏君臣之暗且怠，亦可知矣。虽微若冰，有不亡者乎！张文潜作《平江南议》，谓当缚若冰送李煜，使甘心焉，不然，正其叛主之辠而诛之，以示天不，岂不伟哉！文潜此说，实天下正论也。予自金陵得疾，是日方小愈，尚未能食。夜雨。
十二日。早，移舟泛姑热溪五里，泊阅武亭。初询舟人，云：「江口泊船处，距城二十里，须步乃可入。」及至阅武，乃止在城闉之外。徽猷阁直学士左朝请郎知州周元特操，闻予病，与医郭师显俱来视疾。自都下相别，迨今八年矣。太平州，本金陵之当涂县，周世宗时，南唐元宗失淮南，侨置和州于此，谓之新和州，改为雄远军。国朝开宝八年下江南，改为平南军，然独领当涂一邑而已。太平兴国二年，遂以为州，且割芜湖、繁昌来属，而治当涂，与兴国军同时建置，故分纪年以名之。
十三日。通判右朝请郎叶棼、员外通判左朝奉郎钱同仲耕、军事判官左文林郎赵子覭、知当涂县右通直郎王权来。午后，入州见元特，呼郭医就坐间为予切脉，且议所用药。州正据姑熟溪北，土人但谓之姑溪，水色正绿，而澄澈如镜，纤鳞往来可数。溪南皆渔家，景物幽奇。两浮桥悉在城外，其一通宣城，其一可至浙中。姑熟堂最号得溪山之胜，适有客寓家其间，故不得至。又有一酒楼，登望尤佳，皆城之南也。往时溪流分一支贯城中，湮塞已久。近岁尝浚治，然惟春夏之交暂通，今七月已绝流矣。李太白集有《姑熟十咏》，予族伯父彦远尝言，东坡自黄州还，过当涂，读之抚手大笑曰：「赝物败矣，岂有李白作此语者！」郭功父争以为不然，东坡又笑曰：「但恐是太白后身所作耳！」功父甚愠。盖功父少时，诗句俊逸，前辈或许之，以为太白后身，功父亦遂以自负，故东坡因是戏之。或曰《十咏》及《归来乎》、《笑矣乎》、《僧伽歌》、《怀素草书歌》，太白旧集本无之，宋次道再编时，贪多务得之过也。
十四日。晚晴，开南窗观溪山。溪中绝多鱼，时裂水面跃出，斜日映之，有如银刀。垂钓挽罟者弥望，以故价甚贱，僮使辈日皆餍饫。土人云「此溪水肥宜鱼」，及饮之，水味果甘，岂信以肥故多鱼耶？溪东南数峯如黛，盖青山也。
十五日。早，州学教授左文林郎吴博古敏叔、员外教授左文林郎杨恂信伯来。饭已，游黄山东岳庙、广福寺，遂登凌歊台。岳庙楝宇颇盛，本谓之黄山大监庙。大监者，不知何神，盖淫祠也。今既为岳庙，而大监反寓食庑下。广福本寿圣寺，以绍兴壬午，诏书改额。败屋二十余间，残僧三四人，萧然如古驿。主僧惠明，温州平阳人。凌歊台，正如凤皇、雨花之类，特因山巅名之。宋高祖所营，面势虚旷，高出氛埃之表。南望青山、龙山、九井诸峯，如在几席。龙山，即孟嘉登高落帽处。九井山，有桓玄僭位坛。稍西，江中二小山相对，云东梁西梁也。北户临和州新城，楼橹历历可辨。盖自绝江至和州，财十余里，李太白有《黄出凌歊台送族弟泛舟赴华阴》诗，即此地也。台后有一塔；塔之后，又有亭曰怀古云。余初至当涂，饮姑熟溪水，喜其甘滑。已而遍饮城中水皆甘，盖泉脉佳也。
十六日。郡集于道院，历游城上亭榭，有坐啸亭，颇宜登览。城濠皆植荷花。是夜，月白如昼，影入溪中，摇荡如玉塔，始知东坡「玉塔卧微栏」之句为妙也。

卷三
十七日。郡集于青山李太白祠堂，二教授同集。祠在青山之西北，距山尚十五里。墓在祠后，有小冈阜起伏，盖亦青山之别支也。祠莫知其始，有唐刘全白所作墓碣及近岁张真甫舍人所作重修祠碑。太白乌巾，白衣锦袍。又有道帽氅裘，侑食于侧者，郭功甫也。早饭罢，游青山。山南小市有谢玄晖做宅基，今为汤氏所居。南望平野极目，而环宅皆流泉、奇石、青林、文筱，真佳处也。遂由宅后登山，路极险巇，凡三四里，有两道人持汤饮迎劳于松石间。又里许，至一庵，老道人出迎，年七十余，姓周，潍州人，居此山三十年，颧颊如丹，须鬓无白者。又有李媪，八十矣，耳目聪明，谈笑不衰，自言尝得异人秘诀。庵前有小池曰谢公池，水味甘冷，虽盛夏不竭。绝顶又有小亭，亦名谢公亭。下视四山，如蛟龙奔放，争赴川谷，绝类吾乡舜山。但舜山之巅，丰沃夷旷，无异平陆，此所不及也。亭北望正对历阳。周生言，元颜亮入寇时，战鼓之声，震于山中云。夜归舟次，已一鼓尽矣。坐间，信伯言桓温墓亦在近郊，有石兽石马，制作精妙，又有碑，悉刻当时车马衣冠之类，极可观，恨不一到也。
十八日。小雨，解舟出姑熟溪，行江中。江溪相接，水清浊各不相乱。挽行夹中三十里，至大信口泊舟。盖自此出大江，须风便乃可行，往往连日阻风。两小山夹江，即东梁西梁，一名天门山。李太白诗云：「两岸青山相对出，孤帆一片日边来。」王文公诗云：「崔嵬天门山，江水遶其下。」梅圣俞云：「东梁如仰蚕，西梁如浮鱼。」徐师川云：「南人北人朝暮船，东梁西梁今古山。」皆得句于此也。水浒小儿卖菱芡莲藕者甚众。夜行堤上，观月大信口。欧阳文忠公《于役志》谓之带星口，未详孰是。《于役志》，盖谪夷陵时所著也。
十九日。便风，过大、小褐山矶。奇石巉绝，渔人依石挽罾，宛如画图间所见。过枭矶，在大江中，耸拔特起。有道士结庐其上，政和中，赐名宁渊观。旧说枭矶有枭能害人，故得名。方郡县奏乞观额时，恶其名，因曰矶在水中，水常沃石，故曰浇矶。今观屋亦二十余间，然止一道人居之。相传有二人，则其一辄死，故无敢往者。至芜湖县，泊舟吴波亭。知县右通直郎吕昭问来。按，汉丹阳郡有芜湖县，吴陆逊屯芜湖，又杜预注《春秋》，楚子伐吴克鸠兹，亦云在芜湖。至东晋，乃政名于湖，不知所自。王敦反，屯于湖，今故城尚存。又有玩鞭亭，亦当时遗迹。唐温飞卿有《湖阳曲》叙其事。近时张文潜以为《晋书》所云「帝至于湖阴察营垒」，当以于湖为句，飞卿盖误读也；作《于湖曲》以反之。刘梦得《历阳书事》诗，叙道中事云：「望夫人化石，梦帝日环营。」盖梦得自夔州移牧历阳，过此邑也。邑人云，数年前，邑境有盗，发大墓，棺椁已坏，得镜及刀剑之属甚众，甃砖有「大将军墓」四字，或疑为敦墓云。
二十日。宁国太平县主簿左迪功郎陈炳来见，泛小舟往谢之。则寓宁渊观下院，以提刑司檄来督大礼钱帛。宁渊在枭矶，隔大江，故置下院于近邑。道流十余，坛宇像设甚盛，有观主何守诚者，今选居太一宫矣。炳字德先，婺州义乌人，自言其从姑得道徽宗朝，赐号妙静练师[１４]，结庐葛仙峯下，平生不火食，惟饮酒，啖生果，为人言祸福死生，无毫厘差。每风日清和时，辄掩关独处，或于户外窃听之，但闻若二婴儿声，或歌或笑，往往至中夜方止，莫有能测者。年九十，正旦，自言四月八日当远行，果以是日坐逝。每为德先言：「汝有仙骨，当遇异人。」后因得疾委顿，有皖山徐先生来饵以药，即日疾平。徐因留，教以绝粒诀。德先父母方望其成名，固不许。然自是绝滋味，日食淡汤饼及饭而已。如此者六年，益觉身轻，能日行二百里。会中第娶妻，复近荤血，徐遂告别。临行，语德先曰：「汝二纪后当复从我究此事。」德先送至溪上，方呼舟欲渡，徐褰裳疾行水上而去，呼之不复应。德先至今怅恨，有弃官入灊皖之意。予遂游东寺，登王敦城以归。城并大江，气象宏敞。邑出绿毛龟，就船卖者，不可胜数。将午，解舟，过三山矶。矶上新作龙祠。有道人半醉立藓崖峭绝处，下观行舟，望之使人寒心，亦奇士也。江中江豚十数出没，色或黑或黄，俄又有物长数尺，色正赤，类大蜈蚣，奋首逆水而上，激水高三二尺，殊可畏也。宿过道口。
二十一日。过繁昌县，南唐所置，初隶宣城，及置太平州，复割隶焉。晚泊荻港，散步堤上，游龙庙，有老道人守之，台州仙居县人。自言居此十年，日伐薪二束卖之以自给。雨雪，则从人乞，未尝他营也。又至一庵，僧言隔港即铜陵界。远山崭然，临大江者，即铜官山。太白所谓「我爱铜官乐，千年未拟还」是也，恨不一到。最后至凤凰山延禧观，观废于兵烬者四十余年，近方兴葺。羽流五六人，观主陈廷瑞，婺州义乌县人，言此古青华观也。有赵先生，荻港市中人，父卖茗，先生幼名王九，年十三，疾亟，父抱诣青华，愿使入道。是夕，先生梦老人引之登高山，谓曰「我阴翁也」，出柏枝啖之，及觉，遂不火食。后又梦前老人，教以天篆数百字，比觉，悉记不遗。太宗皇帝召见，度为道士，赐冠简，易名自然，给装钱遣还，遂为观主。祥符间，再召至京师，赐紫衣，改青华额曰延禧。先生恳求还山养母，得归，一日，无疾而逝。门人葬之山中，行半途，棺忽大重不可举，其母曰：「吾儿必有异。」命发棺，果空无尸，惟剑履在耳，遂即其处葬之。今冢犹在，谓之剑冢。自然，国史有传，大概与廷瑞言颇合，惟剑冢一事无之。荻港，盖繁昌小墟市也。归舟已夜矣。
二十二日。过大江，入丁家洲夹，复行大江。自离当涂，风日清美，波平如席，白云青嶂，相远映带，终日如行图画，殊忘道涂之劳也。过铜陵县，不入。晚泊水洪口。江湖间谓分流处为洪，王文公诗云「东江木落水分洪」是也。
二十三日。过阳山矶，始见九华山。九华本名九子，李太白为易名。太白与刘梦得皆有诗，而刘至以为可兼太华、女几之奇秀。南唐宋子嵩辞政柄，归隐此山，号九华先生，封青阳公，由是九华之名益盛。惟王文公诗云「盘根虽巨壮，其末乃修纤」，最极形容之妙。大抵此山之奇，在修纤耳。然无含蓄敦大气象，与庐阜[１５]、天台异矣。岸傍荻花如雪。旧见天井长老彦威云，庐山老僧用此絮纸衣[１６]。威少时在惠日，亦为之，佛灯珣禅师见而大嗔云：「汝少年，辄求温暖如此，岂有心学道邪？」退而问兄弟，则堂中百人，有荻花衣者财三四，皆年七十余矣。威愧恐，亟除去。泊梅根港，巨鱼十数，色苍白，大如黄犊，出没水中，每出，水辄激起，沸白成浪，真壮观也！
二十四日。到池州，泊税务亭子。州，唐置，南唐尝为康化军节度，今省。又尝割青阳隶建康，今复故。惟所置铜陵、东流二县及改秋浦为贵池，今因之。盖南唐都金陵，故当涂、芜湖、铜陵、繁昌、广德、青阳并江宁、上元、溧阳、溧水、句容凡十一县，皆隶畿内。今建康为行都，而纔有江宁等五邑，有司所当议也。李太白往来江东，此州所赋尤多，如《秋浦歌》十七首及《九华山》、《青溪》、《白笴陂》、《玉镜潭》诸诗是也。《秋浦歌》云：「秋浦长似秋，萧条使人愁。」又曰：「两鬓入秋浦，一朝飒已衰。猨声催白鬓，长短尽成丝。」则池州之风物可见矣。然观太白此歌，高妙乃尔，则知《姑熟十咏》决为赝作也。杜牧之池州诸诗正尔，观之亦清婉可爱，若与太白诗并读，醇醨异味矣。初，王师平南唐，命曹彬分兵自荆州顺流东下，以樊若冰为乡导，首克池州，然后能取芜湖、当涂，驻军采石，而浮桥成。则池州今实要地，不可不备也。
二十五日。见知州右朝议大夫直秘阁杨师中、通判右朝奉郎孙德刍。游光孝寺，寺有西峯圣者所留铁笛。圣者生当吴武王杨行密时，阳狂不羁，好吹笛，能役鬼神蛟龙。尝寓池州乾明寺，乾明即光孝也，及去，留笛付主事僧。笛似铜铁而非，色绿，而莹润如绿玉，不知何物。僧惧为好事者所夺，郡官求观之，辄出一凡铁笛充数。予偶与监寺僧有旧，独得一见。有石刻沈叡达所作《西峯铭》，文辞古雅可爱，恨非其自书也。僧言贵池去城八十里，在秀山下，江之一支，别汇为池，四隅皆因山石为岸，产鲤鱼，金鳞朱尾，味极美，本以此得贵池之目。秀山有梁昭明太子墓，拱木森然。今池州城西，有神甚灵者，曰九郎，或云九郎即昭明。晚登弄水亭，杜牧之所赋诗也。亭殊不葺，然正对清溪齐山，景物绝佳。州虽濒江，然据冈阜上，颇难得水。
二十六日。解舟，过长风沙、罗剎石。李太白《江上赠窦长史》诗云：「万里南迁夜郎国，三年归及长风沙。」梅圣俞《送方进士游庐山》云：「长风沙浪屋许大，罗剎石齿水下排。历此二险过湓浦，始见瀑布悬苍崖。」即此地也。又太白《长干行》云：「早晚下三巴，预将书报家。相迎不道远，直到长风沙。」盖自金陵至此七百里，而室家来迎其夫，甚言其远也。地属舒州，旧最号湍险。仁庙时，发运使周湛役三十万夫，疏支流十里以避之，至今为行舟之利。罗剎石，在大江中，正如京口鹘峯而稍大，白石拱起，其上丛筱乔木，亦有小神祠旛竿，不知何神也。西望羣山靡迤，岩嶂深秀，宛如吾庐南望镜中诸山，为之累欷。宿怀家洑。怀，姓也，吴有尚书郎怀叙，见《顾雍传》。
二十七日。五鼓，大风自东北来，舟人不告，乘便风解船。过雁翅夹，有税场，居民二百许家，岸下泊船甚众。遂经皖口至赵屯，未朝食，已行百五十里，而风益大，乃泊夹中。皖口即王师破江南大将朱令赟水军处。赵屯有戍兵，亦小市聚也。是日大风，至暮不止，登岸，行至夹口，观江中惊涛骇浪，虽钱塘八月之潮不过也。有一舟掀簸浪中，欲入夹者再三，不可得，几覆溺矣，号呼求救，久方能入。北望正见皖山。太白《江上望皖公山》诗云：「巉绝称人意。」「巉绝」二字，不刊之妙也。南唐元宗南迁豫章，舟中望皖山，爱之，谓左右曰：「此青峭数峯何名？」答曰：「舒州皖山。」时方新失淮南，伶人李家明侍侧，献诗曰：「龙舟千里扬东风，汉武浔阳事正同。回首皖公山色好，日斜不到寿杯中。」元宗为悲愤欷歔。故王文公诗云：「南狩皖山非故地，北师淮水失名王。」计其处，当去此不远也。夜雨。
二十八日。过东流县，不入。自雷江口行大江，江南羣山，苍翠万迭，如列屏障，凡数十里不绝。自金陵以西，所未有也。是日，便风张颿，舟行甚速，然江面浩渺，白浪如山，所乘二千斛舟，摇兀掀舞，纔如一叶。过狮子矶，一名佛指矶，藓壁百尺，青林绿筱，倒生壁间，图画有所不及。犹恨舟行北岸，不得过其下。旁有数矶，亦奇峭，然皆非狮子比也。至马当，所谓上元水府[１７]。山势尤秀拔，正面山脚，直插大江。庙依峭崖架空为阁，登降者，皆自阁西崖腹小石径，扪萝侧足而上，宛若登梯。飞甍曲槛，丹碧缥缈，江上神祠，惟此最佳。舟至石壁下，忽昼晦，风势横甚，舟人大恐失色，急下颿，趋小港，竭力牵挽，仅能入港。系缆同泊者四五舟，皆来助牵。早间同行一舟，亦蜀舟也，忽有大鱼正绿，腹下赤如丹，跃起柂旁，高三尺许[１８]，人皆异之。是晚，果折樯破帆，几不能全，亦可怪也。入夜，风愈厉，增十余缆。迨晓，方少定。
二十九日。阻风马当港中，风雨凄冷，初御夹衣。有小舟冒风涛来卖薪菜狶肉，亦有卖野彘肉者，云猎芦场中所得。饭已，登南岸，望马当庙，北风吹人劲甚，至不能语。既暮，风少定，然怒涛未息，击船终夜有声。
八月一日。过烽火矶。南朝自武昌至京口，列置烽燧，此山当是其一也。自舟中望山，突兀而已。及抛江过其下，嵌岩窦穴，怪奇万状，色泽莹润，亦与它石迥异。又有一石，不附山，杰然特起，高百余尺，丹藤翠蔓，罗络其上，如宝装屏风。是日风静，舟行颇迟，又秋深潦缩，故得尽见杜老所谓「幸有舟楫迟，得尽所历妙」也。过澎浪矶、小孤山，二山东西相望。小孤属舒州宿松县，有戍兵。凡江中独山，如金出、焦山、落星之类，皆名天下，然峭拔秀丽，皆不可与小孤比。自数十里外望之，碧峯巉然孤起，上干云霄，已非它山可拟，愈近愈秀，冬夏晴雨，姿态万变，信造化之尤物也。但祠宇极于荒残，若稍饰以楼观亭榭，与江山相发挥，自当高出金山之上矣。庙在山之西麓，额曰惠济，神曰安济夫人。绍兴初，张魏公自湖湘还，尝加营葺，有碑载其事。又有别祠在澎浪矶，属江州彭泽县，三面临江，倒影水中，亦占一山之胜。舟过矶，虽无风，亦浪涌，盖以此得名也。昔人诗有「舟中估客莫漫狂，小姑前年嫁彭郎」之句，传者因谓小孤庙有彭郎像，澎浪庙有小姑像，实不然也。晚泊沙夹，距小孤一里。微雨，复以小游庙中，南望彭泽，都昌诸山，烟雨空蒙，鸥鹭灭没，极登临之胜，徙倚久之而归。方立庙门，有俊鹘抟水禽[１９]，掠江东南去，甚可壮也。庙祝云，山有栖鹘甚多。
二日。早，行未二十里，忽风云腾涌，急系缆。俄复开霁，遂行。泛彭蠡口，四望无际，乃知太白「开帆入天镜」之句为妙。始见庐山及大孤。大孤状类西梁，虽不可拟小孤之秀丽[２０]，然小孤之旁，颇有沙洲葭苇，大孤则四际渺弥皆大江，望之如浮水面，亦一奇也。江自湖口分一支为南江，盖江西路也。江水浑浊，每汲用，皆以杏仁澄之，过夕乃可饮。南江则极清澈，合处如引绳，不相乱。晚抵江州，州治德化县，即唐之浔阳县。柴桑、栗里，皆其地也。南唐为奉化军节度，今为定江军。岸土赤而壁立，东坡先生所谓「舟人指点岸如赪」者也。泊湓浦，水亦甚清，不与江水乱。自七月二十六日至是，首尾财六日，其间一日阻风不行，实以四日半泝流行七百里云。
三日。移泊琵琶亭，见知州左朝请郎周昪强仲、通判左朝散郎胡[２１]、发运使户部侍郎史正志志道、发运司干办公事程坦履道、察推左文林郎蔡戡定夫。始得夔州公移。
四日。游天庆观，李太白诗所谓「浔阳紫极宫」也。苏、黄诗刻，皆不复存。太白诗有一石，亦近时俗书。见观主李守智，问玉芝，亦不能答。观皆古屋，初不更兵烬，而遗迹扫地，独太清殿老君像乃唐人所塑，特为奇古。真人、女真、仙官、力士、童子各二躯，又有唐明皇帝金铜像，衣冠如道士，而气宇粹穆，有五十年安享太平富贵气象。李守智者，滁州来安人，自言家故富饶，遇乱弃家为道人，大将岳飞以度牒与之，始为道士。至今画岳氏父子事之。史志道招饮于发运廨中。登高远亭，望庐山，天气澄霁，诸峯尽见。志道出新鼓铸铁钱。
五日。郡集于庾楼，楼正对庐山之双剑峯，北临大江，气象雄丽。自京口以西，登览之地多矣，无出庾楼右者。楼不甚高，而觉江山烟云，皆在几席间，真绝景也。庾亮尝为江、荆、豫州刺史，其实则治武昌。若武昌南楼名庾楼，犹有理，今江州治所，在晋特柴桑县之湓口关耳，此楼附会甚明。然白乐天诗固已云：「浔阳欲到思无穷，庾亮楼南湓口东。」则承误亦久矣。张芸叟《南迁录》云：「庾亮镇浔阳，经始此楼。」其误尤甚。
六日。甲夜，有大灯球数百，自湓浦蔽江而下，至江面广处，分散渐远，赫然如繁星丽天。土人云，此乃一家放五百椀以禳灾祈福。盖江乡旧俗云。
七日。往庐山，小憩新桥市。盖吴蜀大路，市肆壁间，多蜀人题名。并溪乔木，往往皆三二百年物，盖山之麓也。自江州至太平兴国宫三十里，此适当其半。是日，车马及徒行憧憧不绝，云上观，盖往太平宫焚香，自八月一日至七日乃已，谓之白莲会。莲社本远法师遗迹。旧传远公尝以一日借道流，故至今太平宫岁以为常。东林寺亦自作会，然来者反不若太平之盛，亦可笑也。晚至清虚庵，庵在拨云峯下，皇甫道人所居。皇甫名坦，嘉州人，出游旁郡，独见其弟子曹弥深。登绍兴焕文阁，实藏光尧皇帝御书。又有神泉、清虚堂，皆宸翰题榜。宿清虚西室，曹君置酒堂中，炙鹿肉甚珍，酒尤清醇。夜寒，可附火。

卷四
八日。早，由山路至太平兴国宫，门庭气象极闳壮。正殿为九天采访使者像，衮冕如帝者。舒州灊山灵仙观，祀九天司命真君，而采访使者为之佐，故南唐名灵仙曰丹霞府，太平曰通玄府，崇奉有自来矣。至太宗皇帝时，尝遣中使送泥金绛罗云鹤帔，仍命三年一易。神宗皇帝时，又加封应元保运真君及赐涂金殿额。两壁图十真人，本吴生笔。建炎中，李成、何世清二盗以庐山为巢，宫屋焚荡无余。先是山中有太一宫，摹吴笔于殿庑。及太平再兴，复摹取太一本，所托非善工，无复髣髴。憩于云无心堂，盖冷翠亭故址也。溪声如大风雨至，使人毛骨寒栗，一宫之最胜处也。采访殿前有钟楼，高十许丈，三层，累砖所成，不用一木，而櫩桷翚飞，虽木工之良者，不能加也。但钟为砖所揜蔽，声不甚扬，亦是一病。观主胡思齐云：「此一楼为费三万缗，钟重二万四千余斤。」又有经藏亦佳，扁曰云章琼室。太平规模，大概类南昌之玉隆。然玉隆不经焚，尚有古趣，为胜也。遂至东林太平兴龙寺，寺正对香炉峯。峯分一支东行，自北而西，环合四抱，有如城郭，东林在其中，相地者谓之倒挂龙格。寺门外虎溪，本小涧，比年甃以砖，但若一沟，无复古趣。予劝其主僧法才去砖，使少近自然，不知能用吾言否。食已，煑观音泉啜茶。登华岩罗汉阁。阁与卢舍阁、钟楼鼎峙，皆极天下之壮丽，虽闽浙名蓝，所不能逮。遂至上方、五杉阁、舍利塔、白公草堂。上方者，自寺后支径，穿松阴，蹑石磴而上，亦不甚高。五杉阁前，旧有老杉五本，传以为晋时物，白傅所谓大十尺围者，今又数百年，其老可知矣。近岁，主僧了然辄伐去，殊可惜也。塔中作如来示寂像，本宋佛驮跋陀尊者，自西域持舍利五粒，来葬于此。草堂，以白公记考之，略是故处。三间两柱[２２]，亦如记所云。其它如瀑水、莲池，亦皆在。高风逸韵，尚可想见。白公尝以文集留草堂，后屡亡逸，真宗皇帝尝令崇文院写校，包以斑竹帙，送寺。建炎中又坏于兵。今独有姑苏版本一帙，备故事耳。草堂之旁，又有一故址，云是王子醇枢密庵基。盖东林为禅苑，始于王公，而照觉禅师常总，实第一祖。总公有塑像，严重英特人也。宿东林。
九日。至晋慧远法师祠堂及神运殿焚香。憩官厅堂中。有耶舍尊者刘遗民等十八人像，谓之十八贤。远公之侧，又有一人执军持侍立，谓之辟蛇童子。传云，东林故多蛇，此童子尽拾取，投之蕲州。神运殿本龙潭，深不可测，一夕，鬼神塞之，且运良材以作此殿。皆不知实否也。然「神运殿」三字，唐相裴休书，则此说亦久矣。官厅重堂邃庑，厨廐备设，壁间有张文潜题诗。寺极大，连日游历，犹不能徧。唐碑亦甚多，惟颜鲁公题名，最为时所传。又有聪明泉，在方丈之西。卓锡泉，在远公祠堂后，皆久废不汲，不可食，为之太息。食已，游西林乾明寺。西林在东林之西，二林之间，有小市曰雁门市。传者以为远公雁门人，老而怀故乡，遂髣髴雁门邑里作此市，汉作新丰之比也。西林本晋江州刺史陶范舍地建寺。绍兴十五六年间，方为禅居，褊小非东林比，又绝弊坏。主僧仁聪，闽人，方渐兴葺。然流泉泠泠，环遶庭际，殊有野趣。正殿释迦像，着宝冠，他处未见，僧云唐塑也。殿侧有慧永法师祠堂，永公盖远公之兄。像下一虎偃伏，又有一居士立侍，不知何人。方丈后有砖塔，不甚高，制度古朴。予登二级而止。东厢有小阁曰侍贤，盖往时馆客之地，今亦颓弊。东、西林寺旧额，皆牛奇章八分书，笔力极浑厚。西林亦有颜鲁公题名，书家以为二林题名，颜书之冠冕也。旧闻庐山天池砖塔初成，有僧施经二匣。未几，塔震一角，经亦失所在。是日，因登望以问僧，僧云诚然。或谓经乃刺血书，故致此异。又云今年天池火，尺椽不遗，盖旁野火所及也。晚复取太平宫路还江州，小憩于新亭，距州二十五里。过董真人炼丹井，汲饮，味亦佳。董真人者，奉也。
十日。史志道饷谷帘水数器，真绝品也，甘腴清冷，具备众美。前辈或斥《水品》以为不可信；《水品》固不必尽当，然谷帘卓然，非惠山所及，则亦不可诬也。水在庐山景德观。晚别诸人。连夕在山中，极寒，可拥炉。比还舟，秋暑殊未艾[２３]，终日挥扇。
十一日。解舟。吴发干约待夔州书，因小留江口，望庐山。自到江州，至是凡十日，皆晴。秋高气清，长空无纤云，甚宜登览，亦客中可喜事也。泊赤沙湖口，东北望，犹见庐山。老杜《潭州道林》诗云：「殿脚插入赤沙湖。」此湖当在湖南。然岳州华容县及此，皆有赤沙湖。盖江湖间地名多同，犹赤壁也。
十二日。江中见物，有双角，远望正如小犊，出没水中有声。晚泊橹脐洑，隔江大山中，有火两点若灯，开阖久之。问舟人，皆不能知。或云蛟龙之目，或云灵芝丹药光气，不可得而详也。
十三日。至富池昭勇庙，以壶酒、特豕，谒昭毅武惠遗爱灵显王神。神，吴大帝时折冲将军甘兴霸也。兴霸尝为西陵太守，故庙食于此。开宝中，既平江南，增江淮神祠封爵，始封襃国公。宣和中，进爵为王。建炎中，大盗张遇，号一窝蜂，拥兵过庙下，相率卜珓，一珓腾空中不下，一珓跃出户外，羣盗惶恐引去，未几遂败。大将刘光世以闻，复诏加封[２４]。岳飞为宣抚使，大葺祠宇，江上神祠，皆不及也。门起大楼曰卷雪。有钉洲正对庙，故庙虽俯大江，而可泊舟。钉洲者，以锐下得名。神妃封顺佑夫人；神二子，封绍威、绍灵侯；神女封柔懿夫人；皆有像。而后殿复有王与妃像偶坐。祭享之盛，以夜继日。庙祝岁输官钱千二百缗，则神之灵可知也。舟人云：「若精虔致祷，则神能分风以应往来之舟。」庑下有关云长像。云长不应祀于兴霸之庙者，岂各忠所事，神灵共食，皆可以无媿耶？彻奠，自祠后步至旌教寺。寺为酒务及酒官廨，像设敛量一屋，尽逐去僧辈，亦事之已甚者。富池，盖隶兴国军。
十四日。晓雨，过一小石山，自顶直削去半，与余姚江滨之蜀山绝相类。抛大江，遇一木栰，广十余丈，长五十余丈。上有三四十家，妻子鸡犬臼碓皆具，中为阡陌相往来，亦有神祠，素所未覩也。舟人云：「此尚其小者耳，大者于栰上铺土作蔬圃，或作酒肆，皆不复能入夹，但行大江而已。」是日，逆风挽船，自平旦至日昳，纔行十五六里。泊刘官矶旁，蕲州界也。儿辈登岸，归云：「得小径，至山后，有陂湖渺然，莲芰甚富，沿湖多木芙蕖。」数家夕阳中，芦藩茅舍，宛有幽致，而寂然无人声。有大梨，欲买之，不可得。湖中小采菱，呼之亦不应。更欲穷之，会见道旁设机，疑有虎狼，遂不敢往。刘官矶者，传云汉昭烈入吴，尝檥舟于此。晚，观大鼋浮沉水中。
十五日。微阴，西风益劲，挽船尤艰。自富池以西，沿江之南，皆大山起伏如涛头。山麓时有居民，往往作棚，持弓矢，伏其上以伺虎。过龙眼矶，江中拳石耳。矶旁山上有龙祠。晡后，得便风，次蕲口镇，居民繁错，蜀舟泊岸下甚众。监税秉义郎高世栋来，旧在京口识之，言此镇岁课十五万缗，雁翅岁课二十六万缗。夜与诸子登岸，临大江观月。江面远与天接，月影入水，荡摇不定，正如金虬，动心骇目之观也。是日，买熟药于蕲口市。药贴中皆有煎煑所须，如薄荷、乌梅之类，此等皆客中不可仓卒求者。药肆用心如此，亦可嘉也。
十六日。过新野夹，有石濑茂林，始闻秋莺。沙际水牛至多，往往数十为羣，吴中所无也。地属兴国军大冶县，当是土产所宜尔。晚过道士矶，石壁数百尺，色正青，了无窍穴，而竹树迸根，交络其上，苍翠可爱。自过小孤，临江峯嶂，无出其右。矶一名西塞山，即玄真子《渔父辞》所谓「西塞山前白鹭飞」者。李太白《送弟之江东》云：「西塞当中路，南风欲进船。」必在荆楚作，故有中路之句。张文潜云：「危矶插江生，石色擘青玉。」殆为此山写真。又云：「已逢妩媚散花峡，不泊艰危道士矶。」盖江行惟马当及西塞最为湍险难上。抛江泊散花洲，洲与西塞相直。前一夕，月犹未极圆，盖望正在是夕。空江万顷，月如紫金盘，自水中涌出，平生无此中秋也。
十七日。过回风矶，无大山，盖江滨石碛耳。然水急浪涌，舟过甚艰。过兰溪，东坡先生所谓「山下兰芽短浸溪」者。买鹿肉供膳。晚泊巴河口，距黄州二十里，一市聚也。有马祈寺、吴大帝刑马坛。传云吴攻寿春，刑白马祭江神于此。自兰溪而西，江面尤广，山阜平远。两日皆逆风，舟人以食尽，欲来巴河籴米，极力牵挽，日皆行八九十里。苏黄门謪高安，东坡先生送至巴河，即此地也。张文潜亦有《巴河道中》诗云：「东南地缺天连水，春夏风高浪卷山。」
十八日。食时方利，晡时至黄州。州最僻陋少事，杜牧之所谓「平生睡足处，云梦泽南州」。然自牧之、王元之出守，又东坡先生、张文潜谪居，进为名邦。泊临皐亭，东坡先生所尝寓，与秦少游书所谓「门外数步即大江」是也。烟波渺然，气象疎豁。见知州右朝奉郎直秘阁杨由义、通判右奉议郎陈绍复。州治陋甚，厅事仅可容数客，倅居差胜。晚，移舟竹园步，盖临皐多风涛，不可夜泊也。黄州与樊口正相对，东坡所谓「武昌樊口幽绝处」也。汉昭烈用吴鲁子敬策，自当阳进驻鄂县之樊口，即此地也。
十九日。早，游东坡。自州门而东，冈垄高下，至东坡，则地势平旷开豁。东起一垄颇高，有屋三间，一龟头，曰居士亭。亭下面南一堂，颇雄，四壁皆画雪。堂中有苏公像，乌帽紫裘，横按笻杖，是为雪堂。堂东大柳，传以为公手植。正南有桥，牓曰小桥，以「莫忘小桥流水」之句得名。其下初无渠涧，遇雨则有涓流耳。旧止片石布其上，近辄增广为木桥，覆以一屋，颇败人意。东一井曰暗井，取苏公诗中「走报暗井出」之句。泉寒熨齿，但不甚甘。又有四望亭，正与雪堂相直，在高阜上，览观江山，为一郡之最。亭名见苏公及张文潜集中。坡西竹林，古氏故物，号南坡。今已残伐无几，地亦不在古氏矣。出城五里，至安国寺，亦苏公所尝寓。兵火之余，无复遗迹，惟遶寺茂林啼鸟，似犹有当时气象也。郡集于栖霞楼，本太守闾丘孝终公显所作。苏公乐府云：「小舟横截春江，卧看翠壁红楼起。」正谓此楼也。下临大江，烟树微茫，远山数点，亦佳处也。楼颇华洁。先是郡有庆瑞堂，谓一故相所生之地，后毁以新此楼。酒味殊恶，苏公赍汤蜜汁之戏不虚发。郡人何斯举诗亦云：「终年饮恶酒，谁敢憎督邮。」然文潜乃极称黄州酒，以为自京师之外无过者。故其诗云：「我初谪官时，帝问司酒神，曰此好饮徒，聊给酒养真。去国一千里，齐安酒最醇。失火而得雨，仰戴天公仁。」岂文潜谪黄时，适有佳匠乎？循小径缭州宅之后，至竹楼，规模甚陋，不知当王元之时，亦止此邪？楼下稍东，即赤壁矶，亦茆冈矣，略无草木。故韩子苍待制诗云：「岂有危巢与栖鹘，亦无陈迹但飞鸥。」此矶，图经及传者皆以为周公瑾败曹操之地，然江上多此名，不可考质。李太白《赤壁歌》云：「烈火张天照云海，周瑜于此败曹公。」不指言在黄州。苏公尤疑之，赋云：「此非曹孟德之困于周郎者乎？」乐府云：「故垒西边，人道是，当日周郎赤壁。」盖一字不轻下如此。至韩子苍云：「此地能令阿瞒走。」则真指为公瑾之赤壁矣。又，黄人实谓赤壁曰赤鼻，尤可疑也。晚，复移舟菜园步，又远竹园三四里。盖黄州临大江，了无港澳可泊。或云旧有澳，郡官厌过客，故塞之。
二十日。晓，离黄州。江平无风，挽船正自赤壁矶下过。多奇石，五色错杂，粲然可爱，东坡先生怪石供是也。挽行十四五里，江面始稍狭。隔江冈阜延袤，竹树葱蒨，渔家相映，幽邃可爱。复出大江，过三江口，极望无际。泊戚矶港。
二十一日。过双柳夹，回望江上，远山重复深秀。自离黄，虽行夹中，亦皆旷远。地形渐高，多种菽粟荞麦之属。晚泊杨罗洑，大堤高柳，居民稠众，鱼贱如土，百钱可饱二十口，又皆巨鱼。欲觅小鱼饲猫，不可得。
二十二日。平旦微雨。过青山矶，多碎石及浅滩。晚泊白杨夹口，距鄂州三十里，陆行止十余里。居民及泊舟甚多，然大抵皆军人也。
二十三日。便风挂帆。自十四日至是，始得风。食时至鄂州，泊税务亭，贾船客舫，不可胜计，衔尾不绝者数里。自京口以西，皆不及。李太白《赠江夏韦太守》诗云：「万舸此中来，连帆过扬州。」盖此郡自唐为冲要之地。夔州迓兵来参。见知州右朝奉郎张郯之彦、转运判官右朝奉大夫谢师稷。市邑雄富，列肆繁错，城外南市亦数里，虽钱塘、建康不能过，隐然一大都会也。吴所都武昌，乃今武昌县。此州在吴名夏口，亦要害，故周公瑾求以精兵进住夏口。而晋武帝亦诏王浚、唐彬，既定巴丘，与胡奋、王戎共平夏口、武昌，顺流长骛也。自江州至此七百里，泝流，虽日得便风，亦须三四日。韩文公云：「盆城去鄂渚，风便一日耳。」过矣，盖退之未尝行此路也。
二十四日。早。谢漕招食于漕园光华堂。依山亭馆十余，不甚葺。晚，郡集于奇章堂，以唐牛思黯尝为武昌节度使也。
二十五日。观大军教习水战。大舰七百艘，皆长二三十丈，上设城壁楼橹，旗帜精明，金鼓鞺鞳，破巨浪往来，捷如飞翔，观者数万人，实天下之壮观也。
二十六日。与统、纾同游头陁寺，寺在州城之东隅石城山。山缭绕如伏蛇，自西亘东，因其上为城，缺坏仅存。州治及漕司，皆依此山。寺毁于兵火，汴僧舜广，住持三十年，兴葺略备。自方丈西北蹑支径，至绝顶，旧有奇章亭，今已废。四顾江山井邑，靡有遗者。李太白《江夏赠韦南陵》诗云：「头陁云外多僧气。」正谓此寺也。黄鲁直亦云：「头阤全盛时，宫殿梯空级。」藏殿后有南齐王简栖碑，唐开元六年建。苏州刺史张庭珪温玉书。韩熙载撰碑阴，徐锴题额，最后云：「唐岁在己巳，武昌军节度观察留后知军州事杨守忠重立，前鄂州唐年县主簿秘书省正字韩夔书。」碑阴云：「乃命犹子夔，正其旧本，而刊写之。」以是知夔为熙载兄弟之子也。碑字前后一手，又作「温」字不全，盖南唐尊徐温为义祖，而避其名，则此碑盖夔重书也。碑阴又云：「皇上鼎新文物，教被华夷，如来妙旨，悉已徧穷，百代文章，罔不备举，故是寺之碑，不言而兴。」按此碑立于己巳岁，当皇朝之开宝二年，南唐危蹙日甚，距其亡六年矣。熙载大臣，不以覆亡为惧，方且言其主鼎新文物，教被华夷，固已可怪。又以穷佛旨，举遗文，及兴是碑为盛，夸诞妄谬，真可为后世发笑。然熙载死，李主犹恨不及相之。君臣之惑如此，虽欲久存，得乎？唐制，节度使不在镇，而以副大使或留后居任，则云知节度事，此云知军州事，盖渐变也。唐年县，本故唐时名，梁改曰临夏，后唐复，晋又改临江，然历五代，鄂州未尝属中原，皆遥改耳。做此碑开宝中建，而犹曰唐年也。至江南平，始改崇阳云。简栖为此碑，骈俪卑弱，初无过人，世徒以载于《文选》，故贵之耳。自汉魏之间，骎骎为此体，极于齐梁，而唐尤贵之，天下一律，至韩吏部、柳柳州，大变文格，学者翕然慕从。然骈俪之作，终亦不衰。故熙载、锴号江左辞宗，而拳拳于简栖之碑如此。本朝杨、刘之文擅天下，传夷狄[２５]，亦骈俪也。及欧阳公起，然后扫荡无余。后进之士，虽有工拙，要皆近古。如此碑者，今人读不能终篇，已坐睡矣，而况效之乎？则欧阳氏之功，可谓大矣。若鲁直云：「惟有简栖碑，文章岿然立。」盖戏也。

卷五
二十七日。郡集于南楼。在仪门之南石城上，一曰黄鹤山，制度闳伟，登望尤胜。鄂州楼观为多，而此独得江山之要会，山谷所谓「江东湖北行画图，鄂州南楼天下无」是也。下阚南湖，荷叶弥望。中为桥，曰广平。其上皆列肆，两旁有水阁极佳，但以卖酒，不可往。山谷云「凭栏十里芰荷香」，谓南湖也。是日早微雨，晚晴。
二十八日。同章冠之秀才甫，登石镜亭，访黄鹤楼故址。石镜亭者，石城山一隅，正枕大江，其西与汉阳相对，止隔一水，人物草木可数。唐沔州治汉阳县，故李太白《沔州泛城南郎官湖诗》序云：「白迁于夜郎，遇故人尚书郎张谓出使夏口，沔州牧杜公、汉阳令王公觞于江城之南湖。」其后沔州废，汉阳以县隶鄂州。周世宗平淮南，得其地，复以为军。太白诗云：「谁道此水广，狭如一疋练。江夏黄鹤楼，青山汉阳县。大语犹可闻，故人难可见。」形容最妙。黄鲁直「宵征江夏县，睡起汉阳城」，亦此意。老杜有《公安送李晋肃入蜀余下沔鄂》及《登舟将适汉阳》诗，而卒于耒水，可恨也。汉阳负山带江，其南小山有僧寺者，大别山也。又有小别，谓之二别云。黄鹤楼，旧传费祎飞升于此，后忽乘黄鹤来归，故以名楼，号为天下绝景。崔灏诗最传，而太白奇句，得于此者尤多。今楼已废，故址亦不复存。问老吏云，在石镜亭、南楼之间，正对鹦鹉洲，犹可想见其地。楼榜李监篆，石刻独存。太白登此楼，《送孟浩然》诗云：「孤帆远映碧山尽，惟见长江天际流。」盖帆樯映远山，尤可观，非江行久，不能知也。复与冠之出汉阳门游仙洞，止是石壁数尺，皆直裂无洞穴之状。旧传有仙人隐其中，尝启洞出游，老兵遇之，得黄金数饼，后化为石。东坡先生有诗纪其事。初不云所遇何人，且太白固已云：「颇闻列仙人，于此学飞术。一朝向蓬海，千载空石室。」今鄂人谓之吕公洞，盖流俗附会也。有道人，澶州人，结庐洞侧，设吕公像其中。洞少南，即石镜山麓，麤顽石也，色黄赤皴驳，了不能鉴物，可谓浪得名者。由江滨堤上还船，民居市肆，数里不绝。其间复有巷陌，往来憧憧如织。盖四方商贾所集，而蜀人为多。
二十九日。早，有广汉僧世全、左绵僧了证来附从人舟。日昳，移舟江口，回望堤上，楼阁重复，灯火歌呼，夜分乃已。招医赵随为灵照视脉。
三十日。黎明离鄂州，便风挂颿，沿鹦鹉洲南行。洲上有茂林神祠，远望如小山。洲盖祢正平被杀处，故太白诗云：「至今芳洲上，兰蕙不敢生。」梁王僧辩击邵陵王纶军至鹦鹉洲，即此地也。自此以南为汉水，《禹贡》所谓「嶓冢导漾，东流为汉」者。水色澄澈可鉴，太白云「楚水清若空」，盖言此也。过谢家矶、金鸡洑。矶不甚高，而石皆横裂，如累层甓。得缩项鳊鱼，重十斤。洑中有聚落，如小县。出鲟鱼，居民率以卖鲊为业。晚泊通济口，自此入沌。沌读如篆，字书云，水名，在江夏。过九月，则沌涸不可行，必由巴陵至荆渚。
九月一日。始入沌，实江中小夹也。过新潭，有龙祠，甚华洁。自是遂无复居人，两岸皆葭苇弥望，谓之百里荒。又无挽船，舟人以小舟引百丈，入夜财行四五十里，泊丛苇中。平时行舟，多于此遇盗，通济巡检持兵来警逻，不寐达旦。
二日。东岸苇稍薄缺，时见大江渺弥，盖巴陵路也。晡时，次下郡，始有二十余家，皆业渔钓，芦藩茅屋，宛有幽致。鱼尤不论钱。自此始复有挽路，登舟背望竟陵远山。泊白臼，有庄居数家，门外皆古柳侵云。
三日。自入沌，食无菜。是日，始得菘及芦菔，然不肯斸根，皆刈叶而已。过八迭洑口，皆有民居。晚泊归子保，亦有十余家，多桑柘榆柳。
四日。平旦，始解舟。舟人云，自此陂泽深阻，虎狼出没，未明而行，则挽卒多为所害。是日早，见舟人焚香祈神，云：告红头须、小使头、长年三老，莫令错呼错唤。问何谓长年三老，云梢工是也。长，读如长幼之长。乃知老杜「长年三老长歌里，白昼摊钱高浪中」之语，盖如此。因问何谓摊钱，云：博也。按梁冀能意钱之戏，注云：即摊钱也。则摊钱之为博，亦信矣。过纲步，有二十余家，在夕阳高柳中，短篱晒罾，小往来，正如画图所见，沌中之最佳处也。泊毕家池，地势爽垲，居民颇众。有一二家，虽茆荻结庐，而窗户整洁，藩篱坚壮，舍傍有果园甚盛，盖亦一聚之雄也。与诸子及二僧步登岸，游广福永固寺，阒然无一人。东偏白云轩前，橙方结实，虽小而极香，相与烹茶破橙。抵暮，乃还舟中。毕家池，盖属复州玉沙县沧浪乡云。
五日，泊紫湄。
六日。过东场。并水皆茂竹高林，堤净如扫，鸡犬闲暇，凫鸭浮没。人往来林樾间，亦有临渡唤船者，使人怳然如造异境。舟人云，皆村豪园庐也。泊鸡鸣。
七日。泊湛江。
八日。早，次江陵之建宁镇，盖沌口也。晋王澄弃荆州，别驾郭舒不肯从澄东下，乃留屯沌口；陈侯安都讨王琳至沌口；皆此地也。阻风，大鱼浮水中无数。凡行沌中七日，自是泛江，入石首县界。夜观隔江烧芦场，烟焰亘天如火城，光照舟中皆赤。
九日。早，谒后土祠。道旁民屋，苫茆皆厚尺余，整洁无一枝乱。挂帆抛江行三十里，泊塔子矶，江滨大山也。自离鄂州，至是始见山。买羊置酒，盖村步以重九故，屠一羊，诸舟买之，俄顷而尽。求菊花于江上人家，得数枝，芳馥可爱，为之颓然径醉。夜两极寒，始覆絮衾。
十日。阻风雨。遣小舟横绝江面，至对岸买肉食，得大鱼之半，又得一乌牡鸡，不忍杀，畜于舟中。俄有村翁持茭萌一束来饷，不肯受直。遣人先之夔。晚晴，开船窗观月。
十一日。舟行，望西南一角，水与天接。舟人云，是为潜军港，古尝潜军伺敌于此。遥见港中有两点正黑，疑其远树，则下不属地，久之，渐近可辨，盖二千五百斛大舟也。又有水禽双浮江中，色白，类鹅而大，楚人谓之天鹅，飞骞绝高，有弋得者，味甚美，或曰即鹄也。泊三江口，水浅，舟行甚艰。自此遂不复有山。太白诗：「山随平野尽，江入大荒流。」盖荆渚所作也。
十二日。过石首县，不入。石首自唐始为县，在龙盖山之麓，下临汉水，亦形胜之地。杜子美有《送石首薛明府》诗，即此邑也。泊藕池。
十三日。泊柳子。夜过全、证二僧舟中，听诵梵语《般若心经》。此经惟蜀僧能诵。
十四日。次公安，古所谓油口也。汉昭烈驻军，始更今名。规模气象甚壮。兵火之后，民居多茆竹，然茆屋尤精致可爱。井邑亦颇繁富，米斗六七十钱。知县右儒林郎周谦孙来，湖州人。游二圣报恩光孝禅寺。二圣谓青叶髻如来、娄至德如来也，皆示鬼神力士之形，高二丈余，阴威凛然可畏。正殿中为释迦；右为青叶髻，号大圣；左为娄至德，号二圣；三像皆南面。予按藏经驹字函，娑罗浮殊童子成道，为青叶髻如来，青叶髻如来再出世，为楼至如来，则二如来本一身耳。有碑言邑人一夕同梦二神人，言我青叶髻、娄至德如来也，有二巨木，在江干，我所运者，俟鄯行者来，令刻为我像。已而果有人自称鄯行者，又善肖像，邑人欣然请之。像成，人皆谓酷类所梦。然碑无年月，不知何代也。长老祖珠，南平军人。寺后有废城，髣髴尚存，图经谓之吕蒙城。然老杜乃曰：「地旷吕蒙营，江深刘备城。」盖玄德、子明皆屯于此也。老杜《晓发公安》诗注云：「数月憩息此县。」按公《移居公安》诗云：「水烟通径草，秋露接园葵。」而《留别公安太易沙门》诗云：「沙村白雪仍含冻，江县红梅已放春。」则是以秋至此县，暮冬始去。其曰数月憩息，盖为此也[２６]。泊弭节亭。驯鸥低飞往来，竟日不去。
十五日。周令说县本在近，北枕汉水，沙虚岸摧，渐徙而南，今江流，乃昔市邑也。又云，县有五乡，然共不及二千户，地旷民寡如此。民耕尤苦，堤防数坏，岁岁增筑不止。晚携家再游二圣寺。众寮有维摩刻木像，甚佳，云沙市工人所为也。方丈西有竹轩，颇佳。珠老说五祖法演禅师，初住四面山，孑然独处，凡二年，始有一道士来问道，乃请作知事。又三年，僧宝良来与道士朝夕参叩，皆得法。于是演公之道，寖为人知，而四方学者，始稍有至者。虽其后门人之盛称天下，然终身不过数十众。珠闻此于其师卍庵颜禅师。荆州绝无禅林，惟二圣而已。然蜀僧出关，必走江浙，回者又已自谓有得，不复参叩。故语云：「下江者疾走如烟，上江者鼻孔撩天。徒劳他二佛打供，了不见一僧坐禅。」
十六日。过白湖，渺然无津，抛江至升子铺。有天鹅数百，翔泳水际。日入，泊沙市。自公安至此六十里，自此至荆南陆行十里，舟不复进矣。老杜诗云：「买薪犹白帝，鸣橹已沙头。」刘梦得云：「沙头樯干上，始见春江阔。」皆谓此也。
十七日。日入后，迁行李过嘉州赵青船，盖入峡船也。沙市堤上居者，大抵皆蜀人。不然，则与蜀人为婚姻者也。
十八日。见知府资政殿学士刘恭父珙、通判右奉议郎权嗣衍、左宣教郎陈孺。荆南，图经以为楚之郢都，梁元帝亦尝都焉。唐为江陵府荆南节度，今因之。然牧守署衔，但云知荆南军府，与永兴、河阳正同，初无意义，但沿旧而已。
十九日。郡集于新桥马监，监在西门外四十里。自出城，即黄茅弥望，每十余里，有村疃数家而已。道遇数十骑纵猎，获狐兔，皆系鞍上，割鲜藉草而饮，云襄阳军人也。是日极寒如穷冬，土人云，此月初已尝有雪。
二十日。倒樯竿，立橹床。盖上峡惟用橹及百丈，不复张帆矣。百丈以巨竹四破为之，大如人臂。予所乘千六百斛舟，凡用橹六枝，百丈两车。
二十一日。刘帅丁内艰，分迓兵之半负肩舆，自山路先归夔州。是日，重雾四塞。
二十二日。五鼓，赴能仁院，建会庆节道场。中夜后，舟人祀峡神，屠一豨。
二十三日。奠刘帅母安定郡太夫人卓氏。刘帅受吊礼，与吴人同。
二十四日。见左朝奉郎湖北安抚司主管机宜文字牛达可、右奉议郎安抚司干办公事汤衡、右朝奉郎安抚司干办公事赵蕴[２７]。
二十五日。右文林郎知归州兴山县高祁来。
二十六日。修船始毕，骨肉入新船。祭江渎庙，用壶酒、特豕。庙在沙市之东三四里，神曰昭灵孚应威惠广源王，盖四渎之一，最为典祀之正者。然两庑淫祠尤多，盖荆楚旧俗也。司法参军右迪功郎王师点，录其叔祖君仪待制《讼》卦讲义来。君仪，严州人，师事先大父，精于《易》，然遗书不传，讲义止存一篇而已，然亦其少作也。
二十七日。解舟，击鼓鸣橹，舟人皆大噪，拥堤观者如堵墙。泊新河口，距沙市三四里，盖蜀人修船处。
二十八日。泊方城。有嘉州人王百一者，初应募为船之招头。招头，盖三老之长，顾直差厚，每祭神，得胙肉倍众人。既而船户赵清，改用所善程小八为招头。百一失职怏怏，又不决去，遂发狂赴水。予急遣人拯之，流一里余，三没三踊，仅得出。一招头得丧，能使人至死，况大于此者乎！
二十九日。阻风。
十月一日。过瓜洲坝、仓头、百里洲，泊沱□。皆聚落，竹树郁然，民居相望。亦有村夫子聚徒教授，羣童见船过，皆挟书出观，亦有诵书不辍者。沱，江别名。《诗》「江有沱」、《禹贡》「岷山导江，东别为沱」是也。□，则《尔雅》所谓春秋夏有水[２８]，冬无水曰?也。
二日。泊桂林湾。全、证二僧陆行来云，沿路民居，大抵多四方人，土著财十一也。舟人杀猪十余口祭神，谓之开头。
三日。舟人分胙，行差晚。与儿辈登堤观蜀江，乃知李太白《荆门望蜀江》诗「江色绿且明」为善状物也。自离塔子矶，至是始望见巴山，山在松滋县。泊灌子口，盖松滋、枝江两邑之间。松滋，晋县，自此入蜀江。枝江，唐县，古罗国也，江陵九十九洲在焉。晋柳约之、罗述、甄季之闻桓玄死，自白帝至枝江，即此地也。欧阳文忠公有《枝江山行》五言二十四韵。盖文忠赴夷陵时，自此陆行至峡州，故其《望州坡》诗云：「崎岖几日山行倦，却喜坡头见峡州。」灌子口，一名松滋渡。刘宾客有诗云：「巴人泪应猨声落，蜀客船从鸟道回。」
四日。过杨木寨。盖松滋有四寨，曰杨木、车羊、高平、税家云。泊龙湾。
五日。过白羊市，盖峡州宜都县境上。宜都，唐县也。谒张文忠公天觉墓，残伐墓木横道，几不可行。天觉之子直龙图阁茂已卒；二孙，一有官，病狂易；一白丁也。初作墓江滨，已而不果葬，改葬山间，今墓是也。而旧墓亦不复毁。启隧道出入，中可容数十人坐。有道人结屋其旁守之。道人出一石刻草书云：「莫将外物寻奇宝，须问真师决汞铅。寄八琼张子高。锺离权始自王屋游都下，弟子浮玉山人来乞此字。今又将西还，丹元子再请书卷之末。绍圣元年仲冬望日。」权，即世所谓锺离先生。子高即天觉，丹元子即东坡先生与之酬唱者。后有魏泰道辅跋云：「天觉修黄箓醮法成，浮玉山人谓之曰：上天录公之功，为须弥山八琼洞主，宜刻印谢帝而佩之。天觉不以为信，故浮玉又出锺离公书为证，后丹元子又为天觉求书卷末。」又有徐注者跋云：「天觉舟过真州，方出谒，有布衣幅巾者，径入舟中，索笔大书『闲人吕洞宾来谒张天觉』十字，掷笔即去。而天觉适归，墨犹未乾。」注，真州人，云亲见之。坟前碑楼壁间，有诗一篇云：「秋风十驿望台星，想见冰壶照坐清。霖雨已回公旦驾，挽须聊听野王筝。三朝元老心方壮，四海苍生耳已倾。白发故人来一别，却归林下看升平。」盖魏道辅赠天觉诗，后人所题者。唐立夫舍人亦有一诗，末句云：「无碑堪堕泪，着句与招魂。」宜都知县右文林郎吕大辨来。泊赤崖。

卷六
六日。过荆门、十二碚，皆高崖绝壁，崭岩突兀，则峡中之险可知矣。过碚，望五龙及鸡笼山，嵯峨正如夏云之奇峯。荆门者，当以险固得名。碚上有石穴，正方，高可通人，俗谓之荆门，则妄也。晚至峡州，泊至喜亭下。峡州在唐为硖州，后改峡，而印文则为陕州。元丰中，郎官何洵直建言，陕与陜相乱，请改铸印文从山。事下少府监，而监丞欧阳发言，湖北之陕州，从阜从□，{□从两入。}陜西之陜州，从阜从夹，{夹从两人。}偏旁不同，本不相乱，恐四方谓少府监官皆不识字。当时朝士之议皆是发，而卒从洵直言改铸云。《至喜亭记》，欧阳公撰，黄鲁直书。
七日。见知州右朝奉大夫叶安行字履道。以小舟游西山甘泉寺，竹桥石磴，甚有幽趣，有静练、洗心二亭[２９]，下临江，山颇疎豁。法堂之右，小径数十步，至一泉，曰孝妇泉，谓姜诗妻庞氏也。泉上亦有庞氏祠，然欧阳文忠公不以为信，故其诗曰：「丛祠已废姜祠在，事迹难寻楚语讹。」又此篇首章云：「江上孤峯蔽绿萝。」初读之，但谓孤峯蒙藤萝耳，及至此，乃知山下为绿萝溪也。又至汉景帝庙及东山寺，景帝不知何以有庙于此。欧阳公为令时，有祈雨文，在集中。东山寺，亦见欧阳公诗，距望京门五里。寺外一亭，临小池，有山如屏环之，颇佳。亭前冬青及柏，皆百余年物。遂至夷陵县，见县令左从政郎胡振。厅事东至喜堂，郡守朱虞部为欧阳公所筑者，已焚坏。柱础尚存，规模颇雄深。又东，则祠堂，亦简陋，肖像殊不类，可叹。厅事前一井，相传为欧阳公所浚，水极甘寒，为一郡之冠。井旁一柟，合抱，亦传为公手植。晚，郡集于楚塞楼，遍历尔雅台、锦嶂亭。亭前海棠二本，亦百年物。尔雅台者，图经以为郭景纯注《尔雅》于此。又有绛雪亭，取欧阳公《千叶红梨》诗，而红梨已不存矣。
八日。五鼓尽，解船，过下牢关。夹江千峯万嶂，有竞起者，有独拔者，有崩欲压者，有危欲坠者，有横裂者，有直坼者，有凸者，有洼者，有罅者，奇怪不可尽状。初冬草木皆青苍不雕，西望重山如阙，江出其间，则所谓下牢溪也。欧阳文忠公有《下牢律》诗云：「入峡水渐曲[３０]，转滩山更多。」即此也。系船与诸子及证师登三游洞，蹑石磴二里，其险处不可着脚。洞大如三间屋，有一穴通人过，然阴黑峻险尤可畏。缭山腹，偃偻自岩下，至洞前，差可行。然下临溪潭，石壁十余丈，水声恐人。又一穴，后有壁，可居。锺乳岁久，垂地若柱，正当穴门。上有刻云：「黄大临、弟庭坚，同辛纮子大方，绍圣二年三月辛亥来游。」旁石壁上刻云：「景佑四年七月十日，夷陵欧阳永叔。」下缺一字。又云「判官丁」，下又缺数字。丁者，宝臣也，字符珍。今丁字下二字，亦髣髴可见，殊不类元珍字。又永叔但曰夷陵，不称令。洞外溪上又有一崩石偃仆，刻云：「黄庭坚、弟叔向、子相、侄檠同道人唐履来游，观辛亥旧题，如梦中事也。建中靖国元年三月庚寅。」按鲁直初谪黔南，以绍圣二年过此，岁在乙亥，今云辛亥者误也。泊石牌峡。石穴中，有石如老翁持鱼竿状，略无少异。
九日。微雪[３１]，过扇子峡。重山相掩，政如屏风扇，疑以此得名。登虾蟆碚，《水品》所载第四泉是也。虾蟆在山麓，临江，头鼻吻颔绝类，而背脊疱处尤逼真。造物之巧，有如此者。自背上深入，得一洞穴，石色绿润，泉泠泠有声，自洞出，垂虾蟆口鼻间，成水帘入江。是日极寒，岩岭有积雪，而洞中温然如春。碚洞相对稍西，有一峯，孤起侵云，名天柱峯。自此山势稍平，然江岸皆大石堆积，弥望正如浚渠积土状。晚次黄牛庙，山复高峻。村人来卖茶菜者甚众，其中有妇人，皆以青斑布帕首，然颇白晰，语音亦颇正。茶则皆如柴枝草叶，苦不可入口。庙曰灵感，神封嘉应保安侯，皆绍兴以来制书也。其下即无义滩，乱石塞中流，望之可畏。然舟过乃不甚觉，盖操舟之妙也。传云，神佐夏禹治水有功，故食于此。门左右各一石马，颇卑小，以小屋覆之。其右马无左耳，盖欧阳公所见也。庙后丛木，似冬青而非，莫能名者。落叶有黑文，类符篆，叶叶不同，儿辈亦求得数叶。欧诗刻石庙中。又有张文忠一赞，其词曰：「壮哉黄牛，有大神力。辇聚巨石，百千万亿。剑戟齿牙，磥硊江侧。壅激波涛，险不可测。威胁舟人，骇怖失色。刲羊酾酒，千载庙食。」张公之意，似谓神聚石壅流以胁人求祭飨。使神之用心果如此，岂能巍然庙食千载乎？盖过论也。夜，舟人来告，请无击更鼓，云庙后山中多虎，闻鼓则出。
十日。早，以特豕、壶酒，祭灵感庙，遂行。过鹿角、虎头、史君诸滩，水缩已三之二，然湍险犹可畏。泊城下，归州秭归县界也。与儿曹步沙上，回望，正见黄牛峡。庙后山如屏风迭，嵯峨插天，第四迭上，有若牛状，其色赤黄。前有一人，如着帽立者。昨日及今早，云冒山顶，至是始见之。因至白沙市慈济院，见主僧志坚，问地名城下之由。云院后有楚故城，今尚在，因相与访之。城在一冈阜上，甚小。南北有门，前临江水，对黄牛峡。城西北一山，蜿蜓回抱，山上有伍子胥庙。大抵自荆以西，子胥庙至多。城下多巧石，如灵壁、湖口之类。
十一日。过达洞滩。滩恶，与骨肉皆乘轿陆行过滩。滩际多奇石，五色粲然可爱，亦或有文成物象及符书者。犹见黄牛峡庙后山。太白诗云：「三朝上黄牛，三暮行太迟。三朝又三暮，不觉鬓成丝。」欧阳公云：「朝朝暮暮见黄牛，徒使行人过此愁。山高更远望犹见，不是黄牛滞客舟。」盖谚谓：「朝见黄牛，暮见黄牛。三朝三暮[３２]，黄牛如故。」故二公皆及之。欧阳公自荆渚赴夷陵，而有下牢、三游及虾蟆碚、黄牛庙诗者，盖在官时来游也。故《忆夷陵山》诗云：「忆尝祇吏役，巨细悉经觏。」其后又云：「荒烟下牢戍，百仭塞溪漱。虾蟆喷水帘，甘液胜饮酎。」亦尝到黄牛泊舟听猨狖也。晚泊马肝峡口。两山对立，修耸摩天，略如庐山。江岸多石，百丈萦绊，极难过。夜小雨。
十二日。早，过东滩，入马肝峡。石壁高绝处，有石下垂如肝，故以名峡。其傍又有狮子岩，岩中有一小石，蹲踞张颐，碧草被之，正如一青狮子。微泉泠泠，自岩中出，舟行急，不能取尝，当亦佳泉也。溪上又有一峯孤起，秀丽略如小孤山。晚抵新滩，登岸宿新安驿。夜雪。
十三日。舟上新滩，由南岸上。及十七八，船底为石所损，急遣人往拯之，仅不至沉。然锐石穿船底，牢不可动，盖舟人载陶器多所致。新滩两岸，南曰官漕，{平声。}北曰龙门。龙门水尤湍急，多暗石，官漕差可行，然亦多锐石，故为峡中最险处，非轻舟无一物，不可上下。舟人冒利，以至此，可为戒云。游江渎北庙，庙正临龙门。其下石罅中，有温泉，浅而不涸，一村赖之。妇人汲水，皆背负一全木盎，长二尺，下有三尺，至泉旁，以杓挹水，及八分，即倒坐旁石，束盎背上而去。大抵峡中负物率着背，又多妇人，不独水也。有妇人负酒卖，亦如负水状，呼买之，长跪以献。未嫁者[３３]，率为同心髻，高二尺，插银钗至六只，后插大象牙梳，如手大。
十四日。留驿中。晚，以小舟渡江南，登山，至江渎南庙。新修未毕，有一碑，前进士曾华旦撰。言：因山崩石壅，成此滩，害舟不可计，于是着令，自十月至二月禁行舟。知归州尚书都官员外郎赵诚闻于朝，疏凿之，用工八十日，而滩害始去，皇佑三年也。盖江绝于天圣中，至是而复通。然滩害至今未能悉去，若乘十二月、正月水落石尽出时[３４]，亦可并力尽镵去锐石。然滩上居民，皆利于败舟，贱卖板木，及滞留买卖，必摇沮此役。不则赂石工，以为石不可去。须断以必行，乃可成。又舟之所以败，皆失于重载。当以大字刻石置驿前，则过者必自惩创。二者皆不可不讲，当以告当路者。
十五日。舟人尽出所载，始能挽舟过滩。然须修治，遂易舟。离新滩，过白狗峡，泊舟兴山口。肩舆游玉虚洞。去江岸五里许，隔一溪，所谓香溪也。源出昭君村，水味美，录于《水品》，色碧如黛。呼小舟以渡，过溪，又里余，洞门小纔袤丈。既入，则极大可容数百人，宏敞壮丽，如入大宫殿中。有石成幢盖、旛旗、芝草、竹笋、仙人、龙、虎、鸟兽之属，千状万态，莫不逼真。其绝异者，东石正圆如日，西石半规如月，予平生所见岩窦，无能及者。有熙宁中谢师厚、岑岩起题名，又有陈尧咨所作记，叙此洞本末，云唐天宝中，猎者始得之。比归，已夜，风急不可秉烛炬[３５]，然月明如昼，儿曹与全师皆杖策相从，殊不觉崖谷之险也。
十六日。到归州，见知州右奉议郎贾选子公、通判左朝奉郎陈端彦民瞻。馆于报恩光孝寺，距城一里许，萧然无僧。归之为州，纔三四百家，负卧牛山，临江。州前即人鲊瓮。城中无尺寸平土，滩声常如暴风雨至。隔江有楚王城，亦山谷间，然地比归州差平。或云，楚始封于此。《山海经》：夏启封孟除于丹阳城；郭璞注云在秭归县南。疑即此也。然《史记》：成王封熊绎于丹阳；裴骃乃云在枝江。未详孰是。
十七日。郡集于望洋堂玩芳亭，亦皆沙石荦确之地。贾守云：州仓岁收秋夏二料，麦、粟、秔米，共五千余石，仅比吴中一下户耳。
十八日。初得艬船，差小，然底阔而轻，于上滩为便。
十九日。郡集于归乡堂。欲以是晚行，不果。访宋玉宅，在秭归县之东，今为酒家。旧有石刻「宋玉宅」三字，近以郡人避太守家讳，去之。或遂由此失传，可惜也。
二十日。早，离归州，出巫峯门，过天庆观，少留。观唐天宝元年碑，载明皇梦老子事，巴东大守刘瑫所立。字画颇清逸，碑侧题当时郡官吏胥姓名，字亦佳。又有周显德中荆南判官孙光宪为知归州高从让所立碑。从让，盖南平王家子弟。光宪亦知名，国史有事迹。盖五代时归、峡皆隶荆渚也。殿前有柏，数百年物。观下即咤滩，乱石无数。饭于灵泉寺。遂登舟过业滩，亦名滩也。水落舟轻，俄顷遂过。
二十一日。舟中望石门关，仅通一人行，天下至险也。晚泊巴东县。江山雄丽，大胜秭归。但井邑极于萧条，邑中纔百余户，自令廨而下，皆茅茨，了无片瓦。权县事秭归尉右迪功郎王康年、尉兼主簿右迪功郎杜德先来，皆蜀人也。谒寇莱公祠堂，登秋风亭，下临江山。是日重阴微雪，天气飂飘[３６]。复观亭名，使人怅然，始有流落天涯之叹。遂登双柏堂、白云亭。堂下旧有莱公所植柏，今已槁死。然南山重复，秀丽可爱。白云亭则天下幽奇绝境，羣山环拥，层出间见，古木森然，往往二三百年物。栏外双瀑泻石涧中，跳珠溅玉，冷入人骨。其下是为慈溪，奔流与江会。予自吴入楚，行五千余里，过十五州，亭榭之胜，无如白云者，而止在县廨听事之后。巴东了无一事，为令者可以寝饭于亭中，其乐无涯。而阙令，动辄二三年无肯补者，何哉？
二十二日。发巴东，山益奇怪，有夫子洞者，一窦在峭壁绝高处，人迹所不可至，然髣髴若有栏楯，不知所谓夫子者何也。过三分泉，自山窦中出，止两派。俗云，三派有年，两派中熟，一派或绝流饥馑。泊疲石。夜雨。
二十三日。过巫山凝真观，谒妙用真人祠。真人，即世所谓巫山神女也。祠正对巫山，峯峦上入霄汉，山脚直插江中。议者谓太华、衡庐，皆无此奇。然十二峯者，不可悉见。所见八、九峯，惟神女峯最为纤丽奇峭，宜为仙真所托。祝史云，每八月十五夜月明时，有丝竹之音，往来峯顶，山猿皆鸣，达旦方渐止。庙后山半，有石坛平旷。传云夏禹见神女，授符书于此。坛上观十二峯，宛如屏障。是日，天宇晴霁，四顾无纤翳，惟神女峯上有白云数片，如鸾鹤翔舞裴徊，久之不散，亦可异也。祠旧有乌数百，送迎客舟，自唐夔州刺史李贻诗已云「羣乌幸胙余」矣。近乾道元年，忽不至。今绝无一乌，不知其故。泊清水洞。洞极深，后门自山后出，但黮闇，水流其中，鲜能入者。岁旱祈雨颇应。权知巫山县左文林郎冉徽之、尉右迪功郎文庶几来。
二十四日。早，抵巫山。县在峡中，亦壮县也。市井胜归、峡二郡。隔江南陵山极高大，有路如线，盘屈至绝顶，谓之一百八盘，盖施州正路。黄鲁直诗云：「一百八盘携手上，至今归梦饶羊肠。」即谓此也。县廨有故铁盆，底锐似半瓮状，极坚厚，铭在其中，盖汉永平中物也。缺处铁色光黑如佳漆，字画淳质可爱玩。有石刻鲁直作《盆记》，大略言：建中靖国元气，予弟叔向嗣直，自涪陵尉摄县事。予起戎州，来寓县廨。此盆旧以种莲，余洗涤乃见字云。游楚故离宫，俗谓之细腰宫。有一池，亦当时宫中燕游之地，今烟没略尽矣。三面皆荒山，南望江山奇丽。又有将军墓，东晋人也。一碑在墓后，跌陷入地，碑倾前欲压，字纔半存。
二十五日。晡后，至大溪口泊舟。出美梨，大如升。
二十六日。发大溪口，入瞿唐峡。两壁对耸，上入霄汉，其平如削成。仰视天，如疋练然。水已落，峡中平如油盎。过圣姥泉，盖石上一罅，人大呼于旁，则泉出，屡呼则屡出，可怪也。晚至瞿唐关，唐故夔州，与白帝城相连。杜诗云：「白帝夔州各异城。」盖言难辨也。关西门正对灔滪堆。堆，碎石积成，出水数十丈。土人云：「方夏秋水涨时，水又高于堆数十丈。」肩舆入关，谒白帝庙，气象甚古，松柏皆数百年物。有数碑，皆孟蜀时所立。庭中石笋，有黄鲁直建中靖国元年题字。又有越公堂，隋杨素所创，少陵为赋诗者，已毁。今堂近岁所筑，亦甚宏壮。自关而东，即东屯，少陵故居也。
二十七日。早，至夔州。州在山麓沙上，所谓鱼复永安宫也。宫今为州仓，而州治在宫西北，甘夫人墓西南，景德中转运使丁谓、薛颜所徙。比白帝颇平旷，然失关险，无复形势。在瀼之西，故一曰瀼西。土人谓山间之流通江者曰瀼云。州东南有八阵碛，孔明之遗迹，碎石行列如引绳。每岁江涨，碛上水数十丈，比退，阵石如故。

注释：
[１] 「家谱沣作澧赖此证误」《宝颜堂》本、《四库全书》本、《知不足斋》本均为「家谱澧赖此证误」。
[２] 「八尺」，《知不足斋》本作「八测」。
[３] 《知不足斋》本文末有小字：「尹桥疑是尹山桥」。
[４] 「许市」，《知不足斋》本作「浒墅」。
[５] 《知不足斋》本文末有双行小字：「按『朝日』《谢集》作『晓月』」。
[６] 「丹阳」，《知不足斋》本作「云阳」。
[７] 「虏再入」，《知不足斋》本作「敌再入」。
[８] 「止」，《知不足斋》本作「正」。
[９] 《宝颜堂》本、《知不足斋》本此卷最末一条为「三十日」，无记事。《汲古阁丛书》收《渭南文集》中，卷四十三「入蜀记」三字下有双下小字：「乾道五年十二月六日起，六年六月三十日止」。
[１０] 「故冶」，《宝颜堂》本、《四库全书》本作「故治」。
[１１] 「二十」，《四库全书》本、《诒经堂》本作「三十」。
[１２] 「十」，文集本作「七」。《宝颜堂》本、《四库全书》本、《知不足斋》本并作「十」。赵翼《陔余丛考》论及此事，称「以十余万缗之岁入」，则「十」为是，因据以改。
[１３] 「南唐」，《知不足斋》本、《诒经堂》本作「唐主」。
[１４] 「练」，《四库全书》本、《知不足斋》本作「錬」。
[１５] 「庐阜」，《宝颜堂》本、《四库全书》本作「庐山」。
[１６] 「纸衣」，《四库全书》本作「装衣」。《格致镜原》卷六八引此日所记亦作「装衣」。
[１７] 「上元水府」，诸本均作「下元水府」。但「下元」实当为「上元」之误，因南唐在长江沿途所建三元水府中，下元水府在镇江，因以据改。
[１８] 「三」，《知不足斋》本作「二」。
[１９] 「抟」，《四库全书》本、《知不足斋》本、《诒经堂》本作「搏」。
[２０] 「孤」，文集本作「姑」。《宝颜堂》本、《知不足斋》本、《诒经堂》本作「孤」。案：「姑」字涉上文传说而误，应为「孤」，因据以改。
[２１] 「」，文集外诸本均写作「适」。
[２２] 「柱」，原作「注」，据白居易《草堂记》，应为「柱」。除《茂雪堂丛书》本为「柱」外，诸本均作「注」。因据以改。
[２３] 「艾」，《宝颜堂》本、《四库全书》本、《知不足斋》本作「乂」。
[２４] 「复」，《宝颜堂》本、《四库全书》本作「后」。
[２５] 「传夷狄」，《诒经堂》本作「传方外」。
[２６] 「为」，《知不足斋》本作「谓」。
[２７] 「司」，《宝颜堂》本、《四库全书》本、《知不足斋》本均作「同」。案：上记汤衡任职干办公事，赵蕴所任当是同干办公事，而「司」「同」二字上下相连，字形相近，遂生漏误。疑此处当为「安抚司同干办公事」。
[２８] 「春秋夏」，《宝颜堂》本、《四库全书》本、《知不足斋》本并作「春夏秋」。
[２９] 「心」，《宝颜堂》本、《四库全书》本作「山」。
[３０] 「水」，文集本、《宝颜堂》本、《四库全书》本、《知不足斋》本均写作「山」，《说郛》本、《续百川学海》本作「水」。案：峡谷中水随山势缭绕，「山渐曲」不通，应为「水渐曲」。而查《欧阳修全集》卷一○《下牢津》诗，此句则为「入峡江渐曲」，也以水为言。因以据改。
[３１] 「雪」，文集本作「云」，《宝颜堂》本、《四库全书》本、《知不足斋》本作「雪」。案：下文言「是日极寒，岩岭有积雪」，则「雪」为是。因据以改。
[３２] 「三朝三暮」，诸本均作「一朝一暮」，唯《知不足斋》本作「三朝三暮」。案：谣谚谓峡谷高耸而江流曲折，故船行多日，崖上黄牛犹可望见，故李白、欧阳修诗称多日，而《水经注》所引也是「三朝三暮」，因据以改。
[３３] 「未」，《说郛》本、《续百川学海》本作「夫」。
[３４] 「十二月正月」，《说郛》本、《续百川学海》本作「冬春间」。
[３５] 「烛炬」，唯文集本作「独炬」，诸本均作「烛」，因据以改。
[３６] 「飂飘」，《知不足斋》本作「」，《诒经堂》本为「飂{左风右乐}」。

