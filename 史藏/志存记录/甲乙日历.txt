甲乙日历 明 祁彪佳、王思任 撰

　　●甲乙日历（上）
　　甲申岁
　　正月初一日，晴霁。肃拜已，因日辰不佳，不复出。小憩，起。午后，邀方无隅于密园聚谈。作书候柴莲生、葛屺瞻、宋东璧、郑玄子、姚玄叔。少暇，督家丁习武于淡生、竟志两堂中。
　　初二日，雨。与兄弟子侄至社庙及弥陀寺谒神佛。午后，季超兄、金大来及二子至寓山。时无迹师已入关，即访之。遇宋心源居士、方无隅，设小酌于咸畅阁。
　　初三日，晴。与兄弟子侄至梅里尖及彤山谒先墓。午后，出寓山，种树于新堤，郁然成林。王云岫、潘完宁过访，以柯山改社庙事相闻。晚，率教师、家丁出，夜巡于堰下。得塘报，知陈卧子公祖督兵剿许贼已捷于龙潭口，擒斩甚众。
　　初四日，督乡兵操演于堰下夏履桥。徐文学五人过访。朱叔起、季方以贺岁至，留茶；听其谈太翁昔日守蜀事。午后，乡兵较武于宗祠。及晚，婺绅倪株山、姜端公过访。株山居浦江，以邑破，移武林；端公守婺府城，因贼劄大营迫府，端公出请援兵，谒直指：同自武林来。询端公，知孝顺街之战，初捷复败；因言「贼势颇盛，非乞师南枢及应抚、闽抚不可，非拜疏不可」。以乞师，端公募予与奕远侄、教师五人，即夜自诸暨进军前。留倪株山宿。
　　初五日，督乡兵至沈酿堰，便与倪株山至偏门外，邀于颖长、沈二守两公祖及余武贞、姜光扬晤；予因以备钱粮器具，再三叮咛之。府公祖去，留诸老饭，商公疏事。钱圣沾父母出，晤于止水庵；子即与株山放舟归。舟中草公疏，请按君左三山监军会师。再作公启，告急于倪鸿宝、吴震崆。晚，抵家，遣教师护株山过武林。得于公祖示以塘报，言义乌、东阳皆恢复。
　　初六日，吴祖洲过访。得陈卧子公祖报，言义乌已无贼，于初二日入之；会绅民斩通贼二人，胁从皆勿问。东阳于初一日，邑民拥姚令入城收印。贼据南岩尚万人，陈司理进兵双林寺以迫之。予再改削公疏稿，合余武贞所拟者。又作书致吴磊斋。午后，与陶去病子犹及季超兄至寓山。方返棹，余武贞、金楚畹以公请按君至武林，便道过予；乃以公疏、公启与阅而去。得北区塘报，知陶里有贼百余人，未暮而劫；乃亟报于公祖。
　　初七日，遣仆向诸绅画题，惟徐亮生持议不合，不肯署。至寓山，袁父母过访。先是，姚江有文学朱思行以拳勇募兵，为同宗所首；袁与立父母杖杀之。通学以无罪杀士激变辱邑令，于公祖下邑慰抚；袁与立乃趋省诉之当事。姜端公使者来，附一塘报，知贼攻金府，适台道兵至，康参戎与蒋游戎合兵分门出战，大胜；逐奔数十里，斩数百级。贼已穷困，乞抚。乃作字与王教师，令之随端公立功。薄暮，同翁艾弟赴酌彤园；看梅，遇雨。得朱叔起书。作书与沈二守公祖。
　　初八日，雨。与内子及两儿入城，至外父家；诸亲皆集，举五簋于遂初堂。午后，访缉庵内兄。值沈素先，知其欲迎抚军黄跨千公祖，乃作一函附之。泊舟长桥，邀张毅孺一晤；适姜光扬至，亦晤之。晚，宿于外父斋头。
　　初九日，霁。早起，拜外父七■〈裹，失代果〉之寿。是日，传许都已就擒。及得沈二守回札，余武贞、金楚畹至外父家相晤，知果然矣。与内子、两儿归；舟中作书与宋君东璧及郑玄子。抵家，尚早，与陈长耀、马九嘉至寓山。值赵公简、陈天若、程尔瞻，酌于梅坡之下；有月色。
　　初十日，倪献汝之仆入都，賫公疏；来别。至寓山，时惊蛰未至，忽闻迅雷；许都与同党六十四人，于是时决于省城矣。午后，■〈土强〉头诸友以乡兵事来商。高友汉章从陈卧子公祖抚许贼归，备言卧子单骑入贼巢、许贼就抚情节。是日，奴子从武林归。因再作书与宋君东璧、郑玄子、姚玄叔、王仰林、方柏、任玉仲直指，即令奴子前迎张轶凡。
　　十一日，风，寒。携家眷至寓山。方无隅仿张轶凡之制，累石于归云寄。予与内子定居于远山堂。作书复徐贞庵父母。先是，姜光扬以许贼就抚为虑，作书复之。
　　十二日，何芝田以贺岁至，邀王云岫来候。张介子偕其令郎及汪斗潭、姜绎受、谢允中举酌四负堂，悬灯曲廊，繁星照水。诸友奕罢，仍演戏为乐；金大来、奕起侄亦预焉。
　　十三日，令理儿偕诸教师出。张介子与诸友饭于梅花阁，仍登山纵观。季超兄至，共看村社迎神于柯山。归而吴玄素之令郎亦至，士女游者骈集，举酌四负堂；观止祥兄小优演戏，诸友亦演数出。以寒甚作雪，留介子诸友宿咸畅阁。是日，邹汝功来。
　　十四日，张介子别去。张毅儒过访，与邹汝功同酌于咸畅阁。督石工凿石于半斜川，以为种竹之所。因灯夜，薄暮抵家，拜先像；欲至化山拜墓，以寒雪止。
　　十五日，闻徐心水自甬东来，亟遣迎之，则以小舟至矣。一芹未备，先小酌于梅花船，再举席。不数杯，即别。座中传予在都回奏弊政三疏，已拟严旨。偕班儿抵家，拜先像。至山，有村中人来演杂剧为乐。翁艾弟及诸妯娌皆出观灯。是日，移太古亭于园前水畔。至夜，月色皎然，为五、六年来所未有。
　　十六日，邀钱溪云定建庄之向。董天孙过访。予偕溪云抵家，陪王抟九舅及诸表兄席。得吴祖洲书，言左三山报金华之变，参及朱未孩；乃作书解之。又为茅一帆致书郭天门抚军，且附一书候钱坚白座师。
　　十七日，赵均衡同陈卧子公祖自婺州抚贼归，过访；备询许贼受抚之事。同之抵家，共诸教师一饭。王海岳送姜端公至婺归，得端公及王谐五公祖、徐贞庵父母书；大抵婺人恨许贼之深，以许贼不宜抚，尚有穷治余党之意。午后，长婿姜天梧回门，迎之：茶罢，共兄弟子侄出寓山举席。留姜婿宿八求楼。是日，潘宗魏同茅一帆令郎来晤。
　　十八日，德公先兄百日之期；抵家，哭奠。为茅一帆致书于吕东川，又作书候王谐五公祖。出代兄弟备席演戏，延姜婿。是日，托方无隅拆屋于梅里尖，以建庄开土。
　　十九日，姜婿至予家，谒兄弟子侄。予在山，作书复袁与立父母及郑玄子。午后，看柯山旧屋，将为庄居。即偕姜婿及金大来、翁艾弟至彤园访王云岫，又观戴章甫书舍。
　　二十日，雨雪。二守沈公祖自武林归，过访；出于宗祠前舟中报谢之。送姜婿归。定船枋之址。戴我州及沈表叔过访。齐企之同会稽庠廪友史、唐诸君以金振玉师贡事，来晤。午后，府幕唐茂齐过访，为莆中所取士也。晚，作书候余季芦父母。
　　二十一日，霁。方无隅卸屋于竟志堂，季超兄出别。至云栖，延徐伯调至，理、班二儿拜从，金大来亦预焉。托陈长耀过武林索逋。晚，季超兄偕沈求如、王大含、吕梅夫、郑奠维过访，为挽留袁父母事；吕、郑二友过武林迎袁父母，留沈求如、王大含宿八求楼。
　　二十二日，同沈先生、王素廉抵家。有僧释化持王我师素廉书，募修梅子真祠。发舟，舟次作书，遣教师金兰之候袁父母。至蓬莱驿，与沈、王二君别。作书复浦文学龙渊、周山人永肩及王我师素廉。至偏门，延王施仁、忍衣师看病，乃知予生痔，且成漏；盖已八、九月而予不知也。暇则点定「乡兵」一书。一鼓抵庄前，是时微雨。
　　二十三日，大晴。入化鹿山，晤金士望于西渡草堂。及于山中，会尔思诸君并僧众；乃知三宜之去，以不欲住显圣，非尽因谏予造园不纳之故也。予已作一书，同季超兄书命僧圆见留之。归舟，又作一书寄入云栖，托季超兄留之。薄暮，从五云门入，出西郭门；二鼓抵寓山，即雨。
　　二十四日，雨。得柴云倩书。邮致蔡韫先札，附书于季超兄，托戴二十兄同方无隅督之丰庄。姜婿来迎长女归。作书于姜光扬留于太公祖，闻有请告之举也。得于公祖书，以新兵、乡兵去留相商；走笔复之。
　　二十五日，晴。与内子同登梅花船。闻诸绅以许贼之平，拜谢公祖、父母；予以请告，不入城，乃作一字达之。午后，延王云岫、潘鸣岐、潘完宁小酌，钱克一同翁艾弟亦与焉。清唱罢，令止祥兄之小优演戏；乃别。
　　二十六日，胡轮金过访。甬东友林君曜隆賫常州守傅晋公书来，傅以病求去；为致书于郑鸿逵、周梓山、张太羹。金振玉师来晤，目尚未明也。蒋安然扶病过访。晚，留林友酌咸畅阁，别去。邹汝功同姚江诸友以留袁父母至武林，来晤。是日，为宁方兄致书钱圣沾父母，又商乡兵事。
　　二十七日，以小舟观西泽及柯山卸屋。刘迅侯过访；王大含、吕幼嘉亦过访，出邵友以贯赠予扇头诗。陈长耀自武林归，得郑玄子、姚玄叔、黄参戎斌卿书。夜大风。是日，又得袁父母回札。
　　二十八日，早，得来威远、姜光扬、周惠云书，即复之。内子游湖塘胡氏园，予送之登舟，即抵家。晤徐伯调。得王修仲书。至山，孙铁骸过访，史家二甥亦来。得粤西抚台林淡生书。邹汝功偕姚江宋友麟芳等四人来晤。为蒋安然所求，作书郑十师。薄暮，袁父母过访；留小酌，以「勿介介于窘辱」宽之。得任君时策书，复之；任，甬东人，新与道瞻侄结亲。又作书复王修仲。是日，冗甚。
　　二十九日，作书三通，复林淡生公祖。先是，予四十初度，亲友举分以贺。予自制一屏，杂引寓山诸胜以为寿；每景，陈长耀采古唐诗为题，又集古唐诗赋之。是日，邀沈友昌期、昌言、潘友致道、浚道、琦琏、应晃、朱君明科，举酌申谢；余皆辞，翁艾弟出陪。是日，得徐虞求书，大为陈卧子公祖颂功。
　　三十日，竖丰庄门堂二屋。先将于南园构屋三楹，以其一为无迹施茶之所；因煞方，乃止。薄暮，与孙铁骸、翁艾弟至恒圃。是日，奕远侄至山，言陈卧子将过访。作书复徐虞求，附书张轶凡。
　　二月初一日，静者轩后墙始竣工；山之上，便于关锁，予乃移居为养病之地。教师何瑞斌、朱奇英从陈卧子公祖剿贼归，同诸教师俱来；乃举酌赠金而别。午后，会计泥水工帐。显圣僧持季超兄字来，又作书挽留三宜师。
　　初二日，季超兄自云栖作道场归；即同抵家，举文昌之祭。晤范裒生、吕幼嘉。还山，再会计泥水工帐；微雨，适上虞令余赓之过访。薄暮，与内子看樱桃花于宛转环。灯下，与陈长耀会计历年应输正供，凡分毫必补输焉。作书候陈卧子公祖。复邵友元祯书。又作书朱叔起、王大含、何芝田、吴祖洲，促乡兵一事。
　　初三日，督工涸水以取土。至静者轩闭关，延医李充阳治痔疾。郑九华自剡中来，张介子以文几为赠，且为初六日小酌之邀，又赠古玉弦子覆手一枚；作书谢之。午后，陈海垣以夙逋过访。作书贺黄跨千公祖；且言吾越应置千兵，及改乡兵、留新兵事。
　　初四日，闻陈卧子公祖将访，趋候于本村，则知尚在武林也。季超兄午后来静者轩，同孙铁骸啜茶约室而去。
　　初五日，托方无隅鬻犀杯于奕远侄。子与郑九华于八求楼会计泥水工帐。刘平林至，不晤而去。
　　初六日，李太医是日调理痔病。参戎王君斌卿过访，谈于卧榻；王云岫同姜质夫亦来访。任正则自宜兴过访，留宿烂柯山房；询首揆周挹斋自裁之事。因闻其临终作五言律诗，又闻其十子之谣。
　　初七日，以盗贼诬攀，致书于沈二守公祖；又以地方设兵及姚江事，商之陈卧子公祖。晚与任正则看月友石榭，因共李充阳小酌于四负堂。
　　初八日，归云寄之南新馆告成，仍以「试莺」名之；余移居养疾。午后，大风。熊雨殷掌科过访，同任正则晚酌馆中。
　　初九日，以肩舆出看庄屋。王云岫过访，留同任正则酌于试莺馆。是日，为予定新筑浮景台之趾。于卧榻作书，附任正则候毛禹门。庄仆祝茂至，作姚玄叔书付之。
　　初十日，任正则别归宜兴。吴祖洲过访，言闯贼入秦之事。得周梓山书，知予乞身之疏已上。又得金华令徐贞庵父母书，托郑九华复之。
　　十一日，徐伯调、钱克一来问余病，季超兄、翁艾弟亦至；同饭于试莺馆。
　　十二日，奴子从嘉兴归，得张轶凡书，知望边可至。姚玄叔为新城令陆瑞征父母介绍，予扶疾晤之，托郑九华、方无隅陪饮于四负堂。季超兄至，为田玉振致意。予料理中区乡兵团练册，得朱叔起示白洋乡兵姓名。
　　十三日，李充阳太医为予调治痔疾，至此八日矣，稍能步履。得张毅儒代予作序文二首，予作书谢之。又作书诸亲，催乡兵团练册。是日，得李洧磐书。
　　十四日，卸旧居船枋移于寓山。予卧疾梅花船下，陈卧子同奕远侄过访，即于卧榻细谈，扼腕时事。意欲仿唐肃代建东宫为兵马大元帅，以南枢副之；为巩固东南之计。比去，已日暮矣。得外父书，知朱未孩至越城；作书遣人候之。
　　十五日，徐伯调同儿辈出看桃花于梅花船上。徐日观令孙过访，不及晤而去。顷之，道台王谐五来，予以病再三辞之不得，乃起栉沐见之；商地方增饷、设兵之事。朱叔起、朱季方同于颖长、陈卧子两公祖亦过山中，并商地方之事。是日早，朱未孩过访，谈于八求楼之卧榻；馈予杯仪，不受。及别，致书又馈予；作书坚却之。为改前致王雷臣书，付去。又得东阳令姚戊生书，亦于卧榻草复。
　　十六日，稍闲。
　　十七日，迎张轶凡至，累石于归云寄。内子至外家。种柳寓园门前。陈长耀自城中来，托方无隅卸屋于周家桥。
　　十八日，方、陈二友移桃柳于北堤。予肩舆出，坐于踏香堤畔，周顺山携酒同李充阳小酌。吴祖洲书索吾乡告变公疏。
　　十九日，以肩舆至静者轩，同张轶凡看新置墙垣。无迹师过话。是日，桃柳始竣。得秦履斯书，言南粮追比之苦；即作书封送陈卧子公祖。季超兄出与诸兄共谈丰庄之前，又小酌看花梅花船上。
　　二十日，种桕于踏香堤。予卧疾梅花船上，微雨。呼二儿出，候内子城中至。是日，托郑九华买树于城中。得姚玄叔书，知余乞身之疏不蒙圣允；作书复玄叔，又向商咏熙索清庄租。
　　二十一日，呼萧山竹工修笛亭；张轶凡删石于友石榭傍，累高峰始竣。季超兄出，共估瑛石之价，欲售之陈彦升。遂邀张轶凡同小酌于梅花船，候钱溪云不至。是日，王云岫过访。
　　二十二日，予痔病渐愈，已能步履。托郑九华作文奠夏姫仲太夫人。同无迹师分拨寓山之田与庄仆耕种。
　　二十三日，呼航坞山匠筑石墙于虎角庵。予买旧屋，有争之者托陈青麓二友来，予为处分而去。吴甥同一上人抚琴于咸畅阁。午间，冯邺仙之夫人及其两令郎与应佛大、周纪麟来；内子陪冯夫人举素斋于四负堂，予邀冯、应诸兄同酌梅花船。又邀袁六卿、冯年丈内人诊脉。
　　二十四日，奉关圣及金龙神还戏愿，演「鸾钗」、「绣襦」二记。王云岫、徐伯调、金大来皆来观，因举五簋之酌。
　　二十五日，托方无隅卸屋于周家桥。又演「连环」、「浣纱」二记奉关圣与金龙神。尹大兄、王伯涛同能仁寺上人来索募疏。予改董天孙寓山涉增入新造诸景，致书求陈卧子作园记；另一书与商地方之事。得金华令徐贞庵书，即复之。是晚，举酌绦雪居谢李充阳太医，徐伯调共酌。
　　二十六日，大雨。李充阳别去。王云岫来，邀看梨花。予料理东、南区乡兵之册。得常州守傅晋公及周梓山、张太羹书，即复之。又从周梓山得吴磊斋、蔡培自京中寄来书。薄暮，与翁艾弟邀张轶凡、郑九华、方无隅同酌于隐阁。
　　二十七日，辰后雨霁。徐晋伯、徐子高二文学过访，啜茶于静者轩。郑素予游戎过访，高圜公亦至；共酌于四负堂。圜公言何悫人将过访，不至。得姜光扬书，言南中之事；作书答之。致书与王宛委、吴祖洲、邢吉先，催乡兵之册。又作书候夏姫仲、陈君益。
　　二十八日，姚磊斋欲过访，不至；遣人于西陵候之。宁方兄早至，披衣候之；云已去，方作书与之。又至，若相别者然。
　　二十九日，清明；至密园，拜德公兄柩于旷亭。至楼上，简废纸卖银。至寓山，作书致黄跨千公祖，以书稿致田玉振。是日，微雨渐霁。
　　三月初一日，闻宁方兄之变；至其家，哭之，携眉儿以出。与内子观新造花棚于选胜亭，植木香于棚下。托陈长耀掘竹禹穴；晚，秉烛植之幽径。
　　初二日，赵伯章过访，托郑九华陪之。邢吉先又过访，留酌之咸畅阁。观「皇明世法录」，辑「防边」一书。内子至外家拜墓。及晚，予至宁方兄家送殓。
　　初三日，郁君天香屡以书札干谒，至是过访，留饭。是日为上已，西府海棠盛开，方举一簋之酌；值谢天章同奕远侄、翁艾弟及儿辈至，遂共酌于试莺馆。晚，陈长耀来。
　　初四日，郑九华归剡。进内宅，以先太恭人讳日举祭，同天章分胙世经堂。是日，吊宁方兄；至晚，为处分其产业。更余，同内子冒雨至山。邀李充阳太医，晚至。作书别姜光扬。沈二守惠新茗，亦作书谢之。冯邺仙夫人使者至，作书赠其令郎灵璧、太湖等石五种。
　　初五日，会计泥工。广原县尹李公肇开过访。午后，潘鸣岐、王云岫、潘完宁、潘益儒、潘宗魏共举五簋之酌于四负堂；与席者，张轶凡、陈长耀、戴逵明、方无隅、翁艾弟、二儿。邀钱克一、金云生、李慰苍以弦索歌曲侑之，又侑钱环中女乐四人。及晚，复向西泽呼女优四人演戏数折，极欢而罢。
　　初六日，同陈长耀拜张神于柯山；登一小阜，可构书室，意甚乐之。访吴祖洲于州山，不值。午后，方小憩于梅花船下，吴祖洲过访。稚子侄为族中所殴，彼此来诉。
　　初七日，作书致龙射斗年兄、蒋南荫父母、任正则文学、吴名山亲丈。鬻犀杯、诗扇于陈梦卿。同内子看笋竹圃，因饮茶于绦雪居。晚，与诸君观牡丹于瑟疄。
　　初八日，与张轶凡、陈长耀、方无隅发舟，待王云岫、姚完赤于柳西别业；抵偏门，共游张介子瑞草谿堂，值王子树。张轶凡便道晤郑涵一，予便道晤李玉完。同至西施山房，王云岫举酌而别。予辈至曹山，游护生庵，宿于畅鹤园。时月色甚皎，共步狮子岩之赠云亭，卧于野弦阁。
　　初九日，游旱荡陶文孙所造精舍，今为女尼庵矣。发舟，途次值陈卧子公祖拜访，得其所作「寓山赋」。抵陶堰，邀陶去病共观陶虎溪所造新室。至樊江，步橘城居士庵。饭后，抵禹穴访金楚畹，沽酒村店，乘月而归；得七言律二首。
　　初十日，热甚如中夏。翁艾弟同潘楚章以邻人事相闻。与张轶凡商内室及竹圃兴造之法。沈友以潘楚章事过访。晚，与诸友共酌瓶隐，赏牡丹，即饯别张轶凡。予至家，登舟拜墓。
　　十一日，微雨，旋霁。抵化山拜扫毕，归途小憩于西渡山房，时季超兄先住此已半月矣。登舟夜行。
　　十二日早，抵寓山。作书与郑玄子。田孺儶公祖遣奴子过武林定舟，莆友陈成泰持黄副戎斌卿书过访。张轶凡别去。是日，又作书致陈卧子。
　　十三日，至宁方兄家，处分其族中相争之事。坐紫芝轩，作书复钱钦之；且为孙弁致书漕台白函三。留陈友小酌四负堂。骆周臣至寓园，买予诗扇。徐伯调晚出，小酌看月。
　　十四日，邀吴祖洲至。何芝田偕浦江傅友过访，方共饭于梅花船，陈卧子公祖至，共祖洲举五簋于试莺馆。时陈公祖已转铨部，即与言别，得其所作「试莺馆绝句」。
　　十五日，同内子至家，束装；予整书架上，以披阅者载至咸畅阁。江头宋友及祝友大对先后过访。托陈长耀较正米租之籍。
　　十六日，橘城陈居士偕其令郎携桃、橘二种见惠，王宛委过访；共小酌于四负堂。王白岳、谢云生同会稽学师游园予至，晤之。郑九华同其令郎至。
　　十七日，为嵊县蒋父母作颂序。王友朝宗过访，言荒区之事。沈二守公祖名谏者过访，留酌于梅花船；与之同游柯山，再酌四负堂，乃别。晚即发舟。
　　十八日，早，抵夏履桥；值雨，旋霁。与班孙儿以肩舆至资寿寺；拜扫毕。及暮，抵寓山。王南华惠予古柏二株。
　　十九日，微雨。于太公祖过访，趋至舟中晤之。先一日，翁艾弟移居予新宅，乘便看之。橘城陈居士以买予使女，复同令郎至；同郑素予参戎共酌于四负堂。晚，为石工会计。得沈二守公祖书，即复之。又得金楚畹书。邹汝功自姚江过访。
　　二十日，邀王云岫会计各作工帐，小酌于试莺馆。以乡兵册劄缴钱父母、沈公祖，作书与之。又作书候林淡生公祖，托照磨唐公祖致之。晚，身发热，且牙痛。
　　二十一日，微雨。内子别外父，予以病不能去。作书复朱惕庵。云间生王别驾逢年过访，董天孙、谢天章及徐友天麒皆过访，亦以病不能陪。与戴逵明发各作之价，盖水明廊、水阁一带仅外观与庄奴所居耳，而费颇多，心甚悔之。徐亮生北上过访，予扶病出晤。
　　二十二日，山阴钱父母、会稽杨父母、上虞余父母、嵊县蒋父母、唐公祖共过访，以病不能出陪。王雅夷素兄过访，且携十二舅草花数种见惠。予喉间作痛，觅医调治。潘鸣岐携二子馈赆并诸亲友至者，一概却之。晚，王云岫携酌，予不能出领，与季超兄、金大来共酌而散。先一日，陈公祖辞郡。是日，中途以书至；于枕上答之。
　　二十三日，陆三应自吴门过访，得郑鸿逵及顾掾史禀。留三应宿梅花阁下，画「寓山图」。是日，予热退。同徐伯调及季超兄、翁艾弟看花于瑟疄，作别。
　　二十四日，晴霁。王予安过访，托季超兄留饭。予同郑九华、徐伯调、陈长耀、陆三应、金大来及二子从俗例耀装至柯桥，小憩于融光寺。归途值张酉度，令之选日。抵山，发起马牌，以书别公祖、父母。以岁入米租托戴逵明收取。潘敬渠、潘鸣岐、潘完宁携席，共酌于四负堂。
　　二十五日，应酬少减。与王云岫周视山中诸亭榭，恋恋不忍释。
　　二十六日，卯刻，从寓山发舟。抵家，别宗祠，诸兄弟举酌，郑素予、李充阳来送。得沈二守及昌化刘父母鼎二书，即复之。未刻，长行。得郑鸿逵公祖书，知西北事孔亟，真定已破，河北三藩王皆至广陵。是日，雨；竟夜前行。
　　二十七日，霁。至江口，因风大，暂憩于彼岸庵，乃湛然师所建也。值张毅孺、赵孟迁，共话庵中。日薄暮，风定；乃过江，住偶居。姜婿送予至此，共泛湖艇，看犀杯于昭庆寺；值张登子。归寓，钱塘顾父母咸建来晤。
　　二十八日，出晤顾父母，投各公祖、父母刺。晤抚军黄跨千公祖，知史道邻大司马欲勤王，索浙饷十万。郑玄子来晤于抚军宾馆，又值袁槐眉。便道访姚玄叔，饭于其家。与武弁沈君櫆春相晤。归寓，于颖长公祖、黄跨千公祖相继过访。郑玄子兄弟携榼过酌。卷差、书吏与承役賫止祥兄书，来迎。
　　二十九日，会姚玄叔于祖山寺，向陈元儒问卜。予问行藏，得「革」卦之九五大人虎变，言不能求归，且有殊擢。又问家眷之携，得「师」卦之行险而顺，去亦无恙，但有勾留之意耳。出晤陈玄文、卢牧洲两公祖，为余姚袁父母申公论。又拜客，仍饭于姚玄叔家。值高友待聘，晤谈。出正阳门、过万松岭，拜葛屺瞻年伯，留酌其家，且以湖艇携榼送予至偶居。顾如心父母邀席。予以西北之事决裂至此，君父之忧，臣子谊岂能安！乃尽撤戏唱，止数簋坐谈。他席，则尽辞之。是日，得外父及陈卧子公祖书，即复之。又作书复朱未孩。
　　四月初一日，出拜诸客。晤袁槐眉。吊汤式玉之年伯母。访熊鱼山。行二十余里，饭于柴云倩家，汪然明来陪。再出，晤陈君益。
　　初二日，以湖艇至昭庆，访沈大行宸荃及吴二如于剩园。登舆，晤于颖长公祖。访郑氏三昆。又饭于姚玄叔家。高友同劳友俶朗来晤，郑玄子亦来晤。热极作雨，暂卧，起。抵寓，则季超兄已迎至矣。盖日来闻西北孔棘，京城戒严。有云督师李括苍兵溃自裁者，有云东省刘帅已叛者；有云贼分三股，一由宣大、一由畿南、一由开归者。乃邀季超兄来，决予进退。高圜公亦自海宁来晤，留之宿。是日，作书致黄跨千、陈玄文两公祖。
　　初三日，雨。王云岫来迎，共袁玄叔商遣家眷先归之计。翁艾弟、奕远侄皆送予，至是先归。午后，出晤谢象三。归，与季超兄商且合定计行待前途为进止。钱用甫自越来，过访。
　　初四日，季超兄归，姜婿同长女亦归。出访客，晤钱用甫于抚军宾馆，托其询芜湖左兵之信。又晤冯眉仙，知天津甚危；其兄留仙书词多诀绝语，中朝有主议南迁者。午后，出关外，同冯眉仙、冯跻仲候冯邺仙，不至。值陈彦升、陈彤垣来候予，谈于其舟中。饭于周月樵家；冒雨而归。
　　初五日，霁。决先遣儿媳归之计。出晤何悫人，商招练之事。晤吴祖洲于鼓楼前。得钱圣沾父母书。欲出候潮门会冯邺仙，则已渡江矣。与徐伯调言归计，予初欲稍滞武林观变。与陈长耀泛舟，卜寓不得，访商咏熙而归。得谢象三书，言贼尚在晋；且借观其邸报。
　　初六日，季超兄附一字于王予安，言家眷断宜归。访予安于剩园，云其令郎茂远书来，道皇上二月二十三召对，人情汹汹；至贼围京城，则未确也。呼史道邻差官，询南中近状。作书与季超兄、翁艾弟，托以子婿，且书诫谕两儿之语。是日，傅晋公以毗陵太守告归，来晤。
　　初七日，再作书与外父及王大含。遣理儿及长媳与侄女归，留班儿、次女同内子行。以肩舆出访姜箴胜、吴祖洲、傅晋公。午后，与陈长耀、奕起侄看犀杯，镌图书于昭庆寺，邀吴二如饮茶于岳坟前。步至孙铁骸居，看花、啖豆。
　　初八日，闻王予安寓中被劫，走候之；值马巽倩。与内子泛湖艇访李锦城，即同锦城兑易犀杯，得佳者二；小泊芙蓉。午后，同郑九华复至昭庆寺，听徐僮弦索。值雨，作书致任玉仲公祖、顾如心父母，观边备之书。郑素予晚来晤。
　　初九日，得吴祖洲书，言都门家报，贼尚未至畿南，刘帅亦未叛；群臣有议迁都者，皇上坚持不允。予即访祖洲；且至师姑桥访余龙江之子，因其求予墓志也。归寓，云间太守陈莲石之乃翁名鼎者来晤。得季超兄书。
　　初十日，出访陈封翁。归寓，将登舆，又得季超兄书，言刘先生倡义保固东南，欲予且留省下为鼓舞人心之着；然势不可留矣。午刻，到舟。与姚玄叔步肆中，访日者。抵北新关，晤王君孙章。舟次，作书致王谐五公祖、杨屋山父母及王云岫、潘鸣岐诸书。出关十余里，泊。
　　十一日，过塘栖，姚玄叔以梦兆不佳，别归。蔡韫先来晤。又晤盐台李梅谿公祖，言唐通、吴三桂之兵已入援；又闻王铁山恢复三边，李贼将精兵撤回关中。薄暮，抵崇德。劳友俶朗、高友待聘来晤；邑令解蝶斋亦来晤，即于邮亭报谢之。正初所遣倪鸿宝家人上公疏者归，出京于三月初八日；持倪鸿宝、吴震崆、吴磊斋书，言贼席卷秦、晋，攻宣、大举朝忧危。磊斋又言予差宜且竣；不然，恐于衙门事体不便。又，张二酉姨夫家人自淮上来，言姨夫已有变，为之涕泣。是日，作书致谢亲友甚多，不能悉记。
　　十二日，午前，至嘉兴。舟径行南垣，罗訒庵以催南粮至此，来垂顾；乃泊舟邮亭晤之，商吾乡折纳粮米之事。嘉司理孙君昌祖亦来晤。值杭幕宋君东璧，乃晤之；示以郑玄子及沈素先书。旧役顾达科来迎，吴邑二尹王君日纯亦遣人来迎；令奴子附其舟先去制衣。晚泊平望，嘉二守聂君胤绪以奉抚军命来阻藩王及诘奸徒驻此，来晤。平望武弁梅君名亮者亦来晤。是日，舟中作书致林平山及沈二守、钱父母及诸亲友。又为南粮事改折，恐价值太昂、有累于民，作书致罗訒庵；又作书王谐五，托其转达。
　　十三日，上午，至吴江，邑令叶敬甫来晤。文学吴君国钥、张君蔼、浦君龙渊先后来晤，因留浦文学寄郑素予舟中，校完「救荒全书」。薄暮，至苏州，舟径行。作书与抚军郑鸿逵。又因黄抚军跨千公祖遣武弁护予，作书回谢之；内言入援之事。以不得晤，李灌谿先一日遣奴子持书以候，且致一芹。泊舟下津桥；陆三应来，宿于舟中。是日，作书与季超兄，且训理儿。又作书致刘念台、吴期生诸缙绅，且诫谕寓园灌园者。
　　十四日，放舟数里，李灌谿追及；谈久，劝予闲局，何乃冒险！宜拜一疏径归。予甚感相成之谊。且闻西北情形，蔡云怡已殉难；孙白谷逃入甘肃，已能自成一旅，有捣三边、牵制闯贼之意。及抵浒墅关，晤关使者张吉友；言其仆人自青州被伤，值中贵賫密诏令左良玉勤王，亦被杀。宣府已陷，朱勉斋死甚惨；且陷昌平，京城于十八日被困矣。又言：冯留仙已遣眷归，而自出勤王。别去，作书复周梓山。舟行，有登莱监军新招兵为盗被护予哨舡所获，予乃呼其领兵都司沈姓者令治之。晚泊望亭，荆璞岩年伯相晤。
　　十五日，舟次作家书，意在暂停中途，以为引病之计。午间，至无锡，邑令郭君佳胤来，辞不见。托陆、陈二友先至惠山，觅奏俨海年兄之栖隐园，遂借寓焉。作书止祥兄。朱弦庵与郑素予作别，同奕振侄至南都。又作书与张太羹。遣奴子至镇江，且遣丹阳接役归。
　　十六日，闽中门人郭介庵自部门观政归，来谒，言阻于丰邑者月余；备言高杰原系降贼，今踞徐州，其情形甚叵测。且言晋江相公人尚有自三月十七日出门者，途中皆贼营矣。留饭，深谈而别。留家奴，持诸书归家，致别诸亲友与郑、陈诸兄。步游邹愚谷之听雨轩、金薤台、蔚蓝堂，遇微雨而返。
　　十七日，坐栖隐之水轩，校订「救荒全书」。与诸友游邹园之天均堂、礼塔坪、菩提场及文靖书院前之听松石。薄暮，又与陆三应小步街市归。
　　十八日，校「救荒书」。午后，同内子游邹园之翠舆楼，仍至天均诸胜，乃返。
　　十九日，李灌谿以予出处相商，特端役致手札，甚惓惓焉，谓必拜病疏为合时义。得郑鸿逵、陈卧子两公祖及云间太守陈莲石书，皆即答之。卧子忧心时事，以为必宜通海运、致本折，与予意合；且以辞疏及夏彝仲书示予，托陆三应以书。晤李灌谿、吴游戎志葵，询北来之信。姑苏医者钱振河来晤。薄暮，登锡山，自东岳庙至塔上而返。
　　二十日，吴游戎遣健丁来护，且致淮上塘报；知漕镇与总漕意不合，而山东刘帅之兵且有下至安东卫迫近海州、宿迁者。奴子致张太羹书，言予断不宜返棹。金正希至京口，邀江南诸老共商勤王之举，迎予亦至京口。午后，以肩舆游秦氏之芙蓉湖上草堂；又游侯氏之碧山草堂，见杜鹃盛开。坐绿昼轩，鸿池清爽；门外即惠山，林木修翳，真韵人之居也。又步至秦氏之栖玄草堂，抵暮乃归。
　　二十一日，以进退莫定，早起，求签于唐御史中丞张睢阳公之神；又问卜，且托郑九华至城中灼龟。皆云赴任为吉，张神签有「过了二、三归七、八，袖中抽出好金蛇」句。午后，步溪桥，登秦氏之丰乡楼。由村家出九龙山下，再至天均堂，坐桥廊上，共诸友商进退；毕竟以时方危迫，君臣之义无所逃，引病此际身虽安而心甚不安。又访林渠上人于烟鬟洞，亦邹愚谷园中之一胜也。陆三应从吴门来，述李灌谿语；有王姓百总三月十七日自都城来，道消息甚棘，外城有「不保」之语。遣健兵致书李灌老及吴游戎。
　　二十二日，订「救荒全书」。无锡之绅衿闻予寓此，有来过访，如王中訒、王崇岩、曹玄宰、秦俨海，他孝廉、文学皆不能记；皆以病辞。李锦城之使者持庄素鹤回函至，乃附书与锦城。
　　二十三日，与诸友登锡山，入紫竹庵，憩于佛阁，转至翠舆楼啜茶；内子亦登锡山。归得李灌老书，仍以暂待引退为是。及接朱弦庵与止祥兄书，则以大义相勉，谓断断无中途遽返之理！乃定计入南中。及晚，郑素予来，传止祥兄意，促予履任。得吴游戎书，传流贼伪牌已及淮上。武林挥使孙君洪泰来晤，为改一书致漕台白函三。
　　二十四日，作书答朱弦庵，令其接役先归。作书致张玉笥，时方受命总督浙直，乃与言用人之道；附郑素予将去。秦俨海垂顾。别陆三应，登小舟，游放生池，夜行。
　　二十五日，辰候过毗陵，遇潞藩舟南下。任正则文学自扬州归，晤于舟次；言三月二十六日尚有人自北来，言德州已破，贼尚在保定；神京无恙。又传郑超宗言白广恩自居庸归正，合我兵得大捷。舟夜行，抵丹阳。
　　二十六日，于丹阳从陆，刷卷承差及皁役沿途来迎，小憩于白土镇。饭罢，再行三十余，抵句容，驻巡抚衙门。署篆应天别驾沈涵若名循者来晤，出止祥兄书，乃知系年家而与止祥旧交也。沈方整练乡兵；是日出城，迎者甚众。
　　二十七日，于署中阅缙绅简应拜谒者，又阅刷卷事宜。沈涵若再晤，本差书吏来迎。薄暮，柴莲生自南都来，道三月十九日燕都之变甚确，先帝与后皆身殉社稷；为之旁徨彻夜。
　　二十八日，早，别沈涵若，即起行，饭于淳化巡司。朱弦庵及止祥兄俱遣仆出迎，乃知倪鸿宝、李懋明诸公有殉难者。时家眷已先行，乃遣家僮追语「且勿入城」，同宿于正阳门外之玄真观中。南都诸绅及属官循例来迎。太常何大瀛来，知南都于二十一、二日已知北都之变，九卿科道及内外守备连日会议，于二十七谒陵，定议迎福藩。是日，告之太庙，佥花押；而大司马史道邻先于二十六日具启迎矣。止祥兄与朱弦庵来，予意欲以刷卷印出于浙直催战船、兵饷共来守江；而止祥劝予且无出。
　　二十九日，早，谒孝陵，即入朝阳门。先晤姜燕及，云定议之时，勳贵詈及文臣，且有以「不欲迎福藩」疑姜者；盖云东林诸公曾因争并封、争梃击，有宿憾也。然燕及云：『我辈享神宗四十八年太平之福，今不立其子而谁立乎』？晤吕东川于兵部火房，袖中出马瑶草书云：『已传谕将士奉福藩为三军主，而诸大帅且勒兵江上以备非常矣』。又晤程芸阁，即至私寓，盖系少司寇宅也；陈长耀已移行李至。东宁伯焦君梦熊及吕东川皆来晤。予即出，到刷卷之任。属官参谒已，予以国有大变，且撤刷务。饭毕，归署。又晤总宪张藐山，语甚投合；张以「社稷有灵，得公来同心」。先是，予两会吕东川，以出催战船、兵饷商之；极为首肯。至是，又作一书与订，促其咨文勘合；而且致书吴弁志葵及张太羹，令其以舟来迎，且令家僮雇夫马先送内子归。
　　三十日，传福藩舟已抵观音门，乃趣至燕子矶。小憩茶庵，值谢海观父母。抵舟边，访〔詹〕月如及同台郭六修、朱慎旃、周春霁。顷之，左三山亦来，共语欲固江表，须立藩镇；因得观福藩复史道邻书，言「止欲避地浙东耳」。少顷，以次进谒。先勳臣，王对之恸哭。再九卿，以及予辈科道。时省中止李毖轩，台班予为首，行礼；王以手扶掖者再。予过，奏请出都督催。时王方逊谢不遑，云此等事，与诸大老商之。赐茶而退。归寓，再作书与吕东川。易肩舆至内子寓，时已迁正阳门外之民家矣。因与郑九华商进止，遂止宿焉。
　　五月初一日，黎明，入城至寓，易冠服；至水西门，则王驾已兴矣。予与诸台省及鸿胪卿朱菊水皆前导，九卿扈于后；由外城诣孝陵，由西道入门；盖东门乃御道，王逊谢不敢当也。行礼罢，徘徊享殿上；询懿文太子陵，遂祗谒焉。少憩于更衣之所。予先与史道邻、吕东川谈，史遂及更督、抚事。及是，群臣先出陵门以候，予辈仍导驾入朝阳门。军兵一驻营于大教场、一驻营于陵前，沿途仍有摆列。所过民家，俱供香花，纵市人瞻仰；都人以纱灯数百盏来迎，生员、孝廉时有伏谒于道旁，人情４懽。传者云：本日五彩云现，先一日有大星夹日、江中浮大木数千株，皆瑞征也。王驾至东华门，步行过皇极殿基，谒奉先殿；予辈皆同行礼，仍前徘徊。少顷，出西华门，即驻跸于内守备府。百官进见，行四拜礼；王传上殿，共商战守之事。枢部史道邻奏对良久，魏国徐弘基、内守备韩赞周各有奏。灵璧侯汤国祚以户部掯饷不发为语，词气愤激；少司马吕东川呵止之。予过，跪奏：『殿下与诸臣言战、言守，固是要着。然纪纲法度，尤为立国之本；纪纲明、法度修，乃可以固结人心。先圣有言：「名不正，则言不顺」；今日亟当颁大号以正名。至于用人，更有关系；目前宜亟议政府及塚臣，共理庶政』。王顾韩监，问予何姓名？韩以姓名对。予乃起。朝罢，史道邻邀大老、台省会议于内守备私宅。时日将晡，甚暑热，多散去者，勳武止南和伯方一元在耳。议监国之号，初有欲仿宋高为「兵马大元帅」者；予议「元帅系官衔，且无所授；不若径称「监国」为是，乃以金铸「监国之宝」。又议枚卜，史道老荐吴鹿友；史以询韩内监，不应。别议罢，予谓韩曰：『今日之事，邦家多艰；在外固有文武效力，至于内之调护，全藉韩公』！
　　韩逊谢；因曰『如刻下枚卜，应诸老公议，不必问予；若予一称誉之，则使此人品低』。盖即古卜相，用「宦官宫妾不知名」意也；予辈共服其语。当众官在陵门候驾时，予即议『此番颁诏，须有以大服众心；又必平日有威德于此方者，乃使士民信从』。是日，史道邻因议以安抚御史出颁诏，且以关防敕书重其事。时吕东川摄大宗伯事，促予辈各具诏中赦款。予归寓，乃于灯下草蠲赦、起废等二十四条。
　　初二日，早，至守备府，百官易绣服；王立，受百官朝罢，召百官升殿议事。大臣面奏劝进，王辞让甚坚；大意谓『人生以忠孝为本；今大仇未报，是不能事君；父遭惨难、母无消息，是不能事亲。富与贵，是人所欲；贫与贱，是人所恶。但于义不可』。又谕：『东宫与永、定二王或在贼中可致，且桂、惠、瑞三王皆本王之叔，听诸先生择贤迎立』。言间涕泣，百官亦有泣者。吏科李沾奏「朝班宜肃」；因废籍诸臣有混入迎贺故也。台省又同过跪奏劝进；予奏：『昨者殿下驾入南都，士民懽悦，夹道拥观；即此人情，可卜天意』。王逊谢如前；令百官退，止留兵部及内守备内进议事。少顷，百官再入班，上劝进第一笺，吕东川捧笺于庭下面奏；王传旨：『暂领监国』。百官拜而退。史道邻邀诸老及予辈会于府内之耳房，总宪张藐山言：『不若竟登大位，可以摄服人心』。众议「仍宜先监国而后登位」。予意「宜即日再上第二笺，见诸臣推戴之坚，彰殿下辞让之美」。史道老极是此说。乃上第二劝进笺，王命取入，手书批答：『仍监国』；语不及详。出朝，于李毖轩寓所草安抚颁诏事宜，邀左三山共商之；时左亦将出安抚浙江也。拜客，晤金天枢，余皆不及记忆。出门外，慰内子于寓中。
　　初三日，用朝服候；王御冕旒，行告天礼。祝文焚时，飘入云端，众以为异。入内，少顷陞殿，百官行四拜贺礼，作乐。魏国跪进「监国之宝」，王受讫，再行四拜礼，乃退班。早间，予候于廊房，太常何大瀛向予言：『后日即登大位矣』。予询之张藐山，云不知。予言：『公何以不主持』？张答：『昨欲请登大位，众议不协，予不复与闻矣』！值职方万吉人，传史道老极重予才品；因询后日即登极事，亦云不知。予言：『众人皆有此传，而大司马不一商之大老；何以为和衷！宜与大司马言之』。万于朝班语史道邻，史云：『外议以予阻登极，甚欲杀我！我后日即再劝进大位，何如』？予对以『前日竟登大位可也。今日监国，后日即登极，事同儿戏矣。且江北诸将劝进表未到，彼必耻不预定策之功；其中有变，社稷存亡在此。公何惜一身生死！且监国之名极正，王之贤德益彰；君臣分谊已定矣。宜俟发丧服满之后，使德泽及人、大将推戴，乃中兴之机』。时魏国徐公弘基及吕东川在旁，吕云：『原议于六月之初，此时服已满，计其时恰好矣』。朝罢，史道邻诸老会推。时新朝初建，诸事草创，即会推之仪，人俱不识；以予曾掌河南道预会推，道邻乃询予，告以仪注。时五府诸老俱在，予因曰：『会推文臣，五府不预；今创造之始，不妨预之』。予盖以目前有文武不和之弊也。及会推，史道邻欲推吴鹿友；或言系先帝谴责者，宜先复冠带召见，乃入政府为便。魏国举钱公士升，署文选萧伯玉执笔书史道邻可法、高硜斋弘图、姜燕及曰广，太宰则推张藐山慎言及刘念台宗周。后因史现署吏部，不便枚卜；是日乃止登太宰启事，而枚卜待新塚宰上之。予于高硜斋座中，值史道邻，哭告：『予负先帝恩，不宜预揆席』！予劝以就揆席而请出视师，于义为当。归，出拜客。以北都所闻及南都所见作二纸，附张登子以代家报。作书沈涵若，乞其夫马以送家眷。薄暮，程芸阁司空及李毖轩、郑君正学来晤。时众议欲推予苏松巡抚，李来申意。灯下作揭与姜燕及，内四事：一、先帝谥号，宜极褒美；一、监国选后妃，宜俟圣母至；一、臣子当非常之变，不宜因此迁官；一、速设报房，以通章奏。又作书与史道邻，述所言之意。
　　初四日，百官吉服，行庆贺礼。李毖轩署尚宝司，即于殿中用宝。百官于二门外行礼，听颁监国赦谕；以龙亭迎至礼部，颁行天下——然款尚未定也。先一日，予传儒学，以刷卷行谒庙。时止祥兄方为本学教授，谒庙罢，即饭于止祥兄署中。传王于午后移入大内，子即出候于午门。少顷，王驾入居；内官监传旨：『免朝』。是日上午，诸老再会于内守备私宅。吕东川出赦款以商，史道邻欲去起废、除逆案等字，众议不可。史又欲予为操江，再三相强。于是退朝，趋兵部后堂晤史，力辞。盖先帝命诚意伯为武操江而裁文，予谓『复之，未得文操江之力而反失武操江之心』。史乃首肯。归寓，草疏稿，申前日纪纲法度、收拾人心之奏，末以敬天、法祖、勤民为言。
　　初五日，史道邻于值房改诏款，以国用方艰，不便尽赦钱粮。朝罢归寓，草颁诏事宜。左三山来商，共草辞刷卷差及安抚应用勘合、饩廪等事。予入朝上疏，时无会极门内监，乃托内守备传进。值太宰张藐山于内监河房上枚卜及条陈铨政等疏，予就观之。晚归，送二书办于吏部，应张藐山所索也。先是，传大帅高杰欲入朝，以家眷安顿江南。职方万吉人欲亲出谕止之，以书稿与予观；且得观高镇及刘镇泽清书颇申大义，云宜早发丧哭陵，且约大司马过江共议。拜客，晤郭六修、詹月如，乃见抚宁侯朱国弼同诸帅揭，盖疑南都别有所立，非福藩也。其词甚厉，有「入朝讨贼」之语。
　　初六日，从玄武门入朝。于值房晤太宰，商所推大司农、总督仓场、少宰诸席；及登启，有非出太宰意者。予欲正会推之体，乃言小九卿不宜预。南都原有十三道掌印御史，予与左三山亦趋出。先是，闻有欲推予京堂者，予力辞；谓『十三年台资，久应陞转；岂乘今日国变，而因以为利！请俟安抚复命之后』。太宰唯唯；而不知先一晚已上疏推予寺丞矣。同左三山安抚事宜疏，饭于止祥兄家。得越二守沈信吾公祖书。
　　初七日，入朝，候王驾哭临先帝毕，于二门外行礼，颁哀诏；素服出于礼部，易衰絰。百官礼罢，痛哭震天。予于班中辞大老及五府勳臣，且哭且别。午后，与同台黄淡岩至都察院衙门，俟同台及署总宪张藐山到，哭临。张因于后堂议起废台省，予口述十数人。时有短李灌谿于太宰者，予力争之。归寓，作书答钱坚白座师。发起马牌，分赏各役；以书承数人，随出安抚。
　　初八日，易墨衰，候于值房，与李毖轩商江南应荐人材。又与左三山商浙中吏治，黄淡岩亦至，宗伯始送安抚印来。子辈将领敕，予乃附韩内监请王面谕数语，以重事权。少顷，王御殿，予先过奏：『蒙陞理丞，但以安抚须亟出，且拟具疏辞；是以尚未到任，不敢谢恩』。三人同过跪，王谕，大略谓『众位先生所到地方，必实实兴利除害，使民沾实惠，不得徒事虚文』。予辈承旨，予奏：『仰承德意，与民更始。所有应行事宜，容臣等陆续奏闻』。时王召科道官对。予先出，归寓束装，止祥兄来送。出朝阳门，辞孝陵。晚宿淳化镇。连日暑极，又忧冗异常，渴极；日饮茶数十瓯，尚不解。
　　初九日，早行；日中，抵句容，家眷已先两日待予于学院公署。沈涵若晤，后中翰杨蕊仙、省中罗訒庵来晤；罗方自浙中催粮归也。午后，设位于堂上，哭临。书牌颁发十九州县，示以奉谕安抚，所至问民疾苦、拏问贪墨、举荐人材；又言监国伦序极正，圣德有加。以马上传之；盖途遇兵部差官，言嘉兴、苏州城门闭，岌岌将有变也。
　　初十日，别驾沈雅涵来晤，乃知杨药仙所言踪迹可疑者，系张华东老师之孙避难而来也。饭于白土镇。薄暮，抵丹阳。余君增远及李稽箭乃郎皆来晤，余出张登子书。又得周梓山书。家眷移舟暂住于丹阳，予即夜行。
　　十一日，孙挥使洪泰谒于舟次。草辞棘丞一疏。又作告示，先扬德意，以见士民翊戴之心；又将江北固守、山东无贼之信播告，以安人心。午后，将至京口，舟楫拥塞，行甚艰。抚台郑鸿逵、漕台白函三已出南门迎诏，乃会各官至府堂开读。先聚谈于府堂，郑鸿逵、白函三及常镇道张太羹相继来晤。夏姫仲晤于灯下，谈国事甚久；乃知陈卧子公祖借库银三万，募练水兵一千矣。
　　十二日，发文讫，即至文庙易墨衰行香。与诸生言辨上下、定民志之意于明伦堂。出晤白函三，又晤郑鸿逵于玉山。见江口士女避难者纷纷，出牌安戢之。张华东师次君万钟适自江北来，言刘镇泽清已驻瓜洲，稍有安戢之意；惟高镇杰之兵与扬州百姓相持不下。予与郑鸿老定议，补张君万钟京口江防，以安刘镇之心。晋抚郭仙岩自晋中退回，晤于座中。入城，看张太羹。回署，府、厅、县官来谒。晚堂，两张世兄皆来晤。予言及补官一事，张意必先通知刘镇；更服其识。从太羹处，得夏彝仲书，所言皆中兴要务，乃惓惓守西蜀、复荆襄及连络吴三桂；且言吴门诸君皆推毂于予，已有公书入南都矣。
　　十三日，家仆贺二賫季超兄及徐伯调暨公祖、父母各书至，乃知吾越刘念台先生执戈告哀，人情汹汹，辱及道台，上虞遂有劫库、放囚之事。是晚，灯下草更易江防等疏。郑鸿逵、白函三相继来晤，乃知扬州之民与高兵杀伤，心甚忧之。浙抚黄公祖以令箭欲撤回杭州两卫漕船，白函三坚执不允；乃作书于黄公祖，令自题请。又将书于李梅谿、任玉仲两公祖。出会乡绅孝廉于玉华山，讯其地方利病，因知润城间架钱之苦。至镇江府，会府、厅坐二门上录囚，释放凡十余人。归署，草驰报镇江情形疏。凡遵行诏款檄下道、府、厅、县者，皆手自为之，苦不可言；病已极矣，乃延医何嗣冲调理。
　　十四日，出牌安抚难民；呼城中耆老，讯以利病。作书与史道邻、高铿斋、姜燕及，言予恳辞陞转之意；又与商目前急务，如救扬州、安郑尤二师及起用钱牧斋事。郑鸿逵以吴门有变，急促予至彼。午后，出录县囚，释放五、六人。候郑鸿逵，值总河黄生自山东退回，晤于座上。薄暮，陆行十余里登舟，家奴三人以城闭不得出。两张兄来晤于舟。更余，至丹徒镇。蒋圌岩、姜卿墅来晤。蒋以前曾得罪刘镇，心甚忧恐；姜以孤舟，欲随予行。遣承差賫疏往南京。
　　十五日，辰刻，抵丹阳。会有司、绅衿宣读诏书讫，以君父大义谕之诸生，且言忠孝之心不可无、忠孝之名不可有。即于公所会乡绅，深以草泽聚众为大忧。予登舟，与家眷之船相并。草示禁借名勤王者。午后，至县署录囚，将倡乱者四人押送常镇道。舟行，李灌谿来晤，乃知吴门被烧抢者，项水心、宋令申、钱大鹤、汤晴岭四家。李将赴南都，予为其言「前此公议赐环，忽有谗谤」之事。是日，移文于学，命廪生賫诏与李节推往金坛。
　　十六日，晤漕台白函三于舟次，与商练漕卒为兵一事。舟抵毘陵，遣健丁、哨船护家眷先归。张太羹来晤，乃知武进民殴辱张令；因其致死参谋潘时，时阴魂为祟，以名帖告示凤揭门外，张令复夹打总甲两邻，人情遂为不平：此十三日事也。十四日，舁潘时之棺于管城斋家，并碎其器物；该道调停，亦已帖然矣。府、厅来晤，以县印属之何司理。得陈卧子公祖及倪司理、靖江周令书，即复之；知靖江有天罡抢杀，已擒获矣。连日有云：四月十三日，人从都门出，奴酋确已进关，贼发八营拒之；至通州，已溃两营。又有从十八日出者，云确已恢复京城。
　　十七日，至文庙，易墨衰行香。即看常镇道。回署，发文。府、厅晤后，即移文常镇道令何理刑即日斩丹阳县抢犯殷有恕等三名，一枭示于丹阳、一示于武进、一示于苏州。午后，何司理传鼓来诉武进令张士璠詈打府役。出往府录囚，因府堂尚设先帝之位，乃坐二门之侧；扎责钱梅谷、孙尚贞，以其乘变掠也。灯下，简看所投词状。
　　十八日，发文讫，请常镇道来晤，次见府、厅。宜兴缙绅周在调等有公书来迎，因人情汹汹未定耳。至武进县，录囚。会诸乡绅孝廉于公所，询商地方利病。遣郑别驾賫诏往江阴。得南京邸报，知皇上于本月十五日登位，改元「弘光」。薄暮，登舟，常镇道晤于舟中。即夜，行。闻宜兴茅圻乱民甚横，乃选捕快十名，给牌令侦之。
　　十九日，水浅风逆，晚抵宜兴。署印通判程之浑谒于舟次。有青衿为乱民抄抢来诉。是日，道过和桥、本镇，居民皆执香迎数里之外；因谕之以讲乡约、练乡兵，各图固守。灯下，草荐举真才疏；首吴鹿友，内及解石帆、毕东郊、王东里等，共十七人。
　　二十日，早，从舟次易墨衰颁诏，至宜兴县开读。即莅公署审事，有抢主逆奴陈龙，立枭示之；余加扑责。诸生数十人以地方事来告。午后，复至公署。会乡绅孝廉，惟戴给中英条陈最多。先是，宜邑虑讹变，绅士各养乡兵，以孝廉吴洪化等统辖；至是，欲散之。予谓宜严保甲，而即散之于保甲中；乃以牌委何司理督理保甲。会罢，往县之仪门录囚，时囚已先放去多矣。又因亢旱，同署县官步祷。是日，得迁巡抚之报；乃遣承差致书于郑鸿逵，欲其驻京口交代。得常镇道张太羹、学院宗凌霄书，即答之。放舟夜行。灯下，任正则桥梓晤于舟次。
　　二十一日，舟次，草驰报常州安抚情形疏。苏州旧役书吏来见，得吴副总书并十七日邸报。申刻，至常州，府、厅属谒于舟次。少泊马头，江阴诸生具呈恳留邑令李令晰，时江阴亦有民譁也。放舟夜行。灯下，又草补荐直节言官疏；内荐熊雨殷等，又为曹方城颂异冤。
　　二十二日，未至无锡十里，王觉斯以政府赴召，晤于舟中；出诗扇以赠，且以新疏稿与予商之。时周藩与崇藩之舟泊于无锡西门，乃先颁诏谕于两藩。周藩已卒，今接诏，其次子也；崇藩亦未受封，年始垂髫，流离可悯！舣舟马头，邑令、缙绅俱出迎，賫诏至县开读。下午，会诸绅孝廉、文学于公署，即与郭令步祷；询诸绅，或有冤狱可省释致雨否？转至无锡县录囚；更亲至狱中，诫谕狱卒无令凌虐诸囚。抵舟，已及更余。晤侯太学岐曾、沈文学自炳；沈开荐武勇数十人。
　　二十三日，略次望亭。得张玉笥书。至浒墅关，賫诏于关使者张吉友，出晤。申刻，抵苏州，放舟于胥门。时玉笥以先帝命督理浙直兵饷，于舟次询其向日吴门镇抚事宜。又按君周梓山来晤别；别去，三鼓矣。
　　二十四日，早，漕院白函三来晤。旧司理倪伯屏来，予告以「忘身、忘家，乃保身、保家」之义。倪谓即登坛数语，不是过矣。有司及吴中诸生见毕，出拜张玉笥与白函三。转至舟中，张玉笥又来晤。程弁周佑奉史道邻命，募兵江北；予与言，欲留之吴中。进公署，呼承差何汝赞，询其北京之事；云亲见贼拥东宫西遁。至玄妙观，行香祷雨。回拜周梓山。晚归，询冯留仙标下官陈万里，言留仙避难之告。
　　二十五日，往文庙行香。时吴中当借名从逆、士民嚣变之后，予乃对诸生痛哭以告，必守礼恪法：『嗣后条陈，必投匣而进；公呈必佥押，由学官转申；户、婚之事，依告期用抱告。如不吾从，吾不能一日在诸生上』。诸生咸踊跃听命。
　　二十六日，拜疏，遣承差上南都。时诸生张邵受张玉笥之聘为赞画同知，同倪司理来晤；倪出手揭，荐人材。吴县令来谒，遂祷于雨坛。欲会诸君共商，而绅以候久散去，只与孝廉杨维斗诸君共商定经赋等事。下午，因天雨不出，阅词状、条陈。
　　二十七日，投文后，至祈雨坛，会乡绅王玄珠等，周梓山亦在坐；乃知南都勳武臣以吴鹿友不宜用，哭诉上前，呵骂太宰张藐山。予出城，朝潞藩于舟次。郑鸿逵从南都来，晤之。令承差往宿迁接冯留老，并致意于史道邻、路皓月。午后，至苏州府录囚。豫章刘孝廉名杲者，持季超兄家信并王予安手书来见。
　　二十八日，潞王承奉李君来晤，言今上遇难、潞藩周旋诸事。延吴门诸生章美、周茂兰、华渚等二十余人来晤。盖前此吴门焚抢从逆之家，多青衿为之倡；而此诸生者皆表表才品，心甚非之，有「纠缪」一帖，甚得风俗纪纲之正；予故延其来晤。得吴弁志葵报，知扬民与高杰为难，疑郑宦元勳左袒高，一语偶误，众立杀之。晤张玉笥于周梓山坐中，知常熟奸民又焚抢时给事敏家，亦以其从逆也。予时以倪司理被陷，托周梓山、郑鸿逵为昭雪。金吾宋孔章来晤，自都门被难而归。薄暮，至长洲县录囚。莆诸生陈成泰賫黄斌卿书来谒。
　　二十九日，关使者张吉友来晤，言北都殉难诸君事甚悉。朝潞藩，以疾辞；晤李承奉。又候姜端公舟中，值周梓山。午后，往吴县录囚，有诸生左袒罪囚者喊于门；予以青衿嚣陵之端不可开，令县令究之。阅邸报，命予及张玉笥护从潞藩；乃为之致书于浙中抚、按、盐三台。又欲请白函三巡方吴中，为致书贺中冷。二鼓，乃入舟。陈生成泰及同乡沈完白来晤。姜端公相约晤谈，言中兴之事在多练乡兵；且劝予为填抚，须立威在施德之先。浦剑仙于屏后听之，语语巽心。
　　六月初一日，以水浅，至齐门，即不能前。于舟次发刷卷吏书归南都，并缴刷卷批印。易小舟，与浦剑仙前行。留郑九华、陈长耀，约相候于崑山。时宦敏以被焚抢，泣诉于沿途。薄暮，抵常熟。署印州倅陈淳来谒；询其焚抢之事，出所访姓名，令连夜拘提。
　　初二日，诣文庙行香。至明伦，谒先帝后灵位，哭尽哀。于庙之二门，见诸生。先是，有诸生以时宦从逆，请籍其家以助饷者。予面询之，一为王胤旦，出认；一为王九岩，以为呈不出其手，乃伪为也。乃以两生名移会学院宗凌霄与粮道程九屏。至雨坛，祈雨。即至公署，审抢犯。予昨所行拘者，多不肯吐；而捕官别拘三人，皆有时份家之真赃，乃立枭于门；而抢时宦妻于尼庵者，其犯亦杖毙之。即刻张告示，余者皆不究；人情大安。久旱之后，是时得大雨。会乡绅孝廉于慧日寺，以观者甚众，不能尽所言；乃再约会于马头。与瞿稼轩及诸孝廉商补邑令等事。旋至县录囚。归舟，钱牧斋送萧弁世忠来见。无锡绅华凤超亦来，言邑令郭君已陞枢曹矣。舟夜行。
　　初三日，午间，抵崑山，泊舟郭外。连日热极而劳亦极，体甚困惫；乃呼医于次日调治。吴秋圃差使者持书至，欲迎其乃弟磊斋柩。磊斋为予同年好友，又同事主大计，称相知；闻其殉难，为之泪下。潘孝廉尔彪、钱文学重来晤。钱有条陈，极为浦剑仙所取重；潘开荐武勇之士甚多。
　　初四日，就泊舟处登岸，行除服礼，哀恸久之；乃易素服，登舆行香。崑山士风甚嚣，予必令其以礼进退，即步祷于雨坛。至公署投文，仍归舟。发常镇道张太羹及孙二守国楠书。朱弦庵遣人来馈予金带。承差陈文灿，先是遣之抵家；至是，持季超兄书及家报来。午后，复入城。会缙绅孝廉徐公开禧等于学院之较士馆，以人心、士气为言。归舟，草请留漕米十万于镇江及吴门疏，又作家报。
　　初五日，拨号船至武林迎季超兄，家报即付之朱弦庵纪纲。舟行崑山、青浦之界，小民以旱荒具呈者纷纷于道，生员亦有沿途具条陈者。至文陂，水浅，须易极小舟；乃于此地暂泊。拜疏，遣承差入南都。
　　初六日，易舟，留郑九华诸兄，约于菉葭■〈氵兵〉相候。午间，至青浦。太仆李玄对来晤。邑令陈镳以病不出，惟守备洪祖略出迎，以弩式呈阅；县送舟易之。晚，抵松江。山阴旧令钱圣沾来晤。是日，家僮持季超兄及刘念翁先生札。送任君平、姚玄叔、高圜公至菉葭■〈氵兵〉之舟次。
　　初七日，早，入松江公署。即出行香，偕太守陈亨及二守赵元会、三守郭奎先、邑令许吉燝步行祷雨。回署，投文。阅文庙所收诸生呈，谀府邑者甚多；乃以告示申饬。
　　初八日，步祷毕，即会绪绅于公所。杜完三诸公毕集，李素莪以惩贪为言，余亦各有所陈。回署，录松江府。午后，得雨，仍祷。于署中传许邑令，询郭三守署华亭侵挪钱粮款项。
　　初九日，步祷。回署，即传郭奎先，面诘其贪婪诸事，立褫其冠带，发审；盖遵安抚端敕，五品以下径得拏问也。士民甚以为快。午后，登舟。有司晤后，夏彞仲、陈卧子来晤，与商用人诸事；所举如余诞北、钱不识、沈子巽诸人，皆与予意甚合，语语如乳水之投。竟夜行。
　　初十日，午后，抵菉葭■〈氵兵〉。会任君平诸兄。
　　十一日，早，抵太仓。有州民诉冤于道旁。至文庙行香，即步祷雨坛。随至衙门，投文。先是，孙封君诉王任子抄抢，面审之，殊不然；并州民之所诉者，俱即时为立案。午后，出会诸乡绅孝廉吴骏公、胡君周鼎等。又入公署录囚。一鼓，方回。答郑鸿老书。后招任君平、高圜公过谈；二鼓，乃分舟而行。
　　十二日，早，过崑山。无锡诸绅以公书留郭令佳胤，即答之。午后，大雨。旗鼓朱寿增来谒，询其衙门事宜。舟过吴门，抚军郑鸿逵备酌，以国难辞之。李灌谿自南都颁登极诏至松江，与会于舟中。
　　十三日，先是，京口因国变之后，官兵鳞集；而史道邻出淮、扬视师，所携亲兵为总镇高杰所分，不能受约束，乃以南都随征将官于永绶、刘肇基、陈可立等家眷及亲丁暂住于京口，士民不甚相安。常镇道张太羹深虑之，屡促予至京口，请即于此地候代；予以敕印未至，不便行事。是早，泊舟盘门；乃遣高圜公至其地，一探情形。长、吴两邑令、孙二守国楠、刘三守泗、靖江令周吉皆会于舟中。史道邻以诸将在京口，端札相托；予即复之，且以一示达京口禁约。午后，抵吴江。作东阳令姚孙棐复书，付姚玄叔归武林。季超兄同王大含自越中来，乃同入城南公署。是日，得吴淞所报，言嘉定民变；遣听用官芮蔚往侦之。
　　十四日，行香。予所至文庙，必令诸生进退以礼，凡递公呈必以次面陈，不许搀越；而吴江尤见彬彬。至佛寺，祈雨，即拜周梓山；时梓山以奉旨护送潞藩，将入武林。予回署，晤蒋副总，即出舟次送之。午后，移至大察院。
　　十五日，祈雨回，投文。吴江叶令翼云来谒。时因白粮改北为南，予欲扣其杂费为兵饷；然后为内监所阻，究不能行也。马培元以复命至南都，来晤；询吾乡谁堪为监司、邑令及司理者？马悉数其人以复。即出，报谢之。灯下，草驰报安抚苏州情形疏。
　　十六日，浦剑仙传鼓进署，阅投词条议。答白函三并车内监书。遂至公署，会乡绅孝廉叶庆绳等，询地方利病。时嘉定、上海奴变弑主，地方汹汹；而予曾劾去嘉定令曹胤昌，奸役袒之，反谤讦署道程九屏。予乃假发起马牌至嘉定，以示弹压，且调吴淞兵以卫之。又以赵宦洪范有指纵之意，并致书约赵宦来晤。
　　十七日，答郑鸿老书，送宗凌霄学院仪。嘉善钱仲驭来访，出公讨从逆魏学濂檄。周上舍永年与周官生振孙、沈文学自炳来晤。司寇徐虞求来访，即往舟次答之；并晤熊鱼山，时以避难至吴江也。询以人材，乃手书之。请钱太医诊脉，以王施仁丸方托之备合。晚，周安期进署。草请革诏狱、廷杖、缉事疏。
　　十八日，早间，与周安期及诸友晤谈。差役賫安抚松江等疏往南都。答张玉笥及陈卧子、夏姫仲并吴副总书。无锡、吴江两县令来见。
　　十九日，发文。赵宦洪范来，备询其奴变事宜；言程九屏斩十余人，已解散矣。午后，闻总宪刘念台至，趋北门候之。刘意尚逡巡不进，予以大义动之；谈及先帝，不觉哭泣。季超兄同任君平、王大含俱至舟中相晤。又晤熊鱼山，云二十六日将大选，将有所荐；应补司理、邑令诸人恐其缺已补，乃具一揭求署塚宰顾瑞屏留缺以待。
　　二十日，得姜端公书荐材官卢慎，端公欲中道而返，予答书甚以为非。祈雨归，熊鱼山来，出其新疏稿，所以规谏新主者甚切。午后，郑鸿逵以升理卿，至嘉兴完复命疏揭；予设席于舟中候之。抚院常川中军及各役来谒见；舟中相候之顷，草辕门事宜申饬数十条。及郑鸿老至，已抵暮；数杯即别。
　　二十一日，郑鸿逵来访，设席于南察院，交印信、旗牌、吏书、文卷；予以是日系破日，乃命叶令押藏库中，遣役送鸿逵去。晚与周安期、王大含商填抚应行事宜，如选兵、谕将、察吏、禁宴会、罢交际诸事。乃安期所拟约士稿不可用，予更为之；大约士子不许出入公门，凡公呈令广文转申、条陈则投之匣中、私事用抱告依状期，庶少缉其纷嚣耳。
　　二十二日，祈雨回，有生员扛帮词讼者，严斥之。遣承差賫补余诞北苏常道疏及安抚苏松与请罢缉事等疏。更吉服，受印信、旗牌，即登舟。值登极诏至，乃更朝服，迎诏至吴江县开读，仍登舟开行。周振孙来晤。守备扬忠、龚宇辛舟师来迎。陶巨标以大行賫诏，晤于舟次。蒋安然来，即以一程令之归。郑九华乃即来嵊邑父母蒋南荫书，即复之。标下团营、标营、陆营、中权营、标理营各兵将列阵沿途，予于舟中观之。及晚，舟抵盘门。
　　二十三日，予以先帝后之变，不忍吉服，乃以彩服登舆；至衙门，始更吉服。升公座，开印。排衙，文武各官参谒。予定钦依、劄委等级，令中军官逐起禀报，以便延见。暑极，暂掩门少憩；仍出，延郡邑及副总吴志葵、蒋若来。兵垣陈卧子公祖入南都，来晤；即于道厅报谢之。回署，书禁约诸生示，粘之学墙。时诏中有谘访人材一款，予亦欲知吴中及四方人材，乃作檄、作书访之各有司，且限以四科；予因冗极，托季超兄佥押以行。
　　二十四日，早，草报代疏稿，内有「臣不敢自有其身家，与士民共身家；臣不敢自有其性命，与将吏共性命」语。佥书后，即出堂投文。诣文庙行香，诸生遵约束，遂无一面递公呈者。讲书毕，易素服步祷于玄妙观及观门，十步一拜，汗出沾背，易衣道房。归署，粮道程九屏来，述上、嘉奴变情形。吴门诸绅来贺，至宾馆晤之，商定赋役事。雨意甚浓，而雨不甚多。闻熊雨殷掌科至，出胥门候之；并拜钞关张吉友。先是，取吴门按差旧书料理安抚事；至是，令入署。
　　二十五日，移雨坛于常平仓，予撤鼓乐出，步祷。乡官徐勿斋、王玄珠等皆陪入门，仍十步一拜。吴志葵送骏马及器械；退衙内，同季超兄及诸友阅之。午后，撤驺从，拜乡绅，晤李榖如及李子木诸君。先是，予置二匣于礼贤馆之门，有规箴予过者入左匣、有条陈时事者入右匣；每夜开视。是日，得二十余纸。
　　二十六日，颁誓师仪注。步祷回，放告，有诉冤妇人几欲自刎。嘉定、上海以逆奴倡乱告者，予以事已定，止须密访慰之而去。午后，再报谢乡绅。于礼贤馆会沈自駉文学。
　　二十七日，步祷罢，随出胥门，易汗衣，于驿亭朝鲁藩。其他晤客、审事，总无隙暇，皆不及悉记；惟忆常熟新榜诸君王曰俞等及中州避难缙绅彭而述、许宸，以予邀请至。
　　十八日，戎服乘马，出誓师。季超兄同内参谋王大含、任君平、高圜公、浦剑仙、外参谋沈君牧、翁孝廉汉麐、马君文治亦乘马以从；各将官皆边扮，诸营列阵以待。予至演武场，先张誓文，有「取一钱入己，一身二子得身首异处之报」语。率副总吴志葵、蒋若来祀旗纛及关圣。予又呼诸将，面谕以「同仇」之义，有进无退；乃杀牛漉血，分班歃血。各班以犒赏事讫，仍乘马以归。是日，军容颇壮，合城倾观。午后，保宁王来晤，云曾在闯贼营中两年，谈流寇事甚悉。
　　二十九日，投文、发文毕，出雨坛。予以地方多事，不可无兵；乃将各营兵并为标下左、右、中、前、后五营，余各五百标中、一千标中之兵力必在六百斤以上，其九百斤上者则拔为冲锋官。是日，从各营抽选以各营官所报者。午后，邀吴、蒋两副戎过堂提石。及暮，常镇道遣人急报史道邻所留京口马兵与浙之台兵因事相哄，将官李大开战死；杭兵统兵都阃黄之奎与马兵力战，亦受箭伤。马兵乃烧劫京口之西关数百家，常镇道同府、道闭城以守：此二十六日事也。至二十七日，马兵统领将官于永绶等扬帆欲至仪真，我之设防将官唐禾、张宿等追击之，夺回辎重及妇女；南都为之震动。
　　七月初一日，予于誓师之后，原欲移镇京口；闻马兵之变，乃即发起马牌。薄暮，戎服出师，以中权、标理二营兵随行，标营兵劄营于胥门外。入舟，有司谒候而去。呼游击张拱宸同高圜公前至京口探烧劫情形，与以令箭。
　　初二日，五鼓，自胥门开船，日中抵浒墅关。关使者张吉友来晤。参谋诸君来会于舟中，有言宜盛张军威以先声夺之者。邀浦剑仙过予舟，商草报马兵焚掠及题补饷司、起松江司理、易苏郡守、补常熟、丹阳、武进、嘉定各邑令；饷司用郭符甲、松司理用颜俊彦、苏郡守用刘士斗、常熟用曹元方、丹徒用许宸、武进用沈捷、嘉定用钱默，皆连日谘访得之，非有一毫私也。又作都门报代致各衙门书。时方盛暑，无片隙休暇。沿途有白粮船户赴诉，乃重责解吏。又有标理兵误触松滋王舟，亦令坐营重惩之。吾越沈二守书来，附一报于奕远侄。
　　初三日，连日热甚。过无锡，吕东川少宰以请告出，晤于舟次。锡绅曹元宰亦来晤舟中。奉旨令看议周藩世孙；时周藩船泊锡山，予乃同邑令郭佳胤至舟，周次子仁和王出见，又拜周藩两妃于帘外，大意谓次子只宜权理府事，而不欲其袭封。乃请世孙，则言不能出声、行不能成步也。询之三郡王，皆归心仁和王。退，而长史来见，周藩及妃馈予礼仪，皆不受；即为具疏。邀副总吴志葵来，令先至京口料理安插备御之事。
　　初四日，高圜公与张参将拱宸来，言乱兵已去；圜公亦不敢渡江，缴回令箭。先是，宜兴乱民汹汹，予遣常二守闵自寅亲至其地备得要领，因擒大潮山结聚乱民杨光玺及和桥结法琅党之奸徒具详于予。午后，至常州，令标理、中权二营劄围，就毘陵驿审诸乱民，枭斩三名、捆打二名。诸绅及诸生来谒罢，入舟，诏有司。闻王下村在常州城城外十五里，乱民仍然焚掠；乃留中权一营以将官朱士臬统之，令闵二守及推官何家驹出其不意，竟夜驰剿。予初至吴门时，周官生振孙言邹耀狂妄，宜速收之；予收置幕下。是夜，即遣其侦探。
　　初五日，舟次拜报代疏，遣承差入都。前是，台兵被马兵所杀，余者溃回，劄于丹阳。予以牌谕之；又召其领兵官来见，令仍劄京口。闻总镇黄斌卿调九江，予有疏请之至京口，以一书遣官迎之。
　　初六日，武弁唐禾、张宿、鲁之璵等报拒敌乱兵接踵而至；未刻，抵京口。即戎服率诸将及诸参谋往玉山，观西关被焚掠民居，哀号载道；予驻马慰抚之，发银，令丹徒陈令优恤被害各家；诸民有怨言于常镇备兵张太羹。邹耀来，报于马首云：『王下村乱民已擒矣』。归舟，晤漕台白函三，与吴副总相商调鲁之璵兵把天宁洲、浙江黄之奎兵安插甘露寺、李大开兵安插银山、张宿兵守金鸡岭。夜泊京口驿。
　　初七日，发文罢，闻黄跨千公祖已至，乃趋晤之。先是，浙兵督发至京口者三千余，黄公祖又新募精勇营二千人，以郑天鸿统之入卫，黄公自督而来。及至丹阳，有旨不许陛见。盖是时刘念台寓丹阳，方参马瑶老；人言讹传黄抚军督兵与刘合谋除君侧之恶，故中止之，黄公祖大不堪。予乃邀其至京口一晤，商安插浙兵之策。入衙门，予报乱民焚掠疏中已先认罪而未参张太羹，太羹力辨无罪，予谓此为法受过也。时顾瑞屏掌铨，欲于京口另设一抚，意属太羹，已具稿矣；会有乱兵事，遂不及推而抚亦不另设。遣参将萧世忠至淮，候田百源淮抚及刘鹤洲。
　　初八日，行香，谕诸生以安辑难民之意。张太羹以病辞归江阴；嗣后屡有请告文及以乃翁书来，皆以时艰不能为具疏。润绅阮君天渊、吴君起龙来晤，出条议数款。
　　初九日，偕吴副总、林坐营及诸将，又偕内外参谋——季超兄亦预焉，戎服乘马，小憩于乐亭铺——唐禾义勇营兵所劄营也——及高资——乃前标营罗震、后标营王显信地。饭罢，登水标舟，顺江而下。顷刻抵金山，共参佐登妙高台，指点形胜。时有南京所遣内监李国辅船十只守其地，诸将来见。又观义勇营及程周佑所借乘淮抚船往来如飞，大壮水犀气色。至避风馆，登岸而归。晚，闻乱民陈相甫等又复猖獗，乃作示谕之，而潜遣杨忠统水标船以去。
　　初十日，太宰徐虞求赴都，出于京口驿，晤之。即易戎服，乘马从西门登城。遇骤雨，少停；须臾雨止，乃遍阅城垣。先是，京口因国变汹汹，诸生乃结为忠孝、干城、大正三社，各备弓矢、器械，以为守御之计。及马兵之乱，诸生守城惟力。予入京口时，亦沿途列阵以候。至是，各列城门，予驻马奖励之。社首吴中奇、管元声各有条陈，采而行之。回署，白函三来晤。因吴中按差乏人，予力言于署院贺中冷，欲其为按差；故函三感予甚深。自马兵变后，京口城守戒严，每夜列械燃灯；予以劳费财力，乃出示撤之。
　　十一日，审闵二守所解王下村乱民，枭示其三，戮尸者一。得史道邻及松滋王来书。高圜公辞往南京。
　　十二日，向因马兵之变，道、府遂禁江中渡船，江北深以为不便；史道邻有疏言之。予至京口，即通书于各镇如刘泽清鹤洲、刘良佐明辅、黄得功虎山、高杰英吾；高亦以通江为言。乃令以南、北江防厅申约，各立官渡，给以旗号，以通往来而禁私渡；高意颇感予。是日，托王大含奉书晤高，且约相会之期。又遣承差致书黄跨千公祖，附以家报。
　　十三日，外参谋会于后堂，内参谋王大含、任君平及季超兄亦共会。有劝予不宜会高帅者，有劝予虽行而宜设备者，有请伪作弁流而随予以行者；予皆不从。
　　十四日，以万寿节，出习仪。即于京口驿候少司农何黄如。王大含又往瓜洲与高英吾订约，适高亦差人，乃发与通江告示四纸。午后，同吴副总验所携中权、标理二营兵，以六百斤力者拔入标中营。
　　十五日，拜万寿圣节。先是，史道邻遣程周佑所募兵留之京口。适马兵焚劫去，周佑兵拒之甚力；及马兵隶史标下，周佑兵不便往。予再三请留为吴中用，史道邻乃允。至是，领兵官朱国臣统之；过堂，以力及额者入标中营，余归左、右二营。
　　十六日，冒大风，舟抵瓜洲，高英吾候予于大观楼。交拜罢，设席；予以先帝之难，辞之。但与共席一饭，申共奖王室之意。高语颇有可采，且历诉扬人疑彼之冤。少顷，监军太仆万吉人自扬州来，懽然共谈于楼上。万以刘鹤洲方参论东林诸老，欲令高英吾上诉，反其所言；予以非镇将所宜言，令勿托彼。万极是之。冒雨别归，吴副总及沈、马两参谋候于避风馆。归署，镇太守及司理、各厅邑令候谒，皆询高英吾相会之意。
　　十七日，点验程周佑兵。
　　十八日，呼投用材官，提石演武艺。季超兄归越，托其致意亲友，道予忘家为国，万勿有所干求；且以告示申禁家乡假冒非为之辈。
　　十九日，拜疏，请以倪长圩为京口监军；又请以文王辅为标下监纪，管苏海防事。
　　二十日，予一至吴署，即张示招技勇投用。在吴门时，已投有五、六十人矣；令坐营各给以盘费，于教场合试之。浙兵及士兵皆列阵以候，射步箭者约二百余人，八箭者三人。归而腹中作痛。
　　二十一日，誓师；予仍戎服乘马以出。客兵集京口者为黄明辅先到，陈辉兵、林营兵、台州步兵、温州水兵、郑天鸿新募练精勇营兵约五千余人，一一皆与犒赏；而将领则歃血盟誓，务在杀贼报仇。适史道邻因为兵焚劫，乃拨千金优恤居民，遣一副将来；适同会于教场。归署，命梓人刊刻策题。
　　二十二日，至公署，试投用材官。与吴副总议更置各将官，令傅介子暂摄旗鼓，而令旗鼓朱寿增暂造营房一间。参将又议立五标之官。试毕，大宗伯顾瑞屏以祀海至，即出驿晤之。
　　二十三日，于颖长公祖、张赤涵父母俱来晤。总镇黄明辅抵京口，出于江干候之。材官又有来投用者，补试其刀、石。
　　二十四日，黄总镇到任，出贺之；渠即来谒谢。得李灌谿书，内致王觉斯政府意。
　　二十五日，出于江干，舟次晤黄明辅。先是，温州副总贺君尧督兵入京口，至此欲归，许于温州为予造船防江；乃与黄明辅商之，欲以三千金付之为造船之费。贺商确再三，遂不肯任。是时适有总兵陈谦往闽宣谕郑帅芝龙，黄明辅乃以万金端托谦造船并大铳于闽；须万金，无有也。监纪文王辅賫浙饷五万余金来，予即向彼借万金以应造船急需。至艮山，安插郑天鸿督来精勇营浙兵。
　　二十六日，阅投用材官策论。
　　二十七日，拜疏，遣役入南都。学台宗凌霄以得代至，出晤之。午后，定各官次第。
　　二十八日，方致书候钱牧老，而牧老已至京口；乃出晤之。值黄明辅，即同至其舟中。易戎服，与并马登艮山观郑弁天鸿安插各兵：遂与天鸿议就艮山劄营，控扼江上。
　　是日，朱充庵以精于钱粮，延至。晚，发考选案，以向在标下者为一案，以新拔用者为一案；又颁示申秉公拔用之意。增常川听用及四班听用，较前倍其额。又向食粮五分者增为一钱；盖予誓不染指于吴中，所有钱粮皆以饷将士，诸弁颇知感激。
　　二十九日，高圜公归。先是，浙抚黄跨千闻国难，委游戎郑天鸿练兵二千三百，名精勇营；率之入京口，以属于予。先后至，予亲出至艮山及严家一带安插之，各兵有即次之安。
　　三十日，审上海、嘉定倡乱逆奴，枭示二名、杖毙一名；退堂，即出。同王大含、任君平、浦剑仙及外参谋范君彤弧、潘君尔彪等，会黄虎痴及浙阃黄君之奎于甘露寺，由试剑石至生生庵登舟。至焦山，登绝顶，润诸生吴中奇、管元声皆从，商沿江筑台处所。返至江干，又会黄之奎商甘露劄营之处周以木城。又同黄虎痴登北固山，亦住以兵百余名。至北门，不得入；乃与诸参谋小憩茶馆。范参谋盛言崇明山前沙宜守；潘参谋言萧世忠不宜用之福山，恐为江北内应。时监纪文王辅亦从，而程三守之浑亦自焦山言别。
　　八月初一日，日食，即于公署救护。得止祥兄南都来书，言予题用文武太多，有疑为私者。先是，范树侯建议以云间布商久绝，民间无资生之策；欲刘鹤洲立市场于清江浦，而高英吾护之至淮上。予是其说，乃令同王大含过江晤高；高令范返命，留王大含宿。予以军前支用，易于混淆；乃令朱充庵立薄算核。又恐文移稽迟，令陈长耀将每日所收文立一号，每日所发案亦立一号。
　　初二日，审松江乱民，枭首恶王吉。午后，同吴副总试标中营冲锋官及各官武艺。吴秋圃自海盐过访，言及其令弟磊斋殉难事；为之流涕。
　　初三日，内、外参谋毕集，外参谋又有堵孝廉景濂、葛孝廉麟、钱上舍灵、翁上舍正科，惟此时为最多。约黄明辅自江干登舟。先是，虞山乡绅严拭送钱牧斋至京口来晤，携其所集立功舟师统领者数人以见，盖不费钱粮而愿出舟以保福山一带也；是日，亦在舟中。葛孝廉言乡兵之得力甚大。予后来并严绅及崇绅黄泰来皆题授京职，募练水陆乡勇。及舟至圌山，黄明辅乃来，圌山范都司统官兵出迎，共登旧筑敌台，观一号、二号等港形势。圌山诸生来谒，与议筑台事。黄明辅别去。予与文监纪至虎头岩，小憩于僧寮；由韩蕲王屯兵处至圌山镇，饭于公馆。与各参佐乘马夜归，标中将官张拱宸来迎；及署，已二鼓矣。王大含自高营归。先是，京口有土、浙两营兵，浙营尚未虚，土兵竟为府、邑各官占役。予逐一清出，派之城头以代民兵。是夜，归见城上柝声相应，为之喜色。
　　初四日，浦剑仙返吴江。先是，武进王下村乱民擒获之后，西白堍乱首陈相甫又报猖獗。予于七月中旬令水标将领杨忠领舟师密探，又令闵二守、何司理督常州守备及孟河兵相机抚剿。去后数日，报陈相甫授首，居民积怨，火其居；从恶定招，并至王下村者解审并审青浦犯官徐世潆。
　　初五日，白涵三自江北稽核漕粮归京口，因与史道邻有隙相告。予晤之舟中，出吴三桂致淮山蜡书。是时犹未知今上登位也；且知北都归南者有舟千余号，虏俱不禁止。吴玄素之令叔，先已护其家眷归矣；至是，其令郎又以迎父，賫祖洲书来，差役送寓甘泉寺。
　　初六日，拜请明信地、请定三吴财赋经制及更易武弁、派黄镇饷银、明江海信防等疏。莆中诸生郑季公来晤。奉部文，传密旨拘从逆诸绅；乃差官提周钟、项煜、宋学显、钱位坤、申芝芳、杨廷监等。其后，项与宋、与钱皆陆续差官押之入都；惟周钟远匿，邑令沈崇抡解其子刑拷之后，始就获。
　　初七日，考续到投用材官。得太宰徐虞求、选郎王犹三书，知朝议欲设总督，欲予兼之；予致书力辞。其后顾瑞屏拜疏，欲开浚刘河，又欲予兼工部衔；亦致书太宰及大司空何大瀛力辞。
　　初八日，登抚曾霖寰同总帅黄蜚自登莱退归，予访之于黄明辅舟次；辞以疾不见。于京口驿晤职方陈震生，言别设总督之议已定矣。
　　初九日，先是，国变之后，温州乡绅李生石、李拙予捐赀募兵，以游击项允师统之，属予标下；予欲归于黄明辅，而黄不收。予乃安插于京口驿，拟以防孟河。熊鱼山掌科自吴江至楚中寻亲，来晤；以时事深可太息，有劝予「求归」之语。
　　初十日，邀黄明辅戎服阅郑天鸿艮山所劄营，规制精妙，赞赏不置。又同至甘露山观黄之奎所劄营周绕木城及甘露寺，乃返。先是，予标兵寄驻城中，恐其生事，乘夜往观，训饬深切。闻圣母自中州来，遣参将张宿往迎于扬州。
　　十一日，草改折白粮疏。先是，予请练水兵一万、陆兵五千，请饷三十万；遣张宿募水兵一千，已得数百人矣。及黄明辅来，所携多旧部曲；予乃撤回张宿，以其所买船与项允师为防孟河之用。
　　十二日，出拜白函三、黄明辅。盐抚黄若千、润绅殷君宜中、荆璞岩、莆田新制科林君之骥俱来晤。三吴为孔道，自建都南京，而往来之杂沓，更不可言；凡所来往，皆不及记。予以烦劳太过，致伤脾胃；延医调治。
　　十三日，失记。
　　十四日，前抚院郑鸿逵于嘉兴完复命疏揭，至南都莅任；予出晤舟次。因禁罢宴会，乃设小饭待之于署中。先是，郑鸿老因防江紧急，军需甚烦，曾请留饷银济用，以用余者留为予行粮犒赏。至是，始以册报部；令院书出至郑舟核算之。
　　十五日，出晤郑鸿逵。归署，副总蒋若来来谒，乃知东、义又有变起矣。殉难吴磊斋、周巢轩、施四明之柩相继至京口，予出哭奠之。
　　十六日，得钱牧斋书，言东、义再警，南都震动；荐朱长元、顾子方，言能得彼中豪杰而可以收拾之。予作书黄跨千公祖，设塘报以通耳目；并致书本乡之当事，遣材官三员侦探贼情。晚堂，又审嘉定奴变事。自浙警一闻，庙堂欲尽还浙兵之戍京口者；予留郑天鸿兵，而令黄之奎统兵以归。黄兵辄抢舟装载，舟子来诉；予出，沿河见有抢舟者重责之，令易官舫以去。前是，黄兵建木城竣工，予原欲赏之；乃仍以钱犒之，即日发行。
　　十七日，送郑鸿逵于江干。晤吉水令沈君中柱，馈予火器数种。陈青霖及黄同年鼎鼐皆自北都避难而来，以盘费赠之。午后，又审嘉定叛奴，留钱太守监责。王大含因吾越有震邻之恐，别归。
　　十八日，以浙事戒严，草留饷、用人四事疏。数日前，闻有欲别设总督者；予促推之端驻京口。又闻黄斌卿有调入九江之意，前已拜留之之疏；至是，亦于疏中并请之。又草再请申明信地疏，以浦江、六合还应抚。又拜疏补武弁傅介子、陶亢宗。又报浙兵撤回启行疏，且为黄之奎等叙功。是日，又审嘉定逆奴。先是，张道太羹以疾归江阴，予再三促之；至是始来，乃托其镇京口，而予为吴门之行。
　　十九日，定嘉定逆奴之案。盖详慎至再，乃枭决五犯，有杖毙者；余则发道成招。往银山阅视郑天鸿所统兵，以钱犒之。
　　二十日，时方捕从逆周钟急，邑令沈亲解其子至；予面刑拷之。职方何悫人、大尹钱圣沾统松江水兵一千二百人至，赞画生员唐侯、张密晤之于礼贤馆，统兵官胡飞、黄金台廷谒。出报谢何悫人，见其队伍精整，乃与之订：倘浙东警变愈炽，当调守王江泾以扼浙直之冲。是日，早出，退署已薄暮矣。予自抚吴来，日不再食者不可数计；至旰食，则每日皆然矣。起行入舟，出别白函三、黄明辅。诸生吴中奇、管元声来谒。盖京口因予归苏，人情甚为皇皇，且有因之迁徙者；舟竟夜行。
　　二十一日，早，过丹阳。季超兄自越来，家眷暂寓吴江，即携所聘戴见龙、赵君冲及君冲之弟又健儿十人乘舟来迎。浦剑仙亦自吴江来，因商保障吾浙之策。华凤超起铨部、龚君名姫者赴扬州道任，俱来晤于舟次。灯下，草疏留何悫人兵守浙直。江邦玉令兄江金吾晤于舟次，乃知邦玉亦出山至金陵。
　　二十二日，早，泊舟毘陵驿。拜疏，命提塘官吴自慊賫以去。毘陵乡绅白惠风等来候，吴门缙绅顾君奕、扬州缙绅姜君玉果皆来候。先是，温州义兵项允师统之，投黄总镇不受；予收之，欲安插防守孟河。至是，因东、义之警，与季超兄商，欲兄统之前至越中救援。予以意谕官兵，皆欣然。乃遇左三山浙江安抚归，乃起晤之，且索观其安抚诸疏；仍同行至吴门，夜四鼓。
　　二十三日，过望亭数里，以小舟携材官数员登一小埠看荒，令乡人导之以前。商外父以复职谢恩，遣人致书。及浒墅，张使君出晤。晚，抵枫桥，以河浅，即登陆；凡行二十余里，民家皆燃一灯，亦见懽迎之意。
　　二十四日，有司与各将官候谒讫，孟河许守备、刘贝游戎俱来谒。于宾馆晤朱明京师。即出至胥门，朝鲁藩、周藩、崇藩；崇世子为张玉笥水兵所辱，予安慰之。薄暮，家眷自吴江抵桓门，予出相会于舟中。
　　二十五日，迎家眷进衙。仍出坐堂，吴门乡绅俱来晤。午后，不出。先是，吾乡诸老闻东、义再变，有公揭致予，求速补本郡缺官；予据揭拜疏。又遣徐士璠入浙打塘报，又命材官至越致书沈信吾公祖。季超兄以书与翁艾弟、奕远侄探近信，以为援兵之进止。
　　二十六日，闻鲁王启行抵台郡，予亟出，以小舟送之；并送崇王归于胥门。登岸，答拜诸绅。晤松滋王于太医钱振河家，又晤文起美。午后，同诸参谋及季超兄至礼贤馆试验冲锋官技勇，有腹压六百斤石、又能立六人于上者。
　　二十七日，失记。
　　二十八日，出访詹一庵。闻左三山公祖返浙又来，乃待之于舟次，获晤。先是，左三山以参论要路，不免危机；遂倡东、义再警，以为杀降及庇贪令所致。予以昔日之变，倘非左三山入境返旆调兵速剿，吾浙危矣；今日奈何以为罪！乃为出一揭，以明是非；而融合要路者，亦甚多矣。
　　二十九日，得李灌谿书，言苦旱太甚；予乃邀管干三居士设坛于卫道观，所祀文昌也。宣疏祈祷毕，予以民命所关，乃亲拜管居士，求其速于感应。白函三来晤。
　　三十日，祈祷、拜客。
　　九月初一日，祈祷。连日得徐士璠浙中塘报，又得李梅谿公祖书，知东、义之事渐平，郡贼已逃窜，黄跨千公祖亲至金华弹压之；乃撤回提塘官。先是，予奉命安抚，即受填抚之命；文移委积，动有千余。署中、舟中，穷日夜之力尚不能竣；而各属狱囚又民命所关，停阁亦四月矣。乃于夜分批发，每至三更尽，方得就寝；而每日午■〈冫食〉多废。戴见龙为予诊脉，言心气耗竭已极矣！
　　初二日，放告，得千余纸。吴中多以妇女出头混告，予禁之不许；赴诉者，无一人敢喧譁。收毕，发万推官审呈。
　　初三日，祈祷。予以劳冗至极，乃以示辞客，而解审仍不废。
　　初四日，出于胥门，会白函三、张吉友乘马迎先帝后谥诏、懿文太子及景泰帝谥诏、福藩先恭王及妃谥诏，于苏州府开读毕，仍撤仪从，往瑞光、南禅等四寺行香，又至城北之关帝庙。缙绅诸生有出陪者；盖因旱极，各建斋醮祈祷也。乘夜，复出晤賫诏使者卢君象观，乃询其令兄九台公当日治郧及总制时事。
　　初五日，得塘报，知靖南侯黄得功率兵袭扬州，高杰兵大为所败。嗣后屡得高、黄公移，皆求助声讨；予两解之，卒不发兵以应。得黄明辅公移，欲留闽中勤王之兵三千人——洪日升所统者；予乃草疏请留于京口。又疏请留苏州府白粮余耗，又疏请以卢若腾补苏松道、蔡如葵补常州府。
　　初六日，以小恙，坐后堂。时标中营新制旗帜告成，张拱宸、朱国臣送阅。先是，江浦县已归信于应抚，而吴兵仍有留彼者；予令洪祖烈及鲁之瑊撤回。时已委洪祖烈管标后营，其兵即隶标后。设香案于来鹤楼祈雨，又虔祈于纯阳祖师前。因不出视事，得端精批发文移，日每五、六十件。
　　初七日，失记。
　　初八日，托季超兄作祝文于关圣，愿焚我居室以答天谴而勿遗殃于吴民。因不出堂，命林坐营往焚之。又焚一道，亲拜祝于来鹤楼。得观奴虏致史道邻书，引经责备；大都南官笔也。
　　初九日，崑山白粮船户以减其脚价来诉，予为量增之。内子治酒，为予邀诸友素酌于水亭。先是，予拜罢厂卫、廷杖之疏，中外称快，政府姜燕及已拟俞旨；上意不然，屡发改票，然旨语犹温也。及是，有宗室朱统■〈金类〉参姜政府，内以「罢厂卫为壅蔽皇上之耳目，使腹心祁御史奏之于前」。是日见疏，为之一笑。
　　初十日，吴中旱甚，俗传玄墓有观音自湖中浮来，祷之辄应；乃迎至瑞光寺，请僧顶目祷雨。予三晤顶师，以方外待之；然卒不应。又恐得雨妨收获，是日乃暂止祈祷，而予仍撤导从。
　　十一日，出坐大堂。粮道程九屏来谒。总漕潞皓月扶其母柩至吴门，出吊之。又闻倪鸿宝殉难丧归，并吊之。云间缙绅林君有麟上疏条陈役法，得温旨；至是，来见，且以疏稿示之。季超兄所聘戴见龙精于医，因军中多病，乃命中军官朱士裔同之开药局于泗洲堂。
　　十二日，兵垣陈卧子公祖以给假来晤。午后，开礼贤馆，率内参谋同季超兄及两儿召标中新募兵过堂；内有未冠者五、六人，皆力举七、八百斤。又试诸冲锋官技力。复坐堂审事，内有毘陵奴杀主母一案，乃庄宦家也；府审第以群奴塞责，予甚疑焉，为驳再审。
　　十三日，大宗伯顾瑞屏有疏开刘河，请加予工部衔及专敕；予以力不能兼，向大司空力辞之。先是，有武弁朱定者假操江之牌，欲屯田靖江地方大扰，后遣去之。至是，以顾瑞屏托，仍欲至靖江；予不许。松江太守陈亨、苏州别驾刘泗、江阴令李令晰皆来晤。吴江令叶翼云以考满过堂。
　　十四日，先是，阅各营册，见沿海有战马而无所用之；乃吊入标中营。后知为各营兵所自置而第食官粮也，遂于礼贤馆试验发还之。予另立火攻一营，附于标左；守备官袁尚绎募有善鸟铳者，并试之。又与诸参谋至南察院观所建营房及新设道厅，又欲建标中守备公署；予乘骑至署后观菜圃，欲辟以为里教场，便于教演。前欲移魏公祠，至是亦往观之，径不必移也。
　　十五日，予建节端敕始至；吉服迎入。得刘念台先生书，荐表侄陈茂实；于礼贤馆见之，即留入署中。晚堂，审事。
　　十六日，马培元掌科来晤。是日，得微雨，出至阊门，则马已移舟胥门矣；遂沿城至胥门，灯下晤之。始知南都有不快意于予者；是时尚止欲转予而别任以填抚也。
　　十七日，高圜公自越中来，以东、义之警欲杀己也，其弭变居为己功。京口塘报，言天津大帅曹友义统舟师欲过江；作书通问而中止之。
　　十八日，先是，国变之后，人情汹汹；沿海有船之家各相团结，常熟则缙绅严拭、崇明则缙绅黄泰来，各为领袖。而各镇将、内监托名募船，实则抢杀无所不至。数日前，江北立标海营，其大帅许姓者亦抢崇明之船；刘河游击鲁之璵过江，欲还，几于杀伤。予令吴副总辨验买者仍还许帅，以全淮抚之体，余则还之崇明。又内监李国辅遣降贼顾荣入吴募船，竟公行要截；予以报文及被害姓名三番致书于李，而卒偏袒之。至是，乃拜疏请禁止，又请以严官加衔兵部，而以举人葛麟并乞加衔管镇江团练乡兵事。又以旱甚，恐吴中无米；商之白函三，留浙漕二万五千于吴门平粜。又据关使者张吉友公移，请设关兵三百，留关税四千饷之。先是，安抚疏中请兑苏、松、常十七年练饷，而旨以十七年系旧征，不允；不知三郡向系压征，十七年之粮至本年秋成始开，练饷原未派征是应免者。予再疏争之，乃得俞旨，俱于是日拜上。季超兄同陈茂实归越。予以劳极，心脉散乱；召戴见龙入署诊脉。
　　十九日，高圜公别往淮上乞护批，不知其欲投高英吾也。吴志葵来议事，邀其同至京口；午后，别。白涵三与予商举劾事。
　　二十日，霜降，营卫各官兵例演操举祭；予欲劝励诸将，遂令吉服过堂。时新增各营兵衣甲、旗帜甚盛，内眷俱于帘内观之。是日，但出宾馆晤朱明京；时朱方为高英吾所持，欲其出饷百万助军，苦不可言。
　　二十一日，先是，黄帅斌卿已受镇海将军敕印，驻京口；庙议更郑帅鸿逵来，而调黄于九江。予疏留黄，不得。黄知有调信，三疏告病，不准行。至是，调信果的；乃一日三使促予赴京口，便其交代。盖郑已到京口，与黄颇不协也。予于午后起行，携标左兵一营，又携任君平、浦剑仙、郑九华、陈长耀、赵均衡以行。自胥门登小舟；晚，登大舟。徐虞求之继子来晤。予令坐营后来发银建公署，备火药。又遣吴云龙、袁祖训买马于宁波之舟山。夜呼随行诸将步出巡警。
　　二十二日，舟至枫桥，值刘念台先生请告归，晤之。刘河游击鲁之璵来谒予。先是，遣人买崇明及柘林之船；至是，驾至吴门，即阅视之。风大，不能行。舟次，批发所收词状。作疏请以州判陈淳陞松江别驾、昭磨卓震陛陞常州别驾。又疏请无锡令郭佳胤加兵部衔。
　　二十三日，早，抵浒墅关。越中守道于颖长公祖、河南巡君陈玄倩俱相晤，关使者张吉友亦来晤。舟次，作疏请折官布。又因标商携银至瓜洲，予遣官护之；盖欲通布疋以便民生也。乃高帅将五万余金俱留作兵饷，而别以江南未解之饷抵之；予为作疏，请以辽饷抵。至望亭，坐巡司审僧明岩一起。明岩者，住吴江屯村寺，人言其多诱妇女；乃并其子，令邑令擒解。及审无实据，止监其子而令明岩仍住其寺也。又审常熟打抢一起，将奸人痛责之。归舟，易小艇，仅随数人；沿村看收获，询田夫野老，不知为巡抚使也。抵一村，系薛宦所居；乃入一社庙而返。
　　二十四日，早，过无锡，遂易水标船，止携一门役及标左守备聂豹蔚；易衣帽，随予沿村询访，颇得米价重轻、田禾丰啬之状。抵暮，小泊毘陵近城；俟大舟至，乃见何司理。时闵守自寅以读礼归于吴门，别去。以郡篆委何，乃言解饷之事；盖予以四镇及各部勒限一月内四府完二十万，故严檄日下也。小舟批公文一百余角，自是案牍渐清。
　　二十五日，早，过奔牛，至吕城。丹阳令许宸来迎。先是，高帅杰遣武弁金玉龙募兵、募船于吴门，金即吴门人也；予已诫谕之，令勿骚扰。而此奴率以横行，至云间之闵行镇，为居民所群击，所抢五船旋散去。予怒玉龙，收禁之数日。已乃作书押还高镇，而高镇以为居民实抢其船与赀，又移会于予，而别令将官同玉龙来，必欲穷治之。于是走檄于陈太守，令察虚实；而令材官二人押之以行，恐扰及云间也。至丹阳，而闽兵列炬以迎矣。先是，闽抚张鲵渊闻国难，遂纠赀募兵三千，令泉南副总洪日升押之而来；黄帅斌卿闻之，即求予具疏留之京口。洪日升已谒于吴门，极善待之。至是，其守备各官俱来谒，真雄赳可用者。
　　二十六日，早，过新丰。未后，即抵京口。凡主、客兵之隶京口者皆来迎；而飞捷一营为黄帅斌卿所收，其旗帜尤盛。先是，遣材官迎郑帅鸿逵者方来报命，而郑帅旋有请饷揭至矣。舟泊京口驿，即出访郑羽公。又访黄明辅，方以疾，晤于榻前。羽公报谢于驿中。进公署，常镇道张调鼎、吴浙副总吴志葵来，议事至二更余。
　　二十七日，出堂，文武官以次进谒。郑羽公来晤。
　　二十八日，先是，旬余来盛传铨部议欲转予；予知非欲优待，乃以议论意见不合，有外予之意也。前以一揭救左公祖，已拂当路意。又因钱牧斋言东、义之警有嘉禾二友早知于未变之前；惟锡山顾生名杲者能知二友，乃聘之来，晤于吴门归舟。及予至吴门，屡于礼贤馆晤之；或事冗，则托季超兄与任君平晤之。不知顾生曾以讨檄得罪阮圆海，而予独取用，又触忌甚矣。至是，因拜疏之便，乃致书政府，言予甚不堪节钺之状；又作书止祥兄以求罢。自浙兵以东、义之事撤回，予乃调吴淞、刘河陆兵共一千名戍京口，又调守港营水兵至高资。至是，与道、镇点犒撤回；而温、台水兵在京者因船多朽敝，且黄明辅已去，皆不安；予亦上疏撤之归浙。
　　二十九日，先是，黄明辅兵初至无船，予乃令镇之朱别驾用林坐营于河封借客舟，以赁价与之，水手亦与兵粮。及是，黄明辅欲携往九江，予坚持不可。乃书「督、抚军门验讫发还」告示数百张与总镇乘小舟亲行大小闸口一带，俱发还之；其有将弁执留者，即絷其人以示法：黄明辅颇不快，而船户则懽声雷动矣。郑羽公误传为予看其船，乃列船江口，己亦至中流相迎；予仅与一会，即了发还民舟之事。至驿前，已一更，终日不得食。又拜荆璞岩年伯，乃归署。
　　十月初一日，遣神威营守备董有济随常镇道回江阴防守。
　　初二日，与道、镇往金山点验崇明吴淞兵船，发回守汛。又至艮山观郑天鸿所领浙兵劄营处，规制井然，甚为赞赏。晤羽公于京口驿，乃归。时崇明尚有回舟，为武弁王显所匿；而显方为黄帅所用。予以军纪所在，必不容之；乃执留王显而黄帅始返舟。黄帅又求十月兵粮，予委曲应之。予恐吴中乏米，乃遣官马士毅、李重耀致书袁临侯及芜关、皖抚求通江右米商，且给印旗、印批。
　　初三日，先是，岛帅黄文麓名蜚者挈诸兵船归朝，至淮安，先为刘鹤洲留；其张鹏翼所统兵及船尚百余号，恐为高镇所留，乃不由瓜洲而自泰兴掘口安之坝以出江。高镇以银段诱之，且劫以威，欲留其兵船；郑羽公与黄文麓、黄虎山结盟，欲护船还黄。昨日始相闻于予；而是日五更即亲统各船至口安迎护矣。高镇恐失船，即遣官求予。适道、镇进谒，言获一奸细，称系高镇所遣，窥路渡江。予以高镇方通好，且其官役日在京口，何事不可詗，乃用奸细！云此必逃兵驾言，以离吾两家之好；即作书送回。不意高方怒不能留船，而所获者对高言系予部将胁之，令作此语，故以污蔑，反以为怒，仍将奸细送回，且欲辱予差官。
　　初四日，高镇又有书至，求放黄文麓兵船，其词不似昨之逊顺矣；且遣其监纪同高圜公来求。圜公别予，竟往高处；适值其事，想欲邀功而来。予留之署中，别托任君平晤王监纪于后堂，即差材官二员同君平及监纪往晤郑羽公。是日，守备官言玉田人王姓者知天文、术数，予延入署询之。
　　初五日，君平晤郑羽公于圌山江中。羽公从予言，将黄帅各船留之润城闸口，以候圣旨。王监纪即渡江复高镇，而君平归述羽公之意于予：数日前，密遣义勇营游戎唐禾至口安南岸防守。
　　初六日，郑羽公于昨日薄暮护黄文麓船归，沿途放炮；高帅虽盛怒之，列炮瓜洲而不敢发。适遇少司马张蓬元游金山归，郑兵殴击纵横；及郑知为蓬老，乃过谢罪。张恐郑不安，是早致札于予，言其绝无嫌怨。予送黄明辅至九江，即过郑羽公；而羽公已拜认罪之疏矣。及蓬元顾予，再言其事；又差中军官力止羽公，乃追回其疏。
　　初七日，史道邻有书至，言黄文麓之船，刘鹤洲亦欲留之。史以令箭押行，故刘意甚不快，有疏参黄，正为史也。今高意欲留，请半分之；予告以属黄、属高，一惟听明旨为是。圜公别出，予命坐营侦之，乃放舟。王抟九舅以输粟入南都，便道过予；留饭，得见家报。出于京口驿，晤催饷工部使者蔡年兄宸恩。又一内使——云系今上藩邸所用，亦来相晤。
　　初八日，闽中林圣桢为予所聘而来，即往南都。予因高帅之怨，致书马瑶草，言不可留之状。
　　初九日，郑羽公来晤。王监纪归瓜洲，盛述予调停之意乃为高镇幕中所忌，辱而逐之。太宰徐虞求请告归，晤于舟中；乃知予有风波，前日之传欲转予者，皆外予也。先是，永生州参将蔡钦随黄斌卿至九江，所遗员缺，高帅欲以其部将补之；江南虑其借此为过江之渐，予乃请以常州守备王之弼陞补，并请以程周佑补镇江参将、以张宿调江阴参将。吴江平望实授梅亮，因其擒贼有功；而崑山把总陈玑、常熟把总何云鹏、靖江守备陈心皆国变时扞御有功者，俱请加衔实授，用示鼓劝。又因温、台水兵久戍京口，人病思归；乃发之归浙，而为将官题叙。又报黄斌卿、郑鸿逵两镇交代并销算黄镇钱粮而以其余为郑镇用诸疏，皆于初六发行。
　　初十日，飞捷营守备万国顺探报：高镇以不能留黄帅之船怒郑镇，欲与战争。予为致书于史道邻，回云意已解矣。出晤江阴王生洲，时方巡历京口也。又于馆中晤太常张訒叟。因洪日升所统闽兵，部已允予疏留防京口；是日已至，乃出往甘露寺、海岳庵一带相度安插，恐各兵骚扰居民也。比归衙门，已暮；又晤监纪文同知、松江颜司理。归署斋，则已黄昏。予两入京口，大都不能得午■〈冫食〉。接止祥兄书，知有言路欲弹射陈雪滩，力解之。
　　十一日，吴中自五月苦旱至于今，闻南中祈祷，予乃设坛城隍庙行香。先是，欲行保甲，会诸绅衿商议于玉华山，知京口保长有借办费累故，人不愿充。予令该县另处铺设之，具苏保长之累；乃认真行保甲之法，订郡邑于十八日具册候点。是日，即面谕随行香保约诸人。
　　十二日，吴玄期避难而出，传鼓进晤；言及诸苦，为之恻然堕泪；出于舟次晤之。归与参谋范彤弧、沈自駉、张绪吉、葛麟商军事。
　　十三日，送浦剑仙入南都。予戎服乘马，同内、外诸参谋携冲锋官于乐亭铺，阅所防义勇、陆兵；统之者为哨官朱泰也。至高资镇，令监纪文同知点视留防前标营兵。旋诣高资港，职方何悫人亦戎服出迎。予犒赏其将卒讫，与悫人及诸参谋步行，沿江阅其船器，事事皆合古法。悫人举小酌，请张訒叟陪。少顷即别，乘舟而归。时月映长江，与诸参谋洒酒夜谈；忽见繁星丽天，则郑羽公舟泊金山所举之号也。乃过郑舟共谈，郑出高帅疏以留船不得，怨怒交加。二鼓，方从京口驿乘马归署。
　　十四日，有敕谕颁下，令予移镇京口督练水师也。吴提塘賫来，设香案迎之。得徐虞求书，欲予荐原任沅江令王姓者；并得见黄直指耳鼎纠徐虞求、冯邺仙疏及徐虞求辨疏。灯下批详文八十余件，至卧已三鼓余矣。
　　十五日，城隍庙祈雨设醮，作朱表以达上清。予出行香。先是，予留漕米十万石于京口，客兵俱放此米作行粮；因米色多浥烂，浙兵有言。予回拜陈蕊亨，乃至储米处亲验而慰各兵。薄暮，与顾子方商出处之道最久。
　　十六日，出祈祷。闽中新制科陈君廷武来晤。薄暮，顾子方偕台州顾南金入署，留酌于水镜斋；顾甚知南中局面消息，语多所未闻，且深劝予言去。
　　十七日，拜疏，因吴中旱灾乃勘实分数，凡被灾十分者，请折漕粮八分；其蠲减，不敢言也。又将分立五标，陈之皇上；且请补五标各将官。又请以卢若腾补常镇道、赵元会补苏州府。先是，史阁部制铳于闽中，已到京口；郑鸿逵恐为高镇所得，欲留之。
　　至是，史阁部致书于予，言虏骑已出董口、迫宿迁，请发诸铳过江。时郑羽公已移舟小闸口，予出晤之。
　　十八日，董对之陞归德知府，来晤；言虏中传闻事。先是，予欲拔奇勇之士为标下亲将以备缓急，赵均衡其一也；故携之于京口。在吴门临行时，已聘取徐奉岗数人；至是，将聘到陈琇、单忠、沈英先试之，各给以衣甲之赀而厚其饩廪。莆中林圣桢名孟柟应予聘而来；同陈生名士榘者入署，宿斋头。
　　十九日，与林圣桢议，再延董对之入署，托以求归；对之乃许致之当事者，即与圣桢入南都；予附书止祥兄及陈雪滩。
　　二十日，小开门，予自是遂坐厅事矣。
　　二十一日，戴见龙入署为予诊脉。浦剑仙自南都回，传钱牧斋书，已知予深为时局所忌，势不能留。先是，各镇及阁部以索饷孔亟，予每一视事，辄有文武官络绎催索；其在郡邑，益为纵横。予乃拜疏请总解于部，而部则总发。盖予自受事来为黄镇斌卿措饷四万余两，辽饷不能遽解，则借军前及浙中之饷以应之；又勒限派数于各邑而怵以军法，三月中所解不下二十万矣。又疏请以傅介子补崇明营而焦谦调常州。顾子方来晤。
　　二十二日，委无锡武生华干亨为水营练总、华腾侯为之哨官，以其能御盗也。
　　二十三日，拜疏，以呕血请告乞归。朱壶岩自北都避难归，因闸口拥塞，予为通其船；入署相见，言虏有必欲南下之意。先是，得季超兄山中书，言当事者皆非予辈气谊，必宜拂衣。至是，托壶岩附一信于季超兄。
　　二十四日，戴见龙为钱牧斋所招，乃与浦剑仙同别予而去。
　　二十五日，监军职方杨龙友之任京口，差官迎之。是日，不出佥书，但批发文移甚多。
　　二十六日，武进令沈捷来谒，乃知冯留仙、邺仙昆仲相继作古人。杨龙友欲来晤，予以病辞。及暮，而龙友必欲一见，乃谈于斋头。垣长陈仲谋入都，亦不及晤，以一字致意。
　　二十七日，予归志已决，乃令书役将军前用过钱粮备开一册，凡支领犒赏俱取有细数册及领状存案，以便开销。午后，托任君平致意杨龙友，求其转达马瑶草「必放予归」。
　　二十八日，请告疏得旨：下吏部察奏。予以吏部为张赤涵，恐其徇吴人之意，未必肯放也；乃又拜第二请告疏。先是，来泽兰过京口，予以求归托之；乃又致一字去。至是，只在内衙放水菜，亦不坐后堂矣。
　　二十九日，得刘鹤洲书，以青州之复乃其所使；且云淮城已坚，虏来有不紧、不慢法以御之。兑支饷银五万于吴中，以六千托关使者为置器、以五百托予差官同彼差官买铁炭铸铳。
　　三十日，恐吴中民疏保留，妨予请告之举；乃遣承差陈邦俊入南都付谕帖以禁止，又请禁之于银台宗凌霄。又致书张赤涵太宰、陈雪滩少宰求覆病疏，托止祥兄致之。林圣桢与董对之自南都还之日，言当事已许予去矣。杨龙友来谈，因言马瑶草初无与东林为难之意，刘念台诸君迫之也。
　　十一月初一日，迩来时局诸君多以拥戴他藩为诸君子罪，而安远侯柳祚昌遂以此参徐九一、杨维斗诸君子矣。呼坐营，见于采风楼下。林圣桢闻张太羹至，即出见之。
　　初二日，紧令书役销算钱粮，以便佛衣；一日常四、五呼至内斋，为之料理。常镇道张太羹转温处道，来辞。予拟以填抚一席推毂之，庶予数月苦心不终没没；然不知张孙振已参论及之矣。
　　初三日，作家书以请告致吴门署内，因内子亦亟求予归也。午后，杨龙友乃邀任君平、林圣桢共晤之。
　　初四日，闻吴门士民因予有请告之举，乃聚集城隍庙，公叩按君周春霁者有数千人；作示令旗鼓汝钦恭谕止之。付谕帖与安抚吏书，令其促完狱囚、钱粮、蠲赦等册，以便报命。浦剑仙同戴见龙自南都来，言诸公已信予去志矣。监纪文同知晚来谒。时方被沈彤庵参论，似亦有寻隙于予之意也。
　　初五日，先是，得止祥兄书，已知有参论予者。至是，见掌河南道张孙振言予力争皇上监国、阻建年号，请与吴鹿友、郑玄岳同诛而末之，诬予者无所不至，甚且指为奸贪；予唯一笑置之，以其疏送杨龙友阅。朱充庵自吴江来。及暮，杨龙友来，出马瑶草手书，以予才固殊绝，不肯即放。龙友且述瑶草向对言，亦云但论其做官甚好，不必问意见异同也。
　　初六日，戴见龙入署，托其敬问吕祖，有「玉海金鳞放大光」之句；又问获放之期，云在春初。其后皆验。见龙私问之，云祖初欲佑予成功，以时忌，故成就一去耳。
　　初七日，阅邸报，见第二病疏仍留任；乃再草第三疏，遣承差星夜往投，且有札求马、王两政府。差役自浙中归，得季超兄书，亟望予归。
　　初八日，托任君平谒杨龙友，再致求去之意。先是，予因洞庭山为吴中险要，采众议欲建营设兵，以一游击统两守备，而以程周佑充之；是日，草疏。
　　初九日，赵均衡令郎自暨阳来访其父。初题程周佑为镇江参将，檄令署事；周佑以未经部覆，不肯就。
　　初十日，浦剑仙辞归吴江。草辨张孙振疏，于其污蔑诸款，第平平应之；但于诬予力争监国、阻建号处，娓娓剖晰。且以辨揭作书致史道邻，盖当日之事所共议也。
　　十一日，京口司理史洪谟来谒；予欲委以监纪，后不果。金坛令沈崇抡亦来谒。先是，宜兴周挹斋豪奴杨茂于国变时擅自招集徒众，邑人摇摇；予令常州照磨卓震署总捕事，特至宜兴托防盗为名，实以缉茂也。以檄密付所招礼贤馆孝廉吴洪化，令转付；而事机又泄，此奴业就拘，竟为逸。盖挹斋之子孝廉奕封及诸孝廉曾面求于予，而又阴庇之之故耳。
　　十二日，范生彤弧来，言予不宜失兵柄；予笑谢之。范出「幕府三纪」；乃从予观圌山等处，又为五言排律百余韵以赠。先是，吴中苦旱，团营守备岳世臣建言坝各水门而灌水以通城米，予令万司理议之，又令署水利常幕朱得祚开枫桥一带。后以予行促，功不能就。刘大司寇广生送其子作教云间，卒于京口；予遣中军朱士裔为经理其丧事。
　　十三日，提塘官吴自慊来报，请告三疏已票拟「回籍」；乃吕祖即预言之。戴见龙子速入见抚公，已宽心矣。得坚白师书，欲为世兄纳贡；予厚赠之，而为致书徐亮生周旋其事。乃使者方入南都，已闻坚白师讣音矣。迩来各镇之饷——如高兴平、刘东平及史阁部俱坐派吴中，使者催促络绎；及至郡邑，则凌烁有司、拘锁承行，无所不至。如高兴平遣游戎催松江之饷以病死，承差为殴；并史道邻亦为移文矣。其他种种挟索，不可名状。乃松江解饷四万至，关使张吉友为刘东平留六千置器，其余予欲总解史阁部听分发；适史之饷道黄姓者来京口，予不便接见，作书托之。而高之差官决欲并解于彼，予于是日呼至署中面谕之，则唯唯；及予遣常川中军徐士璠押兑与饷道，而差官且辱及中军矣。予前拜疏请凡饷解部，听部总发；时下江北已设督饷，申青门请总解督饷。又致书史道邻，请申此意；而究无如各镇之横何也！时事可慨，此其一矣！
　　十四日，以沿途河浅作坝，檄镇水利通道；盖船只自京口挤塞，至零口凡五十六里矣。旗鼓汝钦恭自吴门来，予留之；候请告之信，即搬取家眷；且给以告示，恐吴民聚而保留也。薄暮，邀顾南金共任君平饭于水镜轩。顾言闻有密揭欲拥戴他藩者十六人，盖图倾陷；而予亦在内。更余，传鼓得京邸，知予请告果奉俞旨。
　　十五日，遣牌径候代于吴江。止祥兄令家仆来，言得陈雪滩怂惥之力，乃政府许放归。然孟冬之初，都中已拟有代者一、二人，予原有必去之势也。托任君平致意杨龙友，而龙友已先乘便来访矣。
　　十六日，越中旧司理李泰寰公令郎以避难来见，其余入谒者颇多。郑羽公亦来晤别。先是，郑羽公草一疏，申将士之意欲留予；予力止之。议者欲言于刘鹤洲亦出疏留予，以消侧目；予又力辞之。午后，出衙，京口铺行及浙江精勇营将官皆为予把酒脱靴，意甚恋恋；以河涸，用极小舟，仅可容身。杨龙友又来相送，且出扇头为赠。
　　十七日，过丹阳，以筑坝暂停，开之而过，京口诸武弁洒泪而别。舟中作回书。值朱慎旃学台莅任，予不及晤。时约沈君牧过舟快谈，皆归隐之计也。
　　十八日，晚，至常州，雨雪。有司因迎学台上江阴，即晤予舟中；如苏州署印赵二守元会、长吴两令、武进令皆来谒。吴令梦白坐谈，不觉哭失声；长令李实亦坠泪。何芝田入南都考官，晤于舟中。缙绅来，皆不晤；惟晤顾子方上舍。夜雪，风顺，竟夜张帆而行。标下将官来谒，有恸哭者；将予所募标兵列阵于枫桥，请予于舟中观之。
　　十九日，早，抵吴江。翁正科自洞庭山来谒。浦剑仙亦来。入公署，吴江令以谒学台他出。寒甚，作书大司农张静涵，托其开销用过钱粮。
　　二十日，颜司理俊彦来谒。方书田相公令郎賫张玉笥书，欲投用；予为咨之浙抚。先是，予所取奇勇者，已立为亲将矣；而储将厅诸弁尚无着落，乃择其有才具者列为赞画一项，优其饩廪，用示鼓舞。汝旗鼓禀至，言家眷已出公署，泊舟于葑门；乃令中军郁昌押工房通吴江署后一园，以顿家眷。其园名「偕赏」，乃缙绅顾公大典所构；先是，抚军周怀鲁候代，亦曾借之。
　　二十一日，家眷至，寓于偕赏园。内子屡有书促予请告，且日祝于佛前；至是，相见甚喜。是日，促安抚书吏来，为完安抚前件。
　　二十二日，为予诞日。严拒文武各官，不使见；惟收标下官及书吏蔬果而已。连日督胥役销算钱粮。
　　二十三日，冬至；予以在告，止于厅事前拜贺。遣承役入南都，拜四疏：一、为吴江令给由；一、为杜完三存问；一、请留浙饷以补京口兵饷之不足，且请以杨龙友兼理饷务；一、请加丹徒、丹阳驿递钱粮。托戴见龙仍料理吴门药局。
　　二十四日，子时，得一孙；长子理孙出也。予自入松陵，凡文武将吏俱于后堂见之，以商地方之事；不能悉记。而常熟令曹元芳言署县钱粮不清、颜司理缕述开局造赋役会计册请用官收官解法、林坐营请派明吴中夜巡汛信、洪祖略请募完标后营兵及衣甲，皆政事之大者。章生美来谒，为移咨请用于戎政衙门。
　　二十五日，沈君自駉、周君振孙及松太守陈君亨皆来谒。督朱充庵于署内销算钱粮。
　　二十六日，遣家僮先以书数箧归；赵均衡父子同行，为移咨致书于于颖长公祖，请收用之。沈自牧以其兄君善妾所绣「祁奚燕喜图」来赠，范树侯亦来，留之小酌。
　　二十七日，刘河游击鲁之璵来见。先是，江北立表海营，营将许大成擅收江南大盗纲舱顾三，又抢崇明船只，鲁之璵直至北江夺回之；大成反诬烧船。田百源盛怒，致书于予，予命吴副总择无主认之船送还之，以修好于田。至是，鲁游戎来报命。徐士璠押兑高镇饷银，至是来谒，备言云间解役之苦。午后，翁艾弟自越中来；所偕李雨公、孙铁骸即令先归，留翁艾弟于署。
　　二十八日，阅邸报，知新院已推张蓬元，以浙直总督兼苏松巡抚。杨舍守备沈廷谦来，诉宜兴胥吏掯饷之苦。倪伯屏赴武选任，予不及晤，作书与之。吴令梦白以地方难居，有去志；谒予商之。
　　二十九日，自予从京口归于毘陵，遇雨雪；至是，连有雨雪，河水遂通。盖自五月不雨，至此六月余矣。先是，予因苦旱，恐无米，乃与白函三拜疏留绍兴卫漕粮一万数千于吴门。及后米价不甚贵而粮米色恶，人不愿籴，予屡令还南都，而白函三以为不便，且为水涸久停吴门。至是，运弁董用威来见，仍欲起囤于苏，不愿入都。
　　三十日，浦剑仙携书籍归，予以四郡志送周安期。遣承役以书启接张蓬元，又令材官送马致别于杨龙友。先是，顾子方力言嘉禾朱麟振佳士，且久为督、抚幕宾；予乃聘之。及是至，而予已言归，乃留一宿而别。
　　十二月初一日，林坐营以谒按君给假。山阴令徐君征麟过松陵，不便相见，作书致意；得其一禀，又复之。万司理、赵二守来谒。因标中营粮银不足，予借发之数目参错，乃呼朱国臣、张拱宸与书役面算。发都门各书，凡四府缙绅在都者致一仪于其家，而以空函入都告别。此外贵显多不及致，惟别马瑶草、王觉斯、刘复阳、方南和、张玉笥、陈雪滩、宗凌霄而已。
　　初二日，料理吴中诸绅别书。予自受事来，不欲以地方物力供馈遗；故遇客所赠甚薄，而起用者亦多不能致礼，往往得罪。兹行矣，乃遍致一书一礼，以申别意；而四府中惟吴门缙绅沈桐冈为首制一轴相送，余止复空函而已。范生彤弧因其兄以人命被累，同沈生自駉来诉，为端官遣牌革经历赵姓者总捕事务。
　　初三日，以仪致偕赏园主人，渠以其先人顾公大典文集来呈。先是，平望把总梅亮实心任事，予为题守备而议增兵三百，以吴江县城者另隶总练，而分为平望、靖溪、靖塘三营；与吴江令往返商确，业有次第，兵已募矣。而亮以误拘一盗为青衿所憎，诉之直指；予为出牌禁相讼，且革去生事之哨官卜大用。
　　初四日，先是，予辑「守城全书」一部，内有防边而未及防江、防海；守备袁尚绎请刊刻，予乃以「防海纂要」送孝廉许孟宏补此二种。孝廉葛麟因予题授中翰，来晤；赠以扇头诗句。渠因予放归，力争于太宰张赤涵；张云予不知兵，此真知予者也。又云阮圆海阅视上下江，亦欲得一同心者；此又从局面起见耳。作书候浙中公祖、父母，遣听用官二员来送。
　　初五日，高硜斋以书投予，欲卜居吴中，遣守备官杨忠为择地，大概在洞庭也。遣常川中军二员、书吏四名接新院张蓬元，且附书于南都，又附家报于止祥兄。先是，予受事之始即誓之三军，必不听一情面而滥用武弁；及考选案出，又申言之。而且立功、过二簿，凡有劳者与劳票，二劳作一功；有功者与功票，二功作一荐。有罪者革，有过者纪之簿；许以功劳折算。凡补缺，必先论功，次论序；即一哨官，不轻畀也。予初在京口时，委许一纶署青浦守备，以吴藻补哨官；依考序也。而藻禀辞，予捆责之。及再至京口，乃出示令愿补哨官缺者另考之，而面与拈阄定缺。惟华干亨以熟知太湖盗贼情形，为顾子方力荐，乃以储将厅补水营总练，始终未尝听一情面、徇一贿赂；众弁以是大服。及予临行，未免有望恩之意，而予执之如故；以提塘淮安补莫原显，以旗牌第一补周世龙。常川有缺，以四班补之；四班有缺，以案中三等补之：颇为井井。但部中每将不陞、不斥者，忽出缺推补；诸弁嗷嗷，予亦大费调停。甚至以金山参戎亦未出缺而即补，为之再三咨部，始仍令旧者照旧；而武弁解体多矣。
　　初六日，坐营林国栋自吴门来谒。淮抚路皓月来晤，为嘉定捐助监生张汝悫求宽。
　　初七日，提塘官吴自慊来，言枢部混推诸武弁之弊；且知张蓬元于十五考选将材，将于二十四日莅任。戴见龙药局事竣，别归武林。冯眉仙以职方监黄虎山之军，给假葬兄；过吴江来晤。念其两兄俱逝，不觉泪下；附二奠于其两兄，且作书与之。
　　初八日，先是，得兵部咨，以原荆州太守胡公曹送军前效用。至是，来谒；予劄委监纪，且以一咨达部。遣承差入都，拜洞庭设将增兵及助工五百金、助饷一千六百金疏；又疏请补叙平海之功。先是，张石叟之子张绪吉有人屡荐，乃收之于礼贤馆参谋之列。至是，同章美俱咨用于戎政张玉笥。惟先咨胡为臣于史阁部，乃奉鲁藩之旨；而阁部以「材勇不足」咨回矣。
　　初九日，任君平出于洞庭，访吴长源。令坐营官同旗鼓进，销算钱粮。常州郭太守佳胤来，言沈令捷密禀武进乱民又有倡乱者，求予批禀，许以便宜行事。崇明乡绅黄泰来晤别。向来前后交盘止钱粮一册，予则令书役造兵马、船只、材官、火药、军器各册一并交盘，较前凡多十余册。
　　初十日，温处道谢海观过松陵，不及晤，作书致之。命旗鼓官汝钦恭賫银数百金迎新院。予自再入京口，完荐举常州、松江罪废官员及三府殉难忠节绅士，又完奏缴苏、松、常三府钱粮、狱囚各疏。及予得请，意不复荐举矣；乃独缺苏州，似乎未便。于是力疾补荐苏州之罪废，而安抚之役竣矣。遣承差入都，并缴安抚敕印。是日，常熟令曹元方来送。
　　十一日，先是，予聘朱充庵算内外出入钱粮之数；至此告竣，别去。凡予六阅月，所用募兵、置械、买船、造营房、行粮、犒赏凡五万余金，以现银留新院者二千余金。郑鸿逵所留勤王之饷用外，尚存一万四千余金：皆前此所未有也。予以勤王诸饷造册开销，乃命书吏冯启宗入南都，且致书于张静涵。
　　十二日，令旗牌、听用各官至京口迎新院。史道邻赞画张涵来，令解嘉定助银一千五百两犒军；且致书职方吴君名易者，时吴君方赴阁部军前也。
　　十三日，予以病归，不便疏荐。念各武弁劳苦行间，乃行案奖励；闽兵将洪日升等、浙兵将郑天鸿等别行一案，标下哨官、冲锋皆及而文职不预焉。书吏以署中事烦，请增二名；予以张蓬元以总督兼巡抚，业有总督书吏，不便再增，坚却之。
　　十四日，连日了文案交盘之事。至署中，则无装可束也。内子欲制馈遗数事，予亦令从省，约所制不过数十金耳。先是，差听用各官往各府邑取军前钱粮，如轻粮、军恤、余利等项，有陆续至者；予是时止量取为盘费，余俱留新院。其不至者，遂撤回。
　　十五日，外父以存问谢恩，遣外兄商绳庵賫奏来晤，即别。予封印，及文册令文监纪及坐营官賫投新院。太仓州守及云间别驾俱来送，吴令送书籍。遣家眷至船；及午，予亦行。念六月填抚无裨地方，今得放归，身轻似叶矣。及舟，令书吏别去。董对之同林圣桢来，将之归德之任；予赠以一马。乡绅文中台、严子章、冯犹龙、金君邦柱来送，冯赠以家刻；参谋来送者为范树侯、浦剑仙、潘经纬、吴君中奇，有送至烂溪者。舟行二十余里，即泊。司理颜俊彦来别，坐营林国栋来谒。
　　十六日，午间，抵平望；相送者多于此别。予遣标下各将官，皆痛哭而去；止留杨忠带水标兵百名以行。舟中，与周安期同饭。因嘉兴一路水涸，从平望入烂溪以行；过乌镇，遣役候唐存臆。监军道荆大澈追送，言陈东溟北使事，知和议未成。
　　十七日，舟中无事，阅冯犹龙所制「列国传」。杨龙友追至一书，尚欲予委陈木叔为镇江江防监纪；不知予已行矣。郑羽公差官候予出境。夜宿含山，令儿辈留守备杨忠及常川中军罗英、徐士璠饭。
　　十八日，关东内河总练陆锦为予所革问，来谒。舟中作书与文监纪，因张蓬元有聘请浦剑仙意，令为介绍也。袁祖训为予买马于浙之舟山，同听用吴云龙至彼；刁民疑为假冒，遂欲为难。祖训先归，来见。夜宿唐栖。
　　十九日，早，抵北新关，关使者郑君正学为予理莆时识拔门人，来候；辞以疾。崇王亦遣官致意。发官役赏别，守备杨忠、中军徐士璠、罗英皆痛哭不已。予以肩舆至西湖，小憩于沈君牧之外家。诸弁并各役亦送至此，乃去。君牧备湖舫，邀予酌；与登赤壁庵，寂然尘外，觉数月劳攘，于此尽洗。步自西冷桥，乃登舟，抵偶居；又转之昭庆寺，即宿于舟中。
　　二十日，从问水亭登舟，沈君牧及姚玄叔之令郎印先送予登肩舆；至万松岭，步游报恩寺。渡江，待家眷于望海栖。至主家，得李梅谿公祖及姚玄叔书，所勉予者甚至。季超兄以书来迎，予登一极小舟先行，彻夜至越城。从城外过，遣家眷先抵家。
　　二十一日，早饭后，至桑园；其地邻显圣寺，晤三宜师。予遂登陆步行，至庄前，乃始得肩舆。至西渡口，晤金士望、陆雍之，盖已与季超兄共居矣。跨驴至季超兄新居，兄弟相晤，恍然如再生；与季超兄同归西渡草堂，夜与诸兄共话。
　　二十二日，与陆雍之、季超兄入山；至西化山，观平阳观基。又至戚、马诸姓家，皆无可居者。至上化山，拜两先人墓，感怆之极。同诸兄至傅家墺，见入路逶迤，且泉石甚胜；意颇乐之。仍归坟庵，诸兄别归西路。蒋安然至，共夜谈，且观「南宋纲目」。
　　二十三日，姜婿来候，香城师偕谢玉宇亦来，别去。督僧众种松于墓前；劳冗之后，至此无一事，不觉别有天地矣。
　　二十四日，雨。裘与石偕族弟来。午后，冒雨步行至东化，始得一驴跨之；至西渡，衣裳尽湿。沈信吾公祖差役致书来候。夜与雍之兄及季超兄酌商山居之策。
　　二十五日，微雨，旋霁。与蒋安然出山，用季超兄小舟；遇平头，买一画舫，予却之。饭茶庵。及暮，抵寓山故乡，鱼鸟俱来亲人。夜坐咸畅阁，作书复南关使陈君调元、丹阳令许君宸、金坛令沈君崇抡。
　　二十六日，方阅丰庄及水明廊，王云岫过访，弟侄辈俱出候；乃知大嫂欲继予孙，予不可而止。然奕远犹作书理孙，不能无疑也。作书复李瑶圃、路修其两公祖。衙役自松江来，询之，云新院张蓬元尚无消息。乃作一书附寄坐营林国栋及署中书吏，又作书复孙内监德化、李梅谿公祖及项弁允师。
　　二十七日，作书复沈信吾公祖。分俸于戚属，有所余，尽以为赡族、赡村及施舍之用；盖欲践「一钱不入」之誓也。午后，同方无隅、王云岫至梅里尖拜墓，即看陈氏旧屋；又拜彤山祖墓，小酌于彤园，乃别。
　　二十八日，微雨。儿辈至家祀神，予亦于四负堂致礼。又拜佛于系珠庵，晤无迹师。得郑羽公及萧山蒋父母书，即复之；且以一芹附致羽公。又得安荩卿书，亦复之；附一书于夏国山。与族兄料理赡族事。
　　二十九日，有僧自化鹿山来，附一字于季超兄；赡族之外，又以俸资薄助之。得钱塘令顾恕礼父母劄，欲刻予「救荒全书」。又得会稽令杨屋山父母书。
　　三十日，闲坐咸畅阁，若不知有度岁事者。午后，与方无隅步自北堤，小憩太古亭。内子率儿媳入内宅谒祖先，出而共守岁于远山堂。
　　春夜同轶凡、陈长耀、方无隅宿曹山畅鹤园
　　暎树穿云水半湾，画图一幅翠岩间：孤亭缥缈如相失，危石骞腾不可攀；收得远山开竹阁，为通幽径出松关。涛声月色成佳话，欲续欢游几日闲。
　　春日游监湖
　　半晴半雨养花天，荡漾春波监曲边；夹岸绿杨初拂水，暎篱红蕊尚含烟。云林隐隐高人屋，箫鼓喧喧士女船。如此风光真不再，前溪未敢听啼鹃。
　　●甲乙日历（下）
　　乙酉岁
　　乙酉岁
　　正月初一日，于寓山拜祝已，同内子及儿女进内宅礼祖先，聚曾祖以下团拜。又礼佛于新居之东楼，时为翁艾弟所居；予入之，若过客然。饭于止祥兄家。出礼土神，即还山；方无隅、戴逵明相候。午后，与内子闲坐梅花船，不知有新岁俗套也。是日，热如暮春。
　　初二日，雨。翁艾弟出，与之礼佛于系珠庵；值潘玉章、潘益儒。予在吴中，遣二听用官馈浙中当事公祖、父母；至是，以诸回劄来缴。王云岫来，与翁艾弟、方无隅共为三簋之酌于试莺馆。作家报与文载弟，又作书复宜兴令熊石儿。
　　初三日，雨甚。督儿辈之课于静者轩。蒋安然过访。简吴令所馈书籍。作书臬司路修其、游戎项允师及姚玄叔、孙铁骸，遣家僮过武林。草吴中事宜，致张蓬元。作书复延平司理程锦壶、越二守沈信吾。
　　初四日，以小艇谒外父，缉庵昆仲来陪。遇大雪，即归。舟中，阅「南宋纲目」，归于咸畅阁。作书致李梅谿公祖。
　　初五日，午后，雨。以书致谢沈信吾公祖。与内子至家，值何家姊来贺岁。与翁艾弟阅书楼，将移于八求楼后，而以书籍置之化鹿山。又阅密园诸处多见颓败，竹木亦残毁；为之感叹。姜婿天梧来，与之抵寓山，举五簋之酌于四负堂。晚，奕远侄携酌洗尘，留姜婿宿咸畅阁。
　　初六日，竟日雨。沈君牧自武林过访；持任君平、汪然明及于户部名沚者书来，知新总督张蓬元旧腊二十八日抵京口之任。午后，与君牧谈于烂柯山房，且束山行之装。
　　初七日，霁。与沈君牧驾小舟，自南塘游天镜园；其颓败尤甚。饭于瑞胜庵，禹穴之北也。至桑园，见季超兄书，云系春前一日且勿入山。乃扣显圣寺，与三宜师谈于方丈，又与本然师观祖堂诸像。同沈君牧宿寺楼，彻夜大雨。舟次，观邸报，知北使之款议不成，虏言必南下。
　　初八日，刘年丈名锡自者来晤。冒雨出寺，登舟至铸浦，乘肩舆；雨益甚，继之以雪。抵西渡山房，衣尽湿。季超兄出五簋饷予辈，遂止宿焉。
　　初九日，微雪，即霁见日。吴今生过访。季超兄邀同君牧共观新居，即入化鹿山。饭后，予独与君牧入洋中，登观音阁，在石壁之半。返自尧国，观盛开梅花。归化山庵，试吴今生所饷新茗，小酌而寝。
　　初十日，袁与石携酒馔相饷。冒雪，与吴今生、沈君牧出化鹿山；至西渡草堂，而雪益甚。吴门坐营林国栋遣其妹丈钱君朝英来，得坐营及杨龙友、郑羽公与虞山诸绅各回札。午后，与吴、沈两兄入云门寺。旋至广福山居宿。季超兄亦来，一念、香幢二师共夜谈。是夜，雪盈尺许。
　　十一日，雪甚大。郭子式进访，示以所刻古越书。予辈冒雪出山，竹压阻路，蛇行而至平水，饭。于庵前买小艇，更许乃抵寓山。得山阴徐父母书，询编役事。
　　十二日，吴今生、沈君牧看雪远阁，甚快。晚，悬灯梅花树上，雪光共月光相映。酣酌梅花船，乃作别。是日，内子堕胎，予甚以为虑。
　　十三日，延医人钱姓者来，为内子调治。奴子发吴中所携书籍至。得姚玄叔书，教予归隐之法，又言人情险恶数事。遣奴子又过杭，迎戴见龙。延医王施仁至，留宿咸畅阁。
　　十四日，王施仁诊内子脉，言有起色；不知是虚火上炎之象也。得崑山令杨君永言相候书。闻邻人戴我洲有影借之事，怒呵之；程尔瞻来，为力解。季超兄与嫂西渡山归家，来问内子病。连日于调治之暇，草吴中未了军事，致新督院张蓬元。
　　十五日，季超兄同钱溪云过访。午后，与朋寿儿抵家，以灯节拜祖。值张酉度与钱溪云皆在，欲为予家改门径，且选改密园入蔗境之日。王施仁延至，以内子发热有痰，下凉剂；与戴见龙议不合。夜分，季超兄同田四兄有义来访。
　　十六日，方步自丰庄，计部郭介庵过访；渠有用世大志，然不欲就江南饷司矣。邀季超兄出陪；叩之，真胸中有经济也。晚，暂别，往越中吊其会试房师周巢轩。
　　十七日，正与戴见龙谈于归云寄，内子忽血晕，以姜汤灌之，始苏。自是时患潮热，而虚弱甚矣。郭介庵晚至，留酌，乃别。是日，张毅儒宗子过访。
　　十八日，丹徒令关君键遣候，乃知张蓬元十二日始履任。予自还山以来，客候者俱不与晤。山阴徐父母、会稽杨父母、司理陈公祖俱及门不晤而去，俱以一札致疏节之罪。连日以书候者，有王粲生粮道、王九如总戎及吴讷如、林自名。午后，朱弦庵、何芝田相继来，勉出晤之；然亦久不栉沐也。
　　十九日，自后村庙至梅墅，谒土榖神，为内子许酬戏筵。又至古弥陀寺拜佛，时妯娌为内子诵「莲经」也。王云岫言按君向总戎称：奴已过河，自卫辉径至浦口，约有二十三万。遣奴子入山，以一字商之季超兄。
　　二十日，王云岫过谈。得刘鹤洲及大金吾冯君可宗候札，询之虏信，则未知也。予整吴中所携书，插之架。晚，见内子彻夜虚汗，竟夕不能寐。是日，蒋安然同潘夔鼎过访。
　　二十一日，延张子环来诊脉，以内子昔日之病，乃其尊公景岳所保全也；然药仍用戴见龙者。得季父书，知闽汀有盗，抚公移镇延平。是日，与戴逵明、陈长耀会计岁入之租。夜，大风雨。
　　二十二日，内子稍觉有起色。适孙铁骸数日前来，乃同之相度瓶隐，欲为修改。方无隅移居丰庄，又同铁骸探之。赵均衡过访，留酌。钱机山相公遣候，赠以诗章，附致一字于陈卧子公祖。
　　二十三日，连日雨。四侄延戴见龙为其内子下药，予辈待之至夜分，乃共酌于方无隅之新居。闻奕远侄入山，以一字与季超兄商居山之策。作书致候吴玄素、期生。
　　二十四日，余姚王父母名曰俞过访，坚以疾辞之。与戴见龙谈玄修之功于远阁；见龙且为予调治，云心脉甚微，当有大病，宜善理之。王云岫过访。陈长耀为予整画于小楼。
　　二十五日，少霁。陈海垣来完旧逋，托陈长耀陪之。作书遣仆至姚江候王父母。
　　二十六日，与陈长耀至家，整书于大楼，以历年尺牍藏之箱中。徐伯调过访，同之至山。王云岫来，共戴见龙、孙铁骸举三簋之酌于梅花阁。
　　二十七日，徐伯调别，孙铁骸是晚亦别；附一书与姚玄叔、彻谷、瘦山二师。是日，霁，督工筑北堤。王六师舅欲入南都，来晤。
　　二十八日，吴祖洲过访。得杭司理江君名璜者书。予率庄奴及石工累石梅坡，种蔷薇于豳圃。梅花至是始发香，颇有悠然之趣。晚，金生来售藏扇，姜婿来探内子病。
　　二十九日，雨竟日。王子璵、朱壶岩、朱叔起、商絅思以翁艾弟之酌来访，俱不及晤；惟宁方之子与族兄来谈。是日，受玄修之道于戴见龙。长女同姜婿归。
　　二月初一日，雨转大。至晚，有风。止祥兄长媳为予甥女，以血病，内子留之山中就医。作书与来泽兰，道予决不出山之意。又以家报致止祥兄。
　　初二日，霁。入社庙，举文昌之祭。至密园，观修理。抵山，董天孙过访，出其所刻诗文，多寓山题也。熔银杯为修园之费。晚，送戴见龙过武林，留剂以调治内子；遣奴子送之，致一字与姚玄叔询近事。
　　初三日，失记。
　　初四日，王云岫来，约看梅。偕奕远侄及理孙儿至项里，奠德公兄；盖德兄于去年六月暂殡，予在吴门不及预奠也。归，而金汝生来访，留饭绦雪居。道瞻侄亦来，偕理儿及陈长耀入内室。方欲整书，遇商咏熙，日已暮矣。乃亟赴王云岫之约，看梅松亭，共酌隐阁。是日，热如初夏。
　　初五日，与匠工入内宅，卜度书楼及竟志堂，欲移为寓山之用。作书与沈信吾公祖。闻张介子言，有友人可供园中扫花之役；乃以一字询之。简旧书，售市人。
　　初六日，风雨。钱溪云来，为予择寓山兴工之日。雨窗无事，调治内子药饵外，阅「南宋纲目」。是日，金楚畹同汪姓门人过访，予以病，晤之于咸畅阁；不能迎送。
　　初七日，魏行之同武林挥使孙君洪泰过访。
　　初八日，霁。蒋安然同一钮姓者来，善于岐黄、堪舆之术；徐天生兆麒亦来访，留之宿，共夜酌梅花船。是日，命工役修坡岸及花圃，予时时置身香雪中。遣奴子过江迎戴见龙，且致书任君平。
　　初九日，徐天生作「梅花船诗」以示。延徐伯调至，儿辈与奕远侄拜从，举五簋之酌于寓山草堂。潘夔鼎过访。与蒋安然、陈长耀卜庵旁之址，欲以构堂。
　　初十日，张轶凡过访；即同之及蒋安然、陈长耀从南塘至城，吊张二酉姨夫诸氏园亭，已荒落矣。从北塘归。抵密园，偕轶凡指点修整之处。先是，姜光扬及道台于颖长至，皆不晤之；乃以一书告罪。
　　十一日，先一日，邹汝功过访；是日，即同徐伯调入城。姚玄叔过访。得按君胡云巢及旧湖州守陆君自岩书。午后，与轶凡至密园，议改筑牡丹累删湖石为寓园之用。翁艾弟、奕远侄各携歌者以起内子之病，予留酌梅花阁。夜，大风。
　　十二日，午后，霁，寒甚。任君平、戴见龙自武林来。送张轶凡至密园累石。数日因奉旨选婚，越中嫁娶如狂，昼夜不绝。奕远侄长媳已聘倪宅，以彼家促之至再，乃亦从俗迎娶。午后，抵家探之。是日，翁艾弟移居于新宅之堂。予筑读书堂开土。
　　十三日，以玩器托姚玄叔售之武林；且作书吴今生、履素师。送玄叔归。午后，抵家；至更余，为奕远长媳完姻祝寿。
　　十四日，闻有弹射予者，以一字询王予安，然即前宗室数语也。姜婿自城中来。午后，扶杖督北堤及瓶隐之工。得嘉兴守唐君士■〈火业〉及常守备王君之弼书，即复之。奕远侄移酌，邀任君平、戴见龙、徐伯调、张轶凡共饮于梅花船。
　　十五日，道瞻侄来，乃知徐父母以选婚阅道瞻次女，即抵吾村矣；偕两儿归。奕远侄长媳行礼，商家姑、何家姊皆至。出移卧室于试莺馆。是日，张轶凡累石密园竟，邀出月下共酌，且商改虎角庵。
　　十六日，得于颖长公祖书，询选婚事。与王云岫卜度读书堂。张轶凡累太湖石于瓶隐之南，而北则多种竹、东南杂植草花数十本，遂为园中之胜。
　　十七日，暄热之极，遂用夹衣。又得于颖长公祖书，询吴中所留漕米始末。连日多暇，督工役竣瓶隐改造之工，以此为乐。吴中承差陈文粲致王觉斯相公回书，言与马瑶草面荐于皇上，不日将大用；附书与坐营林国栋。又作书杨龙友，荐任君平、戴见龙。
　　十八日，金大来自南都归，得止祥兄书，又得马瑶草回书，又得吴侍御春枝及史维城回书；止祥乞差归里之念甚殷。询金大来，虏之败于寇信极确。作字遣奴子送任君平。入山，晤季超兄。奕远并侄妇移住寓山就医。
　　十九日，阴雨。朱弦庵亲翁以选婚，欲娶予次女；予以婿尚幼，且为嗣子正在服中，乃至内宅托八弟妇坚辞之，又作书弦庵以达意。督工匠卸密园之竟志堂，移于寓山。陈长耀同太医俞君吉夫来。薄暮，大雨，与张轶凡、戴见龙、陈长耀小酌呼舡幌。
　　二十日，少霁。王云岫携酌谿山草阁，同席为徐伯调、张轶凡、陈长耀、方无隅、戴逵明。长耀与云岫斗饮，大醉，予辈笑之不止；始信东坡喜观醉人，有以也。
　　二十一日，陈长耀种桃、柳于北堤；至是，两堤桃、李始成列矣。郑素予以新抚公欲撤游兵一百六十名，乃以道台于公祖意，欲予辈公书言之。
　　二十二日，先是，闻武林因按君家丁生事，遂罢市而譁。及十七日，询之朱石帆，知事起于换钱；市民以积忿，致击破按君公署。是夜，遂解散矣。遣奴子探之，又致书姚玄叔、魏行之。是早，奴子归，得玄叔回札。读书堂于午刻竖柱。蒋安然携家居于丰庄。孝廉俞君世灏来谒。薄暮，与诸友共酌，看桃花。
　　二十三日，以一字邀王云岫，不至。夜与潘楚张、戴见龙、张轶凡及翁艾弟辈，共酌于蒋安然家。
　　二十四日，忍衣上人来访。午间，留沈尔袭、尔肃素斋于咸畅阁，皆蒋安然婿也。徐伯调忽病，戴见龙为之调治。
　　二十五日，王云岫来，邀与儿辈还家举春分之祭。出山，遇微雨。午后，赴云岫之酌，驾新修之「皆园」以往；待之于隐阁，共酌舟中。
　　二十六日，桃花盛开，偕戴见龙、张轶凡驾舟看花，并邀王云岫、陆丰玉为一簋之酌。是日，风雨。
　　二十七日，陈长耀同金宾门来，为予选后楼建竖之日；因留之宿，会计戴逵明造船、建园出入之数。朱季方坚欲娶次女，以礼制作书辞之，不获；乃为少具奁赀。
　　二十八日，晴霁。午后，偕诸友及翁艾弟以小舟携茶具游湖南山，憩湖山小室；登潘楚张之万丽园，有石洞下穴而上，可通步。回舟，泊桃柳下小酌。
　　二十九日，王云岫、潘楚张、金大来及在山诸友俱集，举一簋，会于梅花船；盖各鸠赀以赏花者。
　　三十日，与蒋安然、陈长耀至密园，即之上方山拜先兄墓。泊舟胡■〈山奥〉，登拱阳庵拜吕祖像。与印文上人谈于关室，挟一僧看水仓石；仓石皆奇绝，因欲张轶凡彷之于回波屿，累为千人座。归，而奕远侄至。
　　三月初一日，受次女催亲之聘。王云岫偕两孙婿来游园。先是，张介子以书荐范德征来守园；予遂托之监工，凿石于竟志堂后。迩来阅「元史记事本末」，尽五卷。
　　初二日，抵家，命扫除以待朱宅娶亲之使。薄暮，以内子病，不能亲送女；乃令之同五嫂抵家宿，以待次日遣嫁。
　　初三日，与二儿早抵家；已刻遣女，以数言醮之。还山，郑涵一偕王云岫过访；治五簋饯戴见龙，并为金大来洗尘。是日，张轶凡累石于试莺馆南窗。
　　初四日，为先慈讳日，抵家举祭。何芝田来，与戴见龙别。还山，与张轶凡、方无隅啜茗试莺馆，观斗龙舟于让鸥池。托蒋安然、陈长耀移书刻印板于内室。
　　初五日，雨。观「智囊」。作书复来泽兰。闻蔡韫先欲推毂予出山，乃托其力辞。又得余诞北书。及晚，冯留仙乃郎冯芾煌来访，出留仙在津抚时请先帝南迁疏；惜为政府所格，以及于难。冯偕周奠维乃郎来，备言李自成在郧败状及诸流贼情形。
　　初六日，雨。范德征入城。
　　初七日，张介子以邀至，有宿逋于冯邺仙，予为却之，且作书复邺仙乃郎；介子酌于梅花船。薄暮，郑素予来，道沈信吾公祖欲卖武林之屋；乃托陈长耀同之渡江。
　　初八日，作书致胡厚庵，托其力辞蔡韫先之推毂；又附书于戴见龙、吴君隆。予作誓墓、誓神文，坚意不出；附阅于胡厚庵。
　　初九日，寒食节。偕张轶凡待王云岫于彤园，同看山僻竹石，幽深可观。予乃劝云岫将彤园删改，以成大雅。舟中小酌，至秋湖而返。族中以小争来诉。
　　初十日，清明节。偕张轶凡、蒋安然以新构小舟名「随园」者至沈酿堰，迎陆丰玉游花径；从李家湾闲步，自秋湖至彤园，王云岫出馔小酌。归而移内子归内居。
　　十一日，从内居至山，王云岫夫人携长兴令王仲晖夫人来游园。僧夏忍衣来访。濮穉公镌印章竣事，以诗句、画图相赠。
　　十二日，至山。郑九华自剡溪来。潘益儒以受诬来诉。与张轶凡商更改曲廊。商外父拜墓，便道过访；予抵家，则已行矣。
　　十三日，托郑九华移先人所藏书于大楼，渐欲移之山中；予即卸其楼为八求楼后，以居内眷。方至山，即归。候外父于弥陀寺，谈久而别。
　　十四日，至寓山。王云岫过访，吴期生亦来；即发舟，与吴谈于舟次。同郑九华抵偏门，招张介子来晤；同介子访章尔蕺，并游介子之瑞草谿堂，教歌者陆六皆、朱纯宇出晤。又以小舟同介子至陶隐居所，并访客而别。乘月，抵铸浦。
　　十五日，莆中方翊祚以廷试，便道过访；即同之至季超兄山庄。饭后，入化鹿山。夜谈莆中旧事，极畅。
　　十六日，钱溪云入山，即邀竟可师同方翊祚至傅家墺卜山居，访章姓一友。出而至季超兄新居，饭于西渡草堂。抵舟，暮游禹穴。夜半，抵寓山。
　　十七日，卯刻，开土构楼。得于颖长公祖书。致曹惕咸父母书，赠以诗篇，颇有知己之感。坐营林国栋解马还予，且缴回各乡绅复别敬书。云间别驾陈淳差役来候，馈百了箱一具。俱作书复之。
　　十八日，连日张轶凡删石于密园，是早同之出山。徐天生同僧内恒过访。牡丹盛开，瓶隐适告成，内子同妯娌出赏。薄暮，予与诸友小酌瓶隐；即发舟至夏履桥，无迹师同舟。
　　十九日，以肩舆至资寿山拜墓。去年此日，逢国变，先帝殉难；予设香案行礼，不胜哀感。出于陆家庵，访无迹；盖其新置之净居也。茶罢，徐九鲤来晤。舟次，阅「智囊」，且补书去年吴中所行事。
　　二十日，季超兄自山中归。予至山，潘完宁过访。午后，季超兄亦来。眉儿入城赴试。
　　二十一日，季超兄别归山，移入新居。至山，作书答归安令黄君钟谐。游戎张拱宸遣其弟来，亦答之，且复以一芹。午后，雨。种竹于读书处之石崖。邀张介子不至，再作书与之。
　　二十二日，至山。任君平自武林过访。内子出，饭于瓶隐。薄暮，与诸友赏花。
　　二十三日，陆丰玉过访。邀俞升之至，以所余参售之。得金振玉师书，知已临危，乃赠之以参。是日，作「放生庵募疏」。
　　二十四日，得道瞻侄书，知两女俱中后妃之选；其长子来贷，不能应。薄暮，方无隅携一簋，共王云岫酌于梅花船，翁艾弟亦在；夜宿试莺馆。
　　二十五日，城中举社剧，供东岳大帝，观者如狂；予举家亦去。惟予与诸友在山，薄暮共酌于木香花下。予归家，王云岫与诸友仍酌大醉；云岫携酒一埕罄饮之，乃去。
　　二十六日，阴；至暮，雨。内子至山。午后，邀张介子偕朱纯宇、陆六皆、姜绎受来，共饮于瓶隐；介子极赞规制之妙。诸友歌于试莺馆。乃归家再酌东楼下，止宿奕远侄之蔗境。
　　二十七日，大雨。至彤山拜扫，仅于舟中行礼。小舟至梅里尖，亦止于墓庵行礼。归与张介子及诸友午饭罢，潘楚张设酌，托蒋安然治馔；诸友如程尔瞻、张轶凡、王云岫皆至，听弦索数调，朱纯宇又唱南曲，极懽而散。
　　二十八日，微雨，即霁。张介子早去，不及别。至山，与友人向瓶隐看花。是日，为文德师作「修建南塘疏」。
　　二十九日，竖寓山大楼，以银牌赏各工匠。闻文载弟闽归，与金大来拏舟至河桥；因其舟尚泊板桥，乃返。任君平自城中来。王云岫同其侄溧水令王与登过访。
　　四月初一日，与翁艾弟迎叔父及文载弟至柯园，因游丁玉衡子弟书馆。至叔父婶母舟，康健如旧，一家懽然。午后，至寓山。
　　初二日，托任君平作书延吕幼嘉训班孙儿。叔父、七弟至予家，与郑九华共谈往事。得常州太守郭君佳胤、武进令沈君捷书，知武进乱民再逞，又就擒矣。
　　初三日，得吴江令叶君翼云书，浦剑仙附一书，知张蓬元励精为治，即欲聘戴见龙、任君平。君平返于武林，作柴云倩、戴见龙、姚玄叔书附之。得季超兄书，知广孝、云门两寺又有讼，为之不平。致书于于颖长、沈信吾公祖。
　　初四日，至寓山。与张轶凡屡屡商酌改旱桥，从宛转环下凿石为级，步石桥入选胜亭；亭前看石壁西面柯峰，两面皆修竹，真最胜处也。又以归云寄之廊移于竹林，而别以廊贯小浮幢；皆于是日兴之。
　　初五日，日来患喉痛，延医陈君治之。闻黄石斋来越祭禹陵，以一字止其过访，乞书「幼文子读书处」。
　　初六日，会计读书处及瓶隐工料。薄暮，与诸友小酌于瓶隐；予以喉痛，不能饮。
　　初七日，三宜师过武林，晤之于蔗境。与郑九华、张轶凡、方无隅入城，延医王施仁调治。邀张介子来，辞其初十日之招。旋至介子园，介子即邀陆六皆、朱纯宇同游天镜园南华山馆陈氏之吾鼎堂；以张轶凡作法观之，皆不当意。以小舟至龙筠庄，在两山之间；门外阔桥甚畅，大家称赏。游天镜时，郭子式读书其中，出晤；相别已暮。夜，乘月而归。
　　初八日，内子同妯娌出赏花。陈长耀儿婿来，售旧扇。山中虎角庵旧地石始洗出，郑九华因欲改路从石径上行。薄暮，延医张宏海治喉，即留宿内宅。
　　初九日，王云岫书来，为予买楼屋数间；文载附至陈莲石乃翁及安荩卿、王愧两各书。薄暮，朱季方赴南都刑曹之任，过访。
　　初十日，盛暑，喉疾少愈。吴期生以王云岫之讼疑予左袒，盛怒过访。薄暮，与内子悬灯瓶隐，小酌听歌。
　　十一日，微雨。与翁艾弟邀季父及文载弟、金大来、史甥出寓山，举五簋之酌以洗尘。季父年踰七旬，登临之兴不减。先归，予为石工会计。得吴期生书，其词更厉。
　　十二日，与郑九华、陈长耀至州山社庙会吴玄素，托其致意期生。冒雨从担山归，托方无隅邀祝季远至；潘鸣岐亦过访，乃共酌于瓶隐。适蒋安然拜扫归，出馔佐之。
　　十三日，王子闇来，与言调停吴期生事。在家，邀陈长耀、戴逵明收田租。次女自朱家归宁。午后，至寓山，共诸友谈于新移之选胜亭。丁玉衡来偿逋。归，看优人演「永团圆」剧。得杜完三书，复之。
　　十四日，初间，即闻南都消息警急。是日，得项允师书，乃知系左良玉兵从上流迫下，而闯贼亦尾其后。予还戏愿，王子璵子树昆仲、王玄趾舅、张季芳皆来观。午后，又还戏愿；奕远侄以纠赀设酌。优人演「绣佛阁」剧不能终，又演「永团圆」剧。
　　十五日，得坐营林国栋禀，云吴中初六日报虏骑已抵寿州。作书馈赆于、沈二守公祖。至寓山，料理工作，即归。偕蒋安然、祝季远登舟，郑九华别去。至西郭门外，值季超兄自山中来谈别。至偏门，邀王施仁诊脉。张介子来晤。夜行，抵冯庄。
　　十六日，以肩舆入山，小憩于西渡山房。与金士望谈，值竟可上人。先是，予买山居于傅家坳，其家有以价值不均争者；予至化鹿山庵为处分之，各懽然去。夜，大雨。
　　十七日，雨。托祝季远、蒋安然同竟可师至傅家墺开土。予静坐楼上观「智囊」，尽五卷。
　　十八日，以季超兄之驴乘至傅家墺；晤章懋昭，相度山居地址。遇雨，归墓庵。饭罢，出于念佛牌，乘竹船与祝、蒋两兄至季超兄新居，晤金无炼。小酌草堂，各粘诗牌，成五律一首。宿于堂旁之小楼。时予以痰嗽，甚苦。
　　十九日，雨。别季超兄出山。乘竹船至庄前，予步行至冯庄，用小船于闸桥，乘大舟至黄家桥。遇诸友延黄石斋在舟，予不及晤；稍霁，用小舟至钱仲匡处访之，谈时事颇畅。又访金楚畹于山庄，叩门久之，始出。观其新构楼轩极精敞，而主人静深，甚得园居之趣。雨至，乃别。于南门登大舟，二更抵家。
　　二十日，雨。予家还戏愿，观「衣珠记」。闻南都以左帅退兵，解严。闽中林圣桢、郑季公来谒。午后，与游寓山，仍归家观「绣佛阁记」。是日，姜婿亦来。
　　二十一日，雨。读书于新堂，小憩于瓶隐。以五簋延林、郑两兄于谿山草阁。蒋安然乃郎得一鱼以馈两兄，予以喉疡未愈，不及预。
　　二十二日，雨不止。予自至山。王云岫过访。作书邀黄石斋不至，为予书「幼文子读书处」扁。与诸友粘诗牌于南楼，限韵；小酌。
　　二十三日，雨。得旗鼓官汝钦恭禀，又得沈苍屿太常书。作书附陈体玄及莆孝廉陈维鼎、青衿李煌。与诸兄观大水于远阁。时吴期生与王云岫有言，作书期生。
　　二十四日，与林圣桢出寓山，坐谈读书处；祝季远来，共酌瓶隐。雨甚，心忧之；作七言律一首赠林圣桢，有「一人知己非为少，四海无家未是贫」句。
　　二十五日，闻姜光扬加京卿衔，召入理财局；作书贺之。且因于公祖又垂顾，不及晤，托光扬致意；又托致当事开闸。林圣桢、郑季公别去，为郑作一书于江阴令林君之骥。城中公祖、父母以霪雨祈祷。
　　二十六日，设香案祈晴。连日为泥水会计。至是，而读书处及瓶隐之工始竟。程尔葆过访，为予诊脉。
　　二十七日，稍霁。邀陈长耀至内宅，会计密园修理之帐。赵伯章自南都归，得止祥兄手书，言果有推毂予者；止祥兄相机力止之。与伯章及文载弟谈于蔗境。午后，与长耀至寓山，扫除咸畅阁以居内室。邹汝功来访，且致吕幼嘉意；即作书再邀幼嘉。
　　二十八日，霁，见日色。予先至山，供两先人小像于虎角庵。少顷，内子携女、媳至，居于咸畅阁及八求楼；徐伯调携二儿居于静者轩一带。祝季远亦自城中携室家来，居园之西隅。薄暮，祝季远举五簋之酌于溪山草阁。是日，高圜公自南都来访。
　　二十九日，午后，雨。文载弟与金大来至山，谈于读书处。得金秋湘书，知张蓬元令孙欲卜居吾越。作书复任正则；时正则在徐父母署中，又致书言硜硜之守。
　　五月初一日，雨。进内宅，谒祖祠。因南都报警，左帅以援立太子为名，破安庆、围池州；许定国引虏骑破天长、六合，迫瓜、扬：乃与叔父及文载弟商避地之策，且议以密园借张蓬元令孙。得游戎项允师书，知高杰兵畏虏渡江，为郑羽公所击，覆其百数舟；余入海，破靖江、杀邑令，大为沿海之忧。
　　初二日，闻黄石斋至予村，亟趋家候之，则已坐于蔗境矣；偕其一子及闽中二友，倪献汝亦陪之来游密园毕，以小舟至寓山。黄被廷杖后，步履犹健；予反觉足之酸软矣。坐读书处为予作五言诗二首，奕远侄举五簋之酌于瓶隐；又坐读书处为理孙儿作古诗，多致劝勉之意。薄暮，雨罢，小酌四负堂；别去，宿于舟中。
　　初三日，霁。黄明辅总镇以书相候。黄至芜湖，以兵将交代于杨振宗；而左帅报警，乃以旧部兵力战歼其众。且得檄示数箱，抄示于予；黄即易道服，潜行赴粤西任矣。闻黄石斋游柯山，往陪之，共谈于潘楚张书室，观左帅讨马瑶草檄。又观鱼于石宕，觉体中不快；文载弟邀石斋酌于彤园，予乃先归。作书复黄明辅，又复嘉定令钱不识。是日，倦卧，发热。
　　初四日，体热，静坐咸畅阁。得张蓬元书。旗鼓汝钦恭、标后守备洪祖略各有禀来候，扶病答之。蓬元言天下大乱，将图归隐，欲予为其择居所；而大同抚军叶年兄廷桂亦托张浚之来卜居。是日，请吕幼嘉为予诊脉。
　　初五日，邀中翰王周臣小酌，张介子陪至；周臣，王逊之令郎也，且作书复王逊之。介子言淮上信甚紧，有渡江之说；乃托张轶凡于周臣，附之归嘉禾。余姚王父母曰俞、新城陆父母瑞征俱遣候，答之。董天孙、姜婿英甫皆以候见黄石斋来，予因病不及晤。
　　初六日，吴期生过访，犹是愤愤于王云岫之讼；且以公书求印章。茅山道士张充符过访，言大司监俱有引退者，而韩内监赞周且削发；时事可慨矣。暇于咸畅阁阅唐末「纲目」。
　　初七日，午后大雨。作书复余武贞，又致书商缉庵。托戴逵明、祝季远入城销熔银卮。得季超兄书，为予计避地策，缕缕十数条；予亦答之，且求为计。
　　初八日，王云岫及其子子闇先后过访。竟可师自山中来，托其发米入化鹿山。林坐营遣使致书，初三日自吴门来，云尚未十分紧急。云岫与翁艾弟及吕幼嘉诸兄酌梅花船，予以病不能预。督工累墙于松径。
　　初九日，阅邸报，知虏在瓜洲者不过二千，且真奴不多；郑羽公督水师，斩获甚多。然实虏于此日乘雾以数百骑至艮山，而郑羽公即同杨监军航海矣。
　　初十日，失记。
　　十一日，于松径构小廊，构涧于竹深处；连日于雨中为之。
　　十二日，久雨初霁。
　　十三日，以竹醉日多，令庄奴种竹。至社庙，同族众祀关圣；归山，亦举祭。职方尹洞庭过访，留小酌于溪山草阁，再酌梅花船；乃别。
　　十四日，失记。
　　十五日，入内宅。晤赵伯章、陈章侯，乃知虏过江之信；从京口竟走丹阳，薄南都矣。文载弟驾舟至山，以蔬酌延两兄。于薄暮至彤园，邀两兄携酌舟中以抵家。再候季父。时因南都之信，甚为止祥兄忧耳。是日，令两兄束装入山。高硜老以书来，求择地卜居。
　　十六日，越中讹传有海寇入象山，焚普陀居；吕幼嘉因家住四明，亟去归省。得王云岫传报误以为渡江非虏，乃史、左诸公商同除君侧之恶也。午后，两儿发舟。
　　十七日，吴期生过访，乃知圣驾于初十日闻渡江之信，即于是夜三鼓播迁。又有云十一日早出者。得于颖长公祖书，言京口三邑俱归顺，润城以张文光守之；又云京口及丹阳所过，亦无焚抢。是日，作书令祝季远入山。奴子送两儿归，云入山携眷甚多；且讹传予亦遣眷被劫，乃暂停家眷之行。
　　十八日，又得吴期生书，乃以其书致道台，先求禁缉土盗、巡慰山中。徐伯调、姜婿英甫俱过访；伯调云：『史道邻据扬州与虏相拒七日，虏破城后，杀伤甚多；道邻为所羁，求死不得』。郑素予遣家丁十五人来护予，以五人还之。
　　十九日，与陈长耀吊吴祖洲夫人。值文载弟邀吴期生商避地于社庙，予亦晤焉。何家姊来。午后，王粲生公祖托人来卜居。李大生玺卿过访，盖亦避难而欲依予也；予同之抵家，即以新居让居之。别至山中；舟次作书致郑九华，求于长桥择避地之所。夜，抵铸浦。
　　二十日，乘马入山，家丁四人护焉。至平原，晤季超兄及陆雍之、金无炼，得讹报谓南中别有所立、吴三桂誓以黄河为界；如吴、如左各有封地，予不之信也。与诸友商，欲郑参戎率兵巡行各山村，以弭盗贼。午后，偕理儿至傅家墺，观新构之居；乘马以归。先是，遣奴子探任君平、戴见龙，云已有拥立，可以俟太平之期矣。
　　二十一日，出平原。值山中诸友会讲乡约于平水孔官庙，予预焉；共商行保甲、练乡兵事。仆人从商外父处得报传虏已立定王，人情无不欣喜。及后乃知南中百姓扶立王之明，文武官无一至者；忻城伯赵之龙谕百姓「俟虏来讲款既定，方为扶立之举」。至城之东郭门，以小舟候外父；时传圣驾已抵广德，然亦讹也。即于外家晤郑素予，以商山中巡行规则；乃知惠藩已抵萧山。舟中作书与于公祖，请郑参戎出巡行，且请于西兴创营以防溃兵。抵家，晤李大生。张蓬元令孙同金秋湘舅已寄寓密园，又往晤之。予于是时决计遣家入山。
　　二十二日，雨。抵家，携所藏之米以出。又晤李大生、张金吾，令族侄及王邻丈为张金吾奔走，令内子束装。作书与季超兄，令奴子先赴南池料理夫役。是夜，内子宿于舟中。是日午后，李大生过访，与其令郎小酌绦雪居，登眺远阁。
　　二十三日，雨甚。为木石诸匠会计工籍。予制道衣，为避世之计。张吉友以书来，求卜居；予以寓山应之。嵊邑武弁吴师干过访，留之宿。予增充瞻族之田，书引约而以田由付族侄经理。
　　二十四日，患头风，小卧。张金吾来访，以道台责治其差官，賫张蓬元书求解之；予方作书，而道台于公祖已抵予村求晤。予出晤之，乃知南中于十五日迎北兵，北兵于十六日入城；旋出，劄营于天坛。王之明留许定国帐中，赴北京辨认。豫王已分头浙直取册。常州府早已归顺，吴抚霍鲁斋早已赴福山欲遁矣。又闻刘鹤洲自崇明已住吴门。值白函三同顾南金来，将避地天台；予亦欲为此计，乃托之。顾南金而以予托于公祖解释之事，闻之张金吾。
　　二十五日，知圣驾尚无到武林之期；来者为圣母，马瑶草郎君护之。李大生令兄十一日自南中出，言目击离乱之事。顾南金以两令郎来，且以一书托其亲葛鼎生，皆为予卜居地也。留两顾兄五簋之酌。得吴期生报，言杨斗枢已殉难。昨白函老又云：张赤涵亦殉难，史道邻亦投水死矣。吴又云：虏十王称系天顺子孙，一至南中，即谒陵。儿子自山中奉季超兄书来，云已为李大生卜居。得本邑徐父母书，予以保境安民、先弭土盗答之；且附一书于任正则。文载出山，予晤无迹师于系珠庵。郑季公自常州归，言毘陵以下悉皆逃徙；郑羽公兵归闽，武林受其掠抢。又得林国栋禀，则云姑苏亦已纳款矣。
　　二十六日，更道服，拉祝季远、无迹师登舟，饭于新茶庵。将至平水，值雷雨，返；宿于显圣寺，时二嫂亦避迹其地。与三宜师及本然上人共步溪边，并游塔院。是日，托蒋安然会高硜斋相公，为其卜居。
　　二十七日，从庄前步行至平水，乘肩舆入平原草舍。时因避乱，向季超兄卜居者纷至。王子璵乃兄伯彦，亦以此在座；时暂止西渡草堂，季超兄以蒋宅之屋应之。薄暮，李大生过访，留宿于草堂之傍。
　　二十八日，偕李大生向裘宅看屋。大生别归，与祝季远乘马至傅家墺，小憩于社庙；爱其泉石最胜。至新庄，督工累岸蓄泉。章懋昭父子及章静如来晤。及晚，归自尧国，托褚仰山料理赡村之事。是日，家奴从城来，知皇太后二十五日莅武林，马瑶草帅黔兵驻扎涌金、钱塘门外；见太后懿旨数道。
　　二十九日，督儿辈观「宋监」于草堂。内子以误受药饵，病甚；予以参解之。化山戚敬南来，为料理赡村之事；予书赡山邻之约并事宜数条。
　　三十日，至化山省墓。值山邻葛华宇、裘与石。至富家坳，晤章懋昭于书楼。予所乘马有误伤人田禾者，亟以银偿之。归而得吴期生、王云岫诸书，知圣驾在靖国公黄虎山营中；黄驻太平，与虏相战，初得胜，闻将约左镇再与大战，虏遂有渡江之意，浙之总镇王之仁已统兵勤王矣。得黄斌卿书，云将乞师于郑南安及闽抚，以图恢复。
　　六月初一日，以竹船同祝季远至西渡口，访陶去病。值金无链，观其所蓄书画。竟可师于寺前同行，饭于新庵。见乡民聚诉，有僧挟宦势欺之者，予甚为不平。薄暮，抵寓山。知止祥兄已从南都避难归，亟至旧宅看之；止祥兄尚有歌者携归。时文载弟留酌，遂欲演戏；予力阻而罢。
　　初二日，邹汝功自姚江过访，传沈求如意欲为予觅隐居之地。同祝季远芟竹于后圃。午后，李大生过访。何芝田自南都避难归，言北兵在南都甚为安静，并道南都士民扶立王之明事。止祥兄同金秋湘舅亦至，予举五簋之酌于瓶隐；时因国难纷张，惨然不乐。更余，内子偕儿妇辈从平原归。
　　初三日，家奴有得罪于邻家者，予至社庙责逐之。至柯园，访止祥。同叔父举秋宇公之祭。午后，方熟睡于读书处，吴期生过访，云虏之安抚已将至，靖国再战不胜。王云岫亦过访，言马瑶草于初四日启行勤王，圣驾已将至矣。道瞻侄之子楚伯自南都来，言南都破后之事甚悉，云目击苏州俱以归顺旗号送册矣。又云：南都官绅、诸生投职名于虏，不可胜数。
　　初四日，李大生至山。邀蒋安然揲蓍，得「大畜」之三爻；予亦以行藏卜之，揲得「明夷」之初爻、三爻。止祥兄至山避暑，邀王云岫同来，共素饭于溪山草阁。午后，李大生同其令兄及钱汪度至山，徐伯调亦至；汪度善天文，云岁星方在浙东。嗣因李年嫂有病，同太医王施仁至山，且为内子诊脉；盖内子时亦觉病甚也。先是，初二日，山阴令传太后懿旨召浙直诸臣钱龙锡等与阁部议事，予亦与焉。是日，草疏以病辞，托李梅谿公祖命书役缮写进呈。又作书与内监孙公德化、总督张蓬元及任君平、姚玄叔，遣家奴渡江。先两日，作书于外父，讯其行止；外父亦为皇太后所召也。是日，招李充阳为内子治痔。
　　初五日，李大生晤谈于读书处。顾南金自嵊邑寄家眷返越来晤，即至武林。是日，闻吴门杀伪安抚三人；盖吴门守土者尽逃，适杨龙友以沿江巡抚至，遂与杨孝廉维斗同举事。晚，得常熟令曹元方禀，知曹亦挂冠；抄钱牧斋手书数通，称北兵为三代之师，谆谆劝邑中归顺。
　　初六日，得黄明辅书，知已归闽，乞师于郑南安及闽抚；因以乞师文相示。觉浪禅师有志用世，以书托邵友弘标来投予；不之答。刘念台以书勉予出山，辞甚恳切；予亦不之答。李大生令其公郎出询。近报邻人王姓自黄虎山营中来，云四月十八日与虏打□初胜，而十九即败，虎山被三箭，故圣驾不能保矣。黄营皆阵降将士，自舟至上新河，王乃逃归。托祝季远入城觅参。
　　初七日，李大生偕文载弟、奕远侄至山，尚传黄战屡胜之说，作字与吴期生，乃知朱未孩、阮圆海、方国安俱将抵武林，圣驾自宁国至于潜、昌化而来。
　　初八日，得王云岫书，知总镇王之仁欲招兵于越，予力止之。李大生送其亲吴姓者寓彤山，过访。予邀王云岫、止祥兄小酌于读书处。闻王遂东言，山东已起义兵有十万矣。
　　初九日，家仆从武林来，乃知潞藩于初七日受皇太后命，初八日登监国之位矣。盖奸人为假报，武林日日报捷、日日迎驾；初六日早，抚按尚欲出关，总镇王之仁已至崇德；及初六下午，大璫数人来，乃不能掩。初七日，皇太后请潞藩谕以监国之意，潞王坚辞；太后泣谕再三，乃受命。初八日，登监国位，杭民大悦。是日，有彩云在藩府上。得商缉庵书，还所逋。薄暮，大雨。坐营林国栋陞台金参将，来谒；言吴门旧事。盖张蓬元于四月杪与霍鲁斋交代于丹阳，即遣林募渔舟至崇明，是以不预初九日镇江之难。及林五月十四日至吴门，而人民迁徙几尽，霍鲁斋随亦遁至湖州矣。一更余，延王施仁来，为内子治疟病。
　　初十日，以诗扇赠王施仁，延医倪涵初至。吴弁思干自西陵探归，云王之仁兵俱渡江归，劄营沙地；马兵亦有千许过江，马瑶草之家眷在内；至抚军张坤家眷，则林坐营初八日挟之来矣。午后，雨。郑素予自西陵盘诘溃兵而归，来晤。连日予更定赡族约，盖因赡赀已多，故所赡皆增充也。是日，抵家。以马兵过江，为李大生商避地。
　　十一日，得阅邸报，知黄石斋请监国亟设苏松总督。时少宰王东里避难至杭州，承旨覆疏，遂以予姓名上；云自间关过吴，士民万口俱欲予一至，以为其主耳。又议以金正希为徽宁巡抚，以其多练本地乡兵也。又请以朱未孩督洪日升兵守独松关。予已得俞旨，而虏信甚紧，遂不及见矣。王东里又疏请解马瑶草兵柄、罢彭云巢，皆大快人意；而旨皆不及见也。午后，邀文载弟、奕远侄出商辞免之法。李大生亦至，而顾南金自武林来，云监国颇属意于予，欲以为大司寇、少司马，然未闻总督也。又知南金条数事于承奉李进，而请太后入宫免奸人离间，尤为得力耳。先是，钱牧斋有密启上潞藩；又一书与顾南金，托吴门安抚周子静致之。及扬龙友杀安抚黄家鼒而子静逃，北兵遂于初四日到吴门矣。至钱之密启，顾南金于初八日致承奉李进启上。然是日已传北兵信紧，监国有幸越之意也。
　　十二日，作书与王东里、孙、李两中贵，辞总督，然未见令旨；盖因北信甚紧，监国有谕亦未及颁，故此旨亦中寝耳。先是，予于初六日上辞太后召命疏，马瑶草已票拟；而因讹传驾至，太后遂不下懿旨。至是，总督之命亦未及见，不知所授何官；时事至此，真堪痛哭矣！午后，闻予村有与兵格斗者，亟遣人止，已决裂。盖总镇王九如兵迎驾归，觅舟于予家，村中人群起殴之，毙其一；各兵逃去，呼同队五、六十人。一自黄门桥至予新宅，张蓬元家丁五人时在密园对射而退；一自梅源桥抢数家至旧宅，张丁又砍之，亦去。予村伤其兵二、系其二、死其二，而予家之漆匠被枪投水死，伤者亦三、四人矣。予闻决裂，亟作书致王九如；自亦乘舟至梅墅，而男女惊逃已载道矣。予至梅源桥，见二将官来觅兵，得一人自水中出，遂交与之。值顾南金为予村调停于九如处来，予又同之并文载弟拜九如，各兵乃敛迹去。九如云：『监国已议降；予意不欲，故收各兵归定海。予亦旋欲遁矣』。送顾南金于弥陀寺，归而招村中男女归。乃至寓山，就寝。
　　十三日，以一字谢顾南金；又以一字求王云岫托其族侄仲辉向王九如称谢，且解释之。南金偕副戎侯姓来侯，馈予一剑；盖感予旧日储将厅之德也。留小酌。得少宰王东里书，乃知虏已迫武林，监国有谕未及颁，而百官散；予总督亦奉令旨，而亦未及颁矣。王于鳖子门逃去，至白洋相近之湖顶，致书于予，期一晤；予遣仆往迎之。午后，束装为山中之行。
　　十四日，吴思行自武林探归，亲见北兵于十三日午后入城。初有安抚牌至，方镇国安碎其牌，欲与交战；监国犒之师二万金。及北兵至，止发数铳，即逃；以木排渡江，抢义桥、店口一带，至诸暨矣。盐、按二院逃出渡江，思行乃同之至西兴。少顷，武林庄仆至，携任君平、姚玄叔书来，乃十三日午前事，止云北兵过崇德耳；马瑶草已登舟，监国追回，住于项孝廉家，后亦同方国安遁矣。吴期生、王云岫来晤，予以武林事与言之。予易道服，辞家庙，及叔父、婶母、文载弟、奕远侄将自南塘行；中途思必移眷乃妥，复至寓山，令内子扶病束装。令吴思行打听之，马兵已有至钱清者；乃同内子行，夜宿于止水庵。
　　十五日，舟行至稽山门，得奕远侄书，乃方兵至诸暨、马兵有自海塘遁者，吾乡可无溃兵之扰矣。内子在舟中病甚，予欲且归家。乃与吴思行饭于冯家庄，以肩舆行，避雨谢玉宇店中。夜宿平原，与季超兄感叹竟夕。
　　十六日，与吴思行至傅家墺。及暮，得理孙儿书，知越中避乱者纷纷入山。内子舟返望仙桥，复回铸浦，将于明日入山。予遣奴子至平原，定竹船；予沐后，与章懋昭共谈于溪边。
　　十七日，早，出至平原，内子至。得王云岫、吴期生诸书，知豫王已至，北兵皆令劄城外，妇女令迁入城内避之。在先掳掠者，皆发还。因搜杀方兵，居民延及颇多。监国与之对拜，豫王称为宗兄；监国大犒师，止受酒米而却银币。陈东溟已议和归，和议尚未成也。先一日，刘先生有挟惠藩至闽图兴复之意，乃令钱钦之召学会诸君；及至，则以事不能成，惟自己绝食待尽而已。何家姊以避乱至下化山，予于溪边见之。
　　十八日，与季超兄至下化山探何家姊。即至傅家墺，与章懋昭、禹衡、静如议团练乡兵；社众感奋，共议建更楼于路次，以为防守。是日，闻十七日已刻乡间讹传北兵且至柯桥、梅市一带，男妇尽逃；予二女在寓山，亦迁至海山矣。晚，归平原。有四明周君同吕梅夫以国事为忧，远来相访；郁郁而去。
　　十九日，与二儿步西渡草堂，访陶去病。闻金士望传一僧言北兵已过高桥，实讹传也。家仆从城中来，得于颖长公祖、郑素予、张金吾翕之答予书，乃闻北兵欲联木渡江，为风潮所坏；豫王斩为首者八人。惠藩于十七日已具表犒师，遣官入武林；张别驾具册，同越中三十九坊耆老以银币等物十八日去矣。于颖长公祖挂冠去，惠藩遣承奉追回。山阴徐父母、会稽杨父母皆挂冠去，生员有同降表行者。会稽邑署前有大书「清国顺民」之牌以售钱，耆老舟中亦揭「清朝御贡」为字，武林各官皆缴印候另行铸给，抚军且遣官至越催印册。人心至此，崩溃极矣。夜，作书与李大生，云觅一寓在傅家墺。又令山中人往城探信。得奕远侄书，云道瞻侄因献八策于清朝，已授官矣；未知果否。得止祥兄书，知貌侄之妇已作古人。是日，闻有已纵狱囚于南池强抢，人有戒心。
　　二十日，与理孙儿至傅家墺，邀章氏诸君及避难之路庄王君共议行保甲，即于保甲中寓团练壮丁，而无乡兵之迹。及暮，理儿还平原。予与圆镇上人步访杨臆生于尚和。家奴从梅市来，知水村连日有抢劫；江头宋如镜系青衿，与僧空生为盗被擒，陈司理立斩之，且所斩不止一村盗也。李大生于十八日已移眷归吾宅矣。作书令家奴候外父。
　　二十一日，傅家墺诸丈送保甲册，凡一保六甲，壮家可四十余人耳。以肩舆偕杨臆生从尚和过车头，小憩于万福庵。渡东岭，饮茶于玄凤岭下。岭极高，予步至其顶。令臆生先至蒋村，予随之；至，访蒋新生，留饭书室。午后，又小饮，乃归。夜大雨，农事甚有所济。
　　二十二日，会傅墺社众于庙中团结之意，予以和睦安静为言。凡保甲户首及壮丁，皆受神胙；即动工搬石以筑更楼，人情踊跃。午后，乘马出至念佛牌，有跌闪之事；乃以肩舆归平原。
　　二十三日，予以足痛，卧西楼下。得商外父书，知张三府已投册归，即授越之府正。各坊衿耆皆归。相传北师以乡绅未出，意颇不惬；且讹传二十五日有限诸绅朝见语。及外父遣内兄询之张公祖，绝无有也。惟见水陆大将军一示，谓乡绅潜匿山中，不体安抚至意，恐为地棍贫民所掠，深示拊恤之语。予作书与吴期生，商所以自处之道；又以定山房商之。吴期生又因外间讹传予家有招家丁之说，作书与文载弟、奕远侄。得张蓬元书，答予吴中馈仪；予复书，又作书托其致意张公祖，为室庐之托。又寓书于其令孙金吾公。
　　二十四日，令二儿入居傅墺。奕远侄遣急足来，云陈东溟已陞正巡抚，张坤庵为副巡抚。陈之差官语张蓬元，北师已征聘刘念台、高硜斋、钱御冷、方书田、徐虞求及予矣。因商何以待之之法。适游戎项允师令一人来，亦云果有其事，聘书付署总捕方君携来，其人亲见内院所付；予欲阳应之，而潜图引诀。季超兄力阻，谓且婉辞；辞之不得，就死未晚。乃作书与吴期生，又作书于林弁国栋，遣项游戎使者渡江。得省报，知杭州府正即授本府生员顾明彪，钱塘令乃高圜公也。又闻南京已遣北兵二万敌左崑山，另一万为应援。监国时在北师营中，即寿日亦不令归。
　　二十五日，草拒辞之启。闻左崑山已袭取南京，立藩封；北师将有五百守绍兴。而杨臆生来访，又云刘鹤洲兵亦将近定海矣。二儿同吴思行自傅家墺来。家仆从城中至，云北师已遣二官、四丁来促惠藩过省，并致书商登翁、姜箴胜、刘念台、高硜斋及予；其官寓水澄巷，书系府阴阳生送。予乃遣理儿同吴思行至商宅，询其辞拒之式。少顷，奕远来；过城中，则已賫贝勒之书，内称「大清国贝勒致书祁先生」，词多四六语也。留奕远宿山中。
　　二十六日，另作一揭辞陈东溟，以「再遣聘则必死」为辞；陈已用事北师为总镇也。又作荐贤自代启，欲荐任君、项君允师、戴见龙而不果行。午后，儿辈至，云已语差官另差人具启矣；理儿且持外父辞稿来看。闻姜箴胜则仍以四六辞之。乃令儿辈写启揭。
　　二十七日，项游戎之使者来，云林国栋已赴台州任。得任君平书，云一出则可旋转清宁，胸有成竹，但当世无用之耳。予作一书与林弁之令弟。得张蓬元书，言北师于陈东溟初议和时，许浙江一省存我明血食；及东溟再往议，亦云即入武林，而郊迎贝勒亦明言之。及后见争界之启，乃始恚而集众诟詈，留监国不遣矣。钱仲匡、金无链来访，谈于榻前。
　　二十八日，遣吴思行同项使者至武林，致辞启。又以内子病甚，作书戴见龙求药。陈长耀自城中来，得奕远侄书，言北师有投营回北之意；止祥兄、文载弟书，则劝予宜远避，而予则惟以病足实辞也。及暮，蒋安然自寓山来，得戴逵明书亦云然。
　　二十九日，招章静如、竟可师议傅家墺平粜之事；乃托蒋安然书平粜及发赡村之告白与小票。杨一生来访。
　　闰六月初一日，李充阳、倪涵初相继延来，为予及内子治病。家奴送省报，知司理陈公祖已陞守道。闷极无聊，阅「通监纪事」，深有慨于唐末五代之乱。又偶阅晚唐诗，然终不解此中也。
　　初二日，李大生年兄过访，持白函三、顾南金书，知南金将寄家眷于吾村；乃令奴子归，以寓园借之。大生言金华有义兵，同方国安、马瑶草之兵拒北师。又得北关使者郑君正学书，言清兵将去，虑方、马之兵入武林，因欲寄家眷于予村。留李大生宿。
　　初三日，李大生拉蒋安然至傅家墺看屋。家奴自武林归，言吴思行投揭于内院，有张姓者频频语之，欲予出见之意甚切；而姜箴老命其令郎谒贝勒，亦必欲一见。是日，姜箴胜乃约外父同行西渡。宜兴任正则同山阴徐父母避难于王家葑，来过访；留之宿。
　　初四日，叔父及文载弟、奕远侄皆有书来，力劝予出武林一见；云一见则舒亲族之祸，而不受官仍可以保臣节。奕远又述张蓬元令孙言，八王子已破江西，招降左良玉兵，将自徽州会兵武林班师；吴三桂已自广西收广东、窥闽矣。
　　先祖忠敏公所纪止于是日。初六日五鼓，殉节。
　　·跋·
　　先忠敏公「文集」，公长子奕庆府君谓『初则以畏祸避仇，不敢刻；继则以遭难破家，不能刻：引为切骨恨、莫大罪、毕生未了心。晚年，切望后人稍有能力者，首任刻行；若力不能刻，必抄存名山，以俟因缘。或遇有力大人好义，刻行手书、遗训，世守勿忘。但卒未能行』。终清世二百余年中，惟前太史平公景荪代刻公集数卷；然遗着甚伙，所选无几，盖仍不外「不敢刻、不能刻」二语耳。降及不肖，幸逢国权光复，已无亡清忌讳；正可全部付梓，以了先世未了之心。奈复限于力，不能如所愿。每读遗言，徒滋惶悚！今由绍兴县修志诸君发起、专员贺公培心赞成，集赀先印忠敏公「日记」若干部，以广流传；并嘱开呈遗着全目，为选刻全集张本：由童君谷簳传示盛意。诸公此举，迨即奕庆府君遗言所谓「好义大人」欤！闻命之余，殁存同感！谨述原委，附于卷末，一以慰先世之望、一以志诸公之德。
　　时民国二十六年（岁次丁丑）春日也。十一世孙允敬识。
　　●附录
　　祁忠敏公年谱
　　山阴王思任季重甫原本
　　顺德梁廷枏章冉
　　武陵龚沅芷舫同补编
　　山阴胡蕃昼堂刊
　　七世孙景行校字
　　「明史」及王氏「史稿」皆着公传，然互有详略；萧山毛先生集有公别传，亦间与史异。公殉节后，王思任为撰「年谱」，题名称「同里友人」，盖知公者。编成未刻，故书不显。今春山阴胡君昼堂自潮州来会城，同公文孙小峰及武陵龚君芷舫寓。芷舫，故予友；因遂识二君。小峰出示行箧旧谱，语颇冗蔓；芷舫既就原文节之，而旅次书少，考订犹疏。昼堂重以属予；会有劝捐义榖之役，舟行无事，取诸书之有关涉者互勘证明，定为此本。大抵补其遗失者十之四，删其繁衍者十之三，更其体例者十之一。未脱稿，昼堂又游幕廉州；濒行，不获见，留书属为付梓。梓讫，用揭缘起于简端。
　　道光丁酉季春末日夜中，顺德梁廷枏记。
　　先生讳彪佳，字虎子，一字幼文，又字宏吉，号世培；晋大夫祁奚后。世居汴；宋南渡，徙浙。入明，卜居梅墅者为始祖茂兴公；一传云林樵甫公，再传湖西耕乐公：皆读书，有隐德。传直庵公讳福，由明经起家，教谕重庆；以子贵，赠中宪大夫。子梅川公，讳司员；以进士作令，有异政。行取御史，出守池州。士民颂神明，建生祠；有所祷告，公在署辄知之。卒官，后多奇应。子闇斋公，讳锦；以子贵，赠中宪大夫、贵州按察副使，是为先生高祖也。曾祖蒙泉公，讳清；第进士，授司理。擢礼科给事中，以直谏显；卒官陕西布政使。祖秋宇公，讳汝森；廪膳生，早卒。以子贵，赠中宪大夫、河南按察副使。父夷度公，讳承■〈火业〉；登进士，仕至大参，举卓异。病卒于家；所至有惠政，祀「名宦」者五。厥后先生殉节，父以上三世并赠光禄大夫、少保兼太子太保、兵部尚书；曾祖母金太夫人、祖母沈太恭人、母王太淑人，并赠一品夫人。尝筑园于寓山之麓，自号「寓山居士」，学者称「世培先生」云。
　　明万历三十年（壬寅）
　　冬十一月二十二日（己卯），先生生于山阴之梅墅里第。时夷度公年四十，巳举于乡。先生为公第四子，祷而孕。生有奇征，肌理如玉。世母金太恭人梦异僧趺化金盆，方掬水浴之；俄报母王太夫人将娩，曰：『是必男子』！及先生殉节，趺坐浅水中；盖豫兆也。
　　三十一年（癸卯）
　　先生二岁。在梅墅。
　　三十二年（甲辰）
　　先生三岁。在梅墅。
　　是春，夷度公登进士。
　　三十三年（乙巳）
　　先生四岁。夷度公选宁国令，携家至署。
　　三十四年（丙午）
　　先生五岁。在官署。
　　冬，夷度公入觐，先生随王太夫人归里。
　　三十五年（丁未）
　　先生六岁。在梅墅。
　　夷度公调长洲。夏，先生至署省亲。就外傅，即能背诵古帝王名且熟；同官咸奇之。
　　三十六年（戊申）
　　先生七岁。读书官署。
　　幼聪慧，或戏抱至桂树间，以「猢狲上树」四字使为对语；且曰：『能对，即下汝』！先生应声曰：『飞龙在天』。是时，尚未读「易」也。
　　三十七年（己酉）
　　先生八岁。读书官署。
　　冬，夷度公再入觐，先生随王太夫人归里。
　　三十八年（庚戌）
　　先生九岁。读书梅墅。
　　夷度公升南京兵部主事；秋，归。为先生聘塚宰商公等轩第三女。
　　三十九年（辛亥）
　　先生十岁。
　　春，夷度公履任，携之金陵。
　　四十年（壬子）
　　先生十有一岁。读书金陵。
　　冬，随王太夫人归里。
　　四十一年（癸丑）
　　先生十有二岁。与兄元孺、德公、季超及从兄止祥读书密园，皆力学相砥砺如成人。
　　四十二年（甲寅）
　　先生十有三岁。仍从诸兄读书密园。
　　四十三年（乙卯）
　　先生十有四岁。在密园，与同学诸兄日构文五首。先生年虽幼，课与相等。
　　冬，夷度公升江西吉安府知府。
　　四十四年（丙辰）
　　先生十有五岁。
　　春，随夷度公赴吉安，与兄季超同读书衙斋。
　　四十五年（丁巳）
　　先生十有六岁。
　　春，夷度公罢官；随归里第，与诸兄同受公学。
　　四十六年（戊午）
　　先生十有七岁。
　　春，应郡试。周公家椿以节推权郡篆，得卷，击节叹赏。始以门第为嫌，乃择尤隽者数十人再三试，无踰先生者；慨然曰：『可以避嫌故而抑其才哉』？卒首拔之。就督学试，以第四名补博士弟子。兄弟五人咸就秋试，惟先生日暮即投卷出；夷度公阅其文，知必售。榜发，中式六十八名举人。夷度公以先生年尚少，不欲使赴礼部试；既而，公为同里缙绅力劝出山，遂以是冬携先生入都。
　　四十七年（己未）
　　先生十有八岁。
　　春，应礼部试，下第。
　　夷度公得沂州缺，先生侍行，遍历琅琊诸名胜。旋归密园。
　　四十八年（是年八月以后为泰昌元年）（庚申）
　　先生十有九岁。读书密园。
　　春二月，商夫人来归。
　　天启元年（辛酉）
　　先生二十岁。读书密园。长子同孙生。
　　夷度公移宿州；秋八月，如宿州省觐。冬，复入都。
　　二年（壬戌）
　　先生二十有一岁。
　　春，再应礼部试，中式第□名。廷试三甲，例就节推选；以期尚远，请假归。时夷度公已迁兵部员外郎，暂假还里，先生自以未谙服官为歉。夷度公但教以持身养性，无一语及吏事；客有疑而问者，笑不答。
　　三年（癸亥）
　　先生二十有二岁。
　　冬，赴京谒选，得福建兴化府推官。
　　四年（甲子）
　　先生二十有三岁。
　　春正月，赴任；便道旋里。夷度公适以奉差归，先生濒行，跪请教，不答。或请其说，公曰：『子知越之诲泅者乎？絷壶而扶瓮，人藉以肘，终其身不能泅。一旦挟诸清冷之渊，翻壶却瓮，攫其身入水，须臾力竭而泅成矣。今者入官，翻壶却瓮时也；吏事多端，焉能一一诲之！吾第置之宦海中，不数年而成能吏矣』。先生本书生，一旦受剧职，而莆田又号称难治；及履任未巿月，声大起。于是，人咸叹公言良不谬也。
　　二月四日，舟过延津，方观奕，因从容言『夜梦季兄为予演数，谓今日数当尽；且顾予曰：「当奈何」？少顷，又曰：「尚可救也」』！先生语未竟，风雹骤起，舟三撼而覆。从篷窗出，坐覆舟上，同舟人浮沈浪中；先生掖之上，舟偏重，仍仰，复堕水，跨浮木，止登中流一石。少顷，铺卒驾小舟以拯，获抵岸。商夫人别居一舟，后数里豫泊，得无恙。是日，偕行无一伤者，而舟人反毙其五；为文祭之。
　　以是月中抵任，寮属士绅皆以先生出贵胄，且少年得第，必恃才凌物，不肯详求民隐；而豪滑辈亦意其少未更事，可欺而玩也。然先生故温和谦谨，洞悉人情吏弊，剖决精明，虽老吏不能过；始惊服焉。
　　夏，奉檄按查郡邑。故事：是役为直指耳目所系，其供张每与直指等。郡邑谓先生世奢华，惴惴恐不得当。先生屏驺从、撤器饰，无异寒素；所至欢然。夜送客，擎烛役失手，误侧先生冠；先生徐自整之。役搏颡请罪，先生曰：『误耳，奚罪为』！
　　秋八月，入闱分校；得士如漳州颜茂猷、郭符甲辈，皆一时名宿。颜通「五经」，为经文二十三首。监试按例止录其本经七艺；先生阅之曰：『是当淹贯全经者』。比书榜，同事核墨卷，见余艺；咸服先生言。继见郭文曰：『此劲骨清操士也』！亦登之。后颜以学行征，特赐进士。郭授经养母，成癸未进士；先生抚吴，疏使监军。及国变举兵，败死；当暑七日，尸不腐。其能以言知人如此。
　　五年（乙丑）
　　先生二十有四岁。
　　秋，迎王太夫人养。
　　六年（丙寅）
　　先生二十有五岁。
　　秋，王太夫人以诸子在浙，思得见；因送归里。
　　七年（丁卯）
　　先生二十有六岁。
　　春正月，次子理孙生。秋八月，四弟豸佳（王编原本作仲兄豸佳）领乡荐第三。
　　是年，奏绩，给敕命如例。先生官莆多善政；海寇数窥边壖，抚军授之符曰：『获寇，即斩以徇』。先生获数十人，令狱善视之。逾日，复陈酒食，令醉饱；温加慰谕，令输海上情形。寇感，悉吐其实。于是，决其重者；察可原者，责释之。莆民好讼，先生阅旧牒，以刁讼者半，严法禁之；讼遂简。又粮额不均，豪家买产遗粮，贫民日受敲扑；先生力请上官，令粮随产出，贫户如获更生。先是，征收止督现役，并置花户、官户不问；民故畏现役如阱。先生至，不分官民，皆与现役同比。由是，完课甚速。豪右与奸民因缘为奸，借名「助饷」，开行抽私税，一菜、一果无免者。先生力请，罢之。莆地水利，以洋城、陡门为尤要；时废坏已久，先生捐筑之。郡城军少，复增兵为守城计；村落，则以保甲法练乡勇，民无盗警。涵江镇为海滨要区，百货俱集。他镇皆有土堡，涵江无之；建议创筑，以卫民居。当出查郡属，值米贵民饥；先生严遏籴、搜积囤、禁强籴、保富户，米遂流通。时郡中防寇兵集，军糈稽缓，譁道使辕；有粮者皆不敢出，势凶甚。先生谕以五日给如数，众军额手曰：『清官至矣』！戒勿諠。至期，亲往给人；且诘之曰：『缺糈，情固当恤；犯上，法不可废』！众军伏地叩头请死；令自推为首者数人缚送使辕，置之法。凡直指，必寄司理为耳目；故豪滑多夤充吏役，势横肆，莫敢谁何。先生倡议：凡访犯必求衙蠹，衙蠹先从司理始。即访诸役之不逞者，治数人罪；人谓先生得自治之道焉。偶署郡邑篆，赎锾仅充积榖，间有不足补以俸者；莆人皆尸祝之。
　　崇祯元年（戊辰）
　　先生二十有七岁。
　　冬十一月初一日，夷度公卒于家。先时，先生居闽，尝梦公养病别室，腰膂作楚，躬为按摩。及公病，果以此不起。其孝感如此。二十二日，讣至；先生痛绝，一昼夜不语不食，亦不能哭。次日，稍知人事，即奔丧行。既抵家，抚柩恸绝复苏者再。闻讣日，适先生生朝；自是，终身不受庆。
　　二年（己巳）
　　先生二十有八岁。守制家居，朝夕不离柩侧。
　　是春，卜夷度公葬地于会稽之化山，造圹验燥湿；至冬，气甚温，遂定焉。
　　三年（庚午）
　　先生二十有九岁。
　　冬十月，葬夷度公。一岁中，半庐墓、半归养。
　　是岁，与刘念台、陶石梁诸君子讲「体用」之学。
　　四年（辛未）
　　先生三十岁。
　　春二月，服阕，太夫人促就道。五月，首途；濒行，携客游兰亭、禹穴、炉峰诸胜，得诗八十一首，自为序。舟中读「通监」及古今名臣奏议；遇古蹟，辄留觞咏。
　　八月，抵京。十月，考授福建道御史。以先生当时才望，宜得首垣；因奉旨必授实官而省员适备，故居台员之第二云。客有贺者，先生曰：『天下惟宰相能行。谏官得言，可言不言、言不得当，皆负其官。方惧不暇，何贺也』！同选有由县令入者，辗转核钱谷事，久未得旨；先生日与李公子木、颜公壮其同论「性命」宗旨；潜心研究，而学益邃。
　　五年（壬申）
　　先生三十有一岁。杜门候旨。二月，商夫人迎至。
　　四月，得旨履西台。循例，侍内外班；旋命巡视京城。
　　先是，黔中战功未叙；甫受事，即上「赏罚激劝疏」，言『黔功因一级疑稽三年之叙，且恩及督、抚、总帅帷幄大臣，而陷敌冲锋将士不与，何以励行间！山东之变，六城连陷，未尝议及一官；欺蒙之习，不可不破』。奉旨：『黔功速叙』；并置失事诸县官于法。
　　六月，疏请召对；且请赐对九卿台省，以广谘询。时东西用兵，军情奏报悉禁抄传；先生极言不可。
　　七月，疏请饬宣云边备并辨救故督沈公棨狱。沈素有清操，抚宣云时屡出兵却敌，为法受逮；宣民感入骨，拥马首留者数万人，赴京诉者亦千人。是时帝怒不测，复有假此构朝绅者。疏入，同官危之；奉旨仅夺俸，然沈亦因获出狱。
　　十月，抗疏言：『九列之长，诘责时闻；宪臣陈于廷，四朝遗老遽被重谴。恐诸臣惕严威，竞为迎合揣摩，以保名位：臣所虑于大臣者此也。方伯或至一、二考，台员或至十余载，未得迁除；而监司守令多贬秩停俸。臣子精神才具，不能稍有余地展布发舒；急功赴名之心，不胜其掩罪匿瑕之念：臣所虑于小臣者，此也。抚按之事，多令中官监视会同，开水火之端其患显，启交结之渐其患深：臣所虑于内臣者，此也』。又痛言『京营操练，忽遣七内臣参越阃政；诸弁自好者不屑俯首，不肖者遂多借窦』。言皆忤旨谯责（按「明史稿」：崇祯四年，起擢御史，疏陈赏罚之要。踰年，言「九列之长，诘责时闻」云云。是误以赏罚一疏，上于四年。考先生虽以四年奉御史之命，而补官仍在五年。「史稿」以两疏年分区分，叙次未晰；今据旧谱而补所未备。又按旧谱十月抗疏云云，言皆触讳，上亦不之罪；然「明史」、「史稿」并云「忤旨谯责矣」，今从之）。
　　十一月，上「合筹天下全局」疏，以策关宁、制登海为二大要，分析中州秦晋之流贼、江右楚粤之山贼、浙闽东粤之海贼、滇黔楚蜀之土贼为四大势，极陈控制驾驭之宜，而归其要于戢行伍以节饷、实卫所以销兵；帝皆褒纳。
　　十二月，疏言「留都为国家根本，兵权宜肃」；因纠南枢臣傅振商衰迈，有旨令解任去。
　　是月，第三子班孙生；时先生方侍班，故名之。
　　六年（癸酉）
　　先生三十有二岁。
　　春正月，实授御史。时帝以修省，斋宿文华殿。先生疏言「乘春布令，莫如先除民害，以收民心」；因条上民间大苦，如里甲虚粮、行户搜赃、钦提讦讼、窝访私税私铸、解运马户盐丁难民，凡十四事。又力陈带征、豫征之害。帝览奏恻然，亟命厘革。
　　二月，疏言四事：一、监司迁转宜重；二、有司参罚已穷；三、举德行、正文体；四、核諡典、励人心。又陈清辇毂四法，因纠刑曹张景韶贪纵：皆奉俞旨。
　　三月，有代巡按苏、松命。四月初，出都，间道归省。五月，宜兴豪奴变作，朝命促行；跽别太夫人曰：『定变后，即请告矣』。六月四日，入境，首以十革、十四申、九询檄下郡邑；革者革去其弊，申者申其所当行，询者询其何者可行、何者在所革也。
　　乃据属所答核之，定黜陟。祁氏累世为循良吏，有传家治谱；夷度公巳汇为成书，名曰「牧津」。先生至吴，分录以颁其属；咸谓可法，刊行之。
　　给谏章公正宸以疏纠新参王公应熊得罪，下司寇狱；先生疏解之，并责王公不为申救。疏入，通政司以章公巳得宥，封还原疏。
　　居吴一载，革弊政，兴良法。苏州无赖结党，曰「打行」；廉其稔恶者四人，械于衢。集三老，询之曰：『可杀否』？佥曰：『可』。则又招观者，问如三老；观者亦曰：『可』。于是抡大箠，箠未量五寸、积一寸半；每十箠，易操箠者一人。既死验之，陈其尸。又三吴间多豪仆，凌轹小民；翰林陈于鼎势赫奕，其家奴周文爙肆恶积怨。宜兴民陈轼刑聚牲众发难，焚陈氏庐，并发其祖墓；因而旁掠，几不测，朝廷促先生亟往治之。首榜豪奴罪，戍乱民数人，追还所夺田产，而奏夺陈氏父子官；又治诸怨家之为乱者，变遂定。别匪聚党，以「天罡」为号；官治之，则愈横肆，市人避若虎狼。先生擒罡魁四人，立杖杀，亦暴其尸三日；罡党股栗散去。或窜入营，与营兵相比为奸，挟制营将；福山营兵金得贵数告官，官畏，不敢与辨。先生闻，即治以军法。豪贵多倚势陷平民，旧有扛抬、钉封诸名目。猝遇富而弱者，挟之至家，逼令献产，曰「扛抬」；或封其庐屋，使纳贿赎，曰「钉封」：皆穷治之，风顿辑。明制：官兵获盗，自初审至招解，皆令此兵伴送之；往往畏累，不敢擒贼。先生令获盗即付所司，以其赃为兵赏；将士感奋。故终先生任，获盗多至百倍。又刻意清厘积狱，先出有司不意，遣人猝收其监簿；然后令逐案详报，释淹滞凡七百余人、注销未结积案凡五百余词。有系讼十年不决者，咸数语剖断；情不敢治者治之，法不敢释者释之。吴中赋税数倍他省，解役之费不赀；先生以赎锾捐置常州役田千亩、清吴县隐租千余石，以惠解户。又借华田义米万石为上海买役田，而先以田租偿所借。他省十岁一役，三吴役繁，故倍之；而免役又多出官户，因滋诡寄之弊。夷度公为长州令，倡官户限田法；至先生，令有司力持之。缙绅求免役者，必峻拒；诡寄不行，由遂有余。又革漕粮陋规银，计十余万。行部所及，屏绝供应；令购买诸物，一依民间市值。以官价抑买者，严禁之。明季边境多事，凡钱榖分解京边，有司误听胥吏解少留多，每自受参罚。先生定为四则：曰至急、曰次急、曰稍缓、曰可缓，等杀其数，设簿抽稽；于是，胥吏不敢上下其手。至扬励风化、旌奖节义，更举为当务之急焉。
　　七年（甲戌）
　　先生三十有三岁。在吴殚竭心力，遂构病。两疏请解职，不允；乃力疾视事。既得代，乘间归省。
　　冬，大计居上考，而中旨屡驳。先是，宜变定后，豪仆群敛迹。未几，首辅周延儒归，复纵下虐民如故；于是怨家又相聚发其祖茔，延儒欲兴大狱。先生仅惩首者而穷究乱由，延儒大憾之。讽主考者，拟带降一级（按西河毛先生撰传止云奏夺陈氏官，延儒与陈氏僚婿怨彪佳执法，嗾中官下其等，无发延儒祖茔事；此从「明史」）；帝察其无罪，命改降俸（按「明史」止云回道考核，降俸；不云先拟镌级。此从「史稿」）。吴中文公震孟谓先生巡吴为二百年来所仅见，不加异数，反因豪奴变，累及巡方；是非颠倒矣！将疏争之；先生力止而罢。
　　八年（乙亥）
　　先生三十有四岁。春，居都门。时太夫人年巳七十有二，先生归思甚切；虑引病不得请，遂牒台长代题，始获告归。四月，出都；登岱顶，为太夫人祈寿，有诗。五月，抵武林，养病；迎太夫人至湖上，奉游山刹，饭僧。病愈抵家，杜绝尘俗，与诸昆编梓夷度公「文集」二十余卷。
　　时刘念台先生赴召，先生送之。刘询以用世之学，先生首举「格君」为言；且曰：『使上敬且信，斡旋自大；不在一、二事力争也』。先生既获息肩，专讲「性学」。王金如问：『亲亲仁民，只此仁爱，原无物、我；何以施有差等』？先生曰：『譬如源泉，遇石则激，遇涧则止；泉体无异也』。曰：『泉体无异，而石、涧巳分；物、我乌得谓之一体哉』！先生首肯之。
　　十月，筑别墅于寓山，为终隐计。山下蓄水为池，立放生社。
　　十一月，亲至姻党访问疾苦；及贫不能嫁娶、殓葬者，即资助之，着为规条。又置赡族、赡邻产约百亩，岁暮躬自散给。值风雨衣湿，或劝少休；先生曰：『彼饥寒者，其苦当百倍。今使饥得食、寒得衣，吾念此至快，又安知风雪苦哉』！
　　童仆非驯谨者，不蓄。有以小失诉者，亟对客逐之；曰：『矫枉不妨过直，且以示吾家法』。自是，诸仆益谨畏。
　　九年（丙子）
　　先生三十有五岁。四月，寓山草堂成；迎王金如、张凝如及兄季超，杜门却扫，讲「性理」。尝曰：『宋儒疏赤子入井为「触物而感」，有物可触，物与我既成对待，如何谓体』！又曰：『心与太虚同体，万物不离太虚，岂有心物外哉』！金如语，每过质直；先生怡然受之曰：『言中膏肓，真药石也』！自此称以「先生」不字。
　　五月，长子同孙殇于痘，色不哀，或窃议其矫；先生曰：『人情，于父母每患不足，妻子每苦有余；即矫，亦未为失也』。
　　六月，疫倡，其昆仲捐设医药局于郡城光相寺，疗治近万余人。
　　秋八月，弟熊佳领顺天乡荐。
　　八月，捐俸修乡贤祠；求贤裔，资之使学。
　　十一月，葬长兄元孺于上方山，亲董工役。
　　十年（丁丑）
　　先生三十有六岁。家居。
　　正月一日，拏舟出游；一舟横触，几覆。舟人谢过，先生曰：『吾虚舟也』！笑遣之。
　　二月，增筑寓山。王金如投书相规，谓『癖耽泉石，于君、亲、兄弟、朋友间皆有负焉』。先生得书，即以「四负堂」颜其室；曰：『以志吾过』。
　　郡城税间架，又工人代石煆灰适当郡城脉；并力请当事禁止。八坝私税为商民害，屡革屡复；先生反复陈其弊，卒永革之。商民有谢者，拒不见。剡邑饥，王金如首建赈议，先生极力赞成其事。暑甚，感病；因念狱中苦热，致书当事，尽清宿禁。又念野多暴骨，招僧本原，资其衣食、器具，俾择地掩埋；远近无暴露者。
　　十一年（戊寅）
　　先生三十有七岁。家居。
　　有言狱囚因饥至病，多死者。捐己资，使僧恒监日熬粥；遍给郡邑狱，凡六所；病者，以药疗之。
　　浙卫运军弁苦累，旧制惟三江以备倭免运，诸弁以不均为言；先生谓数年后三江亦尽矣，无益运事，徒失备御耳。因力言于当事，谓『宜别求良法苏运力，不当违制攀援三江，因与俱尽』。札凡十余发，事获中止。先生入仕十余载，未尝以私干当事；所亲求一言，不可得。至地方利害，则奋身任之；辄尽言无隐，嫌怨不少避。
　　二月，登炉峰探石室，有诗。
　　三月，登螺峰，游浮峰寺，作王文成公宅题壁诗。
　　九月，为金家奕雪冤狱；家奕故素未尝通音问者也。
　　十二月，闻流寇警，乃博采古今守城法有成效者，辑「御寇」一书；编纂自此始。
　　十二年（己卯）
　　先生三十有八岁。家居。
　　正月一日，见族有困窘者；叹曰：『一叶之黄落，皆元气所不充。一夫之饥寒，亦吾心之未逮；况族党乎』！乃再增广赡资给之。又以族贫，不能延师，多废读；为立义学于宗祠。
　　六月，新居成，奉太夫人居焉。
　　远戚钱长吉以坟地鬻于先生，是时方客死，先生举券还之。越人以螺粪田，先生谓「是伤物命，致灾沴」；请当事设法禁绝。尝谓『吾辈留心圣学，空言无补，曷若行之以实』！因尽捐岁租济民缓急。
　　自乙亥得请归，至是巳五载。明制：职官病告，三年不痊，即与闲住。先生引例请黜，得旨：『命俟病痊后赴京补官，不限以期』；盖异数云（按毛传，以病假过八年自劾，请照过五年闲住限例；而诏起掌察。据此，以自劾为先生归后八年壬午事；今从旧谱）。
　　十三年（庚辰）
　　先生三十有九岁。
　　正月，提学许公平远校士至浙，慕先生品望，间道修谒，远嫌不见；屡请，终谢却之。
　　闰正月，太夫人病眩；日待汤药，眠食皆不暇。王金如病于四明，馈医药不绝。念春令百物滋生，使人多买水族放之；日以百斛计，资太夫人福。三月四日，太夫人无疾卒于内寝。先生痛绝，仅存余息。踰日，始少进粥；又数日，始食盐菜。居苫茨，无顷刻离。
　　夏四月，弟熊佳成进士。闻王金如病殁，为位以哭，为营葬事。
　　春、夏间，霪雨坏麦，米值骤腾；议救荒策十五条。当道及诸缙绅以先生居丧逾百日，力请出董其事；遂与余武贞先生行和籴法，使诸生领官票分粜郡城。婉劝四乡富室平粜，使自济其本土；而后设厂，日施粥，以期分给米石：全活无算。时海内大饥，先生欲推广行之；因再辑「古今救荒书」，通行远近。
　　八月，合葬太夫人于化山。值大雨，扶柩哭泥泞中；观者咸为感泣。入城谢吊，舟中梦呼救者。既醒，适屠肆将杀豕，恻然心动，市而放之；检行箧余金，与豕值适相当。至武林，所寓邻有鬻妻为娼偿逋者；先生出原价赎还，使归母家。太夫人遗产五十亩，先生以增祭产、赡邻族，不以自私。
　　时盗贼充斥，将力行保甲，士族多耻任其事；乃与同族兄副戎宁方自为正、副长以率之，保甲遂行。
　　十四年（辛巳）
　　先生四十岁。在家守制。
　　浙地自上年夏、秋并歉收，先生计本年必饥，作「救荒议」预为筹画。适雪十日不止，市绝爨烟，人心汹汹；数百里饥民群起为盗，劫掠郡邑。长官仓皇闭城；先生夜半入见当事，曰：『今日为饥民，明日为乱民矣！今日抢民粟，明日抢府库矣！今日乌合，明日必有奸民号召以狂骋矣！及今犹易散也』。即请部署，分领兵快出擒数人；余果奔散。再促夜发兵出城；山乡聚者见兵至，咸溃走。先生曰：『此医家急治其标法也。不速培本，则病复发，难疗矣』！于是以赈务自任。自春徂秋，致本部、道、守旁及宁、台官绅札计二百六十八通。先停征敛，俾有田者得专力捐赈。设官粜、民粜两法，借官银出籴外郡，而劝民间积榖者每石减价值三钱。春间分区计口给米，入夏设厂赈粥。
　　有自好不屑就食者，收值三之一，使有自市名。逐优人出境，以节冗食；禁种糯，令不得作酒。又多设药局、病坊，死道路者埋之、婴儿弃者收之。释狱中罪轻者，禁胥役无许下乡勾摄。赈事既毕，旌其捐赀及司理者；盖古今荒政无此详备云。
　　十五年（壬午）
　　先生四十有一岁。家居守制。
　　岁初，闻南部使至浙，酷督解户；先生愀然致书当事，言『南粮解役，无不破家。且岁荒民疲，必求宽假以延其余生』。因劝诸绅公揭公疏力请折价，民困遂苏；初不知意出先生也。二月，再延僧人恒监总掩骼事。又言之道使郑公，共置产为久计。
　　是春，次子理孙应童子试；邑令汪公奇其文，将列首选。先生介司理陈公，力辞；汪曰：『吾但知录才耳，非私先生也』。
　　明初，立税务平水，税竹木，山民苦之；既乃增赋革税，已百余年。诸税棍忽怂恿榷使者，欲复行旧例；先生力阻，乃止。
　　夏五月，米价复贵。连岁募赈，势不能再举；乃集诸绅设粥厂。六月，疫作；先生独捐己资，设药局于大善寺。自月初旬至于八月，又霪雨伤稼；先生斋宿虔祷，月晦获霁。郡邑当事以赎锾为赈金，先生仍任其事。
　　先是，六月服阕；九月，召掌河南道事。会兵警道梗，至十一月始闻命；即束装行。时贪风盛炽，乃作文誓于神曰：『古人清，畏人知；予不能信于世，不妨以自信者信人也』。濒行，道费无所出；适第三女受聘金，供舟车及都门薪水焉。初十日，启行；二十五日，渡河。抵沭阳，知京师戒严，传警甚急，无北行者；乃返淮上，图间道入都。值冬至，北向号泣曰：『主上焦劳，臣敢惜死哉』！同行泥之；先生曰：『不召，且当赴；义之所在，死生以之。况有朝命乎』！淮督史公可法使材官及武健各六人同途伴送，先生戎服介马杂其中以行——时闰十一月十三日也。十七日，至嵇家庄；民间传北骑（本作「大兵」，此从王编原本。下同）自德州下临清，先生不为沮。二十日，至穆陵关；次日，抵青州。兵使王公力言「北骑不远，必稍待」，材官辈亦迟疑；先生坚不听。二十四日，抵李家口，知河间已破；又传北骑在德州。二十五日，冒大雪行二十里，从者僵仆，买薪附火。过庆云，传沧州有警，宿败屋下。二十八日，过兴济——北骑所经地也，极目邱莽。自兴济抵青县，数日皆露宿。二十九日，夜抵静海；城闭，宿城堑边。十二月一日，至大王庄，津抚冯公元扬遣兵迎护，始获一午飧；盖旬日皆日中不食也（按先生自叙云：『设予不暂退淮上，则至沧津时，正北骑南下时也。予之迟，有天幸焉！及在淮，皆劝稍待；而予决意速发。杨信、临淄、安乐予过数日皆残破，是予之速，又有天幸！初欲改从西道，方行忽复从东，而西道之临清适破矣。过青州时，王公挽留甚力，予不留；未数日，攻青州。予之邀幸于天者，何多也）。
　　初四日，抵都门，释戎服。时都中讹传日至；先生备述途中闻见，人心稍定。初五日，见朝，旋莅任。有旨：命朝臣集议，定天下督、抚去留；先生建议谓「首易宣督，恐宣兵无统」；随上「慰谕宣兵」疏。当赴召时，总宪刘公念台、副宪张公二无、佥宪金公枢正皆一时正人；及入都，而刘、金二公并以直谏谴。先生上疏「请留清望直臣，俾为群僚表率」；会廷臣亦有继言者。上怒甚，责诸臣回奏；先生复上「释圣怒以开言路」疏，然终不能挽。张公又多病，先生势益孤而自任益力；又上「振起人心」疏，纠参各督、抚糜饷。又疏驳赵公石室书藏，伏机械。皆报可。
　　十六年（癸未）
　　先生四十二岁。
　　先是，佐办大计；至元旦，各省计册因警多未至，计典因不获举。先生叹息，谓「开国二百八十年来，至此一大变」！忧愤形于色。后计册渐至，手自披录。时上方欲申饬计典，督责部院甚严；先生上疏「请责成九卿台省先择其大贤、大不肖者听部院访核，庶可得其纲领」。二月，运河阻兵，疏请复海运。闻楚中流贼设伪官，踞荆、襄；即上「贼势叵测」疏。时台省中杨、廖方败，虑朝廷厌薄言路，又上「言官流品不清」疏。三月六日，帝从容忆及先生入都艰险状，召对文华殿，曲加慰谕；继询所历地方被兵情形，兼访剿贼策。先生条对称旨，赐茶饼，退。后即疏劾户部侍郎王正志「督饷山东，闻警辄移家避」；得旨速核。北骑还至边，京师解严，方举计典。四月二十八日，连上「大察」、「拾遗」诸疏，皆奉俞旨。时共掌科事者为吴公磊斋、塚宰为郑公元鹤，皆清正不阿，先生又虚心，不轻折人名爵；至平日盗虚名、负奥援者，则不得幸免焉。事竣，问遗莫敢及其门。
　　吏部吴昌时依附正人、窃声气，时方营入选司；适帝命台省敭历藩、臬后始入卿寺，昌时即借以讋慑。台省旧例：外转者二；昌时顿增至八。先生曰：『上意在练材，非外之也。余首篆，请身先之，可破重内轻外积见。然行之宜渐，不宜骤；恐骇观听，伤国体』。昌时阳唯唯应之。故事：台员升转，必由掌道牒送；昌时竟疏推六员。先生曰：『本朝掌故，自此隳矣』！遇昌时于朝，面叱其「招权骫法」，昌时又阳谢之；先生遂连疏言昌时奸邪状。举朝素慑昌时，见先生廷叱，皆咋舌走。时先生方以疏留掌院刘公为帝所忌，及闻累疏参驳，愈危之；然帝之疑昌时，亦自此始。廷臣黠者因群起共发昌时私，廷讯弃市。
　　计典既竣，例酬卿寺及台资列首者。先生以台例三差，缺一不可；至七月，乃具题上，随差刷南畿卷。乞休，不允。临行，再上三疏：一、抽丰游客；一、借贷富室；一、差役纵恶：皆切中当时大弊。帝览疏击节，命指其尤者。先生复以姓名上，并下于理。
　　八月十六日，出都。十月十三日，便道还家。值次兄德公丧，先生哭曰：『友爱，人之常情。吾兄每以明敏练达勖予不逮，爱我兼成我者，兄也；能不恸乎」！
　　十二月，东阳许都兵起；值会城巡抚未至、巡按已离境，人心惶惧。先生飞书留巡按，促巡抚返。巳乃亲冒风雪渡江，画方略；并荐司理陈公子龙监军，且密嘱曰：『收彼中大侠为用，以计召许都至会城正法』。先生入城，与当事共图固守，鼓励村落练乡兵；至贼就擒，乃罢。
　　十七年（本作「大清顺治元年」，此从王编原本）（甲申）
　　先生四十有三岁。
　　春，病发抵家，疾益甚；具疏请休。三月初旬，闻请不允。二十六日，力疾赴南畿。至吴门，闻李贼犯京城急，或劝且引病观变；先生曰：『时危，则君臣之义愈切；引疾不在此时也』。遂兼程进。帝后既殉国，凶问至，北望号恸，遂绝口不言疾。
　　四月，福藩避乱至淮，序当立；先生亟同史公可法等至舟次迎入南都，谒孝陵，居内守备府（按「明史」「福王传」：『四月庚寅，称监国；壬寅称伪号』。「明史稿」本传云：『五月朔，福王谒孝陵。越三日，监国』。今从「明史」）。王召诸臣议战守策；先生曰：『战守固今日要事，然纪法为立国之本、人心为纪法之本。亟宜颁大赉，以固人心；涣大号，以明纪法』。侃侃数百言，听者竦然。诸臣援宋高宗故事，拟以王为「兵马大元帅」；先生曰：『监国，本朝故典也；何远引为』！议遂定。诸臣方上「监国」宝，而侍郎吕大器初主立潞王，及是惧祸，欲献媚，请以后日即正大位；先生抗言曰：『监国，名极正。今日监国，明日登极，事如儿戏，何以服人心、谢江北诸将士乎？且群帅劝表未至，即有忠如陶侃者，尚以不豫定策为耻；况其他乎！既监国，则君臣分定。请俟王德及人、诸帅推戴而国服亦满，斯时始议其仪，未晚也』。从之。又二日，疏陈致治大本，语甚剀切；王嘉纳之。是时群小欲以正位邀功，驾言史公阻挠有二心；史公惧，不敢坚主先生议。先生又上三事于阁臣：一、先帝殉社稷，须崇美諡；一、监国选后妃，须俟圣母迎至后；一、臣子遇非常变，不可藉是逾格升迁。众议欲授先生节钺（按毛传：『可法虽是彪佳言，不敢持；遂以民变，谓彪佳素德苏，出彪佳安抚苏州』。今从「旧谱」），先生不可；又欲循格转京卿，先生曰：『予台资十三年，卿寺固非越分。但乘变转阶，义不忍为』！因自请仍旧衔。
　　适高杰兵扰扬州，士民奔避江南，奸民乘机剽敓；廷议以先生尝按吴、有威望，遂推往宣谕。初八日，命下；次日，行。抵句容，闻吴城昼闭；先生露布郡邑，言「国已有长君，今奉命安抚」。吴人闻先生复临，皆惊喜相告。时天久不雨，先生至，即步祷赤日中，雨大沛；人呼为「军门雨」。抵京口，即设先帝后位，集绅士哭临；并以「江北固守，中原无寇」播告所属，出见难民，多方安辑。次日，大集郡人，遍询地方疾苦，释狱囚之可矜者数十人。至丹阳，宣诏，首举忠孝大义；且榜于途曰：『叛逆不可名，忠义不可矜；有借锄逆以逞私怨、借勤王以聚匪徒者，法必诛，毋赦』！时械乱民至，立斩三人。抵宜兴，士民焚香迎数十里，先生停车慰劳之。入县，枭逆奴数人以徇。所至宣布赦文，甄别有司贤否；于是诸邑倡乱者皆敛迹。
　　王既称号后，迁先生大理寺丞，擢右佥都御史，转苏松督。疏辞，请终安抚事；遂巡抚江南。及抵苏州，合属迎谒；首以「忘身乃保身、忘家乃保家」二语谕之。苏州诸生以其乡少詹事项煜等从贼，作檄致讨；奸民和之，焚劫煜与大理寺正钱位坤、通政司参议宋学礼、礼部员外郎汤有庆四家，荡洗无遗。先生置首乱者于法。常熟乱民亦以时敏从贼，焚毁其三代四棺之未葬者；先生斩三人、鞭死数人，乱始定。因上言请将从逆诸臣议罪，使士庶无所藉口，则焚掠之徒可加等治；王允其请。嘉定令恃虚名狂恣，遽斥之；松江别驾朱某贪纵，庭褫其冠，禁之狱：人大快。嘉定华生拷奴酷，遂激变；各大姓奴同时起，缚主杖之，踞坐索身券，或杀、或辱。所至数万人，百里内如沸。先生密发标兵，授苏道方略，悉擒之，斩凶首数十人，磔尸；令曰：『故主乞哀者贷死』！于是诸奴亲属皆膝行搏颡主庭，愿纳券，服役如初。
　　六月二十三日，抵苏松巡抚任。疏言：『国难方张，贼仇未复；皇上为乾坤再造之主，微臣有股肱三辅之任。以地形，则负海枕江；以民力，则三空四尽；以习俗，则士嚣民顽；以吏治，则文恬武嬉：整顿最难，补苴无策。臣于此不敢自有其身家，惟与士民共身家；不敢自有其性命，惟与将吏共性命。夫身家尚不自有，又何有货贿！性命尚不自有，又何有情面！此臣剖心沥血之诚，可矢诸天日者也。惟是赋才既庸，具识复闇；军旅未习，学问未深。共济必藉夫贤才，固圉必资其劲旅；凡请补将吏、调济军需，自当勉图其所急，要非旧贯之可拘。倘不稍宽文法，恐难转布微诚；如掣肘之未除，纵鞠躬而无补。伏乞言无微而不收，事有呼而必应；庶涓埃可效，而驽力可勉也』。疏入，识者以为切中当时情事。
　　有吴遵者，谋不轨，禁之县狱；每言愿见先生，有所陈而死；为先生所拒，不得见，则以吴昌时往来密札，令其子献之朝。先生命县令索毁之，曰：『吾不为已甚也』。
　　二十八日，出誓师，以上下名分激励将帅；每一出语，涕泪横流，将士呼声动地。召募兵勇，中上格者为冲锋兵，得百人；次为选锋标兵，得五百人；有绝力而知兵法者拔为亲将，得二十人：一时壁垒为南兵之冠。
　　诏设厂卫缉事官，先生上言：『洪武初，官民有犯，或收系锦衣卫，当事者因非法凌虐；高皇帝乃于二十年焚其刑具，送囚刑部：是祖制原无诏狱也。后乃以罗织为事，虽朝廷爪牙，实权奸鹰狗；举朝尽知其枉，而法司无敢雪。惨酷等来、周，平反无徐、杜：此诏狱之弊也。洪武十五年，改仪銮司为锦衣卫，专掌直驾等事，未尝令缉事也。永乐间，诏立东厂，始开告密门。无籍凶徒，投为厮役。赤手钜万，飞诬遍及；善良招承，出于私拷：怨愤满乎京畿。欲绝苞苴，而苞苴弥盛；欲清奸宄，而奸宄益多：此缉事之弊也。若夫刑不上大夫，祖宗忠厚立国之本。及逆瑾用事，始去衣受杖；刑章不归司败，扑责多及直臣。本无可杀之罪，乃蒙必死之刑；血溅玉堦、肉飞金陛，班行削色，气短神摇。即恤录随颁，已魂惊骨散矣！朝廷徒受愎谏之名，天下反归忠直之誉：此廷杖之弊也』。疏奏，大学士姜曰广拟俞旨，群奄共挠之；曰广抗疏力争曰：『缉事不除，宗社且不可知，何厂卫之有』！乃命改归五城御史随时体访。
　　督辅史公可法部将陈可立、刘肇基、张应梦、于永绶驻京口，浙江入卫都司黄之奎亦部水陆兵三、四千戍其地。之奎驭军严；四将兵恣横，刃伤民，浙兵缚而投之江，遂有隙。已而守备李大开统浙兵斫镇兵马，镇兵遂与相击，射杀大开；乱兵大焚掠，死者四百人，民财罄尽。先生疾至，而永绶等已遁去。先生劾治四将罪，有旨命四将赴可法军前听核；不能罪也。先生行视被难家，賙恤备至；民咸悦。四镇欲寄家江南、开藩江北，以地富饶，且可避北骑。先生至京口，调诸路防兵，抚台浙溃卒；每撤舆从，杂诸将中阅地方要害，沿口百里周设营寨，旬日军声大振。四镇惮先生威，以书通问。先生报书，感以大义；自是，无一卒渡江内扰者。
　　初，兴平兵攫丹阳市钱，浙兵勤王者不平，斗而伤，军民大噪，城闭。先生率所募军驰至，斩兴平兵。兴平伯高杰方据瓜洲，最号跋扈；夙惮先生威。至是，忌之；扬言且移兵丹阳以哃先生。先生却以牒，复约会杰于大观楼；楼在瓜步，杰谓先生必不至。至期，风雨大作，杰笑曰：『祁抚不至有辞矣』！顷之，先生从隔江扬帆破浪，顷刻达岸，挝鼓入。杰闻之，大骇；衷甲出迎。及门，见先生角巾单衣，携胥、隶各一人；又大喜，遽挥卫士去，劳且拜，坐语久之。先生披肝膈，勉以忠义，共奖王室；杰叹曰：『公钜人也！杰阅人多矣；如公，杰甘为死！公一日在吴，杰一日遵公约』。因指江誓曰：『敢越尺寸以溷公者，有如此江』！亟呼置酒；先生以国变辞，遂共饭而别。初，先生将行，或谋伏兵金山、或谋以勇士充胥吏为备；先生并笑谢焉。
　　尝设笥于辕门，书曰：『直言规本院者，投左笥；悉心议利弊者，投右笥』。日收数十通，摘可采者汇为书。尤喜招礼贤士，于署左设馆；客至，起居、服膳悉以官董之。疏言：『三吴财赋甲天下，纷丝缕结。自先臣周忱创立平米法，归并杂项名目，百姓便之。此后再造「经赋册」、「赋役全书」皆因其法，而酌斟捐益，最为详明。近则舞文去籍，侵侔万端。其弊在税徭增减，官民不相闻、上下不相晓；奸胥恣其侵欺，顽户因而拖欠。况今西北陷没，财赋皆取给东南，供输非旧贯可守。如一起解也，有改北为南者、改本为折者；一存留也，有改设取为额派者、改东府为西府者。且或蠲、或减、或加、或裁，种种多绪。旧兵、新兵额饷，尤须早计。其要在定「经赋册」、编「易知单」，然非专官开局，不能清整。臣请委官设局，取四府赋役、会计等册，为纲为目、为经为纬，一切责成裁定，刊刻成书；再请本地贤臣共相讲求，必图至当。臣非不乐因循、好为多事，诚以琴瑟不调，必解弦而更张；则此地此时，有必不容已者也』。王览疏，遽报可。
　　十二月，先生引疾归。抚吴半载，军务倥偬；日则延见将吏、夜则批阅公牍，漏下三十刻方就寝，未明即起。每不暇食，食亦不时。当监国时，先生尝荐用吴公甡；后吴抚晋，发巡方张孙振贪墨，坐辟。及寇变，张逃至南都，夤入台班，憾吴并及先生。阮大钺，阉党也；诸生顾杲尝为文斥之走。先生聘杲入礼贤馆，阮亦衔之。刘公念台尝疏参马士英，马以先生为刘同里，交契且久，寓丹阳，因疑先生实与闻；抚吴又无所遗赂，嗾其私人朱统■〈金奥〉疏纠先生。而丹徒张捷居里时，恨先生接待之疏；时方为吏部，与孙振并希指诬劾先生阻登极议、贰于潞藩。适先生疏革厂卫，诸奸又怂恿宗室无赖疏斥先生谋蔽耳目。先生皆不与辨，引疾愈力，且疏辞定策功所陞都察院右副都御史；得旨：『回籍调理』——实十二月十五日也。行李萧然，将士号泣攀挽，几不得行。二十一日，至浙，过家门不入；拏小舟，见兄季超于云门山舍。除夕，始还。
　　弘光元年（本作「顺治二年」，此从王编原本）（乙酉）
　　先生四十有四岁。家居。见朝政日紊，叹曰：『南都即燕都续矣！故居邻孔道，将扰于兵；死，吾分也，但当择地』！乃就季兄谋，挈家入云门山东二十里之傅家■〈山奥〉居焉。
　　五月，闻北骑南下，托言夫人病，豫买榇寄古庙中。五月，北骑始渡江，南都不守；先生曰：『此地顷刻榛荆矣，安所得西山薇哉』！或劝『服黄冠，游台、荡间以观时变；事果不可为，徐为谢叠山，固未迟也』！先生以迹涉苟免，弗应。
　　六月，福王北去；王太妃至杭，命潞王监国。黄公石斋请亟设苏松总督，王命议可用者；少宰王公东里方间关至杭，首以先生上，且云『吴门万口惜先生早解兵柄；今使往，十万众可立集也』。王遂起先生少司马，将付旄节出督苏、松。值北骑奄至，不果行。
　　贝勒（按毛先生撰刘宗周传：『王师入浙，将军孛罗征宗周』；又先生传云：『大兵下江南，贝勒以币聘宗周、彪佳』。所称贝勒，当指孛罗也）闻先生名望，以书币聘；却之。
　　闰六月初四日，闻有渡江迎谒者；先生密谓季兄曰：『此其时矣』！即遣人将榇至化山。既而曰：『暑甚，不若决于寓山，可速殓』！绐夫人、公子曰：『举国趋降，吾不能安卧；不若面辞以疾，当得归』。乃携公子出山。先，已绝粒三日。居常忧国，每奋激涕零；至是，神色怡然，众咸疑之。至寓山，登四负堂，顾谓公子曰：『尔翁无大失德，惟耽泉石，多营土木耳。昔文信国临终贻书其弟，嘱以所居文山为寺；吾欲效之，汝当成吾志』！晚，乃命酒，偕幼弟翁艾、犹子奕远、山人祝季远饮数卮。有顷，绐公子及童仆曰：『若辈今日来山，倦宜早休；明日且早起，理舟楫。吾尚少俟也』。诸人既先寝，遂携两人至厅事曰「瓶隐」者；谈次，悉数古今慷慨死节及从容就义者，谓『当时半赖朋友助成；阻之者，非人类也』。季远漫应之。忽诘奕远曰：『倘吾遂死，汝将如何』？答曰：『殓忠骨、妥忠魂，诸弟、幼侄之责也』。先生颔之；曰：『夜深，且归；晨来，有事嘱汝』。随解箧中金，赠季远曰：『用资爇香、煮茶费』。坐槛上，再啜茶；问漏下几刻？曰：『二鼓』。先生徐步廊下，星光微明；望南山，笑曰：『山川、人物，皆属幻影；山川无改，而人生已焂忽一世矣』！入室，指点琴书，曰：『此皆故迹也』！笑谓季远曰：『吾所交，惟君差朴愿。日后殉节，子能为我一助乎』？因手作投缳状示之。季远谢不敢；先生笑曰：『固知子不能耳』！遂趺坐一榻，闭目良久；曰：『死果难如此耶』！乃促季远卧，仍至瓶隐。其南为太翁行祠，一门去水近；季远梦中闻启户声，起视，祠门已开，一烛置门后，像前炷香三，尚爇。案留一纸，则告别先祖文也。急入瓶隐，门亦洞开；案上亦置大函一、小函三。季远遽号曰：『不意先生今夕即殉节时』！公子睡未熟，闻声惊起，一恸闷绝。奕远闻，亦起；急呼渔舟求之深水，不可得。迨晓，见梅花阁前石梯水际，露角巾数寸；趋视先生正襟垂手敛足坐，水才及额，有笑容。于是公子渐苏，开读遗书。大函藏遗嘱三、诗一，三小函则别兄季超及妻、及叔梅源，皆是夕手书也。遗命『遭大变，死有余愧！勿悬旌、勿求志传、勿受吊殓、勿用冠裳』！殓时方酷暑，颜色如平时。方先生抚吴，署后一池久淤；于军兴旁午、日不暇给时，忽兴工浚之，人以为疑。先生从容谓兄季超曰：『兄知我者，今强寇满于外、奸党盈于内、骄帅垂涎江左，济则社稷灵也；不济，则弟将率将士决死战耳』。因指池曰：『吾战死，妻子其归此乎』！盖是时已蓄心死志矣。
　　逮鲁王监国，赠先生少保兼太子太保、兵部尚书，諡「忠毅」；予祭七坛，造茔赐葬。隆武立闽中，设先生及刘公念台位，撰文以奠；晋赠少傅兼太子太保、兵部尚书，諡「忠敏」。以六月二十四日葬亭山之阳。清乾隆四十一年，命辑「胜朝殉节诸臣录」，以先生廉静自守、抚辑有方，绩着居官、节全临难，得赐专諡曰「忠惠」（按先生司理莆阳，虑闽人语近侏离，豫遣人潜往买二婢，询其乡音；及升厅事，胥吏多操土语侮之，先生佯不知。浃旬后，按籍遍召在官人至，一一声其罪；众惊以为神。殉节之夕，题所居案曰：『图功为其难，洁身为其易；吾为其易者，聊存洁身志。含笑入九泉，浩气留天地』！又书曰：『已治棺寄蕺山戒珠寺，可取以殓我』！卒后，葬于密园旁舍；以池馆为寺，塑先生像于堂。先生美风采；夫人商氏名景兰，吏部尚书周祚女，亦有令仪。闺门唱随，乡党有「金童玉女」之目。伉俪相重，未尝有妾媵。先生死节，夫人年仅四十有二；教其二子理孙、班孙、三女德渊、德琼、德茞及子妇张德蕙、朱德蓉为诗，皆工。先生一兄，曰元孺。两弟，曰骏佳，字季超，工小楷；曰豸佳，字止祥，名着复社，书画酷肖董文敏。长侄鸿孙，字奕远，亦善诗。理孙，字奕庆；班孙，字奕喜，有「紫芝轩集」行世。德渊，嫁姜廷梧。德蕙字楚纕，谕德元忭孙，理孙室；德蓉字赵璧，太师燮元孙，班孙室。原谱叙先生后人，甚略；重编时，舟次携书少，无从考据。既返会城，偶检秀水朱先生所辑「明诗综」「诗话」中杂载数条，并可采；刻已竣，不复追改，因荟于末。先据原谱，以豸佳为先生仲兄；今改从「诗综」云）。
　　盖有一代之伟人，必有千秋之峻业；有千秋之峻业，必有百世之令名：则年谱尚矣。其为书也，简而质；其立旨也，约而周。行藏则月纪年编，时事则条分缕析。推原「史记」，宗功见表于世家；比例「春秋」，论定胥彰乎本传。盖丰功亮节、善政流风，将于是着焉。有明祁忠惠公者，吾友小峰之七世祖也。公忠体国，孝友型家；日星仰曜于长天，山斗望尊于后禩。抚时■〈难，喜代隹〉之未济，太息陈词；惊国难之俄传，从容就义。节完胜国，气正流形；伸毅魄于廿四人中，更諡名于二百载后：此「忠」焉之所以卫难，而「惠」也之所以养民。嗟乎！生不逢时，殁宁择地；弗为徼幸之幸，安取近名之名。止水未深，露髻现三闾之额；寓山不改，密园垂「四负」之颜。譬诸老屋数椽，尚幸灵光之在；况此遗编一帙，能忘硕果之存乎！岁春客羊城，与小峰同寓胡君昼堂行馆；暇日出公「纪年录」，自叹无力刊行。昼堂，公甥裔也；慨任共事。惟嫌原本传抄颇多支蔓，授为厘定；谊不获辞。然又自愧荒芜，转乞梁君章冉同加编葺；繁者芟之、谬者正之、漏者补之。业既卒，叹此编之沦置久矣，因感昼堂之能好义、闻小峰之克承先志，而公之灵爽实式凭之！至生平大节，已悉卷中，无复赘言。仅述所由，识诸编末。从知考父五篇，瓣香未坠；将见吉光片羽，鸿宝同珍。伸野奠于柳堂，文信国铭传衣带；慰泥封于梅岭，史道邻志记冠裳：要皆贞若鼎姫、寿弥金石矣。是公之为人，虽不系重于此；然千秋之业、百代之名，得不藉以传示来兹也哉！
　　道光十有七年端五，武陵后学龚沅跋。
　　忠惠公钟两间之正气，成一代之完人；大节荣名，具详正史。自纯皇帝更定易名之典，然后知一字华衮，宠溢千秋；即草野颛蒙，莫不闻而感泣，况其子若孙哉！先曾大母为公女孙，蕃垂髫时，常随先子暨世父得嬉戏于梅墅里第；故家乔木，芘荫为多。寓山密园又为平生游钓之地，芳馨未歇，景仰弥殷。厥后焚弃诗书，飘零湖海；二十年来，未获重瞻遗像。每一念及，辄用怃然！今岁春仲，自瀛洲抵粤，会将改馆环珠。适公七世孙小峰表兄亦来从英州，启行箧，出示王季重先生所撰「年谱」一卷；盖至是，始畅悉公一生立身行事、出处授命之足以昭昭于天地间者。顾原谱颇多支蔓漶灭，爰属武陵龚茂才芷舫、顺德梁学博章冉删补订正；遂竭绵力，以付剞劂。后之览者，可恍然于忠臣孝子早有卓识、定力；至其从容就义，大都从持身养性中来。而圣朝阐发幽光，纤微必录；廓然大公之量，为万古所希有也。
　　丁酉三月中旬又一日，将就道，倚装敬书其后。山阴胡蕃。


