岳游纪行录 明 湛若水 撰

　　嘉靖二十三年八月初九日辰时，在西樵发舟，作发南岳初程诗云：
　　朝出樵山云，暮登祝融峰。问之何神速？此在一念中。夫子示何远？精意有潜通。圣途虽万里，谁道末由从？
　　是夜宿于西南。
　　初十日，卯时发舟。未时，至胥江驿宿。
　　十一日辰时，发舟。未时，过回岐驿。夜宿大燕江洲。
　　十二日辰时，发舟。午时至清远县，宿于东林寺前。李庭清来见，馈鹅酒，辞鹅，留酒犒夫。
　　有诗云：东林寺傍看月眠，月光水色浑同天。此时此景说不得，不是吾心未发前。
　　寄回惕斋兼呈行素兄、伍别驾春山、及来之家书、及春芳、及诸仆治工程。十三日辰时，发舟。午时，过清远峡，登飞来寺。
　　诗云：归时曾憩半云亭，屈指于今越几星。重到肃容看老树，人传此树阅人灵。
　　是夜宿于横石矶，驿对沙。
　　十四日，辰时，发舟。午时，过大庙峡，有感诗云：文敏霍渭  曾祛大厢祠，一时祛去广人疑。如今妖怪寰区满，争得斯人一扫之？
　　是夜阻风，宿峡中，绝句云：
　　波心怪石波涛生，万[斛之舟不]敢行。系舟寂[寂惊]风怒，伏枕漫漫听雨声。
　　十五日，卯时，发舟■■，与薛中离论古太极图云。
　　承示图书质疑，良工之心亦独苦矣。中间伊川未可深非，「体用一源，[显微]无间」，非深于道者，孰能发前圣所未发乎？水初[学时，梦]见伊川于山坡，衣冠严整，吾心惕然。告予以[明道]先生后头来。岂非欲人先学伊川，有卓立可学明道乎？其余议论多中者，其小未合[且置]之。水谓欲求方圆，须得规矩，若不得规矩，安求方[圆？此]其急务也。大抵足下此书只以古太极图为主而损益之也。今据[古太极图]二，其一图黑白各在上下之稍东稍西起[者，以为未]见根阴根阳之义；其一图黑白各在上下之中[起]者，以为见根阴根阳之义，而未见互藏其[宅]，是根一也，宅又一也。思之则诚若有所疑者，盖太极者，乃至极之理，此理初何形象？濂溪不得已而画之[一]圈，亦已多矣。图说曰：「无极而太极。」太极者，至理也；无极者，以言其无穷尽也，道体本无穷尽也，故曰：「太极本无极也。」何等易见！而朱子以为太极之上不可无无极[时，陆则]以为不宜于太极之上加无极，皆[未]之察耳，[而争辩互动]。数百言，可乎？太极者，至理浑然[未]分之[时也，今所传古太极]，图则于未分之时而强加之以黑[白]，惑矣。夫[太]极未形，一理浑然[黑白何分]，阴阳何判？其此图有分有判者，此乃二仪图也，非大极图也，盖后儒好事者为之，伪称古图也。盖有不知而作者，此之谓也。执事何据而论之？若是古图，则濂溪、程、张、朱、陆诸大儒何不一言及之耶？其余则似过于分析配合，又突过于紫阳之上矣。吾独爱濂溪、明道之浑沦，其后惟吾白沙先生复得此意，其或继周者，则白沙可也。且执事以为发明周子原一之义。夫主静者，主一也，其见是矣。然而周子大极图只一圈，而足下古大极图分黑白，阴阳分配，是为发明周子乎？心即性也，性即理也，性者，心之生理也，心性一也。而分心图性图为二，可乎？心图性图之下又为一大图，左二而右一，何指乎？若谓阴左而阳右，阴阳反易其位矣，岂以心为阴，以性为阳耶？皆不可晓也。足下所急，在求孟子勿忘勿助之规矩，而方圆自得。以足下之才力，涵养至六七十为之，未晚也。感执事质疑之义，故有以答执事，固非好(辨)[辩]也，不得已也。谨启。
　　与叔辉仲通自正诸同志论图书云：天地间物皆具奇偶象数，而图书又象数之显然者也。圣人因其象数之显然而至理寓焉，故一见而感触，遂画一奇为－，－者阳也；一偶为■，■者阴也。因而重之，又重之，三画以成八卦，卦以成易。伊川见卖兔者曰：「此兔亦可以画卦。」知易者也。盖兔首尾皆奇，四足画偶，奇偶即具阴阳，亦可画卦，非止图书也。学者宜体易理以有诸己而已矣。故图书者，圣人画卦之刍狗也。后儒未能体易理，汲汲焉理会图书，分析配合，是求之圣人画卦之刍狗也，岂不误哉！伊川诘尧夫：「知易数为知天？知易理为知天？」今图书，易数之类也，故周、程只是学易，未曾理会图书，可知矣。且若以兔画卦，亦将何以分析配合乎？况伏羲河图出于千载之上，不必待洛书而乃着。大禹洛书出于千载之下，不必追征于河图而后明。又况未见图书以前，未有一画，古之圣神何以明道也？故圣人之学，求以明其道而已；欲明其道，求诸吾心而已，不必纷纷之支离也。
　　未时，过滇阳峡。是夜，宿于峡口。
　　十六日，卯时，发舟。午时，至英德县。申时，英德换小船。是夜，泊江湾村，作小船诗云：
　　小船初逼塞，良久亦自安。始知容膝外，长物何用宽？宽者心之侈，广厦与楼船。愿回侈外心，独以无物观。
　　十七日，鸡鸣，发舟。申时，至清溪，吊黄照府朝仪绣。
　　十八日，观潮水山灵泉，作诗，有序，云：清溪潮水山灵泉，照府黄生朝仪绣兄弟昔年所与甘泉子之泉也。或如龙蛰，或如雷声，倏忽无时，天下之泉之灵之奇者也。甲辰秋八月十八日，予西游南岳，过而重观焉。赋绝句云：清溪灵泉天下奇，变化疾徐人叵知。泉头尽日观生坐，翕辟天机天所为。
　　十九日，在清溪。
　　申时，发舟。候柬之舟至，同宿清净滩。
　　二十日，发舟。是夜，至蒙驿宿焉。
　　二十一日，发舟，至虎榜山，作怀岳诗云：西游脚底是青天，身世萧条似老禅。人世万缘挥手谢，五峰明月抱云眠。
　　是夜，宿河西尾。
　　二十二日，辰刻，发舟。巳时，至韶州。观曲江武溪二水合流诗云：
　　庾郴岭下合为流，到海滔滔势未休。尽道源泉山下出，岂知升降与沉浮山气蒸为云雨，亦同此理。。
　　太守陈楼山绍以舟迎于滩下，登南熏楼，还拜，太守辞去。先生遂诣府门外，投刺而不入。遂至帽峰精舍，坐忠信堂，登存息台亭小憩。帽峰精舍诗云：
　　历升忠信阶，端默息存台。入怀一水近，招手群山来。山水如有意，绸缪讵忘怀？芙蓉临曲江，偏为行人开。
　　赴太守席于帽峰之巅，凤来之亭，而同府朱君怀干、通判濮君樟与焉。须臾而散，登舟。是夜宿于舟中。
　　二十三日，早发，舟至城西武溪，太守陈君、同府朱君、■府濮君追送于此别。廉州胡太守鳌来见于舟次。舟■发，而城中诸子邓君煦、黄君■、谭君绍松、黄君城以贽造江  ，则无及矣。武溪道中吟二首：
　　朝发芙蓉馆，遵行曲江曲。乱河过武溪，道流戒欲速。山川郁绸缪，纷乱心目。百凡以我观，观生意自足。
　　行行武溪道，山水何阻修。蹊山足虎豹，泳水防龙虬。百滩上百盘，盘上复平流。高以揣平地，奚啻万丈头。忽见水底月，有如天上游。
　　是夜宿下园村。
　　二十四日，鸡鸣，舟发，有过第五滩诸滩吟云：
　　滩以第五名，可以知其它。涛声如殷雷，悬流如天河。又如建瓴水，直下不能波。篙师皆竦息，舟人为不歌。非因访岳行，宁知遇坎多？存心诚敬者，天险如吾何？
　　是夜，宿于安口村。
　　二十五日，鸡鸣，发舟。是日未时，至乐昌县，访骆君举尧知。君举请从南岳之游，即换小艇发。夜宿于定花滩。
　　二十六日，鸡鸣，发舟。作乐昌至宜章吟二首。
　　武水来无路，悠悠到县前。山屏围匝地，江庵[倒窥]■■天。城郭犹自朴，民风讵有迁？十室多忠信，从来产异贤。
　　武水来无路，随行渐有通。百苇[两山]夹，一苇万峰中。航受三五辈，篙[刺]湾[弓]同。[裙裈无二]制即  外加褶为裙。，滩泷愤捷工。
　　武溪峡中吾以为马伏波所咏武溪词当是此溪也。若与浈水合者，何深之有？：平生壮游志，兹游绝奇胜。乘此上天槎，星源恣游泳。下看南极星，仰瞻北辰近。高鸟声不闻，幽花色自靓。
　　武溪过百曲吟：
　　武夷有九曲，天下称奇绝。武溪过百曲，世人曾未知。人杰地乃灵，以远多见遗。万峰虬不断，一水交  纡穷日之力。群鸟皆在下，不见一鸟飞实事也。想此地高，不便觅食也。所以清高境，宜与高人栖。吾欲小结构，于岳为中逵。
　　是夜宿于管铺。
　　二十七日，鸡鸣，舟发。巳时，至平石村，由陆路至宜章。答宜章男子问：
　　行行宜章道，邂逅一男子。谬呼我老爷，何由至于此？予讶答之云：子勿误称谓。我家住罗浮，朱明一道士。老耄近百年，不自记名氏。昨者祝融君，寄声苦招致。翩翩张紫盖，缈缈驾云骑，飘飘御天风，炯炯碧瞳使。冥冥天际来，(鸟)[乌]用谁何是？
　　申时，至宜章县，宿普化寺。承县尹章海涯季夜饮云：
　　手持白羽扇，头戴碧纶巾。眼希全岳色，身带罗浮云。蔼蔼贤明府，遮道问殷勤。恍惚平生知，夙昔游成均。嘉筵就佛灯，割鸡杂众珍。鼓吹发碧落，弦歌亦渐闻。欢乐意未尽，抗手别高旻。
　　二十八日，辰时，由陆路夜至郴州。
　　二十九日，下船，郴州州守黄君芝、田宗器、二守钟君班田卿惕焉，以予舟小且漏，诗以答之云：
　　泛泛郴江船，亦受两三人。上漏与下湿，毛衣也盖身。辛苦百千状，吾亦甘吾心。多谢二郡主，无劳大殷勤。
　　是夜宿于郴江口。
　　三十日，辰时，发舟。郴江口见江岸野生芙蓉诗云：
　　江岸芙蓉如盛装，花光为色叶为裳。不妨远地无人采，独自临风弄晚芳。
　　过三山矶，石壁甚奇，有诗云：
　　峭壁天地设，谁能斩削之？飞砂与坠砾，不见落江湄。壁立几千尺，彷佛是浯溪。或者神磨崖，与颂太平碑。
　　申时，过永兴县。闭蓬坚却县官仪  迎接。门人李参议、吴仲谦追会于双江庙。是夜宿于双江庙。九月初一日，鸡鸣，舟发。午过耒阳，峻拒县官迎见。挽船一里，必挥去鼓吹夫皁，乃容一见。
　　耒阳道中见白鸟卑飞，掠船先去，若有意者，作诗云：
　　有鸟翩翩贴水飞，掠船历历度斜晖。看君何处神君使，碧玉为髀白锦衣。
　　是夜，宿于大悲寺前。
　　初二日，鸡鸣，发舟。巳刻中路，遇宝庆陈二守疏次子，附回平安书一封。作折山高歌：
　　折山之高高莫俦，刺天拔地，人莫知由。郴章平地在上游，一水千里趍衡州，不能一里二里五里十里急滩流。等之折山之一在岳头，方寸之木高岑楼。始知为山不在高，有人则名，名则呼岳，祀乃崇封禅褒。精气磅礡藏灵修，嗟哉！为人亦如是，形体心性无乃异，九尺四寸食粟耳，践形惟肖肖天地。
　　过圆沙州望岳诗云：
　　怀岳于今五十年，丹青形影梦中传。今朝独立船头望，神色何如未见前。
　　酉刻，至衡州。作怀祝岣嵝宪副咏诗云：
　　岣嵝相期岣嵝峰，我来双袖驭天风。书堂独锁人何在？云隔巫山几万重。
　　夜宿于江下滩。
　　初三日，巳时，舟发。
　　作衡州叹：
　　嗟哉行路难，路难由。陆无辀、水不可舟。自昏达旦长，淹留彼荒洲。呜呼！嗟哉行路难，路难由。
　　壁虱自讼：
　　壁虱豺狼皆啮人，嗟予有患有吾身。直须坐到无身处，无我无人无怨嗔。
　　将登南岳作祭告山神文：
　　维嘉靖二十三年，岁次甲辰，九月丁酉朔，越初五日辛丑。前资政大夫南京兵部尚书参赞机务湛若水，携弟子骆尧知、黄云淡、周荣朱、朱子祥，祭告于南岳衡山之神曰：余自三十年以来，怀游名岳，或欲行而未遂，或中道而阻征者，五十霜星。夫怀之久者，其积必诚，岂伊一时暂见而兴者，可与京哉？自罗浮之朱明，■三千里之遥程，劬山行而水宿，历艰难之伶俜。夫来之远者，其意必专而精，岂伊宦游东西，过此而遂登者，可与同情哉？瞻彼衡山之高高不知其几千万仞，兽不能奔，鸟不能腾。夫土之高大者，其神必灵，岂伊丘垤培塿之峥嵘者，不足与同年而称也！夫以天下之精诚而叩天，天下之山之神之至灵，宜有念而必通，将无感而不应，如一人之身，同体而相成。是故人与天地为心，以日月为(晴)[睛]，以山川为之百体，为之首脊背(鹰)[膺]，为之  衡，故同体相成者，痛痒相关，刺之必惊。矧夫名岳为天地之结凝，磅礡郁积而钟英，与人为一气之降升，宜乎精诚之易达，而明神之灵应为可征也。水等一月而来，七日而戒，三日而斋，然后踧踖而敢登，神其鉴矜，勿云而后开，勿雨而后晴，如韩公之作难以逞能也。尔其俾予之游，将与天而同清，与地而同宁，与日月而同明。吾将叩祝融峰名之灵，启朱陵洞名之扃，挹回雁峰名之翎，登岣嵝峰名之亭。抚紫盖峰名之冥冥，扶天柱峰名而天擎，坐青玉坛名之坛层。下看南极之星，观一勺之洞庭，呼吸乎翕辟之风霆。叹逝者之如斯，俯万化之流形，览宇宙于一瞬，与日月四时之运行。峻极于万物之发育，而生生不息，以昼夜而不停者，夫然后信人与天地万物之同体而别名也。惟尔明神，尚鉴听之。
　　未时，过七里驿。是夜宿于小虎塘。
　　初四日，鸡鸣，舟发。辰时，过霞流驿。午刻，到衡山县，宿于安宝观。
　　谢衡山章明府宣诗云：
　　舍舟借乘床，多谢贤地主。左右我后先，憩我以安宝。自宝还自安，宇宙共今古。初程已惬心，何况百幽讨。怀此五十年，远来岂虚负？脂车宵息途，凌晨事高举。
　　初五日，由陆入岳，过桐木里，闻桂香，登桐冈书堂诗云：
　　天风吹月桂，飘飘袭我裳。试问此何里？答云桐木冈见志书。命仆且停车，登陟桐冈堂上舍杨君书堂。满庭忘桂发，善士本来香有司表扬之庐曰善士。采花勿采枝，采枝恐枝伤。何以恐枝伤？昔人所遗芳。
　　午至岳庙莅牲祭，告山神。
　　初六日，早登山，到祝融峰上封寺。诗云：
　　岳峰七十二，特出惟祝融。耸立如大人，诸峰列儿童。绠车上天门，扳藤到上封。冥冥云雾外，杳杳空蒙中。泠泠餐宿露，飘飘御天风。洒落诸天表，境尽意无穷。
　　是夜，宿祝融峰。诗云：
　　我年跻八十，强半怀衡山。于兹惬所愿，谁能不为欢？雾行衣袂湿，云卧衿枕寒。清高万籁寂，神明中夜存。一声闻天鸡，红日跃海门。
　　初七日，晓同黄云淡、周荣朱登峰嵿望月台，题名。由叉路至玄明洞。诗云：
　　玄明元明宅，佳名符在昔。夫何志公徒，先我驻飞锡？邺侯非我辈，藏书但周易。
　　不见煨芋人，残芋来馈食。昔人依曲木，而我因石壁。木石与之居，了心了亦得。
　　小憩祝仙兜率二寺，诗云：
　　祝先与兜率，自合为室闾。梵堂隐钟声，一径何■纡！竹木夹径幽，山色遶前除。一饭分乞米，出门还踟躇。
　　初八日，夜宿南台寺。诗云：
　　秋高感摇落，名山穷日登。息徒憩南台，寺古风冷冷。髯翁松也作人拜，风伯送秋声。时序既如此，人当法天行。初九日，卜筑。诗云：
　　遥遥起天柱，巍巍南台下。于兹结云松，以卜我精舍。芳邻接五峰，神明见中夜。诸子来端居，无玩亦无舍五峰玩心神明，优游南山之下余二十年。初九日，同骆进士君举登朱陵洞最高处，题名作诗云：
　　石头路滑不可渡，我来跨鹤御天风。喷泉九月飞霜冷，举袖擎天晓日红。
　　同骆进士游朱陵洞诗云：
　　洞天三十六，朱明对朱陵。放脚开云霞，信手推天扃。香炉峰名晓烟散，紫盖峰名中天擎。群巘纡石磴，一水自泠泠。揖谢朱陵君，借予地一亭。
　　十一日，游方广寺，有诗云：
　　鸡鸣起肃装，凌晨即长道。惟此道长险，所以凌晨度。白云锁重岩，方广在何处？义方与仁广，平平若大路。世有仁义徒，神境可立造。
　　题朱晦庵张南轩嘉会堂诗云：
　　二贤并世生，于此际嘉会。七日与朋来，酬言固尚在。我生何不辰，独立无朋辈。忆昔阳明子，相期将有待。时势倏变更，至今有遗悔。二贤祠下树，勿剪以勿败。毋使我心伤，心伤重感慨。
　　十二日辰刻，上书院梁祭告土神文：维嘉靖二十三年，岁次甲辰，九月丁酉朔，越十二日戊申，前奉敕参赞机务资政大夫南京兵部尚书湛　敢昭告于衡岳山司土之神曰：名岳兴怀，既历五纪。跻耄来游，中心兹喜。既奠祝融，乃谒文定。聿来卜邻，支  伊胜。发于天柱，来及南台。毓秀钟灵，神先有开。弟子佥谋，具闻邑令，价售筑基，百工趍命，吉日维成。首架栋隆，乃堂乃室，乃门乃墉。洁牲酌醪，告报神祉。神其终佑，来朋爰止。尚飨。
　　十三日，在岳庙，作鹤桥诗云：
　　华表千岁鹤，飞空亦无桥。桥头有高人，独观千载遥。跋云：此甘泉子为旧门人衡山县簿杨君瀚题。鹤桥，别号也。杨子问：「何谓独观？请问其旨。」甘泉子曰：「独观者，以我观也。以我观者，立我以观也。立我以观，则在鹤桥观鹤桥，在学问观学问，在官政观官政，立乎千百世之下而观乎千百世之上，一也。」。杨子曰：「敬闻命矣。」
　　十四日，闲居，送骆君举下山还乡。杨子来省。
　　十五日，发黄仲通、朱子祥还乡。杨克复请饮于文定书院，遂至衡岳馆、基■筑，遂访黄庭观，作诗云：
　　上上万松冈，一径封白云。入门见神像，头戴莲花巾。问之何为者？云是魏夫人。坐石尚遗迹，乘云昼升天。金泉有神女，名曰谢自然。事虽同不经，睹记可异焉。彼一女子耳，食庙垂千年。矧伊大丈夫，身腐草木前。身腐草木前，见此不汗颜？
　　访邺侯书堂懒残岩不得作：
　　识之有不见，见之有不识。邺侯与懒残，识见两相得。我来访其居，旬日无迹。或云险且远，草莽路已塞。嗟予闻此言，惘然三叹息。惜哉黄白衣，际遇无成绩。生为帝者师，死同草莽域。宁知死不亡，大化同流易？
　　作望五峰五首。
　　望祝融
　　祝融非自高，维以众峰卑。卑若不敢班，高若耻独为。孤嵿分日月，秀色连华疑。九华九疑。尧舜大事业，太虚浮云移。谩夸天尺五，犹有天尚之。去入无穷门，造之无穷期。
　　望芙蓉峰：
　　芙蓉秀南天，青天天然削。俯瞰洞庭波，照影逾灼灼。花光映中天，独立何超卓！秋风欲动摇，光焰更闪烁。谁来倚当妓，高坐聆天乐。
　　望石廪：
　　石廪不可阶，无乃神之储？石田不登岁，石廪难疗饥。安得煮石人，化粟满寰区？民命既蹙矣，乃尚可化居。化作亿万廪，俯仰聊斯须。
　　望天柱：
　　高高天柱峰，独撑天一角。孤巘入云汉，豪气凌碧落。独立欲离群，夫焉有倚着？小构依其下，隆栋惧挠若。一望一敛襟，懦夫有立卓。
　　望紫盖：
　　紫盖何恢恢？凌空只手  。诸峰皆拱岳，紫盖独不来。人言然非欤？玉皇朝上台。可以教忠者，世人徒见猜。下民既暵矣，举袖障炎埃。谁能展此盖，大庇天下哉？
　　十六日，闭关静坐。及暮，衡山县报蒋道林将至。二仆病，莫能兴。
　　作游南岳记：
　　嘉靖甲辰八月，甘泉子治西樵之云谷，与宜兴黄仲通云淡、顺德周自正荣朱，决策南岳，不告家人。遂于初九日登舟，历飞来，览灵泉，过南华，登韶石。及乐昌，骆君举尧知礼闱报罢，始归二日，请从吾与三子者。度郴岭，历衡阳。甘泉子谓三子曰：「若知游乎？吾与子游。闻之师石翁曰：﹃心有所往，情随景迁，俗乐也。﹄以言乎心之不可逐物也。予继之指曰：﹃千峰踏遍还知我。﹄以言乎以我观山也。能知以我观山而不逐景者，斯可与游矣。」九月初四庚子，至衡山县，宿于安宝观。武陵蒋督学道林先约，犹未至，亟走人邀之。是夜，沐浴以俟。厥明行事，由县道夹松桂，桂香袭人。五里许，有桐冈杨国子书堂，小憩焉。辛丑，晨兴，诣岳庙。及午，莅牲祭告于南岳之神，止宿于开云堂。壬寅，径庙而西，北出于庙右，于后右过胡文定公书院。入门瞻象俨然，二子致堂、五峰配焉。再拜而出。兴卜筑卜邻之思。观其左有山一枝垂下，如龙伏然。予缔观，谓三子曰：「此不可卜筑乎？」三子曰：「可矣。」道士曰：「此前朝衡岳废观址也。鞠为草莽，无租税久矣。」遂定卜为书堂，为终老之计焉，素志也。遂退行，就大路，跻岭而上而北，右傍石泉冷冷，出于两山之间。道士曰：「此所谓络丝潭也，此祝融峰之泉来遶庙下者也。其上有峰，高出于右方，曰赤帝峰；左方曰香炉峰。赤帝之上右为紫盖峰。」予曰：「名峰也！盍登焉？」道士曰：「此峰直立，无路可阶，可望不可即也。」问其西一峰。曰：「石廪峰也。其不可阶，犹夫紫盖也。」即又行而上，度一石桥，曰玉板桥也。又扶而上，路稍平。时风大作，吹人欲踬。予窃曰：「昨祭告于山神云云矣，此岂祝融君以试我耶？虽排山拔木，吾往矣。祝融之灵不灵应耶？」又前而至所谓伴云亭小憩焉。有小桥曰：「此迎仙桥也。」前途有鸣锣者，仆夫亟止之，问之何？曰：「此山鸣锣，必招风雨。」予曰：「锣鸣致风雨，则予告诚于神矣。神有不感乎？吾无虑矣！」须臾，大风果息，浮云薄散，日光布暖，仆夫怡怡，草木熙熙。或曰：「此非祝融之神之灵感耶？前之阴风驳云，祝融君诚相试矣！」又前而上，道士曰：「此祝高峰也。」予曰：「此上回雁峰也。人以衡州之山，士夫之东西过者便于登览，故谓回雁峰。夫曰回雁者，以言其高也。今祝高之峰反不高乎？」道士曰：「祝高高与紫盖等矣。」道左之坡有大石卧焉，长可丈余。曰：「予当为大书﹃上回雁峰﹄，刻于此石矣。」又扶而上，筱竹萧萧，奇花的的，至一小寺焉。问之，则半山亭也，又曰旧紫盖寺也。克复请具馔，雾雨霏霏，复作曰：「祝融君又试我乎？」馔既，须臾复霁，日光下漏，云霭渐开。或曰：「祝融君其又喜乎？」则又从右而北，过两山，一  如桥然。或曰：「此非仙桥乎？」即又北行而上，山右一石如鼓，为小木之根所破。予曰：「以柔破刚，气之力也。志学者如此木之力焉，何圣之不可至也？」顾谓二三子曰：「宜学此木矣。」又前而上，则又雾雨霏霏，行者栗栗。或曰：「祝融不亦负乎？」役者曰：「此云雾也，非雨也，高山之常也。」予曰：「就雨何伤？观朱张之游之灵也，亦然耳。」即又前而上，至三叉路，曰：「此湘南寺将废，衡州王少府道所修复。」予曰：「贤哉！两溪子也。其修举废坠之政可推也已。」又从佛殿之左，栈道而上方丈小憩焉。时已在云雾之表，刚风作寒。曰：「往矣。」即引至方丈之右观贯道泉。泉出于大石之下，傍有奇草，叶似紫凤之形，问之，曰：「山紫苏也，与世所产  [迥]别。」又下至叉路，由右而上，有大树密林，上蔽于天，升降几十里。过一废坊，两石夹仅存，叹曰：「世间废兴相寻，亦其常耳。」僧曰：「由此入祝融可四五里。」予曰：「曷计远近焉！」从者拾菌于道傍，持以献。僧曰：「此过八月则不可食，食则伤人。」予曰：「一物也，时殊而利害顿异，时哉！时哉！随时消息，其惟圣人乎！」即又前而上，过狮子石，石下有泉流出，则又有三叉路焉，一至祝融峰，一至玄明洞，洞僧馈茶于叉路，云雾渐开。或曰：「祝融君其复喜乎？」有计之者曰：「然则祝融君之喜怒不常矣乎？」曰：「非然也。夫正直无私之谓神，如使神之于人也，孰为可喜，孰为可怒，则神亦劳矣，可谓神乎？天之于物也亦然，如使天之于物也，孰为可生，孰为可杀，则天亦劳矣。天固如是乎？」或曰：「然则东坡谓韩子气能开衡山之云也，何居？」曰：「亦亿说也。使韩子而贤人也，则衡山之神固当先扫云雾以俟游笻之入，何待云而后开乎？矧一山之内，一日之间而气候不同，或上云而下霁，或上霁而下云，又谁使之然乎？故张南轩亦有『人谋天意偶相值，寄语韩公莫浪夸。』甚哉！苏子之谬也。是故天地之气，升降翕辟何常？一阴一阳之谓道，阴阳不测之谓神，知此者可与知道矣。阴晴寒暑[此天之所为]也，自然之运也。知天之所为，(与)[于]道其几矣。」午至祝融峰上封寺，及暮宿焉。玄明洞僧楚石来见。予曰：「[玄明]洞何如？」骆君举曰：「为其前无所障蔽耳。」予曰：「无障[蔽]何如？」骆子曰：「不可。」予曰：「可也。夫物固以蔽障失之者多矣。日月之明[常]在，蔽障之者，云雾也；人心之明(尝)[常]在，蔽障之者，物欲也。故学求去其蔽之者耳。」三子曰：「然。」既而克复以疾后至，遂同饮而散，宿于僧房。鸡鸣，上顶观日浴。予曰：「日之本体，则吾尝见之矣。」予又问曰：「顷吾遇李三洲于宜章之途，告我以祝融光景之瑞，何如？」僧曰：「此山中之光，常也，晴则有之。俗[呼]天灯，非瑞也。」予曰：「博罗之山时有光焉，亦如是矣。」[癸]卯，[晨]兴，从寺后小径，夹筱竹，杂黄白野菊，行不能七里，至望月台，题名于石。道士又指其西峰曰：「此[芙蓉峰]，其不可阶，犹夫石廪也。」下由叉路至玄明洞，[大书二诗]留刻石壁下。过祝先、兜率二寺小憩，遥望[二峰插天]，曰：「此天柱峰也。其不可阶而升，犹夫芙蓉[也。」又五里]，至南台寺宿焉。时则大霁，与上方顿殊。夫[以不能五里十]里而阴晴[不]同如此，执常而观天，非知[天也。是夜风鼓]松杉，[声如大]海之波涛然。[甲辰，下南台，过飞来石]。下退道坡，坡一百二十级，皆一石为之。右傍观[金牛]迹。是夕，还岳庙。乙巳，携诸生视沉都宪所为白沙先生筑书院未成之址，曰：「散而不吉，非所以处先生也。」是日重九，遂往登于朱陵洞。洞之宫观皆化为田，禾黍离离。至瀑布观冲，退醉石，侧足扶笻过石径，乃作诗题名刻石。乃下访寿宁宫而还。丙午，乃定精舍之卜于衡岳之墟。衡岳之墟者，发于天柱，历于南台，凡此山之胜，于兹为最，故定卜焉。予曰：「白沙先生旧卜不吉，宜建一祠于书堂之上台。」诸子曰：「可矣。」侍御史衡州刘岳亭黻携子大学生光来，相见于开云，有诗文相赠，留饮而别。厥明十有一日丁未，游方广，以路险远，鸡鸣秉炬而行，良久旭日东升，渐入险路，崎岖万状，屈曲真如羊肠然。必去轿，易以竹兜，手自植小盖，乃可行也。役夫告难，予曰：「行也，行则不难。」又告远，予曰：「行也，行则不远。」初登山下，若彼濯濯，曰：「此非以近人见伐乎！」又行而上而巅，见大木参天，曰：「此非以远人而存乎！可以见祸福乘除之理矣。」见藤附树而生，直上数仞，问之，曰：「此大枫藤也。」有一大树为藤所横缠数匝，凡藤所缠处，树为之瘦。曰：「弟子识之。信哉！藤[缠]葫芦[相]缠之喻矣。况人心至灵，有所缠累，宁复有广大光明之本体乎？」见一树跨生[于大石上，曰]：「可以见气无不贯矣。否则，石何以能生此树？」[见有小]树枝  大树者与之共生，曰：「可以见一气相通之[理]矣。否则，异根何以同干？」至方广寺，则见寺坐莲花[峰]如莲心，旁围八峰如莲瓣然，曰：「幽矣！远矣！盘郁矣！然而名为方广，未见方广，其莲花庵乎！」顾谓三子曰：「天下固有有名而无实，有实而无名者，则毁誉之于人，何信也哉？」问僧曰：「而戒荤乎？」曰：「然。」「而戒杀生乎？」曰：「然。」「而畜六畜乎？」曰：「然。」「畜鸡乎？」曰：「否。」「而畜鸭与鹅乎？」曰：「否。畜犬与猫，捕鼠狸也。」曰：「捕鼠狸非杀生而何？」曰：「非我杀之。」曰：「使之杀之，与自杀之者奚以异？」曰：「畜猪乎？」曰：「畜之。」曰：「畜之者，长不杀乎？兽繁而猛则啮人，人类尽矣。」曰：「畜猪也，将售之屠。」曰：「售之屠则杀之矣。屠杀之，与已杀之者奚择焉？」僧无以应。遂谒朱张之堂而坐焉，大书其扁曰「嘉会」。叹曰：「美哉！朱张二先生一时之际会，斯文之庆也。昔者予约阳明子于南岳矣，约既订而时势变更，至今为憾也。」是日方下宿于岳庙，辛亥，游黄庭观。道士指右旁大石曰：「此魏夫人坐石也，白日升天处也。」予曰：「异哉！女子也。秉志之坚，能以警众食庙，可以媿天下后世之为丈夫之[碌碌者矣。」问邺侯懒残之居，道士]曰：「远且榛塞无路」。[曰：「明当访之」。曰：]「尚有奇景可观乎？」杨国子曰：「菜和尚者，[不知何许人也]人，何姓名，独居孤绝之岩，不粒食，止啖野菜[者七年]，人谓之菜和尚。一日坐化，以火自焚，无人知[者]。[适王]佥宪镕至岩下见之，埋其骨，刻石记之。」予曰：「苦哉行矣。以此僧之志而志学，学至圣无难矣，为忠臣为孝子无难矣。惜也！其不善择术耳。」诸生曰：「此山[景胜则]既领略矣。昔也闻之先生称白沙师翁所谓﹃心有[所]往，情随景迁﹄，而先生又有所谓知我，所谓以我观[山]者，何居？」曰：「万物莫非我也。随景而迁，则失我矣。」曰：「见山之栖鹘鸣鸟乎！则何如？」曰：「此吾性之飞者也。」曰：「见  之游鱼跃渊乎！则何如？」曰：「此吾性之潜者也。」曰：「见山之猿猴麂鹿之狉狉乎！则何如？」曰：「此吾性之动者也。」曰：「见山之草木发生之欣欣乎！」曰：「此吾性之植者也。吾性之外无别飞潜动植也，莫非我也。故以我而观，处处为益；以我随景，则卷石拱木之类，无非丧志之物矣，非徒无益，而又害之也。」诸子曰：「吾从游山而得游山之学，敬闻命矣。」于是骆君举、黄仲通以事以病而归，予独与周自正留居山房。十七日癸丑，武[陵蒋]子道林至山。予曰：「卿实之来，吾不孤矣。」谓[蒋子曰]：「衡山之馆将成，子能与我长居此乎？」道林曰：「信也，能之。」曰：「能之，则吾与子居焉，相对终日而默焉可也，待言乎哉？吾耻吾言之多矣，吾无言焉！而其神意则传矣。不玩不舍之间，而神明自存矣。」并记以俟。
　　十八日，闲居。
　　二十日，喜蒋道林到岳作：
　　嗟予有蒋子，心腹于四肢。斯文骨肉爱，割别安可离。相将入圣途，二纪为襟期。一为风水别，蓬梗永相违。心同宇宙内，人亦岂远而？遐哉日与月，弦望亦有时。今朝衡岳会，悠悠慰我思。
　　二十一日，衡州府王通府两溪子至山，慨然以白沙祠及书堂门楼任之不辞。是日，卜筑衡岳。劳周生自正诗：
　　周生忠信资，昔从万里行上北京也。兹侍衡岳居，历险三千程。晨昏供我粥，旦昼为经营。执侍以周旋，视我亲父兄。朋辈多病去，之子独艰(真)[贞]。即此艰(真)[贞]心，何用不大成？
　　二十三日，同道林蒋宪副、石泉唐德基重游祝融峰诸处，遂得青玉坛，又相与晓观日出之胜。先是，行至半山亭，闻黄仲通之讣，叹息痛伤久之。托县尹章碧湖、杨国子桐冈敛之。葬于杨家庄上，土名止山。
　　二十四日午，下山。有纪所见诗云：
　　于岳如有求，弥旬两度游。道林蒋督学善起予，石泉解冥搜。拨破紫云书院同名出，迎坡桥名上桥头。炎帝俨尊居峰名，虹桥桥名何阻修！冥冥度半云亭名，回雁在云端新寺名。停辀问湘南寺名，载观贯道泉。贯者乃何道？即道贯自存。高林蔽白日，窥天恐不全。三歃狮泉寒，永谢荤血缘。于以清毛骨，于以清肺肝。人言此泉力，能去百病根。吾有勿药诀，所存媿未神。冷冷陟上封寺名，孤绝观祝融峰名。左右登两台，月西而日东。问讯青玉坛，支离已迷踪。踏断会仙桥，望之末由从桥北有石壁插天者，乃青玉坛也。。雷池有灵迹，百虫时归寂。一番雷雨动，旧蜕觅不得。鸡鸣观日出，护霞彩五色。比当见日体，新镜水晶魄。■纡入幽蹊，石船驾高崖。窦从船底过，跏趺讲经台。台下不悟僧，崖居啖草菜。七年竟坐化，遗塔空生苔。下洞洞名入玄明，放光乃别名。奇石峭十丈，悬崖势欲顷。兜率及祝先二庵名，吟诗亦屡经。前徒勿传呼，惊起天鸡鸣俗云鸡公崖，改今名。。此寺一孤僧，寺破无门扃。予悯下车入，诉予以苦情。孤苦犹忍居，侈欲何时盈？崇廪与高栋，终日且营营。天柱过西北，窈窕寻石室，遥遥祝融来，南台正中脉。退道百二坡，石上金牛迹。云居洞名紫云里，归我衡岳宅。归我衡岳宅，复归于端默。
　　二十五日，观紫云洞后最深处，有甘泉洞，洞多方百，为甘泉坐石、端默石，荣朱侍侧。石景甚奇绝，拟结草亭其中。
　　二十六日，上精舍、寝室、白沙祠梁。
　　二十八日，买甘泉精舍田十四亩，该粮三斗，岁入租十八石。
　　奠黄仲通文：维嘉靖二十三年甲辰，九月丁酉朔，越二十九日乙丑，友人前南京兵部尚书湛若水，前贵州提督学校副使蒋信，三水县学生周荣朱，谨以牲醴之奠，寓告于近故友南夷处士黄仲通之灵曰：(鸣)[呜]呼仲通！死矣仲通！伤矣仲通！何天与尔才，不与尔禄之丰乎？何仲通之自负其才，其谈天雕龙乎？其矢口成文，而莫计其词之拙工乎？何未究夫未兆之弓乎？何仲通之学，亦早若有闻于予与阳明公，而所志未终乎？何仲通之志，伥伥乎欲遍遨乎寰中乎？而不暇顾乎家之困穷乎？不惜一二年之劳于武夷之宫乎？筑吾精舍于一线之天、灵岩之峰乎？何不远四千里，从我于福山、平南、德兴之途，昏夜雷雨、倾覆流离之同，七圣皆迷之悦乎？及送我而归，奔走于江浙百越之东乎？顷又省我罗浮之青霞、黄龙乎？不惮尽悴而鞠躬乎？三四来往，不忍弃去而相从，继又从游南岳诸胜，卜筑紫云，以连祝融乎？彼凡其不汲汲以附显荣，而辛勤于寂寞之翁，其必有所独见于心，而非庸人之悰也！何于是日上梁书栋而病，病而稍起，岂不念比委以新泉馆谷之收支必于是冬乎？岂不欲舆病而行，冀及时以奋庸乎？呜呼！岂虞既出衡山，复病安宝，五日而逝，归于大空乎？乃敛乃殡尔于止山之乎？呜呼！家无五尺之童，其能归与不能归，则不可知，然而所幸者，非死于良友名尹之手碧湖，葬于名山之中乎止山在衡岳之南，县北里名杨家庄。？则尔之所得已多，嬴博之葬，圣人亦谓知礼，则尔亦何必遗憾于幽衷乎？呜呼！魂无不知，死宜不亡，奠告予意，尔安毋恫，庶其歆之！
　　十月初一日，为王通府道祷于南岳之神：
　　维大明嘉靖二十有三年甲辰，十月丙寅朔，越旦，资政大夫前南京兵部尚书奉敕参赞机务湛若水，敢昭告于南岳衡山之神。水闻之：聪明正直之谓神。惟尔有神，昔治南方，而衡山实封南岳，惟神治之，以奠丽南服之人。恭帝之命，善者福之，淫者祸之，神宜旌别淑慝，奉若天道，以降于人，斯之谓聪明也夫！斯之谓正直也夫！水自入衡及岳，闻之人人，知通判王道之名，立身持己惟乃贤，施政惠民惟乃贤，昔教于江右、升于成均惟乃贤。闻今且见旌于观风之史矣。神之聪明宜知之深，神之正直宜降之福。今乃报戾其施，乃使之患疮孔剧，卧榻呻吟，何耶？且道也宣力神庙，殚心劳瘁，庙貌焕然一新，而乃不蒙神佑，反福为祸，日夜弥留，一方之人，将谓神何？自今水也为祷于神，惟尔有神，期三日五日速赐保护，变臭腐为神奇，全愈而起，以毕庙事。惟乃明神之休，无作神羞。尚其鉴之！
　　衡岳居成。八十七老姊相依在堂，未遂长往之志。念幼年得姊煮粥读书，厚德未报。感居岳李绩之事，赋绝句言怀云：为姊作粥弟燎须，为弟作粥姊供书。情事百年浑未报，一年除半到衡庐。
　　初二日，架精舍大门二门栋梁。
　　初四日，命门人周荣朱仿宋张横渠画井田于精舍二门外隙地，令每年轮流八生各耕八区，同养其中区，入为公用，示周公之法可行也。是日，辟甘泉洞路于本地，得前朝所遗石斛，考之为宋大观元年物也。命工大刻「古器」二字其上。
　　初五日，犹治路辟洞。
　　初六日，复命筑石翁祠。台基成，喜曰：「先师数十年南岳之志，今始遂矣，吾之心亦少慰矣。」于是顾谓周荣朱曰：「昔者先师与某书有云：﹃托区区于无穷，庶不落莫矣。﹄然则吾之所图报者，夫岂止是也哉！」
　　初七日，作南夷生黄仲通志铭：
　　南夷生黄生，非生于南夷，而谓南夷何？不忘南夷之咎也。附近大官，大官以事致之，戍云南之戎。曰：「方善处我，素夷狄行夷狄矣。」惩之，自号南夷子。南夷子名云淡，字仲通，生于莆田。其考某中乡魁，作教，起为县尹。南夷子随寓于浙，又寓于宜兴。自负其才，磊落不羁。然而不干权贵，以徼立地可致之名利，而汲汲于枯(稿)[槁]之求。初从阳明公，后从甘泉子，依违于两门道义之学。拜甘泉子，从游于吴楚、于岭海、于新泉、于瓯闽、于武夷、于西樵、于罗浮、于莲洞，流离倾覆，必与之偕而不悔。治于武夷灵岩精舍，经年而不归。今甲辰夏，复携其弟子朱子祥来问予于甘泉，甘泉子同游南岳诸胜。在途在岳，有唱必和。居无何，与朱生皆卧病。病稍起，起而将归，出衡山县，复病，与朱生轮逝，九月也，仲通二十三日，朱生二十八日，皆葬祔于杨氏止山之原。吁！可哀也已。饮泣为之铭曰：于乎仲通！而才不天而寿不延，然而游于名山，死于名山，葬于名山，弟子侍前，则又何憾焉！于乎！奈何乎天！
　　初八日，三水县乡人耒阳县黄典史来谒劳工役。
　　薄暮，茶陵罗国子子钟朝岳携其子兆云至，相见于衡岳精舍之新堂。时蒋道林唐石泉周自正在焉。茶罢，罗子请周览形胜。徘徊上下，叹曰：「衡岳独钟萃于此矣。(理)[埋]没草莽中，不知其几千百年，过者不知几千万人，然而无一知者，而先生一至即挹奇胜而有之，岂非神藏之以相待耶？」遂还，酌于闲云之馆。子钟起曰：「先生精舍开创于兹，以佑启于吾人，堂寝门垣将备矣。其余则一甓一木大小之用，与夫医流，皆独任于朝岳。前书所云，已彻师览矣。受爱于门下日深，且为藏修致用之地，于此不用其财，乌乎用其财？世有眩轻重而或妄费不赀，何如？」
　　初九日，门人永新尹沉汝渊珠遣诸生尹克恭龙诚来请学，兼以问安，复书致柴薪，助役精舍，情文并至焉。
　　初十日，筑亭台于甘泉洞，刻甘泉坐石、端默石诸大字。
　　十一日，雨雷(呜)[鸣]。
　　劳罗国子一泉子钟卜筑衡岳，代成终歌：
　　一泉亦自甘泉分，曾在南雍讲院闻。生来奇气颇不羁，阿翁祷岳神降之。别后蕴籍更舂容，非复吴下之阿蒙。顷岁携书托南台，蹁跹老凤将鶵来。昨书闻予筑衡岳，寸木片瓦以自诺。今朝挟子来托居，探囊挥金宁顾余。买田舍傍赡来学，祠亭厢厨水沟活。嗟哉！之子慷慨仗义有如此，喷薄夸比安足数？会看奕世二业成，岳神呵护天下名。
　　十二日，永新诸生左子埙、史克鸣、宋沆继至问学。
　　十三日，督学应君槚、兵宪陈君仕贤来会于精舍，诗以答云：
　　紫云坐端默，传报两贤来。胸藏文武具，身兼将相才。倒(徙)[屣]以荆识，倾盖而云开。冷淡今人笑，深衷安可裁。华筵列尊俎，清论压炎埃。五峰烟雾里，一路坦平回。王事若靡(盐)[盬]，重约看天台。
　　十四日，书心性图说于精舍壁。
　　十五日，竖大道门。
　　续买易冕、易文魁、易世伟、蒋世兴衡岳冲田共八亩，该粮米三斗五升，岁纳租谷九石三斗，入于精舍。
　　十六日，永新诸生尹克恭、龙诚、史克鸣辞归。赠之诗云：三五青(矜)[衿]破紫云，循循言自艾陵君。独怜岁晚归期迫，半载西铭未讲闻。
　　十七日，率诸生挟君守道士入宅，于紫云洞衡岳甘泉精舍奠告土地文：
　　维嘉靖二十三年，岁次甲辰，十月丙寅朔，越十七日壬午，前参赞机务南京兵部尚书湛若水、前提督学校贵州提刑按察司使蒋信、衡士唐元善、三水县学生周荣朱、国子生杨续、罗朝岳、永新县学生左子埙、宋沆，谨以三牲果酒之奠，昭告于衡岳甘泉精舍土地之神曰：惟兹衡岳，紫云之墟，实在天柱南台之麓。鞠为荒丘，旧无税主，不知几千百年矣，游人名宦过者又不知其几万亿人矣。无过而见之，见而图之者，非所谓天作地藏以待人乎？非明神昭鉴以遗我乎？板筑聿兴，两月告成，以报以祈，于神之灵。吉日同类，胥宇聿来，德业[双修]，神气有开。惟我明神庇之佑之，俾士图补报神，亦有名于天下。尚飨。
　　十八日，送禾川左孟和子埙、宋景贤沆登祝融，因答其问，用前韵：步步青天步步云，乃谁能者是天君！若言阶级超凡事，青玉坛前月下闻。
　　十九日，赠唐石泉：
　　石泉吾爱之，爱之固无比，况爱石泉人，推爱及于此。石以励吾心，泉以  吾齿。泉流石上清，可以洗吾耳。从今结岁寒，膏肓泉石矣。
　　是日，作殴虎文：
　　嘉靖甲辰十月十九日，前天子之上卿甘泉翁谕尔云龙山甘泉上洞之虎。盖闻尔之为物，虽悍猛暴恶之极，然亦有三德：有父子之爱焉，爱则不杀；有夫妇之别焉，别则不乱；有期敌之信焉，信则不渝。推此不乱不杀不渝之心，则何迁善之不可为乎？衡山天下名岳，祝融君治之，则尔虎当为驯虎。今天子之上卿卜筑于兹，岳实莅焉，则尔虎当为伏虎。伏而驯焉，则当退听以避天子之上卿。予开上洞既间月矣，尔虎闻乎？不闻乎？不驯不伏、不退不避乎？犹且尔视眈眈，尔踞岩岩，是何三德之有焉？前日工役见尔走报，吾实时亲乘入洞，以善殴尔，尔则避匿不见，犹恐不去。今则三命五申于尔，出只鸡食尔。尔若听吾谕，星夜低首潜(循)[遁]，徙于他山无人之地，以偷尔生。若不听吾谕，则率诸正人猛士如周处者，用长鎗劲弩，声尔罪而诛尔。将啖尔肉，将坐尔皮，悔无及矣。尔速图之。
　　二十日，贺国子罗君子钟冠子于岳庙，文言：
　　甘泉子居南岳，卜筑精舍于衡岳之墟，天柱之峰，南台之下，云龙之麓，紫云之洞。自九月五日至十月十有八日，将苟完矣。先是，茶陵国子一泉子罗子子钟闻之，携其冢子兆云来侍，因加冠于岳庙焉。宾字之曰叔祥，以初诞有梦云之祥也。一泉将以见甘泉子于紫云精舍曰：岳也闻之，冠，成人之始也，幸先生诏以成人之道焉。甘泉子诏之曰：来，兆云。汝名兆云，盖学成人之道于云乎！云无心而有用，不居而变化。惟无心故不欲，有用故能从龙，而泽天下、养万物。惟不居，故不滞其迹，俄顷而游于四方变化，故为白衣、为苍(苟)[狗]，神妙而不测。其惟学、惟士、惟贤、惟圣、惟神矣乎！云也，其学诸斯，斯之谓成人矣。或有疑之者曰：「冠子于家庙，礼也。冠长子于阼，礼也。今罗子冠长子，不于庙于阼而(子)[于]岳庙也，无乃非礼欤？解之曰：「夫罗子方厥考祷生于岳，故名朝岳。然则岳庙犹夫其家庙也，罗子亦犹行古之道也。且罗子冠子岳庙，得非教子成人以岳学乎？是故学岳之高，高而不危；学岳之厚，厚能载物；学岳之升，升其气为云、为无心、为有用、为不居、为变化。倚欤哉！叔祥叔祥，学云学岳，而成人之道尽之矣。」遂次第其言，归之茶陵，以见于祖庙，以进于学庠云。
　　二十一日，具帖请乡老，行乡约。
　　二十三日，与乡老二十四人行圣训约于衡岳书堂。
　　衡岳书堂讲章，从庠师王君奎、孙君统之请，与诸生讲之。
　　孟子曰：「可欲之谓善，有诸己之谓信，充实之谓美，充实而有光辉之谓大，大而化之之谓圣，圣而不可知之谓神。
　　此一节孟子历示人以作圣入神功夫，这功夫只是一段工夫，更无两段功夫。所以无两段功夫者，只是一本，更无二本三本。何以谓之一本？可欲之善是也。至于有诸己之信，此也；至于充实之美，此也；至于有光辉。此也；至于大而化之，此也；至于不可知之神，此也。只是一理一本，更无二理二本。此理更无阶级，而人有生熟。时习而熟以至于化神耳。虽至于化神，亦是原本此本，所谓真种子也。所以能变化者，为其有真种子耳，可欲之善即真种子也。譬之谷种，为其有这一点生意，故至春能发，能苗而秀，能秀而实。譬诸树木焉，为其有根，有这一点萌芽生意，故自根而干，而枝叶，而花而实。又如水陆之虫，凡有变化者亦皆这一点生意，故静养之久，潜者或变化而为飞，飞者或变化而为潜。于此可以见圣人真可学而至，不然，士何以为贤？贤何以圣？圣何以为天？可欲之善何以为有诸己之信？有诸己之信何以为充实之美？充实之美何以为大？大何以为化？而化之圣又何以为不可知之神？尔诸学子，须先认得何谓可欲之善，此是善念初动，动而未形有无之间，所谓几也。若见此善端，虽未学亦已为善人矣。此乃孟子指示人于几上用功处，与颜子知几其神功夫一般。这时节如日初出，如火始然，如泉始达，多少令人快活！这便是可欲之善。此善于勿忘勿助之间见之，不着丝毫人力，不落安排，不加想象。先儒谓求善于未可欲之前，自谓妙手，殊不知求之一字已着人力安排想象矣。惟勿忘勿助之间，乃不求之求，则可欲之善自然呈露，令人欢欣鼓舞而不能自已者。何谓有诸己之谓信？信者，信此也。认得这真种子，便有下手处。终日干干，得这把柄入手，时习涵养之久，优而游之，使自求之，餍而饫之，使自趍之，忽不知其有之于己。此善本一，若杂之者去，而此善自纯，行之不疑，不习而利。看来此善浑是己物，禅客谓辟如数他财，他财者，言未有诸己也，似犹二之，殊不知此善在己本一，本是己财，非昔无而今始有，亦非昔出而今始来而谓有之也。孟子此语略下就中人说耳，须是真切认己物，惟向前自蔽自迷自失之，今一旦豁然开悟，元是己物，不从外来，实是自有自得，无一毫虚假，岂不是信？此便是思诚功用。何谓充实之谓美？此美亦是此善之美，非有他美。盖善有诸己，由是扩充积实，无不饱满，无些欠缺。如一池满水相似，元来分量完足，美在其中，非由外铄，极天下之美无以过之。何谓充实而有光辉之谓大？这光辉亦是这善之光辉，非有他光辉。盖此善充实积中，自不能不发于外，所谓美在其中，畅于四支，发于事业；所谓仁义礼智根于心，其生色也，睟然见于面，盎于背，施于四体，不言而喻；所谓诚则形，形则着，着则明，明则动，皆是物也。何谓大而化之之谓圣？此化亦是善之化，化则无迹，浑是一段生理，其知生知，知非由己，其行安行，行非由己，几非在我，故谓之圣。何谓圣而不可知之神？此神亦是此善之神，非有他神。神则不测，故不可知。盖学至圣神，如草木之实既成，这一点生意脱蒂归根，何迹可寻？何复可知？或曰：「先儒谓非圣人之上又有一等神人，但观孟子此言，分明说六等人物，不然，何以下文又谓乐正子二之中四之下耶？盖古有可知的圣人，有不可知的圣人，学到至处化处，皆可谓圣，如伯夷伊尹柳下惠皆可谓圣人；若古之聪明圣知，开物成务的圣人，又是圣之神者。故孔子亦云：「我非生而之知者，好古敏以求之者。」分明不以这一等圣神自居。此善信美大圣神亦只是一理，亦只是一人，造之可见，圣神无不可学而至矣。尔诸学子须先立必为圣神之志，又认得可欲之善根是真种子，然后加学问思辨笃行功夫，涵养扩充，习化而成，到了圣神，亦不过始尽得元初的性分。殆为成人，无忝尔所生，始可谓父母之孝子，始可谓天之践形惟肖子也。今日衡岳讲堂新成，以师儒之请，发讲及此。凡在同志，相与共勉之。
　　二十四日，辅道士是日以甘泉上洞一石赠杨克复，铭云：知者乐水，仁者乐山，谁能乐石？吾与勇焉。杨子乞石，上洞甘泉，心如石坚，与尔一卷。
　　是日，冒雨入甘泉洞及上洞，观诛茅治路，作二奥亭诗，有序云：甘泉洞在精舍之奥，故其亭曰奥亭。甘泉上洞又在甘泉洞之奥，故其亭曰奥奥亭。诗云：若非洞中尊，谁主洞之奥？谁堪坐奥亭，以坐进此道？讲石亏坐石，诸子侍端默石又有蒋子、杨子、周子、罗子诸石。。磨镜石名在我背，照见本来色。上洞后洞名入殴虎石名，小坐石名据虎岩岩名。有虎常居之，今虎去，因名。。收功奥奥亭，面壁石名何机椷？物物皆自得，无臭与无声。大虚亦无说，大化自流行。
　　衡岳紫云洞两泉吟二首，兼劳周曹二子云：甘泉洞名。泉名来西洞，周生荣朱为引之。■■鸣堂除，东汇为东池。诘屈带两湘，洋洋可疗饥。
　　■泉洞名■木冲翳东洞，曹子凤朝为凿之。北来遶室除，南汇为西池。会流过堂厢，可濯西山薇。
　　二十五日，饭僧。
　　题■木庄，有序云：■木庄者，精舍赡田之庄也。在■木洞，故以名庄焉。
　　何名■木庄？旌此木之志。志立乃有苗，秀实自苗致。■流自北来，■泉自西至。可以快心目，可以灌苗地。烟火三两家，父子与兄弟。
　　衡山县李国子珣来见于精舍，有诗相贺留饮。
　　二十六早，枕上偶次应督学谨庵二近体诗：
　　三径低回双豸入，一心灯火四人同。天留好客须微雨，风卷残云见一松。灵药由来知有待，诸天此去尚无穷。公程王事无休日，骏马轻蹄只欲东。
　　万云长锁祝融峰，千里谁教笑语同。高翮岂能留白鹤？小堂元未有青松。
　　墨流枉自悲丝染，阮籍空闻泣路穷。别鹤试弹弦尚涩，停云遥望送之东。
　　午书存息箴于存息堂北壁。
　　二十七日，白沙先生祠堂将成，命工制石神座于祠之中堂，甚惬意。祠堂记稿成，记云：新创衡岳白沙先生祠记。
　　衡岳先生祠者何也？门人水也所建，以奉白沙先师也。先师非至衡也，曷为乎祠之也？先生之神游恒在岳也，其诸异乎夫人之至之而神莫存也。故其言曰：「脚踏祝融，不复下矣。」其决矣乎！而曰：「皇皇灵芝，一年三秀。予独何为？有志不就，其悲矣乎！」曰：「古人托栖必有深意。」其渊矣乎！盖先生托深意，决长往于衡岳，而悲未遂也。方未衰而亲老，亲丧而已病矣。然则先生之神何暂而不在于岳乎？今夫人之魂何所不之乎？而乃谓先生未到岳而不可祠乎？水也以甲辰九月五日走二千余里而来，告神登岳，即访昔年沉中丞所为先生卜筑之基于庙左，曰：「卑矣，隘矣，非所以处先生矣。」及予卜衡岳精舍于天柱之南，南台之下，云龙之麓，紫云之洞，乃视讲堂寝室之上，有台崇崇然，曰：「高明矣，广大矣，宛若吾师之胸次矣，人品矣，可以处吾师矣。」命门人罗国子子钟朝岳为基台，鸠材募工，旬日而成祠。祠三间，而四壁窗棂阶砌毕具，为石座于北壁以栖神。若佐之者，乡耆民曹凤朝，故成之速也。有问者曰：「夫先生之神无不在，则吾既闻之矣，而谓托栖之深意也，何居？」曰：「其学乎！」曰：「学何学矣？」曰：「其高明乎！其广大乎！」「何谓高明？何谓广大？」曰：「高明广大不在乎他，即心也、性也。学也者，学其心性也，故高明如天，广大如地，天地合德，固先生之学也，其深矣乎！夫先生始教水矣，必有事焉而勿正，心勿忘，勿助长。所谓有事者，终日干干，事于此也。勿正勿忘勿助，所以致之也。」曰：「敢问所谓勿忘勿助而有事，以致高明广大者，何居？」曰：「心之中正之本体也，即所谓天理也。昔先生决我随处体认天理之说矣，尽之矣。」或曰：「外也，然乎？」曰：「天理在心乎？在外乎？外天理者，义外之流也。」或曰：「禅也，然乎？」曰：「谓先生禅者，是未之学也。禅者障理，先生决我体认天理之学，何障理乎？勿忘勿助，本体自然，何谓乎？然则孟子亦禅矣乎？未知勿忘勿助之则者，是未之学也。夫合外之者禅之者之诮之间，而先生在其中矣。然则先生中正之学益明矣。是誉也，非诮也。」水既祠先生于衡岳之上，以遂先生平生之志。又推孟子之说，以明先生之学之中正，而水也平生之志兼遂之矣。谨记于石，以告来者。
　　是日书刻甘泉二洞小坐石。
　　紫云峰。
　　挂镜台
　　莲华座
　　奥亭
　　伏虎门
　　试剑石
　　殴虎石
　　虎岩
　　水乐
　　面壁石
　　砥柱石
　　蒋子台、杨子石、罗子石、周生崖、曹老石、诸生列坐石，及与周生荣朱题阳清洞深明别馆扁。乡耆德胡萱携其子，以茶果登上洞，相与籍茵，坐良久乃别。是日，衡州冯太守差官致贺礼于精舍。
　　二十八日，命刻二奥亭诗云，「奥奥亭」右壁面石之上，及开通天门。是午，克复来省。
　　二十九日，卜奥奥亭诗。
　　上洞更上方，西窈为昧谷。云木烟深，差可当吾欲。石人以形名垂舞袖，水乐以声名奏天曲。步八通天门以二高石相夹，人从之出入，故名。，三界最幽独。曹老于试剑石名，为结小茅屋，土墙与土阶，庶可还古俗。(稿)[槁]坐同周生，吾生吾亦足。
　　方广僧送藤竹二杖，作诗云：
　　方竹红藤来上方，入手振之声琅琅。天台有路终须到，只在衰翁柱杖傍。
　　是日杨克复以酒肉来犒工匠。
　　故门下监生攸县陈论第三子作以书葛来见，持其先人画像求赞。赞曰：古貌古心，江湖性气，风月胸襟，此非敬所陈子之真乎！缄怀默默，执礼森森，宛若敬所优游观(先)[光]之馆，壁水之阴乎！
　　次韵留别唐石泉二首：
　　何处名山可遯藏？紫云天柱寄山堂。清风明月为衾枕，阖辟乾坤共弛张。静笑千峰生雾雨，声闻十里如鸾凰。五峰已入烟霞癖，说着还家似断肠。
　　井地来时许共耕，八家同井作人情。约筵消得公田入，木铎恭听圣教鸣。灵鸟歌时红药舞，钧天奏罢[紫]云生。朱明主亦朱陵主，两洞闲云互送迎。
　　三十日，访周生自正阳清洞别业，用林和靖韵：阳清高与太清俱，朱也相从别业时。若借半间云共卧，不知何处是吾庐。
　　十一月初一日，作白沙先生衡岳新祠告安神位祝文：
　　维嘉靖二十三年，岁次甲辰，十一月丙子朔，越初二日丁酉。前南京参赞机务兵部尚书门人湛若水，同门下前贵州提学副使蒋信、国子生杨续、罗朝岳、庠生周荣朱、宋沆，儒士唐元善、陈作、督工千户文纯，以新建衡岳祠宇初成，谨以特羊庶羞果酒之祭，敢昭告于先师翰林检讨白沙陈先生之灵曰：嗟！惟先生之学之功，以自然为宗，忘助两绝，丝毫不容。先生之德，以无欲为极，圣学主一，而本虚形实。先生之风，峻洁自崇，高山大川，郁郁融融。先生之志，乃遂衡祀，七十二峰，猿啼鹤(泪)[唳]。先生之灵，以歆以宁，五百年后，大道以明。尚飨。
　　是日，定白沙祠时祭品仪注祭文，付托杨生续每年春秋二仲行之。
　　祭品：鹅一、鸡一、猪首一、时果三盘、冰食三盘、时菜三盘、熟卓果菜肴各五楪、祭帛一束、楮钱一分、酒一壶、汤三、饭一。
　　仪注：就位、降神、盥手、诣香案前、跪、焚香、灌酒、拜兴拜兴平身、复位、进馔、行初献礼、诣神位前、跪、献帛、奠酒、进汤、读祝、俯伏兴平身复位、行亚献礼、诣神位前、跪、奠酒、进汤、俯伏兴平身复位、行终献礼、诣神位前、跪、奠酒、进汤饭、俯伏兴平身复位、侑食、诣神位前、酌酒、复位、拜兴拜兴平身、辞神、拜兴拜兴平身、焚帛、礼毕。
　　祭文：
　　维嘉靖某年某月某朔，越某日，前南京参赞机务兵部尚书门人湛若水，惟兹仲春、秋，谨以三牲果酒庶羞清酌之仪，遣门人杨续致祭于先师翰林院检讨白沙陈先生祠下，曰：嗟惟先生之学之功，以自然为宗，忘助两绝，丝毫不容。先生之德，以无欲为极，圣学主一，而本虚形实。先生之风，峻洁自崇，高山大川，郁郁融融。先生之志，乃遂衡祀七十二峰，猿啼鹤(泪)[唳]。先生之灵，以歆以宁，五百年后，大道以明。尚飨。
　　初二日，奉安先师神位，礼成，祭告土地：
　　维嘉靖二十三年十一月初二日，前南京兵部尚书湛　谨以庶羞■酒之仪，遣门人监生杨续奠告于紫云洞土地之神，兹建白沙祠宇初成，敬安神位，恭神奠告。惟时保佑，实赖神休。尚飨。
　　是日，开甘泉寓墓于精舍之上，白沙祠傍。
　　初三日，刻息存箴于息存堂北壁平门上。
　　为周自正书刻阳清洞三大字于洞口大石上。
　　立精舍东洞门、西洞门。
　　初四日，竖先师白沙祠碑记。
　　给居守精舍道士赵日轮、王明惠、蒋明昹批文，捐赡租十四石。
　　初五日，辰州举人覃生廷谧来见，有兵宪王君世隆、参将高君冈凤托致书仪。
　　初六日临行，辟泉岩，作诗：
　　东归临发矣，顾看西岩姿。此岩绝奇古，尤近泉之涯。熏风自南来，泉声如奏丝。坐听自然乐，嗒然以忘饥。奇纵隐千载，灌莽互翳之。一朝为开辟，日月见光辉。
　　是日，留别衡岳，有诗：
　　步出衡山门，一步一回首。步步还念念，咸阳念何有？朱陵即朱明，神境化已久。如何爱此山？此境殆神授。山灵为守关，毋损我户牖。明年复来居，斗柄在辰卯。
　　常情一出山，便是人间世。夫我则不然，在心不在地。若以人心观，居山无意志。苟有道心人，在凡自超诣。然则何居山？亦复忘时以。从前欲与言，口不能道意。滨行，谒辞先师祠，辞岳神庙，乃行。
　　次桐木冈，杨生续请饮于桐冈书堂。
　　过止山，率诸生哭视黄生云淡墓，遂埋志铭墓前，深三尺许，仍立石表记。
　　午至衡山县，访谢县官、学官、国子杨曹诸君，及乡约诸老。
　　是夜，止宿于分司。
　　发书徽州南京诸子，及都督府男柬之。有批帖，令家人湛亮管理新泉钱谷。
　　初七日，早发，行，县尹章碧湖祖饯于十里之亭，杨县簿、王掌教、孙司训在焉。与碧湖诗云：
　　广宴高轩送短亭，碧湖深似碧湖情。临岐问我还山日，驾鹤驱云更出迎。
　　途中有寄督学蒋道林与留山居罗覃宋诸子诗云：
　　内顾传声与道林，留居诸子快登临。此中真境无穷在，一洞无如一洞深。
　　题竹轩卷为约宾曹凤朝文端云：
　　卜得云居岂偶然？地藏天作乃神存。有人任了经营事，终日无为对竹轩。
　　应督学两遣官迓于途，衡州府太守冯君南滨，冠同府丁君楫、通府崔君官、衡阳尹郭君文习、刘岳亭长子举人充，先后出迓于五里之外，遂止宿于布政分司，杨生续、周生荣朱侍宿。
　　初八日，应谨庵来访，遂置酒，请会于石鼓书院。是晚有诗：
　　衡云烂睡六十日，江雨痛饮蒸湘头。含情吊古忘言说，石鼓无声江自流。
　　还拜府县及城中刘岳亭诸君，而岳亭亦请留饮。
　　衡阳举人易君泉、廖君正侨、李君邦宪、祝君完、庠生祝岣嵝二子宗、寀、孙某来见。
　　初九日，衡州冯太守请饮于雁峰衡岳精舍，事尤拳拳，有无穷之意。闻扬州葛子东母夫人李讣，作慰疏奠，文云：维嘉靖二十三年，岁次甲辰，十一月丙申朔，越初九日甲辰。前南京兵部尚书湛　谨以束帛炷香牲醴之奠，寓告于葛母李太夫人之灵曰：予久获游，诸子彬彬，于母之贤，则既有闻矣。凤去鸾孤，柏舟自矢，外内斩斩，冈不以理，惟母贤。严教诸孤，兄弟友恭，一门嬉嬉，兄让弟恭，惟母贤。无累廿年，子爨不分，念鞠子哀，念兹同根，惟母贤。[涧]等倡义，书院肇开，四方来闻，继往开来，惟母贤。昔予北上，家累是托，视如骨肉，有加不薄，惟母贤。予筑南岳，会守南滨，行李东归，讣音始闻。感母之贤，秉烛作文，饮泣寓奠，托诚生刍。衡云岳霰。尚飨。
　　及午行，遇雨。是夜，宿于六十里隆兴寺，有与衡州守冯南滨诗云：
　　  地新占天柱峰，今人冷淡古人同。黄堂已有陈蕃榻，白屋能无孺子风？
　　承衡州冯南滨太守、丁巨川少府、崔柏溪别驾饯于回雁寺，酬之诗云：
　　别席挥毫回雁峰，一翁五马二骖同。片云去逐归鸿杳，五马驰驱别驾风。
　　初十，早发隆兴寺，未二十里，度湘江。湘江自广西全州历永州而来。
　　憩柏坊驿，夜抵宿于常宁县公馆，与县尹刘晓相见。十一日，典史陈嘉训护行，犹值雨，夜与行李相失，误入荒村，须臾回龙庙。彭典膳明道知之，来迎至其家，置殽酒张乐，馆宿于北轩。有与彭西湖典膳诗，有序云：
　　夜雨迷途，先悲后喜。邂逅西湖，款馆备至。诗云：
　　无虞即鹿入林中，阮籍惟应哭路穷。行尽源头见真境，西湖歌鼓笑相逢。
　　十二日，仍以葛物赆。晓发，犹阻雨，且石路艰险，仆夫告劳，宿于黄桥铺，有四言诗二首，一章章十句，一章章八句，云：
　　上雨下确，四风旁穿。我行何为？六合作难。天畀我衡，我荼则甘。我仆痛矣，我马瘏矣。马瘏犹可，仆痡孔艰。
　　为天盖公，何心何容？雨师之雨，风伯之风，曷候曷节？夏春为冬。农叹于野，旅嗟于行。
　　十三日，鸡鸣，发。过安村铺，有唐姓者馈茶于路侧。行，未至斗下铺三里，花园村人皆姓王，大户也。渡斗下江，憩斗下铺，哺徒(  )[秣]马。桂阳州人犹未至，盖知州韩君体斋嘉会方在府，回及接见，礼赆甚勤。州治肃然，有桂阳州诗云：
　　风(驳)[驭]云车天与游，天风吹过桂阳州。未知城郭人文别，分付诗囊一并收。
　　十四晓发，吏目门人琼州澄■李君瓛护行。是夜，宿于香花铺，临武知县谭君复亭孔言出接行途。夜月如昼，依歌而行，有怀居岳诸子诗云：
　　几望归途踏月歌，满腔春意奈公何？诸贤收拾知深浅，衡岳峰头月最多。过香花岭，与谭县共六言诗云：
　　夜度香花峻岭，恍如步月升天。一笑相迎山馆，金陵风韵依然。
　　十五日，发香花铺。午过临武，径城出，晚至  菜水，宿于廖经家。
　　十六日发，有过界茅岭答人言诗云：
　　舆卒俄而向我言，广东湖广界茅岭名分。而今已自通疆界，东洞朱明洞天云同西洞朱陵洞天云。
　　是午，过星子巡司。倩小船东下，中流赋诗甚适，云：
　　千层石鐻挂云軘，万仞危途见雾村。孤寨人言是星子，中流我自出星源。
　　夜半至连州，宿南门河下。知州况一经、判官朱灏开门迎见，辞之。及晓起相见，即欲行，苦留礼际。况号西坡，旧门人也。有连州诗与之云：
　　一水中流两岸山，满船明月只身还。故人问我来何处，笑指衡云天际间。
　　十七日巳时，舟发，夜至宿于阳山县。县尹公出，学教谕安钦来见，晚不相接。作屡梦衡岳诗：
　　自从别衡来，夜夜作衡梦。梦者心思之，神明滞于用。为固德之贼，滞山非欲纵。仁者云有乐，不如断迎送。
　　十八日，早发。已刻，过西岸巡司，人家稠密，计至洸口已有小半矣。夜行，以河霾不见路，少息，月上乃行。过含光巡司，又以霾少息，至天明乃行。
　　十九日晓发。巳刻，过鳌子峡，有过鳌子峡之作绝句：
　　鳌子峡中孤舸飞，寒花两岸送吾归。不须傍柳寻花去，自有花光映客衣。
　　过白羊水、高道滩、大塘滩。午抵洸口巡司，拟于口上立石，刻「衡岳东门」，以识重游之路。有过洸口之作六言：
　　洸口寻常路口，岂知衡岳东门？记取经过叉路，不迷直途星源。
　　夜行，船过香炉峡，过大庙峡，过觔斗角，过横石矶驿，有翫月诗云：横石矶头月满身，天青月白白于银。莫言旧日寻常路，一度经过一度新。
　　过清远峡飞来寺六言：
　　秋半飞云西驰，中冬过此题诗。九十时光峡水，飞来寺下踟蹰。
　　予自衡岳还，过清远，忽忆行时李庭清告我以此间父老有素不识公而梦公来，又无车从，闇然而至者，不知何意？时予游南岳，正以微服而行，斥去车从，自买民舟，无劳有司知之，适与此梦相符。吁！其梦耶？真耶？盖素不相识而梦则相符，如此与高宗梦(传)[傅]说、孔子梦周公，其感通之神，岂不可畏也哉？因以语周生自正曰：「知此者，可以知道矣。」诗以纪之，以示同志云：
　　先时此梦报庭清，微服西游计已成。今古此机神莫测，老夫直欲废将迎。
　　二十日，舟过三水，至西南。将还甘泉，先如西樵，观云谷绝句：
　　已穷洞府无穷意，不尽幽期未了缘。取道西樵看云谷，徐从此滘达甘泉。
　　广衡诗：
　　广衡二府地相连广州西至连州，衡州东至临武。，朱明朱陵同一天。两间今已通云破，天纵衰翁取次眠。
　　是夜，宿于西南巡司。
　　二十一日，晓发。午抵西樵山，视云谷新筑精舍，遂返大科，宴坐疑道堂。李侄春芳元盛具酒馔。既毕，过大路村，访赵东台少参于社馆，乃下山，入故少傅翁家，召守仆讯问其家眷出居广城，幼子安否。晡时，舟发。
　　二十二日卯时，舟抵五羊大平洲入天关，以劳顿及衣冠不便，致拜帖于大巡陈侍御及两司府诸君。侍御闻之，先差官来迎，以疾未见拜。方伯应君、大参翁君、少参周汪来访，贰守程君、通府袁君、蔡君续来访，廉宪萧、宪副游、林皆以帖来。是夜寝宿于楼上下榻，周生自正卧榻下。夜半，窗慵轩豁，月色玲珑，起坐至旦。
　　二十三日，家遣舟来迎于永安桥。宪司诸君仍以帖留行，待来访。巳刻，舟乘潮发，午过波罗庙，望桴海桴庄，暮过江门钓台，眺望[伫立]良久。遂抵家，面祖庙。

