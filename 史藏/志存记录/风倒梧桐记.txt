
风倒梧桐记卷一
风倒梧桐记卷二
庚寅十一月初五日始安事略
弘光朝伪东宫伪后及党祸纪略
东林本末
 
 

风倒梧桐记卷一

　　三山何是非卬甫集

　　衡阳桂藩，流寇蹂■〈足兰〉其桐封，徙寓端溪，此崇祯末年事。

　　福京弗守，两广制台丁魁楚，会同粤西抚台瞿式耜、广东按台王化澄、广西按台郑封、肇庆知府朱治■〈忄间〉，策拥桂藩第二世子由榔为皇帝，仍称隆武二年，以明年为永历元年，改肇庆府署为行宫。此丙戌年十月初九日事。晋魁楚首揆，兼摄冢宰事；式耜宗伯，预知机密；化澄宪副，封通参；治■〈忄间〉右副兼兵部侍郎，提督两广。承魁楚后，内外局惟魁楚主裁。

　　端溪，隔羊城省会止四百里，拥立时，嫉凌烟列名多人，无一函商。及三司各属既立后，不复颁新天子诏，惟鬻爵是课。时羊城左藩顾元镜，耻不与策戴勋，适隆武阁臣何吾驺、苏观生从闽逃归，亦遂立隆武弟为皇帝，改都司署为行宫，建元绍武。学臣林佳鼎，晋总宪，行大司马事，提兵西上三水，意侵端溪；式耜亦奉命出东峡，设炮御焉。十一月十五日，林瞿对仗，一炮歼林，侦者误传瞿败。端溪新创，朝廷逃徙一空，永历帝随众奔遁，直达梧州，五百里溯流、两日夜并程也。太后马氏，通史书，不欲世子称帝，呼省臣李用楫、台臣程源等面呵无固志，且诘责弃逃状。适式耜手报至，知前讹，诸臣皆伏地引罪，遂奉永历帝再至端溪，别遣清江伯严云从护三宫顿驻桂林。

　　十二月十五日，清朝总镇李成栋突入广州，苏观生伏诛，何吾驺、顾元镜等皆投诚，绍武帝削除，端溪丁魁楚罔不知耗。惟计值百司，给凭给札，无暇峡以外事。二十五日早辰，谢恩见朝者犹趋跄殿陛，忽有肩舆出城，掠一小艇，驾上西峡，喧传为永历帝。于是，文武纷逐，各不相顾，帝固知有确信，随奔者亦知事决大坏，不可瞬息留。惟魁楚则舂容雅度，渐移行李入舟，瞠目而视，反若局外观者。魁楚则别有作用－－丁魁楚者，河内永城县人也。晋抚失机，遣戍五年。戊寅年奉旨纳饷三千两，许本军准回原籍。魁楚援例得归，永城县有在籍总兵刘超者，壬午年冬十月，以私仇杀丁艰侍御魏景琦，按台王汉奉旨往勘，超又一箭毙汉，且据县劫众，乡绅勒魁楚为之上疏讼冤。魁楚且款且代，阴为之计，别遣子弟兵四面布置。至癸未年三月初一日五更，伏兵四起，用铁网遏超之身，擒解至京献俘焉。魁楚叙功复职，当年职方郎王永绩，量加本省屯田巡抚之衔。至明年甲申，马士英留都用事，竟总制两广。自乙酉二月到任，酷则未有之酷，贪则未有之贪。本年闻宏光之变，即潜通靖江王，下广举事。靖江王果以桂林推官顾奕为相国，临桂知县史其文为兵尚。八月初七日，立抵端溪，丁魁楚已于初六日拜福建隆武登极诏，随架火炮，碎靖江之船，并擒史、顾二人，解闽省正法焉；邀功靖越伯。此不可质之鬼神者。今拥立永历。十二月十五日省城之变，彼知最早，即密遣亲干赍精金三千两、珍宝称是，嘱其重贿清兵主将，须百计为之先容。至永历帝十二月二十五日逃奔时，彼日有密报亲干已投入李成栋下为家丁，惟望佳音入耳。故众虽忙逃，而彼独安闲也。彼有大硝船四十只，将三年官囊装入舟中。又在肇庆度年。丁亥年正月初旬，方移上岑溪县，假意于城中修盖茅屋，实不登岸，静候广城消息。亲干于二月初方敢以精金珍宝上供成栋，通魁楚孝敬至意。成栋曰：何不早言？正要请你老爷仍做两广军门，快赍书去。二月二十六日，魁楚于岑溪县舟中，得成栋手翰，喜从天降，更不必造屋，仍移四十号哨船顺流东下。时，李成栋驻札梧州，先上五里迎接，握手谈心，相见恨晚。知魁楚三子入广，已失其二，止存一大令郎，亦必请见，交情世谊，有加无已。临晚，成栋请魁楚父子接风，隆重出于常套之外，握手订曰：明日吉期，即烦再摄两广篆，拜表即真，亦在明日，举令旗、令牌、符验、旗纛、制台旧敕印，一并手付，魁楚欣慰，笑乐之极。惟求早退为明日到任之举，欢颜而别。魁楚就枕，魂随蝶舞矣。忽三更时候，成栋舟中四面列炬，遣一令旗宣请丁老爷、丁相公密语。是时，魁楚不知所以，父子急忙过船，见成栋正位不动，知事有变，即下跪曰：某止一子，请饶狗命。成栋曰：尔欲饶子乎？先令砍下。左顾而首级至矣；即驱杀魁楚焉。成栋再上船头，四面火光照耀，如同白日，将魁楚家丁，每营分配一人家；眷船中，一妻、四妾、三媳、二女、几婢、几仆妇，逐一搜检，归入成栋舟中。惟一妾于过船时投入水中。四十船之厚橐，未尝失一纸角，悉归成栋。魁楚三年贪酷，止嬴得父子骈首，妻妾媳女恣他人臂上欢也。哀哉！虽然，岂尽贪酷之罪，闻其舟中精银实有八十四万，倘以十万佐永历上桂林，四十大哨船掖护之，犹不失身荣。首相，妻儿恒在膝下也。总之，无君之报，魁楚可鉴焉。

　　丁亥永历元年正月朔，永历再达梧州，于知府陆世廉，取库银五十两，为雇夫费，北进府江，所召次辅李永芳、晏日曙、冏卿田芳银、台郑封等俱潜入博白县深山，随行者惟总宪王化澄、大司农吴炳、宫詹方以智、文选吴贞毓、省唐针、台程源、中翰吴其靁、洪士彭、大金吾马吉祥而已。式耜仍留端溪，同朱治■〈忄间〉为守御计。复逗遛梧江者几日。二月初，式耜方尾永历帝至桂林，亦改府署为行宫，在途先已拜方以智，吴炳并相；知湖广武冈州及长、衡、永、宝四府清朝兵马未至，尚为野渡横舟矣。方、吴二相随驾北上，驻武冈；瞿式耜留守桂林，王化澄亦协理阁务，马吉祥并三宫于三月初往湖南，上武冈；衡永道臣严起恒郊迎，面阔身长，品有相状，遂拜相。百日间，崇祯末年河南江北未剿流寇曹志建、王朝俊等，奚啻数百头目，今皆逼入湖南，来归者悉赐五等爵。又晋何腾蛟为制台、加宫保，驻衡阳。李自成残兵高必正等，声言百万，流入长沙等处，腾蛟具奏，堵允锡制之，题曰忠贞营，分为十营，声势稍振。不意八月二十四日下午，武冈败，刃斫北关，弃釜餐而走；除帝驾、三宫，无不徒步跣足而奔。呱呱世子，两匝月矣，竟委沙滩。中宫嫡妹与王皇亲嫡母，乘舆出城，亦迷失无踪。吴炳不及出而死。又恐清兵于正路自全州、灌阳入桂林，帝与逃难臣工，从间道踉跄至肇远府，仅觅二小艇，载帝与三宫。十一月中至象州，意欲进南宁府，为永永不出之计。又为新兴伯焦琏乱兵所阻，寥寥文武，皆以青衣裹头，胼手胝足，面无生气，几欲散去。马吉翔左右帝，力挽众，乃分阁臣王化澄、吏左吴贞毓、司礼庞天寿，护三宫上南宁。永历帝仍溯十八陡逆流北上。十二月初三日，舟达桂林，得息残喘焉。式耜与起恒并相，君臣上下，皆键户避兵；人无土著，街无独行；柴米货物，价昂五倍；军丁居货，交易不以善颜；无不度日如年者。

　　戊子永历二年二月二十三日夜三更，霍允中者，永城伯也；忽抢入大内，劫帝于寝被中，置之城外。将文武百官捆吊索勒，逼尽所有，一昼夜饱扬。帝虽裸体，幸无伤。留守阁臣瞿式耜，抢掠罄尽，只身逃下平乐府，桂林不可驻足矣。金吾马吉翔，备布袍、竹轿掖帝而行，遇水濡足，过岭扳枝，所不免也。三月初十日入南宁，随至者内阁严起恒、马吉翔、吏科许兆进、兵科吴其靁、户科尹三聘、礼科洪士彭、大司马萧琦七人耳。帝意直欲进土州，萧琦上十便、十不便疏止之。君臣资斧，空乏实甚。起恒以首揆兼太宰，即于十五日广为开选；邕城通二十四土州，槟榔客、盐布客及土乐户，皆列鸳班。四月初一日，生世子。王化澄翊护三宫功，请册为太子。诏曰万喜，赦天下。时田州、果化州等土官来朝，行在文武各曲意徇奉，冀得其欢心，思为异日逃入之东道主。土巡司皆升为邑宰，土邑宰皆升为知府，竟有道衔与土知府。盖土司旧规，原加一等行事，以道衔与之，彼竟俨然开府矣。此三百年不破之格也。

　　初十日，羊城总镇李成栋反叛清朝，以全广还。永历帝遣洪天擢、潘曾纬、李绮三人赍奏敦请驾跸端州，满朝惊喜，非可言喻。然无有信之者，亦姑应之而已。先是，成栋丁亥年二月收缴两广文武印信，大小不下五千颗，于中取出制台印藏之。有一爱妾，云间所得青楼也；独携往闽粤，揣知其意，因朝夕怂惥，成栋置不理至今者。四月初三日晚饭侍酒，复挑之。成栋抚几曰：怜此云间眷属也。盖成栋本来家眷，悉驻在松江府城内；爱妾曰：吾敢独享富贵乎？先死尊前，以成君子之志。遂取刀自刎。成栋抱尸哭曰：女子乎，是矣。当即取梨园袍裳、腰金、吉服、晋贤冠，四拜而敛之，出两广制台印，具疏迎永历帝于南宁。洪、潘、李三人到后，又有沈原宥者，再赍成栋速驾之奏至，知其事果真。于是，弹冠之兴，草木皆飞。王化澄杜门半年有余，忽尔入直矣。朱天麟变姓名，隐太平府，走别窦，邀拜相矣。晏清自田州出家宰矣。张凤翼兵科兼翰林修撰矣。张佐辰与扶纲自贵州来，司文选考功矣。顾之俊于制中亦来随驾，上天地人三策，水火药三用矣。张起、王者友等各造一名色，营考选矣。吴江县书役王正国为吏部司务矣。董云襄为大行矣。潘骏观进兵曹、王署户曹矣。庞天寿掌司礼矣。吴贞毓吏侍兼副宪先，遣下广答谕李成栋矣。又下考贡之旨，村师巫童以及缁衣黄冠，凡能搦管出黑字于纸上者，悉投一呈，曰山东、山西某府、某县生员，然必取其极远者，以无可证也。曳裾就道，弥漫如蚁。曾经出仕，佥曰迎銮，游手白丁，诡称原任。六曹两侍，旬日间驻列济济，然相遇于朝堂道左，各不举手为。有一二科甲在内，故凌气质以自尊；二三势力在内，为豪亢以自高。此外菜佣、屠夫，出门皂役，倡优、鸨卒等项，虽居然进贤冠也，行行队队，若不欲以面示人。但见无故穿吉服者有之，无故穿素服者有之，独自锦绣者亦有之。脚下之靴卑末而天蓝剪绒者不异也；快靴聊当，取其形似耳。又有天青地白，竟有以油钉皮靴从事，亦取其形似而已。章服补带，恒未完备，亦未合式；补鹤而带银则服不合其带，带金而补雀则带不合其服，带黑角而四云大红石蓝则带服中又相违其服、相舛其带。至人不如其带，人不如其服，人不如其站立位次，人不如其称呼礼貌，满朝皆无等威，攘臂脱肩，牛襟马裾，新创朝廷，遂成墟市，严起恒不得不任其咎。喧嚷两月，闰六月初十日，帝驾同三宫方出南宁，时值急流，两日夜已至浔州府。旧总兵陈邦传挽留诉功，柳、庆二府尚为永历据，然设官征赋自专也。诃大司马萧琦不遣兵护卫，以石碎其舟，琦闷绝而死。晏日曙、李永茂、郑封三人各舣舟苍梧县蛇庙三角嘴，以闲闯入庙，触犯蛇神，暴疾而死。羊城、端溪、梧江千余里间，注望龙舟，杳不可得，为陈邦传百计投辖。帝驾又上浔州府，暂驻府署为行宫，给发札付，始而庆国自札，继而部札，后则贵钦札。钦札者，皇帝用宝，札官与吏、兵两部不相涉者。巡检、典史、知县、知府至科道、翰林、侍郎、尚书，俱可札授。武则正副总兵与参将三种。尚书、正总钦札，亦可易百金，下广路费，需之此也。七月二十九日，至端溪城下，李成栋百里外迎接，慰劳倍至。三十日，驾留舟中。八月初一日辰刻，再入肇庆府行宫。宫中储银一万两，以佣赏赉，余衣饰器皿，亦约万金。象魏堂陛，具体可观。首相严起恒，次王化澄，次朱天麟，事之行止、政凡大小，必承成栋而后奏。成栋为人，朴讷刚忍，无矜意，无喜容，不脂韦，不多言，文武内外，惠敬而深畏焉。永历帝筑坛拜之，坛半就，成栋曰：事在人之做不做，安在坛之登不登，葢刎颈爱妾，刻不去怀，必欲得当以瞑九泉之目也。十二日，面奏永历帝曰：南雄以下事，诸臣工任之；庾关以外事，臣独肩之。一言竟去，提兵二十万上南雄。此时江右金声桓据南昌，已通成栋，约期南下矣。

　　成栋去后，朝局大变，都察院左都御史袁彭年，向为宜兴心腹。宜兴议处后，首揭之。后归清朝，为广东学道，出示云：金钱鼠尾，乃新朝之雅致；峨冠博带，实亡国之陋规。及返明朝，又复诋之矣。自矜为反正功臣，今又恐从龙两榜得志，道其本末长短，别出意见，横制当局。成栋有养子李元允，姓贾，河南人，以其蠢浊，不携行间，留肇庆守家。彭年特隆其体，以内外权故属之。挑其怒，以用其怒。乘其喜，以用其喜。元允为傀儡，彭年为线索。傀儡之笑骂无情，线索之机权刺骨。一时政事人心，遂乖离殊甚。吏部侍郎洪天擢、大理寺正卿潘曾纬、广东学道李绮、兵部尚书曹烨、工部尚书耿献忠、通政使毛毓祥，为成栋之所亲爱，皆自五羊来，为一种；严、王、朱三相公、吏部尚书晏清、吏部侍郎吴贞毓并杂项出身六科吴其雷、洪士彭、雷得复、尹三聘、许兆进、张起等皆自南宁随驾而来，为一种。又有从各路至者，都察院右副御史刘湘客、礼部尚书吴璟、吏科都结事中丁时魁、兵科都给事中金堡、户科都给事中蒙正发、礼科都给事中李用楫、文选司郎中施召征、光禄寺正卿陆世廉、太仆寺正卿马光仪、制司郎中徐世仪，又为一种。其广东本地人陈世杰、词林吴以连、司封李贞省、高赉明、台中杨邦翰、冏卿唐元楫、方郎等，亦为一种。一种望风归入一党；袁彭年一手招、一手驱；有力者先登、无力者仰扳；无朝廷，有成栋。成栋远，元允近。元允之亲幸未可卜，彭年之指挥不得不从。于是，元允之门遂如趋市，登其堂、望其阙，不啻龙门。每当朝期，东班趋入，西班交谈，元允东班为之一空。元允为人，暴戾自用，狂率不情，客至不揖，亦不送，喜遣仆卒与客赌博，诸公不惜身家，力陪奉之，谑浪骂座，罔忌人讳，皆袁彭年胁制内外，曲意枉徇玉成之者。中郎无子，洵不诬矣！十月初十日夜，元允奉成栋密计，杀佟养甲于德庆道上，自此威权愈赫。是月十五，元允诞辰，在朝文武，公分之外，有私分。私分之外，有私公分。私公分之外，又有私私分。私私分馈送，憧憧月下，呼崧呼寿，无般不出矣。八月至冬杪，相奔竞于元允左右，便作中兴盛事调；中兴大业，成栋自于岭外为之也。

　　谁知成栋十月二十四日到赣州府城下，二十六日五更黎明，闻城上呼董大哥者三。成栋于梦中惊醒曰：董大成是吾中军，彼呼之，吾军已为彼有矣！亟披蓝布短马衣，跨一骡，不言疾走虔关，至梅关六百里，两昼夜大雨中，奔蹶前趋。彼领兵三十万，分为十大营，各营一总戎，成栋弃军而走，十总戎亦尾之而行。至进南安府城门，成栋若梦初觉，顾谓十人曰：尔等何得亦来？诸人曰：大老爷走矣，我不得不来。成栋怒曰：胡说。即手刃爱将杨□□。二十万士卒、器械，尽弃赣州城下，止余百人南下，亦无颜再入端溪面君，因顺流直下珠江，为再举计。此信达朝中，诸臣工亦不以为异，各为封章为转升，仕籍纷纷，无别想、别技代成栋分忧。若有过计如何外御、如何内备，其啧为愚人矣。至通政使疏陈乞职者，日以千计，阁臣票拟，止有「看议具奏」四字。吏部门前如破窑记彩楼招赘一曲，瞎眼拆脚，俱来冀望。文选司虽掌铨选之权，无出选之地。广东一省，非奉成栋旨咨，大小有司，不得擅为除授。桂林、平乐则留守阁臣瞿式耜为政，庆远、柳州则新兴伯焦琏为政。焦琏者，陈邦傅出京时京债主也。浔、南、思、太四府，则原思恩伯今庆国公陈邦传为政。文选所以副乞陈之望，第给一空札，为后日到部凭据而已。两衙门迎合彭年意，求元允欢颜，因共击陈邦傅。邦傅故浙东人，原广西总兵，隆武三年春，挂征蛮将军印。成栋素贱恶之，以其丁亥年二月先有降表到羊城故也。至是击之者，科臣金堡最劲。邦傅上疏云：皇上两三年几次奔逃，流离颠沛之极，并无一位两衙门官兵共尝辛苦。何今日即次稍安，侍御济锵，议论纷纭若是？如以臣为无饷无兵窃取勋爵，请即遣金堡为臣监军，观臣十年粮草、十万铁骑。已丑年正月初十日疏入，十一日朱天麟票拟，有「金堡何来、朕亦未悉」之句。时，严起恒久欲挤朱而无其隙，即以此票拟字样密示吏科丁时魁。时魁陡然震怒，连夜约结两衙门，于十三日早尽率现在科道十六人进入丹墀，共言强臣箝结言官之口，将来唐末节度可虞、宗周守府再见，因哄叫而出曰：我等不做官矣。将公服袍带掷弃庭中，小帽白衣冠而出，所恃者李元允也。元允承彭年之橐钥，权通大内，势逼至尊。时，永历帝正在穿堂，召太仆马光追论五年前永州被难逃入全州事。忽闻外变，两手震索，茶遂倾衣，情实可悯。可恨时魁等隐情，金堡原任临清州知州，李贼来时，不知云何，杜工部有喜达行在诗「辛苦贼中来」之句，谓嘲其痛筋也。十四日早，特降谕旨，敕李元允各到十六位科道门，谕令仍入办事，前本另发票拟，阁臣朱天麟即日放还田里。诸臣以为丰裁矫矫，中兴侍御第一美举。天麟于是不得不挂冠。天麟举动，原不协舆情，其未出山时，变姓名隐，居太平府山中，知有李成栋归明之事，适王太监保到山买苏木，因盛款之。王具疏特荐，详述天麟肴馔之盛、礼仪之恭而不讳，彼不知大体，以为荐之恳挚耳。严，王二相则不容有第三人，直以「该部知道」还之。又求庆国陈邦傅特疏，严、王二相谅，拟以宗伯召。时为六月初一日。阅三日，天麟朝见矣，宗伯篆王化澄兼摄。初五日，化澄以礼篆送天麟，天麟不受也，往返推辞，自旦至暮，终不允诺。科道两衙门传揭曰：天麟原以阁臣荐，岂宜授之宗伯。今当合词以阁臣请。明日疏上，则仍以「该部知道」还之。于是，天麟不得不受宗伯矣。无已，乃营大儿日生为侍御，即令管河道事；次儿月生为中翰，弟天凤为大行，又雇乡兵四十五人挺鎗揭旗，随侍左右，云为将来出将地。凡会客讲话，非日昃夜分不了。在苏为朱怪，在广为朱痴，至是一门摈逐，半系自取。又去秋七月，帝驾留浔州时，帝允邦傅居守浔州，写敕中书张立先得银二十四两，遂以世字易居字，亦并发之，欲追其敕，更正居字，然而未果也。正月二日，以攻陈邦傅为正课，其余总不暇计。

　　至李成栋，旧冬十一月还羊城，整顿兵马，十一月二十七日，又上南雄，于滇阳峡中，忽见所杀之将杨某索命，成栋攀弓射之，身随弦去，堕入水中。救起神情惨然，从此亦不敢踰梅关，驻军信丰县城中。二月二十六日，出师南下，三更先发火器手三百，责付曰：如前遇敌兵，尽发火炮，我为后应；不尔竟前走。至黎明杳无炮声，众皆曰：火器军决然前往，吾当拔营。披甲上马，言未绝口，清兵杀入，满营溃乱。盖火器手遇清兵，当欲取火，奈暴雨忽至，火为雨灭，火炮半声不发，三百火器手砍斩不遗一人故也。成栋营后即系急流大山涧，有见成栋被甲未完，乘一跛马渡涧者；及过涧后，觅之无有也。  
风倒梧桐记卷二

　　三山何是非卯甫集

　　己丑永历三年三月初七日，成栋凶信与湖广何腾蛟凶信一刻并至，惊破魂胆，逃徙昼夜，议论水火，门户冰炭，万千葛藤，悉皆解释，平靖者一月。两衙门有望气者，以为成栋死，而元允不足恃；彭年之健翮，思有以铩之。具重朝廷、抑奔竞一疏，申请以事权归永历帝，隐弹及彭年之把持。彭年怫然震怒，答疏中有倘臣旧年以三千铁骑鼓励西行，今日君臣安在等语。永历持其章疏，泣诉臣下，举朝失色。肇庆因而有假山图、五虎号。假山图者，假者贾也。绘假山一座，下绘朝官数百。有以首戴之者，有以手抱之者，有以肩背负之者，有以木杖支之者；有仰望者，有远听者，有指点话言者，有惊怕退避两手掩耳而走者。又山巅黑气一道，直上冲天。此皆市井童叟不平于胸中，为此图以诙谐之也。五虎号者，吏部丁时魁、户部蒙至发，俱彭年同乡，楚产也。一为虎尾，一为虎脚。兵部金堡，浙人也。因在福建为延平知府，疏激隆武赏赏罚不明，连杀同乡尹文炜、施璩二人，人畏之也，为虎牙。副宪刘湘客，关中一布衣，来自留守阁臣瞿式耜，又为成栋同乡，故为虎皮。虎头，则袁彭年也。日将祖制二字说迁谈讲空话，因之获厚利，言非虎党不发，事非虎党不成，星岩道上，遂成虎市。忽四月初六日，云南张献忠养子孙可望，遣龚鼎、杨可仕等六人献南金二十两、琥珀四块、马四匹，遗书求封秦王。其书曰：先秦王荡平中土，翦除贪官污吏，十年来未尝忘忠君爱国之心。不谓自成犯顺，玉步旋移，孤守滇南，恪遵先志。合移知照，王绳父爵，国继先秦，乞敕重臣会观。诏上仅书己丑年正月十五日孙可望拜书，以方幅黄纸书之，不奉朔，亦不建朔。如此议下，群臣怂惥，以秦王封者，十有八九。独兵部金堡，固争以为祖制无有。李元允、袁彭年因龚鼎、可仕者自陈邦傅来，亦决以为不可，阻挠者两月而未定。广西南宁府与云南广南府错处，中止隔田州，其间两日可达，邦傅于戊子年十月强娶南太道臣赵台女为媳，亲到南宁，因通可望。可望所差之人，邦傅引导，可望咐差出门时，有秦王不允，滇兵杀出南宁等语，邦傅首先被难者也。恐甚知行在，刻印刓印、喙长计短，又为金堡所持，不能必得，乃先假敕假差，封孙可望为秦王。可望肃然就臣礼，先五拜叩头，舞蹈称臣，受封秦王。后率其义兄弟三人，并三军士卒各呼万岁。后又秦王升座，受义兄弟三人并三军士卒庆贺。礼毕，正欲缮表称贺，适龚鼎等赍荆郡王之敕到。可望毁裂弃地不问亦不改前封也。谢表亦遂止。时已十月初矣。孙可望者，张献忠养子中之一。自献忠丙戌年炮毙于成都府，可望遂入贵州，据定番城，依息人马，其意欲入滇南取沐府也。不意沐府之事更奇。沐府世守云南，为桑土绸缪计，即稍破悭囊，亦情理之所应然。乃燕台告变，彼高卧也。金陵失守，彼高卧也。丙戌七月，福京再陷，于是司、两院启请增兵守滇南境口，恐防客兵流入。增兵必先措饷。今求助饷，沐主天波戚容曰：极是要紧事，只为迩年多费，不能助一缗。奈何！奈何！还宜从长酌处。然增兵之说不可再迟，各有身家，刻下欲行者也。滇田甚硗，无容议加。天波以为各土司用盐颇多，再增本府一票，饷可从出矣。众皆是之。乃令盐场计会官给运使之盐票，再置沐府之饷票，准于九月为始。初行时，土司有遵法纳沐票饷银者。初九日，楚雄府土司吴必魁抗令焉。于盐场中不惟弃沐票，并夺商盐。鸣之县，县差捶之；鸣之府，府差杀之。声言已无朱皇帝，何有沐国公！遂举众入城，执楚雄府文武官数罪而杀之，又并其城而据之。天波于是为饷票生事矣。欲除大憝而克楚城，非藉壮隶之力不能也，计必调土司之强有力者，以靖扫之。崇祯初年，滇南有浦民升之乱。民升非自能为乱也，其妻范氏恣甚娇，色甚美，而力甚巨，且多智，而不好静，日驱挟民升振旗鼓，掠勇壮以取乐。朝廷为之耗饷发帑，几二十万。两院司道夺职镌级者，不计数。恇怯偾弁陨命革逐，正不知几十百也。后民升将败，忽与言别曰：尔不可以我为妻，我亦不与尔为夫，我去矣。即去鹤庆府执一土司沙定洲曰：惟我与尔，可为夫妻。沙定洲曰：我有妻也。范氏曰：请出，我与语之，妯娌称呼。三言未毕，一揖拱定洲曰：今未可为百年之好乎！于是，定洲一遵范氏之约束，征发调遣，号令严明，遂为滇南土司中富强第一。兹天波以令符调之，彼欣然倾洞而出。十一月初旬，困楚雄。十五日，已解吴必魁，扫靖楚雄府，奏令再设文武各属，为守土抚治计。天波喜甚，赉金帛重赏之。定洲又奏曰：臣夫妇欲来面恩。至是月二十九日，天波升座，两榭设仪仗，鼓乐旗帜极其炫耀，受拜受贺。定洲止夫妇两人耳，三叩未完，两人俯首，忽趋上殿，急视之，两人各舞，两刀已格杀左右几人，天波急奔入内殿，两人亦竟入内殿，随见随杀，沐府男妇内侍不啻四、五百，顷刻尸横遍地，幸天波踰墙而逃。彼反徐徐升殿，已有拜贺趋跄，供其调遣。四城门又有定洲亲信之人，典守盘诘。盖彼破楚雄后，各兵已俱潜伏在城，亦刻期共起。天波悭养兵之几百金，竟至妻儿不保，三百年祖业丧亡，亦可哀也。定洲夫妇坐据沐府，殿宇华美，宫室壮丽，三司两院许仍照旧供职，日辇天波三百年蓄积尽入本洞。其所藏之富厚，奚啻敌国；他物勿论，箭头石青、箭头朱砂、落红琥珀、马蹄赤金，装以细篾箧，每箧五十斤，藏以高板库，每库五十箧，共二百五十库也。珍珠青红宝石黄龙凉伞，一百四十顶。定洲夫妇，自十月搬运至丁亥年四月方完。此信一达于孙可望之耳，拍案而起曰：此吾几上肉也。沙定洲么么小寇，何得袭我囊中之物！遂宵夜而行，竟入云南府，时为七月初二日。定洲夫妇已先三日遁归本洞，可望只取沐府空宅，因咨访天波，并骈戮三司两院。天波来自大理府，可望许之复仇，即用天波为报门官。十一月，选三千精锐，困围定洲土洞，至戊子年二月，擒获定洲夫妇，并亲戚四人。沐府之藏，并定洲之所素有，仍尽辇入沐府内宅。孙可望将所擒六贼，于沐天波坐前，活剥其皮。天波亦于可望前叩首称谢。此可望入滇之始未也。行在六月初，袁彭年生母死，自谓丁艰不守制，喧言于众曰：我家受国恩深重，奕世科名；更受天地之宏大，代产异才。我今享年过先人，天正不欲置我于无用之地也。党中人以为国尔忘家，中兴可望，宜晋世爵。马太后甚恶之，宣查丁艰不守制是何朝祖制？彭年又腼颜月余，挟重资而去，拥妾寓佛山焉。七、八两月，又为堵允锡浮苍梧而下崧台，始则颂，后则讪，呶呶者又两月。永历又批发学道李绮生银三千两，付之连络高必正忠贞十营头矣，李元允登门强索而去。时忠贞已下浔、梧，抢杀允锡，无可奈何，乃纵酒以解之。八月二十七日辞朝，适得史其文无主家眷委禽焉。因酒胜气塞，色又承之，遂毕命于浔州府。因此番下广，实为李元允等所奚落也。朝中虎局久定，彭年虽去，无敢探穴。时崇祯朝旧相公何吾驺、黄士俊正月二十八日入直以来，论章不止盈箧，兹皆告归。此时揆地纷嚣，疏未拜稿，先商票拟，落旨拂情，则与相公仇论。相公袖中簿，备一底簿示之，委云内改，闻有两底簿云。又日出拜客，客必候面，颇烦苦。惟严起恒能耐之，故能久安。至九、十两月，起恒独相，奉永历帝粉饰太平，赠何腾蛟中湘王、李成栋宁夏王，皆设坛挂白，帝俱抆泪亲上奠。又有假吴三桂疏、假东京回书，皆曰四方好音日至。如醉如梦，妄想妄忆而已。两衙门又以考选考贡事，是非贿赂，日夜忙忙。长洲伯王皇亲新戏子成班，文武臣工无夕不会，无会不戏，无戏不彻夜。加级加衔，巧获三代恩纶，荫子貤封，各样异数，如如意珠，所想必求，所求必遂。武弁无不世袭分茅，蕞尔端溪，鼷腹俱满。间有一二知己，亦思为绿野锦堂计。奈梅关破，玉望难生出日，悠优姑待若天下不独生一李成栋，青楼女子必多，若成栋之爱妾者，曾见有见几？而不俟终日者三人，吴璟、方以智、李用楫也。吴掌宗伯，见咨入贡生皆作牛头马面，挂冠朝门而去。方参机密，见涣发丝纶不达城外，弃妻子而去。李则初遣敕封交南，以失印而罢，继差敕封滇南，以议更而罢，又以家眷舟中三次逢盗，日给无资，亦遂拂衣而去。此皆戊子、己丑年事也。然宫禁湫隘，供奉清素，不踰千金子也。侍女寥寥，亦俱幼蠢荆布。内侍夏国祥，以六十金于广城娶一歌舞青蛾，发方覆额，不一月而失所在，遍索城中不得，越三日于东池水面浮起红带，已殒命于中，想亦有所不得已也。盖府署与高要县学并峙，中隔一池，于是覆土填其半，日于下午永历帝同内侍骑射其中，帝亦多命中，三宫从侧楼阅视以为乐。三宫者，太后马、圣后王生母也，中宫王正宫也。每日三宫同帝供膳，止二十四金，凡有赏赉亦在内。帝度又宏大，报捷面恩奏毕之后，必左顾曰：赏银十两与他。内侍吴国泰、夏国祥等甚以值日为苦。至大司礼庞天寿，亦养御营兵十营，每营大总兵一人、副总兵二人、参将四人、参将之下官头二人、官头之下小卒一人耳。一营十人，十营亦有百人。此皆天寿出自己钞以为永历仪卫拥护，亦甚亏之矣。

　　庚寅永历四年正月初一日，清兵过梅关。初三日，克南雄府。初七日，信至肇庆，君臣上下魂不附体，窜溃如崩。武官家丁横眼抢杀，先劫囊之重者，如冢宰晏清等；官之显者，吏部丁时魁等。凡系文官，皆为几上肉。初九日，永历登舟。十三日解维，随路劫夺，文职无完肤。二月初一日，至梧州，皆以舟为家。李元允久与陈邦傅相轧，不敢西上，停舟肇庆。五虎失势，报仇者寝皮食肉，独袁彭年以艰先去，将金、丁、蒙、刘四虎奉旨逮问，照北京厂卫故事，全副刑具，轮番更用。以有马吉翔在此，彼固以北金吾起家，纵送乘落，尽其法也。招赃俱有十五、六万，云为受刑不过所致。拷问时金呼二祖列宗，丁与蒙、刘则满口老爷饶命、万代公侯等语，不计叩头而已。向之附五虎得志者，胆破魂消，倾家掩盖。永历登极三年，至是始见声色。至四月间，羊城未下，杜永和时有捷报至梧州，李元允以计杀叛将罗守诚。局势稍缓，再行考选，略似人形者，无不绣衣铁简，木天铨席，然得之非分，天即有以败之。如董云骧，以台中谢恩，叩头不起，殒于皇船。朱士焜，吏科归省，全家歼于贼手。潘骏观，改铨部矣，见朝无官帽，以便服行礼，人为起「方巾片片潘双鹤」之口号，亦遂夺职。如此之类，不一而足。严起恒逍遥河上，至八月十五日，无以为金镜之献，亲书「水殿」二字，置一牌坊，鼓乐迎送皇帝所坐之船，再令群工上表称贺。情实孤舟婺妇，形似画船箫鼓。戊子年五月初十日至今二年余矣，从无有谈兵说饷之疏，亦无有正气偘论之臣，伴食戏泄。严起恒庸臣也，亦佞臣也，亦贪臣也，非奸臣也，罪不容诛，夫复何说。时广东省臣两广总制杜永和，犹然固守。杜永和，河南人，李成栋之谨身好友也。成栋渡涧殒身时，两印永和佩之，得不亡失，传之李栖鹏。栖鹏陷于梅岭，仍不失，再传之阎可义。可义病卒于韶州，又传之李五老。五老者，元允之兄，亦成栋之养子，军士鼓噪而罢，又传之罗守诚。守诚，原成栋之中军，亦以不协众望而罢。此皆己丑年夏秋间事。至九月，永和摄两广篆，专守羊城。庚寅年正月初七日，闻清兵过岭，杜永和同三司江槱等于十四日出城上船，仍泊海珠寺侧，俟清兵一到，即挂帆虎头门也。不意俟至月终杳无声耗，永和复率三司入城，各派汛地，为固守计。至二月初四日，清兵纔至，札营城北，仰攻甚难。盖羊城东南二面距珠江，北城濠外有二里许污田，人马可站立，惟西门一带为山麓，永和为石重城守之。珠江以南五大县钱粮，各输贡不少懈。自二月至十月，清兵凡三大败，永和晋封豫国公。十月初十日，永历圣诞，永和会集文武官于五层楼拜牌，偶一呼言守西外城主将范承恩——其绰号范草包直呼之，承恩以为辱之于众也，恨甚。范承恩者，淮安府之早隶，随成栋入广者；目不识丁，故曰草包。承恩遂潜通平南、靖南二王。十月二十八日，二王兵竟攻西外城，承恩退入里城，而外城失矣。连攻三日，至十一月初二日未刻，羊城崩陷，永和率三司官携两广印航海而去，闻入暹罗国也。初五日，袁彭年首先投诚，捧犒军银八百两，哭诉当年迫于李成栋之逆犯，后则着着仍为清朝，此心可表天日。二王亦挥出之，又旧辅黄士俊、何吾驺，又杨邦翰、李贞、吴以连等，各各投诚，惟恐或后。当时打油腔嘲士俊，有「君王若问臣年纪，报道于今方剃头」之句。盖崇祯末年，士俊曾膺存问也。年已八十有二，复遭此几代升沈，有生不如死矣。何吾驺者，更为可怪。彼三百万家私，大澜小澜之住宅，巍焕壮丽，总付之一炬。又两广军民杀戮几百万，城郭村野毁灭几万家，致世界两次鼎革，皆由何吾驺与辜朝荐争事权、分尔我所起。从来两广在籍乡绅，必有揽两院三司之线索者，已未以后，归之香山矣。辛未以来，潮阳辜朝荐每事欲与香山角，又角之必欲胜，其中局势，毕竟香山大而力厚不胜也，愤甚。丙戌年八月，清兵取闽，尚无入广之令。朝荐，潮州人也；潮州至闽省四日程耳，亲往福州府，献下广之策。盛言三月之功，可直达西粤桂林。思得首功，便可压倒香山，而不使之出头也。清兵总镇李成栋遣三百精骑宵夜东行，由老龙而下广，过增城县，俱潜入花山。十二月十五日上午，止将十人，以青白布掳头，作洋人舟子状，直至广城布政司前双门下紫薇牌坊人丛中，各出头布，现出辫发薙头。当时止杀一人，满城崩溃。十人分守六门，将城门谨闭，于城上巡视，候至第三日，三百精骑方到，李成栋大兵月余纔到。何吾驱投诚，乞修明史，门署「纂修明史」额。广东人有「吾驺修史，真堪羞死」之谣。此时成栋初到，真是市不易肆，寸草不动。成栋亦无惊扰地方，但传檄各府州县。至明年二月，已达浔、太等处，两广定矣，辜朝荐不得别兴风波后朝荐全家被害，身首异处，居室灾毁无遗。又因丁亥年二月初一日陈子壮、张家玉二人竖义起兵，于是上而苍梧、下而潮阳，各处伏莽淫掠，小民村堡受祸。张家玉，六月兵败，身沈于江。陈子壮，潜身于高明县，复拥一妓者，因而被擒，解至省城，李成栋会同三司正法。成栋曰：若依国法，应剐三千七百刀，今折下十倍三百七十刀罢。袁彭年跪禀曰：李老爷，国法所在，还应三千七百刀。成栋曰：我尚恨其不先死来解也（？）何必如是！羊城上下稍靖，而潮阳界闽漳，山海深菁，盗贼日甚，百姓追原乱始，总起于辜朝荐请过清兵所至，恨入骨随。又朝荐之父，横肆乡曲，凡秤尺斗斛服食器用等项，非奉彼号不得用，其号秤曰「辜爷秤」、尺曰「辜爷尺」之类是也。又成栋反明后，永历帝见驻肇庆，朝荐竟不敢见朝，虽有门生礼科李用楫三为荐剡，恐一出而其事大露。潮州士庶已欺其孤弱，己丑四月激于义愤，尽诛灭其家。呜呼！是亦丁魁楚无君之报也。至十一月初七日，闻羊城已失，各各抱头鼠窜，移舟西上，不五里，又抢杀遍行。上至藤县，遂分两股。从永历帝者，上右江；余则入容县港，王化澄等类是也。上右江者，至浔州道上，兵各散走，永历呼之而不应。入容县港者，于北流境地，为土寇尽行劫夺，弃妻失妾、亡子遗仆，比比皆是，茕茕孑身，步行足重，乞食颜羞。向为鸳班贵客，今为鹄形丧狗，哀苦万状。人生当此，真不幸也。永历帝再上南宁府，仍以府署为行宫，所喜严起恒尚不忍舍去，同大金吾马吉翔、大司礼庞天寿三人班荆对泣而已。

　　永历五年正、二两月，因略平安，间有旧臣从别道而至者，又有新臣不三思而就职者，文武两班，位列楚楚，然亦薤上露、水中鸥，究无依恃。忽三月初一日，孙可望发兵三千，直抵邕江，亟取兵科都给事中——当日现任其职者应天吴晋叔也，腰斩之，犹以为向日之金堡耳，不知官是而人非。再取首揆严起恒，在舟中与之追论不封秦王之故，相对犹然成礼，及别时，则投之江北。邕江之水，极其泛暴，源从交趾流入，起恒家人急驾往救，直追至横州，得其尸焉。呜呼！是亦云死之得其当矣。其余朝臣，尽皆逃散，为生为死，不得闻之。

　　丙戌年十月初九日，至今五、六年中之事局，日变月新，千奇万怪。后之作史者，谅亦幸此书之独存也。

　　庚寅十一月初五始安事略瞿元锡  
　 
庚寅十一月初五日始安事略

　　瞿元锡撰

　　先是丙戌秋九月、延汀之变，传自东粤，彼中士大夫渐鳞集端州之江浒。时先太师内召未赴，停舟于此，将一年矣；与粤当事丁、吕诸公拥戴桂藩四子永明王即大位于肇庆，以明年丁亥为永历元年。未几，清兵入广城，皇舆西幸，寻驻跸全阳，先太师改膺留守桂林之任。会有东阿县任子于元烨来督西粤军，与先太师共事一年，公饷私费取资于先太师者实多，被劾遭严谴，先太师救之甚力。再越岁，起楚督军，先太师助以行粮，馈以夫价。又越岁，楚地复失，元烨复奔粤，且不奉命径趋行在，危言耸上，请增事权，遂挟当事于衔内，插入广西字面，为横索先太师之地。比至桂林，志骄胆怯，诸勋无不侧目。有少女已与宁远伯王永祚有成约，乃更嫁开国公赵印选。时元烨欲恣意于粤西，借印选以自辅，虽败王氏之盟弗恤也。由是，王、赵成隙，而卫国公胡一青出守大榕江，从事独劳，心亦怏怏。当是时，桂林所特重者，滇营三将耳。三将俱有私怨，不肯协力以守粤疆。而三次劫掳保全省会之宣国公焦琏，驻师平乐，呼应不灵，故□得从全州长驱直入，莫有阻者。

　　先是十月十三日，先太师集众会议，搜括悬赏，方谓即不能战，尚可以守；乃勋督志在饱扬，绝无御敌之谋。十一月初五日，忽传兴安塘报一纸，知初四日严关诸塘尽已扫去。先太师当即飞催印选等星赴子营，而印选踌躇不进，其意全注老营，止办移营一着。至午后遣人侦之，则已尽室而去，并在城胡、王二营与武陵侯杨国栋、宁武伯马养驎、绥宁伯蒲缨各家老营俱已奔窜，城中竟一空矣。于元烨微服出走，甫至月城，遂为乱兵所杀。先太师抚膺顿足曰：朝廷以高爵饵此辈、百姓以膏血养此辈，今遂作如此散场乎！尔时家人俱已星散，有标下总兵官戚良勋跃二马至，欲先太师之出走也。先太师叱之曰：尔等武臣要去自去，我今日即去，不过多活几日。自古至今，谁是不死者，但要死得明白，可见祖宗于地下耳。若再饶舌，我先以尚方剑斩汝。良勋去时已晡矣。先太师危坐署中，屹然不动。适总督张公同敞自灵川回，过江东，遥询城中光景，知城中已虚无人，止留守尚在，遂泅水过江，直入先太师署中曰：事迫矣，将何策以免此难乎？先太师曰：城存与存，城亡与亡，予自丁亥三月十一日□薄桂林，已拚一死，吾今日得死所矣。子非留守，可以无死，盍去诸！张公毅然正色曰：死则俱死耳。古人耻独为君子师，顾不与门生同殉乎？遂笑与张公饮，神色怡然。四顾左右，惟一老兵，命坐营总兵官徐高至，谓之曰：吾敕书节印付汝，汝星驰赴行在所，完归皇上，勿为□所得也。张灯对坐，夜雨淙淙，遥见城外火光烛天，满城中寂无声响。鸡鸣时，有守城兵入告曰：清兵已围守各门矣。天渐明，先太师谓张公曰：吾两人死期近矣！辰刻，噪声□靖江王府前，再一刻，始至公署。先太师与张公俨坐中堂，突有数骑持弓腰刀至，执先太帅与张公去。先太师曰：吾两人坐待一夕矣，无容执。遂与偕行。时大雨如注，从泥淖中蹒跚数时，始到靖江王府后门。靖江王父子亦以守国不肯出城，拘置别室。孔有德惯举手作恭曰：那一位是瞿阁部先生？请坐！先太师曰：我留守督师瞿式耜也。中国人不地坐；城既陷矣，惟求速死耳，夫复何言！有德霁色慰曰：吾在湖南，已知有留守在城中。吾至此，即知有两公不怕死而不去。吾断不杀忠臣，何必求死。甲申闯贼之变，大清为先帝复仇，葬祭成礼，固人人所当感谢者。令人事如此，天意可知，阁部无自苦！今而后，我掌军马，阁部掌钱粮，无殊在明可耳。先太师曰：我为永历皇上供职，岂为□□供职耶？有德曰：吾居王位，于阁部亦非轻。先太师笑曰：禄山、朱泚，而自以为王，一何王之贱也！有德曰：我先圣之裔也，势会所迫，已至今日，阁部何太执耶？张公厉声曰：尔无辱先圣，尔为毛文龙之门子，而自以为先圣裔耶？有德大怒，叱左右缚之。逼之跪，不屈，捶折两臂，并伤一目，终不屈。先太师曰：是宫詹司马张同敝也，与我同难，应与我同死。尔等乌得辱之！有德冀先太师之屈节也，先市恩于张公，命左右释其缚。会有臬司彭爌，王三元入为劝解，遂同出，拘于民屋，与张公两所而声问时通也。有德遣人赉满衣、满帽掷之于地。拘囚第三日，设宴，先太师挥其饮食，以□□之食呼之。时绝粒已四日矣，会礼部主事杨硕肤甫从阳翔山中来，少供薪水，先太师受之，并密致衣冠之具，而防闲者不之觉也。有德时命彭、王多方劝慰，求薙发不从，请为僧亦不从。先太师曰：为僧者，薙发之别名也。薙发则降矣，岂有降□之留守乎？日惟方巾偃坐一室，与张公赓和赋诗，以明厥志。间同张公徘徊城市，登眺山川，有华表鹤归之叹。一日，途遇监军御史某，见其头戴僧帽、身服青衣，逡巡而走，面叱之曰：何自辱以辱国一至于此！其人汗流浃背，蒲伏中途。□官见者，益惮先太师之威严不可犯也。

　　闰十一月十一日，召幕友刘觐公至，谓之曰：今日事已当井之上爻，并居其所而迁圣贤，自有学问。我只做不动菩萨、欢喜地菩萨，□其奈我何哉！甲申之夏，国难方殷，予欲从黄叔阳之后藏而松师不之许，答数云：留此身以为暮年烈士。今正当其时矣。相对浃晨，惟绻绻圣跸播迁、封疆失守，臣罪当诛之意，绝无一字谈及身家。觐公洒泪而别。

　　十五日，先太师语张公曰：吾两人待死已四十日矣，而偷生未决，知我者指为苏武、不知我者指为李陵，吾两人何以自解？随草一檄托老兵从间道驰谕焦宣国曰：徐高、陈希贤重兵在城未散，城中俱假；若援兵疾入，可反正也。会有降贼魏元翼者，向曾任桂平督粮道，贪墨无状，先太师与张公，曾罚锾以助饷，彼衔恨切骨，自投□营后，百计陷害，欲得而甘心焉。且广布逻卒，搜捕羽书，老兵甫至文昌门，檄为其党所获，献之有德，有德震怒。

　　十六日午后，先太师具水沐浴，知翌辰之不免于难也。

　　十七日丙申，□骑四人请先太师出。先太师神色不惊，夷然自若。语之曰：须少，缓待我完绝命词！遂援笔成诗二首，一自题，一赠张公者。整肃衣冠，向南行五拜三叩头礼，将手录临难诗稿一帙置于几上，从容徐步。遇张公于门首，笑谓之曰：吾两人多活了四十日，今日得死所矣。张公亦谓先太师曰：快哉，行也。厉鬼杀贼，门生讵敢忘之！行至城隅盘石，先太师曰：吾生平爱山水，此地颇佳，可以去矣。疾呼皇上者三，遂同张公南面遇害。顷刻雨骤风驰，当空震雷三击，有德亦为骇悚。故国臣民，遐迩惊悼，掩袂而泣者，不知几千人也。

　　时有何中湘部曲沅陵侯马蛟麟者，身入□营，心怀故国。闻先太师殉难，疾驰往诀，已无及矣。觅苇席覆之，叹息而去。次日，杨硕甫入城白孔有德曰：杨艺随阁部瞿老师在粤已六年矣，祗为此根颈骨，欲收之以报知己。今日事已至此，乞垂宽大之恩，少尽师生之谊。有德心动，许其殡殓。硕甫舁棺至死所，见刃血在颈而身首未殊，面俨然生也。跪而告泣曰：门生在此，老师之目，其遂暝乎！忽见先太师张目如炬，目睛不动，而神采焕然。硕甫且悲、且惧，摩掌熨目，久而始合。密备大红蟒衣一袭、金幞头一事，肃而殓之，并为张公具殡，殓葬于浅土。其地在桂林之门，盖风洞山之麓也。是日，同遇害者为徐高、旗鼓陈希贤、家人陈祥云。

　　先是十月十二日，先太师遣孙男昌文至行在，进万寿表。二十一日抵梧，次日竟朝面奏西粤情形，兵骄粮匮，无以御□张之□。滇营三镇，汹汹寻戈，似非中兴景象。同乡诸老，谓先太师权不重，无以镇服诸勋，公疏请旨特授黄钺龙旗，凡公侯伯大小文武各官俱受节制。十一月初五日，命撰敕文，次日送用宝矣。初九日，皇上临轩，昌文对策。是日，报东省初三已破，举朝震惊。初十日，忽报桂林初五亦破。上遂移跸，将往浔州，百官逃窜，士庶流离，而骄兵悍将遂肆劫焉。昌文往辞阁暨庞司礼，司礼云：桂林已破，令祖自然尽忠，足下不能上省，随行在到浔州可也。昌文云：桂林虽破，晚生必欲上省寻祖父着落。若奔投行在，是为功名而忘祖父矣。既以成孝，何以成忠？遂匆去。十二日，从甘村进至周村，寄宿曾孝廉家，而舟中所掳资粮书籍并弓箭军匆别器，已于初十夜纵火焚之，无有存者。十五日，将往竹峒，从贺县入桂，一探消息。适遇八排猺贼出山，猖獗路梗，不通往返。又有匝月，复回周村。周村又被猺贼抢掠，随身行李一空，艰难困顿之苦，真人生所未有也。辛卯年正月初二日，又从周村起身。一日行至黄州，途遇阳朔龙头山人，问其省中之事，备述甚详，始知先太师之变，痛哭无地，几不能生。十二日，到剪刀猺同邑王方谷家，细知先太师殉难始末。越数日，杨硕甫至，知先太师浅葬于风洞山，心中稍慰。尔时，欲上桂林，凶锋可畏；欲下梧州，恐途中有识认挟之以媚□者。兼之资斧又缺，进退两难，匿影荒山，度刻如岁。恶奴胡科，背主而逃，相随患难两月不离者，勋官钱廷缵一人也。三月初二日，勋官钱云自兴平来，始知梧州光景。镇将马蛟麟有书迎昌文至梧桐城，方密之相公亦有手札见招，遂作出山之计。十六日至梧，十八日见马镇，接待甚殷，情踰兄弟。有内司房公者，系上元人，左右周旋，靡所不至，不谓流离琐尾时，有下徐生之榻者。日欲遣昌文南还，辄为先太师标下恶弁王陈策多方阻挠，羁迟时日。五月初二日，始放舟东下。十二日至佛山，忽见王陈策同□卒数人，奉孔牌追转同行男妇七人，悉加桎梏。二十二日，复上梧州。马镇又阴为护持，遣兵起送。盛暑盐艘，钩锁琅珰，不能转动，真所云求生不得、求死不得者。六月十二日至桂林，昌文虑魏元翼之寻仇，谓此行必无生理。是日午后，住怀达章京李养性家。十三日，传令释放，侯旨录用，殊出意外。潜询之，知魏囚已于初七日为先太师与张公所殛，一口而出，各言神威之审鞫者，但闻空中似有铁链之声。俄顷间，七窍流血而死。□益惧先太师之灵爽英英如在，不敢加害于子孙尔。八月二十一日，幼弟元统归。二十五日，昌文启先太师之柩与先临桂夫人之柩，合厝明月洞。洞离城四里，悬崖石室，亦仙子之所居也。恶弁王陈策为贾梧州，九月二十五日，忽云瞿太师唤我，急取纱帽圆领来。言未绝声而已死矣。魏、王二贼百计图谋而卒先殒其命，谁谓天道远而忠臣之后不克世乎！先太师六年事迹备载留守封事中，兵燹之余，一时难购；俟日后灵柩还乡，排缵成书，播诸遐迩。兹因传述不详，未敢轻于举笔，以掩先太师之丰功伟烈也。  
　 
弘光朝伪东宫伪后及党祸纪略

　　桐城戴田有着

　　呜呼！自古南渡灭亡之速，未有如明之弘光者也。地大于宋端、亲近于晋元、统正于李升，而其亡也忽焉。其时，奸人或自称太子，或自称元妃，妖孽之祸，史所载如此类亦间有而不遽亡者，无党祸以趣之亡也。党祸始于万历间，浙人沈一贯为相，擅权为恣，多置私人于要路，而一时贤者如顾宪成、高攀龙、孙丕扬、邹元标、赵南星之属，气节自许，每与政府相持，而顾、高讲学于东林，名流咸乐附之。此东林之党所自始也。国本论起，两党相攻击如仇雠。嗣是有妖书之役、挺击之役，迄数年不定。神宗晚节，郑贵妃宠愈甚，其子曰福王，上于诸子中独怜爱之。王皇后无子，光宗于兄弟居长，系中外心，而贵妃早贵，顾天下有出郑氏上者，辄觖望，即上亦两难之。一时，名流俱以伦序有定，请早建太子，章满公交车。上怒，或黜、或廷杖，相继不绝，而言者弥众，皆以斥逐为名高。政府如沈一贯与申时行、王锡爵，皆主调护，而言者遂并攻之。然上意亦素定，卒册光宗为太子；而福王之国河南，所以赉予甚厚，诸子不得与比。王不善宾客，所好惟倡优妇女，中外皆以为不足忌。国本既定，两党激而愈甚。泰昌、天启间，红丸之役、移宫之役，中朝相争如蜩螗沸羹，与挺击号为三案。及魏忠贤为政，浙党尽归魏氏，东林骈首、牢户，余斥逐殆尽。烈皇帝立，而魏党皆锢之，终身弗与齿。

　　崇祯十四年正月，流贼李自成陷河南府，福王遇害，世子走怀庆。事闻，上震悼，辍朝三日，泣谓群臣曰：王，皇祖爱子，遭家不造，遘于闵凶，其以特牛一告慰于定陵、特羊一告于皇贵妃之园寝。河南有司改殡，主其吊襚。世子在怀庆授馆，馈餐备凶荒之礼焉。世子寻嗣福王。王元妃黄氏，继妃李氏，皆早薨。王与潞王先后避贼至淮上。

　　崇祯十七年四月，烈皇帝凶问至南京，诸大臣议立君，意多属潞王，而东林恐以三案旧事有嫌于福邸，亦不利立福王。总督凤阳马士英遗书诸大臣，言福王神宗之孙，序当立。士英负纵横才，初为太监王坤所构谪戍。阮大铖者，名在逆案中，时时欲出不得间，而与士英最善。崇祯中周延儒之再召也，大铖归诚于延儒，求荐己。延儒难之，遂以士英为托，曰：瑶草复起，是即大铖复起也（瑶草，士英字也）。延儒入京见帝，言马士英有边材可用，遂起为凤阳总督。至是，大钺与士英谋立福王，以福王与东林有隙，福王立，东林必逐，而逆案可翻、己可出也。兵部尚书史可法、詹事府正詹事姜曰广、兵部右侍郎吕大器，遗书士英，言福王有失德、无人君之度，不可立。而是时士英兵权在握，与大将黄得功、高杰、刘泽清、刘良佐深相结，诸将皆愿立福王，如士英旨；吏科给事中李沾从中主其议，于是，以福王告庙。五月己丑，群臣劝进，王辞让，遂以福王监国南京。是日，大清兵入北京。壬辰，以史可法为东阁大学士，兼兵部尚书；姜曰广为东阁大学士，兼礼部尚书；俱入阁办事。以马士英为东阁大学士，兼兵部尚书都察院右都御史，仍总督凤阳。可法请分江北为四镇，以得功、泽清、良佐分统之，所收中原州县即归统辖，天下既定，爵为上公世袭。复奏设督师于扬州，节制诸将。马士英率麾下渡江，与群臣合疏劝进。

　　壬寅，王即皇帝位，以明年为弘光元年。甲辰，以忻诚伯赵之龙总督京营戎政，密谕参将王之纲迎母妃于河南郭家寨。李自成遣伪制将军董学礼率兵南下，至宿迁，总督漕运路振飞遣兵击败之，擒伪防御使武愫。寻尊皇考福恭王曰贞纯肃哲圣敬仁毅恭皇帝，妣□氏曰孝诚端惠慈顺贞穆皇太后，皇祖妣贵妃郑氏曰孝宁温穆庄惠慈懿宪天裕圣太皇太后。皇太后、太皇太后，皆生称也；嘉靖中，已厘正先朝之误，而礼臣不考，遂仍其失云。遥上母太妃邹氏尊号曰恪贞仁寿皇太后，谥元妃黄氏曰孝哲懿庄温贞仁靖皇后，继妃李氏曰孝义端仁肃明贞洁皇后。帝既立，可法为首辅，亟召天下名流，以收人心。而士英挟拥戴功，入政府，内通中宫、外结四镇，出可法于外为督师，士英遂为首辅。四镇惟黄得功忠勇，奉朝廷命，余皆骄悍不可法度使。得功进封靖南侯、左良玉宁南侯，封高杰为兴平伯、刘泽清为东平伯、刘良佐为广昌伯。可法至扬州，为高杰所困，可法开诚示杰，杰感动，愿为可法死。黄、刘与杰交恶，士英亦怒杰之为可法用也，文武离心、内外解体，可法疲于奔命，而国事日裂。上优柔不断而性宽厚，政事一委任大臣，不从中制。坐是法纪皆废，而廷臣无不恣肆通贿赂，中官之揽权婪贿尤甚。自以从福邸来，流离奔窜，取金钱为衣食，上亦怜而不之罪也。及阮大铖入，而党祸复烈，谗慝宏多。故上宫中每顿足，谓士英误我！然大权已旁落，无可如何。而上多声色之好，自六月庚辰诏选淑女，自是访求之使四出，识者早已料其不能终。已诚意伯刘孔昭奏都察右都御史张慎言，李沾（也升太常寺少卿）奏吕大器定策时怀二心（两人，大铖党也）。上曰：朕遭时不造，痛深君父，何心大宝，直以宗社攸关，勉承重任。效忠定策诸臣，朕已鉴知，余不必深求。已而，慎言及曰广等皆以争大铖之出，相继引去。士英荐前光禄寺卿阮大铖知兵，予冠带召见。户科给事中罗万象、御史王孙蕃、陈良弼、大理丞詹兆恒、应天府丞郭维经、怀远侯常延龄等，交章言大铖名在逆案，不宜召。上寺弗听。大铖入，对称旨，且伏地哭曰：陛下知父君之仇未报，亦知祖母之仇未报乎？以三案挑激，大怒。自此始，安远侯柳祚昌复荐之以为兵部右侍郎，巡阅江防，旋进尚书。左都御史刘宗周疏劾，弗听。

　　七月己丑，以左懋第为兵部右侍郎兼都察院右佥都御史，奉使燕京。杰、泽清举故总兵陈洪范副之。至燕京，懋第不屈死；洪范阴输款，且请南行为间，既至，密奏得功良、佐与敌通。二人上疏自辨。上曰：此反间，不足信。洪范寻给假去。后洪范奉太后并执潞王以杭州降。自李自成败走西安，山东诸州县杀其伪官，复为明守，而南中无一官一兵出河北，自济宁以西皆降北，惟济宁设守。八月，大兵趋济宁，下之。先是，刘宗周在籍，自称草莽孤臣，请上亲征，又言四镇不宜封，姜曰广拟优旨宣付史馆，而宗周连疏言中外诸臣皆可诛。四镇皆怒，杰、泽清、良佐各疏劾宗周激变军情，动摇乘舆。又与得功合疏言姜曰广等谋危社稷，四镇之横日甚，而士英借以逐姜、刘，用大铖。自是，中朝之权，藩镇皆得以操之矣。初，大铖以逆案废锢，屏居金陵城南，溷于声伎。当是时，东南名士，继东林而起，号为复社，多聚于雨花、桃叶之间，臧否人物，议论蜂起，而礼部仪制司主事周镳，实为盟主。其诽诋大铖，不遗余力。大铖尝以梨园子弟为间谍，每闻诸名士饮酒高会，必用一、二人阑入伶人别部中，窃听诸名士口语。顾诸名士酒酣，辄戟手詈大铖为快，大铖闻则嚼腭搥床大恨。会流贼扰江北，烽火及于瓜步、浦口，诸名士虑大铖且为贼内应，则刊留都防乱公檄以讨之。无锡顾杲为首，而贵池吴应箕、刘城、宣城沈寿民、唐允甲、宜兴陈贞慧、松江徐孚远、吴县杨延枢、钱禧、归德侯方域数百人附之。大铖内衔且惧，独身跳匿于牛首之祖堂，而使其腹心收买檄文，愈收而布愈广。大铖之客语大铖曰：周镳之名，以诟公而重，诸名士党人又以诟公媚镳。于是大铖怨镳及诸士刺骨，思一日得志，即起大狱杀之，而未有以发也。及骤贵用事，与中官比昵，逐谏官。逆案诸人，如袁宏勋、杨维垣等，次第起用。先以蜚语逮镳及前山东按察使佥事雷演祚系刑部狱，从吏讯而捕囚诸名士。校尉纷出，踉跄奔窜，善类为之一空。定从逆六等条例，凡素有声望、不悦己者，辄窜入其中；或真失节者，反以贿免。群臣日上书相诋諆，上亦厌之。诏曰：朕遭百六之运，车书间阻，方资群策，旋轸故都。乃文武之交争，致异同之日甚。先皇帝神资独断，汇为众流，天不降康，咎岂在上！尔诸臣尚鉴于前车，精白乃心，匡复王室。若水火不化，戈矛转兴，天下事不堪再坏，且视朕为何如主？皇太后至自河南，遣灵璧侯汤国祚告于南郊。杨维垣追论三朝党局。上曰：宵人躁竞，不难矫诬君父以遂其私，姑不追究。其三朝要典，礼部访求，入史馆以存列圣慈孝之实。又奏逆案多枉命，吏部分别起用。九江督袁继咸上疏言：三朝要典，为先帝所焚，不宜存。而左良玉亦上疏论之。上曰：此朕家事，列圣父子兄弟数十年无间言。诸臣妄兴诬构，今物故几尽，与在廷诸臣功罪无关，朕已悉从宽宥，不必疑猜。袁宏勋奏继咸庇护三案，继咸上疏自辩。上曰：继咸身任封疆，当一心办贼，不得借端生衅。先是湖广巡抚御史黄澍，以论士英被收，倚良玉不至。太监何志孔与良玉交尤密，而吕大器先是劾士英以入朝为名，横据政府，卖官鬻爵，请上罢斥。上不听。寻致仕去。至是逮之，亦不至。失职之臣，骎骎挟藩镇以抗朝廷矣。是时，庶官非贿不入，政府与中官、勋卫、藩镇，皆得操用舍之权。吏部尚书徐石麒不获举其职，去位。兵部之婪贿尤甚，奸民挟多金入都，即日可为大帅。前官方在任，而后官升任者累累皆是。及抵任互争，乃令□者候缺。而旧者欲固其位，仍输贿，新者亦加贿以求旧者之速去。武弁横行，都邑人莫之敢指。大铖党益盛，张孙振、赵之龙、冯可宗皆为爪牙，日以报怨杀人为事。其大旨务以离间骨肉，危动皇祖母中诸名流以非常之法。当拥立时，操异论者仅数人，而士英辈欲自张其功，凡有纠劾，必以此诬之。

　　元年春正月，开封总督许定国北降，诱杀兴平伯高杰。

　　二月，鸿胪寺少卿高梦箕奏，先帝太子在杭州。先是有妖僧曰大悲，自北来，自称为先帝，又称齐王，又称潞王。下镇抚司讯，又称为神宗子，因宫闱有隙，寄养民间，长而为僧。辞连潞王与故相申时行、礼部尚书钱谦益。于是潞王常淓奏奸僧污蔑，户部侍郎申绍芳为祖讼冤，钱谦益上疏自白，俱奉旨慰谕；而张孙振、阮大铖欲借以起大狱，为匿名帖，布于通衢。海内清流，如徐石麒、徐汧、陈子龙、祁彪佳、夏允彝、杨廷枢之属，皆入其内。士英性疏阔，本不欲杀人，而大悲所言，一无所牵染，狱遂止。二月晦，弃大悲于市，而明日国中传言曰：太子至矣。上初阅梦萁奏，甚喜，遣中官踪迹至钱塘江上得之。三月朔至京，廷臣及士民拥观，人人色喜。明日，始知为高阳男子王之明也之。明发垂肩，肌理白，而举止轻率，身伛偻而容有愁。初至，居兴善寺，已移至锦衣冯可宗邸舍。上御武英殿，命群臣及左春坊左中允刘正宗、右春坊右中允李景廉、前詹事府詹事方拱干等审视，正宗等皆前东宫讲官也。拱干上，指称方先生。及问正宗等，皆不识。又问讲书何地？讲何书？习何字？皆不符。兵科给事中戴英进曰：先帝十六年冬，御中左门亲鞫吴昌时，太子侍旁，忆之乎？不对。群臣环诘之，乃言姓名为王之明，故驸马都尉王昺之侄孙，曾侍卫东宫。家破南奔，遇梦箕家人穆虎于逆旅，遂共卧起。穆虎教之，诈称太子。拱干则于侍卫日识之也。奏上，下之明中城兵马司狱。之明在狱中，嬉戏自得，好饮酒，酒酣即长歌，终夜不止。狱囚与之亲者，问汝果太子耶？伪耶？皆不答。居数日，上遣中官张朝进，同东宫伴读邱志忠至锦衣卫召之明，再行审视，之明色甚恐。志忠审视良久，言曰：太子识余乎？之明不答。锦衣从容劝其无恐。之明第曰：休矣休矣。志忠仰天祝曰：以先帝之仁圣，遭祸乱至此，今无血胤，海内伤之。若果先帝子，愿天诱其衷，遂擗踊大哭。之明卒不语。是时，天子闇弱，马、阮浊乱朝政，人情愤激，皆谓太子为真、讹言繁兴，一唱百和，不可止也。法司以王之明狱上。上曰：此必奸人授意，图为不轨，非高梦箕一人可办，法司其严行往来踪迹及主使之人。盖大铖等又欲借以起大狱、陷清流，而梦箕被酷刑，欲其有所连染。梦箕大言曰：入他人罪，不能出我也。于是人情益惧，民间指士英辈共谋戕害太子。黄得功上疏言：先帝之子，即陛下之子，真伪未辨也，多方保全，以谢天下耳目。若遽加害，即果诈伪，天下必以此为真东宫矣。乃命养之狱中，俟布告天下愚夫愚妇，然后正法。袁继咸及湖广巡抚何腾蛟，俱上疏乞保全。而刘良佐并言太子、童氏之事，谓上为群臣所欺，将使天伦灭绝。童氏者，河南人，自称上元妃！河南巡抚越其杰、巡抚陈潜夫信之，具仪从送至京。上大怒，下童氏锦衣卫狱。童氏色美而甚□，秉笔太监屈尚忠至狱中视之，一见知其姓名，而所言王宫事多不合。乃刑之，言在福王府为西宫，又为邵陵王宫人。且曰：吾之与王别也，啮胸为记，分金为质。别后生一子，今四岁矣。在狱中时号泣，且念其子不止。既被刑，称病，上命医调治候鞫，勿令致毙。于是，医者进视不辍。一日忽不肯饮药，求狱官为之祈禳。自言己干支，生三十二年，生日为八月十三日子时，与夫同日同时生，而夫长七年一月。狱官诡为之书符祈祷，童氏称谢曰：我不忘先生也。居数日，产一男子，属狱中妇人服侍者曰：勿泄，泄则我必死，累汝矣。因投之厕中。复下刑部狱。五月壬辰，帝奔，京师乱，童氏出狱，不知所终。

　　当大悲之既诛也，王之明与童氏先后至，而同时有妖人衣冠为道家装，直入西长安门，门者止之，曰：我天子也。汝不闻黄牛背上绿头鸭乎？门者执之，乃为癫状。奏闻杖而释之。越一日，又一人衣青衣，入西华门，过武英殿，几入西宁宫，乃太后所居也。阍人叱之，则云：取御床来，吾今日登极；擒送锦衣卫鞫之，自言詹有道，南京人也；平生奉佛，佛拥之入宫御极云云。奏上，上命杖一百肤肉不伤，亦无声。枷其项，则已死矣。初，上之见良佐疏也，曰：朕元妃黄氏，先帝册封，不幸早世。继妃李氏，又已殉难；朕即位之初，即追封后号，诏示海内。卿为大臣，岂不知之？童氏诈冒朕妃，朕初为郡王，何东、西二宫之有？且称是邵陵王宫人，尚未悉真伪。王之明为王昺侄孙，避难南来，高梦箕家丁穆虎教之冒称东宫，正在严鞫。果真实非伪，朕于夫妇、伯侄之间，岂无天性？况宫胜相从患难者颇多。朕于先帝无纤介之嫌，因宗社无主，不得已从群臣之请，勉承重寄，岂有利天下之心，加毒害于其血胤。朕夫妇之情，又岂群臣所能欺？但太祖之天潢、先帝之遗体，不可以异姓顽童淆乱宗社；宫闱风化攸关，岂容妖妇阑入！国有大纲，法有常刑，卿不得妄听妖讹，猥生疑议。因命法司先将二案审明情事，昭示中外，以释群疑。然而流言日甚，大兵已取盱泗、过徐州，骎骎乎及于仪扬矣。左良玉在先帝时骄蹇纵贼，酿成亡国之祸，及上即位，数上书，侵挠朝政。闻有太子事，上疏言：大臣蔽主，危害皇储。时，良玉且病，其子中军都督府右都督梦庚，性凶狡，遂举兵反，以奉太子密旨诛奸臣马士英为名，陷九江。良玉病死，复陷东流、安庆，京师戒严，公侯伯分守城门。征靖南、广昌、东平兵入卫，命史可法至江北调度、阮大铖率兵巡防上江。大兵至，无御之者。及大兵已至仪、扬间，而士英辈皆谓无虞，且欲藉北兵以破左。杨维垣等请追恤三案诸臣刘廷元二十一人，并复原官，仍各赠荫有差。杀周镳、雷演祚于狱，并前兵科给事中光时亨于市。时亨有清望，以阻南迁下狱，至是，与从贼周锺、武愫同杀以辱之。上曰：朕为天子，岂计匹夫夙嫌，曾得罪皇祖妣皇考者，自今俱勿问。文武诸臣，复举往事污奏章者治罪。都督黄斌卿等与左兵战于铜陵，败之；得功大破梦庚兵于■〈足反〉子矶。进封得功靖国公，世袭。加大铖太子太保，诸将各升荫有差。

　　四月丁丑，大兵破扬州，史可法死之。五月丙戌，赵之龙密遣使赍降书，请大兵渡江。使者遭大风，舟几覆。庚寅，京师昼晦，大兵抵南岸。壬辰，上如太平，幸得功营，阮大铖随之。马士英奉太后如杭州。明日日中，奸民数百人破中城兵马司狱，出王之明，称皇太子，奉之入宫。宫中金帛器玩，掠之几空。有太学生徐踽，手执表，号召军民，入宫劝进，无应之者。赵之龙执踽，杀之。乙未，保国公朱国弼入宫，执之明出，幽之别室。大兵至，献之，不知所终。或曰：主兵者遣之明去，之明不肯，遂留军中，效仆隶之役焉。百姓又相聚杀士英故所部黔兵及其姻党，破人家，劫财物。之龙捕数十人，斩之，城门昼闭。帝之出奔也，群臣自尽者十余人，而吏部尚书张捷、都察院左副都御史杨维垣，阮、马党也，晚节自尽，人皆异之。钱谦益，本东林党魁，文章气节名天下，先帝时为邪党挤之几死；及上即位，起礼部尚书，乃与诸邪党合。大兵之至也，谦益降，且献阮氏及妃嫔数人于豫王为贽。阮氏者，诸生阮晋之女，谦益选为帝后，与诸妃嫔皆未入宫。至是，献之；豫王以阮氏赐孔有德。谦益授内院学士，未几罢归。乙未，豫王幸于郊坛，之龙率群臣出迎。己亥，豫王入南京，降将刘良佐引兵至芜湖劫驾如大兵营，黄得功死之。丙午，上至南京。甲寅，北狩。顺治丁亥五月初六日，上崩。

　　马士英之走杭州也，杭州人不纳，逡巡钱塘江上。而是时鲁王监国于绍兴，唐王即皇帝位于福州，改元隆武。山阴王思任以书抵士英曰：阁下文采风流，素所景慕。当国破众疑之际，拥立新君，阁下辄骄气满腹，政本自由，兵权在握，从不讲战守之事，而但以声色逢君，门户固党，以致人心解体、土气不扬。叛兵至则束手无策，强敌来则望风先遁，致令乘舆播越，社稷邱墟。睹此茫茫，谁执其咎？余为阁下计，莫如明水一盂，自刎以谢天下，则忠愤之士，尚可相原。若但求全首领，亦当立解兵柄，授之守正大臣，呼天抢地，以召豪杰。今乃逍遥江上，效贾似道之故辙，人笑褚渊，齿已冷矣，且欲来奔吾越！吾越乃报仇雪耻之国，非藏垢纳污之地也。吾当先赴胥涛，乞素车白马以拒阁下。士英浸寻入浙东，持两端观望。既屡战败，则与总兵方国安、大学士逢年北降，然犹与隆武通，为大兵所觉，骈斩于黯淡滩。大铖走浙江金华。先是，大铖己先士英降矣。金华人朱大典，以东阁大学士兼兵部尚书城守，而大典故督师南中，与大铖共事。至是，大铖抵城下，自言穷迫来归，大典怜而纳之，为内应。金华破，屠之；大典自杀，合家五百人皆自焚死。大兵遂连收金、衢诸郡县，将踰仙霞岭。抵青浦下壁，会大铖有微疾，军中相与亲爱者谓之曰：公老矣，得无苦跋涉，吾等先踰岭，而公姑留此调摄，徐徐至福州可乎？大铖艴然变色曰：吾虽老，尚能射强弓、驰壮马；且今欲取七闽，非吾不可。奈何而言若是！复慨然叹曰：此必东林、复社来间我也。军中不解东林、复社为何语，曰：公行矣，非敢相阻也。明日，逾岭，大铖下马步行，趫捷若飞，指乘马者而诟之曰：若等少壮男子，顾不如老秃翁；顾盼矍铄，军中颇壮之。行至五通岭，则喘急，气息不相属，坐一石上，遂死。其家人最后至，见之，乃下岭买棺；而是时沿途居民皆奔窜，遍觅无棺，阅一、二日乃■〈血上廾下〉木扉至岭上。会天大暑，尸虫盈路，仅存腐骨而已。

　　呜呼！南渡立国，一年仅终。党祸之局，东林、复社多以风节自持，然议论高而事功疏，好名沽直，激成大祸，卒至宗社沦覆、神州陆沈。彼鄙夫小人，又曷足诛哉；自当时至今，归怨孱主之昏庸，丑语诬诋，如野史之所记，或过其实；而余姚黄宗羲、桐城钱秉镫，至谓帝非朱氏子。此两人，皆身罹党祸者也。大略谓：童氏为真后，而帝恐事露，故不与相见。此则怨怼而失于考矣。观帝言宫媵相从患难者颇多，流离颠沛之余，不能绝衾裯之爱，一则幸旧好之犹存、一则愤伪托之妖妄，皆未可知也。而王之明一事，至今犹流传以为真。余得备着其说，以告世矣。太子性仁弱，生十年，行冠礼执圭，见群臣，进止不失尺寸。既讲学，出居端敬殿。上手诏讲官称先生，余官称官名。诸臣进讲章，上亲为删正。太子于经籍，多宫中所诵习，书法尤工。既长，元旦早朝，未尝不在侧。上有所诛赏，引之共视。且曰群：臣所上书，其意多为人营私解救，而故用浮词尝我，勿为所欺也。太子母弟二（？）次为怀隐王、次定王，故宫中呼定王为三皇子。永王年与钧（？），田贵妃出也。当贼之陷京师也，上御便坐，命宫人曰：传主儿来。主儿，谓太子、二王也）。太子、二王犹常服入、上曰：此何时，可弗改装乎？急命持敝衣至。上为之解其衣换之，且手系其带，而告曰：汝今日为太子，明日为常人。乱离之中，匿形迹、藏姓名，遇老者翁之、少者伯叔之，万一得全，来报父母仇，无忘我今日言也。太子、二王及左右皆哭失声。班乱，上起。入后宫，已崩。上寻传朱谕至文渊阁，命成国公朱纯臣总督内外诸军事，托以辅翼东宫。会阁臣皆出，中宫置朱谕案上而去，纯臣与太子皆不之知也。贼入，得朱谕于阁内，即收纯臣杀之。纯臣无他技能，上徒以其元勋班首，故托以太子；而太子为贼所得，羁于贼将刘宗敏所。李自成之西窜也，人见太子衣绯、乘马，随自成后。左懋第之北使也，密书与史可法，言太子在燕京。可法为王之明事，尝上疏争之；及得懋第书，颇自悔，为书与士英，述懋第语，且言一时有伪后、伪东宫二事，深可怪叹。士英因将可法书刊而布之。初，贼之以太子出也，不知何以得脱于贼，徒步至前嘉定伯周奎家（奎烈，皇后父、太子外祖也）。是时，太子姊长公主养于奎家，相见掩面哭，奎举家拜伏称臣。已而奎惧祸，言于官曰：太子不知真伪，今在奎家，奎不敢匿也。因遍召旧臣识之，或谓为真、或言伪；谓为真者，皆死。太子绞杀于狱中，都人皆言其谋出于大学士谢升。升，崇祯中位至宰相，予告家居。弘光时，加升上柱国少师兼太子太师、礼部尚书，而升已北行矣。至是，以太子事，都人围其第宅而詈之。升不安，请告去。寻死，自言见钱凤览为厉而杀之。钱凤览者，亦言太子为真，被杀者也。先是，弘光元年二月，传言太子及二王皆遇害，乃谥太子曰献愍、定王曰哀、永王曰悼。谨按顺治实录，载周奎出告太子事，其辞在疑信之间，而二王不知所终。余考崇祯十一年四月已酉夜，荧惑逆行尾八度，为月所掩；五月丁卯，退至尾初度，渐至心。心，太子之象。郗萌曰：犯太子，太子忧；犯庶子，庶子忧。至崇祯十七年十月，前星下移四、五度。太子抚军监国，不离其位，下移者，为主器已亡之象。呜呼！明之亡也，虽曰人事，岂非天命哉！  
　 
东林本末

　　序

　　（书共六卷，存陈其年维崧太史家）

　　东林者，门户之别名也。门户者，又朋党之别号。夫小人欲空人国，必加之以朋党。于是，东林之名最着而受祸为独深；要亦何负于人国哉！东林争言真伪；其真者必不负国家，伪者反至负东林。此实何欤？盖起事至五、六十年，相传多失其实。于是而有伪者，亦势使然也。今之所为东林者，又一变往时欲锢之林下者、今且下及草野。夫盛世岂有党锢之事？何论朝野，亦办其真与伪而已矣。余于是条次其本末，以使观者有所考而感焉。

　　●东林本末（上）

　　门户始末（姑自并封，至丁巳京察，未及熹庙也）

　　尝观国家之败亡，未有不起于小人倾君子之一事；而小人之倾君子，未有不托于朋党之一言。汉有顾厨俊及唐有清流白马之祸，宋有新法、伪学所号为党人流及之祸，中于君子，而国运随之以亡。兴言及此，真不知贾生之流涕尽而继之以血也。然党锢之祸，其流甚烈，而其源有渐。宋之党锢，极于元符，而蔡襄四贤不肖之诗，已为之端。昭代之党祸极于万历丁巳，而嘉隆、诸政府已开其渐。故自张凤盘（名四维）以前，溯而之上，如张太岳（名居正）、高中元（名拱）、徐存济（名阶）、严介溪（名嵩）、夏桂洲（名言），其权专、其党同伐异显，行于好恶之间，而人莫之敢议。然其局专于攻击前人，故一相败露而为其鹰犬、为其斥逐者，一转盼而升沈互异。是以君子不久锢林泉，小人不终据要津也。自申瑶泉（时行）以后，递而下之，如王荆石（锡爵）、张洪阳（位）、赵瀫阳（贞吉）、沈蛟门（一贯）、朱金门（赓），其术巧、其党同伐异诡，托于宫府之内，而人莫之能测。又其局专于汲引后人，故衣钵相传而为其所庇护、所排击者，纵易地而用舍如前。是以君子竟同硕果，而小人终等延蔓也。远不具论，试就万历间言之。富凤盘罢位，申、王富国，而许颖阳（名国）预焉。其朝议册立，天潢序定，谁敢紊之！而申、王献媚，密主三王并封之说。众口争之，遂诋为党矣。后册立既定，工部主事某，请造太子仪仗。会逢圣怒，欲置之法。时申、王、许逼于公论，具疏救之。申、王又惧其忤上，遂密揭诿过于许而不认前疏，自谓阴阳其事，神鬼莫知。不谓上竟出其密揭，以塞廷议。而黄正宾以之发抄，众正纠之，又诋为党矣。岁甲午，申、王既败，许亦致政，改赵瀫阳、张洪阳当国，而沈蛟门预焉。一日，张以其私人干主铨，主铨者不听。会传旨考察，铨部四司尽罢职，众正薄之。已而辽阳有倭变，张、沈主战，赵与石星主和。和议矣，而主战者又私一总戎李如梅。会麻贵一日败倭十一阵，倭栖釜山，疲困之极；麻贵谓辽抚杨镐曰：今日乘胜一攻，尽歼丑类矣。时镐因如梅未到，鸣金收军。盖镐与如梅结盟，惧其不得预功耳。诘朝，倭已结寨，如梅始到，镐欲攻之。麻贵不可，谓倭已有备，攻之必败。镐不听，引兵而进。倭用弩铳乘风迎战，镐与如梅、麻贵仅以身免。辽阳精锐，尽丧于此，乃匿不以闻，独赞画兵部主事丁应泰疏其实于朝，参张洪阳、沈蛟门、杨镐等。于是，洪阳与镐奉旨为民，瀫阳死而蛟门独留，其祸遂烈。乃考察丁应泰，坐以不谨，陷给事中徐观澜几死，并诬害观澜亲家侍郎张养蒙罢职。已而枚卜沈龙江（名鲤）、朱金庭。朱为蛟门之私人，龙江乃圣心特眷者。于是，申瑶泉贻书蛟门曰：篮面贼来矣，盾备之。盖龙江居宗伯时，与瑶泉相忤，惧其衔己，欲与蛟门谋陷之；以龙江面青而黑，故谓之蓝面云。然龙江方正清操，无可齮龁，适徽商程守训等贿内使，以矿税动上，龙江揭阻之甚力。蛟门既欲联上意，又利税使馈遗，于是阉监四出，海内骚动；间有言者，而蛟门之鹰犬如姚文蔚、陈治则、杨应文、钱梦皋等承风顺旨，力为排挤矣。其大犯公论者，有二。一曰楚狱。盖自楚抚赵可怀先以家居，占人田宅，不容于乡，私奔长安，重赂蛟门；遂使可怀抚楚，嘱其曲护陈奉。到日，大失民心。已而因楚藩以假王相讦，楚王与金钱进，且赂蛟门。诸藩恶其行贿也，踰江夺之，可怀遂坐以劫贡，不俟题请，径加惨刑。诸藩执会典争之，而百姓恨其庇陈奉，乘机逼杀之。可怀、蛟门，遂坐诸藩以大辟者七、系高墙者数十；杀戮太多，舆情遂共愤。一曰妖书。夫妖书为越人赵士祯所刻，盖归美蛟门有功，东宫诸人不为出力献媚耳。初，无他异。蛟门乃以挑激圣怒，大索京都，一欲逼死沈龙江，盖以议税矿不合也。龙江曰：妖书果自我造，我当死于西市，决不自经。一欲逼死郭正域。盖正域发楚送蛟门礼事。遂令兵围其第宅，下家仆于狱，正域几不保首领。行至杨村，复以快兵守之不得去。其夫人脱簪珥，令小女贸薪米以给日用。后得总漕李三才投解，众正忿其太险毒，具疏参蛟门。丙午，李三才亦疏论一贯及鲤不和，有累圣政。蛟门遂密揭逮问李三才、沈鲤、郭正域。上惊曰：如何为一阁臣，逮一同官、一侍郎、一督臣；一贯果病耶？故批其告病疏云：卿既病，着俟后命。蛟门始去位矣。然惧龙江留，必为后患，乃阴贿司礼，使撼龙江，扯之同去。又恐三才入掌总宪，发彼妖书、楚狱之失，令姻娅邵辅忠参之以去。在蛟门之忿消矣，而蛟门之党如钱梦皋等向赖蛟门而留，一旦蛟门归，失具所庇，惟恐辛亥之察大不利于群小。于是，以东林为纲、以淮抚秦□为目，结成一大网，无人不推入其中。而察前先发以自保者，则有王绍徽、郑继芳、刘国缙、金明时、南中钱策、刘时俊若而人；察后谋翻者，则有秦聚奎、朱一桂、乔应甲、徐兆魁、周永春、姚宗文、张凤彩、彭维城、孙绍吉、陶子顾、马从龙、王三善、南京王万祚、曾陈易、周达、高节若而人。所赖主铨诸贤拚却一官，力结此局，而小人之忿愈逞、君子之身愈危。迨考选一下，元凶刘廷元、李征仪、潘汝桢等，或借衅于汤、韩（指宾尹及敬）而浙、宣合，或乘机于荆、熊而楚、秦合，或排击于顾、李而三吴合。王图、假亓诗教为戎首，倚方中涵为太山，诬以四凶，诋为五鬼，屏力斥去。大臣如孙丕扬、孙玮、王象干、吴达可、翁正春、张养蒙、孙慎行、吴桂芳、叶台山、崔景荣、徐宗浚、陈荐，次第逐矣。京堂如朱吾弼、胡忻、叶茂才、朱国桢、朱世桢、郭昌、朱延禧、南师仲、朱光祚、冯上知、欧阳东凤、吴正志、金士衡、吴炯等，次第逐矣。科臣如曹于忭、李瑾、张国儒、李成名、孙振基、张键、梅之焕、麻喜、段默、熊明遇、张笃敬、韩光佑、次第逐矣。台臣如孙居相、汤兆京、吴亮、彭端吾、李邦华、周起元、徐良彦、吕图南、陈一元、王时熙、冯孟祯、刘若星、魏云中、张五、典吉人、刘兰、史学迁、荆养乔、史记、钱眷、潘之祥、宋盘、吴良辅、吴允中等，次弟逐矣。部寺如孙鼎相、邹存谦、刘崇文、张凤、张养才、鲍应鳌、韩万象、贺烺、沈正宗、李朴涂、澄一榛、常庞、时雍、刘宗周等，次第逐矣。至丁巳、己未两察，私恶所加，不必循例，至有未任而悬坐以不谨如李炳恭者，有任不数月而妄诬以不谨如丁元荐、潘之祥者，禁锢考选六、七年不下，复借名题差，阳为转通、阴实斥逐，势孤而言不敢发、差出而发不敢尽，致有株守日久、贫病而死者。有弃之而去者，而现任台省，则一人常兼数差，俸近必升，京堂好官，惟我做尽，国事听其日非。世界如此，宜□□一举而城堡社稷危矣。要皆起于蛟门、龙江邪正不合，成于蛟门私人畏辛亥京察清议难容，故其党必先发以倾正人而身固其官，卒之主察者执持不阿，小人愈忿。又见南察抑正伸邪，而北察既竣，一二败群之夫如许宏纲、涂懋衡，阳说阴施，侧身宵小。于是，佥壬之焰愈张，朝廷之正人不得安其位。山林之下并不能安其身，而天下之大事去矣。诗云：人之云亡，邦国殄瘁。岂不痛哉！乃邪正之消长，政府其本，而京察则其候也。己亥以孙龙为冢宰、温纯为总宪、赵南星为考功，止有项应祥未归于正。然蓬生麻中，卒之黜陟称平。迨至乙巳，蛟门力庇私人钱梦皋等，所赖杨时乔、总宪温纯、考功郎刘一琨、掌道吴达可持正不阿，虽吏垣侯庆远事后持之不坚，诸徼旨留用，然而公谕已稍伸矣。辛亥京察，冢宰则孙丕扬，而署总宪则许宏纲也。考功郎王宗贤、吏垣曹于忭、汤兆京，虽众正在事，而邪氛已煽。君子处强弩之末，小人当蜂起之初。至丁巳、己未，方中涵为政，郑继之、赵焕掌铨事，李志掌院事，赵士谔为考功郎，韩浚掌道事，徐绍吉为吏垣；而居间把持，一手握定者，惟刘廷元、李征仪、亓诗教而已。其于正人君子，若风扫残云、雨摧坏块，靡有孑遗焉；故己亥尚矣。乙巳则宋之熙宁、元丰也，邪正互立，而邪不胜正。辛亥则元佑、绍圣之交，君子日退、小人日进，而正不胜邪矣。丁巳则宋之元符，廷无君子之踪，而家蒙党锢之祸，徽、钦覆辄，恐不旋踵矣。

　　●东林本末（中）

　　门户始末（续）

　　张江陵败后，诸不得志于江陵者，悉被显擢。一时气节之士，锐然以荡灭余党为事，张蒲州（名四维）实左袒之。而茂苑申公（名时行）素为江陵所信爱，其党非众所指名者，申辄默为地以免。蒲州亦不久罢去，以故众议纷纷，将移师向申、吴。诸君子中，邹元标称首，其所建白，多禁切主上者。上既不堪，申因挤出之。又令人构赵用贤等使自相攻。于是，吴中行遂仇用贤，而江东之李植亦内不相善，新进附和居台省，辄以年例外迁，士气亦益衰矣。初，东仓王公（名锡爵）以营救吴、赵为江陵所忌，故诸君子共推毂，致大拜计，且藉以抗申也。一旦反面与申合诸人，申所欲斥，申不自发，辄授意王，使讼言排之。诸君子皆谔出意外，猝无以抗也。会丁亥内计，主计者希申旨，疏申所怒十九人，欲悉中之，铨曹无异议，独河南道御史王国意不可。乃起其党马允登补河南道事；马故在国之前，遂掌道事。一日诸御史并会堂上，允登书十九人姓名示同列曰：诸人亦可谓公论难容矣。王国熟视叱之曰：诸人皆骨鲠无罪之臣，罪独失申相公意耳。青天白日，何出魅语？直前欲拳之。允登遂走，王国逐之，环其室庑一匝。于是，允登与国悉外补，而十九人得不废。迨申相国谢事、王东仓为政，诸人皆或进或退，终莫能遂其志愿。会王相国称病，文选郎中顾宪成乘间悉进诸人官，奏辄得可。时，赵用贤为东仓计逐，且死吴中，行亦久废不用，而沈思孝、江东之，李植、王士性辈则各奋起彬彬列乡寺矣。思孝素善太宰孙丕扬，王国属思孝言于太宰，令推己巡抚，太宰未许也。国疑思孝不为言，怨之，构思孝于太宰。太宰颇疑思孝，一日思孝等五人会于某勋臣家，思孝掌工部事，入内会计葺理费，以是后至。坐定，王国骤问曰：吾语兄弟同心，而公独屡进官何也？思孝曰：吾向亦疑之。今日某内臣言，我在大理鞫某事，称上旨，上进阅恶人簿，除我名矣（恶人簿者，盖申、王二相国去位时，疏不相善姓名密白之上者也）。王国怒曰：汝背我等，附新建得迁，乃以是欺我。众唯唯，遂罢会。于是，国与李植遂攻思孝，独江东之、王士性与思孝善如故也。乙未秋，外计、考功郎蒋时馨者，邹元标、沈思孝等所卵翼者也；至是，亦攻思孝，与国等合白太宰，并欲除丁此吕、沈叙等，以为贪顽，比古之四凶。此吕与叙本■〈足斤〉■〈足也〉士，此吕为尤，与思孝善；思孝扬言于朝，欲救之。故事计：典将行，主计者发单于台谏，人一纸，令各列所见闻应察治者会议之。此吕单坐赃数万，然无主名，盖时馨与其党私造者也。时馨恐不胜思孝等，乃持此吕单白太宰奏之。此吕由是坐谪戍。然自公卿以下，皆重其宿名，争出祖道。御史赵文炳因劾时馨赃罪，时馨亦遂罢职。时，侍郎吕坤、张养蒙皆西人，有气势，为后进所向附，善太宰而仇疾思孝等。养蒙呼文炳恐吓之，文炳即具自首，前劾时馨疏，乃江东之属草，令臣书奏者也；臣负陛下！上不问，而思孝等则益孤。时会东之、植皆擢巡抚以出，王国与士性亦并推巡抚。王国首推顾不得，士性得之，心不安，疏称病，以官让国。有旨调士性南京而切责国，调外任，思孝独与其里人乐元声累数十疏攻吕坤等，及与诸台谏舌战良久苦之。上积怒台谏多妄言，实不任事。次相张新建（名位）颇倚思孝，乃耸上敕部院尽疏台谏名上。上亲察之，逐数十人。思孝虽颇以为得意，然亦不安其位矣，遂与丕扬并谢去。思孝从遂废，新建不久亦得罪去。自后好名喜事之徒，皆依倚西北，谓之正人君子。沈归德为次相，温纯为总宪，身为标的，招集贤良以引同类，而首相沈四明（名一贯）承王东仓、赵兰溪之后，布列私人在要地，共相与扼之。会楚人郭正域掌礼部，谓楚王非宗室裔，其疏宗方上奏讦，正域为之谋主，欲遂革正之，然王已立三十年，事远证不具，四明及诸卿台谏皆受王赂遗，莫肯从正域议者。无何妖书事起，四明乘上怒，欲陷归德（沈鲤）及正域，取其往来游客考系之。正域狼狈走归，几及于祸，独部郎于玉立左右之，亦被斥。玉立者名家子，少善事，自前辈赵用贤即器之，为忘年交。尝鞫宁夏事，因谫释罪抚魏学曾，奏得可；学曾，西人也，以故玉立虽江南人，特为西北所钦信。时，顾宪成罢归久，于锡山创东林书院，招集士绅，讲学其中。其学经生之所知，绝无足听者，徒相与赃否人物、訾议国政，冀当国者闻而药之。玉立既参议其中，则往往致西北之同志者，令多方奏论之，以故附四明用者辄罢去。四明度不能留，内外计典已辄为部院所持，不能自主。及山阴（朱赓）益懦且老，不为众所服。于是，谋复召东仓，以中旨下之，而于东阿（慎行）、李晋江（廷机）、叶福清（向高）亦同日拜焉。晋江独在京师，得先入。福清方到，故事必疏辞。顾宪成为文二篇，号曰梦语、寐语，讥切之。江西参政姜士昌以庆贺入，遂疏劾锡爵再居相位，褊愎忌刻、摧抑人才，不宜复用。语连廷机，大抵推顾宪成旨也。东阿以拜官入，卒不与政。福清亦无根抵，于旧相持东林者十有八九，益相与咀嚼东仓、山阴、晋江，令不得在位，并其党斥逐殆尽，而福清遂独秉政。海内皇皇，以起废一事望之福清，度不能得请，请亦不力也。东林暨西北人士所属望为冢宰总宪者，曰准抚李三才。三才与国有睚眦之隙，国恨之深，对骂不绝口。国之弟图翰林掌院事，与福清善，国亦不信其言，西人士之心始内离矣。先是，浙人以赵、沈、朱三相故，为西北所摈，困阨日久，而西北人方并合劲楚延揽东林，浙人虽恨之，不能报也。会南给事中段默怨翰林顾天俊，为忿词数千言奏诋之。天俊与内官李腾芳相期许，两人皆郭正域所亲也。腾芳疏言：臣与天俊同志，天俊被诋，臣义不得独留，遽弃官去。段遂并攻李，恐不胜，辄走东林求助，东林许之。于是，正域怒曰：东林私我所憎、攻我所亲，岂与我为难耶？遂切齿东林。西、楚之雄俊来者，始不附矣。浙人乃令其党说王国曰：当今与公争权者，李三才耳。吾等为公尽力攻三才，公当为后劲。国此时方巡抚畿辅，日夜削牍，走京师，毁三才。其弟图讽之曰：攻淮抚者，攻吾兄弟者也。国叱不听。于是，攻与救者日夜相构，宛若两敌国者，互指为奸邪、为盗贼，弃官以数十而三才卒用是困矣。时，孙丕扬复起为太宰，衔思孝不已。顾宪成贻书劝之，欲令洒濯思孝，复引同心，则依附者自解；且宜拥卫三才，勿随他人计。而丕扬信国语，怒不省。而好事者遂录其书，传天下，东林由是与浙为怨府。浙人欺丕扬老聋，绐令发单访东林得失。王图连夜叩扉激丕扬曰：若然，先生五十年立朝名节，一旦尽矣。丕扬悟，止不发。自是楚、浙并侧目于图。时朝中犹斥浙人为四明之党，以故每事不敢先发，往往推楚人为军锋，而乃芟刈之。顾、李已罢词林久，次者前后为台谏所谪无完人。宣城汤宾尹入馆纔四、五年，见前辈寥落，颇自负，益折节下人，以故顾、李争附之，欲倚以屈王图。辛亥内计，王图掌院事，遂斥宾尹翰林，而丕扬主察明，督诸曹察治楚、浙党，被斥者甚众，余人不服哄然，而宾尹等七人称冤章日上，独宪成门生丁元荐抗言，谓七人宜察救者非是。于是，台谏同声击元荐，元荐与辨，往复数番，卒以病告罢，丕扬、图亦相继去矣。是时，西北、东林日益衰谢，楚，浙之党蔓引他省，玉立身被数十疏，犹日出奇，使其门生故人伺衅攻之，不肯遂已。后宪成死，福清亦罢相，方德清从哲（用事，台谏右东林者尽出，他傍附者皆以法谪。向之罪申、王、四明者，皆不复计及，而东林独为天下大忌讳矣。外史氏曰：禄位无常，一兴一衰固也。贤愚是非，亦随以迁谪，谓之何哉！往者，江陵以前嗣相位者，必反前人之政，进其所忌，退其所昵。申、王以后，转相拥护，久而不败。议者比之传钵沙门，信夫！前相用廷杖钳天下之口，被杖者卒成名士，乘间蹈瑕，遂起为难。申，王去，廷杖凡得罪者谓之钦降官员，终身不叙，遂皆老死不振。覆军戒前，抑善自为谋哉！然朱山阴以前，台谏虽诋訾内阁，内阁终亦有所持不为役，使福清之扫昆宣、德清之荡东林，曾有一毫己意行乎其间也哉！吁！可哀也已！

　　●东林本末（下）

　　江陵夺情

　　论曰：予追溯东林所自始，而本之于争夺情，以其为气节之倡也。夫江陵之锋，触之立碎，诸君子岂甘以其身为刘安成之续哉！扶国纪而明人伦，虽身死何惜！则吉水即为后日之讲学，当其发愤抗疏之际，虽圣人所谓朝闻夕死者，有以加乎！吴中行、赵用贤、沈思孝、殳朴，后有用不用，要之为忠臣义士也。江陵败而后之秉国者，如周、如娄，又一异矣：无江陵之横而有其擅，非江陵之才而多其妒。起而角之者，非黜则锢。于是林岩之间，贤哲相望。其诸君子进不得用，退而有明道聚徒之乐，此谁使之而又党之？噫！甚矣！天启间，耆老仅存者尚秉用。未几，党祸兴，而实发难于吉水，则夫以此始、亦以此终者，其是之谓欤！或谓予：吉水晚节稍异，甫至京嘱福清以复江陵谥为首务，且悔其论劾，为少年客气。予曰：是何言哉！是何言哉！后以问方侍御，侍御曰：先生为总宪，莅任，诸御史皆在坐。先生曰：江陵之不守制，罪也。予往时，不得不论。由今思之，则江陵未尝无功，谥亦不可不复，诸君以为何如？时诸御史皆服先生无成心，其始终皆为国也。呜呼！由侍御之言观之，此所以为东林哉！

　　三王并封

　　论曰：予尝读王忠肃奏议，未尝不叹服其才，则亦岂未尝学问者；而东宫继嫡之议、三王并封之拟，此何以称焉。重于失君，遂于天下之大计有所不暇顾者，则将焉用此相哉！幸当诸部以死争之，而王亦旋自悔劾，故其事得寝；不然，太仓之肉，岂足食乎？争三王与争考功，俱一时事；争此未尽者，于考功尽焉。呜呼！其甚矣！予尝叹国家养士数百年，未尝不收其用，然有二尽。嘉靖时，尽于议礼；万历时，尽于国本。非国本尽之，而为留中永锢者尽之也。永嘉实才相，视当时建议，老死窜戍，卒无一语；推是心也，其以破人国家有余矣。区区者何足以盖之！况所谓太仓者，才又不及乎！然议礼意见相左，其时无党名；争国本，则有菀枯于其间而邪正分，邪者遂目诸君子为东朝之党。夫东朝何人也，而曰党，则是言者，人道尽矣。虽然，东朝果可究党也，此非不佳事，而何以东林之外寥寥焉。尝读君子封事与史玉池恭惟条议及顾泾阳所与王太仓书，未尝不作而叹曰：党哉！党哉！顾国家安得尽若人而为之党也！

　　癸已考察

　　论曰：予闻吏部自江陵擅权后，诸司仰政府鼻息，即冢宰无能自行其志者。迨乎湖陆五台负其权智，始一振拔，而孙清简、陈恭介继之。于是，阁不得挠部权，而统之体以肃，盖称国家三太宰云。若赵高邑之为考功，则尤异矣。高邑主计，大约先邪佞而次贪鄙，严要津而宽散秩，清夜篝灯，精心衡量，有虫巢于耳而不制。遇一权势姓名，则奋腕抑之，而所斥都给事中则其姻家、所斥吏部主事即冢宰甥也。嗟夫！国家二百余年，有此铨司哉！而使有贤辅臣焉，所当委巳任之昌言论荐，俾蒙不次之擢，奈何以丧其所私，反肆之螫，而一时大寮列署以论救罢斥者至十数君子焉，政府可谓肆志愉快矣。于国家何，于万世何！然则太仓也，新建也，兰溪也，岂非高皇帝之罪人哉？自是之后，高邑白者林居，而诸子以高邑废者，虽死不悔。于是而曰党也，真所谓君子亦有党矣，抑予尤有感焉，癸巳而后，其为察也可知矣，贤者率数十年而不胜。辛亥则门户分焉，至举国聚讼不决，三案兴而东林大败。要之，不三案何以知东林！今亦幸有三案为泾渭矣。而邪者尤呶呶焉，此亦何与？夫人而邪也，吾无责焉耳。而依附门户者，实亦有人，见小利害即不能不掉臂去，岂独不能与政府抗，实呈身焉。岂独不能弃官以争，且卖友矣。呜呼！此乌睹所谓东林哉，闻高邑诸君子之风，其亦可反而愧死矣。

　　会推阁员

　　论曰：予于万历癸巳，盖不胜世道消长之感焉。诸君子之被祸也，争并封；未尽者，大计尽之；大计未尽者，会推又尽之。自顾泾阳削归，而转空林，实东林之门户始成。夫东林，故杨龟山讲学地，泾阳顾公请之当道，创书院其上而因以名之者。时梁溪、毘陵、荆溪、金沙、云阳诸公，相与以道德切劘，而江汉，北直遥相倡和。于是人品理学，遂擅千百年未有之盛。然是时之朝廷何如哉？夫使贤人不得志而相与明道于下，此东林之不愿有此也。即后此之为贤人君子者，亦何尝标榜曰：吾东林哉！朝廷之上见一出身吐气、乡党之间有一砥行好修，率举而纳之曰：此东林也。浸滛二、三十年，壮者衰，老者死；迨辽难作，而势不可复支，至不得已求人于此中，而又以门户挠其成而利其败。呜呼！此谁非癸巳以后之为哉！吾故观于此，而不胜感慨系之耳。虽然，国家实非不幸而有此也。予尝以为留东汉之天下者，气节也。凶如董卓而不能取，奸如曹操而不敢取。天启乙、丙之间，一阉作孽，不过刀锯余息，乃能使天下衣冠之徒回面污行，事至不忍言，而累累相接骈首就诛，卒以其死力捍之，使圣贤读书之种不绝，而为留未竟之绪，以待今日圣明再驭者，此谁为之？则东林之流风余韵，犹能系人宗社如此也，谁谓党人不可为哉！予尝客梁溪、历阳羡，徘徊毘陵、华阳之间，过东林废趾，访求诸君子遗事：而益叹夫东林之名，世之所讳言也，则亦实考其所以为东林者而可矣。

　　辛亥京察上下

　　论曰：是役也，举国分为二党。曰西北、曰东朝，其实东林也。曰昆、曰宣，其实南也。夫君子以小人为小人，亦以君子为小人，于何辨之？前此之夺情、之并封、之京察，不已较着乎？邪者曰：彼一时偶为之耳，何得概生平！今试观天启乙、丙间事何如哉？何向之攻东林者，尽甘心从逆而不辞也？夫依附东林者岂曰无人，亦宁至媚阉作逆以为狗彘所不为之事？此而亦将曰：吾一时偶为之耳，奈何遂以概我哉！夫朋党之说，无代无之，要未有如吾朝之截然者也。唐之二党，皆为小人所附和；宋之三党，皆君子而使小人借之为兵端。独汉之诸君子，事起于与宦竖角，而钩党之祸独剧。夫近时所角者，皆朝臣也；角之不胜，至借宦竖以扑之；其祸亦略与汉同。夫士人与宦竖角而诬以朋党可言也，士人与士人角而以朋党相倾犹可言也；倚宦竖以作孽而倾士人，此固向者节甫辈之所羞称，而不意圣朝士大夫为之。然则不有东林，其可谓世有士人也哉；又何党之足云！

　　又曰：孙富平之为太宰也，以不直沈纯甫、李道甫与东林尤，及再出而何以为东林驱除也？岂非以佐铨者有王、袁、白而长台省者之为汤、曹乎？然闻汤尹宾之黜也，汤兆京持之力，而萧云举以衙门体救宾尹，至于屈膝，富平断断不可，曰：老夫为今日去一严嵩。快哉！此真太宰矣。然是时攻淮抚者无完肤矣，因以反无锡；即令号为贤者，举及淮抚，辄曰：此东林之累也。而于金坛之于中甫，亦然。盖谓淮抚贪而遥执朝权者，实中甫为之；即福清入相，于亦有力焉。无锡且为两人用而不觉是言也，尝疑之。乃赵高邑则谓使淮抚为经略、为中枢，东事必不至败；而顾泾阳则谓淮抚有功于国家，必无暮夜受金事。桐城马侍御至死时犹曰：谓修吾贪，吾不暝目。夫然，贤者尽妄语乎！后予以问通州范玺卿曰：淮抚固不贪，然豪侠人也。不善自匿饰，又挥金如土，以故来谗慝之口耳。且不攻淮抚，又安得东林之谳而诋之。又以中甫质吾乡郑太宰，太宰曰：果若人言，于何自以发主事终乎！呜呼！两先生，盖持中之论矣。及予阅三朝封事，逆党以李三才为盗臣，其言皆横骂者，此不足辨。而吾乡一御史，首攻淮抚。御史固时所称抹杀忠臣孝子者也，其攻淮抚以贪；而御史又非不贪者，则其所谓贪又可知矣。

　　三案

　　论曰：予观逆党之翻三案也，必以东林为口实。盖以并封者，三案之源；而东林者，以并封而着。不倾东林，何以护持三案乎！然前之争并封与后之争三案者，人虽殊也，功则同也，而受祸更酷。东林为东林，至后而愈难哉！夫东林之能，既见于天下如此矣，其攻东林者，又作孽如彼矣。此即三尺童子，能起而明其趋舍者，而世之人犹好指摘贤人君子之细，以巧诛而乐道之，吾然后知大道之不明，而乱臣贼子之不绝迹于天下也。或曰：东林往矣，向之忠言至计与夫蒙难受祸之事，世多不察，而末世漫拟，富贵之习反入人骨髓，彼岂不知诸君子之贤，反之身而有所不便，故即逐声相吠不恤耳。要之，责人以受祸诚难，但不知悖而从逆也；此稍读书知道理者皆能之。彼向之持三案以攻人者，乃作如此举动。由是相提而论，宁过而訾东林，忍乎哉？然则世之核东林者，无他道也，但以今上所钦定之逆案与夫逆党所作之点将录合而观之，而天下之大变在是矣。  
　
