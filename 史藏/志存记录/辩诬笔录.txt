辩诬笔录 宋 赵鼎

    一张邦昌僭窃干王时雍权京畿提刑，有新奉玉音之语。辩曰：靖康元年十二月末，得省札，称朝夕大金师退，奉圣旨，差府曹一项、省郎一员抄札遗下军粮、马料。次日，工部侍郎司马文季与余简封，题云“提刑直阁。”经得开封，通引官姓曰：“人札探除目帖子报，开封士曹赵某除直秘阁，京畿提刑，兼转运副使。”其日，余在同舍陈士曹阁子内，与数同官会话。今刑椽郭璋独在，可以为证。时十二月二十七八间也。先是，闻开正，大金师退，宰相何文缜广坐中，论师退后措置事。首言京畿蹂践酷毒，须得人安集之。且言祖宗时止有提点一员，尽总诸司之事，俟师退，颁赦改正。今且除提刑一员，兼漕事，当于士人中选通晓民事者。坐客荐洛州通判赵子，何曰：“子固佳，但资浅尔，须于府、漕、省官中选之。”程伯五、司马文季等数人同声曰：“若求于省人官，无如开封士曹赵某者。”何曰：“得之矣，屡有人荐，使除职名。”即呼中使，具除日，将上。次日批告，正月初画黄下吏部。户部侍郎邵泽民闻之，走见何相，荐宫教耿洵填士曹之阙。何曰：“已除赵之。”盖初议畿宪不成，复以此处之在外，无日下供职指挥。适当多事，舍人行词留滞，未给告。间车驾出郊，其事遂已。先被旨，点检出城骨肉，置局延真宫。二月初，天地大变，六宫、皇族相继取诣军前。一日，宋退翁、胡明仲过延真，率余同见府尹。时有金使二人来府中，催促应副。退翁密谓余曰：“瑶华，当祝尹深藏之，以备垂帘，待元帅之归。”余曰：“何人可托？须有力量可保者。”退翁曰：“戚里王某诜之子，内侍则邵成章。”既见尹，适见使在坐，不容交谈。退翁于掌上书“瑶华”二字，凭尹书几，展手示之。尹曰：“何谓？”退翁曰：“藏之。”尹良久乃悟，曰：“会得，会得。”是日晚，退翁作札子，详言其事，托余达之于尹。瑶华，旧在州北城破迁之延宁宫，未几，延宁火，尹议密归之孟氏私第，不欲在士庶之家也。其后，迎入禁中，垂帘以待元帅之归。其谋实始于此。逮邦昌入城，士大夫亦以此议诱之，故邦昌敢任其责。三月末间，金人渐此引去。一日，旧同官吕言问见访，云朝廷议迎请元后归禁中。家兄令言问与孟氏议定。兄，舜徒也。言问与孟子亲，故舜徒委之。言问后作《垂帘记》，备见本末。后数日，余得行首司帖子，请召议事。至崇政殿门外阁子中，见王时雍、吕好冯、冯同坐，时雍顾谓余曰：“烦公以畿内之事。”出除目一纸示余，除真秘阁、京畿提刑，兼权转运副使。余起立，白时雍，以私计不便，不愿就此。时雍作色，曰：“今日之事，须大家担负。”余曰：“府官冗贱，何预国论？”时雍怒甚，不复言。舜徒恐激作祸生，谓时雍曰：“且只以府曹兼领。”又谓余曰：“府界职事，府曹兼领，何害？兼有正月初成命。”余曰：“若于差权札子内，补坐正月初指挥，乃敢就职。”时雍益怒，面色变青，徐取笔，勾去“直秘阁”字。舜徒曰：“日府界官无限，且先理会东路，只备元帅之归。所以烦公，正为此也。”余曰：“闻金人留兵二万，屯河南武阳县界。如此，即游骑四出，府界何以措手？”舜徒曰：“近遣从官数辈，至军前恳告，今则尽发过河，更不留一人一骑在河南。”余曰：“东路蹂践尤甚，直抵南都，更无片瓦。”舜徒曰：“元帅府官兵极多，须广席屋以徙。”余曰：“府界无一人百姓，使谁为之？又无一钱支用。”时雍方发言，曰：“此等事，自当应副，公可条具申来。”余归，至晚，得差权札子。犹豫未决，适提刑属官孟某来参（不记名），问知是后家，因叩吕言问所说。孟曰：“此议已定，某适离家，时见街道司已在宅前治道，恐亦非晚矣。”余既得此说，走见户侍邵泽民问子细。未及坐定，泽民曰：“适自部中来，朝廷要二十副珠子花环头面装裹内人，就孟宅迎太后还内，于诸人家抄札家资内寻觅，竟不得足。余曰：“定在何日？”泽民曰：“数日前，马仲时（谓殿院马仲）已上书太宰相公，谓速出外第，且乞遣使迎元帅。邦昌得书，极惶恐，便欲出居东府。诸公谓敌骑已有在青城者，恐别有变生，少隐忽数日为便。今闻后骑已过中牟，邦昌岂敢一日留滞？当亟请垂帘，一如初议也。如遣使，则已发数辈，近又差谢任伯（克家）捧宝而往。”余曰：“何宝？”泽民曰：“大宋受命之宝，的当无如此者。”余既闻此，始敢交职事。畿宪，公使造酒，月给甚厚，余只请士曹之俸，不受一钱供给，今料钱历可考也。不数日，太母垂帘，邦昌易服出外第。垂帘之次日，余到都堂白事，适见邦昌自崇政殿门出，循廊而南，朱衣前导，堂吏随之。三衙一人从后来（不知姓名），升阶禀邦昌，欲差班直数人导卫，邦昌踊身顿足，大叫曰：“公等如此不相恤。”余见邦昌于都堂阁子，对坐茶汤，是时别无执政，前日暂权者，皆已退归旧班。余出札子，再申明所权执事，次日降太后圣旨差权，余然后方敢就职。又乞支降钱帛，前日王时雍所许者。邦昌谓余曰：“要何用？”余对以盖造席屋，以备元帅之归。邦昌取笔，判依申支给。前章谓余干王时雍求京畿提刑，又谓余有亲奉玉旨之语，则天地鬼神实临之。
    一权京畿提刑日，纠集保甲，以拒勤王之师。辩曰：丙午冬，金人分两路渡河，直抵畿内。西自洛阳，东至南部，南自颍昌，北至大河，皆为金人占据。京师，在数千里重围之中，仰视但见青天，白日而路不通，中外断绝。四方万里之远，郡县栉比，官吏享厚俸，兵级坐食衣粮者，不可以数计，而优游自若，无一人回首一顾者，安得所谓勤王之师？月余，城破，敌分兵屯列城上下，瞰城中。百万生灵，犹机上之肉。明年正、二月间，陕西大帅范致虚遣兵万人，使辛企宗将之，出崤、渑。敌令西京所屯兵迎战，甫交锋，西京败走，去京师犹在十程之外。东南之兵，聚之淮甸，盘桓不进。三月间，二圣已出郊。赵子崧总兵一项，自陈、蔡稍逼咸平界，远望敌骑数百，奔溃，不可止约。自相蹂践，死者盈路，遗弃金帛巨万，不可数计，骑厚载而归。此则勤王之兵也。时余在开封供职，不知京畿提刑者何人？谓之保甲者，安在也？余得堂札，兼权宪漕，时敌退，城开已数日，逮交职事，敌骑已过郑州，二帝北迁，渡河已久，京师官吏，悉趋元帅府。所谓京师者，数千里瓦砾场，潇然一空城而已，何勤王之有？况保甲一司，自有武臣提刑专领，余权摄时，文臣见阙，系武宪汪长源兼领。余从长源交割，得之畿县，诸公悉来相见，不闻有保甲，在京亦未尝说及也。隆垂帘之初，刘光世一项自延来，太母遣武臣提刑汪长源、户部郎官李革出城迎待，而光世由颍昌境上直趋济州。后数日，李革见访，余始知光世之过也。后章谓余权京畿提刑日，纠集在京保甲，以拒勤王之师，则天地鬼神实临之。
    初被权摄指挥，专为措置东路，奉迎元帅。自权顾之后，往来雍邱、陈留，水陆措置。朝廷差中书舍人张ㄝ攵（达明）提举迎奉一行事务，余见达明议事，以驿顿什物全阙，次日得省札，具数申户部。许于诸人家抄札什物内关请，后到到载往东界。余至雍邱，编排回中路，逢枢副李回（少寓）、右丞冯懈（长源）同舟南下，相见舟中。余谓二公，论京畿蹂践既酷，即今犹有溃兵及饥民啸聚者，时时出没，流民不得安业，乞差兵弹压等事。二公深然之。余遂率京畿父老，上表劝进。五月初，上即阼，又率京畿父老上表，请车驾还阙。至六月初，余申致省，以京畿措置就绪，远迩宁静，劳来安集，恐非时暂兼权者能办，乞早差正官前来交割。凡累申，不报。方朝廷节次行遣围城诸人，议论汹汹之时，余敢露章求罢，而朝廷不听其去。自以权摄，始末可考，朝廷亦□之而不以为事也。兼权之人，凡有数等，除别以罪斥，应权执政官有自落职宫观而复旧物者，皆责散置，李回、范宗尹之流是也。有自枢副升右丞者，冯是也。有自侍郎权尚书者，谢克家、邵溥是也，止于落职而已。有自从官权执政者，吕好问是也，事体为量重，洎上即位，正除执政，进退恩礼，未尝少贬。以其权执政日，于围城中募人间道诣元帅府，密陈城中款师事状之功也。其后，宰相议围城之罪，悉欲杀之，上终薄其罚者，以预知城中始谋权立之详也。其自开封少尹权都司者，叶份之徒是也。自监丞权少监者，李佩之徒是也。自郎官权卿少，自馆职权郎官，不能尽记，皆置而不问也。洎车驾渡江之后，洞照本末，当时权摄之人，悉皆召用。李回复入枢府，谢克家再为尚书，相继入参大政。范宗尹召为中丞，未逾年，拜相。此皆权局中情重，而责降散置者。叶份元不离行在，至八座而去。余以开封右判官，权京畿监司，是笃外补，未尝超躐，比之诸人，不犹愈乎？邦昌之入城也，留守率百官，用郊迎宰相礼，见之于南薰门下。邦昌下马，相揖入幕次，请从官就坐，邦昌厉声曰：“谁为此谋？公等各为妻子计，乃欲置邦昌赤族之地也。”诸人惶恐无对，乃请邦昌居尚书省。留守司差从官十员相伴游说，邦昌拒之甚坚。余亦窃问一二，诸人初谓邦昌曰：今日国祚不绝如线，太宰受国厚恩，正是论报之日，谓宜勉徇军前之意，款退敌师，即日遣官奉迎元帅。一面邀请元后垂帘，然后退就旧班。且速议进，既建大号，未必不以为功也。邦昌曰：“诸公误矣，元帅府将相已备，他日闻二帝北迁，未必不便正位号，唐明皇在蜀，肃宗即位灵武。投机之会，不可失也。”诸人曰：“才闻师退，急遣使劝进，此亦一机会也。且本谋专为社稷计，他时谁不相谅。”邦昌曰：“此事安可户晓，诸公不念邦昌有老母乎？”诸人又曰：“今京畿百万生灵，性命所系，太宰设心如此，天地神明亦必知之。”邦昌初虑师退之后，别生他变，既闻垂帘之议，始有回意。后两日，御史台告报，百官、并寄居待次官及京城父老、诸军将校并赴尚书省。官员立厅上，父老、将校立庭中，少顷，堂吏引邦昌出阁子，立柱廊上，士大夫建议纷纷，邦昌拒之，辞亦甚敏辩。其中一人谓众曰：“不须如此，便可山呼。”邦昌仓皇走避，百官未退，余与府僚先归。台吏遮拦，且曰：“一城百万生灵，性命决于今日。官员们且更告他太宰。”众谓之曰：“府中应副事冗，自来集议等事，才到便退，未尝干与。”乃使之去，出省门，逢王伯时（立之），小立语，及邦昌建拒之说，伯时曰：“须教他做，且是易制，他时足以衬刀，若使蔡京为之，必别有措置，反为大患。”衬刀，谓斩也。户曹李氵允曰：“少卿且低声，此语传播，愈更艰难矣。”初，大变之后，敌以檄城中议所立者，云选世有名德之人。诸公议曰：众所共知者，惟吕舜徒、司马文季。又惜其忠贤之节，万一为敌所污，又见元之家一事。当求一易制，而不为人所顾惜者，如邦昌之流可也。邦昌久在军中，与敌相熟，敌人之意亦在于此。即遣林学士吴正仲入城，取指名状。城上，四围兵合，张其势以逼之，目晚议未决，欲变生。宋齐愈预闻初议者，遂书邦昌姓名以授之军中，喻以此命。邦昌辞之甚哀切，以至号恸，闷绝仆地，扶归帐中，不复食。敌遣甲士百余人，路刃相向，且斡开口，灌以粥饮，而邦昌终不从。敌之谋臣曰：“莫若送之城中，使自为计。立一日限，事若不成，纵兵齐入，不使—人得脱。”故邦昌之入城，士庶军民只哀万种，议既定，有司告报，百官集阙门之外。敌使五人自南薰门入，甲骑千卫卫之，捧册文前行，阁门等尽用敌人。邦昌乘马出尚书省后门，大号子马上，至御廊幕次，易服东望，再拜。是时，甲兵如雪，环列城亡，鼓声不绝，天日昏暗，风沙惨然。士大夫相颐而无人色，邦昌亦挥洒不已，步自宣德西门入。敌使随之至，殿门五使先退，恐庭中礼数有所未尽，不欲见之，相回避也。邦昌升殿，倚西壁立，百官随入，错杂纷乱，无复行列。邦昌遣阁门一人下殿，谕廷中曰：“实为生灵，本非僭窃，官员将校等并不得拜。”百官既拜，或起或伏，仰视邦昌，依壁鞠躬，侧首北向，殿中但设空御坐而已。先是，被围之初，有旨权罢国忌行香。邦昌礼数甫毕，次日告报，依旧制行香，但无奉慰之礼，以此示都人，以见意也。后不复登殿，止坐升阳门，百官禀事，长揖阶下。从官登门即坐，但以字相呼，一如执政见士大夫之礼。事定，敌议退师，欲留兵三万为卫。邦昌恳辞之，又欲留兵一万，屯河南武阳界，恐缓急京城要用。邦昌又辞之。既不敢留兵，所以急于迎奉隆还宫。敌退未旬日，太后垂帘，即日召元帅劝进。权中书舍人汪藻行辞，有云：晋献之子九人，独文公之在外；汉家之业十世，至光武以中兴。引证最为切当。又旬余，邦昌趋南都。上践阼，封邦昌郡王，谢表云：姬旦摄成王之位，意在存周。纪信乘汉祖之车，本期诳楚。此其本意也。然其间举措，不为无失，如迎隆称宋太后之类。敌其虽未尽渡河，敌闻之有回戈之患，后来谁肯委曲见察，赖圣君在上，怜其本心，故止及其身，而置其家不问，亲族之家，亦不绝其禄仕，可谓忠厚之风，盛德之事矣。况如余摄庶官时，暂行兼权，未尝超升，未尝增俸，么麽不足比数，宜其弗以为罪。奈何怨家仇人，以此藉口，得肆其毒，增加缘饰，以无为有，如亲奉玉音，集保甲以拒王师之类。必欲置之死地，而卒蒙矜贷，获保余生，皆君父之赐也。
    一某谪潮阳，岳飞自岳鄂以金五万贯赈行，某受之不辞，交结叛将，识者为之寒心。辩曰：自渡江，诸大将与庙堂诸公，并相往还，礼数唯遇生日，以功德疏星香为寿而已。岳飞后进，并生日礼数，亦复不讲。某谪潮阳，庚申七月初一日指挥也。初六日，得明州公文，缴到刑部牒，即日上道。时岳飞在鄂州，相去二千余里，何由道问至。当年十二月间，得飞一书，谢转官而已。来人云：因过福州张丞相处下书，盖自福州至潮山、镇海入江西，乃其归路。某以通封公状谢之，未尝答一字。次年正月未，间又得一书，亦自福州经过，贺年节书也。某以谓既不答书，不必开看，亦以通封公状谢之，并来书复付来人赍去，不曾开拆也。书且不留，何由有金五万贯？以五万贯之金，须用两人擎担，必不轻付，须有管押之人。今岳飞既死，无由考证，然天地鬼神，实鉴临之。又邸报坐到岳飞案款在酉年春末罢兵柄入枢府之后，飞发书来潮阳，在申年冬末，时独总兵镇上流也，谓之交结叛将，可乎？况来书未尝启封，复还之邪？且诸将总兵在外，每因职事容禀庙堂诸公，必有书答之。飞最远，书辞最勤，已前有书往还者，皆谓之交结叛将，可乎？此不待辩而可明者，以事体颇重，不得不一言也。
    一士、辛永宗赴阙，各有贿遣请求。辩曰：某戊午十月末罢政，知绍兴府。冬至节，士以宗司瑞露酒十壶见饷。十二月，得请奉祠，寓居能仁寺。过岁，某始生之日，又以十壶见赠。适淮上诸将送糟淮白数头、免十余只、鹌十数对，遂以白鱼二头作一合，兔犭巴二只、鹌十只作一合，复赠士，盖所以为答也。某是时杜门谢客，至正月末间，士遣其子不议来访，某尝差不议权浙东属官，故衩衣直入书院，见余云：大人被差，朝陵近催促甚急，缘腹疾未能起发，而举市无附子，令禀覆如宅库有附子，觅数枚。某寻以附子十枚送之，此所谓赂遗也。二月初，士来相别，坐未定，谓余曰：“昨日得临安相知书云，相公差知临安，某晚命下。”某闻之骇然，谓曰：“渴疾如此，公所亲见，如何远适？公赴阙，便当奏事，上不问则已，万一问及，切告公以某所苦未愈奏之，庶几可免。”此外别无一语，是晚，有简借坐舡至萧山。某回简谢之，因言适所奉恳，举家休戚所系，幸公留念，盖欲以疾苦奏知，此所谓请求也。又数日，辛永宗相访，云被差京畿提刑，非晚前去，且言：相公必有重担子与他担负，闻已有消息矣。其言与士相符，闻之忧甚，亦谓永宗曰：“公过阙必对，上不问即已，万一问及，幸公以某疾苦未愈奏之。”永宗曰：“会得，会得。”至如时遗之物，虽滴水无之。某平生立朝行已，自有本末，何至与此辈相往还？永宗挟旧怨，且以某在绍兴府待之不以礼，故撰造此说，以相挤陷尔。如某以渴疾自引，至于再三，方蒙矜允，恩意深厚，礼数优渥，君臣之间，初无间隙，至奉祠养疾，尤荷眷顾之意。是时，亦未有论击者，不知所犯何罪？未委何为请求？此不必质于天地、神明，士大夫所共知，不待辨而明者，以其事近卑猥，故复言之。
    一盗用都督府钱十七万贯。辩曰：某以甲寅八月初，除知枢密、都督川陕、荆襄军马，既正谢，奏乞允降钱一万贯，通激赏。次日，朱丞相胜非将上进呈，曰：既开府便要钱用。寻降钱一万贯，付库收桩，差使臣二人专监，属官两员提举。凡一行公用什物之类，及使人出入问探之费，皆出此钱。收支请领，各有所司画一。中乞入蜀犒军，蒙支钱五十万，十万在库藏，变易金银寄桩，俟临行交割，此物元不曾出库。至九月末，留拜右相，洎扈从亲征回，遂以左藏库寄桩钱五十万，支付韩世忠，贴充大礼赏给。既兼诸路都督军马，府库官属不改，逐月请杂支用及食钱之类，节次下左藏库关请。二年之间，不过三、二万贯而已。自有提举及监官主管，收支文历可考也。初以二相兼督府，一在内，一时出视师，谓之行府。有相专在外，凡朝廷应副、督府钱物，尽归行府，无虑千万。而在内督府所总，止于前数，既无所管之钱，不知从何盗用？洎某再相，督府已罢，旧监库使臣者犹在密院，偶因事斥去，任处州兵钤，后见言章，有十七万之说。郡中广坐，愤然厉声，谓守ヘ等曰：“自初建督府以至减罢，首尾监库，唯某一人，若谓赵相私用库钱，一十七文亦无之，某又不是赵相处得意之人，将某赶出来，事有不平，难为忍受，人虽不知，某便不知，天地神明亦须知之。”此语颇流传也。此事初出于吕祉，得于一要人，达之之言者，前来章中已有此事。要人之意，欲重人之罪，恐其复来尔，如亲奉玉音之语，及资善堂汲引亲党之谤，皆出于此。使某十年迁谪，百口流落，率由是也。某常谓，怨嫌之祸小，忌嫉之祸深，自古皆然。怨嫌之祸，既释即已，忌嫉之祸，无有已时，此其可畏也。
    一资善堂汲引亲党。乙卯春，资善既建，同列留身奏事，退谓某曰：“适得旨，传令相公择资善堂官一员。”言才出口，某曰：“今士人中学识渊源，人物蕴籍，可以为师范，无如范冲者。”此言应口即答，未尝出于思虑。当时止为得旨择人，若谓有他意，则皇天后土，实鉴临之。退亦思之，恐涉嫌谤，又念古人内举不避亲之义，于是言于上，自信弗疑，不虑后患，此则某之罪也。命下，范冲力辞，且言独员，终日在内，恐涉嫌谤。遂又进拟朱震，二人更直，举朝内外，皆以为得人。后因台谏诸人奏事，上盛谈二人之贤，诸人奏曰：“天生资善官二人，无与比者。”翌日，上以台谏之言语执政，顾某，喜动天颜。某亦以此自喜，不知为今日之患也。然又有一事，最为切害，迹状霭昧，无以自明。此所以摧心饮血，负屈衔冤，抱恨无穷，死且不忘也。某丁巳秋再相，适岳飞入朝奏事。翌日，上曰：“飞昨奏，奏乞立皇子，此事非飞所宜与。”某奏曰：“飞不循守分，乃至于此。”退召飞随军运使薛弼，谕之曰：“大将总兵在外，岂可干与朝廷大事，宁不避嫌？飞武人，不知为此，殆幕中村秀才教之。公归语幕中，毋令作此态，非保全功名终始之理。”弼深以为然，曰：“当子细谕飞。”且语幕中人也。若谓某结飞使之为此，宁肯使人谕止之？前谮者谓某汲引亲党，侥幸他日。后谮者谓某结飞，欲以兵胁朝廷。呜呼！谗人之言，一何酷邪？此自古人君恶闻之者，杀身灭族之祸也。尚赖君父慈怜，得保首领，非其幸欤！万一再见天日，当沥胆披肝，一诉始末，然后退就鼎镬，无憾矣。呜呼！皇天后土，实临鉴之。
