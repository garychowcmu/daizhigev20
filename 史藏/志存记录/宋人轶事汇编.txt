宋人轶事汇编

　　这部宋人轶事汇编，是近人丁传靖从宋元明清约五百余种著述中辑录宋代六百余人的材料编成的。搜辑的书籍，包括笔记、诗话、文集、方志、杂史等，以宋人所作居多。宋人事迹，除了一些政治人物以外，还有诗人、词人、书画家、哲学家。材料较多，搜罗面较广，这是此书的一个特点。所谓“轶事”，就是指在“正史”以外，得之于当时传闻和后世记载的材料和故事，这些比起“正史”来往往写得更为生动活泼，有助于对历史人物的多方面的了解。本书仿厉鹗宋诗记事的体例，每条材料都注明出处，也可提供我们研究宋人传记资料的线索。作为研究宋代历史和宋代人物的参考资料，有一定的价值。 



●宋人轶事汇编卷一 

　　太祖 

　　今章奏不当名赵广汉，按国史，本朝广汉后也。邵氏闻见录 

　　隋开汴河，其势正冲今南京，至城外迂其势以避之，古老相传为留赵湾。至艺祖以宋州节度使即帝位，乃其谶也。孙公谈圃 

　　国家上世陵寝，皆在保州保塞县东三十里，有天子巷，御庄号柳林庄，尚有宗室在焉。清波杂志 

　　梁宝志铜牌记云：“有一真人在冀州，闭口张弓左右边，子子孙孙万万年。”江南主名其子曰弘冀，吴越钱镠诸子皆连“弘”字，期以应之，而宣祖讳正当之。杨文公谈苑 

　　宣祖微时，道出杜家庄，避雪门外。庄丁见状貌英伟，延款饮食。久之，主人爱其勤谨，赘为第四女壻，遂生太祖、太宗。庄前旧有洼，名双龙潭，至是乃验。烬余录 

　　太祖生洛阳夹马营。生之夕，光照一室，胞衣如菡萏，营前三日香，至今人呼应天禅院为香孩儿营。杨文公谈苑 

　　初兵纷时，太祖之母，挑太祖、太宗于篮以避乱。陈抟遇之，即吟曰：“莫道当今无天子，都将天子上担挑。”古谣谚引神仙传 

　　艺祖生夹马营，营前陈学究，聚生徒为学，宣祖使艺祖从之。上微时，嫉恶不容人过，陈时时开论。后得赵学究，即馆于汴第。杜后录陈之旧，令至门下与赵俱为门客。然艺祖独与赵计事，陈不与也。其后艺祖践祚，而陈居陈州村舍，聚生徒如故。逮太宗判南衙，使人召之。居无何，有人言开封之政，皆出于陈，艺祖怒，问状。太宗惧，遂遣之，且以白金赠行，半道尽为盗掠。居陈，生徒日衰，馆于驿舍，一夕醉饱而卒。赵学究即普也。孙公谈圃 

　　太祖微时，尝被酒入南京高辛庙，香案上有竹杯筊，因取以占己之名位。俗以一俛一仰为圣筊，自小校以上至节度皆不应，忽曰：“过此，则为天子乎？”一掷而得圣筊。晏元献为留守，题诗曰：“庚庚大横兆，謦欬如有闻。”盖纪实也。石林燕语 

　　艺祖微时日诗云：“欲出未出光辣达，千山万山如火发。须臾走向天上来，赶却流星赶却月。”国史润色之云：“未离海峤千山黑，才到天心万国明。”文气卑弱不如元作。话腴 庚溪诗话略同。后山诗话以后二句为对徐铉所诵。 

　　五季割据，干戈相寻。有一僧佯狂而言多应，尝谓人曰：“汝等望太平甚切，若要太平，须待定光佛出世。”至太祖一天下，皆以为定光佛后身，盖用此僧语也。曲洧旧闻 

　　五代时；有僧卓庵道边，艺蔬匃钱。一日梦金色黄龙食所艺莴苣数畦，僧惊寤，已而见一伟丈夫于所梦之地，取莴苣食之。僧视其状貌凛然，遂摄衣延之，馈食甚勤，顷刻告去。僧属之曰：“富贵毋相忘。”因以所梦告之，且曰：“公他日得志，愿为老僧建一大寺。”伟丈夫，乃艺祖也。既即位，求其僧尚存，遂命建寺，赐名普安，都人称为道者院。则寿圣皇帝王封之号，已兆于此。清波杂志 师友谈记略同 

　　太祖微时，游渭川潘原县，过泾州长武镇寺，僧守严者异其骨相，阴使人图于寺壁，青巾褐裘，天人之相也。今易以冠服矣。自长武至凤翔，节度使王彦超不留，复入洛，枕长寿寺大佛殿西南角柱础昼寝。有藏经院主僧见赤蛇出入帝鼻，异之。帝寤，僧问所向，曰：“欲见柴太尉于澶州，无以为赀。”僧曰：“某有一驴子可乘。”又以钱币为献，帝遂行。邵氏闻见录 

　　太祖微时，往凤翔谒节度使王彦超，得钱数千，遂过原州，卧于日间，而树阴覆之不移，至今犹存，谓之龙泉木。至潘原县，与市人博，大胜。邑人欺其客也，殴而夺之。及即位，欲迁发此县，故潘原讳赖以为耻云。鸡肋编 又云至今其木枝条，皆有龙角之状，所寝之地草不生。 

太祖提周师当李暻十五万众于清流山下，士卒恐惧，太祖令曰：“明日午当破敌。”人心遂安。翌日午果斩敌将皇甫晖。是时环滁僧寺皆鸣钟以应之，既平，鸣钟遂为定制。国老谈苑 按十国春秋云：晖死，滁人追思，午时鸣钟追荐。 

　　周恭帝幼冲，太祖英主有度量，将士归心。将北征，京师諠言：“出军之日，当立点检为天子。”富室或挈家逃匿，独宫内不知。太祖惧，密以告家人曰：“外间汹汹若此，将如何？”太祖姊面如铁色，方在厨，引面杖逐太祖，击之曰：“大丈夫临大事，可否当自决，乃来家内恐怖妇女何为耶！”太祖默然出。涑水纪闻 邵氏闻见录以姊为姑 

　　自唐末五代，每至传禅，部下分扰剽劫，莫能禁止，谓之靖市，虽王公不免剧劫。太祖陈桥之变，与众誓约不得惊动都人；入城之日，市不改肆。灵长之祚，良以此乎？画墁录 涑水纪闻略同，靖市作夯市。 

　　陈桥驿在陈桥、封邱二门之间。艺祖拥戴之初，陈桥守门者拒不纳，遂如封邱，抱关者望风启钥。逮及帝位，斩封邱而官陈桥者，以旌其忠于所事。玉照新志 

　　太祖自陈桥驿拥兵入长，入祗候班，陆、乔二卒长率众拒于南门，乃自北门入，陆、乔义不臣，自缢死。太祖亲至直舍叹曰：“忠义孩儿！”赐庙曰忠义，易班曰孩儿。至今孩儿班帽子后垂头巾两条，粉青者为世宗持服，红者贺太祖登极。直舍正门，护以黄罗，傍穿小门出入，旌忠也。随隐漫录 

　　太祖皇帝初入宫，见宫嫔抱一小儿，问之，曰：“世宗子也。”时范质与赵普、潘美等侍侧，太祖顾问普等，普等曰：“去之。”潘美与一帅在后，独不语。太祖问之，美不敢答。太祖曰：“即人之位，杀人之子，朕不忍为。”美曰：“臣与陛下北面事世宗，劝陛下杀之，即负世宗，劝陛下不杀，则陛下必致疑。”上曰：“与尔为侄。世宗子不可为尔子也。”美遂持归。太祖后亦不问，美亦不复言。后终刺史，名惟吉，潘夙之祖也。随手杂录 

　　艺祖初自陈桥入城，周恭帝即衣白襕乘轿子出居天清寺，世宗节名，而寺其功德院也。艺祖与诸将同入内，六宫迎拜。有二小儿丱角者，宫人抱之，亦拜，询之，乃世宗二子纪王、□王。顾诸将曰：“此复何待？”左右即提去。惟潘美在后，以手掐殿柱，低头不语。艺祖曰：“汝以为不可耶？”美曰：“臣岂敢以为不可，但于理未安。”艺祖即命追还，以其一人赐美，美即收之为子，艺祖后亦不问。其后名惟正者，是也。每供三代，以美为父，而不及其他，独此房不与美子孙连名。名夙者，乃其后也。夙有才，为名帅，其英明有自也。默记 

　　太祖之自陈桥还也，太夫人杜氏，夫人王氏，方设斋于定力院。闻变，王夫人惧，杜太夫人曰：“吾儿平生奇异，人皆言极富贵，何忧也？”涑水纪闻 

　　太祖至陈桥，为三军拥戴。时杜太后眷属以下尽在定力院，有司将搜捕，主僧悉令登阁，而固其扃鐍。俄而大搜索，主僧曰：“皆散走不知所之矣。”甲士入寺升梯，且发鐍，见虫网布满其上，而尘埃凝积，若屡年不曾开者，乃相告曰：“是安得有人。”遂去。有顷，太祖已践祚矣。曲洧旧闻 

　　太祖受命北伐，以杜太后而下寄于封禅寺。陈桥推戴，韩通闻乱，亟走寺内访寻，欲加害。主僧守能者以身蔽之，遂免。太祖德之，即位后，极眷宠。年八十余，临终，语弟子曰：“吾即泽州明马儿也。”马儿，五代时巨寇。挥麈后录 

　　陈桥之变，杜太后方饭僧于寺，惧不测。主僧誓以身护，受禅后，赐号的乳三神仙。清异录 

　　太祖微时，游凤翔，从王彦超，彦超遗十千遣之。后即位，徵藩侯入觐，苑内纵酒为乐，诸帅竞论畴昔功，惟彦超独言久忝藩寄，无功可纪，愿纳节入宿卫。上喜曰：“前朝异世事，安足论，彦超言是也。”后从容问彦超曰：“卿当日不留我，何也？”对曰：“蹄涔之水，安可以延神龙？万一留止，岂有今日之事。”上益喜曰：“复遣卿还镇以为报。”杨文公谈苑 

　　太祖即位后，车驾初出，过大溪桥，飞矢射黄伞，禁卫惊骇。帝披其胸，笑曰：“教射教射。”既还内，左右力请捕贼，帝不听，久之，亦无事。曲洧旧闻 

　　太祖即位，方镇多偃蹇，所谓十兄弟者是也。上一日召诸方镇，授以弓剑，人驰一骑，与上私出固子门大林内，下马酌酒。上语方镇曰：“此处无人，尔辈要作官家者，可杀我而为之。”方镇伏地战栗。上再三谕之，伏地不敢对。上曰：“尔辈既欲我为天下主，尔辈当尽臣节，今后无复偃蹇。”方镇再拜呼万岁。闻见近录 

　　艺祖始受命，阴计释氏何神灵而患苦天下，今我抑尝之，不然，废其教也。日且暮，微行入大相国寺，将昏黑。俄至一小院，则望见一髡大醉吐秽于道。艺祖阴怒，忽为醉僧拦胸腹抱定，曰：“莫发恶心。且夜矣，惧有人害汝，汝宜归也。”艺祖心动，默以手加额而加礼焉，髡乃舍之去。艺祖还，密召小珰觇此髡在否，且以吐物状来。及至，则已不见。小珰爬取地下遗吐狼籍，至御前视之，悉御香也。释氏得不废。铁围山丛谈 

　　自唐以来，大臣见君，列坐殿上。艺祖即位之一日，宰执范质等犹坐，艺祖曰：“我目昏，可自持文书来看。”质等起呈罢，欲复位，已密令去其坐矣。遂为故事。邵氏闻见录 

　　艺祖受命元年秋，三佛齐来贡，时尚不知皇宋受禅也，贡物有通天犀，上有形如龙，龙形腾上而尾少白，左成□形，其文即“宋”字也。艺祖即以此犀为带，每郊庙即系之。枫窗小牍 

　　艺祖御笔“南人不得坐吾此堂”，刻石政事堂上。自王文穆大拜后，吏辈故坏壁，因移石他处，后寖不知所在。既而王安石、章惇相继用事，石为人窃去。道山清话 

　　艺祖受命之三年，密镌一碑，立于太庙寝殿之夹室，谓之誓碑，用销金黄幔蔽之，门钥封闭甚严。因敕有司，自后时享及新天子即位，谒庙礼毕，奏请恭读誓词。独一小黄门不识字者从，余皆远立。上至碑前，再拜跪瞻默诵讫，复再拜出。群臣近侍，皆不知所誓何事。自后列圣相承，皆踵故事。靖康之变，门皆洞开，人得纵观。碑高七八尺，阔四尺余，誓词三行，一云：“柴氏子孙，有罪不得加刑，纵犯谋逆，止于狱内赐尽，不得市曹刑戮，亦不得连坐支属。”一云：“不得杀士大夫及上书言事人。”一云：“子孙有渝此誓者，天必殛之。”后建炎间，曹勋自金回，太上寄语，祖宗誓碑在太庙，恐今天子不及知云。避暑漫抄 

　　太祖初及位，朝太庙，见所陈笾豆簠簋，曰：“此何物也？”侍臣以礼器为对。太祖曰：“我祖宗宁识此！”命撤去，令进常膳。亲享毕，顾近臣曰：“却令设向来礼器，俾儒士辈行礼。”至今太庙先进牙盘，后行礼。康节先生曰：“太祖皇帝可谓达古今之宜矣。”邵氏闻见录 

　　太祖常弹雀于后苑，有群臣称有急事请见，太祖见之，其所奏乃常事，上怒，诘其故。对曰：“臣以为尚急于弹雀。”上愈怒，以柱斧柄撞其口，堕两齿。其人徐俯拾齿置于怀。上曰：“汝怀齿，欲讼我耶？”对曰：“臣不能讼陛下，自有史官书之。”上悦，赐金帛。涑水纪闻 

　　陈莹□为余言，神宗皇帝一日幸后苑，见牧猳＜犭屯＞者，问何所用。牧者对曰：“自祖宗以来，长令畜之，竟不知果安用。”神宗沉吟久之，诏有司自今不复畜。居数月，卫士忽获妖人，急欲血浇之，禁内卒不能致，方悟太祖之远略。冷斋夜话 墨客挥犀同 后山谈丛略同 

　　太祖时，宋白知举，原注，疑是陶谷。多受金帛，取舍不公。恐榜出，群议沸腾，乃先具姓名白上，欲托上旨以自重。上怒曰：“吾委汝知举，取舍汝当自决，何为白我，我安知其可否。榜出，别致人言，当斫汝头以谢众！”白大惧，而悉改其榜，以协公议。涑水纪闻 

　　太祖皇帝天翰一轴，跋云“铁衣士书”，似仄微时游戏翰墨也。铁围山丛谈 

　　太祖幸朱雀门，赵韩王从。上指门额问曰：“何不祇书朱雀门，须著之字安用？”普对曰：“语助。”上笑曰：“之乎者也，助得甚事！”湘山野录 事实类苑同 

　　太祖左右内侍数十人皆善武艺。泗洲槛生虎来献，上令以全羊臂与之，虎得全内，决裂而食，气甚猛悍，俄而口呿不能合，有骨横鲠于其间。上目左右，内侍李承训即引手探取，无所伤。事实类苑 

　　太祖尝曲宴，翰林学士王著乘醉喧哗，太祖以前朝学士，优容之，令扶以出。著不肯出，即移近屏风，掩袂痛哭，左右拽之而去。明日或奏曰：“王著逼宫门大恸，思念世宗。”太祖曰：“此酒徒也。在世宗幕府，吾所素谙。况一书生哭世宗，何能为也。”国老谈苑 

　　太祖天表神伟，紫王□欎而丰颐，见者不敢正视。李煜据江南，有写御容至者，煜见之，日益忧惧，知真人之在御也。儒林公议 

　　李后主令林仁肇镇武昌。宋祖欲取上游，惮仁肇，未即遣。后主弟齐王达质于阙下，太祖密令往武昌僧院，窃取仁肇全身真挂于便殿，召齐王视之，曰：“卿识此人否？”答曰：“臣不识，然有类臣江南林仁肇。”太祖曰：“正是耳。近有表，并进此像，言相次归朝，将遣使迎之。”齐王不省其谋，使人间行归白。由是君臣猜忌，仁肇不期而卒。雁门野说 

　　三徐著名江左，皆以博洽闻，而骑省铉又其岳岳者也。会修职贡，骑省实来，及境，例差官押伴，朝臣皆以辞令不及为惮。宰相亦难其选，请于艺祖。有顷，左珰宣传殿前司具殿侍不识字者十人进，以名入。宸笔点其一曰：“此人可。”在廷皆惊。殿侍者茫不知所由，弗获已，竟往。始燕，骑省词锋如云，傍观骇愕，其人不能答，徒唯唯。骑省叵测，聒而与之言，居数日，既无相酬者，骑省亦倦而嘿矣。桯史 

　　江南徐铉奉命至，见艺祖曰：“李煜无罪，陛下师出无名。李煜如地，陛下如天；李煜如子，陛下如父。天乃能盖地，父乃能庇子。”艺祖曰：“既是父子，如何两处吃饭？”铉无以对。谈渊 

　　太祖顾江南国主曰：“闻卿能诗，可举一联。”煜思久之，乃举咏扇诗曰：“揖让月在手，动摇风满怀。”太祖曰：“满怀之风何足当！”从官皆叹服。谈渊 

　　有间者自蜀还，上问曰：“剑外有何事？”间者曰：“但闻成都满城诵朱长山苦热诗曰：‘烦暑郁蒸无处避，凉风清冷几时来？’”上曰：“此蜀民思吾之来伐也。”玉壶清话 

　　王师既平蜀，诏昶赴阙。曹武肃王密奏曰：“孟昶王蜀三十年，而蜀道千里，请擒孟氏，而杀其臣以防变。”太祖批其后曰：“汝好雀儿肠肚！”后山谈丛 

　　初，李氏随孟昶至京，太祖谓之曰：“母善自爱，毋戚戚忆乡，异日当送母归。”李氏曰：“妾家本太原，倘得归老并土，妾之愿也。”时晋阳未平，太祖闻言大喜曰：“俟平刘钧，即如母愿。”悦生随抄 

　　钱俶进宝犀带，太祖曰：“朕有三条带，与此不同。”俶请宣示，上笑曰：“汴河一条，惠民河一条，五丈河一条。”俶大愧服。事实类苑 孔平仲谈苑 

　　吴越王来朝，太祖为置宴，出内妓，弹琵琶。王献词曰：“金凤欲飞遭掣搦，情脉脉，行即玉楼云雨隔。”太祖起拊其背曰：“誓不杀钱王。”后山诗话 蠡勺编：俶辞，力陈愿奉藩之意，太祖曰：“尽我一世，尽你一世。” 

　　金城夫人得幸太祖。一日宴射后苑，上酌巨觥以劝太宗，太宗固辞，上复劝之，太宗顾庭下曰：“金城夫人亲折此花来，乃饮。”上遂命之。太宗引弓射杀之，即再拜而泣，抱太祖足曰：“陛下方得天下，宜为社稷自重。”上饮射如故。闻见近录 

　　花蕊夫人随昶归宋，昌陵亦惑之，晋邸数谏不从。一日从猎苑内，花蕊在侧，晋邸方调弓矢引满拟兽，忽回射花蕊，一箭而死。铁围山丛谈 

　　太宗盛称花蕊夫人，蜀主薨，乃入太祖宫，有盛宠。太祖寝疾，中夜太宗呼之不应，乘间挑费氏。太祖觉，遽以玉斧斫地。皇后、太子至，太祖气属缕，太宗惶遽归邸。翌夕，太祖崩。烬余录 

　　太祖生西京夹马营。至九年西幸，还其庐驻跸，以鞭指其巷曰：“朕忆昔得一石马，儿为戏，群儿屡窃之，朕埋于此，不知在否？”斸之果得。拜安陵奠哭为别曰：“此生不得再朝于此也。”即更衣，取弧矢登阙台，望西北鸣弦发矢，以矢委处，谓左右曰：“即此乃朕之皇堂也。”以向得石马埋于下。又曰：“朕自为陵名永昌。”是岁果晏驾。玉壶清话 

　　祖宗潜耀日，尝与一道士游于关河，无定姓名，自曰“混沌”，或又曰“真无”。每有乏则挥囊，金辄出，三人者每剧饮烂醉，生善歌步虚为戏，能引其喉于杳冥间，清微之声时或一二句，随天风飘下，惟祖宗闻之，曰：“金猴虎头四，真龙得其位。”至醒，诘之，则曰醉梦语，岂足凭也。至膺图受箓之日，乃庚申 

正月初四也。御极后不再见，下诏草泽遍访之，或见于轘辕道上，或嵩洛间。后十六载，乃开宝乙亥岁也。上巳祓禊，上幸西洛，生坐于岸木阴下，笑揖太祖曰：“别来喜安。”上大喜，亟遣内侍密引至后掖，恐其遁，急回跸见之，一如平时。扺掌浩饮。上谓生曰：“我久欲见汝决一事，无他，我寿还得几年住？”生曰：“但今年十月二十日夜晴，则可延一纪，不尔，则当速措置。”上酷留之，俾泊后苑，苑吏或见其宿于木末鸟巢，居数日不见。帝切记其语，至所期之夕，上御太清湖以望气，是夕果晴，星斗明灿，上心方喜。俄而阴霾四起，天地陡变，雪雹骤降。移仗下阁，急传宫钥，开端门，召开封王，即太宗也。延入大寝，酌酒对饮，宦官宫妾悉屏之。但遥见烛影下，太宗时或避席，有不胜之状。饮讫，禁漏三鼓，殿雪已数寸。帝引柱斧翟□□雪，顾太宗曰：“好做好做。”遂解带就寝，鼻息如雷霆。是夕太宗留宿禁内。将五鼓，周庐者寂无所闻，帝已崩矣。太宗受遗诏，于柩前即位。逮晓，引近臣环玉扆，以瞻圣体，玉色温莹，如出汤沐。湘山野录 以上二条说郛本云谷杂记，全同。今聚珍本云谷杂记无此两条，或说郛误文台书为淏书也。 

　　开宝间有神降于终南，道士张守真自言天之尊神，号“黑杀将军”，与“玄武”、“天蓬”并列为天之三大将。太祖不豫，驿召守真令降神，神言：“天上宫阙已成，玉锁开，晋王有仁心。”言讫，不复降。太宗即位，筑宫于山阴。将塑像，请于神，神曰：“我人形怒目，披发骑龙，前指一星。”如其言，造之。封翊圣将军。类苑引文公谈苑 

　　太祖初晏驾，时已四鼓，孝章宋后使内侍都知王继隆召秦王德芳；继隆以太祖传位晋王之志素定，乃不召德芳，径趋开封府召晋王。见医官贾德玄坐于府门，问其故，曰：“夜二鼓，有呼我门者，曰‘晋王召’。出视，则无人，如此者三。吾恐晋王有疾，故来。”继隆异之，乃告以故，叩门与之俱入见王，且召之。王大惊，犹豫不敢行，曰：“吾当与家人议之。”入久不出，继隆促之曰：“事久，将为他人有。”遂与王雪下步行至宫门，呼而入。继隆使王且止直庐，德玄曰：“须应直前，何待之有？”遂与俱进至寝殿。宋后闻继隆至，曰：“德芳来耶？”继隆曰：“晋王至矣。”后见王愕然，遽呼官家曰：“吾母子之命皆托官家。”王泣曰：“共保富贵，无忧也。”涑水纪闻 按此与湘山野录所载颇不同。据此则太祖薨时，晋王不在禁内，可以洗斧声烛影之诬。毕氏续通鉴全采之，惟继隆作继恩。 

　　艺祖上仙，其夕有云物之异，自是每岁忌辰，必有雨雪风冽之变。至绍兴九年凡百六十五，威灵如在。鸡肋编 

　　太祖庙讳语，讹近香印，故今世卖香印者，不敢斥呼，鸣锣而已。青箱杂记 

　　靖康后，诸陵遭金人发掘，独索太祖昌陵不得，登邻山望之，俨然七陵，下至其地，只六陵矣。每岁寒食，昌陵树木，必挂白银纸，金人疑之。一岁先寒食，屯数万军马以伺之，至寒食又挂帛如旧矣。史阙 

　　赵祖山陵，金之末年，河南朱漆脸等发掘，取其宝器。又欲取其玉带，重不可得，乃以绳穿其臂，扎于自己坐而枰起之，带始可解。为口内物喷于脸上，洗之不去，人因呼朱漆脸，后败露，皆杖死。庶斋老学丛谈 

　　斡离不陷汴京，杀太宗子孙几尽。宋臣有诣其营者，观其貌绝类艺祖。伯颜下临安，有识之者，后于帝王庙见周世宗像，分毫不爽。七修类稿 

　　太宗 

　　太祖征李筠，以太宗为大内都点检。都民惊曰：“点检作天子，更为一天子地耶！”枫窗小牍 

　　太宗初嗣位，思有以帖服内外者。一日辇下市肆有丐者不得乞，因倚门大骂，主人逊谢，久不得解。众方拥观，忽一人跃出，以刀刺丐死，遗其刀而去，追捕不获。翌日奏闻，太宗谓犹仍五代乱习，乃敢白昼杀人。即严索捕，期必得。有司惧罪，久之，迹其事，乃主人不胜愤而杀之耳。狱具，太宗曰：“卿能用心若是，虽然，更为一覆，毋枉焉，且以其刀来。”不数日，尹再登对，以狱词并刀上，太宗问：“审乎？”曰：“审矣。”于是顾小内侍，取吾鞘来。小内侍即奉刀纳鞘内，因拂袖而起，曰：“如此宁不妄杀人！”铁围山丛谈 

　　太宗阅太平御览，自巳至申始罢。有苍鹳自上始开卷，飞止殿鸱尾上，逮掩卷而去。上怪之，以问宋琦，对曰：“此上好学之感也。”樵书 

　　太平兴国时，诸降王俱死。其旧臣或有怨言，太宗尽收用之，寘之馆阁，使修书，如册府元龟、文苑英华、太平广记之类，广其卷帙，厚其廪禄赡给，以役其心，多卒老于文字之间。挥麈后录 

　　江东有僧诣阙，乞修天台国清寺，且言如寺成，愿焚身为报。太宗从之，命内侍卫绍钦督役，戒之曰：“了事了来。”绍钦即与俱往，不日告成。绍钦积薪如山，驱使入火，僧哀鸣，乞回阙下面谢皇帝而后自焚。绍钦怒，以叉叉入烈焰，僧宛转悲号而绝。归奏太宗曰：“臣已了事。”太宗颔之。燕翼诒谋录 

　　宋人画熙陵幸小周后图，太宗戴幞头，面黔色而体肥，周后肢体纤弱，数宫人抱持之，周后作蹙额不胜之状。有元人冯海粟学士题曰：“江南賸有李花开，也被君王强折来，怪底金风吹地起，御园红紫满龙堆。”盖指靖康之辱，以寓无往不复之意。野获编 

　　淳化间，合州贡桃花犬甚小而性急，常驯扰于御床之侧，每坐朝，必先吠，人乃肃然。太宗不豫，此犬不食。及上仙，呼号涕泣，瘦瘠。章圣谕以奉陵，即摇尾饮食如故。诏造大铁笼，施素裀，置卤簿列。行路见者流涕。古今诗话 

　　神宗一日语及北边事曰：“太宗自燕京城下军溃，北人追之，仅得脱。行在服御宝器，尽为所夺，从人宫嫔尽陷没。股上被两箭，岁岁必发。其弃天下，竟以箭疮发云。”默记 



　　真宗 

　　太宗三子，真宗第三，封寿王。诏一异僧遍相诸王，僧已相七王，惟寿王未起。僧奏云：“遍觐诸王，皆不及寿王。”上曰：“卿未见，安知之？”僧曰：“适见三仆立于门皆将相材器，其仆即尔，主可知矣。”三人乃张相耆、杨相崇勋、郭太尉承祐也。孔氏谈苑 邵氏闻见录、东轩笔录、贵耳集并以相者为陈抟，余略同。 

　　章圣讲周礼，至典瑞有琀玉，问何义？讲官答曰：“人臣卒，给之。琀玉欲使骨不朽耳。”章圣曰：“人臣但要名不朽，何用骨为？”贵耳集 

　　章圣礼汾阴，至泰山下，聚观者数万人，警跸不能进。以询左右，或云村民所畏者尉曹也，俾弹压之。即命亟召之。少顷一绿衣少年跃马疾驰而前，群氓大呼官人来矣，奔走辟易而散。上笑曰：“我不是官人耶？”挥麈后录 

　　章圣常宴群臣于太清楼，忽问：“市店酒有佳者否？”中贵人对：“唯南仁和酒佳。”亟令沽赐群臣。又问近臣曰：“唐时酒每升价几何？”无有对者，唯丁晋公奏曰：“唐时酒每升三十钱。”章圣曰：“何以知之？”晋公曰：“臣尝记杜甫诗曰‘速来相就饮一斗，恰有三百青铜钱’。”章圣大喜曰：“杜甫诗，自可为一代之史。”诗话总龟 

　　李侍读仲容魁梧善饮，两禁号“李万回”。真庙饮量无敌，近臣无拟者，欲敌饮，则召公。一夕真宗命巨觥，俾满引，欲观其量。引数大醵，起固辞曰：“告官家撤巨器。”上乘醉问之曰：“何故谓天子为官家？”遽对曰：“臣尝记蒋济万机论，言‘三皇官天下，五帝家天下’，兼三五之德，故曰官家。”上甚喜，从容数杯。上又曰：“真所谓君臣千载遇也。”李亟曰：“臣惟有忠孝一生心也。”湘山野录 孔氏谈苑略同 

　　真宗东封，命枢密使陈尧叟为东京留守，马知节为大内都巡检使。驾未行，宣入后苑赐宴，出宫人为侍。真宗与二公皆戴牡丹而行。续有旨，令陈尽去戴者，召近御座，上亲取头上一朵为陈簪之。陈跪受，拜舞谢。宴罢，二公出，风吹陈花一叶落地，陈急呼从者拾来，此乃官家所赐，不可弃之，置怀袖间。马乃戏曰：“今日之宴，本为大内都巡检使。”陈云：“若为大内都巡检使，上何不亲为太尉戴花耶？”二公各大笑。寇莱时侍宴，上赐异花曰：“寇准年少，正戴花吃酒时也。”能改斋漫录 

　　祥符间封禅事竣，宰执对于后殿，上曰：“治平无事，久欲与卿等一处闲玩，今日可矣。”遂引群公及内侍数人，入一小殿。殿后有假山甚高，山面一洞。上既入，群公从行，初觉甚暗，数十步则天宇豁然，千峰百嶂，杂花流水，极天下之伟观。少焉至一处，重楼复阁，金碧照耀。有二道士貌奇古，来揖上，执礼甚恭，上亦答之良厚。邀上主席，上再三逊谢，然后坐。群臣再拜，居道士三次所论皆玄妙之旨，而牢醴之属，又非人间所见也。鸾鹤舞庭际，笙箫振林木。至夕乃罢，道士送上出门而别曰：“万几之暇，无惜与诸公频见过也。”复由旧路归，臣下因请于上。上曰：“此道家所谓蓬莱三山也。”群臣自失者屡日，后亦不再往。投辖录 

　　真庙寝殿侧，有古桧，秀茂不群，名“御爱桧”。然横碍殿檐，真皇意欲去之。一夕风雷转摺其枝，时以为瑞。话腴 

　　真庙宴近臣，语及庄子，急命呼“秋水”至，则翠环绿衣，小女童也，诵秋水一篇，闻者莫不竦异。邻几杂志 贵耳集同 

　　真宗尝有疾，梦焦隐君而愈，封明应侯。厉鹗焦山诗注 

　　真宗晚年不豫，尝对宰相盛怒曰：“昨夜皇后以下皆去，刘氏独留朕于宫内。”众知上眊乱误言，皆不应。李迪曰：“果如是，何不以法治之？”良久，上悟曰：“无是也。”章献在幄下闻之，由是恶迪。涑水纪闻 

　　真宗上仙，王文正公当国，建议以为天书为先帝而降，不当留在人间，于是尽以葬永定陵，无一字留。文正之识虑微密，皆如是也。东轩笔录 

　　章圣时炼丹一罏，王翰林司金丹阁，日供炭五秤。至熙宁元年，犹养火不绝，刘延仲之父被旨裁百司，此项在经费之数，有旨罢之。墨庄漫录 

　　刘后 杨后 李后 

　　章献刘后，本蜀人，善播鼗。蜀人宫美宋史作龚携之入京。美以锻银为业，时真宗为皇太子，尹开封，美因锻得见。太子语之曰：“蜀妇人多才慧，汝为我求一蜀姬。”美因纳后，太子见之大悦，宠幸专房。太子乳母恶之。太宗尝问乳母：“太子近日容貌瘦瘠，左右有何人？”乳母以后对，上命去之。太子不得已，置于殿侍张耆之家。耆避嫌，遂不敢下直。未几太宗晏驾，太子即位后，召入宫。涑水纪闻 附录东轩笔录：钱思公嫁女，令银匠龚美打造装奁器皿。既而龚拜官，思公即取美为妹壻，所造器皿归美家。 

　　章献明肃，初自蜀泛江而下。舟过真州之长芦，有闽僧法灯者筑草庵岸旁，灯听其歌声，许其必贵，倒囊金津置入京。继遂遭际，及位长乐，灯尚在，后捐奁百万，命淮南、两浙、江南三路转运使创造大刹，工巧雄丽，甲于南北。俾灯住持，赐予不绝。李邯郸为之碑，至今存焉。挥麈余话 邵氏闻见录略同 

　　刘综知开封府，一日奏事毕，真庙从容曰：“卿与后宫近属，已拟卿差遣，当知否？”综变色作秦音曰：“臣本是河中府人，出于孤寒，不曾有亲戚在宫内。”未几出守庐州。画墁录 

　　刘烨为龙图阁直学士权开封尹，明肃太后朝独召对，后曰：“知卿名族十数世，欲一见卿家谱，恐与吾同宗也。”烨曰：“不敢。”后数问之，度不可免，因陛对为风眩，仆而出，乞出知河南府。邵氏闻见录 

　　明肃太后欲谒太庙，下诏服衮冕。谏疏交上，宰臣执议，俱不听。薛简肃以关右人，语气明直，帘外口奏曰：“陛下大谒之日，还作汉儿拜耶，女儿拜耶？”明肃无以答，是夕报罢。湘山野录 

　　章献太后智聪过人。其垂帘时，一日泣语大臣曰：“国家多难，向非宰执同心协力，何以至此！今山陵事毕，卿等可具子孙内外亲族姓名来，当例外一一尽数推恩。”宰执不悟，于是尽具三族亲戚姓名以上。明肃得之，各画成图，黏之寝壁，每有进拟，必先观图，非两府亲戚，方除之。默记 

　　章献属疾，语仁宗曰：“愿与祖宗同日为忌。”三月二十九日上仙，乃太宗大忌。后仁宗亦同。前为翁妇，后为母子，此亦国朝之异事。贵耳集 

　　仁宗幼冲，章献性严，动以礼法禁约之，未尝假以颜色。章惠以恩抚之。上多苦风痰，章献禁虾蟹海物，不得进御，章惠尝藏弆以食之，曰：“太后何苦虐吾儿至此！”上由是怨章献，而亲章惠，谓章献为大娘，谓章惠为小娘。及章献崩，尊章惠为太后，所以奉事曲尽恩意。涑水纪闻 附录东轩笔录：杨景宗即章惠太后弟，太后既入掖庭，景宗无赖，以罪隶军，黥黑其面，至无见肤。真宗幸玉清昭应宫，还内，六宫皆乘金车，迎驾于道上，景宗以役立御沟之外，太后车内指景宗，令问其姓氏骨肉，景宗知其女兄在掖庭，疑其是也，遽呼太后小字及行第。太后大哭曰：“是吾弟也。”即日上言，官以右班殿直，后至观察留守。景宗既贵，遂用药去其黥痕，无芥粟存者，而肥晳如玉。性横，好以木挝击人，世谓之杨骨槌。初丁晋公治第保康门外，杨景宗时以役夫荷土筑台，丁谓籍没而景宗贵，即以其宅赐之，其正寝乃向所筑地也。 

　　章懿李后初在侧微事章献明肃。章圣偶过合内，欲盥手，后捧洗而前，上悦其肤色玉耀，与之言。后奏：“昨夕忽梦一羽衣之士跣足从空下云：‘来为汝子。’”时上未有嗣，闻之，大喜曰：“当为汝成之。”是夕召幸，有娠。明年诞昭陵。昭陵幼年每穿履袜，即亟令脱去，常徒步禁掖，宫内皆呼为赤脚仙人，盖古之得道李君也。挥麈后录 附录东轩笔录：章懿李太后始入掖庭，才十余岁。唯有一弟七岁，太后临别，手结刻丝鞶囊与之，拍其肩，泣曰：“汝虽沦落颠沛，不可弃此囊，异时我若遭遇，必访汝，以此为物色也。”后其弟佣于凿纸家，常以囊悬胸臆间，未尝斯须去身。一日苦下痢，势将不救，为纸家弃于道左，有入内院子者，见而怜之，收养于家，怪其衣服百结，而胸悬绣囊。因问之，具以告。院子惄然惊异，盖尝受旨于太后，令物色其弟也。后问其姓氏小字甚悉，并解其囊，持入示太后，是时已封宸妃，生仁宗矣。闻之悲喜，遽以事白真宗，遂官之右班殿直，即所谓李用和也。仁宗立，领节钺，世谓之李国舅。 

　　章懿太后生昭陵，终章献之世，不知章懿为母也。章懿卒，先殡奉先寺，邵氏闻见录作洪福寺昭陵以章献之崩，号泣过度。章惠太后劝帝曰：“此非帝母，帝自有母。宸妃李氏已卒，在奉先寺殡之。”邵氏闻见录曰：“燕王谓仁宗曰：‘陛下宸妃所生，宸妃死以非命。’”仁宗即以犊车亟走奉先寺，撤殡观之。在一大井上，四铁索维之。既启棺而形容如生，略不坏。时已遣兵围章献之第矣！既启观，知非鸩死，乃罢遣之。默记 

　　章献既没，或疑章懿之丧。仁宗遣李用和发其葬，视之容貌如生，使者驰入奏，仁皇于章献御前焚香泣告曰：“自今大娘娘平生分明矣。”仁宗谓刘氏为大娘娘，杨氏为小娘娘。龙川别志 

　　晏元献撰章懿神道碑，破题云：“五岳峥嵘，昆山出玉，四溟浩渺，丽水生金。”盖言诞育圣躬，实系懿后，奈仁宗夙以母事明肃，难为直致。仁宗不悦，谓晏曰：“何不直言诞育朕躬，使天下知之？”晏公具以前意奏，上曰：“此等事卿宜置之，当更别改。”晏曰：“已焚草于神寝。”上终不悦。逮升祔二后赦文，孙文懿抃当笔，直叙曰：“章懿太后丕拥庆羡，寔生眇冲，顾复之恩深，保绥之念重。嗟乎！为天下之母，育天下之君，不逮乎九重之承颜，不及乎四海之致养，念言一至，追慕增结。”上览之感泣。公自此遂参大政。帝尝问曰：“卿何故能道朕心内事？”对曰：“臣少以庶子不齿于兄弟，不及养母，以此知陛下圣心。”帝为流涕。湘山野录 邵氏闻见录同 



　　仁宗 

　　仁皇帝诞降，章懿后榻下生灵芝一本，四十二叶，以应享国四十二年之瑞云。邵氏闻见后录 

　　真宗久无嗣，用方士拜章至上帝所，有赤脚大仙微笑，上帝即遣大仙为嗣，大仙辞之。帝曰：“当遣几个好人去相助。”仁宗在禁内未尝著鞵袜，惟坐殿尚鞵袜，下殿即去之。贵耳集 养疴漫笔同 

　　仁皇帝四时衣夹，冬不御炉，夏不挥扇，禀天地冲和之气故也。邵氏闻见后录 孔氏谈苑同 

　　仁宗在春宫，闲时画马为戏，内臣多乞之。张文懿为太子谕德，亦从乞之。上曰：“师傅岂可与马耶？”乃大书“寅亮天地弼予一人”八字以遗之。文懿奏闻，内外交贺。要珰周怀政，上尝戏呼为哥哥，怀政走诣上乞书，上大书曰：“周家哥哥斩斩。”时以为戏也。其后怀政竟处极刑。闻见后录 按真宗末年怀政以请传位太子被诛 

　　老僧海妙言：仁宗朝因赴内道场，帝临观，顾左右曰：“众僧各赐紫罗一疋。”僧致谢，帝曰：“来日出东华门，以罗置怀内，勿令人见，恐台谏有文字论列。”海妙又言尝观仁宗二十许岁时，祀南郊回，坐金辇内，日初出，面色与金光相射，真天人也。邵氏闻见录 

　　仁宗万几之暇，惟亲翰墨，而飞白尤神妙。凡飞白以点画象物，而点最难工。至和间，有书待诏李唐卿撰飞白三百点以进，上亦颇佳之，乃特为“清净”二字以赐。其六点尤奇绝，又出三百点之外。归田录 

　　林瑀自言于周易得圣人秘义，每当人君即位之始，则以日辰支干配成一卦，以其象繇为人君所行事，其说支离诡驳。及为侍读，遽奏仁宗曰：“陛下即位，于卦得需，象曰‘云上于天’，是陛下体天而变化也。其下曰：‘君子以饮食宴乐’，故臣愿陛下，频宴游，务娱乐，穷水陆之奉，极玩好之美，则合卦体，当天心，而天下治矣。”仁宗骇其言。翌日，以问贾魏公昌朝，公对曰：“此乃诬经籍以文奸言，真小人也。”仁宗于是逐瑀。东轩笔录 

　　仁宗一日晨兴，语近臣曰：“昨夜因不寐而甚饥，思食烧羊。”近臣曰：“何不降旨取索？”仁宗曰：“比闻禁内每有取索，外间遂以为制，诚恐自此逐夜宰杀，则害物多矣。”时左右皆呼万岁。又春日步苑内，屡回顾，皆莫测圣意。及还宫，顾嫔御曰：“渴甚，可速进热水。”嫔御曰：“官家何不外面取水，而致久渴耶？”仁宗曰：“吾屡顾，不见镣子，苟问之，即有抵罪者，故忍渴而归”。东轩笔录 

　　仁宗每私宴，十合分献熟食。是岁秋初蛤蜊初至都，或以为献，仁宗问曰：“安得已有此耶？其价几何？”曰每枚千钱，一献凡二十八枚。上不乐，曰：“我常戒尔辈为侈靡，今一下箸费二十八千，吾不堪也。”遂不食。后山谈丛 

　　仁宗时，程文简公判大名府，时有府兵肉生于臂，蜿蜒若龙伏者。文简收禁之以闻，仁宗诏宰辅曰：“此何罪耶？”令释之。后此兵以病死。邵氏闻见录 

　　昔有胡宗英者，该磨勘，引见日，仁宗惊其年少，举官踰三倍。阅其家状，父宿见任翰林学士，乃叹曰：“寒畯安得不沉滞。”遂降旨止与循资。清波杂志 

　　仁宗时，一举子献诗于成都府云：“把断剑门烧栈道，西川别是一乾坤。”知府械其人，表上其事，仁宗曰：“此老秀才急于仕宦而为之，不足治也。可授以司户参军，处于远小郡。”其人到任，不一年，惭恧而死。曲洧旧闻 

　　仁宗尝御便殿，有二近侍争辩。仁宗问之，甲言贵贱在命，乙言由至尊。帝默然，即以二小金合，各书数字藏于内，曰：“先到者保奏给事，有劳推恩。”封闭甚严。先命乙携一往内东门司，约及半道，命甲携一继往。无何，内东门司保奏甲推恩，问之，乃是乙半道伤足，甲遂先到。帝叹曰：“信有命哉！”能改斋漫录 独醒杂志略同 

　　仁宗赏花钓鱼宴，赐诗执政。诸公洎禁从馆阁皆和，诗内徘徊二字别无他义，和诗皆押徘徊。诗罢，再就座。教坊进戏，为寻访税第者，至前堂观玩不去，曰：“徘徊也。”至后堂，复环顾而不去，问之，则皆曰：“徘徊也。”一人笑曰：“可则可矣，但未免徘徊太多。”燕魏公语录 

　　庆历间，王师失律于好水川，亡没数巨将。刘平、葛怀敏、任福等急奏入已旬余，大臣固缓之。仁宗因御化成殿，一老卒拥帚埽木阴，忽厉声长叹曰：“可惜刘太尉。”上怪问何故语至此，老卒曰：“官家岂不知刘太尉与五六大将一时杀了。”上惊问：“汝何闻此？”老卒因舍帚解衣带书进呈曰：“营州西虎翼一营尽折，臣壻亦物故于西阵。此书乃家人急报也。”上急召执政大臣视之，始具奏：“实已得报，恐未审，候旦夕得其详，方议奏闻，乞宽圣虑。”上厉声曰：“事至如此，尚言自宽圣虑，卿真忍人也！”玉壶清话 

　　至和、嘉祐间，嫔御久不迁，屡有干请，上答以无典故，朝廷不肯行。或奏曰：“圣人出口为敕，批出谁敢违？”上笑曰：“汝不信，试降敕。”政府果奏无法，命遂寝。后又有请降御笔进官者，上取彩笺书某宫某氏特转某官，众喜谢而退。至给俸日，各出御笔乞增禄，有司不敢遵用，悉退回。诸嫔群诉，且对上毁所得御笔，曰：“元来使不得！”上但笑而遣之。清波杂志 庶斋老学丛谈同。 

　　范讽知开封府，有富民自陈为子娶妇，已三日，禁内有指挥，令入见，今半月无消息。讽即乞对，具以民言闻，且曰：“陛下不迩声色，朝野共知，岂宜有此；况民妇已成礼而强取之，何以示天下？”仁宗曰：“皇后曾言，近有进一女姿色颇佳，朕犹未见也。”讽曰：“果如此，愿即付臣，无为近习所欺，而谤怨归陛下。臣乞于榻前交割此女，归府面授诉者。不然，陛下之谤，难户晓也。”仁宗乃降旨取其女与讽。或言讽在当时初不以直声闻，而能如此。盖遇好时节，人人争做好事，不以为难也。曲洧旧闻 

　　先公为谏官，按王素也。论王德用进女口事，仁宗笑曰：“朕真宗子，卿王旦子，与他人不同，自有世契。德用所进女口，实有之，在朕左右，亦甚亲近，且留之如何？”先公曰：“臣之所论，正恐亲近。”仁宗色动，呼近珰曰：“王德用所进女口，各支钱三百贯，即令出内东门，了急来。”遂涕下。先公曰：“陛下既以臣奏为然，亦不须如此之遽，且入禁内，徐遣之。”上曰：“朕虽为帝王，然人情同耳。苟见其涕泣不忍出，则恐朕亦不能出之。卿且留此以待报。”久之，内侍奏：“宫女已出门矣。”上复动容而起。闻见近录 邵氏闻见后录略同 

　　庆历年，京师夏旱，谏官王素乞亲祷，帝曰：“太史言月二日当雨，欲一日祷。”公言是日不雨，问故，曰：“幸其当雨而祷，不诚，不可以动天，故知不雨。”帝曰：“明日祷雨醴泉观。”公曰：“醴泉之近犹外朝，岂惮暑不远出也！”帝每意动，则耳赤，耳已尽赤，厉声曰：“当祷西太乙宫。”公曰：“乞传旨。”帝曰：“车驾出郊，不豫告。卿不知典故？”公曰：“国初以虞非常，今久太平，预告百姓无虑也。”明日，召公从，日色甚炽，埃雾涨天，帝玉色不怡。至琼林苑，望西太乙宫，上有云气如香烟以起。少时雷电，雨大至。帝却逍遥辇，御平辇伞盖还宫。邵氏闻见录又曰：明日召公对，帝曰：“昨即殿廷两立百拜，焚龙脑香至十七斤，举体尽湿。”公曰：“陛下事天当恭畏。然阴气足致疾，宜慎。”帝曰：“念不雨，欲以自身为牺牲。何慎也！” 

　　慈圣光献养女范观音得幸仁宗，温成患之。一岁大旱，仁宗祈雨甚切，至燃臂香以祷，宫人内珰皆左右燃之，祈雨之术备矣。天意不答，上心忧惧。温成养母贾成，宫内谓之贾婆婆，威动六宫，时相认之为姑。按贾昌朝也乃阴谓丞相请出宫人以弭灾变，上从之。温成白上，非出所亲厚者，不能感天意。首出其养女以率六宫，范氏遂被出而雨未应。上问台官李柬之，曰：“惟册免未行耳。”是夕锁院，贾氏营救不获，时相判北京，雨遂霔。闻见近录 

　　仁宗一日朝退至寝殿，不脱御袍，去幞头，曰：“头痒甚矣。”急唤梳头者来。及内人至，方理发次，见御怀有文字，问曰：“官家是何文字？”帝曰：“乃台谏章疏也。”问：“言何事？”曰：“淫霖久，恐阴盛之罚。嫔御太多，宜少裁减。”掌梳头者曰：“两府两制，家内各有歌舞，官职稍如意，往往增置不已。官家根底賸有一二人，则言阴盛须减去。只教渠辈取快活。”帝不语。久之，又问曰：“所言必行乎？”曰：“台谏之言，岂敢不行。”又曰：“若果行，请以奴奴为首。”盖恃帝宠也。帝起，遂呼老内侍及夫人掌宫籍者，携籍过后苑，有旨戒阍者，虽皇后不得过此门来。良久降指挥：自某人以下三十人尽放出宫。时迫进膳，慈圣亟遣，不敢少稽。既而奏到，帝方就食，慈圣不敢发问。食罢进茶，慈圣云：“掌梳头者，是官家所爱，奈何作第一名遣之？”帝曰：“此人劝我拒谏，岂宜置左右。”慈圣由是密戒嫔侍勿妄言，无预外事，“汝见掌梳头者乎？官家不汝容也。”曲洧旧闻 邵氏闻见录略同 

　　仁宗至和间，不豫，昏不知人者三日。既愈，自言梦行荆棘间，周章失路，有神人被金甲，自天下，谓帝曰：“天以陛下有仁心，锡一纪之寿。”帝曰：“吾当何归？”神人曰：“请以臣之车辂相送。”帝登车，问：“神人何人？”曰：“臣所谓葛将军者。”帝寤，令检案道藏，果有葛将军，主天门事，因增其位号，立庙京师。帝自此御朝，即拱默不言，大臣奏事，可即首肯，不即摇首。邵氏闻见录 春明退朝录略同 

　　至和间，仁宗不豫，诸公议嗣事，王德用为枢密使，辄合两手掌向额曰：“奈此一尊菩萨何？”侍讲杂记 

　　嘉祐元年正月甲寅朔，上御大庆殿。既卷帘，暴感风眩，左右复下帘，或以指抉上口出涎，乃小愈，复卷帘趣行礼而罢。戊午，宴契丹使者于紫宸殿，平章事文彦博奉觞上寿，上顾曰：“不乐耶？”彦博知上有疾，猝愕无对，然尚能终宴。己未，契丹使者入辞，上疾呼曰：“亟召使者升殿，朕几不相见。”语言无次。左右知上疾作，遽扶入禁内。庚申，两府诣东阁小殿起居，上自禁内大呼而出曰：“皇后与张茂则谋大逆。”语极纷错。宫人扶持者皆随出，谓宰相曰：“相公且为天子肆赦消灾。”以是曹后亦不敢辄近，上左右更无至亲，在上侧者惟十合宫人侍奉而已。戊辰以后，上神思寖清，然终不语。群臣奏事，大抵首肯而已。涑水纪闻 

　　嘉祐初，仁宗寝疾，用针自脑后刺入，针方出，开眼曰：“好惺惺。”翌日，圣体良已。自尔以其穴为惺惺穴。画墁录 

　　仁宗尝患腰疼，李公主荐一黥卒治之，用针刺腰，才出，即奏曰：“官家起行。”上如其言，行步如故，赐号兴龙穴。孙公谈圃 

　　张文节，嘉祐间长宪台，言事无所避。一日，仁宗谓之曰：“卿孤寒，凡言照管。”公再拜曰：“臣非孤寒，陛下乃孤寒。”上曰：“何也？”曰：“臣家有妻孥，外有亲戚，陛下惟昭阳二人而已，岂非孤寒？”上罢入内，光献见上色不怡，启问，上以公语告之，光献挥洒，上亦堕睫。自尔立贤之意遂决。画墁录 曲洧旧闻以张文节为张康节，文节知白，康节昇也。 

　　真宗时，皇嗣未生，以绿车旄节迎濮安懿王养之禁内。至仁宗生，用箫韶部乐，送还邸。仁宗方盛年而嗣未立，以故事请杨太后选濮安懿王诸子。英宗甚幼，初不在选，杨后见之，抱之以归。闻见近录 邵氏闻见录 

　　世传王迥遇女仙周瑶英事，当时盛传天下，禁内亦知。是时皇储屡失，晏元献为相，一日遣人召迥父郎官王璐至私第，款密久之，王璐不测其意。忽问曰：“贤郎与神仙游，其人名在帝所，果否？”王璐惊惶不知所对，久之，曰：“此子心疾为妖鬼所凭，为家之害，不可胜言。”晏曰：“无深讳。不知每与贤郎言未来事有验否？”王璐对曰：“间有后验，而未尝问也。”晏曰：“此上旨也。上令殊呼郎官，密托令嗣，以皇子屡失，深轸上心，试于帝所问早晚之期，与后来皇子还得定否？”王璐曰：“不敢辞。”后数日来，密云：“令小子问之，小子言其人亲到九天，见主典簿籍者，圣上若以族从为嗣，即圣祚绵久，未见诞育之期也。虽其言如此，愿相公勿以为信，以保家族。”晏公默然。其后闻所奏者，亦未敢尽言。富郑公，晏壻也。言公为宰相时，皇子犹未降，故与文潞公、刘丞相、王文忠首进建储之议，盖本诸此也。默记 

　　仁庙皇嗣未立，群臣多言，独韩魏公有力。一日殿上陈宗庙大计，上不得已，颔之，遂降诏立濮邸。比车驾还宫，不食者再，左右问安否，上垂涕曰：“汝不知我今日已有交代。”宫人有谓某妃将入阁者，何遽使他人为？闻见近录：帝命王圭草立皇子诏，圭曰：“后宫有将临月者，姑俟可乎？”帝曰：“天使朕有子，则豫王不夭矣。”上曰：“是他韩琦已处置了。”复泣下。晚年每遇真庙讳日，群臣拜慰，必闻上恸哭，其声甚哀。孙公谈圃 

　　仁宗时，苑内作一亭，仁宗自名曰迎曙亭。已而悟，乃英宗名也，改之曰迎旭亭。以“旭”字未安，又改之曰迎煦亭，皆默符英皇之名，神宗嫌名，今上御名也，天命符瑞之验，预有定哉。师友谈录 铁围山丛谈、癸辛杂识皆不详　　仁宗初升遐，禁内永昌郡夫人翁氏，信有私身韩蛊者自言尝汲水，仁宗见龙绕其身，因幸之，留其钏，遂称有娠。既逾期不产，按验，皆蛊之诈。得其钏于佛阁土内，盖蛊自埋也。翁氏削一资，杖韩蛊配尼寺为童，执政请诛之，光献太后曰：“置蛊于尼寺，欲令外人皆知其诈也。若杀之，则必谓蛊实生子也。”邵氏闻见录 

　　皇祐二年，有狂人冷青，言母王氏本宫人，因禁内火出外，已尝得幸有娠，嫁冷绪而后生青。为药铺役人，与高继安者谋之，诣府自陈，并以仁宗所与绣抱肚为证。知府钱明逸置弗问，韩绛上言，遂命赵概、包拯按得奸状，皆处死。世妄以陈恭公希温成旨为此，故诛青之时，京师昏雾四塞。不知恭公时已罢相，宰相乃文富二贤相，处大事岂有误哉。默记 附录挥麈余话：皇祐初，僧谷全号全大，以道行重禅林，住庐山圆通寺。忽一男子货药入山，自云帝子，全见状貌有异，厚资其行，使往京师自陈，鞫治得其妄，乃都人冷绪之男青也，诛之。全坐黔配郴州郡内，使负土筑城，当盛暑，忽弛担作颂云：“今朝六月六，老全受罪足，若不登天堂，定是入地狱。”趺坐而化。 

　　仁宗升遐，遗诏到洛，伯温时年七岁，尚记城内军民以至妇人孺子，朝夕东向号哭。纸烟蔽空，天日无光。时舅氏王元修自京师过洛，为先公言：“京师罢市巷哭，数日不绝。虽乞丐与小儿，皆焚纸钱哭于大内之前。”又周长孺都官赴剑州普安县，行乱山间，见汲水妇人亦戴白纸行哭。邵伯温闻见录 

　　仁宗皇帝崩，遣使讣于契丹。燕境之人，无远近皆聚哭。虏主执使者手号恸曰：“四十二年不识兵革矣。”其后北朝葬仁宗皇帝所赐御衣，严事之如其祖宗陵墓云。邵氏闻见后录 

　　虏主为太子时，杂入国使人内。雄州密以闻，仁宗召入禁内，俾见皇后，待以厚礼，临归抚之曰：“与汝一家也。异日惟盟好是念，生灵是爱。”故虏主感之。邵氏闻见录 按是时辽道宗及位九年矣。 

　　仁宗御马有名玉逍遥者，马色白，乘之安如车辇。圉人云：“马行步有尺度，徐疾皆合节，驭者行速，则以足拦之。”一日燕王借乘，即长鸣不行。王怒还之。帝命王恭配南城马铺，久之复奉御，其行如初。帝升遐，从葬至陵下，悲鸣不食而毙。邵氏闻见录 

　　“农桑不扰岁常登，边将无功更不能，四十二年如梦觉，春风吹泪过昭陵。”此诗题于寝宫，不著名氏。能改斋漫录 复斋漫录 迂斋诗话并同。 

　　鲁人李廷臣顷官琼管。一日过市，见獠子持锦臂韝鬻于市，有织成诗。取而视之，仁庙景祐五年赐进士时也。诗曰：“恩袍草色动，仙籍桂香浮。”廷臣以千钱得之，帖之小屏，致几席间。渑水燕谈录 庚溪诗话同 

　　仁宗讳语讹近蒸，今内庭上下蒸饼皆呼炊饼。青箱杂记 

　　郭后 曹后 张后 

　　康定二年，富文忠知制诰。先是昭陵聘后，蜀人王氏女，姿色冠世，入京备选。章献一见以为妖艳太甚，恐不利于少主，乃以嫁其侄从德，而以郭后正位。上终不乐。王氏之父蒙正，由刘氏姻党屡典名藩。未几，从德卒，至是内批王氏封遂国夫人，许入禁内。文忠适当制，封还抗章甚力，遂寝其旨。外制缴词头，盖自此始。挥麈后录 

　　明道二年，上与吕夷简谋以夏竦等皆太后之党，悉罢之。退告郭后，郭后曰：“夷简独不附太后耶？但多机智，善应变耳。”由是并夷简罢之。是日夷简押班，闻唱其名，大骇不知其故。夷简素与内侍阎文应相结，使诇之，久之，乃知事由郭后。涑水纪闻 

　　后之获罪也，上直以一时之忿，且为吕夷简、阎文应所谮。按吕夷简明道二年四月罢，十月复相。既而悔之，后出居瑶华宫。章惠太后亦逐杨、尚二美人而立曹后。涑水纪闻别一条云：尚、杨二美人方有宠，每夕并侍上寝，上体为之惫，或累日不进食，内外忧惧，皆归罪二美人。保庆杨太后以为言，未能去。内侍阎文应日夕言之不已，乃许文应召毡车载之出。二美人涕泣辞说，文应批其颊骂曰：“宫婢尚欲何云？”即载送别宫。明日下诏，以尚氏为女冠，杨氏为尼，立曹后。久之，上游后园，见郭后故肩舆，凄然伤之，作庆金枝词，遣小黄门赐之。且曰：“当复召汝。”夷简、文应闻之大惧。会后有小疾，文应使医者故以药发其疾，疾甚未绝，文应以不救闻，遽棺敛之。王尧臣为谏官，言郭后未绝数日，先具棺器，请推按其起居状。上不从，但以后礼葬于佛舍而已。涑水纪闻 

　　天圣、明道间，京师盛歌曹门高一曲。未几慈圣受册，人以为验矣。其后慈圣与宣仁皆垂箔摄政，而宣仁实慈圣之甥。若曰曹门之高，当相继而起也。老学庵笔记 

　　慈圣太后在母家，尝因寒食与家人戏掷钱，一钱盘旋久之，侧立不仆，未几被选。石林燕语 铁围山丛谈 

　　京兆李植，自少年好道，不乐婚宦。初为侍禁，约婚慈圣。既娶，迎入门，见鬼神千万在其前。植惊走，踰墙避之。后即时还母家，俄选为后。默记 甲申杂记较略 

　　曹太后工飞白，盖习观昭陵落笔也。先人旧藏一美字，径二尺许，用慈寿宫宝，今不知所在矣。老学庵笔记 

　　曹后嘉祐间幸相国寺烧香。后有百宝念珠，价值千万，挂于领，登殿之次，忽不见。仁宗大怒，命尽系从卫之人，大索都下，捕吏惶惧，物色不可得。因念寺前常有小儿数人，嬉戏自若，而不知其所从来。漫往问之，内一丫髻女子，年十二三，忽笑谓吏曰：“前日偶取之，忘记还去。今现挂寺塔之颠火珠上，当自往取之。”吏知其异人也，再拜以请。女子还，遂入塔，吏辈仰视，见第十三级窗内，出一手与相轮等，观者万人，恐怖毛竖。须臾不见，而女子手提念珠而下，授吏，复请曰：“内旨严急，愿俱往取信。”儿亦不辞，行数十步，立化通衢。开封尹上其事，上嗟异久之。投辖录 

　　温成有宠，慈圣光献尝以事忤旨。闻见近录云：“庆历间亲事官乘醉入禁内，仁宗传谕‘皇后贵妃闭阁勿出’，后谨听命，贵妃直趋上前。明日上对辅臣流涕。”挥麈录云：“仁宗对宰辅言，朕居宫内，左右前皆皇后之党。陈恭公请付外施行。”一日语宰相梁适曰：“废后之事如何？”适曰：“闾巷小人，尚不忍为，陛下万乘之主，岂可再乎？”帝意解。因闲语光献曰：“我尝欲废汝，赖梁适谏，汝乃得免。”光献常感之，一日出五百万作醮，帝适见，问之，光献以实告。帝叹息，自后岁率为之，至光献上仙乃止。曲洧旧闻 

　　曹后称制日，韩琦欲还政天子，而御宝在太后阁，皇帝行幸即随驾，琦因奏请具素仗祈雨。比乘舆还，御宝更不入太后阁，即于帘前具述皇帝圣德。都人瞻仰，无不欢慰，且言天下久烦圣虑。太后怒曰：“教做也由相公，不教做也由相公。”琦独立帘外不去。及得一言，有允意，即再拜。驾起，遂促仪鸾司撤帘。孙公谈圃 

　　韩魏公薨，其子孙仿郭汾阳著家传十卷，具载魏公功业。至英宗即位之初，乃云光献信谗，屡有不平之语，魏公以危言感动曰：“若官家失照管，太后亦未得安稳。”又言太后曾问汉昌邑王事如何，又云太后言：“昨夕梦甚异，见这孩儿在庆宁宫。”谓英宗复在旧邸。魏公曰：“却在庆宁宫，乃是圣躬复旧之兆，此是好梦。”又言英宗不豫，魏公奏曰：“大王长立，且与照管。”谓神宗。后怒曰：“尚欲旧窠求兔耶？”又云：“台谏有章，乞早还政。”太后泣曰：“若放下更岂见眼道耶？”如此等事尚多，皆诞妄不恭，非所宜言。又王岩叟父子为魏公客，亦著魏公遗事一编，谓太后还政之后，魏公劝英宗加仪卫，帝曰：“相公休奖纵母后。”又谓魏公对太后曰：“自家无子，不得不认。”盖其意谓英宗非魏公不得立，既立，非魏公不得安也。故神宗尝曰：“如此恐非韩琦之意。”邵氏闻见录 

　　台官论濮王事甚急。正月二十日，天章阁赏小桃，太后有酒，上至太后榻前拜，以一书封进，求太后押字。太后酒未解，不知书所言何事，遂从之。既而书出，乃太后命尊濮王为皇事。明日遂奉行，太后始知。京师諠然，下至闾巷，亦以为不可。太后力争，二十二日乃下诏罢濮王称皇。名臣言行录 

　　禁内近清明节，神宗侍曹太皇，因语自来无人做珠子鞍辔。太皇闻此语，已密令人描样，不数日传宣索玉鞍辔一副，令送后苑拆修，遂施珠鞯，送之神宗。神宗大感悦，取小乌马于福宁殿亲试。太皇太后疾稍间，神宗亲制一小辇，极精巧，以珠玉黄金饰之，进于太皇曰：“娘娘试乘此往凉殿散心。”遂载之凉殿，太后扶其左，按谓宣仁高后。神宗扶其右，太皇下辇曰：“官家、太后亲自扶辇，当时在曹家作女儿时，安知有今日之盛！”喜见颜色。王正仲进光献挽词云：“珠鞯锡御恩犹在，玉辇亲扶事已空。”盖用此两事也。孔氏谈苑 石林诗话以王正仲为李奉世。诗内空字作非字，按王正仲名存，李奉世名承之。厉樊榭宋诗纪事两收之 

　　神庙一日被金甲诣慈寿宫，见太皇太后曰：“娘娘，臣著此好否？”曹后迎笑曰：“汝被甲甚好，虽然，使汝衣此等物，则国家何堪矣。”神庙默然，遂卸金甲。铁围山丛谈 邵氏闻见录同。 

　　慈圣晚岁病，顾左右问此为何日，左右对以十月二十，实太祖大忌日也。后颔之，乃自语曰：“只此日去，只此日去，免烦他百官。”盖谓不欲别立忌日，使百官有奉慰行香之劳。于是以二十日崩。铁围山丛谈 

　　神宗天性至孝，事慈圣光献尤谨。升遐之夕，王禹玉为相，入慰，执手号恸，因引至敛所，发视御容，左右皆感绝。将敛，特召侍臣，观入梓宫物，亲举玉枕及玉弦曰：“此太后常御也。”又恸欲绝。禹玉挽词云：“谁知老臣泪，曾及见珠襦。”又曰：“朱弦湘水急，玉枕汉陵深。”皆纪实也。石林燕语 

　　慈圣光献薨，上悲慕甚。有姜识者，自言有神术，可使死者复生。上试其术，数旬不效，乃曰：“臣见太皇太后方与仁宗宴，临曰玉栏，赏牡丹，无意复来人间也。”上知诞妄，但斥于郴州。蔡承禧进挽词云：“天上玉栏花已折，人间方士术何施。”东轩笔录 孔氏谈苑同。王明清熙丰日历以牡丹为千树梅花，余同。 

　　西京留台李建宗，博雅多艺，其子宗鲁善相人。一年春榜至京师，父命择壻，行次任村逆旅，方就食，有丈夫负布囊，从驱驴，亦就食于逆旅。宗鲁一见，前揖寒温，延之共案，询其所自，曰：“今春不第，将还洛也。”宗鲁不复之京师，与之同归洛。其父诘之，曰：“今得贵壻，可复回矣。此人生不出选调，死封真王。”于是壻之。乃张尧封也。生温成皇后，天圣间登第，终亳州推官，后封清河郡王。画墁录 归田录较略 

　　吴越王子太师雅之女适张氏，生子名尧封，与尧佐为宗表兄弟。尧封游学南京，遂娶曹氏。按与上条异。尧封俊迈，从学山东孙明复，明复至其舍，执事皆尧封妻女，如事亲焉。时文异倅南京，子彦博、彦若并师明复，明复遂荐尧封于文氏，为门客，张文之好，始于此。尧封就举，与张文定同保，将引试，语文定曰：“宗表兄自无锡宰归，当往求举资。”及还，尧佐但与钱五百文。后尧封举进士，任石州推官卒，其女入宫为婕妤沈氏养女，是为温成皇后。时相为访其族姓，会尧佐以太常博士知开州还，时相因以白上。潞公召自蜀，将至阙下，贵妃亲供帐以待，其夫人入谢，众论諠然，时贝州王则叛，妃阴喻潞公请行。闻见近录 

　　张尧佐除宣徽使，以廷论未谐，遂止。久之，上以温成故，欲申前命。一日将御朝，温成送至殿门，抚背曰：“官家今日不要忘了宣徽使。”上曰：“得得。”既降旨，包拯乞对，大陈其不可，反复数百言，音吐愤激，唾溅帝面，帝卒为罢之。温成遣小黄门次第探伺，知拯犯颜切直，迎拜谢过。帝举袖拭面曰：“殿丞向前说话，直唾我面。汝只管要宣徽使、宣徽使，岂不知包拯为御史乎？”曲洧旧闻 

　　仁宗一日幸张贵妃阁，见定州红磁器。帝问曰：“安得此物？”妃以王拱宸所献为对，帝怒曰：“尝戒汝不得通臣僚馈遗，不听何也？”因以所持柱斧碎之。妃愧谢。妃又尝上元侍宴于端门，服灯笼锦，上怪问，妃曰：“文彦博以陛下眷妾，故有此献。”上终不乐。后潞公入相，台官唐介言其过，及灯笼锦事，介以对上失礼远谪，潞公寻亦去，盖两罢之也。或云灯笼锦，潞公夫人遗张贵妃，潞公不知也。唐公之章与梅圣俞之书窜诗过矣。邵氏闻见录 

　　庆历间，广州有番商没官珍珠，上与后宫同阅，张贵妃在侧，有欲得之色，上以赐。同列有求于上，有司被旨和市，珠价腾涌，上颇知之。一日于内殿赏牡丹，贵妃最后至，以所赐珍珠为首饰，欲夸同辈。上望见，以袖掩面，曰：“满头白纷纷，更没些忌讳。”贵妃惭赧，遽易之。上乃大悦，令人各簪牡丹一朵，自是禁内不带珍珠，珠价大减。渔隐丛话 

　　金橘产于江西，以远难致，都人多不识。温成皇后特好食之，由是遂重京师。游宦纪闻 



　 ●宋人轶事汇编卷二 

　　英宗 

　　仁宗晚年，京师染紫变其色加重，先染作青，徐以紫草加染，谓之油紫。后人指为英宗绍统之谶。云麓漫钞 东轩笔录略同 

　　富弼见英宗，面奏曰：“方仁宗之世，宗属与陛下亲相等者尚多，必以陛下为子者，以陛下孝德彰闻也。今皇太后谓臣与胡宿、吴奎曰：‘无夫妇人无所告。’至不忍闻，臣实痛之。”以笏指御床曰：“非陛下有孝德，孰可居此？”英宗俯躬曰：“不敢。”邵氏闻见录 

　　故事，建储皆大臣议定，召学士锁院。英宗大渐，遣御药院供奉官高居简就第召张文定至寝幄，文定时在告也。英宗冠白角冠，被黄服，凭几语文定曰：“久不见学士。”意惨然。榻上有纸一幅，上有明日降诏立皇太子八字，而未有主名。张公曰：“必颍王也。”盛言颍王身居嫡长，而无失德，上颔之。文定乃进纸恭请其名。上力弱，字疑似，不可辨，再请书，乃大书“大大王”三字，遂归院草制。明日大臣始知颍王为皇太子。神宗皇帝每谓文定曰：“国朝以来，卿可谓顾命矣。”闻见近录 

　　高后 

　　英宗于仁宗为侄，宣仁于光献为甥，自幼同养禁内。闻见近录云：“时宫内谓英宗为官家儿，宣仁为皇后女。仁宗每戏英宗曰：‘皇后女可以为妇乎？’”温成有宠，英宗还本宫，宣仁还本宅。温成薨而竟无子。一日帝谓光献曰：“吾夫妇老无子，旧养十三英宗行第。滔滔宣仁小字。各已长立。朕为十三、后为滔滔主婚，使相嫁娶。”时宫内谓天子娶妇，皇后嫁女云。邵氏闻见录 

　　天圣中童谣云：“曹门好，有好好，曹门高，有高高。”后高后实太皇太后曹氏之所自出。烬余录 

　　治平时，英宗疾既愈，犹不得近嫔御。慈圣一日使亲近密以情谕之曰：“官家即位已久，今圣躬又痊平，岂得左右无一侍御者耶？”宣仁不乐曰：“奏知娘娘，新妇嫁十三团练耳，即不曾嫁他官家。”时多传于外朝。铁围山丛谈 

　　自熙宁后，始贵密云龙。每岁头纲修贡，奉宗庙及供玉食外，赉及臣下无几，戚里贵近，丐赐尤繁。宣仁一日慨叹曰：“令建州今后不得造送密云龙，受他人煎炒不得也。出来道我要密云龙，不要团茶，拣好茶吃了，生得甚意智。”此语既传播于搢绅，由是密云龙之名愈重。清波杂志画墁录 

　　熙宁间上元，宣仁太后御楼观灯，召外族悉集楼前，神宗皇帝数遣黄门禀曰：“外家合推恩，乞降处分。”宣仁答曰：“此自有处。”明日，上问：“何以处之？”宣仁曰：“大者各与绢二疋，小者分与乳糖狮子两个。”时内外叹圣德为不可及矣。高斋漫录 

　　神宗弥留之际，宣仁呼小黄门出红罗一段谕之曰：“汝见郡王身材长短大小，手持以归家，制袍一领，见我亲分付，勿令人知也。”后数日哲宗于梓宫前即位，左右进袍皆长大不可御，近侍以不素备，皆仓皇。宣仁遣宫嫔取以授之。或曰：小黄门即邵成章也。岐邸之谤大喧，成章不平，尝明此事于巨珰，巨珰呵之曰：“无妄言，灭尔族矣。”曲洧旧闻 

　　神宗大渐，太母谕梁惟简曰：“令你新妇做一领黄褙子，十年岁孩儿着得者，不得令人知。”次日袖进。哲宗即位柩前，即衣此黄褙子也。晁氏客语 

　　明肃太后上徽号，初欲御天圣殿，即今大庆殿也。王沂公争之，乃改御文德殿。元祐初，宣仁太后受册，有司援文德故事为请，宣仁不许，令学士降诏。苏子瞻当制，颇斥天圣之制，犹以御文德为非。既进本，宣仁批出曰：“如此是彰先姑之失，按当是祖姑。可别作一意。但言吾德薄，不敢比方前人。”闻者无不畏服。石林燕语 

　　宣仁同听政日，御厨进羊乳房及羔儿肉，宣仁蹙然曰：“羊方羔而无乳，则馁矣。”又曰：“方羔而烹之，伤夭折也。”有旨不得宰羊羔为膳。甲申杂记 

　　吕相夫人为某言，禁内御宴上居中，按谓哲宗。宝慈在东，按谓高太后。长乐在西，按谓向太后。皆南向；太妃及中宫皆西向。按太妃谓德妃朱氏，中宫则哲宗后孟氏。宝慈暨长乐皆白甬团冠，前后惟白玉龙簪而已，衣黄背子无华彩；太妃暨中宫，皆缕金云月冠，前后亦白玉龙簪，而饰以北珠，珠甚大，衣红背子，皆用珠为饰。中宫虽预坐而妇礼甚谨，惟内顾宝慈，坐不敢安，虽广乐在庭，未一视也。上前后侍女，皆天下奇色，惟有四人一样妆梳，衣服之类无少异。未移刻，又四人至，凡十有六番。其服饰珠翠之盛，信天下所未有。师友谈记 按哲宗生母朱氏以有向后在，祇称太妃，薨后，始追册为后。又按向后所居为隆祐宫，此称长乐，盖假用古名也。 

　　元祐五年季秋二日，忠宣、吕汲公、安厚卿秉政。按安焘元祐二年拜枢密，四年罢，此恐有误。宣仁圣烈皇后寝疾，内外忧惶。三公诣阁门，乞入问疾，诏许之。至御榻前，障以黄幔，哲庙黄袍幞头，立于榻左，三臣立右，汲公进问曰：“太皇太后圣躬万福。”后曰：“老婆待要死也。累年保祐圣躬，粗究心力，区区之心，只欲不坠先烈，措世平泰，不知官家知之否！相公及天下知之否！”辞气愤郁。吕公未及对，哲庙作色叱曰：“大防等出！”三公趋退，相顾曰：“吾曹不知死所矣。”过庭录 

　　宣仁在宫内语上曰：“彼大臣奏事，乃胸间且谓何？奈无一语耶！”上曰：“娘娘已处分，俾臣道何语？”如是益恭默不言。宣仁登仙，上亲政，数与臣僚论昔垂帘事，曰：“朕只见臀背。”鲁公顷道之。铁围山丛谈 

　　绍圣改元九月，禁内为宣仁作小道场，隆□长老升座，有僧问话云：“太皇太后今在何处？”答云：“身居佛法龙天上，心在儿孙社稷间。”当时传播，人莫不赞叹太皇之圣。华夷称为女尧舜。方其垂帘，每有号令，天下人谓之快活条贯。道山清话 



　　神宗 

　　神宗生自濮王宫，群鼠吐五色气成云。樵书 

　　神宗独用王荆公，尽变法度。一日侍太后同祁王按吴王颢初封祁。至太皇太后宫，太皇太后曰：“吾闻民间甚苦青苗助役钱。”帝不怿，曰：“以利民非苦之也。”后曰：“王安石诚有才学，然怨之者甚众，不若暂出之。”帝曰：“群臣惟安石能横身为国家当事耳。”祁王曰：“太皇太后之言，至言也。陛下不可不思。”帝因发怒曰：“是我败坏天下耶？汝自为之。”祁王泣曰：“何至是也？”不欢而罢。邵氏闻见录 

　　神庙博涉多闻，每发疑难，出人意表，讲官每以进讲为难，苏子由以手扪腹曰：“吾每进讲，未尝不汗出也。”画墁录 按子由终神宗之世，未为京朝官，似无进讲事，拟是苏子容之误。 

　　熙宁间张唐民登对，曰：“臣寻常只见纸上尧舜，今日乃见活尧舜也。”孔氏谈苑 

　　熙宁末年旱，诏议改元，执政初拟大成，神宗曰：“成字一人负戈。”又拟丰亨。复曰：“亨字为子不成，惟丰字可用。”改元丰。石林燕语 

　　熙宁七年，嘉兴僧道亲游温州雁荡山，自大龙湫回至瑞鹿院，见一人衣布褐，行涧边，身轻若飞，履木叶而过，叶皆不动。心疑其异人，乃下涧揖之，问其氏族，皆不答，谓道亲曰：“今宋朝第六帝也，更后九年当有疾，汝可持吾药献天子。”出一丸，授道亲曰：“此龙寿丹也。”至元丰六年，梦老人趣之曰：“时至矣，何不速诣阙献药？”入京诣尚书省献之，执政以为狂人。明日因对奏知，上急使人追寻，付内侍省问状，以所遇对。未数日果不豫，寻康复，谓辅臣曰：“此但预示服药兆耳。”闻其药至今在彰善阁，当时不曾进御。梦溪笔谈 

　　元丰间，久不雨，裕陵禁内斋祷甚切。一日梦有僧乘马驰空，口吐云雾，既觉而雨大作。翌日遣使述梦所见，物色于相国寺山门五百罗汉内第十三尊略仿佛，即迎入内视之，正所梦也。王禹玉喜雨诗：“良弼为霖辜宿望，神僧作雾应精求。”元参政厚之诗：“仙骥籋云穿仗下，佛花吹雨布天流。”盖记此也。相国寺罗汉本江南李氏物，在庐山东林寺，曹翰下江南，尽取其金帛宝货，连百余舟，无以为名，乃取罗汉每舟载十许尊献之，诏因赐相国寺，当时谓之押载罗汉。石林诗话 墨庄漫录略同，东轩笔录较略。 

　　元丰间屡失皇子，有承议郎吴处厚上言：“昔程婴、公孙杵臼二人，因下宫之难而全赵氏之孤，逮今千有余岁，庙食弗显，魂无所依，愿遣使寻访冢墓饰祠加封，使血食有归。”是时郓王疾亟，即命寻访，未数月得二冢于绛州太平县之赵村，诏封婴成信侯，杵臼忠智侯，建庙，以时致享。东轩笔录 

　　元丰七年秋宴，神庙举觞示丞相王岐公以下，忽暴得风疾，手弱觞侧，余酒沾污御袍。是时京师方盛歌侧金盏，皇城司以为不祥，有歌辄系之，由是遂绝。先楚公进裕陵挽词，有云：“辂从元朔朝时破，花是高秋宴后萎。”二句皆当时实事也。老学庵笔记 

　　向后 

　　向文简公父，为母求葬地，时开封城有地谶云：“绵绵之冈，势如奔羊，稍前其穴，后妃之祥。”术者以穴在小民菜园内，恐民不与，因夜葬其地。次年遂生文简。钦圣后，文简孙也。能改斋漫录 

　　曾文肃奏对录，布云：“皇太后自正位号，更不曾生子，神宗嫔御非不多，未闻有争竞之言，在尊位岂可与下争宠。”太母曰：“自家那里更惹他烦恼，然是他神宗亦会做得，于夫妇间极周旋，二十年夫妇不曾面赤。”挥麈后录 按此因复孟后位号，故布帘前奏对及此，布与后语，皆极奇。 

　　钱忱伯诚夫人唐氏，正肃公孙。既归钱，随其姑长公主入谢钦圣向后于禁内，先有戚里妇数人在焉，俱从后步过受厘殿。同行者，仰视读“厘”为“离”，夫人笑于旁曰：“受禧也。”盖取宣室受厘之言。后喜回顾主曰：“好人家男女终是别。”盖后亦以自谓也。挥麈录 

　　哲宗 

　　神宗当宁，已负疾。一日后苑池水忽沸，久不已，神宗睥睨不乐。有抱延安郡王从旁过者，池沸辄止，莫不骇异，未几延安即位。铁围山丛谈 

　　哲宗初立，契丹吊哀使入见。蔡持正以虏使衣服与王廷异，上春秋少，恐升殿，骤见或惧，前一日奏事罢，从容言其状，请上勿以为异。重复数十语，皆不答。徐俟语毕，忽正色问：“此亦人否？”确言：“固是人类，但夷狄耳。”上曰：“既是人，怕他做甚？”持正悚然退。石林燕语 

角儿。黄门震惧，几不能立，旁一黄门，取幞头以进，上凝然不动，不怒亦不问。既退，押班具其事，上曰：“只是错。”太后命本班量行遣。道山清话 

　　高宗南渡，有将水晶注榷场交易，高宗得之泣下，云此哲庙陵寝物也。贵耳集 

　　绍兴戊辰，太常少卿方庭硕使金，展谒陵寝。先是诸陵俱遭发，哲宗至暴骨，庭硕解衣裹之，惟昭陵如故。涧泉日记 

　　孟后 刘后 

　　元祐初，哲宗将纳后，得狄咨女，宣仁意向之。而庶出过房，以问宰执，或曰：“勋臣之门阀可成。”王彦霖为签枢密院，曰：“礼，问名女家，答臣女夫妇所生，及列外氏官讳。今以狄氏为可，将使何辞？”宣仁默然遂罢。石林燕语 

　　元祐七年，哲庙纳后，用五月十六日。道家以五月十六日为天地合日，夫妇当异寝，违犯者必夭死，故世亦以为忌。当时太史选定，乃谓人主与后，犹天地也，故特用此日。将降诏矣，皇太妃持以为不可，上亦疑之，宣仁独以为此语俗忌耳，非典礼所载，遂用之。其后诏狱既兴，宦者复谓若废后可免此祸，上意不可回矣。老学庵笔记 

　　元祐大婚，吕正献公当国，执议不用乐，宣仁云：“寻常人家娶个新妇，尚点几个乐人，如何官家却不得用？钦圣更休与他懑宰执理会，但自安排著。”遂令教坊钧客，伏宣德门里。皇后乘翟车甫入，两部阑门，众乐具举。久之，伶官辇出赏物语人曰：“不可似得这个疑有误字。科第相公，却不教用。”清波杂志 

　　元祐末，哲宗方择后，京师里巷作打球戏，以一击入窠者为胜，谓之孟入。于是孟女在应选。至绍圣间，禁掖造缬，有匠姓孟，献样，两大蝴蝶相对，掩以缬带，曰“孟家蝉”。民间竞服之。未几后废。议者以为蝉者禅也，出家之兆也。建炎三年后复垂帘。孟入者，两复入也，蝉者禅也，两御帘帷之应也。秀水闲居录 萍洲可谈较略 

　　京师凡卖熟食者，必为诡异标表语言，然后所售益广。尝有货环饼者，不言何物，但长叹曰：“亏便亏我也。”谓价廉不称也。时昭慈被废，居瑶华宫，其人每至宫前，必置担太息大言，开封府捕之杖一百，自是改曰：“待我放下歇则个。”鸡肋编 

　　京师失守，徽宗、渊圣皆诣虏营。营内议亦取后，渊圣欲留后为兴复基本，因遣人入城取物，纸尾批廋词与徐秉哲曰：“赵氏注孟子相度分付。”三朝北盟会编 

　　徽宗北狩，有谍者持一黄单衣来，御书云：“赵岐注孟子。”付黄潜善诸人审思之。孟即瑶华太后，赵即康王，高宗由是复兴。孤臣泣血录 

　　徽庙内禅，幸淮浙，尝作小词名月上海棠，末云：“孟婆且与我做些方便。”其意指风，竟成孟太后谶。云麓漫抄 

　　建炎间，皇舆驻会稽，后微觉风□□玄，本合有宫人自言，善用符水咒疾。或以启后，后吐舌曰：“又是此语，吾其敢复闻耶？此等人岂可留之禁内耶！”立命出之。挥麈后录 

　　隆祐升遐，朝廷欲建山陵。两浙漕臣曾公卷谓先帝陵寝，今存伊洛，不日复旧京，即当归，宜以攒宫为名。东斋记事 

　　泰陵时，蔡元长为学士。故事，供帖子，皇太后、皇帝、皇后合各有词，诸妃合同用四首而已。时昭怀刘后充贵妃，元长特撰四首以供之，有“三十六宫人第一，玉楼深处梦熊罴”。墨庄漫录 

　　后朝景灵宫，讫事就坐，诸嫔御皆侍立，刘婕妤独背立帘下，后合内人陈迎儿喝曰：“绰开。”婕妤背立如故。迎儿归，有不平语，由是合内皆忿。冬至日会朝隆祐宫，按向太后所居。俟见于他所。后所御座朱髹金饰，宫内之制，惟后乃得之。刘婕妤在他坐，意象颇愠，其从行者为易坐，制与后等。众皆侧目，不能平，故传唱曰：“皇太后至。”婕妤起立，寻各复所。或已撤婕妤坐，顿于地，怼不复朝，泣而去，且诉于哲宗。内侍郝随谓婕妤曰：“毋以此戚戚，愿早为大家生子。此坐正当为婕妤有耳。”东都事略 

　　曾文肃奏对录，初议复瑶华，布首白上，不知处之何地。上云：“西宫可处。”布云：“如此甚便。”太母仍云：“须令元符先拜，元祐答拜，乃顺。”又云：“将来须令元祐从灵驾，元符只令迎虞主。”又密谕枢院云：“先帝既立元符，寻便悔，但云不直不宜。”又云：“郝随尝取宣仁所衣后服以披元符，先帝见之，甚骇，却笑云‘不知称否’。”又云：“元祐本出士族，其母王广渊之女。初聘时，尝教他妇礼，以至倒行侧行，皆亲指教。其他举措非元符比也。”又云：“元符、元祐俱有性气，今犹然不相下。”布云：“皇太后更当训敕。”太后又云：“他两人今上叔嫂，亦难数数相见，今后除大礼圣节宴会，余不须预。”挥麈后录 

　　曾文肃熙宁初为海州怀仁令，有监酒使臣张者，小女甫六七岁，甚慧黠，文肃之室魏夫人爱之，教以诗书，颇通解，其后南北暌隔。绍圣初，文肃柄枢，时张氏女已入禁中，虽无名位，以善笔札掌命令出入，忽与夫人相闻，夫人称寿禁庭，始相见叙旧，自后岁时遗问。夫人没，张作诗哭之云：“香散帘帏寂，尘生翰墨闲，空传三壸誉，无复内朝班。”从此绝迹矣。后四十年靖康之变，张从昭慈圣献南渡至钱塘，朱忠靖笔录所记昭慈遣其传导反正之议张夫人者，即其人也，年八十余终。挥麈录 

　　徽宗 

　　神宗幸秘书省，阅李后主像，见其人物俨雅，再三叹讶，而徽宗生。生时梦李主来谒。所以文彩风流，过李主百倍。及北狩，女真用江南李主见艺祖故事。贵耳集 养疴漫笔 

　　徽宗本以五月五日生，以俗忌改十月十日。齐东野语 

　　徽宗微行，遇一贫儒，李其姓，号落魄子，问其生庚，则与徽宗年月日时悉同。上怜之，问以当途官况好恶，李曰：“蜀最好。”上曰：“吾与蜀帅有旧，当作书使周汝。”李于是投书，剥封则敕劄令其交代。李代后，两日死，上闻之，使人以其命付太史局推算，史云：“生于金屋为帝王，生于茅檐为庶人。”东南纪闻 

　　哲宗朝尝创一堂，退绎万几，学士进名皆不可意。乃自制曰“迎端”，意谓迎事端而治之。未几徽宗由端邸及大位。癸辛杂志 

　　哲宗在位，皇嗣未立，密遣黄门往泰州天庆观问徐神翁，徐但书“吉人”二字付之。既还奏呈，左右无知其说者。又元符以来殿廷朝会及常起居，看班舍人必秉笏巡视班列，惧有不尽恭者，连声曰端笏立。既而徽宗以端邸入承大统，而“吉人”二字乃潜藩之名。春渚纪闻 

　　徽宗在藩邸时，杨震给事左右，最为周慎。尝有双鹤降于庭，左右皆贺，震亟逐去，曰：“是鹳非鹤。”又一日芝生于寝阁，左右复称庆，震急刈去曰：“是菌非芝。”由此信任弥笃。能改斋漫录 

　　王黼奉敕撰明节和文贵妃墓志云，“六宫称之曰韵”，盖时以妇人有标致者曰韵。宣和间衣著曰韵缬，果实曰韵梅，词曲曰韵令，乃梁师成为郓邸倡为此谶。清波杂志 

　　太上即位以来，命相每自择日，在宣和殿亲札其姓名于小幅纸，缄封垂于玉柱斧上，俾小珰持导驾于前，自内出至小殿子见学士始启封。铁围山丛谈 

　　徽宗行草正书，笔势劲逸，初学薛稷，变其法度，自号瘦金书。书史会要 

　　政和五年四月，宴群臣于宣和殿，阅子弟五百人驰射毕，宫人列于殿下，鸣鼓击柝，跃马飞射，剪柳枝，射绣球，击丸，据鞍开神臂弓，妙绝无伦。卫士皆有愧色。上曰：“虽非妇人事，然女子能之，则天下岂可无教。”臣京等进曰：“士能挽强，女能骑射，安不忘危，天下幸甚。”清波杂志 

　　太上政和六七年间，始讲汉武帝期门故事，初出左右官者，必携从二物，其一玉拳，一则钱棒。玉拳真于阗玉，大倍常人手拳，红锦为组以系之。钱棒者，艺祖仄微时以至受命后，所持钱杆棒也，生平持握既久，爪痕宛然。铁围山丛谈 

　　本朝废后，谓之教主。郭后曰金庭教主，孟后曰华阳教主。政和后群黄冠乃上道君号曰教主，不祥甚矣。孟后在瑶华宫遂去教主之称，以避尊号，吁可怪也。老学庵笔记 

　　元符末，掖庭讹言祟出。有茅山道士刘混康，以法箓符水为人祈禳，且善逐捕鬼物，出入禁内，颇有验。祐陵登极之初，皇嗣未广，混康言京城东北隅，形加少高，当有多男之祥，始命为数仞岗阜。已而后宫占熊不绝，上甚喜，由是崇信道教，土木之工兴矣。一时佞幸，因而逢迎，竭国力经营之，是为艮岳。挥麈后录 

　　徽祖居端邸，颇好驯养禽兽，及即位，貂珰承奉罗致稍广。江公望在谏省闻之，亟谏，上大悦，即日诏内籞尽纵勿复留。有一鹇，蓄久而驯，不肯去，上亲以麈尾逐之。乃刻公望姓名于麈柄，曰：“以旌直也。”及江去国，享上之论兴，浸淫及于艮岳，都城广莫，秋风夜静，禽兽之声四彻，宛如郊野。识者以为不祥。桯史 

　　艮岳初成，令有司多造油绢囊，加水湿之，晓张于危峦绝巘之间。既而云尽入焉，遂括囊满贮，每车驾所临，辄开纵之。须臾滃然满室，名曰贡云。齐东野语 

　　艮岳之建，诸巨珰争出新意，念四方所贡珍禽不能尽驯。有市人薛翁，素以豢扰为优场戏，请于童贯，愿役其间，许之。乃日集舆卫，鸣跸张盖以游，至则以巨柈贮肉炙粱米。翁仿禽鸣以致其类，乃饱饫翔泳，听其去来。月余而囿者四集，不假鸣而致，益狎玩立鞭扇间，不复畏，遂自命局曰来仪所。一日徽祖来幸，闻清道声，望而群翔者数万。翁先以牙牌奏道左曰：“万岁山瑞禽迎驾。”上顾罔测所以，大喜，命以官。靖康围城之际，有诏许捕，驯籞者皆不去，民徒手得之，以充餐云。桯史 

　　宣和五年，朱＜面力＞取太湖石，高广数丈，载以大舟，挽以千夫，数月乃至。会初得燕山之地，赐号“敷庆神运石。”石傍植两桧，一夭矫者名朝日升龙之桧，一偃蹇者名卧云伏龙之桧，皆金牌金字书之。御题云：“拔翠琪树林，双桧植灵囿。上稍蟠木枝，下拂龙髯茂。撑拏天半分，连蜷虹两负。为栋复为梁，夹辅我皇构。”嗟呼！桧以议和作相，不能恢复，已兆于半分两负，而一结更是高宗御名，要皆天定也。枫窗小牍 

　　宣和间，钧天乐部有焦德者，以谐谑被遇，时藉以讽谏。一日从幸禁苑，指花竹草木以询其名，德曰：“皆芭蕉也。”上诘之，乃曰：“禁苑花竹皆取于四方，在途之远，巴至上林，则已焦矣。”上大笑，亦犹锹浇焦烧之戏，掘以锹，水以浇，既而焦，焦而烧也。其后毁艮岳，任百姓取花木以供薪，亦其谶也。清波杂志 

　　艮岳阳华门，夹道荔枝，八十余株，当前椰实一株，每召儒臣游览，则一珰执荔枝簿立石亭下，内使一人宣旨，人各赐若干，于是主者乃对簿按树以分赐，朱销而奏审焉。吾一日偶侍从鲁公入，时许共尝椰实，一小珰登梯就摘而剖之，诸珰人荔枝二枚，于是大珰梁师成者尽愕然，吾笑而顾之曰：“诸人久饫矣，且饶吾一路。”盖是时群珰多尚文字，妄相慕仰，咸以吾未始得尝故也。语此一事，令人怆怅。铁围山丛谈 

　　徽宗一日幸来夫人阁，就洒翰于小白团扇书七言十四字，而天思稍倦，顾在侧侍珰曰：“汝有能吟之客，可令续之。”乃荐邻居太学生。既宣入内侍省，恭读宸制，不知睿裁云何，乞为取旨，或续句呈，或就书扇。上曰：“朝来不喜餐，必恶阻也。当缘此意足句，以续于扇。”续进，上大悦。会将策士，生于未奏名下，径使造廷，赐以第焉。上御诗曰：“选饭朝来不喜餐，御厨空费八珍盘。”生续云：“人间有味都尝遍，只许江梅一点酸。”话腴 

　　崇宁初，范致虚上言十二宫神，狗居戌位，为陛下本命，今京师有以屠狗为业者，宜行禁止。因降指挥禁天下杀狗，赏钱至二万。太学生有曰：“朝廷事事绍述熙、丰。神宗生戊子，当年未尝禁畜猫也。”其间善议论者曰：“狗于五行，其取类自有所在。今使之尊贵若此，审如洪范传所云，其患有不胜言者。”曲洧旧闻 

　　政和以后，黄冠浸盛，眷待隆渥，出入禁掖，无敢谁何，号金门羽客，恩数视两府者凡数人。而张侍晨虚白，在其流辈间，独不同，上每以张胡呼之，而不名焉。性好学，而于术数靡不通悟，尤善以太乙言休咎，然多发于酒，曰某事当然，已而果然。尝醉枕上膝而卧。每酒后，尽言无所讳，上亦优容之，曰：“张胡汝醉也。”宣和间，金得天祚，遣使来告，上喜，宴其使臣。既罢，召虚白入，语其事，虚白曰：“天祚至海上，筑宫室以待陛下久矣。”左右皆惊，上亦不怒，徐曰：“张胡汝又醉也。”至靖康都城失守，上出青城，见虚白，拊其背曰：“汝平日所言，皆应于今日。吾恨不听汝言也。”虚白流涕曰：“事已至此，无可奈何。愿陛下爱护圣躬，既往不足咎也。”曲洧旧闻 

　　楚州有卖鱼人孙姓，颇知人灾祸，时呼孙卖鱼。宣和间，上皇闻之，宣至京师，馆于宝箓宫道院。一日怀蒸饼一枚，坐一小殿。时日高，拜跪既久，上觉渐馁，孙见之，即出怀间蒸饼，云：“可以点心。”上虽讶其异，然未肯接，孙云：“后来此亦难得食也。”时莫悟其言，明年遂有沙漠之行。鸡肋编 

　　宣和元年秋，道院奏金芝生。车驾幸观，因幸蔡京家鸣銮堂置酒。时京有诗，徽宗即席赐和曰：“道德方今喜造兴，万邦从化本天成，定知金帝来为主，不待春风便发生。”其后女真以宣和七年冬犯京师，以十二月二十五日城陷。太史预备立春，出土牛以迎新岁，竟无助于事。行营杂录 

　　徽宗于禁苑种荔枝，结实，以赐燕帅王安中，御制诗曰：“葆和殿下荔支丹，文武衣冠被百蛮，欲与近臣同此味，红尘飞鞚过燕山。”竟成语谶。归田诗话 

　　徽宗逊位前一年，中秋后赋晚间景物云：“日射晚霞金世界，月临天宇玉乾坤。”次年戎马犯顺。宣政杂录 

　　宣和六年上元节，天子御楼观灯，其下万众，忽有一人跃出，缁布衣，若僧寺童行状，以手指帘前，谓上曰：“汝有何神，乃敢破坏吾教。吾今语汝，报将至矣。吾犹不畏汝，汝岂能坏诸佛菩萨耶？”上下闻之，皆失措震恐，捕执之，则又曰：“吾岂逃汝乎？吾故示汝以此，使汝知，无奈吾教何？尔听，汝苦吾，吾今不语矣。”于是棰掠交下，又加炮烙，略不一言，亦无痛楚状。上益愤，召羽士曰宋冲妙，世号宋法师者视之。奏曰：“臣所治者邪鬼，此人也，臣所不能识。”因又断其足筋，俄施刀脔，血肉狼籍，上大不怡，为罢一日之欢。至暮终不得为何人，付狱尽之。呜呼！浮屠氏实有人。铁围山丛谈 

　　宣和间，禁内有物曰犭□雷，块然一物，无头眼手足，有毛如漆，夜有声如雷。禁内人皆曰犭□雷来，诸合皆扃户，徽庙亦避之。或往诣妃嫔榻上睡，以手抚之，亦温暖，晓则自榻滚下而去，罔知所之。或宫妃梦与朱温同寝，即此犭□雷也。或曰朱温之厉所化。贵耳集 

　　宣和末，禁内讹言祟出。深邃之所，有水殿一，游幸之所不到。一日忽报池内莲花盛开，非常年比，祐陵携妃嫔阉官凡数十人往观之。既至，则有一妇人，俯首凭阑若熟寝状。上云：“必是先至此，祗候太早，不得眠所致。”谕左右勿恐惧。见其缜发如云，素颈灿玉。呼之凝然不顾，上讶之，自以所执玉麈挥触之，愕然而起。回首乃一男子，须髯如棘，面长尺余，四目若电，极为可畏。从驾之人皆辟易惊仆，上亦为之失措。逡巡不见，上急命回辇，未几京城失守。玉照新志 

　　道君晚年，得茯苓千枚于宫树下，皆成人形。北狩，后宫亲戚千三百人，皇子等二十人，肉袒披羊裘，仿佛赐苓群贵情形。烬余录 

　　大晟乐，宋徽宗时有魏汉津者，以一黥卒为造此乐，且以帝王制乐，实自其身得之，请以徽庙中指三节三寸，定黄钟之律。蔡京亦怂恿其说，即使笵金裁石，用之郊庙。徽庙指寸视人加长，而乐律遂高。汉津亦私谓其弟子任宗尧曰：“律高则声过哀，而国乱无日矣。当今圣人其身出而身遘之乎？”遂有靖康之祸。乐郊私语 

　　靖康元年，金人犯浚州，徽庙微服出通津门，御小舟，将次雍丘，阻浅，船不得进。夜御骏骡名鹁鸽青，望睢阳而发。闻鸡啼，滨河有小市，民皆酣寝，独一老姥家张灯，竹扉半卷。上排户入，妪问上姓氏，曰：“姓赵，居东京，已致仕，举长子自代。”卫士皆笑。上徐顾卫士亦笑。妪进酒，上起受妪酒，复传爵与卫士。妪延上至卧内，拥炉及爇劳薪与上释袜烘趾。久之，上语卫士，令记妪家地名。及龙舟还京，妪已没。乃以白金赐其诸孙。挥麈后录 

　　道君既逊位，乘轻舆出东水门。自税一舟，得一回脚粮船，与舟人约价，见卖蒸饼者，取金钱十文市一枚食之。少顷，蔡攸、童贯等数人单骑至，道君曰：“卿等尚来相逐何耶？”攸等奏曰：“臣等受陛下重恩，死亦不离陛下。”张氏可书 

　　北人南牧，上皇逊位，乃与蔡攸一二近侍，微服乘花纲小船东下，人皆莫知。至泗，上徒步至市买鱼，酬价未谐，估人呼上为保义，上皇顾攸笑曰：“这汉毒也。”归犹赋诗，就用江鱼羹故事，初不为戚。鸡肋编 

　　靖康初，徽宗南幸，至京口，驻跸郡治。外祖曾空青以江南转运摄府事，忽宣至行宫，问劳勤渥。命乔贵妃出，上曰：“汝在京师每问曾三，此即是也。特令汝一识。”盖空青少日喜作长短句，多流入禁内故也。取七宝杯，令乔手酌以赐。明清少依外氏，宝杯犹及见之。挥麈录 

　　维扬有石塔院，以塔之精妙得名。龙德幸维扬时，曾欲往观，先遣人排办供事，诸珰环视叹赏曰：“京师无此制作。”一僧从旁厉声曰：“何不取充花石纲？”众愕然。上皇闻之，罢幸。独醒杂志 

　　靖康元年四月，上皇车驾还京，居龙德宫。每有手笔付上，自称老拙，称上曰陛下。三朝北盟会编 

　　天宁节诣龙德宫上寿，上皇满引，乃复斟一杯以劝上，而大臣有蹑上之足者，上坚辞不敢饮而退，上皇号哭而入。至是两宫之情不通矣。同上 

　　上在军，闻金人徵求万端，至及乘舆嫔御，未尝动色，惟索三馆书画，上听之喟然。同上 

　　上自军间批劄付王时雍、徐秉哲曰：按此二人时已为邦昌执政。“社稷山河，都为大臣所误。今日使我父子离散至此，追念痛心，悔恨何及。见以治行，阙少厨内所用什物，烦于左藏库支钱三千贯收买，津送至此。早晚成行，勉事新君，毋念旧主。某上王、徐二公。”同上 

　　太上在路苦渴，摘道旁桑椹食之，语曹勋曰：“我在藩邸时，乳媪曾啖此，亦取数枚，食之美，寻为媪夺去。今再食而祸难至此，岂椹与我终始耶！”同上 

　　直北某州有道君题壁诗曰：“彻夜西风撼破扉，萧条孤馆一灯微。家山回首三千里，目断山南无雁飞。”山房随笔 

　　有人自虏逃归云：燕山僧寺有上皇书绝句云：“九叶鸿基一旦休，猖狂不听直臣谋。甘心万里为降虏，故国悲凉玉殿秋。”天下闻而伤之。使尚在位，岂仅祭曲江而已乎！鸡肋编 

　　徽宗北行舟内词云：“孟婆孟婆，你做些方便，吹过船儿倒转。”后在汧州有二绝句云：“国破山河在，人非殿宇空。中兴何日是？搔首赋《车攻》。”又云：“国破山河在，宫廷荆棘春。衣冠今□□，□作虏朝臣。”又云：“□袂汧城北，西风又是秋。中原心耿耿，南泪思悠悠。尝胆思贤佐，颙情忆旧游。故宫禾黍遍，行役闵宗周。”又云：“杳杳神京路八千，宗祊隔绝几经年。衰残病渴那能久，茹苦穷荒敢怨天。”又清明日作云：“茸母初生忍禁烟，无家对景倍凄然。帝京春色谁为主？遥指乡关涕泪涟。”道君喜为篇章，北狩伤感时事，形于歌咏者凡百余首。二逆告变，并弃炎火，所传于灰烬之余者，仅此数篇而已。雪舟脞语 

　　太上虽在蒙尘，每诸王问安，或赋诗属对，有两联云：“方当月白风清夜”，郓王楷对“正是霜高木落时”，“落花满地春光晚”，莘王植对曰“芳草连云暮色深”。北狩行录 

　　建炎元年七月，徽宗自燕山密遣曹勋至，赐帝绢半臂，书其领曰：“便可即真，来援父母。”上以宣示群臣，群臣皆泣。三朝北盟会编 

　　徽庙出御衣之衬一领，俗呼背心，又懿节邢后所带金耳镮子一只，上有小蝴蝶，俗名斗高飞，云是今上皇帝在藩邸时制，以为的验及皇太后信，令曹勋见上奏之。诏诰丁宁，且泣且属曰：“无忘吾北行之苦。”又以拭泪白纱手帕子付臣曰：“见上深致我思念泪下之痛。”北狩闻见录 

　　徽庙北狩，有谍者持一黄单衣来，御书云：“赵岐注孟。”付黄潜善诸人审思之。孟即瑶华太后，赵即康王。高宗由是复兴。孤臣泣血录 

　　太上皇帝既北狩，略不得国内音问。一日命皇族之从行者，食御手亲调羹，呼左右俾出市茴香，左右偶拾一黄纸以包茴香来。太上就视，乃建炎赦书也。始知其事，于是天意大喜，谓茴香者，回乡也。于是从行者皆拜舞称庆。铁围山丛谈 

　　徽祖圣孝根心，每以裕陵笃眷之故，不忍以荆公为非。居五国城，一日燕坐，闻外有卖日录者，亟辍衣易之。曹功显亲纪其事。桯史 

　　道君在五国城，凡有小小吉凶，丧祭节序，北朝必有赐赉。一赐必要一谢表，北人集成一帙，刊在榷场博易四五十年，士大夫皆有之。余曾见一本，更有李师师小传同行于时。贵耳集 

　　虔州人凶悍，喜为盗贼，犯上冒禁。余尝至彼，吏卒告持钱市物不售，问市人何故，则云：“宣和、政和是上皇无道钱，此间不使。”竟不肯用。鸡肋编 

　　郑后 

　　花石纲百卉臻集，广之美人蕉，大都不能过霜节，惟郑皇后宅鲜茂异常，过冬更能作花。此亦后随驾北征，美人蕉悴之应也。枫窗小牍 

　　粘罕请上皇相见，上皇著紫道服，带逍遥巾而入。有顷，郑后至云：“臣妾得罪，自合从上皇北迁。但臣妾家属，不预朝事，敢乞留下。”粘罕点头，果使人送太后家属入城，番使云：“太后善言辞，进退有法，容止雅丽，故元帅许其请。”三朝北盟会编 

　　宋宁德皇后从徽宗蒙尘。绍兴五年，讣至，徽州守使陈之茂撰疏文云：“十年罹难，终弗返于苍梧；万国衔冤，人尽簪乎白柰。”坚瓠集 

　　两刘后 

　　明达刘后尝植芭蕉于庭，曰：“是物长，吾不见矣。”王老志曰：“后乃上真紫虚元君。” 

　　东都宣政间，禁内有保和殿，殿西南庑有玉真轩，轩内有玉华阁，即安妃妆阁也。妃刘氏，按此明节刘后。入宫进位贵妃，林灵素谓上为长生帝君，妃为九华玉真安妃，每降神必别置妃位，画妃像其间。每祀像，妃方寝而觉有酒容，蔡元长最承恩宠，尝赋诗题殿壁云：“保和新殿丽秋晖，恩许尘凡到绮帏，雅兴酒酣添逸兴，玉真轩内见安妃。”侍宴保和殿，上令妃见京，劝酬至再。碧湖杂记 

　　明节刘后，一时遭遇，宠倾后宫，忽苦痁疾，临终戒左右曰：“我有遗祝，在领巾上。候我气绝，奏官家亲自来解。”语毕而终，左右驰奏，上至，悲不自胜。领巾上蝇头细字，其辞云：“妾出身微贱，而无寸长，一旦遭遇圣恩，得与嫔御之列。命分寒薄，至此夭折，虽埋骨九泉，魂魄不离左右。切望陛下以宗庙社稷之重，天下生灵之众，大王帝姬之多，不可以贱妾一人过有思念，深动圣怀。况后宫万计，胜如妾者不少。妾深欲忍死与君父诀别，谪限已尽，不得少留，冤痛之情，言不能尽。”下有数百点悲切之言，不能尽记。自后左右每欲宽解，必提领巾，上愈伤感。林灵素谓后是九华安妃，次年有青城术士见后于巫山，仿佛金钗钿合云。钱氏私志 

　　明节皇后初入侍昭怀，既而得罪，出居何家，遇之无礼。暨贵，凡党悉陷而杀之，后寝疾，见所陷者为累而薨。又春渚纪闻云：“明节在徽宗朝，有小宫嫔迕旨，潜求救于明节。既许诺，而反从而下石，小宫嫔自经死。明节薨，方举衾而首断，旋转于地，视之则群蛆聚拥，秽不可近。”瓮牖闲评 按今本春渚纪闻谓上皇时有两刘娘子，一看经刘娘子，一尚食刘娘子，两刘娘子同日亡。尚食刘娘子死后首断，看经刘娘子死后香馥袭人，云云。当即瓮牖闲评所引，特文字不同。西湖志余以此事属诸寿皇朝，今考作春渚纪闻之何薳以苏轼荐得官，不及见南渡以后事。又朝野杂记谓德寿有两刘娘子，此又是两刘娘子，与此无涉。 

　　韦后 

　　显仁本会稽人。绍圣苏丞相颂致仕，居丹阳，有老婢韦，后出家为尼，其妹即显仁也。亦尝给事苏丞相家，初携登颂榻，通夕遗溺不已，颂曰：“此大贵相，非此能住，宜入京。”会哲宗择室女二十，分赐诸王，显仁在选，入端王宫，一幸生太上。南宋相眼 

　　显仁自沙漠南归，诏遣参知政事王庆曾与后弟韦渊迓于境上。时金主亦遣近臣与内使护行，既次燕山，北使惮于暑行。后察其意，虞有他变，称疾，请于金，俟秋凉进发，许之。因称贷于金三副使，得黄金三百星，约至对境倍息以还。后既得金，营办佛事之余，尽以犒从者，悉欢然，半途无间然。既抵境上，金使必欲先得所负，然后进。后喻指于渊，渊辞以有朝廷大臣在，遂询于庆曾。庆曾之行也，纤悉皆受指于秦相，独此偶出不料，坚执不肯偿，相持界上三日。时王瑛为奉迎提举知事，力为庆曾言，不从，乃自裒所有以与之，后即日南渡。已而后泣诉于上：“王某大臣，不顾国家利害如此。万一生变，使我母子不相见矣。”上震怒，欲诛之，秦力为营救。挥麈录 

　　初，太后与乔贵妃同在郑皇后殿，相叙为姊妹，约先遭遇者为援引。既而贵妃先遭遇，遂荐太后，故二人相得。北狩，二人皆从。及金人归太后，贵妃乃举酒以劝曰：“姊姊此归，见儿即为皇太后矣。宜善自保重。妹妹永无还期，当死于此。”太后恸哭，贵妃亦哭。太后接杯欲饮，贵妃一手执杯而后缩，以一手止之曰：“未可，妹妹更有一语。”太后曰：“如何？”贵妃曰：“姊姊到快活处莫忘了此间不快活。”太后曰：“不敢忘今日。”贵妃方授杯，太后执杯饮釂，大哭不止。天眷之在旁者皆哭。 

　　和议成，显仁后将还，钦庙挽其轮曰：“蹛蹛，第与吾归，但得为太乙宫主足矣，无他望于九哥也。”后不能却，为之誓曰：“吾先归，苟不迎若，有瞽吾目。”乃升车。既至，则是间所见大异。不久，后失明，募医疗者莫能效。有道士应募，导之入宫，金针一拨，左翳脱然复明。太后大喜曰：“吾目久盲，得师复明，更烦终治其右，报当不赀。”道士笑曰：“后以一目视足矣，以一目存誓可也。”后惕然起拜曰：“吾师圣人也。”方啜茶，遽索去。后问其报德万一者，道士曰：“太后不相忘，略修灵泉县朱仙观足矣。”拂衣即出。后成都图朱仙像进入，俨然道士也。朝野遗记 

　　韦太后至临平，问：“何不见大小眼将军耶？”人曰：“岳飞死狱矣。”遂怒帝，欲出家，故终身在宫内道服也。七修类稿 

　　太后见将相大臣班列于道，顾左右曰：“孰是韩世忠？虏皆知名。”左右指世忠，太后嘉叹久之。三朝北盟会编 

　　宣政极盛时，宫内以河阳花蜡无香为恨，遂用龙涎沉脑屑灌烛内，焰光香滃，钧天所无也。建炎绍兴，久不进此。韦太后旋沙漠后，复值称寿，高宗用宣政故事，仅列十数炬。上白太后曰：“此烛颇惬圣意否？”太后曰：“尔爹爹每夜常设数百枝赐诸人，阁内亦然。”上因太后起更衣，微谓宪圣曰：“如何比得爹爹富贵！”四朝闻见录 

　　钦宗 

　　惠恭王皇后怀妊，梦两红旗，各书一吉字，遂生钦宗。两吉则喆，知钦宗为喆和尚后身，喆和尚，徽宗时人，真有道德者，复出为帝王，而在位乃不久。瓮牖闲评 

　　宣和末，祐陵欲内禅，称疾作，令召东宫。先是钦宗在朱邸，每不平诸幸臣之恣横，至是内侍数十人，拥郓王楷至殿门，时何瓘以殿帅守禁卫，仗剑拒之。郓王至前曰：“太尉岂不识楷耶？”瓘指剑曰：“瓘虽识大王，但此物不识耳。”楷皇恐，辟易而退，始亟趋钦宗入立。挥麈余话 

　　徽宗崇宁间，曾梦青童从天而下，出一玉牌，上有字曰：“丙午昌期，真人当出。”上觉，默疏于简札，谓丙午是昌盛之期，真人当降。至乙巳冬内禅，钦宗即位，意当丙午之期矣。次年乃有北狩之祸，乃悟曰：“丙午是猖獗之期，而女真人出也。”宣政杂录 

　　宣和末，有题数行于宝箓宫瑶仙殿左扉云：“家内木蛀尽，南方火不明；吉人归塞漠，亘木又摧倾。”方悟家内木宋也，吉人、亘木二帝名也。”宣靖妖化录 

　　靖康元年十一月初二日，驾自虏寨回宫，都人惊喜奔迎。至晚，驾入南薰门，父老夹道山呼，拜于路侧，老幼掬土填塞雪淖。须臾御道坦然，士庶遥认黄盖，欢呼传报，一城奔走，山呼之声，震动天地。皆拦马首，仰窥天表，莫不惋叹感泣，涕泗横流，不知其数。上亦为之挥泪。过州桥，泪已湿帕，殆不能言，左右骇愕凄咽。太学生迎驾，上掩面大哭，谓宰相误我父子，观者无不流涕。至宣德门始能言，呜咽不已。宣谕曰：“荷尔百姓，朕几不得与吾民相见。”又感泣不已，士庶莫不恸哭。至内，王＜王燮＞、郑建雄、张叔夜扣马号泣，上按舆大恸，俯身顿首，情不自胜。百姓军民皆大恸，从驾有金人数辈，见上得人心如此，亦皆惊叹。三朝北盟会编 

　　二帝北狩，到一寺，有二石刻金刚，并拱手而立。入门，有一胡僧揖坐，问：“何来？”帝以南来对。僧呼童子点茶，茶甚香美，再欲索之，僧与童子趋后堂而去。移时不出，求之寂然，惟竹林一小室，有石刻胡僧像，并二童子侍立，俨然如献茶者。异闻总录 

　　宋钦宗至源昌州，宿城外寺，佛像俱无，惟石刻二胡妇在焉。鬼火纵横，散而复合，忽有人携酒物出曰：“此寺有神最灵。隔夕梦报曰：明晚有天罗王，衣青袍，从者十七人，自南方顿宿于此。是以到此祗候。”帝饮罢，入小阜，有草舍三间，入其门，闻人喏声，众皆惊讶，视神亦石刻胡妇，侍者皆妇人。及帝出门，又闻唱喏声如前，询之，则契丹天皇侍女神寺，帝乃悟前身原是天罗王也。异闻总录 

　　绍兴十三年，韦后至自金，靖康帝固未归也，岂当时不请耶？抑请而不遣耶？至二十二年始遣巫伋请之，而完颜亮云：“不知归后，何处顿放。”伋唯而退。谭辂 

　　李知父云：向尝于贵家观降仙，扣其姓名，不答。忽作薛稷体，大书一诗云：“猩袍玉带落边尘，几见东风作好春，因过江南省宗庙，眼前谁是旧京人。”捧箕者皆惊散，知为渊圣之灵。真否固不可知，每读辄为凄然。齐东野语 

　　朱后 

　　皇后亲用内府币帛与宫嫔作棉拥项，以赐将士，兵士得拥项者曰：“虽得此，奈浑身单寒何？”三朝北盟会编 

　　宋宫人王婉容，随徽、钦北去，粘罕见之，求为子妇。婉容自刎车中，虏人葬之道旁。元宋无有诗咏其事云：“贞烈那堪黠虏求，玉颜甘没塞垣秋，孤坟若是邻青冢，地下昭君见亦羞。”艺林伐山 



●　　宋人轶事汇编卷三 

　　高宗 

　　徽宗梦钱武肃王乞还两浙，且曰：“我好来朝，何故留我？当遣第三子居之。”觉而与郑后言之，郑后曰：“妾梦亦然。”须臾韦妃报诞，即高宗也。既三日，徽宗临视，抱膝间，甚喜，戏妃曰：“酷似浙脸。”钱王寿八十一，高宗亦八十一。钱唐遗事 

　　淳熙十四年冬，宰执奏事延和殿，宿直官洪迈同对，因论高宗谥号，孝宗圣谕云：太上皇时有老中官云：“太上临生，徽宗尝梦吴越钱王引御衣云：‘我好来朝，便欲留我，终须还我山河，待教第三子来。’”又记其父皓，在虏买一妾，东平人，偕其母来。母曾在明节皇后合，言显仁皇后初生太上时，梦金甲神人，自称钱武肃王，寤而生太上。张淏云谷杂记仅载其略，独周必大思陵录，备言其详如此。上所谕钱王指俶，俶第三子惟演也。宾退录 

　　宣和间，燕诸王于禁内，高宗酒倦，小愒幄次。徽宗忽问：“康王何往？”左右告以故，徽宗幸其所视之。揭帘之次，但见金龙丈余，蜿蜒榻上，叹息久之曰：“此天命也。”挥麈后录 

　　初虏人讲和，要一亲王为质，上召诸王：“谁可为朕一行？”康王越次而进，请行。康王英明神武，有艺祖之风，将行，密奏曰：“朝廷若有便宜，勿以一亲王为念。”既行，副使张邦昌垂涕，康王慨然曰：“此男子事，相公不可如此。”邦昌惭止。三朝北盟会编 

　　上为康王再使虏，欲就鞍时，二后洎宫人送至厅前。有小婢招儿见四金甲人，状貌雄伟，如执弓剑拥卫上体。婢指示，众虽不见，然莫不畏肃。后即悟曰：“我事四圣香火甚虔，必其阴助。”挥麈后录 

　　康王质于金，与金太子同射，三矢俱中，以为此必拣选宗室之长于武艺者冒名为此，留之无益，遣还，换真太子来。高宗得逸，奔窜疲困，假寐于崔府君庙，梦神人曰：“金人追及，速去，已备马于门首。”康王惊觉，马已在侧，霜蹄雾鬣翘立，跃马南驰。既渡河，马不复动，视之则泥马也。南渡录 按康王质于金营未北去，寻即回京城，此说似诞。 

　　太史杨钦时见靖康改元，密语人曰：“后十二月康王立。”张氏可书 铁围山丛谈 

　　显仁未知上即位，尝用象戏局子裹以黄罗，书康王字贴于将上，焚香祷曰：“今三十二子，俱掷于局。若康王字入九宫，必得天位。”一掷，其将子果入九宫，他子皆不近。后以手加额，喜甚。即具奏，徽庙大喜，谓瑞卜昭应异常，可以无虑矣。挥麈后录 

　　高宗建炎二年冬，自建康避狄幸浙东。初渡钱唐，至萧山，有列拜于道侧者，揭其简，宗室赵不衰以下起居。上大喜，顾左右曰：“符兆如此，吾无忧矣。”挥麈后录 

　　太祖次陈桥驿，从仁和门入，高宗由海道过杭，闻县名仁和，甚喜曰：“此京师门名。”驻跸之意始此。西湖志余 

　　金人南侵，高宗奔杭，有人题诗吴山子胥庙曰：“迁杭不已思闽广，牛角山河日入尖。”夷坚志 

　　建炎庚戌正月，高宗避兵航海，次章安镇，滩浅阁舟，落帆于金鳌山之福济寺前。以候潮，屏去警跸，易衣徒步入寺。时主持僧方升座道祝圣之词，帝趾忽前，闻其称赞之语甚喜，戒左右勿惊怖，而谛听之。少焉千乘万骑毕集，始知六龙临幸。野僧不娴礼节，恐怖失措，从行有司教以起居之仪。山下曰黄椒村，村之妇女闻天子至，咸来瞻拜龙颜，欢声如雷，曰：“不图今日得睹天日。”帝喜，敕：“夫人各自逐便。”故至今村妇皆曰夫人，虽易世其称谓尚不改。辍耕录 

　　金人追高宗至舟山登岸，斫道隆观柱，柱忽流血，金人惧而去，高宗得免。史弥远题词观内云：“试凭栏干春欲暮，桃花点点胭脂破。故乡凝望水云迷，数堆青玉髻，千顷碧琉璃。我本清都闲散客，蓬莱未是幽奇，明朝归去鹤齐飞。三山未缥缈，海运到天池。”坚瓠集 

　　台州临海县奉安祥符寺，法堂有高庙御座。寺僧师颜年八十余，能言东巡事，云：“时年十四，事悟讲主。建炎三年十二月二十八日平明，有十六人皆衣战袍，步自金鳌入寺。有黄颔者，坐问寺有素食否。时方修岁忏，乃以炊饼五枚进。食其三已，又食其半，悟讲主复撷园蔬，芼以姜盐进之。晚复幸金鳌，留十四日，乃航海幸永嘉。又四十五日复幸金鳌，留八日，忽闻六军皆呼万岁，则捷书至也。于是航海由四明回绍兴。”云麓漫抄 

　　高宗在潜邸，遇道人徐神翁，甚敬礼之。神翁临别献诗曰：“牡蛎滩头一艇横，夕阳西去待潮生，与君不负登临约，同上金鳌背上行。”当时不知诗意谓何。后避兵航海，次章安镇，滩浅阁舟，落帆于镇之福济寺前以候晚潮，顾舟人曰：“此何滩？”曰：“牡蛎滩。”遥见山上有阁巍然，问居人曰：“此何山？”曰：“金鳌山。”高宗登焉。入阁见神翁往年所献诗在壁间，墨痕如新。辍耕录 

　　上在章安镇，忽二舟为风所飘，乃贩柑子客也。上闻，令尽买之，分散禁卫兵。食瓤，取其皮为碗，是日元夕收灯之辰也。乃命贮油于柑皮，点灯，随潮退，放入海。时风息浪静，水波不动，有数万灯浮海上，章安镇人皆登金鳌峰上望之。三朝北盟会编 

　　高宗在徽宗服中，用白木椅子，钱大主入觐曰：“此檀香椅子耶？”张婕妤掩口笑曰：“禁内用胭脂皂荚多，相公已有语，更敢用檀香作椅子耶？”时张浚、赵鼎作相。老学庵笔记 

　　高宗尝宴大臣，见张循王俊持一扇有玉孩儿扇坠，上识是十年前往四明误坠于水，屡寻不获。乃询循王，对曰：“臣于清河坊铺家买得。”召问铺家，云：“得于提篮人。”复遣根问，回奏云：“于候潮门外陈宅厨娘处买得。”又遣问厨娘，云：“破黄花鱼腹得之。”奏闻，上大悦，以为失物复还之兆。铺家及提篮人补校尉，厨娘封孺人，循王赏赐甚厚。西湖志余 

　　淳熙间，明州士人过曹娥江，见渔叟持巨鲤。买得作鲙，腹内得小玉印，有二字不能识。后为德寿宫提举，佩腰间，光尧见之曰：“汝何以得此？”具以闻，光尧凄然曰：“此我故物，京师玉册官镌‘德基’二字，建炎避敌海上，堕水。今四五十年，不意复落吾目。”萍槎小乘 

　　光尧一日御舟经断桥，桥旁有小酒肆，颇雅洁，设素屏风书风入松一词，上驻目久之，宣问何人所作，乃太学生俞国宝醉笔也，其词云：“一春长费买花钱，日日醉湖边。玉骢惯识西湖路，骄嘶过沽酒楼前。红杏香中歌舞，绿杨影里秋千。暖风十里丽人天，花压鬓云偏。画船载取春归去，余情付湖水湖烟。明日重携残酒，来寻陌上花钿。”上笑曰：“此词甚好，但末句未免儒酸。”因为改云“明日重扶残醉。”即日命释褐。武林旧事 

　　高宗本效黄庭坚书，后以伪豫遣能黄书者为间，遂改从右军。清河书画舫 

　　高宗初作黄字，天下翕然学黄；后作米字，天下翕然学米；最后作孙过庭字，故孝宗、太上皆作孙字。诚斋诗话 此太上指光宗 

　　高庙尝临兰亭，赐寿皇于建邸，后有批字云：“可依此临五百本。”盖两宫笃学如此。 

　　高宗策进士，有犯御名者，曰：“朕岂以己名妨人进取。”吹剑录 

　　高宗自能推步星命，或臣下不能仰副圣意，则曰：“吾奴仆宫陷故也。”四朝闻见录 

　　台臣有论秦桧、王继先者，上曰：“桧，国之司命，继先，朕之司命。”言者遂沮。四朝闻见录 

　　议者疏秦桧擅专之罪，德寿建思堂落成，寿皇问德寿何以曰思堂？德寿曰：“思秦桧也。”由是秦氏之议少息。贵耳集 

　　琴师黄震以琴召入，思陵悦其音，命待诏御前，日给黄金一两。后黄教子乃以他艺，人曰：“尔子不足进于琴耶？”黄喟然叹曰：“几年几世，又遇这一个官家。”四朝闻见录 

　　高宗自康邸已属意丝桐，有僧曰辉曰仙，尝召入，以是被知。上既南巡吴会，二僧亦自京师来会。上幸天竺，二僧迎驾，上感昔挥涕。翌朝召二僧入，道京师事，与南渡崎岖，上甚悲且喜。四朝闻见录 

　　沈才之以弈棋得幸高宗，为御前祗应。一日至禁与同类弈，上曰：“须子细。”才之遽应曰：“念兹在兹。”上怒曰：“技艺之徒乃敢对朕弄经语。”命内侍决竹篦二十，逐去之。西湖志余 

　　高宗时，饔人瀹馄饨不熟，下大理寺。优人扮两士人相遇各问年，一曰甲子生，一曰丙子生，优人告曰：“此二人皆合下大理。”问其故，曰：“□□夹子饼子皆生，与馄饨不熟同罪。”上大笑，为赦饔人。霏雪集 

　　高宗建行阙于凤皇山，林木蓊如，鸦以千万计，朝则相呼，鼓翼以出，啄粟于近郊诸仓，昏则整队而入，鸣噪聒天。高宗在汴，未尝闻此，命内臣领修内司诸儿聚弹射，而驱之临平赤岸间，去阙十五六里，未几如初。四朝闻见录 

　　高宗驻跸建康，有大赤鹦鹉自江北来集行在承尘上，口呼万岁。宦者以手承，鼓翼下。足系小金牌，有宣和二字，因以索架之，略不惊怪。比上膳时，行在草草无乐，鹦鹉大呼卜尚乐起方响，久之，曰：“卜娘子不敬万岁。”盖道君时掌乐宫人以方响引乐者，故犹以旧格相呼，高庙为罢膳泣下。后此鸟持至临安忽死，高宗亲为文祭之。枫窗小牍 

　　高宗好养鸽，躬自飞放，有士人题诗曰：“鹁鸽飞腾绕帝都，暮收朝放费工夫。何如养个南飞雁，沙漠能传二帝书。”高宗闻之，召见，即命补官。古杭杂记 

　　高宗经始东园，盖恐频幸湖山，重为国费。落成之日，与显圣俱幸，有一门迳通小东园，多柏，上与显圣相视而泣，连称相似。后幸园独不至此。左右疑与故宫苑有适似者，故重为感伤。四朝闻见录 

　　高宗居德寿，到灵隐冷泉亭闲坐。有一行者奉汤茗甚谨，德寿语之曰：“朕观汝意，度非行者也。”其人拜且泣曰：“臣本某郡守，得罪监司，诬劾为庶人。无以糊口，来从师舅觅粥延残喘。”德寿恻然，曰：“当为皇帝言之。”数日后再往，其人尚在，问之，则云：“未也。”明日孝宗恭请太上帝后幸聚景园。德寿不笑不言，孝宗再奏，亦不答。太后曰：“孩儿好意招老夫妇，何为怒也？”德寿曰：“朕老矣，人不听我言。”孝宗益骇，复从太后请其事，德寿乃曰：“如某人者，朕已言之而不效，使朕愧见其人。”孝宗曰：“昨承圣训，即以谕宰相，宰相谓赃污狼籍，免死已幸，万难复用。然此小事，来日决耳。今日且开怀一觞也。”德寿始笑而言。明日孝宗再谕宰相，宰相犹执前说。孝宗曰：“昨日太上盛怒，朕几无地缝可入。纵大逆谋反，也要放他。”遂尽复原官予大郡。后数日，德寿再往，其人曰：“臣已得恩命，专待陛下来。”谢恩而去。西湖志余 

　　陆凝之隐于大涤洞天之石室。光尧退处北宫，思大涤之胜，先幸大涤，道流清宫以俟，时宪圣亦从，进主观者问山间有能诗者否，观师素怜陆，乃以陆行卷进。太上读数首，太息曰：“布衣入翰林可也，归当语大哥。”宪圣曰：“既是山林隐士，必不要人知。他要官职做甚？定要出山，却是苦他。”太上以为然，一日之顷不遇三宫，亦命矣。四朝闻见录 

　　寿皇过南内，德寿问：“近日台臣有甚章疏？”寿皇曰：“台臣论知阁郑藻。”德寿曰：“说甚事，莫是说他娶嫂？”寿皇曰：“正说此事。”德寿云：“不看执柯者面！”寿皇问执柯者，德寿曰：“朕也。”寿皇惊灼而退，台臣即时去国。贵耳集 

　　德寿生日，每岁进奉有常数。一日忽减数项，德寿大怒，孝宗皇惧，召宰相虞允文语之，允文曰：“臣请见而解之。”孝宗曰：“朕立等卿回奏。”允文入到宫，上谒，德寿盛气语之曰：“朕老不死，为人所厌。”允文曰：“皇帝圣孝，本不欲如此，罪在小臣，谓陛下圣寿无疆，生民膏血有限，减生民有限之膏血，益陛下无疆之圣寿。”德寿大喜，酌以御酝一杯，因以金酒器赐之。允文回奏，孝宗亦大喜，酌酒赐金如德寿。西湖志余 

　　宋五嫂者，汴京酒家妇，善作鱼羹，至是侨寓苏堤。光尧召见之，询旧凄然，令进鱼羹，人竞市之，遂成富媪。宋五嫂，东京人，太上念其老，宣上船，赐金钱十枚，银钱百枚，绢十疋，仍令后苑供应。西湖志余 枫窗小牍云：宋五嫂，余家苍头嫂也。每过湖上，时进肆慰谈，亦他乡寒故也。 

　　孝宗过德寿宫，命宣史浩至，赐坐。上皇宣索市食，如李婆婆杂菜羹、贺四酪面脏三猪胰胡饼、戈家甜食数种。太上谓史浩曰：“此皆京师旧人。”各厚赐之。太上以黄玉紫心大葵花盏宣劝，史浩捧觞为两宫寿，君臣皆醉，小内侍密语史浩曰：“史相公少酌。”上闻之，曰：“满酌不妨，当为老先生一醉。”西湖志余 

　　高宗在德寿，每进膳，必置匙箸两副。食前多品，择其欲食者以别箸取置一器，食之必尽。饭则以别匙减而后食，吴后尝问其故，曰：“吾不欲以残食与宫人食也。”西湖志余 

　　德寿在北内，颇属意玩好。孝宗先意承志，时网罗人间以供怡颜。会将举发典市，有北贾携通犀带一，因左珰以进于内，带十三銙，銙皆正透，有一寿星扶杖立，上得之喜，不复问价，将为元日寿卮之侑。贾索十万缗，既成矣，傍有珰见之，求贾金不得，则擿之曰：“凡寿星之扶杖者，杖过于人之首，且诘曲有奇相。今杖植而短，仅至身之半，不祥物也。”亟宣视之，如所言，遂却之。此语既闻，遍国无售者。桯史 

　　上每侍光尧，必力陈恢复大计以取旨。光尧曰：“大哥俟老者百岁后，尔却议之。”自此不敢言。 

　　德寿在南内，寿皇奉之孝，极尽其意。一日醉许奉二十万缗，久而未进。德寿问吴后，后曰：“在此久矣，偶醉时奏，不知是银是钱，未敢遽进。”德寿云：“要钱用耳。”吴后代进二十万缗。孝宗感吴后之意，调娱父子之欢，倍四十万以献。贵耳集 

　　南渡后，浙中赋税全是横敛，中使作宫内名字以免税。辛幼安云：“曾见粪船，亦插德寿宫旗。”宋稗类抄 

　　高皇毓圣中原，夙赋充实。每小不怡，辄进蠲毒圆数百，以芫花大戟为主，侍医缩颈，上服之自如。有王泾者，以技进，自诡无伤。孝宗素危之。淳熙丁未，德寿逾八旬矣。一日进馄饨，觉胸次欬塞，泾犹主前药。既投而不支，遂以大渐，孝宗立诏诛之。慈福要上苦谏，减死杖瘠。初巨医王继先用是屡验，孝宗在朱邸，史文惠为讲官，属疾，高皇赐药，使内侍视之服。文惠闻之，疑是蠲毒圆，亟袖人参圆入，窃易之，仅愈。是日微文惠几殆，泾祖继先之绪，是以败云。桯史 

　　高宗宫中养鹦鹉百。高宗一日问之曰：“颇思乡否？”鹦鹉曰：“思乡。”遂使中使送归陇山。后数年，有使臣过陇山，鹦鹉问曰：“上皇安否？”使臣曰：“上皇崩矣。”鹦鹉闻之，皆悲鸣不已。使臣赋诗曰：“陇口山头草木黄，行人到此断肝肠。耳边不忍听鹦鹉，犹在枝头说上皇。”或作徽宗。宋稗类抄 

　　伯彦、潜善养安之际，外传北风甚劲，而汪、黄傲然谓无事，故上亦不甚虞。比江都宫内有所御幸，而张浚告变者遽至，矍然惊惕，遂病薰腐，故明受殂后，后宫皆绝孕。朝野遗记 

　　建炎初，太子得疾未瘳。有金香炉，宫人误触之，仆地有声，太子应时惊搐不止。上命斩宫人，少顷，太子薨，年三岁。朝野杂记 

　　吴后附妃 

　　高宗皇后吴氏，父吴近，常梦至一亭，曰迎康，旁植芍药一枝，独放一花，花下白羊一只。后以乙未高宗为康王时选入宫。玉芝堂谈荟 

　　宪圣初不以色进，思陵念其勤劳之久，每欲正六宫之位，以太后远在沙漠，不敢举行。上尝语宪圣曰：“极知汝相同劳苦，反与后进齿，朕甚有愧。俟姐姐归，原注谓太后尔其选矣。”宪圣再拜对曰：“大姐姐远在北方，臣妾缺于定省。每遇天日晴美，侍上宴集，才一思之，肚里泪下。臣妾曾梦不到此。”上为泣下数行，愈以为贤。暨太后既旋銮驭，以向尝与宪圣均为徽宗左右，徽宗以宪圣赐高宗，太后恐其记微时事，故无援立意。上侍太后拜而请曰：“德妃吴氏，服劳滋久，外庭之议，以为宜正中宫，合取姐姐旨。”太后阳语上曰：“这事在尔。”而阴实不欲。上遵批付外庭，曰：“朕奉太后命，德妃吴氏可立为后。”遂开拥佑三朝之功矣。四朝闻见录 

　　宪圣尝从上航海，倏敌骑数十掩至，欲拏御舟，后徐发一矢，其一应弦倒，余悉引去。高宗重于视师之役，后苦请必往，曰：“若臣妾裹尺五皂纱，必须一往。”四朝闻见录 

　　宪圣在慈福宫寝疾，侍医进药，辄却之。请其故，喟然曰：“吾寿八秩，而以医累人耶？”意惩王泾之得罪也。桯史 

　　宪圣在南内，爱神怪幻诞之书。郭象暌车志始出，洪景卢夷坚志继之。贵耳集 

　　高宗得刘锜奏，逆亮将渡江，以为忧。刘贵妃侍曰：“刘锜妄传，教官家烦恼。”上正色责妃曰：“尔妇人女子，如何晓得，必有教尔欺我者。”斥妃去，不复召。四朝闻见录 

　　刘夫人，建炎间尝主内翰文字及写宸翰，高宗甚眷之。金主亮尝有图宋之意，曰：“向者梁琉尝为朕言：‘宋有刘贵妃，天下绝色也。’今一举而两得之，所谓因行掉臂也。”清河书画舫 

　　海陵南征，命县君高师姑儿贮衾褥之新者，俟得刘贵妃用之。大金国志 

　　刘娘子有奉华堂大小二印，又有闭关颂酒之印。志雅堂杂抄 以上刘娘子事，不知是否一人。 

　　思陵朝有菊夫人者，善歌舞，为仙韶院之冠，宫内号为菊部头，然颇以不获际幸为恨。既而称疾告归，宦者陈源以厚礼聘归，蓄于西湖之适安园。一日德寿按梁州曲舞，屡不称旨，提举官关礼知上意，奏曰：“非菊部头不可。”遂令宣唤，于是再入九禁，陈感怅成疾。有某士者颇知其事，演而为曲名菊花新以献之，陈大喜，酬甚厚。陈每闻歌，泪下若不胜情，未几物故。齐东野语 

　　光尧幸径山，为龙君炷香，有五色蜥蜴出于塑像下，从光尧左肩下遂登右肩，旋圣体数四。又拱而朝光尧，注视久之，蜥蜴复循宪圣圣体之半。时贵妃张氏亦缀宪圣，觊蜥蜴旋绕，僧至讽经嗾之。宪圣亦祝曰：“菩萨如何不登贵妃身？”蜥蜴终不肯，竟入塑像下，贵妃惭沮。四朝闻见录 

　　耿听声者，能嗅物知吉凶贵贱。德寿取宫人扇百柄，杂以上及中宫所御扇，令小黄门持扣之，耿嗅至后扇曰：“此圣人也，然有阴气。”至上扇，乃呼万岁。上奇之，呼入北宫，又取妃嫔珠冠十数示之，至一冠奏曰：“此有尸气。”时张贵妃已薨，此其故物也。齐东野语 

　　孝宗 

　　孝宗母张氏，梦崔府君拥一羊，丁未生孝宗于秀州，小名羊。高宗选养宫内，赐名瑗，适与崔府君同名。埤雅广要 

　　绍兴壬子，诏知大宗正事安定郡王令畴，访求宗室七岁以下者十人，入宫备选。十人择二人焉，一肥一癯，乃留肥而遗癯，赐银三百两以谢之。未及出，思陵忽云更子细观，乃令二人叉手并立，忽一猫走前，肥者以足蹴之，上曰：“此猫偶过，何为遽踢之？轻易如此，安能任重。”遂留癯而遣肥，癯者乃阜陵也，肥者名伯浩，后终于温州都监。合璧事类 

　　孝宗与恩平郡王璩同养宫内，孝宗英睿，秦桧惮之，宪圣亦主璩。高宗圣意虽有所向，亦未坚决。尝各赐宫女十人。史浩时为普安府教授，即为王言：“上以试王，当谨奉之。”王亦以为然。阅数日，果皆召入，恩平十人皆犯之，普安者皆完璧也，已而尽皆赐焉，上意遂定。齐东野语 

　　孝宗及皇太子朝德寿，置酒赋诗，从臣皆和，周益公“一丁扶火德，三合巩皇基”，高宗生丁亥，孝宗生丁未，光宗生丁卯，阴阳家以亥卯未为三合。其后杨诚斋为光宗宫僚时，宁宗已在平阳邸，其贺寿诗云：“天意分明昌火德，降辰三世总丁年。”盖祖益公语也。齐东野语 

　　孝宗初政，袁孚为右正言。一日论北内有私酤，光尧闻之震怒，上御批放罢。时史文惠为参预，奏曰：“北内给事，无非阉人，是恶知大体。若非几个村措大在言路，时以正论折其萌芽，此曹何所不至。”上悚然而悟，天颜少和，既归自北宫，召文惠谕之曰：“昨日方燕，太上赐酒一壶，亲书德寿私酒于上，使朕局蹐无所。”文惠曰：“此陛下之孝也，虽然，终不可暴其事。”居数日，孚请祠。桯史 

　　孝宗居高宗丧，百日后尚进素膳，毁瘠特甚。吴夫人者，潜邸旧人也，密谕尚食内侍，潜以鸡汁等杂素馔以进。上食之觉，内侍恐甚，以实告，上大怒。皇太后闻之，过宫力解，乃出吴夫人于外。齐东野语 

　　高宗、孝宗在御，每三年大比下诏，先一日，奉诏露天默祷曰：“朝廷用人，别无他路，愿天生几个好人，来辅助国家。”及临轩唱名，亦三日前精祷于天。贵耳集 

　　孝宗初年，恢复之志甚锐，以德寿主安静，不忍违。厥后蓄积稍羡，又欲用兵，祭酒芮国器奏曰：“陛下只是被数文腥钱作使，何不试打算得几番犒赏？”后打算得十三番犒赏，于是用兵之意遂寝。鹤林玉露 

　　孝宗座右有牙签二十，绿白各半。酒至，出白签，则斟止半杯；出绿签，则满泛。一席间用绿签，不过二三而已。姚氏残语 

　　寿皇在宫内，常携一漆拄杖。尝游后苑，偶忘携，特命小黄门取之，二人竭力曳以来，盖精铁也。上方有意天下，故习劳如此。鹤林玉露 

　　孝宗击球偶伤一目，金人遣使来庆寿，以千手千眼白玉观音为寿，盖寓相谑之意。孝宗命迎入径山，邀使者同往，及寺门，住持说偈云：“一手动时千手动，一眼观时千眼观，幸得太平无一事，何须做得许多般。”使者闻之大惭。坚瓠集 

　　孝宗躬御鞍马以习劳。一日，上亲按鞍，折旋稍久，马不胜勚，逸入庑间。檐甚低，触于楣，侠陛惊呼失色，亟奔凑马，已驰而过。上手拥楣垂立，扶而下，神采不动，殿下皆称万岁。桯史 

　　寿皇使御前画工曾海野写喜容，带牡丹一枝，徐本中作赞云：“一枝国艳，两鬓东风。”寿皇大悦。贵耳集 

　　何自然上书，请朝廷并库，寿皇从之。御前有燕，杂剧伶人妆一卖故衣者，持裤一腰，只有一只裤口。买者得之，问：“如何着？”卖者云：“两脚并做一裤口。”买者云：“裤却并了，只怕行不得。”寿皇即寝此议。贵耳集 

　　寿皇赐宰执宴御前，杂剧妆秀才三人，首问第一秀才仙乡何处，曰：“上党人。”问次，曰：“泽州人。”问三，曰：“湖州人。”又问上党秀才汝乡出甚生药？曰：“出人参。”次问泽州，曰：“出甘草。”又问湖州，曰：“出黄檗。”曰：“如何湖州出黄檗？最是黄檗苦人。”当时皇伯在湖州，故有此谚。寿皇即日召入，赐第奉朝请。贵耳集 

　　寿皇临御，有一川官得郡，有宦者奏知：“来日有川知州上殿，官家莫要笑。”寿皇问：“如何不要笑？”曰：“外面有语云，裹上幞头西字脸，恐官家见了要笑，只得先奏。”所谓川知州者，面大而横阔，故有此语。来日上殿，寿皇见之，忆得先语，便笑云：“卿所奏不必宣读，容朕宫中自看。”愈笑不已。其人出外云：“早来天颜甚悦，以奏劄称旨。”殊不知西字脸先入之言，所以动寿皇之笑也。贵耳集 

　　乾道初，灵隐寺后生一蕈，圆径二尺，红润可爱。寺主惊喜，以为珍品，不敢食，献之杨郡王。王亦奇之，曰：“是当为玉食。”奏进于孝宗，诏以美味宜供佛，复赐灵隐，盛之以盘，经日颇有汁液沾濡。两犬舐之，一时狂死。寺僧大惊。西湖志余 

　　孝宗尝患痢，德寿忧之，过宫偶见小药局，遣内使询之曰：“汝能治痢否？”对曰：“专科。”遂宣至。语以食湖蟹多，故至斯疾。医曰：“此冷痢也，其法用新采藕节，细研，以热酒调服。”如其法而愈。德寿大喜，就以金杵臼赐之，乃命以官。至今呼金杵臼严防御家。船窗夜话 

　　孝宗尤精内景，时召山林修养者入内，置之高士寮，人因称之曰某高士。易如刚最后洒埽高士堂，亦称高士。陆三山因斋宿扣其庐，有苍童对弈，闻松风间有琴丝棋弈声，陆心羡何异神仙，扣童欲见高士，童答以高士往某御药处，陆因叹曰：“高士亦见御药耶？”笑而出。四朝闻见录 

　　孝宗晚慕达摩学，尝召问净慈僧光云：“佛入山修道六年，所作何事？”光对曰：“臣将谓陛下忘却。”颇称旨。四朝闻见录 

　　淳熙己酉，孝宗退居重华宫，有净室，终日宴坐其间，几上惟书籍及笔墨楮研而已。近侍尝奏高宗皇帝留下图书宝器图画，陛下盍时取观，寿皇曰：“先帝中兴，功德盛大，故宜享此。朕岂敢自比先帝？”皆锁闭不开。西湖志余 

　　宋佛照禅师奏对孝宗皇帝云：“欲得径捷，须离却语言文字，真实参究。所以古德道：念得楞严圆觉经，犹如涧水响冷冷。有人问著西来意，恰似蚊虫□盲咬铁钉。”上曰：“直是难入。”师云：“正好著力。”宗门统要续集 

　　灵隐瞎堂远禅师，孝宗皇帝问云：“前日睡梦中，忽闻钟声，遂觉，未知梦与觉是如何？”师云：“陛下问梦中底？觉来底？若问觉来底，如今正是寐语。若问梦中底，梦觉无殊，教谁分别，梦即是幻，知幻即离，离幻即觉，觉心不动。所以道若能转物，即同如来。”帝曰：“觉幻皆非，且钟声向甚处起？”师云：：“从陛下闻处起。”帝大悦。宗门统要续集 

　　姑苏有二异人，曰何蓑衣，曰呆道僧，纵迹皆奇诡。淳熙间，名闻一时。孝宗在位，忽梦有蓑而跣，哭而来吊，问之，曰：“臣苏州人也。”居月余，成恭后上仙，庄文继即世。上矍然忆昨梦，有珰进曰：“臣微闻苏州有何姓者类其人。”上大惊，有诏谕遣不至，上尝燕居深念，以规大计，累年未有所属，且坤仪虚位，图所以膺佐馂承颜之重者，焚香殿内，默言曰：“何诚仙人，必知朕意。”遂授珰以香茗：“汝见何则致贽而已。问所以来，则曰‘陛下自祷，我不及知’。”珰承命惟谨。何忽掉首吴音曰：“有中国人，即有番人；有日即有月，不须问。”趣之去。既复呼还曰：“所问者姓，我犹忘之，但言朱家例子不可用。”使者归奏，上曰：“是能知我心者。”已而成肃正中宫，归谢氏。盖本朝故事，惟钦成本姓崔，后育任氏、朱氏，而从朱姓不复归。上意尝欲以为比而未决也。北伐之议亦少息焉。呆道僧者，似道似僧，故曰道僧。珰或荐道僧，上欲见之，何挽呼不使去，道僧竟来见。逾年归，何以杖诟逐之，至死迄不与接一谈，重华倦勤后，复使召之。绍熙甲寅春，道僧入内，曰：“今日六月好大雪。”侍珰咸笑，顾曰：“尔满身皆雪，而笑我狂耶？”至季夏，而至尊厌代矣。二人勇于啖肉，食至十余斤，独不饮酒。道僧先卒，何庆元间犹在。桯史 

　　平江道士袁宗善，曾遇异人，得验状法，遭际三殿，赐通真先生。寿皇一日使中贵持白纸三幅，默祷在内，令通真书来，中贵先排定第一纸书不可行，第二纸书无分，第三纸书真真二字，奏呈寿皇，不可行者要请陵寝北报不从，无分者小刘娘子要册后，半年而殂，真真二字乃问受禅光宗事。后光宗有心疾，寿皇宣通真问真真二字，通真奏云：“二真字合成一字，即颠字。”贵耳集 

　　黄德润事阜陵，人或议其循默。淳熙末，上将内禅，一日退朝，留二府赐坐，从容谕及倦勤之意。诸公交赞，公独无语，上顾曰：“卿以为何如？”对曰：“皇太子圣德诚克负荷，顾李氏不足母天下，宜留圣虑。”上愕然色变。公徐奏：“陛下问臣，臣不敢自默。然臣既出此语，自今不得复觐清光。陛下异日思臣此言，欲复见臣，亦不可复得矣。”退即求去甚力。寿皇在重华宫，每抚几叹曰：“悔不用黄洽之言。”齐东野语 

　　光宗逾年不朝重华宫，寿皇居常怏怏。一日登望潮露台，闻委巷小儿争闹，呼赵官家者。寿皇曰：“朕呼之尚不至，枉自叫耳。”凄然不乐，自此不豫。朝野遗记 

　　淳熙十四年，都下谣曰：“汝亦不来我家，我亦不来汝家。”或以为两宫隔绝之兆。西湖志余 

　　孝宗既退重华宫，群臣请以圣诞为重明节，有术者曰：“重华重明，非佳名也。”其文皆二千日。至甲寅而孝宗上升，正合其数。西湖志余 

　　光宗 

　　三王得，不知何许人，亦无姓名，语带杭音，额有刺字，头蓬面垢，或数日不食。光宗始开王社，位为第三，储副之位，未知孰授。一日三王得于道邀王车，卫者拽之。王问为谁，连称，“三王得，三王得”。王悟其兆，纵使去。既即大位，命入禁内，不拜而出。四朝闻见录 

　　光宗，孝宗第三子。初庄文既薨，孝庙白德寿立光宗，宣琐之夕，德寿故召魏王燕宿禁内。次日归邸，则储册已行。魏邸复入见高庙曰：“翁翁留恺，却使三哥越次做太子。”帝漫抚之曰：“儿谓官家好做，做时烦恼去。”西湖志余 

　　光宗在鹤禁，意望内禅，终难发言，数击鲜于慈福太后。太后疑之，询近侍曰：“大哥屡排当，何故？”旁有奏曰：“意望娘娘为趣上耳。”后笑。顷之寿皇至东内，从容间语上曰：“官家也好早取乐，放下与儿曹。”上曰：“臣久欲尔，但孩儿尚小，未经历，故不能与之，不尔则自快活多时矣。”后不能强，语光宗曰：“吾尝谕乃翁，渠所见又尔。”光宗岸帻禀曰：“臣发已白，尚以为童，则罪过翁翁。”盖言高宗逊寿皇于盛年也。西湖志余 

　　光皇春秋已高，又自东宫尹天府，入侍重华，从容启上曰：“有赠臣乌髭药者，臣未敢用。”上语光皇曰：“正欲示老成于天下，何以此为？”四朝闻见录 

　　光宗既退居，每追计往时成败，时自瞋骂，或痛哭。寿仁后辄奉觞解慰之，以是为常，共閟外事，不欲动其心。初郊祀礼成，恭谢回銮，銮御乐声达于内，光宗问何事，曰：“市井为乐耳。”帝怒曰：“尔尚欺我至是耶？”挥之以肱，仆于闑，自是得疾。西湖志余 

　　李后 

　　皇甫异人，号为有道术，善风鉴。高宗因大雪召入，其所衣缯絮数袭，谓皇甫曰：“先生何怕冷耶？”对曰：“臣闻顺天者昌。”时金亮谋南寇，故皇甫以对，上大悦。后又自来见，上叩其所以来，则曰：“做媒来。臣为陛下寻得个好孙息妇。”上问为谁，则以慈懿对。后，大将之子，生于营内，有黑凤仪于营前，后小字凤娘，本此。后既为太子妃，则诉太子左右于高、孝两宫。高宗不怿，谓宪圣曰：“终是将种，吾为皇甫所误。”孝宗屡训妃：“宜法大妈妈原注谓宪圣螽斯之行，汝只管与太子争，吾甯废汝。”光宗即位，大恶近习，忽手批付内侍省，取尤黠者首级。其党亟奔诉于重华，迨有教曰：“吾儿息怒。”光皇虽奉旨，而词色加怒，意欲他日尽诛此曹。由是宦者相惧，谋所以间三宫。光皇适感心疾，重华忧之，得草泽良药为一大丸，疾可立愈。欲宣赐，恐为后所阻，俟问安即面授之。宦官因间慈懿曰：“太上只等官家过宫，便赐药。”后使觇北宫，果有药。后遂持嘉王泣而诉之，上由是坚不肯诣太上。先是上之未疾也，尝独幸聚景，两制俱扈从。言者飞章交至，谓太上每出幸外苑，必恭请光尧。上方怒言者，适太上命黄门持玉卮宣赐，会上怒未息，手颤误触卮于地。黄门归奏云：“官家才见太上传宣，即大怒，碎卮矣。”每太上游幸，上必进劝。会太上偶奉宪祖幸东园，上偶不记。太上左右阴扬数十鸡，故使人捉之不得，乃相与大呼曰：“今日捉鸡不著。”盖临安以俟人酒食为捉鸡，故以此激怒太上，太上阳若不闻，而玉色微变。自上以心疾不诣北宫，至孝宗大渐，终勿克执丧。宪圣垂没，而莫有尝药。皆后为宦官所误。四朝闻见录 

　　重华问上疾，自临大内抚视，上噤不知人，但张口呓言。寿皇忧且怒，呼李后而数之云：“宗庙社稷之重，汝不谨视上，使之至此。万一不复，当族汝家。”既又召留正责之曰：“汝为相，不强谏，何也？”正曰：“臣非不言，奈不听何？”帝曰：“尔自后须苦言之，若有不入，待朕留渠细语之。”光宗既愈，后泣曰：“尝劝哥哥少饮酒，不听，近者不豫，寿皇几欲族妾家。妾家何负何辜？”既而闻留正得圣谕，谓若更过宫，决被留不可还矣。故终畏乃父，玉辇无近于龙楼云。朝野遗记 

　　光宗将朝上皇，百官班立以候，上已出至御屏，李后挽上回曰：“天寒，官家且进一杯酒。”百僚侍卫皆失色。陈傅良为舍人，遂趋进引裾，请毋再入。随上至御屏后，李后叱之曰：“这里甚去处，秀才们要斫了驴头。”傅良遂大恸于殿下，李后遣人问之，曰：“此是何礼？”傅良曰：“子谏父不听，则号泣随之。”后益怒，遂传旨还宫。齐东野语 

　　慈孝李后，安阳人，父道本，戚方诸将，故群盗也。后天姿悍妒，既正椒房，颇自恣。始成肃谢后，事高宗及宪圣甚谨，至后颇偃蹇。或乘肩舆直至内殿，成肃以为言，后恚曰：“我是官家结发夫妻。”盖谓成肃自嫔御册立也。语闻成肃及寿皇，皆大怒，有意废之。史太师已老，密与谋，以为不可，遂已。其后益无忌惮。后以庆元庚申上仙，权殡赤山。甫毕，雷震山崩。齐东野语 按李后谥慈懿，此云慈孝，俟考。 

　　光庙郊宿青城，李后复至玉津行园，亦犯玉女宓妃之戒。朝野遗记 

　　金凤花如凤咮，都人谓凤儿花。慈懿名凤娘，避旧称曰“好女儿花。”四朝闻见录 

　　寿仁后惑日者言己有厄，于大内静处，筑精室独居，道装事佛，病革，遂终于此。袆翟不得周身长御，欲迁之椒殿。会有怨后者，持钥不启，曰：“承谁命舁此？”则相与舁归。凰仪及半途，讹传曰风皇至，则皆委之而走。时光宗恍惚，禁内以风皇目之。及久知讹传，方再有至者，则为廊日所暴，体色黝然矣。措之大寝，宫人无计，致鲍鱼于地，以莲香数十饼乱其芬。洎事闻于外，梓人进椑，几有小白之泚。后葬邢后之侧，不久雷震毁攒宫，人共快之。西湖志余 

　　宁宗 

　　宪圣将立嘉王，吴琚奏曰：“观今日事体，莫如早决大策。”宪圣曰：“是吾心也。”翌日召嘉王暨吴兴入，宪圣大恸不能声，先谕吴兴曰：“外议皆谓立尔，我思量万事当从长。嘉王长也，且教他做，他做了，你却做，自有祖宗例。”吴兴色变，拜而去。嘉王连称：“告大妈妈，臣做不得，做不得。”宪圣命取黄袍来，我自与他著。王掣韩侂胄肘，环绕殿柱。宪圣叱王立侍，因责王：“我见你公公，又见你大爹爹，见你爷，今却又见你。”言讫泣数行下，侂胄从旁力劝。王知宪圣意坚，遂衣黄袍拜，口内犹称做不得。侂胄即掖王出宫，即皇帝位。四朝闻见录 

　　先是皇太子即位于内，则市人排旧邸以入，争取所有，谓之埽阁，故必先为之备。时吴兴为备，独嘉王已治任判福州，绝不为备，市人得席卷以去。四朝闻见录 

　　上尝学于永嘉陈傅良，导以毋作聪明乱旧章，故终身不妄更作。龙颜隆准，相者谓之老龙形。西湖志余 

　　宁宗不慧而讷于言，每北使入见，阴以宦官代答。癸辛杂识 

　　宁宗上元夜，尝荧烛清坐，小黄门奏曰：“官家何不开宴？”上愀然曰：“尔何知！外间百姓无饭吃，朕饮酒何安？”钱塘遗事 

　　宁皇用小黄门背二小屏前导，随所至即面之，屏书曰：“少吃酒，怕吐，少食生冷，怕痛。”所幸后苑有劝上饮及生冷者，指二屏示之。四朝闻见录 

　　杨后 

　　慈明杨太后养母张夫人善声，随夫出蜀，至仪真长芦寺前僦居。主僧善相，适出见之，知其女当贵，因以二千楮假之，遂如杭。或导之入慈福宫为乐部头，后方十岁，以为杂剧孩儿，宪圣尤爱之，举动无不当后意。有嫉之者，适太皇入浴，侪辈俾服后衣冠为戏，因谮之后，后笑曰：“汝辈休惊，他将来会到我地位。”其后茂陵每至后所，必目之。后知其意，一日内宴，因以为赐，且曰：“看我面，好好看他。”既贵，耻其家微，阴有所遗，而绝不与通，密遣内珰求同宗，遂得杨次山，宣召入见，次山言与泪俱，且指他事为验，或谓皆后所授也，以为侄，即补官，驯至节钺。齐东野语 

　　杨皇后，或云会稽人。其母张氏，旧隶德寿宫乐部，以久次出适于外，随夫至仪真，僦长芦寺，寺僧善相，谓张氏宜有贵女，劝之仍还行都。一日奏乐，孝宗以为不谐，中贵人奏老旧者得旨嫁出，今皆新习，乞使已出者通籍入内廷，新故参教，上可之。自是张氏复还乐部，时后在妊数月矣，及期乞归外馆，宪圣曰：“第令产仙韶院何害。”遂诞后东期禁内。三日洗儿，宪圣临视，戏祝曰：“长大福禄及吾。”自是养于宫内。既久，新乐纯熟，所生母与俦侣俱还民间，后在杨才人位下为杂剧孩儿，及长以琵琶隶慈福宫，举动无不当太后意。有嫉之者，适太后入浴，俾服后衣冠为戏，因而谮之，太后笑曰：“汝辈休惊诧，他日自会服此。”宁宗以嘉王践阼，于东朝为重华承嫡主丧，一日朝长信，偶酒溢盥手，后捧匜以前，帝悦而洒之，自是得幸，常至上所。久而宪圣知之，几欲鞭扑，大珰王去为为力救之，曰：“娘娘以天下畀孙，一妇人何足惜。”长信意稍解，谓王：“且使杨氏寄汝家。”及皇陵事毕，杨后复还长信，韩后既薨，宦官王德谦奏：“今大内如杨美人者亦不乏，臣所私见，皇后近上升，后宫杂进无序，苟得一人自陛下处赐与官家，则众人帖伏，甚于保爱圣躬，为宗社大计。”宪圣稍悟。中贵人儳和以进曰：“娘娘尚未见玄孙，杨氏相命宜子。”遂以赐宁宗。西湖志余 

　　慈明太后母张夫人，以乐部被宪圣幸后，以病死葬西湖小麦岭下，地名放马场。宪圣常因乐部不协，顾左右曰：“我记得张家，今安在？”左右曰：“已死矣。有女颇聪慧。”宪圣令宣入，时年十二，常在宪圣宫为杂剧孩儿。既长，宁皇侍宴，目后，宪圣知其意，遂赐之曰：“做好看待，他日有福。”原注：宪圣精于五行。由是遂正六宫之位。慈明所以报宪圣者，无不至，合子内揭帖图则吴氏宗枝也，居则指姓名问左右曰：“这个有差遣也未？”葬张夫人处，盖天造地设，若龙昂首。四朝闻见录 

　　甯宗恭淑皇后崩，中宫未有所属。杨贵妃与曹美人俱有宠，韩侂胄见妃任权术，忌之，而曹性柔顺，劝帝立曹。妃性机警，各设席以邀羊车，欲决此举。二阁皆同日，杨固逊曹使朝，而己候于夜，曹不悟。逮旰，酒甫一再行，曹未及有请，则杨已奏肃帝辇矣。上遂起至杨所，则得从容且留寝，故能舐笔展纸以请奎章。上醉，即书贵妃杨氏可立为皇后，付外施，而长秋复进笔，乞又书其一，付其兄次山，逮晓双出之。中贵所受者未至省，而次山已持御笔自白庙堂矣。盖后虑韩匿上批事，故两行之，使不可遏耳。朝野遗记 

　　宁皇闻韩侂胄出玉津园，亟用笺批殿司前往追回太师，慈明持笺泣，且对上曰：“他要废我与儿子，又杀两国百万生灵，若欲追回他，我请先死。””宁皇收泪而止。四朝闻见录 

　　王妙坚者，兴国军九宫山道妪也，居尝以符水咒枣等术，行乞村落。既而至杭，一日至西陵桥茶肆，适其邻有陈生，隶御酒库，其妻见之，因扣以妇人头＜月直＞音腻。不可梳者，还可禳解否，妪曰：“此特细事。”命市麻油半斤，烧竹沥投之，且为持咒，俾之沐发。盖是时恭圣杨后诛韩，心有所疑，而发＜月直＞不解，意有物凭之，遍求禳解之术。陈妻以油进用之，良验，遂召妙坚入宫，赐予甚厚，日被亲信，赐名明真。齐东野语 

　　天宝间，杨妃宠盛，安史乱作，遂有杨安史之谣。嘉定间，杨太后、史丞相、安枢密亦有杨安史之谣。贵耳集 

　　穆陵初年，尝于上元日清燕排当，恭请恭圣太后。既而烧烟火于庭，有所谓地老鼠者，径至大母圣座下，大母惊惶，为之拂衣竟起，意颇疑怒，为之罢宴。穆陵恐，甚不自安，遂将排当巨珰陈询，监系听命。黎明，穆陵在东朝谢罪，且言内臣排当不谨，取旨行遣。恭圣笑曰：“终不成他特地来惊我，想是误耳。可以赦罪。”齐东野语 

　　杨妹子，杨后之妹，书法类宁宗，御府画多命题咏，其题马远松阴鸣琴图词云：“闲时一弄七弦琴，此曲少知音。多因淡然无味，不比郑声淫。松院静，竹楼深，夜沉沉。清风拂轸，明月当轩，谁会幽心。”书史会要云：“语含情思。”人或讥之。韵石斋笔谈 

　　婕妤曹氏姊妹，通籍禁内，皆为女冠，赐号虚无自然先生，左右卫都道箓者皆厚于侂胄，或谓亦与之昵。朝野遗记 

　　理宗 

　　穆陵诞圣前一夕，全夫人欲归东浦母家，荣文恭王待次闽县尉，遣仆平某赎黑神散与之同往。时天尚未晓，见甲士盈门，亟入报尉出观之，了无所睹。方舣舟欲登，忽有大黑蛇有角，压船舷而卧，疑其有异，遂不复往。未几诞男，即理宗也，小字乌孙，以蛇之异也。其初被选也，史卫王当国，选到十人，皆伺王府土地祠，久之皆馁，遂就市肆呼面。及门而柈覆，众方馁甚，交责之，穆陵凝然不变色，反以言慰藉之，史相闻之大异。既而行入书院，令试写字，即大书朕闻上古，卫王栗而起曰：“天命也。”于是立储之议定。癸辛杂识 

　　理宗微时，鞠于母党全氏。一日秋暑，偕弟与芮浴于河。鄞人余天锡自杭还浙东，舟抵河浒，忽雷雨，帝与与芮趋避舷侧，天锡卧舟内，梦见龙负舟，惊起视之，则两儿也。问之，为全保正家子。乃登岸诣全氏，主人具鸡黍，命二子出侍，因谓天锡曰：“此吾外甥赵与莒、与芮也。日者尝言二子后当贵。”初，天锡为史弥远门客，弥远有更立意，属访浙东宗子之贤厚者，天锡适感此异，还白弥远。召二子至临安，立帝为沂王，后卒代济王。西湖志余 

　　理宗姿貌庞厚，号为乌太保。宋季三朝政要 

　　癸丑元夕，上呼妓入禁内。有唐安伦者，歌色绝伦，帝爱幸之。侍郎牟子才奏曰：“此皆董宋臣辈引诱，坏陛下三十年清修之操。”上令丁大全谕旨曰：“纳忠不妨，但勿散副本。”子才又作高力士脱靴图，与宋臣善者拓本以遗之，宋臣大怒，曰：“口说尚可。乃画此死模样乎！”持入泣谓上曰：“牟某在当涂骂官家。”上视其图，笑曰：“乃骂汝非骂我也。”宋臣曰：“彼谓陛下为明皇，阎妃为太真，臣为力士，而以太白自居。”自此上不悦。西湖志余 

　　理宗在宫，日困于酒。上芙蓉阁，见淮上有黑祲十余年不散，南过江，凄然下泪。南宋杂事诗注 

　　理宗祀明堂，徐清叟为执绥官，玉音问曰：“猫儿捕鼠如何？”答云：“爱之欲其生，恶之欲其死。”理宗本命属鼠，一时不觉触突，上亦不之咎。三朝野史 

　　理宗梦二番僧曰：“二十年后，当还我此殿。”以告宰相马廷鸾，马美词以对，命立碑志之，梦僧取殿者后为五寺之基，杨琏真伽主其地，至元十四年为寺，恰二十年。坚瓠集 

　　理宗朝，待诏马远画三教图，黄面释子趺跏上座，犹龙翁俨立于旁，吾夫子乃作礼于前，盖内珰作此以侮圣人也。一日传旨，俾古心江子远作赞，亦故以此戏之，公即赞曰：“释氏趺坐，老耼傍睨，惟吾夫子，绝倒在地。”遂大称旨。□□□ 

　　理宗谥，朝堂议曰礼。或谓与亡金伪谥同，遂易之曰理。不知理字拆文取义，乃四十一年王者之象，可谓请谥于天矣。理宗生母全夫人，谥慈宪，不知伪齐刘豫母亦谥慈宪，当时不考何耶？齐东野语 

　　谢后附妃 

　　理宗谢后讳道清，深甫孙也。母毛氏，怀之，嫡母使毛氏濯足。毛氏曰：“夜者梦五色霞罩体。”嫡大怒，以足踏其项，曰：“产皇后耶？”西湖志余 

　　寿和谢太后，方选进时，史卫王夜梦谢鲁王深甫衣金紫求见，致祷再三，以孙女为托。及明则谢后至。是岁天台郡元夕有鹊巢于灯山，识者以为后妃之祥。齐东野语 

　　元将伯颜遣人入临安，驻兵钱唐江沙上，太皇太后祝曰：“海若有灵，使波涛大作，一洗而空之。”潮竟三日不至。辍耕录 

　　宋孟鲠折花怨诗：“匆匆杯酒又天涯，晴日墙东叫卖花，可惜同生不同死，漫随春色去谁家。”盖讥谢太后年已七十，不能死难，被掳北去也。坚瓠集 

　　杭医张防御向为谢太后殿医。革命后，犹出入杨驸马家，言语好异，人目为张风子。然其人尚义，影堂之上作小合，奉理宗及太后神御牌位，奉之终身。癸辛杂识 

　　谢公绪，太后侄也。三宫北行，公投安溪死。明太祖吕梁之捷，神显灵，遂封金龙四大王，立庙黄河之上。南宋杂事诗注 

　　姚勉述敕祭阎妃文曰：“五云缥缈，谁叩玉扃？”上曰：“朕虽不德，未如明皇之甚也。”随隐漫录 

　　淳祐庚戌为阎妃建功德寺于九里松，名曰集庆。土木之功，过于诸寺。寺成，建大鼓于法堂，忽有人大书二句于鼓上曰：“净慈灵隐三天竺，不及阎妃两片皮。”由此禁人不得复入。古杭杂记 

　　女冠吴知古用事，人皆侧目。内宴日，参军四筵张乐，胥吏辈请签文书，参军怒曰：“我方听觱栗，可少缓。”请至再三，其答如前。胥击其首曰：“甚事不被觱栗坏了。”盖俗呼黄冠为觱栗也。齐东野语 

　　理宗朝宫妃束足纤直，名快上马。说略 

　　度宗 

　　绍陵之在孕也，以母贱，遂服堕胎药。既而生子，手足皆软。至七岁始能言，母黄氏乃李夫人之从嫁，名定喜，后封隆国育圣夫人。癸辛杂识 

　　隆国黄夫人，自处极谦抑，虽贵盛，每遇邸第亲戚至，不敢坐，常自称奶子，人以此多之。□□□ 

　　庆元府阿育王寺，有舍利塔颓圮，非得万缗不能修。有一行童，发愿募缘修造，曰：“今惟八大王邸最有力。”持疏劝缘，大王祗题一千缗，行童归，乃断臂流血而死。度宗生于八大王府，日夜啼哭不止，一乳母抱之行廊庑间，入小阁见黏一塔影，忽然而笑，去而复顾，揭塔影置其手，遂不啼。乳母以告大王，忽悟所题疏。下本寺访之，行童死日正度宗生日，大王遂捐赀成此塔。西湖志余 

　　魏峻娶赵氏，乃穆陵亲姊，得男小字关孙，实慈宪全夫人之外孙也。穆陵欲官之，召入宫时，度宗亦与之同入宫，遂倡为魏太子之说。外庭传闻，遂有魏紫姚黄之语，其实不然也。癸辛杂识 

　　度宗既立，耽于酒色。故事，嫔妾进御，晨诣合门谢恩，主者书其月日。及帝之初，一日谢恩者三十余人。南宋杂事诗注 

　　应山在淮阃日，吕少保荐一术士，叩以樊襄之事，大书十字云：“山下有朋来，土鼠辞天道。”至甲戌度宗升遐，解者谓度宗庚子生，纳音属土，所谓土鼠者耶。癸辛杂识 

　　癸酉岁，庆元秋试，龚孟金□癸为考官，龚道出慈溪，忽梦有人以杯酒饮之，且作四字于掌。晓起便觉目视目□荒目□荒，及入院发策，第一道误以一祖十三宗为十四宗，于是士子大鬨。刘制使良贵亲至抚谕，遂权以策题第二道为第一道，久之始定，于是好事者作联云：“龚运干出题疎脱，以十三宗为十四宗；刘制使下院调停，用第二道为第一道。”明年度宗宾天，于是十四宗之言遂验。齐东野语 

　　度宗大渐，建醮，唐道箓伏坛出神，上至层霄，忽被罡风吹击。复努力作法，得至天门，又被监门神挥下。乃默叩祖师张真君，真君曰：“闻上帝敕命，不许受宋国表章。但其词意虔切，不可遏抑。”乃命引唐至玉帝前，适逢议下界公事，见真官引一神人衣装如天帝，但簪下辫发，后有数十人各荷青册，传帝旨云：“宋国人民疆土，尽付于汝。”神人跪领而退，傍有人谓唐曰：“宋国大数尽矣，汝章不达，有由也。”续夷坚志 

　　全后 

　　全皇后，理宗母全夫人之侄孙女也。召入宫问曰：“尔父昭孙，昔在宝祐间，没于王事，可念？”对曰：“妾父可念，淮湖之民尤可念。”帝深异之，立为皇太子妃，生少帝。宋亡，从少帝入元，后为尼正智寺。北去时，手写其像以遗族人，广额凤目，双眉侵鬓，其衣则缟素道服也。西湖志余 

　　会宁郡夫人王秋儿、顺安俞修容、新兴胡美人、永阳朱梅儿、资阳朱春儿、高安朱夏儿、南平朱端儿、东阳周冬儿、顺政石润儿、高平周赛儿、通化闻润儿、浔阳陈宜儿、胡安化、沈咸宁、黄新平，皆上所幸也。初东宫以春夏秋冬四夫人直书合，王能属文为尤亲，虽鹤骨癯貌，自上即位，批答皆出其手。然则王非以色事主，度皇亦悦德者也。随隐漫录 

　　至元十三年丙子春正月，丞相伯颜统兵入杭，宋谢、全两后以下皆赴北。有王婉仪者，题满江红词于壁上云：“太液芙蓉，浑不似旧时颜色。曾记得春风雨露，玉楼金阙。名播兰簪妃后里，晕潮莲脸君王侧。忽一朝鼙鼓揭天来，繁华歇。龙虎散，风云灭，千古恨，凭谁说？对关河百二，泪沾襟血。驿馆夜惊尘土梦，宫车晓碾关山月。愿嫦娥相顾肯从容，随圆缺。”婉仪之词，传播中原，文天祥读之至末句，叹曰：“惜也，夫人于此少商量矣。”为之代作一篇云：“试问琵琶，胡沙外怎生风色。最苦是姚黄一朵，移根仙阙。王母欢阑琼宴罢，仙人泪满金盘侧。听行宫夜半雨淋铃，声声歇。彩云散，香尘灭，铜驼恨，那堪说。想男儿慷慨，嚼穿龈血。回首昭阳离落日，伤心铜雀迎新月。算妾身不愿是天家，金瓯缺。”又和云：“燕子楼中，又捱过几番秋色。相思处青年如梦，乘鸾仙阙。肌玉暗消衣带缓，泪珠斜透花钿侧。最无端蕉影上窗纱，青灯歇。曲池合，高台灭，人间事，何堪说。向南阳阡上，满襟清血。世态便如翻覆雨，妾身元是分明月。笑乐昌一段好风流，菱花缺。”婉仪名清蕙，字冲华，后为女道士。五月二日抵上都，朝见世皇。十二日夜，故宋宫人、安定夫人陈氏、安康夫人朱氏、与二小姬沐浴整衣，焚香自缢死。朱夫人遗四言一篇于衣中云：“既不辱国，幸免辱身。世食宋禄，羞为北臣。妾辈之死，守于一贞。忠臣孝子，期以自新。丙子五月吉日泣血书。”明日奏闻元主，命断其首，悬全后寓所。东园友闻 

　　李嘉谟至元都，夜对月歌曰：“万里倦行役，秋来瘦几分，因看河北月，忽忆海东云。”夜闻邻妇倚楼而泣，明日往访之，此妇泣曰：“若非昨夜悲歌人乎？此亡宋昭仪王清惠赠汪水云诗，我亦宫人金德淑也。昭仪昔同供奉，极相亲爱，今各流落异乡，彼且为泉下人矣”金姬别传 

　　少帝 

　　宋幼主北迁，降封瀛国公。一夕世祖梦金龙舒爪绕殿柱，明日瀛国来朝，立所梦柱下。世祖感其事，欲除之。瀛国知之，大惧，乞从释，号合尊大师，往西天受佛法，获免。符台外集 

　　瀛国为僧白塔寺，已而奉诏居甘州山寺。有赵王者，因嬉游至此，怜国公年老且孤，留一回回女子与之。延祐七年生一子，明宗适自北来，早行，其寺上有龙文五采气，即物色得之，乃瀛国所居室也。因问：“子所居，得毋有重宝乎？”曰：“无有。今早五更舍下生一子。”明宗大喜，因求为子，长名妥欢帖睦尔，即顺帝也。明人俞应则有诗纪其事云：“皇宋第十六飞龙，元朝降封瀛国公。元君诏公尚公主，时蒙赐宴明光宫。酒酣舒指爬金柱，化为龙爪惊天容。元君含笑语群臣，凤雏宁与凡禽同。侍臣献谋将见除，公主夜泣沾酥胸。瀛公晨驰见帝师，天雄门下参禅宗。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行宫养为嗣，皇考尔时年甫童。文宗降诏居南海，五年仍归居九重。壬癸枯乾丙丁发，西江月下生涯终。至今儿孙主沙碛，吁嗟赵氏何其隆。惟昔祖宗受周禅，仁义绰有三王风。虽因浪子失中国，世为君长传无穷。”此事全谢山鲒埼亭集，考之最详。兹节录之。又陵寝备考云：“西江月者，陶九成所记刘秉忠之词，顺帝殂于应昌之谶也。应昌有西江。 

　　袁忠彻，明永乐间尝侍太宗观历代帝王像，至宋太祖以下，笑曰：“虽都是胡羊鼻，其气象清癯，若太医然。”至元列帝，曰：“都吃绵羊肉者。”及顺帝，曰：“惟此何类太医耶？”忠彻不能对，退问同里黄润玉得之，因叹不得以此为对。符台集 

　　少帝学佛法于吐蕃，号木波讲师。陵寝备考 

　　少帝在燕京，凄凉无赖。时汪水云以黄冠放还，少帝作诗送之云：“寄语林和靖，梅花几度开，黄金台下客，应是不归来。”宋稗类钞 

　　余记 

　　宋太祖以庚申即位，闻陈希夷只怕五更头之言，命宫内于四更末，即转六更。太祖意恐有不轨之徒，窃发于五更之时，故终宋之世无五更，而不知更之为庚也。至理宗景定元年，为五庚，而元世祖以是年即位。希夷所谓怕听五更头也。亦作寒在五更头。越十七年而宋亡，至元仁宗延祐七年，又得庚申，则六更也。而庚申君适以是年生，非所谓莫之为而为者乎。新义录 

　　杨髡发陵之事，人皆知之，而莫能详。余偶录得当时其徒互告状一纸，庶可知其首尾云：至元二十二年八月内，有绍兴路会稽县泰宁寺僧宗允、宗恺，盗斫陵木，与守陵人争诉，遂称亡宋陵墓，有金玉异宝，说诱杨总统，诈称杨侍郎、汪安抚侵占寺地为名，带河西僧人，部领人匠丁夫前来将宁宗、杨后、理宗、度宗四陵，尽行发掘。割破棺椁，尽取宝货，不计其数。又断理宗头，沥取水银、含珠，用船装载宝货，回至迎恩门。有台省所委官拦阻不住，亦有台察陈言，不见施行。宗允、宗恺并杨总统等发掘得志，又于当年十一月十一日将孟后、徽宗、郑后、高宗、吴后、孝宗、谢后、光宗等陵尽发掘却宝货，毁弃骸骨。其下本路文书，只言争取地界，并不曾言开发坟墓，因此江南掘坟大起，而天下无不发之墓矣。宗恺与总统分赃不平，已受杖死。宗允见为寺主，多蓄宝货，豪霸一方。癸辛杂识 

　　乙酉杨髡发陵之事，起于天衣寺僧福闻号西山者，成于剡僧演福寺允泽号云梦者。初天衣乃魏宪靖王 

坟寺，闻欲媚杨髡，乃献其寺。继又发魏王冢，多得金玉，以此遽起发陵之想，允泽力赞之，遂俾泰宁寺僧宗允、宗泽等诈称杨侍郎、汪安抚侵占寺地，带河西僧及凶党沈照磨之徒，部领人夫发掘，时有宋陵使中官罗铣者犹守陵不去，与之力争，允泽率凶徒痛棰，胁之以刃，令人拥而逐之。铣力敌不能，犹据地大哭，遂先发宁宗、理宗、度宗、杨后四陵，劫取宝物极多。理宗陵所藏尤厚，启棺之初，有白气竟天，盖宝气也。理宗尸如生，其下皆藉之以锦，锦之下乃承以竹丝细簟，一小厮攫取掷地有声，视之乃金丝所成也。或谓含珠有夜明者，遂倒悬其尸树间，沥取水银，如此三日夜，竟失其首。或谓西番回回，其俗以得帝王髑髅，可以厌胜，致巨富，故盗去耳。事竟，罗铣买棺制衣收敛，大恸垂绝，邻里皆为之感泣。是夕闻四山皆有哭声，旬日不绝。至十一月复发掘徽、钦、高、孝、光五帝陵、孟、韦、吴、谢四后陵。徽、钦二陵皆空无一物，徽陵有朽木一段，钦陵有木灯檠一枚而已。按钦宗梓宫未返，明人已辨其误。高宗之陵，骨发尽化，略无寸骸，止有锡器数件，端砚一只，为泽所得。孝宗陵亦蜕化无余，止有顶骨小片，内有玉瓶罏一副，及古铜鬲一只，亦为泽所得。常闻有道之士，能蜕骨而仙，未闻并骨而蜕化者，盖天人也。若光、宁诸后俨然如生，罗陵使亦如前棺敛，后悉从火化，可谓忠且义矣。金钱以万计，皆为尸气所蚀如铜铁，以故诸僧不取，往往为村民所得，间有得猫睛金刚石异宝者。独一村翁于孟后陵得一髻，其发长六尺余，其色绀碧，髻根有短金钗，遂取归，以其为帝后之遗物，虔置圣堂中奉事之，自此家道渐丰。其后凡得金钱之家，非病即死，翁恐甚，遂送之龙洞中。闻此翁今为富家矣。方移理宗尸时，允泽在旁以足蹴其首，以示无惧。随觉奇痛一点起于足心，自此苦足疾，数年以后，溃烂双股，堕落十指而死。天衣寺僧既得志，复倚杨髡势，夺乡人产，后为乡人屠而脔之。癸辛杂识 

　　发诸陵，利其殉宝也。又裒诸帝骨，建白塔于杭故宫，曰“镇南”，以厌胜之。截理宗头为饮器，未几髡胡事败，饮器籍入官，以赐帝师。至正十九年己亥，伪周张士诚遣张士信守杭，坏白塔甃城。明太祖洪武戊申，遣工部主事谷秉彝，即北平索饮器于西僧，诏应天府瘗诸凤台门一曰聚宝门。高座寺之西北，明年己酉，上览浙省进京诸陵图，遂命启瘗南归，藏诸旧陵。陵寝备考引明人彭玮语。按此事危素为太祖言之，见明史危素传。 

　　元章祖程谓杨髡发陵时，以理宗颅骨投之湖林，景熙购渔者网取之，乃盛二函，托言佛经，葬越山之北。又崖山志云：“元人发陵，以首投水。政和人余则亮网得理宗颅骨而葬焉。”按辍耕录所载唐林收骨事，无投水之说。则亮元末人，又何缘知世祖时事？既云葬越山，则国初所归又何物也。西湖志余 

　　至元十三年，宋鼎北迁，园陵虚旷。越二年羌僧贼杨萌恶躏籍后妃，皇族体魄皆沉压塔下。至正十九年己亥，雷火震塔坏，太尉海陵公原注：即张士诚。饬发塔下石函，疏理澡雪，洁严虔栗，设礼陈乐，扈送归旧园陵。采遗民录 

　　西僧杨琏真珈发宋陵，徽宗陵得走马乌玉笔箱铜凉拨绣管，高宗陵得真珠戏马鞍，光宗陵得交加百齿梳、香骨案，理宗陵得伏虎枕，穿云琴，金猫睛为徽，龙肝石为轸，绿玉磬，杨贵妃物，度宗陵得五色藤丝盘鱼影琼扇柄。南宋杂事诗注 唐林收骨事见卷十九。 

　　斡离不形貌与艺祖相类，伯颜与周世宗像无异。古事比 

　　宋太祖生丁亥，以庚申岁建国，命曹彬平江南，以甲戌渡江，以乙亥丙子而平。元世祖亦生于乙亥，以庚申岁即位，命伯颜平江南，亦以甲戌岁渡江，乙亥丙子而平。宋待柴氏最厚，大元待宋后幼君，礼意尤笃。宋于柴氏族属无诛戮，崇义之封，三百年如一日。大元于赵氏族属一无所问，宋以周显德七年受禅而幼君名＜显-页＞，改元德祐，合显德二字。宋季三朝政要 刘庄靖诗：“路人佥指降王道，好似周家七岁儿。”○宋稗类钞云：“宋祖以乙亥命曹翰取江州，后三百年乙亥，吕师夔以江州降元，以丙子受江南李煜降。后三百年丙子，少帝为元所掳，以己卯灭汉，混一天下。后三百年己卯，宋亡于崖山。宋祖生于丁亥，而建国于庚申。元太祖之降生与建国之年亦同。宋兴于后周显德七年，时恭帝八岁，亡于德祐元年，少帝四岁，讳＜显-页＞。显德二字，不期而合。又同庙号，亦曰恭帝。周有太后在上，禅位于太祖，宋亦有太后在上，归命于大元。北客有咏前朝诗云：“当日陈桥驿里时，欺他寡妇与孤儿，谁知三百余年后，寡妇孤儿亦被欺。”又咏汴京青城云：“万里风霜空绿树，百年兴废又青城。”盖金之亡，亦聚其诸王于青城而杀之。 

　　诸王宗室 

　　太宗谕群臣曰：“朕乳母耿氏，实生二子，长曰赵廷俊，次即廷美，非皇考子。”烬余录 

　　太宗长子楚王元佐，既病废。次即昭成太子元禧，封许王，最所钟爱。娶功臣李谦溥女，王不喜之。娶妾张氏，号张梳头，阴有立为夫人之约。会冬至日上寿，张预以万金令人作关捩金注子，同身两用，一着酒，一着毒酒。来日早入朝贺，夫妇先上寿，张先斟王酒，次夫人，无何夫妇献酬，互易酒饮，而毒酒乃在王盏。张立于屏风后见之，撧耳顿足。王饮罢入朝，在殿庭，即昏不知人，扶上马归而卒。太宗极哀，命鞫治，顷刻狱成，擒张及造酒注子人，即以冬至日脔钉于东华门。默记 

　　太宗第八子元俨，生而颖悟，广颡丰颐，凛不可犯，名闻外夷。燕冀小儿夜啼，其家必惊之曰：“八大王来也。”每牵马牛渡河，必曰：“莫大王在海里。”其畏之如此。谐史 

　　燕恭肃王，仁宗叔父也。颇自尊大，数取金钱于有司，曰：“预讨吾俸可也。”积数百万。御史沈邈言其不可，帝惨然曰：“御史误矣。太宗之子八人，惟王在，数百万钱何足计！”邵氏闻见录 

　　有人入蜀谒张忠定投参政书，公纳之袖，无语。次投丞相书亦如前。及投八大王书，公曰：“真捩鼻日。”清夜录 唾玉集日作目，皆不可解，殆当时方言也。 

　　华元郡王允良，燕王子也。好昼睡，一宫之人皆昼卧。夜兴，好坐木马子，坐则不下。或饥，则便就其上饮食，往往乘兴奏乐于前，酣饮终日，亦性之异也。归田录 谐史谓即元俨。 

　　燕王小子年三十余，不知人事，每食必置粪少许于食内。志雅堂杂钞 

　　某王幼子每食必置粪少许。清波别志 

　　张茂实太尉，章圣子，尚宫朱氏所生。真宗畏刘后，凡后宫生子，皆不留，以与内侍张景宗，令养视，遂冒张姓。既长，景宗奏授三班奉职，入谢日，真宗曰：“孩儿早许大也。”滕元发言，尝因其病问之，至卧内，茂实岸帻起坐，其头角巉然，真龙种也。本朝内臣养子，从未有用至节帅者，于此可验。其子询有子与禁中作壻，可怪也。默记 

　　英宗潜龙日，与宗属淄恭宪王游从最厚。庆历八年戊子，两家生子同年月日时，英宗所诞即神宗，恭宪所诞乃太仆伯坚也，为本朝登进士科之冠，子孙蕃衍，世科相望，声华焜耀，以至于今。铁网珊瑚 

　　熙宁初，神宗与二王禁内打球，上问二王欲赌何物？徐王曰：“臣不赌别物，若赢时，只告罢了青苗法。”紫薇杂记 按徐王即吴王颢。 

　　曹王，神宗季弟，甚贤，号三大王。政和间，始建春宫，命告诸陵，选行事与偕，皆馆阁上才也。王简札喜用其字，诸公以其崇贵，不敢显讥。将别，报之曰：“某等其有天幸，获侍大王，其将半月，不胜其荣。今违履舄，愿大王保其玉体，益其令闻。某等不胜其依恋。”见者抚掌。铁围山丛谈 

　　肃王枢与沈元用同使金，馆于燕山悯忠寺。暇日无聊，同行寺中，偶有一唐人碑，辞皆偶丽，凡三千余言。元用素强记，即朗诵一再，肃王不视，且听且行，若不经意。元用归，欲矜其敏，取纸追书之，不能记者阙之，凡十四字。书毕，肃王视之，即取笔尽补其缺，无遗者，又改元用谬误四五处，置笔他语，略无矜色。元用不觉骇服。老学庵笔记 按宋史肃王枢传，靖康初，金人围京城，肃王使金营，后挟以北去。此云与沈元用同使燕山，则似非挟以北去以后事。元用名晦，宣和六年进士及第，其与肃王奉使，当在宣和六七年间。宋史不载。 

　　承平日，有宗室名宗汉，恶人犯其名，谓汉子曰兵士。其妻供奉罗汉，其子读汉书，宫内人曰：“今日夫人召僧，供十八大阿罗兵士，太保请官教点兵士书。”都下传以为笑。老学庵笔记 

　　哲宗朝，有宗子好为诗，尝作即事诗曰：“日暖看三织，风高斗两厢。蛙翻白出阔，蚓死紫之长。泼听琶梧凤，馒抛接建章。归来屋里坐，打杀又何妨。”人问其诗意，答曰：“始见三蜘蛛织网于檐际，又见二雀斗于两厢。有死蛙翻腹似出字，死蚓如之字。方吃泼饭，闻邻家琵琶作凤栖梧曲。食馒头未毕，阍人报建安章秀才上谒。迎客既归，见内门上画钟馗击小鬼，故云打死又何妨。”哲宗尝灼艾，诸内侍欲娱上，或举此诗，上笑不止，为之罢灼。拊掌录 

　　宗室令畤，少有俊名。执政荐之帘前，欲用为使职，宣仁曰：“皇亲家惺惺者，直是惺惺。但不知德行如何，不如更少待。”却埽编 

　　东坡作秋阳赋云：“赵王之孙，有贤公子，宅于不土之里，而咏无言之诗。”盖畤字也。坡云：“且教人别处使不得。”王直方诗话 

　　宋人赵舜辅希元，自负诗文，每以东坡为标准，居处斋室皆取其言以为名。尝种芍药于亭下，以苏诗有芍药殿余春之句，遂榜曰殿春亭，作横牌书之。同列恶之者，乃谓其家有亭春殿，由是出为衢州兵官。鸡肋编 

　　恭孝仪王，讳仲湜，二帝北狩，六军欲拥立之，仗剑以却黄袍，晓其徒曰：“自有真主。”其徒未退，则自割其发。又未退，则欲自伏剑。六军与王约以踰月而真主不出，则王当即大位。王阳许而阴款其期。未几高宗即位，王间关南渡。上屡嘉叹。四朝闻见录 

　　留遇僧，砀山人，金人见之曰：“全似赵家少帝。”遇僧窃喜。绍兴十年三京路通，诏求宗室，遇僧自言少帝第二子，守臣送赴行在，劾治服罪。后有自北至者，曰：“渊圣小大王训见居五国城。”经世奇谋 

　　建炎间有自称徐王棣者，闻于朝。上遣使验之，则高顺男子李悖也。朝野杂记 

　　靖康之变，金人欲尽得宗室。献计者谓宗正寺玉牒，可按名而得。酋长立命取之。吏持至，适酋有事暂去，户部邵泽民溥索观，每三两板，掣其一投之火，叹曰：“不能遍活也。”蓉槎蠡说 

　　济王夫人吴氏，恭圣太后之侄孙也。按恭圣杨后，本不姓杨，故与吴有侄孙之说。性妒忌，王有宠姬数人，殊不能容。每入禁内，必诉之杨后，言王之短。一日内宴，后以水精双莲花一枝，命王亲为夫人簪之，且戒其夫妇和睦。未几王与吴复有小竞，误碎其花，吴入禁内言碎花事，于是后意甚怒，已有废储之意。会在邸新饰素屏，书南恩新三大字，或叩其说，则曰：“花儿王按王墉父号花儿王。与史丞相通同为奸，异日当窜之三州之上。”既而语达王与史，密谋之杨后，遂成废立之事。盖当时盛传花儿王秽乱宫闱，市井所唱花儿王曲指此。癸辛杂识 

　　赵介庵，名彦端，字德庄，宗室之秀。赋西湖谒金门，有“波里夕阳红湿”句。阜陵闻之，曰：“我家里人，也会作此等语。”贵耳集 按此词以湿字为韵，汲古本误作绉。 

　　杜小山问诗法于赵紫芝，答曰：“但能饱吃梅花数斗，胸次玲珑，自能作诗。”梅磵诗话 

　　宗室赐名，如士羯、士芑、士昆、士绥，盖以四字与揭起裈尿同音也。野获编 

　　宋宗室赵不敏，与钱塘名娼盼奴甚洽。久之不敏日益贫，盼奴周给之，使笃于业。遂捷南省，得官授襄阳府司户。赴官三载，想念成疾而卒。有禄俸余赀，嘱其弟院判均分之，一以膳院判，一以遗盼奴。且言盼奴有妹小娟，雅俊能诗，可谋致，佳耦也。院判至钱塘，则盼奴亦以忆司户一月前死矣，小娟以于潜官绢诬攀系狱。院判素与杭倅善，托倅从狱中召出，诘之曰：“汝诱商人官绢百疋，何以偿之？”小娟叩头，言此亡姊盼奴事，乞赐周全。倅喜其词气婉顺，以赵司户所寄付之，小娟启柬，惟一诗云：“当时名妓镇东吴，不好黄金只好书。借问钱塘苏小小，风流还似大苏无？”小娟得书默然。倅索和，援笔书云：“君住襄江妾住吴，无情人寄有情书，当年若也来相访，还有于潜绢也无？”倅大喜，尽以所寄物与之，免其偿绢，且言于太守谋为脱籍，归院判，得偕老焉。宋稗类钞 

　　公主 

　　李遵勖，本名勖，崇矩之孙，继昌之子。真宗朝尚主，御笔增为遵勖，升为崇矩之子，继昌之弟，自此为例。治平四年，神宗手诏述英宗治命：公主出降，其夫不升同父行。盖英宗久欲厘正，以病未果，故神宗以遗命行。燕翼诒谋录 

　　金人徙徽宗至燕京，行至平顺州，止驿舍。时以七夕，驿作酒肆纵人会饮。帝见一胡妇携数女子，皆俊目艳丽，或歌或舞，或吹笛持酒劝客。所得钱物，全归胡妇。稍不及，辄以杖击之。少顷官遣吏赉酒饮帝，胡妇不知为帝也，亦遣一横笛女子入室，对帝呜咽，不能成曲。帝问女曰：“吾与汝为乡人，汝东京谁氏女耶？”女顾胡妇稍远，乃曰：“我百王宫魏王女孙也，先嫁钦慈太后侄孙。京城陷，被掳至此，卖与豪门作婢，遭主母诟挞，转鬻于此。日夕求酒食钱物，不及即棰楚随之。”言讫，问帝曰：“官人亦是东京人，想亦被掳来此。”帝但泣下遣之。后此女流落至粘罕处，张孝纯在云中府，于粘罕席上见之，不胜悲悼，作词云：“疎眉秀盼向春风，犹是宣和妆束。贵气盈盈姿态巧，举止况非凡俗。宋室宗姬，秦王幼女，曾嫁钦慈族。干戈横荡，事随天地翻覆。一笑邂逅相逢，劝人饮酒，旋旋吹横竹。流落天涯俱是客，何必平生相熟？旧日荣华，如今憔悴，付与杯中渌。兴亡休问，为伊且尽船玉。”买愁集 他书多作宇文虚中词。 

　　韩世清破刘忠，得一妇人，自称是柔福帝姬，小名瑗瑗，具言被刘忠虏在军，初遭刘忠无礼，复嫁一官员，姓名稍详。三朝北盟会编 

　　柔福帝姬，徽宗女，自金奔归，自言于上。上悯之，遂以高士＜亻褭＞尚主。及韦太后自北方归，持上袂泣未已，遽曰：“哥被番人笑说，错买了颜子，柔福死已久。”上以太母命寘姬于理，狱具，诛之。东市京师颜家巷，髹器物不坚实，故至今谓之颜子生活。四朝闻见录 

　　靖康之乱，柔福帝姬随北狩。建炎四年，有女子诣阙，称为柔福自北潜归。诏遣老宫人视之，其貌良是。问宫禁旧事，略能言仿佛，但以足长大疑之，女子颦蹙曰：“金人驱逐如牛羊，跣行万里，甯复故态哉？”上恻然不疑，即诏入宫，授福国长公主，下降高世荣。汪龙溪行制词云：“彭城方急，鲁元尝困于面驰；江左既兴，益寿宜充于禁脔。”资妆一万八千缗。绍兴十二年显仁太后回銮，言柔福死沙漠久矣。始执付诏狱，讯状，乃一女巫也。尝遇一宫婢谓之曰：“子貌甚类柔福。”因告以宫掖秘事，教之为诈，遂伏诛。前后请给赐赉，计四十七万九千缗。此女巫若非显仁之归，富贵终身矣。鹤林玉露 

　　柔福实为公主，韦太后恶其言在虏隐事，故亟命诛之。随园随笔引琐碎录 

　　伪主事败，或戏高曰：“向来都尉，恰如弥勒降生时；此去人间，又到如来吃粥处。”困学记闻 

　　有妇人自称荣德帝姬，按验，则妇人易氏也，杖死。上曰：“吾甯受百欺，冀得一真。”朝野杂记 

　　宋姬，肃王枢女也。幼戏水滨，得玉印，曰：“金妃之印。”靖康遭掠入金，金主强纳为妃。后徙二帝于五国城，姬骤谏而金主怒，以匕首杀之。明袁华有哀宋姬诗。明诗综 

　　理宗下嫁周汉国公主，以神龙兰亭为第一奁。樊榭诗注 

　　理宗女下嫁杨镇，未几薨，镇行三年丧，自称草土。研北杂志 

　　乙亥国事将危，忽传当涂孟之缙妻赵氏孟桂，见为伯颜丞相次妻，朝廷遂以太后命，遣人赉金帛与之，俾赞和议，继得孟桂回奏云：“和议将成。”遂复赐手诏遣人以金帛慰之，继而寂然无报。事定，孟桂南归霅川，盖未尝为伯颜次妻，亦未尝得诏及赐物，盖奸人乘危骗脱耳。孟桂乃赵忠惠与■之妹，今为尼，改名子桂，住湖州广福寺。癸辛杂识 

　　静顺道人，宋公主也。适驸马戴氏，临安再陷，徙吴兴，为乱兵所掠，卒归军官张聿然。鼎革后，偕隐平江，筑采香庵于东荷池畔，静顺结茅西荷池畔，削发为尼。能画兰竹，后有梅氏姊妹，为达鲁百花所逼，毁容依之，未一年同化去。原注：李模案，宋公主无嫁戴氏者，当是县主。烬余录




●宋人轶事汇编卷四 



　　王溥 范质 

　　宰相王溥，父祚，少为太原掾属。既老，溥劝其退居洛阳，居常怏怏。及溥为相，客或候祚，溥常朝服侍立，客不安席求去。祚曰：“学生劳，贤者起避耶？”渑水燕谈录 

　　祚居富贵久，奉养奢侈，所不足者未知年寿耳。一日居洛阳里第，闻有卜者，令人呼之，乃瞽者也。密问老兵云：“何人呼我？”曰：“王相公父也，贵极富溢，所不知者寿也。今以告汝，俟出当厚以卦钱相酬。”既见祚，令布卦成，又推命，大惊曰：“此命惟有寿也。”祚喜问曰：“能至七十否？”瞽曰：“更向上。”问：“能至八九十否？”又大笑曰：“更向上。”曰：“能至百岁否？”又叹息曰：“此命至少亦须一百三四十岁。”祚大喜曰：“其间莫有疾病否？”其人细数之曰：“俱无。祗是近一百二十岁之年，春夏间微苦脏腑，寻便安愈矣。”祚回顾子孙在后侍立者曰：“孙儿懑切记之，是年且莫教我吃冷汤水。”默记 

　　王丞相溥作相日，在具庆下；安厚卿为枢密，亦然，盖继母也。麈史 

　　王剑儿名彦昇，以善击剑事太祖。显德末，帝为六军推戴，还憩府第。召宰相至，谕拥逼之状，范质等未及对，彦昇于后按剑叱之，质等惶惧降阶，定君臣之礼。帝以彦昇粗犷，抑而不用。后稍迁为京城北偏巡检，因夜抵旧相王溥私第，莫之测。及延见，置酒与语，意若恐迫，乃遗以白金千两而去。帝知，黜罢之。王文正笔录 

　　范鲁公质举进士，和凝为主文，爱其文赋。凝自以第十三登第，谓鲁公：“君之文宜冠多士，屈居十三者，欲君传老夫衣钵耳。”鲁公以为荣。周祖自邺举兵向阙，京师乱，鲁公隐于民间。一日坐封邱巷茶肆，有人貌怪陋，前揖曰：“相公无虑。”时暑，公所执扇，偶书“大暑去酷吏，清风来故人”诗二句。其人曰：“世之酷吏冤狱，何止如大暑也？公他日当深究此弊。”因携其扇去。公惘然久之，复至祅庙，见一土偶短鬼，其貌肖茶肆所见，扇亦在其手，公心异焉。乱定，周祖物色得公，遂至大用。公见周祖首建议律条轻重无据，吏因缘为奸，周祖诏详定，是为刑统。邵氏闻见录 

　　范质初作相，与冯道同堂。道旧宿，意轻其新进，潜观其所为。质初判事，语堂吏曰：“堂判之事，并施签表，得以视而书之，虑临文失误，为天下笑。”道闻叹曰：“真识大体，吾不如也。”事实类苑 

　　范鲁公嘉谟伟量，时称名相，尝谓人曰：“人能鼻吸三斗醇醋，即可为宰相矣。”事实类苑 

　　赵普 卢多逊 

　　祖宗居潜日，与赵韩王游长安市。时陈抟乘一卫遇之，下驴大笑，巾簪几坠，左手握太祖，右手握太宗曰：“可相从市饮乎？”祖宗曰：“与赵学究并游，当同之。”陈睥睨韩王甚久，徐曰：“也得也得，非渠不能预此席。”既至酒舍，韩王足疲，偶坐席左，陈怒曰：“紫微帝垣一小星，辄居上次。”乃斥之使居席右。湘山野录 

　　赵普初罢陇州判官，到京。至日者王勋卜肆问命，次帘下，看范鲁公驺殿，叹曰：“如此大官，修个甚福，来得到此。”勋曰：“员外即日富贵，更强如此。何足叹羡？往往便为交代，亦未可知。”后果如其言。丁晋公谈录 

　　安道侍郎云：赵韩王客长安，购唐太宗骨葬昭陵下。一豪姓藏脑骨，比求得甚艰。邻几杂志邵氏闻见录同 

　　太祖初登极时，杜太后尚康宁，尝与上议军国事，犹呼赵普为书记，尝抚劳之曰：“赵书记且为尽心，吾儿未更事也。”涑水纪闻 

　　赵普当国，每臣僚上殿，先令供状，不敢诋斥时政，方许登对。田锡为谏官，尝论此事，后乃少息。东轩笔录 

　　卢相多逊，素与赵韩王不协，韩王为枢密使，卢为翰林学士。一日同奏事，上初改元乾德，因言此号从古未有，韩王从旁称美。卢曰：“此伪蜀时号也。”帝大惊，遽令检史视之，信然，遂怒，以笔抹韩王面曰：“汝争得如他！”韩王经宿不敢洗面。明日奉对，帝方命涤去。自此隙益深，以及于祸。石林燕语 

　　赵韩王两京起第，外门皆柴荆，后苑亭榭制作雄丽，厅事有椅子十只，式样古朴，坐次分列，皆是韩王安排，至今不易。太祖幸洛，初见柴荆，既而至堂筵以及后圃，哂之曰：“此老子终是不纯。”堂上有当时酒凝如胶漆，以水参之，方可饮，馨烈倍常。初河南府岁课修内司木值，或不时具。有司督按，乃曰：“为普修宅买木所分。”寻有旨：待赵普修宅了上供。画墁录 

　　韩王治第，麻捣钱一千二百贯，其他可知。涂壁以麻捣土，世俗遂谓涂壁为麻捣。梦溪笔谈 

　　太祖大宴，雨骤至，上不悦，以至叱怒左右，赵近前奏曰：“外面百姓正望雨，官家大宴何妨，只是损得些少陈设，湿得些少乐人衣裳。但令乐人雨里做杂剧，此时雨难得，百姓快活之际，正好吃酒娱乐。”上于是大喜，宣乐人于雨下作乐。丁晋公谈录 

　　赵韩王从太祖至洛行宫，见架上一匣，取视皆李氏父子墨也，因尽以赐王。后王之子妇蓐间血晕，危甚，医求古墨为药。因取一枚投烈火，研末，酒服即愈。诸子各欲备产乳之用，乃尽取墨煅而分之。自此李氏墨世益少。宋诗纪事注 

　　赵韩王疾，夜梦甚恶，使道流上章禳谢，因请章旨。赵难言之，索笔自书曰：“情关母子，弟及自出于人谋；计协臣民，子贤难违乎天意。乃凭幽祟，遽逞强梁，瞰臣血气之衰，肆彼魇呵之厉。信周祝霾魂于鸠愬，何晋巫雪魄于雉经。倘合帝心，诛既不诬管蔡，幸原臣死，事堪永谢朱均”云云。密封令弗发，向空焚之，火正爇函，而此章为大风所掣，吹堕朱雀门，为人所得，传诵于时。枫窗小牍 

　　赵韩王久疾无生意，解所宝双鱼犀带，遣亲吏甄潜诣上清太平宫醮谢。道士姜道元为公叩幽都乞神，语神曰：“赵某开国勋臣，奈何冤累不可避？”姜又叩曰：“冤者为谁？”神以淡墨一巨牌示之。浓烟罩其上，但识牌末一火字而已。道元以告，公曰：“我知之矣，必秦王廷美也。当时自是渠与卢多逊遣堂吏赵白交通，事露速祸，咎岂在吾。”呜呼，一闻火字，即知必是秦王，心下事其可打过。乐善录 玉壶清话略同 

　　卢相多逊生曹南，方幼，其父携就云阳观小学。时与群儿诵书，废坛上有古签一桶，竞往抽取为戏。时多逊尚未识字，得一签归示其父，词曰：“身出政书堂，须因天水白，登仙五十二，终为蓬海客。”迨后作相。及其败也，因遣堂吏赵白阴与秦王廷美连谋，事暴遂南窜。年五十二，卒于朱崖。签语无一字差。玉壶清话 

　　贾黄中作相，卢多逊作参。一日府畿有蝗，卢笑曰：“某闻所有乃假蝗虫。”贾应声曰：“亦不闻伤稼，但芦多损耳。”靳史 

　　卢多逊任智，数与韩王少睚眦，及得志，极口倾之。既而有朱崖之行，家籍于官。未败前数夕，其祖茔松槚，忽为雷击殆尽。乐善录 

　　卢相多逊贬朱崖，知开封府李符白赵普曰：“朱崖虽在海外，水土不甚恶。春州近在内地，至者无生还。宜以多逊改春州。”普颔之。月余符坐事贬宣州司马，上怒未已，欲再贬岭外。普具述其事，即以符知春州，到未浃旬而卒。元丰六年，王荆公改春州为阳春县，隶南恩州。既改为县，自此获罪者遂不至其地。癸辛杂识 清波杂志略同 

　　卢多逊南迁朱崖，踰岭憩一小店，店妪举止和淑，颇能谈京华事。卢因访之，妪不知卢也，曰：“家故汴都，累代仕宦。一子仕州县，卢丞相违法治一事，子不能奉，诬窜南荒。到才周岁，尽室沦丧，独余残老，一身流落居此，意实有待。卢丞相欺上罔下，倚势害物，天道昭昭，行当南窜。未亡间庶见于此，一快宿憾耳。”因号呼泣下。卢不待食，促驾而去。渑水燕谈录 邵氏闻见录略同。 

　　卢多逊素与李孟雍穆善，多逊窜逐后，声迹渺绝。时法禁严，邸报不得至海外。一日赦书至，复有参知政事李，多逊曰：“此必孟雍也。若登政府，吾必北辕。”戒舍人俶装，已而果移容州团练副使。未渡巨浸，忽见江南李主，衣冠如平生。问云：“相公何以至此？”多逊曰：“屈。”后主曰：“汝屈何如我屈？”由是感疾殂。玉照新志 

　　卢相南行过琼州，入万安州界，宿一山馆。时雨霁月明，卢徘徊月下久之。就枕，忽梦有人叩门曰：“知相国到此，奉谒耳。”问：“何人？”曰：“唐宰相李德裕。”卢拒之曰：“彼此被罪，且异代，何面相见？”须臾，闻月下长谣声，甚悲惋，其略曰：“万里孤魂归未得，春风肠断洛阳城。”觉而恶之，卢竟终于海南。能改斋漫录 

　　卢丞相谪死朱崖，旅殡海上，天庆观道士练惟，一夜闻窗外有人读书，审其声韵，有类多逊。明日有诗题窗外云：“南斗微茫北斗明，喜闻窗下读书声。孤魂千里不归去，孤负洛阳花满城。”笔迹亦类之。明年归葬洛。此说得之孙巨源，而杨文公云，其子扶柩归葬江陵佛舍，与此不同。渑水燕谈录 

　　卢多逊既卒，许归葬，其子察护丧权厝襄阳佛寺。将易巨榇，乃启棺，其尸不坏，俨如生，遂逐时易衣。至祥符间犹然。国老谈苑 

　　张永德 王审琦 曹彬子玮 曹翰 杨信 党进 呼延赞 

　　张永德母马氏，为父所出。永德知邓州，于州廨作二堂，左继母刘氏居之，右马氏居之。不敢以出母加于继母，永德事二母如一。时大臣母妻，皆得入谒，刘氏存日，马氏不敢同入禁内。刘卒，马始得入谒。太宗劳问嘉叹，封莒国太夫人。燕翼贻谋录 

　　张永德事周世宗，性好道。世宗用兵寿春，永德从，见一僧与之归宿帐内，夜半屏人曰：“若见二属猪人，善事之，则富贵可保也。”艺祖方以力战有功，问其生，亥年也，永德倾身事之。太宗姿表尤异，问之亦亥生。永德惊喜，倾家助。太祖登极，以邓州节度授永德，许之终身。龙川别志丁晋公谈录较略 

　　王审琦微时，与太祖相善，后以佐命功，尤亲近。性不能饮，太祖每近臣，常尽欢，而审琦但持空杯，太祖意不惬。一日酒酣，举杯祝曰：“审琦布衣之旧，方共享富贵。酒者天之美禄，惜不令饮之。”祝毕，顾审琦曰：“天必赐汝酒量，可试饮。”审琦受诏，辄连引满无苦，自是每侍，即能饮。与众辈还私第，则如故。石林燕语 

　　太祖事世宗于檀州，曹彬为世宗掌茶酒，太祖尝从之求官酒，曰：“此官酒不敢相与。”自沽酒以饮太祖。太祖即位后，尝话及世宗旧吏，曰：“不敢负其主者，独曹彬耳。”涑水纪闻 

　　王全斌、曹彬等收西蜀，全斌杀降兵三千人，曹不从，但收其文案，不署字。王、曹等回，太祖传宣后殿，责曰：“如何敢乱杀人？”又曰：“曹彬退，不干汝事。”曹不退，但叩首曰：“是臣同商量杀降兵，臣合首诛。”太祖见曹如是，皆原之。忽一日，宣曹彬、潘美曰：“命汝收江南。”又顾曹曰：“更不得似西蜀时乱杀人。”曹徐奏曰：“臣若不奏，恐陛下不知。曩日西川元不是臣要杀降，臣见收得当日文案，臣元不曾署字。”太祖令取呈览之，谓曰：“卿既商量未下，何以对朕坚自伏罪？”曰：“臣与全斌同奉委任，若全斌获罪，独臣清雪，不为稳便。”太祖曰：“既自欲当罪，又安用此文字？”曰：“臣初谓陛下必行诛戮，留此文字令老母进呈，乞全母一身。”太祖尤器遇之。丁晋公谈录 

　　曹彬、潘美伐江南。城既破，李煜白衫纱帽见二公。先见潘设拜，潘答之；次见曹彬拜，曹使人迎语曰：“介胄在身，拜不及答。”识者善之。二公先登舟，召煜饮茶，船前设独木脚道，煜徘徊不能进，曹命左右掖而登焉。既一啜茶，曹命归办装，诘旦会于此，同赴京师。未晓，如期而至，潘始甚惑之，曰：“讵可放归。”曹曰：“适来独木板，尚不能前，畏死甚也。既许其生赴京师，焉能取死？”谈渊 

　　曹武惠尝曰：“吾为将杀人多矣，然未尝以私喜怒戮一人。”其所居堂弊坏，子弟请修葺，公曰：“时方大冬，墙壁百虫所蛰，不可伤其生。”既平江南回，诣合门入见，榜子称“奉敕江南勾当公事回”，其不伐如此。归田录 

　　曹玮帅秦州，赵德明叛，边庭动骇。玮方与客弈，吏报有叛卒投德明者，玮弈如常，至于再三，徐顾吏曰：“此吾所遣，勿复言。”德明闻之，杀降者，卒遂不复叛。石林燕语 涑水纪闻墨客挥犀略同。 

　　宝元间，忠穆王吏部为枢密使。赵元昊叛，上问边备，辅臣皆不能对。明日枢密四人皆罢，忠穆谪虢州。翰林学士苏公仪与忠穆善，出城见之，忠穆曰：“＜鬲傻-亻＞此行前十年已有人言之。昔为盐铁三司副使，决狱囚至河北，是时曹南院为定帅，谓＜鬲傻-亻＞曰：‘公满面权骨，不十年必总枢柄。此时西方当有警，公宜预讲边备。不然无以应。玮在陕西日，赵德明以马博易于边境。德明有一子，方十余岁，极谏不已。玮闻其言，欲一识之，屡使诱致不可得。乃使善画者图其形观之，真英物也。此子必为边患，计其时正公秉政之日，公其勉之。’＜鬲傻-亻＞尔时殊未以为然，今知其所画乃元昊，竟如其言也。”梦溪笔谈 东坡志林略同 

　　曹武毅翰，魏人；曹武惠彬，真定人，人多谓之同宗。翰能诗，有玉关集。领金吾日，当直，太宗召与语曰：“朕曾览卿诗，有‘曾因国难披金甲，耻为家贫卖宝刀，他日燕山摩峭壁，定应先勒大名曹’。颇佳，朕每爱之。”翰因叩谢。从征幽州，率以部分攻城，忽得一蟹，翰曰：“蟹水物向陆，失依据也，而足多有救。又蟹者解也。其将班师乎？”已而果然。玉壶清话 

　　曹翰以罪谪汝州数年。有内侍使京西，太宗密谕之曰：“至汝州当一访曹翰，观其良苦，慎勿泄我意也。”内侍如旨往见，翰泣曰：“罪犯深重，感圣恩不杀，死无以报。但口众食贫，欲以故衣质钱十千，以继粥饭，可乎？”内侍曰：“太尉有所须，敢不应命，何烦质也。”翰固不可，于是封裹一复以授。内侍收复，以十千答之。洎回奏翰语，及言质衣事，太宗命取其复开视之，乃一大幅画幛，题曰下江南图，太宗恻然，念其功，即日有旨召还阙。盖江南之役，翰为先锋也。东轩笔录 清夜录略同 

　　杨信高阳人，善御士卒。开宝二年为散指挥，廨舍直大内之北。一夕忽梦巨龟衔敕印叩其寝，惊起披衣曰：“大内必有警。”果太祖开元武门，急召信入内，擒叛党杜廷进等三十九人，悉戮于市。信忽患喑，太祖以其善抚士卒，以重兵之柄委之。虽不能言，而申明纪律，严肃有度。有童曰玉奴，天赋甚慧，能揣信意。凡奏事及指挥军事，宾客语论，但回顾玉奴，画掌为字，悉能代信语，轻重缓急，尽如其意。病将革，忽能语，太宗幸其第，力疾扶于榻，音词明彻。翌日卒。玉壶清话 

　　党进不识文字，不知所统禁军之数。上忽问及，先是军校皆以所管兵骑器甲之数，细书所持之梃，谓之杖记，如笏记焉。进不能举，但引梃以对曰：“尽在是矣。”上笑，谓其忠实，益厚之。徼巡京师，市井间有畜鹰鹞音禽者，进必令左右解纵之，骂曰：“不能买肉供父母，反以饲禽乎？”太宗在藩邸，有名鹰鹞，令圉人调养，进忽见欲解放，圉人曰：“晋王令养此。”且欲走白晋王。进遽止之，与钱令市肉，谓之曰：“汝当谨视此，无使为猫狗所伤。”小民传之为笑。镇许日，幕宾有忤意，必令批其颊。尝病疮，宾佐入视疾，进方拥锦衾，一从事窃语曰：“烂兮。”进闻之，命左右急批其颊，大骂曰：“吾正契丹，何奚之有？脚患小疮，那至于烂。”盖谓奚之种贱也。过市，见缚栏为戏者，驻马问：“汝所诵何言？”优者曰：“说韩信。”进大怒曰：“汝对我说韩信，见韩信即当说我，此三面两头之人。”即令杖之。进居常自称晖，或以为言，曰：“自从其便耳。”啖肉至数斤，倾酒斗余，对宾客甚温雅嬉笑。忽擐甲胄，即髭髯皆磔竖，目光如电，视之若神人。故为杜氏奴，后见其子孙必拜，常分俸以给之。事实类苑 

　　党进不识一字。一日，朝廷遣进防秋，朝辞日，须致词合门，使吏谓进曰：“边臣不须如此。”进性强很，坚欲之，知班写其词于笏，教令熟诵。进抱笏跪移时，不能道一字，忽仰面瞻圣容曰：“臣闻上古其风朴略，愿官家好将息。”仗卫掩口，几至失容。后左右问之，曰：“太尉何故忽念此二句？”进曰：“我尝见措大们爱掉书袋，我亦掉一两句，要官家知道我读书来。”玉壶清话 

　　党进当大雪，拥炉酌酒，醉饱汗出，扪腹徐行曰：“天气不正。”有兵士侍帐外曰：“小人此处颇正。”宋稗类钞 

　　神宗观太原庙，取功臣像图之两庑，予见党进家状云：“私家无祖像，今城南什物库土地像乃是。”遂取图之。麈史 

　　司马十二说，党太尉观画真，忽怒曰：“我前画大虫，犹用金箔贴眼，我便消不得一对金眼睛！”邻几杂志 

　　呼延赞以武勇为卫士直长。自言受国恩深，誓不与契丹同生，遍刺其体，作赤心杀契丹字，湼以黑文。及其唇内亦刺之，鞍鞯兵仗戎具，皆作其字。召善黥之卒，呼其妻，责以受重禄无补，当黥面为字以表感恩之意。苟不然者，立断其首。举家号泣，谓妇人黥面非宜，愿刺臂，许之。诸子及仆妾亦然。乘乌骓马，绯抹额。慕尉迟鄂公之为人，自称小尉迟。母姓李，拜郑州灵显王像为舅，自称甥。子病，割股肉为羹食之。幼子才百晬，服襁褓，持登城楼，掷于地不死。人问故，曰：“聊试其命耳。”每至直舍，内侍近臣多环绕之。赞取佩刀刺胸出血，召从吏濡墨为书，奏言乞捍边杀虏。内侍或戏曰：“何不割心以明忠？”赞曰：“我非爱死，但契丹未灭，徒虚掷其躯耳。”事实类苑 

　　呼延赞，慕尉迟为人，自号小尉迟。谈苑 

　　窦仪 窦俨 陶谷 樊若水 徐铉 张洎 张佖 刘温叟子烨孙几 幸夤逊 

　　晋公言窦仪尚书，本燕人，性严重，家法整肃。每对客坐，即二侍郎、三起居、四参政、五补阙，皆侍立。事实类苑 

　　窦仪开宝间为翰林学士，时赵普专政，帝患之，欲闻其过，一日召仪，语及普所为多不法，且誉仪早负才望。仪盛言普开国功臣，公忠亮直，帝不悦。仪归言于诸弟，张酒引满曰：“我必不能作宰相，然亦不诣朱崖，吾门可保矣。”既而召学士卢多逊，多逊有憾于普，又喜于进用，遂攻普之短，果罢相。多逊遂参知政事，作相。太平兴国七年，普复入相，多逊有崖州之行，是其言之验也。事实类苑 

　　陶谷、窦仪在翰林。乾德二年正月，范质、王溥、魏仁溥俱罢相，赵韩王登庸。制既下，而韩王纶诰无宰相署敕。诏问学士，陶谷建议，自古辅臣未有虚位者，惟唐大中甘露事后数日绝班，当是仆射令狐楚郑覃奉行制书，今南省官亦可署敕。”窦仪曰：“谷之所陈，非承平时事，不足援据。今皇弟开封尹同平章事，即宰相任也，可以署敕。”太祖闻之，喜曰：“仪言是也。”事实类苑 

　　晋公尝言，窦家二侍郎俨善术数。兄仪于堂前雕造椅子二只，以祗右丞与夫人同坐，俨见之，谓曰：“好工夫，奈其间一只至甚月日先破。”仪于是以幕覆于屏风后，爱护不用。至是日有大人至仪第，其从人不知，急于屏风后取此椅子，就门外下马，遂为马所伤而碎。事实类苑 

　　俨谓其弟偁参政曰：“俨兄弟五人皆不为相，兼无素，其间惟四哥稍得。然结果得自家兄妹了，亦住不得。”后偁为参政，只有王家大夫人即王沔参政之母，仪、俨之妹也，无何亦得疾而逝，偁寻抱疾，叹曰：“二哥尝言，结果得自家兄弟姊妹了，亦住不得，必不可矣。”果数日薨。晋公尝谓窦侍郎今之师旷也。晋公即偁婿。事实类苑 

　　陶谷自号金銮否人。樊榭诗注按见清异录 

　　陶谷明博赅敏，尤工历象。时伪晋虏势方炽，谓所亲曰：“五星数夜连珠于西南，吾辈无左衽之忧。真主已在汉地，观虏帐螣蛇气缠之，虏主必不归国。”未几德光死。事实类苑 

　　何承裕素与陶谷不叶，世宗问陶曰：“承裕可知制诰否？”陶曰：“承裕好俳，恐非所宜。”遂已。何知之，及陶判铨，一旦方偃息，何自外抗声唱挽歌而入，陶甚惊骇，承裕曰：“尚书岂长生不死者耶？幸当无恙，闻其一两曲又何妨。”陶无以抗。五代史补 

　　太祖尝谓陶谷一双鬼眼。画墁录 又云：“昭宪太后族子杜常登第，神宗谓其一双鬼眼。” 

　　权某为翰林待诏，有良马日驰数百里，陶谷欲之，言于权，权曰：“学士要，诚当拜献。某年老有足疾，非此马驯良，不能出入。更俟一二年解职，必以为贽。”谷大衔之，后因草密诏，诏权于合书之，曰：“吾爱卿破体王书，写了进本来。”权即书与之，谷突入合取其本，谓权曰：“帝王密诏，有国家机事。未经进御，辄写一本，欲何用？洩漏密旨，罪将不赦。”权不能自明，但哀诉而已。谷曰：“亟将马来，释尔。”遂并马券取之。国老谈苑 

　　陶尚书使吴越，忠懿王宴之，因食蝤蛑，询其族类，王命自蝤蛑至蟛＜虫越＞，凡十余以进，谷曰：“真所谓一蟹不如一蟹。”盖以讥王也。王因命进葫芦羹，曰：“此先王时有此品味，庖人依样造者。”谷在朝，或作诗嘲之曰：“堪笑翰林陶学士，年年依样画葫芦。”故王以此戏焉。十国春秋 国老谈苑两蟹字均作代字 

　　陶谷使两浙，献诗二十韵于钱俶，其末云：“此身头已白，无路埽王门。”奉命小邦，献诗已足取辱，复有埽门之句，何辱命之甚耶？国老谈苑 

　　浙帅开宴置金钟，谷因卧病，浙帅使人问所欲，谷因以金钟为请，浙帅以十副赠之，谷为诗谢曰：“乞与金钟病眼明。”及复命，将出其境，即赋诗于邮亭云：“井蛙休恃重溟险，泽马曾嘶九曲滨。”令人传诵，冀掩前诗之失。谷之狡狯，多类此也。国老谈苑 

　　陶谷使江南，以假书为名，实使觇之。靖案，此为谷仕周时事。李相谷密贻韩熙载书曰：“吾之名从五柳公，骄而喜奉，宜善待之。”至果尔，容色凛然，崖岸高峻，燕席谈笑，未尝启齿。熙载谓所亲曰：“观秀实公非端介正人，其守可隳也。诸君请观。”因令留俟写六朝书毕，馆泊半年。熙载遣歌人秦弱兰诈为驿卒女以绐之，弊衣竹钗，旦暮拥帚，洒埽驿庭。兰之容止，宫掖殆无。五柳乘隙因询其迹，兰曰：“妾不幸，夫亡无归。托身父母，即守驿翁妪是也。”情既渎，失慎独之戒。将行，翌日又以一阕赠之。后数日，宴于澄心堂，李主命玻璃巨钟满酌之，谷毅然不顾，威不稍霁。出兰于席，歌前阕以侑之。谷惭笑捧腹，簪珥几堕，不敢不釂。釂罢，复灌，几类漏卮，倒载吐茵，尚未许罢。后大为主礼所薄。还朝日，只遣数小吏，携壶浆薄饯于郊。迨归京，鸾胶之曲已喧，陶因是竟不大用。其词春光好云：“好因缘，恶因缘，奈何天，祗得邮亭一夜眠。别神仙，琵琶拨尽相思调，知音少，待得鸾胶续断弦，是何年？”玉壶清话 靖按此事，诸书所载互异，并录于后。○十国春秋云：沈辽任社娘传，以此为陶谷使吴越事。女伎则任社娘非弱兰也。且云谷赠词之明日，吴越王召使者曲宴于山亭，命倡进，社之班在下。其服褒博，陶不能别，王既知之，从容谓陶曰：“昔称吴越之女，善歌舞，今殊无之。”陶曰：“在北时闻有任氏者，今安在？”王乃使社出拜，陶熟视而笑，知为王所蛊也。社遂歌其词，饮酒甚乐，社前谢王，王大悦，赐之千金。○词林纪事云：任大得陶资，后用以创仁王院，落发为尼。○龙衮江南野史云：曹翰使江南，惟事严重，累日不谈笑，后主无以为计。韩熙载因使官妓徐翠筠为民间妆束，红丝标杖，引弄花猫以诱之。翰见，果问主邮者此女为谁，伪对曰：“娼家。”翰因留之。至旦去，与金帛，无所受，曰：“止愿得天使一词，以为世宝。”不得已，撰风光好遗之。翰入谢，留宴，使妓歌此词。翰知见欺，乃痛饮数月而归。 

　　陶谷奉使江南，韩熙载遣家妓奉盘匜。及旦以书谢，有云：“巫山之丽质初来，霞飞鸟道；洛浦之妖姬自至，月满鸿沟。”举朝不能会其词，召家妓问之，云：“是夕适当浣濯。”缃素杂记 

　　陶谷小字铁牛，李相涛尝与之书曰：“每至河津，辄思令德。”盖河上有张燕公所铸铁牛也。南部新书 

　　陶谷本唐彦谦后，避石晋讳改陶，后纳唐氏为婿，亦可怪。宋景文笔记 

　　东水门外觉照院，元祐末予以事适彼，与寺僧纵步道旁，指一圹曰：“陶谷坟也。”墓门洞开，无一物，因讽寺僧为揜覆，僧曰：“屡揜屡开，不可晓。十余年前有陶姓人作寒食，尔后不复来。陶为人轻险，尝指其头曰：“必戴貂蝉。”今则髑髅亦不复见矣。画墁录 邵氏闻见录同 

　　樊知古，江南人，举于乡，不获第，因谋北归，献计于朝。以钓竿渔于采石江，凡数年，横长絙量江水之广深。絙或沈，则阴有物波底助起，心知其国之亡。遂仗策谒太祖曰：“可造舟为梁，以济王师，如履坦途。”知古旧名若冰，太祖以其声与弱兵近，故改之。江南平，邦人怨之，累世邱木悉斩焉。玉壶清话 

　　樊若冰贫甚，游索乡人不为礼。后北游，建策置浮桥采石，以渡王师。江南平，擢为本路转运使。所仇之家，方开酒场。樊乃于岁除日卖酒最多，按其所入以为额，其家坐是输纳不逮，家遂破焉。能改斋漫录 

　　徐骑省方成童，戏于水滨，忽一狂醉道士叱之曰：“吾戒汝，只在金鱼庙，何得窃走至此？”将杖乱击，父母亟援之，仍回目怒视曰：“金鱼将迁庙于邠，他日挞于庙未晚。”因不见，后果谪官于邠，遂卒。湘山野录 

　　徐铉归朝，为散骑常侍，太宗一日问：“曾见李煜否？”铉对以臣安敢私见。上曰：“卿第诣之，但言朕令卿往见。”铉遂径诣其居，望门下马。但一老卒守门，徐言愿见太尉，卒言有旨不得与外人接。铉云：“奉旨来见。”老卒进报，徐入立庭下。久之，老卒取旧椅子相对，铉遥见止之。曰：“但正衙一椅足矣。”顷间，李主纱帽道服而出，铉方拜，遽下阶引其手以上，铉辞宾主之礼。李主曰：“今日岂有此礼。”铉引椅少偏，乃敢坐。后主相持大哭。及坐，默不言，忽长呼叹曰：“当时悔杀了潘佑、李平。”铉既去，有旨再对，询后主何言。铉不敢隐，遂有赐牵机药之事。牵机药者，服之前却数十回，头足相就，如牵机状也。默记 

　　吴王李煜薨，太宗诏侍臣撰神道碑。时有与徐争名，欲藉以倾之，因奏云：“吴王事迹，莫若徐铉为详。”太宗遂诏铉为之。铉遽请对，泣：“臣旧事李煜，陛下容臣存故主之义，乃敢奉诏。”太宗许之。铉为碑，但言历数已尽，天命有归而已，其警句云：“东邻构祸，南箕扇疑。投杼致慈亲之惑，乞火无里妇之谈。始劳因垒之师，终后涂山之会。”太宗览读叹赏。东轩笔录 

　　徐常侍铉入汴，居五龙堂侧。宣徽角抵士遇内宴，必先习艺于此。一日坐道斋诵黄庭，闻外喧甚，使童视之。回白众常侍习角抵，铉笑曰：“此诸同僚难与接欢也。”盖铉与角抵士皆称常侍，可资一笑。庶斋老学丛谈 

　　徐铉坐事出陕右，柳开时为刺史。开性豪横，稍不礼铉。一日太宗闻开喜生脍人肝，且多不法，怒甚。命郑文宝将漕陕部，因以治开罪。开得此大惧，知文宝素师事铉，迟文宝垂至，始求于铉。铉曰：“彼昔为铉弟子，然时易事背，安能必其心如何？”开再拜曰：“先生但赐之一言足矣。”铉诺之。顷文宝持狱具来，不见开，即屏从者步趋入委巷，诣铉居，觐铉，立庭下。铉徐出，文宝拜竟，升自西阶，通温凊，复降拜，铉乃邀文宝上，立谈道旧，且戒文宝以持节之重，铉闲废，后勿复来。文宝力询所欲，铉但曰：“柳开甚相畏尔。”文宝默然，出则其事立散。铁围山丛谈 

　　徐铉不信佛，而酷好鬼神之说，记于简牍，为稽神录。尝典选，选人无以自通，诡言有神怪之事，愿得口述。亟呼见，问之，因得私祷，无不遂其请。有江东布衣蒯亮，年九十余，好为大言，铉馆之门下，稽神录多亮所言。尝忤铉，铉甚怒，不与谈。一日铉将入朝，亮迎呼曰：“适有异人，肉翅自厅飞出，升堂而去。”铉即喜，笑命纸笔记之，待如故。事实类苑 

　　太宗时，一日后苑象毙。上令取胆，剖腹不获。上异之，以问徐铉，铉奏曰：“请于前足求之。”如言果得以进。召铉问，对曰：“象胆随四时在足，今方二月，故知在左足也。”湘山野录 国老谈苑略同。 

　　徐铉谪邠州，年七十，手写许慎说文一部，谨细无误。一日栉罢，命纸大书“道者天地之母”，投笔而绝。国老谈苑 

　　徐铉工篆隶，好笔砚。闻邺人时得铜雀台古瓦，为砚甚佳。会所亲调补邺令，属之经年，寻得古瓦二，绝厚大，命工为二砚，铉得之喜。即注水将试墨，瓦瘗土久，枯燥得水即渗。又注之随竭，铉笑曰：“岂铜雀之渴乎？”终不可用。事实类苑 

　　徐铉职居近列，虽盛寒，未尝披毛衫。或诘之，曰：“岂有双阙之下，衣戎服与？”每睹待漏院前灯火人物卖肝夹粉粥，来往喧杂，即皱眉曰：“真同寨下耳。”一生好服宽裤，未尝窄衣裳。谓诸士夫曰：“轩裳之家，鸡豕鱼鳖，果实蔬菜，皆可备矣。”盖沽市不食尔。掌武太原公，言先太师倾背时，朝贤来吊，朱紫盈门，唯徐右省铉独携□袍角带于客位更易后，方入相吊。以此知士大夫朝服临哀慰问，深不可也。先太师即兵部侍郎祐也。丁晋公谈录 

　　徐铉入朝，见士大夫寒月衣毛衫，乃叹曰：“自五胡猾夏，乃有此风。”鄙之不肯服，在邠州以寒疾卒。明道杂志 

　　铉无子，弟锴有后，居金陵摄山前。开茶肆，号徐十郎。有徐铉诰敕甚多，尝至摄山求所谓徐十郎家，观之，其间有自江南归朝授官诰云：“归明人伪银青光禄大夫知内史事上柱国徐铉，可依前银青光禄大夫守太子率更令”，云云。知内史乃江南宰也，银青存其阶官也。默记 

　　张洎为举人时，张佖在江南，已通贵。洎每奉谒求见，称从表侄孙。既及第，称弟。及秉政不复称表，以庶僚遇之。涑水纪闻 

　　后主归宋贫甚，张洎犹丐索之，后主以白金颒面器与洎，洎犹不满意。十国春秋 

　　张洎与陈乔皆为江南相，金陵破，二人约效死于李煜之前，乔即死，洎白煜曰：“若俱死，或责陛下久不归命之罪，谁为陛下辨之，臣请从陛下入朝。”遂不死。太宗时，洎为员外郎，寇莱公年少倨贵，每入省，洎常立于省门，磬折候之。莱公悦，引与语，遂荐于太宗。洎女嫁杨文侨公，倨不事姑，或效其姑语以为戏笑，后终出之。由是两家不相能。文侨公脩国史，为洎传，极言其短。涑水纪闻 

　　寇莱公知吏部选时，张洎亦掌考功，官序虽齐，视洎乃属曹。寇少年进用，才锐气勇，复为首曹，嫌洎不以本司官长奉己，洎又以老儒宿德闻望自持，不肯委节事寇。寇视事罢，则整巾对书，终日危坐。洎候于省门，一揖而退，不交一谈。寇一日忽作庭雀诗示洎，略曰：“少年挟弹多狂逸，不用金圆用蜡圆。”盖讥洎顷在江南围城，为李煜草诏于蜡圆追上江救兵事也。洎不免强颜附之。后稍亲昵，其辨诵谈笑，横飞于席间。寇素蕴未发者尽为洎藉而取之，因是大服。玉壶清话 

　　张洎文章清赡，博学多闻。在江南已居要近，曾将命入贡，还作诗十篇。多訾诋京师风物，有一灰堆之句，以悦其主。苏易简得其亲书本。后洎入为学士，与苏不协，上前谈议，往往异同。苏忿之，谓同列曰：“清河公若更相矛盾，即将灰堆诗呈进矣。”张闻之甚惧，稍为屈服焉。事实类苑 

　　至道二年四月，丞相暮归。将至西掖门，参政张洎、李昌龄马相踶断辔，二人皆坠地。寇准马惊跃几堕。六月大雨泥泞，洎晚归，马渡桥，坠前足，洎没泥内，折巾一角。是秋洎被病，明年罢政卒。其年七月准罢，来年昌龄贬。事实类苑 按审此段语气，所谓丞相当即寇准。 

　　予一日道过毗陵，舍于张郎中巷，见张第宅雄伟，园亭台榭之盛，古木参天。访之，问其世家，知国初有张佖者，随李煜入朝，太宗时佖在史馆，家常多食客。一日上问：“卿何宾客之多，每日聚说何事？”佖曰：“臣之亲旧，多客都下，贫乏绝权，臣累轻而俸有余，故常过臣，饭止菜羹而已。臣愧菲薄，而彼以为美，故其来也，不得拒之。”一日上遣快行家一人，伺其食，直入佖家，取一客之食以进，果止粝饭菜羹，仍皆粗璺陶器。上喜其不隐，时号菜羹张家。道山清话 

　　刘温叟父岳，退居河阴，温叟方七岁，尝语客曰：“吾老矣，但得世难稍息，与此儿偕为温洛之叟，耕烟钓月，为太平之渔樵足矣。”后记父语，因名焉。岳为后唐学士，温叟晋少帝时又为学士，人尽荣之。受命之日，抱敕立堂下，其母未与之见，隔帘闻鱼钥声。俄而开箧，二青衣举一箱至庭，则紫袍兼衣也。母始卷帘见之曰：“此汝父在禁林内所赐。”温叟跪泣捧受，开影寝列袍，以文告其先父名岳，终身不听乐，大朝会有乐，亦辞之。玉壶清话 

　　刘温叟父名岳，终身不听丝竹之音，然遇宾朋款狎，窃举板小讴。时有讥之者，刘曰：“丝竹金石，陈之于悬，总归于一字，吾所不忍闻也。至于讴者，乃咏歌之声，吾何避哉？”事实类苑 

　　刘烨未第时，娶赵尚书晃长女，早亡，赵犹有二妹未适人。既而刘登科，晃已捐馆，夫人复欲妻之，使媒通意，刘曰：“若是武有之德，则不敢为姻，如言禹别之州，则庶可从命。”盖不欲七姨，而欲九姨也。夫人诘之曰：“薄饼从上揭，刘郎才及第，岂得便简点人家女？”刘曰：“非敢有择，但七姨骨相薄，非某之对，九姨乃宜匹。”遂娶九姨，后生七子，皆至大官。七姨后适关生，落泊寒馁，暮年刘氏养之终身。青箱杂记 刘烨不呈家谱事，别见首集刘后条下。 

　　刘秘监几知保州，方春大集宾客。饮至夜分，忽告外有卒谋变，几不问，益令折花，劝坐客尽戴，益酒行，密令人分捕，有顷皆捕至。几遂极饮达旦，人皆服之，号戴花刘使。几致仕居洛，每骑牛挟女奴五七辈，往来嵩少间，遇得意处，倾壶引满，自为辞，使女奴共歌之。尝召至京议大乐，旦以朝服趋局，暮则布裘徒步市廛，或倡优所集处，率以为常。神宗亦不问。石林燕语 

　　洛阳花品，状元红为一时之冠。乐工花日新，能为新声，汴妓郜懿，以色著。秘监刘伯寿精音律。熙甯间，几携花日新就郜懿，赏花欢饮。因制花发状元红慢以纪之。避暑录话 

　　秘书监刘几好音，与国工花日新游，其弟卫卿谏不用，乃戒门下勿通，监约鸣管以自通，卿又使他工横吹于门以误之。数奏而不出，卿告之，监曰：“非也。”语次而工至，横管一鸣。监笑曰：“此是也。”乃走出。后山谈丛 

　　刘温叟不听乐，其孙几乃自度曲，预修乐书。挥麈录 

　　刘几登进士高科，后换武官，数守边，号知兵。余尉河南寿安时，遇几，时年已七十余，精神不衰，体轻健，犹剧饮。余闻其善养生，因问之，几曰：“我有术，欲授子以是导补之术。”余应之曰：“方困小官，家惟一妇，何地可施？”遂不复授。几有婿陈令者，颇知其妇翁之术，曰：“暖外肾而已。”其法以两手暖之，默坐调息，至千息，两肾融液如泥，沦入腰间，此法至妙。明道杂志 

　　刘伯寿筑室嵩山下，每登嵩顶回，则于峻极院记其岁月，捐馆之年记曰：“余今年若干，登顶七十四次。”后王辅道与其孙之静共游峻极院，作一绝云：“烂红一点出浮沤，夜坐嵩峰顶上头，笑对松窗谈祖德，当年七十四回游。”坚瓠集引玉海 

　　刘伯寿，洛阳九老之一也，筑室嵩山玉华峰下，号玉华庵主。有妾名芳草、萱草，皆秀丽，善音律。伯寿出入乘牛吹铁笛，二草以蕲笛和之，声满山谷。出门不言所之，牛行即行，牛止即止。其止也，必命壶觞尽醉而归。嵩前人以为地仙云。风月堂诗话 

　　幸夤逊居青城山，一夕梦神谓曰：“汝可食杏仁，令汝聪明，老而强壮，资于年寿。”幸拜请食法，云：“以杏仁七枚，纳口内久之，则尽去其皮，逡巡嚼烂，和津液如乳，顿咽。日日如法食之，一年必换血，令人强健。”幸依方久服，年跻大耋，轻健如童。要之寡欲守真，静摄养生为上。坚瓠集 

　　幸夤逊梦掌内生草不绝，掌制数年。宋诗纪事注 

　　石熙载子□□字表臣 李昉子宗谔 

　　石元懿熙载，西洛人，家贫游学，事母以孝闻。嵩阳道上遇一叟，熟视之，曰：“真太平良弼也。吾幼为唐相房元龄检书苍头，公酷似之。”属之曰：“见子事契相投者，即真主也，善事之。语讫，即灭。后太宗建太宁年节，公谒之，倾意投接。为掌书记，游从觞咏，情礼深厚。太宗尝以兄呼之。玉壶清话 

　　石参政表臣事太宗为馆职，至真宗末年犹为学士。一夕梦朝太宗，面谕以将进用。石谢讫，觉锵然有声，顾视乃鱼袋坠墀下。及觉，大异之，不数日有参预之命。谢日方拜起，则鱼袋坠地。东轩笔录 

　　康定间，西贼寇边，王师失律，朝廷方扰。时当国一相以老得谢，靖按当是张文懿士逊。拂衣晏坐而归，两府就宅为贺，因而陈觞。退相饮酣，自矜曰：“某本一小民耳，遭时得君，今还衮绋，告老于家。当天下平定无事之时，自谓天下幸民。”石参政应声曰：“只有陕西一火，窃盗未获。”坐客失声，簪珥几坠。湘山野录 

　　礼部试举人，常在正月末。及试经学，已在二月。京师适陶渠，旧省前乃大渠，有三礼生就试，误堕渠内，举体沾湿。时尚寒，三礼生不胜其苦，遂于帘前乞少给火炙乾。石内翰遽告曰：“不用炙，自安乐。”众问之，石曰：“何不闻世传欲得安，三礼莫教乾乎？”东轩笔录 

　　梅金华询，久为侍从，意望两府，晚年多病，石参政戏之曰：“公欲得安乎，唯服一清凉散即差也。”盖两府在京许张青盖耳。东轩笔录 侯鲭录邻几杂志谓清凉散语为刘子仪筠言，岂两用此语耶？别见刘筠条。 

　　章郇公得象与石参政相友善，尝戏章曰：“昔时名画有戴嵩牛，韩干马，今有章得象也。”归田录 

　　杨大年方与客棋，石参政自外至，坐于一隅，大年曰：“止于坐隅，貌甚闲暇。”石即答曰：“口不能言，请对以意。”归田录 

　　石参政尝与同列观御园所蓄狮子，主者云：“县官日破肉五斤以饲之。”同列曰：“吾侪反不及此狮子。”石曰：“吾辈皆员外郎，借为园外狼敢望苑内狮子乎？”朝士上官辟尝谏之曰：“公名位匪轻，奈何谈笑如此？”石曰：“君自为上官辟，借为鼻。何能知下官口？”及为参政，或谓曰：“公为两府，谈谐度可止矣。”石取除书示之，曰：“敕命我可本官参知政事，余如故，奈何止也？”尝堕马，左右惊扶之，石曰：“赖尔石参政也，若瓦参政，齑粉矣！”涑水纪闻 靖按：此四事孔氏谈苑并误作石曼卿，且误以曼卿表臣为一人，末一则冷斋夜话亦作曼卿。 

　　石资政，好诙谐，乐易人也，杨文公一日置酒作绝句招之，末云：“好把长鞭便一挥。”石即和云：“寻常不召犹相造，况是今朝得指挥。”又尝于文公家会葬，坐客多执政及贵游子弟，皆服白襕衫，或罗或绢，有差等，石忽大恸，人问其故，曰：“忆吾父。”又问之，曰：“父在时，当得罗襕衫也。”附掌录 

　　卢多逊与李昉相善，昉待之不疑。多逊知政，多毁昉，人以告昉，昉不信。太宗一日语及多逊事，昉颇为解，太宗曰：“多逊毁卿一钱不直。”昉始信之。名臣言行录 

　　先公致政之明年，正月望夜，上御乾元门楼观灯，召公预焉。别赐一榻坐丞相上，上自取御樽斟酒，又目先公语侍臣：“李某可谓善人君子矣，服侍朕二十年，两在相位，未尝有伤人害物之事，余可知也。”先公俯伏拜谢。李宗谔先公谈录 玉壶清话同。又从容语及平日藩邸唱和之事，公遽离席，历历口诵御诗几七十余篇，一句不讹。上谓曰：“何记之精也？”公奏曰：“臣不敢妄对，臣自得谢无事，每晨起盥栉，坐于道室，焚香诵诗。每一诗日诵一遍。或诵道佛书。”上喜曰：“朕亦以卿诗别笥贮之，每爱卿翰墨楷秀。老来笔力在否？”公对曰：“臣素不善书，皆＜犭屯＞犬宗讷所写耳。”上即令以六品正官与之。玉壶清话 

　　至道九老集于京师。张好问太子中允年八十五，李运太常少卿年八十，宋琪丞相年七十九，武成允庐州节度副使年七十九，吴僧赞宁七十九，魏石郢州刺史年七十六，杨徽之谏议大夫年七十六，朱昂水部郎年七十一，李昉故相年七十一，然此集竟不成。齐东野语 

　　赏花钓鱼，三馆惟直馆预坐，校理以下赋诗而退。太宗时，李宗谔为校理，作诗云：“戴了宫花赋了诗，不容重见赭黄衣，无憀却出宫门去，还似当年下第时。”上闻之，即令赴宴，自是校理而下皆预会。谈苑 青箱杂记略同 

　　李相昉致仕后，陪位南郊，病伤寒卒。子宗谔内翰为玉清昭应宫副使，自斋所得疾卒。宗谔子昭述右丞，袷享奏告景灵，得疾卒。三世皆死于祠祀之事。邻几杂志 

　　吕蒙正 张齐贤 吕端孙诲 

　　吕文穆公父龟图与其母不相能，并文穆逐之龙门山利涉院。僧识其为贵人，延致山间，为凿山岩为龛居之。文穆居其间九年。既登第，携其母以见龟图，虽许纳之，终不与相见。乃同堂异室而居。避暑录话 琬琰集载公神道碑云：“父母以口舌相戾，遂异处。然情义内笃，交誓不复嫁娶。” 

　　有阴声冢者，阴雨则冢有歌乐之声。吕文穆过其地，冢内云：“相公来且住歌乐。”事实类苑 

　　公在龙门时，一日行伊水上，见卖瓜者，欲得之，无钱可买，其人偶遗一枚，公怅然取食之。后作相，买园洛城东南，下临伊水起亭，以饐瓜为名。邵氏闻见录 

　　吕文穆少时曾与张文定齐贤、王章惠随、钱宣靖若水、刘龙图烨，同学赋于洛人郭延卿。一日同渡水谒道士王抱一求相，有僧应门曰：“师出矣。”众问僧何为师道士，曰：“学术数于道士三十年矣。”众因从问之，曰：“吾师切戒，术未精，慎毋为人言。君等必欲知，明日复来，叩师可也。”明日遂见之，文穆对席，张、王次之，钱又次之，刘居下坐。道士抚掌太息，众问所以，道士曰：“吾尝东至于海，西至流沙，南穷岭峤，北抵大漠，四走天下，求所谓贵人，以验吾术，了不可得。岂意今日贵人尽在座上。”众惊喜，徐曰：“吕君得解及第，无人可奉压，不过十年作宰相，十二年出判河南府，自是出将入相，三十年富贵寿考终始。张君后三十年作相，亦皆富贵寿考终始。钱君可作执政，然无百日之久。刘君有执政之名，无执政之实。”语遍及诸弟子而遗其师。郭君忿然以为谬妄，曰：“坐上有许多宰相乎？”道士色不动，徐曰：“初不受馈，必欲闻之，请得徐告。后十二年吕君出判河南府，是时君可取解，次年虽登科，慎不可作京官。”延卿益怒，众不自安，乃散去。久之，文穆果魁多士，而延卿不与。明年文穆廷试第一，是所谓得解及第无人可压矣。后十年作相，十二年有留钥之命，悉如所言。延卿连蹇场屋，至是预乡荐，鹿鸣日，文穆命道士与席，宾散，独留二人入内阁，尽欢如平生。文穆矜叹赋诗曰：“昔作儒生谒贡闱，今为宰相出黄扉。两朝鸳鹭醉时别，万里烟霄达了归。羽客渐垂新鹤发，故人犹著旧麻衣。洛阳漫说多才子，从昔遭逢似我稀。”道士索纸札似若复章者，乃书偈曰：“重日重月，荣华必别。笙歌前导，偃师密雪。”文穆心知其异，敬收之。其后钱贰枢府，未百日罢。张、王先后登庸，刘守蒲，朝廷议除执政，命未及下而卒。延卿以文穆极力推挽，登第未久，改秩后卒。无一差者。文穆致仕，薨于西京，以重阳日丧过偃师，是日大寒微霰，笙歌乃敕葬卤簿鼓吹也。默记 

　　吕文穆未第时，薄游一县，胡大监旦方随其父宰是邑，遇吕甚薄。客有誉吕工诗，胡问警句，客举一篇，其卒章曰：“挑尽寒灯梦不成。”胡笑曰：“是一渴睡汉耳。”吕闻之，甚恨而去。明年首举甲科，使人寄语胡曰：“渴睡汉状元及第矣。”胡曰：“待我明年第二人及第，输君一筹。”既而次榜，亦首选。六一诗话 

　　吕文穆为相，有朝士藏古鉴能照二百里，欲献以求知，公曰：“吾面不过楪子大，安用照二百里？”闻者叹服。谈苑 归田录同 

　　吕文穆微时极贫，比贵盛，喜食鸡舌汤，每朝必用。一夕游花园，遥见墙角一高阜，以为山也，问左右曰：“谁为之？”对曰：“此相公所杀鸡毛耳。”吕讶曰：“吾食鸡几何？乃有此。”对曰：“鸡一舌耳，相公一汤用几许舌？食汤凡几时？”吕默然省悔，遂不复用。坚瓠集 

　　文穆有大第在洛，真宗祠汾，尝驾幸其厅，后人不敢复坐。间以栏楯，设御榻焉，即今张文孝公宅也。事实类苑 

　　张齐贤为布衣时，倜傥落拓，有群盗攻劫，聚饮旅店，居民惶恐窜匿，齐贤独径前揖之曰：“贱子贫困，欲就一饱。”盗曰：“秀才肯自屈也？”齐贤曰：“盗者非龌龊儿所为，皆世之英雄耳。”乃取大杯满酌而饮，取豚肩爪分为数段啖之，势若狼虎。群盗相视，嗟叹曰：“真宰相也。他日宰天下，当念吾曹。”竞以金帛相遗，齐贤皆受不让，重负而返。涑水纪闻 

　　张文定少为举子，贫甚，客河南尹张全义门下。饮啖兼数人，自言平时未尝一饱，遇村人作愿斋，方饱。尝赴斋后时，见其家悬一牛皮，取煮食之无遗。太祖幸西都，文定献十策于马前。召至行宫，赐卫士廊飡，文定就大盘内以手取食。帝用柱斧击其首，问十事，文定且食且对，略无惧色。赐束帛遣之。靖按东轩笔录云：“文定以手画地，条陈十策，内四说称旨。文定坚执其六说皆善，太祖怒，令武士拽出。”与此略异。帝归谓太宗曰：“吾幸西都，为汝得一张齐贤，宰相也。”太宗即位，齐贤方赴廷试，帝欲其居上甲，有司置丙科，帝不悦。有旨一榜尽除京官通判。邵氏闻见录 

　　淳化宰相张齐贤，布衣时尝游嵩岳，醉卧巨石上，梦人驱羊于前曰：“此张相公食料羊也。”既贵，每食数觔，犹未厌饫，健啖世无与比。清波杂志 

　　张齐贤仆射，体质丰大，饮啖过人，尤嗜肥猪肉，每食数斤。天寿院风药黑神丸，常所服不过一弹丸，公常以五七两为大剂，夹胡饼而顿食。淳化间，罢相知安陆州。安陆山都，未尝识达官，见公饮啖不类常人，举郡惊骇。尝与宾客会食，厨吏置一金漆大桶于厅侧，窥公所食，如其物投桶内，至暮酒浆浸渍，涨溢满桶，郡人嗟愕，以为享富贵者必有异于人也。然晏元献公清瘦如削，其饮食甚微，每析半饼以筯卷之，抽去其筯，捻头一茎而食，此亦异于常人也。归田录 

　　张齐贤为相时，其母晋国夫人孙氏，年八十余尚康强。太宗方眷张，时召其母入内，亲款如家人。余尝于张氏见赐其母诗云：“往日贫儒母，年高寿太平。齐贤行孝侍，神理甚分明。”又一手诏云：““张齐贤拜相，不是今生，宿世遭逢。本性于家孝，事君忠。婆婆老福，见儿荣贵。”祖宗于大臣简质如此。石林燕语 避暑录话同。 

　　张齐贤以吏部尚书知青州六年，其治安静，民甚怀之。好事者谤其居官弛慢，朝廷召还。公语人曰：“向作宰相，幸无大过。今典一郡，乃招物议。正是监御厨三十年，临老反煮粥不了！”士大夫闻之，深罪谤者。渑水燕谈录 

　　张齐贤相太宗、真宗，皆以亮直重厚称。及晚娶薛氏妇，真宗不悦。一旦元会上寿，齐贤已微醺，进止失容，坐是谪安州。其麻曰：“仍复酣醟杯觞，欹倾冠弁。”盖谓是也。青箱杂记 

　　张文定以左拾遗为江南转运使。一日家宴，一奴窃银器数事于怀，文定自帘下熟视不语。后文定三为宰相，门下厮役往往皆为班行，而此奴竟不沾禄，奴乘间再拜曰：“某事相公最久，凡后于某者皆得官，相公独遗某，何也？”因泣下不止。文定曰：“我欲不言，尔乃怨我。尔忆江南日盗吾银器数事乎？我怀之三十年，不以告人。吾备位宰相，进退百官，安敢以盗贼辱荐？念汝事我久，与汝钱三百千，汝其去吾门下，自择所安。吾顷发汝平昔事，汝宜有愧而不可复留也。”奴震骇，泣拜去。东轩笔录 

　　张司空齐贤，致仕归洛，康宁富寿。先得裴晋公午桥庄，凿渠周堂，花竹照映。日与故旧乘小车携觞游钓，榜于门曰：“老夫已毁裂轩冕，或公绶垂访，不敢拜见。”造一卧轝以视田稼，醉则憩于木阴。尝以诗示故人云：“午桥今得晋公庐，花竹烟云兴有余，师亮白头心已足，四登两府九尚书。”玉壶清话 

　　吕丞相端本自奏荫而致崇显。自为司户参军，便置外厨，多延食客，能知典故。年五十六七，犹为太常丞。后发往商州，身体魁梧。太宗传令不得骑马，相座传语，且请忍灾，公曰：“不是某灾，是长耳灾。”谈笑如常。寇准屡奏：“吕某非常人，渐老矣。”太宗曰：“朕知此人，是人家子弟，能吃大酒肉，余何所能。”洎为户部尚书，上谷为参政，吕一日候上谷多时，探者曰：“参政方洗面。”吕徐谓从人曰：“喂得马饱否？”其微旨如此。丁晋公谈录。按上谷，寇准也。 

　　吕正惠公使高丽，遇风帆樯摧折，舟人大恐，公恬然读书若斋阁。时首台吕蒙正告老甚切，上宴后苑，作钓鱼诗，独赐公断章云：“欲饵金钩深未到，磻溪须问钓鱼人。”意以首宰属公，公和进云：“愚臣钩直难堪用，宜问濠梁结网人。”文穆得谢，果冠台席。真宗初即位，居谅闇，每见公则肃然起敬，未尝名呼，对公但称小子。公体貌魁梧，庭陛颇峻，命梓人别为纳陛。两使外域，虏主钦重，后使虏者至，则问曰：“吕公作相未？”玉壶清话 

　　介甫初参政，一日紫宸早朝，二府奏事颇久。日刻既晏，例隔登对于后殿，须上更衣复坐，以次赞引。吕公诲任御史中丞，将对于崇政殿，而司马公为翰林学士，侍讲迩英阁，亦将趋资善堂，相遇于路，并行而北。温公密问曰：“今日请对，欲言何事？”献可举手曰：“袖弹文，乃新参也。”温公慊然曰：“以介甫之文学行义，命下之日，人皆喜得人，奈何论之？”献可正色曰：“君实亦为是言耶？安石好执偏见，不通物情，轻信难回，喜人佞己。听其言则美，施于用则疎。若在侍臣，犹或可容，置诸宰辅，则天下必受其弊矣。”温公曰：“与公素为心交，苟有所怀，不敢不尽。今日之论，未见不善之迹，似伤匆遽。姑留是事，更加筹虑可乎？”献可曰：“上新嗣位，富于春秋，朝夕所与谋议者，二三执政而已。苟非其人，将败国事，此乃腹心之疾，治之唯恐不及，顾可缓耶？”语未竟，合门吏抗声追班，乃趋而去。温公退自经筵，默坐玉堂，终日思之，不得其说。其后退居洛阳，每论当世人物，必曰：“吕献可之先见，范景仁之勇决，皆予所不及。”名臣言行录此事宋史本传不言在何处谈论，便觉无气，故详载之。 

　　献可请宫祠归洛，温公、康节，日相往来。献可病，自草章乞致仕曰：“臣无宿疾，偶值医者用术乖方。殊不知脉候有虚实，阴阳有逆顺，诊察有标本，治疗有先后。妄投汤剂，率意任情，差之指下，祸延四肢，浸成风痹，遂难行步，非祗惮＜炙＞盭之苦，又将虞心腹之变。势已及此，为之奈何？虽然，一身之微，固未足恤，其如九族之托，良以为忧。是思纳禄以偷生，不俟引年而还政。”盖以喻朝政也。温公、康节，日就卧内问疾，献可所言皆天下国家事，忧忿不能忘。一日手书托温公以墓铭，温公亟省之，已瞑目矣，温公呼之曰：“更有以见属乎？”献可复张目曰：“天下尚可为，君勉之。”后温公相天下，再致元祐之盛，献可不及见矣。天下诵其言而悲之。至温公薨，献可子由庚作挽诗云：“地下若逢中执法，为言今日再昇平。”记其先人之言也。邵氏闻见录 

　　吕诲端公先朝为御史，直言正色，倾动朝野，以言事出安州。一日，独坐瞑目，忽见一碧衣童云：“非久玉帝游炎洲，命子随行，纠正群仙。炎洲苦热，上帝赐公清凉丹一粒。”公拜赐而吞之，若冰雪，下咽乃觉。不久公捐馆，进士朱明复自湖北渡湘江，见吏兵数百人前导，次见公跨玉角青鹿，左右皆青衣童。明复雅与公善，乃降骑拜曰：“公何之也？公其已仙乎？”公曰：“吾侍上帝南游，不得叙款曲。”口占一篇为别，诗曰：“功行偶然书玉阙，衣冠无限葬尘埃，我今从帝为司纠，更有何人直柏台。”乃南去。事实类苑 

　　温公志墓文未成，河南监牧使刘航仲通自请书石。既见其文，迟回不敢书，其子安世曰：“成吾父之美可乎？”代书之，仲通又阴祝献可诸子勿摹本，恐非三家之福。时小人蔡天甲厚赂镌工，得本以献安石，安石挂之壁间，谓其门下士曰：“君实之文，西汉之文也。”名臣言行录 

　　钱若水 苏易简孙舜钦 舜元 刘昌言 李至阳 

　　钱若水为举子时，见陈希夷于华山，希夷曰：“明日当再来。”若水如期而至。见有一老僧与希夷拥地罏坐，僧熟视若水，久之不语，以火箸画灰作“做不得”三字，徐曰：“急流勇退人也。”若水辞去，希夷不复留。后若水登科为枢密副使，年才四十致政。希夷初谓若水有仙骨，命老僧观之，僧云：“做不得。”故不复留。老僧麻衣道者也。王巩续闻见录作白阁道者。希夷素所尊礼云。邵氏闻见录 贵耳集、湘山野录事同文小异。 

　　钱若水为同州推官时，有富民女奴逃亡，父母讼于州。州录事尝贷于富民不获，乃劾富民父子共杀女奴，富民不胜榜楚，自诬服。具狱上州，皆覆实无反异。若水独疑之，留其狱，数日，录事诣若水，诟之曰：“若爱富民，欲出其死。”若水笑谢曰：“今数人当死，岂可不少留熟观其狱词耶？”留之且旬日，若水诣知州，屏人言曰：“若水所以留其狱者，密使人访求女奴，今得之矣。”因密送于知州所，知州引女奴父母从帘内，推女奴示之，父母持之而泣，乃引富民父子破械纵之。其人号泣不肯去，曰：“微使君，族灭矣。”知州言此推官之赐，其人趋诣若水厅事，若水闭门拒之，曰：“知州自求得之，我何与焉？”其人不得入，绕墙而哭，倾家资饭僧为若水祈福。知州欲论奏其功，若水固辞曰：“若水止求人不冤死耳，论功非本心也，且置录事于何地？”知州叹服。涑水纪闻 

　　钱若水为枢密副使时，吕相端罢，太宗靖按当作真宗。明日谓辅臣曰：“闻吕端命下，哭泣不已。”钱公厉声曰：“安有此？”退语诸公曰：“我辈眷恋爵禄，为上见薄如此。”遂力请罢。闻见近录 

　　王曾罢相，章圣谕近臣曰：“曾延辞既退矣，逡巡却立，恋冀复用。”众皆唯唯。若水挺身对曰：“王曾以道去国，未见有持禄意，陛下料人何薄耶？臣等弃此如土芥耳。”愤而出。即日毁裂冠带，被道士服，佯狂归嵩山。上大骇，屡召之不起，以终其身。涧泉日记 西园闻见录：宋执政刘昌言罢，太宗问赵镕曰：“昌言涕泣否？”镕曰：“与臣等谈多至涕泣。”镕乃迎合上意耳。吕蒙正罢相，太宗曰：“蒙正布衣，朕擢为相，今退寂寞，想其目穿望复位矣。”钱若水曰：“蒙正虽骤登显，然其风望不为忝冒，何有寂寞？不闻其郁悒也。”上为默然。若水叹曰：“上待辅臣如此。盖无秉节高迈，能全进退，以感动人主，遂贻上之轻鄙耳。”即以母老请罢。靖按吕端罢相，不在太宗时，王曾罢相，亦不在真宗时。西园闻见录作蒙正事，较可信。 

　　蜀人严储者与苏易简之父善。储始举进士，而易简生，三日为饮局，有日者同席，储以年月询之，日者曰：“君当俟苏公之子为状元乃成名。”坐客皆笑。后归朝，屡上不捷。太平兴国五年，果于易简榜下及第。湘山续录 茅亭客话以严储为杜希言，事略同。 

　　苏易简及第时，与母书自称岷岷，盖小名也。老学庵笔记 

　　苏易简父协，性滑稽。易简任翰林学士，协为京府掾，时亲王为尹。每朔旦父子冠带晨趋，协诣府，易简入朝，协笑为人曰：“父参其子，子朝其父，斯事亦倒置矣。”初协为汝州司户，易简通判苏州，与易简书曰：“吾在汝，汝在吴，吾思汝，汝知之乎？”事实类苑 

　　苏易简特受太宗顾遇，在翰林恩礼尤渥，然性特躁进。罢参政，以礼部侍郎知邓州，才逾壮岁，而其心郁悒，有不胜闲冷之叹。邓州有老僧独处郊寺，苏赠诗云：“憔悴二毛三十六，与师气味不争多。”又移书与友曰：“退位菩萨难做。”竟不登强仕而卒。东轩笔录 

　　京师百司库务，每年春秋赛神，各以本司余物贸易以具酒食，至其时吏史列坐，合乐终日。庆历间，苏舜钦提举进奏院。至秋赛，承例卖拆封纸以充，舜钦欲因其举召馆阁同舍，遂自以十千助席，预会之客，亦醵金有差。酒酣，命去优伶，却吏史而更召两军女伎。先是洪州人李定愿预醵厕会，而舜钦不纳，定衔之，遂腾谤于都下。既而御史刘元瑜有所希合，弹奏其事，事下右军穷治，舜钦以监主自盗论，削籍为民。坐客皆斥逐，梅尧臣亦被逐者。尧臣作客至诗云：“客有十人至，共食一鼎珍，一客不得食，覆鼎伤众宾。”盖为定发也。东轩笔录 容斋三笔云：子美会馆职，有欲预席者，子美曰：‘乐中既无筝琶筚笛，坐上安有国舍虞比。”国谓国子博士，舍谓太子中舍，虞谓虞部，比谓比部员外，皆任子也。 

　　苏子美奏邸之狱，当时小人借此以倾杜祁公、范文正，同时逐者皆名士，奸人至有一网打尽之语。独韩魏公、赵康靖论救之，而不能回也。其得罪在庆历四年之十一月，时欧公按察河北，子美贻书自辨，词极愤激，集内不载。今录以补史所遗云：“舜钦再拜。冬凛，伏维按部外起居安裕。前月尝拜书甚疎略，必已通呈。舜钦不晓世病，蹈此祸机，虽为知己者羞，而内省实无所愧，恐流言奉惑，不避缕述。自杜丈入相以来，群公日相攻谤，非一端也。九月末间曾与子渐、胜之邸间小饮。之翰君謩见过，胜之言论之间，时有高处，二谏因与之辨析。本皆戏谑，又无过言，此亦吾曹常事。不一二日朝内諠然，以谓谤及时政。吁，可骇也。故台臣奏疏，赵祐怒二谏论其不才故也。天子辨其诬，不下其削。台臣郁然不快，无所洩愤，因本院神会，又意君謩与焉，时君謩与赴会诸君同出馆，过邸门。于是再削，其削亦留不出。诸台益忿，重以秽渎之语上闻，列章墙进，取于君知。二相胆薄畏事，必不敢开口以辨。既而起狱，震动都邑。又使刻薄之吏当之，陶翼本宪长所举，追押席客，皆翼之请也。希望沽激，深致其文，枷掠妓人，无所不至。设有自诬者，则宾席皆遭污辱矣。且进邸神会，比年皆然，亦尝上闻，盖是公宴，台臣谓去端闱不远，以榷货务较之孰近？榷务后邸两日作会甚盛若谓费用过当，以商税院比之孰多？舜钦或非时为会，聚集不肖则是可责也。原叔、济叔辈皆当世雅材，朝廷尊用之人，因事宴集，安足为过？卖故纸钱，旧已奏闻，本院自来支使，判署文记，前后文记甚明。况都下他局亦然，不系诸处帐管。比之外郡杂收钱，岂有异也。外郡于官地种物收利之类甚多，下至粪土柴蒿之物，往往取之以助筵会。当时本恶于胥吏辈率醵过多，遂与同官各出俸钱外，更于其钱内支与相兼，皆是祠祭宴会，上下饮食共费之。今以监主自盗定罪，减死一等科断，使除名为民，与贪吏掊官物入己者一同。始府内敕断，追两官，罚铜二十斤。后六日复遣吏来取出身文字，殊不晓。合下观其事，察其情，岂当然乎？舜钦虽不足惜，为国计者，岂不惜法乎？自有他条不用私贷官物有文记准盗论，不至除名。判署者五匹，杖九十，其法甚轻。审刑者自由重轻，不由二府，苟务快意，坏乱典刑。丁度怒京兆不逐之翰也。二相恐栗畏缩，自保其位，心知非是，不肯开言。上有怒意，皆不敢承当。遂令坐客因饮食被刑，斥逐奔窜，衔愤沥血，无人哀矜，名辱身冤，为讎者所快。辇毂之下尚尔，远民冤滥，孰肯更为辨之？近者葛宗古、滕宗谅、张亢，所用官钱钜万，复有入己。范公横身当之，皆得末减，非范公私此三人，于朝廷大体，所补多矣。国朝本以仁爱抚天下，常用宽典。今一旦台臣蓄私憾，结党绳小过以陷人，审刑持深文以逞志，伤本朝仁厚之风，当途者得不疾首而叹息也！舜钦年将四十矣，齿摇发苍，才为大理评事。廪禄所入，不足充衣食，性复不能与凶邪之人相就近，今得脱去仕籍，非不幸也。自以所学教后生，作商贾于世，必未至饿死。故当缄口远遁，不复更云。但以遭此构陷，累及他人，故愤懑之气，不能自平，时复嵘山□厷于胸，一夕三起，茫然天地间，无所赴愬。天子仁圣，必不容奸吏之如此。但举朝无一言以辨之，此可悲也。掖垣诸君列章论馆职，此自古未有，惟赵叔平不署，且有削极言辨之，可重可重。舜钦素为永叔奖爱，故粗写大概，幸观过而见察也。苦寒，伏望保重，不宣。舜钦再拜。”欧公书其后曰：“子美可哀，吾恨不能为之言。”又联书一行云：“子美可哀，吾恨不能言。”盖公已自谏省出矣。梁溪漫志 靖按书内所称胜之王益柔也，原叔王洙也，济叔吕溱也，之翰孙甫也，子渐未详。间有不可通语，尝是传写讹误。 

　　苏子美谪居吴地，欲游丹阳，潘师旦深不欲其来，宣言于人，欲拒之。子美作水调歌头，有“拟借寒潭垂钓，又恐沙鸥猜我，不肯傍青纶”之句。东轩笔录 

　　苏子美貌魁伟，与宋中道并立，下眎之，笑曰：“交不著。”号为锥宋，交不著京师市井语。为其颖利而么么，赠诗曰：“譬如利锥末，所到物已破。”其后宋倅洺州，地有毛遂冢，梅圣俞送行诗，遂以处囊为戏。贡父诗话 

　　唐询彦猷守湖州，苏舜钦访之，湖有报本长老居简，善相人，唐使相苏，简曰：“试使来院。”苏他日往过，设食具榻留之。至夜间，简登苏榻，若听声息者，苏觉，乃胗其臂，若切脉然，良久曰：“来得也曷。”吴人谓曷如速。更无他语，他日唐问之，亦以四言对。苏将行，又过简，问曰：“来得也曷，是何语也？”简从容曰：“若得一州县官，肯起否？”苏大不悦，因不复言。明年，蒙恩牵复为湖州别驾，遂不赴官，无几物故。明道杂志 

　　子美坐自盗律，削籍窜湖州，后朝廷有哀之之意，因郊赦文特立一条，应监主自盗情稍轻者许刑部理雪，言者云：“郊赦之敕，先无此项，必挟情曲庇苏舜钦，因以此文舞之。□□片言破律，杀无赦。乞付立法者于理。”竟不雪，遂死。有郊禋感事诗云“不及鸡竿下坐人”之句。湘山野录 

　　苏子美赠僧秘演诗云：“卖药得钱祇沽酒，一饮数斗犹惺惺。”演涂去之曰：“公诗传万口吾，持戒不谨，已为浮屠罪人，公从而暴之可乎？”笔精 

　　尚书郎周越以书名盛行于天圣、景祐间，然字法软俗。梅尧臣作诗务为清切闲淡，皇祐以后诗尚豪放，遂以成风。苏舜钦喜为健句，草书尤俊快，尝曰：“吾不幸写字为人比周越，作诗为人比梅尧臣。”盖欧阳公尝呼为苏、梅云。东轩笔录 

　　苏才翁尝与君謩斗茶，君謩茶精，用惠山泉；苏茶劣，改用竹沥水煎，遂取胜。邻几杂志 

　　刘昌言太宗时为起居郎，未几以谏议知密院。一日上眷忽解，曰：“刘某奏对皆操南音，朕一字理会不得。”耆旧续闻按昌言泉州人。 

　　李至阳尝作亢宫赋，其序略曰：“予少多疾，羸不胜衣。庚寅冬夕梦游一道宫，一巨殿，一宝床，一金龙蟠踞床上，碧髯金鬣。一道士转眄若电，谓余曰：‘此亢宿之宫也，宜速拜之。汝将事此龙。’予将拜，龙辄先拜。至道初，太宗立，真宗为太子，命公与李沆并为宾客。真皇见，必先拜符，亢宫之兆也。谈苑 

　　王沔 赵昌言 夏侯嘉正 李昌龄曾孙质 王化基 宋白 马亮 

　　王楚望，端拱初参大政。上每试举人，多令公读试卷。素善读书，纵文格下者，能抑扬高下，迎其辞读之，听者无厌。经其读者高选。举子当纳卷，祝之曰：“得王楚望读之，幸也。”玉壶清话 齐东野语同。 

　　赵昌言为枢密副使，是时陈象舆、董俨俱为盐铁副使，胡旦知制诰，尽同年生，俱少年，为一时名俊。梁颢又尝与同幕，五人者旦夕会饮于枢第，棋觞弧矢，未尝虚日。每乘醉夜归，金吾吏逐夜候马首声诺，象舆醉鞭揖其吏曰：“金吾不惜夜，玉漏莫相催。”都人谚曰：“陈三更，董半夜。”董一作梁。赵公因是坐贬，淳化间以谏议起知天雄，就加给事参政召还。太宗笑谓公曰：“半夜之会不复有之？”公叩陛谢。玉壶清话 

　　夏侯嘉正，荆南人。刘童子者幼瞽，善声骨及命术，谓曰：“将来须及第，亦有清职，惟恃声贵，自余俱约，己俸外别有百金横入，不病则死。”后至正言，直馆，充益王生辰使，得金币，方辇归私第，欲留之为润屋。忽一缗自地起立，久而后仆，遂感疾，月余卒。喜丹灶，尝曰：“使我乾得水银半两，知制诰一日，平生足矣。”二愿俱不偿。玉壶清话 

　　李参政昌龄家女多得贵婿。参政范仲淹、枢副郑戬，皆自小官布衣选配为连袂。及都官公晋卿，有二女，其长子逖与前岳州判官王陶乐道，布衣滕甫元发相善，多会于许之长葛。一旦李死，附家人语曰：“吾二女长者配乐道，次者配元发，我家得二婿足矣。”次举元发第三人登科，而王尚幕职，不日进擢为翰林学士，已而遂为两府。故世传李氏之门多贵女焉。能改斋漫录 

　　艮岳成，命睿思殿应制李质、曹组各为赋以进。质，昌龄之曾孙，少不检，文其身，赐号锦体谪仙，后随北狩。挥麈后录 又墨庄漫录云：班行李质人材魁岸，徽庙欲求一人相称者为对，竟不可得。当时同列，目为察只子。京师俚语谓无对者曰察只。按此李质亦徽宗时人，不知是一是二。 

　　鞠咏为进士，以文受知于王公化基。及王公知杭州，咏擢第，以大理评事知杭州仁和县。先以书及所作文寄王公，以谢平昔奖进，今复为属吏，得以文字相乐之意，王公不答。及至任，略不加礼，课其职事甚急。鞠大失望，于是不复冀其相知，专修吏职矣。其后王公入为参政，首以咏荐，人或询其故，答曰：“鞠咏之才，不患不达，所忧者气峻而骄，我故抑之，以成其德耳。”咏闻之，始以王公为真相知也。东轩笔录 

　　端拱初，宋白知举，取二十八人，物论喧然，以为多遗才。诏复取落下人试于崇德殿，再取九十九人，而叶齐犹击登闻鼓自列。朝廷不得已，又为复试，颇恶齐嚣讼，考古赋题出一叶落而天下秋，凡放三十一人，而齐犹第一。石林燕语 

　　李庆孙有文名，所谓洛阳才子安鸿渐，天下文章李庆孙。尝谒宋白，白不为礼，李曰：“翰长所以得名者，以仙掌赋耳。以某观之，殊未佳。公赋云：旅鴈宵征，讶控弦于碧汉；行人早起，疑指路于云间，此乃拳头赋也。”白曰：“君欲何云？”李曰：“某一联云：赖是孤标，欲摩挲于霄汉，如其对峙，应抚笑于人寰。”白遂重之。庶斋老学丛谈 安鸿渐有滑稽才，妇翁死，哭之，其孺人诟之曰：“汝哭何得无泪，来日早临，定须见泪。”来日以巾湿纸，置于额，大叩其颡，妻窥之曰：“泪出于眼，何故流额？”对曰：“水出高原。”湘山野录 安鸿渐滑稽轻薄，或传淩侍郎策世绪本微，其父曾为镇所由。侍郎方成童，父请安为立名，因名曰教之。盖谓所由生也。鸿渐老为教坊判，淩公判宣徽院，乐籍隶焉，亦微憾之。一日谓之曰：“汝今世一祢衡尔，才虽不逮，偶免一烹焉。”玉壶清话 

　　马尚书亮以尚书员外郎直史馆，使淮南时，吕许公夷简尚布衣，方侍其父罢江外县令，亦至淮甸，上书求见。马公一阅知其必贵，遂以女妻之。又马知江宁府时，陈恭公执□以光禄寺丞经过，马接之极厚，且谓曰：“寺丞他日，必至真宰。”令其数子出拜曰：“愿以老夫之故，稍在陶铸之末。”东轩笔录 

　　胡旦 柳开 潘阆 许洞 

　　胡大监旦知明州，道出维扬，时同年董俨知扬州，遇之特欢，截篙投橹以留之。一日，延入后馆，出姬侍列殽餗，其宴豆皆上方贵器。饮酣，胡谓董曰：“敝舟亦有衰鬟二三，容止玩饰，不侔同年之家，人生会合难得，或不弃，来日能枉驾敝舟数杯可乎？”董感其意，大喜。徐又曰：“上品珍器，贫家平生未识，可略假舟间以夸示荆钗，得否？”董笑曰：“状元兄见外之甚也。”亟命涤濯，以巨奁尽贮之，令送于舟。明日五鼓，张帆乘风，瞥然不告而行，不旬至杭州。薛大谏亦榜下性生也，首问胡曰：“过维扬见董同年否？”胡曰：“见。”又曰：“董望之材器英迈，奇男子也，然止是贪。”一日尊前，胡谓薛曰：“聊假二千缗，创立鉴湖别墅，鄞麾才罢，便当谢病。一扁舟钓于越溪，岂能随蜗蝇竞吻角乎？”薛不得已赠白金三百星，聊为钓溪一醉。胡顣颔领之，不为少谢。玉壶清话 

　　胡秘监学冠一时，而轻躁喜况人。其在西掖也，尝草江仲甫诰云：“归马华山之阳，朕虽无愧，放牛桃林之野，汝实有功。”江小字芒儿，俚语以牧童为芒儿。又尝行巨珰诰词云：“以尔久淹禁署，克慎行藏。”由是诸竖切齿。范应辰为大理评事，旦画一布袋，内藏一丐者以遗之，题曰：“袋里贫士。”渑水燕谈录 

　　胡秘监旦自知制诰落职，通判襄州时，谢学士泌知州事，尝因过厅饮酒，胡面赤发色，谢戏曰：“舍人面色如衫色。”胡应声曰：“学士心头似幞头。”胡时衣绯。事实类苑 

　　谢泌戏胡旦饮酒面赤曰：“舍人面色如衫。”笔谈 

　　夏英公镇襄阳，遇大赦，赐酺宴。诏有致仕高年，各赐束帛。时胡旦瞽废在襄，英公依诏旨选精缣十匹赠之。胡得缣以手扪之，笑曰：“寄语舍人，何寡闻至此？奉还五匹，请检韩诗外传及服虔、贾谊诸儒所解束帛戋戋贲于邱园之义，自可见证。”英公检之，果见三代束帛束脩之制，若束脩则十挺三脯，其实一束也；若束帛则卷其帛，屈为二端，五匹遂见十端，表王者屈折于隐沦之道也。夏亦少沮。湘山野录 靖按贾谊谊字似误。 

　　英公镇襄阳时，胡秘监旦丧明居襄，性多狷躁，讥毁郡政。英公昔尝师焉，至贵达，尚以青衿待之。一日谓英公曰：“读书乎？”曰：“郡事鲜暇，但时为绝句。”胡曰：“试诵之。”英公曰：“近有燕雀诗曰：燕雀纷纷出乱麻，汉江西畔使君家，空堂自恨无金弹，任尔啾啾到日斜。”胡颇觉，因少戢。 

　　杨庶几孜言，胡秘监退居襄阳，镵大砚以著汉春秋。书成，瘗其砚。每闻大臣名士卒，必作传以纪其善恶。然世不传。春明退朝录 

　　胡旦晚年病目，闭门闲居。一日史馆共议作一贵侯传，其人少贱，尝屠豕。史官以为讳之即非实录，书之又难为辞，相与见旦，旦曰：“何不言某少尝操刀以割，示有宰天下之志。”莫不叹服。渑水燕谈录 

　　胡大监丧明岁久，忽襄阳奏入，胡某欲诣阙乞见，真宗许之。既到阙，王沂公谓诸公曰：“此老利吻，若获对，必妄讦时政。”因先奏曰：“胡某瞽废已久，廷陛舞蹈失容，恐取笑于仗卫，乞令送中书问求见之因。”真宗令合门传宣：“送旦于中书，或有陈叙，具封章奏上。”胡知，甚憾之。至堂，方及席，沂公与诸相具诸生之礼，列拜于前，旦但长揖。方坐，沂公问曰：“丈近日目疾增损何如？”胡曰：“近亦稍减，见相公参政只可二三分来，人其凉德致此。”再问所来之事，坚云引对。内侍再传圣语，既无计，但言襄阳无书，乞赐一监，诸相曰：“此必可得。”急具劄子奏，批下，奉圣旨依奏，乞见宜不允。湘山野录 

　　柳崇仪开，家雄于财，好交结，乐林□攵施。而季父主家事，靳不与。时赵昌言方在布衣，旅游河朔，因谒开，开屡请以钱乞赵，季父不与。开乃夜构火，烧舍，季父大骇，即出钱三百千乞赵。由此恣其所施，不复吝。青箱杂记 

　　柳开好大言凌物，应举时，以文章投主司于帘下，凡千轴，载以独轮车，引试衣襕自拥车入，欲以此骇众取名。时张景能文有名，唯袖一书帘前献之，主司大称赏，擢优等。时人为之语曰：“柳开千轴，不如张景一书。”梦溪笔谈 

　　柳仲涂赴举时，宿驿。夜闻妇人私哭，其声甚婉而哀，晓起询之，乃同驿临淮令之女。令在任恣贪墨，委一仆主献纳，及代还，为仆所持，逼其女为室。令度势不可免，因许之，女故哭。柳素负节义，乃往见令，诘其实，令不能讳，悉告柳，柳忿怒曰：“愿假此仆一见，为子除害。”仆至柳室，则令市酒果盐梅等物，俟夜阑呼仆入，叱曰：“胁主人女为妇，是汝耶？”即奋匕首，杀而烹之。翌日召令及同舍饮，共食仆肉，饮散亟行。令往追谢，问仆安在，柳曰：“适共食者乃其肉也。”谈撰 

　　柳仲涂开知润州，胡秘监旦为淮漕，二人者俱喜以名骜于时。旦造汉春秋编年，立五始，先经后经，发明凡例之类，切侔圣作。书甫毕，邀开于金山观之，颇以述作自矜。开方拂案，开编未暇展阅，拔剑叱之曰：“小子乱常，名教之罪人也。生民以来，未有如夫子者。尔何辈，辄敢窃圣经之名，冠于编首！今日聊赠一剑，以为后世狂斐之戒。”语讫，勇逐之。旦阔步蹑衣，急投旧舰。锋几及身，赖舟人拥入，参差不免，犹斫数剑于舷，聊以快愤。玉壶清话 

　　柳如京开知润州。有钱供奉者，忠懿之近属，乃父方奉朝请至京师。开来谒，造其书阁，见壁有妇人像甚美，诘以谁氏？对曰：“某之女弟也。”柳喜曰：“开丧耦已逾期，欲娶为继室。”钱曰：“俟白家君，敢议姻事。”柳曰：“以开之材学，不辱钱氏。”遂强委禽焉。不旬日，遂成礼，钱不敢拒，走介白其父，遂乞上殿，面诉柳开劫臣女。仁宗问曰：靖按当作真宗：“识柳开否？真豪杰之士也。卿家可谓得嘉婿矣，吾为卿媒可乎？”钱父不敢再言，拜谢而退。事实类苑 墨客挥犀同 

　　柳开，魏郡人。性凶恶，举进士至侍御史，后授崇仪使，知全州。嗜脍人肝，每擒获溪洞蛮人，必召宴官僚，设盐酨，遣从卒自背割取肝，抽佩刀割啖之，坐客悚栗。知荆州，常令伺邻郡凡有诛戮，遣健步求取肝以充食。事实类苑 

　　如京使柳开与处士潘阆为莫逆交，而尚气自任，潘常嗤之。端拱间，典全州，道出维扬，潘迎谒江涘，因偕往传舍。止于厅事，见一堂扃钥甚秘，吏曰：“凡宿者多不自安，无人居已十稔。”柳曰：“吾文章可以惊鬼神，胆气可以詟夷夏，何畏哉？”即启户埽除，坐其间。阆密谓驿吏曰：“柳公我之故人，常轻言自炫。今作戏怖渠，无致讶也。”阆薄暮以黛染身，衣豹文犊鼻，吐兽牙，被发执巨棰，由外垣入，正据厅脊，俯视堂庑。是夕月色晴霁，洞鉴毛发。柳曳剑循阶行，阆忽变声呵之，柳悚然举目。再呵之，似觉惶惧，遽云：“某假道赴任，暂憩此馆，非意干忤，幸赐恕之。”阆遂疏柳生平幽隐不法之事，厉声曰：“阴府以汝积戾如此，俾吾持符追摄，便须急行。”柳茫然设拜曰：“事诚有之，其如官序未达，家事未了。傥垂恩庇，诚有厚报。”言讫再拜，继之以泣，阆徐曰：“汝识吾否？”柳曰：“尘土下士，不识圣者。”阆曰：“只吾便是潘阆也。”柳乃连呼阆下。阆素知柳性躁暴，是夕潜遁。柳以惭恧，诘朝解舟。湘山续录 

　　朝廷授开崇仪使知宁边军。其子涔，及第于咸平三年陈尧咨榜。唱名日，真宗召至轩陛，亲诏涔曰：“夜来报至，汝父已卒。今赐汝及第，给钱三万，俾戴星而奔，给护旅榇，特加轸悼。”玉壶清话 

　　潘逍遥阆，有诗名，所游处皆一时豪杰。卢相多逊欲立秦邸，潘预其谋，混迹于讲堂巷，开药肆。刘少逸鲍少孤二人为药童，唐巾韦带，气貌爽秀。后太宗登极，秦邸之谋不集，潘有诗曰：“不信先生语，刚来帝里游，清宵无好梦，白日有闲愁。”事败，已环多逊宅将捕阆，阆觉之，奔其邻曰：“吾谋逆事彰，吾如就诛，止一身，奈并邻皆知吾谋，编窜屠戮者，不下数十人。今若匿得吾一身，则脱汝辈数家之祸。然万无搜近之理，所谓弩下逃箭也。吾出门则擒，汝辈自度宜如何？”其邻无可奈何，遂藏于壁。少顷捕者四集，至则失之矣。朝廷下诸路画影以搜。狱既具，投多逊于崖，已而沸议渐息。阆僧服髡须，五更持磬，出宜秋门至秦亭，挈担为箍桶匠，投故人阮思道。思道为秦理掾，阴认之，遂呼至庭，俾葺故桶，阮提钱三锾，明示于阆，大掷于案，乘马遂出。阆喻其意，提钱直入于室，因匿焉。阮归责阍者曰：“案上三锾及桶匠何在？”皆曰：“不知。”遂痛杖阍者，令捕之。阍恨之，遍寻于市，不得。阮后徐讽秦帅曹武惠彬曰：“朝廷捕潘阆甚急，闻阆亦豪迈之士，窜伏既久，欲逭死地。稍裂网他逸，则何所不至。公大臣也，可奏朝廷，少宽捕典，或聊以一小官召出，亦羁縻之一端也。”帅然之。奏入太宗，以四门助教招之，遂出。湘山野录 

　　潘阆咸平间有诗名，与钱易、许洞为友，狂放不羁，尝为诗曰：“散拽醉僧来蹴踘，乱拖游女上秋千。”此其自序之实也。后坐卢多逊狱，捕购甚急，乃变姓名僧服，入中条山，许洞赠之诗曰：“潘逍遥，平生志气如天高，倚天大笑无所惧，天公嗔尔口呶呶，罚教临老头，补衲归中条。我愿中条山神镇常在，驱雷叱电依前赶出这老怪。”后赦送信州安置，仍不惩艾，复为埽市舞词云：“出秋霜，价钱可，赢得拨灰兼弄火，畅杀我。”以此为士人所不齿。墨客挥犀 末词不可解，当有误字。 

　　好事者以阆游浙江咏潮得名，以轻绡写其形容，谓之潘阆咏潮图，王元之赠诗云：“江城卖药常将鹤，古寺看碑不下驴。”其为名公激赏如此。事实类苑 

　　潘阆初居钱唐太庙东后，徙前洋街，今所称潘阆巷是也。潘本大谷人，卒于泗。其友道士冯德之，归骨葬天柱山，钱唐张达碣其墓。玉几山房听雨录 

　　进士许洞，善为辞章，俊逸之士也。因会诸诗僧分题，出一纸约云：“不得犯此一字。”其字乃山水、风云、竹石、花草、雪霜、星月、禽鸟之类，于是诸僧俱搁笔。洞咸平三年进士及第时，无名子嘲之曰：“张康浑里马，许洞闹装妻。”六一诗话 事实类苑引此条里马改走马。 

　　许洞，太子洗马仲容之子，登咸平三年进士，所居惟植一竹，以表特立之操。吴人至今称之曰：“许洞门前一竿竹。”中吴纪闻 





　　●宋人轶事汇编卷五 

　　 

王元之子嘉 言曾孙汾 崔遵度 

　　王元之，济州人，年七八岁，已能文。毕文简为郡从事，闻其家以磨面为生，因令作磨诗，元之不思，即对曰：“但存心里正，无愁眼下迟。若人轻著力，便是转身时。”文简大奇之，留于子弟间讲学。一日太守席上出诗句：“鹦鹉能言争似凤。”坐客皆未有对，文简写之屏间，元之书其下：“蜘蛛虽巧不如蚕。”文简叹息曰：“经纶之才也。”遂加以衣冠，呼为小友。至文简入相，元之已掌书命。邵氏闻见录 西清诗话略同。吕希哲侍讲杂记谓鹦鹉对为梁颢事。 

　　王元之病鹤诗云：“埋瘗肯同鹦鹉冢，飞鸣不到凤凰池。”其文学才藻，登金马玉堂不难也。竟不至其地，见于此矣。诗话总龟 

　　王元之，淳化间在禁从，梦赋诗上前，记一句云：“九日山间见菊花。”莫喻其然，翌日授商州团练副使。初抵官所，菊纷盈于目。珍席放谈 

　　太宗欲周知天下事，虽疎远小臣，皆得登对。王禹偁大以为不可，上疏曰：“至如三班奉职，其卑贱可知。”云云。当时盛传其语。未几王坐论妖尼道安救徐铉事，贬商州团练副使。一日从太守赴国忌行香，天未明，仿佛见一人紫袍秉笏，立于佛殿之前。王意其官高，欲与之叙位，其人敛板曰：“某即可知也。”王不晓其言而问，其人曰：“公尝疏言三班奉职，卑贱可知。某今官为借职，是即可知也。”王怃然自失。东轩笔录 

　　王元之谪齐安郡，民物荒凉，殊无况，营妓有不佳者，公诗云：“忆昔西都看牡丹，稍无颜色便心阑，而今寂寞山城里，鼓子花开也喜欢。”能改斋漫录 

　　王元之初自掖垣谪商州，至道间复自学士谪滁州。真宗即位，以刑部郎召知制诰，凡再贬还朝，不无怏怏。时张丞相齐贤、李文定沆当国，以诗投之曰：“早有虚名达九重，宦途流落渐龙钟。散为郎吏同元稹，羞见都人看李邕。旧日谬吟红药树，新朝曾献皂囊封。犹祈少报君恩了，归卧山林作老农。”齐贤不悦，继有黄州之迁。石林燕语 

　　王元之在朝，与宰相不相能，作江豚诗刺之，讥其肥大云：“食啖鱼虾颇肥腯。”又云：“江云漠漠江雨来，天意为云不干汝。”俗云江豚出能致风雨也。事实类苑 靖按此即刺张齐贤。 

　　王元之尝作三黜赋，初为司谏，疏辨徐铉，贬商州，召归为学士。孝章皇后迁梓宫，群臣不成服，元之坐讪谤出守滁州。召还知制诰，撰太祖玉册，语涉轻诬，时相不悦，密奏黜黄州。泊近郊，将行，时苏易简内翰榜下放孙何等进士三百五十三人及第，奏曰：“禹偁禁林宿儒，累为迁客，漂泊可念。臣欲令榜下诸生，期集送于郊。”奏可之。至日行送过西短亭，诸生拜别于官桥，元之口占一绝付状元曰：“为我深谢苏公，偶不暇笔砚。”其诗曰：“缀行相送我何荣，老鹤乘轩愧谷莺，三入承明不知举，看人门下放门生。”时交亲纵深密者，不敢私近，惟窦元宾执手泣于合门，曰：“天乎！得非命欤！”公后以诗谢云：“惟有南宫窦员外，为余垂泪合门前。”至郡未几，二虎斗于郡境，一死之，食殆半，群鸡夜鸣，冬雷雨雹。诏内臣驰驿劳之，命设禳谢，司天奏守土者当其咎。即命徙蕲，上表谢，略曰：“宣室鬼神之对，不望生还；茂陵封禅之文，止期身后。”上览曰：“噫，禹偁其亡乎？”御袖掩涕。至郡，踰月卒。尝侍琼林，太宗独召至御榻，面戒之曰：“卿聪明文章，在有唐不下韩、柳之列。但刚不容物，人多沮卿，使朕难庇。”禹偁泣拜。玉壶清话 渑水燕谈录略同 

　　元之自黄移蕲，临终遗表云：“岂期游岱之魂，遂协生桑之梦。”盖昔人梦生桑。占者云桑乃四十八，果以是岁卒。元之亦四十八而殁也，临殁用事犹精当如此。四六丛话 

　　王元之在黄州作竹楼与无愠斋，纪其末云：“后人公退之余，召高僧道侣，烹茶炼药则可矣。若易为厩库厨传，非吾徒也。”后安信可至访之，则楼且半圮，而斋已更为马厩矣。求其记，则庖人取所刻石压羊肉，信可叹曰：“元之岂前知也，抑其言遂为谶也。”于是楼与斋皆葺如旧，而以其记龛之于壁。曲洧旧闻 梦溪笔谈云：余见饔人以石镇肉，视之，乃宋海陵王墓铭，谢朓撰书，字如钟繇。 

　　王元之有僮名青犭□员。研北杂志 

　　王禹偁子嘉言，为馆职，平居若愚騃，独寇莱公知之，喜与之语。莱公知开封府，一日问嘉言曰：“外人谓劣丈云何？”嘉言曰：“外人皆云旦夕入相。”莱公曰：“于吾子意何如？”嘉言曰：“以愚观之，丈人不若未相为善，相则誉望损矣。”莱公曰：“何故？”嘉言曰：“自古君臣相得，皆如鱼之有水。今丈人负天下重望，相则有太平之责焉。而丈人之于明主，能若鱼之有水乎？此嘉言所以恐誉望之损也。”莱公喜执其手曰：“元之虽文章冠天下，至于识虑深远，则不能胜吾子也。”涑水纪闻 清波杂志较略 

　　皇祐间，王汾第进士甲科，以免解例当降，仁宗阅其世次曰：“此王禹偁孙也。”令无降等。及汾改京官，又命优进其秩。涑水纪闻 

　　王彦祖初名亢宗，庆历二年，廷试应天以实不以文赋，梦一人告之曰：“君今年未当得第，君入选赋题，天字在下，三入选皆然。今题天字在上，是以知其未也。”及唱名，果不预。次举不利于礼部，八年再预廷试盖轸象天地赋，又黜。至皇祐五年，赴礼部试，前此梦至一大府，见二人指面前池水曰：“待此水分流，君即登第。”久之乃寤，即更名汾。及试礼部严父莫大于配天，廷试圜丘象天，皆入高选。其后召试学士院，又赋明王谨于事天，得帖馆职。湘山野录 

　　崔遵度，清节纯德，泊于荣利。事太宗为右史十余年，每侍殿陛间，侧身轩楹以自屏蔽，不欲当上顾盼，其恬晦如此。琴德尤高，尝著琴笺，鸣琴于室，往往通夕，妻子罕见其面。渑水燕谈录墨客挥犀 玉壶清话同 

　　陈抟 种放 魏野 杨朴 穆修 郭忠恕 江直木 

　　陈图南，莫知所出。有渔人举网得物甚巨，裹以紫衣如肉球状，携以还家，溉釜爇薪，将煮食之。俄雷电绕室大震，渔人惶骇，取出掷地。衣裂儿生，乃从渔人姓陈。群谈采余 

　　陈抟四五岁时，戏于涡水侧，一青衣妪抱置于怀内乳之，曰：“令汝更无嗜欲，聪悟过人。”玉壶清话 

　　先生生唐德宗时，按德宗疑讹。至僖宗封清虚处士，赐宫女三人，先生贮之别室，以诗谢云：“雪为肌体玉为腮，深谢君王送到来。处士不知巫峡梦，虚劳云雨下阳台。”诗话总龟 

　　华山隐士陈抟，字图南，唐长兴进士，游四方，有大志，隐武当山，诗云：“他年南面去，记得此山名。”本朝张邓公士逊改南面为南岳，题其后云：“苏壁题诗志何大？可怜今老华图南。”抟尝乘白骡，从恶少年数百人，欲入汴州，在途闻艺祖登极，大笑堕骡曰：“天下于是定矣。”遂入华山为道士，葺唐云台观居之，艺祖召不至。太宗召，以羽服见于延英殿，顾问甚久。帝以其善相人，遣诣南衙见真宗，及门亟还，问其故，曰：“王门厮役皆将相也，何必见王。”建储之议遂定，后赐号希夷先生。真宗及位，先生已化，因西祀汾阴，幸云台观，谒其祠，加礼焉，帝知建储之有助也。邵氏闻见录 

　　陈图南有经世才，生唐末，厌五代之乱，入武当山学神仙导养之术，能辟谷，或一睡三年，后隐华山，自晋汉以后，每闻一朝革命，则嚬蹙数日。一日方乘驴游华阴，市人相语曰：“赵点检作官家。”抟惊喜大笑。人问其故，又笑曰：“这回天下定叠也。”东轩笔录 

　　太祖鉴五季之祸，即位尽收诸镇兵，列之畿甸，至今百四十年，四方无犬吠之警。或谓是陈希夷之策。画墁录 

　　陈图南莫知所出，艺祖召至阙，问天下始终事，对曰：“一汴二杭三闽四广。”再问，则曰：“非臣所知也。”群谈采余 

　　真宗问陈抟国祚灵长之数，对曰：“过唐不及汉，纸钱使不得。”已先知止钱塘之谶。贵耳集靖按据邵氏闻见录艺祖召不至，真宗即位，抟已化去，此两条皆宋以后人所记，宜其传闻失实矣。 

　　太祖访陈抟山中，酒酣，获一狐烹之，且燔其巢，巢有七雄狐，悉歼。抟一再坚拒，不获命，顿足曰：“从此长为君家子孙患。数不可挽如此。”烬余录 

　　邛州天庆观石刻希夷诗：“我谓浮荣真是幻，醉来舍辔谒高公，因聆元论冥冥理，转觉尘寰一梦空。”末书太岁丁酉，盖蜀孟昶时也。文与可跋云：“高公者，此观都威仪何昌一也。”希夷从之学锁鼻术。老学庵笔记 

　　孟昶时，舍人刘光祚献蟠桃核酒杯，云得之华山陈抟。后蜀纪事 

　　毛女在华山，山客猎师，世世见之，体生毛，自言秦始皇时人。陈抟在华山，或谤以与毛女往来。续博物志 

　　陈希夷遇毛女诗云：“药苗不满笥，人更上危巅，回指归去路，相将入翠烟。”又云：“曾折松枝为宝栉，又编栗叶作罗襦，有时问着秦宫事，笑捻仙花望太虚。”诗话总龟 

　　范文正公祖唐公赠希夷诗：“曾逢毛女话何事？”过庭录 

　　成都妓单氏赠希夷诗云：“帝王师不得，日月老应难。”诗话总龟 

　　王克正仕江南，历贵官。归本朝直舍人院。及死，无子。其家修佛事，为道场，唯一女十余岁，缞绖跪炉于像前。会陈抟入吊，出语人曰：“王氏女吾虽不见其面，但观其捧炉手相甚贵，若是男子当白衣入翰林，女子嫁即国夫人。”后数年，陈晋公恕为参政，一日便坐奏事，太宗从容问曰：“卿娶谁氏，有几子？”晋公对曰：“臣无妻，今有二子。”太宗曰：“王克正江南旧族，身后唯一女，颇闻令淑，卿可作配。”晋公辞以年高，不愿娶，太宗敦谕再三，晋公不敢辞，遂纳为室，不数日封郡夫人，如陈之相也。东轩笔录 

　　陈抟谯郡真源人，与老耼同乡里。尝举进士不第，隐武当山，辟谷炼气。周世宗召至阙下，令于禁内扃户以试之。月余始开，抟熟寝如故，甚异之。端拱二年，令其徒贾德于张超谷凿石室，室成，手书遗表曰：“臣抟大数有终，圣明难恋。”于七月二十九日化形于莲花峰下张超谷，死七日，支体犹温。有五色云闭塞洞口，终月不散。事实类苑 

　　昨闻姚御史一元葬陈抟之事。抟死于端拱二年七月二十九。今嘉靖三十年，姚巡按山西，同参政苏志皋谒岳庙。至希夷峡，有陈之石像在焉，道士复出髅骨观之。明日姚行文于苏，命葬髅骨。是夜苏梦希夷曰：“葬我于戴岳履河之处。”后得地，果然梦中所见，俨如石像。七修类稿 

　　华山张超谷，陈希夷灵骨在焉。山径险绝，下临无地，河中李钦叔尝至其处。陈骨长大异于今人，坚重腴莹如青玉，道力所至，具见于此。弟子某遗骸亦在其旁，以陈比之，仙凡为不侔矣。续夷坚志 

　　濮上陈抟以先天图传种放，放传穆修，修传李之才，之才传邵雍。放以河图洛书传许坚，坚传范谔昌，谔昌传刘牧。修以太极图传周敦颐，敦颐传二程。濂溪得道于异僧寿涯，晦庵亦未然其事，以异端疑之。贵耳集 

　　华山陈处士隐于睡，小则亘月，大则几年方一觉。冯翊羽士寇朝一事处士，得睡之大略，还全神观，唯睡而已。刘垂范诣寇，其徒以睡告，刘坐寝外，闻鼻鼾之声雄美可听，曰：“寇先生睡有乐，乃华胥调。”或曰：“既有曲，谱记何如？”刘以浓墨涂满纸，题曰混沌谱。贵耳集 

　　卢多逊门下士，有种英、苏冠者，平生最器重之。得罪之后，宾客云散，独英、冠二人徒步送抵天涯而还。英后易名放，冠易名易简。玉照新志 

　　种放少举进士不第，希夷先生谓之曰：“此去逢豹则止，他日当出于众人。”初莫知其意，故放隐于南山豹林谷。真宗召见，拜工部侍郎，皆如其言。渑水燕谈录 

　　种先生放，字明逸，隐居终南山豹林谷，闻华山陈希夷先生之风，往见之。希夷先一日，令洒埽庭除曰：“当有嘉客至。”明逸作樵夫拜阶下，希夷曰：“君岂樵者，二十年后当为显官，名闻天下。”明逸曰：“某以道义来，官禄非所问也。”希夷笑曰：“人之贵贱，莫不有命。贵者不可为贱，犹贱者不可为贵。君首相当尔，虽晦迹山林，恐竟不能安，异日自知之。”邵氏闻见录 东轩笔录略同 

　　种隐君少时与弟汶往拜陈希夷。陈宿戒厨仆，来日有二客，一客膳于廊。才旦果至，惟邀放升堂，以一绝赠之云：“鉴内有客白髭多，槛外先生识也么？只少六年年六十，此间阴隲莫蹉跎。”种都不晓，但屈指以三语授之曰：“子贵为帝友，而无科名。晚为权贵所陷。”种又乞素女之术，陈曰：“子若寡欲，可满其数。”种因不娶不媵，寿六十一。湘山野录 

　　种放见陈图南，图南曰：“意谓子有仙风道骨，奈何尚隔一尘。一尘，谓五百年也。他日必白衣作谏议。然名者古今之美器，造物者深忌之，天地间无全名。子名将起，物必败之。”放至晚节侈饰过度，营产满雍、镐间，门人戚属以怙势强并，岁入益厚，遂丧清节，时议淩忽。王嗣宗守京兆，乘醉慢骂，条奏于朝。玉壶清话 贵耳集同 

　　陈希夷为种放上世卜葬于豹林谷，曰：“后世当出名将。”自其侄世衡，至今为将帅有声。邵氏闻见录 贵耳集同 

　　种放与母隐于终南山豹林谷，宋维翰为陕西转运使，表荐之。太宗令本州给装钱三万赴阙，放诣府受金治行。素与张贺善，诣贺谋其事，贺曰：“君今赴召，不过得一簿尉耳。不如称疾，俟再召而往，当得好官。”放然之，即托贺为章奏称疾。太宗云：“此山野之人，亦安用之！”不复召。其母甚贤，闻有朝命，恚曰：“尝劝汝勿聚徒讲学，身既隐矣，何用文为？”取其笔砚焚之，与放转诣穷僻。咸平末，张齐贤表荐，召为左司谏。事实类苑 

　　种明逸嗜酒，尝种秫自酿，曰：“空山清寂，聊以养和。”自号云溪醉侯。宋诗纪事 

　　太平兴国间，李继迁叛，朝廷兴师。至咸平末，章圣有厌兵意，处士种放在山有诗云：“胡雏负恩信，圣主耻干戈。”章圣召至，授司谏。景德初，遂罢兵。诗话总龟 

　　真宗优礼种放，近世少比。一日登龙图阁，放从行，真宗垂手援放以上，故蒋颖叔荐放孙诣云：“放早以逸民被遇章圣，有握手登楼之眷。”渑水燕谈录 

　　真宗诏种放至阙，韦布长揖宰执，杨大年嘲曰：“不把一言裨万乘，祇叉双手揖三公。”上召杨曰：“卿安知其无一言以裨朕乎？”出皂囊十轴，乃放所陈也。书曰十议。亿曰：“臣当负荆谢之。”谈苑 湘山野录同。 

　　章圣朝，种明逸抗疏辞归终南。上命设筵禁廷，令廷臣赋诗以宠其行，独翰林学士杜镐辞不能诗，诵北山移文一篇。明逸不怿云：“野人焉知大丈夫之出处哉？”熙宁间，王介甫进用时，有王介者，以诗诋之云：“草庐三顾动幽蛰，蕙帐一空生晓寒。”荆公不以为忤，但赋绝句云：“莫向空山觅旧题，野人休诵北山移，丈夫出处非无意，猿鹤从来自不知。”盖取于此。玉照新志 

　　种放赐告西归，有一高士隐居三世，以野蔌一盘、诗一章赠放，诗云：“接得山人号舍人，朱衣前引到蓬门。莫嫌野蔌无多味，我是三追处士孙。”居易录 

　　真宗西祀时，长安父老乞临幸，上意未果，召种司谏决之，时种持兄丧于家。既至，真庙携之登鹳鹊楼，与决雍都之幸。种奏大驾此幸，有不便者三，上玉色悚然曰：“臣僚无一语及此者。”放曰：“近臣但愿扈清跸，行旷典，文颂声。陛下当自悟于清衷也。”翌日传诏銮舆还阙，真宗便欲邀放从驾至京，放乞还家，上曰：“非久必当召卿。”大臣深忌之，知车辂还阙，不久须召，先使其里旧雷有终讽之曰：“非久朝旨必召，明逸慎勿轻起，当自存隐节。徐宜特削一奏请觐，以问銮驾还阙之良苦，乃君臣之厚诚也。”种深然之。上还京，已与执政议召种之事，大臣奏曰：“种某必辞免，乞陛下记臣语。久而不召，往往将自乞觐。”试召之，果不至，上已微感。后半年，知河阳孙奭果奏入，具官种某，乞诣阙请觐。上大骇，召执政曰：“率如卿料何也？”大臣曰：“臣素知放之所为，彼视山林若桎梏，盖强持隐节，岂嘉遁之人耶？请此一觐，亦妄心狂动，知鼎席将虚，有大用之觊。陛下宜察之。”盖王文贞旦屡章求退之时也。由此宠待遂解，劄付河阳赐种买山银一百两，所请宜不允。是年遂亡。玉壶清话云：祥符八年岁旦，山斋晓起，服道装，聚诸生列饮，取平生文藁尽焚之，酒数行而逝。 

　　种少时有潇湘感事诗云：“离离江草与江花，往事洲边一叹嗟。汉傅有才终去国，楚臣无罪亦沈沙。凄凉野浦飞寒鴈，牢落江祠聚晚鸦。无限清忠归浪底，滔滔千顷属渔家。”诚先兆也。湘山野录 

　　祥符间刘偁为陕州司法参军罢官，无以为归计，卖所乘马，办装骑驴归，魏野赠诗云：“谁似甘棠刘法掾，来时乘马去骑驴。”未几真宗祀汾阴，过陕，诏徵野赴行在，野不奉诏。遣使就家索其所著，得此诗，嗟赏久之，语宰相曰：“小官有廉贫至此者。”使召偁，方为江南幕吏，至，以为京官，未数年，迁郎官。野一诗发之也。渑水燕谈录 

　　王文正公旦从东封车驾回过陕，处士魏野寄以诗云：“圣朝宰相年年出，公在中书十二秋，西祀东封俱已了，好来相伴赤松游。”旦遂袖此诗求退。寇莱公自永兴被召，野亦以诗送之云：“好去上天辞富贵，却来平地作神仙。”公得诗不悦。后二年，贬道州，每题前诗于窗间，朝夕吟讽之。温公诗话 国老谈苑略同 

　　真宗祀汾阴，登山望林麓间有亭槛，问曰：“何所？”乃隐士魏野草堂，遣使往召之。野方鼓琴，教鹤舞，闻使至，抱琴踰垣遁去。使闻，上甚叹美之。遗史记闻 诗话总龟同 

　　寇莱公镇洛暇日，写刺访魏野，野葛巾布袍，长揖莱公，礼甚平简。顷之议论骚雅，相得甚欢，将别，谓莱公曰：“盛刺不复还，留为山家之宝。”诗话总龟 

　　寇忠愍镇北都，野在门下。北都有妓女，美貌而举止生硬，人谓之生张八。因府会，忠愍令乞诗于野，野赠之诗云：“君为北道生张八，我是西川熟魏三，莫怪樽前无笑语，半生半熟未相谙。”梦溪笔谈 

　　处士魏野，貌寝性敏，老节高尚。凤阁舍人孙仅与野敦缟素之旧，尹京兆日，寄野诗说府内之事，野和之，其末云：“见说添苏亚苏小，随轩应是佩珊珊。”添苏长安名妓也，孙颇爱之。一日孙召添苏谓曰：“魏处士以尔方苏小如何？”添苏曰：“处士诗名蔼天下，著鄙薄其间，是苏小不如矣。”孙大喜，以诗赠之，添苏喜如获宝，一夕之内，长安传诵。添苏以未见野，深怀企慕，乃求善笔札者，大书其诗于堂壁，炫鬻于人。未几野以事抵长安，孙忻闻其来，邀置府宅，他人未知也。有好事者密召过添苏家，不言姓氏，添苏见野风貌鲁质，因不前席。野忽举头见壁所题，添苏曰：“魏处士见誉之作。”野殊不答。乃索笔于侧别纪一诗曰：“谁人把我狂诗句，写向添苏绣阁中，闲暇若将红袖拂，还应胜似碧纱笼。”添苏始知是野，大加礼遇。湘山续录 

　　魏野尝从寇莱公游陕府僧舍，各有留题。后复同游，莱公诗已用碧纱笼护，而野诗尘昏满壁。时有从游官妓，颇慧黠，即以袂就拂之，野徐曰：“若得常将红袖拂，也应胜似碧纱笼。”莱公大笑。青箱杂记 靖按此二条诗略同而事颇异，殆传闻之歧也。 

　　祥符间，契丹使至，因言本国喜诵魏野诗，但得上册，愿求全部。真宗始知其名，将召之，死已数年。搜其诗，果得草堂集十卷，诏赐之。玉壶清话 

　　野卒后赠著作郎，仍诏子孙租税外，其余科役，俱无所预。温公诗话 

　　杨朴性僻，常骑驴往来郑圃，每欲作诗，即伏草间冥搜。得句，则跃而出，遇之者皆惊。蒙斋笔谈 

　　刘后村跋杨通老移居图，一帽而跣者，荷药瓢书卷先行，一髫而牧者，负布囊驱三羊继之。一女子蓬首挟琴，一童子肩猫，一童子背一小儿，一奴荷荐席筠篮帛槌之属又继之，处士帽带执卷骑驴，一奴负琴又继之，细君抱一儿骑牛，别一儿坐母前，持棰曳绳殿其后。处士攒眉凝思若觅句然，虽妻子奴婢生生服用之具，极天下之酸寒蓝缕，然犹畜二琴，手不释卷，具迂阔野逸之态。旧题云杨通老移居图。本朝处士魏野有园亭，林逋无妻子，惟杨朴最贫而有累，恐是画朴。但朴字契元，不字通老，明日翻故纸得朴集，有绝句云：“一壶村酒胶牙酸，十数胡皴彻骨乾，随著四婆裙子后，杖头挑去赛蚕官。”放翁跋云：“四婆即处士之配。”苏峤家有处士夫妻像，野逸如生。凡集所载，与卷内物色皆合。骑牛者四婆，作诗送朴赴召者也。宋诗纪事 

　　杨朴契元一日钓于溪，值漕台陈文惠出，从者呵之。契元不顾，文惠怒，摄至邮亭诘之。契元丐纸笔供状，乃作绝句云：“昨夜西风烂漫秋，今朝东岸独垂钩，紫袍不识莎衣客，曾对君王十二旒。”文惠谢遣之。桐江诗话 

　　穆修性褊少合，初任海州参军，以气淩通判，遂为捃摭，削籍系他州。后遇赦释放，赋命穷薄，稍得钱帛，即遇盗或卧病，费竭然后已，故衣食不能给。晚年得柳宗元集，募工镂板，印数百部，携入京相国寺，设肆鬻之。有儒生数辈，至其肆，未许值，先展揭披阅，修就手夺取，瞋目谓曰：“汝辈能读一篇，不失句读，当以一部赠汝。”其忤物如此，自是经年不售一部。东轩笔录 曲洧旧闻略同 

　　郭忠恕画殿阁重复之状，梓人较之，不差豪厘，尤工篆籀。纵酒无检，多忤善人。聂崇义河洛师儒也，赵韩王尝拜之，郭使酒咏其姓云：“近贵全为聩，攀龙即是聋，虽然三个耳，其奈不成聪。”崇义应声曰：“勿笑有三耳，犹胜蓄二心。”忠恕大惭，终以败检，坐谤时政，流登州，在途卒，藳葬官道旁。他日亲友与敛葬，发土视之，轻若蝉蜕。玉壶清话 

　　郭忠恕周广顺间累为博士，贬乾州司户，秩满遂不仕。游岐、雍、宋、洛间，纵酒，逢人无贵贱常口称猫。盛夏曝日，体不沾汗，穷冬凿冰而浴，浴旁冰皆释。太宗召授国子监主簿，谤讟时政，决杖配登州。事实类苑 

　　郭恕先放旷不覊，尤不与俗人伍。宋太宗闻其名，召赴阙，馆于内侍省窦神兴家。恕先长髯，一夕忽竟去之，神兴惊问其故，曰：“聊以效颦。”郭从义镇岐下，延置山馆。岐有富人子，好画，日给醇酒，待之甚厚，久乃以请，且致匹素。郭为画小童持线车放风鸢，引线数丈满之。富人子怒，遂与绝。又尝与小民贩夫，入市肆饮食，曰：“吾所与游，皆子类也。”宋稗类钞 

　　江直木隐居庐山，报晓鸡为狸所食，直木怅然，将有以报鸡之冤。持百钱坐路隅，见有持死兔过者，即市之，割以祭鸡。或谓此非狸，直木曰：“亦是其类。”事实类苑 

　　王嗣宗 梁固 蔡齐 

　　王嗣宗，汾州人，太祖时举进士，与赵昌言争状元于殿前。太祖乃命二人手搏，约胜者与之。昌言发秃，嗣宗殴其幞头坠地，趋前谢曰：“臣胜之。”太祖大笑，即以嗣宗为状元，昌言次之。初为秦州司理参军，路冲知州事，尝以公事忤冲意，怒械系之。会有献新果一盒者，冲召嗣宗谓曰：“汝为我对一句诗，当脱汝械。”嗣宗请诗，冲曰：“佳果更将新合合。”嗣宗应声曰：“恶人须用大枷枷。”冲悦，即舍之。后知汾州事，州有某王庙，巫祝假之以惑百姓，历事既久，举州信重，前后长官皆先谒奠，乃敢视事。嗣宗毁其庙，薰其穴，得狐数十头，尽杀之。涑水纪闻 

　　种放归终南山，恃恩骄倨。王嗣宗时知长安，见通判以下群拜谒，放小俛垂手接之而已，嗣宗内不平。放召其诸侄出拜嗣宗，嗣宗坐受之，放怒，嗣宗曰：“向者通判以下拜君，君扶之而已，此白丁耳。嗣宗状元及第，名位不轻，胡为不得受其拜？”放曰：“君手搏状元耳，何足道也。”嗣宗遂上疏言：“放实空疏，才识无以逾人，专饰诈巧，盗虚名。陛下尊礼，擢为显官，臣恐天下窃盗，长浇伪之风。且陛下召魏野，野闭门避匿，而放阴结权贵以自荐达。”因抉摘放阴事数条。上虽不问，而待放之意浸衰。齐州进士李冠尝献嗣宗诗曰：“终南处士声名减，邠土妖狐窟穴空。”涑水纪闻 

　　祖宗以来殿试用三题，以先纳卷子无杂犯者为魁。开宝八年，王嗣宗与陈识齐纳卷，艺祖命二人角力以争之。嗣宗胜，遂居第一，以识为第二。其后嗣宗帅长安，种放自从官归终南山。一日嗣宗往访之，放命诸侄罗拜，嗣宗倨受之，放以为非而诮焉，嗣宗怒云：“舍人教牧牛儿，嗣宗已状元及第矣。”放曰：“吾岂与角力儿较曲直耶？”遂至忿争。事既上闻，诏放徙居洛川以避之。司马公涑水纪闻云：“嗣宗与赵昌言角力而胜。”昌言乃太平兴国四年胡旦榜第二人，温公所记误，嗣宗是岁以桥梁渡长江为赋题，盖当年下江南胜捷故耳。玉照新志 

　　邠州有神祠，凡民祈祷者，神必亲享，杯盘悉空。王嗣宗雅负刚正，及镇邠，王乃骑兵挟矢，驱鹰犬投薪穴内，纵火焚之，群狐奔逸。毁其祠。友会谈丛：邠州灵应庙殿后，别起密室。室有巨穴，外不得窥，庙祝前云神已亲享，但见举空器而出。王嗣宗至，偶募乳妇，庙祝弃妻也，遂言其穴乃群狐所聚，潜两童子其间，俾窃杯柈之荐。嗣宗得其状，逐去之，投薪塞穴，群狐奔走，擒戮靡遗。初，公在长安，极疏种山人放之短，好事者有诗云：“终南处士声名歇，邠土妖狐窠穴空，二事俱输王太守，圣朝方信有英雄。”渑水燕谈录 又赵葵行营杂录云：邠旧有狐王庙，嗣宗至郡，薰灌其穴，杀百余狐，有大白狐从火内逸去。处士种放责数嗣宗，嗣宗手批其颊。后嗣宗去郡，有人献诗云云。嗣宗大喜，归告其子孙曰：“吾死更勿为碑志，但石刻此诗置墓，吾其荣矣。” 

　　王嗣宗不信鬼神，疾病，家人为之焚纸钱祈祷，嗣宗闻之，笑曰：“何等鬼神，敢向王嗣宗取枉法赃耶？”嗣宗性忌刻，多与人迕，世传嗣宗有恩讎簿，已报者则勾之。晚年交游俱入讎簿。涑水纪闻 

　　王嗣宗，太祖时以魁甲登第，多历外郡。晚方入朝，真宗时为副枢，以老辞位，真宗留之，嗣宗曰：“臣力不任矣，但恨天眼迟开二十年。”耆旧续闻 

　　祥符二年，真宗东封，梁固及第，颢之子。四年，祀后土于汾阴，张师德及第，去华之子。魏野诗云：“封禅汾阴连岁榜，状元俱是状元儿。”渑水燕谈录 

　　东封榜状元梁固卒，附一婢言已授阴山谏议大夫，索茶吃，却封角子押字如生时。又云欲取宠婢及一小鬟。未几，二婢皆卒。泊宅编 

　　梁丞相适始任刑详，一日随判院上殿进劄子，案内有名次公者，仁宗忽问：“何名次公？”梁对曰：“汉黄霸字次公，必以霸字而名也。”靖按梦溪笔谈以此为庞籍事。上遂问曰：“卿是何人？”对曰：“臣是秘书丞审刑详议官梁适。”又问：“卿是那个梁家？”对曰：“先祖臣颢，先父臣固，俱登甲科。独臣不肖，于张唐卿榜行间及第。”靖按东都事略梁颢传子固、固弟适、适传云灏子，与此不合。上曰：“怪卿面貌酷肖梁固。”他日上殿进劄子，抱笏俯躬奏曰：“向蒙陛下金口亲谕，臣面貌类先臣，伏念先臣顷事太宗、真宗，皆在祥符以前，按固祥符二年及第，与此亦不合。不知何以知之？”上曰：“天章阁有名臣头子，朕观之甚熟。”因下殿泣谢。玉壶清话 

　　真宗临轩策士，夜梦床下有菜一苗甚盛，与殿基相齐。及拆第一卷乃蔡齐，上见其容貌曰：“得人矣。”特诏执金吾七人清道，自齐始。谈苑 

　　蔡文忠齐登第，山东人贾同亦名屡谒公，值公饮酣，不得见。贾乃留诗曰：“圣君宠厚龙头选，老母恩深鹤发垂。君宠母恩俱未报，酒如为患悔何追？”蔡由是罢酒。麈史 

　　李沆 王旦子素 孙巩 毕士安 

　　王旦、李沆、钱若水俱丙寅生，同在翰林，时号丙寅三学士。金坡遗事 

　　李文靖布衣时，先正端焕知舒州，因事涉江，公侍行，风涛暴作几覆没。有大校王其姓，善人伦，遽曰：“此有异相，孰敢为害？”果利涉无虞。及公贵，王校犹在。王文正笔录 

　　李文靖贤相也，与张齐贤稍不协。齐贤以被酒失仪罢相，时人语曰：“李相太醒，张相太醉。”枫窗小牍 

　　李文靖端默寡言，堂下花槛颓圮，经岁不问。鱼轩一日语之，文靖不答，累以为言，文靖曰：“岂以此故动吾一念哉！”既薨，盛夏颜色不变，吐香如莲花，七日不灭。先文正在中书，一日拊其案曰：“安得见李同年耶？”同列叩之，曰：“文靖与某同在中书，边事方纷然。余尝曰：‘何日事定？’文靖曰：‘陛下天资高明，有为之君也。今二寇未宁，故不暇。某老矣，他日适当公手。’是时方东封西祀，建立道宫，皆如文靖之言。”闻见近录 

　　李沆在相位，接宾客，常寡言。马亮与李沆同年生，又与维善，按维，沆子。语维曰：“外议以大兄为无口匏。”维乘间达马语，沆曰：“荐绅间如李宗谔、赵安仁，皆时之英彦，与之谈，犹不能启发吾意。自余通籍之子，坐起拜揖，尚周章失措，此有何策而与之接语？苟屈意与言，即世所谓笼罩。笼罩之事，仆病未能也。”事实类苑 

　　李文靖为相，专以方严重厚，镇服浮躁，尤不乐人论说短长附己。胡秘监旦谪商州，久未召，尝与文靖同为知制诰，闻其拜参政，以启贺之，历诋前居职罢去者，云吕参政以无功为左丞，郭参政以酒失为少监，辛参政以非材谢病优拜尚书，陈参政新任失旨退归两省，而誉文正甚力，意将以附之。文靖愀然不乐曰：“吾岂真有优于是者，亦适遭遇耳。乘人之后而讥其非，吾所不为，况欲扬一己而短四人。”终为相，旦不复用。避暑录话 

　　王晋公祐事太祖为知制诰，魏州节度使符彦卿有蜚语，闻于上。太祖遣使魏州，以便宜付之曰：“使还与卿王溥官职。”时溥为相也。祐至魏，得彦卿家僮二人，以便宜决配而已。还朝，太祖问曰：“汝敢保符彦卿乎？”祐曰：“臣与符彦卿家各百口，愿以臣之家保之。”又曰：“五代之君多因猜忌杀无辜，故享国不永。愿陛下戒之。”帝怒其语直，贬华州。祐尝曰：“我不做，儿子二郎必做。”二郎，文正也。邵氏闻见录 靖按：旦谥文贞，后避仁宗嫌名，通称文正，遂与王曾无别。 

　　王文正遗事有言：公幼时，见天门开，有公姓名二字，弟旭乘间问之，公曰：“要待死后，墓志上写，吾不知。”此言虽拒之，亦可见实尝有此事矣。曲洧旧闻 

　　先晋公之谪华州也，一日召伯祖、叔祖同诣陈希夷。希夷不出户接之，坐久不语，忽问曰：“更有子乎？”晋公曰：“仲子在舍。”希夷曰：“召之。”及至门，希夷出问，迎顾先文正曰：“二十年太平宰相。”或问希夷，此君鼻偏如何？希夷曰：“今日拜相，明日鼻正。”又恳文正曰：“他日至此，幸放此地租税。”其后卒如所言。及真宗西祀汾阴，文正以前语启上，即诏释云台观租税。续闻见近录 

　　初旦与钱若水同直史馆知制诰，有僧善相，谓若水曰：“王舍人他日位极人臣，富贵无与比。”若水曰：“王舍人面偏而喉有骨高，如何其贵也？”僧曰：“作相之后，面当自正，喉骨高者主奉养薄耳。”后如所言。涑水纪闻 

　　王魏公当国时，玉清宫初成，丁崖相令大具酒食列幕次，以饮食游者。后游者多，诣丁诉：“玉清饮食官视不谨，多薄恶，不可食。”丁至中书言于魏公，公不答，丁三四言之，终无所云。丁色变，问：“相公何以不答？”公曰：“此地不是与人理会馒头夹子处。”明道杂志 

　　太宗皇帝一日问苏易简曰：“卿看两制，谁当大用？”苏公云：“臣见同年王某，有器识，远大不可量也。”太宗曰：“朕志亦先定矣。”公知之，以女适苏公之子耆。苏公薨，其母太夫人薛氏在堂，每至则拜，尝语薛氏曰：“使女子在夫人之左右，乃报同年之知也。事实类苑 

　　寇公在枢府，上欲罢之，莱公已知，使人告公曰：“遭逢最久，今出欲一使相，望同年主之。”公大惊曰：“将相之任，极人臣之贵，岂得私干。”莱公不乐。后上议寇准，令出与一甚官，公曰：“准有才望，与之使相，其风采足为朝廷之光。”上然之。翌日降制，莱公捧告谢于上前曰：“苟非陛下主张，臣安得有是命？”上曰：“王某知卿。”具道公言。莱公出谓人曰：“王同年器识，非准可测。”公薨时，莱公不在都下，后入朝，白于上前求奠，哀恸久之。事实类苑 

　　王文正局量宽宏，未尝见其怒，饮食有不精洁者，但不食而已。家人欲试之，以少埃墨投羹肉，惟啖饭而已。问其何以不食羹，曰：“我偶不喜肉。”一日又墨其饭，公视之曰：“吾今日不喜饭，可具粥。”其子弟愬于公曰：“庖肉为饔人所私，食肉不饱，乞治之。”公曰：“汝辈人料肉几何？”曰：“一斤。今得其半。”公曰：“尽一斤饱乎？”曰：“尽一斤固当饱。”曰：“此后人料肉一斤半可也。”宅门外柱朽，彻屋新之，暂于廊庑下启一门以出入。公至，侧门低，据鞍俯伏而过，都不问。毕复行正门，亦不问。有控马卒岁满辞，公问：“汝控马几时？”曰：“五年矣。”公曰：“吾不省有汝。”既去复呼回曰：“汝乃某人乎？”于是厚赐之。乃是逐日控马，但见背，未尝见其面，因去见其背方省也。梦溪笔谈 墨客挥犀同 

　　王文正宇量宏旷，在相府日，未归第，上遣使赐御酒十器，其兄亟令人诣国封，首取二壶。其妇曰：“上赐也，俟相公归视。”即持去。兄怒，挈梃击壶皆碎，酝流盈地，夫人恶之，不令扫却。公归见之，问其故，左右具道所以然。徐对国封曰：“人生光景几许时？其间何用较计。”余无他言。珍席放谈 

　　王沂公曾、李观察维、薛尚书映，一日谒公，公托病辞，薛有不平之色。公婿韩亿在门下见之，一日以启公，公曰：“韩郎未之思耳，王、薛皆李之婿，相率而来，恐有所干于朝廷。事果不可行，阻之无害；若可行，答以何辞？执政之大忌也。”韩乃谢曰：“非亿所知。”后果李文靖有所请。事实类苑 

　　王文贞为相，长女婿韩忠宪例当守远郡，得洋州，公私语其女曰：“韩郎入川，汝第归吾家，勿忧也。吾若有求于上，他日使人指韩郎，缘妇翁奏免远适，则其为损不细矣。”忠宪闻之，曰：“公待我厚也。”梁溪漫志 

　　李和文都尉好士，一日召从官，呼左右军官妓置会夜午，台官论之。杨文公以告王文正，文正不答，退朝以红笺书小诗遗和文，且以不得与会为恨。明日，真宗出章疏，文正曰：“臣尝知之，亦遗其诗，恨不得往也。太平无象，此其象乎！”上意遂释。厚德录 

　　上出喜雨诗示二府，聚看于上前，公袖归，因语同列曰：“上诗有一误字，宜进入改却。”王冀公曰：“此亦无害。”钦若阴有奏陈。翌日，上怒谓公曰：“昨日朕诗有误写字，卿等皆见，何不奏来？”公再拜谢曰：“昨日得诗未暇再阅，有失奏陈，不胜惶惧。”诸公皆再拜，独枢密马知节不拜，且奏曰：“王某欲奏而钦若沮之。”又曰：“王某略不奏辨，真宰相器也。”事实类苑 

　　王文贞性俭，初无姬侍，其家以二直省官治钱，上使内东门司呼二人，责限为相公买妾。西园闻见录云：买妾二人，公难逆上旨。盖公自是始衰，数岁捐馆。初沈伦家破，其子孙鬻银器，并皆钱唐钱氏，昔以遗朝廷将相者，直省官以银易之，具言于公，公颦蹙曰：“吾家安用此？”其后姬妾既具，乃呼二人，问：“昔沈氏什器，尚可求否？”二人谢曰：“向私以银易之，今现在也。”公喜用之，如素有。张安道守金陵，二直省官有一人自南方替还，为公道如此。龙川别志 

　　王文正太尉，气羸多疾，真宗面赐药酒一巨瓶，令空腹饮之，可以和气血，辟外邪。文正饮之，大觉安健，因对称谢，上曰：“此苏合香酒也。每一斗酒，以苏合香一两同煮。”自此臣庶之家，皆仿为之。梦溪笔谈 

　　州东王文公按两书俱脱一正字。寝疾，真庙屡饬医者视之，仍不得辄归，如是半年。一日王氏以讣闻，医者语人曰：“半年厮系绊，与一服药，且大家厮离。”画墁录 山居新语同 

　　富郑公早年，尝梦青州王相公以后事相托，公曰：“相公德被生民，当延遐寿，何遽及此？”后二年罢相知郓州，辟郑公为倅，到任月余，有大星陨于宅园，后月薨，郑公为治丧，故挽词云“道德被生民”，与梦中符契也。诗话总龟 

　　王文正门庭未尝接客。公薨，上谕近臣曰：“王某家却不觉静，缘当国日，亦门庭清肃。”吕文靖、鲁简肃初参政，二妻入谢，章献太后语之曰：“尔各归语其夫，王某在政府多年，终始一节，先帝以此重之，宜为师范也。”事实类苑 

　　王冀公钦若自江宁归，再执魁柄。鲁公时参大政，凡聚议，冀公不堪，语诸公曰：“掌武相公在政府时，参政岂敢如此？”鲁公笑曰：“王文正先朝重德，岂他人可企。苟相公执政平允，宗道安敢不服。”事实类苑 

　　庆历间仁宗亲除先公、欧阳文忠、蔡君謩、余安道四人为谏官，先公实居其长。三公曰：“公宰相子，且不贫，朝廷责之，必不至岭外，纵远亦可行。我辈疏远且贫，凡论事，公其先之。”先公以为然，当时号先公曰“独打鹘”，三公曰“一棚鹘”。续闻见近录 靖按：先公谓王素也，以下二则王素事。 

　　公任御史日，尝梦至玉京黄阙，殿上有绀服翠冠者曰：“吾东门侍郎，公则西门侍郎也。昔以奏牍玉帝前，语伤鲠讦，遂谪于世。”公梦回，题诗曰：“似去华胥国里来，云霞深处见楼台。月光冷射鸡窗急，惊觉游仙梦一回。”诗话总龟 

　　王端明素、卢太尉政，俱以丁未八月二十四辰时生。而王出于贵胄，卢起于军伍，王卒于边藩，卢卒于殿帅，事皆略同。青箱杂记 

　　王定国夙为冯当世所知，而荆公绝不乐之。一日当世力荐于神宗，荆公即曰：“此孺子耳。”当世忿曰：“王巩戊子生，安得谓孺子？”盖巩之生与同天节同日也。荆公愕然，不觉退立。老学庵笔记 高斋漫录云：“荆公曰：王巩止是小男女。”余略同。 

　　王巩为太常博士，常从术士作轨革，画一堂庑，庭内有明珠一枚，旁置棋局。未几为朱光庭所抨，得补外。墨庄漫录 

　　东坡于世家得王定国，于宗室得赵德麟，奖许不容口。定国坐坡累谪宾州，瘴烟窟里五年，面如红玉，尤为坡所叹服。然其后乃阶梁师成而进，德麟亦谄事谭稹，士大夫晚节之难如此。鹤林玉露 

　　王定国寄诗于东坡，答书云：“新诗篇篇皆奇，老拙此回真不及。穷人之具，辄欲交割与公。”魏泰见而笑曰：“定国亦难作交代，只是权摄耳。”墨庄漫录 

　　王诜为定国画烟江叠嶂图，东坡作诗。定国死，其子由以画货与高邮富人茅生以献宰相，或云禁内。墨庄漫录 

　　绍圣时，有王毅，文贞之孙，以滑稽得名。除知泽州，不称意。往别时宰章子厚，曰：“泽州油衣甚佳。”良久，又曰：“出饧极妙。”毅曰：“启相公，待到后，当终日坐地披著油衣食饧也。”子厚启齿。玉照新志 

　　毕文简之婿，曰皇甫佖，少时不羁，唯事蒱博。时毕公作相，累谕不悛，欲面奏其事，使加贬斥，方启云：“臣有女婿皇甫佖。”适值边庭有急报，不暇敷陈。他日又欲面奏，亦如之，若是者三。值上内逼，遽引袖起，遥语毕曰：“卿累言皇甫佖，非欲转官耶？可与转一资。”毕公不敢辨，唯而退。佖即转殿丞。后累典大郡，以尚书右丞致仕，年八十五卒。青箱杂记 东轩笔录作向文简壻。 

　　寇准 

　　莱公少时，不修小节，颇爱飞鹰走狗。太夫人性严，尝不胜忿，举秤锤投之，伤足流血，由是折节从学。及贵，母已亡，扪足痕辄哭。涑水纪闻 

　　寇莱公既贵，因得月俸置堂上，有老妪泣曰：“太夫人捐馆时，家贫欲一匹绢作衣衾，不可得，不及见公之今日也。”公闻之大恸。故居家俭素，所卧青帷，二十年不易。或以公孙宏事靳之，公曰：“彼诈我诚，何愧？”或曰公颇奢纵，非也。盖公多典藩，于公会宴设，则甚盛。亦退之所谓“甔石之储，尝空于私室；方丈之食，每盛于宾筵”。余得于公之甥王丞相作公墓志，述遗事如此。邵氏闻见录 

　　莱公尝曰：“母氏言吾初生两耳垂肉环，数岁方合。自疑尝为僧，好游佛氏，遇虚窗静院，惟喜与僧谈真。”公历富贵四十年，无田园邸第，入觐则寄僧舍。在大名日，自出题试贡士公仪休拔园葵赋、霍将军辞治第诗，此其志也。湘山野录 

　　莱公十九擢进士第，有善相者曰：“君相甚贵，但及第太早，恐不善终。功成早退，庶免深祸。盖君首法类卢多逊耳。”渑水燕谈录 

　　莱公初及第，知归州巴东县，手植双柏于庭，至今民爱之，谓之莱公柏。渑水燕谈录 

　　寇忠愍初登第，授大理评事，知巴东县。时唐谓方为郡，夕梦人告以宰相至，晨兴，吏报寇廷评入界，唐惊喜，出郡迓劳，且出诸子罗拜。唐新饰鞍鞯置厅之左，寇既归船，其子极白父曰：“适来寇屡目此，宜即送之。”寇询牙校何人知吾欲此，对以十四秀才。既而力为延誉，极由此成名。事实类苑 墨客挥犀同 

　　寇准年三十余，太宗欲大用，尚难其少。准知之，遽服地黄兼饵芦菔以反之，未几髭发皓白。国老谈苑 

　　寇忠愍为执政尚少，上尝语人曰：“寇准好宰相，但太少耳。”忠愍乃服何首乌，而食三白，须发遂变，于是拜相。闻见近录 靖按：莱公太平兴国间登第年十九，景德元年始拜相，计其时四十余矣。此条李心传旧闻证误已辨之。 

　　澶渊之役，寇准与真宗论亲征，上欲入，准曰：“陛下不可入，入则不出矣。”于是高琼至殿下，大呼“逍遥子”，即拥以行。鹤林玉露 

　　真宗亲征澶渊，每使人觇莱公动息，或曰：“寇准昼寝，鼻息如雷。”或曰：“寇准方命庖人斫鲙。”帝乃安。邵氏闻见录 

　　澶渊之役，真宗使候准，曰：“相公饮酒矣，唱曲子矣，掷骰子矣，鼾睡矣。”后山谈丛 

　　莱公恶南方轻巧，萧贯当作状元，莱公进曰：“南方下国，不宜冠多士。”遂用蔡齐，出院顾同列曰：“又与中原夺得一状元。”时为枢密使。邻几杂志 

　　寇莱公、王武恭公皆宋偓婿，其夫人明德皇后亲妹也。石林燕语 按太祖章皇后，宋偓女，此作明德误，明德李后太宗后也。 

　　魏野献莱公诗曰：“有官居鼎鼐，无地起楼台。”其诗传播漠北。真宗末年，尝有北使诣阙，询于译者曰：“那个是无地起楼台相公？”时莱公方居散地，即召还，授北门管钥。青箱杂记 国老谈苑同，事实类苑谓是仁宗初年寇南迁以后事。 

　　寇忠愍知永兴军，于其诞日排设如圣节礼。晚衣黄道服，簪花走马，承受具奏寇准有叛心，真宗惊，手出奏示执政曰：“寇准乃反耶？”先文正熟视笑曰：“寇准许大年纪，尚騃耳，可劄与寇准知。”上意亦解。闻见近录 

　　寇莱公好舞柘枝，会客必舞柘枝，每舞必尽日，时谓之柘枝颠。今凤翔有一老尼，犹莱公时柘枝妓，云尚能歌其曲。梦溪笔谈 

　　邓州花蜡名天下，相传是莱公烛法。公尝知邓州，早贵豪侈，每饮宾席，常阖扉辍骖以留之。尤好夜宴，剧饮未尝点油，虽溷轩马厩，亦烧烛达旦。每罢官去，后人至官舍，见厕溷间，烛泪凝地，往往成堆。归田录 

　　莱公善饮，人罕能敌。罢相判永兴，官吏宾客，能饮者不限位次，令陪饮席。有倅连困于酒，已疾，公尚促之不已。其妻乃叩公庭而讼焉，遂免。后有一道人上谒，自言能剧饮，一引可尽＜豆斗＞瓶，索公以瓶为对，公喜如其请。既而道人举瓶一引而尽，公则不能，道人强之，公笑曰：“量不可加。”遂止。道人因谓公曰：“今后少劝人酒。”公悟，自是劝酒减矣。道人不复见。能改斋漫录 

　　寇公尚华侈，夏英公亦然。夏尝语门下客曰：“莱公自奉豪侈，而世弗非之，至某则云云者何多也？”客对曰：“曾传莱公在镇，暇日与僚属出郊围坐，席上闻驮铎声。遣介问之，乃一县令代还行李经由。公即召同席，从容宴饮。公今待入京士大夫与出都之人礼数已自加损，况其他欤！宜乎物论之不同也。”竦默然久之。珍席放谈 

　　真宗晚年不豫，寇准得罪，丁谓、李迪同为相，以其事进呈。上命除准小处知州，谓遂署其纸尾曰：“奉圣旨除远小处知州。”迪曰：“曏者圣旨无远字。”谓曰：“与君面奉德音，君欲擅改圣旨，以庇准耶？”由是二人斗阋，更相论奏。上命翰林学士钱惟演草制，罢谓政事，惟演遂出迪而留谓。外人先闻其事，制出，无不愕然。上亦不复省也。涑水纪闻 靖按：邻几杂志载晏殊为外制日，误宣入内，出文书除拜数大臣。晏殊以外制对，乃召惟演，明日麻出，皆非向所见，当即此事。 

　　寇忠愍之贬也，时丁晋公与冯相拯在中书，丁当秉笔，初欲贬崖州，丁忽自疑，语冯曰：“崖州再涉鲸波如何？”冯唯唯而已。乃徐拟雷州。及丁之贬也，冯遂拟崖州。当时相语曰：“若见雷州寇司户，人生何处不相逢？”归田录 

　　寇准在相位，以纯亮得天下心。丁谓作相，专权黩货，民间歌曰：“欲时之好呼寇老，欲世之甯当去丁。”及相继贬斥，民间多图二人形貌对张于壁，屠酤之市，往往有焉。虽轻眇顽冥，少年无赖，亦皆口陈指画，颂寇而诟丁，若夙有恩仇者。儒林公议 

　　鼎州甘泉寺介官道之侧，便于漱酌，行客未有不停车者。始寇莱公南迁之日，题于东楹曰：“平仲酌泉经此，回望北阙，黯然而行。”未几丁晋公又过之，复题于西楹曰：“谓之酌泉，礼佛而去。”后范补之讽安抚湖南留诗于寺曰：“平仲酌泉回北望，谓之礼佛向南行。烟岚翠锁门前路，转使高僧厌宠荣。”诗牌犹存。湘山野录 临汉隐居诗话、东轩笔录略同 

　　莱公南迁过襄州，尝留一绝句于驿亭：“沙堤筑处迎丞相，驿吏催时送逐臣，到了输他林下客，无荣无辱自由身。”林下客大概言之，初无所主名。胡秘监旦素不为公所喜，时适居郡下，既闻之，遂以林下客为公为己发，且有称快之语，闻者无不笑之。石林诗话 

　　湖湘官道，穷日之力，仅能尽两驿。父老相传以为寇莱公为丁曹所诬蔑，谪为道州司马，欲以忧困杀之，阴令于衡湘间十里则去一堠以为五里，故道里之长如此。公既居道，一日宴客，忽报传敕来，且有持剑前行者，坐客皆失色，公不为动。使既至，公谓曰：“愿先见敕。”使出敕乃贬雷州司户，因就郡僚假绿绶拜命，终宴而罢。独醒杂志 

　　莱公之贬雷州也，丁晋公遣使赍敕往授之，以锦囊贮剑揭于马前。既至，莱公方与群官宴饮，驿使来言状，莱公遣群官出迎之。使避不见，入传舍久不出，问其所以来之故，不答，上下皆惶恐不知所为。莱公神色自若，使人谓之曰：“若朝廷赐准死，愿见敕书。”使不得已，乃以敕示，莱公乃从录事参军借绿衫著之，短才及膝，拜受敕于庭。升阶复宴饮，至暮方罢。涑水纪闻 

　　袁抗大监尝言守官营道，闻吏言，寇莱公始谪为州司马，素无公宇，百姓闻之，竞荷瓦木，不督而会，公宇立成，颇亦宏壮。守土者闻于朝，遂再有海康之行。始戒途，吏民遮道，马复踖蹙不行。寇以策叩马曰：“吾尚敢留滞耶？汝何为不行？”马即前去。寇泣且曰：“语丁谓，我负若何事？致我于极地耶！”其后丁自朱崖移道州，袁尝接其语论，遂以所闻质之，丁曰：“寇自粗疎，先朝因节日赐宴于寇相第，寇好以大白饮人，时曹利用为枢密副使，不领其意，寇曰：‘某劝太傅酒，靖按：傅当是尉字之讹。何故不饮？’曹竟不濡唇，寇怒曰：‘若一夫耳，敢尔耶？’曹厉声曰：‘上擢某在枢府，而相公谓之一夫。明日当于上前辨之。’自是二公不协。厥后发莱公之事者，曹貂也，预谓何事？”事实类苑 

　　寇莱公贬雷州司户参军，道出公安，翦竹插于神祠之前，祝曰：“准之心若有负朝廷，此竹必不生。若不负国家，此枯竹当再生。”其竹果生。事实类苑 青琐高议 

　　公及雷阳，吏以图经献，视首载郡东南门抵海凡十里，公恍然悟曰：“我少时有‘到海祗十里，过山应万重’之句，乃今日竟尔。”苕溪渔隐丛话 

　　寇莱公有妾曰茜桃，公因宴会赠歌姬以束绫，茜桃作二诗云：“一曲清歌一束绫，美人犹自意嫌轻。不知织女寒窗下，几度抛梭织得成。”“风动衣单手屡呵，幽窗轧轧度寒梭，腊天日短不盈尺，何似妖姬一曲歌？”公和云：“将相功名终若何，不堪急景似奔梭，人间万事何须问，且向樽前听艳歌。”翰府名谈 

　　茜桃随南迁，再移光州，茜桃泣曰：“妾前世师事仙人为侠，今将别去，敢有所托，愿葬杭州天竺寺。吾向不言，恐泄阴理，今欲去，言亦无害。公当为世主者阎浮提王也。”公不久亦亡。有僧克仅见公于曹州境上，拥驴北去。克仅询问后骑，曰：“阎浮提王处政也。”涌幢小品 

　　莱公谪岭过杭州，妾茜桃疾作，谓公曰：“妾必不起，幸葬我天竺山下。相公宜自爱，亦非久居人世者。”北轩笔记 

　　莱公贬死雷州，丧过荆南，公安县民忆公德政，以竹插地挂物为祭。后生笋成竹，因为立祠，目其竹为相公竹。渑水燕谈录 墨客挥犀略同 

　　寇准卒，有王克勤者，见公于曹州境上。问从者，曰：“阎罗处政。”翰苑名谈 

　　陈彦育序，丹阳士子，从后湖苏养直学诗。向伯恭为浙漕，访养直于隐居，彦育适在座，一见喜之，遂以其爱姬寇氏嫁之。逾年伯恭登从班，启于思陵，云：“寇氏莱公之玄孙，其后独有此一女，乞以一官与其夫。”陈序遂诏补和州文学。挥麈余话 

　　陈尧叟 尧佐 尧咨 

　　陈文忠公尧叟，端拱二年状元及第，文惠公尧佐，是年进士，康肃公尧咨，咸平三年状元及第，三人皆秦国公省华子也。尧佐登第之明年，赐绯，与父同日改秘书丞，故尧叟启事有云：“蟾桂骊珠，连岁有弟兄之美；鱼章象简，同时联父子之荣。”游宦纪闻 

　　谏议大夫陈省华，家法甚严。尧叟娶马尚亮女，日执馈。马于朝路语谏议以女素不习，乞免其责。谏议答云：“未尝使之执庖，自是随山妻下厨耳。”马遂语塞。能改斋漫录 

　　谏议大夫陈省华，生三子皆登进士第，而伯仲皆为天下第一。晚年燕国夫人冯氏俱康宁，长子尧叟知枢密院，次子尧佐值史馆，少子尧咨知制诰。每对客，三子列侍，客不自安求去，省华曰：“学生辈立侍，常也。”士大夫以陈氏为荣。渑水燕谈录 

　　陈尧咨为翰林学士日，有恶马不可驭，蹄啮伤人。一旦其父谏议入厩不见马，因诘圉人，乃曰：“内翰卖之商人矣。”谏议遽谓翰林曰：“汝为贵臣，左右尚不能制，商人安能畜此，是移祸于人也。”亟命取马而归其值。能改斋漫录 

　　陈文忠尧叟为枢密。一日日欲入时，忽有旨宣召引入禁内。屈曲行甚久，时有帘帷灯烛，皆莫知何处。既到一小殿，已有数人先至，惟记丁谓、杜镐。良久乘舆出，御座设于东，诸臣席西，如常人宾主之位，尧叟等皆惶恐。上宣谕不已，尧叟恳陈再三，上曰：“本为太平无事，思与卿等共乐之。若如此，何如就外间开宴。”尧叟等皆趋下称谢，上语笑极欢。膳具内各出两绛囊置群臣之前，皆大珠也。上曰：“时和岁丰，内外康富，恨不与卿等日夕相会。太平难遇，此物聊助卿等燕集之费。”群臣欲起谢。上曰：“且坐，更有。”如是酒三行，皆有所赐，悉良金重宝。酒罢已四鼓，时人谓之天子请客。梦溪笔谈 

　　陈文惠公尧佐，初见希夷先生，希夷奇其风骨，谓可学仙。引之同访白合道者，问：“如何？”道者掉头曰：“南庵也，位极人臣耳。”文惠不晓南庵之语。后作转运使，过终南山，遇路人相告曰：“我适自南庵来。”乃遣左右问南庵所在，因往游焉。行不数里，恍如平生所尝经历者。既至庵，即默识其宴坐寝息之处。考南庵修行示寂之日，即文惠悬弧之旦，始悟前身是南庵修行僧也。文惠自有诗记其事。曲洧旧闻 

　　陈文惠公赴端州，舣舟庐陵，有胡僧叩舷谓公曰：“虎目，凤鼻，猿身，平地不能为也。当有攀附，然后有所食，位极卿相。”僧为诗一绝云：“虎目猿身形最贵，须因攀附即升高。知公今向端州去，助子清风泛怒涛。”诗话总龟 

　　吕申公屡乞致仕，仁宗询之曰：“卿果退，何人可代？”申公引陈文惠尧佐，仁宗深然之，遂大拜，文惠极怀荐引之德，因撰燕辞一阕，携觞相馆，使人歌之曰：“二社良辰，千家庭院，翩翩又见新来燕。凤凰巢稳许为邻，潇湘烟暝来何晚？乱入红楼，低飞绿岸，画梁时拂歌尘散。为谁归去为谁来？主人恩重珠帘卷。”申公听歌，醉笑曰：“自恨卷帘人已老。”文惠应声曰：“莫愁调鼎事无功。”老于岩廊，蕴藉不减。湘山野录 

　　陈文惠善八分书，点画肥重，世谓之堆墨书。镇郑州日府宴，伶人戏以大幅纸浓墨涂之，以粉笔点四点，问：“何字也？”曰：“堆墨书田字。”文惠大哂。渑水燕谈录 

　　陈文惠善堆墨书，与石少傅同在政府，石欲戏之。政事堂有黑饭床，长五六尺，石取白垩横堆其上，可尺余，谓公曰：“吾颇学公堆墨书。”陈闻之，喜甚。石顾小吏舁床出曰：“吾已能写口字。”陈为怅然。贡父诗话 

　　陈文惠喜堆墨书。游长安佛寺题名，从者误侧砚污鞋，公性急，遂窒笔于其鼻，客大笑。贡父诗话 

　　真宗欲择臣僚善弓矢，美仪彩，伴虏使射耳。时双备者惟陈康肃尧咨，陈方以词职进用。时晏元献为翰林学士，上谓晏曰：“陈某若肯改武，当授与节钺，卿可谕之。”时康肃母燕国冯太夫人尚在，门范严毅，陈曰：“当白老母。”既白之，燕国命杖挞之曰：“汝策名第一，父子以文章立朝为名臣，汝欲叨窃厚禄，贻羞于阀阅，忍乎？”因而无报。真宗遣小珰以方寸小纸细书问晏曰：“主皮之议如何？”小珰误送中书，大臣茫然不喻。次日面奏，真宗不免笑而就之曰：“朕为不晓此一句经义，因问卿等。”湘山野录 

　　陈尧咨以龙图阁待制换观察使，自陈：“臣儒生，尝习俎豆，今荷圣恩，易以武弁，愿佩金鱼，以示优异。”渑水燕谈录 靖按据此则尧咨竟换武阶，合上条观之，则史所谓杖碎金鱼，盖其母不愿其换阶也。 

　　陈尧咨善射，百发百中，世以为“小由基”。守荆南回，母夫人冯氏问：“汝典郡，有何异政？”尧咨云：“荆南当冲要，日有宴集，尧咨每以弓矢为乐，坐客莫不叹服。”母曰：“汝父教汝以忠孝辅国家，今汝不务行仁化，而专一夫之技，岂汝先人之志耶？”杖之，碎其金鱼。渑水燕谈录 

　　陈康肃善射，当世无双，公亦以此自矜。一日射于家圃，有卖油翁负担而立，睨之，久而不去。见其发矢十贯八九，但微颔之而已。康肃问曰：“汝亦知射乎？”翁曰：“无他，但手熟耳。”康肃曰：“尔安敢轻吾射？”翁曰：“以吾酌油知之。”乃取一葫芦置于地，以钱覆其口，徐以杓酌油沥之，自钱孔入而钱不湿，因曰：“我亦无他，惟手熟耳。”康肃笑而遣之。归田录 

　　王钦若 丁谓 冯拯 

　　王文穆钦若，临江军人，母李氏，父仲华，尝侍祖郁任官鄂渚，而李氏有娠。就蓐之夕，江水暴溢，将坏廨舍，亟迁于黄鹤楼，始免身，生男即公也。时隔岸汉阳居人遥见楼际若有光气，公尝宿村舍，夜起视天有赤文成“紫微”二字，后公每祀神，必朱篆“紫微”二字陈之醮前。青箱杂记 

　　王冀公微时，薄游临川，寄食蔡参政门馆。天寒，冀公无被，夜冻甚，窃入仆魁陈超被内睡定，超梦有数人叱曰：“宰相睡，何得同床也？”即舁至户外。超甚惊愕，自此谨待之，兼尽力相助。公后贵显，所以存问于超者甚至。超子亦举进士。能改斋漫录 

　　王冀公微时，往观社，求祭肉，众问尔为谁，曰：“我秀才也。”众曰：“何所能？”曰：“能诗。”时无纸笔，即取炭画猪皮上，句曰：“龙带晚烟归洞府，雁拖秋色过衡阳。”后人谓此句有宰相气象。独醒杂志 蔡绦西清诗话云：真宗尹开封时，见此诗，曰：“落落有贵气。”问知为钦若诗，风云之会，实基于此。 

　　王冀公淳化二年自怀州赴举，与西京武覃偕行。途次圃田，忽失公所在，覃遂止于民家，散仆寻之。俄见仆阔步而至，惊悸而言曰：“自此数里有一神祠，见公所乘马弛缰宇下。某径至萧屏，有门吏约云：‘令公适与王相欢饮，不可入也。’某窃窥见其后果有笙歌杯盘之具。”覃亟与仆同往，见公已来，将半酣矣。询之，笑不答。覃却到民家，指公会处，乃裴晋公祠。覃心异之，知公非常人矣。公登第后，不数年为翰林学士，使两川，回轺至褒城驿，方憩于正寝，将吏忽见导从自外来，内有一人云：“唐宰相裴令公入谒。”公忻然接之。因密谓公大用之期，仍出书一卷，示公以富贵爵位默定之事，言终而隐。及公登庸，圃田神祠，出俸修饰，为文纪之。湘山野录 

　　王冀公乡荐赴阙，张仆射齐贤时为江南漕，以书荐谒钱希白易。公时以才名独步馆阁，适延一术士以考休咎，不容通谒。冀公局促门下，因厉声诟阍人。术者遥闻之，谓钱曰：“不知何人耶？若形声相称，世无此贵者，但恐形不副耳。愿邀之，使某获见。”希白召之。冀公单微远人，神骨疎瘦，复赘于颈，而举止山野，希白蔑视之。术者耸然侧目瞻视冀公起，术者叹曰：“人世之贵，有此十全者。”钱曰：“堂内有此等宰相乎？”术者正色曰：“公何言欤！且宰相何时而无？此君不作则已，作则天下康富而君臣相得，至死有庆而无吊。不完者，但无子耳。”钱戏曰：“他日将陶铸吾辈乎？”术者曰：“恐不在他日，即日可待，愿公毋忽。”后希白方为翰林学士，冀公已真拜。湘山野录 又画墁录云：冀公既入，头无冠巾，皂衫黄带，雀跃嘶声而结喉，鄙状可掬，钱意甚轻之。余略同。 

　　馆职同列疾王文穆，使陈越寝如文穆之尸，石参政表臣作文穆之妻哭其旁，余人歌虞殡于前后。钦若闻之，密奏将尽逐之。王文正持其奏不下。谈苑 

　　真宗次澶渊，一日语莱公曰：“天雄军截在贼后，何人可为朕守？”莱公曰：“古人有言，知将不如福将。臣观参知政事王钦若，福禄未艾，宜可为守。”即时进热敕，退召王公于行府，谕以上意。王公茫然，莱公曰：“主上亲征，非臣子避难之日，参政当体此意。”遽酌大白饮之，命曰上马杯。王公不敢辞，饮讫即拜别。公曰：“参政勉之，回日即同列也。”王入天雄，戎虏满野，无以为计，但屯塞四门，终日危坐。七日虏退，召为平章事。东轩笔录 

　　王冀公罢参政，真宗朝夕欲见，择便殿清近，为资政为优。以公为大学士，以陈文僖彭年并直。一夕公方与陈寒夜闲饮，忽内使持籥开宫扉，独召公，谓陈曰：“请同院不须相候。”真宗与公对饮，饮罢持烛送归，緐若列星。陈危坐伺之，已四鼓，笑曰：“同院尚未寝乎？”陈曰：“恭候司长，岂敢先寝。”公喜笑，倒载解袜褫带几不能，坦腹自矜曰：“某江南寒生，遭际真主，适主上以巨觥敌饮，抵掌笑语，如僚友之无间。”已而遂寝。迨晓盥栉罢，与陈相揖，觉夜归数语颇疎漏，自言：“夜来沉湎，殊不记归时早晚，无乃失容于君乎！”陈曰：“无之。”但殷勤愧谢。既列同趋，出殿门，执陈手语之曰：“夜来数事，止是同院一人闻之。”文僖归谓子弟，大臣慎密，体当如是。湘山野录 

　　真宗将立刘后，参知政事赵安仁以为刘后寒微，不可母仪天下，不如沉德妃出于相门。上虽不乐，而以其守正，无以罪也。他日，上从容与王冀公论方今大臣谁最为长者，冀公欲挤安仁，乃曰：“无若赵安仁，安仁昔为故相沈义伦所知，至今不忘旧德，常欲报之。”上默然。明日安仁遂致政。涑水纪闻 东轩笔录记此事事略同，而文全别。 

　　王钦若、陈尧叟、马知节同在枢府，一日因事忿争，上召沂公至，则见钦若諠哗不已。沂公叱曰：“钦若对上岂得如此？下去！”上大怒，命下狱，沂公从容解之。名臣言行录 

　　王钦若出守杭州，一钱唐尉苍髯白发，步履踉跄，将督责之，问之乃同年进士也，公凄然怜之，表荐于朝。其人以诗谢曰：“当年同试大明宫，文字虽同命不同，我作尉曹君作相，东君原没两般风。”西湖志余 

　　王冀公自金陵召还，不降诏，止于茶药合内赐御书飞白王钦若三字，而使臣口传密旨。冀公即日上道，至国门，辅臣以下皆未知。老学庵笔记 

　　王冀公性阴险而权谲，巧于害人。翰林学士李宗谔有才名，王文正欲引为参政，先以告公，公许之。既而阴以白上曰：“李宗谔欠王某钱三千缗，今引用之，在索钱也。”盖参政朝谢日赏给可得三千缗，而宗谔旧尝有借于文正，故言之，阴以倾文正也。及文正以宗谔荐，上果作色而不从矣。秉政日久，四方馈遗，不可胜纪。金帛钱镪，图书奇玩，一日间尽为火焚，无一遗者。又无子，平生所有，悉归他人。乐善录 

　　真宗封岱，登泰山顶，偕近臣周览前代碑刻，内一碑首云：“朕钦若昊天。”真宗顾文穆笑曰：“元来此事前定，只是朕与相。”青箱杂记 

　　王钦若尝代真宗郊祀回，上问：“卿家何积累，乃有今日。”对曰：“术者言臣祖坟佳。”上令图以进，其说曰：“通济桥下水朝流，世代出公侯；睦宦桥下水来冲，分土作三公。”上乃举笔引水出坟前曰：“水何不从此去？”明年水决，遂罢相。樵书 

　　比部郎洪湛，以王钦若贿卖任懿及第，累谪儋州，竟死海外。有相识遇洪于大庾岭，谓是赦还，与执手庆慰，洪曰：“我往捕王钦若耳。”言讫不见，已而钦若病甚，口呼：“洪卿宽我，我以千金累卿，然惠秦已橐百两，不难偿卿九百也。”枫窗小牍 按惠秦句语不可解，疑有误字。 

　　王文穆夫人悍妒，贵为一品，不置姬侍，宅后作堂名三畏，杨文公戏之曰：“可改作四畏。”公问其说，曰：“兼畏夫人。”闻见录 

　　丁谓貌睢盱，若常寒饿者，而贵震天下，相者以为真猴形。涑水纪闻 

　　吕献可记丁晋公诗，有：“天门九重开，终当掉臂入。”王元之曰：“入公门，鞠躬如也，天门岂可掉臂入乎？此人必不忠。”能改斋漫录 

　　工部侍郎胡则为邑时，丁晋公为游客，胡待之甚厚，丁投诗索米。明日胡延晋公，常日所用樽罍悉易陶器，丁以为厌己，遂辞去。胡往见之，出银一箧曰：“家贫唯有饮器，愿以赆行。”丁始喻设陶器之意，因是德之。后骤贵，极力携挽，至显位。梦溪笔谈 

　　丁晋公尝以文谒王元之，元之称其文与孙何比之韩、柳。涑水纪闻 王禹偁赠丁诗云：“五百年来文不振，直从韩柳到孙丁，如今便可令修史，二子文章似六经。”又宋诗纪事引历代吟谱王元之曰：“丁谓与孙何便可白衣修撰。”既而何冠多士，而谓第四，自以与何齐名，耻居其下。胪传之际，殿下有言。太宗曰：“甲乙丙丁，合居第四。尚何言？”东都事略 

　　丁晋公释褐授饶倅，同年白稹为判官。一日以片幅假缗于公，云：“为一故人至，欲具飱，举箧无一物堪质，奉假青蚨五镮。”晋公笑曰：“是绐我也。榜下新婚京国富室，岂无半千质具耶？惧余见挠，故矫之耳。”于简尾书一绝云：“欺天行当吾何有，立地机关子太乖，五百青蚨两家阙，赤洪崖打赤洪崖。”时已兆朱崖之谶。湘山野录 

　　吕洞宾颇游人间，有见之者。丁谓通判饶州日，洞宾往见之，语谓曰：“君状貌颇似李德裕，他日富贵皆如之。”谓咸平初与余言其事，今已执政。类苑引杨文公谈苑 

　　丁晋公自参政出知昇州。公童时，曾从老郁先生学，至是首入陋巷，诣先生之居，以两朱衣掖之，拜于其下。先生大呼曰：“拜杀老夫矣。”既坐话旧，且云：“小年狭劣，荷先生教诲，痛加槚楚，使某得成立，皆先生赐也。”先生愈不自安，不数月卒。中吴纪闻 

　　金陵赏心亭，丁晋公出镇重建也。秦淮绝致，全在轩槛，取家箧所宝袁安卧雪图张于屏，乃周昉绝笔，经十四守，虽极爱，不敢辄觊。偶一帅窃去，以市画芦鴈掩之，后王君玉琪守是邦，留诗曰：“千里秦淮在玉壶，江山清丽壮吴都。昔人已化辽天鹤，旧画难寻卧雪图。冉冉流年去京国，萧萧华发老江湖。残蝉不会登临意，又噪西风入座隅。”湘山野录 渑水燕谈录云：晋公始典金陵，陛辞日，真宗出周昉袁安卧雪图曰：“付卿到金陵，选一绝景处张之。”公遂张于赏心亭。春明退朝录略同。 

　　丁晋公自保信军节度使知江宁府召为参知政事，中书以丁节度，召学士草麻。时盛文肃为学士，以为参知政事合用舍人草制，遂以制除。丁甚恨之。事实类苑 

　　唐待制肃先与丁晋公友，居水柜街，宅正相对。丁将有弼谐之命，唐迁居州北。或问故，唐曰：“谓之入则大拜，数与往还，事涉依附，经旬不见，情必猜疑，故避之。”该闻录 

　　丁谓生平最尚禨祥，每晨占鸣鹊，夜看灯蕊，虽出门归邸，亦必窃听人语，用卜吉兆。时有无赖于庆，贫寒不立计，且死冻馁，谋于一落第老儒，老儒曰：“汝欲自振，必更姓名乃可。后得志，毋相忘。”庆拜而听，老儒遂改于为丁，名宜禄，使投身于谓。谓果大喜，收之门下。不旬月，谓入相，此人宠冠纪纲，大僚节使，倚藉关说，不踰年宜禄家钜万矣。老儒亦蒙引见，得教授大郡。至今相传，不解所谓。适检沈休文宋书，宰相苍头呼为宜禄，且复姓丁，愈惬所愿。莫谓晋公不读书也。枫窗小牍 

　　丁晋公从车驾巡幸，礼成，有诏赐辅臣玉带。时辅臣八人，行在祗候库止有七带，尚衣有带，谓之比玉，价值数百万，上欲以赐辅臣足其数。晋公心欲之而位在七人下，度必不及己，乃谓有司不须发尚衣带，自有小私带，且可用之以谢，候还京别赐可也。有司具以闻，既各受赐，而晋公一带仅如指阔，上顾谓近臣曰：“丁谓带与同列大殊，速求一带易之。”有司奏：“唯有尚衣御带。”遂以赐之。其带熙宁间复归内府。梦溪笔谈 

　　丁谓有才智，然多希合上旨，天下目为奸邪。及稍进用，即启迪真宗以神仙之事，又作玉清昭应宫，耗国帑不可胜计。谓既为宫使，夏竦以制诰为判官。一日宴官僚于斋厅，有杂手技俗谓弄椀注者，丁顾谓夏曰：“舍人可作一篇。”夏即席赋诗曰：“舞拂跳珠复吐丸，遮藏巧使百千般，主人端坐无由见，却被旁人冷眼看。”丁览之色变。东轩笔录 墨客挥犀略同。 

　　丁晋公为玉清昭应使，每遇醮祭，即奏有仙鹤舞于殿庑之间。记真宗东封事，亦言宿奉高宫之夕，有仙鹤飞于宫上，及展事，而群鹤迎绕前后，弥望不知其数。至于天书每降，必奏有仙鹤前导。时寇莱公判陕府，一日坐山亭，有乌鸦数十，飞鸣而过，莱公笑顾僚属曰：“使丁谓见之，当目为玄鹤矣。”每自以令威之裔，好言仙鹤，故世号鹤相。东轩笔录 庶斋老学丛谈：晋公有图书，曰化鹤之裔，人谓鹤相。 

　　寇莱公与丁晋公同在政事堂，一日论天下语音，何处为正。莱公言西洛人得天下之中，丁曰：“不然，四方皆有方言，惟读书人然后为正。”谈撰 

　　丁崖州虽险诈，然亦有长者言。真宗尝怒一朝士，再三言之，谓稍退不答。上作色曰：“如此叵耐，辄问不应？”谓进曰：“雷霆之下，臣若更进一言，则其人齑粉矣。”真宗欣然嘉纳。邻几杂志，谈苑同 

　　真宗东封回，至兖州回銮驿，酺赐群臣宴于延寿寺。有龟集游童衣袂，大如榆荚，丁谓以献。上命赍示群臣。余为儿童时侍先大夫为建宁漕属，官廨后多草莽，其间多有此物。有甲能飞，其色如金，绝类小龟，小儿多取以为戏，初非难得之物也。鹤相欺君，遽指为瑞，书之史册，可发后世一笑也。癸辛杂识 

　　吕文靖作正字日，值旬休，丁晋公宅作会。忽奉召，遂往，至则出一词头，帘外草寇莱公判雷州制。既毕，览之不怿，曰：“舍人都不能作文字耶？”公逊谢再三，乞加增损，遂注两联云：“当逆竖乱常之日，乃先皇违豫之初。缘此震惊，遂至沈极。”邻几杂志 

　　真宗既疾，甚殆，不复知事。李迪、丁谓同作相。内臣雷允恭，嬖臣也，自刘后以下皆畏事之。谓之进用，皆允恭力，尝传宣中书，欲以林特为枢密使，迪不可曰：“除两府，须面奉圣旨。”翌日，争之上前，声色俱厉，谓辞屈俛首。二相皆以郡罢。允恭传宣谓家，以中书阙人，权留谓发遣，谓由是入直。见同列，召堂吏喻之，索文书阅之。来日与诸公同奏事，上亦无语。及出，道过学士院，问院吏：“今日学士谁直日？”曰：“刘学士筠。”谓呼筠出，口传圣旨，令谓复相，可草麻。筠曰：“命相必面得旨。”谓无如何。它日再奏事，过学士院，复问：“谁直？”曰：“钱惟演。”谓复以圣旨语之，惟演即从。谓既复相，乃逐李公。龙川别志 

　　丁谓逐李迪，将草责词，知宋宣宪知制诰，按宋绶谥宋史东都事略并作宣献。请其罪名，谓曰：“春秋无将，汉法不道，皆其事也。”宋不得已从之。词既成，谓犹嫌其不切，多所改定。其言上前争议曰：“罹此震惊，遂致沉顿。”谓所定也。按据邻几杂志，谓已用此二语为莱公责词，殆即一事而传闻歧异耳。及谓贬朱崖，宋犹掌词命，即为之词曰：“无将之戒，深著于鲁经，不道之诛，难逃于汉法。”天下快之。龙川别志 李心传旧闻证误云：实录载丁谓谪词云：“无将之戒，旧典甚明，不道之辜，常刑罔赦。”五总志以李迪为寇准，宋宣献为杨亿，词意略同。 

　　真宗上仙，明肃召两府入谕之，一时号泣。明肃曰：“有日哭在，且听处分。”议毕，王曾作参政，当秉笔，至云淑妃为皇太妃。曾卓笔云：“适来不闻此。”丁崖州曰：“遗诏可改耶？”众皆不敢言，明肃亦知之，始恶丁而嘉王之直。邻几杂志 谈苑同 

　　仁庙初纂，才十二岁，未能待旦，起已日高。明肃垂箔拥佑，一日遣人传旨：“为官家年小起晚，恐稽留百官班次，每日祗来这里休会。”首召丁晋公，在药告；惟冯拯在中书，覆奏曰：“乞候丁谓出厅商议。”迨丁参告，果传前语。晋公口奏曰：“臣等止闻今上皇帝传宝受遗，若移大政于他处，则理不顺，难敢遵禀。”晋公由是忤明肃之旨。复面责同列曰：“此一事，诸君即时自当申复，何必须候某出厅？足见顾藉自厚也。”晋公更衣，冯谓鲁参曰：“渠必独作周公，令吾辈皆为莽卓，乃真宰存心也。”初寇忠愍南贬日，丁尝秉笔，谓冯相曰：“欲与窜崖，再涉鲸波如何？”冯但唯唯。丁乃徐拟雷州。及丁之贬也，适冯相秉笔，谓鲁参曰：“鹤相始欲贬寇于崖，尝有鲸波之叹。今暂屈周公涉鲸波一巡。”竟窜崖。湘山野录 按晋公果有此奏，固不失为正。曲洧旧闻谓文莹常出入晋公门下，野录每袒晋公，殆指此类。 

　　晋公从驾东封，与显官聚话，因话及东岳有奈何黑水，乃人间阴狱也。晋公感其事而成诗焉：“黑水溪旁聊驻马，奈何岸上试回头，高崖昏处是阴狱，须信人生到此休。”公后得崖州，亦前定也。事实类苑 

　　江南国主钟爱其女，或曰：“洪州刘参谋年弱冠，丰骨秀美，博学有文，足充选。”主命召至，一见大悦。寻尚主，豪华富贵冠一时。未周岁，主殂，国主不胜其哀曰：“吾不欲复见刘生。其一物不与，遣归洪州。”生恍疑梦觉。丁谓当国日，忽举此以语坐客曰：“某他日亦不失为刘参谋。”一坐失色。未几果有南海之行，家籍于官，孑然南去，何先兆之著也。渑水燕谈录 湘山野录事同文异 

　　丁谓总领山陵事，李维在翰林，将授其亲识为挽郎，请于谓曰：“更在陶铸。”谓曰：“陶铸复陶铸，斋郎又挽郎。”维对曰：“自然堪下泪，何必定残阳？”未几而谓败。国老谈苑 湘山野录小异 

　　元丰二年，余居洛。有老父年八九十，自云少日随丁晋公，颇能道当时事。呼问之，老人曰：“公自分司西京，贬崖州，某从行。至龙门南彭婆镇，公病疟，夜遇盗，失物甚多。至今有玉椀在颍阳富家，盗所质也。”邵氏闻见录 

　　丁谓梦懒瓒禅师，训以觉悟之理。及觉，忆梦境在一山庵，俾工图之。其年贬崖州，道经潭州，宿云盖山海会寺。见一山庵，历历如梦，访彼僧，则曰：“南岳懒瓒大明禅师庵。”嗟惋久之。遂舍建道场，供千僧。该闻录 

　　丁晋公南迁，过潭州灵山海会寺，供僧，致猕猴无数，满山谷林木皆折，不可致诘也。画墁录 

　　丁谓当国，窜逐寇、李二公。谓既南贬，而文定复相。相传寇忠愍为阎罗王。世谓死活不得。后山谈丛 

　　丁晋公在崖州，方与客棋，其子哭而入。询之，云：“适闻有朝使渡海，将至矣。”公笑曰：“此王钦若遣人来吓我耳。”使至，谢恩毕，乃传宣抚问也。谈苑 邻几杂志同。 

　　丁晋公在朱崖作诗云：“且作白衣菩萨观，海边孤绝宝陀山。”作青衿集，皆为一字题，寄归西洛。又作天香传，聚海南诸香。又以州郡配古人姓名，著咏百余篇。盖未尝一日废笔砚也。东轩笔录 

　　晋公窜朱崖，遇异人，颇道生平休咎，有验。又云：“公但无虑，非久当北归，以寿终。”叩其由，答曰：“公食料尚有羊数口，食之未既耳。”珍席放谈 

　　丁晋公既投朱崖几十年。天圣末，明肃上仙，仁宗亲揽万几，当时仇敌，多不在要地。晋公密草一表，极自辨叙，言甚哀切，封题云：“启上昭文相公。”时王冀公执政，丁自海外遣家僮持此入京，戒云：“须候王公对客日面投。”其奴如戒，冀公得之，惊不敢启，遽以上闻。洎发之，乃表也。其间两句云：“虽迁陵之罪大，念立主之功多。”仁宗读而怜之，乃命移道州司马。丁作诗云：“君心应念前朝老，十载飘零若断蓬。”又曰：“九万里鹏容出海，一千年鹤许归辽。且作潇湘江上客，敢言瞻望紫宸朝。”天下之人疑其复用矣。穆修闻道州之徙，作诗云：“却讶有虞刑政失，四凶何事亦量移。”东轩笔录 

　　南海有飞鸟，自空遗粪，污秽不可闻。丁晋公贬崖，鸟虽翔而粪不污。至崖，尽纵所乘牛马于山林间数年，一夕皆集，无一遗者。翼日遂有光州之命。孙公谈圃 

　　丁晋公移道州，旋以秘书监致仕，许于光州居住。流落贬窜十五年，髭鬓无斑白者，人服其量。至光州，四方亲知皆会，至食不足。转运使表闻，有旨给东京房钱一万贯，为其子珙数月呼博而尽。临终前半月，已不食，但焚香危坐，默诵佛书，以沉水煎汁，时呷少许。启手足之际，神识不乱，正衣冠，奄然而逝。东轩笔录 

　　王文正为相，得光州奏秘书监丁谓卒。文正顾同列曰：“斯人平生多智数不可测，其在海外尚能用智而还。若不死数年，未必不复用，则天下之幸，可胜言哉！吾非幸其死也。”东轩笔录 

　　丁晋公自海外徙宅光州，临终以一巨箧寄郡库，上题云：“后五十五年有姓丁来此作通判，可分付开之。”至是岁有丁姓来贰郡政，即晋公孙。计其所留年月，尚未生。启视，但黑匣贮大砚一枚，上有一小窍，以棋子覆之，有水一泓，流出无有竭时。丁氏子孙，至今宝之。挥麈余话 

　　丁晋公尝谓：“古今忠臣孝子事，皆不足信。乃史笔缘饰，欲为后代美谈者。”王文正笔录 

　　丁谓以曹操、司马懿为圣人。香祖笔记 

　　冯拯之父，为赵普家内知。内知，盖句当本宅事者也。一日赵下帘独坐，拯方十余岁，弹雀于帘外，赵熟视之。召坐与语，其父遽至，惶恐谢过，赵曰：“吾视汝子至贵人也。”因指其所坐榻曰：“此子他日当至吾位。”东轩笔录 

　　上在澶渊，南殿前都指挥使高琼固请幸河北，曰：“陛下不幸北城，北城百姓如丧考妣。”冯拯在旁呵之曰：“何得无礼！”琼曰：“君以文章为二府大臣，今敌骑充斥如此，何不赋一诗以退敌耶？”涑水纪闻 

　　天圣冯拯卒，次年京城南锡庆院侧人家生一驴，腹下白毛成“冯拯”二字，冯氏以金赎之，潜育于槽，四方皆知之。泊宅编 湘山野录云：诗人鲍当知睦州桐庐县，一民兼并刻薄，闾里怨之，尽诅曰：死则必为牛。一旦死，邻村果产一白牛，腹旁分明题其乡社名姓。牛主潜报兼并之子，亟往窥之，果然，悲恨无计，愿以价求之。其民须得百千，其孤如数与之，遂豢于家。未几，一针笔日持十千首与郡曰：某民令我刺字于牛腹下，约得金均分，今实不均，故首之。鞫其刺时之事，曰以快刀剃去氄毛，以针墨刺字，毛起则宛如天生。鲍窜二奸于岛，此条因冯拯事类志之。 





　　●宋人轶事汇编卷六 



　　陈彭年 钱惟演 

　　江南陈彭年，博学书史，于礼文尤详练。归朝列于侍从，朝廷郊庙礼多委手定。尝摄太常卿，导驾误行黄道上，有司止之。彭年正色回顾曰：“自有典故。”礼曹素畏其该洽，不敢复诘。梦溪笔谈 墨客挥犀同。 

　　陈彭年以博学强记受知定陵，上问：“墨智、墨允为何人？”彭年曰：“伯夷、叔齐也。”上问：“见何书？”曰：“春秋少阳。”即令秘阁取此书至。彭年令于第几版检寻，果得之。上极喜，自是注意，未几执政。道山清话 

　　陈彭年被章圣知遇，竭精尽思，以固恩宠，赞佞符瑞，急希进用。当其役虑，虽寒暑燥湿不知也。休沐日，闲步于宅之廊庑，忽见红英坠地，讶曰：“何花也？”左右曰：“石榴花也。”彭年曰：“此乃有石榴耶？”即弥年所僦之地也。其锐进专一如此。时人目为九尾狐，言其非国祥而媚惑多歧也。儒林公议 

　　陈彭年待制于龙图阁，与晁少保迥、戚密学纶条贡举，尽革旧式。防闲主司，严设糊名誊录，取字林、集韵、三仓、尔雅，定其字式，为礼部韵及庙讳之避。凡科场仪范，遂著为格。公书字甚急，一日可万余，细碎急草，翌日往往不能辨。一旦遽卒，真宗急令人访其家，取平生编著，得二十余轴，人不能辨，惟起居院吏赵亨能辨之。上召亨补三班，令重写之，送杨大年别行改校，无一字误。玉壶清话 

　　陈彭年，大中祥符中与晁文庄内翰等四人同知贡举。将出奏试卷，举人拥衢观其出省，诸公皆惨赧其容，独彭年扬鞭肆目，有骄矜之色。榜出，有甥不预，怒入其第，于几上黄敕题曰：“彭年头脑入东烘，眼似朱砂鬓似蓬。纰缪幸叨三字内，荒唐仍在四人中。取他权势欺明主，落却亲情卖至公。千万孤寒齐下泪，斯言无路达尧聪。”彭年怒，抱敕入奏，章圣见而不悦。诗话总龟 

　　嘉祐末，余在太学，有佣书陈逵者，携一子方孩，饥冻不可支，书亦不佳。或曰：“此陈彭年嫡孙也。其父彦博守汀州，以赃败，杖瘠流海岛，遂至无赖。”时余方冠，未知彭年之为人，独念祖为执政，而孙已若是耶！既而见刘贡父，尽得彭年行事，所谓九尾野狐者，乃知天之报也不差。其后逵困甚，与其弟归，发彭年冢，取金带分货抵罪云。画墁录 

　　钱惟演作枢密直学士题名记，附丽丁谓，去寇准姓，云“逆准”。清波杂志 

　　钱文僖自枢密使为使相，勋阶品皆第一，而恨不得真宰，居常叹曰：“使我得于黄纸尽处押一个字，足矣。”竟不登此位。东轩笔录 

　　天圣初年，钱思公除平章事。按当作枢密使。钱希白易为学士，当制。希白于思公从父兄也，兄草弟麻，当时以为盛事。后曾子宣自枢府入相，子开适草制。本朝惟此两人而已。石林燕语 

　　钱文僖晚年以使相留守西京，时通判谢绛、掌书记尹洙、留守推官欧阳修，皆一时文士，游宴吟咏，未尝不同。有郭延卿居水南，少与张文定、吕文穆游，张、吕作相，更荐之，延卿未尝就。葺幽亭艺苑，足迹不及尘市，时年八十余。一日文僖率僚属往游，去其居一里外，即屏驺从，徒步访之。延卿道服款接，相与晤谈，数公疏俊爽闿，天下之选。延卿笑曰：“陋居罕有过从，所接之人，亦无若数君者。老夫甚惬，愿少留对花小酌。”遂进陶樽果蔌，文僖为引满。既而吏报申牌，府史牙兵排列庭下，延卿徐曰：“公等何官而从吏之多也？”尹洙指而告曰：“留守相公也。”延卿笑曰：“不图相国肯顾野人。”相与大笑，复曰：“尚能饮否？”文僖欣然，更为数举，盘筵礼节，无所加于前，而谈笑自若。日入辞去，延卿送之门，顾曰：“老病不能造谢，希勿讶也。”文僖登车，茫然自失。翼日为僚属曰：“此真隐者，彼视富贵为何物也。”东轩笔录 

　　谢希深、欧阳永叔官洛阳时，同游嵩山，自颍阳归，暮抵龙门香山。雪作，登石楼望都城，忽于烟霭间有策马渡伊水来者。既至，乃钱相遣厨传歌妓至，吏传言曰：“山行良劳，当少留龙门赏雪，府事简，毋遽归也。”钱相遇诸公之厚如此。后钱谪汉东，诸公送别至彭婆镇，钱相置酒作长短句，俾妓歌之甚悲，钱相泣下，诸公亦泣下。王沂公代为留守，御吏如束湿，讶其多出游，责曰：“公等自比寇莱公何如？莱公尚坐奢纵取祸，况其下者。”希深而下不敢对，永叔取手板起立曰：“以修论之，莱公之祸不在杯酒，在老不知退耳。”时沂公年已高，若为之动。邵伯温闻见录 按周煇清波杂志亦载此事，而以后代者为王文康公曙。宋史王曙传采之。考曙为莱公壻，问答语气，不应如此。邵氏久居洛阳，所记当不误，周则南宋人，传闻失实矣。又按王辟之渑水燕谈录云：思公恐废职事，微戒之，文忠对云云，与此全异。 

　　钱惟演为留守，始贡洛花，识者鄙之。志林 

　　钱文僖留守西京，应天院有三圣御像，去府十里，朔望集众官朝拜，未晓而往。朝拜讫，三杯而退。文僖戏为句曰：“正好睡时行十里，不交谈处饮三杯。”事实类苑 

　　淮宁府城上莎，犹是公手植。公在镇，每宴客，命厅籍分行刬袜，步于莎上，传唱踏莎行。一时胜事，至今称之。能改斋漫录 

　　钱思公生长富贵而性俭约，子弟辈非时不得辄取一钱。公有一珊瑚笔格，平生尤所珍惜，常置之几案。子弟有需钱者，辄窃而藏之，公即怅然自失。乃榜于家庭，以十千购之。居一二日子弟佯为求得以献，公欣然以十千与之。他日有欲钱者，又窃去。一岁率五七如此，公终不悟也。归田录 

　　盛度，钱氏壻，而不喜惟演，盖邪正不入也。惟演建言二后并配，御史发其奸，落平章事，以节度使知随州。时度年几七十，为知制诰，谪词云：“三星之媾，多戚里之家；百两所迎，皆权要之女。”盖惟演之姑嫁刘氏，而其子娶于丁谓也。东坡志林 

　　时大臣为枢相，以非辜降节度使谪汉东，会禁林主诰者，素为深仇，贬语云：“公侯之家，鲜克秉训。茅土之后，多或坠宗。具官某亡国之衰绪，孽臣之累姻。”时冢宰为典诰曰：“万选公贬语太酷。”禁林曰：“尚留数句以俟后命。”太宰笑曰：“尚未逞憾乎？”湘山野录 

　　钱思公谪居汉东日，撰一曲曰：“城上风光莺语乱，城下烟波春拍岸。绿杨芳草几时休，泪眼愁肠先已断。情怀渐变成衰晚，鸾镜朱颜惊暗换。昔年多病厌芳樽，今日芳樽惟恐浅。”每歌之，酒阑则垂涕。时后合有故国一白发妪，乃邓王俶歌鬟惊鸿也，曰：“吾忆先王将薨，预戒挽铎，歌木兰花引绋以送。今相公其将亡乎？”果薨于随。邓王旧曲亦有“帝乡烟雨锁春愁，故国山川空泪眼”之句，颇相类。湘山野录 

　　张咏 

　　张乖崖浴为猿。画墁录 

　　乖崖太平兴国三年科场试不阵成功赋，盖太宗明年将有河东之幸。公赋有：“包戈卧鼓，岂烦师旅之威；雷动风行，举顺乾坤之德。”自谓擅场，欲夺大魁。有司以对偶显失黜之，选胡旦为状元。愤然毁裂儒服，欲学道于陈希夷，趋豹林谷，以弟子事之。希夷有风鉴，一见之，即谓：“子当为贵公卿，一生辛苦，譬犹人家张筵，方笙歌鼎沸，忽庖内火起，座客无奈，惟赖子灭之。禄在后年，此地非栖憩之所。”乖崖坚乞入道，陈曰：“子性度明躁，安可学道？”果后二年及第于苏易简榜下。希夷以诗遗之曰：“征吴入蜀是寻常，鼎沸笙歌救火忙。乞得江南佳丽地，都应多谢脑边疮。”初不甚晓，后果入蜀，定王均、李顺之乱，又移除杭，剪左道僧妖蛊之叛。此征吴入蜀之验也。果乞闲地，朝廷不允。因脑疮乞金陵养疾，许之。湘山野录 梦溪笔谈较略 

　　公布衣时善陈抟，尝因夜话谓抟曰：“某欲分华山一半住得无？”抟曰：“他人则不可，先辈则可。”及旦取别，抟以宣毫十枝、白云台墨一剂、蜀笺一角为赠。公谓抟曰：“会得先生意，取某入闹处去。”曰：“珍重。”抟送公回，谓弟子曰：“斯人无情于物，达则为公卿，不达为王者师。”公常感之。后尹蜀，乘传过华阴，寄抟诗曰：“性愚不肯林泉住，强要清流拟致君。今日星驰剑南去，回头惭愧华山云。”青箱杂记 渑水燕谈录同 

　　张乖崖布衣时客长安旅次，闻邻家夜聚哭甚悲，乖崖诣其主人，力叩之。主人遂以实告曰：“某在官不自慎，常私用官钱，为家仆所持，欲强娶长女。拒之则畏祸，从之则女子失身。约在朝夕，所以举家悲耳。”乖崖明日至门侧，俟其仆出，即曰：“我向汝主，假汝至一亲旧家。”仆意尚迟迟，强之而去。出城使导马前行，至一悬崖间，下马数其罪，仆仓皇未及对，辄以刀挥坠崖下。归告其邻曰：“盛仆不复来矣，速归汝乡。后当谨于事也。”闻见近录 

　　祝舜俞察院言，其伯祖隐居君，与张乖崖居处相近，交游最密。公集首编寄祝隐居二首是也。隐居东垣有枣合拱，张忽指枣谓隐居曰：“子匄我勿惜也。”隐居许之。徐探手袖间出一短剑，约平人肩，断枣为二。隐居惊愕，问之，曰：“我往受此术于陈希夷，未尝为人言也。”又一日，自濮水还家，遥见一举子乘驴迳前，意甚轻扬，心忽生怒，未至百步而举子驴避道。张因就揖，询其姓名，盖王元之也。问其引避之由，曰：“我视君昂然飞步，神韵轻举，知必非常人，故愿加礼焉。”张亦语之曰：“我初视子轻扬之意，忿起于衷，实将不利于君。今当回宿村舍，取酒尽怀。”遂握手俱行，共话通夕，结交而去。春渚纪闻 

　　乖崖未第时，尝游汤阴，县令赠束帛万钱，张即时负之于驴，与小僮驱而归。或谓曰：“此去陂泽深奥，人烟疎阔，可俟徒伴偕行。”张曰：“秋暮老亲未授衣，安敢少留。”但淬一短剑而去。行三十余里，日已晏，止一孤店。惟一翁洎二子，见咏来甚喜，密相语曰：“今夜好个经纪。”张亦心动，窃闻之。因断柳枝若合拱者，为一棓，置室内。店翁问曰：“持此何用？”张曰：“明日早行，聊为之备耳。”夜始分，翁命其子呼曰：“鸡已鸣，秀才可去矣。”张不答，即来推户。张先以坐床拒左扉，以手拒右扉。店夫既呼不应，即再三排闼，张忽退立，其人闪身踉蹡而入，张擿其首毙之，曳入阃。少时其次子又至，如前复杀之。及持剑视翁，方燎火爬痒，即断其首。呼僮牵驴，出门乃纵火，行二十余里，始晓。后来者曰：“前店人失火，举家被焚。”事实类苑引倦游录 

　　乖崖少喜任侠，学击剑，尤乐闻神仙事。性极清介，居无妾媵。不事服玩，朝衣之外，燕处惟纱帽皂绦一黄土布裘而已。至今人传其画像，皆作此饰。蔡宽夫诗话 

　　张咏尝作声赋，豪迈有理致。朋游有劝其以声赋贽先达者，咏曰：“取一第乃欲用吾声赋耶？”儒林公议 

　　乖崖少时尚气节，喜饮酒，每游京师，寄封邱之逆旅。有一道人与邻房，日会饮酒家，公曰：“与子倾盖于此，不知何人？异日何以相识？”客曰：“吾神和子也，异日见子成都矣。”至公为成都守，始异其言，常以物色，后修天庆观，建一阁，榜曰“望仙”。冀有所遇。如此二年，代者将至，复一登之，日暮于东庑得一小迳，堂之四壁，多古人画像，有一道人，题曰：“神和子。”公怅然自失。龙川别志 

　　忠定张尚书宰鄂之崇阳县。民有入市买菜者，公召谕之曰：“邑居之民，无地种植，买菜可也。汝村民皆有土田，何不自种而费钱买菜？”笞而遣之。自后人家置圃，至今谓芦菔为张知县菜。沈括补笔谈 

　　张乖崖为崇阳令。一吏自库出，鬓旁巾下有一钱，诘之，云：“库钱也。”命杖之，吏曰：“一钱何足道，即能杖我，宁能斩我耶？”乖崖援笔立判云：“一日一钱，千日一千，绳锯木断，水滴石穿。”自仗剑下阶斩之，申台省自劾。崇阳人至今传之。其知益州时，有吏忤乖崖，械其颈，吏曰：“枷即易，脱即难。”乖崖曰：“脱亦何难？”就枷斩之。鹤林玉露 

　　成都府知录虽京官，例皆庭参。张忠定知成都日，有一生为京寺丞知录事参军，有司责其庭参，生不可。忠定怒曰：“唯致仕，乃可免。”生遂投牒乞致仕，仍献一诗，有二句云：“秋光却似宦情薄，山色不如归兴浓。”忠定大称赏，自降阶执生手曰：“部内有诗人如此而不知，咏之罪也。”还其牒，礼为上客。补笔谈 

　　张忠定视事退后，有小厅子熟睡。公诘之曰：“汝家有甚事？”曰：“母久病，兄为客未归。”访之果然。公翼日差场务一名给之，且曰：“吾厅上有敢睡者，必幽闷使然耳。”故悯之。厚德录 

　　张乖崖性刚躁。在蜀盛暑食馄饨，项巾之带屡垂于盌，手约之颇烦，急取巾投器内曰：“但请吃。”因舍匕而起。少年慷慨学击剑，喜立奇节，谓友人曰：“张咏赖生明时，读典坟以自律。不尔则为何等人耶！”玉壶清话 

　　忠定为御史中丞，一日于行香所，宰相张齐贤呼参知政事温仲舒为乡弟，及他语尤鄙，公以非所宜言，失大臣体，遂弹奏之。齐贤深以为恨，后上殿短公曰：“张咏本无文，凡有章奏，皆婚家王禹偁代为之。”禹偁前作齐贤罢相麻，其辞丑诋，及再入相，禹偁亦再知制诰，故两中伤之。公闻，自辨曰：“臣苦心文学，搢绅皆知。齐贤以臣假手于人，是掩上之明，诬臣之非罪也。”上曰：“卿平生著述几何，可进来。”公遂以所著进，上阅于龙图阁，未竟，赐坐曰：“今日暑甚。”顾黄门于御几取常所执红绡金龙扇赐公，且称文善。公起再拜，乃纳扇于几。上曰：“便以赐卿，美今日献文事也。”渑水燕谈录 按此真宗时事 

　　乖崖再任成都日。夜分时，城北门有内侍到，请钥开门。既入见，公谓曰：“朝廷还知张咏在西川否？川地两经兵乱，差咏来治乱。今内侍夜分入城，使民惊扰，不知有何急公句当？”内侍曰：“衔命往峨眉烧香。”公曰：“待要先斩后奏，先奏后斩耶？”内侍曰：“念某乍离班行，不知州府事体。”公曰：“若如此道即是。”却令出北门宿。来早入衙，下榜子云：“奉敕往峨眉山烧香入内侍省王某参。”公判榜子云：“既衔王命，不敢奉留，请于小南门出去。”能改斋漫录 

　　自王均李顺之乱，凡官蜀者多不挈家。张咏知益州，单骑赴任。是时一府惮张之严峻，莫敢蓄婢。张不欲绝人情，遂自置一婢，侍巾栉。自此官属稍稍置姬属。张在蜀四年，被召还阙，呼婢父母出赀以嫁之，仍处女也。张在蜀，一日有术士上谒，自言能煅汞为白金。张曰：“若能一火煅百两乎？”曰：“能。”张即市汞百两俾煅，一火而成，不耗铢两。张叹曰：“若之术至矣。然此物不可用于私家。”立命工煅为一大火炉，凿其腹曰：“充大慈寺殿上公用。”寻送寺内，以酒榼遣术者而谢绝之。东轩笔录 

　　乖崖守蜀，兵火之余，人情反侧。一日大阅，方出军，众忽嵩呼。乖崖亦下马，随众东北望，三呼揽辔复行。众不敢哗。赵济畏之，乖崖孙壻也。尝以此举告韩魏公，公曰：“当是时某亦不敢措置。”事实类苑 鹤林玉露较略 

　　乖崖尹益部，因謏一吏，吏不服，公曰：“这莫要吃剑。”吏云：“謏不得，吃剑却得。”公命斩以徇，军吏谔眙相顾，自是始服公威信。李顺党有杀耕牛亡逸者，公许其首身。拘母，十日不出，释之。复拘其妻，一宿而来。公断云：“拘母十日，留妻一宵，倚门之望何疎，结发之情何厚。”因命斩之。青箱杂记 

　　张咏自益都寄书杨大年，进奏院监官窃计之曰：“益州近经寇乱，大臣密书相贻，恐累我。”发视之，无他语，纸尾批云：“近日白超用事否？”乃缴奏之，真宗初亦讶之，以示寇准。准微笑曰：“臣知开封府有伍相姓白名超，能用杖。都下但翘楚者以白超目之，每饮席浮大觥，遂以为说。”真宗方悟而笑。谈苑 

　　张尚书镇蜀时，承旨彭公乘欲持所业文为贽，求文鉴大师为之容。鉴曰：“请君遇旌麾游寺日候之，老僧先为持文奉呈，果称爱，始可出拜。盖八座之性靡测。”一日，果来，以彭文呈之。公默览迨遍，无一语褒贬，都掷于地，彭大沮。后将赴阙，临歧托鉴召彭至，语之曰：“向示盛篇，心极爱叹，不欲形言者，子方少年，若老夫以一语契借，必凌忽自惰，故掷地以奉激。他日子官不减老夫，而益清近。留缗钞二百道，为缣缃之助，勉之。”湘山野录 

　　有范延贵者为殿直，押兵过金陵，张忠定时为守，因问曰：“天使沿路来，曾见好官员否？”延贵曰：“昨过袁州萍乡县，邑宰张希颜，虽不识之，知其好官也。”忠定曰：“何以见之？”延贵曰：“自入县境，驿传桥道皆修葺，田莱垦辟，野无惰农。至邑，市肆无赌博，市易不喧争。夜宿邮内，闻更鼓分明，是以知其必善政也。”忠定大笑曰：“希颜固善矣，天使亦好官员也。”即日同荐于朝。东轩笔录 

　　乖崖自成都召为参知。按乖崖未为参知，此语有误。既至，脑疽大作，不可巾幞，自陈求补外。真宗使裹软赴朝，乖崖：“岂可以臣一人而坏朝廷法制耶？”乃知杭。按知杭乃咸平初年事，时丁谓尚未柄用，与下文不合。据陈抟诗，则此处当云知昇州。据宋史本传，当云知陈州，方合。而疾愈，上闻之，使人往视，言且将召也。丁晋公以白金千两赂使者，还言如故，乃不召。后山谈丛 此条洪容斋辨其误 

　　萧楚材知溧阳县时，张忠定作牧。一日召食，见公几案有一绝云：“独恨太平无一事，江南闲煞老尚书。”萧改“恨”作“幸”。公出视藁云：“谁改吾诗？”左右以实对：“萧公与全身，公功高位重，奸人侧目之秋，天下一统，公独恨太平，何也？”公曰：“一字之师也。”陈辅之诗话 

　　乖崖在陈，一日方食进，奏报至，且食且读。既而抵案大哭，久之哭止，复弹指大骂詈，乃丁晋公逐莱公也。乖崖知祸必及己，乃延三大户于便座，与之博，出彩骰子胜其一坐，乃买田宅为归计以自污。晋公闻之，亦不加害也。后山谈丛 此条洪容斋辨其误 

　　傅霖尝与乖崖会于韩城，终夕谈话，邻有病疟者为之不作。公每有书与傅，傅必先梦，故傅有句云：“剧谈驱夜疟，幽梦得乡书。”复斋漫录 

　　乖崖少与逸人傅霖同学。公既显达，求霖三十年不得。晚年守宛丘，有被褐骑驴叩门大呼曰：“语尚书青州傅霖。”阍吏走白，公曰：“傅先生天下奇士，汝何人敢呼其名？”霖笑曰：“别子一世，尚尔童心。是岂知世间有我哉！”公问：“何昔隐今出？”霖曰：“子将去矣，来报子耳。”公曰：“咏亦自知之。”霖曰：“知复何言？”后一月，公薨。西清诗话 

　　张乖崖成都还日，临行封一纸轴付僧文鉴大师，上题云：“请于乙卯岁五月二十一日开。”后至祥符八年，当其岁也，时凌侍郎策知成都，文鉴至是日持轴见凌公曰：“先尚书以此属某，已若干年，不知何物也。乞公开之。”洎开，乃所画野服携筇，黄短褐，一小真也。题其旁云：“依此样写于仙游阁上。”兼自作赞云：“乖则违众，崖不利物，乖崖之名，聊以表德。徒劳丹青，绘写凡质，欲明此心，垂之无斁。”凌公奇之，于大慈阁龛以祠焉。盖公以祥符七年甲寅五月二十一日薨，开真之日，当小祥也。湘山野录 青箱杂记 梦溪笔谈略同 

　　洛阳周公济葬母，躬修茔域。见艮方多砖，公曰：“此必古者不封之墓。”即掩之，因增土数尺。是夜梦一老人，衣冠甚伟，揖谢曰：“感公修吾宅。”问其名，乖崖也。既觉悟，曰：“乖崖乃宋张忠定公咏之号也。”已而考之，实葬其地。周公正统时人，由监察御史官至安庆府知府。西园闻见录 

　　邢昺 杜镐 孙奭 晁迥晁氏后人附 赵邻几 

　　邢尚书昺，曹州农家子，深晓播植。真宗每雨雪不时，忧形于色，责日官所定雨泽凶丰之兆多不应。昺因进耒耜岁占三卷，大有稽验，皆牧童村老岁时于畎亩间揣占所得。咸平三年，置经筵侍读，以公为首。真宗晚年多召于近寝，忽一日见公衰甚，御袖掩目泫然曰：“宫邸旧僚，沦谢殆尽，存者惟卿耳。”玉壶清话 

　　邢昺以九经及第，乃倾意钦若，纳身垢污，为士流所薄。奉敕撰尔雅义疏，太学生郭盛言：郭注邢疏，无论周公不享其意，即先人将无称冤于地下。且郭迕逆敦，邢附钦若，尔雅近正，今则近邪。盛举九经，乞辞此疏。时邢自称子才之裔，太学为之语曰：“景纯有孙，子才无后。”枫窗小牍 

　　杜镐待试于有司。一日昼寝，忽有鼠衔文一卷，自门窦入，镐寤而逐之，鼠不惊走，以书置床前而去。取视之，孝经注疏也，镐心异其事，遂取读数过。既入试，问题正出疏内。遂入选。独醒杂志 孙公谈圃略同 

　　杜学士镐博闻强识，凡有检阅，先戒小吏某事在某书第几行，取视无差。士大夫以古事询之，无不知者，号杜万卷。墨客挥犀 

　　景德初契丹入寇河朔，章圣将幸澶渊，人情震惧。车驾发京师，六军奏作乐，上疑问左右，杜镐对曰：“武王伐纣，后舞前歌。”上悦，遂作乐，人情遂安。儒林公议 

　　翰林学士杜镐，博学有识。都城外有坟庄，一日如有甘露降布林木，子侄辈惊喜，以告。镐味之，惨然不怿，子侄请其故，镐曰：“此非甘露，乃雀饧，大非佳兆。吾门其衰矣。”逾年镐薨。谈渊 刘贡父亦有辨雀饧事，见甲申杂记。 

　　孙宣公奭，以太子少傅致仕于郓。一日置宴诗厅，仁宗尝赐诗刻石于厅。语客曰：“白傅有言，多少朱门锁空宅，主人到老不曾归，今老夫归矣。”喜动于色。渑水燕谈录 

　　晁文元公迥，天禧初因草诏得对，命坐赐茶。既退，已夕，真宗命取与学士，内使就御前取烛，执以前导。后曲宴宜春殿，出牡丹百余盘，千叶者才十余朵，所赐止亲王宰相，真宗顾文元及钱文僖，各赐一朵。又常侍宴赐花，故事惟亲王宰相，内使为插花，余皆自戴。上忽顾公，令内侍为戴花，观者荣之。其孙端禀为余言。渑水燕谈录 事实类苑略同。按端禀当作曾孙。 

　　晁文元少闻方士之术，凡人耳有灵响，目有神光，其后静听，若钟声远闻。耆年之后，愈觉清澈，公名之曰三妙音。一曰幽泉漱玉，二曰清磬摇空，三曰秋蝉曳绪。闻其裔孙端礼云。渑水燕谈录 

　　吕申公为相，尝因知制诰有阙，进拟晁宗悫，仁宗以为无甚文名，命别拟人。申公曰：“臣之所见，或异于是。今内外之臣文字在宗悫上者固多，但宗悫父迥，年逾八十，受先朝尊礼，若使其生见子为侍从，迥必重感戴，足以敦圣朝孝悌之风。且父子世掌丝纶，尤为盛事。”上许，即降旨召试。是日亟命至禁庭，迥方睡熟，不暇白知也。既毕还家，而迥老病卧于床上，注目以待宗悫之归，问：“今日来何晏也？”宗悫具白召试毕方归，故不暇白大人也。问：“试得意否？”宗悫曰：“甚得意也。”迥大喜，遽下床扶行，失病所在。宗悫在词掖久之，父子每同锡燕，搢绅荣之。宋绶云：“自唐以来惟杨于陵身见其子嗣复继掌书命，至是有晁氏焉。”默记 

　　晁端禀大受于王禹玉为表侄。禹玉内集，酒数行，而欧公谢致仕启至，禹玉称美不已，谓大受曰：“须以一启答之，此题目甚好，非九哥不能作。”大受略不辞让，酒罢方啜茶，启已成矣。禹玉惊其速，虽夸于座人，而意终不乐。曲洧旧闻 

　　文靖按谓吕夷简丈事晁文元，而晁文庄丈事文靖，诸家事契，无如二家之深。后晁丈说之事荥阳公如亲子侄。师友杂说 按荥阳谓吕希哲 

　　章子厚与晁端彦美叔同生乙亥年，同榜及第，又同为馆职，常以三同相呼。元祐间子厚有诗云：“寄语三同晁秘监。”谓此也。绍圣初，子厚作相，美叔见其设施，大与在金山时所言违背，因力谏之。子厚怒，黜为陕守，美叔谓所亲曰：“三同今百不同矣。”曲洧旧闻 

　　晁尧民端仁为舍人，范峒善风鉴，曰：“凡坐狨毛，要如半睡。公在马上，精神太炫，恐不久居此。”未几果出知南京。孙公谈圃 

　　晁补之与东坡唱和，东坡称之为风流别驾。异号类编 

　　元丰己未，明略、按能改斋漫录云廖明略。无咎同登科。明略所游田氏，姝丽也。一日明略邀无咎晨过田氏，田氏遽起对镜理发，且盼且语，草草妆掠，以与客对。无咎以明略故，有意而莫传也。因为下水船一阕：“上客骊驹至，鹦唤银屏睡起。困倚妆台，盈盈正解，螺髻凤钗坠。缭绕金盘玉指，巫山一段云委。半窥镜，向我横秋水。斜领花枝交镜里。澹拂铅华，匆匆自整罗绮，敛眉翠。虽有愔愔密意，空作江边解佩。”顷在上饶，得此词于晁族，无咎跋云：“大观庚寅四月十三日，伯比、季良、无咎集国东之逆旅，话此事，季良云可书也。”伯比、季良，当是群从。清波杂志 按无咎之父端友，黄山谷所作墓志谓端友父仲偃，祖宗简，曾祖迪，为文元母弟，世系甚明。宋史及他书皆称端友为文元曾孙，以其名重也。 

　　元丰间，晁无咎诗极有声，无己以诗戏之曰：“闻道新文能入样，相州红缬鄂州花。”盖二物皆时所尚也。诗话总龟 

　　元祐初，馆职多一时名士，张文潜、晁无咎俱在其间。一日阅朝报，子由自舍人除户部侍郎，无咎以为平缓，曰：“子由此除不离核。”谓如果之黏核者。文潜遽曰：“岂不胜汝枝头乾乎？”东北有果，每熟不及摘辄槁，土人因取藏之，谓枝头乾。石林燕语 

　　晁以道与其弟季比同应举，以道独拔解。时考试官葛某眇一目，以道戏作诗：“没兴主司逢葛八，贤弟被黜兄荐拔，细思堪羡又堪嫌，一壁有眼一壁瞎。”老学庵笔记 

　　晁氏世居都下昭德坊，其家以元祐党人及元符上书籍记不许入国门者数人，以道其一也。尝于郑洛道上遇降羌，作诗云：“沙场尺笔至羌浑，玉陛俱承雨露恩，自笑百年家凤阙，一生肠断国西门。”方是时，士大夫失职如此，安得不乱乎！老学庵笔记 

　　晁以道，盛文肃家外甥，洪玉父亦盛氏甥，以道为尊行。一日同会京师，邂逅寺中，玉父谓以道曰：“父丈行也，前此未得一见。”以道遽折之曰：“某自是公表叔，何丈行之有？”玉父再三谢之曰：“是表叔，是表叔，但某未敢叙致尔。”师友杂说 

　　梁师成以翰墨为己任，四方俊秀名士，必招致门下，晁以道亦附之。有人以诗嘲之曰：“早赴朱张宴，随赓蔡子诗，此回休崛强，凡事且从宜。”坚觚集 

　　靖康间以道复起，女第四娘适唐氏者，颇诮其出焉。珊瑚诗话 

　渡江南来如晁詹事以道、吕舍人居仁，议论文章，字字皆是中原诸老一二百年酝酿相传而得者，不可不讽味。涧泉日记 

　　晁以道每见人蓄丹，无多寡尽取食之，或不待告主人。主人惊骇，急告以不宜多服，以道大笑不顾，然亦不为害，此秉赋之偏，他人不可效也。晚乃以盛冬伏石上书丹，为石冷所逼，得阴毒，伤寒而死。老学庵笔记 

　　刘道原日记万言，终身不忘。壮舆亦能记五六千言，壮舆之子所记才三千字。晁以道戏壮舆曰：“更两世当与我相似。”曲洧旧闻 

　　晁说之著论非孟子。建炎间宰相进拟除官，高宗曰：“孟子发挥王道，说之何人，乃敢非之。”勒令致仕。鹤林玉露 

　　晁之道名咏之，黄鲁直字之曰叔予。资敏强记，览汉书五行俱下，对卷答客，笑语终日，若不经意，及掩卷论古人行事，本末始终，如与之同时者。东坡作温公神道碑，来访其从兄补之无咎于昭德第。坐未定，自言吾今日了此文，副本人未见也。啜茶罢，东坡琅然举其文一遍，其间有蜀音不分明者，无咎略审其字，时之道从壁后，已听得矣。东坡去，无咎方欲举示族人，而之道已高声朗诵，无一字遗者。无咎初似不乐，久之曰：“十二郎吾家千里驹也。”曲洧旧闻 

　　晁十二之道自为优人过阶，语曰：“仆元祐间诗赋登科，靖国间宏词入等，尚之呼作哥哥，补之呼为弟弟，甚人上书耶？甚人晁咏之？”鸡肋编 

　晁咏之为宏词魁，志大才豪，意欲俯拾青紫。元符间言事，坐党废为京兆幕属，家本东都，以禁不可归。有诗云：“自叹百年家凤阙，一生肠断国西门。”老学庵笔记作说之诗，此作咏之诗，与宋文鉴同。后骨肉沦丧，独至都城外，和陆公逊游西池诗：“伤心有恨关存没，袖手无人问姓名。”盖自伤之至也。过庭录 

　　晁咏之之道，美叔子，奇士也。宏词第一人，负其才可，凌厉要途，以元符事废为西京筦库。蔡元度留守，稍礼之，以系籍不能荐，忽谓晁曰：“如子之才，何必上书？”之道罔措，徐曰：“只是没处安顿文章。”蔡亦大笑。耆旧续闻 

　　晁冲之，字叔用，举进士，少年豪华自放，挟轻肥游帝京，狎官妓李师师，缠头以千万，酒船歌板，宾从杂遝，声艳一时。绍圣初，党籍起，群从多被谪，遂飘然栖遁于具茨之下。十余年重过京师，作无题二首，为时所称。诗见李师师条下。 宋诗钞 

　　崇宁初，凡元祐子弟仕官者，并不得至都城。晁之道自洛罢官回，留中牟驿，以诗寄京师姻旧云：“一时鸡犬皆霄汉，独有刘安不得仙。”语传于时，议者美之。曲洧旧闻 

　　赵邻几好学著述，太宗擢知制诰，逾月卒。子东之，亦有文才，前以职事死塞下。家极贫，三女皆幼，无田以养，无宅以居。仅赵延嗣者久事舍人，义不忍去，竭力营衣食给之，劳苦不避。如是十余年，三女皆长，延嗣未尝见面。至京师访舍人之旧，谋嫁三女，见宋翰林白、杨侍郎徽之，发声大哭，具道所以。二公谢曰：“吾辈衣冠，且与舍人友，而不能恤人之孤，不逮汝远矣。”即迎三女归京师，求良士嫁之。三女皆有归，延嗣乃去。石守道为之传。渑水燕谈录 

　　孙何 孙仅 梅询 张君房 谢泌 

　　孙何榜，太宗自定，试题卮言日出赋，顾谓侍臣曰：“比来举子浮薄不求义理，务以敏速相尚。今此题渊奥，故使研穷义理，庶浇薄之风可渐革也。”语未已，钱易进卷，太宗怒叱出之。自此科场不开者十年。东轩笔录 

　　太宗时试进士，每以先进卷者为第一。孙何与李庶几同在场屋，皆有时名。庶几文思敏速，何苦思迟，会言事者上言：“举子轻薄，为文不求义理，惟以敏速相夸。”因言：“庶几于饼肆作赋，以一饼熟成一韵者为胜。”太宗闻之，大怒，是岁殿试，庶几最先进卷，遽叱出之。由是何为第一。归田录 

　　何性落拓，酷好古文，为转运使，颇尚苛峻，州县吏患之。乃求古碑字磨灭者纸本数联，钉于馆壁。何至，则读其碑，辨识文字，以爪搔发垢而嗅之，往往至暮不复省识文案。涑水纪闻 

　　何为转运使，令人负礓砾自随，所至散之地。吏应对小误，则于地倒曳之。从者凭其威，妄为寒暑，所至骚扰，人不称贤。同上 

　　孙汉公何擢甲科，与丁相并誉于场屋，时号孙、丁。素近视，每上殿进劄子，多诵之精熟，以合奏牍。忽一日飘牍堕地，四散俯拾，零乱倒错，合奏不同，上颇讶之。俄而仓皇失措，笏堕于地，有司以失仪劾，上释而不问。因感恙，遣太医诊视，令加针灸。公性禀素刚，对太医曰：“禀父母完肤，自失护养，致生疾疹，反以针艾破之。况生死有数，苟攻之不愈，吾岂甘为强死鬼耶。”玉壶清话 

　　某为司谏，知制诰，得何之文，因夸于同列。又得仅文，时右庶子毕公与吾同典诰命，出仅文示之，读未竟，乃大呼曰：“吓死老夫矣。”王禹偁所作孙庸墓志 按毕公士安也。 

　　景德初，契丹通好。首命孙公仅奉使而往，属修聘之始，礼未详备。北人务丰腆，仅必抑而罢之，随事损益，俾合度。迄今信使往复，不改其制。故奉使邻境，自仅始。王文正笔录 

　　孙仅为陕西转运使，作骊山诗二篇，其后篇有云：“秦帝墓成陈胜起，明皇宫就禄山来。”时方建玉清昭应宫，有恶仅者，欲倾陷之，因录其诗进。真宗阅前篇云朱衣吏引上骊山，遽曰：“仅，小器也。此何足夸？”遂弃不复阅，而陈胜、禄山之语，卒不得闻，人以为幸也。归田录 玉照新志略同 

　　梅询为翰林学士，一日书诏颇多，属思甚苦，循阶而行。忽见一老卒卧阶下，欠伸甚适，梅忽叹曰：“畅哉！”徐问之，曰：“汝识字乎？”曰：“不识。”梅曰：“更快活也。”梦溪笔谈 

　　梅侍读询，以文雅自任，久在侍从，忽求为濠州。既被命，见先文正，文正曰：“何以求此？”曰：“聊以温故耳。”文正曰：“待差一通判去，伴舍人读书。”梅怏怏，益不平。寻差博士吕夷简通判濠州，梅语人曰：“何处得个吕夷简，也会读书。”梅辞，文正适与王沂公同坐堂上，沂公以梅语白，文正曰：“君善待吕公，吕公他日与王公同作相，舍人方作学士。”梅愈不平，王亦以为过言。其后王、吕同相，梅适除学士。闻见近录 

　　梅侍读询，尝从真宗东封，因卜命于岳神，梦三牛斗于庭，有称相公通谒者，不晓其兆。既而得濠州守，廨有三石牛。后吕许公来倅，询见之，疑若所梦谒者，于是委遇至厚。不数年许公大拜，梅为发运使，按部至濠上，作诗寄许公曰：“十五年前忝一麾，公余常得预言诗。玉阶步武为霖早，云路风波得志迟。浴凤池深春荡荡，观鱼台古草离离。重来故老休相问，请揭纱笼看旧碑。”侯鲭录 

　　梅侍读询，晚年尤躁于禄位。尝朝退过阁门，见箱内有锦轴云：“胡侍郎致仕告身。”同列取视之。询远避而过曰：“币重言甘，诱我也。何以视？”时人多笑之。询年七十余，病足，常拊其足而詈之曰：“此间有鬼使我不得至两府者汝也。”有所爱马，每夜令五人相代牵之，不系于柱，恐其系绊或伤之也。夜间数出视之，尝牵马将乘，推其鞍曰：“贱畜，吾已薄命矣，汝岂无分被绣鞯耶？”涑水纪闻 

　　祥符间，日本忽称贡，盖因本国之东，有祥光现。真宗敕本国建一佛祠以镇之，使回乞赐寺记。时词臣当直者，文学不甚优，遂假张君房学士捉刀。既传宣，时张醉饮于矾楼，遣人遍觅之不得，而贡使在阁门，翘足而待。内侍三促之，紫薇大窘。后钱、杨二公玉堂暇日改闲忙令，大年曰：“世上何人号最闲，司谏拂衣归华山。”盖种放还山之时也。希白曰：“世上何人号最忙，紫薇失却张君房。”传为雅笑。湘山野录 

　　张君房平生喜著书，如云笈七签、乘异记、丽情集、科名分定录、潮说、脞说之类甚众，知钱唐，多刊作大字板，携归印行于世。君房同年白稹者早卒，常轻君房为人，君房心衔之。及作乘异记，载白稹死，其友行舟，梦稹曰：“我死罚为鼋，汝来日行舟当见我。”如其言行舟，见人聚观，而乌鹊噪于岸，倚舟问之，乃渔人网得大鼋。其友买而放之于江。乘异记既行，君房一日朝退出东华门外，忽一少年拽君房下马，奋击冠巾毁裂，流血被体，几至委顿，乃白稹之子也。问：“吾父安有是事，必死而后已。”观者为解释，且令君房毁板，君房哀祈如约，乃得去。默记 

　　谢史馆泌，解国学。举子黜落甚众，群言沸摇，怀甓以俟其出。泌知，潜由他途投史馆避宿。数日，太宗闻之，笑谓左右曰：“何官职驺导雄伟，都人敛避。”左右奏曰：“惟台省御史知杂，呵卫难近。”遂授知杂，以避掷甓之患。事实类苑 

　　谢泌谏议，居官不妄荐士。或荐一人，则焚香捧表，望阙再拜。泌知襄州日，张密学选为邓城县令，张亦谢所荐也。邓城去襄城，渡汉水才十余里，泌暇日乘小车，从数吏渡汉水入邓城界，以观风谣。或载酒邀张野酌，吟啸而去。东轩笔录 

　　杨亿 刘筠 

　　杨文公之生，胞胎始脱，则见两鹤翅，交掩块肉而蠕动。其母令弃诸溪。始出户，祖母迎见，启视之，则两翅歘开，内有玉婴，转侧而啼，举家惊异。余宣和间在其五世孙德裕家，见其八九岁时病起谢郡官一启，属对用事，如老书生，笔迹则童稚也。春渚纪闻 

　　大年祖文逸，伪唐玉山令。大年将生，一道士展刺来谒，自称怀玉山人，冠褐秀爽，斯须遽失，公遂生。后至三十为学士，昼寐于玉堂。忽梦一道士来谒，亦称怀玉山人，坐定，袖内出一诰牒曰：“内翰加官。”取阅之，其榜草写三十七字，大年颇惊曰：“得非数乎？”道士微笑。又曰：“可添乎？”道士点头，命笔止添一点，为四十七。至其数，果卒。玉壶清话 又一书谓杨亿前身为武夷君。 

　　杨大年内翰七岁，对客谈论，有老成风。年十一，太宗闻其名，召对校正字，谓曰：“卿久离乡井，得无念父母乎？”对曰：“臣见陛下，一如臣父母。”上叹赏久之。墨客挥犀 

　　杨大年二十一岁，为光禄丞，太宗极称爱。三月后苑曲宴，未贴职，不得预，以诗贻同馆诸公曰：“闲戴宫花满鬓红，上林丝管侍重瞳，蓬莱咫尺无由到，始信仙凡自不同。”诸公不敢匿，即时进呈，上讶有司不即召，左右以未贴职对。即日直集贤院，免谢，令预曲宴。后修册府元龟，王相钦若总其事，下诏须经杨亿参定，方许用之。玉壶清话 

　　杨大年与梁周翰、朱昂同在禁掖。大年未三十，而二公皆高年，大年但呼朱翁、梁翁，每侵侮之。一日，梁戏谓大年曰：“这老亦待留与君也。”朱于后摇手曰：“不要与。”众皆笑其捷。虽一时戏言，而大年不五十卒。道山清话 贡父诗话略同。梁周翰为翰林学士，景德间答宰相待罪表，不称旨，上别令赵安仁撰，且曰：“不可令梁知，恐其悔恨。”见金坡遗事。 

　　大年初入馆，年甚少，以启谢执政曰：“朝无绛灌，不妨贾谊之少年；坐有邹枚，未害相如之末至。”却扫编 

　　杨文公作文，则与门人宾客饮博，投壶弈棋，笑语喧哗，而不妨构思，以小方纸细书挥翰如飞，文不加点。每盈一幅，则令门人传录。每疲于奔命，顷刻数千言。真一代文豪也。归田录 

　　杨大年与王文穆不相得，在馆文穆或继至，大年必径出，他处亦然。文穆去，朝士皆有诗，独文公不作。文穆辞日，奏真庙，传宣令作。竟不肯送。画墁录 邻几杂志、孔平仲谈苑略同。 

　　杨文公美须髯，一日早朝罢，至都堂，丁晋公时在政府，戏谓之“内翰拜时须扫地”，公应声曰：“相公坐处幕漫天。”晋公知其讥己，而喜其敏捷，大称赏之。天禧末，寇公诸人，皆贬远方，文公实预谋。晋公爱其才，终不忍害。独醒杂志 闻见近录略同，有宋佳话略同。 

　　丁谓参政，或率杨文公贺，公曰：“骰子选耳，亦何足道哉。”有宋佳话 

　　前辈尝说北朝致祭皇后文，杨大年捧读，空纸无一字，随自撰曰：“惟灵巫山一朵云，阆苑一团雪，桃源一枝花，秋空一轮月。岂期云散雪消，花残月缺。”仁宗大喜其敏给，有壮国体。萤雪丛说 按文公不及事仁宗，或是真宗之误。 

　　杨文公以文章幸于真宗，作内外制，当时制诰，盖少其比。朝之近臣，凡有除命，愿出其手，俟其当直，即乞降命。故润笔之入，多于众人，盖故事为当笔者专得。杨以伤廉，乃乞与同列均分，遂著为令。能改斋漫录 

　　杨大年奉敕修册府元龟，每数卷成，辄奏之。比再降出，真宗常有签帖，有少差误，必见，至有数十签。大年虽服上之精鉴，而心颇自愧。窃揣上万几少暇，不应能如此。稍访问之，乃每进本到，辄降附陈彭年。彭年博洽，不可欺毫发，故谬误皆签帖以进。大年乃盛荐彭年文字，请与同修，自是进本降出，不复签矣。明道杂志 

　　杨亿在翰苑日，有新幸近臣，欲扳入其党。因间语亿曰：“君子知微知章，知柔知刚。”亿正色厉声答曰：“小人不耻不仁，不畏不义。”东山谈苑 

　　杨大年为学士时，草答契丹诏书云：“邻壤交欢。”进本既入。真宗自注其侧曰：“朽壤，鼠壤，粪壤。”大年遽改为邻境。明旦引唐故事，学士作文书有所改，为不称职，当罢，因亟求解职。真宗语宰相曰：“杨亿不通商量，真有气性。”归田录 

　　杨文公有重名，尝因草制为执政者多所涂削，甚不平，因取稿上涂抹处，以浓墨就加为鞵底样，题其旁曰：“世业杨家鞵底。”人或问故，曰：“是他别人脚迹。”当时传为嗢噱。后舍人草制，被墨黜者，则相谑曰：“又遭鞵底。”隐居杂志 

　　王文正与杨文公为空门友。杨公谪汝州，公适当轴，每音问不及他事，唯谈论真谛而已。余尝见杨公亲笔与王公书云：“山栗一秤，聊表村信。”盖汝唯产栗，而亿与王公忘形，以一秤遗之。青箱杂记 

　　杨大年不喜杜诗，号为村夫子。有乡人曰：“公试为我续‘江汉思归客’一句。”大年亦为属对，乡人曰：“乾坤一腐儒。”大年似少屈。诗话总龟 

　　杨大年因奏对，偶及比红儿诗，大年不能对，甚以为恨，访比红儿诗，终不可得。忽一日鬻书者有小编，眂之乃比红儿诗也。自此士大夫始传之。诗话总龟 

　　李公武尚太宗献穆公主，以文词见称诸公间。杨大年尝为序其诗，为闲燕集二十卷。柴宗庆亦尚太宗鲁国公主，贪鄙粗暴，闻公武有集，亦自为诗，招致举子无成者，相与酬唱。举子利其饮食，争言可与公武并驰，强大年使为之序，大年不得已为之，遂名其诗为平阳、登庸二集。镂板以遗人，传者以为笑。避暑录话 

　　杨文公在学士院，忽夜召见于一小阁。既见赐茶，从容顾问久之，出文稿数箧以示曰：“卿识朕书迹，皆朕自起草，未尝命人代作也。”大年惶然不知所对，顿首再拜而出。乃知为人所谮，由是佯狂，出奔阳翟。归田录 

　　杨大年为翰林学士，适礼部试天下士，一日会乡里待试者，或云学士必持文衡，幸有以预教之。大年作色拂衣而入，则曰：“于休哉。”大年果知贡举，凡程文用“于休哉”者皆入选，而当时座上之客，半不以为意，不用也。邵氏闻见录 按大年知举为再出以后事 

　　杨文公知举，于都堂帘下大笑。真宗知之，既开院，上殿问：“贡院何得多笑？”对曰：“举人有上请尧舜是几时事，臣对以有疑时不要使，以故同官俱笑。”真宗亦为之笑。东斋记事 按桯史以此事属之欧公，欧公与范蜀公同典事，使有此事，乃范所目击。今蜀公自著之书，属之大年，则桯史传闻之误也。 

　　真宗晚年得风疾，自疑不起。尝卧枕宦者周怀正股，与之谋，欲命太子监国。怀正出与寇准谋之，遂议立太子，废刘氏，黜丁谓等，使杨亿草诏书。亿私语其妻弟张演曰：“数日之后，事当一新。”稍洩，丁谓夜乘妇人车与曹利用谋之，诛怀正，黜准。召亿至政府，亿惧，便液俱下，面无人色。谓素重亿，无意害之，徐曰：“谓当改官，烦公作一好麻耳。”亿乃少安。初准为此谋，欲遣使四方宣示风指，诛异己，使杨亿为诏书，遣其婿王曙出使，曙知其不可，止之，藏其诏，使其妻缝置夹衣内。及刘氏既殁，曙出其书，文字磨灭，殆不可复识。由此赠亿尚书，谥文。龙川别志 

　　杨文公尝戒其门人，为文宜避俗语。既而公作表云：“伏维陛下德迈九皇。”门人郑戬遽请于公曰：“未审何时得卖生菜？”公为易之。归田录 

　　相国寺烧朱院旧日有僧惠明，善庖炙，猪肉尤佳，一顿五斤。杨大年与之往还，多率其同舍具飱。一日大年曰：“尔为僧，远近皆呼烧猪院，安乎？”惠明曰：“奈何？”大年曰：“不若呼为烧朱院也。”都人自此改呼。画墁录 

　　唐人宴聚，盛行叶子格。今其格世或有之，而无人知者，惟杨大年好之。仲待制简，大年门下客，故亦能之。大年又取叶子彩名红鹤皂鹤者，别演为鹤格。归田录 

　　杨大年临卒，戒家人云：“吾顶赤趺坐，汝辈勿哭，惊吾。”既而果然，家人惊号，则复寤而寝卒。释教顶赤生天，腹赤生人，足赤沉滞。邻几杂志 

　　刘子仪与夏英公同在翰林，子仪为先达。章献临朝，子仪主文在贡院，闻英公为枢密副使，意颇不平。作堠子诗云：“空呈厚貌临官道，更有人从捷径过。”温公诗话 环溪诗话同 

　　刘子仪三入翰林，不怿，诗曰：“蟠桃三窃成何味，上尽鳌峰迹转孤。”移疾不出。朝士问候者继至，询之，曰：“虚热上攻石表从。”在座曰：“只消一服清凉散。”意谓两府始得用青凉伞也。侯鲭录 邻几杂志同 

　　刘子仪送人诗曰：“惠和官尚小，师达禄须干。”谓柳下惠、子张也。或除去官字示人曰：“此必蕃僧名达禄须干。”闻者大笑。贡父诗话 

　　曹利用 张耆 王继忠 

　　景德间真宗用莱公计，亲御六军。契丹有和意，朝廷使曹利用使于兵间。利用请所以遗虏者，上曰：“必不得已，虽百万亦可。”及还，上在帷宫方进食，未之见，使内侍问所遗，利用曰：“此机事，当面奏。”上复使问之，曰：“姑言其略。”利用以三指加颊，内侍入白：“三指加颊，岂非三百万乎！”上失声曰：“太多。”既而曰：“姑了事，亦可了。”帷宫浅薄，利用具闻其语。既对，上亟问之。利用再三称罪，臣许之银绢过多，上曰：“几何？”曰：“三十万。”上不觉喜甚，由是利用被赏甚厚。龙川别志 

　　彭内翰乘，往在三馆，尝预钓鱼宴。故事，天子未得鱼，臣虽先得鱼，不敢举竿。是时上已得鱼，左右以红丝网承之，侍座者毕贺。已而乘同列有得鱼者，欲举之，左右曰：“侍中未得鱼，学士未可举也。”侍中曹郓公利用也，乘固已怪之。顷之，宰辅有得鱼者，左右以白网承之。及利用得鱼，复用红网，利用亦不止之。乘出语人曰：“曹公权位如此，不以逼近自嫌而安于僭礼，难以久矣。”未几而败。涑水纪闻 

　　曹利用当章献明肃时，权倾内外，虽太后亦严惮之。凡内降恩泽，皆执不行。有三执而又降出者，则不得已而行之。久之为小人所测，凡有求三降不行者，必又请之。太后曰：“侍中已不行矣。”请者曰：“臣已告得侍中宅奶母为言之，许矣。”于是又降。曹莫知其然也，但以三执不能已，黾勉从之。于是太后大怒。归田录 

　　利用既忤宦官，明年，会其侄汭在真定，因侍婢与妻争宠嫁出之，而汭犹过其家不已。其夫不胜忿，因汭衩衣衣淡黄袄子入其家，而其夫山呼。汭仓卒不知避，宦者走马奏之，即倡言汭与其叔利用谋不轨。差王博文勘其事，锻炼既成，以大镬煎油拉汭烹之。至今都监之廨，凶不可入，盖汭之冤魄犹在也。欧阳叔弼尝于青州王家见章献与王沂公亲札一纸云：“曹利用与其侄儿谋反事，理分明也。须早杀却，若落他手，便悔不及也。”默记 

　　曹汭之狱，利用初贬随州，再贬房州。行至襄阳渡北津，内臣杨怀敏指江水谓曹曰：“侍中好一江水。”盖欲其自投也。再三言之，曹不喻。归田录 

　　怀敏坐驿厅，尽逐其左右，使数辈立屏后。时引首来窥，杨则挥手令去。曹夙忧惧，睹此疑将就刑。杨又徐进曰：“侍中且宜休息。”遂闭户自经。邻几杂志 

　　张耆既贵显，尝启章圣，欲私第置酒，以邀禁从诸公。既昼集尽欢，曰：“更毕今日之乐。”于是罗帏翠幙，稠叠围绕，高烧红烛，列坐蛾眉，极其殷勤。每数杯，则宾主各少歇，如是者凡三数。诸公但讶夜漏如是之永，暨撤席出户，则已再昼夜矣。挥麈录 

　　寿州张耆、抚州晏元献俱葬阳翟，地相去数里。有发冢盗，先筑室于二冢之间，自其室窾穴以通隧道。始发张墓，得金宝珠玉甚夥，遂完其棺榇，掩覆其穴。次发晏墓，有猛兽嗥吼兵甲鼓噪之声。盗惧，呼其徒同入，则寂然无响。盗笑曰：“丞相之神，尽于是矣。”及穿榇椁，供设之器皆陶甓为之。又破其棺，唯木胎金裹带一条，金无数两。盗失望而恚，遂麋碎其骨而出。既而货张墓金盂于市，为人擒。伏罪，自言其事。东轩笔录 

　　元丰元年，盗发阳翟冢，元献晏公墓最被其酷。始盗之穴冢也，烟雾不可近，又有黄气氤氲而出。乃秉松炬而入，见一冠带者，踞坐呵叱。盗以锄锹击之，应手而灭。乃剖棺，其衣片片如蝴蝶飞扬，取金带携珍玩，焚之而去。盗又云：“于张耆冢得金银珠玉不可胜计。”李方叔尝言，阳翟一老媪，善联串骸首。耆子孙，使之改葬，而莫有临视者，尝以一骨一须示人。余从晁之道过阳翟，拜于元献墓下，以耆事质于寺僧及其里人，所言皆同。曲洧旧闻 

　　真宗为开封尹，呼通衢钱盘市卜一瞽者，令张耆、夏守赟等左右数辈，揣骨听声，因以为娱，或应或否，独相王继忠，瞽者骇之曰：“此人可许半生食汉禄，半生食胡禄。”真宗笑而遣去。继忠后为观察使高阳总管，陷虏。上闻之甚嗟悼，皆谓即没。景德初，戎人乞和，继忠与有力焉，朝廷方知其存。东轩笔录云：“卒因其说，以成澶渊之盟。”后每岁遣使，真宗手封御带药茗以赐。继忠服汉服，南望天阙，称未死臣，哭拜不起，问圣体起居，不避虏嫌。以其姿仪雄美，虏以女妻之，伪封吴王，改姓耶律。卒于虏，人谓陷蕃王氏。玉壶清话 

　　李迪子肃之 王曾 张知白 张士逊 

　　李文定公为学子时，从种明逸学。将试京师，从明逸求当途公卿荐书。明逸曰：“有知滑州柳开，奇才善士，当以书通之姓名。”文定携书见仲涂，以文卷为贽，与谒俱入。久之，仲涂出曰：“读君之文，须沐浴始敢见。”因留之门下。一日仲涂出题，令文定与其诸子及门下客同赋。赋成，惊曰：“君必魁天下为宰相。”令门下客与诸子拜之曰：“异日无忘也。”文定以状元及第，十年致位宰相。仲涂门下客有柳某者后官侍御史，文定令长子东之娶其女，不忘仲涂之言也。邵氏闻见录 

　　李文定美须髯，未御试前一夕，忽梦被人剃削俱尽，心恶之。有解者曰：“秀才须作状元，今岁省元是刘滋，已替滋矣，非状元而何？”是岁果第一。青箱杂记 

　　李文定四十方登第，陈康肃守鄞时，犹在场屋，多与之游。每题壁，则书布衣李迪捧砚。其后李为相国，陈方建节。珍席放谈 

　　洛阳旧未尝进花，李文定留守，始以花进。差府校乘驿马昼夜驰至京师，所进祗姚黄魁紫三四朵，用菜叶实笼使马不动摇，亦可以御日气。又以蜡封花蒂，可数日不落，今岁贡不绝。渑水燕谈录 按东坡志林谓始于钱惟演 

　　李文定与丁晋公不相能，常郁郁不乐。旧中书省壁间有其手题诗一联云：“灰心缘忍事，霜鬓为论兵。”凡数十处，此裴晋公诗也。避暑录话晏元献中书即事诗：“惨惨高槐落，凄凄余菊寒。粉墙多记墨，聊为拂尘看。”正为此也。诗话总龟 

　 真宗不豫，李文定以宰相宿内祈禳。时太子尚幼，八大王元俨颇有威名，问疾留禁内，屡日不出。执政患之。偶翰林司以金盂贮热水过，王所需也，文定取案上墨笔搅水尽黑。王见之大骇，意其为毒也，即上马去。邵氏闻见录 此条原文真宗不豫下有“大渐之夕”四字，故李心传旧闻证误谓：“真宗薨时，文定已罢相。”然真宗晚年屡病，事或在前。邵氏交游，多一时耆旧，所言未必误也。 

　　李迪为相，真宗已不豫。丁谓与迪同奏事退，既下殿，谓矫书圣语，欲为林特迁官。迪不胜忿，与谓争辨，引手笏欲击谓，谓走获免。因更相论奏，诏二人俱罢。迪知郓州，明日谓复留为相。与丁谓事参观。迪至郓且半岁，真宗宴驾，迪贬衡州团练副使。谓使侍禁王仲宣押迪之衡州。仲宣至郓州，见通判以下而不见迪。迪惶恐将自杀，人救得免。仲宣凌侮迫胁，无所不至。人往见迪，辄籍其名；或馈之食，留至渍腐弃捐不与迪。客邓余怒曰：“竖子欲杀我公，以媚丁谓耶？邓余不畏死，汝杀我公，我必杀汝。”从迪至衡州，不离左右，仲宣颇惮之，由是得全。涑水纪闻 

　　李肃之公明，文定子也。在三司论事切直，仁宗嘉纳，欧公以简贺之，甚有称赏之语。公明喜曰：“欧公平日书疏往来，未尝呼我字也。此简遂以字呼我，人之作好事，可不勉哉。”曲洧旧闻 

　　王文正之父见破旧文籍，必加整缉，片言一字，不敢委弃。一夕梦孔子曰：“汝敬吾书如此，吾遣曾参为汝子。”因名曰曾。吹剑录外集 

　　内黄傅珏以财雄大名。尝坐都市阅公卿车骑之过者，言他日所至，无毫发差。尝寓北海，王沂公始就乡举，珏偶遇于棘闱之外，明日以双笔要而遗之曰：“公必冠多士，为宰相，他日无相忘。”闻者皆笑。既而如所言。沂公与其二弟以兄事之，终身不少替。珏孙尧俞。桯史 

　　咸平五年，南省试进士有教无类赋。王沂公为第一，赋盛行于世，其警句云：“神龙异禀，犹嗜欲之可求；纤草何知，尚薰莸而相假。”时有轻薄子拟作四句云：“相国寺前，熊翻觔斗；望春门外，驴舞柘枝。”议者以为虽俚亦著题也。归田录 

　　先君言王沂公所居坊，有榜曰三元文正之坊。又尝见文正初登第，报其父书云：“曾今日殿前，唱名遂忝第一。先世积德，大人不须过喜。”家世旧闻 

　　王沂公状元及第，还青州故郡。府帅闻其归，乃命父老倡乐迎于近郊。公乃易服乘小卫，由他门入，遽谒守，守惊问曰：“闻君来，已遣人奉迎，门司未报，君何为抵此？”王曰：“不才幸忝科第，岂敢烦郡守父老致迓，是重其过也，故变姓名，诳迎者与门司而上谒。”守叹曰：“君真所谓状元矣。”许之远大。能改斋漫录 

　　王沂公初就试已有盛名。李文靖沆为相，适求婿，语其夫人曰：“吾得婿矣。”乃举公姓名曰：“此人今次不第，后当为公辅。”是时吕文穆家亦求姻于沂公，公闻文靖言，曰：“李公知我。”遂从李氏。石林燕语 

　　王曾仆射有台宰之量，每进擢时材，不欲人归恩。初参大政，尝荐苏惟甫可当烦使。惟甫至京师，屡造其门，不敢辄语以私。久奉朝请，资用已乏，诣公语余遂及身计，公答以他语。惟甫退所馆，已有特敕至门，新命江淮都大发运使，实朝行之极选，乃王公是日所署敕也。惟甫惭歉久之。儒林公议 

　　丁谓当国，权势震主，引王沂公为参知，谄事谓甚至。既登政府，每因暇闲与谓言，必涕泣作可怜之色，晋公问之数矣。一日又问，对曰：“曾有一私家不幸事，耻对人言。曾少孤，按此与前条登第后致父书不符。惟老姊同居。一外生不肖为卒，受杖责多矣。老姊在青州乡里，每以为言。”言讫又涕下。谓亦恻然，因为沂公言：“何不入文字乞除军籍？”公曰：“曾既污辅臣之列，而外生如此，岂不辱朝廷，自亦惭言于上也。”言毕又涕下，谓再三勉之曰：“此亦人家常事，不足为愧。惟早言于上，庶脱其为卒之苦尔。”自后谓数数勉之，留身上前奏知，沂公必泣下曰：“岂不知军卒一日是一日事，但终自羞赧耳。”晋公每催之，且谓沂公某日可留身奏陈，沂公犹不欲。谓一日且责沂公门户事乃尔缓，谓当奉候于合门。沂公乃留身。既留身，踰时至将进膳，犹不退，尽言谓之盗权奸私，且言：“丁谓阴谋诡谲多智数，变乱在顷刻。太后、陛下若不亟行，不惟臣身虀粉，恐社稷危矣。”太后大怒许之，乃退。晋公候于合门，见其甚久，即顿足捩耳云：“无及矣。”沂公既出，遇谓于合门，含怒不揖而出。盖悟见卖，含毒而己不觉也。故知权数在谓之上。默记 按此事曲洧旧闻谓沂公欲为弟乞恩，与此异，文亦略，孙公谈圃更略。 

　　富郑公早年，尝梦青州王相公以后事相托。后王公罢相知郓州，辟郑公为倅。到任岁余，有火星坠于宅园，后月薨。郑公主丧事。事实类苑 

　　桑赞以节旄镇邢城，张文节居幕下。幕职月料十五千，以文节家贫食众，命倍给之。文节亦祗取其半，不得已，即以取用之故闻于桑，桑尝谓文节曰：“公异日必大用，恨吾老不得见也。”祥符间文节为京东转运使，奏称昔在桑赞幕下，今赞死葬洪州，子弟悉官于外，臣乞每遇寒食至赞墓拜扫，诏可之。自是岁一往祭。桑氏子弟来见者，待如骨肉。墨客挥犀 

　　张文懿生百日不啼，身长七尺二寸，人皆异之。初为射洪令，有道士崔知微者，谓公曰：“吾尝得相法于异人，公正鹤形，不十年相天下。寿考绝人甚远。”又县之东十余里罗汉院僧善慧，梦金甲神人叱之，令洒扫庭宇，相公且来矣。诘朝诵经以待之，即文懿公也。慧语此，文懿谢之云：“安有是事。”曲洧旧闻 

　　退傅相公，光化军人，少时薄游武当，村舍主人将杀以祀鬼，安卧室内，诵六天北地咒，巫者见星宿覆其上，怖而却走。退傅孙壻吕诲太博云。邻几杂志 

　　张邓公尝谓某举进士时，与寇莱公游相国寺，诣一卜肆，卜者曰：“二人皆宰相也。”既出，逢张公齐贤、王公随亦往诣之，卜者大惊曰：“一日之内而有四宰相。”四人相顾而笑以退。因是卜者日消声，亦不复有人问之，卒穷饿以死。四人其后为宰相，欲为之传未能也。事实类苑 

　　张文懿为射洪令时，出城过村寺，寺老僧必迎于道。邂逅过之，亦必出迎。文懿怪而问之，僧曰：“长官来则山神夜梦告某曰：相公至矣。”一日复往而僧不出，文懿曰：“不出何也？”僧谢曰：“神不我告也。”文懿以为诞，使僧问所以，夜梦告曰：“长官误断杀牛事，天符已下，不复相矣。”文懿惊骇，审之果尝有杀牛事，遂复改正。明日再过僧寺，僧复出曰：“昨夕山神云，长官复入相，明日当来，但减算耳。”闻见近录 

　　太傅张公士逊以孙何下及第，久困选调，年几五十始转著作佐郎，知邵武县，还朝以文贽杨公大年，比三日，至门下，连日值杨公与同辈打叶子，门吏不敢通，公亦不去。杨公忽自窗隙目之，知非常人，延入款语，又睹所为文，以为有宰相器，荐为御史，由是遂登公辅。公尝与邵武姓鱼一僧相善，及贵犹不忘，为鱼奏紫方袍，弟子守仙亦沾锡服。晚年致政，犹时时遗守仙物不绝，答书皆亲笔书，语皆稠叠勤拳。其敦笃如此。青箱杂记 

　　张邓公士逊为殿丞，王东城一见厚遇之，语必移时。王公素所厚惟杨大年，公有茶囊，惟大年至则取囊具茶，他客莫与也。公之子弟但闻取茶囊，则知大年至。一日命取茶囊，群子弟皆出窥大年，及至乃邓公也。一日公复命取囊，又往窥之，邓公也。子弟乃问公：“张殿丞者何人？公待之如此。”公曰：“张有贵人法，不十年当据吾座。”后果如其言。梦溪笔谈 

　　邓公张士逊三入相，景祐五年，与章郇公并命，已七十五岁。后二年西贼叛命，宝元、康定之间，措置乖方，物议罪之。引年致仕，以小诗白郇公曰：“赭案当衙并命时，蒹葭衰朽倚琼枝。如今我得休官去，鸿入青冥凤在池。”近辅咸和焉。有轻薄子改邓公诗曰：“赭案当衙并命时，与君两个没操持。如今我得休官去，一任夫君鹘露蹄。”闻者大哂。谈渊 

　　退傅张公士逊，晚春乘安舆出南薰，缭绕都城。游金明，抵暮，指宜秋而入。阍兵捧门牌请官位，退傅书一阕云：“闲游灵沼送春回，关吏何须苦见猜，八十衰翁无品秩，昔曾三到凤池来。”湘山野录 闻见近录诗句略有不同 

　　张文懿为射洪令，一道士诣邑，熟视公不语。久之，项间取瓢，出药十粒，顾文懿曰：“可饵之。”文懿即饵之。道士微笑，复取之，至九十粒即吐。道士浴之，使再饵，复吐其四，实饵八十六粒。道士曰：“明日可到城外□□观也。”明日诣之，谓文懿曰：“欲为神仙耶？欲为宰相耶？”文懿曰：“欲为相耳。”道士咨嗟久之，留一书缄封甚固，曰：“且候作相老倦时开。”竟不知其何人也。文懿八十六岁，未尝有疾，至上元偶思道士所留书，启之，乃彩选一册，因令子弟作选至宰相，视上惟有真人耳，始悟道士意。明日道士忽至，顾文懿曰：“打叠了未？”语毕而去。使人访之，即卧店内卒矣。文懿忽觉腹痛，须臾一囊下，八十六粒炳然如新。遂葬药于三宝堂下，是夕薨。闻见近录 

　　陈靖为吏部员外，晓三命，自言官高寿长。一旦卒，附婢子语如平生。最厚薛向往见之，婢子冠带而出，语言动作真靖也。向问：“吏部平生自知命，何如是？”答云：“某有官寿，但以不葬父母，乃被克折。”既而泣下。向问阴间善恶之报，靖言：“世所传皆不诬，只如张退傅官职寿康，人所仰望，然酆都造狱，明年三月成矣。”向密记其言。明年车驾游池，宣召张士逊，向于稠人间望见之，以为士逊精健如此，鬼语乃妄言耳。明日闻士逊薨矣。谈苑 

　　吕夷简子公弼 公著 

　　五代时有吕姓为侍郎者三人，皆名族，俱有后，仕本朝为相。吕琦晋天福间兵部侍郎，曾孙正惠端相太宗。吕梦奇后唐长兴间兵部侍郎，孙文穆蒙正相太宗，曾孙文靖夷简相仁宗，衣冠最盛。吕咸休周显德间户部侍郎，七世孙正愍大防相哲宗。挥麈录 

　　吕察问云：文靖公未达时，尝夜步月下，逢妇人以红幕首立于侧，公了不顾，妇人言：“官人觑我一觑。”亦不答，至于再三，漫揭其幕，则满面皆眼也，叱之曰：“恁觜脸却要人看！”遂没不见。异闻总录 余冬序录，朱子言：李文靖寓京师，一日忽有一轿至，下轿乃一盖头妇人，不见其面，入文靖房，久然后出。众讶而问之，文靖云：亦是言某前程之类，何足深信。诘之，乃曰：诸君曾见其面乎，一面都是目，殊可异也。按此与吕文靖事略同，当即一事。 

　　冯亮善相人，为夔路监司日，吕文靖父为州职官，一见文靖，即许以女嫁之。其妻曰：“君尝谓此女为国夫人，何为与选人子？”亮曰：“此所以为国夫人也。”孙公谈圃 

　　试场所问本经义疏，不过记出处而已。吕申公试卷，问：“子谓子产有君子之道四焉，所谓四者何也？”答曰：“其行己也恭云云，谨对。”试卷不誊录，考官批于界行之上：能记则曰通，不记则曰不，十问之中四通则合格矣。其误记者，亦只书曰不全，不能记则曰对未审，谨对。燕翼贻谋录 

　　含桃阁在旧濠州厅。宋梅询为守，吕夷简为倅，相得甚欢，以此为憩游之地。凤阳府志 

　　祥符末，王沂公知制诰。一日见王文正公，问：“君识吕夷简否？”沂公曰：“不识。”退而访之。吕公时为太常博士，通判滨州，人多称其才。他日复见文正，问如初。沂公具所闻以对，文正曰：“此人异日与舍人对秉钧轴。”沂公曰：“何以知之？”文正曰：“吾亦不识，但以奏请得之。”沂公曰：“奏请何事？”文正曰：“如不税农器等事。”沂公姑应之。及丁晋公败，沂公引为执政，从容道文正语，二公皆嗟叹。龙川别志 

　　吕夷简通判蜀中，厅宇素有鬼物，号榆老姑，乃榆木精。其状一老丑妇人，常出厨间，与群婢相偶，久亦不以为怪，常谓公他日必大贵。一日忽怀妊，群婢戏之，自言非久当产，遂月余不至。至则云已产矣，请视之，后园榆木生大赘乃是，视之果然。诗话总龟 

　　吕许公当国，太后临朝，仁宗尚幼，公能协两宫无纤毫之隙。及许公薨，仁宗恸哭久之，曰：“吕夷简死，谁复能办大事者？”张安道奉敕撰许公神道碑，其家欲言和协二宫事。安道于上前质其虚实，上不喜曰：“吾不复记此事。”良久曰：“明肃章献尝自言梦周王祐按真宗长子早夭。来告，将复生荆王宫。时允初生，荆王少子。所谓五相公者，太后欲取入宫养之，吕夷简争之乃止。”上所言如此，则许公信有力焉。龙川别志 

　　张邓公、吕许公同作宰相。一日朝退，仁宗独留吕公，问曰：“张士逊久在政府，欲与一差遣出去。”吕公曰：“士逊出入两朝，亦颇宣力。”仁宗曰：“恩命如何？”吕公曰：“与除静江军节度使检校太傅知许州。”仁宗曰：“不亏他否？”吕公曰：“圣恩优厚。”吕公既退，张，吕亲姻也，私焉，曰：“主上独留公，必是士逊别有差遣。”因祈以恩命。吕沉吟久之曰：“使弼使弼。”按：此语不可解。张亦欣然慰望。是日张公打屏合内物已过半矣，明日令院子尽搬合内物色归家，更不趋待漏院，只就审官东院待漏。既入朝，张公唯祗候宣麻，吕公唯准备押麻耳。忽堂吏报吕公曰：“相公知许州。”吕公大惊，于是张公押麻，乃吕公除静江军节度知许州也。谈苑 按吕凡三罢相，而张适在政府当押麻者，祇有明道二年，此即涑水纪闻所记。郭后谓夷简亦附太后，因而罢之也。据正史当作除武胜军节度使判澶州方合，至吕第二次罢相知许州，则其时士逊不当国也。 

　　有儒者张球，献诗吕夷简云：“近日厨间乏所供，孩儿啼哭饭箩空，母因低语告儿道，爷有新诗上相公。”吕喜其诗，以俸百缗遗之。青琐高议 

　　至和间仁宗不豫，一日少间，欲见宰执，执政闻召亟往。吕文靖公为相，使者相望于路，促其行，公按辔益缓。至禁内，诸执政已见上，上体未平，待公久稍疲，不乐曰：“病间思见卿，何缓耶？”文靖徐曰：“陛下不豫，久不视朝，外议颇异。臣待罪宰相，正昼自通衢驰马入内未便。”帝闻其言，咨叹久之，诸公始有愧色。又文靖夫人因内朝，皇后曰：“上好食糟淮白鱼，祖宗旧制，不得取食味于四方，无从可致。相公家寿州，当有之。”夫人归，欲以十奁为献，公见，问之，夫人告以故，公曰：“两奁可耳。”夫人曰：“以备玉食，何惜也。”公怅然曰：“玉食所无之物，人臣之家，何得有十奁也？”邵氏闻见录 

　　吕夷简平生朝会，出入进止皆有常处，不差尺寸。庆历间为上相，首冠百僚，起居误忘，一拜而起。外间讙言吕相失仪，是天夺之魄，殆将亡矣。后十四日忽感风疾，遂致仕，以至不起。涑水纪闻 

　　吕文靖四子：公弼、公著、公奭、公孺，按当作公绰、公弼、公著、公孺。皆颖异。其少时，文靖谓其夫人曰：“四子他日皆显重，但未知谁作宰相，吾将验之。”他日四子居外，夫人使小鬟持四宝器，贮茶而往，教令至门故跌碎之，三子皆失声，或走告夫人，独公著凝然不动。文靖谓夫人曰：“此儿必作相。”孙公谈圃 

　　吕公弼，申公四子。始秦国妊娠而疾，将去之，医士陈逊煮药将熟，已三鼓坐而假寐。忽然鼎覆，再煮再覆。方就榻，忽梦神人被金甲持剑叱曰：“在胞者本朝宰相，汝何人，敢加害。”逊惧而悟，以白相国，后生公弼。孔平仲谈苑 

　　吕公著当文靖秉政时，自书铺投应举家状，敝衣蹇驱，谦退如寒素，见者虽爱其容止，亦不异也。既去，问书铺家，知是吕廷评，乃始惊叹。曲洧旧闻 

　　吕正献公以翰林学士馆伴北使，使颇桀黠，语屡及于朝廷政事。公摘契丹隐密询之曰：“北朝尝试进士出圣心独悟赋，赋无出处何也？”使人谔然语塞。清波杂志 

　　吕正献平章军国时，门下客因语次，或曰：“嘉问败坏家法可惜。”公不答，客愧而退。一客少留，曰：“司空尚能容吕惠卿，何况族党。此人妄意迎合，可恶也。”公又不答。既归，子弟请问二客之言何如，公亦不答。老学庵笔记 

　　吕申公素喜释氏之学。及为相，务为简净，罕与士大夫接，惟能谈禅者，多得从游。于是好进之徒，往往幅巾道袍，日游禅寺，随僧斋粥，讲说性理，觊以自售，时人谓之禅钻。却埽编 

　　张芝叟云，吕申公名知人，家有茶罗子，一银饰，一金饰，一棕榈。方接客，索银罗子常客也，金罗子禁近也，棕榈则公辅必矣，家人常挨排于屏以俟之。申公，温公同时人，而待客茗饮之器，顾饰以金银分等差。益知温公俭德世无其比。清波杂志 

　　王荆公、吕申公素相厚。荆公尝曰：“吕十六不作宰相，天下不太平。”又曰：“晦叔作相，吾辈可以言仕矣。”其重之如此。荆公荐申公为中丞，欲其为助，故申公多用条例司人作台官。既而天下苦条例为民害，申公乃言新法不便。荆公怒其叛己，始有逐申公意矣。方其荐申公，其辞谓有八元、八凯之贤，未半年所论不同，复谓有欢兜、共工之奸，荆公之喜怒如此。会神宗语执政，吕公著尝言：“韩琦乞罢青苗钱，数为执事所沮。将兴晋阳之甲，以除君侧之恶。”荆公因用此为申公罪，除侍读学士出知颍州。申公素谨密，实无此言。或曰孙觉莘老尝为上言，上忘其人，但记美须误以为公著也。熙宁四年，申公以提举嵩山崇福宫居洛，康节、温公、申公时相往来。一日对康节长叹曰：“民不堪命矣。”康节曰：“王介甫远人，公与君实引荐至此，尚何言？”公作色曰：“公著之罪也。”十年春，公起知河阳。河南尹贾昌衡率温公、伯淳饯于福光寺上东院，康节以疾不赴。明日，伯淳语康节曰：“君实与晦叔席上各辨论出处不已，某以诗解之曰：二龙间卧洛波清，几岁优游在洛城，愿得二公商出处，一时同起为苍生。”哲宗即位，与温公并相，如伯淳之诗云。邵氏闻见录 

　　吕司空生重牙，亦异常人也。当元祐平章军国重事时，鲁公以待制从外镇罢召过阙，吕司空邀鲁公诣东府，列诸子侍其右，谓鲁公曰：“蔡君，公著阅人多矣，无如蔡君者。”以手自抚其座曰：“君他日必据此座，愿以子孙托也。”鲁公后每为吾言，惜以党锢事愧不能力副其意。及在博白，一日，吕公孙切问来，因为道是，切问曰：“顷鲁公居从班时，祭司空公文盖备之矣。”于是相与得申契好。铁围山丛谈 

　　今年上元，吕丞相夫人禁内侍宴，独以上相夫人，得奉觞进于二圣。余执政命妇，则并立副阶上，北向罗拜。宴罢辞谢，皆登露台，望拜奉觞以进，颇战栗。宝慈曰：“夫人与吾年相若。”特命二女史扶拥。师友谈记 宝慈宣仁所居宫名，此书作于元祐时，其时吕公著平章军国重事，吕大防为尚书仆射，皆丞相也，姑置于此。 

　　吕文靖公宅在京师榆林巷，群从数千。遇时节朔望，则昧爽共集一处，以便尊者之出。文穆之孙公雅，年十八岁，时元日以卑幼故早起，命小妾持笼灯前行，仿佛见数人奇形异服，类世间瘟神，相与语曰：“待制来。”稍稍敛身向壁。妾惊仆而灯不灭，吕徐起掖之，自携笼灯行，诸鬼慌窘，悉趋壁而没。是岁一家皆染疫，惟公雅无恙。异闻总录 

　　元祐间吕原明按名希哲，公著子。侍讲，大雪不罢讲。讲孟子有感，哲庙一笑，喜为二绝句，其一云：“水晶宫殿玉花零，点缀宫槐卧素屏，待敕下帘延墨客，不因风雪废谈经。”晁氏客语




●宋人轶事汇编卷七 

　　贾昌朝孙公望 陈执中 夏竦 王随 

　　贾文元诞弥之月，母梦人遗之一冠。既寤，犹记其形，绘以示人，则貂蝉冠也。王荆公挽公诗云：“天上貂蝉曾梦赐，归魂应侍紫阳宫。”述其事也。珍席放谈 

　　贾文元初以晋陵主簿为国子监说书。孙宣公为判监，始见，因令学官各讲一经。既退，谒宣公，久之不出。徐舍人持唐书路随韦处厚传使读，文元了不喻，已乃见之，曰：“知所以示二传乎？”曰：“不知。”宣公曰：“君讲书有师法，他日当以经术进，如二公，勉自爱。”其后宣公辞讲筵请老，即荐文元自代。时官犹未甚显。未几，仁宗为创崇政殿说书，命之。崇政殿说书自文元始。石林燕语 

　　贾昌朝娶陈尧咨女，女尝随母夫人入宫，遂识朱夫人。昌朝既贵，又因朱夫人而识贾夫人，谓之贾婆婆。昌朝在政府，事多内应，故主恩甚隆。昌朝与吴育论事，不平而出。因贾婆婆获厚赐□□□□□此五字不明于上前言贾婆婆，上稍厌之。碧云騢 

　　温成皇后乳母贾氏，宫内谓之贾婆婆，贾昌朝连结之，谓之姑姑。台谏论其奸，吴春卿欲得其实而不可。近侍有进对者曰：“近日台谏言事，虚实相半。如贾姑姑事，岂有是哉！”上默然久之，曰：“贾氏实曾荐昌朝。”东坡志林 

　　贾文元曲水园，在许昌北，有大竹三十亩，潩河贯其间。初本州民所有，文潞公为守，买得之。潞公移镇北门，文元为代，题诗壁间云：“画船载酒及芳辰，丞相园亭潩水滨，虎节麟符抛不得，却将清景付闲人。”遂使持诗寄北门，潞公得之大喜，即以地券归贾氏，文元亦不辞。然文元居京师后，亦不复再至。园今荒废，竹亦残毁过半。石林诗话 

　　贾魏公为相日，有方士许姓，对人未尝称名，无贵贱皆称我，时人谓之许我。公邀数四，卒不至，使门人苦邀致之，许骑驴迳欲造丞相厅事，门吏止之曰：“此丞相厅事，虽丞郎亦须下。”许曰：“我无求于丞相，丞相召我来，若如是，我即去耳。”不下驴而去。门吏追之不还，以白，公又使人谢而召之，卒不至。公叹曰：“许市井人耳，惟其无求于人，尚不可以势力屈，况其以道义自任者乎？”梦溪笔谈 墨客挥犀同。渑水燕谈录：史延寿号史不拘，又曰史我，吕文靖为相尝邀之。事迹略同。五总志又以邀许我者，为富郑公。大抵一人一事，而传说纷歧也。 

　　贾表之公望，文元公孙也。尝谓仕宦当作御史，排击奸邪，否则为将帅，攻讨羌戎，余不足为也。平居惟好猎，常自饲犬。有妾熊氏，为之饲鹰鹞。寝食之外，但治猎事，曰：“此所以寓吾意也。”许颍之间，猎徒谓之贾大夫。老学庵笔记倅平江时，朱＜面力＞父子方窃权弄柄，一时奔竞之徒，争持苞苴，贾独疾之。＜面力＞之子为浙西路分司，有赐带之宠，贾亦同时衣金紫服，旦日适相会于天庆。朱之虞兵因见贾所佩鱼，熟视之，贾厉声叱之曰：“此是年及得来，非缘花石之故！”左右皆错愕。中吴纪闻晚守泗州，张邦昌伪赦至，率郡官哭于天庆观圣祖殿而焚其书，伪命不能越泗而南。老学庵笔记 

　　陈恭公以卫尉寺丞知梧州，驿递上书请立储贰。真宗嘉其敢言，召为右正言，然为王冀公所忌。一日真宗赋御沟柳诗，两府皆和进，恭公诗曰：“一度春来一度新，翠华常得照龙津。君王自爱天然态，妒杀昭阳学舞人。”东轩笔录 

　　陈恭公作相，有壻求差遣。恭公曰：“官职是国家的，非卧房笼箧之物，婿安得有之？”竟不与。青箱杂记 

　　陈恭公当国时，曾鲁公由起居注除待制群牧使。恭公弟妇，王冀公孙女，曾出也。岁旦拜，恭公迎谓：“六新妇，曾三除从官喜否？”王固未尝归外家，辄对曰：“三舅甚荷相公收录，但太夫人不乐。责三舅曰：‘汝第三人及第，必是全废学，丞相姻家备知之，故除待制。’”恭公默然。未几改知制诰。盖恭公不由科举，失于夷考也。耆旧续闻 

　　至和间，陈恭公秉政。嬖妾张氏，笞女奴银儿杀之。涑水纪闻 又海棠为张氏所捶，遍身疮痕，自缢死。时蔡襄权知开封府，事下开封穷治。而仁宗于恭公宠眷未衰，别差正郎齐廓详看公案。时王素为待制，以诗戏廓曰：“李膺破柱擒张朔，董令回车击主奴，前世清芬宛如在，未知吾可及肩无。”廓知事不可直，以简报王曰：“不用临坑推人。”东轩笔录 

　　陈恭公判亳州，遇生日，亲族多献老人星图，侄世修独献范蠡游五湖图，且赞曰：“贤哉陶朱，霸越平吴，名随身后，扁舟五湖。”公即日纳节。同上 

　　恭公子世儒，母即张氏也。恭公卒，张为尼。世儒既长迎归，与妻李事之不谨。世儒元丰间为太湖县，不乐为外官，与李讽诸婢谋杀张，欲以忧去。诸婢以药毒之不死，夜持钉陷其脑骨，以丧归。为婢所告，送大理寺推治，而李辞屡变，凡三易狱始得实，世儒与妻等十人并处死。东都事略 

　　蔡持正之父黄裳，任陈州录事参军，年逾七十。陈恭公自元台出为郡守，见其老不任职，挥之令去。黄裳犹豫间，恭公云：“倘不自列，当具牍窜斥。”黄裳即上挂冠之请，卜居于陈，力教二子持正、与硕，贫困饘粥不继。久之持正登第。黄裳临终，戒以必报陈氏。其后持正登政路，恭公子世儒，以群婢杀其所生坐狱，而世儒知而不发，持正请并坐。神宗云：“执中止一子，留以存祭祀何如？”持正云：“五刑之赎三千，其罪莫大于不孝。其可赦耶？”竟置极典。世儒子后以娶宗女补武官，或云大将陈思恭即其孙，思恭子龟年，尝为东宫春坊。挥麈录 

　　夏英公，其父侍禁廷，名承皓。五鼓入朝，时冬月盛寒，见道左有婴儿啼甚急，盖新生子也。立马遣人烛下视之，锦绷文褓，插金钗二只，且男子也。夏无子，因携去育之，竟不知谁氏子也。默记 

　　夏文庄性豪侈，禀赋异于人，才睡即身冷而僵如逝者，既觉，须令人温之，良久方能动。有见其陆行，两车相连载一物巍然，问之乃绵帐也，以数千两绵为之。常服仙茅钟乳硫黄，莫知纪极。晨起每食钟乳粥，有小吏窃食之，遂发疽几不可救。梦溪笔谈 

　　夏文庄父为侍禁时，文庄尚幼，有道士爱之，乞为养子。父祗文庄一子弗许，道士曰：“是儿有仙骨，不尔位极人臣，但可惜堕落耳。”后文庄为通判，又见昔日道士曰：“尚可作地仙。”在成都复见道士跨驴于市，摇手曰：“无及矣。”遂不复见。孙公谈圃 

　　夏竦幼学于姚铉，使为水赋，限以万字。竦作三千字示铉，铉不视曰：“何不于水之前后左右广言之？”竦益以六千字，铉曰：“可学矣。”涑水纪闻 

　　大科召试秘书省，出六论题，以五通为过。夏英公就试，适天大风，吹试卷去，不得所在。因令重作，亦得过。铁围山丛谈 

　　金莺池在丹阳。夏竦为主簿时，侍母燕坐，见黄莺二堕于地。发之，得金莺二。其母命瘗之，竦因筑亭其上。后人发地求金莺不得，地遂成池。一统志 

　　夏郑公竦以父没王事，得三班差使。自少好读书，工为诗。一日携所作，伺宰相李文靖沆退朝，拜于马前献之。文靖读其诗，有“山势蜂腰断，溪流燕尾分”之句，深爱之。翊日袖诗呈真宗，叙其父死事家贫，乞换一文资，遂改金坛县主簿。数年举制科，对策廷下，有老官者，前揖曰：“吾阅人多矣，视贤良他日必贵。乞一诗记今日之事。”因以吴绫手巾展于前，郑公乘兴题曰：“帘内衮衣明日月，殿前旌旆动龙蛇，纵横落笔三千字，独对丹墀日未斜。”按青箱杂记，乞诗者为杨徽之，诗内“帘内”作“殿上”，“殿前”作“砚中”，“落笔”作“礼乐”。是年制策高等。平生好为诗，皆有所属。晚年讎敌益众，抨弹不辍。因作诗送一台官曰：“弱羽惊弦势未安，孤飞殊不碍鹓鸾，黄金自有双南价，莫与游人作弹丸。”东轩笔录 诗话总龟云此诗寄知谏院张昇，字句小异。 

　　景德间夏英公初授馆职。时方早秋，上夕宴后庭，酒酣，命使诣公索词，公问：“上在甚处？”使曰：“在拱宸殿按舞。”公即立进喜迁莺词曰：“霞林□攵绶，月沈钩，帘卷未央楼。夜凉河汉截天流，宫阙锁新秋。瑶阶曙，金茎露，凤髓香和云雾。三千珠翠拥宸游，水殿按梁州。”青箱杂记 

　　夏英公父官河北，景德间，契丹内犯，遂没于阵。后公为舍人，奉使契丹，辞不行，其表云：“义不戴天，难下穹庐之拜；礼当枕块，忍闻夷乐之声。”归田录 

　　夏英公性好古器奇珍宝玩。每燕处，则出所秘藏，施青毡列于前，偃卧牙床，瞻视终日而罢。月常数回如此。能改斋漫录 

　　夏英公伏日供帐温室，戒客具夹衣，客皆笑之。既坐，体寒生粟，乃以漆斛渍龙皮也。酒半，取瓦砾蘸药水为黄金以娱客。后山谈丛 

　　夏竦尝统师西伐，揭榜塞上云：“有得元昊头者，赏钱五百万贯，爵西平王。”元昊使人入市卖箔。陕西荻箔甚高，倚之食市外，佯为食讫遗去，至晚食市窃喜，以为有所获。徐展之，乃元昊购竦之榜悬箔之端，云：“有得夏竦头者，赏钱两贯文。”竦闻之，亟令藏掩，而已諠播远近，竦大惭沮。孔平仲谈苑 

　　夏竦集幕职军官，议五路进讨，凡五昼夜，屏绝人吏，所谋秘密。处置兵马，分擘粮草，皆有文字。已成书，两人之力不能举，封钥一大柜。一夕失之，竦进兵之议遂格，由此恳乞解罢。同上 

　　夏文庄拜枢密，言者排之不已，即罢。石介进圣德颂，公衔之深。岁设水陆斋醮，设一位立牌，书曰夙世冤家石介。珍席放谈 

　　石介作庆历圣德诗，以斥夏英公、高文庄公，曰：“惟竦若讷，一妖一孽。”后闻夏英公作相，夜走台谏家，一夕乘马为毙，所以弹章交上，英公竟贴麻，改除枢密使，缘此与介深仇。其后介死，英公每对官吏，或公厅时，失声发叹曰：“有人于界河，逢见石介来。”后卒有将发棺之事。有旨下兖州实验，杜祁公罢相守兖州，力为保明乃免。默记 

　　石介为国子直讲，献庆历圣德颂，于夏竦极诋斥。颂出，泰山孙明复谓介曰：“子之祸自此始矣。”未几党议起，介在指名，归徂徕山而卒。会山东举子孔直温谋反，或言直温尝从介学，于是英公言于仁宗曰：“介实不死，北走胡矣。”寻出内使与京东部刺史发介棺以验虚实，是时吕居简为京东转运使，谓使曰：“若发棺空，则虽孥戮不为酷。万一介尸在，即是朝廷无故剖人冢墓。何以示后世耶？”使曰：“诚如金部言，然何以应之？”居简曰：“介死必有棺敛之人，又内外亲属，及会葬门生，无虑数百。至于举柩窆棺，必有凶肆之人。今皆檄至劾问之，苟无异说，即令具状以保任之，亦足以应诏也。”使以为然。遂自介亲属，及门人姜潜，并凶肆棺敛之人，合数百，皆结罪保证。使持以入奏，仁宗亦悟竦之谮，而世以居简为长者。夏郑公之死也，仁宗将往浇奠，吴奎言于上曰：“竦多诈，今亦死矣。”仁宗怃然，至其家浇奠毕，踌躇良久，命大阉去竦面幕而视之。世谓剖棺之与去面幕，其为人主疑一也，亦所谓报应耶。东轩笔录 

　　夏英公既卒，子安期奔丧至京师。馆职同舍谒见，不哭，坐榻茶橐如平时，又不引客入奠，人皆讶之。戊戌年安期死数日，子伯孙犹著衫帽接客，无毁容，愈肥泽焉。孔平仲谈苑 

　　夏英公既卒，其客家鄢陵。邻僧有学解，客常问之曰：“英公贪而喜杀，其报如何？”曰：“以教言之当为龙。”他日至京师，遇夏氏故吏，曰：“往昔梦遇公于途，气貌枯瘁，白衣故暗，问其所在，曰为庐山东潭龙耳。”客始惊。其后复至京师，遇其故人于兴国寺，其邻有相语曰：“庐山东潭龙已去矣。”客又大惊，往问之，曰：“东潭隐密，人所不至。往岁木皆立槁，人始至其上，潭水清澈，有白龙在焉。夏之日水沸而龙死，夜则复生。有僧十余结庐其上，为之诵经。又数岁而龙去，草木复生。”英公奉释，故当困厄，复能致僧为之作福。后山谈丛 

　　信州杉溪驿舍，有妇人题壁数百言，自叙家本士族，父母以嫁三班奉职鹿生之子。鹿忘其名。娩娠方三日，鹿生利月俸，逼令上道，遂死于杉溪。将死书此壁，具逼促苦楚之状，恨父母远，无地赴诉。言极哀切，行人过此多为愤激，为诗以吊之者百余篇。一人集之为鹿奴诗。鹿生，夏文庄家奴，人恶其贪忍，故斥为鹿奴。梦溪笔谈 

　　明道间江淮荐饥，命王随为安抚使。随无才术，不能拯伤救弊，但令人负缗以散丐者。每出则前后拥塞，导者不能呵，随方切切矜问，示为恩惠。识者无不嗤之。儒林公议 

　　王随佞佛，在杭州尝对聋长老诵偈。此僧既聩，离席引首，几入其怀，实以不闻也。随叹赏之，以为禅机。邻几杂志 谈苑同。 

　　王随讳德，幕客谓德为可己，优人赞祝曰：“此相公之可己。”邻几杂志 

　　章得象 杜衍 

　　闽惟建、剑、汀、邵四处杀子，士大夫家亦然。章郇公建州人，生时家妪将不举，凡灭烛而复明者三，有呼于梁者曰：“相公。”家人惧甚，遽收养之。孙公谈圃 

　　世言闽人多短小，而长大者必贵。郇公身既长大，语如洪钟，岂出其类者，是为异人乎。归田录 

　　章郇公守洪州，尝因宴客，掷骰赌酒，乃自默占：“如异日登台鼎，则成贵采。”一掷得佛面浮图，遂缄秘其骰。至为相犹在。能改斋漫录 

　　章郇公作正字日，寒食与丁晋公博。丁负，翼日封置所负数百两归公。明年寒食复博，而郇公负，丁督索甚急，公即出旧物以偿之，而封缄已尘垢。丁大服其量。能改斋漫录 

　　庆历间富郑公、韩魏公俱少年执政，颇务兴作。章郇公位丞相，终日默然，如不能言。或问郇公，富、韩勇于事为何如？曰：“得象每见小儿跳踯戏剧，不可诃止。俟其抵触墙壁，自退耳。方锐于跳踯时，势难遏也。”后富、韩二公，阅历岁月，经涉忧患，始知天下事不可妄有纷更。而王荆公年少气盛，强项莫敌，尽取祖宗典制变乱之，二公不可救止而去，始叹郇公之言为贤也。邵氏闻见录 

　　初闽人谣曰：“南台沙合出宰相。”至得象相时，沙涌可涉。政和六年，沙复涌，而余丞相深大拜。挥麈录 

　　章相性简静，差试举人，出人为天地之心赋。举子云：“先朝开封发解，曾出此题，郭稹为解元，学士岂不闻乎？”曰：“不知不知。”匆遽别出一题曰教先寒暑。举人上请：“题出乐记，此教乃乐教也，当用乐否？”应曰：“诺。”又一举人云：“上在谅阴而用乐事，恐非便。”纷纭不定，有人嘲曰：“武成庙里沽良玉，开封府举人就武成王庙试良玉不琢赋。夫子门墙弄簸箕，国学试良弓之子学为箕赋。惟有太常章得象，往来寒暑不曾知。”邻几杂志 

　　贾昌衡言，有一相知任宪，至一郡。有护戎年高，因料兵曰：“护戎老不任事，何可容也？”太守默然。戎乃抗声曰：“我本不欲来，为小儿子所强。今果受辱！”宪问：“小儿子为谁？”曰：“外甥。”复问：“为谁？”曰：“章得象也。”郇公是时方为宰相。宪曰：“虽年高精神不减，不知何饵？”戎曰：“无恁饵。”宪曰：“好个健老儿。”惠酒而去。麈史 

　　杜祁公杭州人，父早卒，遗腹生公，其祖爱之。幼时祖父脱帽，使公执之。会山水暴至，家人散走，其姑投一竿与之，使挟以自从。公一手挟竿，一手执帽，漂流久之。救得免，而帽终不濡。前母二子不孝悌，其母改适河阳钱氏。祖父卒，公年十五六。其二兄以为母私财以适人，就公索之，不得，引剑斫之，伤脑。走投其姑，姑匿之重橑上，出血数升，仅而得免。乃诣河阳归其母，继父不之容。往来孟洛间，贫甚，佣书以自资。尝至济源，富民相里氏奇之，妻以女，由是资用稍给。举进士，殿试第四。及贵，其长兄犹存，待遇甚有恩礼。二兄及钱氏姑子孙受公荫，补官者数人。涑水纪闻 石林燕语载之不详 

　　杜祁公少时，客济源。有县令能相人，厚遇之。与县之大姓相里氏议婚不成，祁公亦别娶。久之祁公妻死，令曰：“相里氏女当作国夫人矣。”相里兄弟二人，前却祁公之议者兄也，令召其弟曰：“秀才杜君人材足依也，当以女弟妻之。”议定，其兄尤之，弟曰：“杜君令之重客，令之意其可违？”兄怅然曰：“姑从之，俾教诸儿读书耳。”祁公未成婚，赴试登科，相里氏之兄，厚资往见，公曰：“婚已定议，其敢违？某既出仕，颇忧门下无教儿读书者耳。”相里之兄大惭以归。祁公既娶相里夫人，至从官，以两郊礼，奏异姓恩任相里之弟，后官至员外郎。邵氏闻见录 

　　张文孝公一生未尝作草书，杜祁公一生未尝作真字。避暑录话 又蔡宽夫诗话：公年过七十谢事，始学作草书。按两说不合，须更核。 

　　公尝戒门生曰：“天下惟浙人褊急易动，柔懦少立。”衍自在幕府，至于监司，人尚不信。及为三司副使，累于上前，执奏不移，人始信之。反曰：“杜衍如是，莫非两浙生否？”名臣言行录 

　　滕元发言杜祁公作相，夜召元发作文字，因观其状貌，叹曰：“此骨相穷寒，岂宰相之状也。”徐命左右秉烛，手展书卷，起而观之，见眼有黑光径射纸上，元发默然曰：“杜公之贵者此也。”后与王介甫同作馆职，同夜值，忽见介甫展书烛下，黑光亦径射纸上。因为荆公说祁公之事，言介甫他日必作相，介甫叹曰：“子勿相戏，安石岂愿作宰相哉！”默记 

　　杜正献公、丁文简公为河东宣抚。河阳节度判官杜逊，恭惠之子，上书言事，历诋执政。至恭惠公曰：“至于臣父，亦出遭逢。”谓其非以德选也。进奏院报至，正献戏文简曰：“贤郎亦要牢笼。”文简深衔之。其后二公同在政府，人言苏子美进奏院祠神事，正献避嫌不与，文简论以深文，子美坐废为民，从坐者数十人，皆名士大夫也。正献亦罢去。一言之谑，贻祸一时，不可不慎也。后山谈丛 按此条洪容斋辨其误 

　　杜祁公两帅长安，其初多任清俭，宴饮简薄，倡伎不许升厅，服饰粗质，裤至以布为之。及再至，事体皆变，筵会或至夜分，自索歌舞，或系纡裹肚勒帛。父老见公通变，皆曰：“杜侍郎入两地去。”旋踵召知天府，入枢密，遂为相焉。能改斋漫录 

　　杜祁公为人清约，平生非宾客不食羊肉。时朝多恩赐，请求无不从。祁公尤抑幸，所请即封还，其有私谒，上曰：“朕无不可，但这白须老子不肯。”孙公谈圃 

　　公享客多用髹器，客曰：“公为相清贫乃尔耶？”公命侍人尽取白金燕器，陈于前曰：“衍非乏此，雅不好耳。”名臣言行录 

　　贾黯以庆历丙戌廷试第一，往谢杜公。公无他语，独以生事有无为问。贾退谓公门下客曰：“黯以鄙文魁天下，而谢于公。公不问，而独在于生事，岂以黯为无取耶？”公闻之曰：“凡人无生事，虽为显官，亦不能不俯仰，由是进退多轻。今贾君名在第一，则其学问不问可知，其为显官亦不问可知，衍独惧其生事不足，以致进退之轻，而不得行其志焉，何怪之有！”贾为之叹服。能改斋漫录 

　　杜正献公，自少清羸，若不胜衣，年过四十，须发尽白。虽立朝孤峻，凛然不可屈，然不为奇节诡行。欧阳公素出其门，公谢事居家，文忠适来为守，相与欢甚。公不甚饮酒，唯赋诗唱酬。是时年已八十，忧国之意犹慷慨不已，每见于色。欧公和公诗有云：“貌先年老因忧国，事与心违始乞身。”公得之大喜，常自讽诵。当时以为不惟曲尽公志，其形貌亦摹写也。石林诗话 

　　杜祁公以宫师致仕于南都。时新榜一巍峨者，出倅巨藩，道由应天，大帅王举正以其年少高科，方得意于时，尽假以牙兵宝辔旌钺导从，呵拥甚盛。祁公遇于通衢，无他路可避，乘款段，裘帽暗蔽，二老卒敛马侧立于旁，举袖障面。新贵人颇恚其立马而避，问从者谁乎？对曰：“太师相公。”湘山野录 

　　杜祁公谢事不造宅，假馆回车院，居之十年。余守宋时常往观，湫隘与编民不远，耆老犹指废屋三间，为公读书之室。公未尝出，亦不甚饮酒。客至粟饭一盂，杂以饼饵，他品不过两种。无客即静坐不闻人声，有瞷之者，或赋诗作草书，未尝不满纸也。蒙斋笔谈 

　　杜祁公罢相归里，不事冠带。一日在河南府客次，道帽深衣坐席末。会府尹出衙，皂不识其故相，有句运至，年少贵游子弟，怪祁不起揖，厉声问曰：“足下前任甚处？”祁公曰：“同中书门下平章事。”萍洲可谈 

　　杜祁公罢相归乡里，书谒刺前乡贡进士。北窗炙輠录 

　　杜祁公、张文定皆致政居睢阳，里巷相往来。有朱承事者以医业游二老之间，祁公每笑安道佞佛，对宾客必以此嘲之，文定但笑而已。朱承事谓文定曰：“杜公天下伟人，惜未知此事，公盍不劝发之。”文定曰：“君与此老缘熟胜我，我止能助之耳。”朱应之。一日杜公呼朱切脉甚急，朱谓使者曰：“汝先往白相公，但云看首楞严未了。”使者如所告，公默然。久之朱至，公曰：“老夫以君疏通解事，不意近亦阘茸。所谓首楞严，何等语？乃尔耽此，圣人微言，无出孔孟，舍此取彼，是大惑也。”朱曰：“相公未读此经，何以知不及孔孟？以某观之，似过之也。”袖内出其首卷，曰：“相公试阅之。”祁公熟视朱，不得已，乃取默看，不觉终轴，忽起大惊曰：“世间何从有此书耶？”遣使尽持其余来遍读之，捉朱手曰：“君真我知识，安道知之久，而不以告我，何哉？”即命驾见文定叙其事，文定曰：“譬如人失物忽已寻得，但当喜其得之而已，不必追悔得之早晚。仆非不相告，以公与朱君缘熟，故遣之耳。”苕溪渔隐丛话 尹师鲁临终手书别范文正，掌书记朱炎好佛学，文正令往开谕，师鲁与之坐谈，隐几而化。见梦溪笔谈。真宗朝节度判官朱炎于楞严忽有所得，后竟坐化，见佛法金汤。炎即朱承事也。 

　　庆历末，杜祁公告老退居南京，年八十。与太子宾客致仕王涣年九十，光禄卿致仕毕世长年九十四，兵部郎分司朱贯年八十八，尚书郎致仕冯平年八十八，为五老会，吟醉相劝，士大夫高之。祁公以故相耆德，尤为天下倾慕。兵部诗云：“九老且无元老贵，莫将西洛一般看。”五人康强爽健，相得甚欢。祁公诗云：“五人四百有余岁，俱称分曹与挂冠。”而毕年最高，时九十余，故其诗曰：“非才参预最高年。”是时欧阳文忠留守睢阳，借其诗观之，次韵卒章云：“闻说优游多唱和，新诗何惜借传看。”渑水燕谈录 年岁出齐东野语语 

　　晏殊子几道 

　　晏元献为童子时，张文节荐之于朝。召至阙下，适御试进士，便令与试。公见试题曰：“臣十日前已作此赋，乞命别题。”上极爱其不隐。及为馆职，一日缺东宫官，内批除晏殊。执政莫喻所因，次日上谕之曰：“近闻馆阁臣僚，无不嬉游宴赏，唯殊与兄弟读书，如此谨厚，正可为东宫官。”公既受命，上面谕除授之意，公曰：“臣非不乐宴游，直以贫无可为。臣若有钱，亦须往，但无钱不能出也。”上益嘉其诚实，眷注日深。仁宗朝，卒至大用。梦溪笔谈 墨客挥犀同 

　　附录：王明清挥麈录：蔡伯俙与晏元献俱五六岁，以神童侍仁宗于东宫。元献自初耿介，蔡最柔媚，每太子过门阑高者，蔡伏地令太子履其背而登。既践祚，元献被知遇为宰相，蔡竟不大用，以旧恩常领郡，凡更四朝。元符初致仕，已八十岁矣。监司荐之，乞落致仕与宫祠。其略曰：蔡伯俙年八十岁，食禄七十五年。 

　　曾致尧性刚介，少许可。一日在李侍郎虚己座上，见晏元献。晏，李婿也，时方为奉礼郎。谏议熟视之曰：“晏奉礼他日贵甚，但老夫不及见子为相耳。”东轩笔录 

　　晏殊言，知制诰日误宣入禁内，时真宗已不豫，出一纸文书视之，乃除拜数大臣。殊奏云：“臣是外制，不敢越职。”上颔之，召学士钱惟演，殊奏：“臣恐洩漏，请止宿学士院。”翌晨麻出，皆非向所见者，深骇之而不敢言。邻几杂志 

　　庆历间西师未解，晏元献为枢密使。会大雪，欧阳永叔与陆学士经同往候之。遂置酒西园，永叔赋晏太尉西园贺雪歌，其断章云：“主人与国共休戚，不唯喜悦得丰登。须怜铁甲冷彻骨，四十余万屯边兵。”晏深不平，语人曰：“昔韩愈亦能作言语，赴裴度会，但云：‘园林穷胜事，钟鼓乐清时。’不曾如此作闹。”东轩笔录 侯鲭录因欧公此诗，明日蔡襄遂言其事，晏坐此罢相。 

　　晏公不喜欧阳公。欧阳自分镇叙谢，有曰：“出门馆不为不旧，受恩知不为不深，然足迹不及于宾阶，书问不通于执事。岂非飘流之质，愈远而弥疏，孤拙之心，易危而多畏。”晏公得之，对宾客口占十数语授书史作报。客曰：“欧公有文声，似太草草。”晏公曰：“答一知举时门生已过矣。”邵氏闻见录 

　　晏元献父名固，作相日，有朝士乃固始人，往谒元献。问其乡里，朝士曰：“本贯固县。”元献怒曰：“岂有人而讳始字乎？”盖其初本欲避之，生狞误以应也。挥麈录 

　　晏元献为京兆，辟张先为通判，新得一侍，公甚属意。每张来，令侍儿歌子野词。其后王夫人浸不容，出之。一日子野至，公与之饮，子野作词令营妓歌之，末句云：“望极蓝桥，但暮云千里。几重山，几重水。”公闻之怃然曰：“人生行乐耳，何自苦如此？”亟命于宅库支钱，复取前所出侍儿，夫人亦不得谁何也！道山清话 

　　章懿之崩，晏殊撰志文，只言生女一人，早卒。仁宗恨之，及亲政，出志文以示宰相曰：“先后诞育朕躬，殊为侍从，安得不知？”吕文靖曰：“殊固有罪，然宫省殊之不审，理容有之。然方章献临御，若明言先后实生圣躬，事得安否？”上默然良久，命出殊守金陵。及殊作相，八王疾革，上亲往问疾，王曰：“叔久不见官家，不知今谁作相？”上曰：“晏殊也。”王曰：“此人名在图谶，如何用之？”上欲重黜之。宋祁为学士，当草麻，争之。乃降二官，知颍州，词曰：“广营产以殖赀，多役兵而规利。”以他罪罪之。殊免深谴，祁之力也。龙川别志 

　　曾布以翰林学士权三司使，坐言市易，落职知饶州。舍人许将当制，颇多斥词，制下，将往见曾曰：“始得词头，深欲缴纳。又思之，衅隙如此，不过同贬，于公无益。遂黾勉为此，然其间语言，颇经改易。公他日当自知也。”曾曰：“君不闻宋子京之事乎？昔晏元献当国，子京为翰林学士，晏爱宋之才，雅欲旦夕相见。遂税一宅于旁近，延居之，其亲密如此。遇中秋，晏公启宴，召宋公，出妓乐，饮酒赋诗，达旦方罢。翌日罢相，宋当制颇极诋斥，至有广营产以殖赀，多役兵而规利之语。方子京挥毫之际，昨夕余酲犹在，左右观者皆骇叹。盖此事由来久矣，何足校耶！”许亦怃然而去。西清诗话 

　　元献初罢政事，守亳社，每叹士风雕落。一日营妓刘苏哥，有约终身，而其母禁之。方春物暄妍，驰马出郊，登高冢瞻望，长恸遂卒。元献云：“士大夫受人眄睐，随燥湿变渝，如翻覆手。曾狂女子不若。”为序其事，以诗吊之云：“苏哥风味逼天真，恐是文君向上人。何日九原芳草绿？大家携酒哭青春。”西清诗话元献吊苏哥诗序，盖指宋子京。苕溪渔隐丛话 按李心传旧闻证误，谓殖货规利之语，皆孙甫、蔡襄弹章原文，非子京故为轻重。又谓元献之罢，在九月十二日，亦非八月。然苏子由、曾子布去元献未远，而魏泰又子宣之姻亲，所记未必尽诬也。 

　　鲁郎中言昔年陈州有女妖，自云孔大娘，每昏夜于鼓腔内与人言，尤知未来事。故相晏元献守陈，方制一小词，修改未定，而大娘已能歌，何其怪也。文昌杂录 

　　晏元献因观王琪大明寺诗板，大加称赏。召至同馆，步游池上，时春晚有落花，晏公云：“每得句或弥年不能对，即如‘无可奈何花落去’，至今未能对。”王应声曰：“似曾相识燕归来。”自此辟置荐馆职。复斋漫录 能改斋漫录略同 

　　晏丞相知南京，王琪、张亢为幕客，泛舟湖畔，以诸妓自随。晏公把柁，张、王操篙。琪南人知行舟次第，至桥下，故使船触柱而横，厉声呼曰：“晏梢使柁不正。”孔平仲谈苑 归田录：元献为南京留守，幕下王琪、张亢最为上客。亢体肥大，琪目为牛。琪瘦骨立，亢目为猴。琪尝嘲张亢触墙成八字。亢曰：“王琪望月叫三声。”渑水燕谈录：一日水纲至八百里村，水浅当剥，府檄张往督之。王曰：“此所谓八百里驳也。”张曰：“未若三千年精矣。”元献为启齿。 

　　红梅独盛于姑苏，晏元献始移植西冈第内。一日贵游赂园吏得一枝分接，由是都下有二本。王君玉闻盗花事，遗以诗曰：“馆娃宫里旧精神，粉瘦琼寒露蕊新，园吏无端偷折去，凤城从此有双身。”公尝与客饮花下作诗曰：“若更迟开二三月，北人应作杏花看。”客曰：“公诗固佳，待北俗何浅也？”公曰：“顾伧夫安得不然？”苕溪渔隐丛话洛阳无白莲，白香山自吴中移种始有之。与此酷似。事见柳亭诗话。按汪水云诗云：北人环立栏干曲，手指红梅作杏花。则晏元献语固不诬。 

　　李宗易，陈州名士。晏临淄公为陈守，伏暑时同诸客集于州之后圃。时炎曦赫然，晏公曰：“江南盛冬烘柿，当此时得而食之，应可涤暑。”宗易忽对曰：“此极易致，愿借四大食合。”公大惊，遽令与之。宗易起入于堂之西房，令取合，复掩关。少刻而出，振衣就席，令开合，烘柿四合俱满，正如盛冬初熟者，霜粉蓬勃，分遗座客及其家，靡不沾足。晏公曰：“此人能如此，甚事不可做？”自是疎之。默记 

　　晏元献喜宾客，未尝一日不宴饮，盘馔皆不预办，客至旋营之。苏丞相颂尝在公幕，见每有佳客必留，但人设一空案一杯。既命酒，果实蔬茹渐至，亦必以歌乐相佐，谈笑杂至。数行之后，案上已灿然矣。稍阑即罢，遣声伎曰：“汝曹呈艺已毕，吾亦欲呈艺。”乃具笔札相与赋诗，率以为常。前辈风流，未之有比。避暑录话 

　　相国不自贵重其文，门下客及官属解声韵者，悉与酬唱。宋景文笔记 

　　晏元献尝览李庆孙富贵诗云：“轴装曲谱金书字，树记花名玉篆牌。”公曰：“此乃乞儿相。余每言富贵不言金玉锦绣，惟说气象。若‘楼台侧畔杨花过，帘幙中间燕子飞’，‘梨花院落溶溶月，柳絮池塘淡淡风’，穷儿家有此景致也无？”青箱杂记 

　　紫阁山老僧文聪说，晏相来游山，猕猴万数遍满山谷，僧言未尝如此多也。邻几杂志 

　　晏元献尝属范文正公择壻。久之文正言有二人：一富高，一张为善。元献曰：“二人孰优？”范曰：“富修谨，张疎俊。富群器业尤远大。”遂纳富，即郑公也，时犹未改名。为善，安道旧名也。石林燕语 东轩笔录略同 

　　王青，晏元献门下常卖人，自号王实头，常遇奇士传一相术，时时相公之奴婢多应。夫人一日呼至堂下，青相其女曰：“此国夫人也。”夫人笑曰：“为我择一佳壻。”青应声曰：“恰有一秀才，姓富，须做宰相。明年状元及第，在兴国寺下。”元献退朝，夫人具道其事，使人通好。明年富黜于春官，晏公以青言为妄，大悔之。未几富登大科，即大丞相富公也。孙公谈圃 

　　富文忠、杨隐甫，皆元献壻。公在二府，二人已升贵仕。富每诣谒，则书室会话，竟日清谈而去。杨来，则坐堂上置酒，从容出姬侍奏管弦，以相娱乐。人以是知二壻之轻重，二壻之功名年位，亦自不相侔矣。珍席放谈 

　　晏元献在西京，以久病请归京师，留寘讲筵。病既革，上将临问之，甥杨文仲谋谓：“凡问疾大臣，车驾既出，必携纸钱。盖已膏肓，或遂不起，即以吊之，免万乘再临也。”遂奏：“臣病小安，不足仰烦临问。”仁宗然之，实则久病，忌携奠礼以行。后数日，即薨。故欧公作神道碑言：“疾作，饬太医朝夕视。有司除道，将幸其家，公曰：‘吾无状，乃以疾病忧吾君。’即奏‘臣疾稍间，行愈矣’，乃止。丁亥以公薨闻，上以不即视公为恨。”盖此意也。默记 

　　晏元献晚年梦乘白马渡长桥，桥断马奔逸，公堕桥上，马独登天。俄而公薨。次年公壻杨侍郎察，梦与公对饮，七行而罢，杨公起视庭下奏乐人拥众皆纸人也，寤而告其夫人曰：“我必弃世。”未几果薨。能改斋漫录 

　　元祐间叔原以长短句行，苏子瞻因黄鲁直欲见之，则谢曰：“今政事半吾家旧客，亦未暇见也。”研北杂志 

　　叔原乐府自叙云：“往时沈十二康叔、陈十君宠，家有莲鸿苹云，工以清讴娱客。每得一解，即付之。吾三人听之为一笑。”碧鸡漫志 

　　晏叔原，临淄公晚子，监颍昌府许田镇，手写自作长短句上府帅韩少师。少师报书：“得新词盈卷。盖才有余而德不足者。顾郎君捐有余之才，补不足之德，不胜门下老吏之望”云。闻见后录按少师当是韩亿 

　　晏叔原聚书甚多，每有迁徙，其妻厌之，谓有类乞儿搬漆碗。墨庄漫录 

　　晏元献四世孙女，其父孝广，为邓州南阳县尉。女小字师姑，年十五，从叔孝纯官于广陵。建炎三年，陷于虏，系以北去。每欲侵陵之，辄掷身于地，僵仆气绝，或自经，或投于井，皆救而获免。其主母爱之，抚如己出。虏人传夸焉。梁溪漫志 

　　晏景初尚书，按殊曾孙。请僧住院，僧辞以穷陋不可为，景初曰：“高才固易耳。”僧曰：“巧妇安能作无面汤饼乎？”景初曰：“有面则拙妇亦办。”僧惭而退。老学庵笔记 

　　韩亿子绛 缜 维 

　　韩参政亿、李参政若谷、王丞相随，未第时同在嵩山法王寺读书。有一男子自言善相人，曰：“王君宰相才也。韩李二君皆当为执政。王君官虽高，子孙不及韩李二君之盛。”邵氏闻见录 

　　韩亿、李若谷未第时皆贫，同途赴试京师，共有一席一毡，乃割分之，每出谒，更为仆。李先登第，授许州长社县主簿，赴官自控妻驴。韩为负一箱，将至长社三十里，李谓韩曰：“恐县吏来，箱内只有钱六百。”以其半遗韩，相持大哭别去。次举韩亦登第，世为婚姻不绝。邵氏闻见录桐阴旧话：公以长女嫁康靖公子邯郸公，而第七解州府君娶康靖女。 

　　李康靖公为汝州守赵公门客，忠宪公亦往见焉。赵公尤敬待忠宪，每闻公至书院，即令设肉食。康靖尝有简戏云：“久思肉味，请兄访及也。”赵公遂以女许嫁忠宪。公既过省，赵公遣人送女至京师，资从甚鲜华，女亦乘马披绣衫戴帽，泊城外旅邸。一夕病心痛卒。忠宪具素服往哭之，后乃为王文正公壻。桐阴旧话 

　　韩忠宪使虏，其介刘太后之姻，庸而自专，私于虏使云：“太后言两朝欢好，传之子孙。”韩了不知。忽置一筵，遣臣来伴，因问：“太后有此语，何以不传？”忠宪答曰：“皇太后每遣使帘常受此语，戒使人耳。”于是以手顶礼曰：“此两朝生灵之福也。”邻几杂志 

　　韩亿、绛、缜，家讳保枢，皆为枢密而不避。富郑公父名言，而不辞右正言。吕希纯以父名公著，而不拜著作郎。此除官有避有不避也。齐东野语 燕翼诒谋录雍熙二年诏新授官职，有家讳者，除三省御史台五品文班四品武班三品以上许准敕上言，余不在改请之限。然法令明载官称有犯高曾祖父讳冒居者有罪，是与此诏相反也。岂此诏行而又禁之耶？ 

　　韩子华以辰年辰月辰日辰时生，亦异事也。陆农师为作挽章云：“非关庚子曾占鵩，自是辰年并值龙。”能改斋漫录 按宋诗记事引复斋漫录，子华以辰年辰月辰日辰时薨，与此异。 

　　韩康公第三发解，过省殿试皆第三，以元祐三年三月薨。故苏子容作挽诗云：“三登庆历三人第，四入熙宁四辅尊。”梁溪漫志 桐阴旧话同 

　　元丰末，神宗山陵，韩康公尹洛，凡上供之物，皆预办。公之子宗师，从贤士大夫游，有所闻，必白公施行之。神宗灵驾次永安，公迎于郊。朱太妃护驾于后，公亦迎之。太妃还禁内，偶为宣仁太后言，宣仁怒曰：“韩某先朝老臣，汝安得当望尘之礼？”太妃泣谢。公之名重如此也。邵氏闻见录 

　　韩忠宪公罢政事，尝语康公兄弟以马伏波论少游事云：“我已无及，汝曹他日能如少游言，为乡里善人，守坟墓足矣！”康公既葬忠宪于许昌，仕寖显。一日，归省墓下，用王逸少故期六十挂冠，为文自誓。元丰末，谪守邓州。明年六十，乃具述前语，求致仕，章十上。是时裕陵眷康公未衰，苦留之，使中人喻旨曰：“先臣知卿宣力国事，当必以为然。”康公犹请不已，乃就政许昌，曰：“可以守坟墓矣。”公不得已，拜命。未几，再入为相。避暑录话 

　　韩子华兄弟皆为宰相，门有梧桐，京师人以桐木韩家呼之，以别魏公也。子华下世，陆农师挽章云：“棠棣行中排宰相，梧桐名上识韩家。”子华其家呼为三相公，持国为五相公。能改斋漫录 

　　京师语曰：“宣医丧命，敕葬破家。”盖所遣医官云某奉敕来，须奏服药加减次第。往往必令饵其药，至死而后已。敕葬之家，使副洗手帨巾，每人白罗三尺，他物可知也。元祐中，韩康公病革，宣医视之，进金液丹，虽暂能饮食，然公老年精气衰，不能制客阳，竟以薨。朝廷遣使问后事，病中误诺敕葬，其后子侄辞焉。孔氏谈苑 

　　忠宪公尝梦巨碑，上有持国姓名，而为金字，意公必贵也。故公不出应科举，忠宪亦不强之，曰：“是儿当自致远大。”公官止于宫师。后与元祐党籍，蔡京请徽庙御书姓名而金填之，或谓为应此。桐阴旧话 

　　韩持国宝元间偕兄弟应进士举，预南省奏名而下第。士子有韩家四子连名之嘲，盖其父忠宪见在政路也。时殿试尚有黜落，有司因故黜之。公后遂不复试，而兄弟皆再登科。清波杂志 

　　神宗开颍邸，英宗命韩魏公择官僚，用王陶、韩维、陈荐、孙固、孙思恭、邵元，皆名儒厚德之士。王陶、韩维，进止有法。一日侍神宗，近侍以弓样鞋进，维曰：“王安用武鞾？”神宗有愧色，亟令毁去。故颍邸宾僚，号天下选云。邵氏闻见录 

　　韩黄门持国，典藩觞客，早辰则凛然谈经史节义及政事设施，晚集则命妓劝饮，尽饮而罢。虽簿尉小官，悉令登车上马而去。清波杂志 

　　韩持国喜声乐，遇极暑则卧一榻，使婢执板缓歌不绝声，展转徐听。或颔首抚掌，与之相应，往往不复挥扇。避暑录话 

　　韩持国为守，每春常日设十客之具于西湖，旦以郡事委僚吏，即造湖上。使吏之湖门，有士大夫过即邀之入，满九客而止。辄与乐饮，不问其何人也。曾存之常以问公曰：“无乃有不得已者乎？”公曰：“汝少年安知此，吾老矣，未知复有几春！若待可与饮者而后从，吾之为乐无几，而春亦不吾待也。”避暑录话 

　　富韩公之薨也，讣闻，神宗对辅臣甚悼惜之，且曰：“富某平生强项，今死矣。志其墓者，亦必一强项之人也。卿等试揣之。”已而自曰：“方今强项，莫如韩维，必维为之矣。”时持国方知汝州，其弟玉汝丞相，以同知枢密院预奏事，具闻此语，汗流浃背。于是急遣介走报持国于汝州，曰：“虽其家以是见属，慎勿许之。不然，且获罪。”先是书未至，富氏果以墓志相属，既诺之矣，乃复书曰：“吾平生受富公厚恩，常恨未有以报。今其家见托，义无以辞，已许之矣，不可食言。虽因此获罪，所甘心也。”卒为之。初，持国年几四十，犹未出仕，会富公镇并门，以帅幕辟之，遂起，其相知如此。却埽编 

　　韩持国许昌私第凉堂深七丈，每盛夏犹以为不可居。常颖士适自郊居来，因问：“郊外凉乎？”曰：“凉。”持国诘其故，曰：“野人自知无修檐大厦，旦起无衣冠车马之役，胸无他念。露颠挟扇，持三尺木床，视木阴东则东，西则西。”语未竟，持国曰：“汝勿言，吾心亦凉矣。”玉涧杂志 

　　韩持国每酒后好吟柳三变一曲。其一句云：“多情到了多病。”有老婢听之曰：“大官体与人别。我天将风雨，体辄不佳。而贵人多晴致病耶？”又一官人谈语好文，尝谒一班行，临退，揖曰：“未敢款谈，旦夕专候宇下。”班行曰：“何如趁取今日请暖说了。”明道杂志 

　　陈晋公恕，知贡举，精选文儒之士，黜落极众，省榜才放七十二人。而韩忠宪公亿，预在高等。晋公之子楚国公执中，至和间再为相，荐忠宪之孙宗彦为馆职，故翊世交契为重。乃楚公薨，忠宪子维为礼官，谥楚公为荣灵，谥议之间多诋毁。吕内翰凑常叹此事，以为风义之可惜。东轩笔录 

　　庄敏公讳缜，初求字于欧阳文忠公。公以小合幅纸书“玉女”二字送来，庄敏大不乐。明日相见，犹有愠容。文忠曰：“出处无点水也，君何怪耶！”取笔添女字三点，相与一笑。桐阴旧话 

　　元丰初，虏人来议地界。韩丞相玉汝自枢密院都承旨出分画。玉汝有爱妾刘氏，将行，剧饮通夕，且作乐府词留别。翌日，神宗已密知，忽批步军司遣兵为般家追送之。玉汝初莫测所因，久之方知其自乐府发也。刘贡父，玉汝姻家，即作小诗寄之云：“嫖姚不复顾家为，谁谓东山久不归？卷耳幸容携婉娈，皇华何啻有光辉。”玉汝之词，由此盛传都下。石林诗话 

　　韩玉汝平生喜饬厨传，一饮啖可兼数人。出帅长安，钱穆父行词云：“喜廉颇之能饭。”玉汝不悦。邵氏闻见后录 

　　韩缜为秦州，以贼杀不辜去官，秦人语曰：“宁逢乳虎，莫逢韩玉汝。”或问：“莫逢韩玉汝，当以何对？”孙临最滑稽，曰：“可怕李金吾。”东坡志林 

　　韩庄毅平生严毅，令行禁止。镇长安时，藩镇庭参之礼久废，惟初到日一讲，韩令五日一为之，僚吏厌苦。一日，得小诗于屏上，其诗曰：“五日一庭趋，全如大起居。相公南面坐，只是欠山呼。”韩读竟，略不动色，徐言：“却是我错了。”于是改令每遇坐厅日，则为之。夷坚志 

　　元祐间，韩丞相玉汝帅长安，修石桥，督责甚峻。村民急于应期，率皆磨石刻以代之，前人之碑尽矣。说者谓石刻之一厄也。能改斋漫录 附记苕溪渔隐丛话：王溥尝荐向拱讨凤翔有功。拱镇京兆，思有以报溥，询其所欲。溥曰：“长安故都碑篆高文，愿悉见之。”拱至遣使督匠摹打，深林邃谷，无不诣之。凡得石本三千余，以献。溥命善书者分隶为琬琰集一百卷。当拱之访求石碑，或蹊田害稼，村民深以为害，镵凿其文字，或为柱础帛砧略尽，亦石刻之一屯会也。又渑水燕谈录：长安故都多碑石，景祐初，庄献太后遣内臣建塔城内，姜遵知永兴，尽力于塔材，汉唐公卿墓石，十亡八九。 

　　韩相国玉汝帅长安，筑通津大石梁。钜石无所出，督责有司急，忽夜梦一文面人自荐云：“吾青州石氏丈人也，以齐封人辱吾文面之垢若干年矣。倘起吾泥涂，磨洗吾垢，与今相国任津梁以济世之病涉者，非吾之至幸与！”明日抵某所，果见一穹碣在泥中，杨光远碑，五代时事，丈之应所科，轝津所，柱于津而梁成。涌幢小品 

　　韩玉汝丞相喜事口腹，每食必殚极精侈。性嗜鸽，必白者而后食，或以他色者绐之，辄能辨。曲洧旧闻 

　　韩子华玉汝兄弟相继命相。未几，持国又拜门下侍郎，甚有爰立之望，其家构堂额榜曰“三相”，俄而持国罢政请老，东坡闻之，曰：“既不成三相堂，即命二相公庙。”东皋杂志 

　　韩康公子宗武文叔，贤而有才。康公有爱妾曰蟾奴，康公身后，家赀钜万，妾尽携他适。文叔恬然不较，乡里服焉。过庭录 

　　盛度 宋绶子敏求 李若谷子淑 薛奎 

　　盛度登第，其父喜甚，解颐而卒。齐东野语 又岐县樊纪登第，其父亦以喜脱颐，有声如破瓮。 

　　盛文肃撰□文节神道碑，石参政急问曰：“谁撰？”盛对曰：“度撰。”满堂大笑。湘山野录 

　　盛文肃丰肥。一日自殿前趋出，宰相在后，盛初不知。忽见，急欲趋避，行百余步，乃得直舍，隐于其间。石学士见其喘甚，问之，盛告其故。石曰：“相公问否？”盛曰：“不问。”别去十余步，乃悟，骂曰：“奴乃以我为牛。”涑水纪闻 

　　盛文肃丰肌大腹，居马上，前如俯，后如仰，而眉目清秀。东都事略：度肌体丰大，艰起拜。有拜之者，俯伏不能兴，或至诟骂。丁晋公谓疎瘦，面如刻削，二公皆浙人也。梅学士询，好洁衣服，裛以龙麝。其在官舍，每晨起，将视事，必焚香两罏，以公服罩之，撮其袖以出。坐定徐展，浓香郁然满室。有窦元宾者名家子，为馆职，而不事修洁，衣服垢汗，经时未尝沐浴，时人为之语曰：“盛肥丁瘦，梅香窦臭。”归田录 涑水纪闻以窦元宾为孙何，余同。 

　　盛度在翰苑日，昭陵召入草诏，文肃奏曰：“臣体不能伏地，乞赐一平面子。”至则诏已成矣。或曰：“文肃属文思迟，乞平面子，盖亦善用其短也。”曲洧旧闻 

　　盛度以久任泣于上前，遂参知政事。王博文仿度泣，遂自龙图学士为枢密副使。时萧定基为殿中侍御史，有士人匿名以河满子嘲之。一日奏事，上曰：“闻外有河满子。”定基曰：“臣知之。”上令定基自歌于殿，既而贬之。时有语曰：“殿上一声河满子，龙图双泪落君前。”碧云騢 东轩笔录云：天圣间，章仲昌坐讼科场事，其叔郇公奏乞押归本乡，时王宗道为王邸教授最久，而殿中侍御史萧定基有人作河满子以嘲之，龙图阁直学士王博文为三司使，自以久次泣于上前，遂除枢密副使，时人志其事曰：“仲昌故国三千里，宗道深宫二十年。殿院一声河满子，龙图双泪落君前。”涑水纪闻云：章祐四年，锁厅人最盛，是时陈尧佐为宰相，韩亿为枢密副使。既而解牒出，尧佐子博古为解元，亿子孙四人皆无落者。众议喧然，作河满子以嘲之，流闻禁内，殿中侍御史萧定基时掌誊录，因奏事，上问河满子之词，定基因诵之。先是天章阁待制范仲淹，坐言事左迁饶州，王宫待制王宗道，因奏事自陈为王府官二十年不迁，诏改除龙图阁学士。王博文言于上曰：臣老且死，不复得望两府之门。因涕下。上怜之，遂为枢副。当时轻薄者嘲之曰：“天章故国三千里，学士深宫二十年，殿院一声河满子，龙图双泪落君前。”以上三说各异，无从释别，并录之。又事实类苑引东斋记事一条，与东轩笔录略同。 

　　盛文肃公刚蹇性傲而狷急，为内相时，孙忭方召试馆职，以文投之，文肃大怒曰：“投贽皆邪道，非公朝所尚。”呵责再三，孙惶然失措而退。比试学士院，孙夙夜忧其摈落，文肃乃题所试卷为三等上，其公正如此。青箱杂记 

　　盛文肃知扬州时，夏有章授郑州推官，过扬州，文肃骤称其才雅。明日置酒召之，人谓有章曰：“盛公未尝燕过客，其器重者方召一饭。”有章荷其意，为一诗以酬之。至客次，先使持诗入，公得诗，不发封，即还之，使人谢有章曰：“度已衰老无用，此诗不得复见。”有章殊不意，往见通判刁绎，具言所以。绎乃往见文肃曰：“公始待有章甚厚，今乃不读其诗，何也？”公曰：“始见气韵清修，谓必达器。今封诗乃自称新圃田从事。得一幕官，遂尔轻脱。君但观之，必止于此官，志满矣。”未几，卒于京师。梦溪笔谈 

　　宋宣献绶，杨徽之外甥。徽之无子，尽付以家所藏书。后与父皋同在馆阁，每赐书必得二分。子敏求、敏修并以文学见称于世。其藏书之盛，有以也。研北杂志 

　　宋宣献绶、夏英公竦，同试童行诵经。有一行者诵法华经不过，问其习几年矣，曰：“十年。”二公笑且悯之。因各取法华一部诵之，夏公七日，宋公五日，不复遗一字。归田录 

　　宋煇，春明坊宣献之族子也。腯而黑色，无他才能，在扬州尝掖高宗登舟渡，故蒙记录。历登运使，以殿撰知临安，士民皆恶诋之，目为油浇石佛，甚者呼为乌贼鱼，仍谜以詈之曰：“临安府城里两个活畜生，一个上面坐，一个下面行。”以其常乘乌马也。其在临安，凡两经遗火，焚一城几尽，人谓府内有送火军，故致回禄。鸡肋编 

　　文正李公既薨，夫人诞日，宋宣献时为从官，与其僚二十余人诣第上寿，拜于帘下，宣献前曰：“太夫人不饮，以茶为寿。”探怀出之，注汤以献，复拜而去。后山谈丛 

　　蔡君谟尝言宋宣献未尝俗谈。在河南时，众官聚厅事鞫囚，公问之，曰：“汝与某人素有何冤？”囚不能对。坐上官吏以俗语问之，囚始能对。东斋记事 

　　宋次道居春明坊，昭陵时士大夫喜读书者多居其侧，以便于借置故也。当时春明宅子比他处僦值常高一倍。陈叔易常为余言此事，叹曰：“此风岂可复见耶？”曲洧旧闻 

　　李若谷教一门生清勤和缓，门人曰：“清勤和则闻命矣，缓安可为也？”若谷曰：“天下甚事不是忙后坏了？”谈苑 

　　李淑在翰林，奉诏作陈文惠神道碑。李为人高亢，少许可，碑成，殊不称文惠之功烈文章，但云平生能为二韵小诗而已。文惠之子述古等请改，答以已经进呈，不可改。述古极衔之。会其年出知郑州，奉时祀于恭陵，作恭帝诗曰：“弄楯牵车挽鼓催，不知门外倒戈回，荒坟断陇才三尺，犹认房陵半丈来。”述古得其诗，遽讽寺僧刻石，打墨百本传于都下。俄有以诗上闻者，仁宗以其诗送中书，翰林学士叶清臣言：“本朝以揖让得天下，而淑诬以干戈，且臣子非所宜言。”仁宗亦深恶之，遂落职。自是偃蹇于侍从，垂二十年。东轩笔录 儒林公议略同，邵氏闻见录云淑上章辨，上待之如初。 

　　李康靖公若谷子邯郸公淑，孙复圭，三世皆知滑州，有诗刻石。樵书 

　　淑孙传正端初为大理少卿，詹大和坚老省试罢，坐微累，下大理，哀鸣曰：“某远方举人，不幸抵此，祈公怜之。”端初怒，操俚谈诟之曰：“子觜尖如此，诚奸人也。”因困辱之。已而得释，各不相问。后十余年，端初为淮南路转运副使。既及瓜，坚老自郎官出为代，端初固忘之，而坚老心未能平也。相见，各叙昧生平而已。再见，端初颇省其面目，因曰：“郎中若有素者，岂尝邂逅朝路耶？风采堂堂，非曩日比也。”坚老答曰：“风采堂堂，固非某所自见，但不知比往时觜不尖否？”端初愧怍而悟。挥麈余话 

　　薛简肃奎初举进士，贽谒冯魏公，首篇有“囊书空自负，早晚达明君”之句，冯掩卷谓之曰：“不知秀才所负何事？”读至第三篇春诗云：“千林如有喜，一气自无私。”乃曰：“秀才所负如此。”名臣言行录 

　　仁庙朝，薛简肃知开封府，一切以严治，人谓薛出油。其后知成都，岁丰人乐，随其俗，与之游嬉，作何处春游好诗十首，自号薛春游，欲换前称谓也。类苑引东斋录 

　　二宋 

　　乡人传元宪母梦朱衣人畀一大珠，受而怀之，既寤，犹觉暖，已而生元宪。后又梦前朱衣人携文选一部与之，遂生景文，故小字选哥。麈史 

　　宋元宪继母，乃吾里朱氏也。元宪与仲氏景文因依外家，就学安陆，居贫。冬至，召同人饮，元宪谓客曰：“至节无以为具，独有先人剑鞘上裹得银一两，粗以办节。”乃笑曰：“冬至吃剑鞘，年节当吃剑耳。”予先君未冠居下座，尝曰：“观二公居贫，燕笑自若，宜后享名位。”同上 

　　夏文庄守安州，宋莒公兄弟尚布衣，文庄异待之，命作落花诗，莒公一联云：“汉皋佩冷临江失，金谷楼空到地香。”子京一联云：“将飞更作回风舞，已落犹存半面妆。”文庄曰：“咏落花而不言落，大宋当状元及第。又风骨秀重，异日当作宰相。小宋非所及，然亦须登严近。”后皆如其言。文庄在河阳，莒公登庸，以别纸贺曰：“所喜者昔年安陆已识台光。”盖为是也。青箱杂记 

　　宋莒公殿试德车结旌赋第二韵，当押结字，偶忘之。考试官奏过得旨，因得在数以魁天下。其后谢主文启云：“掀天波浪之间，舟人忘楫，动地鼓鼙之下，战士遗弓。”盖叙此也。能改斋漫录 

　　宋郑公庠省试良玉不琢赋，号为擅场。时胥内翰偃酷爱之，谓非二宋不能作，奈何重押一韵，有“怀奇擅名”及“而无刻画之名”之句，深惜之。密为改擅名为擅声，置之第一。迨发试卷，果郑公也。王平甫撰胥公碑云：“诸孤幼甚，归于润州。平日荐擢相踵，而材势大显者，无一人为助，独宋郑公恤其家甚厚。”湘山野录 

　　宋元宪为内相，望临一时，且大用矣。同列有谮其姓宋名郊非便，公奉诏，更名庠，意殊怏怏。会用新名移书与叶清臣，仍呼同年。叶戏答曰：“清臣是宋郊第六入选，编阅小录无宋庠。不知何许人？”公因寄一绝云：“纸尾勤勤问姓名，禁林依旧沾华缨，莫惊书录称臣向，即是当年刘更生。”西清诗话 

　　宋郑公初名郊，字伯庠，有忌其先进者谮之，谓其姓符国号，名应郊天。又曰：“郊音交，交者，替代之名也。宋交，其言不祥。”仁宗命改之，乃改名庠，字公序。类苑 

　　宋丞相精字学，在政府，堂吏书牒尾以俗体书宋作宋，公不肯下笔，曰：“此非吾姓。”堂吏惶恐改之，乃肯书名。归田录 俗书宋字木下作两点。 

　　宋庠在政府，上元夜在书院读周易，闻小宋点华灯拥歌妓醉饮。翼日谕所亲令诮让云：“相公寄语学士，闻昨夜烧灯夜宴，穷极奢侈，不知记得某年上元同在某州州学内吃虀饭时否？”学士笑曰：“却须寄语相公，不知某年吃虀饭是为甚底？”钱氏私志 

　　吕申公作相，宋郑公参知政事。吕素不悦范希文。一日希文答元昊书，录本奏呈。吕在中书，自语曰：“岂有边将与叛臣通书。”又云：“奏本如此，又不知其所与书何所言也。”以此激宋。宋明日上殿，果入劄子论希文。仁宗沉吟久之，曰：“范仲淹莫不致如此。”吕公徐应曰：“擅答书不得无罪，然谓之有他心，则非也。”宋公色沮无辞。明日，宋出知扬州。又二年，希文参知政事，宋尚在扬，以长书谢过，云为佥人所使。其后宋公作相，荐范纯仁试馆职。纯仁尚以父前故，辞不愿举。孔氏谈苑 龙川别志、涑水纪闻略同 

　　宋元献初罢参政，知扬州，以双鹅赠梅尧臣。尧臣作诗曰：“昔居凤池上，曾食凤池萍。乞与江湖走，从教养素翎。不同王逸少，辛苦写黄庭。”宋公得诗，殊不悦。东轩笔录 

　　本朝状头入相者，吕文穆、王文正、李文定、宋元宪。元宪登庸，知制诰，石扬休贺以诗曰：“皇朝四十三龙首，身到黄扉止四人。”副枢王伯庸尧臣曰：“何不道已四人，而特言止，惜哉。”盖伯庸继元宪魁天下，未几薨于位。自庆历距今，迄未有继者，异哉！西清诗话 

　　太原有弓箭社，宋相下令，籍为部伍，仍须用角弓。太原人贫，素用木弓，自此有卖牛买弓者。名臣言行录 

　　钟著作生二女，长嫁宋氏，生庠、祁。季嫁常州薛秀才，生一女，为尼，与僧居和大师私，生一女，嫁潘秀才。潘有子名与稽，今为朝奉大夫。与稽视居和，盖外祖父也。居和以牛黄丸疗风疾者也，饮酒食肉，不守僧戒，然用心善良，每乡里疾疫，以药历诣诸家，救其所苦，或以钱赒之。薛尼于宋氏以姊妹亲常在京师。是时庠为翰林学士，尼还常州。和病，问：“京师谁为名族善人者？”尼曰：“吾所出入多矣，无如宋内翰家也。”和曰：“我死，则往托生。”尼曰：“狂僧，宋家郡君已娠矣，安得托生？”和曰：“吾必往也。”既而和死，人画一草虫于其臂。是日，宋家郡君将娩，祁之妻往视，见一紫衣僧入室，亟走避。既而闻儿啼，曰：“急令僧去，吾将视吾姒。”人曰：“未尝有僧也。”乃知所生子，乃和也。既长，形相酷似和，亦好饮酒食肉，隐然有草虫在其臂。名均国，为绛州太守。孔平仲谈苑 

　　蔡君谟云：“宋元宪公近之和气拂然袭人，景文则英采秀发，久视之，无一点尘气，真神仙中人也。”东斋纪事 

　　宋莒公平时分题课赋，每屈于子京。及作鸷鸟不双赋，则子京去兄远甚。莒公遂擅场。青箱杂记 

　　天圣二年，省试采侯诗，宋尚书祁最擅场，其句云：“色映堋云烂，声迎羽月迟。”尤为京师传诵。当时举子目宋公为宋采侯。六一诗话 

　　韩魏公与宋尚书同试秘阁，赋琬圭，宋公太息曰：“老矣，尚从韩家郎君试耶？”盖宋公文称已著，韩公以从官子第二名登科，然世尚未尽知也。或问于韩公，则愧谢曰：“某其敢望宋公，报罢必矣。”已而韩公为奏篇之首，宋公反出其下。后韩公帅中山，作阅古堂，宋公词有云：“听说中山好，韩家阅古堂，画图名将相，刻石好文章。”韩公见之不悦。邵氏闻见录 麈史略同 

　　宋子京不甚为韩魏公所知，故公当国，子京多补外。嘉祐末，始再入为翰林学士。偶朝会，子京因病谒告，以表自陈云：“不获预率舞之列。”魏公见之，殊不乐。石林诗话 

　　宋子京为学士时，同院李献臣以次有六学士。一日张贵妃词头下，议行告庭之礼未决。子京遽以制上，妃怒抵于地曰：“何学士敢轻人？”子京出知安州，有长短句咏燕子，有“因为衔泥污锦衣，垂下珠帘不敢归”之句。或传入禁内，仁宗见之一叹，寻召还玉堂署。邵氏闻见录 

　　宋子京过繁台街，逢内家车子，有搴帘者曰：“小宋也。”子京归作鹧鸪天一词，曰：“画毂雕鞍狭路逢，一声肠断绣帘中。身无彩凤双飞翼，心有灵犀一点通。金作屋，玉为笼，车如流水马游龙。刘郎已恨蓬山远，更隔蓬山一万重。”此词传唱都下，达于禁庭。仁宗知之，问：“内人第几车子何人呼小宋？”有内人自陈：“顷侍御宴，见宣翰林学士，左右内臣曰：‘小宋也。’时在车子偶见之，呼一声耳。”上召子京，从容语及，子京惶惧无地。上笑曰：“蓬山不远。”因以内人赐之。词林记事引花庵词选 

　　契丹辇中原图籍至真定，兰亭遂落中山。庆历间，景文为定帅，有士人携此石走四方，最后死营妓家。有营吏孟水清见之，以献景文，景文留之公库。元丰间，薛师正乃携去。兰亭考 

　　宋景文好客，会饮于广厦中。外设重幕，内列宝炬，歌舞相继，坐客忘疲，但觉漏长，启幕视之，已是二昼。名曰不晓天。老学庵笔记 

　　景文过子野家，将命者曰：“尚书欲见云破月来花弄影郎中。”子野内应曰：“得非红杏枝头春意闹尚书耶？”词林记事引古今词话 

　　或有荐宋莒公兄弟可大用者，昭陵曰：“大者可，小者每上殿来则廷臣更无一人是者。”已而莒公后相，景文竟以翰长终。曲洧旧闻 

　　宋子京晚年知成都，带唐书于本任刊修。每宴罢，开寝门，垂帘燃二椽烛，媵婢夹侍，和墨伸纸，远近皆知为尚书修唐书，望之如神仙焉。多内宠，后庭曳绮罗者甚众。尝宴于锦江，偶微寒，命取半臂，诸婢各执一枚，凡十余枚俱至。子京视之茫然，恐有厚薄之嫌，竟不敢服，忍冷而归。东轩笔录 

　　宋子京修唐书。尝一日大雪，添＜巾＞幕，燃椽烛，左右炽炭两巨炉。诸姬环侍，方磨墨濡毫，以澄心堂纸草一传未成，顾诸姬曰：“汝辈俱尝在人家，颇见主人如此否？”皆曰无有。其间一人来自宗子家，子京曰：“汝太尉遇此天气，亦复如何？”对曰：“只是拥炉命歌舞，间以杂剧，引满大醉而已。如何比得内翰？”子京点头曰：“自不恶。”乃阁笔掩卷，起索酒饮之，几达辰。后每集，必举以为笑。曲洧旧闻 

　　宋景文纳子妇三日，子以妇家馈食物书白。一过目，即曰错一字，姑报之。至白报书，即怒曰：“吾薄他人错字，汝亦尔也。”子皇骇叩其错，以笔涂暖字。盖妇家书以食物暖女云，报亦如之。子叩当用何暖字，久之，曰：“从食，从而，从大。”退检字书，博雅“餪”注云：“女嫁三日饷食为餪。”邵氏闻见录 

　　宋子京在蜀作诗三百，名曰猥藁。宋诗记事引优古堂诗话 

　　余少为学，本无师友。家贫无书，计粟米养亲，绍门阀耳。年二十四，以文投故相夏公，公奇之，以为必取甲科，吾亦不知果是欤。天圣甲子，从乡贡试礼部，故龙图刘公叹所试辞赋，大称之朝，吾始自淬厉。年过五十，被诏作唐书，尽见前世诸著，乃知文章之难。取视五十以前所为文，赧然汗下。又曰：“余于为文似蘧瑗，年六十始知五十九年非，每见旧作文章憎之，必欲烧弃。”梅尧臣喜曰：“公文进矣。”宋景文笔记 

　　宋子京平生数赋落花诗。晚守圃田，又赋此题云：“香随蜂蜜尽，红入燕泥乾。”人谓景文与落花俱尽，未几果卒。桥简赘笔 老学庵笔记略同 

　　嘉祐间翰林诸公皆入政府。时包拯为三司使，宋祁守郑州，二公久著人望而不见用。京师谚语曰：“拨队为参政，成群作副枢，亏他包省主，闷杀宋尚书。”明年包亦为枢副，而以翰林召景文。景文以诗寄梁丞相，有云：“梁园赋罢相如至，宣室厘残贾谊归。”盖谓若除两府，方足被召也。东轩笔录 

　　宋子京罢守成都，故事当为执政。未至，宰相于两地见次尽以他人充之，子京闻报怅然。有“梁园赋罢相如至，宣室厘残贾谊归”之句。言者又论蜀人不安其奢侈，遂止为郑州，望国门不得入。久之，再为翰林承旨，未几不幸讣至。成都士民哭于其祠者数千人，谓不安其奢侈者诬矣。宰相韩魏公也，言者包孝肃也。子京先有“碧云漫有三年信，明月常为两地愁”之句。竟不至两地，悲愤而卒，世以为谶云。邵氏闻见录 

　　宋莒公晚年，景文奄谢，诸侄成服。公恶其缞缕太粗，命易去。有一门客，自言素辱恩遇，愿请以衣，都下人多传笑。珍席放谈 

　　鲁宗道 程琳子覃 田况 郑戬 

　　仁宗在东宫，鲁简肃公为谕德，其居在宋门外，俗谓之浴堂巷。有酒肆在其侧，号仁和酒，有名于京师，公往往易服饮其间。一日真宗急召公，使者及门而公不在。移时自仁和酒肆归，使与公约曰：“上若怪公来迟，当托何语以对？”公曰：“以实告。”使曰：“然则当得罪。”公曰：“饮酒，人之常情，欺君，臣子之大罪也。”使嗟叹而去。真宗果问使者，具如公对，真宗问公曰：“何故私入酒家？”公谢曰：“臣家贫无器皿，酒肆百物具备，宾至如归，适有乡里亲客自远来，遂与之饮。”真宗曰：“卿为宫臣，恐为御史所弹。”然自此奇公。归田录 

　　鲁简肃素与曹襄悼不协。天圣间，因议茶法，曹力摘简肃，因得罪。上密其情，止从罚俸，独三司使李咨谪洪州。及简肃病，有人密报简肃，但云：“今日有佳事。”鲁闻之，顾壻张昷之曰：“此必曹利用去也。”试往侦之，果襄悼谪随州。简肃曰：“得上殿乎？”张曰：“已差人押出门矣。”鲁大惊曰：“诸公误也，利用何罪至此？进退大臣，岂宜如此之遽。利用在枢密尽忠于朝廷，但素不学问，倔强不识好恶耳，此外无大过也。”嗟惋久之。遽觉气塞，急召医视之，曰：“此有大不如意事，动其气，脉已绝，不可复活。”是夕薨。李咨在洪州，闻简肃薨，有诗曰：“空令抱恨归泉壤，不见崇山谪去时。”盖未知简肃临终之语也。续笔谈 

　　族父文简公应举来京师，馆于厅旁书屋。唯乘一驴，更无余赀，至则卖驴得数千。伯祖殿直轻财好义，待族人甚厚，日责文简公具酒肴，欲观其器度。文简公诉曰：“驴儿已吃至尾矣。”程氏家世旧事 

　　程丞相性严毅，无所推下。出镇大名，每晨起据案决事，左右皆惴恐，无敢喘息。及开宴召僚佐饮酒，则笑歌欢谑，释然无间。于是人畏其刚果，而乐其旷达。墨客挥犀 

　　闻见后录云：某公在章献明肃垂箔日，密进唐武氏七庙图，后怒抵之地，曰：“我不作负祖宗事。”仁皇帝解之曰：“某但欲为忠耳。”后既上宾，仁皇帝每曰：“某心行不佳。”后竟除平章事，盖仁皇帝盛德大度，不念旧恶故也。自某公死，某公为碑志，极其称赞，天下无复知其事者矣。某公受润笔帛五千端云。予按颍滨龙川略志载，进武氏七庙图者，乃程文简也。程墓志神道碑，皆欧阳公所为。梁溪漫志 

　　田元均治成都有声，蜀人谓之照天蜡烛，又谓之不错事尚书。孔平仲谈苑 

　　京师诸司库务，皆由三司举官监当。而权贵之家，子弟亲戚，因缘请托，不可胜数，为三司使者常以为患。田元均为人宽厚，其在三司，深厌干请者，虽不能从，然不欲峻拒，每温颜强笑以遣之。尝谓人曰：“作三司数年，直笑得面似鞾皮。”归田录 

　　田元均狭而长，鱼轩，富彦国女弟也，阔而短。在馆时，石曼卿目为龟鹤夫妻。邻几杂志 

　　郑戬结中书官黄元吉。元吉左迁外补，戬同列戏曰：“天休走却爷矣！”戬笑曰：“君不知我尚有一爷在。”碧云騢 

　　林逋 常秩 陈恬 

　　林逋隐居孤山，常畜两鹤，纵之则飞入云霄，盘旋久之，复入笼内。逋常泛小艇，游西湖诸寺。有客至，则一童子出应门，延客坐，为开笼放鹤，良久，逋必棹小舟返。盖常以鹤飞为验也。逋常谓人曰：“世界间事皆能为之，独不能担粪与着棋。”梦溪笔谈 墨客挥犀同 

　　林逋傲许洞，洞作诗嘲逋，余杭人以为中的，诗云：“寺里掇斋饥老鼠，林间咳嗽病猕猴，豪民送物鹅伸颈，好客临门鳖缩头。”邻几杂志 

　　林逋隐居西湖，朝廷命守臣王济访之。逋投一启，其文则俪偶声律之式也。济曰：“草泽之士，不友王侯，文须格古。功名之事，俟时致用，则当修辞立诚。今逋两失之矣。”乃以文学保荐，诏下，赐粟帛而已。西湖游览志余 又李畋闻见录云：朝廷命王济访之，逋即怀诗文求见。 

　　徐复，所谓冲晦处士者，建州人。初亦举进士，自筮终身无禄，遂罢举。范文正知苏州，尝疑夷狄当有变，使复占之，复为定西方用兵年月。及元昊叛，无不验。仁宗闻而召见，问以兵事，曰：“今岁直小过，刚失位而不中，惟强君德乃可济。”命以官，不就，归杭州万松岭。时和靖尚在杭州，称二处士。避暑录话 

　　金使自云悟室之孙，喜读书。邓千里馆之，游西湖，至和靖祠，忽问：“林公亦尝守临安耶？”千里但笑而已。老学庵笔记 

　　孤山林和靖墓。后宦游于杭者，或妾或女死，多葬其地，故累累于林墓之前后。有人题诗云：“太乙宫前处士家，于今换作宫人斜，想因孤屿人清绝，故使桃花照命耶。”坚瓠集 

　　王居卿在扬州，同孙巨源、苏子瞻适相会，居卿曰：“疎影横斜水清浅，暗香浮动月黄昏。咏杏与桃李皆可。”东坡曰：“可则可，但恐桃杏李不敢承当耳。”直方诗话 

　　和靖先生岂有颔珠者，而杨琏真伽亦发其墓，闻棺内独有端砚一枚。遂昌杂录 辍耕录云：发和靖墓尸骨皆空，惟得一玉簪。有人作诗曰：生前不系黄金带，身后空余白玉簪。 

　　林可山称和靖七世孙，不知和靖不娶，已见梅圣俞序内。姜石帚嘲之曰：“和靖当年不娶妻，因何七世有孙儿？若非鹤种并梅种，定是瓜皮搭李皮。”随隐漫录 可山名洪，号龙发，此诗亦见梅磵诗话，字句小异。 

　　常待制秩居汝阴，与王深父皆有盛名，于嘉祐治平之间，屡召不至。欧阳文忠亦重之，其诗所谓“笑杀颍川常处士，十年骑马听朝鸡”者是也。熙宁初，荆公当国，力致之。遂起判国子监太常礼院，声誉稍减于前。东轩笔录云，或改文忠诗曰：笑杀汝阴欧少保，新来处士听朝鸡。一日大雪趋朝，与百官待漏于仗舍，寒甚不可忍，喟然若有所恨，乃举文忠诗以自戏曰：“冻杀颍川常处士，也来骑马听朝鸡。”石林诗话 渑水燕谈录、墨客挥犀俱略。 

　　常秩旧治春秋，凡著论解数十卷，自谓圣人之意在是矣。及诏起，而王丞相不好春秋，遂尽讳所学。熙宁六年，两河荒歉，有旨令所在散青苗本钱，权行倚阁三年，人戏谓秩曰：“公之春秋亦权倚阁乎？”秩色颇赭。墨客挥犀 

　　常秩以处士起为左正言，不踰年，待制宝文阁，兼判太常寺。会放进士徐铎榜，秩密以太学生之薄于行者籍名于册，每唱名，有之则揭册指名进呈，乞赐黜落，如是者三四。上方披阅试卷，或与执政语，往往不省秩言，秩大以为沮，遂谒告不朝。一日翰林学士杨绘方坐禁内，俄有太常寺吏人到院内。绘询其来之故，即云：“常待制以谒告月余，未有诏起，令探消息。”杨曰：“此禁内，汝安得妄入乎？我若致汝于法，则连及待制。汝速去，无取祸也。”先是秩未谒告时，差护向经葬事，至是经葬有日。上亲临奠祭，护丧官吏合迎驾，秩不候朝参而出迎驾于经门。上祭毕，登辇而去，亦不顾秩，秩愈不得意。或告以不朝参而出就职，又尝私觇禁内，台官欲有言者。秩大恐，遂以病还汝阴，既而卒。或曰：“方卒时，狂乱若心疾将自杀者。”然未得其详。东轩笔录 

　　颍川陈叔易以才名乡里，家贫，与弟同居。一日弟忤其意，遂捶之，乡里目曰“岂弟君子”。自号涧上丈人。里人之子，从叔易为学而好刷饰头面，举止妖娆，目为涧上丈母。过庭录 

　　陈叔易隐阳翟涧上，号涧上丈人。大观间，宋乔年讽监司荐于朝，起为馆阁，书疏内犹不去丈人之号。晁以道作诗讥之曰：“东海一生垂钓客，石渠万卷校书郎。丈人风味今如此，鹤到扬州兴更长。”其后谒叔易于京师，有婢应门，严妆丽服，熟视之，乃故时涧上赤脚也。以道又作一绝云：“处士何人为作牙，尽携猿鹤到京华，故山岩壑应惆怅，六六峰前只一家。”风月堂诗话 

　　马知节 种世衡子谔 诂 孙师道 王德用 狄青子咏 

　　真宗朝，签书枢密院马公知节，武人，方直真诚。真宗东封，下至从臣皆斋戒，至岳下，抚问执政曰：“卿等在路素食不易。”马乃对曰：“亦有打驴子吃的。”及还都，设宴于开封府，先命巡吏屏贫民于城外。上御楼见人物之盛，喜顾宰相曰：“都城士女繁富，皆卿等辅佐之力。”马对曰：“贫者总赶在城外。”左右皆失色。一日，从驾游幸，群臣皆赋诗，马素不习文，真宗强之奉诏，诗成，乃奏曰：“臣不善书，乞宣陈尧叟与臣书。”真宗如其言，时陈为首相，议者惜之。能改斋漫录 

　　马枢密知节，劲直自任，持大笏入朝，上颇怪之，马曰：“臣见本院长官多欺陛下，臣不怕惊动官家，恼乱宰相，则打杀此厮儿久矣。”上慰劳之。闻见近录 

　　洛苑副使知青涧城种世衡，为属吏李戎以擅用官物诸不法事讦讼，按验有状。鄜延经略使庞公奏：“世衡披荆棘立青涧城，若一一拘以文法，则边将无所措手足。”诏勿问。顷之，世衡徙知环州。将行，拜别庞公，泣云：“世衡心肠铁石，今日为公下泪也。”涑水纪闻 

　　羌酋慕恩部落最强，世衡皆抚而用之。尝夜与慕恩饮，出侍姬以佐酒。既而世衡起入内，潜于壁隙窥之，慕恩窃与侍姬戏，世衡遽出掩之，慕恩惭请罪，世衡笑曰：“君欲之耶？”即以遗之，由是得其死力。同上 

　　种世衡初营青涧城，有紫山寺僧法崧，刚果有谋。世衡延置门下，恣其所欲，供亿无算。崧酗酒狎博，无所不为，世衡遇之愈厚。留岁余，崧亦深德世衡。一日世衡忽怒谓崧曰：“我待汝如此，而阴与贼连，何相负也？”拽下械系捶掠，极其苦楚，凡一月，滨于死者数矣。崧终不伏，曰：“崧丈夫也，公听奸人言。欲见杀，则死矣，终不以不义自诬。”世衡审其不可屈，为解缚沐浴，延入卧内，厚抚谢之，曰：“尔无过，聊相试耳。欲使为间，万一可胁，将洩吾事。设虏人以此见穷，能不相负否？”崧曰：“试为公为之。”临行，世衡解所服紫袍赠之曰：“胡地苦寒，以此为别。至彼须万计求见遇乞，非此人无以得其心腹。”遇乞者，虏人之谋臣也。崧如所教，开关求通遇乞，虏人觉而疑之，执于有司。数日，或发袍领内得世衡与遇乞书，词意款密。崧初不知领内书，虏人苦之备至，终不言。虏人因疑，遇乞终以疑死。崧亡归，尽得虏事以报。朝廷录其劳，补右侍禁官，至诸司使。至今边人谓之王和尚。补笔谈 按此事东轩笔录、涑水纪闻俱载之，说各不同，并姓名亦异。境外之事，宜乎传闻异词也。 

　　仆大父讳问字昌言，初与种世衡有旧。及居忧，世衡遗以汝州田十顷，辞不受，使者在涂而世衡卒。乃更还，其子诂用父命，不肯当，凡芜废者三十年。元丰间，邻人告官，移文两家皆不承。郡守刘斐因言于朝，赐名种张庄，给田州学以旌高谊。可书 

　　唐建中贞元间，藩镇至京师，多于旗亭合乐，郭汾阳缠头彩率千匹。元丰间刘伯寿以议乐召至京，已事得请，薄有沾赉，与唐沈丁竦期于樊楼，凡京籍皆造焉。未几，种谔自鄜延陈边事到阙，一日相集于樊楼，服紫花袍，刘沈皆葛巾鹤氅，都人观者塞途。是日谔挥散亦数千，神宗密令黄门窥之。既而谔辞，上举贞元故事，勉以浑郭功名。画墁录 

　　种世衡倅凤翔，以赃编置高州。文正知其才，奏授武职，帅陕提拔为多。忠宣为庆帅，种子诂为环守，执属羌为盗，奏流南方。羌过庆声冤，忠宣为按验，果非盗，释之。时介甫柄国，诂诉忠宣对狱甯州事皆无状。忠宣谪守信阳。后先子调原之曹掾，僦寓长安，于提举刘韐客次见绯衣老出厅事，注视先子曰：“公范忠宣后乎？”先子愕然不知为谁，应之曰：“是也。”老曰：“见公颐颔音声，类丞相耳。”先子窃问其姓名，老曰：“吾乃史师也，旧从事忠宣，拜尊丈于家，契甚厚。”委曲问行藏，先子具以告，相揖而去。先子之任，种忠宪克西夏，帅京原，辟史为客。一日，史从种郡圃正己堂习射，种曰，“以先祖才业，只终皇城使。某何人，叨冒乃尔。然子孙继承至今，不敢忘范文正之德。后以家叔事颇难见渠子弟，欲访其后少报先德，未得其人也。”史具言长安邂逅先子曲折，种即以颛使邀至军前议事。一见甚喜，张宴酒酣，谓先子曰：“先祖荷文正不报之恩。”先子曰：“盖未闻也。”种曰：“公为范氏子，独不知此乎？”先子曰：“先公以公义举人，非谓私恩，未尝语家人也。安得知之？”种益钦叹曰：“真有家风也。”厚赠先子归，曰：“此有警，当屈贤者席。”威平之役，召先子从行，奏功特改秩。过庭录 范忠宣为相复荐种诂事见范忠宣条下。 

　　师道承召赴京师，上令与李邦彦议于政事堂，师道曰：“当时闻贼，何不悉令城外百姓撤去屋舍搬畜产入城，遽门以为贼资何也？”邦彦曰：“仓卒之际，不暇及此。”师道笑曰：“好慌，好慌。”左右皆笑曰：“公等腰下金带，不能自守，以与虏人。若虏等要公首级如何？”邦彦不能答。三朝北盟会编 

　　师道受命巡城，得金虏三人，令言军间事。其一不肯，杀之；问其次，遂惧，明言军间事。其一破腹以验所食之物，无米唯豆耳。师道曰：“贼粮已匮，可以殄灭。”乃遣一人还。贼大惊，决意求和。三朝北盟会编 

　　虏使王汭素颉颃，方入对，望见公，拜跪稍如礼。上顾笑曰：“彼为卿故也。”名臣言行录 此师道事。 

　　王相有边功，久居枢要。有谏官言公宅枕乾纲，貌类艺祖。公上章谢曰：“宅枕乾纲，乃朝廷所赐。貌类艺祖，乃父母所生。”仁宗益厚遇公。墨客挥犀 孙公谈圃同 

　　王武恭公自枢密使谪知随州，孔道辅所论也。道辅死，或有告武恭：“害公者死矣。”武恭愀然出涕曰：“可惜朝廷又丧一直臣。”石林燕语 

　　韩忠献、宋景文二公，同召试入选，王德用带平章事，例当谢。二公有空疎之谦言，德用曰：“亦曾见程文，诚空疎，少年更宜广学问。”二公大不堪，景文曰：“吾属见一老衙官，是纳侮也。”得用薨后，忠献谓景文曰：“王公虽武人，尚有前辈激厉成就后学之意，不可忘也。”邵氏闻见录 

　　狄青年十六，兄素与里人号铁罗汉者斗水滨，至溺杀之。保伍方缚素，青适饷田见之，曰：“杀罗汉者我也。”人皆释素而缚青，青曰：“我不逃死，然待我救罗汉，庶几复活。若决死者，缚我未晚。”众从之。青默祝曰：“我若贵，罗汉当苏。”乃举其尸，出水数斗而活，人皆异之。东都事略 

　　狄武襄，西河书佐也。逋罪入京，窜名赤籍，以三班差使殿侍出为青涧城指使。种世衡知城，范文正帅鄜延，料阅军书。至夜半，从者皆休，唯狄不懈，呼之即至。每供事两手如玉，种以此异之，授以兵法。又延之于范公，遂成名。画墁录 

　　韩魏公帅定，狄青为总管。一日会客，妓有名白牡丹者，因酒酣劝青酒曰：“劝斑儿一盏。”讥其面有湼文也。青来日遂笞白牡丹。后青旧部焦用押兵过定州，青留用饮酒，而卒徒因诉请给不整，魏公命擒用，欲诛之。青闻而趋就客次救之。魏公不召，青出立于阶下，恳魏公曰：“焦用有军功好儿。”魏公曰：“东华门外以状元唱出者乃好儿，此岂得为好儿耶？”立青而面诛之。青甚战灼。久之，或曰：“总管立久。”青乃敢退。盖惧并诛也。其后魏公还朝，青为枢密使，避水般家于相国寺殿。一日衩衣衣浅黄袄子坐殿上指挥士卒，盛传都下。及其家遗火，魏公谓救火人曰：“尔见狄枢密出来救火时著黄袄子否？”青每语人曰：“韩枢密功业官职与我一般，我少一进士及第耳。”默记 

　　狄武襄受范忠献之知，每至范氏，必拜家庙，入拜夫人甚恭，以郎君之礼事其子弟。清波杂志 

　　韩魏公言，狄青作定副帅，一日宴公，惟刘易先生与焉。易性素疎行，时优人以儒为戏，易勃然谓黥卒敢尔，诟詈武襄不绝口，至掷樽俎以起。公是时观武襄气殊自若，不少动，笑语益温。次日武襄首造刘易谢，公于是知其有量。谈苑引魏王别录 

　　陕西豪士刘易多游边，喜谈兵。宝元康定间，韩魏公宣抚五路，荐于朝，赐处士号。易喜作诗，魏公为书，或不可其意，则发怒洗去，魏公忻然再书不惮。尹师鲁帅平凉，延易府第，尊礼之。狄武襄代师鲁，遇之亦厚。每燕设，易嗜食苦马菜，不得，即叫怒无礼，边城无之，狄公为求于郡内。后每燕集，终日唯以此菜啖之。易不能堪，方设常馔，时称狄公善制也。邵氏闻见录 

　　都下鄙俗目军人为赤老，莫原其意。狄青自延安入枢府，西府迓之，屡日不至。问一路人，不知乃狄子也。既云未至，因谩骂曰：“迎一赤老，屡日不来。”士人因呼狄为赤枢。邻几杂志 

　　王文安公尧臣登第之日，狄武襄始隶军籍。王公唱名自内出，传呼甚宠，观者如堵。狄公与侪辈数人立于道旁，或叹曰：“彼为状元而吾等始为卒，穷达之不同如此。”狄曰：“不然，顾才能何如耳。”闻者笑之。后狄为枢密使，王公为副。却埽编 

　　狄青、王伯庸同在枢密府，王常戏狄之湼文曰：“愈更鲜明。”狄云：“莫爱否，奉赠一行。”伯庸为之大惭。孔平仲谈苑 

　　世言狄青隶籍与王尧臣作状元之年同，后亦为两府。仁宗命王谕狄去其黥文，狄谓王曰：“青若无此两行字，何由致身于此？断不敢去，要使天下贱儿，知国家有此名位待之也。”能改斋漫录 按据此则狄之湼文盖入军籍者例当刺字，非因有罪而黥也。 

　　何仙姑，永州民女子，因放牧野外，遇人啖以枣，遂绝粒。能前知人事，独居一阁，往来士大夫率致敬焉。狄武襄征南侬，出永州，以兵事问，对曰：“公必不见贼，贼败且走。”武襄至边境归仁铺，先锋与贼战，贼败遁，智高走入大理国。独醒杂志 

　　南俗尚鬼，狄武襄征侬智高时，大兵出桂林之南，道旁一大庙，其神甚灵，武襄驻节祷之，且取百钱自持之，与神约：“果大捷，则投此期尽钱面也。”左右谏止，倘不如意，恐阻师。武襄不听，万众方耸视，已挥手一掷，则百钱尽红矣。于是举军欢呼，声振林野，武襄亦大喜。顾左右取百钉来，即随钱疎密布地而钉帖之，加青纱笼护，手自封焉，曰：“俟凯旋，当谢神取钱。”其后破昆仑关，败智高，平邕管。及师还，如其言，取钱与幕府共视之，乃两字钱也。铁围山丛谈 

　　侬智高陷邕州，狄青讨之。列阵城下，智高大宴城头，鼓吹振作。一人衣道服骂官军，有善射者一箭毙之。青先锋王简子勇甚，为镳所杀，青见之，汗出如雨，世言青真武神也。至是曳两皂旗麾兵而进，遂破智高。孙公谈圃 

　　向在建康于邻人狄似处，见其五世祖武襄公收侬智高时带铜面具及所佩牌上刻真武像。世言武襄真武神也。清波杂志 

　　狄青为枢密使。有狄梁公之后，持梁公画像及告身十余通诣青献之，以谓青之远祖。青谢之曰：“一时遭际，安敢自比梁公？”厚赠而遣之。梦溪笔谈 

　　狄青为枢密使时，予为谏官。人有相侵，夜吟：“汉似胡儿胡似汉，改头换面总一般，只在汾河川子畔。”以为青汾河人，面有刺字，不肯灭去。又姓狄为汉人，此歌为是人也。欲予言，予曰：“此唐太宗杀李君羡事，上安忍为？适以启君臣疑心耳。”东斋纪事 

　　京师火禁甚严，将夜分，必灭烛。士庶家凡有醮祭，必先关厢使，以其焚楮币在夕后也。至和嘉祐之间，狄武襄为枢密使，一夕夜醮，而勾当人偶失报告，夜聚火光。探者驰白厢主，又报开封知府。比厢主判府到宅，则火灭久矣。翊日都下盛传，狄枢密家夜有光怪烛天。时刘敞为知制诰，闻之，语权开封府王素曰：“昔朱全忠居午沟，夜多光怪出屋，邻里谓失火而往救之，今日之异，得无类乎？”此语諠于搢绅间，狄不自安，遽乞陈州，遂薨于镇。而夜醮之事，竟无人辨之者。东轩笔录 

　　狄青为枢密使，自恃有功，骄蹇不恭，怙惜士卒，每得衣粮，皆曰：“此狄家爷爷所赐。”朝廷悉之。时文潞公当国，建言以两镇节度使出之。青自陈：“无功而受两镇节麾，无罪而出典外藩。”文公入对，上道此语，且言：“狄青是忠臣。”公曰：“太祖岂非周世宗忠臣。”上默然。青未知，到中书，再以前语白文公，公直视语之曰：“无他，朝廷疑尔。”青惊怖，却行数步。青在镇，每月两遣中使抚问，青闻使来，即惊疑终日，不半年病作而卒。皆文公之谋也。野老记闻 

　　狄武襄赴陈州，不怿，语所亲曰：“青此行必死。”问其故，曰：“陈州出一梨子号青沙烂，今去本州，青必烂死。”未几果死。清波杂志 

　　神庙大长公主，哲庙朝重于求配，士族间求之莫当圣意，带御器械狄咏颇美丰姿，近臣奏曰：“不知要如何人物？”哲宗曰：“要如狄咏者。”天下谓狄咏为人样子。咏，青子也。过庭录 





●宋人轶事汇编卷八 

　　庞籍 刘沆 曾公亮 赵概 张昇 

　　外大父颍公初为黄州参军，谒夏英公。公善相人，谓颍公曰：“吾使相耳，君真相也。”视其手曰：“虽贵而贫，不如吾也。”出其手突如堆阜，曰：“此大富之相也。”后山谈丛 

　　夏文庄知蕲州，庞庄敏公为司法，尝得时疾，在告方数日，忽吏报庄敏死矣。文庄大骇曰：“此人当为宰相，安得便死？”吏言其家已发哀，文庄曰：“不然。”即自往见，取烛视其面曰：“未合死。”召医语之曰：“此阳证伤寒，汝等不善治，误尔。”亟取承气汤灌之，有顷，果苏。石林燕语 

　　夏文庄谪守黄州时，庞颍公为郡掾。文庄识之，异礼优待。庞尝有疾，以为不起，遂属文庄后事。文庄曰：“异日为贫宰相，亦有年寿，疾非所忧。”庞曰：“既为宰相，岂得贫也。”文庄曰：“但于一等人内为贫耳。”故庞公晚年退老作诗曰：“田园贫宰相，图史老书生。”青箱杂志 

　　丞相庞公初登第，为郡掾。会郡守性褊急，好责人小礼，掾属拜庭下，而己坐受之。众皆怨耻窃骂，公独处之自若。会以疾在告，月余方出，例当庭参，是日大雨，守命张伞布茅于庭下，公拜起惟谨。此亦公远到之量也。墨客挥犀 

　　庞庄敏公帅延安日，因冬至奉祠家庙，斋夜忽见天象成文云：“庞某后十年作相，当以仁佐天下。”凡十有三字，驻视久之方灭。公因作诗纪其事云：“冬至子时阳已生，道随阳长物将萌，星辰赐告铭心骨，愿以宽章辅至平。”其诗后藏其曾孙益孺处，余尝亲见之，用小粉牒字札极草草。曲洧旧闻 南窗纪谈同 

　　庞颍公喜为诗，虽临边典藩，文案填委，日不废两三篇，以此为适。疾亟，余时为谏官，以十余篇相示，手批其后曰：“欲令吾弟知老夫病时尝有此思耳。”字已惨淡难识，后数日薨。温公诗话 

　　刘景宏南唐时为吉州牙将，刺史彭玕以吉州叛，景宏度势不敌，乃佯许之，吉之城邑不遭残毁。尝谓人曰：“我伪从彭玕之胁，可活万人，后必有兴者。”因号所居后山曰“后隆”，越三世而生丞相沆。独醒杂志 能改斋漫录：山有牛僧孺读书堂故基，即其上筑台曰聪明台，沆母梦牛相公来而生沆。 

　　相国刘公沆累举不第，天圣间，将办装赴试。一夕梦被人砍去头，心甚恶之，有乡人为解曰：“状元不到十二郎做，刘第十二。只得第二人。”刘公因诘之曰：“虽砍却头，留沆在里。”南音谓项为沆，刘留同音。后果第二人及第。青箱杂志 独醒杂志文小异 

　　故相刘文忠沆，乡荐数上不第。年逾四十，礼部入选，殿试讫，一夕梦游天宇间，闻殿上唱云：“刘沆南斗下立。”又言：“北斗下立。”唱名，状元王拱寿赐名拱辰，沆第二，乃悟所梦。麈史 

　　刘丞相沆守陈州，尝梦登谯楼，抱鼓而寝。既觉，家人告曰：“夜漏不闻四鼓，何也？”明日，丞相问鼓吏，对曰：“夜将四鼓，有蜈蚣长三尺许，旋辟鼓上，惴恐不敢近，遂不报四更。”丞相悟昨梦，乃不之责。独醒杂志 

　　刘相沆镇陈州日，郑獬经由，丞相为启宴，使妓乐迎引至通衢。有朱衣乐人误旨，公性卞急，遂杖于马前。既即席，酒数行而公得疾，舁还府衙而终。先是张侍读瓌，梦公马前有一朱衣人披血而立，至是果验。东轩笔录 

　　故相刘沆赠侍中，张瓌草制词，颇薄其为人。其子瑾诣阙累章讼冤，称瓌挟私怨，至诋瓌之祖奸，父赃，母秽，妻滥。瓌，洎之孙，父方洄尝以赃抵罪，母妻之谤，则出于钱晦所讼，一门萃众丑，一身备百恶。又帅兄弟衰绖诣待漏院哭诉执政，褒赠乃朝廷恩典，瓌不当加贬黜之词。瓌左迁知黄州，然瑾竟不敢请谥。涑水纪闻 

　　庆历间河北道士贾众，妙善相，以为曾鲁公脊骨如龙，王荆公目睛如龙，盖人得龙之一体，皆贵穷人爵。老学庵笔记 

　　曾鲁公布衣时，游京师，舍于市侧，旁舍泣声甚悲，问之，旁舍生曰：“仆顷官于某，用官钱若干。吏督之急，乃以女鬻商人，得钱四十万，行与父母诀，所以泣之悲也。”公曰：“商人转徙不常，且无义，吾士人，孰若与我。”旁舍生曰：“已书券纳值，不可退。”公曰：“第偿其值，索其券，不可则讼于官。”旁舍生然之，即与四十万，约后三日以女来，吾且登舟矣，俟君于水门之外。旁舍生如公教，商人果不敢争，携女如期以往。觅公之舟，询之旁舟之人，则已去三日矣。能改斋漫录 

　　曾鲁公以侍读守郑州，文潞公自长安召入郑。方在宴席，俄报潞公失去银杯，曾曰：“郡人敢尔，必三日可获。若公从者自为，则今日可擒。”公未以为然，逡巡果捕至，乃从者也。潞公曰：“君知即获，何也？”曾曰：“所至有捕盗者，从人单露，必易败。”潞公以为神明。同上 

　　尚书省文字下六司诸路例皆言勘会，曾鲁公为相，始改勘当，以其父名会避之也。石林燕语 

　　曾鲁公公亮，自嘉祐秉政，至熙宁尚在政府，年高而精力不衰，故台谏无非之者。唯李复尝以为不可，作诗云：“老凤池边蹲不去，饿乌台上噤无声。”东轩笔录 清波杂志：曾鲁公善饮，每醉则命撤俎拭案，语客曰：“请桌子吃一服感应丸。”复各举一大白方散。靖按此曾鲁公乃南宋曾怀。 

　　赵叔平概与欧公同在馆阁，赵重厚寡言，公意轻之。公知制诰日，韩、范在中书，以赵为不文，除天章阁待制，赵不以屑意。会公甥女淫乱事发，语连公，时疾韩、范者皆欲文致公罪，云与甥乱。上怒，狱急，群臣莫敢言，赵乃上言：“修以文章为近臣，不可以闺阁暧昧之事，轻加污蔑。臣与修素疎，修待臣亦薄，所惜者朝廷大体耳。”书奏，上不悦，赵淡然如平日。涑水纪闻 

　　赵康靖公厚德长者，口未尝言人短。欧公被谤，密为申理，至欲纳平生诰敕以保之，而欧公不知也。尝置黄黑二豆于几案，自旦数之，每兴一善念为一善事，则投黄豆于别器，恶则投黑豆，暮发视之。初黑多于黄，渐久反之。既谢事归南京，二念不兴，遂撤豆，无可数云。避暑录话 

　　欧公与赵康靖公同在政府，相得欢甚。康靖先告老归睢阳，文忠相继谢事归汝阴。康靖一日单车特往过之，时年已八十矣。留剧饮踰月，纵游汝阴而后返。前辈挂冠后，能从容自适未有若此者。文忠赋诗云：“古来交道愧难终，此会于今岂易逢。出处三朝俱白首，凋零万木见青松。公能不远来千里，我病犹堪釂一钟。已胜山阴空兴尽，且留归驾为从容。”因榜其游从之地为会老堂，明年文忠欲往睢阳报之，未果而薨。两公名节固师表天下，而风流襟度又如此，诚可激薄俗也。蔡宽夫诗话 

　　参政赵侍郎宅在东京丽景门内，后致政归睢阳旧第。宋门之宅更以为客邸，而材植雄壮，非他邸可比，时谓之无比店。李给事中师保厘西京，时驼马市有人新造酒楼，李乘马过其下，悦其壮丽，忽大言曰：“有巴。”京师谚语以美好为有巴。时人对曰：“梁苑叔平无比店，洛阳君锡有巴楼。”类苑引倦游杂录 

　　张相昇为御史，数上章论两府，仁庙因谓曰：“卿本孤寒，何为屡言近臣？”公奏曰：“臣安得谓之孤寒，臣自布衣致身禁近，曳朱腰金，如陛下乃孤寒也。”帝曰：“何为孤寒？”曰：“陛下内无贤相，外无名将，孤立朝廷之上，此所以孤寒也。”帝喜而优容之。墨客挥犀 贵耳集略同。 

　　张杲卿丞相致政居阳翟，于少室山下造庵为养性之地。间或乘舆往，从者不过五六人。一日，有道人形神潇洒，野冠山服来谒，公与之语，颇达道要，亦究佛理，待之甚喜。既夕，道人曰：“某新自浙回，得茗芽少许，欲请相公一啜。”公欣然可之，道人躬自涤器，进火烹茶以进。公颇称善。良久又饮从者各一瓯，少时从者皆昏瞑，颠仆且睡。道人即白公曰：“某欲往罗浮炼丹，乏药剂鼎灶之资，行从多金器，愿赐数事。”公呼从者皆不应，亦无可奈何，任其所取，几十余斤，悉持去。迨晓，从者始醒。类苑 

　　张康节有侍妾晏康，奉侍甚谨。公尝召而谓曰：“吾死亦当从我尔。”妾亦恭应曰：“唯命是从。”公薨，妾相继果死。过庭录 

　　范仲淹子纯佑 纯仁 纯礼 纯粹 

　　范文正幼孤，随其母适朱氏，因从其姓。登第时姓名，乃朱说也。后请于朝，始复旧姓，表内一联云：“志在投秦，入境遂称张禄。名非伯越，乘舟偶效陶朱。”范蠡范雎事，在文正用之尤切，今集不载。龚氏纪闻 按陶岳五代史补，成汭初姓郭，贵后复姓，令幕客郑准草表，与此联正同。又按十国春秋，范禹偁幼随母改适张氏，登第始复本姓，上州刺史启云：昔年上第，误标张禄之名，今日故园，复作范雎之裔。此用张禄较文正尤确切也。 

　　范仲淹早孤，从其母适朱氏，因从其姓名，与朱氏兄弟俱举学究。少尪瘠。尝与众客同见谏议大夫姜遵，遵素以刚严著名，与人不款曲。众客退，独留仲淹引入，谓其夫人曰：“朱学究奇士也，他日不惟为显官，当立盛名于世。”人莫测其何以知之也。涑水纪闻 

　　范仲淹上宰相书，言朝政得失，民间利病，凡万余言。王曾见而伟之。时晏殊亦在京师，荐一人为馆职，曾谓殊曰：“公知范仲淹，舍而不荐，而荐斯人乎？已为公置不行，宜更荐仲淹也。”晏从之，遂除馆职。顷之，冬至立仗礼官定议欲媚章献太后，请天子帅百官献寿于庭。仲淹奏以为不可。晏殊大惧，召仲淹怒责之，以为狂。仲淹正色曰：“仲淹受明公误知，惧不称，为知己羞，不意更以正论得罪于门下也。”殊惭无以应。同上 

　　范文正以言事三黜。初为校理，忤章献旨贬倅河中，僚友饯于都门曰：“此行极光。”后为司谏，因废郭后，率谏官伏合争之不胜，贬睦州，僚友又饯于亭曰：“此行愈光。”后为天章阁待制，知开封府，撰百官图进呈，丞相怒奏曰：“宰相者所以器百官。今仲淹尽自抡擢，安用彼相？臣等乞罢。”仁宗怒，落职贬饶州，时亲宾故人又饯于郊曰：“此行尤光。”范笑曰：“仲淹前后三光矣，此后诸公更送，只乞一上牢可也。”按此语不甚可解，闻见近录载此事云：直待上牢了，仲淹方是了期耶。客大笑而散，惟王子野质，力疾独留数夕，抵掌极论天下利病，留连惜别。范语人曰：“子野居尝病羸不胜衣，及其论忠义，则龙骧虎贲之气焉。”明日子野归，客有迎大臣之旨，惴之者曰：“君与仲淹国门会别，一笑语，一樽俎，采之皆得其实，将有党锢之事，君乃第一人也。”子野对曰：“果得觇者录某与范公数夕之论进于上，未必不为苍生之福，岂独质之幸哉！”士论壮之。湘山续录 

　　范文正自开封落职知饶州，泊水道之官，历十余州，无一人出迎者。时陈恭公知扬州，迎送慰劳甚至。东轩笔录 

　　范文正守鄱阳，悦乐籍一小妓。召还，作诗寄后任云：“庆朔堂前花自栽，为移官去未曾开，年年忆著成离恨，只托春风管领来。”至京以胭脂寄其人，题诗曰：“江南有美人，别后常相忆，何以慰相思，寄汝好颜色。”至今墨迹在鄱阳士大夫家。西溪丛语 按能改斋漫录以后任为魏介，介得诗因鬻以遗公。又却埽编云：范文正谪守鄱阳，作堂于后圃，名曰庆朔。未岁移守丹阳，有诗云云。予昔官江东，尝至其处，龛诗壁间。郡人犹有能道当时事者云：春风天庆观道士也，其所居之室曰春风轩，因以自名。公在郡时与之游，诗盖寄道士云，与诸书异。 

　　范文正于景祐三年言吕相之短，坐落职，知饶州。康定元年复天章阁待制，知永兴军。寻改陕西都转运使。会吕公自大名复入相，言于仁宗曰：“范仲淹贤者，朝廷将用之。岂可但除旧职耶？”除龙图阁直学士，陕西经略安抚使。上以许公为长者，天下皆以许公为不念旧恶。文正面谢曰：“向以公事忤犯相公，不意相公乃尔奖拔。”许公曰：“夷简岂敢以旧事为念耶！”涑水纪闻 

　　范文正初排吕许公，勇于立事，自越州还朝出镇西事，恐许公不为之地，无以成功，乃为书自咎，解仇而去。其后以参知政事安抚陕西，许公已老居郑，相遇于途。文正身历中书，知事之难，惟有悔过之语。许公欣然相与语终日。许公问：“何为亟去朝廷？”文正言：“欲经制西事。”许公曰：“经制西事莫若在朝廷之便。”文正为之愕然。故欧公神道碑言：“二公晚年欢然相得。”由此故也。后生不知，皆咎欧阳公，予见张公安道言之乃信。龙川别志 

　　范文正以龙图阁直学士帅邠、延、泾、庆四郡，威德著闻，夷夏耸服，蕃部率称曰“龙图老子”。至于元昊，亦以此呼之。渑水燕谈录 

　　范文正守边日，作渔家傲乐歌数阕，皆以塞下秋来为首句，述边镇之劳苦。欧阳公尝呼为穷塞主。及王尚书素出守平凉，文忠亦作渔家傲一词送之，其断章曰：“战胜归来飞捷奏，倾贺酒，玉阶遥献南山寿。”顾谓王曰：“此真元帅之事也。”东轩笔录 

　　范希文戍边，行水边，从者曰：“此水不好，里面有虫，谓之虫盖鱼也。”答云：“不妨，我亦食此虫也。”江邻几杂志 

　　范文正在边庭，以黄金铸一笺筒，饰以七宝，每得朝廷诏旨敕命，贮之筒中。后为一老卒盗去，公知不究。袁檞题文正像云：“甲兵十万在胸中，赫赫英名震犬戎，宽恕可成天下事，从他老卒盗金筒。”□□ 

　　仁宗时，西戎方炽。韩魏公为经略招讨副使，欲五路进兵，范文正守庆州，坚持不可。是时尹洙为秦州通判兼经略判官。一日，得魏公命至庆州，约范公进兵，范曰：“我师新败，岂可深入。以今观之，但见败形，未见胜势。”洙叹曰：“公于此乃不及韩公，韩公尝云‘用兵当置胜负于度外’，今公区区过慎，此所以不及韩公也。”范公曰：“大军一动，万命所悬。乃置于度外，仲淹未见其可。”洙议不合而返。魏公举兵入界，师次好水川，元昊设伏，全师陷没，大将任福死之，魏公还至半途，而亡卒父兄妻子号于马首者几千人，皆持故衣纸钱招魂而哭曰：“汝昔从招讨出征，今招讨归而汝死矣。汝之魂识亦能从招讨而归乎？”哀恸声震天地。魏公不胜悲愤掩泣，驻马不能前。范公闻之叹曰：“当是时难置胜负于度外也。”东轩笔录 

　　劫盗张海过高邮军，晁仲约令百姓犒以牛酒，海悦竟去，不为暴。事闻，富郑公欲诛仲约，范文正曰：“祖宗以来，未尝轻杀臣下，此盛德事，奈何轻败坏！他日主上手滑，吾辈亦未敢自保也。”富公不以为然。按续闻见近录云：富、韩执政，议斩边帅，文正力争之，至论上前，退自殿陛。文忠厉声曰：“六丈无过待作佛。”文正曰：“主上富春秋，公等教上杀人，行看剑在吾辈头上矣。”邵氏闻见录略同，惟以高邮为光化，知军者无姓名。其后富公自河北还朝，不许入国门，未测朝廷意，彷徨终夜不能寐，思范公语，绕床叹曰：“范六丈圣人也。”鹤林玉露 又罗大经诗曰：“奋髯要斩高邮守，攘臂甘驱好水军，直到绕床停辔日，始知心服希文。” 

　　祖宗用人以两省为要，而翰林学士尤为亲切，由是登二府者十常六七。杜正献公以清节名天下，然一生多历外职，在内惟三司户部副使，知开封府，遂为枢密副使。范文正自谏官被责召还，以天章阁待制判国子监知开封府，复责，晚乃自庆州入为枢密副使。二公皆未尝历两省，而文正之文学不更文字之职，尤以为歉也。石林燕语 

　　范文正镇越，民曹孙某死于官，遗二子幼妻。公以俸钱百缗赒之，其他郡官从而遗之者又倍公数。为具舟，择一老吏送辖其舟，且诫吏曰：“过关防以吾诗示之。”诗曰：“一叶轻帆泛巨川，来时暖热去凉天，关津若要知名姓，此是孤儿寡妇船。”青琐诗话 

　　范文正少与一术者游。会术者病笃，使人呼文正而告曰：“吾善炼水银为白金，吾儿幼不足以付，今以付子。”即以其方与所成白金一斤，封志纳文正怀。文正方辞避，而术者已绝。后十余年，术者之子长，出其方并白金授之，封志宛然。东轩笔录 孙公谈圃同 

　　范文正尝为人作墓铭，已封，将发，忽曰：“不可不使师鲁见之。”明日以示师鲁，师鲁曰：“希文名重一时，后世所取信，不可不慎也。今谓转运使为部刺史，知州为太守，诚为悦俗。然今无其官，后必疑之，正起俗儒争论也。”希文抚几曰：“赖以示子，不然，吾几失之。”幕府燕闲录 

　　范文正镇钱塘，兵官皆被荐，独巡检苏麟不与，乃献诗曰：“近水楼台先得月，向阳花木易为春。”即荐之。清夜录 

　　韩汝玉令钱塘，眷一妓，尝宿其家。一日晏起，县吏挟之立门外，候声喏，汝玉即升妓家中堂受喏。翼日下吏杖一百，即解官自劾云：“某无状不检，为吏所侮，无以临民，请解印归。”时范文正知杭州，大奇之，曰：“公杰士也，愿自爱。”即令还职。汝玉既满，复携此妓游西湖，恋恋一月不去。文正置酒饯之，召妓佐酒，候汝玉极醉时，令舟子解缆去。及醒则舟离钱塘数十里矣。后汝玉历膴仕有声。西湖志录 

　　范文正归姑苏，有绢三千匹，尽散与闾里亲族朋旧，曰：“亲族乡里，见我生长，幼学壮行，为我欢喜，何以报之。祖宗积德百余年，始发于我。今族众皆祖宗子孙，我岂可独享富贵？”乃置田数千亩为义庄。公子纯仁为相，四世孙成大参大政。然以忠宣公之盛德，晚乃丧明，常令其甥司马朴扶行。清夜录 按宋史范成大传不言是文正后人。 

　　灵隐寺方丈有范文正公木床，朴甚，诗云：“先生守杭日，去去五百年，遗梦了不觉，山僧尝昼眠。”枣林诗集 

　　范文正尝得一宅基，堪舆家相之曰：“此当世出卿相。”公曰：“诚有之，不敢以私一家。”即捐其地建学舍，苏州府学是也。昨非庵日纂 

　　范文正喜谈兵，常好诵韦苏州“兵卫森画戟，燕寝凝清香”之句。冷斋夜话 

　　邵居士餗，工钗股篆。范文正作严先生祠堂记，欲求其书刻石，尝得范书云：“先生篆高出四海，诚能枉神笔于片石，则子陵之风，后千百年未泯。”负暄野录 

　　范文正云：“常调官好做，家常饭好吃。”鹤林玉露 

　　范文正喜弹琴，然平日止履霜弹一操，时人谓之范履霜。老学庵笔记 

　　苏州人讳言“贼”。范文正知杭州，范平江人，警夜者不敢言“贼”，乃曰：“看参政乡人。”是可笑也。鸡肋编 

　　范仲淹参知政事，上知范无所有，厌之，而密试以策，观其所蕴，曰：“老生常谈耳。”因喻令求出。仲淹微时甚贫，常结吏人范仲尹为族弟，及为谏官，攻吕许公而得罪，仲尹亦遭逐。碧云騢按此书本不足信，存之以见魏泰辈之诬妄。 

　　欧阳文忠作范文正神道碑，累年未成。范丞相兄弟数趣之，文忠以书报之曰：“此文极难作，敌兵尚强，须字字与之对垒。”盖是时吕许公客尚众也。余尝于范氏见此帖，其后碑载初为西帅时，与许公释憾事曰：“二公欢然相约平贼。”丞相得之曰：“无是，吾翁未尝与吕公平也。”请文忠易之，文忠怫然曰：“此吾所目击，公等少年，何从知之？”丞相即自刊去二十余字乃入石，既以碑献文忠，文忠却之曰：“非吾文也。”避暑录话 

　　欧公作文正神道碑云：“吕公复相，公亦再起被用，于是二公欢然相约，共力国事，天下之人，皆以此多之。”文正子尧夫，以为不然，从欧阳公辨不可，则自削去“欢然共力”等语。欧阳公殊不乐，为苏明允曰：“范公碑为其子擅于石本改动文字，令人恨之。”邵氏闻见录 

　　欧公撰文正神道碑，富韩公以差叙官次为言，公以此碑直叙系天下国家大事，后人固必不于此求范公官次也。水东日记 

　　欧阳文忠为范文正神道碑，言西事起，吕公擢用希文，盛称二公之贤。希文子纯仁，大不以为然，刻石时削去此一节，云：“我父至死未尝解仇。”公叹曰：“我亦得罪吕相者，惟其言公，所以信于后世也。”吾尝闻范公自言平生无怨恶于人，兼其与吕公解仇书，现在范集。按今集不载，唯朱子与周益公书，内引二句云：公有汾阳之心之德，仲淹无临淮之才之力。岂有父子之性相远如此。墨庄漫录 

　　文正墓志，富公之文也。先是富公与欧公书，其略曰：“弼常病今人作文字无所发明，但依违模棱而已。人之为善固不易，有遭谗毁者，有被窜逐者，有穷困寒饿者。甚则诛死族灭，而执笔者但求自便，不与之表显，诚罪人也。人之为恶者，必用奸谋巧诈，货赂朋党，多方以逃刑戮，况不止逃刑戮，以至子子孙孙享其余荫而不绝，可谓大幸矣。执笔者又惮之不敢书其恶，则恶者愈恶，而善人常阻塞不振矣。君子为小人所胜所抑者，不过禄位耳。惟有三四寸许管子，向口角头褒善贬恶，使善人贵，恶人贱，善人生，恶人死，须是由我始得，不可更有所畏怯。如希文墓志所诋奸人，皆指事据实，尽是天下人闻知彼家数子皆有权位，必大起谤议，断不恤也。”初宝元庆历间，范公、富公、欧阳公天下正论所自出，范公薨，富公、欧阳公相约书其事矣，欧公后复不然，何也？邵氏闻见录 

　　曾王父捐馆至五七日，曾王妣前一夕忽梦其还家，急令开箧，取新公裳而去。问之，答曰：“来日当见范文正，衣冠不可不早正也。”又问：“范文正何为尚在冥间？”曰：“公本天人也，见司生杀之权。”既觉，因思释氏书，谓人死五七则见阎罗，岂非文正为此官耶？中吴纪闻 

　　靖康间，欲追褒司马温公，舆论以为范忠宣在元祐间尤为厚德可俪，而有司一时卤莽，乃误书文正之名，批旨行下，遂俱赠太师，不知文正以忠宣、德孺为宰执，已追赠至太师中书令兼尚书令魏国公久矣。挥麈后录 按德孺未为执政，当作彝叟。按续名臣言行录：吴敏请褒赠司马光、范纯仁，仍罢元祐学术之禁。上犹惮元祐之名，乃取笔涂纯仁为仲淹。故当日诏书仲淹序光下，然则赠太师者本为纯仁，为钦宗所改，非有司误书也。 

　　世言文正三子，各得其父一体。长子忠宣得其德量，次子右丞纯礼彝叟得其文学，德孺得其将略。却埽编 按文正四子长纯佑，此不言纯佑，殆以其有疾早卒耶？以忠宣为长子误。 

　　范文正修史载某隐慝，夜梦某怒曰：“不改史，将祸尔子。”公不改，果长子纯佑亡。夜梦某詈曰：“再不改，将祸尔次子。”果次子纯仁病。全家泣请，公终不改，已而纯仁病愈。画墁录 此见随园随笔所引，今商刻画墁录遗此条。 

　　文正长子监簿纯佑，幼有智略，与富彦国子弟游。富氏引葬，陈设从葬器用甚盛，观者如堵，器用盖锡造者。监簿在侧，取一器擘而示众曰：“此锡器，尔等谓何物也。”富氏子怒，以为笑己，监簿徐谓曰：“尔何所见，吾正恐愚民致疑，害尔先茔耳。”富子叹服。时始十余岁。过庭录 

　　范文正长子监簿纯佑，自幼警悟明敏过人，善出神。公在西边，凡虏情皆预知，盖出神至虏廷得之。故公每制胜，料敌如神，监簿之力也。因出神为人所惊，自知神观不足，未几而亡。时甚少。墨庄漫录 按文正薨时纯祐尚在，而忠宣时已二十六，则纯祐卒时亦不甚少。 

　　范文正四子，长子纯佑，才高善知人，通兵书，学道家，能出神。一日方坐观书，妹壻蔡交以杖击户，神惊不归，自尔遂失心。然居丧犹如礼，草文正行状皆不误失。自其得疾之岁，即书曰：“天下大乱。”掷笔于地。有子早逝。一孙女丧夫，以病狂，尝闭室内。窗外有大桃树，花适盛开，一夕断棂登木，食桃花几尽。明旦有见其裸身坐树杪，以梯下之，自是遂愈。再嫁洛人奉议郎任谞，以寿终。鸡肋编 

　　文正公门下多延贤士，如胡瑗、孙复、石介、李觏之徒，与忠宣游，昼夜肄业，置灯帐内，夜分不寝。后公贵，夫人犹收其帐，顶如墨色，时以示子孙曰：“尔父少时勤学灯烟迹也。”名臣言行录 

　　知襄城县，教民艺桑，自此人得其利。公去，民不能忘，至今号著作林。著作，公宰县时官也。名臣言行录 

　　忠宣尹洛，谢克家自河阳来，至白司马坡，歇店内秣马，见老翁负暄墙下，有人告曰：“黄犊为人所窃矣。”翁坐负暄如故，略不问。须臾，再以失犊告，翁容色自若，徐曰：“尔无求，必邻家戏藏耳。”谢异而就问曰：“翁家失犊，再告而不顾何也？”翁笑曰：“范公居此，孰肯为盗者？必无此理。”已而犊果还。过庭录 

　　元祐间，伶人丁线见，教坊长，以谐俳称。宰相新拜，教坊长副廷参，即事打一俳戏之语，赐绢五匹，盖故事也。元祐元年，范忠宣拜相日，以任重为忧，容色愁厉，未尝少解。丁生及副丁石参谢忠宣，丁线见言曰：“饿杀乐人也相公。”丁石曰：“今时和岁丰，朝野欢乐，尔何饿为？”线见指忠宣而言曰：“是他著这几个好打鬨趁浪，我辈衣食何患？”忠宣亦为一嗤。同上 语不可解或有误字。 

　　东坡行忠宣辞免批答云：“吾闻之乃烈考云：君子先天下之忧而忧，后天下之乐而乐，虽圣人复起，不易斯言。”忠宣遗表亦用之云：“盖尝先天下之忧，期不负圣人之学，此先臣所以教子而微臣所以事君。”齐东野语 

　　先人尝言，熙甯元丰间司马文正、范忠宣先后为西都留台，吾皆从之游。至元祐初，文正起为宰相，忠宣起为枢密使，吾见之。其话言服用，一如在西都时，但忠宣颜色甚泽，文正清苦无少异。吾以此窥忠宣，其心岂尚以名位为乐耶。邵氏闻见后录 

　　忠宣自入仕，门下多食客，至贵益盛。守陈，以己俸作布衾数十幅待寒士，时人为语曰：“孟尝有三千珠履客，范公有三千布被客。”过庭录 

　　范氏自文正公贵，以清苦俭约著于世，子孙皆守其家法。忠宣正拜后，尝留晁美叔同匕箸，美叔退谓人曰：“丞相变家风矣。”问之，曰：“盐豉棋子上有肉两簇，岂非变家风乎？”人莫不大笑。曲洧旧闻 

　　忠宣帅庆阳时，为总管种诂无故讼于朝。上遣御史按治，诂停任，公亦罢帅。至公为枢密副使，诂尚停任，复荐为永兴军路钤辖，又荐知隰州。公每自咎曰：“先人与种氏上世有契义，某不肖为其子孙所讼，甯论事之曲直哉。”闻见前录 

　　范忠宣永州命下，公之诸子闻韩少师维谪均州，其子告章惇，少师执政日与司马公论议多不合，得免行。欲以忠宣与司马公议役法不同为言，求归，白公，公曰：“吾用君实荐，以至宰相，同朝论事，不合即可。汝辈以为今日之言不可也，有愧而生者不若无愧而死。”诸子乃止。邵氏闻见录 

　　忠宣自随州责永州安置，诰词有诬谤先烈之语，公读之泣下，曰：“神考于某有保全家族之大恩，恨无以报，何敢更加诬诋？”盖李逢乃公外弟，尝假贷不满憾公，逢与宗室世居狂谋事露，狱吏问其发意之端，乃曰：“于范家见推背图，故有谋。”时王介甫方怒公排新法，遽请追逮，神考曰：“此书人皆有之，不足坐也。”全族之恩谓此。鸡肋编 

　　范忠宣谪永州。公夫人在患难时，每遇不如意事，则骂章惇曰：“枉陷正人，使我至此。”公每为一笑。舟行过橘洲，大风雨船破，仅得登岸。公令正平持盖，自负夫人以登，燎衣民舍。稍苏，公顾曰：“船破，岂亦章惇所为耶？”沈喆寓简 邵氏闻见录、过庭录略同 

　　范尧夫谪居永州，闭门，人稀识面。客苦欲求见者，出则问寒暄而已。僮埽榻安枕，于是揖客，解带对卧，良久鼻息如雷。客自度未可起，亦熟睡。睡觉，及暮而去。冷斋夜话 

　　范忠宣谪居永州，以书寄人曰：“此间羊面无异北方，每日闭门餐馎饦，不知身之在远也。”墨庄漫录 

　　范忠宣谪永州，年七十余矣。每朔望日，必陈列其家所藏四朝宸翰及宣赐器皿于堂上，率子孙罗拜其下，拜毕缄藏如初，然后长幼相拜，啜茶而退。自始至及北归，未尝或辍。独醒杂志 

　　范忠宣寓居永州东山寺，时诸孙尚幼，一日戏狎，言语少拂寺僧之意，僧大怒，叱骂不已。公坐于堂上，僧诵言过之语颇侵公，公不之顾。家人闻之，或以告公，亦不应。翌日，僧悔悟大惭，遂诣公谢，公慰藉之，待之如初，若未尝闻也。同上 

　　崔比部公立，韩魏公妻弟也，为人古直有操行，居许与忠宣邻。忠宣除文正服上都，托其妻子于崔，崔晨夕顾瞩。时七伯祖为单州推官，人来报疾笃，魏国夫人惊忧，欲往视之，崔公力阻曰：“而为妇人，夫出独安往，吾受而夫托。”因立杖于门曰：“出者吾杖之。”魏国不敢复言，忠宣归而谢之。过庭录 按文正卒时，忠宣才二十六，服除亦不过三十。兹条所称七伯祖系忠宣次子，核其年岁，极多亦不过十五六，与为单州推官之说，似有不合。 

　　魏国之侄归比部次子子厚，崔以亲契，数往来忠宣家，常具馔待之。食稍不精，崔必直言，略不自外。忠宣每为杖爨者，家婢闻崔比部来，皆恶之。过庭录 

　　忠宣在陈，先光禄侍行后圃，按即范公偁之祖，史无名。忠宣问曰：“八郎尔今几岁？”光禄应曰：“某年四十六矣。”忠宣叹曰：“尔好福人，吾所不若。”光禄愕然曰：“大人身为宰相，勋业如此，而不若某何也？”忠宣曰：“岂谓是哉，吾七岁丁楚国忧，廿六丁文正忧，尔今年四十六而父兄弟无故，未尝一日离吾侧，则吾岂及尔耶？”同上 

　　忠宣捐馆许下，先光禄率子弟闭户未尝出。十九叔祖年幼，一日先子同至所居宅后门见卖豆者，买食之。刘晦升显之子民则偶见，归告晦升，即以柬诋先祖曰：“某昨暮闻公家子弟有在门首嬉游者，丞相坟土未乾，未应尔尔。显门下生，有所知，不敢不告。”先祖惭谢，诸子皆被责。过庭录 按四库提要谓公偁为忠宣幼子，史传无名，据此则其祖尚有弟，观上条，则忠宣在时，其祖已四十六，则亦非幼子矣。 

　　先子自许展省河南，及境驻马，少憩村店。顷有翁从家出，注视先子，问曰：“明公颐容，上类丞相，非其家子乎？”曰：“然。”翁不语，入所居，具冠带出拜见，先子愕然。拜讫，曰：“昔丞相尹洛，某四十二岁矣，偶以意外事至官，得杖罪。丞相晚坐，吏引某褰裳将行刑，丞相见吾容貌循谨，肤体素完，曰：‘吾察尔非恶人，肤体无伤，而何为至此，尔果自悔乎？’某感泣应命，即命罚放出。非特某为完人，此乡化之，至今无争斗者。”过庭录 

　　范正平，忠宣公子也，勤苦学问，操履甚于贫儒。与外氏子弟结课于觉林寺，去城二十里。忠宣当国时，以败扇障日，徒步往来，人不知为忠宣子。外氏乃城东王文正家，觉林寺盖文正公松楸功德寺也。曲洧旧闻 

　　俗呼冕服为平天冠，范纯礼知开封，有旨鞫淳泽村民谋逆事。审其故，乃村人尝入戏场观优，归涂见匠者作桶，取而戴于首曰：“与刘先主何如？”遂为匠擒。明日入对，徽宗问何以处，曰：“愚人村黔无所知，以不应为，杖之足矣。”容斋三笔 

　　右丞在政府，宦者阎守忠，恃宠专恣。一日，至堂宣谕，辞意甚傲，诸公拱应而已。右丞作色曰：“老奴何敢尔？”守忠退步连应曰：“守忠不敢。”在台诸人，皆为寒心，曰：“范公必不久居矣。”右丞盖自如也。未久虏使至，右丞馆伴，忽自内批出：“范某言犯御讳，落职知许。”寻乞宫祠去。过庭录 

　　忠宣尹洛，有佛牙院主，不自检束，秽行甚夥。时五侍郎从，按别条有五侍郎帅陕语，知其为纯粹也。嫉恶之，劝忠宣抵其罪，忠宣曰：“彼有犯固在不宥，岂可无犯而求之乎？吾则未能，俟尔守此未晚。”后数年侍郎果守洛，久忘其事。有茶肆妇人，文及甫之旧妾也，与佛牙院主通，被盗讼至府，事连佛牙。侍郎忽省前事，知其文氏妾，恐有所请，就庭面鞫。勘案成，僧罪应徒，而背有大瘤，吏以闻，侍郎即判曰：“非疮非病，特决。”戒阍者扃门，即及甫属闻，无及而回。僧二杖而瘤落，三杖而毙。一境惊伏。过庭录 

　　范德孺帅庆州日，忽夏人入寇，围城甚急。郡人惶骇，未知为计。麾下有老指挥使独来前曰：“愿勒军令状，保无他。”范信之。已而果退去。德孺大喜，厚赏之，且询其逆料之策。老卒曰：“实无他术，吾但大言以安众耳。傥城破各自逃窜，何暇更寻老兵行军法耶？”挥麈后录 补笔谈谓范雍事。 

　　范德孺喜琵琶。暮年苦夜不得睡，家有琵琶筝二婢，每就枕，使杂奏于前，至熟眠，乃去。避暑录话 

　　范文正第十世孙从规，以累世宅兆在洛，久缺封埽，请于官求自往省。至万安山尹樊里省奠，封埽如仪，独忠宣之兆越五里，至则无所见。问知为屯戍所平久矣，因望祭悲号，肆搜不得，乃祷于空，跽泣数日。天忽大雨三日夜，雨止涤土，去三尺余，露断碣数尺。题曰“宋丞相范忠宣公之墓”。大惊喜，加封树，勒石记其事。涌幢小品 

　　范希荣者，文正之裔孙。尝与他商行货，道遇暴客，见其姿美，问曰：“汝秀才耶？”曰：“然，吾范文正之后。”暴客曰：“好人子息也。”凡舟中之物，悉不取。樵书 

　　苏人范文从，仲淹之的派也。洪武间拜御史，忤旨，下狱论死。太祖视狱案，见姓名籍贯，遽呼问曰：“汝非范文正后人乎？”对曰：“臣仲淹十二世孙也。”太祖默然，即命左右取帛五方来，御笔大书“先天下之忧而忧，后天下之乐而乐”二句，赐之。谕：“免汝五死。”樵书 

　　韩琦 

　　韩魏公父谏议大夫国华，尝仕于蜀。蜀人胡广，善相术，见谏议曰：“是必生贵子，请纳女焉。”后谏议出守泉州。祥符元年七月二日生魏公于泉州州宅。尝见谏议胡夫人画像皆奇伟，宜其生贵人也。世言魏公世居河朔，故其状貌奇伟而有厚重之德。然生于泉州，故为人亦微任术数，深不可测，有闽之风，皆其土风使然也。懒真子 

　　蜀士胡其姓者，知女贵，能生子作宰相，携入京师，寻一朝士能生宰相者即与之。道遇韩光禄国华，即拜于马首云：“三年在京师，阅人多矣。光禄必生宰相子，敢以女为献。”后果生魏公。今韩氏家庙有胡夫人，即斯人女也。张端义贵耳集 

　　元绛与堂叔来赴省试，既至都下，叔疾委顿，经久复苏，乃云：“冥间到一官府，殿阁甚多，金碧相照，过一堂上，有一榜云‘侍中堂’，俯而窥，则字皆黄金。又以青纱覆之，其人姓名有四，曰赵普，曰丁谓，曰冯拯，曰韩某。”公时未第，人亦莫知其有公姓名。后省榜出，忽见之，人犹戏相谓曰：“元氏之梦，非此人乎？”既而唱名，公亚榜。首闻是事者，固已异之。既授监丞，诣明堂，一衣朱少年同坐。相问姓名，乃云“近有人梦君为侍中，知否？”公逊谢不敢当。后推考本朝为真侍中者，惟此四人而已。类苑 

　　天圣间韩魏公居忧，从其兄琚守齐安，即安国寺西庑为书堂以居。恒有二女子夜至，衣冠高古，容装丽甚，公恬不以为怪。及去，二女告曰：“妾非人，亦非仙人鬼鬼□□。游处再岁，而言不及乱，公德士也。行矣，即推此泽天下。”走读齐安记屈原之死，二女孝慈亦于此投江。二女岂灵均二子之精爽耶？不然何知人如是之明。薛浪语集 

　　初为馆职，所与游皆一时英俊。石曼卿气豪迈，多戏侮同舍，独见公不敢少慢，但时呼为韩家。当时市井小民，凡所畏尊官则呼厥姓曰“某家”，故石效此语。与同馆王拱宸、御史萧定基同发解开封府举人。二公时有喧争，公安坐幕次阅试卷，如不闻。拱宸忿不助己，诣公室，谓公曰：“此中习宰相器度耶？”公和颜谢之。名臣言行录 

　　裕陵问萧注曰：“文彦博跛履，韩琦嘶声，如何皆贵？”注曰：“若不跛履嘶声，陛下不得而臣。”清波杂志 老学庵笔记作步碎声雌 

　　韩魏公庆历间以资政殿学士帅淮南。一日，后园有芍药一枝分四歧，歧各一花，上下红，中间黄蕊。问之，名金缠腰，又谓之金带围。初无种，有时而出，则城内当有宰相。公异之，开一会，欲招三客以赏之，以应四花之瑞。时王岐公圭为大理评事通判，王荆公为大理评事签判，皆召之。尚少一客，以州钤辖诸司使忘其名，官最长，遂取以充数。明日早衙，钤辖申状暴泄不到，尚少其一，命取过客历，求一朝官足之。过客无朝官，惟有陈秀公升之，时为大理寺丞，遂命同会。剪四花，主客各簪一花，甚为盛集。后三十年间四人皆为相。补笔谈 后山谈丛、清波杂志、墨客挥犀俱略载而未详，又铁围山丛谈谓后至者为吕公著，非陈秀公，且谓得是说于吕司空，别见蔡京条下。 

　　韩魏公治淮扬。一日有异人相访，云：“公之名位，当如州东相公，而忧责过之，候某年月日语见。但一生为丘八所撄耳。”嘉祐间自枢密使拜集贤相，有来贺者，乃当时淮扬所见之人也。语公曰：“记当时所道月日否？”公喜留之，寻失所在。类苑 

　　楚执中性滑稽，谑玩无礼。庆历间韩魏公帅陕西，将四路讨元昊，师行有日矣。尹洙与楚有旧，荐于韩公，楚曰：“虏之旃帐无定，万一迁徙深远，以致我师，无乃旷日持久乎？”韩公曰：“今大兵入界，则倍道兼程矣。”楚曰：“粮道岂能兼程进耶？”韩公曰：“吾已尽括关内之驴运粮。驴行速，可与兵相继。万一粮尽，可杀驴而食。”楚曰：“驴子大好酬奖。”韩公怒其无礼，遂不使入幕。然四路进兵竟无功。东轩笔录 

　　韩魏公领四路招讨，驻延安。忽夜有携匕首至卧内者，乃夏人所遣也，公语之曰：“汝取我首去。”其人曰：“不忍，得谏议金带足矣。”明日，公不治此事。俄有守陴者，以元带来纳，留之，或曰：“不治此事为得体。卒受其带，则堕奸人计矣。”公叹非所及。元丰间有守边者，石林燕语云刘舜卿事。一夕失城门锁，亦不究治，但亟令易而大之。继有得元锁来归者，乃曰：“初不失也。”使持往合关键，蹉跌不相入，较纳带似得之。清波杂志 又注云：延安刺客，张元所遣也。 

　　韩魏公有德于关中，秦人爱之。后子华自丞相出宣抚，秦之父老有远来观于道傍，乃愕然相谓曰：“吾以谓韩公，乃非也。”于是相引去。类苑引渑水燕谈录，今本无此文。 

　　先朝春月多召两府两制三馆于后苑赏花钓鱼赋诗，自赵元昊背诞，西陲用兵，废缺甚久，嘉祐末，仁宗始复修故事，群臣和御制诗，韩魏公为首相，诗云：“轻云阁雨迎天仗，寒色留春入寿杯，二十年前曾侍宴，台司今日喜重陪。”时内侍都知任守忠以滑稽侍上，从容曰：“韩琦诗讥陛下。”上愕然问故，守忠曰：“讥陛下游宴太频。”上为之笑。温公诗话 

　　韩魏公为山陵使，是时两宫为近侍奸人所间。一日侵夜，忽有中使持帘帷御封至，魏公持之久不发，忽自起赴烛焚之，使者惊恳曰：“有事当别论奏，安可辄焚御笔？”公曰：“此某事，非使人之罪也，归但以此奏知。”卒焚之，有顷，外传有使再至，曰：“得旨追前使人取御封。”公曰：“不发，焚之矣。”二使归报，慈圣太息曰：“韩琦终见事远，有断。”石林燕语 

　　慈寿一日送密札与公，有为孀妇作主之语，仍敕内官俟报，公曰：“领旨。”公以山陵有事，呈乞晚临后上殿，诸公不预，既见，谓上曰：“官家不得惊，有一文字进呈，只是不可泄。陛下今日皆太后力，愿加意承奉，便自无事。”上曰：“谨奉教。”公又云：“此文字臣不敢留，幸宫中密焚之。”名臣言行录 按此与上一则略异 

　　英宗初临御，韩魏公为相，富郑公为枢密相。一日韩公进拟数官，云：“策立有劳，当迁官。”富公曰：“先帝以神器付陛下，此辈何功可书？”韩公有愧色。后韩魏公帅长安，为范尧夫言其事，曰：“琦便怕他富相公也。”邵氏闻见录 韩、富不协，各条见富弼下。 

　　公为相日，曾公为亚相，赵康靖、欧公为参相，凡事该政令，则曰问集贤；该典故，则曰问东厅；该文学，则曰问西厅；至大事则自决之，人以为得相体。名臣言行录 

　　公晚与永叔相知，而相亲最深，永叔深服公之德量，尝曰：“累百欧阳脩，何敢望韩公。”公知永叔不以系辞为孔氏书，又不取文中子中书，相会累年，未尝与之言及。名臣言行录 

　　凡人语及其所不平，则气必动，色必变，辞必厉，惟韩魏公不然。更说到小人忘恩背义，欲倾己处，辞和气平，如道寻常事。谈苑引韩魏王别录 

　　韩魏公每为人言，自少至老终始所践履惟在一部论语，未尝须臾敢离。公晚镇北门，已六十余矣。韩玉汝为都转运使，每问候，至则直造卧内，几案间不见他物，惟一唾壶与论语，乃信传者不谬。蒙斋笔谈 

　　李清臣薄游定州，时韩魏公知定州。携刺请谒，吏报方寝，清臣为诗一绝书于刺曰：“公子乘间卧绛厨，白衣老吏慢寒儒，不知梦见周公否，曾说当年吐哺无？”公见诗曰：“吾知此人久矣。”竟有东床之选。青琐诗话 公子二字恐误 

　　韩魏公知北都，有献玉盏一只，表里无纤瑕。公乃开醇召客，特设一桌，覆以绣衣，致玉盏其上，将用之遍劝坐客。俄为吏误触，台倒盏碎，坐客愕然。吏伏地请罪。公神色不动，笑语坐客曰：“物破亦自有时。”谓吏曰：“此误也，非故也。何罪之有？”墨客挥犀 

　　韩魏公帅定武时，夜作书，令一侍兵持烛于旁。兵他顾，烛燃公须，公以袖挥之，而作书如故。少顷回视，则已易其人矣。公恐主吏鞭卒，急呼曰：“勿易之，渠方解持烛。”军府为之感服。厚德录 

　　魏公门人有击关夜出者，门吏不得赂。诘旦，以锁损诉，公曰：“锁不堪用，付市置修来。”清波杂志 

　　忠献帅定州，道逢乡里一经生作攫。公顾左右无所有，乃以所用银掬水可及百两与之。经生回途，又遇一攫客，生曰：“公途次之物，只有一银掬水，我已得之矣，幸子勿往。”客诉以势不得已，经生乃断其银，与客分而去。谈撰 

　　魏公镇真定，有门客彭知方踰垣宿于外。门吏报公，公不究，为种竹诗曰：“殷勤洗濯加培植，莫遣狂枝乱出墙。”彭见其诗，愧甚，乃和公诗曰：“主人若也怜高节，莫为狂枝赠一柯。”公以百缗市女奴赠之。公之爱士如此。青琐诗话 

　　韩魏公镇北都，上章乞罢诸路提举官，常平法依旧。魏公精于章表，其说从容详悉，无所伤忤。有皇城使沈惟恭者，辄令其门客孙棐诈为魏公之表云：“欲兴晋阳之甲，以除君侧之患。”合门李评以闻，上大骇。下惟恭、孙棐于大理，而御史中丞吕公著因便座奏事，犹以棐言为实。上出魏公章送条例司，惟恭流海上，孙棐杖杀于市，罢公著出知颍州。制曰：“比大臣之抗章，因便座而与对。乃厚诬方镇，有除恶之谋，深骇予闻，乖事理之实。”东轩笔录 

　　韩魏公帅太原，以多病求乡郡，遂建相州之节，到郡疾未安。一夕有大星殒寝堂之后，家人大惊，久之，魏公方行而仆于地，家人尤恶之。久之疾平，了无一事。一日邸报至，王贻永卒，贻永亦建相州节，星殒于相，为贻永也。贻永庸人，所谓没兴王驸马者。续明道杂志 

　　王正父、石才翁对韩魏公草书，公言：“二子一似向马行头吹笛也。”座客皆不解，公为解之曰：“若非妙才，不敢向马行头吹也。”东坡集 

　　韩魏公在永兴，一日有一幕官来参，公一见熟视，蹙然不乐，凡数月未尝交一语。仪公乘间问公曰：“幕官者公初不识之，胡然一见而不乐？”公曰：“见其额上有块隐起，必是礼拜所致，当非佳士。恁地人缓急怎生倚仗？”道山清话 

　　魏公一日至诸子读书堂，见卧榻枕边有一剑，公问仪公何用？仪公言：“夜间以备缓急。”公笑曰：“使汝果能手刃贼，贼死于此，汝何以处？万一夺入贼手，汝不得为完人矣。古人青毡之说，汝不记乎？”同上 

　　韩魏公家不食蔬，以脯醢为蔬盘。老学庵笔记 

　　韩魏公牡丹诗：“自惭折桂输先手，羞杀妖红作状元。”袁桷牡丹诗注 

　　公姿貌英特，美须髯，骨骼清耸，眉目森秀，图绘传天下，人以为高山大岳，望之气象雄杰。而包育微细，畜泄云雨，藏匿宝怪，盖自然也。名臣言行录 

　　韩稚圭善饮，后以疾，量稍减。江邻几杂志 

　　韩魏公晚号安阳戆叟。石林燕语 

　　北方民家吉凶，辄有相礼者，谓之白席，多鄙俚可笑。韩魏公自枢密归邺，赴一姻家礼席，偶盘内有荔枝，欲啖之，白席者辄唱言曰：“资政吃荔枝，请众客同吃荔枝。”魏公憎其喋喋，因置不复取，白席者又云：“资政恶发也，却请众客放下荔枝。”魏公为一笑。恶发犹言怒也。老学庵笔记 

　　魏公自中书出守相州，于居第作狎鸥亭。永叔寄诗曰：“岂止忘机鸥鸟信，钧陶万物本无心。”魏公喜曰：“余在中书进退升黜，未尝置心于其间，永叔可谓知我。”古今诗话 

　　韩魏公喜营造，所临之郡，必有改作，皆宏壮雄深，称其度量。在大名，于正寝之后稍西为堂五楹尤大，其间洞然不为房室，号善养堂，盖其平日宴息之地也。却埽编 

　　予在扬州，一日独游石塔寺，访一僧坐小室内。僧于骨董袋内取香如芡许，炷之，觉香韵不凡，与诸香异，似道家婴香，而清烈过之。僧笑曰：“此魏公香也。韩魏公喜焚香，此香乃传其法。”墨庄漫录 

　　韩魏公在相府，畿道多蝗，朝廷遣使分行督捕。时一朝士还阙，见公面白：“县虽有蝗，全不食稼。”公察其言之佞也，问：“有遗种否？”佞者不虞问此，遽曰：“遗种不无。”公曰：“但恐来年令嗣不及尊君。”其人惭退。珍席放谈 

　　韩琦出镇时，上奏及他书，皆强至属稿。琦乞弗散青苗钱，神宗阅之，曰：“此强至之文也。”杭州志 

　　韩魏公客郭注才而美，然求室则病，行年五十，未有室家。魏公怜之，百计为求婚。将遂，其人必死。以侍儿赐之，未及门而注死。郭注殆可与范公客同科也。冷斋夜话 

　　韩魏公起堂于北池上，仿乐天，因名曰“醉日堂”。五月堂成，公赋诗二篇，一曰：“霓裳时事非吾事，且学熏酣石上眠。”自尔寝疾，以六月二十五日薨，此诗遂为绝笔。既而神庙遣使，特为石藏以葬，始悟“石上眠”若谶云。诗话总龟 

　　韩魏公庆历间以资政学士知扬州，时王荆公初及第，为校书郎签封判官厅公事，议论多与韩公不合。洎嘉祐末，魏公为相，荆公知制诰，上疏争舍人院职分，其言颇侵执政，又为纠察刑狱驳开封府断争鹌鹑公事，而魏公以开封为直。及荆公秉政，又与常平议不合，而荆公每评近代宰相，即曰韩公。公薨，为挽词曰：“心期自与众人殊，骨相知非浅丈夫。”又曰：“幕府少年今白发，伤心无路送灵輀。”东轩笔录 

　　熙宁间，侍禁孙勉监澶州堤，见一鼋自横河顺流下，射杀之，继而暴卒，入冥为鼋诉，当偿命。殿上主者乃韩魏公，勉实故吏，乃再三求哀，公教乞检房簿。既至阴府，如所教，以尚有寿十五年，遂放还。韩魏公别录所书其略如此。魏公家传云：右侍禁孙勉监元城埽，埽多垫陷，费工料，勉询知有巨鼋穴其下。乃伺其出，射杀之。勉方昼卧，为吏追去，云有鼋诉，当往证之。既至一宫阙，守卫甚严，吏云：“紫府真人宫也。”勉仰视真人，乃韩魏公也。亟俯伏诉，公微劳之曰：“汝当往阴府证事乎？”勉述杀鼋事，公取黄诰示之曰：“鼋不与人同，彼害汝埽，杀之，汝职也。”遣之使去，出门遂寤。事既播扬，神皇谓辅臣曰：“闻说韩琦为真人是否？”皆曰：“未之闻也。”上具道所以，咨嗟久之。清波杂志 避暑录话甚略 

　　老王先生老志，道人前事未来者罔不应。韩文公粹彦，吾妻父也。按粹彦不知何以称文公，恐有误字。尝得其手字曰：“凭取一真语，天官自相寻。”不踰月自工部除礼部侍郎。小天一日命吾介绍往见之。老志喜，即语小天曰：“紫府真人。”小天亦疾应曰：“先公魏国薨后，有家吏孙＜面力＞日主洒埽，因射大鼋死被追，故有紫府真人事。或书于青琐小说，不谬也。”老志又曰：“紫府真人实阴官之贵，匪天仙。魏公功德茂盛，近始升诸天矣。其初玉华真人下侍者也。”小天疾应曰：“乃玉华真人下侍者也。”二人相语啐喙同时，吾大为之骇。小天徐曰：“先公晚在乡郡，但寝与食外，朝夕惟处道室静默，有独坐至夜分者。未薨之前，遂自悟其身乃玉华真人下侍者也。”老志曰：“此事吾得久矣，恨世犹未知也。”铁围山丛谈 小天似是吏侍，礼侍疑误。 

　　韩魏公元勋旧德，夷夏具瞻。留守北都，辽使每过境，必戒其下曰：“韩丞相在此，无得过有呼索。”辽使与京尹书，故事纸尾祗押字，是时悉书名。每使至必问侍中安否。其后公子忠彦奉使辽，主问尝使中国者曰：“国使类丞相否？”曰：“类。”即命画工图之。渑水燕谈 

　韩魏公在中山，狄青为副总管，陈荐为幕客。公之子师朴出镇，青子咏、荐子厚，复践此职，亦异事也。志林 

　　韩忠彦、曾布同为相，曾短瘦而韩伟岸，每并立廷下，时谓龟鹤宰相。鸡肋编 

　　韩文定当国，党祸稍解，天下吐气。邓洵武为起居郎，乘间以绍述为言，上意未决。邓氏有位中丞者曰绾，成都人，熙宁初倅甯州。上言陛下得圣臣行青苗良法，王荆公喜，荐于上，遂召擢。蜀士皆唾骂之。绾有“唾骂从汝，好官须我为之”之语。洵武其子也，有绾客献计曰：“新法神考所行，韩琦尝沮之。今忠彦得政而废新法，是忠彦能绍述琦之志。忠彦尚不忘其父，上为天子乃忘其父兄耶？”洵武造膝如其言，玉色愀然。于是崇宁改元，天下晓然知其意矣。洵武进一图曰“爱莫助之图”。以丰祐人才分为二，能绍述者居左，惟温益而下一二人而已。列于右者皆目为害政，举朝无遗焉，于左列密覆一名曰蔡京，谓非相京不可，上览而是之。卒之成蔡氏二十年擅国之祸胎，夷裔之酷者，此图也。桯史 

　　魏公生仪公兄弟，名连彦字，彦生子名从中字，中生子从胄字，胄之子名连三画。或谓魏公之命，以其名琦字析焉。挥麈前录 

　　靖康之变，燕人有随虏过相州，谒魏公祠堂，题诗一联云：“有客能吟丞相柏，无人敢伐召公棠。”魏公勋德之重，外夷亦知景慕如此。庚溪诗话 

　　巴陵女子韩希孟，魏公五世孙，与贾尚书男琼为妇。岳州破，被虏，以衣帛书诗，愿好事君子，相传知吾宋家有守节者，其诗云：“宋未有天下，坚正臣礼秉，开国百战功，每阵惟雄整。及其侍幼主，臣心常炯炯。帝曰卿北伐，山戎今有警，死狗莫击尾，此行当系颈。即日陛辞行，尽敌心欲逞，陈桥兵忽变，不得守箕颍。禅让法尧舜，民亦普安静，有国三百年，仁义道驰骋。未改祖宗德，天何赐太眚，细思天地理，中有幸不幸。天果丧中原，大似裂冠衽。君诚不独活，臣实无魏邴，失人与得人，垂诫常耿耿，江南无谢安，漠北有王猛。所以戎马来，飞渡巴陵境。大江限南北，今此一舴艋，本期固封守，谁知如画饼。烈火燎昆冈，不辨金与矿。妾本良家子，性僻守孤梗，嫁与尚书儿，含香署兰省。直以才德合，不弃宿瘤瘿。初结合欢带，誓比日月昺，鸳鸯会双飞，比目愿长并。岂期金石节，化作桑榆景。旄头势正然，蚩尤气先屏。不意风马牛，复此送鄢郢。一方遭劫虏，六族死俄顷。退鹢落迅风，孤鸾吊空影。簪坚折白玉，瓶沉断青绠。死路定冥冥，忧心常炳炳。妾心坚不移，改邑不改井。我本瑚琏器，焉肯作溺皿。志节能转石，气噎如吞鲠。不作爝火然，愿为死灰冷，舍生念麴蛾，乞怜羞虎阱。借此清江水，葬我全首领。皇天如有知，定许血面请。愿魂化精卫，填海使成岭。”寻赴江死。陵川集诗注 

　　富弼 

　　富韩公之父，贫甚，客吕文穆公门下。一日白公曰：“某儿子十许岁，欲令书院事。”廷评太祝公许之，其子韩公也，文穆见之惊曰：“此儿他日名位与吾相似。”亟令诸子同学，供给甚厚。文穆两入相，以司徒致仕。后韩公亦两入相，以司徒致仕。邵氏闻见录 

　　欧阳公为西京留守推官，富郑公犹为举子，每与公往来。是时胥夫人乳媪年老不睡，善为冷淘，郑公嗜之。每晨起戒厨具冷淘，则郑公必来。公怪而问之，乳媪云：“我老不睡，每夜闻远宅甲马声，则富秀才明日必至，以此验之，若如常夜，则必不来。”欧公知富公必贵。默记 

　　王冀公以使相尹洛，振车骑入城，士民聚观。富郑公方为举子，与士人魏叔平、段希元、一张姓者同观于上东门里福先寺之门上。门高，富公魁伟，三人者挽而登。见旌节导从之盛，富公叹曰：“王公亦举子耶？”三人者曰：“君何叹，安知吾辈异日不尔也。”后富公历将相，以三公就第，年八十乃薨。其名位不在冀公之下，而功德则过之。邵氏闻见录 

　　制科多由进士，皆试诗赋，唯富郑公以茂材异等起布衣，未尝历进士。既召试，乃以不能诗赋恳辞，诏试策论各一首，自是遂为故事。避暑录话 

　　公再使，以国书与口传之词不同，驰还奏曰：“政府如此，欲置臣于死地。臣死不足惜，如国事何？”吕夷简争之曰：“恐是误，当令改定。”仁宗问：“枢使晏殊何如？”殊曰：“夷简决不肯为此，诚恐误尔。”公怒曰：“晏殊奸耶？党夷简以欺陛下。”公殊之壻也，其忠直如此。名臣言行录 

　　吕许公初荐富韩公使虏，晏元献为枢密使，富公不以嫌辞，晏公不以亲避，其直道自信不疑诚难能也。及使还，除资政殿学士，富公始以死辞不拜，虽义固当尔，其志亦有在矣。未几，晏公为相，富公同除枢密副使。晏公方力陈求去，不肯并立。仁宗不可，遂同处二府。避暑录话 

　　富郑公为枢密使，坐石守道诗，自河北宣谕使还，道除知郓州，徙青州，谗者不已，人皆为公危惧。会河北大饥，流民转徙东下者六七十万人，公皆招纳之，劝民出粟，自为区画散处境内，居庐饮食医药无不备，从者如归市。有劝公非所以处疑弭谤，祸且不测，公傲然不顾曰：“吾岂以一身易此六七十万人之命哉。”行之愈力。明年河北二麦大熟，始皆襁负而归，则公所全活也。于是虽谗公者亦莫不畏服，而疑亦因是浸释。尝见与一所厚者书云：“在青州二年，偶能全活得数万人，胜二十四考中书令远矣。”避暑录话 

　　嘉祐间，富公为宰相，欧阳公为翰林学士，包公为御史中丞，胡翼之为侍讲，士大夫谓之四真。谓真宰相、真翰林学士、真中丞、真先生也。容斋五笔 

　　国朝宰相最年少者惟王溥，罢相时父母皆在，人以为荣。今富丞相入相时年五十二，太夫人在堂康强。后三年太夫人薨，有司议赠恤之典，云无见任宰相丁忧例。是岁三月十七日春宴，百司已具。前一夕有旨，富某母丧在殡，特罢宴。归田录 

　　富郑公、韩魏公同在中书。郑公母老矣，一日语及故事，宰相有起复视事者，魏公曰：“此非朝廷盛事。”已而郑公居忧，朝廷屡起之。上章三辞，贴黄言：“臣尝与韩琦言之，决不当起。”魏公曰：“吾但以实言之，不料以为怨。”自是二人稍稍有隙。龙川别志 

　　至和间，仁宗寝疾。时相富文忠密通意光献立后，而慈圣意在英宗。传道内外者张茂则也；而伺察英宗起居状者，王广渊也，蔡抗也。事垂成，语文潞公。潞公为首相，与富公议协，密谕王文忠为诏草，常怀之以待非常。久之，仁宗疾有瘳，潞公服丧去位。按潞公服丧在出镇之后。富文忠乃召韩忠献为枢密使，且密告之，欲共图其事。富文忠寻亦忧去，忠献乃立英宗为皇子。富文忠闻之不怿，以谓事固定，待有变而立可也，万一有疑沮，则岂复得其人也。韩、富由是构隙。英宗即位，富文忠解丧为枢密使。一日锁院麻出，乃立颍王制。富文忠初不与闻，遂以语侵忠献，而引疾力去。韩忠献之丧，富文忠一不吊问。闻见近录 

　　厚陵待近侍甚严，其徒谗惎煽炽，慈圣殊不怿。富韩公上书切谏，其略云：“千古百辟在廷，岂能事不孝之主。伊尹之事，臣能为之。”厚陵虽病，犹能嘉纳。其后圣躬康复，车驾一出，都人欢忭鼓舞，所在相庆。慈圣语其事于宰执，宰执称贺，韩魏公进曰：“臣观太皇太后按似多一太字。所以谕臣等，必是圣心深厌万几，欲行复辟。此盛德事，前代母后，岂能有哉！臣敢不仰承慈训，以诏天下，臣等谨自此辞。”乃列拜，呼内官卷帘而退。既下殿，富韩公徐曰：“稚圭，兹事甚好，何不大家相商量？”魏公微笑而已。曲洧旧闻 

　　光献对中书泣诉英宗病中语言，继而枢密入对，语亦如前。富公谓韩公曰：“适闻帘下语否？弼不忍闻。”盖富意亦以太后之意为然，而归咎于英宗。及公力劝撤帘，不敢令富公预闻。名臣言行录 按此条甚有关系，可见韩公不预谋者，正自有故。 

　　英宗立，以悲伤得疾，慈圣因垂帘视事。久之，魏公度上疾瘳矣，时旱甚，请天子以素仗出祷雨，都人争瞩目欢呼。魏公遂藉是执奏，匄归政天子，后许矣，未坚也。一旦，魏公袖诏书帘前曰：“皇太后圣德光大，顷许复辟。今书诏在是，请付外施行。”后未及答，即顾左右曰：“撤帘。”后乃还。时郑公方为枢密，班继执政而上。将奏事，则见帘已卷，天子独当宁殿上矣。既下而怒。魏公曰：“非敢外富公也，惧不合则归政未有期。”其后熙宁间魏公薨于乡郡，而郑公不吊祭。识者以为盛德之歉。铁围山丛谈 

　　太后还政时，富韩公为枢密相，怪魏公不关报撤帘事。有韩魏公欲致弼于族灭之地之语。欧阳公为参政，首议追尊濮安懿王，富公曰：“欧阳公读书知礼法，所以为此举者，忘仁宗，累主上，欺韩公耳。”自此与魏公、欧阳公绝。后富公致政居洛，每岁生日，魏公不论远近，必遣使致书币甚恭，富公但答以老病无书。魏公之礼终不替，至薨乃已。岂魏公有愧于富公乎？然天下两贤之。魏公、欧公之薨也，富公皆不祭吊。国史著富公不预策立英宗，与魏公至祭吊不通，非也。邵氏闻见录 

　　有仇生者，少与富郑公善，后以失欢，游于韩公之门。未几，韩、富不协，迁怒仇，谓背有所短也。及魏公卒，富公至不往吊，且欲甘心于仇。或谓仇，须面诣谢，仇曰：“刺骨之恨，岂送面可消。但富公正人，韩公君子，短正人于君子之前，能不入于妒妇之条乎？”富公闻之释然。枫窗小牍 

　　富韩公托疾谢客，而尝苦气痞，康节曰：“好事到手，畏慎不为。他人做了，郁郁何益？”公笑曰：“此事未易言也。”盖为嘉祐建储耳。邵氏闻见录 

　　熙宁二年，富公判汝州。过南京，张公安道为守，富公来见，张公门下客私相谓：“二公天下伟人，其议论何如？”立屏后听。张公接富公亦简，相对屹然如山岳。富公徐曰：“人固难知也。”张公曰：“谓王安石乎？亦岂难知者。仁宗皇祐间，某知贡举，或荐安石有文学，宜辟以考校，姑从之。安石者既来，凡一院之事，皆欲纷更之。某恶其人，檄以出，自此未尝与语也。”富公俛首有愧色。盖富公素喜荆公，至得位，乱天下，方知其奸云。邵氏闻见录 过庭录、曲洧旧闻略同 

　　富郑公为相，神宗尝对大臣称河南守李中师治状。富公以其厚结中人，因对曰：“陛下何从知之？”中师衔其阻己，及再尹，富公已老，乃籍其户，令出免役钱，与富民埒。樵书 

　　富郑公少好道，自言吐纳长生之术，信之甚笃，亦时为烧炼，而不以示人。熙宁初，再罢相，守亳州。有圆照大本者，住苏州瑞光，方以其道震东南。颍州僧正颙华严者从之，得法以归。公闻而致之亳，馆于书室，亲作弟子礼。一日旦起，公方听事公堂，颙视室内有书柜数十，其一扃鐍甚严，问之左右，曰：“公常手自启闭，人不得与。”意必道家方术之言，亟使取火焚之，执事者争弗得。公适至，问状，颙即告之曰：“吾先为公去一病矣。”公初亦色微变，若不乐者，已而意定，即不问，自是豁然遂有所得。颙曰：“此非我能为，公当归之吾师。”乃以书偈通圆照，故世言公得法大本也。薨之夕，有大星殒于寝，洛人皆见之。蒙斋笔谈 

　　富丞相一日于坟寺鬀度一僧，贡父闻之，笑曰：“彦国坏了几个，才度得一个。”人问之，曰：“彦国每与僧语，往往奖予过当，其人恃此傲慢，反以致祸，攽目击数人矣，岂非坏了乎！”道山清话 

　　晁说之尝为予言，富公晚年，见宾客誉其奉使之功，则面颈俱赤，人皆不喻其意。子弟于暇日以问公，公曰：“当吾使北时，元勋宿将，皆老死久矣。后来将不知兵，兵不习战，徒以聘问络绎，恃以无恐。虽曲不在我，若与之较，则包藏祸心，事未可知。忍耻增币，非吾意也。”曲洧旧闻 

　　宰相自唐以来谓之礼绝百僚，见者无长幼皆拜，宰相平立，少垂手扶之。送客未尝下阶，坐稍久，则吏从旁唱宰相尊重，客踧踖起退。及富公为相，虽微官及布衣谒见，皆与之抗礼，引坐语，从容送之及门，视其上马乃还。自是群公稍稍效之。致仕归西都十余年，尝深居不出。晚年宾客请见者亦多，谢以疾。所亲问其故，曰：“凡待人无贵贱贤愚，礼貌当如一。吾累世居洛，亲旧盖以千百数。若有见有不见，非均一之道。若人人见之，吾衰老不能堪也。”士大夫亦知其心，无怨也。尝欲往老子祠，乘小轿过天津桥。市人喜公出，随观之。于是安上门市为之空，其得民心也如此。涑水纪闻 

　　富韩公居洛，其家圃淩霄花无所因附而特起，岁久遂成大树。树高数寻，亭亭可爱，韩秉则云：“淩霄花必依他木，罕见如此者，盖亦似其主人耳。”曲洧旧闻 

　　宣和初景华苑成，移植于芳林殿前，画图进御。老学庵笔记 

　　富郑公致仕归西都，尝著布直裰，跨驴出郊。逢水南巡检呵引甚盛，前卒呵骑者下，公举鞭促驴，卒声愈厉。又唱言：“不肯下驴，请官位。”公举鞭称名曰：“弼。”卒不晓所谓，白其将曰：“前有一人骑驴冲节，请官位不得，口称弼弼。”将悟，乃相公也，下马伏谒道左，其候赞曰：“水南巡检唱喏。”公举鞭去。萍洲可谈 

　　公清心学道，独居还政堂。每早起，启中门钥入，瞻礼家庙。对夫人如宾客，子孙不冠带不见。元丰六年五月，大星陨于还政堂下，空中如甲马声，公登天光台，焚香再拜，知其将终也。公既薨，子绍庭能守家法，与公两壻及诸甥皆同居。公之第，家事一如公无恙时。名臣言行录 

　　熙宁初，神宗谓安石曰：有比邱尼千姓者，为富弼言：“世界渐不好，勿预其事也。”弼信之。然不之罪也。邵氏闻见录 

　　吴善长郎曹仪状恢伟，颇肖富丞相，文学之誉则未闻。有轻薄子赠之诗云：“文章却似呼延赞，风貌全同富相公。”国初有武臣呼延赞，好吟恶诗，故云。事实类苑引倦游杂录 

　　富文忠甲辰年丙寅月丙午日癸巳时，韩忠献戊申年庚申月庚申日庚辰时，昔有术士云：“富命可及九分，韩不及一二分，然功名禄位不相上下。”后忠献薨，才六十，文忠还政，优游自适，十年方捐馆，寿八十。始信术之精也。珍席放谈 

　　元丰间郭景初善论命，谓富彦国甲辰正月二十日巳时生，四十八岁自八座求出知亳州。神宗后召为相，终不肯再入。未六十致政，避申酉禄绝之运，全神养气，年八十余，至甲戌运方卒。王介甫辛酉年十一月十三日辰时生，五十八岁自首厅求出知江宁府，继乞致仕，以避午上禄败之运，安闲养性，仅延十年之寿。苏子容庚申二月二十二日巳时生，七十四岁拜左相，数月求出知陈州，连乞致仕，以避丙戌火库禄衰之运，七十九尚康宁。王正仲癸亥正月十一日申时生，六十六岁拜左丞，次年求出知汴州，连乞致仕，以避晚年勾绞杀亡神之灾，竟以寿终。苗受之殿帅己巳生，六十岁建节，六十一岁坚求出知潞州，连乞致仕，以避巳上禄绝伏吟之运，康宁至六十七岁，未出巳运，甲戌年复召为殿帅，次年死。能改斋漫录 

　　洛阳耆旧言伊洛水六十年一溢滥，熙宁间自福善坡以北率被昏垫，公私荡没，富公晏夫人尚无恙，仓卒以浴桶济之而沈。画墁录 

　　欧阳修 

　　龙衮著江南野录，云欧阳观义行颇腆，先出其妇，有子随母所育。及登科，其子诣之，待以庶人。然卒赖其收葬焉。观乃文忠父。文忠自识其父墓，初无出母之玷。衮与文忠为乡曲，岂非平昔有宿憾，与夫祈望不至云尔，不可不为之辩。以上王明清挥麈后录语。按欧公泷冈阡表，以熙宁二年立，而云既葬之六十年，逆数之葬时，公才四岁耳。表内虽不见出妇事，然以志考之，按此所谓志，即欧公识父墓之文，挥麈录已载之。观年五十九卒官，而郑夫人年二十九，必非元配。盖观已出妇，其子固难言之。欧公撰族谱云观二子，此下似脱去修昺二字。昺当是前妇之子，所谓卒赖以葬者也。文忠后任昺之子嗣立为庐陵尉，见焚黄祭文。又文忠贬滁州，谢上表云：“同母之亲惟有一妹。”足见昺为前母之子无疑。仲言欲为欧公讳之其意甚美，然非事实。旧闻证误 

　　永叔梦为鸜鹆飞在树上，意甚快悦，闻榆荚香特异。永叔尝自言上有一兄，未晬而卒，母哭之恸。梦神人别以一子授之，白毫满身。母既娠，白毫无数，永叔生，毛渐脱落。孔平仲谈苑 按公生于绵州。 

　　欧阳文忠尝云：“少时有僧相我，耳白于面，名满天下，唇不著齿，无事得谤。”其言颇验。耳白于面，众所共见，唇不著齿，余不敢问，不知何如也。东坡志林 仇池笔记同 

　　晏元献知贡举，出司空掌舆地之图赋。既而举人上请，皆不契元献之意。最后一目眊瘦弱少年，独于帘前上请云：“据赋题出周礼司空，郑康成注云：如今之司空掌舆地图也，若周司空不止掌舆地之图而已。若如郑说，今司空掌舆地之图也，汉司空也，不知做周司空与汉司空也？”元献微应曰：“今一场惟贤一人识题，正谓汉司空也。”少年举人欧阳修也，是榜为省元。默记 

　　王拱辰榜是时欧公为省元。有李郎中忘其名，是年赴试南宫，将近省试，忽患疫气昏愦，同试相迫，勉扶疾以入。既而疾作，凭案上困睡，殆不知人。已过午，忽有人掖下触之，李惊觉，乃邻座也。问所以不下笔之由，李具言其病，其人曰：“科场难得，已至此，切勉强。”再三言之，李试下笔，颇能运思。邻座者见李能属文甚喜，因尽说赋内当用之事，及将己卷子拽过铺在李案上，云：“某乃国学解元欧阳修，请公持拽回互尽用之不妨。”李见开怀若此，颇觉成篇，至于诗亦然。是日程试半是欧卷，李大感激，遂觉病去。二场亦复如此。榜出，欧公作魁，李亦上列。后李于家庙之旁，画欧公像，事之如父母，以获禄位皆公力也。李尝与先祖同官，引先祖至影堂观之。先祖先公每言此，以为世之场屋虚诞，以相忌嫉者戒。默记 

　　王懿恪拱辰与欧阳公同年进士，文忠自监元省元赴廷试，锐意魁天下。明日，当唱名，夜备新衣一袭，拱辰辄先衣以入，文忠怪焉。懿恪笑曰：“为状元者当衣此。”至唱名果第一。后懿恪、文忠同为薛简肃公壻。懿恪先娶文忠夫人之姊，再娶其妹，故文忠有“旧女壻为新女壻，大姨夫作小姨夫”之戏。邵氏闻见录 按原文谓文忠先娶懿恪夫人之姊，再娶其妹。以下又谓文忠有诗语之戏云云。文义本不可通，薛简肃墓志明载两女适王，一女适欧，若将原文文忠懿恪四字，上下互易，则事实既符，文义亦顺，当是刊本偶误。而明以后诸说部，遂误以娶姊为欧公事，兹特订正，以符事实。 

　　文忠与懿恪虽友壻而心少之。文忠为参政时，吏拟进拱辰仆射，文忠曰：“仆射宰相官也，王拱辰非曾任宰相。”以至拜宣徽使，终身不至执政。盖懿恪主吕文靖，文忠主范文正，其党不同云。邵氏闻见录 

　　公为西京留守推官时，尝与尹师鲁诸人游嵩山，见藓香成文有“神清之洞”四字，他人莫见。避暑录话 

　　欧阳文忠任河南推官，亲一妓。时先文僖罢政为西京留守，梅圣俞、谢希深、尹师鲁同在幕下。一日宴于后园，客集，欧与此妓不至。移时方来，在坐相视以目，公责妓云：“末至何也？”妓云：“中暑往凉堂睡著，觉失金钗犹未见。”公曰：“若得欧推官一词，当为偿汝。”欧即席云：“柳外轻雷池上雨，雨声滴破荷声。小楼西角断虹明，阑干倚遍，待得月华生。燕子飞来栖画栋，玉钩垂下帘旌，凉波不动簟纹平。水晶双枕，傍有堕钗横。”坐皆称善，遂命妓满酌赏欧，而令公库偿钗，戒欧公当少戢。不惟不恤，翻以为怨，后修五代史、十国世家，痛毁吴越。又于归田录说文僖数事，皆非美谈。钱氏私志 

　　欧阳永叔作校勘时，梦入一庙，于庭下谒神，丁元珍同列，而元珍在上，庙前有石马无一耳。后责夷陵，元珍为判官，同谒黄牛庙，元珍职在县令上，庙前有石马无一耳，如昔所梦。孔平仲谈苑 东坡集书欧公黄牛庙诗后略同。 

　　欧阳文忠，庆历末夜泊采石渡。舟人鼾睡，潮至月黑，公灭烛方寝。微闻呼声曰：“去未？”舟尾答曰：“有参政宿此，不可擅去。斋料幸为携至。”公私念曰：“舟尾逼浦，且无从人，必鬼也。”通夜不寐。五更闻岸上猎猎驰骤声，舟尾呼曰：“斋料幸见还。”岸上且行且答曰：“道场不净，竟无所得。”公异之。后日游金山与长老瑞新语此事，惊曰：“某夜有施主设水陆，携室人至，方拜，忽乳一子。俄腥风灭烛，一众尽恐，乃公宿采石之夜也。”后公果参大政。冷斋夜话 闲窗括异志同 

　　欧阳公云：“吾昔贬官彝陵，方壮年未厌学。欲求史汉一观，公私无有，因取架间陈年公牍，反覆观之，见其枉直乖错，不可胜数，违法狥情，灭情害义，无所不有。彝陵荒远僻小，尚如此，天下固可知也！当时仰天誓心，自尔遇事不敢忽。”能改斋漫录 

　　欧阳文忠自馆下谪夷陵令，移光化军乾德县。知军张询，河北人，不能知文忠，待以常礼。后二年，询移知清德军，文忠自龙图阁学士为河北都转运使，询乃部属。初迎见文忠于郊外，虽负恐惕，犹敛板操北音曰：“龙图久别安乐，诸事且望揜恶扬善。”文忠知其朴野，亦笑之而已。东轩笔录 

　　欧公与王禹玉、范忠文同在禁林。故事，进春帖子，自皇后贵妃以下诸合皆有。是时温成薨未久，词臣阙而不进。仁宗不怿，诸公闻之惶骇，禹玉、忠文仓卒作不成。公徐曰：“某有一首，但写进本时偶忘之耳。”乃取小笺自录其诗曰：“忽闻海上有仙山，烟锁楼台日月闲，花下玉容长不老，只应春色胜人间。”既进，上大喜。禹玉拊公背曰：“君文章真含香丸子也。”曲洧旧闻 

　　欧公庆历间为谏官，大忤权贵。未几，以龙图阁学士为河北都运。公在河北，职事甚振，无可中伤。会公甥张氏，幼孤鞠育于家。嫁侄晟，晟自虔州司户罢，以仆陈谏同行，而张与谏通。按行营杂录云，晟之官至宿州，赴郡宴归，而失其舟，至京师捕得之，开封府勘事，梢人与晟妾通，晟妻知，欲笞之，反为妾诱，并与梢人通，与此异。事发，鞠于开封府右军巡院。张惧罪，且图自解免，其语皆引公未嫁时事，词多丑异。军巡判官孙揆止劾张与谏通事，不复支蔓。宰相闻之怒，再命太常博士苏安世勘之。遂尽周张前后语案，又差王昭明监勘。盖以公前事欲令释憾也。公为河北转运，令内侍王昭明同往，相度河事，公言侍从出使，故事无内侍同行，臣实耻之。朝廷从之。昭明至狱，见安世所勘案牍，骇曰：“昭明在官家左右，无三日不说欧阳修。今省判所勘，乃迎合宰相意，加以大恶，异日昭明吃剑不得。”按厚德录云：狱不成，苏云，不如锻炼。昭明曰：上令某监勘，止欲尽公道耳，锻炼何等语耶？安世闻之大惧，竟不敢易揆所勘，但劾欧公用张氏资买田产立户事。落知制诰，知滁州。默记 钱氏私志云：欧为人言其盗甥表云：丧厥夫而无托，携孤女以来归。张氏此时年方七岁，内翰伯见而笑曰：年七岁，正簸钱时也。欧词云：江南柳，叶小未成阴。人为丝轻那忍折，莺怜枝嫩不堪吟，留取待春深。十四五，闲抱琵琶寻，堂上簸钱堂下走，恁时相见已留心，何况到如今。欧知贡举时，落第举人作醉蓬莱以讥，词极丑诋。 

　　欧公闲居汝阴时，一妓甚颖，文忠歌词尽记之，筵上戏约，他年当来作守。后数年，公自维扬果移汝阴，其人已不复见矣。视事之明日，饮同官湖上，种黄杨树子，有诗留题撷芳亭云：“柳絮已将春色去，海棠应恨我来迟。”后三十年东坡作守，见诗笑曰：“杜牧之绿树成阴之句耶？”侯鲭录 

　　欧阳文忠公在扬州，作平山堂，壮丽为淮南第一。堂据蜀冈，下临江南数百里，真、润、金陵三州隐隐若可见。公每暑时辄淩晨携客往游，遣人走邵伯取荷花千余朵，插百许盆。与客相间，遇酒行，即遣妓取一花传客，以次摘其叶尽处以饮酒，往往侵夜，载月而归。余绍圣初始登第，尝以六七月之间馆于此堂。是岁大暑，环堂左右老木参天，后有竹千余竿，大如椽，不复见日色。寺有一僧，年八十余，及见公，犹能道公时事甚详。避暑录话 

　　扬州蜀冈上大明寺平山堂，欧阳文忠手植柳一株，人谓之欧公柳。公词所云“手种堂前杨柳，别来几度春风”者。薛嗣昌作守，亦种一株，自榜曰薛公柳。人莫不嗤之。嗣昌既去，为人伐之。墨庄漫录 政和中唐恪守滁，作亭曰同醉，自作记。大书刻石，见却埽编 

　　文元贾公守北都。欧阳永叔使北还，公预戒官妓办词以劝酒，妓唯唯。复使都厅召而嘱之，妓亦唯唯。公怪叹，以为山野。既，妓奉觞歌以为寿，永叔把盏侧听，每为引满，公复怪之。召问所歌，皆欧词也。后山谈丛 

　　大臣有少时虽修谨，然性亦通脱，有数小词行于世。庆历间，签书滑州节度判官，行县至韦城，饮于县令家，复以邑娼自随。逮晓畏人知，以金钗赠娼，期以缄口，亦终不能秘也。嘉祐间，大臣为馆职，奉使契丹，归语同舍吴奎曰：“世言雨逢甲子则连阴，信有之。昨使契丹至长垣，往来无不沾湿。”长文戏曰：“长垣逢甲子，可对韦县赠庚申也。”大臣终无悔恨。隐居诗话 按此诋欧公也。考其历官奉使，皆合。 

　　公平生不甚留意礼经，自云修何尝读仪礼。偶一日至子弟书院，几间见之，因取读，见“为人后者为其父齐衰杖期”云云，其言与修意合，由是破诸异议。名臣言行录 

　　英宗之丧，欧公于衰绖之下，服紫地皂花紧丝袍入临，刘庠奏乞贬责，上遣使语公，使易之，公拜伏面谢。名臣言行录 

　　士大夫以濮议不正，咸疾欧阳修，有谤其私从子妇者。御史中丞彭思永、殿中侍御史蒋之奇，承流言劾奏之。之奇仍伏于上前，不肯起。诏二人具语所从来，皆无以对，俱坐谪官。先是之奇盛称濮议之是以媚修，由是荐为御史，既而攻修，修寻亦外迁。其上谢表曰：“未乾荐祢之墨，已弯射羿之弓。”涑水纪闻 

　　熙宁初欧公在政府，言官诬其私子妇吴氏，惟冲卿以己女尝辨于文疏，余无一言为明其诬蔑。珍席放谈 

　　欧阳在政府日，台官以闺阃诬讪之。公上章力乞辨明，神宗手诏赐公曰：“春寒安否？前事朕已累次亲批出，诘问因依从来，要卿知。”又诏曰：“春暖久不相见，安否？数日来以言者污卿以大恶。朕晓夕在怀，未尝舒释。故累次批出，再三诘问其从来事状，迄无以报。前日见卿文字要辨明，遂自引过。今日已令降出，仍出榜朝堂，使内外知为虚妄。事理既明，人言亦塞，卿直起视事如初，毋恤前言。”又涂去塞字，改作释字。宸翰今藏公家。独醒杂志 

　　嘉祐二年，余与端明韩子华、翰长王禹玉、侍读范景仁、龙图梅公仪，同知礼部贡举，辟梅圣俞为小试官。凡锁院五十日，六人相与唱和，为古律歌诗一百七十余篇，集为三卷。禹玉，余为校理时武成王庙所辟进士也。至此新入翰林，与余同院，又同知贡举，故禹玉赠余云：“十五年前出门下，最荣今日预东堂。”余答云：“昔时叨入武成宫，曾看挥毫气吐虹。梦寐闲思十年事，笑谈今日一樽同。喜君新试黄金带，顾我宜为白发翁。”天圣间，余举进士，国学南省皆忝第一人。其后景仁相继亦然，故景仁赠余云：“淡墨题名第一人，孤生何幸继前尘。”圣俞自天圣间与余为诗友，余尝赠以蟠桃诗，有韩孟之戏，故至此赠余诗云：“犹喜共量天下士，亦胜东野亦胜韩。”子华笔力豪赡，公仪文思温雅，皆劲敌也。前此为南宫试官者多窘束制条，不少放怀，余六人欢然相得，长篇险韵，众制交作，笔吏疲于写录，僮史奔走往来，更相酬酢，往往烘堂绝倒，自谓一时盛事，前此未有也。归田录 

　 至和嘉祐间，场屋举子为文奇涩，读或不能成句。欧公力欲革其弊，既知贡举，凡文涉雕刻者，皆黜之。时范景仁、王禹玉、梅公仪等同事，而梅圣俞为参详官。未引试前，唱酬诗极多，文忠诗：“无哗战士衔枚勇，下笔春蚕食叶声。”最为警策。圣俞有“万蚁战时春日暖，五星明处夜堂深”，亦为诸公所称。及放榜，平日有声如刘煇辈皆不与选，士论颇汹汹，以为主司耽酬唱，不暇详考校，且以五星自比，而以我曹为蚕蚁，因造为丑语。自是礼闱不复敢作诗，终元丰末几三十年。元祐初，虽稍稍为之，要不如前日之盛。然是榜得苏子瞻为第二人，子由与曾子固皆在选，亦不可谓不得人矣。石林燕语 

　　欧阳文忠知贡举。省闱故事，士子有疑，许上请，盖自日昃犹有喋喋勿去者，过晡则閴矣。方与诸公酌酒赋诗，士犹有叩帘，梅圣俞怒曰：“渎则不告。”文忠不可，竟出应，鹄袍环立，观所问，士因前曰：“诸生欲用尧舜事，而疑其为一事或二事，惟先生教之。”观者鬨然笑。文忠不动色，徐曰：“似此疑事，诚恐其误，但不必用可也。”内外又一笑。桯史 此条有误，说见杨亿条下。 

　　欧公典试，出通其变而使民不倦赋，时谓多一而字，钱氏因作诗云：“试官偏爱外生儿。”盖用蒋之奇劾欧公外甥女暧昧事。野获编 

　　欧公主文，试贵老谓其近于亲赋。有进士句云：“睹兹黄耇之状，类我严君之容。”时哄堂大笑。拊掌录 

　　欧公自著濮议两篇，有曰“一时台谏”。谓因言得罪，犹足取美名。是时圣德恭俭，两府大臣，亦各无大过，惟濮议未定，乃曰：“此好题目。所谓奇货不可失也。”于是相与力言。欧公此论，却欠反思。若如此，则前此己为谏官侍从时，每事争辨，岂亦是贪美名，求奇货，寻好题目耶？余曾作濮议诗曰：“濮园议起沸乌台，传语欧公莫怨猜，须记上坡持藁日，也曾寻探好题来。”鹤林玉露 

　　欧公自南京留守，奉母丧归葬于泷冈。将兴役，忽阴雨弥月，公念襄事愆期，日夕忧惧。里之父甲往告公曰：“乡有沙山之神，乃吾郡太守也。庙祀于此，盍以告焉。”公乃为文谒于神曰：“修扶护母丧归祔先域，大事有日，阴云屡兴。今即事矣，幸神宽之，假三日不雨，则终始之赐，报德何穷。”翌日天宇开霁，始克举事。公后在政府，一夕忽梦如坐官府，门外列旌帜甚众，其名号皆曰沙山公。因感悟前事，遂以神之嘉惠其民者闻于朝。独醒杂志 

　　两府例得坟院。欧公既参大政，以素恶释氏，久而不请。韩公为言之，乃请泷冈之道观。又以崇公之讳，因奏改为西阳宫。一作青阳宫。韩魏公戏曰：“道家以超昇不死为贵，公乃使在丘陇之侧，老君无乃却辞行乎？”避暑录话后公罢政出守青社，自为阡表，刻碑以归。江行过采石，舟裂碑沉，舟人曰：“神如有知，石将出。”有顷，石果见，遂得以归立于其宫。鹤林玉露云：石绿色，高丈余，光可鉴。绍兴乙卯宫焚，不余一瓦，碑亭独无恙。独醒杂志 枣林杂俎云：吉安永丰县有泷陵阡，即欧公葬祖父处。国朝□□间忽失处，落广信永丰县，人怪之，后又还吉安永丰县，时有谣曰：吉永丰移广永丰，永丰二字适相同，人民城郭依然是，只少当年六一翁。 

　　泷冈阡表成，勒诸石，遣吏赍之归，并檄郡守董墓。渡江，风涛大作，有龙蜿蜒夹舟。舟欲覆，篙师呼曰：“客有怀宝者乎？请投之以禳此厄。”客曰：“无之，惟碑在焉。”因共挤之江，龙乃冉冉去，波亦平，遂得竟渡。吏持檄以实告郡守，守讶之，令吏祭墓，且以告，则碑已岿然植于其侧矣。守墓者曰：“昨夜震电发土，碑于是出，薄视之，见表文内独以朱圈祭而丰不如养之薄八字，滴水淋漓，自额及趺不绝，朱迹炳然，阅数百载如新。江西通志 筠廊随笔云：欧阳文忠公泷冈阡表为龙神借观，事甚奇。黄鲁直檄龙神文云：臣黄鲁直谨言，臣闻天子诏修永叔以三月三日趋朝，钦承皇上宠锡以重爵，推以峻位，加恩三世，著褒辞以赠修，命石氏镌之，故刻泷冈阡表世次。碑乃雇舟载回，五月十三日至鄱阳湖，泊舟卢山之下。是夜一叟同五人青衣大带，来舟揖而言曰：闻公之文章盖世，水府愿借一观。自谓龙也。请碑入水，遂不见焉。惟阴风怒号，淡月映空，修为惊悼不已，坐以待旦，黎明起谕。直时知泰和令，以同邦之谊，命直为文以檄：恭维洞天水府之宫，震泽主者，润济王阙下：福地阴阳，龙池岁月。星斗芒寒，受穹质于上界；云津变化，膺显号于人间。庙食吴中，官民均赖。兹有河神之玩法，敢将表石以沉沦，妙画雄文，自应呵护，琼章玉册，孰敢谁何。虽龙宫之幽元，而雷神之慧彻，巽风震雷，骇虯奔鲸，地裂水竭，渊泉俱灭，既已各司其职，胡不永保其身。以汝上天功也，骧首云霄，德配庭毒，乾道之性，厥位六焉。鼎成以升，实汝之神，下地利也，渊源潭洞。养身遁性，坤绝妖尘，其德元焉，禹舟之负，实汝之功。今汝不然，乃罹兹禁，万一株连，五龙尽灭。书毕，投檄湖内，忽空际语曰：吾乃天丁也，押服骊龙往，而送至永丰沙溪，敕赐文儒读书堂之南，龙泉坑而交也。文忠公归家埽墓，但见坑内云雾蒙蔽，虹光烁空，往视一大龟负碑而出，倏忽不见，惟碑上龙涎宛然在焉，乃起置于崇国公墓前。熙宁三年庚戌七月望日，黄鲁直谨识。靖按此事殊诞，文亦不知所本，鲁直自称字，已可见其不经，且是年欧公未归，碑乃遗吏赍回，金石粹编已正其失矣。 

　　王荆公初不识欧阳文忠，曾子固力荐之，而荆公终不肯自通。至和初为群牧判官，文忠还朝始见知，遂有“翰林风月三千首，吏部文章二百年”之句。然荆公犹以为非知己，故酬之曰：“它日倘能窥孟子，此身安敢望韩公。”自期以孟子，处公以韩公，公亦不以为嫌。及在政府，荐可以为相者三人，同一劄子，吕司空晦叔、司马温公与荆公也。吕申公本嫉公为范文正之党，滁州之谪实有力。温公议濮庙，力排公而佐吕献可。荆公又以经术自任而不从公。公于晦叔则忘其嫌，于温公则忘其议论，于荆公则忘其学术，世服其能知人。避暑录话 

　　张安道与欧公素不相能，庆历初杜祁公、韩、富、范四人在朝，欲有所为。文忠为谏官，协助之。而前日吕许公所用人多不然，于是诸人以朋党罢去。安道继为中丞，颇弹击前事，二人遂交怨，盖趣操各有主也。嘉祐初，安道守成都，文忠为翰林，苏明允父子自眉州走成都，将求知安道。安道曰：“吾何足以为重，其欧阳永叔乎？”乃为作书办装，使人送之京师，谒文忠。文忠得明允父子所著书，亦不以安道荐之非其类，大喜曰：“后来文章当在此。”极力推誉，天下于是高此两人。子瞻兄弟后出入四十余年，虽物议于二人各不同，而亦未尝敢有纤毫轻重于其间也。避暑录话 

　　公知颍州时，吕公著为通判，为人有贤行，而深自晦默，时人未甚知，公后还朝力荐之，由是渐见进用。又陈恭公素不喜公，知陈州时，公自颍移南京过陈，拒而不见。后公还朝作学士，陈为首相，公遂不造其门。已而陈出知亳州，寻罢使相。公当制，自谓必不得好词，及制出，词甚美，至云：“杜门却埽，苦避权贵以远嫌。处事执心，不为毁誉而更变。”陈大惊曰：“使与我相知深者，不能道此，此得我之实也。”手录一本寄李师中曰：“吾恨不早识此人。”墨庄漫录 

　　江邻几与公契分不疎，晚著杂志，诋公尤力。梅圣俞以为言，公终不问。邻几死，公往吊，哭之恸，且告其子曰：“先公埋石，修当任其责矣。”故公叙邻几无一字贬之。前辈云：“非特见公能容，又使天下后世读公之文，知公与邻几始终如一，且将不信其所诋矣。”能改斋漫录 

　　欧公作王文正墓碑，其子仲仪送金酒盘盏十副，注子二把，作润笔资。公辞不受，戏云：“正欠捧者耳。”仲仪即遣人如京师用千缗买二侍女，并献。公纳器物而却侍女，答云：“前言戏之耳。”盖仲仪初不知薛夫人严而不容故也。高斋漫录 

　　欧公撰石曼卿墓表，苏子美书，邵餗篆额。山东诗僧秘演屡督欧俾速撰。文方成，演置石于相蓝，砻讫白欧公，写石之日，为具召馆阁诸公。观子美书毕，演大喜曰：“吾死足矣。”饮散，欧、苏属演曰：“镌讫且未得打。”竟以辞翰之妙，演不能却。欧公于定力院见之，问寺僧，僧曰：“半千买得。”欧怒，回诟演曰：“吾之文乃与庸人半千鬻之。”演徐语欧曰：“学士已多他三百八十三矣。”欧愈怒曰：“是何言？”演曰：“公岂不记省元时，庸人竞摹新赋，叫于通衢，复更名呼曰：两文来买欧阳某省元赋。今一碑五百，价已多矣。”欧因解颐，徐又语欧曰：“吾友曼卿不幸早世，因欲得君之文，张其名，与日星相磨。而又穷民售之，颇济其乏。又非利乎？”公笑而无语。湘山野录 茶香室三钞云：三百八十三加两文谓之半千者，其时循太平兴国之例，以七十七为百也。 

　　欧阳公平日少许人，唯服韩稚圭。尝因事叹曰：“累百欧阳修，何敢望韩公。”语林 

　　苏子容云：“欧公不言文章，而喜谈政事。君谟不言政事，而喜论文章。各不矜其所能也。”名臣言行录 

　　欧阳公喜士，为天下第一，好诵孔北海“座上客常满，樽中酒不空”之句。诗话总龟 

　　世言欧阳文忠每夸政事，不夸文章。蔡君谟不夸字，吕济叔不夸棋，何公南不夸饮酒，司马君实不夸清约。大抵不足则夸也。此条据宋稗类钞 

　　欧阳公于修唐书，最后至局，专任纪志而已，列传则宋尚书祁所修。朝廷以一书出两手，体不能一，遂命公看详列传，令删革为一体。公虽受命，退而叹曰：“宋公于我为前辈，且人所见多不同，岂可悉如己意。”于是一无所易。及书成奏御，御史曰：“旧例修书，祇列局内官高者一人姓名，公官高宜书。”公曰：“宋公于列传亦功深者，为日且久，岂可掩而夺其功乎？”于是纪志书公姓名，列传书宋姓名。宋公闻而喜曰：“自古文人不相让而好相陵，此事前所未闻也。”墨庄漫录 

　　旧传焦千之学于欧阳文忠。一日造刘贡父，刘问：“五代史成耶？”焦对：“将脱稿。”刘问：“为韩瞠眼立传否？”焦嘿然。刘曰：“如此亦是第二等文字耳。”齐东野语 

　　交倚谓之绳床，乃胡人所制，欧公不御。同话录 

　　郭功父少时喜诵文忠公诗。一日过梅圣俞，圣俞曰：“近得永叔书，方作庐山高诗，自以为得意，恨未之见也。”功父为诵此诗，圣俞击节叹赏，曰：“使吾更作诗三十年，亦不能道其间一句。”功父再诵，不觉心醉。遂置酒，又再诵，酒数行，凡诵十数遍，不交一谈而罢。王直方诗话 

　　永叔昼锦堂记开石了，以碑本寄张安道，安道云：“惜乎不先寄老夫，使此文遂有小颣。以武康之节来治于相两句，可去一字。或曰以武康之节来治相，不然以武康节来治于相。”渔隐丛话 

　　文忠寄江十学士诗云：“白发垂两鬓，黄金腰七镮。”又有当直宿诗：“万钉宝带烂腰镮。”刘贡父曰：“永叔这条腰带几次道著也。”王直方诗话 

　　欧公记真州东园，泛以画舫之舟，曾子固亦以为疑。清波杂志 

　　韩魏公在相为昼锦堂，欧公记之“仕宦至将相，富贵归故乡”，韩公得之爱赏。后数日，欧复遣介，别以本至，曰：“前有未是，可换此本。”韩再三玩之，无异前者，但于“仕宦”“富贵”下各添一“而”字，文义尤畅。前辈为文不易如此。过庭录 

　　欧公晚年，尝自窜定平生所为文，用思甚苦。其夫人止之曰：“何自苦如此，尚畏先生嗔耶？”公笑曰：“不畏先生嗔，却怕后生笑。”寓简 

　　欧阳论琴帖：为夷陵令得一琴于河南刘＜山几＞，常琴也。后作舍人又得一琴，乃张粤琴也。后作学士又得一琴，盖雷琴也。官愈昌，琴愈贵，而意愈不乐。在夷陵，青山绿水，日在目前，无复俗累，琴虽不佳，意则自适。及作舍人学士，日奔走于尘土间，声利扰扰，无复清思；琴虽佳，意则昏杂，何由有乐趣。乃知在人不在琴，若心自适，无弦可也。贵耳集 

　　欧阳公与人行令，各作诗二句，须犯徒以上罪。一云持刀哄寡妇，下海劫人船；一云月黑杀人夜，风高放火天。至欧云：“酒黏衫袖重，花压帽檐偏。”或问之，答云：“当此时徒以上罪亦做了。”拊掌录 

　　欧阳公尝得一古画牡丹丛，其下有一猫。永叔未知其精妙，丞相正肃吴公与欧公姻家，一见曰：“此正午牡丹也。何以明之？其花披哆而色燥，此日中时花也。猫眼黑睛如线，此正午猫眼也。”此亦善求古人之意也。梦溪笔谈 

　　一长老在欧阳公座上，见公家小儿有名僧哥者，戏谓公曰：“公不重佛，安得此名？”公笑曰：“人家小儿要易长育，往往以贱为名，如狗羊犬马之类是也。”闻者莫不服公之捷对。道山清话 渑水燕谈录云：公幼子小名和尚，余略同。 

　　送刘贡父守淮扬，作长短句云：“平山栏楯倚晴空，山色有无中。”平山堂望江左诸山甚近，或谓公短视，故云。东坡笑之，因赋快哉亭，及其事云：“长记平山堂上，攲枕江南烟雨，杳杳没孤鸿。认取醉翁语，山色有无中。”艺苑雌黄 

　　欧阳文忠近视，常时读书甚艰，惟使人读而听之。在政府数年，每进文字，亦如常人。王右丞正仲口吃，遇奏事则如流。石林燕语 

　　临川谢无逸，江南胜士也。一日，有贡士来谒，坐定曰：“闻人言欧阳修，果何如人？”无逸熟视久之，曰：“旧亦一书生，后甚显达，尝参大政。”又问：“能文章否？”无逸曰：“也得。”无逸之子宗野，方七岁，立于旁，闻之匿笑而去。墨客挥犀 

　　欧阳文忠在蔡州，屡乞致仕。门下生蔡承禧因间言曰：“公德望为朝廷所重，且未及引年，岂容遽去也？”答曰：“某平生名节为后生描画尽，惟有速退以全节，岂可更俟驱逐乎？”类苑引倦游杂录 清波杂志略同 

　　初欧阳文忠与赵少师概同在政府，尝约还政后，再相会。及告老，赵自南京访文忠于颍上。文忠所居之西堂曰会老，仍赋诗以志一时盛事。时翰林吕学士公著方牧颍，特置酒于堂宴二公。文忠作口号云：“金马玉堂三学士，清风明月两闲人。”渑水燕谈录 青箱杂记略同 

　　六一先生庆历五年，坐言者论张氏事责知滁州。 

时方三十九，未及强仕之年，已有“醉翁”之号。后与韩魏公同在政府，六一长魏公一岁，魏公诸事颇从之。至议推尊濮王，同朝俱攻六一，故六一遗令托魏公作墓志，言初议推尊，乃政府熟议，共入文字，欲令魏公承当此事，以破后世之惑耳。懒真子 

　　韩魏公薨，士大夫以勋德难名，知与不知，皆为泫然而叹曰：“天何不为我留欧阳公为魏公作志文而后死也。”诗话总龟 

　　欧阳公之父崇公与母韩国太夫人皆葬沙溪泷冈。胥、杨两夫人之丧，亦归祔葬。公辞政日，屡乞豫章，欲归省坟墓，竟不得请。乡里父老至今相传，云公葬太夫人时，尝指其山曰：“此处当葬老夫。”后葬新郑，非公意也。独醒杂志 

　　公葬母夫人于泷冈，盖终公之身，未尝再至也。后葬于颍，子孙遂为颍人。洪景卢谓欧阳氏以一代显达，而坟墓乃隔为他壤，且公无一语及于松楸，为之太息。泷冈有西阳宫，宫之道士，岁时省展，如其子孙。听雨记谈 

　　欧阳文忠初但谥文，盖以配韩文公。常夷甫方兼太常，晚与文忠相失，乃独谓公有定策功，当以忠字，实抑之也。李邦直作议，不能固执，公论非之，当时士大夫相谓曰：“永叔不得谥文公，此谥必留与介甫耳。”其后信然。老学庵笔记 

　　毗陵正素处士张子厚善书，余尝于其家见欧阳文忠子棐以乌丝阑绢一幅求子厚书文忠明妃曲两篇、庐山高一篇，略云：“先公平日未尝矜其所为文，一日被酒语棐曰：‘吾诗庐山高，今人莫能为，唯太白能之。明妃曲后篇，太白不能，唯子美能之。至于前篇则子美亦不能，唯吾能之也。’因欲别录此三篇也。”石林诗话 

　　欧公素不信释氏之说。既登二府，一日被病，梦至一所，见十人冠冕环坐，一人云：“参政安得至此？宜速返舍。”公出门数步，复往问之，曰：“公等岂非释氏所谓十王乎？”曰：“然。”因问：“世人造经饭僧，为亡人追福，果有益乎？”答云：“安得无益？”既寤，病良己。自是遂信佛法。诗话总龟 

　　欧阳子孙奉释氏严。余在汝阴，尝访公子棐于其家，入门，闻歌呗钟磬声。棐出，手犹持数珠讽佛名，具谢今日适斋日，与家人共为佛事方毕。问之，云公无恙时，薛夫人已自尔，不禁也。汝阴有老书生，犹及从公游，为予言，晚闻富韩公得道于净慈本老，执礼甚恭。以为富公非苟下人者，因时与法师住荐福寺所谓颙华严者，本之高弟，公稍从闻其说。颙使读华严，读未终而公薨。避暑录话 

　　于友人欧阳俊处，得其远祖文忠公自初进擢至赠谥纶诰，一无遗者，可谓故物，不愧郑公笏。清波杂志 

　　安平都尉完颜斜烈尝镇商州，偶搜伏于竹林，得欧阳文忠子孙甚多，以欧公故，并其族属乡里三千余人悉纵遣之。壬辰杂编 

　　刘改之有代欧阳丞上平章韩侂胄诗曰：“当年欧富与韩范，戮力同心佐汉廷。今日故家浑似旧，醉翁之后独飘零。”“玉立堂堂社稷臣，人言忠献是前身。三生昼锦堂前梦，莫忘当年作记人。”大为韩所称赏。梅磵诗话 

　　平山堂，欧公为扬州守时所创。负堂而望，江南诸山历历在檐楹间。公政暇辄往游，啸咏竟日而返。庆元十一月，有右司郎中糜师旦游堂中，宛如畴昔所经，独叹惜壁间字画、堂前杨柳不存耳。翌日渡江，适其兄倅京口，即移柳数十本属扬帅赵子固为补植，且寄诗云：“壁上龙蛇飞去久，堂前杨柳补来新。一生企慕欧阳子，重到平山省后身。”是夕舟行，兄弟对语，至戊夜方寝，晨起，师旦逝矣。先是师旦登第时，过妇家姑苏之黄渡，饮于园亭。夜半，忽屏间有大书太师字，秉烛聚观，墨影随灭。人谓师旦他日必远到，至是始悟欧阳公官至太子太师，益验后身之句云。涌幢小品 





●宋人轶事汇编卷九 

　　文彦博 

　　文潞公本姓敬，其曾大父避石晋高祖讳，更姓文。至汉复姓，入本朝，其大父避翼祖讳，又更姓文。邵氏闻见录 

　　文潞公父为白波辇运，潞公尚少。一日以事忤其父，欲挞之，潞公逃去。张靖父为辇运军曹司，知其所在，迎归使与靖同处。其父求潞公月余不得，极悲思之，乃徐出见，因使与靖同学。潞公相时擢靖直龙图阁。石林燕语 邵氏闻见录文异事略同 

　　文潞公始登第，以大理评事知并州榆次县。吏新鞔衙鼓面新洁，公戏题诗于上曰：“置上谯楼一任挝，挝多挝少不知它。如今幸有黄绸被，努出头来道放衙。”类苑引倦游录 世传宋太祖谓县令曰：切勿于黄被里放衙。见坚瓠集 

　　文潞公自兖州通判代归，吕许公一见奇之，问潞公曰：“有兖州墨携以来。”明日潞公进墨，文靖熟视久之。盖欲相潞公手也。邵氏闻见录 梦溪笔谈略同 

　　文潞公以枢密直学士知成都，时年未四十。成都风俗喜行乐，公多燕集，有蜚语至京师。御史何圣从因谒告归，上遣伺察之。何将至，潞公亦为之动，幕客张少愚谓公曰：“圣从之来无足虑，少愚与圣从同郡。”因迎见于汉州，命酒设乐。有营妓善舞，圣从狎之，问其姓，曰：“姓杨。”圣从曰：“所谓杨台柳者。”少愚即取妓项罗帕，题诗曰：“蜀国佳人号细腰，东台御史惜妖娆。从今唤作杨台柳，舞尽东风万万条。”命其妓作柳词歌之。圣从极相赏洽。后数日，圣从至成都，颇严重。一日潞公大作乐以燕圣从，迎其妓，杂府妓间，歌少愚之词以侑觞，圣从每为之醉。及还朝，潞公之谤遂息。邵氏闻见录 清波杂志、西溪丛语皆云妓名王宫花，诗首句作舞彻漳州更六么，三句作从今改作王宫柳。 

　　文潞公入相，因张贵妃也。贵妃父尧封尝为文彦博父门客，贵妃因认彦博为伯父，亦欲得士大夫为助耳。彦博知成都，贵妃以近上元，令织异锦为献。彦博遂令工人织金线灯笼，载莲花为锦，又为秋千以备寒食。贵妃始衣之以见上，上惊曰：“何处有此锦？”妃曰：“昨令成都文彦博织来以尝与妾父有旧。然妾安能使之，盖彦博奉陛下耳。”上色怡，自尔属意彦博。自成都归，不久参知政事。贝州王则叛，朝廷遣明镐往讨之。贼将破，上以近京甚忧之。一日宫内语曰：“执政大臣无一人为国家分忧者，日日上殿无有取贼意。”贵妃密令人语彦博，明日上殿乞身往破贼。上大喜，以彦博任统军。至则镐已下贝州，则成擒矣。捷书至，遂就拜彦博同平章事。后因监察御史唐介疏论，召彦博上殿面质奇锦事，数件皆实，有诏彦博守故官，出知许州。明年上元，内臣有诗曰：“无人更进灯笼锦，红粉宫中忆佞臣。”上闻此句亦笑。碧云騢 余载温成皇后条下。 

　　庆历四年，贝州卒王则据城叛，诏明镐加讨，久无功。参知政事文彦博请行，仁宗欣然遣之，且曰：“贝字加文为败，卿必擒则矣。”未逾月，捷报至。渑水燕谈录 

　　仁宗寝疾，两府虽宿禁内，数日不知上起居。潞公召内侍都知等诘之曰：“主上疾有增损，皆不令两府知。何也？”对曰：“禁内事不敢洩漏。”潞公怒曰：“天子违豫，海内寒心。彦博等备位两府，与国同安危，岂得不预知也，何谓漏洩？”顾直省官引都知等至中书，令供状；今后禁内事，如不令两府知，甘伏军令。诸内侍大惧。日暮皇城诸门白下锁，都知曰：“汝自白两府，我当他剑不得。”由是禁内事无不知者。涑水纪闻 

　　至和三年，仁宗寝疾不能言。两府以设道场为名，皆宿禁内，专决庶政。有禁卒诣开封府告大校谋变者，府夜封上，时富公以疾谒告，惟潞公、刘相、王伯庸居内。旦日潞公召三帅问大校平日所为何如，三帅言其谨愿。潞公秉笔欲判状斩告变者，伯庸捏其膝，乃请刘相判之。上疾愈，沆谮彦博擅斩，彦博以沆判呈，上意乃解。同上 

　　潞公位元台时，上偶违豫，二府日宿于内。一夕有人叩禁闼告变，公即命砻墨于盆，呼其人至前，浓涂面目，驱出斩东华门外。翌日都下帖然，虽左右亦不知上变者为何人也。珍席放谈 

　　文潞公为唐质肃所击，罢，质肃亦坐贬岭外。至和间，稍牵复为江东转运使。此下似有脱字。潞公复相，因言：“唐某疏臣事固当。初贬已重，而久未得显擢，愿得复召还。”仁宗不欲，止命迁官。石林燕语 

　　元丰间文潞公以太尉留守西京。未受印，先就第坐，见监司府官。唐介参政之子义问为转运判官，退谓其客尹焕曰：“先君为台官，尝言潞公。今岂挟为恨也，某当避之。”焕曰：“潞公所为必有理，姑听之。”明日，公受府事，以次见监司府官如常仪。或以问公，公曰：“吾未视府事，三日见庶僚也。”既受印，河南知府见监司矣。义问闻之，复谓焕曰：“微君殆有失于潞公也。”一日，潞公谓义问曰：“仁宗朝，先参政为台谏，以言某谪官，某亦罢相判许州。未几某复召还相位，某上言唐某所言，正当臣罪。召臣未召唐某，臣不敢行，仁宗用某言，起参政通判潭州。寻至大用，与某同执政，相知为深。”义问闻潞公之言，至感泣。自此出入潞公门下。后潞公为平章重事，荐义问以集贤殿修撰，帅荆南。潞公德度绝人如此。邵氏闻见录 

　　文潞公出镇西京，诏于琼林院燕饯，从列皆赋诗送行。王禹玉为内相，诗云：“都门秋色满旌旗，祖帐容陪醉御卮。功业迥高嘉祐末，精神如破贝州时。匣中宝剑腾霜锷，海上仙桃压露枝。昨日更闻褒诏下，别刊名姓入周彝。”时以为警绝。墨庄漫录 

　　潞公以太尉镇洛，遇生日，僚吏皆献诗，多云五福全者，潞公不悦曰：“遽使我考终命耶？”有一客诗云：“绰约肌肤如处子。”洛人笑之曰：“愿尔得妇色若此。”盖潞公色黔也。明道杂志 

　　苏文忠以作诗下狱，自黄州再起，历侍从，出守钱塘，来别文潞公。公曰：“愿君至杭少作诗，恐为不喜者诬谤。”临别上马，公笑曰：“若还‘兴也’，便有‘笺云’。”时吴处厚取蔡安州诗作注以上，安州遂遇祸。故潞公有“笺云”之戏。明道杂志 

　　文潞公帅长安，见石才叔苍舒所藏禇河南圣教序墨迹，爱玩不已。令子弟临一本，休日宴僚属，出二本令坐客别之。客盛称公临本为真，才叔不出一语辨答，启潞公云：“今日方知苍舒孤寒。”玉照新志 补笔谈云：李士衡有晋人墨迹，长安石从事临一本献潞公，客以临本为真，士衡云云。与此小异。 

　　熙宁行新法，诸路使者率用一时新进之士。大理寺丞李察为河北提举常平，颇事风采。文潞公守北门，思欲折之。察年少侏儒，公俟其来，于厅事设高脚椅子。察进谒，盘跚久不能就坐。公顾左右徐曰：“抱上寺丞。”察惭沮而退。高斋漫录 

　　元丰五年，文潞公以太尉留守西都。时富韩公以司徒致仕，潞公慕唐白乐天九老会，乃集洛之卿大夫年德高者为耆英会，以洛阳风俗尚齿不尚官，就资圣院建大厦曰耆英堂，命闽人郑奂绘像其间。时富韩公年七十九，文潞公与司封郎席汝言皆七十七，朝议大夫王尚恭年七十六，太常少卿赵丙、秘书监刘几、卫州防御使冯行己皆七十五，天章阁待制楚建中、朝议大夫王慎言皆七十二，太中大夫张问、龙图阁直学士张焘皆年七十。时宣徽使王拱宸留守北京，贻书潞公，愿预其会，年七十一。独司马温公年未七十，潞公素重其人，用唐九老狄兼謩故事，请入会。温公辞以晚进不敢班富、文二公后。潞公不从，令郑奂自幕后传温公像，又至北京传王公像，于是预会者十三人。潞公以地主，携妓乐就富公宅，作第一会。至富公会，送羊酒不出，余皆次为会。洛阳多名园古刹，有水竹林亭之胜，诸老须眉皓白，衣冠甚伟。每宴集，都人随观之。时康节先生已下世，有中散大夫吴执中者，少年登科，已作秘书丞，不乐仕进，其年德不在诸公下，居洛多杜门，人不识其面，独与康节相善，执中未尝至官府，其不预会者非潞公遗之也。邵氏闻见录 渑水燕谈录、梦溪笔谈皆略。又小学绀珠：文潞公彦博、范景仁镇、张仲巽、史仲辉、刘伯寿称西京五老，按老人会集前此有至道九老，见李昉事下，至和五老见杜衍事下，吴兴庆历六老见胡瑗事，同时有吴中九老见米元章事下。 

　　文潞公归洛，年七十八。同时有中散大夫程晌、朝议大夫司马旦、司封郎中席汝言皆年七十八。尝为同甲会，各赋诗一首，潞公诗曰：“四人三百十二岁，况是同生丙午年。招得梁园为赋客，合成商岭采芝仙。清谭亹亹风生席，素发飘飘雪满肩。此会从来诚未有，洛中应作画图传。”梦溪笔谈 按此条邵氏闻见录不及梦溪之详 

　　洛之士夫生祠潞公于资圣院，温公取神宗选公判河南诗隶于榜曰伫瞻堂，塑公像其间，冠剑伟然，都人事之甚肃。名臣言行录 

　　洛人张起宗以训蒙为生，居于会节园侧，年四十余。一日见西来行李甚盛，问之，曰：“文枢密知成都回也。”姬侍皆骏马，锦绣兰麝，溢人眼鼻。起宗自叹曰：“同丙午生相远如此。”傍有瞽者曰：“秀才，我与汝算命。”因与藉地。卜者出算子百余布地上曰：“好笑诸事不同，但三十年后有某星临某所，两人皆同，当并案而食者九个月。”起宗后七十余，文公亦居洛，起宗视其交游宴饮者皆一时贵人，辄自疑曰：“余安得并案而食乎？”一日公独游会节园，问园侧教学者为谁，左右以张对，公命请至。及见大喜，问其甲子，又与之同，因呼为会节先生。公每召客，必预召，赴人会无先生则不往。公为主人则拐于左，公为客则拐于右，并案而食者将及九月。公之子及甫知河阳府，公往视之。公所居私第地名东田，有小姬四人，谓之东田小籍，共升大车随行，租于城西。有伶人素不平之，因为口号云：“东田小籍，已登油壁之车；会节先生，暂别玳筵之宴。”坐客微笑。自此潞公复归洛，不复召之矣。闻于司马文季。懒真子 

　　潞公号伊叟。石林燕语 

　　文潞公花押佩之止疟。柳亭诗话 

　　文潞公居第不甚宏大，晚得其旁隙地数亩为园，号东田，日与宾客亲戚共游。既罢，遣声妓取营籍十余人月赋以金，每命之执事，人以为适。蒙斋笔谈 

　　元丰末，潞公致仕归洛。时年几八十，神宗见其康强，问：“卿摄生亦有道乎？”潞公对：“无他。臣但能任意自适，不以外物伤和气，不敢做过当事，恰好即止。”上以为名言。石林燕语 

　　国朝宰相诞日，必差官押赐礼物。有涂金镌花银盆四，此盛礼也。文潞公自庆历八年入拜，至绍圣丁丑凡五十年，所得镌花银盆固在。遇其庆诞，必罗列百数于座右，以侈君赐。当时衣冠，传为盛事。铁围山丛谈 

　　阳翟县有孟三郎，元祐间至洛，饮水山涧，见一妇人甚丽。孟往追之，则失所在，穷极幽远，得牡丹一品，红色洒金，遂移至洛阳。文潞公爱之，目曰“涧仙红”。张氏可书 

　　文潞公牡丹，名“女真黄”。柳亭诗话 

　　张埙字叔和。一日到洛谒潞公，方饭后坐于一亭，亭边皆兰。既见不交一谈，对坐几时，公曰：“香来也。”叔和以为平生所未闻。公曰：“凡香嗅之则不佳，须待其因风自至。”始悟山谷诗云：“披拂不盈怀，时有暗香度。”诗话总龟 

　　大观之前，吾竹马岁，与群儿戏。适道文太师、韩侍中，语才一吐，则翁姥长者辈必变色戒曰：“小后生不得乱道！”当时去二公薨已数十年，犹使人敬之若神。铁围山丛谈 

　　粘罕至西京，令人求大臣文集书籍，又寻文潞公、富郑公、司马温公等子孙，时惟潞公第九子殿撰维申，老年杖屐，先出城，遗一妾一婴儿。粘罕既得，抚之良久，以衣服珠玉为压惊，复令归宅。三朝北盟会编 

　　蔡襄 滕宗谅 尹洙 谢绛子景初 梅尧臣 江邻几 李觏 陈烈 鲍当 

　　景祐间，范文正知开封，忠亮谠直，言无回避。左右不便，因言离间大臣，自结朋党，落天章待制，黜知饶州。余安道上疏论救，以朋党坐贬。尹师鲁言：“靖与仲淹交浅，臣与仲淹义兼师友，当从坐。”贬监郢州税。欧阳永叔贻书责司谏高若讷不能辨其非辜，若讷大怒，缴其书，降授夷陵县令。永叔复尹师鲁书曰：“五六十年来此辈沉默畏怖，在世间忽见吾辈作此事，下至灶间老婢，亦为惊怪。”时蔡君谟为四贤一不肖诗，布在都下，人争传写，鬻书者市之，颇获厚利。虏使至，密市以还。张中庸奉使过幽州，馆有书君谟诗在壁上。渑水燕谈录 

　　皇祐间御笔赐蔡襄字君谟，后唱进士第日，有人窃以为名者。仁宗曰：“近臣之字，卿何得名之？”遂令更改。能改斋漫录 

　　庆历初，当时有声望者王兵部素、欧阳校理修、余校理靖、鱼工部周询，四人并命作谏官，朝野相庆。蔡君谟时为校勘，乃为诗曰：“御笔新除三谏官，士林相贺复相欢。”鱼闻之，乃曰：“予不预士论，何颜复当谏列。”遂乞辞职。朝廷从之，即除蔡代知谏院。能改斋漫录 

　　伯父君谟，美髯须。仁宗一日偶顾问曰：“卿髯甚美，长夜覆之于衾下乎，将置之外乎？”君谟无以对。归舍，暮就寝，思圣语以髯置之内外，悉不安，一夕不能寝。盖无心与有意，相去有间，凡事如此。铁围山丛谈 

　　嘉祐间，近臣执政，多表乞立皇嗣。或云蔡襄独有异议。洎英宗立，襄方为三司使，仁宗山陵，用度百出，而财用甚窘，蔡夙夜经营，仅能给。用是数被诘责。永昭陵复土，蔡遂乞杭州，英宗即允所请。韩魏公时为相，因奏曰：“自来两制请郡，须三两章。今一请而允，礼数似太简。”英宗曰：“使襄不再乞，则如之何？”卒与杭州。东轩笔录 

　　蔡襄在昭陵朝，与欧公齐名。英宗即位，韩魏公首荐二公同登政府。先是君谟守泉南日，晋江令章拱之不法，君谟按以赃罪，至是讼冤于朝。又撰造君谟乞不立厚陵为皇子疏，刊板售于相蓝，人得之遂干乙览，君谟几陷不测，魏公力为营救，君谟终不自安，乞补外，出官杭州。玉照新志 

　　蔡君谟知福州，以疾不视事累日，每夜即梦登鼓楼凭鼓而睡。通判怪鼓角将累日不打三更，因对数夜有大蛇盘据鼓上，不敢近。君谟既愈，与通判言所梦，正与鼓角将所说同，人遂以君谟为蛇精。东斋记事 

　　陈少阳跋蔡君谟茶录云：“余闻之先生长者，君谟初为闽漕时，出意造密云小团为贡物，富郑公闻之，叹曰：‘此仆妾爱其主之事耳，不意君谟亦复如此。’”梁溪漫志 志林略同 

　　蔡君谟善别茶。建安能仁院有茶生石缝间，寺僧采造，号石岩白，以四饼遗君谟，以四饼遣人走京师遗王禹玉。岁余，君谟被召还阙，访禹玉，命子弟于茶笥内选精品待君谟，君谟捧瓯未尝，辄曰：“此茶极似能仁石岩白，公何从得之？”禹玉未信，索茶帖验之，乃服。墨客挥犀 

　　蔡君谟守福州，上元日，令居民然灯七盏，陈烈作大灯丈余，大书曰：“富家一盏灯，太仓一粒粟，贫家一盏灯，父子相对哭。风流太守知不知？犹恨笙歌无妙曲。”君谟见之，为之罢灯。柳亭诗话 

　　蔡端明事母至孝。尝步行遇一妪，貌甚龙钟，问其年，曰：“百单二矣。”端明再拜曰：“愿吾母之寿如妪。”后果符其言。独醒杂志 

　　蔡君谟为余书集古录序目刻石，其字尤精劲，为世所珍。余以鼠须栗尾笔，铜绿笔格，大小龙茶，惠山泉等物为润笔。君谟大笑，以为太清而不俗。后月余，有人遗余清泉香饼一箧，君谟闻之，叹曰：“香饼来迟，使我润笔独无此一种佳物。”清泉地名，香饼石炭也，用焚香，一饼之大，可终日不灭。归田录 

　　昭陵晚岁开内宴，数与大臣侍从从容谈笑，亲御飞白书分赐，且以香药名墨遍赉焉。一大臣得“李超墨”，而君谟伯父所得乃“廷圭”，君谟时觉大臣意有不足，因密语：“能易之乎？”大臣但知“廷圭”为贵而不知有“超”也。既易欣然，宴罢骑从出内门。将分道，君谟于马上始长揖曰：“还知廷圭是李超儿否？”铁围山丛谈 

　　韩魏公昼锦堂，欧阳公为记，蔡忠惠书之，每一字必写数十赫蹄，俟合作而后用之，世所谓“百衲碑”也。四部稿 

　　龙图马公仲涂，家藏蔡忠惠帖，用金花纸十六幅，每幅四字，云：“梅二马五蔡九，皇祐壬辰仲春寒食前一日，会饮于普照院，仲涂和墨，圣俞按纸，君谟挥翰，过南都试呈杜公、欧阳九评之，当属在何等，马五诺我精婢润笔，皆是奇事。”凡六十四字。游宦纪闻 

　　楚州有官妓王英英，喜笔札，学颜鲁公体。蔡襄顷教以笔法，晚年作大字甚佳，梅尧臣赠以诗云：“山阳女子大索书，不学常流事梳洗，亲传笔法中郎孙，妙画蚕头鲁公体。”英英貌甚陋，故有不事梳洗语。隐居诗话 

　　吕洞宾自知当遭雷厄，化青蛇隐于泉州蔡襄炉内。襄拥炉内。襄拥炉读书，一夕，雷震，闻判官云：“毋惊宰相。”按襄未为相。天乃开霁，洞宾出揖曰：“蒙君福荫，谢以笔墨。”泉人讥襄云：“雨打衰鸡形。”襄即曰：“脚下有龙鳞，五更高声叫，惊起世间人。”后守泉州，造洛阳桥，以洞宾笔墨为檄，使吏之海若而告之。隶叹曰：“茫茫远海，何处投檄？”买酒酣饮卧海涯，潮落而醒，则檄已易封矣。襄启阅之，惟一醋字，曰：“神示我矣，二十一日酉时兴工乎！”至期潮水果三昼夜不至。其日正犯九良星，襄策马当之曰：“你是九良星，我是蔡端平，相逢不下马，各自分前程。”遂兴作无忌。坚瓠集 

　　蔡襄病革，兴化守李遘梦神人紫绶金章，自云来迓代者。遘询之，曰：“余阎罗王，蔡襄当代我。”明日襄卒，遘挽之曰：“不向人间为冢宰，却归地下作阎罗。”续同书，不知引何书。 

　　余尝官莆，至蔡忠惠襄居，去城三里，荔子号玉堂红者，正在其处。矮屋欲压头，犹是旧物。京卞同郡晚出，欲附名阀，自称族弟，襄孙佃唱名第一，京时当国，以族孙引嫌降第二，佃终身恨之。文献通考引直斋陈氏语 

　　明仁和钟化民字维新，其母梦蔡忠惠而生，中万历庚辰进士，宰惠安。时洛阳桥坏，桥工钜，化民毅然修之。既刻期，为文告海神，潮不至者五日，人称神明。及更新忠惠祠，于座前土中得碣石曰：“五百年后为怪涛所折，继我者其维新焉。”后化民官至河南巡抚，卒官，上特赐祠额，名忠惠，亦可异也。史阙 又坚瓠集载王孟津铎自云是忠惠后身，以在宋得罪仁宗，死入饿鬼道五百年，故今生健啖云云。孟津语不足信，附此以广异闻。 

　　放臣逐客一旦弃置远外，其忧悲憔悴之叹，发于诗作，特为酸楚。滕子京守巴陵，修岳阳楼，或赞其落成，答以：“落甚成！只待凭阑大恸数场。”清波杂志 

　　滕宗谅有知人鉴。向侍中珙，本路下丁操刀者，最无行检，滕布衣日偏与亲狎。向私一妇人，妇患其夫，寘堇毙之。向闻之，大怒，捽妇人至市，具疏其事而逸。或谓滕曰：“向凶秽若此，而可与交乎？”滕曰：“似向公者，真奇士，尔辈碌碌，焉知之？”才十数年，果奋发出建旌钺，首辟滕公入幕。张侍郎雍，滕壻也，遭乱，孑然无依，滕见于门侧，奇之曰：“有前程人也，吾女可以妻之。”夫人怒曰：“尝谓此女奇相，如何与丐者？”滕曰：“非卿所知。”促张定物，张曰：“怀无百钱，何力可致？”滕笑曰：“但酒数升足矣。”依而饷之，厥后果历清显。友会谈丛 

　　状元登第，不十余年，皆望柄用。每殿廷传胪第一，则公卿以下，无不耸观，虽至尊亦注视焉。自崇政殿出东华门，传呼甚宠。观者拥塞通衢，人肩摩不可过，至有登屋下瞰者。洛阳尹洙，意气横跞，好辨人也，尝曰：“状元登第，虽将兵数十万，恢复幽、蓟，凯歌劳还，献捷太庙，其荣亦不可及矣。”儒林公议 

　　尹师鲁为渭帅，与刘沪、董士廉辈议水逻城事，既矛盾，朝旨召尹至阙，送中书给纸札供＜木片＞，昭文吕申公因聚厅啜茶，令堂吏置一瓯于尹曰：“传语龙图，不及攀请，只令送茶去。”时集贤相幸师鲁之议将屈，笑语诸公曰：“尹龙图莫道建茶磨去，磨平浆水亦咽不下。”师鲁之幄去政堂切近，闻之，掷笔于案，厉声曰：“是何委巷猥语，辄入庙堂，真治世之不幸也。”集贤怒而衔之，后致身于祸辱，根于此也。湘山野录 

　　范文正虽极端方，而笑谑有味。师鲁时谪筠州监榷，郡守赵可度迎时好恶，酷加凌忽。公为邓帅，特奏曰：“尹洙多病，可惜死于僻郡，乞令就任所医理。”可其奏，遂客于邓。举不如意，凡樽俎语言，皆无悰，侑人不敢侍之。或怒至以双指扭其脸，侑者泣诉于公，公曰：“尔辈岂知，此是龙图硬性。”湘山野录 

　　尹师鲁性褊，在洛时与欧、梅诸公同游嵩山，师鲁曰：“游山须是带得胡饼炉来。”诸公咸谓游山贵真率，岂有此理。群起攻之。师鲁知前言之谬而不能胜，遂引手扼吭，诸公救之，乃免。默记 

　　师鲁谪官过梁下，与一佛者谭，顿若有所得。后移邓州，是时范文正公守南阳，师鲁忽手书与文正别，仍属以后事。文正极讶之，使掌书记朱炎诣见师鲁，已沐浴衣冠而坐。见炎来道文正意，乃笑曰：“何希文犹以生人见待？洙死矣。”遂隐几而卒。炎急使人驰报，文正至，哭甚哀，师鲁忽举头曰：“早已与公别，安用复来？”文正惊问所以，师鲁笑曰：“死生常理，希文岂不达此？”又问其后事，尹曰：“此在公耳。”乃揖希文，复逝。俄顷又举头顾文正曰：“亦无鬼神，亦无恐怖。”言讫长往。梦溪笔谈 邵氏闻见录不详 

　　皇祐初，洛阳南资福院有僧录义琛，素出入尹师鲁门下。师鲁自平凉帅谪崇信军节度副使，均州监酒。过洛，义琛见之曰：“乡里门徒数人欲一望见龙图。”有顷诸人出，一喏而去，皆洛阳大豪。义琛已密约贷钱为师鲁买洛城南宫南村负郭美田三十顷，师鲁初不知，后义琛复以岁所得地利偿诸人。至师鲁卒，丧归洛，义琛哭柩前，纳其券于师鲁家。师鲁素贫，子孙赖此以生。呜呼！在仁宗朝一僧尚负义如此，风俗可谓厚矣。康节先生与义琛厚善，每称之也。邵氏闻见录 

　　尹师鲁以贬死，其子朴，方襁褓。既长，韩魏公闻于朝，命官。魏公到北京，荐为属，教育之如子弟，朴少年有才，所为或过举，魏公挂师鲁像哭之。朴亦早死。邵氏闻见录 

　　谢希深绛尝作杨秘监启事，有曰：“曳铃其空，上念无君子者；解组不顾，公其如苍生何。”大年题于所携扇曰：“此文中虎也。”归田录 

　　谢绛吴人，雅秀有词藻，章祐间知制诰。然轻黠，利唇舌，人罕测其心，时谓之士面观音。与范讽同年，素为讽所薄。及庞籍讼讽，两被黜。时王尧臣当制，绛求代草其词，籍诰末云：“季孙行父之功，予不忘矣。”盖指讽为四凶也，论者益畏之。未几出守南阳，病亟，自噬舌，吃其血肉而卒。儒林公议 

　　谢景初师厚，希深之子，诗极高。豫章黄鲁直娶其女，而师厚之姑归梅圣俞，其渊源所从来远矣。研北杂志 

　　谢师厚作襄倅，闻营妓与二胥相好，此妓乞书扇子。遂改元微之诗曰：“寄语东风好擡举，夜来曾有老鸦栖。”侯鲭录 

　　东坡云：“梅二丈身长，秀眉大耳，红额，饮酒过百盏，辄正坐高拱，此其醉时也。”研北杂志 逸老堂诗话：圣俞醉即叉手温语，东坡谓非善饮者。 

　　梅圣俞寝食游观，未尝不吟咏。时于坐上忽引去，奋笔书一小纸，纳算袋，同人窃取视之，皆诗句也。或一联，或一句，他日作诗有可用者入之。孙公谈圃 

　　欧阳辟晦夫，桂林人，尝从圣俞学。及其归，以诗赠之，曰：“我家无梧桐，安可久栖凤？凤巢在桂林，乌哺不得共。”独醒杂志 

　　苏明允初至京师，时东坡与子由年甚少，人鲜知者。圣俞独奇之，故赠明允诗，有云：“岁月不知老，家有雏凤凰。百鸟戢羽翼，不敢呈文章。”后东坡谪南海，过合浦，始识晦夫，谈论累日。晦夫因出圣俞赠行诗，东坡读毕，执晦夫手笑曰：“君年六十六，余虽少一，而白发苍颜，大略相似。困穷亦不相远，圣俞所谓凤，例如此。天下皆言圣俞以诗穷，吾二人又穷于圣俞之诗，不可大笑乎？”独醒杂志 

　　嘉祐间，侍从官列荐国子博士梅尧臣宜在馆阁，仁皇帝曰：“能赋‘一见天颜万人喜，却回宫路乐声长’者也。”盖帝幸景灵宫，尧臣有诗。或传入禁内，帝爱此二语，召试，赐一等，竟不登馆阁。邵氏闻见录 

　　李邯郸诸孙亨仲云：“吾家有梅圣俞诗善本。世所传多为欧阳公去其尤者，忌能名之或压也。”予谓欧阳公在谏路，颇诋邯郸公，享仲之言恐不实。然曾仲成云欧阳公有“韩孟于文词，两雄力相当，孟穷苦累累，韩富浩穰穰。郊死不为岛，圣俞发其藏”等句，圣俞谓苏子美云：“永叔要作韩退之，强差我作孟郊”，虽戏语亦似不平也。邵氏闻见后录 

　　梅圣俞宠妾曹氏，作一日曲，为曹氏也。许彦周诗话 

　　范文正始以献百官图讥切吕相，坐贬饶州。梅圣俞时官旁郡，作灵鸟赋以寄，公亦作赋报之。及公秉政，圣俞久困，意公必援己，而漠然无意，所荐乃孙明复、李泰伯。圣俞有违言，遂作灵鸟后赋以责之，略云：“我昔闵汝之忠，作赋吊汝。今主人误丰尔食，安尔巢，而尔不复啄叛臣之目，伺贼垒之去，反憎鸿鹄之不亲，爱燕雀之来附。”意以其西师无成功。世颇以圣俞为隘。石林燕语 

　　碧云騢者，以其吻肉色碧如霞片，故云。世以旋毛为丑，此以旋毛为贵，虽贵矣，病可去乎？梅圣俞不得志于诸公间，乃借此名，著书一卷，诋庆历巨公，后叶石林于避暑录尝辨乃襄阳魏泰所著，嫁之圣俞。邵公济，康节孙也，引圣俞闻范文正讣诗云：“一出屡更郡，人皆望酒壶。俗情难可学，奏记向来无。贫贱常甘分，崇高不解谀。虽然门馆隔，泣与众人殊。”谓为郡以酒悦人，乐奏记纳谀，岂所以论文正者，以是疑真出圣俞也。清波杂志 

　　苏子瞻尝于淯井监得西南夷人所卖蛮布弓衣，其文织成梅圣俞春雪诗，子瞻以余尤知圣俞者，因以见赠。余家旧蓄琴一张，乃宝历三年雷会所斵，遂以此布为琴囊，真余家之宝玩也。六一诗话 

　　梅圣俞过扬州，宋相公庠送鹅，作诗谢之云：“常游凤池上，曾食凤池萍。乞与江湖去，从教养素翎。”宋得之不怿。邻几杂志 

　　宣城守吕士隆，好缘微罪杖营妓。后乐籍内一客娼名丽华，善歌，士隆眷之。一日复欲杖营妓，妓泣诉曰：“某不敢避杖，但恐某人新到，不安此耳。”士隆笑而从之。丽华短肥，故梅圣俞作莫打鸭诗曰：“莫打鸭，莫打鸭，打鸭惊鸳鸯，鸳鸯新自南池落，不比孤洲老秃鸧。秃鸧尚欲远飞去，何况鸳鸯羽翼长。”侯鲭录 

　　王副枢畴之夫人，梅鼎臣女也。景彝初，除枢密副使，梅夫人入谢慈寿宫，太后问：“夫人谁家子？”对曰：“梅鼎臣女也。”太后笑曰：“是梅圣俞家乎？”由是知圣俞名闻宫禁。圣俞在时，家甚贫。余或至其家，饮酒甚醇，非常人家所有，问其所从得，云：“皇亲有好学者，宛转致之。”余又闻皇亲有以数千购梅诗二篇者，其名重如此。归田录 

　　往时南馔未通，京师无能斫鲙者，梅圣俞家老婢独能为之。欧阳公、刘原甫诸人，每思食鲙，必提鱼往过圣俞家。圣俞得鲙材必储以速诸人，故集内有买鲫鱼八九尾，尚鲜活，永叔许相过，留以给膳；又蔡仲谟遗鲫鱼十二尾，余忆在襄城时获此鱼，留以待永叔等数十篇。一日，蔡州会客食鸡头，因论屈到嗜芰，曾晳嗜羊枣等事。忽有言欧公嗜鲫鱼者，问其故，曰：“见梅圣俞集。”坐客皆绝倒。避暑录话 

　　梅圣俞以诗知名，三十年终不得一馆职。晚年与修唐书，书成未奏而卒。其初受敕修唐书，语其妻刁氏曰：“吾之修书可谓猢狲入布袋矣。”刁氏对曰：“君于仕宦何异鲇鱼上竹竿耶？”归田录 

　　梅圣俞晚年官都官，一日会饮余家，刘原父戏之曰：“圣俞官必止于此。”坐客皆惊，原父曰：“昔有郑都官，今有梅都官也。”圣俞颇不乐，未几病卒。六一诗话 

　　梅圣俞之卒，余与宋子才选、韩钦圣宗彦、沈文通遘俱为三司僚属。子才曰：“比见圣俞面光泽特甚，意其为充盛，不知乃不祥也。”时钦圣面上光泽，文通指之曰：“次至钦圣矣。”众皆尤其暴谑。不数日，钦圣暴疾卒。余谓文通：“君虽不为诅咒，亦戏杀也。”温公诗话 

　　梅圣俞因刘原甫戏言之谶，竟终于都官，葬在宣城，俗呼梅夫子墓。有吊之者曰：“赢得儿童叫夫子，可怜名位祗都官。”娱书堂诗话 

　　江邻几喜饮酒鼓琴围棋。通判庐州，有酒官善琴，以坐职不得出，江旦旦就之。郡之沙门道士及里亩能棋者数人呼与同往。郡人画为图，前列趋道一人，骑马青盖，其后沙门道士，褐衣数人，葛巾芒履，累累相寻，意思萧散。诗话总龟 抒情录 

　　江邻几学士，在馆阁有时名，被召修起居注。一僧能相人，曰：“江舍人金形人，非佳金，铅金耳。修注当日在君侧，本朝火德，铅在火侧，安能久？”后百余日，江以肺疾不起。明道杂志 

　　君谟出守福唐时，李泰伯觏自建昌携文访之。一日，命觏及陈孝廉烈早膳于后园望海亭。时方暮春，籍姬数子亦寻芳于此，知太守在亭，因敛袖声喏而退。蔡公留之，旋命觥具，酒方行，举歌一拍，陈烈惊惧怖骇，越墙攀木而遁。泰伯即席赋诗：“七闽山水掌中窥，乘兴登临到落晖。谁在画帘沽酒处，几多鸣橹趁潮归。晴来海色依稀见，醉后乡心积渐微。山鸟不知红粉乐，一声檀板便惊飞。”湘山野录 

　　云山苍苍，江水泱泱，先生之德，山高水长。李泰伯易德为风。随隐漫录 按桯史谓范文正以千金求严子陵祠堂记一字之易，此字真值千金矣。 

　　李泰伯尝著书非孟子，后举茂材，论题经正则庶民兴，不知出处，曰“吾无书不读，此必孟子语也。”掷笔而出。晁说之亦著论非孟子。建炎间，宰相进拟除官，高宗曰：“孟子发挥王道，说之何人，乃敢非之。”勒令致仕。鹤林玉露 按四朝闻见录引曾慥说，谓李觏试题为四科优劣之差，并有辩正。 

　　李觏不喜佛，不喜孟子。一日，有达官送酒数斗，一士人知之，乃作诗云：“完廪捐阶未可知，孟轲深信亦还痴。丈人尚自为天子，女壻如何弟杀之。”李见诗大喜，留连数日，所谈莫非骂孟子也。无何酒尽，乃去。既而又有寄酒者，士人闻之，再往作仁义、正论三篇，皆诋释氏。李览之，笑曰：“公文采甚奇，但前次被公吃了酒后，极索莫。今次不敢相留，留此酒自遣怀。”道山清话 

　　蔡君谟守福唐，政尚严肃。陈烈过之，维舟溪亭，留诗亭上曰：“溪山龙虎蟠，溪水鼓角喧。中宵乡梦破，六月夜衾寒。风雨生残木，蛟螭喜怒澜。殷勤告舟子，放棹过前滩。”亭吏录以呈公，自此为之稍霁威明。诗话总龟 

　　陈烈，福州人，博学不随时态，动循古礼。蔡君谟居丧于莆田，烈往吊之，语门人曰：“诗不云乎？凡民有丧，匍匐救之。今将与二三子行此礼。”于是乌巾栏鞟，与二十余生望门以手据地，膝行号恸而入。孝堂妇女望之皆走，君谟匿笑受吊。即时李觏画匍匐图。倦游杂录 

　　鲍当善为诗，为河南府法曹。薛尚书映知府，当失其意，初甚怒之，当献孤雁诗云：“天寒稻粱少，万里孤难进。不惜充君庖，为带边城信。”薛大嗟赏，不复以掾属待之，人称鲍孤雁。薛尝暑月访其廨舍，当方露顶，狼狈入，易服把板而出，忘其幞头。薛严重，左右莫敢言。久之，月上，当顾见发影，大惭，以公服掩头而走。温公诗话 

　　包拯 赵抃 

　　西羌于龙呵既归朝，至阙下引见，谓押伴使曰：“平生闻包中丞拯，朝廷忠臣，某既归汉，乞赐姓包。”神宗遂如其请，名顺。甲申杂记 

　　包孝肃尹京，人莫敢犯。一日闾巷火作，救焚方亟，有无赖子相约乘变调公，亟走声喏于前曰：“取水于甜水巷耶？苦水巷耶？”公忽省，亟命斩之。由是人益畏服。独醒杂志 

　　包孝肃尹京，号明察，有民犯法，当杖脊。吏受赇，与之约曰：“今见尹，必付我责状。汝第呼号自辨，我为汝分此罪。”既而包引问，果付吏责状。囚如吏言，分辨不已，吏大声诃之曰：“但受脊杖出去，何用多言。”包谓其市权，捽吏于庭杖之，转宽囚罪，止从杖坐，以抑吏势，不知已为所卖矣。梦溪笔谈 

　　开封府题名，独包孝肃姓名为人所指，指痕甚深。癸辛杂志 

　　包孝肃为中丞，张安道为三司使，孝肃攻罢之。既而召宋子京，孝肃又言其在蜀燕饮过度，改知郑州。已而即除孝肃，遂就命。欧公时为翰林学士，因疏孝肃攻二人以为不可而己取之，不无蹊田夺牛之意，孝肃虽尝引避，而终不辞。元祐间，苏子由为中丞，攻罢许冲元，继即除右丞。御史安鼎亦以为言，二人固非有意者。然欧公之言，亦足以厚士风也。石林燕语 

　　世俗传包希仁以正直主东岳速报司，山野小民，无不知者。庚子秋太安界南征兵掠一妇还，云是希仁孙女，颇有姿，倡家欲高价买之。妇守死不行，主家利倡财，捶楚备至，妇遂病。邻里嗟惜而不能救。里有一巫女，私谓人曰：“吾能脱此妇，令适良人。”即诣主家，闭目吁气，屈伸良久，作神降之态。少顷瞑目咄咤，呼主人出，大骂之。主人具香火俯伏请罪，问何所触尊神。巫又大骂云：“我速报司也。汝何敢以我孙女为倡？限汝十日，不嫁之良家，吾灭汝门矣。”主者百拜谢过，不数日嫁之。续夷坚志 

　　会稽周回六十里，北出数垄，葬者纷纷，得正垄者赵、陆二祖坟而已。二坟下瞰鉴湖，湖外有山，横抱如几案，案外尖峰名梅里尖，地理家谓之文笔峰。陆氏葬后六十年生佃，赵氏葬后八十年生抃。泊宅编 

　　赵清献未第时，乡有陈氏延之教子，其母岁与新履。公乡荐，陈厚赠之。一举及第，仕寖显。陈之子适以事系狱，或曰：“尔家作馆赵秀才今显宦于朝，可以为援。”陈谋于妇，妇曰：“翁当亲行，我仍制履送之。”翁至汴，阍人不为通，翁候朝回揖于马前。公命入，即送其履。公持入，良久，乃濯足着新履而出。问来意，翁言其故，公曰：“且留书院。”旬余不答，所言乃申申唯唯而已。已而告归，公曰：“且宽心。”两阅月，公以翁家问示之，其子已贷命矣。公但使亲仆日至衢狱送饭，主者闻之，得末减，衢士至今言之。庶斋老学丛谈 

　　韩魏公自外上章历数新法害天下之状，神宗感悟，谕执政悉罢之。荆公方在告，赵清献参政事，曰：“欲俟王安石出，令自罢之。”荆公既出，疏驳魏公之章，持其法益坚，卒至败乱天下。识者于清献有遗恨焉。邵氏闻见录 又一条别见苏辙下 

　　治平初，龙图阁直学士赵公抃，镇成都。有张山人者，不知所居，数至李道士舍。一日语李曰：“龙图促治装，行入觐，且参大政矣。”赵闻而异之，喻李与俱来，张辞曰：“与公相见有期，今未可也。”未几，果应召，乃参政柄。及出镇青社。熙宁五年，张遗书曰：“当来相见。”公大喜，语宾佐曰：“张山人来矣。”久之不至。至秋，公奉诏再镇成都，方悟。寄张诗曰：“不同参政初时入，谓余庆。也学尚书两度来。谓乖崖。到日先生应笑我，白头犹自走尘埃。”渑水燕谈录 

　　赵清献公以清德伏一世，平生蓄雷氏琴一张，鹤与白龟各一，所向与之俱。元丰间，既罢政事守越，复自越再移蜀，公将老矣。过泗州渡淮，前已放鹤，至是复投龟于淮。既入，先帝问：“闻卿前以匹马入蜀，所携独琴鹤。”公顿首谢。故其诗有曰：“马寻旧路为归去，龟放长淮不再来。”盖纪实也。石林诗话 

　　赵清献帅蜀日，有妓戴杏花，公喜之，戏谓之曰：“髻上杏花真有幸。”妓应声曰：“枝头梅子岂无媒？”赵益惑之，谓直宿老卒曰：“汝识某妓所居乎？”曰：“识之。”曰：“为我呼来。”去已二鼓，不至，复令人速之，旋又令止。老兵忽自幙后出，公怪问之，兵曰：“某度相公不过一个时辰，此念息矣。虽承命，实未尝往也。”宋稗类钞 

　　张忠定帅蜀，择良家处子十人，执浣濯纫缀之役。后赵清献继之，然不敢亲也，置之他所。有宴集，则召之。一日，偶喜其间一人，酒罢留之外舍。公先入曰：“俟来呼汝则入。”女不胜喜。孔目官以下皆通名谒见求庇覆矣。公入不出，或觇之，则行室内，连声自叱其名曰：“赵抃不得无礼。”如是一时顷，乃呼吏云：“适间女子可支钱五百千，明日便令嫁人。”又云清献既留此女，入而濯足，且将复出。天大寒炽炭，命老兵持盆水至，忽举盆浇炭上，烟火飞扬满室。公悟，乃遣女。同上 

　　赵清献元丰间以太子少保归三衢，与里民不间位貌，名所居为高斋，有诗见意曰：“腰佩黄金已退藏，个中消息也寻常。时人要识高斋老，只是阿村赵四郎。”罗湖野录 

　　赵清献公好焚香，尤喜薰衣。所居既去，辄数月香不灭。避暑录话 

　　孔道辅 余靖 唐介 王尧臣 吴奎 

　　孔道辅自以圣人之后，常高自标置，性刚介，急于进用。或有劝其少通者，答曰：“吾岂姓张姓李者耶？”闻者笑之。儒林公议 

　　余靖本名希古，韶州人。举进士，未预解荐。曲江主簿王仝善遇之，为干知韶州者举制科，知州怒以为玩也，按其罪，仝坐违敕停任，希古杖臀二十。仝遂闲居处州，不复仕进，希古更名靖，字安道，取他州解及第。景祐间为馆职，为范文正讼冤获罪，由是知名。范公入参大政，引为谏官秘书丞。茹孝标丧服未除，入京师，私营生计，靖上言：“孝标冒哀求仕，不孝。”孝标由是获罪，深憾靖。靖迁龙图阁直学士，王仝数以书干靖求贷，靖不能应其求。孝标闻靖尝犯刑，诈匿应举，乃自诣韶州，购求其案，得之。时钱子飞为谏官，方攻范党，孝标以其事告之子飞，即以闻。诏下处州逮王仝，靖阴使人讽仝，令避去。仝辞以贫不能出，靖置银百两于茶篚内，托人饷之。所托者怪其重，开视窃银，而致茶于仝，仝大怒。诏至州，勘官属对，当日接坐者余希古，今不知所在。仝不从，对称：“希古即靖是也。”靖竟坐以左屯卫将军分司。靖初及第归韶州，州吏尝鞫其狱者，往见之，靖不为礼，吏恨之，乃取靖案裹以缇油，置于梁上。吏病且死，属其子曰：“此方今达官之案，他日朝廷必来求之。汝谨掌视，慎勿失去。”及茹孝标求其案，以为事在十年前，必不在，孝标访于吏子，竟得之。涑水纪闻 

　　余靖两使契丹，情益亲，余作北语诗，国主曰：“卿能道，我为卿饮。”靖答曰：“夜筵设罢一作逻，侈盛也臣拜洗，受赐也两朝厥荷通好也情斡勒。厚重也。微臣稚鲁拜舞也祝荐统，福祐也。圣寿铁摆嵩高也俱可忒。无极也。”国主大笑，遂为釂觞。中山诗话 按靖以此诗为御史王平劾其失体，出知吉州。见宋史本传。 

　　余靖不修饰，作谏官，乞不修开宝塔。时盛暑，上入内云：“被一汗臭汉薰杀，喷唾在吾面上。”孔平仲谈苑 

　　嘉祐间，尝欲除张尧佐节度使，陈秀公作中丞，与全台上殿争之。仁宗曰：“节度使本粗官，何用甚争！”时唐质肃公为御史里行，最在众人后，越次而对曰：“节度使太祖、太宗总曾作来，恐非粗官。”上竦然，此命竟罢。续明道杂志 

　　文潞公献灯笼锦。唐子方为言官，廷斥其奸，坐是窜逐岭外。李师中有诗送之。后子方声闻浸扬，禄位益显，为御史中丞，俛默以养誉望，无所建明。李遂贻书索取昔诗，可谓直谅之友。珍席放谈 

　　李承之待制有直声。唐介为台官，时言文潞公灯笼锦事。上怒甚，谪介春州。承之送以诗，有“去国一身轻似叶，高名千古重如山，并游英俊颜何厚，未死奸谀骨已寒”之句。后介用潞公荐，官于朝廷，无所言。承之从介索所送诗，介取诗还之曰：“我固不用落韵诗也。”以山寒二字韵不同，故云。邵氏闻见录 冷斋夜话略同 

　　唐质肃公在谏垣日，仁宗密令图其像，置温成合内，御题曰：“右正言唐介。”时犹衣绿，外廷不知。逮质肃薨于位，裕陵浇奠，索画影看曰：“此不见彼生日精神。”乃以此画像赐其家，人始知之。曲洧旧闻 

　　唐质肃介一日自政府归，语诸子曰：“吾备位政府，知无不言。桃李固未尝为汝等栽培，而荆棘则甚多矣。然汝等穷达莫不有命，惟自勉而已。”湘山野录 

　　唐坰与祖肃，父询，叔介，兄淑问，称五豸。小学绀珠 

　　质肃公子嘉问，绍圣初谒时相，见一人朱衣象笏，为典客所拒，匍匐从门阃下入，叹曰：“士大夫汩丧廉耻一至此乎！”拂衣径去。东山谈苑 

　　王伯庸得疾，既委顿，是夕有灵鹤十余只空际嘹唳。八月二十日夜三更，月甚明，其弟纯臣差知亳州，公人来迎候者，皆以为怪。须臾闻宅内哭声，群鹤遂散，时人谓伯庸当作仙官耳。类苑 

　　乾明寺尼道坚，说王伯庸参政忽病，家有猫作人语，曰：“此亦不祥之验也。”未几伯庸卒。类苑 

　　吴长文不喜释氏，父卒不召僧，闾巷常与父往还者各赠二缣。清波杂志 

　　吴文肃公奎将举贤良，一夕梦入魏文帝庙，召升殿，顾问群臣优劣，公未及对，帝曰：“韩廷寿最优。”是夕门下抄书吏杨开者梦公读杨阜传。翊日告公，公异之，即取二传览之。及秘阁试六论一题，乃韩延寿杨阜孰优，公遂膺首选。渑水燕谈录 

　　吴参政少以学究登科，复以贤良为翰林学士。尝草制以示欧阳公，文忠称之，因戏曰：“福至心灵。”幕府燕闲录 

　　唐子方始弹张尧佐，与谏官皆上疏。及弹文公，则吴奎畏缩不前，当时谓拽动阵脚。及唐争论于上前，遂并及奎之背约，执政又黜奎。时李诚之作诗送唐曰：“并游英俊颜何厚？未死奸谀骨已寒。”为奎发也。东轩笔录 

　　张方平 

　　张文定为滁州，因游琅琊山寺，周行廊庑，至藏院，俛仰久之。忽命左右，梯梁间得经一函，开示即楞严经四卷，余其半未写。公因持笔续之，笔迹不异。味经首四句偈，遂大悟流涕见前世。盖公前生尝主藏于此，病革，自以写经未成，愿再来成之也。冷斋夜话 扪虱新话、侯鲭录俱较略。 

　　张安道云：“真宗以前，朝廷尊严，天下私说不行。天下之士，祗知为诗赋以取科第，不知其他。谚云：‘水到鱼行。’既已官之，不患其不知政也。”龙川别志 

　　张文定以端明殿学士尹成都，其门医李生因市药遇老人相与问讯，老人曰：“张公已再镇蜀矣。”文定实一至，老人似言其前生事。按龙川别志亦载此事，此下有曰：“凡人元气重十六两，渐老而耗，张公已耗其半矣。”余较此略。又言：“今有药二粒为我达于公。或公不信，未肯饵，则以一粒烹水银，候汞成金，可无疑也。”李生以药献，乃于小亭构火，投药一粒烹之，有声如粥沸，有红光自鼎起。俄顷，光照一亭，火灭视鼎，烂然饼金矣。公取余一粒服之。公寿八十五岁，康宁终身，无疾坐而逝。殡后，柩有大声，岂其尸解乎？某见公子恕，说药金一两许，公令作四指环，一奉其父，一与夫人，一与长子，一自服。公年八十余，某犹见之，视其颐颊白腻如少年。公少年喜饮酒，饮量绝人，晚年病目，亦其毒也。续明道杂志 闻见近录事同文异 

　　神宗尝问文定识王安石否，曰：“安石视臣大父行也。臣见其大父日，安石发未丱，衣短褐布，身疮疥，役洒埽事，一苍头耳。”故荆公亦不敢与之争辨，日录尽诋前辈诸公，独于文定无讥云。邵氏闻见录 

　　王荆公尝问张文定，孔子去世百年生孟子亚圣，后绝无人何也？文定言：“岂无又有过于孔子者。”公问：“是谁？”文定言：“江南马大师、汾阳无业禅师、雷峰岩头丹霞云门是也。儒门淡薄，收拾不住，皆归释氏耳。”荆公叹服。扪虱新话 

　　张文定平生未尝不衣冠而食。尝暑月与其壻王巩同饭，命巩褫带，而己衫帽自如。巩顾见不敢，公曰：“吾自布衣诸生，遭遇如此，一饭皆君赐也。享君之赐，敢不敬乎？子自食某之食，虽衩衣无害也。”却埽编 

　　张谔上言：“天下祠庙，岁时有烧香施利。乞依河渡坊场召人买拆。”王荆公主谔言。敕既下，南京有高辛庙，平日无祈祭，县吏抑勒，祝史仅能酬十千。是时张方平留守南京，因抗疏言：“朝廷生财当自有理，岂可以古帝王祠庙卖与百姓，以规十千之利。”上览疏大骇。东轩笔录 

　　张宣徽安道守成都，眷籍娼陈凤仪。后数年王懿敏仲仪出守蜀，安道祝仲仪致书与之。仲仪至郡，呼凤仪曰：“张尚书顷与汝留情乎？”凤仪泣下。仲仪曰：“亦有遗尺牍，今尚存否？”曰：“迄今蓄之。”仲仪曰：“尚书有信致汝，可尽索旧帖，吾欲观之，不可隐也。”遂尽取呈，韬于锦囊甚密，仲仪谓曰：“尚书刚劲立朝，少与多讎，汝毋以此黩公。”乃取书付凤仪，并囊尽焚之。后语安道，甚感之。墨庄漫录 

　　三苏自蜀来，张安道、欧阳永叔为延誉于朝，自是名誉大震。明允一日见安道，问云：“令嗣近日看甚文字？”明允答以轼近日方再看前汉，安道云：“文字尚看两遍乎？”明允归以语子瞻曰：“此老特不知世间人果有看三遍者！”安道尝借人十七史，经月即还，云已尽。其天资强记，数行俱下，前辈宿儒，无能及之。高斋漫录 

　　今日见王巩，云张安道向渠云：“苏子瞻比吾诸葛孔明、孔北海，孔明吾岂敢？北海或似之，然不若融之蠢也。”志林 

　　张尚书方平、李给事徽之、王秘监端，俱以丁未九月二十三日生，张酉时，李卯时，王戌时，迄今皆致政康强。青箱杂记 

　　乐全先生薨，东坡时守颍州，于僧寺举挂，参酌古今，用唐人服座主缌麻三月，又别为文往祭其柩，盖感其知遇也。墨庄漫录 

　　东坡言，元丰三年子由谪官筠州，安道口占一诗为别云：“可怜萍梗飘蓬客，自叹瓠瓜老病身。从此空斋挂尘榻，不知重埽待何人？”已而涕下。安道平生未尝出涕向人也。苕溪渔隐丛话 

　　张奎 张亢 王洙 王遵叔 陈亚 陆经 丁讽 林洙 杨孜 祖无择 马遵 孙洙 刁约 苗振 

　　张密学奎，客省亢，母宋氏，白之族也。教督二子使读书，客至辄于窗间听之。客与其子论文学政事，则为之设酒殽；或闲谈谐谑则不设。侨居常州。胡枢密宿时为举人，有文行，宋氏知其必贵。亢少跅弛，宋氏常藏其衣冠，不听出。惟胡秀才召，乃给衣冠使诣之。涑水纪闻 

　　亢八九岁时，梦皂衣人遗笔一管。后戏于庭树下，有鸟衔笔，正落亢前，大小宛如梦所见。天禧三年科场，未尝以习读为意，曾于友人家，假得书数册，都不省览。每醉归，但用搘头。南省奏名，来日殿试，犹尚暮回。酒醒无寐，因取搘头书看，乃尚书也，灯下披读尽一编。诘旦，御题有日宣三德论，亢恍然大悟，乃是夜所详读者。于是一挥成名。友会谈丛 

　　奎清素畏慎，亢奢纵跅弛，世言张奎作事笑杀张亢，张亢作事唬杀张奎。杨景宗本以军营卒，由椒房故为观察使，暴横无赖，世谓杨骨槌。一日语奎曰：“公弟客省，俊特可喜，只是性粗疎。”奎归语亢曰：“汝本世家，服膺名教。不知作何事，致令杨骨槌恶汝粗疎也。”东轩笔录 

　　蔡文忠守南都，公时为书院说书。按：公者王洙也。将荐公，谓公曰：“欲荐而未有人，可令草奏以叙君之美，莫若相烦君自为之。”公谢曰：“某之才不足当公荐，今石太祝延年，众所爱重，宜置某而荐石。”蔡公曰：“石固欲荐之，亦当令自草奏。”徐曰：“得之矣。”遂命公草石奏，石草公奏。蔡公既去，而宋公来，其所以遇之尤加。每公事退，开阁邀公，日以为常，相对但持书册论议而已。宋公还朝，公亦入上庠，又陪佐史局，无一日异于初。宋公薨，公为之议谥，撰著行状象篆勒铭。诸宋以服带缗钱遗公，公不发封，悉还之。李邯郸公戏简公曰：“可惜笔端得来，竟被车儿推去。”后老，思宋公平昔之知，尝叹曰：“相知之厚不愧古人，今亡矣夫。”去年公谒告还里，钱子飞侍读为留守。其妻宋公女也，闻公宴于郡斋，曰：“是往日与吾父论书于此斋，吾家为肴羞樽酒以待者也。”因泣下。明日钱以妻语语公，公亦凄然。王氏谈录 按此所称宋公，宋宣献绶也。 

　　陈亚，扬州人，仕至太常少卿，年七十卒，盖近世滑稽之雄也。尝著药名诗百余首行于世，或曰：“延胡索可用否？”曰：“可。”因朗吟曰：“布袍袖里怀漫剌，到处迁延胡索人。”此可赠游谒穷措大。又自为亚字谜曰：“若教有口便哑，且要无心为恶。中间全没肚肠，外面强生棱角。”青箱杂记 

　　亚尝知岭南恩州，到任与亲旧书曰：“使君五马双旌，名目而已。螃蟹一文两只，真实不虚。”蔡君谟以其名戏之曰：“陈亚有心终是恶。”陈曰：“蔡襄无口便成衰。”倦游杂录 

　　陈亚蓄书数千卷，名画数十轴，平生之所宝者。晚年退居，有华亭双鹤、怪石一株尤奇峭，与异花数十本，列植所居。为诗以戒子孙曰：“满室图书杂典坟，华亭仙客岱云根。他年若不和花卖，便是吾家好子孙。”渑水燕谈录 

　　陆经，庆历间为馆职。一日饮于相国寺秘演房，语笑方洽，有一人箕踞于旁，睥睨经曰：“祸作矣，仅在顷刻，尚能复饮乎？”陆大怒，欲捕之，秘演劝而止。薄暮欲上马，而追牒已俟于门，陆惶惧不知所为。复见前箕踞者，行且笑曰：“无苦，终复故物。”既而陆得罪，自废累年。嘉祐初，乃复馆职。类苑 

　　陆经多为人写碑铭，颇得濡润。人有问：“子履近日所写几何？”对曰：“近日写甚少，总在街坊上唱道行里。”孔平仲谈苑 

　　陆经坐谪流落，欧阳文忠怜其贫，每与人作碑志，必先约令陆子履书，欲濡润助之也。由是子履书名，自是益盛。宋诗纪事引续东轩笔录 

　　丁讽病废，常令两女奴掖侍见客。讽以好色致疾，既废无赖，益求妙年殊质以厌其心。客出不能送，令一婢子送至门曰：“谢访。”以故宾客之至者，乃数倍于未病时。孔平仲谈苑 

　　丁讽以馆职病风废于家。一旦有妄传讽死者，京师诸公竞致奠，纸酒塞门，讽曰：“酒且留之，纸钱一任别作使用。”讽本乏资，由是获美酝盈室焉。同上 

　　林洙少服苣胜，晚年发热，多烦躁。知寿州日，夏夜露卧于堂下，为鼓角将以铁连鑻击杀之。洎擒，问所以杀守之情，曰：“我何情，但夕睡醒，若有人引导，见鼓榜上有大铁鑻，遂携以行。自谯楼至使宅堂前甚远，而诸门扃钥如故，莫知其何以至也。”朝廷以守臣被杀，起狱穷追，自通判以下咸被黜。时富郑公为相，以洙无正室，颇疑奸吏共谋杀。曾鲁公为参政，独曰：“若是谋杀，必持锋刃。”郑公之疑遂解。东轩笔录 

　　杨学士孜，襄阳人，始来京师应举，与一娼往还甚密。娼尽以所有资之，共处踰岁。既登第，贫无以为谢，遂绐以为妻，同归襄阳。去郡一驿，忽谓娼曰：“我有室家久矣。明日抵吾庐，若处其下，渠性悍戾，计当相困。我视若亦何聊赖，数夕思之，欲相与咀椒而死如何？”娼曰：“君能为我死，我亦何惜。”遂共痛饮。杨素具毒药，取以和酒，娼一举而尽，杨执爵谓曰：“今倘偕死，家人须来藏我之尸。若之遗骸必投沟壑，以饱鸱鸦。曷若我葬若而后死亦未晚。”娼即呼曰：“汝诳诱我至此，而诡谋杀我。”乃大痛，顷之遂卒。即燔瘗而归。类苑 

　　狄青宣抚广南，平侬智高，大陈军仪，数诸将出师不利，坐擒陈崇仪等三十余人，拽出斩之。次问余襄公，襄公矍然下拜，而孙元规颇申理得免。次及提刑祖择之，问诸将兵败之由，择之知将不免，勃然起对曰：“太尉不得无礼。无择来时金口别有宣谕。”其客将在厅下，即呼牵提刑马，遂就厅上马以出。既至所舍，便溺俱下，满于鞍鞯。盖青武人，仓卒之间，非言金口别有宣谕，则必不免矣。默记 

　　祖无择晚娶徐氏，有姿色。议亲之时，无择为馆职，徐氏必欲咨相其人，而无择貌寝，恐不得当。同舍冯当世丰姿秀美，乃谕媒妁俟冯出局，扬鞭跃马经过徐居，曰：“此祖学士也。”徐窃窥甚喜，成婚始悟其非，竟以反目离婚。欧公尝作诗曰：“无择声名重当世，早岁多奇晚乃偶。”盖谓此也。高斋诗话 

　　宋时阃帅郡守，虽得以官妓歌舞佐酒，然不得侍枕席。祖无择知杭州，坐与官妓薛希涛通，为王安石所执，希涛榜笞至死，不肯承伏。西湖志余 

　　马遵谪守宣州。及其去也，郡僚军民争欲驻留，至以铁锁绝江。遵于饯筵倚醉，令官妓剥榧实而食，眷眷若留连状。夜使人绝锁解舟，以水沃橹身，使之不鸣。逮晓，舟去远矣。隐居诗话 

　　李端愿，文和长子，治园池，延宾客。每休沐，必置酒高会，延侍从馆阁，率以为例。元丰间会佳客，忽学士将锁院，孙巨源当制，颇不欲去，李饬侍妾取罗巾求长短句。巨源援笔欲书，从者告以将掩门矣，草作数语云：“城头尚有三冬鼓，何须抵死催人去。上马苦匆匆，琵琶曲未终。回头肠断处，却更廉纤雨。漫道玉为堂，玉堂今夜长。”李邦直在座，颇以卒章为非佳语。是夕巨源得病于玉堂，后六日卒。南游纪旧 

　　刁景纯恺悌敦厚，周人之急，甚于己私，至诚有过人者。在京师，宾客造请，虽至贫下，必往报谒，昼日未尝在家，夜归常至三更，不知者以为干谒自为己，其实不然。宋尚书判馆事，督诸馆职毕集，而景纯或数日不至，使人邀而谯让之，王原叔戏改杜诗云：“景纯过官舍，走马不曾下。蓦地趁朝归，便遭官长骂。”李献臣曰：“我能足之。”是时西戎唃氏有子名摩毡，而景纯常为宣政使王某作墓铭，即续其后曰：“多罗四十年，偶未识摩毡，近有王宣政，时时与纸钱。”于是以古文篆隶写之，加标轴，密使挂景纯厅事。景纯旦出夕返，初不觉，宾客至者见之，往往诵念而去。景纯自外颇闻之，亦不能晓。一日大雨不可出，周行厅事，乃见此图。问其从者，曰：“挂此已十余日矣。”类苑引贡父诗话 今本贡父诗话较略，补笔谈亦不详。 

　　刁景纯官都下，遇节必令人持马衔，每至一门首，撼数声而留刺以表到。有客知其诬，急出视之，仆云：“适已脱笼矣。”可书 

　　刁约奉使契丹，戏为诗四句，曰：“押燕移离毕，官名如执政。看房贺拔支。如执衣防合。饯行三匹裂，小木罂。密赐十貔狸。形如鼠，辽人以为珍膳。 梦溪笔谈 

　　刁学士约喜结交请谒，常至夜半，号刁半夜。杜祁公为相，苏舜钦其壻也，岁暮以故事奏用卖故纸钱祠神以会宾客，皆一时知名士也。王宣徽拱辰，吕申公之党也，欲举其事以动相臣，曰：“可一举而尽也。”是日刁亦与召，知其谋而不以告，诘朝送客城东，于是苏坐自盗除名，客皆逐，丞相亦去，刁独逸。其后坐客皆至从官，刁独终于馆职。后山谈丛 

　　苗振以列卿知明州，熙宁间致仕归郓，多置田产。又在明州创材为堂，舟载归郓。时王逵亦致仕，作诗嘲振云：“田从汶上天生出，堂自明州地架来。”此句传至京师，王荆公大怒，即出御史王子韶使两浙，廉其事。子韶又言：“知杭州祖无择，亦有奸利之迹。”于是明州、秀州各起狱鞫治，振与无择贬斥。熙宁以后数以谣言起狱，自逵为诗始也。东轩笔录 

　　二刘 

　　刘原父就省试时，父立之为湖北转运使，按部至鄂州，与郡守王山民宴于黄鹤楼，数日不发，谓守曰：“吾且止此，以候殿榜，儿子决须魁天下。”守心不平，且曰：“四海多士，虽令嗣才俊，岂可预料。”立之曰：“纵使程试不得意，亦须作第二人。”来日殿榜到州，原父果第二名，继得家书云：“初考乃状元，为赋小误，遂以贾黯为魁。”立之即以书示郡守而行。默记 

　　庆历间，刘原父廷试考第一。会王伯庸以翰林学士为编排官，原父内兄也，以嫌自列，仁宗以为第二，以贾直孺为冠。石林燕语 避暑录话同 

　　故事，锁学士院有四制则并命学士，谓之双锁。刘原父立马而草九制，人固已服其敏。邓温伯为内相，当元丰末建储亲王及内外将相进恩，一夕独草制二十二道，益敏而工。其有腹藳耶。清波别志 

　　宋朝翰林学士，多以知制诰久次而称职者充之。刘原父居外制最久，誉望最高，一时咸以为宜充此选。刘亦雅以自负，然久不升进，出典两郡，还朝复居旧职，颇怏怏不自得。一日顾官属曰：“诸君闻殿前指挥使郝质已拜翰林学士乎？”或以为疑，徐笑曰：“以今日之事准之，固当然耳。”却埽编 

　　刘原父望欧公稍后出，同为昭陵侍臣，学问文章，势不相下，然相乐也。欧阳公喜韩退之文，皆成诵。原父戏以为韩文究，每戏曰：“永叔于韩文，有公取，有窃取。窃取无数，公取粗可数。”欧阳公以退之读墨子不相用不足为孔、墨为叛道，原父笑曰：“永叔无伤事主也。”邵氏闻见录 

　　刘原父博物多闻，前世无及。在长安日，有得古铁刃以献，制作极巧，下为大环，以缠龙为之，而其首类鸟，人莫能识，原父曰：“此赫连勃勃所铸龙雀刀。所谓大夏龙雀者也。”问之，盖种世衡筑青涧城，掘地所得，正夏故疆也。长安李士衡观察，家藏一端砚，当时以为宝，下有刻字云：“天宝八年冬端州东溪石刺史李元书。”刘原父知长安，取视之，大笑曰：“天宝安得有年？自改元即称载矣，且是时州皆称郡，刺史皆称太守，至德后始易。”李氏砚遂不敢出。避暑录话 

　　“凉风响高树，清露坠明河。谁谓夏夜短，已觉秋意多。艳肤丽华烛，皓齿扬清歌。临觞不作意，奈此粲者何？”刘原父在永兴所作诗也。叶少蕴避暑录话载之，且云：“恨原父此病未除也。”予后读国史原父本传，载原父在永兴惑官妓得惊瞀病，乃知前诗不徒作也。能改斋漫录 

　　原父晚年病，不复识字，日月儿女皆不能认。人言永兴多发冢墓，求古物，致此。研北杂志 

　　王介甫外除，自金陵过苏州。刘原父作守，以州郡礼邀之，营妓列庭下，介甫作色不肯就坐，遂去妓。顾介甫曰：“烧车与船，延之上座。”侯鲭录 

　　刘贡父旧与王荆公游甚款，每相遇必终日。荆公为参政，一日贡父访之，值其方饭，使吏延入书室。见有草藳在砚下，取视之，则论兵之文也。贡父善强记，一过目辄不忘，既读复置故处，念吾以庶僚谒执政，径入其便座，非是，复趋出，待于庑下。荆公饭毕而出，始复邀入坐，语久之，问：“贡父近为文乎？”贡父曰：“近作兵论一篇，草创未就。”荆公问所论大概何如，则以所见藳为己意以对，荆公不悟其窥见己作也，默然良久，徐取砚下藳裂之。盖荆公平日论议欲出人意表，有同之者，则以为流俗之见也。却埽编 

　　马默击刘贡父玩侮无度，或告贡父，贡父曰：“既称马默，何用驴鸣？”立占马默驴鸣赋，有“冀北群空，黔南技止”之警策。客问刘贡父曰：“某人有隐过否？中司将鸣鼓而攻之。”贡父曰：“中司自可鸣鼓儿，老夫难为暗箭子。”客笑而去。王荆公会客食，遽问：“孔子不彻姜食何也？”刘贡父曰：“本草书姜多食损知，道非明民，将以愚之，孔子以道教人者，故云。”荆公喜以为异闻，久乃悟其戏也。邵氏闻见录 

　　王荆公好言利，有小人谄曰：“决梁山泊八百里水以为田，其利大矣。”荆公喜甚，徐曰：“决水何地可容？”刘贡父曰：“自其旁别凿八百里泊，则可容矣。”荆公笑而止。邵氏闻见录 涑水纪闻、明道杂志、渑水燕谈录略同 

　　刘攽为开封府试官，出临以教思无穷论，举人上请曰：“此卦大象何如？”刘曰：“要见大象，当诣南御苑也。”有又请曰：“至于八月有凶，何也？”答曰：“九月固有凶矣。”盖南苑豢驯象榜帖之出常在八九月之间也。王彦和汾口吃，刘攽嘲之曰：“恐是昌家，又疑非类，不见雄名，惟闻艾气。”又尝同趋朝，闻叫班声，汾谓曰：“紫宸殿下频呼汝。”盖常朝知班吏多云“班班”，谓之唤班，攽应声答曰：“寒食原头屡见君。”汾与坟同音也。东都笔录 

　　刘攽与王汾彦和同在馆阁。一日刘谒王曰：“君改章服，故致贺耳。”王曰：“未尝受命。”曰：“早间合门使传报，君但询之。”王密使人询合门，乃是有旨诸王坟得以红泥涂之。渑水燕谈录 

　　攽又戏王觌曰：“公何故见卖？”王答曰：“卖公直甚分文？”邵氏闻见录 

　　攽与王介甫最为故旧，介甫尝拆其名曰：“刘攽不值分文。”攽遂答曰：“失女便成宕，无□莫是妒，下交乱真如，上颈误当宁。”介甫大衔之。默记 

　　刘贡父为舍人。一日朝会，幙次与三卫相邻，时诸帅二人出军伍，有一水精茶盂，传玩良久，一帅曰：“不知何物所成，莹洁如此？”贡父隔幙谓之曰：“诸公岂不识，此乃多年老兵耳。”东皋杂录 

　　刘贡父初入馆，乘一骒马而出，或言：“不虑趋朝之际，有从群者，致奔踶之患耶？”贡父曰：“吾将处之也。”或问：“何以处之？”曰：“吾令市青布作小襜，系之马后。”或曰：“此更诡异也。”贡父曰：“吾初幸馆阁之除，俸入俭薄，不给桂薪之用，因就廉值取此马以代步。不意诸君督过之深，姑为此以掩言者之口耳。”春渚纪闻 

　　沈存中为内翰，刘贡父与从官数人同访之。始下马，典谒者报内翰方浴，贡父语同行曰：“存中死矣，待之何益？”众惊问故，贡父曰：“孟子云，死矣盆成括。”曲洧旧闻 

　　曾布为三司使，与吕嘉问争市易事。介甫主嘉问，布坐左迁。诏命始出，朝士多未知。布字子宣，嘉问字望之。或问贡父，贡父曰：“曾子避席。”又问：“望之何如？”曰：“望之俨然。”介甫闻之不喜，由是出贡父知曹州。涑水纪闻 东轩笔录略同 

　　刘贡父作给事中，时郑穆学士表请致仕状过门下省，刘谓同舍曰：“宏中请致仕，为年若干？”答者曰：“郑年七十三。”刘遽曰：“慎不可遂其请。”问其故，刘曰：“且留伴八十四底。”时潞公年八十四，再起为平章事。潞公闻之，甚不怿。宏中，穆字也。明道杂志 

　　刘贡父呼蔡确为倒悬蛤蜊，盖蛤蜊一名壳菜也。确深衔之。邵氏闻见录 

　　孙莘老形貌奇古。熙宁间论事不合责出，世谓没兴孔夫子。孔宗翰宣圣之后，气质肥厚，刘贡父目之孔子家小二郎。元祐间二人俱为侍郎，二部争事于殿门外幄次，贡父过而谓曰：“吾党之直者异于是。”坐间有悟之者，大笑。侯鲭录 

　　孙觉、孙洙同在三馆。觉肥而长，洙短而小，二人皆髯，刘攽呼为大胡孙、小胡孙。顾临字子敦，亦同为馆职，为人伟仪表而好谈兵，攽目为顾将军。又以反语呼之曰“顿子姑”。攽尝与王介同为开封府试官，试节以制度不伤财赋，举子多用蓄积字，声近御名。介坚欲黜落，攽争之，遂至諠忿。监试陈襄以闻，二人皆赎金。中丞吕公著又言责太轻，遂皆夺主判。是时雍子方为开封推官，戏攽曰：“据罪名当决臀杖三十。”攽答曰：“然，吾已入文字矣。其词曰：切见开封推官雍子方，身材长大，臀腿丰肥，臣实不如，举以自代。”合座大笑。东轩笔录 

　　刘攽、刘恕同在馆下，攽一日问恕曰：“前日闻君猛雨往州西何也？”恕曰：“我访丁君闲冷无人过从，我故冒雨往见也。”攽曰：“丁方判刑部，子得非有所请求耳。”恕勃然大怒，至于诟骂。攽曰：“我与君戏耳，何忿之深也？”然终不解。同列亦惘然莫测，异时方知。是日恕实有请求于丁，攽独不知，而误触其讳耳。东轩杂录 

　　刘贡父辨博才敏，出诸人上。一日在馆与诸寮友语及时政，王学士观遽止之，使勿言，陆经乃戏王学士云：“王三到了是惜命。”贡父应声曰：“不惟王三惜命，更兼陆四括囊。”人皆服其机警。王三、陆四，皆排行也。类苑引魏王语录 

　　师友谈录：孙巨源内翰从贡父求墨，而吏送达孙莘老中丞，巨源以求而未得，让刘，刘曰：“已尝送君矣。”已而知莘老误留也，以皆姓孙而为馆职，吏莫得而别焉，刘曰：“何不取其髯为别？”吏曰：“皆胡而莫能分也。”刘曰：“既是皆胡，何不以身之大小为别？”于是馆人以孙莘老为大胡孙学士，巨源为小胡孙学士。王平甫学士躯干魁硕，而眉宇秀朗，尝盛暑入馆，方下马流汗浃衣，刘攽见而笑曰：“君真所谓汗淋学士也。”东轩笔录 

　　刘贡父为馆职，节日同舍有从者以书筒盛门状遍散于人家。贡父知之，乃呼所遣人坐别室，以酒炙犒之，因取书筒视之。凡与有一面之旧者，尽易己之门状。其人既饮食，再三致谢。遍走巷陌，实为贡父投刺，而主人之刺不达。轩渠录 

　　李公择于秘书省种竹云：“使后人见之曰：此李文正所植之竹也。”盖自许他日谥文正也。刘贡父闻之曰：“李文正不特能系笔，又善种竹耶？”是时京师有李文正善系笔，士大夫多用之。谈苑 后贡父西省种竹，东坡诗云：旧德终呼名字外，后生谁续笑谈余，盖谓此也。诗话总龟。 

　　刘贡父知长安，妓有茶娇者，侯鲭录云：所谓添苏者也。以色慧称，贡父惑之，事传一时。贡父被召还朝，茶娇远送之，为夜宴痛饮，有别诗曰：“画堂银烛彻宵明，白玉佳人唱渭城。唱尽一杯须起舞，关河风月不胜情。”至阙，欧阳永叔出城迓贡父，贡父病酒未起。永叔问故，贡父曰：“自长安路中亲识留饮，颇为酒病。”永叔戏之曰：“贡父，非独酒能病人，茶亦能病人矣。”过庭录 

　　世以癞疾鼻陷为死证，刘贡父晚有此疾，又尝坐和苏子瞻诗罚金。元祐间同为从官，贡父曰：“前于曹州有盗入人家取书一卷而去，乃举子所著五七言诗，就质库质之。主人喜事，好其诗不舍。明日盗败，吏取其书，主人赂吏，私录之，曰：‘吾爱其语，将和之。’吏曰：‘贼诗不中和。’”按以上画墁录略同。子瞻曰：“孔子尝出，颜、仲二子遇其师，子路趫捷，跃而升木，颜渊濡缓，顾无所之，就市刑人经幢避之，所谓石幢子者。既去，市人以贤者所至，不可复以故名，遂共谓避孔塔。”坐皆绝倒。后山丛谈 

　　贡父晚苦风疾，须眉脱落，鼻梁断坏。一日与苏子瞻数人各引古人一联以相戏，子瞻曰：“大风起兮眉飞扬，安得猛士兮守鼻梁？”坐间大噱。贡父恨怅不已。渑水燕谈录 

　　元丰六年十月十二日夜，友有得风疾者。急往视之，已不能言矣。方生死之争其苦有甚于刀锯木索者矣。予知其不可救，默为祈死。东坡志林 癸巳类稿引此，谓是刘贡父事。元丰应作元祐。 

　　郑獬 滕元发 李师中 姚嗣宗 郑侠 王介 

　　郑毅夫自负时名，国子监以第五人选，意甚不平，谢主司启，有“李广事业，自谓无双；杜牧文章，止得第五”。又云：“骐骥已老，甘驽马以先之；巨鳌不灵，因顽石之在上。”主司深衔之，他日廷策，主司复为考官，必欲黜落，以报其不逊。有试藳似獬者枉遭斥逐，发封，獬乃第一人及第。梦溪笔谈 

　　郑毅夫廷试日，曾明仲为巡察官，方往来之际，见毅夫笔不停辍，而试卷展其前，不畏人窃窥，意甚自得。明仲从旁见其破题两句云：“大礼必简，圜丘自然。”因低语曰：“乙起著，乙起著。”毅夫惊顾，知是明仲，乃徐读其赋，便悟明仲之意，乙起大礼圜丘二字，自觉破题更有精神，至唱名，果以此擅场。曲洧旧闻 

　　郑翰林獬，郎官纾之子也。獬虽负时名，然累赴殿试省试皆不利。纾为狄青征广南辟客，是时侬智高鸱张，未知胜负，留家在雍丘舟中，而獬赴殿试，在京候唱名。其母与尽室忧纾从军，未知吉音，又忧獬仍旧黜于殿试，一家屏默惶惑之次，忽舟尾晨炊，釜鸣声甚厉，震动两岸，举家不知所为。釜鸣未定，忽岸上亟寻郑郎中船，乃报捷南来，且附纾书，云已破侬贼，杀戮殆尽，且议赏超迁矣。语次，又有北来报榜者驰至云：“二秀才昨日唱名已状元及第矣。”釜鸣盖有为吉者。默记 

　　西方琥，东州人，郑毅夫榜登第，告毅夫曰：“榜中琥年最少，乞作探花郎。”毅夫云：“已差二人。”琥曰：“此无定员，添一员何损？”公吏曰：“琥第三甲，合出铺地钱二十缗。若作职事，则不出钱。”琥曰：“愿出钱。”毅夫从其请，琥已受符，不出缗。毅夫切责之，而倍其罚。琥白毅夫曰：“晚进未尝工诗，愿状元先作以为楷式。”毅夫曰：“绿袍不怕露痕湿，直入闹花深处来。”他日复见毅夫曰：“一见雅诗，不敢下笔。翌日，当再进诗，愿公代之。”毅夫复云：“朝来已与碧桃约，留住春风不放归。”诗话总龟 按原文罚字下似脱一句 

　　郑毅夫入翰林为学士，后数月，今左揆王相国继入。故事，先入者班列居上，郑公奏曰：“臣德业学术及天下士论，皆在王某之下，今班列翻在其上，臣所不遑，欲乞在下。”主上面谕之，揆相固辞曰：“岂可徇郑某谦挹而变祖宗典故耶？”又数日，郑公乞罢禁林以避之，主上特传圣语：“王某班列在郑某之上，不得为永例。”后揆相为郑父纾志墓，语笔优重，挽辞有“欲知阴德事，看取玉堂人”之句，佳其谦也。湘山野录 

　　王荆公素不乐滕元发、郑毅夫，目为滕屠、郑酤。二公豪迈，殊不病其言。毅夫为内相，一日送客出郊，过朱亥冢，俗谓之屠儿原者，因作诗：“高论唐虞儒者事，卖交负国岂胜言。凭君莫笑金椎陋，却是屠酤解报恩。”荆公见郑毅夫梦仙诗曰：“授我碧涧书，奇篆蟠丹砂。读之不可识，翻身凌紫霞。”大笑曰：“此人不识字，不勘自承。”毅夫曰：“吾用太白语。”公又笑曰：“自首减等。”老学庵笔记 

　　郑毅夫未第时，梦浴池内化为大龙，池边小儿数十拍手呼龙公来，既觉，犹觉其尾曳床间。卒于安州，十年贫不能葬。滕元发为郡，一日梦毅夫来，但见轿内一白龙，身首即毅夫也。元发因出俸营窆。孙公谈圃 

　　郑毅夫内相病伤寒，忽一日梦化为龙而无角，浴于池，鳞甲皆水出，盖汗也。展转间，张大夫问曰：“君已安否？”曰：“我不是龙。”张以为谵语。既觉犹若曳尾不收，梦中但闻池上人皆曰：“白龙公来也。”士大夫于内相挽词，多用白龙公，盖本此。麈史 

　　滕元发视文正为皇考舅，自少侍文正侧。文正爱其才，待如子。视忠宣为叔，每恃才好胜，忠宣未尝与较。皇祐元年，同忠宣贡京师。忠宣箧内物，滕尝自取之付酒家，或济困乏，忠宣初不问。是年忠宣登第，滕失意归，文正责滕欲夏楚，其无间如此。爱击角球，文正戒之不听。一日，文正寻大郎肄业，乃击球于外，文正怒，命取球，令小吏置而铁槌碎之。球为铁所击起，中小吏额，小吏护痛，滕在旁拱手曰：“快哉。”文正亦优之，至登第后始去。后四十年忠宣自右相出帅太原，与滕为代。将行，滕设宴津饮，会忠宣及魏国夫人，慷慨道昔日事，痛饮达旦。其诗曰：“负鼎早为汤右相，有文合作鲁夫人。”盖魏国时封鲁国也。过庭录 

　　滕元发布衣时，尝为范文正客，时范尹京。滕少年颇不羁，往往潜出从狭邪纵饮，范公病之。一夕，至滕书室，明烛观书，以候其至，意将愧之。滕夜分大醉而归，范公阳不视，以观其所为，滕略无慑惧，长揖问曰：“公所读何书？”公曰：“汉书。”复问：“汉高祖何如人？”公逡巡而入。却埽编 

　　滕甫之父名高，官止州县。甫之弟申，狠暴无礼，其母尤笃爱，因是每陵侮其兄，而阃政多紊。章惇与甫游，旧多戏玩，一日语之曰：“公多类虞舜，然亦有不似者，克谐以孝耳。”东轩笔录元发初名甫，元发字，后以字为名。 

　　东坡云：“久在江湖，不见伟人。在金山，见滕元发乘小舟破巨浪来相见。出船巍然，使人神耸。好一个没兴底张镐相公，且为我致意。别后酒狂，甚长进也。”按以上东坡志林原文，语意不甚明了。杜甫诗：“张公一生沧海客，身长九尺须眉苍。”谓张镐也。侯鲭录 

　　王荆公为馆职，与滕甫同为开封府试官，甫屡称一试卷，荆公重违其意，置高等，及披封，乃王观也。观平日与甫亲善，薄于行，荆公素恶之，至是疑为滕所卖，忿见于色。滕遽操俚言以自辩，且曰：“苟有意卖公，令甫老母不吉。”荆公慡然答曰：“公何不恺悌，凡事须权轻重，岂可以太夫人为咒也。”东轩笔录 

　　滕甫魁梧，韩待之甚。原注：谓指韩忠彦。游处未尝不偕，人呼为内翰夹袋子。鸡肋编 

　　滕达道帅真定，送诗者数十人，临行启之曰：“某以粮裹未办，凡送诗者愿假十千。如送到钱，其诗免与上石。”五总志 

　　滕达道、钱醇老、孙莘老、孙巨源，治平初同在馆下。花时，人各历数京师花最盛处，滕曰：“不足道，约旬休日，率同舍游。”三人如其言，达道前行，出封丘门，入一小巷，行数步，至大门，特壮丽，造厅下马。主人戴道帽，衣紫半臂，徐步而出，达道素识之，因曰：“今日风埃。”主人曰：“此中不觉，诸公宜往小厅。”下则杂花盛开，雕阑画楯，楼观甚丽，水陆毕陈，皆京师所未见。主人云：“此未足佳。”颐指开后堂门，坐上已闻乐声。时在谅闇，莘老辞之，众遂去。莘老尝语人，平生看花只此一处。孙公谈圃 

　　司马温公屡言王广渊，章八九上，留身乞诛之以谢天下，声震殿廷。是时滕元发为起居注，侍立殿坳。既归，广渊来问元发：“早来司马君实上殿乞斩某以谢天下，元发在螭坳，不知圣语如何？”元发戏曰：“只我听得圣语云：依卿所奏。”默记 拊掌录同 

　　元丰间先祖访滕章敏公元发于池阳。时杨元素过郡，二公同年生，款留甚欢。一日元素忽问公曰：“令弟贼汉在否？”先祖坐间甚讶其语，伺小间因启公，公曰：“熙宁初甫与元素并居台谏，偶同上殿，陈于上曰：‘曾公亮久在相位，有妨贤路。’上曰：‘然卿等何故都未有文字来？’明日相约再对。草疏已毕，舍弟申见之，夜驰密以告曾。暨至榻前，未出奏牍。上怒曰：‘岂非欲言某人耶？其中事悉先来辩析，文字见留此，卿等为朕耳目之官，不慎密乃尔。’言遂不行，吾二人由此失眷，元素所以深恨之。”滕公奋身寒苦，兄弟三人，誓不异居，而有象傲之弟，即申焉。恃其爱无所不至，公一切置之。元祐间公自高阳易镇维扬，道卒。丧次国门，先祖自陈留来会哭，朝士皆集舟次。秦少游时在馆中，少游辱公知最早，吊毕，先祖为少游言其弟凌蔑诸孤状，少游不平，策马而去。翌日，方解维，开封府遣人寻滕光禄舟甚急。乃御史中丞苏辙劄子，言元发昔事先帝，早蒙知遇，有弟申，从来无行，今元发既死，或恐从此凌暴诸孤，不得安居。缘元发出自孤贫，兄弟别无合分财产，欲乞特降指挥，在京及沿路至苏州官司，不许申干预家事及奏荐恩泽，仍常觉察。奉圣旨令开封府备文榜舟次。询之，乃少游昨日径往见子由，为言其事。昔人笃于风谊乃尔，今苏黄门章疏备载其劄子。挥麈后录 

　　李承之待制，苏子瞻所谓李六丈，人豪也。为童子时，论其父纬之功于朝，久不报。自诣漏舍，以状白丞相韩魏公，公曰：“君果读书，自当取科名，不用纷纷论赏也。”承之云：“先人功罪未辨，深恐先犬马沟壑，无以见于地下，故忍痛自言。若欲求官，稍识字，第二人及第固不难。”魏公，王尧臣榜第二人。公闻其语矍然。魏公德量服一世，独于承之终身不能平。承之在仁宗朝官州县，因邸报包拯拜参政，或曰：“朝廷自此多事矣。”承之曰：“包公无能为，今知鄞县王安石眼多白，甚似王敦，他日乱天下者，此人也。”邵氏闻见录 

　　李师中诚之，其父纬坐镇戎军退阵当斩。诚之赴省试讼父之冤，且乞斩韩魏公，以其起陕西民兵乃应贼致败。是时诚之叔纮，知开封，诚之方年十八岁。一日纮坐厅视事，见朝廷押上书人至阶下，视之，乃其家六秀才也。寻得释，是年登科。默记 诚之，邵氏闻见录作承之，以名字义定之，当以诚为是。 

　　李师中与王介甫同年进士，自幼负才气。一日广座，人称其少年豪杰，介甫乃云：“唐太宗十八起义兵方是豪杰，渠是何豪杰？”众不敢对。同上 

　　韩魏公为陕西安抚，开府长安。李待制师中过之，李有诗名，席间使为官妓贾爱卿赋诗云：“愿得貔貅十万兵，犬戎巢穴一时平。归来不用封侯印，只向君王乞爱卿。”后山诗话 

　　李师中平日议论多与荆公违戾。及荆公权盛，李欲合之，乃于舒州作傅岩亭，以公尝倅舒，而始封又在舒也。东轩笔录 

　 郭祥正言，尝从章惇醉入梅山溪洞，见洞主苏甘家有神画像，被服如士大夫，奉之甚谨。问之，云：“此知桂府李大夫也。”问其名，曰：“此岂可名哉？”叩首称死罪数回，卒不敢名。考其年月，则李诚之师中也。诚之常为提刑，权知桂府。志林 

　　姚嗣宗，关右诗豪，忽绳检，坦然自任。杜祁公帅长安，多裁品人物，谓尹师鲁曰：“姚生何如人？”尹曰：“嗣宗者，使白衣入翰林亦不忝，减死一等黥流海岛亦不屈。”姚闻之，大喜曰：“善评我者也。”时天下久撤边警，一旦元昊以河西叛，朝廷方羁笼关中豪杰。嗣宗题二诗于驿壁，有“踏碎贺兰石，扫清西洛尘。布衣能效死，可惜作穷鳞”，又“百越干戈未息肩，九原金鼓又轰天。崆峒山叟笑不语，静听松风春昼眠”之句，韩忠献公奇之，奏补职官。既而一庸士张忘其名。亦堂堂人，猬髯黑面，顶青巾缁裳，持一诗代刺，摇袖以谒杜公曰：“昨夜云中羽檄来，按兵谁解埽氛埃。长安有客面如铁，为报君王早筑台。”祁公亦异之，奏补乾祐一尉，而胸无一物。未几，以赃去任。湘山续录 又贵耳集载姚嗣宗述怀诗云：大开双白眼，只见一青天。 

　　董士廉，关中豪侠之士，佐刘沪同筑水洛城，尹师鲁大非之。其后狄青帅渭，希师鲁意，以沪擅兴，械送狱，将按诛之。士廉已罢幕府至京师，青言于朝，槛车捕送，欲至渭而诛之。士廉过华阴县，姚嗣宗知县事，董姚意气之交也。县当发人护送，而监者兵仗严密，如护叛逆，不得语也。嗣宗交护送者于路，因呼士廉行第，屡引两手向上示之，士廉应曰：“会得。”嗣宗意令作向上一路出此槛车也。既至渭州，青方坐厅事，列兵仗盛怒以待之，士廉在槛车见青大呼曰：“狄青，你这回做也，只是董士廉碍著你，你今日杀了我，这回做也。”青闻之，大惊，不敢诛。盖青起于卒伍而贵，常有嫌疑之谤，心恶闻此语，因破槛车械送狱。既在有司，士廉得为计矣。其后反讼师鲁赃罪，师鲁贬死，而士廉从轻比，用姚嗣宗计也。默记 

　　华州西岳庙门里有唐玄宗封西岳御书碑。高数十丈，其字八分，几尺余。旧有碑楼，黄巢入关，人避于碑楼上，巢怒，并楼焚之，楼焚尽而碑字缺剥，十存一二。姚嗣宗知华阴县，时包希仁初为陕西都转运使，才入境，至华阴谒庙，县官皆从行。希仁初不知焚碑之由，见损碑，，顾谓嗣宗曰：“可惜好碑为何人烧了？”嗣宗作秦音对曰：“被贼烧了。”希仁曰：“县官何用？”嗣宗曰：“县内只有弓手三四十人，奈何贼不得？”希仁大怒曰：“安有此理，若奈何不得，要县官何用？且贼何人，至于不可捉也。”嗣宗曰：“却道贼姓黄，名巢。”希仁知其戏己，默然而去。同上 

　　高副枢若讷一日召姚嗣宗晨膳，忽一客老郎官者至，遂自举新诗，喋喋不已。日既高，宾主尽馁，无由速其去。姚亦关右诗豪，辩谑无羁，潜计之，此老非玩不起，果又举甘露寺阁诗云：“下观扬子小。”姚曰：“宜对卑末狗儿肥。”虽愠不已。又举秋日峡中感怀曰：“猿啼旅思凄。”姚曰：“好对犬吠王三嫂。”老客振色曰：“是何下辈？余场屋驰声二十年。”姚对曰：“未曾拨断一条弦。”因奋然而去。高大喜，因得就膳。湘山野录 五代史补以为何承裕事，无上一联。青箱杂记又以为曹琰对僧语。 

　　西塘先生郑侠，福清人，父监江宁税时，先生读书清凉寺。时荆公以舍人居忧，闻而奇之。有杨骥者学于荆公，公使依先生学。一夕大雪，先生读书过夜半，寒甚，呼骥起饮，酒酣，登楼观雪，赋诗，气宇浩然。诗曰：“浓雪暴寒景，寒斋岂怕哉。漏随书卷尽，春逐酒瓶开。一酌招孔孟，再斟留赐回。醺酣入诗句，同上玉楼台。”他日骥谒荆公，诵此诗，公为叹赏，屡诵其颈联。后登第，上流民图。上问安石曰：“识侠否？”安石曰：“尝从臣学。”侠未几下台狱，窜汀州。梅磵诗话 

　　郑介夫熙宁中贬英州。元祐初，东坡公荐之，复官。绍圣初，再谪英州，时坡公贬惠州，始与相遇，一见如故交。政和戊戌，介夫在福清，梦客至，自通铁冠道士，遗诗一章，视之乃坡公也。坡在海上，尝自称铁冠道人，时下世七年矣。其诗曰：“人间真实人，取次不离真。官为忧君失，家因好礼贫。门阑多杞菊，亭槛尽松筠。我友迂疏者，相从恨不频。”又曰：“介夫不久须当来。”寤而叹曰：“吾将逝矣。”时年七十八。明年秋被疾，语其孙嘉正曰：“人之一身，四大合成。四者若散，此身何有。”口占一诗曰：“似此平生只藉天，还如过鸟在云边。如今身畔浑无物，赢得虚堂一枕眠。”数日而卒。夷坚志 

　　王介性轻率，语言无伦，时人以为心风。与荆公旧交，公作诗曰：“吴兴太守美如何？柳恽诗才未足多，遥想郡人临下担，白苹洲上起沧波。”其意以水值风即波也。介喻其意，遂和十篇，盛气诵于荆公。其一曰：“吴兴太守美如何？太守从来恶祝驼。正直聪明神鬼畏，死时应合作阎罗。”荆公笑曰：“阎罗见阙，可速赴任也。”东轩笔录 

　　胡瑗 石介 孙明复 二程 杨时 

　　庆历间，胡瑗以白衣召对，侍延英讲易，读乾元亨利贞，不避上御名，上与左右皆失色。瑗曰：“临文不讳。”后瑗因言孟子民无恒产，读为常。上微笑曰：“又却避此一字。”盖自唐穆宗已改常字，积久读熟。上尝诏其修国史，瑗乃避其祖讳不拜。道山清话 

　　庆历六年，吴兴六老之会，郎简工部侍郎七十九，范说司封员外八十六，张维卫尉寺丞九十一，都官张先之父，刘余庆殿中丞九十二，述仲之父，周守中大理丞七十二，知几之父，时太守马寻主之，胡安定教授湖学，为之序。齐东野语 

　　胡翼之侍讲延英日，讲乾卦元亨利贞，上为动色，徐曰：“临文不讳。”伊川讲“南容三复白圭”，内侍告曰：“容字上旧名也。”不听，讲毕，曰：“昔仁宗时宫嫔谓正月为初，月饼之蒸者为炊，天下以为非，嫌名、旧名请勿讳。”齐东野语 

　　楚州徐积，有孝行，东坡诸公特敬礼之。初积学于胡瑗，瑗门人甚众，一日独召积食，二女子侍立。积问瑗：“门人或问见侍女否，将何以对？”瑗曰：“莫安排。”积闻此一语，忽大省悟，其学顿进。邵氏闻见后录 清波杂志同 

　　石守道为举子时，寓学于南都，固穷苦学。王侍郎渎闻其勤约，以盘餐贻之。石谢曰：“甘脆亦某所愿，但日享之则可。若止修一餐，明日何以继乎？朝享膏粱，暮厌粗粝，人之常情，某所以不敢当赐。”类苑引倦游杂录 

　　石介作庆历圣德诗，有云：“众贤之进，如茅斯拔。大奸之去，如距斯脱。”孙复闻之，曰：“介祸始此矣。”范仲淹谓韩琦曰：“为此怪鬼辈坏事也。”枫窗小牍 末语见魏公别录，毕鉴删去。 

　　石守道墓在奉符，太和间墓崩，诸孙具棺葬骸骨，与常人无异，独其心如合两手，已化为石。续夷坚志 

　　范文正在睢阳掌学，有孙秀才上谒，文正赠钱十千。明年孙生复道睢阳，谒文正，又赠十千，因问：“何故仆仆道路？”孙秀才戚然动色曰：“老母无以养，若日得钱百，则甘旨足矣。”文正曰：“吾观子辞气，非乞客也。二年仆仆，所得几何？吾今补子学职，月可得三千以供养，子能安于为学乎？”孙生再拜大喜，于是授以春秋，而孙生笃学，不舍昼夜，行复修谨，文正甚爱之。明年文正去睢阳，孙亦辞归。后十年，闻泰山下有孙明复先生以春秋教授学者，朝廷召至太学，乃昔日索游孙秀才也。文正叹曰：“贫之为累大矣，倘因循索米至老，则虽人才如孙明复，犹将汨没不见也。”东轩笔录 

　　孙明复居泰山之阳，枯槁憔悴，鬓发皓白。故相李文定守兖，就见之，叹曰：“先生年五十，一室独居，谁侍左右？不幸风雨饮食，生疾奈何！吾弟之女贤，可奉箕”先生固辞，文定曰：“吾女不妻先生，不过为一小官人妻。先生德高天下，幸壻李氏，荣贵莫大于此。”先生曰：“宰相之女不以妻公侯贵戚，而以嫁山谷衰老蔾藿之人，相国之贤，古无有也。不可不成相国之贤。”遂妻之。其女亦甘淡泊，尽妇道，士大夫莫不贤之。渑水燕谈录 

　　张尧封少从孙明复学于南京，其子去华与贵妃常执事左右。及妃贵，数遣使致问，明复闭门拒之终身。闻见近录 邵氏后录同 

　　神宗升遐，诏至洛。故相韩康公为留守，程宗丞伯淳自御史出为汝州酒官，会以檄来，举哀于府。既罢，康公之子宗师兵部曰：“朝廷之事如何？”宗丞曰：“司马君实、吕晦叔作相矣。”兵部曰：“二公果作相，当何如？”宗丞曰：“当与元丰大臣同，若先分党与，他日可忧。”兵部曰：“何忧？”宗丞曰：“元丰大臣皆嗜利者。若使自变已甚害民之法，则善矣；不然，衣冠之祸未艾也。君实忠直难与议，晦叔解事，恐力不足耳。”邵氏闻见录 

　　高祖少师有影帐，旁有二婢，曰凤子，曰宜子。抱笏苍头曰福郎。叔父七郎中亦有影帐，亦画二婢，大者曰楚云，小者曰赛奴。程颐家世旧事 按伊川不取影堂，曰：“多一茎须，便是他人。” 

　　明道先生尝憩一僧寺，夜闻察察有声，命火烛之，乃鼠于佛脐内衔一书欲出。先生取视之，乃丹书也。即手抄讫，而纳旧本佛腹。明日召塑工补其孔。先生后如其法炼月余，人见其有光以为火，竞趋扑之，至则非也，遂不复炼。试以将成之丹涂银器，涂处辄成金。或讽先生服之，先生曰：“吾腹内安可著此？”与一道者善，拟传之。比至，先生已易箦矣。霏雪录 

　　明道先生尝至天宁寺，方饭，见趋进揖逊之盛，叹曰：“三代威仪，尽在是矣。”能改斋漫录 

　　谢师直为江东运使，从明道借仆掘桑白皮。先生问何不使公卒，曰：“桑白皮出土见日能杀人。伯淳使人，则人不欺。”吹剑录外集 

　　明道与伊川同入庙，明道见佛揖而进，伊川则否。门人问之，明道曰：“但论年齿，他也比我多几岁，一揖何妨？”茶余客话 

　　伊川生日，致斋恭肃，不事饮燕，盖念劬劳之力。萤雪丛说 

　　元祐初，起文潞公平章军国重事，召程正叔为崇政殿说书。正叔以师道自居，每侍讲，色甚庄，继以讽谏，上畏之。潞公对上恭甚，进士唱名，侍立终日，上屡曰：“太师少休。”潞公顿首谢，立不去，时年九十矣。或谓正叔曰：“君之倨，视潞公之恭，议者以为未尽。”正叔曰：“潞公三朝大臣，事幼主，不得不恭。吾以布衣为上师傅，其敢不自重？吾与潞公所以不同也。”识者服其言。邵氏闻见录 

　　刘元城每言哲宗皇帝尝因春筵讲罢，移坐小轩赐茶，自起折一柳枝。程颐为说书，遽起谏曰：“方春万物生荣，不可无故摧折。”哲宗色不平，因掷弃之。温公闻之不乐，谓门人曰：“遂使人主不欲亲近儒生，正为此辈。”太后闻之，叹曰：“怪鬼坏事。”吕晦叔亦不乐其言也，云不须如此。道山清话 说郛本柳作柏，他书所引皆作柳，当以柳为是。 

　　经筵承受张茂则，尝招讲官啜茶观画，先生曰：“吾平生不啜茶，亦不识画。”竟不往。名臣言行录 

　　张子厚知太常礼院，定龙女衣冠，以其封善济夫人，故依夫人品服。正叔以为不然，曰：“闻龙女有五十三庙，皆三娘子。一龙耶？五十三龙耶？一龙不应有五十三庙，五十三龙不应尽为三娘子。”子厚默然。鸡肋编 

　　司马温公之亡，当明堂大享，朝廷以致斋不及奠。肆赦毕，苏子瞻率同辈以往，程正叔固争，引论语“子于是日哭则不歌”。子瞻曰：“明堂乃吉礼，不可谓歌则不哭。”正叔又谕司马诸孤不得受吊，子瞻戏曰：“颐可谓鏖糟陂里叔孙通。”孙公谈圃 按今本商刻谈圃，陂里二字改作鄙俚，能改斋漫录引此文仍作陂里，吴氏所见固原本也。考鏖糟陂乃汴京城外地名，见吕希哲吕氏杂记。又东坡与王定国书云，欲自号鏖糟陂里陶靖节，可知此三字为东坡口头语，明人惟不知为地名，故改为“鄙俚”，“鄙俚”二字，岂类坡公语耶？ 

　　程、苏当致斋，厨请造食荤素。苏令办荤，程令办素，时馆内附苏者令办荤，附程者令办素。鼠璞 

　　李先之、周恭叔皆从伊川学问，而学东坡文辞以文之，世多讥之。师友杂志 

　　伊川出入吕申公之门，东坡导谏议孔文仲奏颐为五鬼之魁，编管涪州。吹剑录外集 

　　司马文正在洛修史日，伊川先生为布衣，年尚少，其见亦有时。今为伊川学者以文正斋记内有曰正叔，云以为字伊川者非也，楚建中字正叔耳。伊川后用文正荐，劝讲禁中，未几罢去。孔平仲论曰：“颐在经筵僭横，造请权势，腾口间乱，以偿恩仇。市井之间，目为五鬼之魁。”刘器之论曰：“程颐、欧阳棐、毕仲游、杨国宝、孙朴交结执政子弟，搢绅之间，号五鬼。”邵氏闻见录 

　　忠宣守洛，游师雄景叔，忠宣门生也，赴陕，满任过洛，留数日启行。忠宣饯于郊，拉程正叔会，而使妓侑觞，盖忘正叔之来。旋悔之，已无及。景叔以正叔年德高，让在上座，正叔亦不辞。酒数行，景叔启忠宣曰：“数妓远出颇劳，某愿各酬一杯。”遂执爵遍劝诸妓。正叔不乐，忠宣甚惶怖。劝将毕，正叔厉言曰：“景叔，愿公爱陕之百姓亦如此。”景叔执爵从容操西语曰：“覆侍讲，只有此一勺里。”正叔亦为一嗤，忠宣意遂解。过庭录 

　　伊川过汉江，遇风，船几覆。舟人皆号泣，伊川正襟安坐而已。及岸，老父问伊川曰：“船当危时，君正坐甚严，何也？”伊川曰：“心存诚敬耳。”老父曰：“心存诚敬，不若无心。”伊川更欲与言，忽不见。东山谈苑 

　　赵忠简为相，尹和靖以布衣入讲，士大夫多称托伊川门人进用，桐庐喻樗自选除正字，中书王居正行诰词，时号伊川三魂；鼎为尊魂，居正为强魂，杨时为还魂。言时死而道犹行也。吹剑录外集 

　　程源伊川嫡孙，无聊殊甚。尝鬻米临安新门之草桥，后有教之以干当路者，著为道学正统图，自考亭之后剿入当路姓名。遂特授初品，因除二令，又以轮对迁寺监丞。四朝闻见录 

　　伊川之后人居池阳，族尚蕃，妇人不缠足，不贯耳，至今守之。湛渊静语 

　　明程敏政著苏氏梼杌，复洛蜀九世之仇。柳亭诗话 

　　龟山年七十，以宰相王黼荐除秘书郎。召至阙，迁著作郎。志铭皆不言所荐。吹剑录 

　　胡澹庵见杨龟山，龟山举两肘示之曰：“此肘不离案三十年。”鹤林玉露




●宋人轶事汇编卷十 

　　邵康节子伯温 

　　伯温曾祖母张夫人，遇祖母李夫人严甚，李夫人不能堪，一夕欲自尽，梦神人令以玉筯食羹一杯，告曰：“无自尽，当生佳儿。”夫人信之。后夫人病瘦，医者既投药，又梦寝堂门之左右木瓜二株，右者已枯，因为大父言，大父遽取药覆之。及期，生康节公，同堕一死胎，女也。后十余年，夫人病卧堂上，见月色下一女子拜庭前泣曰：“母不察，庸医以药毒儿可恨。”夫人曰：“命也。”女子曰：“若为命，何兄独生？”夫人曰：“汝死兄生，乃命也。”女子涕泣而去。又十余年，夫人再见女子来泣曰：“一为庸医所误，二十年方得受生。与母缘重，故相别。”又涕泣而去。则知释氏轮回鬼神之说有可信者。邵氏闻见录 

　　伊川丈人按即康节父与李夫人因山行于云雾间，见大黑猿有感，夫人遂孕。临蓐时慈乌满庭，人以为瑞，是生康节公。公初生，发被面，有齿，能呼母。七岁戏于庭，蚁穴内豁然别见天日，云气往来，久之以告夫人。夫人至无所见，禁勿言。既长，游学晋州，山路马突，同坠深涧下，从者攀缘寻，公无所伤，唯坏一帽。同上 

　　邵雍谓今五行之外，复有先天五行，其说皆有条理，可以逆知来事。或谓雍父得江邻几家婢而生雍，婢携江氏家书数编来邵氏，雍取而读之，乃得此学。续明道杂志 槁简赘笔略同 

　　洛中邵康节先生所居，谓之安乐窝。以春秋天色温凉之时乘安车，驾黄牛，出游于诸王公家，其来，各置安乐窝一所。先生将至其家，无老少妇女良贱咸迓于门，争前问劳。凡其家妇姑妯娌婢妾有争竞，经时不决者，自陈于前。先生逐一为分别之，人人皆得其欢心。于是酒肴竞进，餍饫数日。复游一家，月余乃归。此可想见洛中土风之美。马永卿懒真子 

　　康节先公过士友家，见其枕屏上画小儿迷藏，以诗题其上云：“遂令高卧人，攲枕看儿戏。”盖熙宁间也。击壤集不载。邵氏闻见录 

　　邵尧夫于所居作便座曰安乐窝，两旁开窗曰日月牖。暇日记 

　　邵康节与富韩公在洛，每日晴必同行至僧舍。韩公每过佛寺，必躬身致敬，康节笑曰：“无乃为佞乎？”韩公亦自笑，自是不为也。道山清话 

　　一日薄暮，司马公见康节曰：“明日僧修显开堂说法，富公、吕晦叔欲往听之。晦叔贪佛，已不可劝。富公果往，于理未便。某后进，不敢言，先生曷止之。”康节曰：“恨闻之晚矣。”明日，公果往，后康节见公曰：“闻上欲用裴晋公礼起公。”公笑曰：“先生谓某衰病能起否？”康节曰：“固也。或人言上命公，公不起，一僧开堂，公乃出。无乃不可乎？”公惊曰：“某未之思也。”公尝令二青衣苍头掖之以行。一日与康节会后园，论天下事，公喜甚，不觉独步下堂。康节不为起，徐指二苍头戏公曰：“忘却拄杖矣。”与康节食笋，康节曰：“笋味甚美。”公曰：“未如中堂骨头之美也。”康节曰：“野人林下食笋三十年，未尝为人所夺。公今日可食中堂骨头乎？”公笑而止。邵氏闻见录 

　　富郑公晚居西都，尝会客食羊肉，康节与焉。郑公顾康节曰：“煮羊唯堂中为胜，尧夫所未知也。”康节曰：“野人岂识堂食之味，但林下蔬笋则常吃耳。”郑公赧然曰：“弼失言。”挥麈录 

　　熙宁初，王宣徽之子正甫，字茂直，监西京粮料院。一日约康节先公同吴处厚、王平甫共饭，康节辞以疾。明日，茂直来，康节曰：“某之辞会有以，吴处厚者，好议论。平甫，介甫之弟，介甫方执政，行新法，处厚每讥刺之。平甫虽不甚主其兄，若人面骂之，则亦不堪矣。此某之所以辞会也。”茂直曰：“先生料事之审如此，昨处厚席间毁介甫，平甫作色欲列其事于府，某解之甚苦，乃已。”邵氏闻见录 

　　邵康节居洛阳，宅契司马温公户名，园契富郑公户名，庄契王郎中户名。若使今人为之，得不贻寄户免科调之讥乎？或谓田宅乃三公所予者。清波杂志 

　　康节与客游嵩山，客指所憩树，问：“此树何时枯？”先生久不答。客疑焉，曰：“非不答，吾有所俟。”俄而一叶坠，先生曰：“比吾二人还，亡矣。”既回，树已为人伐去。玉堂嘉话 

　　邵尧夫在洛，尝与司马温公论易数，推园内牡丹云：“某日某时当毁。”是日温公命数客以观。日向午，花方秾盛，客颇疑之，斯须两马相踶，绝衔断辔，自外突入，驰骤栏上，花果毁焉。尝言天下不可传此者，司马君实、章子厚耳。盖君实不肯学，子厚不可学也。临终焚其书，祗以皇极经世行于世。墨庄漫录 

　　康节先天之学来自陈希夷，尝云天下聪明人惟程伯淳正叔，其次则章惇、邢恕可传此学。程先生问：“几年可成？”曰：“二十年。”先生曰：“某兄弟无此等闲工夫。”章、邢闻康节语，遂来。康节视之曰：“章子厚、邢和叔，心术不正，挟此将何所不为。”终不与之。尝为章子厚筮一卦，平生不差一字。步里客谈 

　　康节先生至京师，士大夫多谒之，问休咎。有一人独问国家运数，先生喜曰：“他人所问皆为己事，子何独上念国家？”再三称叹，谓之曰：“予某日归，子可于某处相候。”至期，其人往候，先生与叙别，就肩舆取缄封文字一卷，授之曰：“毋即观，候至家发之，视毕焚之。”其人奉教，归而发视，乃五代史晋书帝纪也。同话录 

　　富韩公谢事居洛，一日邵康节来，公已不通客，惟戒门者曰：“邵先生来，无早晚入报。”是日公适病足，卧小室，延康节至卧床前，康节笑曰：“他客得至此耶？”公亦笑指康节所坐胡床曰：“病来心怦怦，虽儿子来立语遣去。此一胡床惟待君耳！”康节顾左右曰：“更取一胡床来。”公问故，曰：“日中当有一绿衣少年，骑白马候公，公虽病，强见之。公薨后，此人当秉史笔记公事。”公素敬康节，神其言，因戒阍人，今日客至，无贵贱，立为通。既午，果范祖禹梦得来。遂延入，问劳稠叠，且曰：“老病即死，念平生碌碌无足言，然粗怀朴忠，他时笔削必累君，愿少留意。”梦得恐惶叵测，避席谢。后十余年，修裕陵实录，梦得竟为修撰韩公传。此事尹侍郎说。清尊录 

　　欧阳公在政府，闻康节之名而未之识也。子棐叔弼之官，道经洛下，公曰：“汝至洛，可往谒邵先生，致吾钦慕而无由相见之意，彼若留汝，为少盘旋不妨，所得言语悉报来。”叔弼既到门，尧夫倒屐出迎之，甚喜。延入室，说话终日。尧夫自道平生所见人，所从学，所行事，谆谆不休。已而又问曰：“君能记否？”至于再三。棐虽敬听之，然不晓其意。以书报公，公亦莫测。逮元丰间，尧夫卒，有司上其行应谥，而叔弼为太常博士，当作谥议，乃始恍然悟尧夫当时谆谆，盖是嘱付兹事也。曲洧旧闻 邵氏闻见录事同文异。 

　　邵尧夫居洛四十年，安贫乐道，自云未尝攒眉。燕居日，平旦焚香独坐，晡时饮酒三四瓯，微醺便止。中间州府以更法，不馈饷寓宾，乃以薄粥代之，好事者或载酒以济其乏。学者来问经义，应对不穷，间与相知深者开口论天下事，虽久存心世务者不能及也。诗话总龟 

　　康节病，张载子厚知医，亦喜谈命，诊康节脉曰：“先生之疾无虑。”又曰：“颇信命否？”康节曰：“天命某自知之，世俗所谓命，不知也。”子厚曰：“先生知天命矣，尚何言。”康节外纪 

　　康节先生赴河南尹李君锡会，投壶，君锡末箭中耳，君锡曰：“偶尔中耳。”康节应声曰：“几乎败壶。”邵氏闻见录 

　　熙宁十年，公年六十七。夏六月，屡微疾。一日昼睡觉，且言曰：“吾梦旌旗鹤雁，自空而下，导吾行乱山间，与司马君实、吕晦叔诸公相分别于一驿亭，回视其壁间有大书四字，曰‘千秋万岁’，吾神往矣。无以医药相逼也。”邵氏闻见录 

　　康节先公没，乡人挽诗云：“春风秋月嬉游处，冷落行窝十二家。”同上 

　　邵尧夫有弟睦，有重九诗云：“拟问东篱事，东篱事渺茫。”殁后果殡于东篱之下，故尧夫哭之诗云：“自兹明月清风夜，萧索东篱看断肠。”又云：“肠断东篱何所寻？东篱从此事沉沉。”诗话总龟 

　　煇尝过庭闻欧阳文忠公有一记事册子，亲题丙午年不入蜀则入吴。后见洪文宪公之孙，言文宪尝问邵泽民：“康节知数，公所闻如何？”曰：“无他语，临终但云丁未岁子孙可入蜀，建炎初吴地亦不免被兵，独西蜀全盛。”康节先天之数，可希万一耶！清波杂志 

　　康节孙博公济守眉日，程子山与之不咸，程名敦厚，即东坡母族。廉知罪状，用疋绢大书，遣介持抵成都府治前逆旅，委之而去。逆旅人得之以告帅萧振德起，以为奇货，逮公济赴成都狱。狱吏知其冤，教公济一切承之，不然死无以自明，公济如其教。狱上，朝廷以为匿名书，法不当受。而制司非得旨不能擅捕守臣，遂皆罢之。公济虽得勿问，而愤愤不能堪，诉之于天，许黄箓十坛，至其子始偿如数。齐东野语 

　　邵子文为陕西宣抚司书写机宜文字，与路钤李君交甚熟，家有数侍婢，每遇歌宴，子文必预。后十余年，子文与李氏邂逅长安，李君已死，值其妻生辰，命子侄宴子文于书舍，遣旧婢出舞。酒酣，子文感怆宿昔，即席作诗云：“翻翻绣袖上红茵，舞姬犹是旧精神。坐中莫怪无欢意，我与将军是故人。”诸子得之，入呈其母，皆感泣不自胜，乃令谓子文曰：“宅中得公佳句，情绪作恶，难复行酒，即容别日款会。”子文不终席而退。过庭录 

　　思陵神舆就道，百官奠哭。纸钱差小，官家不喜。谏官以为纸钱乃释氏所用，非圣主所宜。今上抵于地曰：“邵尧夫何如人？祭先亦用纸钱。岂生人处世能曰不用一钱乎？”枫窗小牍 

　　洛邑水南两农相鬨，讼于府，言耕时有石一方出田中，其一云己耕田得之，其一人云石出己田。守郡者舁其石视之，有文云：“大明景泰乙亥知府事虞廷玺为我复兴此窝。”博古辨其地知为康节也，往视尽为禾黍，遂于其地立祠。涌幢小品 

　　张先 柳永 

　　先世旧藏吴兴张氏十咏图，盖张子野图其父维平生诗十首也。其一太守马士卿会六老于南园，陈振孙跋云：“庆历六年，吴兴郡守宴六老于南园，酒酣赋诗，安定胡先生瑗教授湖学，为叙其事。”六人者工部侍郎印简年七十九，司封员外郎范说年八十六，卫尉寺丞张维年九十一，俱致仕，刘余庆年九十二，周守中年九十五，吴琰年七十二，皆有子弟列爵于朝。刘，殿中丞述之仲父，周，大理丞颂之父，吴，大理丞知几之父。印简，杭人也，或尝宴于湖。范说咸平三年进士，周颂天圣八年进士。刘、吴盛族，与知几皆有名称可见，独张维无考。近周明叔史君得古画二幅，号十咏图，乃维所作诗。首篇即南园宴集，孙莘老为之序其略，于是始知维为子野之父。本朝有两张先，皆字子野，其一博州人，天圣三年进士，欧公为作墓志；其一天圣八年进士，则湖州人也。齐东野语 按博州张子野名不甚显，宋人所称子野，皆湖州张子野也。 

　　吴兴张子野，天圣八年进士，善诗词，人谓之张三中，谓能道心中事，眼中景，意中人也。子野谓人曰：“何不曰张三影？云破月来花弄影，帘压卷花影，堕风絮无影，吾得意句也。”此古今词话所载，后山诗话亦载其事，高斋诗话改后二影为“浮萍断处见山影”，“隔墙送过秋千影”。苕溪渔隐丛话 

　　张子野老于杭，多为官妓作词，独不及龙靓靓。献诗云：“天与群芳千样葩，独无颜色不堪夸。牡丹芍药人题遍，自分身如鼓子花。”子野于是为作望江南词。后山诗话 

　　晏丞相丞领京兆，辟张先都官通判。一日张议事府内，再三未答。晏公作色操楚语曰：“本为贤会道无物似情浓，今日却来此事公事。”画墁录 

　　仁宗留意儒雅，务本理道，深斥浮艳虚薄之文。初进士柳三变好为淫冶讴歌之曲，传播四方。尝有鹤冲天词云：“忍把浮名，换了浅斟低唱。”及临轩放榜，特落之曰：“且去浅斟低唱，何要浮名？”景祐元年方及第，后更名永。能改斋漫录 

　　柳三变，字景庄。当时有荐其才者，上曰：“得非填词柳三变乎？”曰：“然。”上曰：“且去填词。”由是不得志，日与狷薄子纵游娼馆酒楼间，自称云：“奉旨填词柳三变。”艺苑雌黄 

　　柳三变景祐末登第，后以疾更名永，字耆卿。皇祐间，久滞选调，入内都知史某爱其才，怜其潦倒，乘机荐之仁宗，以耆卿应制，耆卿方冀进用，欣然走笔，词名醉蓬莱慢。比进呈，上见首有渐字不悦，读至“宸游凤辇何处”，乃与御制真宗挽词暗合，上惨然。又读至“太液波翻”，曰：“何不言波澄？”乃掷之于地。永自此不复进用。渑水燕谈录 

　　柳三变既以词忤仁宗，吏部不敢改官，三变不能堪，诣政府，晏公曰：“贤俊作曲子么？”三变曰：“祗如相公亦作曲子。”公曰：“殊虽作曲子，不曾道针线慵拈伴伊坐。”柳遂退。画墁录 

　　柳耆卿与孙何为布衣交，孙知杭州，门禁甚严，耆卿欲见之不得，作望海潮。按即三秋桂子十里荷花一词。往谒名妓楚楚曰：“欲见孙，恨无门路，若因府会，愿借朱唇歌于孙前，若问谁为此词，但说柳。”秋夕夜会，楚宛转歌之。孙即日迎耆卿预坐。青泥莲花记 

　　柳耆卿望海潮词流播，金主亮闻之，起投鞭渡江之志。谢处厚诗云：“谁把杭州曲子讴，荷花十里桂三秋。那知卉木无情物，牵动长江万里愁。”余谓耆卿此词，乃逆亮送死媒也，未足深怅。至于荷艳桂香，装点湖山，使士大夫流连歌舞，顿忘中原，是则可恨耳。和其诗曰：“杀胡快剑是清讴，牛渚依然一片秋。却恨荷花留玉辇，竟忘烟柳汴宫愁。”鹤林玉露 

　　范蜀公少与柳耆卿同年，爱其才美，闻作乐章，叹曰：“谬其用心。”谢事之后，亲旧间盛唱柳词，复叹曰：“仁庙四十二年太平，吾身为史官二十年，不能赞述，而耆卿能尽形容之。”合璧事类 

　　余仕丹徒，尝见一西夏归朋友云：“凡有井水饮处，即能歌柳词。”永终屯田员外郎，旅殡润州僧寺，王和甫为守时，求其后不得，乃为葬之。避暑录话 

　　邢州开元寺僧法明，落魄不检，嗜酒好博。每饮至大醉，惟唱柳永词，由是乡人莫不侮之。或有召斋者则不赴，有召饮者则欣然而从。酒酣，乃讴柳词数阕而后已。如是十余年，里巷小儿皆目为风和尚。一日忽谓寺众曰：“吾明日当逝，汝等无出观，吾往焉。”众僧笑曰：“岂有是哉。”翠日晨起，法明乃摄衣就坐，遽呼众曰：“吾往矣，当留一颂而去。”众僧惊愕，急起听之，法明曰：“平生醉里颠蹶，醉里却有分别。今宵酒醒何处，杨柳岸晓风残月。”言讫，跏趺而逝。类苑 

　　柳耆卿葬枣阳县花山。远近之人，每遇清明日多载酒肴饮于耆卿墓侧，谓之吊柳会。独醒杂志 

　　吕溱 杨寘 贾黯 沈遘弟辽 孙晦 章衡 王俊民 刘煇 彭汝砺 余中 时彦 马涓 黄裳 焦蹈 徐遹 

　　吕溱为人简倨，每接宾客，不过数言，时目为七字舍人。宋诗纪事引米芾书吕溱事 

　　熙宁元年，状元吕溱为京尹。上殿进劄子，时府推官周约随后，今上忽问吕曰：“卿体无恙否？”吕对曰：“臣无事。”斯须又问：“卿果觉安否？”又对曰：“臣不敢强。”时吕公神彩气焰，略无少亏。将退，又问周曰：“卿见吕溱如何？”周对曰：“以臣观溱，似亦无事。”吕出殿门，深疑之，整巾拂面，索镜自照，问周曰：“足下果见溱何如？”周曰：“龙图无自疑，容彩安静。”果数日感疾，迤逦不起。玉台清话 

　　杨宣懿察之母甚贤能文，而教之以义，小不中程，辄朴之。察省试第二人，报者至，其母睡未起，闻之大怒。转面向壁曰：“此儿辱我如此，乃为人所压。若二郎及第，待不教人压却。”及察归，亦久不与语。寘果魁天下。默记 

　　贾黯以庆历丙戌廷试第一，谢杜祁公，公无他语，独以生事有无为问。贾退，为公门下客曰：“黯以鄙文魁天下而谢公，公不问，而独问于生事，岂以黯为无取耶？”公闻之，曰：“凡人无生事，虽多显宦亦不能不俯仰，由是进退多轻。今贾君名在第一，则其学不问可知，其为显宦又不问可知，衍独惧其生事不足，以致进退之轻，而不得行其志焉，何怪之有？”贾为之叹服。能改斋漫录 云谷杂志同 

　　贾直孺母少为父所逐，更娶他氏。直孺登第，乃请奉其出母而归，与其后母并处。避暑录话 

　　沈遘以祖荫补郊社斋郎，举进士第一。大臣疑已在仕者不得为第一，乃以为第二。东都事略 

　　荆公素轻沈文通，以为寡学，故赠之诗曰：“翛然一榻枕书卧，直到日斜骑马归。”及作文通墓志，遂云：“公虽不尝读书。”或曰：“渠乃状元，此语得无太过？”乃改“读书”作“视书”。老学庵笔记 

　　嘉祐间沈遘知杭州，所经诸堰，皆集牛以备牵挽。时方大暑，监官露宿堰上，闻人语曰：“明日有何生活？”一曰：“明日沉几之子过此，吾辈又有一番劳苦。”一曰：“沉几早有子知杭州耶？”因悲咽叹息。使人迹之，乃堰下之牛，有堕泪者。众乃叹曰：“安知此牛非沉几之故人耶？”沈文通知杭州，禁捕西湖鱼鳖。故人居湖上，蟹夜入其篱，会客食之。明日诣府，文通迎谓之曰：“昨蟹美乎？”客惊谢。西湖志余 

　　沈文通守杭州，禁食虾蟆，终三年人不敢食，而虾蟆亦绝不生。文通代去禁弛，而虾蟆复生。西湖志余 

　　沈文通喜吏事。每觉有疾，药饵未验，亟取难决词状，连判数百纸，落笔如风雨，意便欣然。避暑录话 

　　沈睿达辽，文通之同胞。登科后，游京师，为人书裙带，流转鬻于相蓝。内侍买得之，达于九禁，近幸嫔御偶服之，遂尘乙览。时裕陵初嗣位，励精求治，见之不悦。会遣监察御史王子韶察访两浙，临遣之际，上喻之曰：“近日士大夫全无顾藉，有沈辽者为倡优书淫冶之词于裙带，如此等人，岂可不治乎？”子韶抵浙，适睿达为吴县令，子韶希旨以他罪劾奏。时荆公当国，为申解之，上竟不能释疑，削籍为民。挥麈录话 

　　沈辽以书得名，尝自湖南泛江北，归舟过富池，大风几溺。富池有吴将甘宁庙，沈遥望其祠，以诚祷之，风果息。乃作赞，自作楷，留之庙而去。其后为人取去，神见梦于郡守使还之。明日郡守讯其事，果得之，复还于庙。墨庄漫录 

　　沈睿达坐事流池州，得九华秋浦之胜，喜曰：“使我自择，不过如此。”西湖志余 

　　沈元用，文通孙也。初名杰，家于秀之崇德县。坐为人假手，奏案至祐陵榻前，上阅之曰：“名见梁四公传，此人必不凡，可从阔略。”时方崇道教也。时外祖守秀城，舅氏宏父为湖州司录来省。侍妓杨丽者，才色冠一时。舅氏悦之，席间忽云：“有沈念六者，其人六艺绝伦，不幸坐累，遂无试头奈何？”宏父曰：“审如君言，吾合牒门客一人，尚未有人。”翌日访舅氏，一见契合，易其名曰晦。是岁漕司首荐，明年为大魁，才数日，即入馆为郎，奉使二浙，经由嘉禾。丽张其徒曰：“我今日乃往庭参门生耶？”玉照新志 

　　沈元用中首选，廷问易数。先是宣和辛丑岁当廷试，以易数为问，偶方腊为乱，议者谓当求直言，徽宗因封秘以待后举。梁师成得王安石、苏轼合一个，和晦乃三个也。”可书 

　　本朝状元及第十五六年即为两制，亦有十年至宰相者。章衡滞于馆职甚久，熙宁初，冬月圣驾出，馆职例当迎驾。方序立次，衡顾同列叹曰：“顷年迎驾于此，眼看冻倒掌禹锡，倏忽已十年矣。”执政闻而怜之，遂得同修起居。东轩笔录 

　　世俗所谓王魁之事，殊不经，且不见于传记杂说，疑无此事。后见虞初志载养生必用方，戒人不可妄服金虎碧霞丹。今状元王俊民为应天府发解官，得狂疾，于贡院尝对一石碑叫呼不已。碑若有声，亦若康侯之奋怒也。病甚不省，取书册交股刀自裁及寸，左右抱持之，遂免。出试院未久，疾亦平。予与康侯有乡曲之旧，传闻可骇，亟自汶拏舟抵彭城，康侯起居饮食如故，但愔愔不乐。予既去，医以为有涎，以碧霞金虎丹吐之，积久为寒中，洞泄而死。康侯父知舒州太湖县，遣一道士来作醮书符，传道冥间语云：“五十年前打杀谢吴，留不结案。”有妄人托夏噩姓名作王魁传，欲市利于少年狭邪辈，其事皆不然。齐东野语 

　　嘉祐间，士人刘几好为险怪之语，学者翕然效之，遂成风俗。欧阳公深患之，会公主文，有一举人论曰：“天地轧，万物茁，圣人发。”公曰：“此必刘几也。”戏续之曰：“秀才剌，试官刷。”乃以朱笔涂抹之，自首至尾，谓之红勒帛，大批谬字榜之，既而果几也。后数年，公为御试考官，而几在庭。公曰：“除恶务本，今必痛斥轻薄子，以除文章之害。”有一士人论曰：“主上收精藏明于冕旒之下。”公曰：“吾已得刘几矣。”既黜，乃吴人萧稷也。是时试尧舜之性赋，有曰：“故得静而延年，独高五帝之寿；动而有勇，形为四罪之诛。”公大称赏，擢为第一人。及唱名乃刘煇，人有识之者曰：“此刘几也，易名矣。”公愕然久之。梦溪笔谈 

　　有堂吏梦火山军姓刘人作状元，阅火山军解文无姓刘人，明年刘煇作状元。东斋记事 

　　铅山刘煇，嘉祐四年为天下第一，得大理评事，签书建康军判官。丧祖母，乞辞官，以嫡孙承重服。国朝有诸叔而嫡孙承重服者，自煇始。哀族人之不能为生者，买田数百亩以养之。四方从学者甚众，县大夫易其里曰美荣社，名其馆曰义荣斋。未终丧卒，士大夫惜之。范文正、吴文肃皆有志义田，及后登二府，方能成其志。煇于初仕，家无余资，能力为之，士君子尤以为难。渑水燕谈录 

　　杨康国为先子言，治平间，彭汝砺谅阴榜赴省试。时以汴河上旧省为试院。既闻榜出，与同试数人自往探榜。既出门则报榜者纷然，天汉桥忽有一肥举人跨蹇自河路东来，问报榜者状元何人，对曰：“彭汝砺也。”跨蹇者闻之，即时回，更不至省前。康国追问随行小童，曰：“此雍邱许秀才名安世也。”康国骇之，次举闻安世第一及第也。默记 按省试第一不得称状元，此载笔者之失检。 

　　彭器资尚书汝砺，熊伯通舍人本，皆鄱阳人也。其父并为郡吏，二公少相从为学。彭公既魁天下，闻报之日，太守即谕其父罢役，且以所乘马及导从并命郡吏送之还家，乡闾以为荣。其徒相与言曰：“彭孔目之子既已为状元，熊孔目之子当何如？”次举伯通亦擢高第。时前守已去，后守用前例送熊之父还家，自是一郡欣艳，为学者益深，每科举尝至数十人。曲洧旧闻 

　　彭汝砺熙宁间为江西运判，妻寗氏卒。适有曾氏子，监洪州仓，卒于官，其妻宋氏有色，彭欲纳之，方服未暇也。后十二年竟如初志，宋氏有姿色，彭委顺不暇。或曰宋氏中间曾归一朝官，而彭不知。绍圣间，彭典九江，病革将逝，命索笔，人谓必有偈颂，乃曰：“宿世冤家，五年夫妇，从今而往，不打这鼓。”投笔而逝。画墁录 道山清话较略 

　　进士及第后，例期集一月，选年最少者二人为探花，使赋诗，世谓之探花郎。自唐以来，榜榜有之。熙宁间，吴人余中为状元，乞罢期集宴席探花以厚风俗，执政从之。既而擢为国子监直讲，以为斯人真可厚风俗矣。未几坐受举人贿赂而升名第事，下御史府，至荷校参对。狱具，停废。东轩笔录 

　　状元时彦，母怀之弥月，梦九人皂衣肩舆一金紫人径入房。明日犬生九子皆黑，晚遂生邦美，故小名十狗。同年录见之。泊宅编 

　　时彦举进士第一人，后为江东小漕。因按部，舟行于大江，阻风系舟僻左港＜氵义＞一山下，因与同载二三举人尽却从者，上山闲步。小寺出于山顶，已有老僧下山迎问曰：“岂非时状元乎？”彦既讶了无从者，又非当路，何以知其至也。僧曰：“此寺佛殿后有人题壁曰：某年月日时状元到寺。某志之有年，今日乃其所记之日，某晨起相望久矣。”相与至佛殿后，扫去积尘，始见其字如僧言，所题年月则彦尚未生之前也。观其旁又曰：“此去十三年官终四品。”彦录之以归，尝以语人。至大观初，彦以吏部尚书卒，正四品，距见题字时十三年矣。默记 

　　韩持国大资知颍昌时，时彦以状元及第为签判。初见持国，通谒者称状元，持国怒曰：“状元无官耶？”自此呼时签判云，彦终身衔之。马涓巨济亦状元及第为秦州签判，初呼状元，吕晋伯为帅，谓之曰：“状元云者及第未除官也，既为判官，不可曰状元也。”巨济愧谢。邵氏闻见录 

　　马巨济之父未得子，母为置妾，获一处子，质色殊丽，父忻然纳之。但对镜理发，既避匿，有沮丧之容。密询其故，乃垂泣曰：“某父守官某所，不幸物故，不获归葬。母乃见鬻得值，将毕葬事。今父死，未经卒哭，尚约发以白缯而以绛彩蒙之，惧君之见耳。”涓父恻然，乃访其母，以女归之，且为具舟，载其资装遣送。是夕涓母梦羽人告之曰：“天锡尔子，庆流涓涓。”后生巨济，即以涓名之。涓既赴试毕，梦人告之曰：“子欲及第，须作十三魁。”涓历数其太学及预荐选，止作十二魁，心甚忧之。逮至赐第，则魁冠天下，果十三魁也。春渚纪闻 

　　马涓崇宁以后遂废不用，刘器之以为巨济多预南京贵人饮会，甚不喜。师友杂志 

　　元丰间，汶上梁迪，一夕梦奏事殿上，御座前一碑，金箔大书黄裳二字，意必贵兆也，乃改名黄裳，明年御前赐进士第，南剑黄裳为天下第一。渑水燕谈录 

　　元丰末，叔父文正知贡举，时以开宝寺为试场，方考，一夕寺火大发。鲁公以待制为天府尹，夜率有司趋拯焉。寺屋皆雄壮，人力有不能施。穴寺庑大墙而后文正始得出，试官与执事者多焚死。于是都人上下唱言烧得状元焦。及再试，殿魁果焦蹈也。铁围山丛谈 能改斋漫录略同 

　　张真甫舍人为成都帅。未至前旬日，大风雷，龙起剑南西川门，揭牌掷数十步外。真甫名震，或曰：“元丰末贡院火而焦蹈为首魁，当时语曰‘火焚贡院状元焦’，无能对者。今当以‘雷起谯门知府震’为对。”老学庵笔记 

　　元丰间，姑苏有一瞽者号草腰带，善揣骨听声。一日王父呼至家论命，适有捷夫过门报省榜者，王父亟出问榜首姓名，云：“无为人焦蹈。”既入告之，嗟惋不已。王父怪之，曰：“知此人声骨否？”曰：“熟知之。”王父曰：“官职何如？”曰：“不能食禄，安问官职？”众皆以为焦已为大魁，术者之言必谬。经旬日，有自京师来者云：“揭榜后六日，焦已死矣。”中吴纪闻 

　　徐遹，闽人。博学尚气，屡举不第，久困场屋。崇宁二年为特奏名魁，时已老矣。赴闻喜宴于琼林苑，归过平康狭邪之所。同年所簪花多为群娼所求，惟遹至寓，花乃独存，因题一绝云：“白马青衫老得官，琼林宴罢酒肠宽。平康过尽无人问，留得宫花醒后看。”墨庄漫录 

　　本朝状元多同岁：徐奭、梁固皆生乙酉，王鲁、张师德皆生戊寅，吕溱、杨寘皆生甲寅，贾黯、郑獬皆生壬戌，彭汝砺、许安世皆生辛巳。砚岗笔记 

　　王安石弟安国 安礼 子雱 

　　王荆公父名益，故其所著字说无“益”字。老学庵笔记 

　　傅献简公云：“王荆公之生也，有獾入其室，俄失所在，故小字獾郎。”邵氏闻见录 按荆公生于临江，见涌幢小品。 

　　王荆公初字介卿，见曾子固怀友诗。摊饭续谈 

　　昔与小王先生言：“王舒公介甫何至于无后？”小王先生曰：“介甫天上之野狐也，又安得有后？”归白鲁公，鲁公曰：“有是哉！顷有李士宁者，异人也。一旦因上七日入醴泉观，视卿大夫络绎登阶拜，睹一衣冠，亟问之曰：‘汝非獾儿乎？’衣冠者为之拜，乃介甫也。士宁谓介甫：‘汝从此去踰二纪为宰相矣。’盖士宁出入介甫家，识介甫之初诞，故竟呼小字曰獾儿也。”铁围山丛谈 

　　萧注熙宁间上殿奏对罢，上问：“今臣僚孰贵？”曰：“文彦博。”又问其次，曰：“韩琦。”又问王安石何如，注曰：“牛形人，任重而道远。”又曰：“安石牛耳虎头，视物如射，意行直前，敢当天下大事。”清波杂志 画墁录、钱氏私志较略 

　　黄庭坚尝言：“人心动则目动。”王介甫终日目不停转。道山清话 又荆公观书，目光射纸上，见前杜衍条下。 

　　王荆公目睛如龙。老学庵笔记 

　　荆公之生也，有獾出于市。一道人首常戴花，时人目为戴花道人，来访其父曰：“此文字之祥，是儿他日以文名天下。俟至执政，当见之。”荆公父书于册，自后不少差，荆公甚神之。洎拜两地，道人果来曰：“自此益得君，谨无复讎。”荆公扣之，曰：“公前身李王也，戒之！”遂辞去。云麓漫钞 

　　荆公在钟山读书，有一长老曰：“先辈必做宰相，但不可念旧恶，改坏祖宗格法。”荆公曰：“一第未就，奚暇问作宰相，并坏祖宗格法？”老僧云：“曾坐禅入定，见秦王入寺来，知先辈秦王后身也。”贵耳集 

　　蜀道有梓潼神祠，素号异甚。士大夫过之，得风雨送，必至宰相；进士过之，得风雨则必殿魁。有王提刑者过焉，适大风雨，王心因自负，然独不验。时介甫丞相年八九岁，侍其父行，后乃知风雨送介甫也。铁围山丛谈 

　　王介甫乃进贤饶氏之甥，锐志读书。舅党以介甫肤理如蛇皮，目之曰：“行货亦欲求售耶？”介甫寻举进士，以诗寄之曰：“世人莫笑老蛇皮，已化龙鳞衣锦归。传语进贤饶八舅，如今行货正当时。”坚瓠集 此条他书不见，不知褚氏所本何书。又安石幼时事一条已载张方平条下。 

　　庆历三年御试进士，时晏元献为枢密使。杨察，晏壻也，弟寘时就试毕，负魁天下望。未放榜，寘以小赋求察问晏公己之高下。晏公入，见寘之赋考在第四人，出以语察，察密以报寘。寘与酒徒饮酒肆，闻之，以手击案曰：“不知那个卫子夺吾状元矣！”不久唱名，再三考量以第一人卷进御，赋有“孺子其朋”之言。不怿曰：“此语忌，不可以魁天下。”即王荆公卷子。第二即王圭。以故事官人不为状元。令取第三人，即殿中丞韩绛。遂取第四人卷子进呈。上欣然曰：“若杨寘可矣。”复以第一为第四。寘方骂时，不知己为第一人也。然荆公平生未尝略语曾考中状元，其气量高大，视科第为何等事耶。默记 

　　王荆公于杨寘榜下第四人及第。是时晏元献为枢密使，上令十人往谢，晏公俟众人退，独留荆公，再三谓曰：“廷评乃殊乡里，久闻德行乡评之美。殊备位执政，而乡人之贤者取高科，实预荣焉。”又曰：“休沐日相邀一饭。”荆公唯唯。既出，又使直省官相约饭会，比往时，待遇极至。饭罢，又延坐，谓荆公曰：“乡人他日名位如殊坐处。”且叹慕之。最后曰：“有二语欲奉闻，能容于物，物亦容矣。”荆公但微应之。归至旅舍，叹曰：“晏公为大臣而教人者以此，何其卑也。”心颇不平。荆公后罢相，其弟和甫知金陵时，说此事，且曰：“当时我大不以为然，我在政府，平生交友，人人与之为敌，不能保其终。今日思之，不知晏公何以知之。”默记 清波杂志较略 

　　天台县桃源洞，千山万山，人烟断绝。其间古桃树，年深化为精魅，常迷人。王介甫夜坐，梅月照轩窗，读易。忽有一姝，容颜姝丽，见介甫，自言知易。遂相与谈论，实能发人所未发，介甫喜甚。间得报司马君实来访，介甫出迎，至轩，彼姝即隐身不出。及司马去，彼姝复来，怪而问之，对云：“妾乃此梅花月之妖，君实正人，妾不敢相见。”介甫爽然。枣林杂俎 

　　韩魏公知扬州，介甫以新进士佥书判官事。韩公虽重其文学，而不以吏事许之。介甫数以古义争公事，其言迂阔，韩公多不从。介甫秩满去。会有上韩公书者，多用古字，韩公笑曰：“惜乎王廷评不在此，此人颇识难字。”介甫闻之，以公为轻己，由是怨之。及介甫知制诰，言事复多为韩公所沮。会遭母丧，服除，时韩公犹当国，介甫遂留金陵不欲参。曾鲁公知介甫怨忌韩公，乃力荐于上，强起之，其意欲以排韩公耳。涑水纪闻 

　　韩魏公知扬州，王荆公初及第为佥判，每读书达旦，略假寐，日已高，急上府，多不及盥漱。魏公见荆公少年，疑夜饮放逸，一日从容谓荆公曰：“君少年无废书，不可自弃。”荆公不答。退而言曰：“韩公非知我者。”魏公后知荆公之贤，欲收之门下，荆公初不屈。故荆公日录，短魏公为多，每曰：“韩公但形相好尔。”作画虎图诗以诋之。邵氏闻见录 

　　荆公与魏公论事不合，曰：“如此则是俗吏所为。”魏公曰：“公不相知，某真一俗吏也。”晁氏客语 

　　舒王性酷嗜书，虽寝食，手不释卷。知常州，对客未尝有笑容。一日大会宾佐，倡优在庭，公忽大笑，人颇怪。乃共呼优人，厚遗之曰：“汝之艺能使太守开颜，可赏也。”有人窃疑公笑不因此，乘间启公，公曰：“畴日席上偶思咸常二卦，豁悟微旨，自喜有得，故不觉发笑耳。”墨客挥犀 

　　荆公为江西漕，梦小龙呼相公，求夹注维摩经十卷，久而忘之。后至友人家，见佛堂有是经，因录而送庙。及在相府，梦小龙来谢。孙公谈圃 

　　王荆公性不修饰，经岁不洗沐，衣服虽敝，亦不浣濯。与吴仲卿同为群牧判官。时韩持国在馆，三数人尤厚善，因相约每一两月即相率洗沐定力院，家各出新衣为荆公番，号拆洗王介甫。公出浴，见新衣，辄服之，亦不问所从来也。石林燕语 

　　司马温公尝曰：“昔与王介甫同为群牧司判官，包孝肃为使。一日群牧司牡丹盛开，包公置酒赏之，举酒相劝。某素不喜酒，亦强饮。介甫终席不饮，包公不能强也。某以此知其不屈。”邵氏闻见录 

　　仁庙嘉祐间，开赏花钓鱼燕，介甫以知制诰预末座。帝出诗，群臣属和。末至介甫，日将夕矣，得披香殿字，未有对。郑毅夫獬顾曰：“宜对太液池。”故其诗曰：“披香殿上留朱辇，太液池边送玉杯。”翌日都下盛传王舍人窃柳词，介甫颇衔之。西清诗话 

　　仁宗朝王安石为知制诰，一日赏花钓鱼宴，内侍各以金楪盛钓饵药置几上，安石食之尽。明日帝谓宰辅曰：“王安石诈人也，使误食钓饵一粒，则止矣。食之尽，不情也。”帝不乐之。后安石日录厌薄祖宗，于仁宗尤甚，每谓汉武帝，其心薄仁宗也。邵氏闻见录 

　　王荆公为小学士时，尝访蔡君谟。君谟闻公至，自取绝品茶，亲涤器烹点以待。公于夹袋取消风散一撮投茶瓯饮之。君谟失色，公徐曰：“大好茶味。”君谟大笑。墨客挥犀 

　　有献砚于王荆公者云：“呵之可得水。”公笑而却之曰：“纵得一担水，能直几何？”五总志 

　　嘉祐初，李仲昌议开六漯河，王荆公时为馆职，颇右之而功不成。仲昌赃败，刘敞以书戏公曰：“要如宗人夷甫不与世事可也。”荆公答曰：“天下事所以易坏而难合者，正坐诸贤无意如鄙宗夷甫也。但仁圣在上，故公家元海，未敢跋扈耳。”东轩笔录 

　　王荆公知制诰，吴夫人为买一妾，荆公见之曰：“何物女子？”曰：“夫人令执事。”安石曰：“汝谁氏？”曰：“妾之夫为军将，运米失舟，家资尽没，犹不足，又卖妾以偿。”公愀然曰：“夫人用钱几何得汝？”曰：“九十万。”公呼其夫，令为夫妇如初。邵氏闻见录 

　　安石在仁宗时，论立英宗为皇子，与韩魏公不合，故不敢入朝。安石虽高科有文学，本远人，未为中朝士夫所服，乃深交韩、吕二家兄弟。韩、吕朝廷之巨室也，天下之士不出于韩，即出于吕。韩氏兄弟，子华与安石同年高科；持国学术尤高，大臣荐入馆。吕晦叔亦与安石同年进士。子华、持国、晦叔，争扬于朝，安石之名始盛。又结一时名德如司马君实辈，皆相善。先是治平间，神宗为颍王，持国翊善，每讲经义，神宗称善。持国曰：“非某之说，某友王安石之说。”至神宗即位，乃召安石，以至大用。同上 

　　神宗初即位，犹未见群臣，王乐道、韩持国等以宫僚入慰于殿西廊。既退，独留持国，问王安石见在何处，维对在金陵。上曰：“朕召之肯来乎？”维言：“安石盖有志经世，非甘老山林者。陛下以礼致之，安得不来？”上曰：“卿可先作书与安石，道朕意，行即召矣。”维曰：“若是必不来。”上问：“何故？”曰：“安石平日每欲以道进退，若陛下先使人以私书道意，安肯遽就？然安石子雱见在京师，数来臣家，臣当以陛下意语之，彼必能达。”上曰：“善！”于是荆公知上眷待之意。石林燕语 

　　荆公知制诰，丁母忧，已五十矣，哀毁过甚，不宿于家，以稿秸为荐，就厅上寝于地。是时潘夙方知荆南，遣人下书金陵。急足至，升厅见一人席地坐，露颜瘦损，愕以为老兵也。呼令送书入宅，公遽取书就铺上拆读，急足怒曰：“舍人书而院子自拆可乎？”喧呼怒叫，左右曰：“此即舍人也。”急足惶恐趋出曰：“好舍人，好舍人。”默记 

　　熙宁间，富郑公苦足疾，多不入，曾丞相将及引年，时王介甫、赵阅道、唐子方为参政。介甫日进说，以更庶政，阅道颇难之而不能夺，但退坐阁内，弹指言苦。唐子方屡争于上前，既而发疽死。京师人言中书有生老病死苦，谓介甫生，曾公老，富公病，子方死，阅道苦也。类苑引倦游录 邵氏闻见录、东轩笔录同 

　　荆公与唐质肃公同为参政，议论未尝少合。荆公雅爱冯道，尝谓其能屈身以安人，如诸佛菩萨之行。一日于上前语及此事，质肃曰：“道为宰相，使天下易四姓，身事十主，此得为纯臣乎？”荆公曰：“伊尹五就汤，五就桀，正在安人而已。”质肃曰：“有伊尹之志则可。”荆公为之变色。东轩笔录 

　　公在侍从时，每为人言，唐太宗令谏官随宰相入阁，最切于治道，后世所当行也。及入政府，孙莘老、李公择在谏职，二人熟闻公此论，遂列奏请行，公不可曰：“是又益两参政也。”吕氏家塾记 

　　熙宁庚戌冬，荆公自参知政事拜同平章事。是日百官造门奔贺者无虑数百人，荆公以未谢恩不见，独与余坐西庑小阁，荆公忽颦蹙久之，取笔书窗曰：“霜筠雪竹钟山寺，投老归欤寄此生。”放笔揖余而入。后三年，公罢相知金陵，又乞宫观。元丰癸丑春，余谒公于第，公邀余同游钟山，憩法云寺，坐于僧房。余因为公道平昔之事，及书窗之诗，公怃然曰：“有是哉。”微笑而已。东轩笔录 

　　安南不灭，议者归咎王荆公进郭逵而退李宪，荆公笑曰：“使逵无功，胜宪有功。使宦者得志，吾属异日受祸矣。”他日有朝士在中书称李宪字，荆公厉声叱之曰：“是何人！”即出之。孙公谈圃 按古事比云，安石之得君，由宦者蓝元震。未知本何书，志此待考。 

　　顷有秉政者深被眷倚，言无不从。一日御宴，教坊杂剧为小商，自称姓赵名氏，负一瓦瓿，卖沙糖。道逢故人，喜而拜之，伸足误踏瓿倒，糖流于地。小商弹指叹息曰：“甜采你即溜也，怎奈何？”左右皆笑，俚语以王姓为甜采。渑水燕谈录 

　　王荆公初参政事，下视庙堂若无人。一日争新法，怒目诸公曰：“君辈坐不读书耳。”赵清献同参政事，折之曰：“君言失矣，如皋、夔，稷、契之时，有何书可读？”荆公默然。邵氏闻见录 

　　熙宁初，王介甫当轴，神庙一切委听。号令骤出，于人情适有难合。于是故臣名士，往往力陈其不可，多被降黜，后来者结舌矣。当时以君相威权而不能帖服者独一教坊使丁仙现，丁仙现时俗但呼之曰丁使。丁使遇介甫法制一行，必因燕设于戏场作为謿诨，肆其诮难，介甫不堪，遂发怒欲斩之。神庙密诏二王，取丁仙现匿诸王府，故一时谚语有“台官不如伶官”。铁围山丛谈 

　　王荆公秉国时，有人题相国寺壁云：“终岁荒芜湖浦焦，贫女带笠落柘条。阿侬去家京洛远，惊心寇盗来攻剽。”人皆以为夫出，妇忧荒乱也。及荆公罢相，子瞻召还，诸公饮苏寺内问之，苏曰：“于贫女句可以得其人矣。终岁，十二月也，十二月为青字；荒芜，田有草也，草田为苗字；湖浦焦，水去也，水旁去为法字；女戴笠为安字；柘落木条剩石字；阿侬是吴言，合吴言为误字；去家京洛为国；寇盗为贼民；盖言青苗法安石误国贼民也。”枫窗小牍 

　　余尝侍楼宣献，宣献论荆公雪诗曰：“势合便疑埋地尽，功成直欲放春回。农夫不解丰年意，祗欲青天万里开。”余曰：“旧闻京师隆冬，尝有官检冻死秀才，腰间系片纸，启视之，乃喜雪诗四十韵。使来年果丰，已无救沟瘠矣。”桯史 

　　唐坰知谏院。成都费孝先为作卦影，画一人衣金紫，持弓箭，射落一鸡，坰语人曰：“持弓者我也。王丞相生于辛酉，即鸡也，必因我射而去，则我从而贵矣。”翌日抗疏弹荆公，又乞留班，颇諠于殿陛。上怒，降坰太常寺太祝，监广州军资库，以是年八月被责。坰叹曰：“射落之鸡乃我也。”东轩笔录 

　　程师孟尝请于王介甫曰：“公文章命世，师孟多幸，与公同时，愿得公为墓志，庶传不朽，惟公矜许。”介甫问：“先正何官？”师孟曰：“非也，师孟恐不得常侍左右，欲豫求如椽，候死而刻之耳。”介甫虽笑不许而心怜之。及王雱死，有习学检正张安国披发藉草，哭于柩前曰：“公不幸未有子，今郡君妊娠，安国愿死托生为公嗣。”京师为之语曰：“程师孟生求速死，张安国死愿托生。”涑水纪闻 又倦游杂录云，有善谀者熙宁间启王介甫曰：“某所恨微躯日益安健，惟愿早就木，冀得丞相一埋铭，庶几名附雄文，不磨灭于后世。”程师孟知洪州，作静室，自爱之，无一日不到，作诗云：“每日更忙须一到，夜深常见点灯来。”李元规曰：“此登溷诗。”东轩笔录 

　　光禄卿巩申佞而好进，老为省判，趋附不已。王荆公为相，每生日，朝士献诗颂，僧道献功德疏以为寿。申既不娴诗什，又不诵经，于是以大笼二雀诣客次，搢笏开笼，且祝曰：“愿公一百二十岁。”时有边塞之主妻病而虞候割股以献者，远近骇笑。或对云：“虞候为县君割股，大卿为丞相放生。”东轩笔录 

　　神宗问荆公曾看五代史否，公对曰：“臣不曾子细看，但见每篇首必曰呜呼，则事事皆可叹也。”余谓公真不曾子细看，若子细看，必以呜呼为是。五代之事，岂非事事皆可叹乎！东皋杂录 

　　唐人初未有押字，但草书其名以为私记，韦陟五云体是也。今人押字或多押名，犹是此意。王荆公押石字，初横一画，左引脚中为一圈，公性急，作圈多不圆，往往窝匾，又多带过。尝有密议公押反字者，公知之，加意作圈。一日书杨蟠差遣敕，作圈复不圆，乃以浓墨涂去，别作一圈，盖欲矫言者。杨氏至今藏此敕。石林燕语 

　　王荆公书清劲峭拔，飘飘不凡，世谓之横风疾雨。黄鲁直谓学王蒙，米元章谓学杨凝式，以余观之，乃天然如此。墨庄漫录 

　　晁以道言荆公与宋次道同为群牧司判官，次道家多唐人诗集，荆公尽假其本，择善者签帖其上，令吏抄之。吏厌书字多，辄移荆公所取长篇签置所不取小诗上，荆公不复更视。唐人众诗集，以经荆公去取皆废。今世所谓唐百家诗选曰荆公定者，乃群牧司吏人定也。邵氏闻见录 

　　荆公棋品殊下，每与人对局未尝致思，随手疾应，其势将败，便敛之，谓人曰：“本图适性忘虑，反苦思劳神，不如且已。”与叶致远敌手，尝赠致远诗云：“垂成忽破坏，中断俄接连。”是知公棋本不甚高。遁斋闲览 

　　吕惠卿尝语荆公曰：“公面有黑□干，用园荽洗之，当去。”荆公曰：“吾面黑耳，非黑□干也。”吕曰：“园荽亦能去黑。”荆公笑曰：“天生黑于予，园荽其如予何？”东轩笔录 

　　王荆公病喘，药用紫团山人参，不可得。时薛师政自河东还，有之，赠公数两。公不受，人有劝公曰：“公之疾非此药不可治，药不足辞。”公曰：“平生无紫团参，亦活到今日。”竟不受。公面黧黑，门人以问医，医曰：“此垢污，非疾也。”进澡豆，令公颒面，公曰：“天生黑于予，澡豆其如予何？”梦溪笔谈 墨客挥犀同 

　　王荆公作字说时，用意良苦，置石莲百许枚几案，咀嚼以运其思。遇尽未及益，即啮其指，至流血不觉。蒙斋笔谈 

　　王荆公为执政，或言其喜食獐脯者，其夫人闻而疑之曰：“公平日于食肴未尝有所择，何独嗜此？”因令问左右执事者曰：“何以知公嗜獐脯也？”曰：“每食不顾他物而獐脯独尽，是以知之。”复问其食时置獐脯于何 

所，曰：“在近匕筯处。”夫人曰：“明日姑易他物近匕筯。”既而果食他物尽，而獐脯固在。然后知其特以近故食之，人见其太甚，或多疑为伪云。曲洧旧闻 

　　荆公以次女适蔡卞。吴国夫人吴氏骤贵，又爱此女，乃以锦为帐，未成礼而华俊之声已闻于外。神宗一日问介甫曰：“卿大儒之家，用锦帐嫁女？”介甫愕然无所对，归问之果然。乃舍之开宝寺福胜阁下为佛帐，明日再对，惶惧谢罪而已。南游纪旧 

　　王荆公为相日，奏事殿上，忽觉偏头痛不可忍，遽奏请归治疾。裕陵令且在中书偃卧，已而小黄门持小金杯药少许赐之，左痛即灌右鼻，右即反之，左右俱痛，并灌之，即时痛愈。明日入谢，上曰：“禁内自太祖时有此数十方不传人间，此其一也。”因并赐此方，法用新萝卜自然汁，入生龙脑少许，调匀。苏轼自黄州过金陵，安石传其方，用之如神。墨庄漫录 

　　安石为相，太学正范镗献诗云：“文章双孔子，术业两周公。”安石大喜曰：“此人知我父子。”李壁荆公诗注 

　　熙宁七年，王荆公罢相镇金陵，是秋江左大蝗，有无名子题诗赏心亭曰：“青苗免役两妨农，天下嗷嗷怨相公。唯有蝗虫偏感德，又随钧旆过江东。”荆公一日饯客亭上，见之，命左右物色之，竟不知为何人。桯史 柳亭诗话谓刘贡父作 

　　宋雍秀才画草虫，每一物，讥当时用事者。一蜗升高不知疲，竟作黏壁，以比安石。升庵画品 

　　王荆公赴江宁道上驿舍一联云：“茅店沧洲一酒旗，午烟孤起隔林炊。”王介见而鄙之，书其后曰：“金陵村里王夫子，可是能吟富贵诗？”荆公见之，亦不屑意，乃续之云：“江晴日暖芦花起，恰似春风柳絮时。”盖讥介之轻狂也。坚瓠集 

　　陈莹中尝言，寻常学者须知得王介甫一分不是，即是一分好人，知得王介甫十分不是，便是十分好人。师友杂志 

　　熙宁八年，荆公再秉政。既逐吕惠卿，而门下之人复为谀媚以自安，而荆公求去尤切。有练亨甫者，谓邓绾曰：“公何不言于上，以殊礼待丞相，则庶几可留也。所谓殊礼，以丞相子雱位枢密使，诸弟皆为两制，壻侄皆馆职，京师赐地宅田邸，则为礼备矣。”绾一一如所戒而言。上察其阿党，亦颔之而已。一日荆公复求去，上曰：“卿勉为朕留，朕当一一如卿所欲，但未得一稳便第宅耳。”荆公骇曰：“臣有何欲，何为赐第？”上笑而不答。翌日，荆公请其由，上出绾章，荆公即乞推劾，遂落绾中丞，亨甫夺校书。东轩笔录 

　　王荆公熙宁末复坐政事堂，每语叔父文正公曰：“天不生才且奈何！是孰可继吾执国柄者乎？”乃举手作屈指状数之，曰：“独儿子也。”盖谓元泽。因下一指，又曰：“次贤也。”又下一指，即又曰：“贤兄何如？”谓鲁公。则又下一指，沉吟者久之，始再曰：“吉甫何如？且作一人。”遂更下一指，则曰：“无矣。”是时元泽未病，吉甫则已隙云。铁围山丛谈 

　　王介甫先封舒公，后改封荆。诗曰：“戎狄是膺，荆舒是惩。”识者谓宰相不学之过也。志林 

　　元丰间荆公乞罢，寓于刘沆相宅几两月，神宗未许其去。沆子琯尝谒公，公云：“化成住处在近，可令呼来。”化成者，工课命老僧也。少顷，化成至，公作一课，更为看命，化成曰：“三十年前与相公看命，今仕至宰相，更复何问？”公微作色曰：“安石力乞去，上未许，只看易便去得否？”化成曰：“相公得意浓时正好休，要去，在相公，不在上，不疑何卜。”公怅然叹服，去意遂决。退斋笔谈 

　　李希声云：舒王罢政事，居州东刘相宅，于东院小厅题“当时诸葛成何事，只合终身作卧龙”者数十处。至今尚有两三处在。诗话总龟 

　　荆公再为相，承党人之后，平日肘腋尽去。其子雱又死，知道之难行也，慨然复求罢去，遂以使相再镇金陵。未期，纳节求闲地，久之得会灵观使居金陵。一日豫国夫人之弟吴生者来省荆公，寓止于佛寺行香厅。会同天节建道场，府僚会于行香厅。太守叶均使人白遣吴生，吴生不肯迁，洎行香毕，大会于其厅。吴生于屏后，大骂不止。叶均俯首不听，而转运毛抗、判官李琮大不平，牒州令取问，州遣二皂持牒追吴生，吴生奔荆公家以自匿，荆公初不知其事。顷二皂至门下，云捕人，而喧忿于庭。荆公偶出见之，犹纷纭不已，公叱二皂去。叶均闻之，遂挟二皂而与毛抗、李琮皆诣荆公谢，荆公唯唯。豫国夫人于屏后叱均、抗等曰：“相公罢政，门下之人解体者十七八，然亦无敢捕吾亲属于庭者，汝等乃敢尔耶？”均等趋出。会中使抚问适至，闻争厅事，中使回日，首以此奏。于是叶均、毛抗、李琮皆罢，而以吕嘉问为守。又除王安石提点江东刑狱，俾迁治所于金陵。东轩笔录 

　　舒王吴夫人，好洁成癖，舒王至性坦率，每不相合。至江宁乞归私第，有官藤床假用未还，郡吏来索，左右莫敢言。舒王一见，跣足登床，偃卧良久。吴望见，即命送还。萍洲可谈 

　　舒王吴夫人有洁疾，其意不独恐污己，亦恐污人。长女省之于江宁，夫人欣然裂绮縠制衣，将赠其甥，皆珍异也。忽有猫卧衣笥内，夫人即叱婢揭衣置浴室下，终不与人，竟腐败无敢收者。同上 

　　东坡中制科，王荆公问吕申公，见苏轼制策否。申公称之，荆公曰：“全类战国文章，若安石为考官，必黜之。”邵氏闻见录 

　　东坡初为赵清献公作表忠观碑，或持示王荆公。公读之沉吟曰：“此何语也？”时有客在傍，遽诋訾之，公不答，读至再三，又携之而起，且行且读，忽叹曰：“此三王世家也。”客大惭。却埽编 

　　世传王介甫咏菊，有“黄昏风雨过园林，残菊飘零满地金”之句，苏子瞻续云：“秋花不比春花落，为报诗人仔细吟。”因得罪介甫，谪子瞻黄州。菊惟黄州落瓣，子瞻见之，始愧服。后二句，又传为欧公作，介甫闻之曰：“欧九不学之过也，不见楚词‘夕餐秋菊之落英’乎？”坚瓠集 

　　舒王有诗云：“却忆金明池上路，红裙争看绿衣郎。”欧公谓舒王曰：“谨愿者亦复为之耶？”诗话总龟 

　　介甫与子瞻初无隙，吕惠卿忌子瞻，辄间之。神宗欲以子瞻同修起居注，介甫难之，又意子瞻文士，不晓吏事，故用为开封府推官以困之。子瞻益论事无讳，拟廷试策万言书，论时政甚危，介甫滋不悦。子瞻外补官。中丞李定，介甫客也。定不服母丧，子瞻以为不孝，恶之。定以为恨，劾子瞻作诗谤讪。下御史狱，欲杀之，神宗终不忍，贬散官，黄州安置。移汝州，过金陵，见介甫甚欢，子瞻曰：“某欲有言于公。”介甫色动，意子瞻辨前日事也。子瞻曰：“某所言天下事也。”介甫色定曰：“姑言之。”子瞻曰：“大兵大狱，汉唐灭亡之兆。祖宗以仁厚治天下，正欲革此。今西方用兵，连年不解，东南数兴大狱，公独无一言以救之乎？”介甫举两指示子瞻曰：“二事皆惠卿启之，某在外安敢言？”子瞻曰：“固也。然在朝则言，在外则不言，事君之常礼耳。上所以待公者非常礼，公所以事上者，岂可以常礼乎？”介甫厉声曰：“某须说。”又曰：“出在安石口，入在子瞻耳。”盖介甫尝为惠卿发其无使上知私书，尚畏惠卿，恐子瞻泄其言耳。介甫又曰：“人须是行一不义，杀一不辜，得天下不为乃可。”子瞻戏曰：“今之君子，争减半年磨勘，虽杀人亦为之。”介甫笑而不言。邵氏闻见录 

　　东坡自黄徙汝，过金陵。荆公野服乘驴，谒于舟次，东坡不冠而迎，揖曰：“轼今日敢以野服见大丞相。”荆公笑曰：“礼岂为我辈设哉！”东坡曰：“轼亦自知相公门下用轼不著。”荆公无语。乃相招游蒋山，在方丈饮茶次，公指案上大砚曰：“可集古人诗联句赋此砚。”东坡应声曰：“轼请先道一句。”因大唱曰：“巧匠斵山骨。”荆公沉思良久，无以续之，乃起曰：“且趁此好天气穷览蒋山之胜，此非所急也。”田昼承君是日与一二客从后观之，承君曰：“荆公寻常好以此困人，门下士往往多辞以不能，不料东坡不可以慑伏也。”曲洧旧闻 

　　东坡自黄移汝，过金陵，见舒王，适陈和叔作守，多同饮会。一日游蒋山，和叔被召将行，舒王曰：“子瞻可作歌。”坡公书曰：“千古龙蟠并虎踞，从公一吊兴亡处。渺渺斜风吹细雨，芳草路，江南父老留公住。公驾飞骈淩紫雾，红鸾骖乘青鸾驭。却讶此洲名白鹭，非吾侣，翩然欲下还飞去。”和叔到任数日而去，舒王笑曰：“白鹭者得无意乎？”侯鲭录 

　　元丰间，王文公在金陵，东坡自黄北迁，日与公游，尽论古昔文字，闲即俱味禅悦。公叹息语人曰：“不知更几百年，方有如此人物！”东坡渡江至仪真，和游蒋山诗，寄金陵守王胜之益柔，公亟取读之，至“峰多巧障日，江远欲浮天”，乃抚几曰：“老夫平生作诗无此二句。”又在蒋山时，以近制示东坡，东坡云：“若‘积李兮滴夜，崇桃兮炫昼’，自屈宋没世，旷千余年，无复离骚句法，乃今见之。”荆公曰：“非子瞻见谀，自负亦如此，然未尝为俗子道也。”西清诗话 

　　苏公自黄移汝，过金陵，见王荆公，公曰：“好个翰林学士，某久欲以此奉公。”公曰：“抚州出杖鼓鞚，淮南豪子以厚价购之。抚人不远千里登门求售，豪子击之曰：‘无声。’遂不售。抚人怅然恨怒，至河上，投之水，吞吐有声，熟视而叹曰：‘你早作声，我不至此。’”后山谈丛 

　　东坡得请宜兴，道过钟山，见荆公。时公病方愈，令坡诵近作，因手写一通以为赠，复自诵诗，俾坡书以赠己，仍约东坡卜居秦淮。故坡公和诗云：“骑驴渺渺入荒岐，想见先生未病时。劝我试求三径宅，从公已觉十年迟。”潘子真诗话 

　　济南监镇宋保国，出观荆公华严解，东坡曰：“华严八十一卷，今独其一，何也？”保国云：“公言此佛语至深妙，他皆菩萨语耳。”东坡曰：“予于藏经中取佛经数句杂菩萨语中，又取菩萨语数句杂佛语中，子能识其非是乎？余昔在岐下，闻河阳猪肉甚美，使人往市之。使者醉，猪夜逸去，贸他猪以偿。客皆大诧，以为非他产所及。既而事败，客乃大惭。今荆公之猪未败耳。若一念清净，墙壁瓦砾皆说无上妙法，而云佛语深妙，菩萨不及，岂非梦中语乎！”宋稗类钞 

　　王文公见东坡醉白堂记云：“此是韩白优劣论。”东坡闻之，曰：“未若介甫虔州学记乃学校策耳。”二公相诮或如此，然胜处未尝不相倾慕。元祐间东坡奉祠西太一宫，见公旧诗云：“杨柳鸣蜩绿暗，荷花落日红酣。三十六陂春水，白头想见江南。”注目久之，曰：“此老野狐精也。”西清诗话 

　　荆公改正经义劄子云：“臣近具劄子，奏乞改正经义。尚有七月诗剥枣者，剥其皮而进之养老也，亦合删去。取进止。”毛传解剥为击，荆公不谓然，乃以养老解之。偶一日，到野老家问主人何在，曰：“扑枣去矣。”荆公怅然自失，归而请刊去之。鲒埼亭引容斋随笔 

　　王介甫解佛经三昧语，用字说，示关西德秀，秀曰：“相公文章，村和尚不会。”介甫悻然，又问如何，秀曰：“梵语三昧，此云正定。相公用华言解之，误也。”栾城遗言 

　　东坡闻荆公字说成，戏曰：“以竹鞭马为笃，不知以竹鞭犬，有何可笑？”又举坡字问荆公曰：“何义？”荆公曰：“坡者土之皮。”东坡曰：“然则滑亦水之骨乎？”荆公默然。荆公又问曰：“鸠字从九鸟亦有证乎？”东坡曰：“诗云：‘鸤鸠在桑，其子七兮。’和爷和娘，恰是九个。”荆公欣然而听，久之，始悟其谑也。调谑编 鸤鸠语 又见高斋漫录 

　　王荆公喜字说，刘贡父戏之曰：桯史作东坡。“三鹿为粗，粗不及牛。三牛为奔，奔不及鹿。谓宜三牛为粗，三鹿为奔，苟难遽改，令各权发遣。”于时解纵绳墨，不次用人，往往自小官暴据要地，以资浅，皆号权发遣，故并讥之。邵氏闻见录 后山谈丛同 

　　东坡与刘道原书：“近见京师经义题，国异政，家殊俗。国何以言异，家何以言殊？”又曰：“有其善，丧厥善，其厥不同何也？”又说易观卦本是老鹳，诗大小雅本是老鸦，熙宁王氏之学如此。邵氏闻见录 

　　王荆公晚喜字说，客曰：“霸字何以从西？”荆公以西在方域，主杀伐，累言数百不休。或曰霸从雨，不从西也。荆公随曰：“如时雨化之耳。”其务凿无定如此。三经新义，颁于学官，数年之后，又自列其非是者，奏请易去。邵氏闻见录 

　　王荆公作字说，一日踌躇徘徊，若有所思而不得。子妇适见，因请其故，公曰：“解飞字未得。”妇曰：“鸟反爪而升也。”公以为然。独醒杂志 

　　孙少述，一字正之，与王荆公交最厚。荆公别少述诗云：“应须一曲千回首，西去论心有几人？”又云：“子今去此来何时，后有不可谁予规。”其相与如此。及荆公当国，数年不复相闻，人谓两公之交遂暌。故东坡诗云：“蒋济谓能来阮籍，薛宣真欲吏朱云。”刘贡父诗云：“不负兴公遂初赋，更传中散绝交书。”然少述初不以为意也。及荆公再罢相，归过高河，少述适在焉。亟往造之，少述出见，惟相劳苦，及吊元泽之丧，两公皆自忘其穷达。遂留荆公，置酒供饭，剧谈经学，抵暮乃散。荆公曰：“退即解舟，无由再见。”少述曰：“如此更不去奉谢矣。”惘惘各有惜别之意，人然后知两公之未易测也。老学庵笔记 

　　昔有刺至半山之前，自称“集句诗人”，坐客骇然。公置之坐末，问“江州司马青衫湿”，何以为对。应声曰：“梨园子弟白发新。”公甚悦。攻愧集 

　　陈辅之，丹阳人，能诗，荆公深爱之。尝访建康杨骥德，留诗曰：“北山松粉未飘花，日下风轻麦脚斜。身似旧时王谢燕，一年一度到君家。”荆公见之，笑谓曰：“辅之骂君寻常百姓也。”墨庄漫录 

　　俞澹字清老，滑稽善谐谑，荆公喜之。一日见公云：“吾欲去为浮屠，但贫无钱买祠部尔。”公欣然为置祠部。澹约日祝发。既过期，寂无耗，公问其然，澹徐曰：“吾思僧亦不易为。公所赠祠部，已送酒家偿旧债矣。”公为之大笑。石林诗话 

　　王荆公居蒋山时，往来白下门西庵草堂法云，止以一黥挟蹇驴。门人讽以笋舆宜老，公曰：“古之王公至不道，未有以人代畜者。”一日与俞秀老至报宁，公方假寐，秀老私跨驴入法云，谒宝觉禅师，公知之。有顷，秀老至，公佯睡起，遣秀老下阶曰：“为僧子乃敢盗跨吾驴！”秀老愿有以自赎。公徐曰：“罚松声诗一首。”秀老立就。冷斋夜话 

　　荆公居钟山，一日昼寝，梦有古衣冠相过，貌伟甚，曰：“我桀也。与公论治道。”反复百余语不相下。公既觉，犹汗流被体，因语客曰：“吾习气尚若是乎？”乃作小诗识之，有“尧桀是非常入梦，因知余习未能忘”之句。宽夫诗话 

　　田承君云：顷为金陵酒官，有王荆公处老兵时来沽酒。问公之动止，兵云：“相公每日只在书院读书，时时以手抚床而叹。人莫喻其意。”研北杂志 

　　舒王居前有横塘，尝放鱼其间，而夜多为盗以手网得之。王与门人闲步，因曰：“可以揭牒。”时叶致远戏云：“不须尔也，宜以一集句示之。”乃书桥柱曰：“门前秋水碧鳞鳞，赤鲤跃出如有神。君欲钓鱼须远去，慎勿近前丞相嗔。”王为之启齿。类苑引汉皋诗话 

　　荆公罢相后，所用之人多有卖之者。公性不杀物，至金陵，得生鱼，多放于池。有门生作诗曰：“直须自到池边看，今日谁非郑校人。”续墨客挥犀 

　　荆公凡处事必要据经，托人卖金，零卖了铢两不足，甚怒，元泽曰：“铢铢而较之，至两必差。”遂解。晁氏客语 

　　王荆公不耐静坐，非卧即行。晚居钟山谢公墩，自山距城适相半，谓之半山。尝畜一驴，每旦食罢，必一至钟山，纵步山间，倦则叩定林寺而卧，往往至日昃乃归。有不及终往，亦必跨驴半道而还。避暑录话 

　　王荆公领观使，归金陵，居钟山下，出即乘驴。余尝谒之，既退，见其乘驴而出，一卒牵之而行。问其指使，相公何之。指使曰：“若牵卒在前听牵卒，若牵卒在后即听驰矣。或相公欲止则止，或坐松石之下，或田野耕凿之家，或入寺随行。未尝无书，或乘而诵之，或憩而诵之。仍以囊盛饼十数枚。相公食罢，即遗牵卒。牵卒之余，即饲驴矣。或田野间人持饭饮献者，亦为食之。”盖初无定所，或数步复归，近于无心者也。闻见近录 

　　荆公在半山使一老兵，方汲泉扫地，当其意，誉之不容口。忽误触灯檠，即大怒，以为不力，逐去之。参寥在座，私语他客曰：“公以喜怒进退一老兵，如在朝廷以喜怒进退士大夫也。”邵氏闻见录 

　　陈秀公罢相，以镇江军节度使判扬州。其先茔在润州，而镇江即本镇也。每岁十月旦寒食，诏许两往镇江展省，两州迎送，旌旗舳舰，官吏锦绣，相属于道。是时王荆公居蒋山，骑驴出入。会荆公病愈，秀公请于朝，许带人从往省荆公，诏许之。舟楫衔尾，蔽江而下，告街于舟内喝道不绝，人皆叹之。荆公闻其来，以二人肩鼠尾轿迎于江上，秀公鼓旗舰舳正喝道，荆公忽于芦苇间驻车以俟。秀公令就岸，大舟回旋久之，乃能泊而相见。秀公大惭。其归也，令罢舟中喝道。默记 

　　荆公好乘江州车，坐其一箱。其相对一箱，苟无宾朋，即使村仆坐焉。吕氏杂记 

　　先子言，元丰末荆公在蒋山野次，跨驴出入。时正盛暑，而提刑李茂直往见，即于道左遇荆公，舍蹇相就，与茂直坐于路次。荆公以兀子，而茂直坐胡床，语甚久。日转西矣，茂直命张伞，而日光正漏在荆公身上，茂直令移伞就相公，公曰：“不须。若使后世做牛，须与他日里耕田。”默记 

　　王和甫守金陵，荆公退居半山，每出跨驴从二村仆。一日入城，忽遇和甫之出，公亟入编户家避之。老姥自言病痁求药，公随行偶有药，取以贻之。姥酬以麻线一缕云：“相公可将归与相婆也。”荆公笑而受之。高斋漫录 

　　王荆公退居金陵，一日与门人山行，少憩松下，公忽回顾周穜曰：“司马十二，君子人也。”穜默不对。公复前行，言之再四，人莫知其意。公此时岂真悔为惠卿辈所误耶！独醒杂志 

　　王荆公晚年于钟山书院多写“福建子”三字，盖恨为惠卿所陷，悔为惠卿所误也。每山行，多恍惚独言若狂者。田昼承君云：“荆公尝谓其侄防曰：‘吾昔好交游甚多，皆以国事相绝。今居闲，复欲作书相问。’防欣然为设纸笔案上，公屡欲下笔作书，辄长叹而止，意若有所愧也。”公既病，和甫以邸吏状视公，适报司马温公拜相，公怅然曰：“司马十二作相矣。”盖二公素相善，荆公以新法作相，温公以不行新法辞枢密使，反覆相辨论，三书而后绝。荆公知温公长者，必不修怨也。至荆公薨，温公在病告，闻之，简吕申公曰：“介甫无他，但执拗耳。赠恤之典宜厚。”温公之盛德，不可及矣。邵氏闻见录 

　　元祐初，温公拜相，更易熙丰政事。荆公在钟山，亲旧恐伤其意，不敢告语。有举子自京师归，公问有何新事，对曰：“近有指挥不得看字说。”公曰：“法度可改，文字亦不得作乎？”是夜闻公绕床行至达旦，于屏上书司马光三字，凡数百。其胸次不平之气，概可见也。高斋漫录 

　　半山晚年所至处，书窗屏间云：“当时诸葛成何事？祗合终身作卧龙。”盖痛悔之词，此唐薛能诗也。观林诗话 

　　元丰间，王荆公居半山，好观佛书。每以故金漆版书藏经名，遣人就蒋山寺取之，人因有用金漆版代书帖与朋侪往来者。老学庵笔记 

　　王荆公一日访蒋山元禅师，谓元曰：“坐禅实不亏人。余数年欲作胡笳十八拍不成，夜间坐禅间已就。”元大笑。宾退录 

　　朱世英言，尝从文公定林数夕，尝曰：“成周三代之际，圣人多生于儒。两汉以下，多生于佛。”又曰：“吾止以雪峰一语作宰相。”世英曰：“愿闻。”公曰：“这老尝为众生作什么。”冷斋夜话 

　　荆公退居蒋山。学佛者俗姓吴，日供洒扫，山下田家子也。一日风堕旧乌巾，吴举之，复置于壁，公谓曰：“乞汝归遗父。”数日，公问幞头安在，吴曰：“父老无用，货于市。得钱供父，感相公赐也。”公叹息。因呼一仆以元价往赎以归。公取小刀，自于巾角剖磨，粲然黄金，盖禁内所赐者，乃复遗吴。吴后不能祝发，以竹工居真州。予尝令作竹器，亲说如此。墨庄漫录 

　　荆公日录，命其侄防收之。公病甚，令防焚去，防以他书代之。后朝廷用蔡卞，请下江宁府王防家取日录以进。卞方作史，乃假日录减落事实，文致奸伪，上则侮薄神宗，下则诬毁旧臣，尽改元祐所修神宗正史。陈莹中所谓尊私史以压宗庙者也。邵氏闻见录 

　　予有友人相访，指案间荆公日录云：“仆素不喜此书。”予问其说，客曰：“凡称上曰某事如何，则曰予曰不然。凡称某事予曰如何，则上曰极善，此尤可笑也。”墨庄漫录 

　　荆公薨之前一年，淩晨，阍者见一蓬头小青衣送白杨木笏，裹以青布，荆公恶甚，弃之墙下，曰：“明年祖龙死。”孙公谈圃 

　　徐君平，金陵人，亲见荆公病革时，独与一医者对床而寝。荆公矍然起云：“适梦与王禹玉露髻不巾，同立一坛上。”已而遂薨。同上 

　　荆公在钟山，乘驴薄暮行荒村。有妇人蒙首执文书一纸遮公曰：“妾有冤诉。”公喻以退居不预公事，当自诣州县理之。妇人曰：“妾冤诉，关相公，乞留文书一观。”公不能却，令执药囊老兵收取，至半山园视之，素纸一幅耳。公以是月薨。犹子防为王性之云。邵氏闻见录 

　　荆公病革，吴夫人令蔡元度诣茅山谒刘混康问状。刘曰：“公之病不可为已。适见道士数十人往迎公，前二人执旛，旛面有字。左曰中含法性，右曰外习尘氛。”元度自言如此。或又云荆公临薨，颇有阴谴怪异之事。与此不同，未知孰是。墨庄漫录 旛上语亦见挥麈后录，按明人归田诗话引刘须溪说谓：荆公一日归行为悼亡之作。据此条，则荆公卒在吴夫人前，岂荆公尚有元配耶，记此待考。 

　　王荆公墓在建康蒋山东三里，与其子雱分昭穆而葬。绍圣初，起吕吉甫知金陵。时待制孙君孚责知归州，吕燕待之礼甚厚。一日问孙曾上荆公坟否。盖当时士大夫道金陵未有不上荆公坟者。五十年前，彼之士子节序亦有往奠者，时之风俗如此。清波杂志 明正德四年南京太监石岩营寿域，取荆公墓大砖，见野获编。 

　　王安石配享孔子庙庭，坐于颜、孟之下，十哲之上。驾幸学亲行奠礼，或谓安石巍然而坐，有所未安。蔡元度曰：“塑底也不碍。”道山清话 

　　王荆公封舒王，配享宣圣庙，位居孟子上，与颜子为对，其壻蔡元度实主之。优人尝因对御，戏设孔子正坐，颜、孟与安石侍侧。孔子命之坐，安石揖孟子居上，孟辞曰：“天下达尊，爵居其一。轲仅蒙公爵，相公贵为真王，何必谦光。”如此遂揖颜子，颜曰：“回也陋巷匹夫，平生无分毫事业。公为名世真儒，辞之过矣。”安石遂处其上。夫子不能安席，亦避位，安石惶惧拱手云：“不敢。”往复未决。子路在外，愤愤不能堪，径趋从祀堂，挽公冶长臂而出。公冶为窘迫状，谢曰：“长何罪？”乃责数之曰：“汝全不救护丈人，看取别人家女壻。”其后朝论亦颇疑窒于礼文，每车驾幸学，辄以屏障其面。旧制兖、邹二公东西向，今郡县学二公并立于左。盖靖康撤荆公像时，徒撤而不复正耳。桯史 

　　王介甫令浙之鄞。鄞滨海有田，民指以为质，贷豪右之金。介甫特出官钱轻息以贷，至秋则田亩之入，安然足偿，所谓青苗法也。鄞人至今德之，立祠陀山下，神亦至灵。六砚斋笔记 

　　晨至钟山定林庵，旧闻李伯时画文公像于庵之昭文斋，著帽束带，神彩如生。文公殁，斋常扃闭，遇重客至，寺僧开户。客忽见像皆惊愕，生气逼人。今庵经火，无复存。入蜀记 

　　荆公治经尚解字，末流浸成穿凿。朝廷患之，诏学者兼用旧经，不专治新经，禁援引字解。于是学者皆变所学，至于著书以诋公，且讳称门人，故张芸叟挽词云：“今日江湖从学者，人人讳道是门生。”及后诏公配享圣庙，赠官并谥，学者复治新经，用字解，昔从学者稍稍复称公门人。有改芸叟诗曰：“人人都道是门生。”渑水燕谈录 

　　刘挚疏言：“国子司业黄隐，学不足以教人，行不足以服众。故相王安石经训得圣贤之义为多，故先帝立之于学。晚年字说溺于释典，是以近制学者无习，至其经义未尝禁也。隐猥见安石政事多已更改，妄意迎合，欲废其学，每见生员试卷引用，辄加排斥。诸生闻安石之死，有欲设斋致奠，以伸师资之报者。隐辄忿怒，欲绳以法，于是上官均等乞罢隐以慰公论。”观于此，则元祐诸贤平心，亦已至矣。山堂考索 

　　荆公所赐玉带，阔十四稻，号玉抱肚，真宗朝赵德明所贡。至绍兴末，王氏犹藏之。曾孙奉议郎璹，始复进入禁内。老学庵笔记 

　　淳祐改元，理宗幸太学，御笔云：“王安石谓天命不足畏，祖宗不足法，人言不足信。此三语万世罪人，岂宜祀孔子庙廷？合与削去，以正人心，息邪说。”令国子监日下施行。豹隐记谈 

　　余尝侍楼宣献，宣献诵荆公雪诗云：“势合便疑埋地尽，功成直欲放春回。农夫不解丰年意，祗欲青天万里开。”其志盖有在。余曰：“不然，旧闻京师隆冬有官检冻死秀才腰系片纸，启视之，乃喜雪诗四十韵，使来年果丰，已无救沟瘠矣。”桯史 

　　王元泽数岁，客有以一獐一鹿同笼以问雱，何者是獐，何者是鹿。雱实未识，对曰：“獐边是鹿，鹿边是獐。”客大奇之。梦溪笔谈 墨客挥犀同 

　　先公言与阎二丈询仁同赴省试，遇一少年于相国寺，风骨竦秀，及下马去毛衫，乃王元泽也。是时盛冬，因相与于一小院拥火，询仁问荆公出处，曰：“舍人何久召不赴？”答曰：“大人久病，非有他也。近以朝廷恩数至重，旦晚且来。雱不惟赴省试，盖大人先遣来京寻宅子尔。”询仁曰：“舍人既来，谁不愿赁宅，何必预寻？”元泽答曰：“大人之意须与司马君实相近，每在家云，择邻必须司马十二，此人家居，事事可法，欲令儿曹有所观效焉。”默记 

　　治平间，京师医僧智缘为王荆公诊脉，言当有子登科。时王禹玉在座，深不然之。明年雱果登第，智缘自矜语验，诣公乞文以为宠。公为书曰：“妙应大师智缘，诊父脉而知其子有成名之喜。”翰林王承旨疑古无此，缘曰：“昔秦医和诊晋侯之脉，知其良臣将死。夫良臣之命尚于晋侯脉息见之，因父知子，又何怪乎？”清波杂志 东轩笔录云：越州僧愿成，能为符箓咒。时王雱幼子夜啼，用咒而止。雱虽德之，而性靳啬，会章惇察访荆湖南北二路，朝廷有意经略溪洞，或云蛮人多行南法，畏符箓，雱即荐成于章。章至辰州，遣张裕、李资及成等入南江受降。裕至洞而秽乱蛮妇，酋田元猛不胜忿，尽缚来使，斩刳于柱。次至成，搏颡求哀，元猛素事佛，乃不杀而遣之。愿成不以为耻，乃更乘大马，拥挝斧，自称察访大师。 

　　元泽性险恶，凡荆公所为不近人情事，皆雱所教。吕惠卿辈奴事荆公，置条例司，初用程伯淳为属。一日盛暑，荆公与伯淳对语，雱囚首跣足，手携妇人冠以出，问荆公曰：“所言何事？”荆公曰：“以新法数为人沮，与程君议。”雱箕踞以坐，大言曰：“枭韩琦、富弼之头于市，则新法行矣。”荆公遽曰：“儿误矣。”伯淳正色曰：“方与参政论国事，子弟不可预，姑退。”雱不乐去。邵氏闻见录 

　　王介甫为人发其私书，于是匄罢，不待报，径出东水门，挈其家登舟。而元泽为从者误破其颒面瓦盆，因复市之，则亦一瓦盆也。铁围山丛谈 

　　王雱自崇政殿说书除待制，已在病，不及告谢，而从其父出金陵。明年，荆公再秉政，舟至镇江，雱勉乘马先入东府。翌日疾再作，岁余遽卒，竟不及告谢，而跨狨坐者止得一日。东轩笔录 

　　雱娶同郡庞氏女，逾年生一子。雱以貌不类己，百计欲杀之，竟以悸死。又与其妻日相斗鬨，荆公知其失心，念其妇无罪，欲离异之，则恐其误被恶声，遂与择壻而嫁之。是时工部员外侯叔献者，荆公门人也，娶魏氏女，少悍，叔献死而帏薄不肃。荆公奏逐魏氏妇，归本家。京师有谚语曰：“王太祝生前嫁妇，侯工部死后休妻。”东轩笔录 墨客挥犀、孔平仲谈苑、事实类苑引赵概闻见杂录均略同。渑水燕谈录下句作郑夫人死后出家，详见王圭下。附录东皋杂钞：史称元泽未冠，著书千百言，不类失心者。魏泰所云，恐未必然。细味其眼儿媚所谓“海棠未雨，梨花先雪，一半春休”，又云“相思只在丁香枝上，豆蔻梢头”，意元泽或是病痿者，不然，人即失心，亦无遽嫁其妇之理，荆公虽执拗，当不至是。倦游杂录：熙宁九年太皇生辰，教坊例有杂剧，时判都水监侯叔献新卒，伶人丁仙见假为道士，善出神，一僧善入定，或诘其出神何所见，道士云：“近曾至大罗，见玉皇殿上一人披金紫，熟视之，本朝韩侍中也，手捧一物，窃问之，傍立者云，韩侍中献国家金枝玉叶万世不绝图。”僧曰：“近入定到地狱，见阎罗殿侧有一人衣绯垂鱼，细视之，乃判都水监侯工部也，手内亦擎一物，窃问左右：云为奈河水浅，献图请别开河道耳。”时叔献兴水利，以图恩赏，百姓苦之，故伶人有此语。 

　　王元泽少时作白苎行，有云：“君心莫厌频欢乐，请看云间日西入。”议者谓日西光景无多，近乎谶。诗话总龟 

　　元泽病中，友人魏道辅泰谒于寝，对榻一巨屏，大书曰：“宋故王先生墓志。先生名雱，字元泽，登第于治平四年，释褐授皇子尉起身，事熙宁天子裁六年，拜天章阁待制，以病废于家。”后尚有数十字，挂衣于屏角覆之，不能尽见。玉壶清话 

　　王雱病亟，介甫命道流作醮，大陈楮泉。平甫曰：“兄在位，要须令天下后世人取法。雱虽疾，丘之祷久矣，为此奚益？且兄常以仓法绳贪吏，今乃以楮泉邀福，安知三清门下，不行仓法耶？”曲洧旧闻 孙公谈圃略同 

　　王雱作荆公画像赞云：“列圣垂教，参差不齐。集厥大成，光于仲尼。”是圣其父过于孔子也。雱死，荆公以诗哭之曰：“一日凤鸟去，千年梁木摧。”是以儿子比孔子也。父子相圣，可谓无忌惮者矣。邵氏闻见录 

　　兴化县尉胡滋，其妻宗室女也。自言梦人衣金紫，自称王待制，来为夫人儿。将产，介甫闻之，自京师至金陵，与夫人常坐于船，门帘下见船过，辄问非胡尉船乎？既而得之，举家悲喜。亟往，抚视涕泣，遗之金帛，不可胜计，邀与俱还金陵。滋言有捕盗功，应诣铨曹求赏，介甫使人为营致，除京官，留金陵半年，欲匄其儿，其母不可，乃遣之。涑水纪闻 按雱卒后立嗣子旁，见年谱。 

　　荆公在钟山，尝恍惚见雱荷铁枷杻如重囚，荆公遂施所居半山园为寺，以荐其福。邵氏闻见录 

　　舒王一日与叶涛坐蒋山本府，一牙校来参公。问来意，其人乞屏左右，言“昨夕梦至阴府，见待制带铁枷良苦，命某白相公，意望有所荐拔。某恐相公不信，迟疑间，待制云：但说某时某处所议之事，今坐此备受惨毒”。公悟其事，不觉大恸。泊宅编 

　　荆公在金陵，未病前一年，白日见一人上堂再拜，乃故群牧吏，其死已久，荆公惊问何故来，吏曰：“蒙相公恩，以待制故来。”荆公怆然问雱安在。吏曰：“见今未结绝耳。如要见，可于某夕幕庑下，切勿惊呼，唯可令一亲信者在侧。”荆公如其言，顷之，见一紫袍博带，据案而坐，乃故吏也。狱卒数人枷一囚，自大门入，身具桎梏，曳病足立庭下，血污地，呻吟之声，殆不可闻，乃雱也。雱对吏云：“告早结绝。”良久而灭。荆公几失声而哭，为一指使掩其口。明年公薨。孙公谈圃 

　　公既薨，有武弁死后复苏，言王氏父子皆铁枷，窃问何罪。曰：“缘曾议复肉刑致此。”今士大夫往往知之。泊宅编 

　　舒王女吴安持之妻，蓬莱县君，工诗，多佳句。有诗寄舒王曰：“西风不入小窗纱，秋气应怜我忆家。极目江山千里远，依然和泪看黄花。”舒王以楞严经新译本付之，有和诗曰：“青灯一点照窗纱，好读楞严莫忆家，能了诸缘如梦幻，世间惟有妙莲花。”冷斋夜话 按安持子侔，后坐张怀素狱淩迟处死，安持贷命免真决，侔母王氏以安石女特免，远窜送太平州羁管，见李壁荆公诗注。安石更有女壻黎东美，见居易录卷十二，他书罕见。合之蔡卞之妻，则荆公有三女。 

　　王荆公女适吴丞相子，封长安县君，能诗。尝见亲族妇女有服者，带白罗系头子者，因戏为诗曰：“香罗如雪缕新裁，惹住乌云不放回。还似远山秋水际，夜来吹散一枝梅。”墨庄漫录 隐居诗话以此为荆公之妹张奎之妻作，又有句云：“草草杯盘供笑语，昏昏灯火话平生。” 

　　嘉祐间，士大夫之语曰：“王介甫家，小底不如大底，南阳谢师宰家，大底不如小底。”谓安石、安国、安礼、安上，谢景初、景温、景平、景回也。默记 

　　王景彝以御史中丞知贡举，而王平甫被黜，平甫对客云：“就试前梦御街上骑驴而堕地，今果为驴子所落。”景彝闻而大衔之。其后平甫试大科，景彝弹其行检不修，罢之。同上 

　　王安石引用小人，造作新法，弟安国力争之。韩绛附会安石制置三司条例，以得宰相，而弟维力争之。曾布当元符靖国之时，阴祸善类，而弟肇移书力劝之。兄弟邪正不同如此。搜采异闻录 

　　安国尝力谏其兄，以天下汹汹，不乐新法，皆归咎于公，恐为家祸。安石不听，安国哭于影堂曰：“吾家灭门矣。”又尝责曾布以误惑丞相，更变法令，布曰：“足下谁人之子弟？朝廷变法，何预足下事。”安国勃然怒曰：“丞相，吾兄也。丞相父，即吾之父也。丞相由汝之故，杀身破家，僇及先人，发掘丘垄，岂得不预我事耶？”涑水纪闻 

　　王安国性亮直，嫉恶太甚。王荆公初为参政，闲日阅晏元献小词而笑曰：“为宰相而作小词可乎？”平甫曰：“彼亦偶然自喜而为耳，顾其事业岂止如是耶？”时吕惠卿在侧曰：“为政必先放郑声，况自为之乎！”平甫正色曰：“放郑声，不若远佞人。”吕以为议己，自是与平甫相失。东轩笔录 

　　熙宁时，高丽人使至京，语知开封府元绛曰：“闻内翰与王安国善，本国欲得其诗。愿内翰访求之。”元自往见平甫，求其题咏，方大雪，平甫诗曰：“岂意诗仙来凤沼，为传贾客过鸡林。”即其事也。东轩笔录 墨客挥犀同。耆旧续闻谓奉敕令元绛钞录与之。 

　　杨蟠金山诗：“天末楼屋横北固，夜深灯火见扬州。”王平甫以为庄宅牙人语，解量四至。后山诗话 

　　王安国诗好使酒楼，尝语余曰：“子诗有几酒楼？”余答曰：“有二酒楼。”安国曰：“是矣。”盖余诗有“夜泊浔阳宿酒楼”，“后夜钱塘酒楼上”二句也。青箱杂记 诗话总龟引青箱杂记，谓此乃安国与宋次道问答语，与今本不同。 

　　陈履常云，往于秦少游家见李墨，裕陵所赐，王平甫所藏者。潘谷见之再拜云：“真廷圭所制，世惟王四学士有之，与此为二矣。”东坡诗云：“王家旧物秦家得。”苕溪渔隐丛话 按陈说似二物，东坡诗则一物。 

　　自至和、嘉祐，费孝先以术名天下，士大夫无不作卦影，而应者甚多。独王平甫不喜之，尝语人曰：“占卜本欲前知，而卦影验于事后。何足问也！”东轩笔录 

　　京师有化成能推人命贵贱。予尝以王平甫之命问化成，曰：“平甫之命绝似苏子美。”及平甫放逐，逾年，复大理丞，既卒，年四十七，与舜钦官职废斥年寿无小异者。同上 

　　冯枢密京，熙宁初以端明殿学士帅太原。王右丞安礼以池州司户参军掌机宜文字，冯雅相好，因以书诧于平甫曰：“并门歌舞妙丽，吾闭目不窥，但日与和甫谈禅耳。”平甫答曰：“所谓禅者直恐明公未达也。盖闭目不窥，已是一重公案。”冯深服其言。同上 

　　王安国熙宁六年冬直宿崇文院，梦有邀之者，至海上，见海内宫殿甚盛，题其宫曰灵芝宫。邀平甫者欲与之俱，有人在宫侧，隔水止之曰：“时未至，且令去，他日迎之至此。”平甫恍然梦觉，禁内已鸣钟矣。平甫颇自负其不凡，为诗记之曰：“万顷波涛木叶飞，笙箫宫殿梦灵芝。挥毫不是人间世，长乐钟来梦觉时。”后四年平甫卒，其家哭讯之曰：“君常梦往灵芝宫，其果然乎？当以兆告。”是夕暮奠，若有音声接于人者，其家复以钱卜之曰：“往灵芝宫，其果然乎？”卜曰：“然。”又三年，太常寺曾阜梦与平甫会，因吊之曰：“平甫不幸早世，今所处良苦何如？”平甫笑不止，傍一人曰：“平甫已列仙官矣，其乐非尘世比也。”阜喜甚而寤。东轩笔录 冷斋夜话、墨客挥犀、侯鲭录俱未详尽。 

　　元丰间王岐公作宰相，王和父安礼尹京，上眷甚渥，且将大用。岐公乘间奏曰：“京师术者，皆言王安礼明年二月作执政。”神宗怒曰：“执政除拜由朕，岂由术者之言。他日纵当次补，特且迟之。”明春安礼果拜右丞，圭曰：“陛下乃违前言，何也？”上默然久之，曰：“朕偶忘记，信知果是命耶。”高斋漫录 

　　蒲宗孟盛称扬雄之贤，上作而言曰：“扬雄著剧秦美新，不佳也。”安礼戏宗孟曰：“扬雄为公坐累矣。”方苏子瞻下御史狱，小人劝上杀之，安礼言其不可。邵氏闻见录 

　　海陵徐神翁居天庆观，王和甫乞字，书一讳字，乃授益州。益，其父名也。和甫又尝得三山字，后提举嵩山崇福。孙公谈圃 

　　近世长吏生日，寮佐画寿星为献，例祗受文字，其画却回。王安礼自执政出知舒州，生日属吏为寿，或无寿星者，但以他画轴红绣囊缄，谓必退回。王忽令尽启封，挂于厅事，标所献人名，引客共观，其间无寿星者，或佛像，或神鬼。惟一兵官乃崔白画二猫。或云，时有囊缄墓铭者，吏不敢展。萍洲可谈 





●宋人轶事汇编卷十一 

　　范讽 石延年 杜默 彭几从子乘 

　　御史台有阍吏，隶台四十余年，事二十余中丞矣。颇能道其事，尤善评其优劣。每声喏之时，以所执之梃，验中丞之贤否，贤则横其梃，否则直其梃。此语喧闻，凡为中丞者，惟恐其梃之直也。范讽为中丞，闻望甚峻。阍吏每声喏，必横其梃。一日范视事次，阍吏报事。范视之，其梃直矣。范大惊，立召问曰：“尔梃忽直，岂睹我之失也？”吏初讳之，苦问，乃言曰：“昨日见中丞召客，亲嘱庖人以造食，中丞指挥者数四。庖人去，又呼之，丁宁教诫者数四。大凡役人者，受以法而观其成。苟不如法，有常刑矣，何事喋喋之繁？若使中丞宰天下事，皆如此喋喋，不亦劳而可厌乎？某心鄙之，不觉其梃之直也。”范大笑惭谢。明日视之，梃复横矣。东轩笔录 

　　石曼卿初登科，有人讼科场。覆考落数人，曼卿预其数。时方期集于兴国寺，符至追所赐敕牒鞾服，数人皆啜泣而起。曼卿独解鞾袍还使人，露体戴幞头，复坐谈笑，终席而去。次日，被黜者皆授三班借职。曼卿为一绝句云：“无才且作三班借，请俸争如录事参。从此罢称乡贡进，直须走马东西南。”类苑 

　　康定间，河西用兵。石曼卿与吴安道遵路奉使河东。既行，安道昼访夕思，所至郡县，考图籍，见守令，按视民兵刍粟，山川道路，莫不究尽利害，尚虑未足副朝廷眷使之意。而曼卿吟诗饮酒，若不为意。一日，安道曰：“朝廷不以遵路为不才，得与曼卿并命。今一道兵马粮饷虽已留意，而切惧愚不能烛事。以曼卿之才，如略加之意，则事无遗举矣。”曼卿笑曰：“国家大事，安敢忽耶？已熟计之矣。”因条举将兵之勇怯，刍粮之多寡，山川之险易，道路之通塞，纤悉俱备，如宿所经历者。安道大惊服，以为天下奇才也。渑水燕谈录 

　　秘书省之西，切近大庆殿，故于殿廊辟角门子以相通。诸学士多得由角门至大庆殿，纳凉于殿东偏。仁祖一日行从大庆殿，望见有醉人卧于殿陛间，左右将呵遣之，询之，曰：“石学士也。”乃石曼卿。仁庙遽止之，避从旁过。铁围山丛谈 

　　石曼卿为集贤校书，游娼馆，为不逞者所窘。曼卿醉与之较，为卫司所录。曼卿诡怪不羁，谓主者曰：“只乞就本厢科决，欲诘旦归馆供职。”厢帅不喻其谑，曰：“此必三馆吏人也。”梦溪笔谈 

　　石曼卿磊落英才，知名当世。气貌雄伟，饮酒过人。有刘潜者，亦志义之士，常与曼卿为酒敌，闻京师河行王氏新开酒楼，遂往造焉。对饮终日，不交一言。王氏怪其所饮过多，非常人之量，稍献肴果，益取名酒，奉之惟谨。二人饮啖自若，傲然不顾，至夕殊无酒色，相揖而去。明日都下喧传有二仙来饮，久之乃知为刘、石也。归田录 

　　石曼卿居蔡河下曲，邻有一豪家，日闻歌钟之声。其家僮数十人，尝往来曼卿之门。曼卿呼一僮问豪为何如人，对曰：“姓李氏，主人方二十岁，并无昆弟，家妾曳绮纨者数十人。”曼卿欲见之，其僮曰：“郎君素未尝接士大夫，然喜饮酒，屡言闻学士能饮，意似欲相见，试探之。”一日，果使人延曼卿。曼卿即著帽往，坐于堂上。久之方出，主人著头巾，系勒帛，不具衣冠。见曼卿，全不知拱揖之礼。引曼卿入一别馆，供帐赫然。坐良久，有二鬟妾各持一小槃至曼卿前，槃内红牙牌十余，其一槃是酒，凡十余品，令曼卿择一牌。其一槃是馔，亦令各择五品。既而二鬟去。有妓十余人，乐器妆服亦皆整丽。一妓酌酒以进，酒罢，诸妓执果肴萃立其前，食罢，则分立左右。京师人谓之软盘。酒五行，群妓皆退，主人亦翩然而逝，略不知揖客。曼卿独步而出，言豪者之状，懵然不分菽麦。他日试使人通郑重，则闭门不纳。问其近邻，云其人未尝与人通往还，邻家亦不识面。古人谓之钱痴，信有之。梦溪笔谈 墨客挥犀全同 

　　石曼卿独行京师，倏有豪士揖曼卿语，已而曰：“公幸过我家。”曼卿语诺。豪士顾从骑载之，同行入委巷，前抵大第，三四门乃至内堂。庭户宏丽，施设锦绣。侍女珠翠延饮，求曼卿书字，曼卿写己诗筹笔驿等篇。豪士甚珍爱之，赠金帛可直数十百千，使骑送归。初不知其谁何。后日寻之，迷不省所居。他日复遇于途，又赠金数十两，云筹笔驿诗“意中流水远，愁外旧山青”最佳。诗话总龟 此条与前事同，而主人有雅俗之别矣。 

　　石曼卿一日语僧秘演曰：“馆俸清薄，恨不得痛饮！”演曰：“非久当引一酒主人奉谒。”不数日，引一纳粟牛监簿来，以宫醪十石为贽，列酝于庭。演为传刺，曼卿愕然延之，乃问：“甲第何许？”生曰：“一别舍介繁台之侧。”曼卿语演曰：“繁台寺阁虚爽可爱，久不一登。”其生曰：“学士与大师果欲登阁，当具酒蔌迎候。”曼卿因许之。一日休沐，约演同登。演预戒生陈具阁下，器皿肴核，冠于都下。石、演高歌褫带，饮至落景。曼卿醉，喜曰：“此游可记。”乃以盆渍墨濡巨笔题曰：“石延年曼卿同空门诗友老演登此。”生拜叩曰：“尘贱之人，幸获陪侍，乞挂一名，以光贱迹。”曼卿大醉，握笔沈虑，目演扬声讽曰：“大武生捧研用事可也。”演以为言。竟题曰：“牛某捧砚。”永叔后戏以诗曰：“捧砚得金牛。”湘山野录 

　　石曼卿谪海州日，使人拾桃核数斛，人不到处，以弹弓种之。不数年，桃花遍山谷。孙公谈圃 

　　石曼卿通判海州，刘潜来访之。曼卿迎之于石闼堰，与剧饮。半夜酒欲竭，顾船内有醋斗余，乃倾入酒内并饮之。至明日，酒醋并尽。每与客饮，露发跣足，著械而坐，谓之“囚饮”；饮于木杪，谓之“巢饮”；以藁束之，引首出饮，复就束，谓之“鳖饮”；更有鬼饮，了饮，鹤饮。鬼饮者，夜不烧烛；了饮者，挽歌哭泣而饮；鹤饮者，饮一杯登树，下复再饮。厅后为一庵，常卧其间，名曰“扪虱庵”。仁宗爱其才，尝对辅臣言，欲其戒饮。闻之，因不饮，遂成疾而卒。梦溪笔谈 参画墁录 

　　石曼卿以馆职出判海州。官满日，载私盐两船至寿春，托知州王子野货之。时禁网疏漏，曼卿亦不为人所忌，市内公然卖“学士盐”。孔平仲谈苑 

　　石曼卿明道元年卒。平生与友人张生尤善。死后数日，张梦曼卿骑青驴，引数苍头，过生语曰：“我今已作鬼仙，召汝偕往。”张以母老固辞。曼卿怒，登驴而去。顾生曰：“汝太劣，吾召汝，汝安得不从？今当命补之同行矣。”数日补之遂卒。补之乃范讽字。湘山野录 

　　曼卿卒后，其故人有见之者，曰：“我今为鬼仙，所主芙蓉城。欲呼故人往游，不得。”忽然骑一素骡去如飞。又降于亳州一举子家，留诗一篇，其一联云：“莺声不逐春光老，花影常随日脚流。”欧公诗话 

　　石曼卿天圣、宝元间，以诗歌豪于一时。尝于平阳会中代作寄尹师鲁一篇，词意深美。曰：“十年一梦花空委，依旧山河换桃李。雁声北去燕西飞，高楼日日春风里。眉背石州山对起，娇波泪落妆如洗。汾河不断天南流，天色无情淡如水。”曼卿死后数年，故人关咏字永言，忽梦曼卿曰：“延年平生作诗多矣，独常以为平阳代意一篇，最为得意，而世人罕称之。能令此篇盛传于时，在永言耳！”咏觉后增演其词，隐度入迷仙引声韵，于是天下争歌之。他日复梦曼卿来谢。事实类苑 

　　石介作三豪诗，其略云：“曼卿豪于诗，永叔豪于文，杜默师雄豪于歌也。”永叔亦赠默诗云：“赠之三豪篇，而我滥一名。”默之歌少见于世，后见一篇云：“学海波中老龙，圣人门前大虫。”皆此等语。甚矣介之无识也。吾观杜默豪气，正是京东学究饮私酒，食瘴死牛肉，醉饱后所发者也。作诗狂怪至卢仝、马异极矣，若更求奇，便作杜默矣。志林 

　　彭渊材初见范文正公画像，惊喜再拜，前磬折称：“新昌布衣彭几幸获拜谒。”既罢，熟视曰：“有奇德者必有奇形。”乃引镜自照，又捋其须曰：“大略似之矣，只无耳毫数茎耳。年大当十相具足也。”又至庐山太平观见狄梁公像，眉目入鬓，又前再拜赞曰：“有宋进士彭几谨拜谒。”又熟视久之，呼刀镊者使剃其眉尾，令作卓枝入鬓之状。家人辈望见惊笑，渊材怒曰：“何笑！吾前见范文正公恨无耳毫，今见狄梁公，不敢不剃眉。何笑之乎？耳毫未至，天也；剃眉，人也。君子修人事以应天，奈何儿女子以为笑乎！吾每欲行古道而不见知于人，所谓伤古人之不见，嗟吾道之难行也。”墨客挥犀 

　　渊材好谈兵，晓大乐，通知诸国音语。尝诧曰：“行师顿营，每患乏水。近闻开井法甚妙。”时馆太清宫，于是日相其地而掘之，无水，又迁掘数处。观之四旁，遭其凿掘，孔穴棋布。道士月下登楼之际，颦额曰：“吾观为败龟壳乎？何四望孔穴之多也。”渊材不怿。又尝从郭太尉游园，咤曰：“吾比传禁蛇方甚妙，但咒语耳，而蛇听约束，如使稚子。”俄有蛇甚猛，太尉呼曰：“渊材可施其术！”蛇举首来奔，渊材无所施其术，反走汗流，脱其冠巾曰：“此太尉宅神！不可禁也。”太尉为之一笑。尝献乐书，得协律郎，使余跋其书曰：“子落笔当公，不可以叔侄故溢美也。”余曰：“渊材在布衣有经纶志，善谈兵，晓大乐，文章盖其余事。独禁蛇、开井，非其所长。”渊材观之怒曰：“司马子长以郦生所为事事奇，独说高祖封六国为失，故于本传不言者，著人之美为完传也；又于子房传载之，欲隐实也。奈何言禁蛇、开井乎！”闻者绝倒。墨客挥犀 

　　绍圣初，曾子宣在西府，渊材往谒之。论边事极言官军不可用，用士人为良。子宣喜之。既罢，与余过兴国寺，和尚食素，分茶甚美。将毕，问奴杨照取钱，奴曰：“忘持钱来，奈何？”渊材色窘。余戏曰：“兵计将安出？”渊材以手捋须良久，目余趋自后门出，若将便旋然。余迫之，渊材以手挈帽搴衣走如飞。余与奴杨照过二相公庙，渊材乃敢回头喘立，面无人色，曰：“编虎须，撩虎头，几不免虎口哉！”余又戏曰：“在兵法何计？”渊材曰：“三十六计，走为上计。”墨客挥犀 

　　渊材迂阔好怪。尝蓄两鹤，客至，指以夸曰：“此仙禽也。凡禽卵生，而此胎生。”语未卒，园丁报曰：“此鹤夜产一卵，大如梨。”渊材面发赤，诃曰：“敢谤鹤乎！”卒去，鹤辄两展其胫伏地，渊材讶之，以杖惊使起，忽诞一卵。渊材咨嗟曰：“鹤亦败道，吾乃为刘禹锡嘉话所误。自今除佛、老、孔子之语，予皆勘验。”又尝曰：“吾生平所恨五事。”人问其故。渊材敛目不语，久之曰：“吾论不入时听，恐汝曹轻易之。”问者力请其说，乃曰：“一恨鲥鱼多骨，第二恨金橘太酸，第三恨莼菜性冷，第四恨海棠无香，第五恨曾子固不能作诗。”闻者大笑。渊材瞠目曰：“诸子果轻易吾论也。”李丹大夫客都下，一年无差遣，乃授昌州以去，家远改鄂倅。渊材闻之吐饭，大步往谒李曰：“今日闻大夫改授鄂倅，有之乎？”李曰：“然。”渊材怅然曰：“谁为大夫谋？昌，佳郡也，奈何弃之？”李惊曰：“供给丰乎？”曰：“非也。”“民讼简乎？”曰：“非也。”“然则何以知其佳？”渊材曰：“天下海棠无香，昌州海棠独香，非佳郡乎！”闻者传以为笑。冷斋夜话 

　　渊材游京师十余年，其家饘粥不给。父以书促归，跨一驴携一布囊。亲旧闻渊材还，相庆曰：“布囊内必金珠也。君官爵虽未入手，且使父母妻子脱冻馁之厄。囊内所有，可早出之。”彭乃喜见须眉曰：“吾富可敌国，汝可拭目以观。”既开囊，李廷圭墨一丸、文与可墨竹一枝、欧阳公五代史草稿一巨束。冷斋夜话 

　　彭乘为翰林学士，文章诰命，尤为可笑。有边帅乞朝觐，仁宗许其候秋凉即途，乘为批答之诏曰：“当俟萧萧之候，爰堪靡靡之行。”田况知成都府。会西蜀荒歉，况始入剑门，即发仓赈济，既而上表待罪，乘又批答曰：“才度岩岩之险，便兴恻恻之情。”王琪滑稽，及乘死，琪为挽词，有“最是萧萧句，无人继后风”之句。东轩笔录 

　　翰林学士彭乘不训子弟文学，参军范宗翰上启责之曰：“王氏之琪、圭、＜王巳＞、瓘，器尽璠玙；韩氏之综、绛、缜、维，才皆经纬。非荫而得，由学而然。”耆旧续闻 

　　范镇从孙祖禹 祖禹子温 

　　范景仁父名文度，为蜀孔目官。事张乖崖时，见发郡人阴事而诛之，不知其何以知之。但默观一小册，每钩距得人阴事，必记之册上。书讫入箱，封题甚密。文度日侍其旁而莫测也。然每观小册，则行事多杀人，或行法。一日乖崖方观小册，忽内迫遽起，不及封箱。文度遽取毁而焚之。乖崖还，见几上箱开，已色变，启观小册，已失之。文度遽前请命曰：“乃某毁而焚之，愿以一命代众死。”乖崖徐曰：“贷汝一死，汝子孙必有兴者。”自是益用之。默记 

　　薛简肃知成都，范蜀公方为举子，一见爱之，馆之府第。每曰：“范君廊庙人也。”公益自谦退，乘小驷至铜壶阁下，即步行趋府门。踰年，人不知为帅客也。简肃还朝，载蜀公以去。或问简肃曰：“自成都归得何奇物？”曰：“蜀珍产不足道，吾归得一伟人耳。”邵氏闻见录 

　　范忠文公在蜀，始为薛简肃公所知。及来中州，人未有知者。初与二宋相见，二宋亦莫之异。一日相约结课，以“长啸却胡骑”为题，公赋成，二宋读之，不敢出所作，既而谓公曰：“君赋极佳！但破题两句无顿挫之功，每句之内各添一者如何？”公欣然从之。曲洧旧闻 

　　故事，南省奏名第一，殿试唱过三名不及，则必越众抗声自陈，虽考校在后，必得升等。吴春卿、欧阳文忠皆由是得升一甲。独范景仁避不肯言，等辈屡趣之，皆不应。至第十九人，东都事略作“七十九”方徐出，拜命而退。时已服其静退。自是廷试当自陈者，多慕效之。石林燕语 

　　召试学士院诗，用采霓字。学士以沈约郊居赋“雌霓连蜷”，读入声，谓景仁为失韵，由是除馆阁校勘。殊不知约赋但取声律便美，非霓不可读平声也。当时有学者皆为愤郁，公处之晏然。名臣言行录 

　　熙宁初，王荆公始用事，公以直言正论折之，不能胜，上章乞致仕，遂落翰林学士，以本官致仕。舍人蔡延庆行词，荆公不快，自草制丑诋。明日，蔡具以制辞出于荆公为解。公笑诵其词曰：“‘材无称职之能’，某披襟当之矣。‘内有怀利之实’，则夫子自道也。”公既退居，专以读书赋诗自娱。久之，以二人肩舆归蜀，极江山登临之胜，期年而后还。元祐初，特起公。诏曰：“西伯善养，二老来归。汉室卑词，四臣入侍。为我强起，无或惮勤。”天下望公与温公同升矣。公辞云：“六十三而求去，盖以引年；七十九而复来，岂云中礼。”卒不起。先是神宗山陵会葬陵下，蔡京见公曰：“上将起公矣。”公曰：“某以论新法得罪先帝，一旦先帝弃天下，其可因以为利乎！”绍圣初，章惇、蔡卞欲斥公为元祐党。蔡京曰：“京亲闻蜀公之言如此，非党也。”惇、卞乃已。邵氏闻见录 

　　熙宁末，范景仁以论青苗法致仕，犹居京师者三年。时王禹玉执政与景仁久同翰林。景仁每从容过之道旧，乐饮终日，不以为嫌。元祐初，熙宁、元丰所废旧臣皆毕集于朝，独景仁不至。世尤以为高。石林燕语 

　　范景仁致仕，一朝思乡里，遂轻装入蜀。故人李才元知梓州，枉道过之。归至成都，日与乡人乐饮，散财于亲旧之贫者。遂游峨嵋、青城，下巫峡，出荆门，岁暮乃还京师。在道作诗二百五篇。诗话总龟 

　　范蜀公素不饮酒，又诋佛教。在许下与韩持国兄弟往还，诸韩皆崇此二事，每集，蜀公未尝不与，极饮尽欢，少间则以谈禅相勉。蜀公颇病之。子瞻时在黄州，乃以书问救之之术，曰：“麴糵有毒，平地生出醉乡；土偶作祟，眼前妄见佛国。”子瞻报书，亦欲有以晓公。公终不饮。避暑录话 

　　蜀公居许下，于所居造大堂，以长啸名之。前有荼廿□縻架，每春季花盛时，宴客于其下。约曰：“有飞花堕酒杯者釂一大白。”或语笑喧哗之际，微风过之，则满座无遗者。当时号“飞英会”。曲洧旧闻 诚斋杂记 

　　李方叔言范蜀公将薨数日，须眉皆变苍黑，眉目郁然如画。东坡云：“平生虚心养气，数尽神往，而血气不衰，故发于外如是。”范氏多四乳，故与人异。忠文立德如此，其化必不与万物斯尽也。曲洧旧闻 诚斋杂记 

　　范蜀公曰：“家中子弟，连名百字，几乎尽矣。至百发百中，亦取以为名。”李廌曰：“百伶百利，百巧百穷，必不取以为名也。”蜀公大笑。师友谈记 

　　范祖封，忠文公之孙也。尝梦忠文言：“我墓前石人、石羊、石虎，长短大小皆踰制，如我官未应得也。汝可亟易之。”祖封既久忘其梦，而坟寺僧忽报一夕大雷，石人一折其手，一断其身。乃始惊惧，遍与亲旧言其事。或曰：“忠文死犹守礼不踰，况生前乎！”师友谈记 

　　范淳夫为谏官，按他书祖禹字俱作淳夫。东邻宦官陈衍园亭在焉。衍每至园，不敢高声，谓其徒曰：“范谏议一言到上前，吾辈不知死所矣。”鹤林玉露 

　　朝廷既相温公、申公，诏起蜀公。蜀公以书问祖禹，祖禹言不当起。蜀公得书大喜曰：“是吾心也。吾所欲为，君实已为之。何用复出？”又与亲旧书曰：“比亦欲出，而三郎劝止。”名臣言行录 

　　祖禹除正言，客有言于温公，以言路必能协济。温公正色曰：“子谓淳夫见光有过不言乎？殆不然也。”名臣言行录 

　　范忠宣之罢，公尝论列。客有谓忠宣曰：“淳夫亦有言何也？”忠宣曰：“使纯仁在言路，见宰相如此，亦岂可默也。”名臣言行录 

　　东坡好戏谑，语言或稍过，范淳夫必戒之。东坡每与人戏，必曰：“勿令范十三知。”晁氏客语 

　　范内翰祖禹作唐鉴，名重天下，坐党锢事。久之，其幼子温原注按东都事略作仲温。字元实，与吾善。政和初，为其尽力朝廷，还其恩数，遂官温焉。温实奇士也。一日，游大相国寺，诸贵珰盖不知有祖禹，独知有唐鉴，见温，指目相谓曰：“此唐鉴儿也。”又温尝预贵人家会，贵人有侍儿，善歌秦少游长短句，坐间略不顾温，温亦谨不敢吐一语。及酒酣欢洽，侍儿始问：“此郎何人耶？”温遽起叉手而对曰：“某乃‘山抹微云’女壻也。”闻者多绝倒。又尝与吾论时势，及开元、天宝之末流。元实曰：“天宝之势，土崩瓦解，异乎今日鱼烂也。”时鲁公亦痛悔，一日喟然而叹，数谓吾曰：“今复得陈瓘、刘器之来，意若可救药乎！”吾语元实，元实大喜，语吾曰：“公之大人有此心，岂独海内，乃公之福！弟恐难得好汤使多咽不下耳。”元实亟书报二公，而二公是岁皆下世。元实亦为宠妾红鸾所困，得伤寒，数日殂。可伤哉！铁围山丛谈 

　　范蜀公孙祖平陷虏，虏不以为官，佣奴之。先君使以东坡所为蜀公铭白，曰：“我官人也。”虏曰：“东坡书之不疑矣。”则释之。先君资以归。洪忠宣行状 

　　陈升之 王圭 吴充 冯京 元绛 

　　熙宁间，高丽入贡，所经州县，悉要地图，所至皆造送。至扬，牒州取地图。时丞相陈秀公守扬，绐使者欲尽见两浙所供图，仿其规模供造。及图至都，聚而焚之，以其事闻。梦溪笔谈 

　　陈秀公治第于润州，极宏壮，池馆绵数百步。宅成，公已疾甚，唯肩舆一登西楼而已。人谓之三不得：居不得、修不得、卖不得。梦溪笔谈 

　　王禹玉家，自太平兴国至元丰十榜，皆有人登科。石林燕语 

　　王禹玉为翰林，治平三年二月十五日，召对蕊珠殿，赐紫花墩令坐，踰数刻方罢。明年，英庙上仙，圭挽词有云：“曾陪蕊珠殿，独赐紫花墩。”墨庄漫录 

　　京师春秋社祭，多差两制摄事。王仆射圭为内外制十五年，祭社者屡矣。熙宁四年，复以翰林承旨摄太尉。因作诗曰：“晨光初动晓骖催，又向灵坛饮社杯。自笑治聋不辞醉，明年强健更须来。”是年冬，遂参知政事。东轩笔录 诗据懒真子改正误字 

　　王岐公在翰林时，中秋有月，上问：“当直学士是谁？”左右以姓名对。命小殿对设二位，召来赐酒。俄顷宣至，公奏：“故事，无君臣对坐之礼。乞正其席。”上云：“月色清美，与其醉声色，何如与学士论文！若要正席，则外廷赐宴，正欲略去苛礼，放怀饮酒。”公固请不许，再拜就坐。上引谢庄赋，李白诗，称美其才。又出御制诗示公。公叹仰圣学高妙，每起，必敕内侍扶掖，不令下拜。夜漏三鼓，上悦甚，令左右宫嫔各取领巾、裙带或团扇、手帕求诗，内侍举牙床，以金镶水晶研、珊瑚笔格、玉管笔，皆上所用者。公应之，略不停缀，都不蹈袭前人，尽出一时新意，仍称所长，人人得其欢心，悉以呈上。上曰：“须与学士润笔。”遂各取头上珠花簪公，幞头戴不尽者，置公袖内。宫人旋取针线缝公袖口。宴罢月将西沉，上命彻金莲炬，命内侍扶掖归院。都下盛传天子请客。钱氏私志明年中秋，公已参政。蔡确为学士，上讲故事，命宫嫔求诗，蔡奏称才思短涩，酒再行而止。左右不悦云：“这个学士，何须钟爱？”云云。宋稗类抄 又尧山堂外纪与此同，末语云：“学士材均。”未知何所本也。坚瓠集末段与宋稗类抄同。 

　　韩康公、王荆公之拜相也，王岐公为翰林学士，被召命词。既授旨，神宗因出手札示之曰：“已除卿参知政事矣。”国朝以来，因命相而遂用草制学士补其处，世谓之润笔参政。却埽编 西湖志余云：“宋朝故事，翰林学士草宰相制或次补执政，谓之带入。大观三年六月八日，何执中登庸，四年六月八日，张商英登庸，皆张台卿草制，讫无迁宠。蔡京谪太子少保，台卿当制，力诋之，缙绅传诵。京复相，出台卿知杭州。明年六月八日，宴客中和堂，忽思前两岁宿直命相，正同此日。乃作长短句纪其事。未几，以故官召，遽卒。” 

　　王禹玉作庞颍公神道碑，其家送润笔，金帛外参以古书名画三十种。杜荀鹤及第试卷，亦是一种。石林燕语 

　　王岐公诗，喜用金玉珠璧字，以为富贵。其兄谓之“至宝丹”。后山诗话 王直方诗话云：王禹玉诗，世号“至宝丹”。有人云：“诗能穷人，且试作些富贵语，看如何。”思索数日，得一联云：“胫脡化为红玳瑁，眼睛变作碧琉璃。” 

　　元丰末，司马文正资治通鉴成，进御。丞相王圭、蔡确见上问：“何如？”上曰：“贤于荀悦汉纪远矣。”罢朝，中使以其书至政事，每叶合缝用睿思殿宝章。睿思殿，上观书之地也。舍人王震等来观，丞相笑曰：“君无近禁脔。”以言上所爱重者。邵氏闻见录 

　　熙宁间，王禹玉丞相奏亡妻庆国夫人郑氏临终遗言，乞度为女真。敕特许披戴，赐名希真，仍赐紫衣，号冲静大师。类苑引倦游杂录 

　　丞相王公之夫人郑氏，奉佛至谨。临终属其夫曰：“即死愿落发为尼。”及死，公奏：乞赐法名师号。敛以紫方袍。王荆公子雱少得心疾，逐其妻。荆公备礼嫁之，好事者戏曰：“王太祝生前嫁妇，郑夫人死后出家。”渑水燕谈录 

　　禹玉既亡，有无名子作诗嘲之云：“太师因被子孙煎，身后无名只有钱。喏喏佞翻王介甫，奇奇歆杀宋昭宣。常言井口难为戏，独坐中书不计年。东府自来无土地，便应正授不须权。”其家经府指言是张山人作，府追张山人至曰：“你怎生作诗嘲大臣？”山人曰：“某自来多作十七十六字诗，着题诗某吟不得。”渑水燕谈录云：“纵使某为，安能如此着题？”府尹笑而遣之。苕溪渔隐丛话引王直方诗话 

　　童贯欲自为韩魏公之出子，数以言动吏部侍郎韩粹彦。粹彦毅然曰：“先公平昔无兹事。”于是王仲嶷者久依贯，闻是而自诣贯识之，以为圭之子也。贯大喜。故王氏于政和以后恩数，悉贯之力。三朝北盟汇编 

　　王仲嶷字丰父，岐公暮子。有风采，善词翰。政和末守会稽，颇著绩效。童贯时方用事，贯苦脚气，或云杨梅仁可疗是疾，丰父裒五十石以献之。建炎初，知袁州。虏人寇江西，坐失守削籍，与马子约皆寓居永嘉。丰父兄仲山同时牧临川，以城降坐废。子约酒酣戏之云：“平原太守吾兄也。”后秦会之再入相，会之仲山壻也。丰父以启恳之云：“黄纸除书，久无心于梦寐；青毡故物，尚有意于陶镕。”会之为开陈，诏复元官。奉词放行，年八十余卒。挥麈余话 据琬琰集李清臣撰王圭神道碑，圭五子仲修、仲端、仲薿、仲王□完、仲煜，“嶷”或是“薿”之误。“山”或是“端”之误。 

　　吴侍郎待问，其父平生惟训童稚以自晦。里人以其长厚，目为“吴观音”。待问所生四子，参政育、枢密充，又京、方，并登进士为朝臣。侍郎于京师遇乡人至，出见，必命子孙列侍。能改斋漫录 

　　神宗尝梦入大府，有植碑以金填字曰“宰相项安节”。寤而求之，乃太学生也。慈圣解之曰：“项安节即吴充也。”于是正宪公为相，颈有瘤焉。项生布衣至今。后山丛谈 

　　吴充病赘，仁宗见之掩鼻。既而谕执政曰：“充病矣。”其后执政进拟差除，不敢公去充，但于姓名下小书病字，以是终仁宗之世，充罕至京师。神宗即位，充历践二府，日在上左右，其赘比旧加大，冗且腥甚，而上不恶焉。则夫命之至也，有物盖之矣。孔平仲谈苑 

　　宰执每岁有内侍省例赐新火冰之类，将命者曰快行家，皆以私钱一千赠之。元丰元年除日，神宗忽得吴道子画钟馗像，因命镂板赐二府。吴冲卿时为相，欲赠以常例。王禹玉曰：“此出异恩，当稍增之。”乃赠五千。明日复赐，冲卿曰：“一馗足矣。”众皆大笑。石林燕语 

　　故事，宰相薨，驾幸浇奠，搴帷视尸，则所陈尚方金器，尽赐其家。不举帷，则收取。吴充薨，上幸焉。夫人李氏徒跣下堂叩头曰：“吴充贫，二子官六品。乞依两制例，持丧仍支俸。”诏许之。仓猝白事，不及搴帷。驾兴，诸司敛器而去。计所值与二子俸颇相当。萍洲可谈 

　　王荆公与吴冲卿同年同岁，又修婚姻之好。熙宁间，越两制旧人三十余辈，超用为三司使、枢密副使。又荐代己为相。冲卿欲与荆公异力，荐与荆公论事贬斥之人如李公择、吕晦叔、程伯淳还朝。又稍变新法，及力言荆公家兄弟不和事以阻抑之。荆公去而不复召者，冲卿力也。公在金陵熟闻之。未几，冲卿薨于位。公作挽词云：“气钟旧国山川秀。”讥其乡里本建州也。四六话 

　　吴正献夫人知识过人，见元祐初诸公进用人才之盛，叹曰：“先公作相，要进用一个好人，费尽无限气力。如今日用人，可谓无遗才矣。”紫薇诗话 

　　冯当世父式，京幼时，取其所读书，题其后曰“将仕郎守将作监丞通判荆南军府事借绯冯京”。式既没十一年，当世状元及第，为荆南通判。视其题字，无一差者。类苑 

　　冯当世少孤，寓武昌，纵饮不羁。一夕醉卧郊外溪边，有渔者罢渔，舣舟困眠，有人叱曰：“冯侍中在此，安得不避。”渔者惊起，步月岸上。一人衣冠熟睡草间，询之，知为冯也。即拜曰：“他日贵显，幸勿相忘！”具以梦告，因请卧舟内，以避风露。冯睡至晓，与共载入郡。及贵，访其舟，不复见。渑水燕谈录 

　　冯当世早年薄游里巷，夜为街卒所系，鄂守王素亟释之。冯使关内，王方帅渭滨，燕甚欢。冯贻诗，有“吞炭难忘当日事，积薪深愧后来恩”之句。京所至嗜利，西人目为“金毛鼠”，以其外文采而内实贪秽也。能改斋漫录 清波别志未全 

　　冯当世未第时，客余杭县，为官逋拘窘，计无所出，闷题一诗于所寓寺壁。一胥魁范生见之，为白余杭令云：“冯秀才甚贫，但见所留诗，他日必贵显。”因诵其诗，令遽释之。诗曰：“韩信栖迟项羽穷，手提长剑喝西风。可怜四海苍生眼，不识男儿未济中。”泊宅编 

　　冯当世，庆历中以鄂州首荐。至大江，风涛汹涌，几至沉没。来春廷试第一，还鄂州，复过大江，风微浪稳，舟楫安然。公题诗江亭云：“江神也世情，为我风色好。”予读唐文粹，见庾肩吾及第过扬子江诗云：“忆昔将贡年，抱愁此江边。鱼龙互闪烁，黑浪高于天。今日步春草，复来经此道。江神也世情，为我风色好。”乃知当世取肩吾句，非自作也。能改斋漫录 

　　科场进士程文，多可笑者。治平间，国学试策问体貌大臣，进士对策曰：“若文相公、富相公，皆大臣之有体者。若冯当世、沈文通，皆大臣之有貌者。”意谓文、富丰硕，冯、沈美少也。刘原甫遂目冯、沈为有貌大臣。拊掌录 

　　冯大参京，尝病伤寒已死，家人哭之。已而忽苏云：“适往五台山见昔为僧时室内之物皆在，有言我俗缘未尽，故遣归。”因作文记之，属其子他日勿载墓志。孙公谈圃 

　　大参元厚之成童时侍钱塘府君于荆南，每从学于龙安僧舍。后三十年，公以龙图二卿帅于府，昔老僧犹有存者，引旌钺访旧斋，而门径窗扉及泉池钓游之迹，历历如昨。公感之，因建一巨堂，榜曰碧落，写诗于堂。诗有“九重侍从三明主，四纪乾坤一老臣”之句。湘山野录 

　　元绛初知荆南，尝梦至仙府，与三人连名书，旁有告之曰：“君三人盖弟兄也。”觉而思之，不知所谓。既入为翰林学士，韩持国维、杨元素绘在院。一日书奏列名三人，名偏旁皆从丝，始悟梦中兄弟之说。既而持国、元素俱补外，公尹京兆。后三年，复同元素还职，而邓文约绾相继为直院，则三人之名又皆从丝。许大夫选尝作四翰林诗记其事。厚之和云：“联名适似三株树，传玩惊看五朵云。”此亦一时之异也。石林诗话 

　　元厚之少时，曾梦人告之，异日当为翰林学士，须兄弟数人同在禁林。厚之自思，素无兄弟，疑此梦为不然。熙宁间，厚之除学士。同时先后入学士院，一韩持国维，一陈和叔绎，一邓文约绾，一杨元素绘，并厚之名，五人皆从丝，始悟兄弟之说。梦溪笔谈 

　　元厚之知杭州，一吏呈公事云：“合依元降指挥。”厚之徐拱手缓声曰：“元绛何尝指挥？”吏皇恐，厚之曰：“尔误也。”不之罪。闲燕常谈 

　　元厚之作参政日，有下状陈乞恩例者，启曰：“为部中不肯依元降指挥。”厚之亦怒曰：“止为汝不依元绛指挥耳！”挥麈后录 

　　陈秀公丞相与元参政厚之同日得疾。陈忽寄声问元安否，曰：“参政之疾当即痊矣。某虽小愈，非久世者。”续请其说，秀公曰：“某病中梦至一所，金碧焕目，室间罗列瓮器甚多，上以青帛幂之，具题曰：‘元参政香饭也。’某问其故？有守者谓某曰：‘元公自少至老，每食度不能尽，则必减别器，未尝残一食。此瓮皆其所余也。世人每食不尽，则狼藉委弃，皆为掠剩。所罚至于减算夺禄。今元公由此，当更延十年福算也。’”后数月秀公薨，元果安享耆寿。春渚纪闻 

　　蔡确 邢恕 

　　蔡忠怀确持正，少年尝梦为执政。仍有人告之曰：“俟汝父作状元时，汝为执政也。”持正觉而笑曰：“鬼物乃相戏乎？吾父老矣，方致仕闲居。乃云作状元，何也？”后持正果作执政。一日侍殿上，听唱进士第，状元乃黄裳也。持正不觉失惊，持正父名黄裳。懒真子 黄裳属子报陈氏怨，见陈执中下。 

　　蔡丞相持正为府界提举日，有人梦至一官府，堂宇高邃，上有具冕服而坐者四人，傍有指谓之曰：“此宋朝宰相次第所坐也。”及仰视之，末乃持正也。既寤，了不解。至公有新州之命，始悟宰相过岭，卢、寇、丁至公为四也。春渚纪闻 甲申杂记略同 

　　蔡持正居宛丘，一日雪作，与里人黄好谦游一倡家，入门见其肴醴特盛。他时有美少年青巾白裘据席而坐。蔡、黄方引去，少年亟俾倡邀二公，欣然就席。酒酣，少年顾持正曰：“君正如李德裕。”顾黄曰：“君俟此公贵，凭藉亦显。”语毕，少年亦引去。二公叩倡何人也？倡曰：“朝来赍钱具饮，亦不知谁氏？”后持正为侍御史，荐黄为御史云。随手杂录 

　　蔡新州确，黄大夫好谦，为陈诸生，闻杨山人善相人，使相之，曰：“蔡君宰相也，似丁晋公。然丁还，而君不还也。黄君一散郡尔，然家口四十，则蔡贬矣。”元丰之末，蔡为相，黄由尚书郎出为蔡州，过持正而别，问其家，曰：“四十口矣。”蔡大骇曰：“杨生之言验矣。”其后有新州之命。后山谈丛 

　　持正年二十许时，家苦贫，衣服垢敝。一日与郡士人张湜师是同行，张亦贫儒。俄有道人至，注视持正久之，因谩问曰：“先辈状貌极似李德裕。”持正以为戏己，因戏问曰：“为相乎？”曰：“然。”曰：“南迁乎？”曰：“然。”复相师是，曰：“当为卿监，家五十口时。”指持正云：“公当死矣。”道人既去，二人大笑以为狂。后持正谪新州，凡五年。一日得师是书云：“以为司农无补，然阖门五十口，居京师食贫，近蒙恩守汝州。”持正读至此，忽忆道人言，遂不复读。数日，得疾卒。懒真子 

　　蔡持正为某州司理日，韩康公曰：“蔡司理非池内物。”已而荐与持国，持国知开封日，辟为都厢，已而举为府曹。持国既入翰苑，刘尹尹京。同官趋上幕府阶墀，持正独否。刘大怒，奏闻，得旨取勘。持正供状云：“京朝官著令无阶墀，盖太宗、真宗为牧时讲此礼。今辇毂之下，比肩事主，虽故事不可用，而开封府尚仍旧制，未当。”裕陵喜曰：“蔡确知典故，何得作幕府！可除馆职。”到馆后，进百官图。识者曰：“此生看看待作宰相。”久之果然。耆旧续闻 

　　蔡持正始为京兆府司理参军，会韩子华建节出镇，初到设燕，蔡作口号，有“儒苑昔推唐吏部，将坛今拜汉将军”之句。公喜荐之，改京秩。元丰间，致位宰相。元祐初，责知安州。后圃有浮云楼，下临沄河，尝赋十诗，有“叶底出巢黄口闹，溪边逐队小鱼忙”之句。又一绝云：“矫矫名臣郝甑山，忠言直节上元间。钓台芜没知何处？叹息斯公抚碧湾。”吴处厚皆注释以进，坐谤讪，贬新州而死。其始终盛衰，皆以诗句。鸡肋编 

　　汪辅之，熙宁中为职方郎，广南转运使。蔡持正为御史知杂，摭其谢上表有“清时有味，白首无能”。以为言涉讥讪，坐降知虔州以卒。后数年兴东坡之狱，盖始于此，而持正竟以诗谴死岭外。挥麈后录 

　　蔡持正居陈州，郑毅夫通判州事，从毅夫作赋。吴处厚与毅夫同年，得汀州司理，来谒毅夫，闲与持正。游持正登庸，处厚乞怜颇甚，持正无汲引意。是时王、蔡并相，禹玉荐处厚大理丞。会王和甫与舒亶有隙，亶纠和甫，和甫复言亶赃罪。处厚在大理，适当推治，持正密遣达意救亶，处厚不从。处厚论程婴、公孙杵臼存赵孤事，乞访坟墓，神宗喜，禹玉请擢官。持正言反覆小人，不可近，终神宗世不用。哲宗即位，禹玉为山陵使，辟处厚掌笺奏。禹玉卒，持正代为山陵使，首罢处厚。山陵毕事，处厚出知汉阳军。其后持正罢相守陈，又移安州。有静江指挥卒当戍汉阳，持正留不遣。处厚怒曰：“汝昔居庙堂能害我，今贬斥，同作郡耳，尚敢尔耶！”会汉阳僚吏至安州，持正问处厚近耗，吏诵处厚秋兴亭近诗云：“云共去时天沓沓，雁连来处水茫茫。”持正笑曰：“犹乱道如此。”吏归以告处厚，处厚曰：“我文章，蔡确敢讥笑耶！”未几，安州举子吴某贩米至汉阳，郡遣县令陈当至汉口和籴。吴袖刺谒当，且言近离乡里时，蔡丞相作车盖亭十诗，舟中有本，以诗送之。当方盘量，不暇读，姑置怀袖。处厚晚置酒秋兴亭，遣介召当，当驰往。既解带，问：“怀内何书？”曰：“适一安州举子遗蔡丞相诗也。”处厚亟请取读，篇篇称善，盖已贮于心矣。明日，于公宇冬青堂笺注上之。后两日，其子柔嘉登第，授太原司户。至侍下，处厚迎谓曰：“我二十年深仇，今报之矣。”柔嘉问知其详，泣曰：“此非人所为，大人平生学业如此，今为此，将何以立于世。柔嘉为大人子，无所容迹于天地间矣。”处厚悔悟，遣数健步追之，驰至进邸，云：“邸吏方往阁门投文书，俄顷时尔。”挥麈三录 原文太繁，节录之。 

　　蔡确以弟砥赃败，谪守安州。夏日登车盖亭作十诗。时吴处厚笺注以闻，其略云：“五篇涉讥讽。‘何处机心惊白马，谁人怒剑逐青蝇’，以讥谗谮之人。‘叶底出巢黄口闹，波间逐队小鱼忙’，讥新进用事之臣。‘睡起莞然成独笑’，方今朝廷清明，不知确笑何事？‘矫矫名臣郝甑山，忠言直节上元间’，按郝处俊封甑山公，唐高宗欲逊位天后，处俊上疏谏。此事正在上元三年。今皇太后垂帘，遵用章献明肃故事，确指武后，以比太后。‘沉沉沧海会扬尘’，谓人寿几何，尤非佳语。”宣仁盛怒，令确分晰，终不自明。遂贬新州。尧山堂外记 按十诗全载宋诗纪事，尧山堂此条不知出何书，今宋人说部多不见。 

　　吴处厚笺蔡持正诗进于朝，宣仁殊不怒，但云：“执政自商量。”会梁焘自潞州召为谏议大夫，至京日，比过河阳，邢恕极论蔡确有策立功，社稷臣也。同谏官以恕之言论之，宣仁始怒，泣谕执政曰：“当时谁曾有异议，官家岂不记得？但问他太妃。”遂促蔡确谪命。明日执政对，帘中忽语曰：“蔡确可英州别驾，新州安置。”吕微仲曰：“蔡确先朝大臣，乞移一近里州郡。”帘中曰：“山可移，此不可移也。”初处厚缴诗至京，刘莘老尝问余曰：“如何施行？”余曰：“前日诸公尝罪李定以诗罪人矣。”莘老曰：“岂可已乎！”余曰：“一则收杀，一则劄与蔡确知。”后一日，莘老召余入密室，见其颜色惨怛，曰：“九重之内，安知有英州、新州？此必有博士。”又曰：“今日进呈，此老斥骂，却不入来。”指文潞公也。余意以莘老卖潞公，遂往见潞公。公问：“近事如何？”余答曰：“蔡确外议以谓过当。”潞公声色皆厉曰：“见无礼于君者，如鹰鹯之逐鸟雀也。”又曰：“曾见司马康否？”余曰：“见之。”潞公曰：“前日被旨召梁焘、司马康与执政，面问邢恕语言，梁焘言：‘司马康同坐闻恕言：“蔡确社稷臣。”’康乃曰：‘不听得。’焘曰：‘时第三杯矣。’康曰：‘时饥贪食肚羹，不听得。’康如此不肖耶！”余曰：“温公道德人也。康不证人于罪，真肖矣！”潞公即索汤，余引去，始知莘老之言不妄。随手杂录 

　　蔡新州将贬，晁美叔谓人曰：“计较平生事，杀却理亦宜。但不以言语罪人，况昔为大臣乎？今日长此风者，他日虽悔无及也。”曲洧旧闻 

　　蔡忠愍既以诗得罪，遂以言为戒。其往新州，止携一爱妾，名琵琶姐。又蓄一鹦鹉，甚慧。每呼其妾，止击小钟，鹦鹉闻之，即传呼琶琵姐。未几，妾瘴疠死，自是不复击钟。一日因圣节服冠裘，而带尾误击钟有声，鹦鹉遂呼琵琶姐。公大感怆，因赋诗云：“鹦鹉声犹在，琵琶事已非。伤心江汉水，同去不同归。”自是郁郁成疾。鸡肋编 侯鲭录与此略同，“小钟”作“响板”，诗中“声”字作“言”，“江汉”字作“瘴江”，“去”字作“渡”。 

　　欧阳大春，元祐初为广东幕官。尝梦入一僧舍，稍新洁，有大榜题其西室曰：“宰相蔡确死于此室。”既寤，不晓其旨。时持正尚在相位，未几闻外补，而大春以漕檄权知新州。一日入僧舍，宛然梦所见。又有西室，亦如梦也。方叹息，与同官言之。未几，持正谪新州，州无他僧寺，竟居于此寺。所卒之地，悉如前梦。又何异也！默记 甲申杂记略同 

　　蔡懋为冯京壻。冯薨于位，泰陵车驾临奠，懋衰绖杂于冯氏子弟间，厉声呼曰：“陛下，臣父屈死！”上惊愕，问之，乃懋。自是知持正之冤而惜其死。高斋漫录 

　　蔡确子懋，宣和末为同知枢密院事。因奏事，言及确南迁时事云：“苏轼有章救先臣确，臣家尝传录。”因袖出章进上。上皇云：“苏轼无此章，轼在哲宗朝所上章，哲宗一一旋封册子，手自录次。今在宫内，并无此章。”懋怅然而退。蓼花洲闲录 

　　邢恕有学辨论，然多不请而教人，士大夫谓之“邢训”。竟坐教朝士上书，夺中书舍人，出知随州。后自襄州移领河阳。彭器资作告词云：“勉蹈所闻，无烦多训。”盖讥之也。孔平仲谈苑 

　　邢和叔遇人即训诲，谓之“邢训”。步里客谈 

　　绍圣初，孟后废处道宫。偶辽使来，诏命邢和叔馆之，邢白时宰章子厚曰：“北使万一问及瑶华，何以为词？”子厚曰：“当云罪如诏书。”已而北使不之及，忽问曰：“南朝近日行遣元祐人何耶？”邢即以子厚语答之。归奏，泰陵大喜，以为善于专对。挥麈后录 

　　高遵裕 蔡挺 范雍 王韶 沈括 徐禧子俯 

　　熙河之役，高遵裕为总管。有高学究者，以宗人谒遵裕，因隶名军间。会王观文韶以兵攻香子城，学究从行。是日合战大胜，至晚旋师寨内，官吏皆贺，独不见高学究。遵裕叹曰：“高生且死于敌矣。”已而士卒献俘馘于庭，以烛视之，学究之首在焉。大骇，推究所斩之人，有军士遽伏罪曰：“军回日暮，见高生独骑，遂斩以冒赏。”韶磔军士于辕门。东轩笔录 

　　熙宁间，蔡敏肃挺以枢密直学士帅平凉。初冬，置酒郡斋，偶成喜迁莺一阕云：“霜天秋晓，正紫塞故垒，黄云衰草。汉马嘶风，边鸿叫月，陇上铁衣寒早。剑歌骑曲悲壮，尽道君恩须报！塞垣乐尽橐鞬，锦带山西年少。谈笑刁斗，尽烽火一把，时送平安耗。圣主忧边，威怀遐远，骄寇尚宽天讨。岁华向晚愁思，谁念玉关人老。太平也，且欢娱，莫惜金樽频倒！”词成，闲步后园，以示其子朦。朦置袖，偶遗坠，为应门老卒得之。老卒不识字，持令笔吏辨之。适郡之倡魁素与笔吏善，因授之。会赐衣袄使至，敏肃开燕，倡执板歌此。使得其本以归，达于禁内。宫女辈但见“太平也”三字，争相传授，歌声遍掖庭，遂彻宸听。诘其从来，乃知敏肃所制。裕陵即索纸批出云：“玉关人老，朕甚念之！枢管有阙，留以待汝。”未几，遂拜枢副。御笔见藏其孙稹家。挥麈余话 东轩笔录不详 

　　景祐末，以郑州为奉宁军，蔡州为淮康军。范雍自侍郎领淮康节钺，镇延安。时羌人旅拒，戍边之卒，延安为盛。有内臣卢押班者，心尝轻范。一日军府开宴，有杂剧伶人称参军梦得一黄瓜，长丈余，是何祥也？一伶贺曰：“黄瓜上有刺，必作黄州刺史。”一伶批其颊曰：“若梦见镇府萝卜，须作蔡州节度使？”范疑卢所教，即杖二伶。同上 

　　郭逵为西帅，王韶初以措置西事至边。逵知其必生边衅，用备边财赋连及商贾，移牒取问。韶读之，怒形颜色，掷牒于地者久之。乃徐取纳于怀，入而复出，对使者碎之。逵奏其事，上以问韶，韶以元牒缴进，无一字损坏也。上不悟韶计，不直逵言。自后逵论韶，并不报，而韶遂得志矣。曲洧旧闻 

　　王韶在熙河，多杀伐。晚年颇悔恨，栖心空寂，冀有以洗涤之。尝请佛印元公升坐，元知其意，炷香曰：“此香奉为杀人不睫眼上将军，立地成佛大居士。”韶听之，悠然意消。后疑心未歇，又向黄龙心老曰：“昔未闻道，罪障固多，今闻道矣，罪障灭乎？”心老曰：“如有人贫时负债，及富而遇债主，其必偿乎否也？”曰：“必偿。”曰：“然则虽闻道矣，奈债主不相放耶？”韶自是怏怏不悦，未几疽发背卒。扪虱新话 高斋漫录较略 

　　王韶晚年频悔取熙河事。尝游金山寺，以因果问众僧。皆言以王法杀人，如舟行压杀螺蚌，自是无心。韶犹疑之。时有刁景纯者，比韶为前辈，亦学佛，多在金山。忽一日与韶邂逅于长老坐间，韶复举前语以问，众答如初，刁独无语。韶曰：“十八丈以为何如？”刁曰：“但打得过贤心下否？”韶曰：“不知十八丈以为打得过否？”刁曰：“以某所见，贤打过不得。”曰：“何以知之？”曰：“若打得过，自不问也。”韶亦不自安。后数岁，害发背，终日阖眼。医者告之曰：“看病亦须看眼色，枢密试开眼看。”韶曰：“安敢开眼？斩头截脚人有许多在前。”月余遂卒。当韶未病前，泾原宰王直温，一夕忽梦奉天符令断王韶公事，直温熟视罪人，颇殷肥矬矮，其吏宣判将韶决瘠杖配洪州。觉而以韶名字问人，或告以枢密使王韶亦殷肥矬矮，直温异之。未几，闻韶罢枢密，谪官洪州，发背而卒。乐善录 

　　王厚，韶长子，位至节度使，晚年归京师。一日家集，菜碟内萝卜数十茎，忽起立，须臾行案上。众皆愕然。厚怒，悉取食之。登时呕吐，明日死。夷坚志 

　　王襄敏韶在京师，会元夕张灯，家人皆步出，幼子采，第十三，方能言。珠帽襐服，冯肩以从，至宣德门，喧拥阗咽，转盼已失所在。驺驭皆恇不知所为，狼狈归。襄敏问知其为南陔也，曰：“他子当遂访，若吾十三，必能自归。”怡然不复求。旬日，内出犊车至第，有中大人下，宣旨抱南陔以出，家人惊喜，问南陔以是夕所之。乃知奸人利其服装，自襄敏第窃迹其后，既负而趋。南陔觉负己者之异也，亟纳珠帽于怀，适内家车数乘将入东华，南陔攀辕呼焉。中大人悦其韶秀，抱置膝上。翌早拥至上阁，上问。谁氏。对曰：“儿乃韶之幼子也。”且具道所以。上叹其早慧，令暂留。钦圣鞠视，密诏开封捕贼。乃载以归，且赐压惊金犀钱果。其机见于幼年已如此。桯史 

　　王采辅道，韶之子。少豪迈有父风。早入甲科，善议论，工词翰。以直秘阁知汝州，坐不觉察盗铸免官。是时羽流林灵素以善役鬼神得幸，而辅道之客冀其复用，乘时所好，昌言辅道有术可致天神，出灵素上。辅道尝对客谓灵素太诞妄，安得为上言之，适与前客语偶合。工部尚书刘炳子蒙，辅道母夫人侄孙也，弟焕，子宣，俱长从班，歆艳一时。开封尹盛章忌炳兄弟，思有以害其宠，未得也。前客语既达灵素，灵素怨怒，泣请于上。上令逮捕辅道与所言客。事下开封府，辅道自谓无他。至狱，刻木此二字疑误，或是狱吏之俗称。皆出纸求书，且谓辅道曰：“昔苏学士坐系乌台时，狱吏皆某等父祖。苏学士既出后，每恨不从其乞翰墨。”辅道喜，作歌行以赠之，处之怡然。而盛章以炳之故，上言词连及炳，乞并治。章既归，遣开封司录孟彦弼携捕吏窦鉴等数人即讯炳于家。炳词气慷慨，彦弼既见其不屈，欲归。窦鉴曰：“尚书几间得采一纸字，足以成案矣。”遂乱抽架上书，适见炳和辅道诗，尚未成，首云：“白水之年大道盛，埽除荆棘奉高真。”诗意谓辅道有嫉恶之意。时尚道，目上为高真尔。鉴得之以为奇货，归以授章。章命其子并释以进，云：“白水谓来年庚子，采举事之时，炳指采为高真，不知以何人为荆棘？寘陛下于何地？岂非所谓大逆不道乎！”以此坐辅道极刑，炳以官高得不诛，削籍窜海外。焕黄州安置。凡王、刘亲属等斥谪之。擢并为秘书省正字，数日而死。出视其父，已为蛇矣。挥麈后录 末句有脱落，殆谓盛章数日而死，死后化为蛇。 

　　王荆公再罢政事，吴丞相充代其位。沈括为三司使，密条陈常平役法之不便者数事，献于吴公。吴公袖以呈上，上始恶括之为人。蔡确为御史知杂，上疏言：“新法始行，朝廷恐有未便，故诸路各出察访以视民愿否。是时沈括实为两浙路察访。使还，盛言新法可行，百姓悦从。朝廷以其言为可信。今王安石出，吴充为相，乃徇时好恶，诋毁良法。其前后之言自相背戾如此。”疏入，落括翰林学士，以本官知宣州。东轩笔录 

　　沈括素与苏轼同在馆阁。轼论事与时异，补外。括察访两浙，陛辞，神宗语括曰：“苏轼通判杭州，卿其善遇之。”括至杭，与轼论旧，求手录近诗一通。归即签签贴以进，云词皆讪怼。其后李定舒亶论轼诗置狱，实本于括云。元祐间，轼知杭州，括闲废在润，往来迎谒恭甚。轼益薄其为人。苏诗总案引王铚元祐补录 

　　沈存中晚娶张氏悍虐，时被棰骂，捽须堕地，儿女号泣而拾之。须上有血肉者，又相与号恸。张终不悔。长子博毅，前妻儿，张逐出之。张忽病死，人皆为存中贺。而存中自张亡，恍惚不安。船过扬子江，欲堕水，左右挽持之。未几不禄。萍洲可谈 

　　三司使宅本印经宅。熙宁间，更造三司宅。自薛师政经始，宅成，日官周琮曰：“此宅前河，后直大社，不利居者。”始自元厚之自拜日入居之，不久谪去。曾子宣继之，亦谪去。此下似少一字子厚居之，又逐去。而予为三司使，亦以罪去。李奉世继为之，又谪。皆不缘三司职事，悉以他坐褫削。奉世去，安厚卿主计，而三司官废，宅毁为官寺，厚卿亦不终位。梦溪笔谈 

　　二苏之文未出，天下争传徐禧之文。宋稗类钞 

　　徐禧之妻，鲁直之堂妹也。故禧死，鲁直祭文有“文足经邦，武足定难”之语。禧没，朝廷厚其赠，谥忠愍。按画墁录云：永乐之役，禧不知所归。或云有还人见之夏国者。官其子弟八人。幼子俯，至通直郎，今上即位，转奉议郎，年才十有六，迎娶吕惠卿女。盖吕吉甫与禧厚善也。每读责吕吉甫诏，至“力引狂生之谋，驯至永乐之祸”，未尝不涕泣也。师友谈录 

　　师川，豫章之甥。在靖康时，朝列有改名避伪楚讳者，按工部侍郎何昌言与弟昌辰俱请改名。师川名婢曰昌奴，朝士至则呼之。以名节自任，诸人所推下之者，不独以其诗也。后村诗话 挥麈后录同 

　　明清尝于吕元直丞相家睹高宗御札一幅云：“朕比观黄庭坚集，见称道其甥徐俯师川者，闻其人在靖康朝立节可嘉。今致仕已久，想不复存。可赠左谏议大夫。或尚在，即以此官召之。”其后乃知师川避地广州，即落致仕，以右奉直大夫试左谏议大夫赴行在所。既至阙入对，益契上意。赐出身，入禁林，不旋踵遂登政府。朱藏一、赵元镇并居中书，师川蔑视之。每除一登第者，则曰：“又一经义之士。”尝与元镇论兵，视元镇曰：“公何足以知此！”元镇曰：“鼎固不足以知之，岂若师川之读父书耶！”师川大不堪，而无以酬之，卒不安位而去。挥麈后录 

　　徐师川视山谷为外家，晚年欲自立名。客有称渊源所自，答一小启云：“涪翁之妙天下，君其问诸水滨，斯道之大域中，我独知之濠上。”清波杂志 

　　徐师川尝游庐山，遇一宦者郑湛，与之诗曰：“平生不善刘蕡策，色色门中皆有人。”后徐入枢府，郑时适用事，似有力焉。宋稗类钞按此条见 朱子语录 

　　昭州山水佳绝，郡圃有亭名天绘。建炎中，吕巫为守，以天绘近金国号，思有以易之。时徐师川避地于昭，吕乞名于徐，久而未获。复乞于范滋，乃以清晖易之。一日徐策杖过庭，仰视新榜，忽检得亭记于积壤中，亟涤石观之，乃丘浚寺丞所作也。其记云：“余择胜得此亭，名曰天绘，取其景物自然，非人力所能摹写耳。后某年某日，当有俗子易名清晖者，可为一笑。”还，考范更题之日，竟无毫发差也。春渚纪闻 

　　徐师川之族兄少赴举场，试圆坛八陛赋，终日不能下一字，乃大书试卷云：“圆坛八陛，八陛圆坛。即圆坛而八陛，又八陛以圆坛。八陛圆坛，既圆坛而八陛。圆坛八陛，又八陛以圆坛。”榜出，阳为失意状。或调之曰：“吾兄所以被黜，正由小赋内不见题故也。”至今传以为笑。高斋漫录 

　　徐师川长子璧，豪迈能文。尝作书万言，欲投匦极言时政。师川见之大惊，夺而焚之。东山谈苑 

　　吕惠卿 邓润甫 张璪 杨绘 陈绎 

　　吕惠卿未达时，欧阳公以学者罕能及，告于朋友，以端雅之士荐之于朝廷。且曰：“后有不如，甘与同罪。”水东日记 

　　荆公、吕吉甫同在政府，势焰相轧，遂致嫌隙。吕不安，谓人曰：“惠卿读儒书，只知仲尼之可尊。读外典，只知佛之可贵。今之世，只知介甫之可师。不意为人谗，失平日之欢，且容惠卿善去。”人有达其言于荆公，公闻之，谓其子雱曰：“吕六却如此使人不忍！”其子答曰：“公不忍人，人将忍公矣。”公默然。珍席放谈 

　　吴僧文揵，戒律精至。孙莘老知湖州日，问：“吕吉甫如何？”时吕在润州持服。揵曰：“只三年便在官家左右，更有一人白晳而肥，一人美髯而长。”后三年，吉甫果参大政，同列韩子华、冯当世，皆如揵所言。孙公谈圃 

　　熙宁八年，吕惠卿为参知政事，权倾天下。时元参政为翰林学士，判群牧。常问三命僧化成曰：“吕参政早晚为相矣。”化成曰：“吕给事为参政，譬如草屋上置鸱吻耳。”元曰：“然则其不安乎？”成曰：“其黜免可立而待也。”是时春方半，元曰：“事应在何时？”成曰：“在今年五月十七日。”元怃然不测，亦潜记之。既而吕权日盛，台谏噤口，无敢指议之者。会五月十七日，元退朝，因语府界提举蔡确曰：“化成言吕参政祸在今日，真漫浪之语也。”二公相视而笑。遂同还群牧，促召成而诮之。成曰：“言必无失，姑俟之。”二公愈笑其术之非。既而化成告去，蔡亦上马。是时曾待制孝宽同判群牧，薄晚来过厅，方即坐，元因问：“今日有何事？”曾曰：“但闻御史蔡承禧入劄子，不知言何事？”语未已，内探报“今日蔡察院言吕参政兄弟”。元闻之大骇，乃以化成之言告曾公。既而吕罢政事，实始此日也。东轩笔录 

　　王荆公居钟山，切切以吕吉甫为恨。吕除丧，时公弟和甫执政。吕意惮之，乃以启讲和曰：“惠卿启：合乃相从，疑有殊于天厉；析虽或使，殆不自于人为。然以情论形，则已析者，宜难于复合；以道致命，则自天者，讵知其不人。如某叨蒙一臂之交，谬意同心之列，忘怀履坦，失戒同巇。关弓之泣非疎，碾足之辞未已。而溢言皆达，茀气并生。既莫知其所终，兹不疑于有敌。而门墙责善，数移两解之书，殿陛对休，亲拜再和之诏，固其愿也，方且图之。重罹苫块之忧，遂稽竿牍之献。然以言乎昔，则一朝之过，不足害平生之欢；以言乎今，则八年之间，亦将随数化之改。内省凉薄，尚无细故之嫌；仰揆高明，夫何旧恶之念！恭惟观文特进相公，知德之奥，达命之情。亲疎冀于所同，憎爱融于不有。冰炭之息，豁然傥示于至恩；桑榆之收，继此请图于改事。侧躬以待，惟命之从。”荆公答曰：“安石启：与公同心，以至异意，皆缘国事，岂有他哉！同朝纷纷，公独助我，则我何憾于公？人或言公，吾无预焉，则公亦何尤于我。趋时便事，我不知其说焉；考实论情，公亦宜照于此。开谕重悉，览之怅然！昔之在我，诚无细故之疑；今之在公，尚何旧恶足念？然公以壮烈，方进为于圣世；而某萧然衰疾，将待尽于山林。趋舍异事，则相煦以温，不若相忘之为愈也。趋召想在不尔此亦不必还答。”又曰：“终是会做文字。”清波别志 东轩笔录较略 

　　苏子瞻改铸颜渊之语曰：“吾闻觌君子者，问雕人不问雕木。”曰：“人可雕欤？”曰：“吕惠卿雕王安石。”步里客谈 

　　吕太尉惠卿赴延安帅，道出西都。时程正叔居里，谓门人曰：“吾与吕吉甫未识其面，明旦西出，必经吾门，我且一觇之。”迨旦了无所闻，询之则过已久矣，道傍多不知。正叔叹曰：“夫以从者数百人，马数千，行道路，能使悄然无声。驭众如此，可谓整肃矣。立朝虽多可议，其才亦何可掩！”却扫编 

　　泰州徐二公者，异人也。日持一帚以扫神祠佛殿，未尝与人言。忽发一言，则应祸福。吕参政惠卿除丧赴阙，访二公，拜而问之。二公惊走，吕追之。忽回顾曰：“善守。”吕再拜而去。意谓俾其善守富贵也。及还朝，除知建州。徐禧、沈括新败，恳辞不行，又乞与两府同上殿。神宗怒，落资政殿学士知单州，即“善守”之应也。东轩笔录 

　　江阴刘谷与徐神公语，见其哆口瞪目，语曰：“吕惠卿食枸杞夹子。”吕后窜责，至绍圣甲戌始还，始悟枸杞之谶。海陵三仙传 

　　绍圣间，谪元祐大臣过岭。吕吉甫闻之，嘻笑曰：“捕得黄巢，笞而遣之。”老学庵笔记 

　　吕吉甫问客：“苏子瞻文词似何人？”客揣其意，答曰：“似苏秦、张仪。”吕笑曰：“秦之文高矣，仪固不能望，子瞻亦不能也。”徐自诵其表语云：“面折马光于讲筵，廷辨韩琦之奏疏。”甚有自得之色。客不敢问而退。老学庵笔记 

　　吕惠卿之谪也，词头始下，刘贡父当草制。东坡呼曰：“贡父平生作刽子，今日才斩人也。”贡父急引疾而出。东坡一挥而就，不日传都下，纸为之贵。暨绍圣初章，复知江宁府，惠卿所作到任谢表，句句论辨，惟至发其私书，则云：“自省于己，莫知其端。”读者莫不失笑。又自叙云：“顾惟妄论，何裨当日之朝廷；徒使烦言，有黩在天之君父。”或曰：“观此一联，其用心憸险如此，使其得志，必杀二苏无疑矣。”盖当时台谏论列，多子由章疏，而谪词则东坡当笔故也。曲洧旧闻 

　　东坡行吕吉甫责词曰：“先皇帝求贤如不及，从善若转圜。始以帝尧之聪，姑试伯鲧，终焉孔子之圣，不信宰予。”又曰：“喜则摩足以相欢，怒则反目以相视。”既而语人曰：“三十年作刽子，今日方剐得一个有肉汉。”步里客谈 

　　吉甫建州谢上表曰：“龙鳞凤翼，固绝望于攀援；虫臂鼠肝，一冥心于造化。”以子瞻兄弟与我所争者虫臂鼠肝而已。子瞻见此表，笑曰：“福建子难容，终会作文字。”四六话 

　　吕惠卿元祐间贬建州，绍圣初复起。语人曰：“吾在谪籍九年，虽冷水亦不敢饮，设有疾病，则好事者必谓吾戚戚所致矣。”却扫编 

　　扬州吕吉甫观文宅，乃晋镇西将军谢仁祖宅也。在唐为法云寺，有双桧存焉，犹当时物也。刘禹锡有诗。吉甫家居时，桧尚依然。李之仪端叔用梦得诗韵云：“故迹悲凉古木奇，相公庭下蔚参差。霜根半露出林虎，画影全舒破贼旗。宝界曾回铺地色，节旄远映插云枝。刘郎风韵知谁敌，儒帅端能表异时。”建炎兵火，树遂亡矣。墨庄漫录 

　　吕参政谪居建州，将访余庆长老，而师已迁化。方其示寂，跏趺而坐，颜色不变。吕公焚香再拜，以小磬就师耳根击之，师忽开目笑曰：“已相别，何必尔！当为公再留七日。”遂下坐，复居方丈。吕公咨问道要，且请再开堂。既七日，再升堂而化。李忠定文集 

　　吕惠卿自负高才，久排在外。大观间，始召至京师，为太一宫使。时年八十岁矣，视宰辅贵臣皆晚进出己下者，意气颇自得。一日延见众客，有道士亦在其间，自称宗人，礼数简易。吕视之不平，因问其所能。曰：“能诗。”吕顾空际有纸鸢，使赋之。道士应声曰：“因风相激在云端，扰扰儿童仰面看。莫为丝多便高放，也防风紧却收难。”吕知其讥己，有惭色，方顾他客，道士已失所在，其风骨如世之画吕洞宾。鸡肋编 

　　吕吉甫自罢参知政事，最为偃蹇。元祐间，贬为散官，居建州，凡十年。再见绍圣，固当预政，章子厚、蔡元度先得路，百计逐之，老于为帅。继以妖人事，再贬武昌。至张天觉作相，始荐于上皇，召为宫使，留京师。吉甫谢表云：“历官三十八任，受恩虽出于累朝；去国四十二年，留侍方从于今日。”徽庙大喜，甚有大拜意。一日，书于纸曰：“何执中除太傅平章事，张商英左仆射兼门下侍郎，吕惠卿右仆射兼中书侍郎。”既书之矣，适士人献宫词百篇，其一云：“先帝熙宁有旧臣，曾陪元宰转洪钧。嗣皇不减周文美，八十重来起渭滨。”徽宗改“不减”作“不啻”，御书二扇，以一赐吉甫。众谓必相矣，然何执中、郑居中方攻天觉，尽用其党，而吉甫以腹疾乞致仕，卒于京师。默记 

　　吕吉甫太尉自言其家祖茔女山相刑，不利女壻，不唯碌碌无用，如长倩余中成婚二十余年，元祐初，上书乞诛吕吉甫谢天下，后竟离婚。李熙嘏狂生登第，吕以孙女妻之，自延安帅遣人纳吉，礼貌甚盛。熙嘏在京，忽诣开封府投牒悔婚。蔡元长尹京，惊问所以，熙嘏但言不喜与福建子相交。元长怒，叱去，卒成婚。元长亦闽人，故熙嘏戏之耳。萍洲可谈 

　　邓润甫圣求召为兵部尚书。时范纯夫祖禹为内相，蔚有时望，与邓公同知贡举，引试第二场，忽有中旨宣押学士拜尚书左丞。范公方冠带迎肃，中使曰：“宣押邓学士，非范学士也。”邓俄顷上马，回鞭揖诸公，颇有得色。数日，以病卒于位。黄道夫尝为祭文云：“中台三月，功名已遂于推扬；东府数宵，魂魄俄归于寂寞。”自谓精切，戏曰：“此文可书之圣求之门。”章子厚笑曰：“圣求生为执政，死乃作桃符耶！”高斋漫录 

　　元祐末，宇文昌龄聘契丹，皇城使张璪价焉。张颓龄，枢府难其行，璪哀请。故事，死于虏庭，恩数甚渥，北虏棺银装校三百两。既行，璪饮冷食生无忌，昌龄戒之不听。既至虏境，益甚，昌龄颇患之，禁从者无供。璪怒骂，果病噤，不纳药粥，至十许日。既而三病三愈，复命登对。上面哂之，退语近臣者张璪生还，奈何诣政事堂？诸公大笑。昌龄直被他害杀，每夜使人防视。若有些好恶，直是自家不了。至其家，妇孙睥睨阿翁，刬地又却来也。画墁录 字句有脱落，原文如此，无法校正。 

　　有王永年者，娶宗室女，得右班殿直、监汝州税。时窦卞通判汝州，与之接熟。尔后卞知深州，永年复为州监押，益相亲昵。既而卞在京师，永年求监金曜门书库，卞为干提举监司杨绘，绘遂允之。永年常置酒延卞、绘于室，出其妻间坐，妻以左右手掬酒以饮卞、绘，谓之曰“白玉莲花杯”，其亵狎至此。后永年盗卖库书，事发下狱，永年引卞、绘尝受其馈送。朝议以两制交通匪人，落绘翰林学士、知制诰，降为荆南副使，落卞待制，降监舒州露仙观。绘性无检操，在荆南日事游宴，往往与小人接。一日出家妓延客宴饮，有选人胡师文预会。半醉，狎侮绘之家妓，无所不至。绘妻自屏后窥之，大以为耻，叱妓入，挞于屏后。师文离席，排绘使呼妓出。绘愧于其妻，遽欲撤席。师文狂怒，奋拳殴绘，几至委顿。近臣不自重，至为小人淩暴，士论尤鄙之。东轩笔录 涑水纪闻亦载王永年事 

　　陈绎和叔，晚为质朴淳谨之状，时谓“热熟颜回”。熙宁间，孔平仲对策，言时事有可痛哭者，执政恶之。绎时为翰林学士，语于众曰：“平仲狂躁，真杜园贾谊也。”王平甫笑曰：“‘杜园贾谊’可对‘热熟颜回’。”东轩笔录 

　　陈绎知广州日，将松木观音换公库檀木观音，并将使钱籴粮喂饲自己白间□鸟，并将官乳香于神寺独自焚烧。说郛 熙丰日历 

　　司马光 

　　温公之父天章公，生于秋浦，故名池；从父校理公，生于乡，名里。天章长子三月一日生，名旦；后守宛陵，生仲子，名宣；晚守浮光，得温公，名光。挥麈录 

　　温公初字公实。见翟耆年籀史注 

　　司马池尉郫之明年，生子光于官廨，字之曰岷，以山称也。于是手植楠树一株于庭。成都文类 

　　天圣九年，池为川北运使，题名南岩，末云“君实捧砚”，句龙亶请以“捧砚”名亭。舆地碑目 

　　司马池，仁庙朝待制天章阁，知杭州。为转运使江钧、张从革捃摭，降知虢州。舍吏有盗官银器，狱具，自陈为钧掌私厨。又越倅某，载私物犯税，实从革之姻。各遣人请曰：“幸怜赦之。”人谓司马独能忍耶，而卒不较。宜乎有子为温公也。清波别志 

　　古之石刻存于今者，惟石鼓也。本露出于野，司马池待制知凤翔府日，辇置于府学之门庑外，以木棂护之。墨客挥犀 

　　予见司马温公亲书一帖云：“光年五六岁，弄青胡桃，女兄欲为脱其皮，不得去，一婢子以汤脱之。女兄复来问脱胡桃皮者，光曰：‘自脱也。’先公适见，诃之曰：‘小子何得谩语！’光自是不敢谩语。”后公以诚学授刘器之曰：“自不谩语入。”邵氏闻见后录 

　　温公童时与群儿戏于庭，庭有大瓮，一儿登之，偶坠水内，群儿皆弃去，公则以石击瓮，水由穴迸，而儿得不死。盖活人手段，已见于龆龀。今京洛间多为小儿击瓮图。冷斋夜话 

　　司马温公与庞元鲁俱为张存龙图壻。张夫人贤惠。庞颖公帅太原，温公从辟，是年三十余，未有子。庞公与刘夫人欲有所置，刘发之，张欣然莫逆。未几得之，温公未尝盼睐。庞、刘知之，必以主母在嫌。一日召张夫人赏花，温公不出。食已具，是婢靓妆就书院供茶，公怫然曰：“这下人！今日院君不在宅，尔出来此作甚么？”明日，颖公幕府白司马院丞却有祖风，谓相如卓氏也。县君孙兆曰：“司马院丞可惜不会弹琴，却会鳖厮趯。”闻者大笑。画墁录 “孙兆”二字不解 

　　刘蒙贤良书干司马温公云：“乞以鬻一下婢之资五十万以济其贫。”公复书，略曰：“某家居，食不敢常有肉，衣不敢纯有帛。何敢以五十万市一婢乎”旧传公未有子，清河郡君为置一妾，一日乘间，婢盛饰入书室，觊一顾，而公略不顾。妾思所以尝之，取一帙问曰：“中丞此是何书？”公拱手庄色对曰：“此是尚书。”妾逡巡而退。清波别志 

　　文潞公守太原，辟司马公为通判。夫人生日，温公献小词，为漕司唐子方峻责。十驾斋养新录引野史 

　　温公为定武从事，同幕私幸营妓，而公讳之。尝会僧庐，公往迫之，妓踰墙去。度不可隐，乃具道。公戏之曰：“年去年来来去忙，蹔偷闲卧老僧床。惊回一觉游仙梦，又逐流莺过短墙。”后山诗话 

　　王荆公、司马温公、吕申公、黄门韩公维，仁宗时同在从班，特相友善。暇日多会于僧坊，往往谈终日，他人罕得预，时目为嘉祐四友。却扫编 

　　韩魏公建议于陕西刺义勇。司马君实时为谏官，极言不便，持劄子至政事堂，魏公曰：“吾在此，君无忧。”君实曰：“光终不敢奉信，恐相公亦不敢自信耳！”魏公怒曰：“君何相轻之甚耶！”君实曰：“相公常在此座可也，万一他人在此如何？”魏公默然，竟不为止。及君实作相，议改役法，事多不便。予兄子瞻与其事，持论甚劲，君实不能堪，子瞻徐曰：“昔亲闻相公言与韩魏公言义勇，无一言假借之者。今日作相而不容某一言，岂忘昔日事耶？”君实虽止，实不喜也。龙川别志 

　　司马君实与吕吉甫在讲筵，因论变法事，至于上前纷拏。上曰：“相与讲是非，何至乃尔！”既罢讲，君实气貌愈温粹，而吉甫怒气拂膺，移时尚不能言。人言：“一个陕西人，一个福建子，怎生厮合得著。”道山清话 

　　元丰初，官制将行。裕陵以图子示宰执，于御史中丞执政位牌上贴司马公姓名，又于中书舍人翰林学士位牌上贴东坡姓名，其余与新政不合者，亦各有攸处。仍宣谕曰：“此诸人虽前此立朝议论不同，然各行其所学，皆是忠于朝廷也。安可尽废？”王禹玉曰：“领德音。”蔡持正既下殿，谓同列曰：“此事乌可？须作死马医始得。”其后上每问及，但云：“臣等方商量进拟。”未几宫车晏驾，而裕陵之美意，卒不能行。曲洧旧闻 

　　熙宁初，朝廷遣大理寺丞蔡天申为西京察访，枢密挺之子也。至西京，以南资福院为行台，挟其父势，妄作威福，震动一路。河南尹李师中待制、转运使李南公等日蚤晚衙之甚恭。时司马温公判留司御史台，因朝谒应天院神御殿，天申独立一班，盖尹以下不敢相压也。既报班齐，温公呼知班曰：“引蔡寺丞归本班。”知班引天申立监竹木税官富赞善之下。盖朝仪位著以官为高下，朝谒应天院，留台职也。天申即日行。邵氏闻见录 

　　元丰间，神庙尝称温公于辅臣曰：“司马光只是待做严子陵，他那里肯做事！”师友杂志 

　　司马公自在台阁，不送门状，曰：“不诚之事，不可为之。”癸辛杂识 

　　温公家旧有一琉璃盏，为官奴所碎。洛尹怒，令纠录，听温公区处。公判云：“玉爵弗挥，典礼虽闻于往记；彩云易散，过差宜恕于斯人！”许彦周诗话 

　　温公在永兴，一日行国忌香，幕次客将有事欲白公，误触烛台，倒在公身上。公不动，亦不问。道山清话 

　　司马公编通鉴，久未成。或言公利餐钱，故迟迟尔。温公闻之，遂急结未了，故五代多繁冗。小人害事，往往如此。霏雪录 

　　范丞相，司马太师，俱以闲官居洛。余时待次洛下，一日，春寒谒之。先见温公，时寒甚，天欲雪，温公命至一小室，坐谈久之，炉不设火。语移时，主人设栗汤一杯而退。后至留司御史台见范公，才见主人，便言天寒远来不易，趋命温酒，大杯满釂三杯而去。此可见二公之趋各异也。明道杂志 

　　司马光自少称迂叟，著迂书四十一篇。石林燕语 

　　温公尝手书所荐朝士为一册，隶其卷端，曰“举贤才”。此纸百年尚在人间，夷考其人，失之者十不一二。水东日记 

　　涑水先生一私印曰“程伯休甫之后”。盖出于司马迁传。懒真子 

　　温公判西京留司御史台，遂居洛，买园于尊贤坊，以独乐名之。尝谓康节曰：“光陕人，先生卫人，今同居洛，即乡人也。”一日，著深衣自崇德寺书局散步洛水上，因过天津之居，谒曰：“程秀才。”既见，问其故。笑曰：“司马出程伯休父，故曰程。”邵氏闻见前录 

　　公尝问康节曰：“光何如人？”曰：“君实脚踏实地人也。”公深以为知言。康节又言：“君实九分人也。”名臣言行录 

　　温公退居洛，吕申公当国，屡以书问起居，温公不答。明人玉堂丛语引薛文清语 

　　温公居洛，与楚正叔通议、王安之朝议耆老六七人，时相与会于城内之名园古寺，且为之约，果实不过三品，肴馔不过五品，酒则无算。以为俭则易供，简则易继。命之曰“真率会”。文潞公时为太尉守洛，求欲附名于其间，温公不许，为其贵显弗纳也。一日，潞公伺其为会，具盛馔直往造焉。温公笑而延之，戏曰：“俗却此会矣。”相与欢饮，夜分而散。后温公语人曰：“吾不合放此人入来。”侍讲杂记 

　　楚正叔通议违约增饮食之数，罚一会。名臣言行录 

　　温公“真率会”约有一条云：“召客共作一简，客注可否于下，不别作简。”苕溪渔隐丛话 

　　温公闲居西京，一日令老兵卖所乘马，语云：“此马夏月有肺病，若售者先语之。”萍洲可谈 

　　司马温公居洛时，上元节，夫人欲出看灯，公曰：“家内点灯，何必出看？”夫人曰：“兼欲看游人。”公曰：“某是鬼耶！”轩渠录 

　　温公一日过独乐园，见创一厕屋，问守园者：“何从得钱？”对曰：“积游赏者所得。”公曰：“何不留以自用？”对曰：“只相公不要钱。”清夜录 

　　独乐园，司马公居洛时建。东坡诗曰：“青山在屋上，流水在屋下。中有五亩园，花竹香而野。”有园丁吕直，性愚而鲠，公以直名之。夏月游人入园，微有所得，持十千白公，公麾之使去。后几日，自建一井亭。公问之，直以十千为对，复曰：“端明要作好人，直如何不作好人。”张端义贵耳集 

　　参寥如洛，游独乐园。有地高亢，不因枯枿，生芝二十余本。寥谓老圃：“盍润泽之？使长茂。”圃曰：“天生灵物，不假人力。”寥叹曰：“真温公之役也。”后山谈丛 

　　温公无子，又无姬侍。裴夫人既亡，按公为张存壻，此云裴夫人，待考。公常忽忽不乐，时至独乐园，于读书堂危坐终日。常作小诗，隶书梁间云：“暂来还似客，归去不成家。”其回人简云：“草妨步则薙之，木碍冠则芟之，其他任其自然，相与同生天地间，亦各欲遂其生耳。”道山清话 

　　司马温公有一仆，每呼君实秀才，苏子瞻教之称君实相公。公闻，讯之，曰：“苏学士教我。”公叹曰：“我有一仆，被苏子瞻教坏了。”此条不知出何书，见余怀东山谈苑。 

　　温公在西京，文潞公守洛，携妓行春，日邀致公。一日至独乐园，园吏视公叹息，公问之，答曰：“方花木盛时，公一出数十日，不惟老却春色，亦不曾看一行书，可惜澜浪却相公也。”公深愧之，誓不复出。有邀公者，以园吏语谢之。五总志 

　　范郎中云叔父镇居许昌，作高庵以待司马公。庵极高，在一台基上。司马公居洛，作地室，坠而入，以避暑，故蜀公作高庵以为戏也。文昌杂录 

　　北京留守王宣徽，洛中园宅尤胜。司马公在陋巷，所居才能避风雨，又作地室，读书其间。洛人语曰：“王家钻天，司马入地。”文昌杂录 

　　王拱辰于洛营第甚侈，中堂起屋三层，最上曰朝元阁。时司马君实亦在洛，于私第穿地丈余，作壤室。邵尧夫见富郑公问洛中新事，尧夫云：“近有一巢居，一穴处者。”富为大笑。麈史 

　　宣和癸卯，仆游嵩山，峻极院后檐壁有诗四句云：“一团茅草乱蓬蓬，蓦地烧天蓦地空。争似满炉煨榾木□突，漫腾腾地暖烘烘。”字画极草草，其旁隶书四字曰：“勿毁此诗。”寺僧指示曰：“此四字司马相公亲书也。”又于柱上书曰：“旦、光、颐来。”上一字，公兄；颐，程正叔也。许彦周诗话 

　　温公先陇在鸣条山，坟所有余庆寺。公一日省坟，止寺中。有父老五六辈上谒云：“欲献薄礼。”乃用瓦盆盛粟米饭，瓦罐盛菜羹。公享之如太牢。既毕，复前启曰：“某等闻端明在县，日为诸生讲书，村人不及往听，今幸略说。”公即取纸笔，书孝经庶人章讲之。既已，复前白曰：“自天子章以下各有毛诗二句，此独无，何也？”公默然少许，谢曰：“某平生虑不及此。”村父笑而去，每见人曰：“我曾难倒司马端明。”懒真子 

　　温公自以晚辈，不敢预文、富二公之会，潞公谓温公曰：“某留守北京，遣人入辽侦事，回云：‘见虏主大宴群臣，伶人剧戏，作衣冠者见物必攫取怀之，有从其后以梃扑之者，曰：司马端明耶！’君实清名在夷狄如此。”温公愧谢。邵氏闻见录 

　　温公私第在县宇之西北数十里，质朴而严洁。厅事前有棣华斋，乃诸弟子肄业之所。转斋而东，有柳坞，水四面环之，待月亭及竹阁西东水亭也。巫咸榭乃附县城为之，正对巫咸山。后有赐书阁，贮三朝所赐书。诸处榜额，皆公染指书。园圃在宅之东，温公即宿于阁下东畔小阁。侍吏唯一老仆，一更二点即令老仆先睡，著书至夜分，乃自罨火灭烛而睡。至五更初，公即起，发烛点灯著述，夜夜如此。天明即入宅起居其兄，话毕，即回阁下。懒真子 

　　司马温公优游洛下，不屑世务，自称齐物子。元丰间，与乐令子访亲洛汭，并辔过韩城，抵登封，憩峻极下院。趋嵩阳、崇福宫，至紫极观。寻会善寺，过轘辕，遽达西洛，少留广庆寺。历龙门至伊阳，访奉先寺。登华严阁，观千佛岭，蹑径山，瞻高公真堂。步潜溪，还保应，观文、富二公之广化寺。拜邠阳堂，下涉伊水。登香山，到白公影堂。诣黄龛院，倚石楼，临八节滩，还伊口。凡所经由，发为歌咏，归叙之，以为游录士。大夫争传之。渑水燕谈录 

　　温公元丰末来京师，都人叠足聚观，即以相公目之，马至于不能行。谒时相于私第，市人登楼骑屋窥瞰。人或止之，曰：“吾非望而君，所欲识者司马相公之风采耳！”呵叱不退，屋瓦为之碎，树枝为之折。挥麈后录 云谷杂记同 

　　司马文正公以高才令德，大得中外之望。故公之退十有余年，天下之人日冀其复用。熙宁末，余夜宿青州北淄河马铺，晨起行，见村民百人，欢呼踊跃，自北而南。余惊问之，皆曰：“传司马为宰相矣。”余以为虽出于野人妄传，亦其情之所素欲也。渑水燕谈录 

　　温公在相位，韩持国为门下侍郎。二公旧交相厚，温公避父讳，每呼持国为秉国。有武人陈状，词色颇厉。持国叱之曰：“大臣在此，不得无礼！”温公作皇恐状曰：“吾曹叨居重位，覆餗是虞，讵可以大臣自居耶！秉国此言失矣，非所望也。”持国愧叹久之。挥麈后录 

　　东都曹生言：“范右相既贵，接亲旧，情礼如故，他亦不改，世未有也。然体面肥白洁泽，岂其胸内亦以为乐耶！惟司马温公枯瘦自如，岂非不以富贵动其心耶！”后山谈丛 

　　温公大更法令，钦之、子瞻密言宜虑后患，温公起立拱手，厉声曰：“天若祚宋，必无此事。”二人语塞而去。方其病也，犹肩舆见吕申公议改都省。临终床箦萧然，惟枕间有役书一卷。故公为挽词云：“漏残余一榻，曾不为黄金。”孙公谈圃 

　　司马公薨，京师之民，罢市往吊，粥衣以致奠。巷哭以送丧者，盖以千万数。上命户部侍郎赵瞻、内侍省押班冯宗道护其丧归葬。瞻等还奏：“民哭公甚哀，如哭其私亲。”四方来会葬者数万人。京师民画其像，刻印粥之，四方皆遣购。画工有致富者。云谷杂记 

　　元祐初，司马公薨。东坡欲主丧，为伊川所先，东坡不满意。伊川以古礼殓，用锦囊囊其尸。东坡见而指之曰：“欠一件物事，当写作信物一角送上阎罗大王。”由是与伊川失欢。贵耳集 

　　京师贪污不才者，人皆指笑之曰：“你好个司马家！”宣和间，徽宗与蔡攸辈自为优戏，上作参军趋出，攸戏曰：“陛下好个神宗皇帝！”上以杖鞭之曰：“你也好个司马丞相。”齐东野语 

　　刘元城语录，称温公必曰老先生。刘遇上周益公诗：“昌黎前进士，司马老先生。”陔余丛谈 

　　绍圣间，朝廷贬元祐大臣及毁禁元祐学术文字。有言司马温公神道碑乃苏轼撰述，合行除毁。于是州牒巡尉，毁拆碑楼及碎碑。张山人闻之曰：“不须如此行遣，只消令山人带一个玉册官去碑额上添镌两个不合字，便了也。”碑额本云“清忠粹德之碑”云。春渚纪闻 

　　司马温公隧碑，赐名清忠粹德。绍圣初，毁磨之际，大风走石。群吏莫敢近，独一匠氏挥斤而击，未尽碎，忽仆于碑下而死。孙公谈圃 行营杂录同 

　　司马温公之葬也，敕苏东坡为文，御笔题曰“清忠粹德之碑”。至党祸作，仆其碑。有杏生于断碑之罅，盘屈偃盖，拥其龟趺。金皇统间，夏邑令建祠，入元凡二百余年。白云先生家与之邻，益加封殖，绘图传之。涌幢小品 

　　崇宁初，蔡京、蔡卞为元祐奸党籍，上皇亲书刻石，又于天下州治厅，长安当立，召安民刊字，民辞曰：“民愚人，不知朝廷立碑之意。但元祐大臣如司马相公者，天下称其忠直，今谓之奸邪，民不忍镌也。”府官怒，欲罪之。民曰：“被役不敢辞，乞不刻安民镌字于碑，恐后世并以为罪也。”邵氏闻见录 

　　了斋陈莹中为太学博士，薛昂、林自之徒为正录，皆蔡卞之党也。竞尊王荆公而挤排元祐，禁士人不得习元祐学术。卞方议毁资治通鉴板，陈闻之，因策试题特引序文以明神宗有训，于是林自骇异，谓陈曰：“此岂神宗亲制耶？”陈曰：“谁言其非也？”自又曰：“亦神宗少年之文耳。”陈曰：“圣人之学，得于天性，有始有卒，岂有少长之异乎？”自辞屈愧叹，遽以告卞，卞乃密令学中敞高阁，不复敢议毁矣。清波杂志 

　　蜀人司马先，元祐间为荣州曹官，自云以温公之故，每监司到，彼独后去，而不得汤饮。盖众官旅进，退必特留，问其家世，知非丞相昆弟，则不复延坐，遂趋而出也。鸡肋编 

　　元符间，有马从一者，南京排岸司。适漕使至，随众迎谒。漕一见怒甚，即叱之曰：“闻汝不职，本欲按汝，何不亟去，尚敢来见耶？”从一惶恐，自陈湖湘人，迎亲窃禄，求哀不已。漕察其语，南音也。乃稍霁威云：“湖南亦有司马氏乎？”从一答曰：“某姓马，监排岸司耳！”漕乃微笑曰：“然则勉力职事可也。”初盖误认为温公族人，故欲害之。自是从一谒刺，但称南京排岸而已。传者皆以为笑。老学庵笔记 

　　温公无子，以族人之子康为嗣。康字公休，其贤似公。元祐间方欲大用，亦不幸。范祖禹作公休墓志云：康自居公丧，居庐蔬食，寝于地，遂得腹疾。召医李积于兖，积老矣。乡民闻之，往告曰：“百姓受司马公恩深，今其子病，愿速往也。”来者日夜不绝，积遂行，至则不可为矣。公休有子植，方数岁。公休素以属伯温，至范纯夫辈皆曰：“将以成温公之后者，非伯温不可。”朝廷知之，伯温自长子县尉，移西京国子监教授，俾植得卒业，因经纪司马氏之家。植字子立。既长，其贤如公休，天下皆谓真温公门户中人也。亦蚤死，无子，温公之世遂绝。邵氏闻见录 温公行状、神道碑、墓志铭皆不言康为嗣子，独邵氏以为嗣子。邵氏言温公家事，似可信也。 

　　崇宁间，党人子孙不听仕宦及身至京畿。时司马朴文季，温公之侄孙，外祖乃范忠宣，又娶张芸叟女。元祐间受外家恩泽。世谓对佛杀了无罪也。鸡肋编 末语不可解 

　　金人将立异姓，欲立司马朴。朴初至，金贼问其姓名。贼云：“得毋司马相公之后乎？”朴曰：“乃朴之祖。”贼曰：“使司马相公在朝，我亦不敢至城下。”及欲立朴，朴曰：“吾祖有大功德于前朝，朴不才，误蒙朝廷任使，安可作此以累吾祖之德，有死而已。”遂立张邦昌。三朝北盟会编 按宋史，朴父宏，祖旦。 

　　司马侍郎朴，陷虏后，妾生一子于燕，名之曰通国，取苏武胡妇所生子名之。国史不书，其家亦讳之。老学庵笔记 

　　司马文季使北不屈，在北生子，名通国，字武子，盖本苏武之意。通国有大志，尝结北方之豪韩玉举事，未得要领。绍兴初，玉挈家而南，授江淮都督府计议军事。其兄璘在北，亦与通国善。癸未九月，以扇寄至，诗云：“雝雝鸣雁落江滨，梦里年来相见频。吟尽楚辞招不得，夕阳愁杀倚楼人。”张魏公见此诗，甲申春遣侯泽往大梁，讽璘、通国等。至亳州，为逻者所获，通国与璘常所交聂山等三百余口，同日遇害。是岁三月十六日也。四朝闻见录 

　　司马梦求为沙市监镇，至元十二年殉江陵之难。刘麟瑞昭忠诗曰：“下官名姓君知否？涑水先生五世孙。”柳阴诗话 

　　刘安世 刘恕 梁焘 邹浩 陈瓘 

　　刘安世在都下，僧化成见之曰：“公在胞胎，当有不测惊危，幼年复有恶疾，几为废人，然卒无恙。”盖器之父航，赴官蜀道。时母方娠，过栈道，天雨新霁，磴滑马蹶，夫人已堕崖下矣。众皆惊泣，无复生望，试使下瞰，厓腹有巨木葛藟，萦结蟠屈如盖，落叶委积，夫人安坐于上。呼之即应，乃缒而上，了无所伤。至官未几，而器之生。后十余岁，居京师，苦赤目甚恶，睛溢于外，百医莫差。一日有客云：“某有一相识，来调官，畜目药甚效，昨日来云：‘已陛辞，早晚即行。’试使人往求之。”时行李已出房，云药诚有之，匆匆忘记在某箧，初发一箧，药乃在焉。令以药傅睛，戒七日方开。一傅痛即止，及开睛，而眸子了焉。二事器之自言。墨庄漫录 

　　刘仲通慕司马温公、吕献可之贤，方温公欲志献可墓时，仲通自请书石。温公文出，直书王介甫之罪不隐，仲通始有惧意。其子安世字器之，出入温公门下，代其父书，自此益知名。至温公入相，荐器之为馆职，谓器之曰：“足下知所以相荐否？”器之曰：“某获从公游旧矣。”公曰：“非也。某闲居时，足下时节问讯不绝，某位政府，足下独无书，此某之所以相荐也。”至温公薨，器之官浸显，为温公之学益笃。故在台谏，以忠直敢言闻于时。绍圣初，远谪岭外，盛夏奉老母以行，途人皆怜之，器之不屈也。抵一郡，闻有使者自京师来，人为器之危之。郡将遣其客来劝器之治后事。客涕泣以言，器之色不动，留客饭，谈笑自若，对客取笔书数纸，徐呼其纪纲仆，从容谓曰：“闻朝廷赐我死，即死，依此数纸行之。”复谓客曰：“死不难矣。”客从其仆取其所书纸阅之，则皆经纪其家与经纪其同贬死者之家事甚悉。客惊叹，以为不可及也。器之留数日，使者入海岛，杖死内臣陈衍。章惇、蔡卞，固令迂往诸郡，逼诸流人自尽耳。器之一日行山中，扶其母篮舁憩树下。有大蛇冉冉至，草木皆披靡，担夫惊走，器之不动也。蛇若相向者，久之，乃去。村民罗拜曰：“官异人也！蛇吾山之神也，见官喜相迎耳，官远行无恙矣。”邵氏闻见录 

　　绍圣初逐元祐党人，禁内疏出当谪人姓名及广南州郡，以水土美恶，较量罪之轻重而贬窜焉。执政录议至刘安世，蒋之奇颖叔云：“刘某平昔人推其命好。”时相章惇子厚即以笔于昭州上点之曰：“云刘某命好，且去昭州试命一回。”墨庄漫录 

　　章惇恨安世，必欲杀之。人言春、循、梅、新，与死为邻，高、窦、雷、化，说著也怕。八州恶地，安世历遍七州。所以当时有“铁汉”之称。宋稗类钞 

　　刘元城南迁日，尝求教于涑水翁曰：“闻南地多瘴，设有疾以贻亲忧，奈何？”翁以绝欲少疾之语告之。元城时盛年，乃毅然持戒。按元城以元祐党人坐贬，时温公已卒。观暌车志所载，似元城前此已有南迁之事，而宋史本传漏载也。暌车志所载见下。 

　　刘元城贬梅州，章惇辈必欲杀之。郡有王豪，凶人也。以赀得官，往来京师，见惇自言能杀元城，惇大喜，即除本路转运判官。其人驱车速进，及境，郡守遣人告元城，元城略处置后事，与客谈笑饮酒以待之。至夜半，忽闻钟声，问之，其人忽呕血死矣。鹤林玉露 

　　刘器之谪英州，章子厚必欲杀之。福唐人林某以书生晚得官，谒章曰：“英州见阙，愿得堂除，为相公了公事。”章悟其意，曰：“君能举职，当以转运判官奉处。”林兼程南去，及境，郡僚出迎。刘公不携妻孥，但从一道人，寓近郊山寺。道人与孔目吏善，是日垂泣告刘曰：“顷孔目密报，新使君举措殊不佳，已谕都监使引军围寺，三更鸣钟将加害，公必不免。”执手大恸。公咄之曰：“人之生死前定，何用惧？汝出家学道，见识乃尔！”刘好食鸡粥，率以二更食粥然后睡，至是谓之曰：“吾即当就寝，安神定志以俟之。汝为我作粥。”俄顷鼻息栩栩。然道人泣不止，泪落粥中，忽闻钟声，急撼刘醒，鸡粥犹未熟，强尽一器。明烛作家书，已而寂无所闻，危坐待旦，始知林生才到郡斋，自谓得策，趋上堂，不觉蹴户限，仆地立死。钟声者乃无常所击也。夷坚志 

　　元城在贬所，梦一道士来谒，寻得家书，报生男。自贬所还视所生男，状貌宛然梦所见也。故名之曰景道，钟爱异于他子。暨再贬岭南，景道生九年矣，忽得疾卒于家。元城闻之悲悼，南海道士有异术，元城命致其魂，果见形，曰：“我昔为道士，公为淄青节度，因射误中吾臂，出血四合而死。今以抚育之恩，犹当偿其半。”元城于是刺臂血，书般若经以荐之。暌车志 

　　刘器之晚在睢阳，以镪二十万鬻一旧宅。或谓此地素凶，器之不信。始入，即有蛇虺三四出屋间，呼仆屏去，则率拱立，谓有鬼神，不敢措手。改命家人辈自纳诸筐篚，而弃之汴流。翌日，则蛇出益多，再弃，辄复又倍，曾不浃旬，乃至日得五七筐不已也。器之不乐，因焚香于土神祠前曰：“此舍某用己钱易之者，即是某所居矣。蛇安得据为怪乎？始犹觊鬼之神有职，而后悛革，今不数日，则怪益出，是土神之不职尔。且当受罚，虽愿仍其旧贯，不可得矣。”回顾从者，尽掊土偶五六掷之河，召匠手改塑其神，繇是怪不复作。铁围山丛谈 

　　赵畯筑室南都，杜门不交人事。有园数亩，杂植花木，乡人目之为独乐园。然晚复再娶，年颇相悬，刘器之戏之曰：“岂谓独乐园内乃有少室山人乎？”却扫编 

　　元祐党籍皆一时名贤，逮宣和中往往多在鬼箓，独刘器之、范德孺二公在。未几器之讣至，晁以道对客诵“南岳新摧天柱峰”之句，至哽咽不得语，客皆抆睫。曲洧旧闻 

　　苍梧先生胡德辉珵尝对刘元城叹息张天觉之亡，元城无语。苍梧疑而问之，元城曰：“元祐党人，只是七十八人，后来附益者不是，今七十七人都不存，惟某在耳。”元城为此言，实宣和六年十月六日也。梁溪漫志 

　　刘道原为人强记，史传之外，闾里所录私记杂说无所不览。坐听其谈，衮衮不穷，上下数千载，细大之事如指掌。方介甫用事，呼吸成祸福，道原独奋厉不顾，直指其事，是曰是，非曰非。或面刺介甫，至色变如铁。或稠人广坐，介甫之人满侧，道原公议其得失，无所隐。恶之者侧目，爱之者寒心，至掩耳起避之，而道原曾不为意。士子有谈新经义者，道原怒形于色，曰：“此人口出妖言，面带妖气。”名臣言行录 

　　道原家贫，自洛阳南归，时已十月，无寒具，司马温公以衣袜一二事及旧貂褥赆之，辞，强与之，及颍州，悉封而返之。名臣言行录 

　　苏子容丞相，熙宁间，以集贤院学士守杭州。时梁况之左丞方以朝官通判明州之官，道出钱唐。苏公一见异之，留连数日，待遇甚厚。既别，复遣介至津亭，以一砚遗之，曰：“石砚一枚，留为异日玉堂之用。”梁公莫喻其意，亦姑谢而留之，自尔南北不复相见，亦忘前事矣。元祐六年，梁公在翰林，一夕宣召甚急，将行，而常所用砚，误坠地碎，仓卒取他砚以行。既至则面授旨，尚书左丞苏某拜右仆射。梁公受命，退归玉堂，方抒思命词，涉笔之际，视所携砚，则顷年钱唐所赠也。因恍然大惊，他日会政事堂，语及之，苏公一笑而已。却扫编 

　　梁焘贬化州，分其子孙一半在郓梁，有幼子八岁，孙三岁。至潭州，为知州喻陟所逼，家人数日环聚泣别。至是梁奋然掷其子于地，其孙方挽衣不肯去，梁掣其手而行，雨中徒步而出，道路为之泣下。孙公谈圃 

　　邹志完，元符三年自右正言上疏论中宫事，除名窜新州。钟正甫将漕广东，次年上元，广帅朱行中约正甫观灯，已就坐矣，忽得密旨令往新州制勘公事。正甫不待杯行，连夜星驰以往。抵新兴追逮志完，赴司理院，荷校囚之。正甫即院内治事，极其暴虐，志完甘为机上肉矣。诘旦忽令推吏，去其杻械，请至帘下，劳问甚勤，云：“初无其他，正言可安心置虑，归休愒处，某亦便还司矣。”志完出，正甫果去，且遣骑致馈极腆。志完惘然不知所以。又明日，郡内宣徽宗登极赦书，盖正甫已先知矣。未几，志完被召，遂登禁路。挥麈后录 

　　张绎曰：“邹浩以极谏得罪，世疑其买直也。”先生曰：“君子于人当于有过中求无过，不当于无过求有过。”程氏遗书 

　　邹道乡浩，初谪新州。有楚州布衣乐韶，素为浩交游，不惮万里烟瘴，誓与同行。至荆南，浩或闻官司捕韶，恐于韶不便，急遣韶还，韶确然不回。浩以病留荆南数日，坚意遣韶，韶不得已，变易姓名，隐居桐柏山。久之，浩复官。江淮发运使胡宗师感韶之义，奏韶节义。至崇宁初，宗师知瀛州，言者指前事，遂落职。能改斋漫录 

　　邹志完南迁，自号道乡居士。在韶州江上为居室，近崇宣寺。因阅华严经于观音像前，有修竹三根生像之后，志完揭茅出之不可，乃垂枝覆像，有如观世音宝陀山岩竹。今犹在，韶人扃锁之以俟过客游观。比还，过永州澹山岩，岩有驯狐，凡贵客至则鸣。志完将至，而狐辄鸣。寺僧出迎，志完怪之，僧以狐鸣为对。志完作诗曰：“我入幽岩亦偶然，初无消息与人传。驯狐戏学仙伽客，一夜飞鸣报老禅。”冷斋夜话 

　　零陵有市户吕询者，尝以钱二百万造大舟以俟先生。后北归，吕以舟送先生至江南，先生谢以五绝句。居易录引本集 

　　邹浩谪居昭州，以江水不可饮，汲于数里外。后所居岭下，忽有泉极清，名曰感应泉。乱石之下，得蟹一枚，自放于江曰：“余至五岭，不睹此物数年矣。易不云乎，‘物不可以终难，故受之以解’，蟹者解也。天实告之矣，蒙恩归侍，可立待矣。”未几，泉忽涸，疑之。有人至门厉声呼曰：“侍郎归矣！”求之不见。次日，果拜赦命。杨龟山挽诗云：“泉甘不出户，客至岂无神。”涌幢小品 

　　邹浩赴贬所，其友人告之曰：“使君官京师，遇寒疾，五日不汗死矣。独岭海之外能死人哉！”友为谁？田昼是也。兰亭续考 

　　陈了翁之父尚书，与潘良贵义荣之父情好甚密。潘一日谓陈曰：“吾二人官职、年岁，种种相似，独有一事不如公，甚以为恨！”陈问之，潘曰：“公有三子，我乃无之。”陈曰：“吾有一婢，已生子矣。当以奉借，他日生子即见还。”既而遣至，即了翁母也。未几，生良贵。后其母遂往来两家，一母生二名儒，亦前所未有。齐东野语 

　　闲乐先生陈公伯修师锡，在太学与陈了翁友善。一日同集宗室淄王圃中，有雁阵过，相与戏曰：“明年魁天下者，当中首雁。”伯修引弓射之，一矢中其三。了翁不中，须臾又有雁阵过，了翁射之，亦中其三。伯修笑曰：“公其后榜耶！”了翁曰：“果然，当为公代。”其明年徐铎榜，伯修果以第三人登第。后三年，了翁登第，亦第三人。皆为昭庆军节度掌书记，果相与为代。因名便厅为射雁堂。梁溪漫志 

　　金陵有僧嗜酒佯狂，人谓之风和尚。陈莹中未第时，问之曰：“我作状元否？”即应之曰：“无时可得。”莹中复谓之曰：“我决不可得耶？”复应如初。明年时彦御试第一，而莹中第二。方悟“无时可得”之说。春渚纪闻 

　　陈莹中曰：元丰乙丑为礼闱检点官。时范淳夫同在院，因语及颜子不迁怒，不贰过。范云：“惟伯淳先生能之。”余问曰：“伯淳谓谁？”范公默然久之，曰：“君乃不知有程伯淳乎？”余谢曰：“生长东南，实未知之。”余时年二十九，自是常以寡陋为愧。王楙野老纪闻 

　　绍圣初，陈莹中用章惇荐，为太常博士。先是惇妻尝劝惇毋修怨。惇作相，专务报复，起朋党之祸。惇妻死，惇悼念不已。莹中见惇容甚戚，谓之曰：“公与其徒自伤悲，曷若念其平生之言。”惇以为忤，不复用。邵氏闻见录 

　　绍圣初，章申公以宰相召，道过山阳，公随众谒之。章素闻公名，独请登舟，共载而行，访以当世之务。公曰：“请以乘舟喻，乘舟偏重，其可行乎？移左置右，其偏一也。”章默然未答。公复曰：“敢问将欲施行之叙，以何事为先？何事为后？”章伫思良久，曰：“司马光奸邪，所当先辨，无急于此。”公曰：“相公误矣！此犹欲平舟势，而移左于右也。果然，将失天下之望也。”章厉色视公曰：“光辅母后，独宰政柄，不纂绍先烈，肆意大改成绪，误国如此，非奸邪而何！”公曰：“不察其心而疑其迹，则不为无罪。”乃为极论熙、丰、元祐之事，以为元丰之政多异熙宁，则先志固已变而行之。温公行之太遽，所以纷纷至于今日。为今之计，唯当绝臣下之私情，融祖宗之善意，消朋党，持中道，庶可以救弊。若必以熙、丰、元祐为说，恐无以服公论。章虽忤意，亦颇惊异，遂有兼取元祐之语。留公共饭而别。名臣言行录 

　　公为太学博士，薛昂、林自之徒为正录，皆蔡卞党也。方议毁资治通鉴板，公闻之，因策士题特引神庙序文。林自骇异，谓公曰：“此岂神考亲制耶？”公曰：“谁言非耶？”自又曰：“此亦神考少年之文耳。”公曰：“圣人之学，得于天性，岂有少长之异！”自遽以告卞，乃密令学中置板高阁，不复敢议毁矣。名臣言行录 

　　陈莹中为横海军通守，先君与之为代，尝言蔡元长兄弟。了翁言：“蔡京若秉钧轴，必乱天下。”后为都司，力排蔡氏之党。一日朝会，与蔡观同语云：“公大阮真福人。”观问：“何以知之？”了翁曰：“适见于殿廷，目视太阳，久而不瞬。”观以语京，京谓观曰：“汝为我语莹中，既能知我，何不容之甚也。”观致京语于陈，了翁曰：“射人当射马，擒贼当擒王。”观默然。后竟有郴州之命。春渚纪闻 

　　蔡京与了翁有笔研之旧，了翁深疾之。尝入朝，已立班，上御殿差晚，杲日照耀，众莫敢仰视，京注目久而不瞬。了翁谓同省曰：“此公真大贵人。”或曰：“公明知其贵而议论之，间有不恕，何耶？”了翁诵杜诗曰：“射人先射马，擒贼先擒王。”野老纪闻 

　　陈了翁迁谪后，为人作石刻，自称“除勒停送廉州编管陈某”。老学庵笔记 

　　陈了翁云：“岭南之人，见逐客不问官高卑，皆呼为相公，想是常见相公来也。”道山清话 

　　日录一书，本荆公奏对之辞，私自录记。绍圣以后，稍尊其说，以窜定元祐史牒。建中靖国初，曾文肃布主绍述，垂意实录，大以依据。陈了翁以书抵文肃，谓：“薄神考而厚安石，尊私史而压宗庙。”文肃怒，罢为外郡，寻谪合浦。了翁始著合浦尊尧集，及北归，又著四明尊尧集。政和元年，徽祖闻有此章，下宣取书。奏，有旨：“陈瓘尊尧集，语言无绪，并系诋诬，特勒停送台州羁管。”桯史 

　　公谪台州，朝廷以石悈知州事。视事次日，即遣兵官突来公居，搜检行李，摄公至郡庭，大陈狱具。公问曰：“今日之事，岂被旨耶？”悈失措，应曰：“有尚书省劄子。”出示公，劄子所行，盖取尊尧集副本。公曰：“然则朝廷指挥取尊尧集耳。追瓘至此，复欲何为？君知尊尧所以立名乎？以神考为尧，以今上为舜，何谓诋诬！时相学识浅短，为人指使，君所得于彼几何，乃亦不畏公议，干犯名分乎！请具申瓘语，将就显戮，不必以刑狱相恐。”悈不待公言毕，屡揖公退。寻语人曰：“不敢引其说，尚自如此。按句似有脱误良可畏也。”名臣言行录 

　　公有斗余酒量，每饮不过五爵。日有定课，每夜置灯于床侧，自提就案。或曰：“何不呼唤使令？”公曰：“起止不时，若涉寒暑，则必动其念，此非久常之道。偶吾性安之，故不欲劳人也。”名臣言行录 

　　邹志完徙昭，陈莹中贬廉，间以长短句相谐谑。“有个胡儿模样别，满颔髭须，生得泽如漆。见说近来头也白，髭须那得长长黑。”志完句。“籋子摘来，须有千堆雪，莫向细君容易说，恐他嫌你将伊摘。”此莹中语，谓志完长髭也。“有个头陀脩苦行，头上頞发毛□参毛□参，身披一副黪裙衫。紧缠双脚，苦苦要游南。闻说度牒朝文到，并除颔下髭髯。钵中无粥住无庵，摩登伽处，只恐却重参。”此志完语，谓莹中多欲也。诗话总龟 

　　陈忠肃公居南康日，一夕忽梦中得六言绝句云：“静坐一川烟雨，未辨雷音起处。夜深风作轻寒，清晓月明归去。”既觉，语其子弟，且令记之。次年徙居山阳，见历日于壁间，忽点头曰：“此其时矣。”以笔点清明日曰：“是日佳也。”人莫知何谓，乃以其年清明日卒。独醒杂志 

　　宣和庚子，蔡元长当轴，外祖曾空青守山阳。时方腊据二浙甚炽。初元长怨陈莹中，以陈尝上书诋文肃，编置郡中，欲外祖甘心焉。既至，外祖极力照瞩之。适莹中病，外祖即令医者朝夕诊视，具疾之进退与夫所供药饵申管，已而不起，亦令作佛事僧众，下至凶肆之徒，悉入状用印系案。僚吏以为何至是，外祖曰：“数日后当知之。”已而朝廷遣淮南转运使陆长民体究，云盗贼方作，未知陈瓘之死虚实。外祖即以案牍缴奏以闻，人始服先见之明。挥麈后录 

　　吕大防 刘挚 苏颂 

　　华阴吕君举进士，聘里人女未娶。既中第，妇家曰：“吾女固无疾，既聘而盲，敢辞。”吕曰：“既聘而后盲，君为不欺，又何辞？”遂娶之。生五男子，皆中进士第。其一人丞相汲公也。后山谈丛 

　　吕汲公帅长安，醴泉民析居，争唐明皇脑骨讼于府，曰：“得者富盛。”公取葬泰陵下。邵氏闻见后录 默记以为晏元献事。又明道杂志云：“长安安氏家藏唐明皇髑髅，作紫金色。其家事之至谨，因而富盛。后其家析居，争髑髅，斧为数片。余曰：‘明皇生死为姓安人蒿恼。’合坐大笑。”据此文似是张文潜并时事，则以汲公为碻。 

　　吕丞相微仲，性沉毅刚果。身长大而方，望之伟然。初相，子瞻草麻云：“果毅而达，兼孔门三子之长；直大而方，得坤爻六二之动。”盖以戏之，微仲终身以为恨。石林燕语 

　　丞相吕大防，性凝重寡言。逮秉大政，客多干祈，但危坐相对，终不发一言。时人谓之“铁蛤蜊”。麈史 

　　吕微仲当轴，其兄大忠，自陕漕入朝。微仲虚正寝待之，大忠辞以相第非便。微仲曰：“界以中霤，即私家也。”卒从微仲之请。时安厚卿亦在政府，父日华尚康宁，且具庆，厚卿夫妇偃然居东序。时人以此别二公贤否。挥麈录 

　　吕汲公在相位，其兄进伯自外郡代还，相与坐东府堂上，夫人自廊下降阶趋谒，以二婢挟持而前。进伯遽曰：“宰相夫人不须拜！”微仲解其意，叱二婢使去。夫人独拜于赤日中，尽礼而退，进伯略不顾劳。闻者叹服其家法之严。闲燕常谈 邵氏闻见录事同文异 

　　朝请大夫潘适为渭州通判。时泾原帅吕大忠被召问边事。既对，哲宗语吕曰：“久要见卿，曾得大防信否？”对曰：“近得之。”上曰：“安否？”又曰：“大臣要其过海，朕独处之安州，知之否？”对曰：“举族荷陛下厚恩。”上曰：“有书再三说与，且将息忍耐，大防朴，为人所卖，候二三年，可再相见。”吕再拜谢。退而喜甚，因章睦州召饭，诘其对上语，吕尽告之。既至渭语潘，潘曰：“失言矣！必为深悔。”后半月，言者论其同罪异罚，遂有循州之行。既死，上犹问执政曰：“大防何至虔州？”按吕大防贬循州，行至虔州而卒。后请归葬，独得旨归，盖哲宗简在深矣。甲申杂记 

　　吕微仲贬岭外，至虔州瑞金县，语其子曰：“吾不复南矣。吾死尔归，吕氏尚有余种。苟在瘴乡，无俱全理。”后数日卒。先是十年前有富人治寿材，夜梦伟丈夫冠冕而来曰：“且辍贤宅。”富人惊寤。微仲过县，富人望之，乃梦中伟丈夫也。及卒，乃辍其材而殓焉。随手杂录 夷坚志略同 

　　刘丞相莘老殿试时，苏丞相子容为详定官。子容后尹南京，莘老复签判在幕职，相与欢甚。元祐初，莘老自中司入为左丞，子容犹为翰林学士承旨。及莘老迁黄门，子容始为左丞。莘老宿东省堂，以诗寄子容曰：“膺门早岁预登龙，佥幕中间托下风。敢说弹冠烦贡禹，每思移疾避胡公。”子容答诗，有“末路自惊黄发老，平时曾识黑头公”之句。当时以为盛事。又三年莘老既相而罢，子容始践其位云。石林诗话 

　　丁石，举人也。与刘莘老同里。发贡，莘老第一，丁第四。丁亦才子也，后失途在教坊。莘老拜相，与丁线见同贺莘老。莘老以故，不欲庭辱之，乃引见于书室，再三慰劳丁石。丁石曰：“某忆昔与相公同贡，今贵贱相去如此，本无面见相公，又朝廷故事不敢废，诚负惭汗。”线见因白启相公曰：“石被相公南巷口头掷下，至今赶逐不上。”刘为大笑。过庭录 丁线见他书多作仙现。避暑录话云：“仙现非为优戏，则容貌俨然如士大夫。” 

　　绍圣间，余见刘莘老蕲州。因诘莘老：“公自中丞执政，平生交游皆拒绝，独听一王岩叟语，今悔乎？”莘老默然久之，曰：“惟蔡持正事实过当，离青州时，固悔矣。”甲申杂记 

　　新州城内多茅竹之屋。有士子于附郭治花圃，创为一堂，每延过客游宴，屡乞堂名而未得。一日，梦一贵人坐其堂上，恳以堂名，顾视久之，曰：“可以二相名之。”即寤而觉，殊不晓命名之旨。未几，蔡持正贬新州，既至，无宅可居，遂求堂以处。士子欣然纳之，意其再入，而竟死于彼。蔡之贬，人谓刘莘老为有力。至绍圣初，刘既坐责，当路故以新处之。既至，尤急于问舍，又欲假堂为馆，士子以“二相”为不祥，不许。而刘请益坚，不得已以梦告之。刘以其言为未信，竟借以居，亦终于堂。则“二相”之名盖预定矣。鸡肋编 

　　欧阳大椿为新州职官，一日与守过寺中，壁间见大字题曰“蔡确善终之室”。与守异之。方问其所以，字灭不见。后蔡果谪新，终于屋下。方蔡去也，主僧扫治其室。寺僧夜梦人告之曰：“善治之，更当有宰相至矣。”数年，刘莘老至，亦终于此室。方刘拜仆射之日，家人具饭，一小仆忽仆于堂下，少选大呼曰：“相公指挥头□□答往新州去！”已而家人诘之，仆寤曰：“不知其言之出也。”鸡肋编 

　　宋晋江魏国夫人陈氏，龙图从易女，内翰苏绅妻，丞相颂之母。三公皆出为杭州守。夫人题杭郡舍柱云：“吾少从父至此邦，次与夫偕来，今同吾儿，凡三到，尽阅江山之胜。”樵书 

　　崔唐臣，闽人也。与苏子容、吕＜王晋＞叔同学相好。二公先登第，唐臣遂罢举，久不相闻。嘉祐间，二公在馆下，一日忽见舣舟汴岸，坐于船窗者，唐臣也。亟就见之，邀与俱归，不可。问其别后事，云：“初倒箧中有钱百千，以其半买此舟，往来江湖间，意所欲往，则从之，初不为定止。以其半居货，间取其赢以自给，粗足即已，不求有余。差愈于应举觅官时也。”二公相顾太息而去。翼日自局中还，唐臣有留刺，乃携酒具再往谒之，则舟已不知所在矣。归视其刺之末有细字小诗一绝云：“集仙二客问生涯，买得渔舟度岁华。案有黄庭樽有酒，少风波处便为家。”讫不得再见。避暑录话 

　　苏魏公尝云：“平生荐举不知几何人，惟孟安序朝奉分宜人岁以双井一斤为饷。”盖公不纳苞苴，顾独受此，其亦珍之也。清波杂志 

　　东坡一帖云：“杭妓周韶、胡楚、龙靓，皆有诗名。韶好蓄奇茗，尝与蔡君谟斗茗胜之。苏子容过杭，太守陈述古饮之，召韶佐酒。韶因子容求落籍，子容指檐间白鹦鹉曰：‘可作一绝。’韶援笔云：‘陇上巢空岁月惊，忍看回首自梳翎。开笼若放雪衣女，长念观音般若经。’时韶有服，衣白。一座笑赏，述古遵令落籍。同辈胡楚、龙靓有诗送之。楚诗云：‘淡妆轻素鹤翎红，移入朱栏便不同。应笑西湖旧桃李，强匀颜色带春风。’靓诗云：‘桃花流水本无尘，一落人间几度春。解佩暂酬交甫意，濯缨还见武陵人。’”侯鲭录 

　　东坡熙宁甲寅往来常、润间，有怀述古之作，云：“去年柳絮飞时节，记得金笼放雪衣。”自注杭人以放鸽为太守寿。此不欲明言而托之放鸽，文字之狡狯也。苏诗补注　　苏颂子容，皇祐间进士，累官门下侍郎。以父绅尝直史馆，极言时政。与梁适同在两禁，人以为险诐。故语曰：“草头木脚，陷人倒卓。”宋稗类抄 按此语宋史已载。类抄不知本何书？ 

　　苏魏公为相，因争市易，持之未决。御史杨畏论苏，故稽诏令，苏即上马乞退。吕微仲谓苏：“可见上辩之，何遽去？”苏曰：“宰相一有人言，便为不当物望，岂可更辩曲直。”宣仁力留之，不从，乃罢为集禧观使。自熙宁以来，宰相未有去位而留京师者，盖异数也。绍圣初，元祐党人凡曾为宰相者，无不坐贬，唯子容一人独免。石林燕语 





●宋人轶事汇编卷十二 

　　老苏 二苏 

　　东坡新迁东阙之第，廌与李端叔、秦少游往见之。东坡曰：“今日乃先祖太傅之忌。祖名序，甚英伟，才气过人，嗜酒，与村父箕踞高歌大饮。忽伯父封诰至，并外缨、公服、笏、交椅、水罐子、按清波别志云：北地风埃，凡贵游出，令一二十人持镀金水罐子前导，洒路过车，都人名曰水路。所谓水罐子，殆即此物也。衣版等物。太傅时露顶戴一小冠子如指许大，醉后取告，箕踞读之毕，并诸物置一囊。有余牛肉亦置一囊，令村童荷而归。城内人闻受告，或就郊外观，遇诸途，见担二囊，莫不大笑。绕宅多种芋魁，野民乏食，即开大甑蒸之，置门外，恣人取食。眉州有神曰茅将军。巫觋皆狂，祸福纷错，州皆畏而祷之，共作大庙，像宇皆雄，祈验如响。太傅忽乘醉呼村仆二十许人入庙，以斧碎其像，投溪间，而毁其庙。后三年，伯父登第，太傅喜甚，亲至剑门迎之。至七家岭，忽见一庙甚大，视其榜曰茅将军。太傅曰：‘是妖神却在此为患耶！’方欲率众毁庙。忽一庙吏前迎拜，曰：‘君非苏七君乎？昨夜梦神泣告，曰：明日苏七君至，吾甚畏之。哀告苏七君，且为容恕，幸存此庙，俾窃食于此。’众人共劝乃舍。”师友谈记 

　　东坡祖端正道人，乐善好施。有一异人频受施舍，因谓曰：“吾有二穴，一富一贵，惟君所择。”道人曰：“吾欲子孙读书不愿富。”于是偕往眉山，指示其处，命取一灯燃之于地，有风不灭。道人遂以葬母。昨非庵日纂 

　　眉山老苏先生，里居未为世知。时雷简夫太简为雅州，独知之，以书荐之韩忠献、张文定、欧阳文忠三公，三公始知先生。后东坡、颍滨但言忠献、文定、文忠，而不言简夫，何也。余官雅州，得太简荐先生书，曾以问先生曾孙符，亦不能言也。邵氏闻见后录 又张安道荐老苏父子于欧公，事见欧公事下。以下老苏事。 

　　明允寄梅尧臣书曰：“自思少年尝举茂才，夜起裹饭携饼，待晓东华门外，逐队而入，屈膝就席，俯首就案。其后每思至此，即为寒心。”本集 

　　苏明允至和间来京师，既为欧阳文忠所知，其名翕然。韩忠献按原文误作宪，王文诰苏集总案已辨之。诸公待以上客。尝遇重阳，忠献置酒私第，唯文忠与一二执政。明允以布衣参其间，都人以为异礼。席间作诗，明允有“佳节每从愁里过，壮心时向醉中来”之句，其意气尤不少衰。石林诗话 

　　明允本好言兵，见元昊叛西方，用事久无功，天下事有当改作，乃挟其所著书，嘉祐初来京师，一时推其文章。王荆公为知制诰，方谈经术，独不喜之，屡诋于众，故明允恶荆公甚于仇讎。会张安道亦为荆公所排，二人素相善，明允作辨奸论一篇，密以献安道，而不以示欧文忠。荆公后微闻之，因不乐子瞻兄弟。两家之隙，遂不可解。辨奸论久不出，元丰间，子由从安道辟南京，请为明允墓志，特全载之，苏氏亦不入石。韩魏公至和间还朝为枢密使。时军政久弛，士卒骄惰，欲稍裁制，恐其忤怨而生变。会明允自蜀来，乃探公意，遽为书显载其说，且教公先诛斩。公见之大駴，谢不欲再见，微以咎欧文忠。而富郑公当国，亦不乐之。道山清话：老苏以兵书遍见诸公贵人，皆不甚领略。有人言于富韩公，公曰：“此君专劝人杀戮立威，岂得直如此要官做？”故明允久之无成而归。累年始得召，辞不至，而为书上之，乃除试秘书省校书郎。时魏公已为相，复移书魏公，诉贫且老，不能从州县待改官，譬豫章橘柚非老人所种，且言天下官岂以某故而冗耶？欧阳文忠亦为言，遂以霸州文安县主簿同姚辟编脩太常因革礼云。避暑录话 

　　荆公在欧公座，分韵送裴如晦知吴江，以“黯然销魂唯别而已矣”分韵，时客与公共八人，荆公、子美、圣俞、平甫、老苏、姚子强、焦伯强也。老苏得而字，押“谈诗究乎而”。荆公又作而字二诗，“采鲸抗波涛，风作鳞之而”。又云：“傲兀何宾客？相忘我与而。”君子不欲多上人，王、苏之憾，未必不稔于此也。芥隐笔记 

　　欧公初荐明允，便欲朝廷不次用之。时富公、韩公当国，韩公亦以为当然，独富公持之不可，曰：“姑少待之。”故止得试衔初等官，明允不甚满意。再除，方得编脩太常因革礼。元祐间，富绍庭欲从子瞻求为富公神道碑，久之不欲发，其后不得已而言，一请即诺，人亦以此多子瞻也。石林燕语 

　　轼、辙登科，明允曰：“莫道登科易，老夫如登天；莫道登科难，小儿如拾芥。”史阙。按此或是后人妄撰，然颇符事实。 

　　昔吾先君夫人，僦宅于眉之纱縠行。一日，二婢子足陷于地，视之深数尺，有大瓮，覆以乌木板。先夫人急命以土塞之，瓮内有物如人咳声，一年乃已。人谓此有宿藏物欲出也。夫人之侄之问欲发之，会吾迁居，之问遂僦宅，掘丈余，不见瓮所在。其后某官于岐下，所居大柳下雪方丈不积，雪晴，地坟起数寸。某疑是古人藏丹药处，欲发之。亡妻崇德君曰：“使吾先姑在，必不发。”某愧而止。志林 

　　东坡姊八娘为程正辅妻。正辅名之才，即母夫人侄也。八娘以事舅姑不得志卒，老泉遂与正辅父子绝。东坡与子由共绝之，凡四十二年，至惠州始释憾。王文诰苏诗总案注 

　　苏洵生轼、辙，以文章名世。故时人谣曰：“眉山生三苏，草木尽皆枯。”合璧事类 

　　蜀有彭老山，东坡生则童，死则青。贵耳集 东坡乳母任氏名采莲，子由保母杨氏名金蝉。东坡所作两铭，皆无夫姓，当即是老苏妾。于任氏谓事先夫人三十五年，卒时年七十二。然则为苏妾时，年三十八矣。 

　　苏子瞻一字子平。文与可月岩斋诗云：“子平一见初动心”又云：“子平谓我同所好。”注云：“子平即子瞻也。”黄奶余话 

　　子瞻晚年号老泉山人，以眉山先茔有老人泉故云。又于卷册间见有东坡居士、老泉山人共一印，其所画竹或用老泉居士朱文印章。石林燕语 

　　子由谪高安时，云庵居洞山，时时相过。聪禅师者，蜀人，居圣寿寺。一夕，云庵梦同子由、聪出城迓五祖戒禅师。既觉，私怪之，以语子由，未毕，聪至，曰：“夜来梦见吾二人同迎五戒和尚。”子由拊掌大笑曰：“世间果有同梦者，异哉！”良久，东坡书至，云：“已次奉新，旦夕可相见。”二人大喜，笋舆出城，至建山寺，而东坡至，各追绎所梦语东坡。东坡曰：“轼年八九岁，梦身是僧，往来陕右。又先妣孕时，梦一僧来，记其颀然而眇一目。”云庵惊曰：“戒，陕右人，而失一目。暮年弃五祖按山寺之名。游高安，终于大愚。逆数盖五十年。”东坡时年四十九。后东坡复以书抵云庵，云：“戒和尚不识人嫌，强颜复出，真可笑矣。”自是常衣衲衣。冷斋夜话 寓简较略 

　　东坡尝言在杭州时，尝游寿星寺，入门便悟曾到，能言其院后堂殿石处，故诗有“前身已到”之语。扪虱新话 又春渚纪闻一条与此略同，见后。 

　　退之诗云：“我生之辰，月宿值斗。”乃知退之磨蝎为身宫，而仆乃以磨蝎为命宫。志林 

　　马梦得与仆同岁月生，少仆八日。是岁生者无富贵人，而仆与梦得为之冠。以吾二人观之，当推梦得为首。志林 

　　眉山刘微之巨教授郡城之西寿昌院，从游至百人。苏明允命东坡兄弟师之。时尚幼，微之赋鹭鹚诗，末云：“渔人忽惊起，雪片逐风斜。”坡曰：“先生诗佳矣，窃疑断章无归宿，曷若‘雪片落蒹葭’乎！”微之曰：“吾非若师也。”其卒也，范蜀公吊以诗云：“案头曾立两贤良。”颍滨送家安国诗：“城西社下老刘君，春服舞雩今几人？”正谓此。爱日斋丛钞 

　　吾八岁入小学，以道士张易简为师。童子几百人，师独称吾与陈太初。太初，眉山市井人子也，后为郡小吏。余谪居黄州，有眉山道士陆惟忠自蜀来云：“太初已尸解矣。”蜀人吴师道为汉州太守，往客焉，正岁旦坐于戟门下，遂寂。师道使卒舁往野外焚之，卒骂曰：“何物道士，使吾正旦舁死人。”太初忽开目微笑曰：“不复烦汝！”步自戟门，至金鴈桥，趺坐而逝。焚之，举城人见烟焰上渺渺焉有一陈道人也。志林 

　　东坡年十余岁，在乡里，见老苏诵欧公宣召赴学士院仍谢对衣并马表，老苏令坡拟之，其间有云：“匪伊垂之带有余，非敢后也马不进。”老苏喜曰：“此子他日当自用之。”至元祐，再召入院作承旨，乃益之云：“枯羸之质，匪伊垂之带有余；敛退之心，非敢后也马不进。”侯鲭录 

　　东坡自蜀应举，道过华清宫，梦明皇令赋太真妃裙带词，乃六言诗也。觉而记之云：“百叠漪漪水皱，六铢纵纵云轻。植立含风广殿，微闻环佩摇声。”苕溪渔隐丛话 以下应举时事 

　　东坡刑赏忠厚之至论用“皋陶曰‘杀之三’，尧曰‘宥之三’”，梅圣俞为小试官，以示欧公。公曰：“此出何书？”圣俞曰：“何须出处！”及揭榜，见东坡姓名，欧公曰：“此郎必有所据。”及谒谢，首问之，东坡亦对曰：“何须出处！”与圣俞语合，公赏其豪迈。老学庵笔记 

　　欧公知举，得东坡之文惊喜，欲取为第一人。又疑为门人曾子固之文，恐招物议，抑为第二。坡来谢，欧公问：“‘皋陶曰杀之三，尧曰宥之三。’见何书？”坡曰：“事在三国志孔融传注。”欧阅之，无有。他日再问坡，坡云：“曹操以袁熙妻赐子丕。孔融曰：‘昔武王以妲己赐周公。’操问：‘何经见？’融曰：‘以今日之事观之，意其如此。’尧、皋陶之事，某亦意其如此。”欧退而大惊曰：“此人可谓善读书，善用书，他日文章必独步天下。”诚斋诗话 

　　王仲薿字丰父，郇公子也。昔为廌言，东坡应进士举，到省，时郇公以翰林学士知举，得其论与策二真本。论即刑赏忠厚之至也，凡三次起草，虽稿亦结涂注，其慎如此。论卷为道人梁冲所窃，今所存惟策耳。冲以吐纳医药为术，东坡贬时识之。今在京，丰甫欲诉于官取之。师友谈记 

　　老泉携东坡、颍滨谒张文定公。时方习制科业，文定与语奇之，馆于斋舍。翌日，文定公忽出六题，令人持与坡、颍云：“请学士试拟。”文定密于壁间窥之。两公得题，各坐致思。颍滨于题有疑，指以示坡，坡不言，第举笔倒敲几上云：“管子注。”颍滨疑而未决也。案此与铁围山丛谈异。又指其次，东坡以笔勾去，即拟撰以纳。文定阅其文，益喜。勾去一题，乃无出处，文定欲试之也。次日，文定语老泉：“皆天才，长者明敏尤可爱，然少者谨重，成就或过之。”所以二公皆爱文定，而颍滨感之尤深。瑞桂堂暇录 

　　东坡云，国朝试科目，在八月中旬。顷与黄门公将试，黄门忽病，自料不能及矣。相国韩魏公知之，辄奏上曰：“今岁召制科之士，惟苏轼、苏辙最有声望。今闻苏辙偶病未可试，如此人兄弟有一人不得就试，甚非众望，欲展限以俟。”上许之。黄门病时，魏公数使人问安否，既闻全安，方引试，比常例展二十日。自后试科目并在九月，盖始于此。比者相国吕微仲语及科目何故延及秋末，东坡为吕相言之。相国曰：“韩忠献之贤，深可慕耳！”师友谈记 

　　初赴制举之召到都下，是时同召试者甚多。相国韩魏公语客曰：“二苏在此，而诸人亦敢与之较试，何也？”此语既传，于是不试而去者，十盖八九矣。师友谈记 

　　东坡同子由入省草试，而坡不得一方，按句似有误字，意谓不得题解。对案长叹，且目子由。子由解意，把笔管一卓而以口吹之，坡遂悟，盖管子注也。又二公将就御试，共白厥父明允，虑一有黜落奈何。明允曰：“我能使汝皆得之，一和题一骂题可也。”由是二人果皆得。铁围山丛谈 

　　东坡试形势不如德论，不知出处，“礼义信足以成德”，知子由记不得，乃厉声索砚水曰：“小人哉！”子由始悟出樊迟学稼注。吹剑录外集 东坡、子由试制料，其弥封字号东坡□□臣字。子由毛□台字。见司马温公集。 

　　东坡、颍滨兄弟试制策，各携一端砚。外孙文骥得其一，过葴其一，名“贤良砚”。砚笺 

　　陈希亮字公弼，嘉祐间，知凤翔府。东坡初擢制科，签书判官事，按东坡初到官时，知府事者宋选，后一年陈始代宋。吏呼苏贤良。公弼怒曰：“府判官，何贤良也？”杖其吏不顾，或入谒不得见。故东坡客次假寐诗：“虽无性命忧，且复忍斯须。”又九日独不预府宴登真兴寺阁诗：“忆弟眼如云不散，思乡心似雨难开。”其不堪如此。又东坡诗案云：“任凤翔签判日，中元节不过知府厅，罚铜八斤。”亦公弼案也。东坡作府斋醮祷祈诸小文，公弼必涂墨改定数往返。至为公弼作淩虚台记，公弼览之笑曰：“吾视苏明允犹子也，某犹孙子也，平日故不以辞色假之者，以其年少暴得大名，惧夫满而不胜也。乃不吾乐耶？”不易一字，亟命刻之石。后公弼受他州馈酒，从赃坐，沮辱抑郁抵于死。或云欧阳公憾于公弼有曲折。东坡不但望公弼相遇之薄也。句似有误字公弼子慥季常，居黄州之岐亭，慕朱家、郭解之为人，闾里之侠皆归之。元丰初，东坡谪黄州者，执政疑公弼废死自东坡，委于季常甘心焉。然东坡、季常相得甚欢，故东坡转为公弼作传。邵氏闻见后录 以下官凤翔时事 

　　余兄子瞻尝从事扶风。开元寺多古画，往往匹马入寺，循壁终日。有老僧出揖之曰：“小院在近，能相访否？”子瞻从之。僧曰：“贫道平生好药术，有一方，能以朱砂化淡金为精金，老当传人而患无可传者，知公可传，故欲一见。”子瞻曰：“吾不好此术，虽得之不为。”僧曰：“不为，正当传矣。”是时陈希亮少卿守扶风，平生溺于黄白，尝于此僧求方，而僧不与。子瞻曰：“陈卿求而不与，吾不求而得，何也？”僧曰：“非不悦陈卿，畏其得方不能不为耳。贫道昔尝以方授人矣，有为之即死者，有遭丧者，有失官者，故不敢轻以授人。”即出一卷书曰：“此化金方也。公必不肯轻作，但勿轻以授人，如陈卿辈勿传也。”子瞻许诺。一日偶见陈卿语及此僧，遽应之曰：“近得其方矣。”陈固请不已，不得已授之。陈试之良验。未几，坐受邻郡公使酒，以赃罢去。后谪居黄州，陈公子慥在黄。子瞻问之，慥曰：“吾父既失官，至洛阳，无以买宅，遂大作此，然竟病指痈而殁。”乃知僧言不妄也。龙川略志 孙公谈圃、夷坚志略同 

　　公在凤翔，罢官来京师，道自华岳，忽随行一兵遇祟甚狂，自褫衣巾。公使束缚之，而其巾自坠。人皆曰：“此岳神之怒也。”公因谒祠，且曰：“某昔之去无祈，今之回无祷，特以道出祠下，不敢不谒而已。随行一兵，狂妄遇祟，而居人曰：‘神之怒也。’未知果然否？此一小人如虮虱耳，何足以烦神之威灵，纵此人有隐恶，则不可知，不然，以其懈怠失礼，或盗服御饮食等，小罪尔，何足责也，当置之度外。窃谓岳镇之重，所隶者广，其间强有力富贵者，盖有公为奸慝，神不敢往彼肆其威灵，而乃加怒一卒，无乃不可。某小官，一人病，则一事缺。愿恕之可乎？非某愚直，谅神不闻此言。”出庙，马前一旋风突而出，忽作大风，震鼓天地，沙石惊飞。公曰：“神愈怒乎？吾不畏也。”冒风即行，风愈大，惟趁公行李，人马皆辟易，不可移足。或劝曰：“祷谢之。”公曰：“祸福，天也。神怒即怒，吾行不止，其如余何！”已而风止，竟无别事。师友谈记 

　　范镇言：“苏轼治平间父死，韩琦与之银三百，欧阳修与之银二百，皆辞不受。今言者以为多差人般贩私盐，是厚诬也。”长编 

　　某倅武林日，梦神宗召入禁内，宫女围侍，一红衣女童捧红鞾一双，命某铭之。觉而记其一联云：“寒女之丝，铢积寸累。天步所临，云蒸雷起。”既毕，进御，上极叹其敏，使宫女送出。睇视裙带，有六言诗一首云：“百叠漪漪水皱，六铢纵纵云轻。植立含风广殿，微闻环佩摇声。”志林又冷斋夜话略同。此与苕溪渔隐所载诗同而事异，时亦异，故并存之。以下为杭州通判事。 

　　吾昔在钱塘，一日昼寝宝山僧舍，起，题其壁云：“七尺顽躯走世尘，十围便腹贮天真。此中空洞浑无物，何止容君数百人。”其后有数小子亦题名壁上，见者乃谓予诮之也。周伯仁所谓君者乃王茂弘之流，岂此等辈哉！吾尝作太白赞云：“生不识高将军，手污吾足乃敢憎。”今复书此，欲使小人稍知自揆也。志林 

　　东坡倅杭，不胜杯杓。部使者知公朝夕聚首，疲于应接。乃号杭倅为酒食地狱。后袁谷倅杭，诸司相疏，袁曰：“正值狱空。”可谈 

　　旧读苏子美六和寺诗云：“沿桥待金鲫，竟日独迟留。”初不喻此语，及倅钱塘，乃知寺后池有此鱼如金色。复游池上，投饼饵，久之，略出不食，复入不可见。自子美作诗至今四十年，苟非难进易退而不妄食，安能如此之寿耶！诗话总龟 

　　钱塘西湖寿星寺老僧则廉言，先生作郡倅日，始与参寥同登方丈，即顾谓参寥曰：“某平生未尝至此，而眼界所视，皆若素所经历者。自此上至忏堂，当有九十二级。”遣人数之，果如其言。即语参寥曰：“某前身此山僧也。今日寺僧皆吾法属耳。”后每至寺，即解衣盘礴，久而始去。则廉时为僧雏侍侧，每暑月袒露竹阴间，细视公背有黑子若星斗状，世人不得见也。春渚纪闻 

　　杭妓琴操善应答，东坡善之。因在西湖戏琴云：“我作长老，尔试参禅。”问琴云：“何谓湖中景？”答云：“落霞与孤鹜齐飞，秋水共长天一色。”“何谓景中人？”答云：“裙拖六幅潇湘水，髻挽巫山一段云。”“何谓人中意？”答云：“随他杨学士，鳖杀鲍参军。”“如此究竟如何？”坡云：“门前冷落车马稀，老大嫁作商人妇。”琴操大悟，即日削发为尼。泊宅编 临安县玲珑山琴操墓残碣，东坡书。万历十七年被发见，枣林杂俎。 

　　子瞻倅杭日，府僚湖亭高会。群妓皆集，独秀兰不来，营将督之再三，乃来。子瞻问其故，曰：“沐浴倦卧，忽有人叩门，急起询之，乃营将催督也。整妆趋命，不觉稍迟。”时府僚多属意于兰者，见其不来，恚甚，曰：“必有私事。”秀兰含泪力辨。子瞻亦阴为之解，府僚终不释然。适榴花盛开，秀兰以一枝献座上。府僚愈怒，责其不恭。秀兰进退无据，但低首垂泪而已。子瞻乃作贺新凉，令秀兰歌以侑觞。声容绝妙，府僚大悦，剧饮而罢。古今词话 

　　熙宁六年到临安，苏舜举相接。言舜举数日前入州，却被训狐押出。轼问其故，舜举言：“我擘画得人户供通家业役钞规例一本，前日去呈本州诸官，皆不以为然。呈转运使王廷老，不喜。差急足押出城来。”问训狐事，舜举言：“燕以日出为旦，日入为夕，蝠以日入为旦，日出为夕。争之不决，诉之凤凰。至途次，逢一禽，谓燕曰：‘不须往诉，凤凰在假。’或曰：‘凤凰渴睡，却是训狐权摄。’”乌台诗案 

　　子瞻任杭州通判转运司，差往湖州相度堤岸，因与知湖州孙觉相见，作诗与孙觉云：“嗟余与子久离群，耳冷心灰百不闻。若对青山谈世事，当须举白便浮云。”是时与孙觉并坐要约，有言及时事者，罚一大盏。诗话总龟 

　　坡倅杭日，与刘贡父兄弟游西湖，忽有一女子驾小舟而来，自叙：“景慕公名，无由得见，今已嫁为民妻。闻公游湖，不惮呈身以遂景慕之忱。愿献一曲。”坡乃为赋江神子词。瓮牖闲评 

　　子瞻通判钱塘，权州事。营妓陈状乞出籍。公判曰：“五日京兆，判状不难。九尾野狐，从良任便。”有周生，色艺为一州最，闻之亦陈状。判云：“慕周南之化，此意虽可嘉。空冀北之群，所请宜不允。”渑水燕谈录 侯鲭录同。又轩渠录，东坡有歌舞妓数人，每留客，即云：“有数个搽粉虞侯出来祗应。” 

　　东坡守徐州，作燕子楼乐章，方具稿，人未知之。一日忽哄传城内，东坡讶焉，诘其所从来，乃谓发端于逻卒，召问之，曰：“某稍知音律，夜宿张建封祠，闻有歌声，细听乃此词也。记而传之，初不知何谓也。”独醒杂志 以下知徐州事 

　　或问东坡：“云龙山人张天骥者，一无知村夫耳，公为作放鹤亭记，以比古隐者。又遗以诗，有‘脱身声利场，道德自渗濯’，过矣！”东坡笑曰：“装铺席耳。东坡之门，稍上者不敢言，如琴、聪、蜜、殊之流，皆铺席间物也。”邵氏闻见录 

　　东坡知徐州，李定之子某过，焉坡以过客故事宴。之其人大喜，以为坡敬爱之也，因起而求荐墨。坡佯应曰诺。久之闲谈，坡忽问李：“相法谓面上人中长一寸者寿百年，有是说否？”李曰：“未闻也。”坡曰：“果若人言，彭祖好一个呆长汉！”李大惭而遁。诚斋诗话 

　　徐州有营妓马盼者，甚慧丽。东坡守徐日，极喜之。盼能学公书，得其仿佛。公书黄楼赋未毕，盼窃傚公书“山川开合”四字，公见之大笑，略为润色，不复易。今碑四字盼书也。墨庄漫录 

　　苏轼以吟诗有讥讪，言事官章疏狎上。朝廷下御史台差官追取。是时李定为中书丞，对人叹息，以为人才难得，求一可使逮轼者，少有如意。于是太常博士皇甫僎按“僎”亦作“遵”。王文诰曰：“僎”“遵”通。被遣以往。僎携一子二台卒，倍道疾驰。驸马都尉王诜与子瞻游厚，密遣人报苏辙。辙时为南京幕官，乃亟走价往湖州报轼，而僎行如飞不可及，至润州，适以子病求医留半日，故所遣得先之。僎至之日，轼在告，祖无颇权州事。僎迳入州厅，具鞾袍秉笏立庭下，二台卒夹侍，白衣青巾，顾盼狞恶，人心汹汹不可测。轼恐不敢出，谋之无颇。无颇云：“事至此，无可奈何，须出见之。”轼议所以为服，自以当得罪，不可以朝服。无颇云：“未知罪名，当以朝服见也。”轼亦具鞾袍秉笏立庭下，无颇与职官皆小帻列轼后。二卒怀台牒，拄其衣若匕首然。僎又久之不语，人心益疑。轼惧曰：“轼自来□恼朝廷多，今日必是赐死。死固不辞，乞归与家人诀别。”僎始肯言曰：“不至如此。”无颇乃前曰：“大博必有被受文字。”僎问谁何，无颇曰：“无颇是权州。”僎乃以台牒授之。及开视，祗是寻常追摄行遣耳。僎促轼行，二狱卒就絷之，即时出城登舟。郡人送者雨泣。顷刻之间，拉一太守如驱犬鸡。此事无颇目击也。孔氏谈苑 以下赴狱事 

　　东坡元丰间知湖州，言者以其诽谤，御史台遣就任摄之。吏部差朝士皇甫朝光管押。东坡方视事，数吏直入厅事，捽其袂曰：“御史中丞召。”东坡错愕而起，即步出郡署门。家人号泣出随之，郡人为涕泣。下狱即问五代有无誓书铁券，盖死囚则如此，他罪止问三代。萍洲可谈 

　　皇甫僎追取苏轼，乞逐夜所至，送所司案禁。上不许，以为只是根究吟诗事，不消如此。其始弹劾之峻，追取之暴，人皆为轼危，至是乃知轼必不死也。孔氏谈苑 

　　昔年过洛见李公简，言真宗东封，访天下隐士，得杞人杨朴，上问曰：“卿临行有人赠诗否？”朴对曰：“臣妻一首云：‘更休落拓耽杯酒，且莫猖狂爱咏诗。今日捉将官里去，这回断送老头皮。’余在湖州，坐作诗追赴诏狱，妻子送余，出门皆哭。无以语之，顾谓妻曰：“子独不能如杨处士妻，作一诗送我乎！”妻子不觉失笑，余乃出。志林 

　　鲜于侁知扬州时，东坡自湖被谴，亲朋皆与绝交。道出广陵，侁独往见，或劝将平日往来文字书问焚之。侁曰：“欺君欺友，吾不忍为；以忠义分谴，则所愿也。”西园闻见录 

　　苏子瞻随皇甫僎“僎”一作“遵”追摄至太湖芦香亭下，按“芦”字应作“鲈”，以陈文惠“秋风斜日鲈鱼香”之诗而名也。以柁损脩牢。是夕风涛倾倒，月色如昼。子瞻自维仓卒被拉去，事不可测，必是下吏，所连逮者多，如闭目窣身入水，则顷刻间耳。既为此计，又复思曰：“不欲辜负老弟。”言己有不幸，子由必不独生也。由是至京师，下御史狱。李定、舒亶、何正臣杂治之，侵之甚急，欲加以指斥之罪。子瞻忧在必死，常服青金丹，即收其余，窖置土内，以备一旦当死，则并服以自杀。有一狱卒，仁而有礼，事子瞻甚谨，每夕必然汤为子瞻濯足。子瞻以诚谒之曰：“轼必死，有老弟在外，他日托以二诗为诀。”狱卒曰：“学士必不致如此。”按子瞻是时尚未为学士，宋人统称文官为学士，武官为太尉。子瞻曰：“使轼万一获免，则无所恨，如其不免，而此诗不达，则目不瞑矣。”狱卒受其诗，藏之枕内。后子瞻谪黄州，狱卒曰：“还学士此诗。”子瞻以面伏案，不忍读也。既出，又戏自和云：“却对酒杯浑似梦，试拈诗笔已如神。”既作此诗，私自骂曰：“犹不改也。”孔氏谈苑 

　　苏子瞻元丰间赴诏狱，与长子迈俱行，与之期，送食惟菜与肉，有不测，则撤二物而送鱼，使伺外间以为候。迈谨守。踰月，忽粮尽，出谋于陈留，委其亲戚代送，而忘语其约。亲戚偶得鱼鲊送之，不兼他物。子瞻大駴，知不免，将以祈哀于上而无以自达，乃作二诗寄子由，属狱吏致之。盖意狱吏不敢隐，则必以上闻。已而果然，神宗初无杀意，见诗益心动。自是遂从宽释，凡为深文者皆拒之。避暑录话 

　　先生临钱塘郡日，谓刘景文曰：“某今日余生，皆裕陵之所赐也。”景文请其说，先生曰：“某初逮系御史狱，狱具奏上，是夕昏鼓既毕，某方就寝，忽见二人排闼入，投箧于地，即枕之卧。至四鼓，某睡中觉有撼体而连语学士贺喜者，某徐转侧问之，即曰‘安心熟寝’，乃挈箧而去。盖初奏上，舒亶之徒，力诋上前，必欲置之死地，而裕陵初无深罪之意，密遣小黄门至狱视某起居状，适某昼寝，鼻息如雷，即驰以闻。裕陵顾谓左右曰：‘朕知苏轼胸中无事。’于是即有黄州之命。”春渚纪闻 

　　苏子容丞相尹开封，治陈世儒狱，言者诬以宽纵，摄赴台狱。尝赋诗十四篇，叙云：“子瞻先已被系，予昼居三院东阁，而子瞻在知杂南庑，才隔一垣。”其诗云：“遥怜北户吴兴守，诟辱通宵不忍闻。”二老堂诗话 

　　子瞻得罪时，有朝士卖一诗策，内有使墨君事者，遂下狱。李定、何正臣劾其事，以指斥论，谓苏曰：“学士素有名节，何不与他招了？”苏曰：“轼为人臣，不敢萌此心，却不知是何人造此意？”孙公谈圃 

　　东坡既就逮，下御史府。慈圣曹太皇语上曰：“官家何事数日不怿？”对曰：“更张数事未就，有苏轼者，辄加谤讪，至形于文字。”太皇曰：“得非轼、辙乎？”上惊曰：“娘娘何以闻之？”曰：“吾尝记仁宗皇帝策试制举人罢，归喜而言曰：‘朕今日得二文士，谓苏轼、苏辙也。然吾老矣，虑不能用，将以遗后人，不亦可乎！’”因泣问：“二人安在？”上对以轼方系狱，则又泣下。上亦感动，始有贷轼意。泊宅编 贵耳集略同 

　　台狱诗，慈圣亦阅之。狱内闻湖、杭民作解厄道场，故有末语。贵耳集 

　　慈圣光献大渐，上纯孝，欲肆赦。后曰：“不须赦天下凶恶，但放了苏轼足矣。”时子瞻对簿也。后又言：“昔仁宗策贤良，归喜曰：‘吾今又为子孙得太平宰相两人。’盖轼、辙也。而杀之可乎？”上悟，即有黄州之贬。耆旧续闻 

　　仆顷以诗得罪，有司移杭取境内所留诗。杭州供数百首，谓之诗帐。诗集自注 杨诚斋诗云：“不知把烛高谈许，曾举乌台诗帐无。” 

　　苏子瞻自湖州以言语讥讪下狱。吴充方为相，一日问上：“魏武何如人？”上曰：“何足道！”充曰：“陛下以尧、舜为法，薄魏武固宜。然魏武猜忌如此，犹能容祢衡，陛下不能容一苏轼何也？”上惊曰：“朕无他意，祗欲召他对狱，考核是非耳！行将放出也。”吕氏杂说 

　　元丰间，苏子瞻系大理狱，神宗本无意深罪，时相进呈，忽言：“苏轼于陛下有不臣意。”神宗曰：“卿何以知之？”时相因举轼桧诗“根到九泉无曲处，世间唯有蛰龙知”之句，对曰：“陛下飞龙在天，轼以为不知己，而求之地下之蛰龙，非不臣而何？”神宗曰：“诗人之词安可如此论？彼自咏桧，何与朕事？”时相语塞。章子厚亦从旁解之，遂薄其罪。子厚尝以语余，且以丑言诋时相曰：“人之害物，无所忌惮如此！”石林诗话 苕溪渔隐曰：东坡在狱，有狱吏问蛰龙有无讥讽。东坡云：“王安石诗：‘天下苍生待霖雨，不知龙向此中蟠。’此龙是也。” 

　　东坡下御史狱。张安道在南京，愤然上疏，欲附南京递，府官不敢受，乃遣其子恕持至登闻鼓院投进。恕素愚懦，徘徊不敢投。后东坡出狱，见其副本，因吐舌色动久之。后子由亦见之，云：“宜吾兄之吐舌也，此事正得张恕力。”或问其故，曰：“东坡独以名太高，与朝廷争胜耳。今安道疏云：‘其文章天下奇才。’独不激人主之怒乎！”仆曰：“然则是时救东坡当为何说？”先生曰：“但言本朝未尝杀士大夫。神宗好名而畏义，宜可以止之。”元城语录 

　　王和甫尝言苏子瞻在黄州，上数欲用之，王禹玉辄曰：“轼诗有‘世间惟有蛰龙知’之句，陛下飞龙在天，乃不敬，反欲求蛰龙乎！”章子厚曰：“龙非独人君，人臣皆可言龙也。”上曰：“自古称龙者多矣，如荀氏八龙、孔明卧龙，岂人君耶？”及退，子厚诘之曰：“相公乃欲覆人家族耶？”禹玉曰：“闻舒亶言尔。”子厚曰：“舒亶之唾亦可食乎？”闻见近录 按东坡出狱后与子厚书有云：“子厚平居遗我药石，及困急，又有以救恤之。”观此知上二条所记皆实录也。 

　　东坡既谪黄州，复以先知徐州日，不觉察妖贼事取勘，已而有旨放罢。乃上表谢，神宗读至“无官可削，抚己知危”，笑曰：“畏吃棒耶！”却扫编 以下黄州事 

　　苏子瞻泛爱天下士，无贤不肖欢如也。尝言：“上可陪玉皇大帝，下可以陪卑田院乞儿。”子由晦默少许可，尝戒子瞻择友。子瞻曰：“眼前见天下无一个不好人，此乃一病。”子由监筠州酒税，子瞻尝就见之，子由戒以口舌之祸。及饯之效外，不交一谈，唯指口以示之。悦生随抄 蓼花洲闲录同 

　　初到黄州，廪入既绝，人口不少，私甚忧之。但痛自节俭，日用不过百五十钱，每月朔后取四千五百钱，分为三十块，挂屋梁，每平旦以画叉挑取一块，即藏去叉，仍以大竹筒别贮。用不尽者，以待宾客。本集与秦太虚书 

　　东坡在黄州，陈季常慥在岐亭，时相往来。季常喜谈养生，自谓吐纳有所得。后季常因病，公以书戏之曰：“公养生之效有成绩，今一病弥月。虽复皋陶听之，未易平反。公之养生，正如小子之圆觉，可谓害脚法师鹦鹉禅，五通气球黄门妾也。”墨庄漫录 

　　东坡谪居于黄五年。赤壁有巨鹘，巢于乔木之颠。后赋所谓“攀栖鹘之危巢”是也。韩子苍靖康间守黄州，因游赤壁，而鹘已去，作诗示何次仲，次仲和之。能改斋漫录 

　　东坡在黄，即坡之下，种稻为田五十亩。自牧一牛，牛忽病几死。王夫人谓坡曰：“此牛发豆斑，疗法当以青蒿作粥啖之。”如言而效。尝举似章子厚。子厚曰：“我更欲留君与语，恐人又谓从牛医儿来，姑且去。”遂大笑别。苏长公外纪 

　　范蜀公呼我卜邻许下。许下多公卿，而我蓑衣箬笠，放浪于东坡之上，岂复能事公卿哉！志林 

　　苏子瞻在黄州作蜜酒，饮者辄暴下。其后在惠州作桂酒，尝问其二子迈、过，亦一试而止。避暑录话 

　　东坡先生居黄州时，手抄金刚经，最为得意。然止第十五分，遂移临汝；已而入玉堂，不能终卷，旋亦散失。其后谪惠州，思前经不可复寻，即取十六分以后续书之，寘于李氏潜珍阁。李少愚参政得其前经，惜不能全，所在辄访之，冀复合。绍兴初，避地罗浮，见李氏子辉。辉以家所有坡书悉示之，而秘金刚残帙，少愚不知也。异日偶及之，遂两出相视，其字画大小，墨色深浅，不差毫发，如成于一旦，相顾惊异。辉以归少愚，遂为全经。夷坚志 

　　东坡在黄州，尝赴何秀才会 食油果甚酥，因问主人此何名，主人对以无名。东坡又问：“为甚酥？”坐客皆谓：“是可以为名矣。”又，潘长官以东坡不能饮，每为设醴，坡笑曰：“此必错著水也。”他日忽思油果，作小诗求之云：“野饮花前百事无，腰间惟系一葫芦。已倾潘子错著水，更觅君家为甚酥。”夷坚志 

　　东坡与数客饮江上。夜归，江面际天，风露皓然，乃作歌词，所谓“夜阑风静縠纹平，小舟从此逝，江海寄余生”者，与客大歌数过而散。翌日，喧传子瞻夜作此词，挂冠服江边，拏舟长啸去矣。郡守徐君猷闻之，惊且惧，以为州失罪人，急命驾往谒，则子瞻鼻鼾如雷，犹未兴也。此语传都下，裕陵亦闻而疑之。避暑录话 

　　公在黄州，都下忽传公病没。裕陵以问蒲宗孟，宗孟奏曰：“日来外间似闻此语，亦未知的实。”裕陵将进食，因叹息再三曰：“才难！”遂辍饭而起，意甚不怿。春渚纪闻 王文诰曰：“蒲宗孟蜀人，其姊为公嫂。” 

　　子瞻在黄州，病赤眼，逾月不出，过客遂传以为死矣。有语范景仁于许昌者，举袂大恸，召子弟遣人赒其家，子弟徐云：“此传闻未审，当先书以问其安否。得实，吊恤之未晚。”避暑录话 

　　庞安常为医不志于利，得法书名画，辄喜不自胜。九江胡道士颇得其术，与予用药，无以酬之，为作行草数纸而已，且告之曰：“此安常故事，不可废也。”参寥子求医于胡，自度无钱，且不善书画，求予甚急。予戏之曰：“子粲为皎彻之徒，何不下转语作两首诗乎？”志林 

　　紫姑者厕神也。金陵有致其神者，沈遘尝就问之，即画粉为字曰：“文通万福。”遘问三姑姓？答曰：“姓竺。南史竺法明，吾祖也。”近黄州郭殿直家有此神，苏轼与之甚狎，尝向轼乞诗。轼曰：“轼不善作诗。”姑书灰曰：“犹里犹里。”轼曰：“轼非不善，但不欲作耳！”姑云：“但不要及新法更得也。”谈苑 

　　神宗读“琼楼玉宇，高处不胜寒”，叹曰：“苏轼终是爱君。”即量移汝州。词林纪事引外纪 

　　张怀与张昌言围棋，赌仆所书字一纸，胜者得此，负者出钱五百作饭会饭仆。社鬼听之，若不赛者，坠其师，无克复国。志林 

　　东坡在黄日，每有燕集，醉墨淋漓，不惜与人，至于营妓供侍，扇题带画，亦时有之。有李琪者，少而慧，颇知书，时亦每顾之，终未尝获公赐。至公移汝，将祖行，酒酣，琪奉觞再拜，取领巾乞书。公熟视久之，令其磨研，墨浓，取笔大书云：“东坡七载黄州住，何事无言及李琪。”即掷笔袖手，与客谈笑。坐客相谓语似凡易，又不终篇，何也？至将撤具，琪复拜请。坡大笑曰：“几忘出场。”继书云：“恰似西川杜工部，海棠虽好不留诗。”一座击节。春渚纪闻 清波杂志作“李琦”，庚溪诗话作“李宜”。 

　　徐得之君猷，韩康公壻也。知黄州日，东坡先生迁谪于此，君猷周旋之，不遗余力。其后君猷死于黄，东坡作祭文、挽词甚哀，又与其弟书云：“轼始谪黄州，举眼无亲，君猷一见，相待如骨肉，此意岂可忘哉！”君猷后房甚盛，东坡尝闻堂上丝竹，词内谓“表德原来字胜之”者，所最宠也。东坡北归，过南都，其人已归张乐全之子厚之恕矣。厚之开，东坡复见之，不觉掩面号恸，妾顾其徒而大笑。东坡每语人，以为蓄妾之戒。挥麈后录 以下自黄移汝及乞居常州事。自黄移汝过金陵见王荆公事数则，见荆公事下。 

　　东坡自黄移汝，别子由于高安。过瑞昌亭子山，题字崖石，点墨竹叶上，至今环山之竹叶有墨点。景定间，王景琰主瑞昌簿，移植厅事，扁其室曰景苏。吴礼部诗话 

　　黄州洗墨池，为东坡遗迹，池内蛙口尽黑。筠廊偶笔 

　　僧可遵者，诗本凡恶，偶以“直待众生总无垢”之句为东坡所赏，书一绝于壁间，即日传至圆通，遵适在焉，大自矜诩，追东坡至前途。途间又传东坡三峡桥诗，遵即对东坡自言有一绝，欲题三峡之后，遂朗吟曰：“君能识我汤泉句，我却爱君三峡诗。道得可咽不可嗽，几多诗将竖降旗。”东坡既悔赏拔之误，且恶其无礼，因促驾去，观者称快。遵大言曰：“子瞻护短，见我诗好甚，故妒而去。”径至栖贤，欲题作举绝句。寺僧方砻石刻东坡诗，大诟而逐之。山间传以为笑。老学庵笔记 

　　方惟深子通，不喜东坡诗文，至云：“谣言袭语，使驴儿马子决骤。”胡文仲连因语及苏诗曰：“清寒入山骨，草木尽坚瘦。”子通曰：“做多，自然有一句半句道得著也。”余闻何至曰：“苏公讥评诗文，殆无逃者。子通必尝见薄苏公，故终身衔之。”野老纪闻 此条与上条相类，故附于此。 

　　东坡居常州，颇嗜河豚。有妙于烹者，招东坡享。妇子倾室窥于屏间，冀一语品题。东坡大嚼，寂如喑者，窥者大失望。东坡忽下箸曰：“也直一死！”于是合舍大悦。示儿编 

　　东坡云：“吾少时望见酒杯而醉，今亦能饮三蕉叶矣。”韵府引志林 

　　东坡卜居阳羡，士人邵民瞻从学于坡，为公买宅，需缗五百，公倾囊仅能偿之。卜吉入居，既得日矣，夜与邵步月，偶至村落，闻妇人哭声，推扉入，见一老妪泣曰：“吾有一居，相传百年，吾子不肖，举以售人，今日徙此。百年旧居，一旦诀别，所以泣也。”坡为怆然，问其居所在，即以五百缗得之者，即取屋券焚之。呼其子，命翌日迎其母还旧居，不索其值。自是遂还毗陵，不复置宅。深雪偶谈 此条从王文诰说，定为此时事。 

　　黄寔自言平生有二事颇自慰：元丰甲子为淮东提举常平，除夜泊舟汴口，见苏子瞻执杖立对岸，若有所待，归舟以扬州厨酿二尊，雍酥一奁，遗之。后十五年，为发运使，暑泊清淮楼，见米芾衣犊鼻，自涤砚于淮中，索箧内一无所有，独得小龙团二饼，乃使人遗之。南游记旧 

　　吕申公帅维扬时，东坡自黄移汝，径往见之。申公置酒终日，不交一语。东坡昏睡，歌者唱“夜寒斗觉罗衣薄”。东坡惊觉，小语云：“夜来走却罗医博也。”歌者皆匿笑。酒罢行后圃，至更坐，东坡书歌者团扇云：“雨叶风枝晓自匀，绿阴青子静无尘。闲吟绕屋扶疏句，须信渊明是可人。”申公见之亦无语。邵氏闻见后录 

　　东坡先生自黄移汝，起守文登。舟次泗上，偶作词云：“何人无事，燕坐空山。望长桥上灯火闹，使君还。”太守刘士彦本出法家，山东木强人也，闻之，即谒东坡曰：“知有新词，学士名满天下，京师便传。在法，泗州夜过长桥者，徒二年，况知州耶！”切告收起，勿以示人。东坡笑曰：“轼一生罪过，开口不在徒二年以下。”挥麈后录 

　　东坡自汝转常，受命于京。会神宗晏驾，哭于南京。至扬州，常人为之买田，书至，子瞻作诗有“闻好语”之句，言者妄谓闻讳而喜，乞加深谴。幸诗刻石有时日，朝廷知言者之妄，逐之。冬夜笺记 不知引何书 

　　东坡元丰间系狱，元祐初，起知登州。未几，以礼部员外郎召还。道遇当时狱吏，甚有愧色。东坡戏之曰：“有蛇螫杀人，为冥官所追，议法当死。蛇前诉曰：‘诚有罪，然亦有功，可以自赎。’冥官曰：‘何功也？’蛇曰：‘某有黄可治病，所活已数人。’吏验不诬，遂免。良久，牵一牛至，吏曰：‘此触杀人，亦当死。’牛曰：‘我亦有黄可治病，亦活数人矣。’亦得免。久之，狱吏引一人至曰：‘此人杀人，今当还命。’其人仓黄妄言亦有黄，冥官大怒，诘之曰：‘蛇黄、牛黄皆入药，天下所共知。汝为人，何黄之有？’其人窘甚曰：‘某别无黄，但有些惭惶。’”东皋杂录 

　　近日颇多贼，两夜皆入吾室。吾近护魏王葬，得数千缗，略已散去。此梁上君子当是不知耳！志林 

　　元祐元年，余为中书舍人。时执政患本省事多漏洩，欲于舍人厅后作露篱，禁同省往来。余曰：“诸公应须简要清通，何必编篱插棘。”仇池笔记 志林同。以下为舍人及学士时事，自此东坡居京师凡四年。凡与朋从交际谈谑诸事，无年月可考者，并隶于此。 

　　子瞻以温公论荐，帘眷甚厚，议者谓不日为执政矣。公力言：“苏轼为翰林学士，其任已极，不可以加。如用文章为执政，则国朝赵普、王旦、韩琦未尝以文称。”又言：“王安石在翰苑为称职，及居相位，天下多事，以安石只可为翰林，则轼不过如此而已。若欲以轼为辅佐，愿以安石为戒。”孙公谈圃 按此条文义，“公曰”二字，似蒙上温公言。惟谈圃一书，凡迳称公者，皆指孙升，此当孙升语也。 

　　东坡与温公论事偶不合，坡曰：“相公此论，故为鳖厮踢。”温公不解其意，曰：“鳖安能厮踢？”坡曰：“是之谓鳖厮踢。”调谑编 

　　东坡元祐时登禁林，以高才狎侮诸公卿，率有标目，独于温公不敢有所轻重。一日，相与论免差役利害，偶不合。及归舍，方卸巾弛带，连呼曰：“司马牛！司马牛！”铁围山丛谈 

　　范景仁尝为司马文正作墓志，其间有曰：“在昔熙宁，阳九数终，谓天不足畏，谓民不足从，谓祖宗不足法，乃裒顽鞠凶。”托东坡书之。公曰：“二丈之文，轼不当辞。但恐一写之后，三家俱受祸耳！”卒不为书。东坡可谓先见，若当时刊之，绍圣间治党求疵，其祸可胜道哉！挥麈后录，邵氏闻见录略同，铭文全载，无“裒顽鞠凶”一句。 

　　东坡初欲为富韩公神道碑，久之未有意思。一旦昼寝，梦伟丈夫，称是寇莱公来访，共语久之。即下笔首叙景德澶渊之功，以及庆历议和，顷刻而就。以示张文潜，文潜曰：“有一字未甚安，请试言之。盖碑之末曰：‘公之勋在史官，德在生民。天子虚己听公，西戎北狄视公进退为轻重，而一赵济能摇之。’窃谓‘能’不如‘敢’也。”东坡大以为然，即更定焉。却扫编 

　　东坡性不忍事，尝云：“如食内有蝇，吐之乃已。”晁美叔每见，以此为戒。坡云：“某被昭陵擢在贤科，一时魁旧，往往为知己。上赐对便殿，有所开陈，悉蒙嘉纳。已而章疏屡上，虽甚剀切，亦终不怒。使某不言，谁当言者？所虑朝廷杀我耳！”美叔默然。坡浩叹久之曰：“朝廷若果杀我，微命亦何足惜！只是有一事，杀了我，好了你。”相与大笑而起。曲洧旧闻 

　　有问作文之法于东坡，坡曰：“譬如城市种种物，欲致为我用，有一物焉，曰钱，得钱则物皆为用。作文先有意，则经史皆为我用。”清波杂志 

　　东坡有言：“世间事忍笑为易，惟读王祈大夫诗，不笑为难。”祈尝语东坡曰：“有竹诗两句最得意。”诵曰：“叶垂千口剑，干耸万条枪。”坡曰：“好则极好，则是十条竹竿，一个叶儿也。”直方诗话 

　　王禹锡与东坡有姻连，尝作贺雨诗云：“打叶雨拳随手重，吹凉风口逐人来。”自以为得意。东坡曰：“十六郎作诗怎得如此不入规矩？”禹锡云：“是醉时所作。”异日，又持一大轴呈坡，坡读之曰：“尔又醉耶！”直方诗话 

　　韩康公绛子华谢事后，自颍入京看上元。十六日，私第会从官九人，皆门生故吏，尽一时名流，如傅钦之、胡完夫、钱穆父、东坡、刘贡父、顾子敦，皆在座。穆父知府，至晚，子华不悦。坡云：“今日本殿烧香人多留住。”坐客大笑。知不足斋本案云：老学庵笔记：穆父风姿甚美，有九子。都下九子母祠作一巾纻丈夫于西偏，俗以为九子母之夫。都下称穆父九子母夫。方坐，出家妓十余人。子华新宠鲁生，舞罢为游蜂所螫，子华意甚不怿。久之呼出，持白团扇从东坡乞诗，坡书云：“窗摇细浪鱼吹日，舞罢花枝蜂绕衣。不觉南风吹酒醒，空教明月照人归。”上句纪姓，下句书蜂事。康公大喜。坡云：“惟恐他姬厮赖，故云耳！”客皆大笑。侯鲭录 

　　东坡尝谓：“某平生无快意事，惟作文章，意之所到，则笔力曲折，无不尽意。自谓世间乐事无踰此矣。”春渚纪闻 

　　黄鲁直戏东坡曰：“昔右军书为换鹅书，近日韩宗儒性饕餮，每得公一帖，于殿帅姚麟家换羊肉数斤，可名公书为换羊书矣。”公在翰苑，一日宗儒致简相寄，以图报书。来人督索甚急，公笑曰：“传语本官，今日断屠。”侯鲭录 

　　东坡尝饮一豪士家，出侍姬十余人，其间有一善舞者，名媚儿，容质虽丽，而躯体甚伟。豪士甚爱，命乞词于公。公为四句云：“舞袖翩迁□羽，影摇千尺龙蛇动；歌喉宛转，声撼半天风雨寒。”妓赧然不悦。遁斋闲览 

　　宋保国出观荆公华严解，东坡曰：“华严八十有一卷，今独重一何也？”保国曰：“公言此佛语至深妙，他皆菩萨语耳！”东坡曰：“予于藏经取佛语数句杂菩萨语间，取菩萨语数句杂佛语间，子能识其是非乎？”曰：“不能。”东坡曰：“予昔在岐下，闻河阳猪肉甚美，使人往市之。使者醉，猪夜逸去，贸他猪以偿，客皆以为非他产所及。既而事败，客皆惭。今介甫之猪未败耳！”贤弈编 

　　罗寿可再游汴梁，书所见云：“相国寺有石刻：苏子瞻、子由、孙子发、秦少游同来观晋卿墨竹，申先生亦来。元祐三年八月五日。老申一百一岁。”癸辛杂识 

　　元祐三年十二月二十一日，驸马都尉王晋卿致墨二十六丸，凡十余品。予杂研之作数十字，以观其色之浅深，若果佳，当捣合为一品。昔在黄州，邻近四五郡皆送酒。予合置一器，为“雪堂义尊”。今又当为义墨耶。志林 

　　刘十五孟父论李十八公择草书，谓之鹦歌娇。谓鹦鹉能言不过数句，大率杂以鸟语。十八其后少进，以书问仆，仆答之曰：“可以作秦吉了矣。”然仆此书，亦有公在乾侯之态也。志林 侯鲭录略同 

　　东坡在京师，送人入蜀诗云：“莫欺老病未归身，玉局他年第几人？”比归，果得玉局观。墨庄漫录 

　　东坡先生近令门人辈作人不易物赋。或戏为一联云：“伏其几而袭其裳，岂真孔子？学其书而戴其帽，未是苏公。”士大夫近年傚东坡帽桶高檐短，谓之子瞻样。廌因言之，公笑曰：“近扈从燕醴泉观，优人以相与自夸文章为戏，一优丁仙现曰：‘吾之文章，汝辈不及也。’众请其故，曰：‘汝不见吾头上子瞻乎？’”上为解颜，顾公久之。师友谈记 

　　东坡访吕微仲，偶在书室坐久，因见盆养一龟，有六目。微仲出与东坡言：“偶昼寝。”东坡云：“盆内之龟，作得一口号奉白：‘莫要闹！莫要闹！听取龟儿口号，六只眼儿睡一觉，却比他人睡三觉。”吕大笑。贵耳集 东皋杂录、游宦纪闻略同 

　　东坡一日会客，客举一令，欲以两卦名证一古事。一人云：“孟尝门下三千客，大有同人。”一人云：“光武兵渡滹陀河，既济未济。”一人云：“刘宽婢羹污朝衣，家人小过。”东坡云：“牛僧孺父子犯法，大畜小畜。”盖指荆公父子也。清夜录 蓼花洲闲录 

　　承平时，国家与辽欢盟，文禁甚宽，轺客者往来率以谈谑诗文相娱乐。元祐间，东坡实膺是选。辽使素闻其名，思以奇困之。其国有一对曰：“三光日月星。”遍国无能对者，以请于坡。坡谓其介曰：“我能而君不能，亦非所以全大国之体。‘四诗风雅颂’，天生对也。盍先以此复之。介如言，方共叹愕。坡徐曰某亦有一对曰：‘四德元亨利。’”使睢盱欲起辨。坡曰：“而谓我忘其一耶，谨闭而口！两朝兄弟邦，卿为外臣。此固仁宗之庙讳也。”使出意外，大駴服。既又有所谈，辄为坡逆夺。使自愧弗如，及白沟往返，齚舌不敢复言他。桯史 

　　子瞻与姜至之潜同坐，姜举今日坐间各要一物是药名，因指子瞻曰：“君药名也。”问其故，曰：“子苏子。”子瞻应声曰：“君亦药名也，若非半夏，定是厚朴。”姜诘其故，曰：“非半夏、厚朴，何以曰姜制之！”谈苑 

　　秦少游在东坡坐，或调其多髯。少游曰：“君子多乎哉！”东坡笑曰：“小人樊须也。”邵氏闻见后录 

　　孙贲公素居京师，大病，予数往存抚之。又数日，见东坡，云：“闻曾见孙公素，病何如？”予曰：“大病方安。”坡云：“这汉病中瘦则瘦，俨然风雅。”后见公素道此语，公素应曰：“那娘意下恨则恨，无奈思量。”坡大奇之。公素求东坡书扇，坡题云：“披扇当年笑温峤，握刀晚岁战刘郎。不须戚戚如冯衍，但与时时说李阳。”公素昔为程宣徽门宾，后娶程公之女，性极妒悍，故云。侯鲭录 

　　公尝会公素，有官妓善商谜。公曰：“蒯通劝韩信反，韩信不肯反。”妓思久之，曰：“未知是否，不敢道。”孙迫妓言之，乃曰：“此怕负汉也。”公大喜，厚赏之。鸡肋编 

　　有客在张钦夫座上，举介甫贺册后妃表“关雎鸡鸣”之联，以为四六之妙。钦夫举东坡联曰：“上符天运，日月为之光明；下逮海隅，夫妇无有愁叹。”曰：“此联不用古人一字，而气象塞乎天地矣。”诚斋诗话 

　　神宗徽猷阁成，告庙祝文，东坡当笔。时黄鲁直、张文潜、晁无咎、陈无己毕集，观坡落笔云：“惟我神考，如日在天。”忽外有白事者，坡放笔而出。诸人拟续下句，皆莫测其意。顷之坡入，再落笔云：“虽光辉无所不充，而躔次必有所舍。”诸人大服。诚斋诗话 

　　东坡在玉堂，一日，读杜牧之阿房宫赋凡数遍，每读彻一遍，即咨嗟叹息，至夜分犹不寐。有二老兵皆陕人，给事左右，坐久甚苦之。一人长叹操西音曰：“知他有甚好处，夜久寒甚不肯睡。”连作冤苦声，其一曰：“也有两句好。”其人大怒曰：“你又理会得甚底？”对曰：“我爱他道天下之人不敢言而敢怒。”叔党卧而闻之，明日以告。东坡大笑曰：“这汉子也有鉴识。”拊掌录 

　　经筵官会食资善堂，东坡盛称河豚之美，吕元明问其味，曰：“直那一死。”再会，又称猪肉之美，范淳甫曰：“奈发风何？”东坡笑呼曰：“淳甫诬告猪肉。”邵氏闻见后录 

　　东坡尝与刘贡父言：“某与舍弟习制科时，日享三白饭，食之甚美，不复信人间有八珍也。”贡父问三白，答曰：“一撮盐、一碟生萝卜、一盌饭，乃三白也。”贡父大笑。久之，以简招东坡，过其家，吃皛饭。坡不省忆，谓人曰：“贡父读书多，必有出处。”比至，见案上所设，惟盐、萝卜、饭而已，始悟贡父相戏。食之几尽，将上马，云：“明日可见过，当具毳饭相待。”贡父虽恐其为戏，但不知毳饭所设何物，如期而往。谈论过食时，贡父饥甚索食。坡曰：“少待。”如此者再三。贡父曰：“饥不可忍矣！”坡徐曰：“盐也毛，萝卜也毛，饭也毛，非毳而何？”贡父捧腹曰：“固知君报东门之役，然虑不及此也。”坡乃命进食。世俗呼无为模，又讹模为毛。故坡以此报之。曲洧旧闻高斋漫录略同，以刘贡父为钱穆父。又类苑引魏王语录云：文潞公说顷年进士郭震、任介皆西蜀豪逸之士。一日，郭致简于任曰：“来日请食皛饭。”任不晓厥旨，但如约以往。具饭一盂，萝菔、盐各一盘，余更无别物。任曰：“何者为皛饭？”郭曰：“饭白、萝菔白、盐白，岂不是皛饭？”任更不复校，食之而退。任一日致简于郭曰：“来日请食毳饭。”郭亦不晓，如约以往。迨过日午，迄无一物。郭问之，任答曰：“昨日已上闻，饭也毛(音模)，芦菔也毛，盐也毛，只此便是毳饭。”郭大噱。蜀人至今为口谈。 

　　秦、黄、张、晁为苏门四学士，每来必命取密云龙供茶，家人以此记之。廖明略晚登东坡之门，公大奇之。一日，又命取密云龙，家人谓是四学士，窥之，则廖明略也。古今词话 

　　东坡多雅谑，尝与许冲元、顾子敦、钱穆父同舍。一日，冲元自窗外往来，东坡问何为，冲元曰：“绥来。”东坡曰：“可谓奉大福以来绥。”盖冲元登科时赋句也。冲元曰：“敲门瓦砾，公尚记忆耶！”子敦肥硕，当暑袒裼，据案而寐。东坡书四大字于其侧曰：“顾厨肉案。”独醒杂志 

　　顾子敦肥伟号顾屠，故东坡送行诗，有“磨刀向猪羊”之句以戏之。又尹京时，与从官同集慈孝寺，子敦凭几假寐。东坡大书案上曰：“顾屠肉案。”又以钱三十掷案上，子敦惊觉，东坡曰：“且快片批四两来。”东皋杂录 

　　顾临子敦为翰苑，每言赵广汉尹京有治声，使我为之，不难出其上。子瞻戏曰：“君作尹须改姓。”顾曰：“何姓？”曰：“姓茅，唤作茅广汉。”墨庄漫录 

　　张文潜谓子瞻：“公诗有‘独看红叶倾白堕’，不知白堕何物？”子瞻曰：“刘白堕善酿酒，见洛阳伽蓝记。”文潜曰：“既是一人，莫难为倾否。”子瞻曰：“魏武短歌行云‘何以解忧惟杜康’，亦是酿酒人名也。”文潜曰：“毕竟用得不当。”子瞻笑曰：“公且先去共曹家那汉理会，却来此间厮磨。”盖文潜时有仆曹某者，作过失去酒器，送天府推治，其人未招承，方文移取会也。满座大冁。拊掌录 

　　苏惠州尝以作诗下狱，再起遂遍历侍从，而作诗每为不知者咀味，以为讥讪。出守钱塘，来别潞公，曰：“愿君至杭少作诗，恐为不喜者诬谤。”再三言之。临别上马，笑曰：“若还兴也，便有笺云。”时有吴处厚者，取蔡安州诗作注，安州遂遇祸，故有笺云之戏。又云：“愿君不忘鄙言，某虽老悖，然所谓者希之岁，不妨也善之言。”明道杂志 以下出守杭州事 

　　晁端彦美叔，一日会贾易及东坡。贾时为台谏，盖尝劾东坡于朝。晁忘其事，遂同会。酒酣，东坡曰：“某昨日造朝，有一人乘醉卧东衢，略不相避。某颇怒之，因命左右曰：‘擒而绷之。’酒者曰：‘尔又不是台谏，只有胡绷乱绷。’”贾应声曰：“谁教尔辨？”坡公终席不乐。美叔自悔拙于会客。过庭录 

　　嘉祐、至平间，有杜浙，好与举子同游，学文谈不悉是。凡答亲友书，若此事甚大，必曰“兹务孔洪”。苏子瞻过维扬，苏子容为守，杜在座，子容少怠，杜遽曰：“相公何故溘然？”其后子瞻与同会，问典客为谁，对曰：“杜供奉。”子瞻曰：“今日直不敢睡，直是怕那溘然。”画墁录 按苏子容守维扬在元祐七年，以后。故隶于此。 

　　东坡镇余杭，游西湖，多令旌旗导从出钱唐门，坡则自涌金门从一二老兵，泛舟绝湖而来，饭于普安院，倘佯灵隐、天竺间。以吏牍自随，至冷泉亭则据案判决，落笔如风雨，分争辨讼，谈笑而办。已乃与僚吏剧饮，薄晚则乘马而归，夹道纵观太守。有老僧绍兴末年九十余，幼在院为苍头，能言之。梁溪漫志 

　　子瞻知杭州，筑堤西湖上，人呼苏公堤。世俗以富贵相高，以“堤”音“低”，颇为语忌，未几迁谪。萍洲可谈 

　　子瞻守杭，毛泽民为法曹，公以众人遇之。泽民与妓琼芳善，及秋满辞去，作惜分飞词云：“泪湿阑干花著露，愁到眉峰碧聚。此恨平分取，更无言语空相觑。短雨残云无意绪，寂寞朝朝暮暮。今夜山深处，断魂分付潮回去。”子瞻一日闻妓歌此词，问知为泽民作，子瞻叹曰：“郡僚有词人而不及知，某之罪也。”翼日折简邀回，款洽数月。西湖志余 

　　灵隐寺僧了然，恋妓李秀奴，往来日久，衣钵荡尽。秀奴绝之，僧迷恋不已。一夕了然乘醉而往，秀奴弗纳。了然怒击之，随手而毙。事至郡。时苏子瞻治郡，送狱推勘。见僧肤上刺字云：“但愿生同极乐国，免教今世苦相思。”子瞻判词云：“这个秃奴，脩行忒煞，灵山顶上空持戒，一从迷恋玉楼人，鹑衣百结浑无奈。毒手伤人，花容粉碎，空空色色今何在？臂间刺道苦相思，这回还了相思债。”判讫即斩之。北窗琐语 

　　姚舞明庭辉知杭州，有老姥自言故娼也，及事东坡先生，云公春时每遇休假，必约客湖上，早食于山水佳处，饭毕，每客一舟，令队长一人，各领数妓，任其所适。晡后，鸣锣以集之，复会望湖楼或竹阁之类，极欢而罢。至一二鼓，夜市犹未散，列烛以归。城内士女云集，夹道以观千骑之还，实一时盛事也。挥麈后录 

　　东坡先生出帅钱唐，初视事，都商税务押到匿税人南剑州乡贡进士吴味道，以二巨卷，作公名衔，封呈京师苏侍郎宅。公讯其卷内何物，味道恐蹙而前曰：“味道今秋忝冒乡贡，乡人集钱为赴省之赆，以百千就置建阳纱，得三百端。因计道路所经，场务抽税，则至都下不存其半。窃计当今负天下重名而爱奖士类，惟内翰与侍郎耳，纵有败露，必能情贷，遂假先生名衔，缄封而来，不知先生临镇此 郡，罪实难逃。”公熟视，笑呼掌笺吏去其旧封，换题新衔，附至东京竹竿巷，并手寄子由书一纸，付之曰：“先辈这回将上天去也无妨。”明年味道及第来谢，公甚喜，为延款数日而去。春渚纪闻 清波别志略同 

　　东坡生平不耽女色，而亦与妓游。凡待过客，非其人，则盛女妓丝竹之声，终日不辍，有数日不接一谈，而过客私谓待己之厚。有佳客至，则屏妓衔杯，坐谈累夕。茶余客话 

　　东坡尝宴客，俳优者作伎万方，坡终不笑。一优突出，用棒痛打作伎者曰：“内翰不笑，汝犹称良优乎？”对曰：“非不笑也，不笑所以深笑之也。”坡遂大笑。盖优人用东坡王者不治夷狄论云：“非不治也，不治乃所以深治之也。”见子由五世孙奉新县尉懋说。诚斋诗话 

　　临安六和寺有金鲫鱼池。苏子美诗：“松桥待金鲫，竟日独迟留。”盖其出有时也。自子美后四十年，东坡始游兹寺，尝投饵以待，乃略出，不食复入。东坡谓此鱼难进易退而不妄食，宜其寿四十年。韵语阳秋 

　　子瞻自杭召还，过宋，语余曰：在杭时，一日，中使至。既行，送之望湖楼上，迟迟不去。时与监司同席，已而曰：“某尚未行，监使莫可先归。”诸人既去，密语子瞻曰：“某出京师，辞官家，官家曰：‘辞了娘娘来。’某辞太后殿，复到官家处，引某至一柜子傍，出此一角，密语曰：‘赐与苏轼，不得令人知道。’”出所赐，乃茶一斤，封题皆御笔。子瞻具劄子称谢。至京语余曰：“且教子由伏侍娘娘，我小使头出来自家门打一解。”按语不可解哲宗眷遇如此，复为大臣谗逐，命矣。随手杂录 以下自杭召还事 

　　东坡自钱唐被召过京口，林子中作郡守，设宴。座上营妓出牒，郑容求落籍，高莹求从良。林命呈牒东坡。坡题减字木兰花于牒后云：“郑庄好客，容我樽前先堕帻。落笔生风，藉藉声名不负公。高山白早，莹雪冰肤那耐老。从此南徐，良夜清风月满湖。”暗用“郑容落籍、高莹从良”八字于句端也。东皋杂录 扪虱新话略同，第四句作“藉甚声名羡我公”。 

　　东坡过润州，太守高会以飨之，饮散，诸妓歌鲁直茶词云“有一杯春草解留连佳客”。东坡曰：“却留我吃草。”诸妓立东坡后，凭胡床者大笑绝倒，胡床遂折，东坡堕地，宾客一笑而散。诚斋诗话 

　　歌者袁绹，乃天宝之李龟年也。宣政间，供奉九重。尝为余言：东坡与客游金山，适中秋夕，天宇四垂，一碧无际，江流倾涌，月色如昼。遂共登妙高台，命绹歌水调歌头曰：“明月几时有？把酒问青天。”歌罢，东坡为起舞曰：“此便是神仙矣。吾辈文章人物，诚千载一时，后世安所得乎？”铁围山丛谈。此条以系京口事，故附前条之后。 

　　元祐七年正月，东坡先生在汝阴时，堂前梅花大开，月色鲜霁。先生王夫人曰：“春月色胜如秋月色，秋月色令人凄惨，春月色令人和悦。何如召赵德麟辈来饮此花下？”先生大喜曰：“吾不知子能诗耶！此真诗家语。”遂相召与二欧饮。因是语作减字木兰花词云：“春庭月午，影落春醪光欲舞。步转回廊，半落梅花婉娩香。轻风薄雾，都是少年行乐处。不似秋光，只共离人照断肠！”侯鲭录 以下复出知颍、扬二州事。 

　　杭有西湖，颍亦有西湖。东坡初得颍，有颍人在座云：“内翰只消游湖中，便可以了郡事。”秦少章因作一绝云：“十里荷花菡萏初，我公所至有西湖。欲将公事湖中了，见说官闲事亦无。”王直方诗话 

　　东坡在颍时，适陈无己、赵德麟辈亦守官于彼。而欧阳叔弼与季默又闲居，日相唱和。二欧颇不作诗，东坡以句挑之云：“君家文律冠西京，旋筑诗坛按酒兵。袖手莫欺真将种，致师须得老门生。明朝郑伯降谁受，昨夜条侯壁已惊。从此醉公天下乐，还须一举百觞倾。”盖文忠公昔有赠梅圣俞、苏子美云：“我亦愿助勇，鼓旗噪其旁。快哉天下乐，一釂宜百觞。”诗话总龟 

　　扬州芍药为天下冠。蔡蘩卿为守，始作万花会。用花十余万枝，既残诸园；又吏因缘为奸，民大病之。余始至，问民疾苦，以此为首，遂罢之。志林 

　　西京牡丹，闻于天下。花盛时，太守作万花会。宴集之所，以花为屏帐，至于梁栋栋柱栱，悉以竹筒贮水，插花钉挂，举目皆花也。扬州产芍药，蔡元长知淮扬日，亦效洛阳作万花会。其后岁岁循习，人颇病之。元祐七年，东坡知扬州，正遇花时，吏白旧例，公判罢之，人皆鼓舞。作书报王定国曰：“花会用花千万朵，吏缘为奸，已罢之矣。虽杀风景，免造业也。”墨庄漫录 

　　东坡先生知扬州，一夕梦至山林间，忽见一虎来，欲噬公，方甚怖。有一紫袍黄冠，以袖障公，叱虎使去。明日有道士投谒曰：“昨夜不惊畏否？”公瞋目骂曰：“鼠子乃敢尔！本欲杖汝脊，吾岂不知子夜来术耶？”道士惶骇而退。墨庄漫录 

　　东坡先生居阊阖门外白家巷。一夕，次子迨之妇欧阳氏，文忠公女孙，叔弼之女。产后因病为祟所凭，曰：“吾姓王氏名静奴，滞魄于此久矣。”公曰：“吾非畏鬼之人也。京师善符箓者多，决能逐汝。汝善去，明日昏时，当用佛氏功德之法与汝。”妇辄合爪曰：“感尚书，去也。”妇良愈。明日昏时，为自书功德疏一通，仍为置酒□□肉香火遣送之。顷迨之幼忽云：“有贼貌瘦黑，衣以青。”公使人索之，无有也。乳媪俄发狂，声色俱怒，如卒伍辈唱喏甚大。公注视之，辄厉声曰：“某即瘦黑衣青者，非贼也，鬼也。欲此媪出，为我作巫。”公曰：“宁使其死，出不可得。”曰：“学士不令其出，不奈何，只求少功德可乎？”公曰：“不可！”又曰：“求少酒食可乎？”曰：“不可！”又曰：“求少纸可乎？”曰：“不可！”又曰：“止求一杯水。”公曰：“与之。”媪饮毕，仆地而苏。师友谈记 再召还时事 

　　东坡帅定武。有武臣，状极朴陋，以启事来献。坡读之甚喜曰：“奇文也。”客退，以示幕客李端叔，问何者最为佳句。端叔曰：“‘独开一府，收徐庾于幕中；并用五材，走孙吴于堂下’。此佳句也。”坡曰：“非君谁识之。”端叔曰：“视此郎眉宇，决无此语，得无假诸人乎？”坡曰：“使其果然，固亦具眼矣。”即为具召之，与语甚欢，一府尽惊。梁溪漫志 守定州事 

　　绍圣间，贬东坡。毁上清宫碑，令蔡京别撰。有人题诗临江驿舍云：“晋公功业冠皇唐，吏部文章日月光。千载断碑人脍炙，不知世有段文昌。”侯鲭录 梁溪漫志云：东坡自题此诗，后云得之沿流馆，不知谁作。其实坡自作，托云得之也。 

　　刘伟明弇少以才学自负，擢高第，中词科，意气自得，下视同辈。绍圣初，因游一禅刹，时东坡谪岭南，亦来游。相遇互问爵里姓氏，伟明遽对曰：“庐陵刘弇。”盖伟明初不知为东坡，自谓名不下人，欲以折之，乃复问东坡所从来。公徐应曰：“罪人苏轼。”伟明始大惊，逡巡致敬曰：“不意乃见所畏。”东坡亦嘉其才气，相与剧谈而去。独醒杂志 以下南迁后事 

　　哲宗尝问左右，苏轼衬朝章者何服。对曰：“道衣。”南行时，带一轴弥陀，曰：“此轼生西方公据也。”唾玉集 史阙略同，“公据”作“公案”。 

　　晁以道云：“初见东坡词云：‘素面常嫌粉涴，洗妆不褪唇红。’便知此老须过海。”余问何邪？以道曰：“只为古今人不曾道到此，须罚教远去。”王直方话诗 

　　东坡自定武谪英州，夜宿分风浦。三鼓矣，发运使知有后命，遣五百人来夺舟。东坡曰：“乞夜橹及星江，就聚落买舟可乎？”使者许诺。东坡默祷顺济王曰：“轼往来江湖三十年，王于轼为故人，故人之失所，当哀怜之。达旦至星江，出陆至豫章，则吾事济矣。不然，复见使至，则当露宿。”言卒，风掠耳，篙师升帆，帆饱。炊未熟，已渡扬澜，泊豫章，日亭午耳。樵书 此段语气不明，或熟于西江地势者能知之。 

　　东坡南迁度岭，于林麓间见二道人，见坡即深入不出。坡谓押送使臣曰：“此间有异人，可同访之。”既入，见茅屋数间，二道人在焉。意象甚潇洒，顾使曰：“此何人？”对以苏学士。道人曰：“得非子瞻乎？”使臣曰：“学士始以文章得，终以文章失。”道人相视而笑曰：“文章岂解能荣辱，富贵从来有盛衰。”坡曰：“何处山林间，无有道之士乎！”清波杂志 

　　东坡谪惠州。绍圣执政以程之才东坡姊之夫，有宿怨，假以里节，使之甘心焉。然之才从东坡甚欢。邵氏闻见录 

　　子瞻在惠州，与朝云闲坐。时青女初至，落木萧萧，凄然有悲秋之意。命朝云把大白，唱“花褪残红”。朝云歌喉将转，泪满衣襟。子瞻诘其故，曰：“奴所不能歌者，‘枝上柳绵吹渐少，天涯何处无芳草’也。”子瞻曰：“我方悲秋，汝又伤春矣。”朝云不久亡，坡终身不听此词。林下偶谈 又国朝叶廷琯鸥波余话云：“江右都昌县有坡翁诗石刻云：‘鄱阳湖上都昌县，灯火楼台一万家。水隔南山人不见，东风吹老碧桃花。’署眉山苏轼书。”嘉庆间，杭人王文诰撰苏集编注，云“其友人衡山王泉之作令江西，尝至都昌，见都昌县志载坡公南迁时，遣妾碧桃于县，因为此诗。”宋陈鹄耆旧续闻云：“陆辰州子逸尝谓余曰：‘东坡贺新郎词后撷用榴花事，人少知其意。某尝于晁以道家见东坡真迹。’晁曰：‘东坡有妾名朝云、榴花，朝云死于岭外。东坡尝作西江月一阕寓意于梅，所谓‘高情已逐晓云空’是也。惟榴花独存，故词多及之。观‘浮花浪蕊都尽，伴君幽独’，可见其意矣。”以上东坡妾事，并附于此。 

　　黄师是赴浙宪，东坡置酒饯行，使朝云侍酒。坐间赋诗，有“绿衣有公言”句，后人乃谓绿衣小官，犹惜其不留，是有公言也。时朝云语师是曰：“他人皆进用，而君数补外，何也？”是谓公言，绿衣则指朝云也。竹坡诗话 

　　东坡在海上，以亡母蜀郡太君所遗簪珥，悉买放生。朝云在旁，见衣上有虱，遽以爪殒其命。坡训之曰：“我远取诸物以放，汝近取诸身以杀之耶！”朝云曰：“奈啮我何？”坡曰：“是汝气体感召，而生者不可杀，要当舍而放之。”善诱文 

　　惠州温氏女超超，年及筓，不肯字人。闻东坡至，喜曰：“吾壻也。”日徘徊窗外，听公吟咏，觉则亟去。东坡知之，乃曰：“吾将呼王郎，与子为姻。”及东坡渡海归，超超已卒，葬于沙际。公因作卜算子云：“缺月挂疎桐，漏断人初静。时见幽人独往来，缥缈孤鸿影。惊起却回头，有恨无人省。拣尽寒枝不肯栖，寂寞沙洲冷。”古今词话引女红余志 按今所传女红余志，不见此条。王懋野客丛书载此事，不载超超之名。 

　　吕周辅言，东坡先生与黄门公南迁，相遇于梧藤间，旁有鬻汤饼者，共买食之，粗恶不可食，黄门置箸而叹，东坡已尽之矣。徐谓黄门曰：“九三郎，尔尚欲咀嚼耶？”大笑而起。秦少游闻之曰：“此先生饮酒但饮湿法也。”老学庵笔记清暑笔记 略同，惟云在齐安道中事。 

　　东坡在惠州，佛印居江浙，以地远无人致书为忧。有道人卓契顺者，慨然叹曰：“惠州不在天上，行即到矣。”因请书以行。印即致书云：“尝读退之送李愿归盘谷序，愿不遇知于主上者，犹能坐茂林以终日。子瞻中大科，登金门，上玉堂，远放寂寞之滨。权臣忌子瞻作宰相耳，人生一世间，如白驹过隙，三二十年功名富贵，转盼成空。何不一笔勾断，寻取自家本来面目。万劫常住，永无堕落，纵未得到如来地，亦可骖鸾驾鹤，翱翔三岛，为不死人，何乃胶柱守株，待入恶趣。昔有问师，佛法在什么处？师云：‘在行住坐卧处，著衣吃饭处，痾屎撒尿处，没理没会死活不得处。’子瞻胸中有万卷书，笔下无一点尘，到这地位，不知性命所在，一生聪明要做甚么？三世诸佛则是一个有血性的汉子。子瞻若能脚下承当，把一二十年富贵功名，贱如泥土。努力向前，珍重珍重！”钱氏私志 

　　东坡谪惠州，有诗云：“为报先生春睡足，道人轻打五更钟。”诗传京师，章子厚曰：“苏子瞻尚尔快活！”乃贬昌化。王文诰苏诗话引舆地广记 艇斋诗话略同 

　　苏子瞻谪儋州，以“儋”与“瞻”字相近也。子由谪雷州，以“雷”字下有“由”字也。黄鲁直谪宜州，以“宜”字类“直”字也。按老学庵笔记多“刘莘老新州”一句，而无下文“术者”之说。此章子厚騃谑之意。按此语误，鲁直崇宁二年贬宜，章惇久罢斥，而东坡亦先卒矣。当时术者曰：“儋字从立人，子瞻其尚能北归乎？雷字雨在田上，承天之泽，子由其未艾乎？宜字乃直字，按此句似有误字有盖棺之象，鲁直其不返乎？”其后皆验。鹤林玉露 按此事香祖笔记已辨其误。盖老学庵笔记所载，二苏、莘老，儋、雷、新三州，或出章惇有意玩忤。术者云云，则出附会，而事实不符矣。 

　　东坡游金山寺诗云：“我家江水初发源，宦游直送江入海。”松醪赋云：“遂从此而入海，眇翻天之云涛。”人以为晚年南迁之谶。坡又赠潘谷诗云：“一朝入海寻李白。”潘后因醉赴井死。人皆异之。扪虱新话 

　　邹志完言，在岭外见惠州太守方君，谓其家人素奉佛，一旦梦泗州大圣来别云：“将送苏子瞻过海。”遂诘之曰：“几时当去？”曰：“八日去。”果如所言。故参寥有诗志之曰：“临淮大士本无私，应物常于险处施，亲护舟航渡南海，知公盛德未全衰。”能改斋漫录 

　　萧士京大夫为广东转运使。其妻事僧伽甚谨，一夕梦僧伽别去。其妻问欲何往，曰：“后十二日，苏子瞻当渡海，我送之过。”惊起语其夫。后十二日，子瞻果有儋州之命。萧亲语余如此。随手杂录 余在惠州，被命责儋耳太守，方子容自携告身来，且吊余曰：“此固前定，可无恨。余妻沈素奉僧伽甚谨，一夕梦和尚告别，沈问所往，答云：‘当与子瞻同往，后七十二日当有命。’今适七十二日，岂非前定乎！”志林 又按惠州有泗州塔，朝云墓即在此。 

　　潭州彭子民，随董必察访广西。时苏子瞻在儋州，董至雷，议遣人过儋。彭顾董泣曰：“人人家各有子孙。”董遂感悟，止遣一小使臣过儋，但有逐出官舍之事。甲申杂记 

　　吾昔谪黄州，曾子固居忧临川死焉。人有妄传吾与子固同日化去，且云如李长吉事，以上帝召。先帝亦闻其语，以问蜀人蒲宗孟，且有叹息语。今谪海南，又有传吾得道乘小舟入海不复返者。京师皆云。儿子书来，言今日有从黄州来者，云太守何述言，吾在儋耳，一日忽失所在，独道服在耳。仇池笔记 志林同 

　　吾故人黎錞字希声，治春秋有家法，欧阳文忠喜之。其为人质木迟缓，刘贡父戏呼为“黎檬子”，以谓指其德，不知果木内真有是也。一日，联骑出，闻市人有唱是果卖者，大笑几落马。今谪海南，所居有此，霜实累累，二君皆登鬼箓。生念故友之风味，岂复可见。志林 

　　东坡在儋耳，一日过黎子云，遇雨，乃从农家借箬笠戴之，著屐而归。妇人小儿相随争笑，邑犬群吠。今时亦有写此者。梁溪漫志 

　　东坡在琼州，士人姜公弼来从学。坡题扇曰：“沧海何曾断地脉，白袍或作“朱崖”端合破天荒。”公弼求足之，坡曰：“候汝登科，当为汝足。”后入广，被贡至京师。时坡已薨，乃谒黄门于许下，子由为足之云：“生长芸间已异方，风流稷下古诸姜。适从琼管鱼龙窟，秀出羊坡翰墨场。沧海何曾断地脉，白袍端合破天荒。锦衣他日千人看，始信东坡眼目长。”墨庄漫录 

　　予至儋耳，尝谒姜唐佐，唐佐不在，见其母。母迎笑，食以槟榔。予问母识苏公否，曰：“识之，然无奈其好作诗。公尝策杖而来，指西壁木榻，自坐其上，问曰：‘秀才何往？’我言入村落未还。有包灯心纸，公书满纸，祝曰：‘秀才归当示之。’今尚在。”予索读之，醉墨倾欹，曰：“张睢阳生犹骂贼，嚼齿穿龈；颜平原死不忘君，握拳透爪。”冷斋夜话 

　　宣和初，有潘衡者，卖墨江西。自言尝为子瞻造墨海上，得其法，故人争趋之。余在许昌见子瞻诸子，因问其季子过，求其法。过大笑曰：“先人安有法？在儋耳无聊，衡适来，因使之别室为煤，夜遗火几焚庐。翌日煨烬内得煤数两，而无胶，和牛皮胶以意为之，不能挺，磊块仅如指者数十。公亦绝倒，衡因谢去。”盖衡后别得其法，借子瞻以行也。避暑录话 

　　仆尝梦见人，云是杜甫，谓仆曰：“世人多误解吾诗，八阵图诗云：‘江流石不转，遗恨失吞吴。’人皆谓先主、武侯皆欲为关羽复仇，故恨其不能吞吴。非也！我本意谓吴、蜀唇齿，不当相图。晋之所以能取蜀者，以蜀有吞吴之意，此为恨耳！”志林 

　　苏子瞻曰：“余一日醉卧，有鱼头鬼身者，自海内来云：‘广利王请端明。’予被褐黄冠而去，亦不知身入水，但闻风雷声。有顷，豁然明白，疑入水晶宫。其下骊目夜光，文犀尺璧，南金火齐，间以琥珀珊瑚，不可仰视。广利王佩剑冠服而出，从二青衣。予曰：‘海上逐客，重烦邀命。’有顷，东华真人、南溟夫人，亦至，出鲛绡丈余，命予咏诗，予写进广利。诸仙迎看称妙，独广利旁一冠簪者，谓之鳖相公，进言：‘苏轼不谨，祝融二字犯王讳。’王大怒斥出。予退而叹曰：‘某到处被鳖相公厮坏。’”侯鲭录 

　　东坡在海外，语其子过曰：“我决不为海外人，近日颇觉有还中原气象。”乃涤砚焚香，写平生所作八赋，当不脱误一字，以卜之。写毕，大喜曰：“吾归无疑矣！”后数日，廉州之命至。八赋墨迹初归梁师成，后入禁内。清波杂志 曲洧旧闻同。以下北归以后事。 

　　东坡自儋耳北归，临行以诗别黎子云秀才，后批云：“新酿甚佳，求一具理。临行写此，以折菜钱。”宣和间，余在京相蓝，见南州一士人携此帖来，粗厚楮纸，行书涂抹，一二字类颜鲁公祭侄文，甚奇伟也。“具理”，南荒人瓶罂。墨庄漫录 

　　东坡还至庾岭上，少憩。村店有一老翁出问从者曰：“官为谁？”曰：“苏尚书。”曰：“是苏子瞻欤？”曰：“是也。”乃前揖坡曰：“我闻人害公者百端，今日北归，是天祐善人也。”东坡笑而谢之，因题一诗于壁曰：“鹤骨霜髯心已灰，青松夹道手亲栽。问翁大庾岭头住，曾见南迁几个回？”独醒杂志 

　　东坡北归至岭下，偶肩舆折杠，求竹于龙光寺。僧惠两大竿，且延东坡饭。时寺无主僧，州郡方令往南华招请未至，公遂留诗以寄之，曰：“斫得龙光竹两竿，持归岭北万人看。竹间一滴曹溪水，涨起江西十八滩。”谓赣石也。至赣留数日，舟将发，一夕江水大涨，赣石无一见，越日而至庐陵。舟间见谢民师，因谓曰：“舟行江涨，遂不知有赣石，此吾龙光诗谶也。”独醒杂志 

　　刘器之与东坡元祐初同朝。东坡勇于为义，或失之过，则器之必约以典故。东坡至发怒曰：“何处把上把去声，农人治田之具曳得一刘正言来，知得许多典故。”或以告器之，则曰：“子瞻固所畏也。若恃其才，欲变乱典常，则不可。”又朝士有语曰：“闽、蜀同风，腹内有虫。”以二字从虫也。东坡在广坐，作色曰：“书称立贤无方，何得乃尔？”器之曰：“某初不闻其语，然立贤无方，须是贤者乃可；若中人以下，安得不为土习所移？”东坡默然。元符末，东坡、器之各归自岭海，相遇于道，始交欢。器之语人曰：“浮华豪习尽去，非昔日子瞻也。”东坡则云：“器之铁石人也。”邵氏闻见后录 

　　东坡迁儋耳，天下传其已死。后七年北归，时章丞相方贬雷州。东坡见南昌太守叶祖洽，叶问曰：“世传端明已归道山，今尚游戏人间耶！”坡曰：“途遇章子厚乃返耳。”冷斋夜话，墨客挥犀同 

　　东坡自儋耳归，至广州舟败，亡墨四箧，平生所宝皆尽，仅于诸子处得李墨一丸、潘谷墨两丸。自是至毗陵捐馆舍，所用皆此三墨也。老学庵笔记 

　　李伸□攵言东坡自海外归毗陵，病暑，著一小冠、披半臂，坐船上，夹运河岸千万人随观之。东坡顾坐客曰：“莫看杀轼否！”邵氏闻见后录 

　　东坡自海外归，人问其迁谪艰苦。东坡曰：“此骨相所招，小时入京师，有相者云：‘一双学士眼，半个配军头。异日文章虽当知名，然有迁徙不测之祸。’今悉符其语。”瑞桂堂暇录 

　　东坡自海南归，过润州，州牧，故人也，问海南故土人情如何。坡曰：“风土极善，人情不恶。某离昌化时，十数父老携酒馔至舟次相送，执手泣涕而去，且曰：‘此回与内翰相别后，不知甚时再得相见？’”遁斋闲览 

　　冰华居士钱济明丈，尝跋施能叟藏先生帖后云：“建中靖国元年，先生以玉局还自岭海。四月，自当涂寄十一诗，且约同程德孺至金山相候。既往迓之，遂决意为毗陵之居。六月，自仪真避疾临江，再见于奔牛埭。先生独卧榻上，徐起谓某曰：‘万里生还，乃以后事相托也。惟吾子由，自再贬及归，不复一见而决，此痛难堪！余无足言矣。’久之复曰：‘某在海外了得易、书、论语三书，今尽以付子。愿勿以示人，三十年后会有知者。’因取藏箧，欲开而钥失匙。某曰：‘某获侍言，方自此始，何遽及是也。’即迁寓孙氏馆。日往造见，见必移时。慨然追论往事，且及人，间出岭海诗文相视，时发一笑。觉眉宇间秀爽之气，照映坐人。七月十二日，疾少间，曰：‘今日有意喜近笔砚，试为济明戏书数纸。’遂书惠州江月五诗。明日，又得跋桂酒颂，自尔疾稍增。”春渚纪闻 

　　东坡疾稍革，径山老惟琳来问疾，坡曰：“万里岭海不死，而归宿田里，有不起之忧，非命也耶！然死生亦细故耳。”后二日，将属纩，闻根先离。琳叩耳大呼：“端明勿忘西方！”曰：“西方不无，但个里著力不得。”语毕而终。清波杂志 

　　东坡至仪真得暑疾，止于毗陵顾塘桥孙氏之馆。气寖上逆，不能卧。时晋陵邑大夫陆元光获侍疾卧内，辍所御懒版以献，纵横三尺，偃植以受背，公殊以为便，竟据是版以终。后陆之子以属苍梧胡德辉为之铭曰：“参没易箦，由殪结缨。毙而得正，匪死实生。堂堂东坡，斯文栋梁。以正就木，犹不忍僵。昔我邑长，君先大夫，侍闻梦奠，启手举扶。木君戚施，匪屏匪几。诏万子孙，毋曰不祥之器。”梁溪漫志 

　　东坡将亡，前数日，梦中作一诗寄朱行中云：“舜不作六器，谁知贵玙璠？哀哉楚狂士，抱璞号空山。相如起睨柱，投璧相与还。何如郑子产，有国礼自娴。虽微韩宣子，鄙夫亦辞环。至今不贪宝，凛然照尘寰。”觉而记之，不知所谓。东坡绝笔也。诗话总龟 

　　薳一日谒冰华丈于烟雨台，语次，偶诵人祭东坡先生文，至“降邹阳于十三世，天岂偶然；继孟轲于五百年，吾无间也”之句，冰华笑曰：“此老夫所为者。”因请降邹阳事。冰华曰：“元祐初，刘贡父梦至一官府，案间文轴甚多，偶取一轴展视云：‘在宋为苏某，逆数而上十三世在西汉为邹阳。’盖如黄帝时为火师，周朝为柱下史，只一老聃也。”春渚纪闻 

　　徽宗宝箓宫设醮，一日尝亲临之，其道士伏章，久而方起，上问其故，对曰：“适至帝所，值奎宿奏事，方毕始达。”上问曰：“奎宿何神？”答曰：“即本朝苏轼也。”上大惊，因是忌能之臣谮言不入。虽道流之言，出于惝恍，然不为无补也。贵耳集 独醒杂志同，行营杂录略同。 

　　霅川莫蒙养正，崇宁间过余，言夜梦行西湖上，见一人野服髽髻，颀然而长。参从数人，轩轩然常在人前。路人或指而言曰：“此苏翰林也。”养正少识之，即趋前拜，且致恭曰：“蒙自为儿时诵先生之文，愿执巾侍不可得也。不知先生厌世仙去，今何所领而参从如是也？”先生顾视久之曰：“某今为紫府押衙。”语讫而觉。后得先生岭外手书一纸云：“夜登合江楼，梦韩魏公骑鹤相过，云受命与公同。北归中原，当不久也。”已而果然。小说载魏公为紫府真人，则养正之梦不诬矣。春渚纪闻 

　　袁伯修云：“子瞻前身为五祖戒，后身为径山杲。”董遐周云：“子瞻辛巳岁没，而妙喜实以己巳生。岂先十余年，子瞻已托识他所耶！总是一个大苏，沙门扯他做妙喜老人道家又道他是奎宿。”长公外纪云：“在宋为苏轼，逆数前十三世在汉为邹阳。”子瞻入寿星寺，语客曰：“某前身是此寺僧，山下至忏堂，有九十二级。”其薨也，吾郡莫君蒙复有“紫府押衙”之梦。余戏为语曰：“大苏死后忙不彻，三教九流都扯拽。”纵好事者为之，亦词场佳话也。坚瓠集 赵与时宾退录云：佛日大师宗杲，每从名山七月，遇东坡忌日，必集徒众修供以荐。按五祖师戒禅师五灯会元列云门宗青原下八世。宗杲禅师又称妙喜老人，五灯会元列临济宗南岳下十五世。妙喜至临安，以与张子韶交，为秦桧杖责刺配。见四朝闻见录。又西湖梵大寺伽蓝乃东坡也。见陆云士湖堧杂记。 

　　宣和间，有旨苏轼追复职名。时卫仲达达可当行词，因戏之曰：“达可宜刻意为此词。”盖须焚黄耳。墨庄漫录 

　　乾道末，晁强伯子健至毗陵，祠东坡于学宫。其叔少尹子止为之记，其间言坡之葬也，少公铭其墓，皆非实录。其甚者，以赏罚不明罪元祐；以改法免役坏元丰；指温公才智不足，而谓公斥逐出其遗意；称蔡确谤讟可赦，而谓公进用由其选擢；章惇之贼害忠良，而谓公与之友善；林希之诬诋善类，而云公尝汲引之。子止所书如此。少公之志文在，可考也，其然其不然乎？清波杂志 

　　崇宁、大观间，海外诗盛行。朝廷虽尝禁止，赏钱增至八十万，禁愈严而传愈多，往往以多相夸。士大夫不能诵坡诗，便自觉气索，而人或谓之不韵。清波杂志 

　　东坡南窜，议者请悉除其所为文，所在石刻多见毁。徐州黄楼，东坡所作，子由为赋，坡自书。时为守者不忍毁，但投其石城濠内，而易楼名观风。宣和末年，禁稍弛，一时贵游以蓄东坡之文相尚，鬻者大见售，故工人稍稍就濠内摹此刻。有苗仲先者，适为守，因命出之，日夜摹印，既得数千本，忽语僚属曰：“苏氏之学，法禁尚在，此石奈何独存？”立碎之。人闻石毁，墨本价益增。仲先携至京师尽鬻之，所获不赀。却扫编 苕溪渔隐丛话谓苗恶打碑声烦聒，因沈于水。 

　　宣和间，禁苏文，学者私记曰毗陵先生。翁方纲诗注 

　　宣和间，申禁东坡文字甚严。有士人窃携坡集出城，为阍者所获，执送有司。见集后有一诗云：“文星落处天地泣，此老已亡吾道穷。才力谩超生仲达，功名犹忌死姚崇。人间便觉无清气，海内何曾识古风。平日万篇谁爱惜？六丁收拾上瑶宫。”京尹义其人，且畏累己，因纵之。梁溪漫志 

　　王丰父言章元弼顷取陈氏，甚端丽，元弼貌寝陋，嗜学。初眉山集有雕本，元弼得之，观而忘寝。陈氏有言，遂求去，元弼出之。每为友言：“缘吾读眉山集而致也。”师友谈录 

　　建炎以来，尚苏氏文章，学者翕然从之而，蜀士尤盛。有语曰：“苏文熟，吃羊肉；苏文生，吃菜根。”老学庵笔记 

　　王元甫隐庐山，敕赐为高尚处士。东坡过庐山，因道士胡洞微请谒。元甫曰：“吾不见士大夫三十年矣。”竟不见。宋诗纪事 

　　杭州梵天寺伽蓝乃东坡。陆次云湖堧杂记 

　　崇宁初，衣服尚窄袖狭缘，有不如是者皆取怒于时。故当时章疏有云：“褒衣博带，尚存元祐之风；矮帽幅巾，犹袭奸臣之体。”盖东坡喜戴矮帽，当时谓之东坡帽；鲁直喜戴幅巾，故言犹袭奸臣之体也。师友杂志 

　　东坡所供诗案今已印，案所谓乌台诗案是也。靖康丁未岁，台吏随驾挈真案至维扬。张全真参政时为中丞，南渡后取而藏之。后张丞相德远为全真作墓志，诸子以其半遗德远为润笔，其半犹在全真家。余尝借观，皆坡亲笔。凡有涂改，即押字于下，而用台印。二老堂诗话 

　　宿州灵璧县张氏兰皋园，一石甚奇，所谓小蓬莱也。苏子瞻爱之，题其上曰：“东坡居士醉中观此，洒然而醒。”蒋颖叔见之题曰：“荆溪居士暑中观之，爽然而凉。”吴安申为宿守，又题其后曰：“紫溪翁大暑醉中读二题，一笑而去。”张氏皆刻之，其石后入禁中。墨庄漫录 

　　东坡谪儋耳，道经南安，于一寺壁间作丛竹丑石甚奇。韩平原当国，劄下本军取之。守臣以纸糊壁，全堵脱而龛之以献。平原置之阅古堂。既败，籍其家，壁入秘书省。鹤林玉露 

　　煇在建康，于老尼处得东坡元祐间绫帕子，上书薄命佳人诗。时尼年八十余矣。清波杂志 

　　东坡响簧铁杖长七尺，重三十两，四十五节。嵇康造。庶斋老学丛谈 

　　孝宗在寒翠堂，尝曰：“子瞻以风月为无尽藏，信哉！”上雅敬苏文忠，居常只称子瞻，或称东坡。朝野杂记 

　　东坡归至常州报恩寺，僧堂新成，以板为壁。坡暇日题写数遍。后党祸作，坡之遗墨，所在搜毁。寺僧以厚纸糊壁，涂之以漆，字赖以全。绍兴间，诏求苏、黄墨迹。时僧死久矣，一老头陀知之，以告郡守，除去漆纸，字画宛然，临本以进。高宗大喜，老头陀得祠曹牒为僧。鹤林玉露 

　　高丽有金富轼、金富辙。游宦纪闻 

　　绍兴三年，虔寇谢达陷惠州，焚荡无遗，独留东坡白鹤故居，并葺六如亭，烹羊致奠而去。次年，海寇黎盛犯潮州，纵火至吴子野近居曰：“是苏内翰藏图书处。”麾兵救之。吴氏之岁寒堂，赖以不毁。读书镜 涌幢小品：黄州有苏祠，乡贵人以为居室，晋江蔡一槐为楚臬，毁其室，重建苏祠。一槐字景明。 

　　先曾祖母蜀国太夫人梦蛟龙伸臂而生公。栾城遗言 此书子由孙籀著。以下子由事。 

　　子由之达，自幼而然。方先君与某笃好书画，每有所获，真以为乐。子由观之漠然，不甚经意。志林 

　　熙宁初，议新法，中外惶骇。韩魏公有文字到朝廷，裕陵意稍疑。介甫在告，曾鲁公以魏公文字问执政诸公曰：“此事如何？”清献赵公曰：“莫须待介甫参告否？”鲁公默然，是夜密遣其子孝宽报介甫，且速出。介甫明日入对，辨论不已。魏公之奏不行。其后鲁公致政，孝宽遂骤用。东坡曾与子由论清献，子由曰：“清献异同之迹，必不肯与介甫为地。孝宽之进，他人之子弟不与，按“他人”二字当是“清献”之误可以明其不助。”东坡曰：“当时阿谁教汝鬼擘口！”子由无语。曲洧旧闻 

　　元祐四年八月，子由为贺辽生辰国信使，子瞻有诗送之。既至辽，辽人每问大苏学士安否。子由经涿州寄诗云：“谁将家谱到燕都，识底人人问大苏。莫把声名动蛮貊，恐妨他日卧江湖。”坚瓠集 

　　元祐六年，神宗实录成。著作郎黄庭坚除起居舍人。苏子由不悦曰：“庭坚除日，某为尚书右丞，不预闻也。”已而后省封还词头，命格不行。子由之不悦，不平吕相之专乎，抑不乐庭坚也？庭坚早出东坡门下，或云后自欲名家，类相失云。邵氏闻见后录 

　　佛氏论持律，以隔墙闻钗钏声为破戒。苏子由谓闻而心不动非破戒，心动为破戒。子由盖自谓深于佛者，何言之陋如此！夫淫坊酒肆，皆是道场；内外墙壁，初谁隔限，此耳本何所在。今见有墙为隔，是一重公案；知声为钗钏，又是一重公案，尚问心动不动乎？避暑录话 

　　子由尝为黄白术。先置一室甚密，内置大炉，将举火，见一大猫据炉而溺，须臾不见。子由遂不复讲。孙公谈圃 

　　崇宁末，蔡京罢相，党人并放还。寻有旨，党人不得居四辅。京再相，子由独免外徙。政和间，子由讣闻，赠宣奉大夫，仍与三子恩泽。王辅道为余言，京以子由长厚，故恤典独厚也。曲洧旧闻 

　　子由自岭外归许下，号颍滨遗老，家有遗老斋。盖元祐人至子由，存者无几矣。石林燕语 

　　某平生见人多矣，惟见苏循州按子由曾贬循州不曾忙，范丞相不曾疑。苏公虽事变纷纭至前，而举止安徐，若素有处置。范公见事，洞达情实，各有部分，未尝疑惑。此皆过人者。续明道杂志 范当是忠宣 

　　东坡病没晋陵，伯达、仲叔归许昌，生事萧然。公曩有别业在浚都，鬻之九千数百缗，悉以助焉，属勿轻用。时公方降三官，谪籍夺俸。栾城遗言 

　　公读新经义曰：“乾缠了湿缠，做杀也不好。”栾城遗言 

　　公曰：“吾读楚词，以为除书。”栾城遗言 

　　公在谏垣，论蜀茶纤悉曲折。时小吕申公当轴，叹只谓苏子由儒学，不知吏事精详如此。栾城遗言 

　　公归自江南，过宋，闻铁龟山人善术数，邀至舟问休咎。云：“此去十年如飞腾升进，前十年流落已过，然尚有十年流落也。”栾城遗言 

　　崇宁丙戌十一月八日四鼓，公梦古菖蒲诗云：“一人得饱满，余人皆不悦。”王介甫在侧，示之，赧然有愧恨之色。栾城遗言 

　　颍滨子迟守婺州，爱其山水，因家焉，葬颍滨衣冠于兰溪之灵洞山。迟子简，侍郎。简子林。今其藏颍滨遗墨及四代告身。枣林杂俎 

　　东坡长子迈字伯达，尝有句云：“叶随流水知何处，牛带寒鸦过别村。”东坡见之笑曰：“此村长官诗也。”坡后贬惠州，伯达求潮之安化令，以便养亲。竟卒于官。柳亭诗话 

　　宣和间，苏叔党游京师，寓居京德寺。忽见快行家同小轿至，传旨宣召，促令登车。叔党不知所以，然不敢拒。才入则以物障其前，上以小凉伞蔽之。二人肩舆而行，疾如飞。行十余里，抵一修廊。内侍一人引之，升一小殿。见上披黄背子，顶青玉冠。宫女环侍，莫知其数。时当六月，积冰如山，喷香若雾，寒不可忍。起居毕，上谕曰：“闻卿是苏轼之子，善画窠石。适有素壁，欲烦一挥，非有他也。”叔党再拜受命，然后落笔，须臾而成。上起身纵观，赏叹再三。命宫人捧赐釂酒一钟，锡赉甚渥。叔党谢而下，复循廊间登小舆而出。挥麈三录 以下叔党事 

　　苏东坡子过，范淳夫子温，皆出梁师成门下，以父事之。又有某人亦然。师成妻死，温与过欲丧以母礼。方疑忌某人，不得已衰绖而往，则某人先衰绖在帷下矣。师成自谓东坡遗腹子，待叔党如亲兄弟，谕宅库云：“苏学士使一万贯以下不须复。”朱子语录 

　　苏叔党，政和间至东都，见妓称录事，太息语廉宣仲曰：“今世一切变古，唐以来旧语尽废，此犹存唐旧为可喜。”前辈谓妓为酒纠，盖谓录事也。相蓝之东，有录事巷。传以为朱梁时名妓崔小红所居。老学庵笔记 

　　苏叔党翰墨文章，能世其家，士大夫以小坡目之。靖康间赴官，次河北，道遇绿林，胁使相从。叔党曰：“若曹知有苏内翰乎？吾即其子也。肯随尔辈求活草间耶！”通夕痛饮，翼日视之，卒矣。挥麈录 

　　黄是师是章惇之甥，以二女妻颍滨子适、逊。香祖笔记 

　　耶律楚材之妻苏氏，东坡四世孙威州刺史弼女。樵书 

　　许州有苏嗣之者，东坡后裔。其人颇蠢騃，以赀入官。人以肥硕也，称苏胖。尝与雷希颜谈及之。雷曰：“昔东坡生，一夕眉山草木尽死。今苏胖生，一夕郑村水牛尽死也。”归潜志 

　　按嗣之母白氏，许州人。子由五世孙妇。早寡，外家议改醮。白氏曰：“我为苏学士家妇，又有子，欲使我失身乎。”尝于祭尹图室画两先生像，图黄州、龙州故事。士夫求瞻拜者，往往过其家。许州被兵，嗣之为汴京厢官，白氏自缢死。见元史列女传 

　　郏县苏文忠、文定二公墓，万历甲申有盗发之。县令济南张笃行加封树焉。去墓半里有废冢，石半露。按之则文忠曾孙妇，亦掩之。俄梦文忠遣青衣致谢，问文忠何在，曰：“临汝，至彼可相见也。”后笃行以事至临汝，得先生墨迹一卷，大异之。枣林杂俎引郏县志 

　　周亮工书影云：“苏坟之大，不过三十亩。缭以土垣，古柏三百本。岁甲申，郏县贼尽翦之。其中为老泉。老泉葬蜀，元郏令具衣冠为之成三苏耳。左子瞻，右子由，相去六七武。或云迈、迨、适俱葬此，而无其冢。子由西有四冢，无题名，前竖一碑，列四氏六公子名：为簟、为符、为箕、为籥、为筌、为筹，亦无墓。坟之外有二冢，数百年未有知其为苏氏者。南一冢为盗发矣。俯其穴，得志铭，始知为夫人。伤哉！鼎革之事，何代无之？中州之惨，至令子瞻不保其丘墓，不亦甚乎！于草蓬碛磈间，得顶骨二、胫骨三、零骨三十六。丙戌清明，具衣冠而重葬焉。夫人姓梁氏，为宋状元颢之曾孙，适苏迟，为子由之长子。二子曰简、曰策，与前六子为昆季，皆人所未闻也。”按此所载亦未甚明。碑列四氏，此四氏者何人也？顶胫诸骨，似即梁夫人之骨，非子瞻遗蜕。谓子瞻不保丘墓，亦似言之失实。茶香室四钞 按墨庄漫录载王定国挽子由诗注云：子瞻葬汝公归眉。王祥有言：“归葬仁也，留葬达也。”据此则此条所云子由墓，恐亦衣冠冢也。 

　　郏县蛾眉山，乃两小山，东西对峙，粲若列眉。苏文忠、文定窆其东山之麓，中奉明允衣冠为虚冢。迨、过六子咸东西祔。甲申，闯贼破穴发木。章邱张笃行于顺治丙戌重为修筑。墓西南百步为广庆寺。前殿供佛，后为祠堂，祀三先生。嘉庆癸酉，豫大饥，僧不能守，近村饥民樵林发屋，遂益破坏。墓有田七顷，给僧，僧无牛具不能耕，亦芜秽不治。道光癸未，吴巢松按试临汝，闻其事，归以告程梓庭中丞、杨梅梁方伯，即捐俸千五百金，复募金数千，属邑宰庀而新之。工毕之日，郏、宝两邑令俱会于新祠，展祀以妥神。士女和会，罗拜庭下者盖万人。巢松有长歌记其事。云桥诗话 

　　黄庭坚 

　　无己呼山谷为金华仙伯。复斋漫录 

　　世传山谷老人前身为女子。山谷有自记，刻石于涪陵江上。石至春夏为江水所浸，故世未有模传者。其记言山谷与东坡同谒清老者，清语坡是五祖戒和尚后身，而山谷前身则一女子。“我不能详语，俟异日学士至涪陵，自有告者”。既坐党籍，再贬涪陵。未几梦一女子告之云：“某生前诵法华经，发愿后身为男子，得大智慧，为一时名人。今学士某后身也。学士年来患腋气者，缘某所葬棺朽，有螘居两腋之下，故致斯疾。今此地后山有某墓，学士能启之，除其螘聚，则腋患可除也。”既觉，果访得之，如其言，为易棺修掩。甫毕，而腋气果不药而除。春渚纪闻 

　　黄庭坚年五岁已诵五经，一日问其师曰：“人言六经，何独读其五？”师曰：“春秋不足读。”庭坚曰：“是何言也？既曰经，何得不读？”十日成诵，无一字遗。道山清话 

　　七岁能作牧童诗，八岁作诗送人赴举云：“送君归去玉帝前，若问旧时黄庭坚？谪在人间今八年。”治平丙午，赴乡举，诗题“野无遗贤”。主文衡者庐陵李询，读先生诗有二句云：“渭水空藏月，傅岩深锁烟。”批云：“此人不惟文理冠场，异日当以诗名擅四海。”名臣言行录 

　　黄太史庭坚年十七八时，自称清风客。俞清老澹见而目之曰：“奇逸通脱，真骥子堕地也。”芥隐笔记 

　　黄鲁直得洪州解头，赴省试。公与乔希圣数人待榜。按公指孙升也，下同。相传鲁直为省元，同舍置酒，有仆自门被发大呼而入，举三指。问之乃公与同舍三人，鲁直不与。坐上数人皆散去，至有流涕者。鲁直饮酒自若，饮酒罢，与公同看榜，不少见颜色。公尝为其妇翁孙莘老言，甚重之。后妻死，作发愿文，绝嗜欲，不御酒肉。至黔州命下，亦不少动。公在归州日，见其容貌愈光泽。留贬所累年，有见者，无异在官时。孙公谈圃 

　　黄鲁直于相国寺得宋子京唐史藁一册，归而熟观之，自是文章日进。此无他，见其窜易句字，与初造意不同，而识其用意所起故也。曲洧旧闻 

　　黄鲁直少轻物，与赵挺之同校举子一文卷，使蟒蛇。挺之欲黜之，鲁直独相持。挺之诚其言，问：“二字出何处？”鲁直良久曰：“出梁武忏。”赵以其侮己，衔之。过庭录 

　　富郑公初甚欲见黄山谷，及一见便不喜，语人曰：“将谓黄某如何，原来只是分宁一茶客！”宋稗类钞 

　　赵正夫丞相，元祐初，与黄太史鲁直俱在馆阁。鲁直以其鲁人，意常轻之。每庖吏来问食次，正夫必曰：“来日吃蒸饼。”一日聚饭行令，鲁直云：“欲五字从首至尾如一字，复合成一字。”正夫沉吟久之曰：“禾女委鬼魏。”鲁直应声曰：“来力敕正整。”叶正夫之音，阖坐大笑。按寓简云：黄鲁直、刘莘老丞相同在馆阁。每遇庖人请食次，鲁直颇治珍味。刘北人性朴厚，多云来日吃蒸饼，乡音颇质。黄不乐其简俭，一日聚饮行令，以三字离合成字。或曰“戊丁成皿盛”，或云“王白珀石碧”，或云“里予野土墅”，黄云“禾女委鬼魏”，刘未答。黄遽云：“仆当奉代，以来力敕正整如何？”盖其声大似蒸饼之语也，坐皆笑。刘不乐。正夫又尝曰：“乡间最重润笔，每一志文成，则太平车载物以赠之。”鲁直曰：“想俱是萝卜与瓜虀尔。”正夫衔之切骨，其后排摘不遗余力，卒致宜州之贬。挥麈后录 

　　山谷在馆时，自号所居曰退听堂。学者问文潜模范，曰：“看退听藁。”苕溪渔隐丛话 

　　山谷草书钓鱼船上谢三郎词后云：“上蓝寺燕堂，夜半鬼出。助吾作字，故尤奇崛。”攻愧集 

　　申公薨，范淳夫尝托山谷草遗表，表成不用。又托草司马公休谢起碑楼表，窜改止余数字，以示山谷、略无忤色、但逊谢而已。晁氏客语 

　　鲁直好作艳歌小词。道人法秀谓其以笔墨诲淫，于我法当堕泥犁地狱。扪虱新话 

　　内翰顾子敦身体魁伟，与山谷同在馆，夏多昼寝。山谷俟其熟寐，即于子敦胸腹间写字。子敦苦之，一日据案而寝，既觉，曰：“尔亦无如我何！”及还舍，夫人诘其背字，脱衣观之，乃山谷所题诗云：“绿暗红稀出凤城，暮云楼阁古今情。行人莫听宫前水，流尽年光是此声。”乃市廛多用此语以文背，故山谷因以为戏。复斋漫录 

　　一相士黄生，见黄鲁直恳求数字取信，为游谒之资。鲁直大书曰：“黄生相予，官为两制，寿至八十，是所谓大葫芦种也。一笑！”黄生得之欣然。士夫莫解其意，问之。黄笑曰：“一时戏谑耳！顷年见京师相国寺卖大葫芦种，背一葫芦甚大，一粒数百钱。人竞买，至春种结仍瓠耳。”盖讥黄术之难信也。过庭录 

　　太史黄公鲁直，元祐间丁家艰，馆黄龙山，从晦堂和尚游。晦堂因举“吾无隐乎尔”，请公诠释，晦堂不然其说。时暑退凉生，秋香满院。晦堂乃曰：“闻木犀香乎？”公曰：“闻。”晦堂曰：“吾无隐乎尔。”公欣然领解。罗湖野录 

　　绍圣二年，惇、卞与群奸论实录诋诬，俾前史官分居畿甸，以待稿千余条示之。公书有云：“铁爪治河，有同儿戏。”至是首问焉，对曰：“某时官北都亲见之，真儿戏耳。”名臣言行录 

　　鲁直诗，中岁焚去三之二，自名帚尾集。其后稍自喜，以为可传，故复名敝帚集。避暑录话 

　　世传涪翁爱苦笋，和东坡诗云：“公如端为苦笋归，明日青衫诚可脱。”坡得，戏语座客曰：“吾固不爱作官，鲁直遂欲以苦笋硬差致仕。”齐东野语 

　　山谷见东坡和陶诗，读至“前路山可数，后骑且勿驱”。云“此老未死在”。诗话总龟 

　　山谷有茶诗押肠字韵，和者已数四，最后有“曲几团蒲听煮汤，煎成车声入羊肠”。东坡云：“黄九怎得不穷？”诗话总龟 

　　山谷谓龟父曰：“甥最爱老舅诗中何语？”龟父举“螘穴或梦封侯王，蜂房如自开户牖”，及“黄尘不解涴明月，碧树为我生凉秋”，以为绝类工部，山谷云得之。诗话总龟 

　　肠字韵茶诗，山谷自和云：“曲几团蒲听煮汤，煎成车声绕羊肠。”东坡见之曰：“黄九怎得不穷？”苕溪渔隐丛话 

　　东坡云：“鲁直作渔父词云：‘新妇矶头眉黛愁，女儿浦口眼波秋。’才出新妇矶，又入女儿浦。此渔父无乃太澜浪也。”苕溪渔隐丛话 

　　苏、黄二公，当时互相讥诮。东坡尝云：“黄鲁直诗文如蝤蛑江珧柱，格韵高绝，盘餐尽废，然不可多食，多食则发风动气。”山谷亦云：“盖有文章妙一世，而诗句不逮古人者。”盖指东坡而言也。苕溪渔隐丛话 

　　东坡尝与山谷论书。东坡曰：“鲁直近字虽清劲，而笔势有时太瘦，几如树梢挂蛇。”山谷曰：“公之字固不敢轻议，然间觉褊浅，亦甚似石压虾蟆。”二公大笑。独醒杂志 

　　赵肯堂亲见鲁直晚年悬东坡像于室，每蚤衣冠荐香，肃揖甚敬。或以同时声名相上下为问，则离席惊避曰：“庭坚望东坡门弟子耳，安敢失其序哉！”今江西君子曰苏、黄者，非鲁直本意。邵氏闻见后录 

　　黄鲁直在荆州，闻东坡下世，士人往吊之，鲁直两手抱一膝，起行独步。拊掌录 

　　山谷在南康落星寺，一日凭栏，忽传坡逝，痛惜久之。已而顾寺僧拈几上香合在手，曰：“此香匾子自此却属老夫矣。”岂名素相轧而然，或传之过。清波杂志 

　　国香，荆渚田氏侍儿名也。山谷自南溪召为吏部员外郎，留荆州，乞守当涂，待报。所居与此女为邻，偶见之，以为幽闲端美，目所未见。后其家以嫁下里贫民，因赋水仙花诗寓意云：“淤泥解出白莲藕，粪壤能开黄玉花。可惜国香天不管，随缘流落小民家。”俾高子勉和之。后数年，山谷卒，当时宾客零散。此女既生二子矣，会荆南岁荒，其夫鬻之田氏家。田氏家因邀子勉置酒，出之，掩抑憔瘁，无复故态。坐间话当时事，相与感叹。子勉因请田氏名曰国香，以成太史之志。宣和三年春，子勉客京师，会王性之问山谷诗本意，因道其详。能改斋漫录 墨庄漫录较略，夷坚志所载略同，并附子勉、性之长歌各一首，诗未尽佳，不录。 

　　山谷守当涂日，郭功父尝寓焉。一日遇山谷论文，山谷传少游千秋岁词，叹其句意之善，欲和之，而海字难叶。功父连举数海字，若孔北海之类。山谷颇厌，而未有以却之。次日，又过山谷问焉。山谷答曰：“昨晚偶得一海字韵。”功父问其所以，山谷曰：“羞杀人也爷娘海。”自是功父不复论文于山谷矣。盖山谷用俚语以却之也。能改斋漫录 

　　鲁直在鄂州，太守以其才望信重之。士人投诗文，必取质于鲁直而报之。一人投诗颇纰缪，守携见鲁直，意其一言，少助其乏。鲁直阅诗无语。守曰：“此诗不知酬几何？”鲁直笑曰：“不必他物，但公库送与四两乾艾，于尻骨上做一火炷灸之，且问曰：尔后敢复凑氛耶？”按宋人谓洩气为凑氛竟无所济。过庭录 拊掌录同 

　　鲁直再谪黔，泊舟武昌，初和甫饯之，相与处舟内，岸巾危坐。犹子无咎与黄士按“黄士”当是黄州士人潘观来，不知其为初和甫，颇忽略之。潘、黄正论本草，反覆良久。鲁直曰：“吾侄曾识初和甫否？”二人缩舌汗背。萍洲可谈 

　　世传妇人有产鬼形者，不能执杀，辄飞去，夜复归就乳，谓之旱魃。亦分男女，女魃窃其家物以出，男魃窃外物以归。初虞世和甫善医，公卿争邀致。每贵人求治病，必重诛求之。最重黄鲁直，常言黄孝于其亲，吾爱重之。每得佳墨名楮奇玩，必归鲁直。鲁直语人曰：“初和甫于余，正是一男旱魃。”时坐有厌苦和甫者，率尔对曰：“到吾家便是女旱魃。”萍洲可谈 

　　秦少游之子湛，自古藤护丧北归。其壻范温候于零陵，同至长沙，适与山谷相遇。温，淳夫子也。淳夫没，山谷亦未吊，至是与二子执手大哭，遂以银二十两为赙。湛曰：“公方为远役，安能有力相及。且某归计亦粗办，愿复归之。”山谷曰：“尔父吾同门友也，相与之义，几犹骨肉。今死不得预殓，葬不得往送，负尔父多矣。是姑见吾不忘之意，非以贿也。”湛不敢辞。□□□□ 

　　涪翁在戎州，过蔡次律家，小轩外植余甘子，乞轩名于翁，因名曰味谏轩。齐东野语 

　　九江碑工仲宁，刻字甚工。黄太史题其居曰琢玉坊。崇宁间，诏郡国刊元祐党籍姓氏，太守呼仲宁使镵之。辞曰：“小人家贫窭，止因开苏学士、黄内翰词翰，遂至饱暖。今以奸人为名，诚不忍下手。”守义之曰：“贤哉！士大夫所不及也。”馈以酒而从其请。挥麈录 

　　先生自蜀出峡，留荆州，待免乞郡之命，与府帅马珹甚欢。闽人陈举自台出漕，先生未尝与交也。承天寺僧乞塔记，文成，珹领诸郡使者于塔下环观。先生书碑，碑尾但云作记者黄某，立石者马某而已。举与李植、林虞相顾曰：“某等愿托名不朽可乎？”先生不答，举由此憾之。知先生与赵挺之有怨，挺之执政，遂以墨本上之，谓幸灾谤国。遂除名，编管宜州。名臣言行录 

　　携家南贬，泊零陵，独赴贬所。时曾纡先徙此郡，相与酬唱，极欢洽。游浯溪，观中兴碑，先生赋诗书姓名于诗左，曾急止之曰：“公诗文一出，即日传播。某方为流人，岂可出郊？公又远徙，蔡元长当国，岂可不为防耶？”公从之。名臣言行录 

　　山谷始至宜州，有甿某馆之，太守抵之罪；有浮屠氏馆之，又抵之罪；有逆旅馆之，又抵之罪。馆于戍楼，盖圄之也。杨诚斋宜州祠堂记 

　　余谪宜州半载，官司谓不当居关城内，乃抱被入宿子城南。予所僦舍喧寂斋，虽上雨旁风，市声喧瞆，人不堪其忧，余以为家本农桑，使不从进士，则田间庐舍如是。既设卧榻，焚香而坐，与西邻屠牛之机相直。用三文买鸡毛笔书此。跋李资深书卷 

　　黄鲁直，熙宁初，宿石塘寺。寺有鬼，灵异，僧敬信之。一夕梦曰：“分宁黄刑部至。”僧曰：“侍郎乎？尚书乎？”曰：“侍郎也。”鲁直南迁，年已六十。亲故忧其祸大，又南方瘴雾，非菜肚老人所宜。鲁直笑曰：“宜州者，所以宜于人也。且石塘鬼侍郎之言，岂欺我哉！”鲁直竟殁于宜州。冷斋夜话 

　　太府丞余伯水之六世祖若著倅宜州，山谷谪居是邦，遣二子滋、浒从之游。一日携纸求书，问以所欲，曰：“先生今日无愧东都党锢诸贤，愿写范滂传。”遂默诵大书，仅有二三疑误。二子相顾愕服。山谷曰：“汉书非能尽记，如此等传，岂可不熟？”桯史 

　　山谷在宜州，服紫霞丹，自云得力。曾纡以书劝其勿服。山谷答云：“公卷疽根在旁，乃不可服。如仆服之，殆是晴云之在川谷，安得霹雳火也。”道山清话 

　　范寥言鲁直在宜州，无亭驿，又无民居可僦止。一僧舍可寓，而适为崇宁万寿寺，法所不许。乃居一城楼上，亦极湫隘。秋暑方炽，几不可过。一日忽小雨，鲁直饮薄醉，坐胡床，自栏楣间伸足出外以受雨，顾谓寥曰：“信中，吾平生无此快也！”未几而卒。老学庵笔记 

　　山谷昼卧，梦与一道士升空。道士曰：“与公游蓬莱。”觉天风吹鬓，道士曰：“敛目。”俄有狗吠，开目不见道士，惟见宫殿。鲁直入，有两玉人导升殿，主降揖之。仙女中有一女整琵琶，鲁直爱其丰韵，顾之，忘揖主者。主者色庄。故其诗曰：“试问琵琶可闻否？灵君色庄妓摇手。”今山谷集语不同，盖更易也。冷斋夜话 

　　党祸既起，山谷居黔，有人以屏图遗之者，绘双蝶翾舞罥于蛛丝，而队蚁憧憧其间。题六言于上曰：“胡蝶双飞得意，，偶然毕命网罗。群蚁争收堕翼，策勋归去南柯。”崇宁间，又迁于宜。偶为人携入京，鬻于相国寺。蔡元长客得之，以示元长。元长大怒，将指为怨望，重其贬，会以讣奏，仅免。桯史 

　　王荣老渡观江，七日风作，不得济。父老曰：“公箧必有宝物，此江神极灵，当献之。”荣老顾无所有，惟黄麈尾，即以献之，风如故；又以端砚献之，风愈作；又以宣包虎帐献之，皆不验。夜卧念曰：“有黄鲁直草书扇头韦应物诗‘独怜幽草涧边生’一首。”即取视之，惝恍之际曰：“我犹不识，鬼宁识之乎？”持以献之。香火未收，天水相照，如两镜对展，南风徐来，一饷而济。予观江神必元祐迁客之鬼，不然何嗜之深耶！冷斋夜话 

　　明清兄弟儿时，先妣制道服。先人云：“须异于俗人者乃佳，旧见黄太史鲁直所服绝胜。”时在临安，呼匠者教令染之，久之始就，名之曰山谷褐。数十年来，则人人敩之，几遍国内矣。挥麈后录 

　　鲁直有痴弟蓄漆琴而不御，虫虱入焉。鲁直嘲之曰：“龙池生壁虱。”而未有对。鲁直之兄大临，旦见床下以溺器蓄生鱼，问知其弟也，大呼曰：“我有对矣，乃‘虎子养溪鱼’也。”后山诗话 

　　牟存叟端明守当涂日，郡圃有脱鞾亭，以谪仙采石得名，存叟绘以为图。又以山谷崇宁初守当涂，九日而罢，盖坐作荆州承天院塔记，转运判官陈举承执政赵挺之风旨，指其间数语，以为幸灾谤国，谪宜州。遂作返棹一图以为对，各系以赞。未几流传都下，时相丁大全、内侍董宋臣闻而恶之，遂捃摭其在郡日，馈遗过客钱酒等物以为赃，下所居郡监逮甚严。山谷初以言语掇祸，公又以山谷得罪，是殆有数。齐东野语




●宋人轶事汇编卷十三 

　　秦观 张耒 陈师道 洪刍 

　　少游为黄本校勘甚贫，钱穆父为户书，皆居东华门之堆垛场。少游春日作诗遗穆父曰：“三年京国鬓如丝，又见新花发故枝。日典春衣非为酒，家贫食粥已多时。”穆父以米二石送之。王直方诗话 

　　王右丞二月十一日生日。程文通诸人前期袖诗草谒秦太虚，问曰：“右丞生日，必有佳作。”少游以诗草示之，乃押九青韵俱尽。首云：“元气钟英伟，东皇赋炳灵。蓂敷十一荚，椿茂八千龄。汗血来西极，抟风出北溟。”诸人愕然相视，不敢更出袖草。桐江诗话 

　　秦少游晚出左掖门，有诗云：“金雀觚棱转夕晖，飘飘宫叶堕秋衣。出门尘涨如黄雾，始觉身从天上归。”识者以为少游作一黄本校勘而炫耀如此，必不远到。诗话总龟 

　　少游绍圣间以校勘为杭倅。方至楚泗间，有诗云：“平生逋欠僧房睡，准拟如今处处还。”诗成之明日，以言者落职，监处州酒。人以为诗谶。王直方诗话 

　　吕申公在扬州日，因中秋令秦少游预拟口号，少游遂有“照海旌幢秋色里，激天鼓吹月明中”之句。是日微阴，公云：“使不著也。”少游复作一篇云：“自是我公多惠爱，却回秋色作春阴。”苕溪渔隐丛话 

　　东坡初未识秦少游，少游知其将至维扬，作坡笔题壁于一山寺。东坡果不能辨，大惊。及见孙莘老，出少游诗词数百篇读之，乃叹曰：“向书壁者，岂此郎也！”冷斋夜话 

　　廌谓少游曰：“东坡言少游文章如美玉无瑕，又琢磨之功，殆未有出其右者。”少游曰：“吾少时用意作赋，习惯已成。诚如所谕，不畏磨难。然自以华弱为愧。”邢和叔曰：“子之文铢两不差，非秤上秤来，乃等子上等来也。”师友谈记 

　　少游尝以真书题邢敦夫扇云：“月团新碾瀹花瓷，饮罢呼儿课楚词。风定小轩无落叶，青虫相对吐秋丝。”山谷见之，乃于扇背小草题一诗云：“黄叶委庭观九州，小虫催女献公裘。金钱满地无人贯，百斛明珠薏苡秋。”少游后见之曰：“逼我太甚！”诗话总龟 

　　山谷戏书少游壁诗，有“谁馈百牢鸜鹆眼”之句，注“鸜鹆”以指所盼者。山谷诗话 

　　少游自会稽入都见东坡。东坡曰：“不意别后却学柳七作词。”少游曰：“某虽无学，亦不如是。”东坡曰：“‘销魂当此际’，非柳七语乎？”坡又问别作何词，少游举“小楼连苑横空，下窥绣毂雕鞍骤”。东坡曰：“十三字只说得一个人骑马楼前过。”高斋诗话 

　　东坡呼少游为“山抹微云君”。艺苑雌黄 

　　少游在蔡州，与营妓娄婉字东玉者密，赠之词，有“玉佩丁东”句。又有赠陶心儿词云：“天外一钩横月带三星。”东坡诮其恐为他妓厮赖。高斋诗话：山谷次韵孙子实寄少游诗云：“才难不易得，志大略细谨。”王立之诗话：少游极怨山谷此句，谓言蔡州事，少人知者。山谷诗注。 

　　杭有一倅，闲唱少游满庭芳词，偶误举一韵曰：“画角声断斜阳。”琴操在侧曰：“画角声断谯门，非斜阳也。”倅曰：“汝可改韵否？”琴即改云：“山抹微云，天连香草，画角声断斜阳。暂停征辔，聊共饮离觞。多少蓬莱旧侣，频回首，烟霭茫茫。孤村里，寒鸦万点，流水绕红墙。魂伤当此际，轻分罗带，暗解香囊。漫赢得秦楼薄幸名狂。此去何时见也？襟袖上，空有余香。伤心处，长城望断，灯火已昏黄。”东坡闻而赏之。能改斋漫录 

　　程伊川一日见少游，问：“‘天若有情，天也为人烦恼’是公词否？”少游意伊川赏之，拱手逊谢。伊川云：“上穹尊严，安得易而侮之？”少游惭而退。瓮牖闲评 

　　秦少游观辋川图而愈疾。香祖笔记 

　　畅姓惟汝南有之。其族尤奉道，男女为黄冠者十之八九。有女冠畅道姑，姿色妍丽，神仙人也。少游挑之不得，乃作诗曰：“瞳人剪水腰如束，一幅乌纱裹寒玉。超然自有姑射姿，回看粉黛皆尘俗。雾阁云窗人莫窥，门前车马任东西。礼罢晓坛春日静，落红满地乳鸦啼。”桐江诗话 

　　秦少游侍儿朝华，姓边氏，京师人。元祐癸酉纳之。尝为诗曰：“天风吹月入阑干，乌鹊无声子夜闲。织女明星来枕上，了知身不在人间。”时朝华年十九。后三年，少游欲修真断世缘，遂遣归父母家，以金帛嫁之。朝华临别，涕泣不已。少游作诗云：“月雾茫茫晓柝悲，玉人挥手断肠时。不须重向灯前泣，百岁终当一别离。”朝华既去二十余日，使其父来曰：“不愿嫁，却乞归。”少游怜而复取归。明年，少游出倅钱塘。至淮上，因与道友议论，叹流光之遄速，谓朝华曰：“汝不去，吾不得修真矣。”亟使人走京师，呼其父来，遣随去。复作诗云：“玉人前去却重来，此度分携更不回。肠断龛山别离处，夕阳孤塔自崔巍。”时绍圣元年五月十一日，少游尝手书记其事。未几，遂窜南荒。墨庄漫录 

　　秦少游南迁至长沙。有妓平生酷爱秦学士词，至是知其为少游，请于其母，愿托以终身。少游赠词，所谓“郴江幸自绕郴山，为谁流下潇湘去”者也。念时事严切，不敢偕往贬所。及少游卒于藤，丧还，将至长沙。妓前一夕得诸梦，即送于途。祭毕归而自缢。陔余丛考引野客丛书 按今野客丛书不见此条，夷坚志载此事。容斋四笔又自辨之。 

　　瞿塘之下，地名人鲊瓮，少游尝谓未有以对。南迁度鬼门关，乃为绝句云：“身在鬼门关外天，命轻人鲊瓮头船。北人恸哭南人笑，日落荒村闻杜鹃。”侯鲭录 

　　少游谪古藤，意忽忽不乐。过衡阳，孔毅甫为守，与之厚，延留待遇有加。一日饮于郡斋，少游作千秋岁词。毅甫览至“镜里朱颜改”之句，遽惊曰：“少游盛年，何为言语悲怆如此！”遂赓其韵以解之。居数日别去，毅甫送之于郊，复相与终日。归谓所亲曰：“秦少游气貌大不类平时，殆不久于世矣。”未几卒。独醒杂志 

　　少游有词云：“醉卧古藤阴下，了不知南北。”其后迁谪，卒于藤州光华亭上。独醒杂志 冷斋夜话云：“醉起以玉盂汲泉，笑饮而化。” 

　　潭守宴客合江亭，张才叔在坐。有一妓独唱二句云：“微波浑不动，冷浸一天星。”才叔索其全篇，妓曰：“夜坐商人船上，邻舟一男子倚樯而歌，不能尽记。”有赵琼曰：“此秦七声度也。”使人访之，果少游灵舟。五岳志 

　　秦观子湛，大鼻类蕃人，而柔媚舌短，世目为“娇波斯”。鸡肋编 

　　靖康间，有女子为金虏所俘，自称秦学士女，道上题诗云：“眼前虽有还乡路，马上曾无放我情。”读者凄然。曾季狸作秦女行。梅磵诗话 

　　张文潜生而有文在其手曰耒。老学庵笔记 

　　文潜人物魁伟，故无已有诗云：“张侯便然腹如鼓，雷为饥声汗为雨。”山谷有诗云：“六月火云蒸肉山。”皆戏语也。直方诗话 

　　昔四明有僧，身矮而腹皤，尝负一布袋，人目为布袋和尚。临终作偈曰：“弥勒真弥勒，分身百千亿。时时识世人，时人总不识。”今世遂塑其像为弥勒菩萨。张文潜学士貌与僧肖。鲁直诗云：“形模弥勒一布袋，文字江河万古流。”鸡肋编 

　　张文潜崇宁元年知颍州。表云：“我来自东，每兢兢而就列；炊未及熟，又挈挈而告行。”臣僚上言：“岂有君父之前，辄自称我？虽数更赦宥，不可追咎，然不可不禁，今后如有犯者，仰御史台即时弹劾。”能改斋漫录 

　　张文潜言尝问张安道云：“司马君实直言王介甫不晓事，何如？”安道云：“贤只消去看字说。”文潜曰：“字说也只二三分不合人意处。”安道云：“若然，则足下亦有七八分不解事矣！”文潜大笑。道山清话 

　　张文潜初官通许，喜营妓刘淑女，词苑丛谈作漱奴为作诗曰：“可是相逢意便深，为郎巧笑不须金。门前一尺春风髻，窗外三更夜雨衾。别燕从教灯见泪，夜船惟有月知心。东西芳草浑相似，欲望高楼何处寻？”又云：“未说蝤蛴如素领，固应新月学蛾眉。引成密约因言笑，认得真情是别离。尊酒且倾浓琥珀，泪痕更著旧胭脂。北城月落乌啼夜，便是孤舟肠断时。”侯鲭录 

　　张文潜、晁无咎一日阅朝报，见苏子由自中书舍人除户部侍郎。无咎意以为平缓，曰：“子由此除不离核。”谓如果之黏核者。文潜遽曰：“岂不胜汝枝头乾乎！”东北有果如李，每熟不即摘辄槁，土人谓之枝头乾。石林燕语 

　　张耒知颍州，闻坡卒，出己俸于荐福禅寺修供，以致师尊之哀。乃遭论列，责授房州别驾，黄州安置。清波杂志 

　　张文潜好食蟹。晚年苦风痹，然嗜蟹如故，至剔其肉，满贮巨杯而食之。梁溪漫志 

　　张文潜三子，秬、秸、和，皆中进士第。秬、秸在陈死于兵，和为陕西教官，归葬二兄，复遇盗见杀。文潜遂无后。老学庵笔记 

　　陈无已尝以熙宁、元丰间事为编年。书既成，藏之庞庄敏家。无已之母庞氏也。绍圣间，庞氏子惧为己累，窃其书焚之。世无别本，无已终身以为恨。却扫篇 

　　陈无已诗曰：“向来一瓣香，敬为曾南丰。”则陈无已承嗣巩和尚为何疑。竹坡诗话 

　　世言陈无已每登览得句，即急归卧一榻，以被蒙首，恶闻人声，谓之“吟榻”。家人知，即猫犬皆逐去，婴儿稚子抱寄邻家。徐待诗成，乃敢复常。文献通考 

　　余问山谷：“今之诗人谁为冠？”曰：“无出陈无已。”“其佳句可得闻乎？”曰：“吾见其作温公挽诗一联，便知其才无敌。曰：‘政虽随日化，身已要人扶。’”冷斋夜话 

　　双井黄叔达，字知命。初自江南来，与彭城陈履常俱谒法云禅师于城南，夜归过龙眠李伯时。知命衣白衫骑驴，缘道摇头而歌；履常负杖挟囊于后。一市大惊，以为异人。伯时因画为图，而邢敦夫作长歌。直方诗话 

　　晁无咎谪玉山，过徐州时，陈无已废居里中。无咎置酒，出小姬娉娉舞梁州。无已作减字木兰花云：“娉娉袅袅，芍药梢头红样小。舞袖低徊，心到郎边客已知。金尊玉酒，劝我花间千万寿。莫莫休休，白发簪花我自羞。”无咎叹曰：“人疑宋开府梅花赋清艳不类其为人。无已此词，过于梅花赋远矣。”墨庄漫录 

　　建中靖国元年，陈无已以正字入馆，未几得疾。楼异世可时为登封令，夜梦无已见别，行李匆匆。楼问：“是行何之？”曰：“暂往杏园，东坡、少游诸人皆在彼已久。”楼起视事，得参寥子报云：“无已逝矣。”春渚纪闻 

　　无已子丰，诗亦可喜，晁以道集有谢陈十二郎诗卷是也。建炎间，以无已故，特命官。李邺守会稽，来从邺作摄局。邺降虏，丰亦被系累而去，不知存亡。无已之后，遂无在江左者。老学庵笔记 

　　王诜为侍禁三班院差，监修主第。语同事曰：“吾辈受寒暑，修成，不知谁家厮居此。”既而诜尚主，不逾年，身居之。说储 

　　王晋卿得罪谪外。后房善歌者名啭春莺，乃东坡所见也，为客县马氏所得。后晋卿还朝寻访，微知之，作诗云：“佳人已属沙吒利，义士今无古押衙。”仆在密县，与马缙辅游，知之最详。缙辅在其兄处见之，国色也。彦周诗话 

　　洪驹父恃才而傲，每读时辈篇什，大叫云：“使人齿颊皆甘。”其人喜而问之曰：“似何物？”驹父曰：“不减树头霜柿。”人每赪面而去。比汴京失守，粘没喝勾括金银，驹父以奉命行事，日惟觞酌，幸醉中不见此时情状。竟为纲纪自利，峻于搜索。坐贬沙门，亦大冤也。枫窗小牍 洪刍之母，黄山谷之妹，生而重瞳。见能改斋漫录卷十四。妇人重瞳，绝无仅有。洪刍、余大钧诱宫媛为妾，见续名臣言行录李纲事下。 

　　洪炎玉父尝戏汪革信民曰：“某是范淳夫知举时过省，可以无愧。信民乃林希知举时作省魁，不得不惭于某也。”师友杂志 

　　文同 钱勰 唐庚 贾收 朱临子服 苏庠 郭祥正 

　　东坡云：“与可画竹，初不自贵重。四方之人，持缣素而请者，足相蹑于门。与可厌之，投诸地而骂曰：‘吾将以为袜材。’士大夫传为口实。及与可自洋州还，而余为徐州。与可以书遗余曰：‘近语士大夫，吾墨竹一派，近在彭城，可往求之，袜材当萃于子矣。’”苕溪渔隐丛话 

　　文湖州画竹为女奁具，其后两家以此涉讼。柳亭诗话 

　　文与可每为人写竹竟，辄属曰：“无令着语，俟苏翰林来。”东山谈苑 

　　元丰末，章子厚为门下侍郎，以本官知汝州。时钱穆父为中书舍人，行告词云：“鞅鞅非少主之臣，悻悻无大臣之操。”子厚固怨之矣。按高斋漫录作林希事，曲洧旧闻、贵耳集俱作钱穆父，互见章惇条下。元祐间，穆父在翰苑，诏书内有“不容群枉，规欲动摇”。以指子厚，尤以切齿。绍圣初，子厚入相，例遭斥逐。穆父既出国门，蔡元度饯别，因诵其前联，云：“公知子厚不可撩拨，何故诋之如是？”穆父愀然曰：“鬼劈口矣。”元度曰：“后来代言之际，何故又及之？”穆父笑曰：“那鬼又来劈一劈了去。”挥麈余录 

　　钱穆父为如皋令，会岁旱蝗发。而泰兴令独绐郡将云：“县界无蝗。”已而蝗大起，郡将诘之。令辞穷，乃言县本无蝗，盖自如皋飞来。仍檄如皋，请严捕蝗，无使侵邻境。穆父得檄，辄书其纸尾云：“蝗虫本是天灾，即非县令不才。既自敝邑飞去，却请贵县押来。”避暑录话 春渚纪闻作米元章知雍丘县事，其纸尾之诗曰：“蝗虫本是空飞物，天遣来为百姓灾。本县若还驱得去，贵司却请打回来。” 

　　钱穆父尹京，为近时第一。余尝见其剖决甚闲暇，杂以谈笑诨语。而每一顾问，胥吏皆股栗不能对。一日因决一大滞狱，内外称之。会朝，苏长公誉之曰：“所谓霹雳手也。”钱曰：“安能霹雳手，仅免葫芦蹄也。”葫音鹘 明道杂志 

　　唐子西文采风流，人谓为小东坡。文献通考引雁湖李氏语 

　　张商英拜相，子西作内前行，坐贬惠州。文献通考引直斋陈氏语 

　　唐庚谪惠州时，自酿酒二种，其醇者名“养生主”，其稍洌者名“齐物论”。墨庄漫录 

　　唐子西为关子东言，罗浮山道士观，忽有老虎来廊庑间，子西矍然。道士曰：“此郭文先生守丹灶虎也。年深爪牙落尽，亦复无声，可狎而玩。然其视眈眈，光彩射人，若不驯扰也。”子东因赋哑虎诗。研北杂志 

　　今日舟内霜寒，有人致酒，遂独饮一杯，醺然迳醉。念贾处士贫甚，无以慰其意，乃作古木怪石一纸。每遇饥时，辄开看，还能饱人否？若是吴兴有好事者，能为君月致米三石，酒三斗，终君之世，便以赠之。不尔，令双莲叶收掌，须添丁长以付之。志林按双莲叶，耘老妾，添丁，其子名也。 

　　吴兴东林沈偕君与，即东老之子也。家饶于财。少游京师，入上庠，好狎游。时蔡奴声价甲于都下，沈欲访之。乃呼一卖珠人于门首茶肆内，议价再三，不售，撒其珠于屋上。卖珠者窘甚。君与笑曰：“第随我来，依汝所索还值。”蔡于帘内窥见，大惊，唯恐其不来。后数日乃诣之，其家喜相报曰：“前日撒珠郎至矣！”接之甚至，自是常往来。一日携上樊楼。楼乃京师酒肆之甲，饮徒常千余人。沈遍语在坐，皆令极量尽欢，至夜尽为还所值而去，于是豪侈之声满三辅。既而擢第，尽买国子监书以归。时贾收耘老隐居苕城南横塘上，沈尝以诗遗之蟹曰：“黄粳稻熟坠西风，肥入江南十月雄。横跪蹒跚钳齿白，圆脐吸胁斗膏红。虀须园老香研柚，羹藉庖丁细擘葱。分寄横塘溪上客，持螯莫放酒杯空。”耘老得之不乐，曰：“吾未之识，后进轻我。”且闻其不羁，因和韵诋之云：“彭越孙多伏下风，蝤蛑奴视敢称雄！江湖纵养膏腴紫，鼎终烹爪眼红。嘲称吴儿牙似镀，劈惭湖女手如葱。独怜盘内秋脐实，不比溪边夏壳空。”君与怒曰：“吾闻贾多与郡将往还预政，言人短长，曾为人所讼。吾以长上推之，乃鄙我若此！”复用韵报之云：“虫腹无端苦动风，团雌还却胜尖雄。水寒且弄双钳利，汤老难逃一背红。液入几家烦海卤，醢成何处污园葱。好收心躁潜蛇穴，毋使雷惊族类空。”贾晚娶真氏，人谓贾秀才娶真县君，以为笑。沈所指团雌为此。贾寻悔之，而戏语已传播矣。齐东野语 

　　朱晓容，不知何许人。尝为浮屠，以善相游公卿间，号容大师。朱临、姚辟久同场屋。冯太尉京榜，二人俱赴廷对。殿唱日，禁门未开，曈昽未明。或云晓容立茶肆，朱、姚闻之，走觅容，果与一白袍偶坐。姚连揖恳求一观气色，容指偶坐者曰：“状元已在此，何劳他问？”偶坐者冯京也。姚力浼之，容不得已，为就邻邸灯火下视之曰：“姚第几甲，朱第几甲。”入听胪传，皆如所言。朱致仕居吴兴。忽一日，晓容自京师来谒，公欣然接之。是时二子行中、久中秋试不利，皆在侍下。公使冠带而出，容一见惊起贺曰：“后举状元也！”后三年，二朱至京师，舍开宝塔寺，容寓智海，禅刹相次，行中预荐。明年，省闱优等，殿试病作。是时王氏之学，士人未多得。时行中独记其诗义最详，因信笔写以答所问，极不如意。卷上，日方午，遂经御览，神宗良爱之。行中日与同舍围棋，每拈子欲下，必骂贼秃，盖恨容许之误也。未唱名前数日，有士人通谒，延之坐。揖行中起，附耳语曰：“乃梁御药门客，特令报足下卷子，上已置在魁等。”行中唯唯而入，再执棋子，手辄颤，缘宠辱交战，不自持。独往智海。容闻其来，迎问握手曰：“非晚唱名，何为来见老僧？必是得甚消息来。”行中曰：“久不相见，来问讯耳。”容曰：“胡不实告我？冯当世未唱名时，气象亦如此。”行中因道梁氏之事。容喜甚，为开樽设具，且曰：“吾奉许固有素，只有一人未见尔，当为邀来同饮。”仍戒曰：“此人蓝缕，不可倨见，亦不得发问，问则彼行矣。”至寺廊，引一丐者入。见行中不甚为礼，便据上坐。相与饮酒斗余，不交一谈。容徐曰：“此子当唱名，先生能一留目否？”丐者曰：“尔曰何？”容曰：“已定他冠多士。”丐者摆头曰：“第二人。”蹑行中足使起，密徵其意。但曰：“偶数多。”更无他语，遂罢去。明日饭罢，率行中寺庭闲步，出门遥见余行老亦入寺。容不觉拊髀，惊谓行中曰：“始吾见子，以为天下之美尽此矣，不知乃有此人。”行中曰：“此常州小余也。某识之，何遽及是？”容曰：“子正怕此人。昨日闻偶多之说，今又睹此人，兹事可知矣。”行中发解过省，皆在二数。及听胪，行老果第一，行中次之。行中解褐，往谢容，容劳之曰：“子诚福人，今日日辰，以法推之，魁天下者官不显。子至侍从。”其后余止馆职，知湖州卒。行中至中书舍人。朱行中自右史带假龙出典数郡。是时年尚少，风采才藻皆秀整。守东阳日，尝作春词云：“小雨纤纤风细细，万家杨柳春烟里。恋树湿花飞不起。愁无比，和春付与东流水。九十光阴能有几？金龟解尽留无计。寄语东流沽酒市。拚一醉，而今乐事他年泪。”予以门下士，每获从容，公往往乘醉大言：“你曾见我‘而今乐事他年泪’否？”盖公自以为得意句，故夸之也。予尝心恶之，而不敢言。行中后历中书舍人，帅番禺，遂得罪，安置兴国军以死。流落之兆，已见于此。泊宅编 

　　先公在元祐背驰，与苏辙尤不相好。公知庐州，辙门人吴俦为州学教授，劾公延乡人方素于学舍讲三经义，辙为内应。公坐降知寿州。后在广守，与东坡邂逅，出诗文相示。既得罪，范致虚行责词云：“谄交轼、辙，密与唱和。媚附安、李，阴求进迁。”或以辙事语范，范曰：“吾固知之，但不欲偏枯却属对。”范学于先公，或疑其背师，盖国事也，范操行非希旨下石者。萍洲可谈 

　　先公崇宁元年帅广。正日游蒲涧，见游人簪凤尾花，作口号一联云：“孤臣正泣龙须草，游子空簪凤尾花。”盖以被遇先皇，自伤沦落。后监司乃指此句为罪，其诬注云：“契勘正月十二日，哲宗皇帝已大祥，岂是孤臣正泣之时？”谗口可畏如此。萍洲可谈 按可谈朱彧著，行中子也。 

　　信安孟王仁仲酷嗜法书名画，帅建康日，知先人素从后湖苏养直徵君游，托移书求仇池故砚。苏答云：“抄掠之余，所存百骸九窍耳。平生长物，岂复一毫，况仇池之尤物乎！公殆索我于昔之隐几者也。”孟见之笑曰：“只是不肯见畀尔”。清波杂志 按仇池故砚，似是东坡故物。养直为东坡同族。养直父坚与东坡稔，或知故物在其家，从而求之耶。 

　　苏养直居句金日，有小鬟，常云“内子不容”。仆戏云：“既云合中不容，何以有此？”养直曰：“初未尝使令，况手脚如落汤螃蟹，又何足取！”满座大笑。遂目其小鬟为“落汤螃蟹”。可书 

　　苏养直隐居京口，绍兴间，与徐师川同召。养直不起，师川造朝，时便道过养直，留饮甚欢。二公平时对弈，徐高于苏，是日养直拈一子笑视师川曰：“今日还须让老夫下此一着。”师川有愧色。鹤林玉露 

　　苏庠隐居后湖，绍兴间，屡诏不赴。僮仆见使者沓至，辄相谓曰：“官来勾我秀才，须要正身出头。”张氏可书 

　　苏后湖之子扶，携古画罗汉十六人出以相示，且云：“家世珍藏殆百余年，大父昔在庐山下，闻山谷先生在山，亟携画求题尊者名号，时死心禅住归宗，一见笑曰：‘夜来梦十六僧来挂搭。’命洒扫新室陈焉。死心偈之，山谷书之。”扶又言家有玛瑙盂，用以日饭一尊者，假失具饭，太夫人必梦求斋。清波杂志 

　　苏庠以病目号眚翁。后居丹阳之后湖，称后河病民。书画谱 

　　苏养直家孙女曰苏＜浦女＞，其严毅不可当，三五十年朝报奏疏，琅琅口诵，不脱一字。贵耳集 

　　郭祥正，母梦李白而生。圣俞尝曰：“天才如此，真太白后身也。”苕溪渔隐丛话 

　　王荆公当国，郭祥正知邰州武冈县。实封附进奏书，乞以天下之计专听王安石处画，凡议论有异于安石者，虽大吏亦当屏默。表辞亦甚辨畅，上览而异之。一日问荆公曰：“卿识郭祥正否？其才似可用。”荆公曰：“臣顷在江东，尝识其人，才近纵横，言近捭阖，而薄于行。不知何人引荐而圣聪闻之也？”上出其章以示。荆公耻为小人所荐，极口陈其不可用而止。东轩笔录 

　　太白集有姑熟十咏，东坡自黄州还，过当涂，读之，抚手大笑曰：“赝物败矣！岂有李白作此语者？”郭功父争以为不然。东坡又笑曰：“但恐是太白后身所作耳！”功父甚愠。盖功父少时诗句俊逸，前辈或许之以为太白后身，故东坡以此戏之。入蜀记 

　　梅圣俞赠郭功父采石月一首，谓功父为李白后身，生为郭氏子，以报子仪纳官贳罪之德。林泉随笔 

　　功父曾题人山居一联云：“谢家庄上无多景，只有黄鹂三两声。”荆公命工绘为图，自题其上云：“此是功父题山居诗处。”即遣人以金酒钟并图遗之。遁斋闲览 

　　黄鲁直爱与郭功甫戏谑，虽不当尽信，至如曰：“公作诗费许多气力做甚？”此语切当，学者不可不知也。许彦周诗话 

　　贺方回尝作青玉案词，有“梅子黄时雨”之句，人谓之贺梅子。郭功父有示耿天骘一诗，王荆公为书其尾曰：“廊前古木藏训狐，豪气英风亦何有。”方回晚倅姑熟，与功父游甚欢。方回寡发，功父指其髻曰：“此真贺梅子也。”方回乃捋其须曰：“君可谓郭训狐。”功父髯而胡，故有此语。竹坡诗话 

　　李端叔之仪，以才学闻于世。范忠宣公疾笃，口授其旨，令作遗表。上读之，称赏不已，欲召用之，而蔡元长入相，时事大变，且兴狱，治遗表内语，端叔坐除名编管太平州。会赦复官，因卜居当涂。适郭功父祥正亦寓郡下，文人相轻，遂成仇敌。郡倡杨姝者，色艺见称于黄山谷诗词。端叔丧偶无嗣，老益无憀，因遂蓄杨于家，已而生子。遇郊禋，受延赏。会蔡元长再相，功父知元长之恶端叔也，乃訹豪民吉生者讼于朝，谓冒以其子受荫。置鞫受诬，又坐削籍，杨姝者亦被决。功父作俚语快之云：“七十余岁老朝郎，曾向元祐说文章。如今白首归田后，却与杨姝洗棒疮。”初端叔为郡人罗朝议作墓志，首云：“姑熟之溪，其流有二：一清而一浊，清者谓罗公，浊者为功父。”功父怨深刺骨焉。久之，其甥林彦振摅执政，门人吴可师道用事，于时相讼其冤，方获昭雪，尽还其官与子。子名尧光，坠其家风，止于选调。家今犹在宛陵、姑熟村落间。挥麈后录 按墨庄漫录端叔有诗云：“欲借琼林大盈库，与君孤注赌妖娆”。盖与当涂杨珠者，珠当即是姝。 

　　郭功父晚年，一日梦作游采石诗，明日书以与人曰：“余决非久于世者。”人问其故。曰：“余近有诗曰：‘欲寻铁索排桥处，只有杨花惨客愁。’岂特余平日不能到，即古人亦未尝有也，忽得之不祥。”不踰月果死。李端叔闻之曰：“不知杜少陵如何活得许多时。”竹坡诗话 

　　文柔者，李端叔配，胡武平宿孙女也。为东坡所知，呼为法喜上人。东坡南迁，手制衣以赆曰：“我一女子，受此等人知，复何憾耶？”池北偶谈 

　　米芾 李公麟 杨补之 崔鷃 李廌 魏泰 张舜民 

　　米元章母，或云本产媪。出入禁内，以劳补其子为殿侍，后登进士第。按此与宋史异。有好洁癖，任太常博士，奉祠太庙，乃洗去祭服藻火，坐是被黜。宗室华源郑王家多声妓，尝欲验之。大会宾客，独设一榻待之，使数卒解衣袒臂，奉其酒馔。诸姬环于他客，杯盘狼藉。久之亦迁坐于众宾之间，乃知洁癖非天性也。尝作诗云：“饭白云留子，茶甘露有兄。”人不省“露兄”故事，尝叩，乃曰：“只是甘露哥哥耳！”鸡肋编 

　　元丰间，米元章自号鹿门居士。其印文火正后人，后并不用。志雅堂杂钞 

　　余家蓄米帖，印章有曰火宋米芾者，刘宋水德，故谓之水宋；赵宋以火德王，故谓之火宋。敬斋古今黈 

　　世传米芾有洁癖。方择壻，会建康段拂字去尘。芾曰：“既拂矣，又去尘，真吾壻也。”以女妻之。耆旧续闻 段拂、吴激皆米元章壻。拂南渡后仕至参知政事。激字彦高，入金为翰林学士，乐府与蔡松年齐名。见池北偶谈。 

　　米元章盥手用银方斛泻水于手，已而两手相拍，至乾都不用巾拭。词林记事引吕居仁云 

　　润州大火，唯留李卫公塔、米元章庵。米题云：“神护卫公塔，天留米老庵。”有轻薄子于塔庵二字上添注“爷娘”二字，元章见之大骂。轻薄子又于塔庵二字下添“飒糟”二字。盖元章母尝乳哺宫内，故云。杨诚斋诗话 又国朝人所著稗贩云：“吕居仁戏呼米为米老娘”。未详何出。 

　　米元章知无为军，喜神怪，每雨旸致祷，则设宴席于城隍祠，东向坐神像之侧，举酒若相献酬，往往获应。每得时新茶果之属，辄分以馈神，令典客声喏传言以致之。间有得缗钱于香案之侧，若神以劳送者。尝晨兴，呼谯门鼓吏问夜来三更不闻鼓声，吏惶恐言半夜有巨蛇缠其鼓，故不敢近。米颔之，叱吏去，不复问。故人皆疑其蟒精。暌车志 

　　建中初，曾文肃秉轴，与蔡元长兄弟为敌。有当时文士与文肃启，略曰：“扁舟去国，颂声惟在于曾门；策杖还朝，足迹不登于蔡氏。”明年，文肃南迁，元度当国，即更其语以献曰：“幅巾还朝，舆颂咸归于蔡氏；扁舟去国，片言不及于曾门。”士大夫不足养如此。原注：老亲云米元章。挥麈后录 

　　米元章，崇宁初为江淮制置发运司句当，直达纲运，置司真州。大漕张励深道，见其滑稽玩世，不能俯仰顺时，深不乐之，每加形迹，元章甚不能堪。会蔡元长拜相，元章知己也，走私仆愬于元长，乞于衔位内去所带“制置发运司”五字，仍降旨请给序位人从，并同监司。元长悉从之，遣仆持人敕命以来。元章既得之，闭户自书新刺。淩晨拜命毕，呵殿迳入谒，直抵张之厅事。张惊愕莫测，及展刺，即讲钧敌之礼，始知所以。既退，愤然语坐客曰：“米元章一生证候，今日乃使著矣。”后元章以能书得幸祐陵，擢列星曹。国朝以任子为南宫舍人者，惟庞懋贤元英与元章二人。元章晚益豪放，不拘绳检。故蔡天启作其墓志云：“君与西蜀刘泾巨济、长安薛绍彭道祖友善。三公风神萧散，一流人也。”又云：“冠服用唐规制，所至人聚观之。视其眉宇轩然，进趋襜如。音叱鸿畅，虽不识者，知其为米元章也。”挥麈后录 

　　元祐间，米元章居京师。被服怪异，戴高檐帽，不欲置从者之手，恐为所涴。既坐轿，为顶盖所碍，遂撤去，露帽而坐。一日出保康门，遇晁以道。以道大笑，下轿握手问曰：“晁四，你道似甚底？”晁云：“我道你似鬼章。”二人抚掌绝倒。时西边获贼寨首领鬼章，槛车入京，故晁以为戏。何氏语林 

　　熙宁间，蜀人日者费孝先筮易，以丹青寓吉凶，谓之卦影。其后转相祖述，画人物不常，鸟或四足，兽或两翼，人或儒冠而僧衣，故为怪以见象。米芾好怪，常戴俗帽，衣深衣，而蹑朝鞾绀缘。朋从目为活卦影。拊掌录 

　　米元章知雍丘县，子瞻自扬州召还，乃具饭。既至，则对设长案，各以精笔、佳墨、妙纸三百列其上，而置馔于旁。子瞻见之，大笑就坐。每酒一行，即申纸共作字。二小史磨墨，几不能供。薄暮酒行既终，纸亦书尽，更相易携去。东山谈苑 

　　苏长公在维扬，一日召客十余人，皆一时名士，米元章亦在座。酒半，元章忽起立自赞曰：“世人皆以芾为颠，愿质之子瞻。”长公笑答曰：“吾从众。”侯鲭录 

　　海岳以书学士召对，上问本朝以书名世数人，海岳各以其人对曰：“蔡京不得笔，蔡卞得笔而少逸韵，蔡襄勒字，沈辽排字，黄庭坚描字，苏轼画字。”上复问：“卿书何如？”对曰：“臣书刷字。”墨庄漫录 

　　米元章作吏部郎，徽宗召至便殿，令书屏风四扇。后数日，使人押赐银十八笏。元章对中使言曰：“且告奏知‘知臣莫若君，臣自知甚明。’”如此者再四。中使归奏，上大笑。盖十八笏为九百也。可书 按宋人以九百为痴 

　　徽皇闻米芾有字学，一日，于瑶林殿张绢图方广二丈许，设玛瑙砚、李廷圭墨、牙管笔、金砚匣、玉镇纸水滴，召米书之。上映帘观赏，令梁守道相伴，赐酒果。米反系袍袖，跳跃便捷，落笔如云，龙蛇飞动。闻上在帘下，回顾抗声曰：“奇绝，陛下！”上大喜，即以御筵笔砚之属赐之。寻除书学博士。一日崇政殿对事毕，手执劄子。上顾视，令留椅子上。米乃顾直殿云：“皇帝叫内侍要唾盂。”合门弹奏，上曰：“俊人不可以礼法拘。”钱氏私志 

　　芾为书学博士。一日上与蔡京论书艮岳，召芾至，令书一大屏，指御案研使用之。书成，捧研跪请曰：“此研经臣濡染，不可复以进御，取进止。”上大笑，因赐之。芾舞蹈以谢，即抱研趋出，余墨沾渍袍袖，而喜见颜色。上顾京曰：“颠名不虚得也。”京奏曰：“芾人品诚高，所谓不可无一，不可有二。”春渚纪闻 清波杂志略同 

　　米一日回人书，亲旧密于窗隙窥之。写至“芾再拜”，即放笔于案，整襟端下两拜。清波杂志 

　　元丰有九老之会：卢革八十二；黄挺八十二；程师孟、郑方平七十二；闾丘孝才七十；□□□七十三；徐九思七十三；徐思闵七十二；崇大年七十二；张诜七十。米元章为之序焉。齐东野语 

　　米芾尝为书学博士，复迁礼部员外郎。数遭白简逐出。一日，以书抵鲁公，诉其流落。且言举室百指，行至陈，独得一舟如许大，遂画一艇于行间。鲁公笑焉。吾得此帖而藏之。时弹文谓其颠。米又历告鲁公暨诸执政，自谓久任中外，并被大臣知遇。举主数十百，皆用吏能为称首，一无有以颠荐者。世遂传米老“辨颠帖”。铁围山丛谈 

　　米元章守涟水，地接灵璧。蓄石甚富，一一品目，加以美字。入书室则终日不出。时杨次公为察使，知米好石废事，因往廉焉。至郡，正色言曰：“朝廷以千里付公，汲汲公务，犹惧有阙，那得终日弄石？”米径前以手于左袖取一石，其状嵌空玲珑，峰峦洞壑皆具，色极清润。米举石宛转示杨曰：“如此石安得不爱？”杨殊不顾，乃纳之左袖。又出一石，叠嶂层峦，奇巧又甚。又纳之左袖。最后出一石，尽天划神镂之巧。又顾杨曰：“如此石安得不爱？”杨忽曰：“非独公爱，我亦爱也！”即就米手攫取之，径登车去。宋稗类钞 

　　吾尝疑米元章用笔妙一时，而所藏书真伪相半。元祐四年六月十二日，与章致平同过元章。致平谓吾曰：“公尝见亲发锁，两手提书，去人丈余，近辄掣去者乎？”元章笑，遂出二王、长史、怀素辈十许帖子，然后知平时所出，皆苟以适众目而已。志林 

　　杨次翁守丹阳，元章过郡，留数日而去。元章好易他人书画。次翁作羹以饭之曰：“今日为君作河豚。”其实他鱼，元章遂不食。次翁笑曰：“公可无疑，此赝本耳！”竹坡诗话 

　　米老酷嗜书画，尝从人借古画自临，并以真赝本归之，俾其自择而莫辨也。在涟水时，客鬻戴嵩牛图，元章借留数日，以摹本易之而不能辨。后客持图乞还真本，元章怪而问之，曰：“尔何以别之？”客曰：“牛目有童子影，此则无也。”清波杂志 

　　米元章与蔡攸在舟上共观王衍字，元章即卷轴入怀，起欲赴水。攸惊曰：“何为？”元章曰：“生平所蓄，未尝有此，故宁死耳！”攸不得已，遂以赠之。独醒杂志 石林燕语作观右军王略帖，清波杂志较略。 

　　关子东云：叔父庐陵使君蔚宗，多蓄书画。有褚河南所摹虞永兴枕卧帖，落笔精微，仅如丝发，既存骨气，复有精神。米元章爱之重之。先兄长源解后元章于京口，是时叔父已捐馆，从长源求此书，长源靳之曰：“惟得公陆探微师子乃可。”从之。长源复曰：“此画不足当此帖，更得公案上盈尺朱砂乃可。”又从之。长源又曰：“细思二物，皆有愧于虞帖，非得公头不可有此帖。”研北杂志 

　　曾祖殿撰与元章交契无间，凡有书画，随其好即与之。一日元章自言：“得一砚非世间物，殆天地秘藏，待我而识之。”答曰：“公虽名博识，所得之物真赝居半，特善夸耳！得见乎？”元章起取于笥，曾祖亦随起索巾涤手者，若欲敬观状。元章顾而喜，砚出，曾祖称赏不已，且云：“诚为尤物，未知发墨何如？”命取水，水未至，亟以唾点墨磨砚。元章变色而言曰：“公何先恭而后倨乎？砚污矣，不可用，为公赠。”初但以其好洁，欲资戏笑。继归之，竟不纳。曾祖时守京口，唾砚事，吴虎臣漫录误书为东坡。清波杂志 

　　米元章华陀帖二十八字，靖康之变，流落民间，历三四传乃入越王府。王惧为内府所收，秘之二十年无知者。太和末，都城阎贯道与文士辈请仙，元章降笔，贯道因问：“先生华陀帖神迹超轶，辉映古今。汴京破，失所在。先生于平生得意书，定知为何人所秘，愿以见告。”即批云：“当就越王府求之。”庞都运才卿，王妃之弟，贯道以为言，果获一见。续夷坚志 

　　元章晚年学禅有得，卒于淮扬军。先一月区处家事，作亲友别书，尽焚其所好书画奇物，预置一棺，坐卧饮食其间。前七日不茹荤，更衣沐浴，焚香清坐。及期，遍请郡僚，举拂示众曰：“众香国中来，众香国中去。”掷拂合掌而逝。语林 

　　晋陵富人承氏子，家有奇石，旧刻米老书六字云“第一山米芾识”。承氏子谓芾与“费”同音，为不祥语。击碎之。研北杂志 

　　婢之婢谓之重台，羊欣书似婢学夫人。米芾学欣书，高宗谓米字为重台。雪舟脞语 

　　元晖被遇光尧，既贵，甚自秘重。众嘲之云：“解作无根树，能描懵懂云。如今供御也，不肯与闲人。”画继 

　　元祐间，黄、秦诸君子在馆，暇日观画，山谷出李龙眠所作贤己图，博者六七人，方据一局，骰迸盆内，五皆六，而一犹旋转不已，一人俯盆疾呼，旁观皆变色起立。纤浓态度，曲尽其妙。相与叹赏，以为卓绝。适东坡从外来，睨之曰：“龙眠天下士，顾效闽语耶！”众请其故。东坡曰：“四方语音，六皆合口，惟闽则张口。今盆内皆六，一犹未定，法当呼六，而呼者乃张口何耶？”龙眠闻之，亦笑而服。桯史 

　　李伯时善画马，法秀师让之曰：“伯时为士大夫而以画行，已可耻，又作马，忍为之耶？”伯时恚曰：“作马能荡人心堕恶道乎？”师曰：“公业已习此，则日夕思其情状为神骏，系念不忘，一日眼花落地，必入马胎无疑。”伯时大惊，不觉身去坐榻曰：“今当洗此过。”师曰：“但画大士像。”伯时遂画此像，妙绝天下。冷斋夜话 避暑录话略同 

　　晁以道言：“当东坡盛时，李公麟至为画家庙像。后东坡南迁，公麟在京师，遇苏氏两院子弟于途，以扇障面不一揖，其薄如此！”故以道鄙之，尽弃平日所有公麟之画。邵氏闻见后录 

　　李伯时画天厩满川花，放笔而马殂矣。盖神骏精魄皆为伯时笔端取去。浩然斋雅谈 

　　赵广，合肥人，本李伯时家小史。伯时作画，每使其侍左右，久之遂善画，尤工作马，几能乱真。建炎陷贼，贼闻其善画，使图所虏妇人，广毅然辞以实不能画，胁以白刃，不从，遂断右手拇指遣去，而广画实用左手。乱定惟画观音大士而已。今士大夫所藏伯时观音，多广笔也。老学庵笔记 

　　韩干画马，多分其鬃为之，莫晓何意，唯白乐天春深学士家诗云：“凤书裁五色，马鬣剪三花。”唐学士例借飞龙厩马，则应是时国马皆如此。李伯时善学韩画，每不知三鬃之意，难于下笔。有得白乐天诗者，先为诵之，而不言所出。伯时请之力，乃使为画数马，始以集示之。蔡宽夫诗话 

　　杨补之所居萧洲，有梅树，大如数间屋，苍皮斑藓，繁花如簇。补之日临画之，间以进之道君。道君曰：“村梅耳。”因自署“奉敕村梅”。南渡后，宫人以其梅张壁间，时有蜂蝶集其上，始惊怪，求补之，而补之已物故矣。六砚斋二笔 虞道园集以村梅为德寿语，未知孰是。丁野堂善画梅，理宗召见，问曰：“卿所画恐非宫梅。”丁曰：“臣所见者，江路野梅。”因号野堂。见图绘宝鉴。 

　　杨补之号逃禅老人，又号清夷长者。书史会要 

　　许、洛两都轩裳之盛，士大夫之渊薮也。党论之兴，指为许、洛两党。崔鷃德符、陈恬叔易，皆戊戌生。田昼承君、李廌方叔，皆己亥生。并居许昌阳翟，时号“戊己四先生”，以为许党之魁。故诸公皆久坐废。墨庄漫录 

　　崔德符监洛南稻田务。时内官容佐掌宫钥于洛都，郡僚事之，唯恐不及，独德符不肯见之。容衔之。德符一日送客于会节园，时梅花已残，与客饮梅花下。既而容奏陈以会节园为景华御苑，德符不知也。明年暮春，复骑马迳入园梅下哦诗。次日，容见地有马迹，问园吏，以崔对。遂劾奏鷃迳入御苑，以此罪废。墨庄漫录 懒真子、容斋随笔事同文异 

　　元祐间，东坡知贡举，李方叔就试，将锁院，坡缄封一简令送方叔，值方叔出，其仆受简置几上。有顷，章子厚二子曰持曰援者来，取简窃观，乃扬雄优于刘向论一篇。二章惊喜，携之以去。方叔归，求简不得，知为二章所窃，怅惋不敢言。已而果出此题，二章皆模仿坡作，方叔几于搁笔。及拆号，坡意魁必方叔也，乃章援，第十名文意与魁相似，乃章持。坡失色。二十名间一卷颇奇，坡谓同列曰：“此必李方叔。”视之乃葛敏修。时山谷亦预校文，曰：“可贺内翰得人，此乃仆宰太和时，一学子相从者也。”而方叔竟下第。坡出院，闻其故，大叹恨，作诗送其归，所谓“平生漫说古战场，过眼欲迷日五色”是也。其母叹曰：“苏学士知贡举而汝不成名，复何望哉！”抑郁而卒。鹤林玉露 养疴漫录同 

　　李方叔为坡公客，坡公知贡举而方叔下第。坡公有诗云：“平生谩说古战场，过目还迷日五色。”山谷和之云：“今年持橐佐春官，遂失此人难塞责。”盖是时山谷亦在贡院也。诗话总龟 

　　东坡素知李廌方叔。方叔赴省试，东坡知举，得一卷子大喜，手批数十字，且语黄鲁直曰：“是必李廌也。”及拆号，则章持致平，而廌乃见黜。初廌试罢，归语人曰：“苏公知举，吾文必不在三名后。”及黜，廌有乳母年七十，大哭曰：“吾儿遇苏内翰知举不及第，他日尚奚望！”遂闭门睡。至夕不出，发壁视之，自缢矣。廌果终身不第。老学庵笔记 石林诗话云：“廌自是学亦不进。家贫不甚自爱。尝以书责子瞻不荐己，子瞻后稍薄之。不第而死。” 

　　李方叔之孙大方字元蹈。晚得一鹖冠，今为杂买场。寄予诗一篇，多警句。诗人玉屑引杨诚斋语 

　　田衍、魏泰居襄阳郡，人畏其吻。谣曰：“襄阳二害，田衍、魏泰。”未几，李豸方叔亦来居，襄人憎之曰：“近日多磨，又添一豸。”墨庄漫录 

　　方叔初名豸，从东坡游。东坡曰：“五经内无公名，独左氏曰‘庶有豸乎’，乃音直氏切。后人以为虫豸之豸，今宜易名曰廌。”方叔用之。秦少游见而嘲之曰：“昔为有脚之狐，今作无头之箭。豸以况狐，廌以况箭。”方叔仓卒无以答，终身以为恨。懒真子 

　　魏泰数举进士不第，荆公戏云：“眼下有卧蚕者贵，文潞公有之而为相。公亦有而未遇，岂非白僵者乎？”可书 

　　魏泰道辅，自号临汉隐居，著东轩杂录、续录、订误等书。又有一书讥评巨公伟人阙失，目曰碧云騢，取明肃垂帘时，西域贡马，头有旋毛，文如碧云，以是不得入御闲之意。嫁其名曰都官员外梅尧臣撰，实非圣俞作也。墨庄漫录 

　　道辅试院内，上请主文，恃才豪纵，殴主文几死。坐是不许取应。桐江诗话 

　　张芸叟赴春试时，冯当世主文柄，以公生明为赋题。芸叟误叠押明字，自分黜矣，榜出乃居第四。至元祐间，芸叟以秘书监使契丹，当世留守北门，始修门生之敬，置酒甚欢。酒半，当世云：“京顷作知举时，秘监赋内重叠用韵，以论策甚佳，因为改去，擢置优等。尚记忆否？”芸叟方饮，不觉杯覆于怀，再三愧谢而去。挥麈后录 

　　张芸叟从高遵裕西征途中诗云：“灵州城下千株柳，总被官军斫作薪。他日玉关归去路，将“何攀折赠行人。”“青铜峡里韦州路，十去从军九不回。白首似沙沙似雪，将军休上望乡台。”为转运判官李察所奏，得罪贬。舜民言官军围灵武不下，粮尽而还。西人从城上问官军：“汉人兀攃否？”仰而答曰：“兀攃”。城上皆大笑。盖西人谓斩为兀攃也。志林 东原录又载一诗云：“灵州城外千株柳，总被官军斫作薪。他日玉关归去路，将何攀折赠行人。” 

　　浮休居士张芸叟久经迁责，既还，怏怏不平。尝内集分题赋诗，其女得蜡烛，有云：“莫讶泪频滴，都缘心未灰。”浮休有惭色，自是无复躁进意。司马朴之室，浮休女也。有诗在鄜延路上一寺内，一联云：“满目烟含芳草绿，倚栏露泫海棠红。”或曰即咏烛者。墨庄漫录 

　　张芸叟谪郴州税，郴多碧莲，根大如盌。张尝以墨印于诗藳上，以诧北人也。孙公谈圃 

　　章惇 

　　章申公父银青公俞年七十，集亲宾为寿。有饷柑者，味甘而实极大，令收核种之后圃。坐客窃笑。后公食柑十年而终。春渚纪闻 

　　章俞者郇公之族子，早岁不自拘检，妻之母杨氏，年少而寡，俞与之通。已而有娠，生子。初产之时，杨氏欲不举，杨氏母勉令留之，以一合贮水，缄置其内，遣人持以还俞。俞得之云：“此儿五行甚佳，将大吾门。”雇乳者谨视之。既长登第。始与东坡先生缔交，后送其出守湖州诗，首云：“方丈仙人出渺茫，高情犹爱水云乡。”以为讥己，由是怨之。其子入政府，俞尚无恙。尝犯法，以年八十勿论。事见神宗实录。绍圣相天下，坡渡海，盖修报也。所谓燕国夫人墓，独处而无祔者，即杨氏也。挥麈后录 

　　章申公九事自署曰大涤翁。墨庄漫录 

　　章子厚惇，初来京师，年少美丰姿。尝日晚独步御街，见雕舆数乘，从卫甚都。最后一舆有一丽人，揭帘以目挑章。章因信步随之，不觉夕，妇人以手招与同舆。载至一甲第，甚雄壮。妇人者蔽章杂众入，入一院甚深邃，若无人居者。少选，前妇人始至，备酒馔甚珍。章因问其姓，妇人笑不答。自是妇人引侪辈迭相往来甚众，俱亦姝丽。询之，皆不顾而言他。每去则以巨锁扃之，如是累日夕。章体为之疲，意甚傍徨。一姬年差长，忽发问曰：“此岂郎所游之地，何为至此耶？我主翁行迹多不循道理，宠婢多而无嗣息，每勾致少年之徒，与群婢合，久则毙之，此地数人矣。”章惶骇曰：“果尔，为之奈何？”姬曰：“观子之容，差非碌碌者，似必能脱。主人翌日入朝甚早，今夕解我之衣以衣子。我且不复锁门。候至五鼓，吾来呼子，亟随我登厅事，我当以厮役之服被子，随前驺而出，可以无患矣。尔后慎勿以语人，亦勿复游此街。不然，吾与若皆祸不旋踵矣。”诘旦果来叩户。章用其术，遂免于难。既贵，始以语所厚善者，云后得其主翁之姓名，但不欲晓于人耳。虚谷闲钞 

　　章惇者，郇公之疎族。举进士在京师，馆于郇公之第。私族父之妾，为人所掩，踰垣而出，误践街上一妪，为妪所讼。时包公知开封府，不复深究，赎铜而已。惇后及第在五六人间，大不如意，诮让考试官。人或求观其敕，掷地以示之，士论忿其不恭。熙宁初，试馆职，御史言其无行，罢之。及介甫用事，张郇、李承之荐惇可用。介甫曰：“闻惇大无行。”承之曰：“某所荐，才也。顾惇才可用于今日耳，素行何累焉。公试与语，自当爱之。”介甫召见之。惇素辩，又善迎合。介甫大喜，恨得之晚。擢用数年，至两制三司使。邵氏闻见录 

　　有商州太守赵郎中者，康节与之有旧，常往从之。章子厚作令商州，赵厚遇之。一日，赵请康节与章同会。章以豪俊自许，不知尊康节也。语次因及洛中牡丹之盛，赵守谓章曰：“先生洛阳人也，知花为甚详。”康节因言：“洛人以见根而知花高下者，知花之上也；见枝叶而知者，知花之次；见蓓蕾而知者，知花之下也。如公所说，乃知花之下。”章默然惭服。赵守因谓章曰：“先生学问，世之师表。公不惜从之学，则日有进益矣。”章因从先生游，求传数学。先生谓章：“十年不仕宦乃可学。”盖不许之也。苕溪渔隐 

　　章子厚在丞相府，顾坐客曰：“延安帅章质夫因版筑发地得大竹根，半已变石。西边自昔无竹，亦一异也。”客皆无语，先人独曰：“天地回南作北有几矣，公以为今日之延安，为自天地以来西边乎？”子厚太息曰：“先生观物之学也。”盖子厚蚤出康节门下也。邵氏闻见后录 

　　苏子瞻任凤翔府节度判官，章子厚为商州令，相得欢甚。同游南山诸寺，寺有山魈为祟，各不敢宿。子厚宿，山魈不敢出。抵仙游潭，下临绝壁万仞，岸甚狭，横木架桥。子厚推子瞻过潭书壁，子瞻不敢过。子厚平步以过，用索系树，蹑之上下，神色不动，以漆墨濡笔大书石壁曰：“章惇、苏轼来游。”子瞻拊其背曰：“子厚必能杀人。”子厚曰：“何也？”子瞻曰：“能自拚命者，能杀人也。”子厚大笑。高斋漫录 

　　子厚为商州推官，子瞻为凤翔幕佥，小饮山寺。闻报有虎，二人酒狂，勒马同往观之。去虎数十步，马惊不敢前。子瞻曰：“马犹如此，著甚来由。”乃转去。子厚独鞭马向前去曰：“我自有道理。”既近，取铜沙罗于石上攧响，虎即惊窜。归谓子瞻曰：“子定不如我。”耆旧续闻 

　　章子厚与苏子瞻小时相善。一日章坦腹而卧，适子瞻自外来，章摩其腹以问子瞻曰：“公道此间何所有？”子瞻曰：“都是谋反底家事。”子厚大笑。道山清话 

　　东坡诗：“日日出东门，寻步东城游。城门抱关卒，问我此何求？我亦无所求，驾言写我忧。”章子厚评曰：“前步而后驾，何其上下纷纷耶！”东坡闻之曰：“吾以尻为轮，以神为马，何为上下乎？”柳亭诗话 

　　雍秀才画草虫，以鬼蜨为章惇。苏诗总案 

　　客有谓东坡曰：“章子厚日临兰亭一本。”坡笑云：“工摹临者非自得，章七终不高耳。”予尝见子厚在三司北轩所写兰亭两本，诚如坡公之言。独醒杂志 侯鲭录略同 

　　章枢密惇，少喜养生，性尤真率。尝云：“若遇饥，则虽不相识处，亦须索饭；若食饱时，见父亦不拜。”语不可解，或有误字。在门下省及枢密，益喜丹灶，饵茯苓以却粒，骨气清粹，真神仙中人。苏子瞻赠之诗曰：“鼎中龙虎黄金贱，松下龟蛇绿骨轻。”东轩笔录 

　　汴梁第五铺有异僧，众名三圣和尚。时语人祸福，扣之则不道也。章申公所在喜访异人，至铺遇僧，过门即延入座，视申公曰：“承天一柱，判断山河。”春渚纪闻 

　　翰林故事，学士白事于中书，皆公服靸鞋坐玉堂，使院吏入白，丞相出迎。然此礼不行久矣。章惇为制诰，直学士院，力欲行之。会一日，两制俱白事，学士皆鞟足秉笏，而惇独散手系鞋。翰林故事，十废七八，忽行此礼，大喧物议。中丞邓绾，尤肆诋毁，既而罢惇直院。系鞋之礼，后无行之者。东轩笔录 

　　章子厚为侍从，遇其生朝会客。门人林特以诗为寿。子厚出诗示客，指其颂德云：“只是海行言语，道人须道著乃为工。”特颇不平，忽曰：“昔有人令画工传神，以其不似，命别为之。既又以为不似，凡三四易。画工怒曰：‘若画得似处，是甚模样！’”满座哄然。道山清话 

　　神宗时以陕西用兵失利，内批出令斩一漕官。明日，宰相蔡确奏事，上曰：“昨日批出斩某人，今已行否？”确曰：“方欲奏知。”上曰：“此人何疑？”确曰：“祖宗以来，未尝杀士人，臣等不欲自陛下始。”上沉吟久之曰：“可与刺面配远恶处。”门下侍郎章惇曰：“如此即不若杀之。”上曰：“何故？”曰：“士可杀不可辱。”上声色俱厉曰：“快意事更做不得一件！”惇曰：“如此快意，不做得也好。”蓼花洲闲录 

　　章惇罢相，俄落职。林公希为舍人，当制词云：“悻悻无大臣之节，怏怏非少主之臣。”章相寄声曰：“此一联无乃太甚！”林答曰：“长官发恶，杂职棒毒，无足怪也。”高斋漫录 曲洧旧闻“悻悻”作“硁硁”。贵耳集、挥麈录亦作钱穆父，互见钱穆父条下。绍圣初，召拜，首召曾布草麻，有“赤舄几几南山岩岩”之语，在廷士大夫相语曰：“今则几几岩岩，奈何硁硁怏怏乎！”曲洧旧闻 

　　荆公日录，尽出蔡卞诬罔。章子厚为女择配，久而未谐。蔡因曰：“相公择壻如此其艰，岂不男女失时乎？”子厚曰：“待寻一个似蔡郎者。”蔡甚惭。清波杂志 

　　章子厚在相位，一日国子长贰堂白三经义已镂版颁行，王荆公字说亦合颁行，合取相公钧旨。子厚曰：“某所不晓，此事请白右丞。”右丞，蔡元度也。清波杂志 

　　曾子宣、林子中，在密院为哲庙言，章子厚以隐士帽紫直裰系绦见从官，从官皆朝服，其强肆如此。上曰：“彼见蔡京亦敢尔乎？”时京为翰林学士，不知何以人主待之如是。老学庵笔记 

　　章丞相性豪迈，颇傲物，在相位数以道服接宾客，自八座而下，多不平。独见鲁公则否。鲁公时为承旨，一日诣丞相府。故事，宰执出政事堂归第，有宾吏白侍从官在客次，大臣既舍辔即不还家，径从断事所而下以延客。及是章丞相返，不揖客，入舍易道服而后出，鲁公亟索去。于是章丞相惭语公曰：“是必以衣服故得罪，然愿少留！”以手掠公，会荐汤而从者以骑至，故公得拂袖具章白其事，有旨：“章惇赎铜七斤。”铁围山丛谈 

　　元符间，宗室有以妾为妻者，因罢开府仪同三司及大宗职事。蔡元长行词云：“既上大宗之印，复捐开府之仪。”章申公谓曾子宣云：“此语与手持金骨之朵，身坐银交之椅何异？”曾曰：“顷记得有行侍御史词云：‘爰迁侍御之史。’不记得是谁？”申公顾许冲元曰：“此是侍郎向日乱道。”春渚纪闻 

　　林自为太学博士，上章丞相启曰：“伏维门下相公有猷有为，无相无作。”子厚在漏舍，因与客语及，大骂云：“这汉敢乱道如此！”蔡元度曰：“‘无相无作’虽出佛书，然荆公字说尝引之，恐亦可用。”子厚复大骂曰：“荆公亦不曾奉敕许乱道，况林自乎！”坐皆默然。老学庵笔记 

　　王观与章子厚友善，俱以疎散称，时号观三、惇七，各言其第也。子厚执政，观蹭蹬不达，至堂见子厚，邀至阁内话旧。欲去，子厚令引马就登，观上马对众，顾谓子厚曰：“相公莫要忘了观三。”子厚有惭色。过庭录 

　　章子厚在政府，有惇贼邦曲之号。一日，邦直欲复唐巾裹，子厚曰：“未消争竞，只烦公令嗣戴来略看。”子由语张文潜曰：“庙堂之上，谑语肆行，在下者安得不风靡！”贵耳集 

　　绍圣间，安惇为从官，章惇为相，每见之但称“享”而已。齐东野语 

　　童谣曰：“大惇小惇，入地无门。大蔡小蔡，还他命债。”宣和遗事 

　　故事，山陵使事讫，合行求去。元符间，章子厚为永泰山陵使，有作词戏之曰：“草草山陵职事，厌厌罢相情怀。”齐东野语 挥麈后录略同 

　　章子厚谪雷州，过小贵州南山寺，倚槛看层云。有僧奉忠曰：“曾记夏云诗最奇曰：‘如风如火复如绵，飞过微阴落槛前。大地生灵乾欲死，不成霖雨谩遮天。’”诗话总龟 

　　苏子由谪雷州，不许占官舍，遂僦民屋。章子厚又以为强夺民居，下本州追民究治，以僦券甚明，事已。不一二年，子厚谪雷州，亦问舍于民，民曰：“前苏公来，为章丞相几破我家，今不可也。”邵氏闻见后录 章、苏固姻娅，章惇甥黄师是以二女妻子由子适、逊。见香祖笔记。 

　　鄱阳胡咏之好道，元符初，尝于信州弋阳见一道人，青巾葛袍，神气特异，因揖而延之对饮。道人索纸书曰：“济世应须不世才，调羹重见用盐梅。种成白璧人何处？熟了黄粱梦未回。相府旧开延士阁，武夷新筑望仙台。青鸡唱彻函关晓，好卷游帏归去来。”授咏曰：“为我以此寄章相公。”且曰：“好个章相公，又错了路迳也。”咏至京，见王诜，具告以此，欲持诗谒子厚。诜曰：“不可。”他日子厚北归，闻有此诗，就咏求之，叹曰：“使吾早得此诗，去位已久矣，岂复有今日之事乎？”墨庄漫录 

　　章申公在睦州，暮年有妾曰茜英，有殊色，公宠嬖之。一日，其子援至所居乌龙寺，僧房有玉界尺在案上，乃公所爱。因究其所从，群婢共言与僧通已久。公怒，令为爨婢，布衣执爨而已，未尝棰也，而罪群婢不能防闲，缚而尽棰之。茜英既执爨，请令十二县君供过，句疑有误字乃援妻也。缚其僧，棰而送郡。供出事目如牛腰，即械送狱。郡守方通亲鞫而亟断之，杖其背，厅事震动，而僧不动如山。茜英执爨四十日，衣敝。申公思之，令援曰：“十二县君不须出，令茜英依旧伏侍，茜英却著旧衣。”茜英坚不肯著，呼至前，曰：“相公送至州县则送之，茜英不著好衣，不伏侍相公，茜英宁死尔。”言讫，吞气立死。默记 

　　章子厚自岭表还，语余云：“神仙升举，形滞难脱，临行须假名香百余斤焚之。”近岁庐山有崔道人，积香数斛，一日尽发，命弟子置五老峰下徐焚之，默坐其旁，烟盛不相辨，忽跃起已在峰顶。避暑录话 

　　章申公在睦州，有大猿数十，章使人擒而缚之。忽于乌龙山后窜出数千大青猿，解缚，夺而去之。人皆莫敢近。避暑录话 

　　有妇人号虞仙姑，年八十余，有少女色。能行大洞法。徽宗一日诏虞诣蔡京，京饭之。虞见一大猫，拊其背语京曰：“识此否？乃章惇也。”京即诋其怪而无理。翌日京对，上曰：“已见虞姑耶？猫儿事极可骇。”避暑录话 

　　绍圣丁丑，章持魁南省，时有诗：“何处难忘酒？南宫放榜时。有才如杜牧，无势似章持。不取通经士，先收执政儿。此时无一盏，何以慰愁眉。”清波杂志 按云麓漫钞，东坡还至京口时，章子厚有海康之行，其子援尚游京口，以书抵先生，书凡七百余字。略见云麓漫钞，东坡答书见本集。 

　　秀州张生用医著，吴人章县丞祖母，子厚妾也，七十疽发。召治之。张溃其疮而以盏贮脓血，视之，其凝处红如丹砂，出谓丞曰：“此丹毒也。”丞怒曰：“老人平生不服一暖药，况丹乎？”祖母在房闻之，亟呼曰：“是也，我少在汝家时，每相公饵大丹，必使我辈伴服一粒。”张谢去，祖母旋以此终。夷坚志 

　　曾巩 曾布 

　　曾密公任信州玉山令，除名徙英州，行次南都而卒。时公子南丰先生子固，已名重于世。公再娶朱夫人，年未三十，领诸孤归里南丰。昆弟六人，久益漻落。与长弟晔应举，每不利于春官。里人有不相悦者，为诗以嘲之曰：“三年一度举场开，落杀曾家两秀才。有似檐间双燕子，一双飞去一双来。”南丰不以介意，力教诸弟不怠。嘉祐初，与长弟及次弟牟文肃公、妹壻王补之无咎、王彦深，几一门六人，俱列乡荐。将入都赴省试，子壻拜别朱夫人于堂下，夫人叹曰：“是中得一人登名，吾无憾矣。”榜出唱第皆在上列，无有遗者。楚俗遇元夕第三夜，多以更阑时微行听人语，以卜一岁之通塞。子固兄弟被荐时，有乡士黄姓亦预同升，黄面有瘢，里人呼为黄痘子。诸曾俱往赴试，朱夫人亦以收灯夕往闾巷听之，闻妇人酬酢造酱法云：“都得都得，黄豆子也得。”已而捷音至，果然。挥麈后录 

　　曾子固作中书舍人，还朝，自恃前辈，轻蔑士大夫。徐德占为中丞，越次揖子固甚恭谨。子固问：“贤是谁？”德占曰：“禧姓徐。”子固答曰：“贤便是徐禧。”禧大怒曰：“朝廷用某作御史中丞，公岂有不知之礼？”其后子固除翰林学士，德占密疏罢之，又攻罢修五朝史。默记 曲洧旧闻略同。 

　　曾子固性多傲忽。元丰间为舍人，尝白事都堂。时章子厚为门下侍郎，谓之曰：“向见舍人贺明堂礼成表，真天下奇作。”子固一无辞让，但复问曰：“比班固典引何如？”章不答，语同列曰：“我道休撩拨。”盖自悔失言也。曲洧旧闻 

　　曾巩知襄州日，朝廷遣使按水利，振流民，各辟两三选人，句当公事。巩一日宴诸使者，座客有言：“昨夕三鼓，大星坠于西南，有声甚厉，次又有一小星随之。”巩曰：“小星必天狗，下句当公事也。”类苑引倦游杂录 

　　艺祖从世宗征淮南，有徐氏世以酒坊为业，上每访其家，必进美酒，无大小，奉事甚谨。徐氏知人望已归，即从容属异日计。上曰：“汝辈来，吾何以验之？”徐氏曰：“某全家人手指节不全，不过存中节，世谓徐鸡爪。”迨上登极，诸徐来皆愿得酒坊，许之。今西枢曾布，其母朱氏即徐氏外生，亦无中指节，故西枢亦然。世以其异故贵，不知其气所传，自外氏诸徐也。孙公谈圃 按此谓曾布母朱，与挥麈后录同。曾子宣丞相家男女手指皆少指端一节，外甥亦或然。或云襄阳魏道辅家世指少一节，道辅之姊嫁子宣，故子孙肖其外氏。老学庵笔记 

　　章子厚以乙亥年生，与曾子宣同年。曾以丁亥月辛亥日己亥时生，章子厚以“四亥公”呼之。能改斋漫录 

　　吕惠卿丁父忧去，王荆公未知心腹所托。曾布时以著作佐郎编敕，巧黠善迎合荆公意，公喜之，数日间，相继除中允、馆职、判司农寺。告谢之日，抱敕告五六通。布为都检正故事，白荆公即行。时冯当世、王禹玉并参政，或曰：“当更白二公。”布曰：“丞相已定，何问彼为？候敕出令押字耳。”故唐坰弹荆公文：“吕惠卿、曾布，安石心腹；王圭、元绛，安石之仆隶。”又曰：“圭奴事安石，犹惧不了云。”邵氏闻见录 

　　曾文肃帅定，一日晨起，忽语诸子曰：“吾必为宰相，然须南迁。”启其所以。公曰：“吾昨夕梦衣十郎绿袍，北向谢恩。岂非他日贬司户之徵乎！”后十年，果登庸。既为蔡元长所挤，徙居潮阳。已而就降廉州司户参军，敕到取幼子絣朝服以拜命，果符前梦。十郎即絣排行也。挥麈前录 

　　曾子宣、吕吉甫同为内相，与客啜茶，注汤者颇数。客云：“尔为翰林司，何故不解点茶？”吉甫云：“翰林司若尽会点茶，则翰林学士须尽工文章也。”意讥子宣，缘此遂相失。珍席放谈 

　　曾子宣丞相尝排蔡京于钦圣太后帘前，太后不以为然。曾公论不已，太后曰：“且耐辛苦。”盖禁中语，欲遣之使退，则曰“耐辛苦”也。京已出太原，复留。老学庵笔记 

　　元符末，曾文肃自知枢拜相公，弟文昭为翰林，锁宿禁内，面对喻旨草麻，文昭力辞。上云：“弟草兄麻，太平美事。禁中已检见韩绛故事矣，不须辞。”文昭始拜命。盖熙宁初韩康公入相，实持国当制，国朝以来，两家而已。金坡遗事载钱希白为文僖草麻，虽云仪同钧衡，实未尝秉政也。是时母氏年九岁，偶至东府门外，归告文肃曰：“翁明日相矣。适见快行家宣叔翁入内甚急，以是逆料。”已而果然。挥麈前录 曾肇草制事，南游记旧所载略同，又云元丰间，官制行，曲阜公除天官，南丰先生为西掖行词。曲阜公即曾肇也。 

　　曾文肃，元符末，以定策功爰立作相，首逐二蔡。而元长已交结中禁，胶固久矣，虽去国，而眷柬方浓。屡欲召用，文肃辄厄之。一日，徽宗忽顾首相韩文定云：“北方帅藩有阙人处否？”文定对以大名府未除人。少刻批出蔡京除端明殿学士知大名府，仍过阙朝见。文肃在朝堂愕然，忽字文定呼曰：“师朴可谓鬼劈口矣。”翌日白上以为不可，上乾笑曰：“朕尝梦见蔡京作宰相，卿焉能遏耶？”元长入国门，除尚书右丞。踰月之后，文肃拟陈祐甫守南都，元长以为祐甫文肃姻家，讦于上前，因遂忿争。次日入都堂，方下马，则一顶帽之卒，喏于庭曰：“钱殿院有状申启。”视之，乃殿中侍御史钱遹论文肃章疏副本。文肃即上马，径出城外观音院。盖承平时执政丐外待罪之地也。是晚锁院，宣翰林学士郭知章草免文肃相制，上云：“当用美词以全体貌。”诘旦告廷，以观文殿大学士知润州。陛辞之际，慰藉甚渥，云：“秋晚相见。”抵润未久，而诏狱兴矣。挥麈后录 

　　曾文肃初与蔡元长兄弟皆临川王氏亲党，后来位势既隆，遂为仇敌。崇宁初，文肃为元长攘其相位，以观文守南徐。时元度帅维扬，赴镇过郡。元度开燕，自为口号云：“并居二府，同事三朝。怅契阔于当年，喜逢迎于此地。”又云：“对掌紫枢参大政，同扶赤日上中天。”谬为恭敬如此，而实不然也。已而兴狱，文肃遂迁衡阳。挥麈余话 

　　曾子宣以大观元年八月二日卒，其弟子开以三日卒，先后才一日。老学庵笔记 

　　曾文肃，熙宁初，为海州怀仁令。有监酒使臣张者，小女六七岁，甚慧黠。文肃之室魏夫人怜之，教以诵诗书，颇通解。其后南北暌隔。绍圣初，文肃柄枢时，张女已入禁庭。虽无名位，以善笔札，掌命令之出入。忽与夫人相闻，夫人以夫贵封瀛国，称寿禁庭，始相见叙旧，自后岁时遣问。夫人殁，张作诗哭之云：“香散帘帏寂，尘生翰墨闲。空传三壶誉，无复内朝班。”从此绝迹矣。后四十年，靖康之变，张从昭慈南渡至钱塘。朱忠靖笔录所记，昭慈遣其传导反正之议张夫人者，即其人也。年八十余终。挥麈后录 

　　绍圣间，章子厚在相位，曾文肃居西府。文肃忽苦腹疾，子厚来视病。坐间，文肃忽思幐沙粥，时外祖空青先生曾公衮在侍侧，咄嗟而办。文肃食之甚美。子厚犹未去也，询其速致之术。空青云：“适令于市上货幐沙馅担内买来，取其穰入粥故耳。”子厚叹赏，云：“他日转运使才也。”其后空青仕宦果数历输挽。挥麈后录 

　　徽宗靖康初，南幸次京口，驻跸郡治。外祖曾空青以江南转运使摄府事，忽宣至行在。上引至深邃之所，问劳勤渥，命乔贵妃出，上回顾语乔曰：“汝在京师，每问曾三，此即是也。特令汝一识耳。”盖空青少日喜作长短句，流入禁内，故尔。取七宝杯令乔手擎满酌，并以杯赐之。外祖拜贶而出。挥麈后录 

　　明清投辖录所纪刘快活事所未尽者，今列于编。外祖曾空青，文肃公第三子也。快活每以三运使呼之。后果为漕挽。文肃当国，先祖为曹郎。一日快活忽见过曰：“我见曾三女儿，他日当为公子妇。”时先妣方五六岁。又谓先人曰：“曾三女儿，汝之夫人也。”归见文肃，呼先祖字曰：“王乐道之子，三运使之壻。他日此儿名满天下，然位寿俱啬奈何！”已而文肃罢相迁衡阳。北归后，先祖守九江，遣先人访文肃于京口，一见奇之，遂以先妣归焉。所言一一皆合，异哉！玉照新志 

　　王陶 安焘 许将 李清臣 胡宗愈 李孝寿 

　　王陶乐道，哲庙时东宫师傅也。美姿而长，时谓之没兴真武。与文正长子监簿为友壻。范处长，后其室死而监簿亦亡，复续长姨。忠宣因此疎之。过庭录 

　　王乐道与姜愚子发交善。乐道苦贫。一日大雪，子发念乐道与其母寒饿，自荷一锨，刬雪以行，至乐道所居，叩门久之方应。乐道同母冻坐，日高未饭。子发恻然，亟出买酒肉薪炭，往复同乐道母子附火饮食。乐道觉子发衣单，问之，以绵衣质钱买饭食也。乐道登第，调睦州判官。妻卒，子发又为求范文正夫人侄汶阳李氏以继。按此时与文正长子为友壻矣。熙宁初，乐道以翰林学士为西京留守。子发老益贫，驾小车来见，乐道遗酒三十壶而已。邵氏闻见录 

　　王陶二子，实字仲弓，宁字幼安。仲弓淳厚博学君子也，先子尝见之。一日剧暑。迫暮会归。皆已大醉，偶遗衣复往取，见仲弓披衣执策，就视之，礼记疏也。幼安晚以上疏关元祐得幸，致身台辅。李彦西城事兴，幼安以竹园为献。后彦过许下，幼安郊迎至府治，让上坐，彦曰：“某何人，枢密过礼如此。”幼安拱手应曰：“某西城竹园户。”尔时曾存之在许，以声妓自奉。仲弓尝曰：“若存之之富，舍弟之贵，实实不爱。”盖仲弓口吃也。过庭录 

　　胡翼之尝称誉安焘厚卿曰：“安秀才骨相，他日必贵。”众请其由。先生曰：“此亦易察耳，安君金玉色也，金玉必须富贵者所用，置之粪壤可乎？”安后三作执政，初预政，父母俱存。默记 

　　胡先生瑗判国子监。安厚卿枢密苦痫疾，凡聚立庑下，升堂听讲，人众辄疾作。先生使人掖之，调护甚至。厚卿登科，疾良愈。或以与王文康苦淋疾，为枢密使自平正同。盖人之疾病，随血气之通塞，气血既快，疾自愈也。邵氏闻见录 

　　元祐间，吕微仲当轴。其兄大忠自陕漕入朝，微仲虚正寝以待之。大忠辞以相第未便，微仲云：“界以中霤，即私家也。”卒从微仲之请。安厚卿亦在政府，父日华尚康宁，且具庆焉，厚卿夫妇偃然居东序。时人以此别二公之贤否。挥麈录 

　　安厚卿枢密，逾二纪无功缌之戚，乃近盛事也。老学庵笔记 

　　许将坐太学狱，下御史台禁勘。一日台吏告曰：“内翰今晚出矣。”许曰：“审如是，当为白中丞，俾告本家取马也。”至晚欲放，中丞蔡确曰：“案内尚有一节未完，须再供答。”及对毕开门，已及二更过后，而从人谓许未出，人马却还矣。许坐于台门，不能进退。适有逻卒过前，遂呼告之曰：“我台内放出官员也，病不能行，可烦为于市桥赁一马。”逻卒怜之，与呼一马至，遂跨而行。是时许初罢判开封府，税居甜水巷。驭者惧逼夜禁，急鞭马跃，许堕地，腰膝尽伤。驭者扶之于鞍，又疾驰而去，至则宅门已闭。许下马坐于砌上，俾驭者扣门，久之无应者。驭者曰：“愿得主名以呼之。”许曰：“但云内翰已归可也。”驭者方知其为判官许内翰，且惧获坠马之罪，遽策而走。许以坠伤，气息不属，不能起以扣门，又无力叫呼。是时十月，京师已寒，地坐至晓，迨宅门开始得入。东轩笔录 

　　许将冲元，以前执政知大名府时，同官曹蒙衔命察访，蔑视郡县，至大名当厅下轿。冲元出，见其倨甚，复入呼法司曰：“不知前执政作守，监司得当厅下轿否？”令白曹请就宾次，以全国体。曹失措而退。冲元御僚属甚严，一日宾佐过厅，一都监曳皮鞋而前，许问曰：“公何处得此鞋？”都监以为美意，曰：“某衙一卒能造，枢密或须之否？”许作色曰：“某非无此，但不敢对同官着耳！”都监惶恐失色。坐间数十客莫不各视其足。过庭录 

　　许冲元将知西京，有一属禀事云：“某预钱若干，已有指挥许将来春充预买钱。”冲元厉声曰：“许将如何作得预买钱？”其人始悟触讳，踧踖而退。闲燕常谈 

　　李清臣薄游定州，时韩魏公知定州，携刺请谒，吏报方寝。清臣为诗一绝书于刺曰：“公子乘闲卧绛厨，白衣老吏慢寒儒。不知梦见周公否？曾说当年吐哺无。”公见诗曰：“吾知此人久矣！”竟有东床之选。青琐诗话 

　　李资政邦直，有与韩魏公书曰：“前书戏问玉梳、金篦，侍白发翁，几欲淡死矣。然常山颇多老伶人，吹弹甚熟。日使教此五六人，近者稍便串。异时当令侍饮，期一釂觞也。”玉梳、金篦，盖邦直侍姬。人或问命名之意。邦直笑曰：“此俗所谓沙门置梳篦耳！”又有与魏公书曰：“旧日梳、篦固无恙，亦尝增添两三人，更似和尚撮头带子耳！”墨庄漫录 

　　尚书右丞胡宗愈夫人丁氏，司封员外郎宗臣之女，自幼颖慧，无所不能。其善相盖出天性，在西府时，常于窗隙遥见蔡丞相确，谓右丞曰：“蔡相全似卢多逊。”或以卢、蔡肥瘠不同诘之，丁氏曰：“吾虽不及见卢，但常观其画像，与今丞相神彩相似耳。”后蔡果南窜。户部尚书李常除老龙，尹成都，途间贻右丞书，丁氏一见其书曰：“此人身笔已倒，不久数尽，须病咽喉而死。”李公行至凤翔，中毒卒。初司封有杨妃数美人真挂后堂，丁氏年未笄，每晨兴省问尊亲了，必戏道诸妃万福。一日潘妃忽答曰：“夫人万福！”家人辈大怪之，欲毁其真，其叔宝臣令勿毁，曰：“此女他日未可量也。”泊宅编 

　　常州诸胡，余外家，自宗愈执政，宗回、宗师、宗炎、奕修皆两制。宗质四子同时作监司，家赀又富，东南号富贵胡家。相传祖茔三女山尤美，甚利子壻。余母乃尊行，如渭阳诸壻钱昂、黄辅国、李诗、蒋廷俊、张巨、陈举、蒋存诚，皆为显官。萍洲可谈 

　　政和初，徐干臣伸尝自制转调二郎神词。会开封尹李孝寿来牧吴门，道出郡下，干臣大合乐燕之，谕群倡令讴此词。李询之，徐蹙额对曰：“某顷有一侍婢，色艺冠绝。前岁以亡室不容逐去，今闻在苏州一兵官处，屡欲复来，而主公靳之，感慨赋此词，所叙多其书内语。今公拥麾于彼，不审能为我道地否？”李曰：“此甚不难，可无虑也。”既次枫桥，距城十里，官吏望风股栗。李一阅刺字，忽大怒曰：“都监在法不许出城，今亦至此郡内，万一有大盗之虞，岂不殆哉！”斥送狱。其家震惧求援，李笑曰：“且还徐典乐之妾了来理会。”兵官承命，然后舍之。挥麈余话 

　　李孝寿知开封。有举子为仆所陵，忿甚，具牒欲送府，为同舍劝解，自取状戏学孝寿押字，判不用勘案，决臀二十。仆翼日持诣府，告其主仿尹书判私决人。孝寿谓仆曰：“此秀才所判，正与我同。”命如数决之。宋稗类抄 

　　林希 蒋之奇 舒亶 李定 吴居厚 

　　林仲平概，仁宗朝耆儒也。二子希旦、邵颜，早擅克家之业。仲平没，有二幼子尚在襁褓未名。既长，两兄乃析其名，示不忘父训，曰希、曰旦、曰邵、曰颜，后皆为闻人，衣冠指为名族。挥麈后录 

　　林高，闽人，擢第，终屯田郎中。子概亦擢为集贤校理，入儒学传。终于京师。妻黄氏，携其孤，扶护将归葬闽，道出姑苏。时蒋公侍郎堂知姑苏。林子长希次旦方年十二三岁，贽文上谒。蒋大奇之，留姑苏，给以戴城桥官屋，后号儒学坊，为葬二榇于宝华山。蒋遣其子与二林读书。蒋子即之奇。云麓漫钞 

　　林文节作启谢苏子由，有一联云：“父子以文章冠世，迈渊、云、司马之才；兄弟以方正决科，冠晁、董、公孙之对。”及绍圣间，行子由谪词云：“父子兄弟挟机权变诈，惊愚惑众。”子由捧之泣曰：“某兄弟固无足言，先人何罪耶？”于子瞻词有云：“若讥朕过，亦何所不容。乃代予言，诋诬圣考，乖父子之恩，害君臣之义。至于行路犹不戴天，顾视士民复何面目？虽汝轼文足以惑众，辨足以饰非，然而自绝君亲，又将谁怼？”苏见之曰：“林大亦能作文章耶！”野老纪闻 

　　林子中有野史一编，世多传之。其间议论与平日所为极以背驰，殊不可晓。岂非知公论不可揜，欲盖其迹于天下后世耶！挥麈余话 

　　台官蒋之奇以浮语弹奏欧阳公，英宗不听，之奇因伏地不起。上顾左右问：“何故久不起？”之奇仰曰：“此所谓伏蒲矣。”上明日以语大臣，京师传以为笑。龙川别志 

　　刘逵公达奉使三韩，道过余杭。时蒋颖叔为太守，以其新进，颇厚其礼，供张百色，比故例特异。又取金色鳅一条，与龟献于逵，以致今秋归之意。曲洧旧闻 

　　蒋颖叔为发运使，至泰州谒徐神翁，坐定一无所说，将起，忽自语曰：“天上人间都不定叠。”蒋叩之，曰：“天上已遣五百魔君来世间作官，安得定叠？”蒋复叩以一身之休咎。徐谓之曰：“发运使亦是一赤天魔王也。”宋稗类抄 海陵三仙传语同文异。颖叔问曰：“我何如人也？”对曰：“宜省刑。”颖叔艴然而怒，徐自扪其背曰：“瘤痛不能语。”颖叔再拜曰：“经云神公受命，普埽不祥，其公之谓矣。”因呼神公。颖叔背有瘤，盛怒则裂内，楚至不能言，他人不知也。海陵三仙传 

　　蒋颖叔之奇既贵，顶上大赘，每忌人视之。为六路大漕，至金山寺，僧了元与蒋善。一见蒋，即手扪其赘，蒋心恶之。了元徐曰：“冲卿在前，颖叔在后。”蒋大喜。萍洲可谈 

　　舒信道宅在明州，子弟群处。有一舒于灯下忽见女子，自称丘氏，举手代拍，歌烛影摇红云：“绿净湖光，浅寒先到芙蓉岛。谢他幽梦属才郎，几度生春草。尘世多情易老，更那堪秋风袅袅！晓来羞对香芷汀洲，枯荷池沼。恨锁横波，远山浅黛无人扫。湘江人去叹无依，此意从谁表？喜趁凉宵月姣，况难逢人间两好。莫辞沉醉，醉入屏山，只愁天晓。”遂相从月余。家验其妖怪，请法师治之，乃池内大白鳖也。词苑丛谈 

　　元丰间命待诏崔白图蔡奴像入禁内。后村诗话 

　　潘子贱题蔡奴传神云：“嘉祐间，风尘间人亦如此。呜呼，盛哉！”然蔡实元丰间人也。仇氏初在民间，生子为浮屠名了元，所谓佛印禅师也。已而为广陵人国子博士李问妾生定，出嫁郜氏生蔡奴。故京师人谓蔡奴为郜六。老学庵笔记 又花草粹编，郜懿第六，蔡奴之母也。李定之父与郜游生定，郜六死，定不知也。言官攻定不持母服，以此。按宋史传，定为御史弹闻所生母仇氏死不为服，定自辨实不知为仇所生，故疑不敢服云云，与此合。 又据此条，仇氏名郜六，所生女亦名郜六，不可解。 

　　朱寿昌者，少不知母所在，弃官走天下求之。刺血书佛经，志甚苦。熙宁初，见于同州，迎以归。朝士多以诗美之。苏子瞻诗云：“感君离合我酸心，此事今无古或闻。”王荆公荐李定为台官。定尝不持母服，台谏、给舍俱论其不孝，不可用。子瞻因寿昌作诗贬定，故曰“此事今无古或闻”也。后定为御史中丞，言内翰作诗贬上，自湖州赴诏狱。邵氏闻见录 东轩笔录略同 

　　李承之奉世知南京，尝谓余曰：“昨在侍从班时，李定资深鞫苏子瞻狱，同列不敢启问。一日资深于崇政殿门外，忽谓诸人曰：‘苏轼奇才也。’俱不敢对。已而曰：‘轼前二三十年所作诗文，引援经史，随问即答，无一字之差，真天下奇才也！’叹息久之。”甲申杂记 邵氏闻见后录略同 

　　王安石荐李定，陈襄弹之未得，擢太子中允。宋次道敏求封还词头，翌日辞职。又下，次直李大临、苏子容相继封还。更奏复下，至于七八。子容、大临俱落职，名誉赫然。此乃祖宗德泽，百余年养成风俗。公论之不可屈如是。与齐太史书崔杼弑君，杀三人而执笔如初何异。其后摄官修起居注，章衡行之。贤不肖于此可见。元城语录 

　　杜大监少子灼为李定所捃。定曰：“莫定要剥了绿衫。”灼从容对曰：“绿衫未剥，恐先剥了紫衫。”定大怒，枷送司理院。求其赃罪不得，以他事坐之。定未几果以不持所生母仇氏服，贬官而死。孙公谈圃 按宋史本传定至元祐间以言者追前过贬死。 

　　李定字仲求，洪州人。晏元献之甥。文亦奇。欲预赛神会，而苏子美以其任子拒之，致兴大狱。梅圣俞诗所谓“一客不得食，覆鼎伤众宾”者也。其孙即商老彭，以诗名列江西派。按俞氏茶香室丛钞引此文，此下有“此是害东坡之李定”一语。今考挥麈前录原文并无此句，害东坡之李定字资深，各书无异辞。俞氏殊失检也。又李定字资深，扬州人。元丰御史中丞。其孙方叔、正民兄弟按此别一李方叔，非豸也皆显名一时。又李定嘉祐、治平以来，以风采闻，尝遍历天下诸路计度转运使。乃敦老如冈之祖，济南人也。挥麈前录 

　　吴门下居厚，喜论杜诗，每对客未尝不言。绍圣间，为户部尚书，叶涛致远为舍人。待漏院每从官晨集，多未厌于睡，往往即坐倚壁假寐，不得交谈。惟吴至则强与论杜诗不已，人以为苦，致远辄迁坐于门外檐次。一日忽大雨飘洒，同列呼之不至，问其故，曰“怕老杜诗”。避暑录话 

　　蔡京 蔡卞京诸子 

　　京师旧有平准务，自汉以来有之。蔡鲁公以其父名准，改名平货务。石林燕语 

　　晁之道言蔡侍郎准少年时，出入常见有二人见于马前，或肩舆之前，若先驱，或前或却。问之从者，皆无所睹。准甚惧，谓有冤魂，百方禳禬，皆不能遣。既久，亦不以为事。庆历四年生京，而一人不见。又二年生卞，乃俱灭。元丰末，都城童谣有“家中两个萝卜精”之语，语多不能悉记，其末章云：“撞著潭州海藏神。”至崇宁间，卖馂馅者又有“一包菜”之语。其事皆验。而京于靖康初，贬死于长沙，岂潭州海藏亦应于此耶。曲洧旧闻 

　　蔡元度父死，委术者王寿昌于余杭寻葬地，数日不至。蔡梦至一官府，有紫衣人据案坐，望蔡入，遥谓曰：“汝寻葬地，已得之否？野驼饮水形是也。”觉而异之。寿昌至云：“有一地在临平，山势耸远，佳城也。”元度云：“姑言山形。”王云：“一大山下临浙江，野驼饮水形也。”元度云：“神先告我矣。”春渚纪闻 

　　蔡太师父准葬临平山。山为驼形，术家谓驼负重则行，故作塔于驼峰。其墓以钱塘江为水，越之秦望山为案，可谓雄矣。然富贵既极，一旦丧败，几于覆族，至今不振。老学庵笔记 

　　宣和间，蔡京尝葬其父于临平。及京败，或谓此为骆驼饮海势，遂行下本路，遣匠者凿破之。有金鸡自石间飞出，竟渡浙江。其地至今有开凿之径，知地理者谓犹出带血天子，而后济王实生其地。癸辛杂识 又独醒杂志云：方腊入钱塘，尽掘蔡氏祖父之坟。 

　　先鲁公生庆历之丁亥，其月当壬寅，日当壬辰，时为辛亥。幼时言命者多不取之。及逢时遇主，位极人臣。而后操术者争谈格局之高，推富贵之由，徒足发贤者之一笑耳。大观改元，岁复丁亥，东都顺城门内有郑氏者，货粉于市，家颇赡给，俗号“郑粉家”。偶以正月五日亥时生一子，岁月日时适与鲁公合，其家大喜，极意抚爱，谓其必贵。时人亦为之倾耸。长则恣其所欲为，斗鸡走狗，一切不禁也。始年十有八，春末携妓从浮浪人跃大马游金明，自苑内归，上下悉大醉，马忽跃入波，水浸而死。铁围山丛谈 

　　熙宁、元丰间，有僧化成者，以命术闻于京师。蔡元长兄弟始赴省试，同往访焉。时问命者盈门，弥日方得前。既语以年月，率尔语元长曰：“此武官大使臣命也，他时衣食不阙而已，余不可望也。”语元度曰：“此命甚佳，今岁便登第，十余年间可为侍从，又十年为执政，然决不为真相，晚年当以使相终。”既退，元长大病其言。元度曰：“观其推步卤莽如此，何足信哉！”更俟旬日再往访之，僧已不复记忆。再以年月语之，率尔而言，悉如前说，兄弟相顾大惊。然是年遂同登第，自是相继贵显。于元长则大谬如此，而元度终身无一语之差。以是知世所谓命术者，类不可信；其有合者，皆偶然也。却扫编 

　　蔡元长初登第，为钱塘尉，巡捕至阳村，有道人状貌甚伟，求见。蔡喜接方士，延与语，饮之酒而去。明日，宿他处，复见之。又明日，诣近村，道人复至，饮酒数斗，恳曰：“夜不能归，愿托宿可乎？”不得已许之，且同榻。至三更，闻舍外人声，俄倾渐众，遂排户入曰：“车四元在此！”欲就床擒之。或曰：“恐并损床外人，帝必怒，吾属且获罪。”蔡大恐起坐，呼从吏，无一应者，道人安寝自如。外人云：“又被渠亸了六十年！”咨嗟良久。闻室内如揭竹纸数万番之声，鸡鸣乃寂。道人矍然兴，谢曰：“某乃车四也，赖公脱此大厄，又可活一甲子。已度世三次矣，自此无所患。公当贵穷人爵，吾是以得免。念无以报，吾有药能化纸为铁，铁为铜，铜为银，银又为金。他日有急当用之。”天明别去，蔡惟以其说传仲子翛。蔡死，翛窜广西，赖是以济。夷坚志 

　　姑苏官奴苏琼，行第九。蔡元长道过苏州，太守召饮。元长闻琼之能词，因命及席为之。乞韵，以九字，词云：“韩愈文章盖世，谢安情性风流。良辰美景在西楼，敢劝一杯芳酒。记得南宫高选，弟兄争占鳌头。金炉玉殿瑞烟浮，高占甲科第九。”盖元长奏名第九也。能改斋漫录 花草粹编谓是成都妓尹温仪事 

　　南丰先生病时，介甫日造卧内。因邸报蔡京召试，介甫曰：“他如何做得知制诰，一屠沽耳。”南游纪旧 

　　蔡元长帅成都，尝令费孝先画卦影，历历悉见，后来无毫厘之失。末后画小池，龙跃其间，又画两日西月，一屋有鸱吻，一人掩面而哭，不晓其理。后元长南窜，死于潭州昌明寺，始悟焉。挥麈余话 “西月”系误字，无法校正。 

　　蔡元长自成都召还，过洛。陈和叔为留守。文潞公以太师就第，饯之白马寺。酒酣，文谓蔡曰：“观子风骨必大贵，如老夫官职必作，子孙爵禄过之。但不如老夫安闲之适，愿异日深思慎处也。”五总志 

　　维扬芍药甲天下，其间一花若紫袍而有黄缘者，名“金腰带”。维扬传一开则为世瑞，且簪是花者位必至宰相。昔韩魏公以枢副出维扬。一日，“金腰带”忽出，乃燕平生所期望者四人，咸簪“金腰带”。其后四人果皆辅相。详见韩魏公条下。鲁公守维扬，“金腰带”一枝又出，则鲁公簪之。未几，叔父文正公亦守维扬，一旦“金腰带”又出。扬人大喜贺文正，亟折以献。然花未开全，文正为之怅然，亦簪而赏之。久之，文正独为枢密，加使相、检校少保，视宰相恩数。铁围山丛谈 

　　鲁公自小官时，搢绅间一辞，谓之有手段。元祐时守维扬，一日，召客为凉饼会者八人。俄报客继至者，公必留，偶纷纷来不已。坐间私语蔡四素号有手段，今卒迫留客，若是他食，咄嗟尚可为，如凉饼者奈何便办耶！及食时，计留客已四十人，而冷淘皆至，仍精腆。时以为谈柄。铁围山丛谈 

　　熙宁间，东平有名士王景亮者，喜名貌人，后为人号作“猪觜关”。世谓郓有“猪觜关”，由此始。吕升卿者，形貌短劣，谈论好举臂指画，奉使过东平，遂被目为“说法马留”。厥后相去将三十年，王大粹靓以给事出守东平，乃被目为“香枨圆”。盖谓不能害人，且不治病也。鲁公元祐时亦帅郓，到郡，大会宾客，把酒当广坐谓之曰：“闻公号‘猪觜关’，凡人物皆有雌黄，某下车来未几，敢问其目？”其人曰：“已得之矣。”公喜且笑而逼之，则曰“相公璞”也。铁围山丛谈 按桐江诗话以升卿为惠卿。又曰，邵篪以上殿洩气出为东平，邵高鼻卷髯，目为“凑氛狮子”，仍对曰：“‘说法马留’为察访，‘凑氛狮子’作知州。” 

　　绍圣间，蔡京馆辽使李俨，留馆颇久。一日俨方饮，忽指盘内杏曰：“来未花开，如今多幸！”京即举梨谓曰：“去虽叶落，未可轻离。”老学庵笔记 

　　鲁公在从班时，以赵安定王甲第傍近宫阙，便谒见，因僦止焉。其地号多凶怪。既入居之，是夕有异人刘快活者，谓鲁公未宜寝也，乃命酒与痛饮，三鼓，中堂黑暗处辄格格有声甚厉，忽睹一猴，猴类人长大，缓缓出于外，因不见。刘顾曰：“汝胜他不过。”公亦大笑，谓刘曰：“此岂非所谓山魈者耶！”遂偕就枕矣。铁围山丛谈 

　　元符初，上巳锡辅臣侍从宴，侍臣以次登舟。鲁公适前，而龙舟忽远开去，鲁公遂坠金明池，万众諠骇。召善泅者，未及用，而鲁公自出水，既得济岸，入次舍，一身淋漓。蒋公颖叔唁公曰：“元长幸免潇湘之役。”鲁公颜色不变，犹拍手大笑曰：“几同洛浦之游。”一时服公之伟度也。铁围山丛谈 

　　李元膺早负才名，蔡太师深知之。蔡在翰苑，因赐宴西池，失脚落水。元膺闻之曰：“蔡元长都湿子肚里文章也。”蔡闻之大怒，卒不得召用。高斋漫录 

　　泰陵时蔡元长为学士。故事，供帖子，皇太后、皇帝、皇后合各有词，诸妃合同用四首而已。时昭怀刘太后充贵妃，元长特撰四首，有“三十六宫人第一，玉楼深处梦熊罴”句。墨庄漫录 

　　鲁公为北门承旨。时当元符末，命召入内东门草哲庙遗制，既未发丧，事在秘密，独学士与宰执而已。于是知枢密使曾布捧砚，左丞叔父文正公磨墨，宰臣章惇手自拱笔而授公焉。鲁公后每曰：“始觉儒臣之荣也。”铁围山丛谈 

　　绍圣间，天下号能书无出鲁公之右。公在北门，有执役亲事官二人，事公甚恪，各置白团扇为公扇凉。公心喜之，皆为书少陵诗一联。不数日忽衣戴新楚，喜气充宅，以亲王持二万钱取之矣。亲王乃太上皇也。后宣和初，曲宴在保和殿，上语及是，顾谓公：“昔二扇今尚藏诸御府也。”铁围山丛谈 

　　元符末，鲁公自翰苑谪祠，因东下，拟卜仪真居焉，徘徊久之，因舣舟亭下。米元章、贺方回来见，俄一恶客亦至，且曰：“承旨书大字，举世无两。然某私意不过赖灯光烛影以成其大，不然，安得运笔如椽哉！”公哂曰：“当对子作之也。”二君亦喜，俱曰：“愿与观。”公因命磨墨。时适有张两幅素者，左右传呼取公大笔来。即睹一笥有笔六七枝，大如椽臂，三人已愕然相视。公乃徐徐调笔而操之，顾谓客欲何字耶。恶客即拱而答：“某愿作‘龟山’字尔。”公一挥而成，莫不太息。墨甫乾，方回忽长揖卷之而急趋出矣。于是元章大怒，坐此二人相告绝者数岁始解。乃刻石于龟山寺，米老自书其侧，曰“山阴贺铸刻石”也。铁围山丛谈 

　　蔡鲁公自翰林谪祠，因舣舟亭下。米元章、贺方回来见，俄一恶客亦至，且曰：“承旨书大字，举世无两。然某私意不过赖灯影以成其大，不然，安得运笔如椽哉！”公哂曰：“当对子作之。”左右传呼舟中取大笔来，即睹一笥出笔，大如椽臂。三人愕然。公乃徐徐调笔，顾谓客：“子欲何字？”客拱而答：“某愿作‘龟山’字耳。”公乃大笑，一挥而成。米志林 

　　崇宁钱文，徽宗尝令蔡京书之。笔画从省，“崇”字以一笔上下相贯，“宁”字内不从心。当时识者谓京“有意破宗，无心宁国”。后乃更之。独醒杂志 

　　自唐至本朝，中书门下出敕，“敕”字皆平正浑厚。元丰后敕出尚书亦然。崇宁间，蔡京临平寺额作险劲体，来长而力短，省吏效之相夸尚，谓之“司空敕”，亦曰“蔡家敕”，盖妖言也。京败，言者数其朝京退送及公主改帝姬之类，偶不及“蔡家敕”。故至今“敕”字蔡体犹在。老学庵笔记 “朝京退送”四字疑有误。 

　　蔡京书神霄玉清万寿宫及玉皇殿之类，“玉”字旁边一点，笔势险急。有道士观之曰：“此点乃金笔而锋芒侵王，岂吾教之福哉！”老学庵笔记 

　　大观末，鲁公责宫祠，归浙右。吾侍公舟行，一日过新开湖，睹鱼艇往还上下。鲁公命吾呼得一艇来，戏售鱼可二十鬣，小大又勿齐，问其值，曰：“三十钱也。”吾使左右如数以钱畀之焉。去未几，忽遥见桨艇甚急，飞趁大舟，吾与公咸谓此必得大鱼，将喜而复来耶。顷已及，则曰：“始货其鱼，约三十钱也，今多其一，用是来归。”鲁公笑而却之，再三不可，竟还一钱而去。吾时年十四，白鲁公曰：“此岂非隐者耶！”公曰：“江湖间人不近市廛者，类如此。”铁围山丛谈 

　　祐陵时，有僧妙应者，江南人，往来京、洛间，能知人休咎。蔡元长褫职居钱塘，一日忽造其堂，书诗一绝云：“相得端明似虎形，摇头摆脑得人憎。看取明年作宰相，张牙劈口吃众生。”又书其下云：“众生受苦，两纪都休。”已而悉如其言。挥麈后录 

　　余杭沈野与道士杨醇叟相遇，同邸居。沈善谈人伦，不知醇叟妙于此术也。时蔡元长自翰长黜居西湖，日邀致醇叟。一日晚归，沈语杨曰：“余观翰林风骨气宇皆足以贵，而定不入相。”杨曰：“子目力未至，此人如美玉琢成，百体完就，无一不佳者。是当作二十年太平宰相，但其终未可尽谈也。”春渚纪闻 

　　政和间，蔡太师在钱塘，一日内使赐茶药，于合内得大玉环，径七寸，色如截肪。京拜赐，即治行。后二日诏至。老学庵笔记 

　　蔡元长闲居钱塘无憀，时往霅川游慈感寺。寺僧新建一堂。元长题超览堂。适有一客在座，自云能相字，起贺云：“以字占之，走召入见，而臣字旁观如月，四字居下，当在初夏。”已而果然。挥麈余话 

　　承平时，宰相入省，必先以秤秤印匣而后开。蔡元长秉政，一日秤匣颇轻，疑之，摇撼无声。吏以白元长，元长曰：“不须启封，今日不用印。”复携以归私第。翌日入省，秤之如常。或以询元长，元长曰：“是必省吏有私用者，偶仓猝不及入。倘失措急索，则不可得，徒张皇耳。”挥麈后录 

　　蔡元长尝论荐毛友龙，召对，上问曰：“龙者君象，卿安得而友之？”友龙不能对，遂不称旨。退语元长，元长曰：“是不难对，何不曰：‘尧舜在上，臣愿与夔龙为友。’”他日再荐之，复召对，上问大晟乐，友龙曰讹。上不谕其何谓也。已而元长入见，上以问答语之。对曰：“江南人唤‘和’为讹，友龙谓大晟乐主和尔。”上颔之。友龙乃得美除。独醒杂志 

　　崇宁间，蔡太师行当十钱，章綖坐私铸黥面编置，人多言其枉。政和间，上皇命改右列。或劝用药去面字，綖曰：“止欲注其下曰‘太师错’。”或调之曰：“若注，且须问官，慎勿私注也。”高斋漫录 

　　徽宗幸端门观灯，御西楼，下视蔡京幕次，以金橘戏弹，至数百丸。张氏可书 

　　蔡京崇宁间罢相，出观音院待罪。客有过之者。京泣曰：“京若负国，即教三子都没前程。”好事者戏之曰：“两行珠泪下，三个凤毛灾。”高斋漫录 

　　蔡京为左仆射官守司空，以彗星竟天去位。太学生用坡公满庭芳词嘲之，有云：“光芒长万丈，司空见惯，应谓寻常。”末句云：“传语儋崖父老，祇候蔡元长。”蔡命字正取元者善之长也。长上声，而其解易以为长短之长，故因以为戏。及再柄国，访首唱者斥逐之。夷坚志 

　　吴倜，崇宁五年魁礼部，出为宁海推官。时蔡京罢相居城内，意其生计从容，委买霅上土物无虚月。倜意不平，念吾以文学起身而不以儒者见遇，报以实直。京怒，宣和二年召为编修官。时京以太师赐第京师。一日上问京识吴倜乎，曰：“识之，其人傲狠无上。”上惊曰：“何以知之？”曰：“吴知陛下御讳而不肯改，乃以一圈圈之。”盖言“倜”字也。上默然不怿。未几，为言者承风旨论罢。及京败，知郓州。孙櫜言巴人有草祭之谣，上其事，甚者论其即仓为宅，拆仓字为人君二字，谓京有不臣之心。亦平日好以字画伤善类之报也。齐东野语 吴倜魁礼部，捷音至家，先以名次高下商价，自榜尾以至首选，自百千渐至千缗，乃出其榜。 

　　政和末，老蔡以太师鲁国公总治三省，年已过七十，与少宰王黼争权相倾。朱藏一在馆阁，诗云：“老火未甘退，稚金方力征。炎凉分胜负，顷刻变阴晴。”两人门下士互兴谮言，以为嘲谤。士论指三馆为闹蓝。容斋四笔 

　　余顷见史院神宗国史稿富韩公传，称少时范仲淹一见以王佐期之。蔡太师大书其旁曰：“仲淹之言何足道！”却扫编 

　　政和间，蔡京以太师领三省事，得治事于家。弟卞以开府在经筵，尝挟所亲将仕郎吴说往见，坐于便室，设一桌，陈笔砚，置玉板纸阔三寸者若干片。卞言常州教授某人之淹滞。京问：“何以处之？”卞曰：“须与一提学。”京取一纸，书其姓名及提举学事字而缺其路分，顾曰：“要何地？”卞曰：“其家极贫，非得俸入优厚处不可。”于是书“河北西路”字，付老兵持出。俄别有一兵持一双缄及紫匣来，乃福建转运判官郑可简，以新茶献，即就上书“秘撰运副”授之。卞方语及吴说，曰：“是安中司谏之子，颇能自立。且王逢源外孙，与舒王夫人姻眷，其母老，欲求一见阙省局。”京问：“吴曾踏逐得未？打套局适阙。”又书一纸付出。少顷，卞目吴先退。吴之从姊嫁门下侍郎薛昂，因馆其家，才退舍，具以告昂，昂曰：“此三者已节次书黄矣。”容斋三笔 

　　蔡京生日，天下郡国皆有贡献，号“生辰纲”。归田诗话 按瞿宗吉明初人，所言似非出演义。 

　　吴伯举守姑苏，蔡京自杭被召，一见大喜之。入相首荐其才，三迁为舍人。时新除四郎官，皆知县资序。伯举援旧例言不应格。京怒，落其职，知扬州。未几，京客有称伯举之才者，且言此人相公素所喜，不当久弃外。京曰：“既作好官，又要作好人，两者岂可得兼耶！”曲洧旧闻 

　　蔡元长享用侈靡，喜食鹑，每预蓄养之，烹杀过当。一夕梦鹑数千诉于前，其一鹑居前致辞曰：“食君廪间粟，作君羹内肉。一羹数百命，下箸犹未足。羹肉何足论，生死犹转毂。劝君宜勿食，祸福相倚伏。”庚溪诗话 虚谷闲钞同 

　　蔡元长为相日，置讲议司官吏数百人，俸给优异，费用不赀。一日集僚属会议，因留饮，命作蟹黄馒头。饮罢，吏略计其费，馒头一味为钱一千三百余缗。又尝有客集其家，酒酣，京顾谓库吏曰：“取江西官员所送咸豉来！”吏以十饼进，客分食之，乃黄雀肫也。元长问：“尚有几何？”吏对：“犹余八十有奇。”独醒杂志 

　　蔡京对客检点蜂儿现在数目，得三十秤。齐东野语 

　　有一士大夫于京师买妾，自言是蔡太师府厨人。一日命作包子，辞以不能。诘之曰：“既是厨人，何为不能作包子？”对曰：“妾乃包子厨内缕葱丝者。”曾无疑乃周益公门下士，有委之作志铭者，无疑援此事以解曰：“某于益公之门，乃包子厨缕葱丝者，岂能作包子哉！”鹤林玉露 

　　宰相堂食，必一吏味味呼其名，听索而后供，此礼旧矣。独菜羹以其音明类鲁公姓讳，故回避而曰“羹菜”，至今为故事。此条漏出处 

　　蔡京赐第宏敞过甚，老疾畏寒，幕帟不能御，遂至无设床处。惟扑水稍低，间架亦狭，乃即扑水下作卧室。老学庵笔记 

　　蔡京罢政，赐邻地以为西园，毁民屋数百间。一日，京在园，顾焦德曰：“西园与东园景致何如？”德曰：“太师公相东园嘉木繁阴，望之如云。西园人民起离，泪下如雨。可谓东园如云，西园如雨也。”语闻，抵罪。清波杂志 

　　崇宁二年，蔡元长建议为折十钱，民间不便。优人因为卖浆者，或投一大钱，饮一杯，而索偿其余，卖浆者以出市未有钱，可更饮浆，乃连饮五六，其人鼓腹曰：“使相公改作折百钱奈何！”上为之动，法由是改。又大农告乏之时，有献廪俸减半之议。优人乃为衣冠之士，自冠带衣裾被身之物辄除其半，问之，曰：“减半。”已而两足共穿半裤，轻□足而来前。复问之，则又曰：“减半。”问者叹曰：“但知减半，岂料难行。”语闻禁内，亦为罢议。独醒杂志 

　　谭振言蔡京当国，一日感寒，振与数亲客问疾，见之后堂东阁中。京顾小鬟令焚香，移时鬟不至，振颇疑其忘之。久之鬟至云：“香已满。”京云：“放。”鬟即去。闻近北若有人卷帘声，蓬火□孛满室如雾，京谓客曰：“香须如此烧，乃无烟气。”既归，衣冠芬馥。悦生随钞 鸡肋编略同 

　　蔡相当国日，有二人求堂除。适有美阙，二人竞欲得之，且皆有荐拔。蔡莫适所从，即谓曰：“能诵卢仝月蚀诗乎？”内一耆年者应声朗念，如注瓶水，音吐鸿畅，一坐尽倾。蔡喜，遂与美除。扪虱新话 

　　京师士人出游，迫暮过人家，缺墙似可越，被酒试踰以入，则一大园，花木繁茂，径路交互，不觉深入。天渐暝，望红纱灯笼烛而来，惊惶寻归路，迷不能识，亟入道左小亭，毡下有一穴，试窥之，先有壮士伏其中，见人惊奔而去。士人就隐焉。已而烛渐近，乃妇人十余，靓妆丽服，俄趋亭上，竞举毡，见生惊曰：“又不是那一个。”又一妇熟视曰：“也得也得。”执其手以行，引入洞房曲室，群饮交戏，五鼓乃散。士人惫不能行，妇贮以巨箧，舁而缒之墙外。天将晓，惧为人见，强起扶持而归。他日迹其所过，乃蔡太师花园也。庞元英谈薮 

　　元祐名卿朱绂，坐党锢。崇宁间亦有朱绂，初登第，欲希晋用，上疏自陈与奸人同姓名，恐天下后世以为疑，遂易名谔，字曰圣予。蔡元长大喜，不次峻擢，位至右丞，未及正谢而卒。挥麈前录 

　　强渊明帅长安，辞蔡京，蔡戏曰：“公今吃冷茶去也。”强不晓而不敢问。亲戚间有知长安风物，以此语之，乃笑曰：“长安妓女步武极小，行皆迟缓，故有吃冷茶之戏。”清波杂志 

　　蔡元长晚年语其犹子耕道曰：“吾欲得一好士人，以教诸孙，汝为我访之。”耕道曰：“有新进士张觷，可备其选。”元长颔之，涓辰延致入馆。数日之后，忽语蔡诸孙曰：“可且学走，其他不必。”诸生请其故，云：“君家父祖奸憍以败天下，指日丧乱，惟有奔窜，或可脱死。他何必解耶！”诸孙泣以愬元长。元长愀然不乐，命置酒以谢之，且询以救弊之策。觷曰：“事势到此，无可言者。目下姑且收拾人才，改往修来，以补万一，然无及矣。”元长为之垂涕。所以叙刘元城之官，召张才叔、杨中立用之，盖繇此也。挥麈后录 

　　蔡京诸孙，生长膏粱，不知稼穑。一日京戏问之曰：“汝曹日啖饭，试为吾言米从何处出？”其一人遽对曰：“从臼子里出。”京大笑。其一从旁应曰：“不是，我见在席子里出。”盖京师运米，以席囊盛之故云。独醒杂志 

　　蔡京自少好方士之说，为徽宗言：“道士徐神翁，能知未来事，曾云：‘苏轼当堕地狱，祸及七祖。’彼方外士而能嫉元祐党人，所宜褒显。”其可笑如此。坚瓠集 

　　徐神翁自海陵到京师，蔡谓徐曰：“且喜天下太平。”是时河北盗贼方定，徐云：“天上方遣许多魔君，下生人间，作坏世界。”蔡曰：“如何得识其人？”徐笑云：“太师亦是。”钱氏私志 

　　刘跛子至宣和犹在，蔡元长正炎盛时，闻其入都，令其子绦屏骑往访之。跛子以手挥之勿令前，且取一瓦砾，用土书一“退”字，更无他语。绦归以告元长，元长悟其言而不能用，遂至于败。挥麈余话 

　　鲁公帅长安，因旱祷雨于紫阁，与僚属共愒大树下。树旁有殿，上有土偶人，旁积楮钱，若有物动摇者，疑其为虎，公命二指使往瞰，则窃笑而出，报曰：“乃一倮妇人，坐楮钱内，以楮钱自蔽其身尔。”公拉宾从往观，才见公，则长揖曰：“奉候于此三日矣。”公曰：“某何人，辱仙姑惠也。”复曰：“本欲蜀地相见，休止于此。”因举手抚摸土偶人曰：“此亦有佛性。”公曰：“此乃泥土瓦砾合成，安得有佛性耶？”则亦嘻笑曰：“不然，一则非一，二则非二。”遂起揖引去，公展两手横障之曰：“愿以仙姑下山，使万人共瞻仰，岂不美哉！”因顾公曰：“好事不如无。”倮其体略不畏耻，委蛇而去，望之行甚缓，倏已在庙背山之上焉。公疑其为观音大士，然世多谓之“毛女”。鲁公自紫阁还，果帅成都。铁围山丛谈 

　　蔡鲁公帅成都，一日于药市遇一妇人多发，如画者毛女，语蔡云：“三十年后相见。”言讫不知所在。蔡后以太师鲁国公致仕居京师，一日在相国寺资圣阁下纳凉，一村人自外入，直至蔡前云：“毛女有书。”蔡接书，其人忽不见。启封大书“东明”二字，蔡不晓其意。后贬长沙，死于东明寺。钱氏私志 又清波杂志，徐神翁好写字与人，多验。蔡京得“东明”二字，皆谓“东明”乃向日之方，富贵未艾。后京死潭州城南东明寺。 

　　蔡京怀奸固位，既与王黼终凶，上亦浸厌之。黼百计欲其去，乃取旨遣童贯偕其子攸往取表，京以攸被诏同至，乃置酒留贯，攸亦预焉。京以事出不意，一时失措，酒行自陈曰：“京衰老宜去，而不忍遽乞身者，以上恩未报，此二公所知也。”时左右闻京并呼其子为公，莫不窃笑。清波别志 

　　蔡京、蔡攸父子俱贵，权势日相轧。轻薄者互煽摇以立门户，由是父子遂仇敌。攸别赐第，尝诣京，京方与客语。使避之，而呼攸入。甫就席，遂起握父手，为切脉状，曰：“大人脉势舒缓，体中得无有疾乎？”京曰：“无之。”攸曰：“禁内适有公事，不得留。”遂去。客窃窥得其事以问京，京曰：“君不解此，此辈欲以疾罢我也。”居数日，京果致仕。又以季弟绦钟爱于京，数白徽宗请杀之。徽宗曰：“太师老矣。”不许，但削绦官而已。宾退录 

　　宣和末，蔡京病笃，人皆谓必死矣。独晁叔用冲之谓先君曰：“未死也。此老败坏至此，若使晏然死牖下，备极哀荣，岂复有天道哉！”家世旧闻 

　　宣和末，黄安时曰：“乱作不过一二年矣，天使蔡京八十不死，病亟复苏，是将使之身受祸也。天下其能久无事乎！”老学庵笔记 

　　靖康间，蔡元长父子既败，言者攻之，发其奸恶，不遗余力。盖其门下士如杨中立、孙仲益之类是也。李泰发是时为侍御史，独不露章，且劝勿为太甚，坐谪汀州。谢表云：“当垂涕止弯弓之射，人以为狂；然临危多下石之徒，臣则不敢。”士大夫多称之。挥麈余话 

　　蔡元长少年鼎贵，建第钱塘，极为雄丽。宣和末，尽以平日所积，用巨舰泛汴而下，置其宅内。靖康初，下籍没之诏。适毛达可友守杭，元长门下士也，缓其施行，密喻其家，藏隐逾半，所以蔡氏之后皆不贫。又尝以金银宝货四十担，寄其族人家海盐者，已而父子兄弟诛窜，不暇往索，尽掩为己有。至今海盐蔡氏富冠浙右。挥麈余话 

　　江湖间小龙灵异。崇宁间发运使上计，小龙出。大漕祝之：“愿与王偕上计，入觐天子，可乎？”龙叩作喜悦状，举身入香奁内。至都以示鲁公，得奏闻。大观末，鲁公责东南，舟抵汴口，小龙出迓。政和壬辰，鲁公在钱塘，居凤山下私第，以正月七日小龙忽出佛堂，于是家人大小咸异。明日而鲁公召命至。靖康初，家破。鲁公贬岭外 

。吾从行至渚宫之沙头一仓官廨，则小龙复出，鲁公为之涕下。吾戏曰：“固知小龙之必来。”公愕询其故。吾曰：“始亦出公之门也。苟每加意于无世情者，则今日必来。使此龙一出，世间有世情当不来矣。”公乃收涕而笑。铁围山丛谈 

　　吕辨者，蔡京之门人。京败，珠履尽散，独吕送至长沙。吕乘间问京曰：“公高明远识，洞鉴古今，知国家事必至于此乎？”京曰：“非不知，将谓老夫可以幸免。”钱氏私志 

　　蔡元长既南迁，路间有旨取所宠姬慕容、邢、武者三人，以金人指名来索也。元长作诗以别曰：“为爱桃花三树红，年年岁岁惹春风。如今去逐他人手，谁复尊前念老翁。”初元长之窜也，道上市食饮之类，闻知蔡氏，皆不肯售，至于诟骂无所不道。州县吏为驱逐之，稍息。元长轿内独叹曰：“京失人心，一至于此！”至潭州作词曰：“八十一年住世，四千里外无家。如今流落向天涯，梦到瑶池阙下。玉殿五回命相，彤庭几度宣麻。止因贪恋此荣华，便有如今事也。”后数日卒。门人吕川卞老醵钱葬之，为作墓志，乃曰：“开元之末，姚、宋何罪。”挥麈后录 

　　蔡京当轴，建居养安济漏泽，贫有养，病有医，死有葬。京之卒，适潭守乃其仇，数日不得殓。随行使臣为藁葬于漏泽园，人谓得其报。此说见靖康祸胎记。宣和间，京师染色有名“太师青”者，迨京之殓，无棺木，乃以青布条裹尸，此其验也。清波杂志 

　　蔡京祖某、父准及京，皆以七月二十一卒，三世同忌日。老学庵笔记 

　　蔡京赐第在都城之东，周围数十里。籍没后，赐种师中，未及迁入，一夕煨烬无遗。时有上官悟作城东甲第曲，末四句云：“皇天去人不盈尺，怙势骄淫神所厄。君不见乔木参天独乐园，至今人道温公宅。”清波别志 

　　蔡京死后四十二年迁葬，皮肉消化已尽，独心胸上隐起一卍字，高二分许，如镌刻所就。容斋三笔 

　　蔡元长南迁，道出长沙，卒于城南五里东明寺，遂草殡于观音殿。后有蜀僧过之，题诗于壁云：“三十年前镇益州，紫泥丹诏凤池游。大钧播物心难一，六印悬腰老未休。佐主不能如傅说，知几那得似留侯。功名富贵今何在？寂寂招提土一丘。”梁溪漫志 

　　元祐初，杨康功使高丽，别禁从诸公，问以所委，皆不答。独蔡元度曰：“高丽磬甚佳，归日烦为置一口。”不久康功还，遂以磬及外国奇巧之物遗元度甚丰，他人不及也。或有问之者，康功笑曰：“当仆之渡海也，诸公悉以谓没于巨浸，不复以见属，独元度之心犹冀我之生还，吾聊以报其意耳。”挥麈后录 

　　蔡卞与章子厚更唱迭和，相倚为重，中伤士人，皆出其意。主行虽在于章，卞实启之，时人目为“笑面夜叉”。能改斋漫录 

　　元丰末，叔父文正知贡举。时以开宝寺为试场，方考，一夕寺火大发。鲁公以待制为天府尹，夜率有司趋拯焉。寺屋皆雄壮，人力有不能施，穴寺庑大墙而后文正始得出，试官与执事多焚而死。于是都人上下唱言烧得状元焦。及再试，殿魁果焦蹈也。铁围山丛谈 

　　蔡元度为枢密，与其兄内相搏力祈解政，迁出于郊外观音院，去留未定也。平时门下士悉集焉，是时所厚客已有叛元度去。元度心不能平，饭已，与诸君步廊庑，观壁间所画炽盛光佛降九曜变相，方群神逞威之际，而其下有稽首默敬者。元度笑以指示群公曰：“此小鬼最叵耐，上面胜负未分，他底下早已合掌矣。”客有惭者。挥麈后录 

　　蔡元长语元度曰：“弟骨相固佳，但背差薄，腰差细耳。”元度笑曰：“太师岂有两人。”能改斋漫录 

　　蔡卞妻七夫人，商本“七”作“王”荆公女，颇知书，能诗词。蔡每有国事，先谋之床笫，然后宣之庙堂。时执政相语曰：“吾辈每日奉行者，皆其咳唾之余也。”蔡拜右相，家宴张乐，伶人扬言曰：“右丞今日大拜，都是夫人裙带。”中外传以为笑。清波杂志 

　　毛泽民受知曾文肃，擢置馆阁。文肃南迁，坐党与得罪，流落久之。蔡元度镇润州，与泽民俱临川王氏壻。泽民倾心事之惟谨。一日家集，观池上鸳鸯。元度席上赋诗，末句云：“莫学饥鹰饱便飞。”泽民即席和以呈元度云：“贪恋恩波未肯飞”。元度夫人笑曰：“岂非适从曾相公池上飞过者耶！”泽民惭不能举首。挥麈录 

　　蔡鲁公喜宾客，终日酬酢不倦。家居稍闲，亦必至子弟学舍，与塾师从容燕笑。元度禀气弱，畏延接，不得已一再见，则疲惙不支，如啜茶多，退必呕吐，尝云：“家兄一日无客则病；某一日对客则病。”石林燕语 

　　蔡元度焚黄余杭，舟次泗州，病亟。僧伽塔吐光射其舟，万人瞻仰，棺有呈露。士大夫知元度不起矣。至高邮而没。元度生于高邮，而殁于此，亦异矣。世言元度盖僧伽侍者木叉之后身。冷斋夜话 闲窗括异志略同 

　　蔡攸幼慧，其叔父卞，荆公壻也。携攸见荆公，一见公与客论及字说，攸立其膝下，回首问曰：“不知相公所解之字，是解苍颉字，是解李斯字？”荆公不能答，拊其项曰：“你无良！你无良！”诚斋诗话 

　　蔡攸初以淮东节领相印，徽宗赐曲宴，因语之曰：“相公公相子。”盖是时京号公相，攸即对曰：“人主主人翁。”老学庵笔记 萍洲可谈 

　　蔡居安提举秘书省，夏日会馆职于道山食瓜。居安令座上徵瓜事，各疏所忆，每一条食一片。坐客不敢尽言，居安所徵为优。欲毕，校书郎董彦远连徵数事，皆所未闻，咸叹服之。识者谓彦远必不能安，数日果补外。挥麈录 

　　蔡攸尝侍徽宗曲宴，上命连沃数巨觥，每至颠仆，赐之未已。攸再拜以恳曰：“臣鼠量已穷，逮将委顿，愿陛下怜之。”上笑曰：“使卿若死，又灌杀一司马光矣。”始知温公虽遭贬斥于一时，而九重敬服如此。挥麈录 鹤林玉露略同 

　　观文、资政殿皆有大学士，观文称大观，资政称大资。宣和间，蔡居安除宣和殿大学士，从资政例称大宣。其时方重道术，驺鸣声于路，听者讹为大仙，人以为笑。避暑录话 

　　蔡攸副童贯出师北伐。徽宗与其父京曰：“攸辞日奏，功成后要问朕觅念四、五都，知其英气如此。”京但谢以小子无状。二人乃上宠嫔，念四者阎婕妤也。清波杂志 

　　燕山招纳之举，多出于蔡攸。攸父子晚年争权相忌，至以茶汤相见，不交他语。王师败于白沟，元长尝以诗寄攸曰：“老懒身心不自由，封书寄与泪横流。百年信誓当深念，三伏征途曷少休。目送旌旗如昨梦，心存关塞起新愁。缁衣堂下清风满，早早归来醉一瓯。”诗传入禁内，徽宗曰：“‘三伏征途’，不若改作‘六月王师。’”独醒杂志 

　　蔡元长始以绍述两字劫持上下，久之知公论之不可久郁也，宣和间，使其子招致元祐学者，又使其门下客著西清诗话，载苏、黄语，亦欲为他日张本耳。能改斋漫录 

　　宣和五年，臣寮言蔡绦私撰文一编曰西清诗话，专以苏轼、黄庭坚为本。奉圣旨蔡绦特落职勒停。能改斋漫录 独醒杂志同 

　　国朝之制，待制、舍人以上，皆坐狨。杂学士以上，遇禁烟至清明日，则赐新火。吾家盛时，出则联骑，列十三狨座，遇清明得新火九枝。政和初，至尊踵唐德宗呼陆九故事，目伯氏曰蔡六，至于嫔嫱宦寺亦从天子称之。目仲兄则曰十哥，季兄则曰十一，吾亦荷上圣呼之曰十三。而内人又皆见谓“蔡家读书底”。铁围山丛谈 

　　上晚在宫内，笑谓左右曰：“蔡六讵应为宰相耶！”三朝北盟会编 

　　蔡元度娶荆公之女，封福国夫人，止一子，子因仍是也。谈天者多言其寿命不永，元度夫妇忧之。一日尽呼术者之有名如林开之徒集于家，相与决其疑，云：“当止三十五岁。”元度顾其室曰：“吾夫妇老矣，可以放心，岂复见此逆境也。”其后子因至乾道间寿八十而终。然其初以恩幸为徽猷阁学士。靖康初削夺，恰年三十五，盖其禄尽之岁。挥麈余话 





●宋人轶事汇编卷十四 

　　薛昂 赵挺之 林摅 张商英 何执中 余深 王安中 

　　王荆公居金陵半山，又建书堂于蒋山道上。客至必留宿，寒士则假以衾裯，其去也举以遗之。临安薛昂秀才来谒，公与之夜坐，遣取被于家。吴夫人厌其不时之需，应曰：“被尽矣。”公不怿，俄而曰：“吾自有计。”先有狨坐挂此梁间，自持叉取之以授薛。明日又留饭，与弈棋，约负者作梅花诗一章。公先输一绝句，已而薛败不能如约，公口占代之云：“野水荒山寂寞滨，芳条弄色最关春。欲将明艳淩霜雪，未怕青腰玉女嗔。”薛后登第贵显，为门下侍郎，祀公于家，言话动作，承以为法，每作和御制诗亦用字说。其子入太学，夸语同舍曰：“家君对御作诗固不偶然，往在学时，梦金甲神人降而呼曰：‘君可学吟诗，他日与圣人唱和去。’今而果验。”客李骥者素滑稽，应声蹙頞连曰：“果不偶然！果不偶然！”薛子再三诘之，骥曰：“天使是时已为尊公烦恼了。”盖以薛不能诗，故戏之也。韩子苍为著作郎，人或谮之于薛云：“韩改王智兴诗讥侮公，其词曰：‘三十年前一乞儿，荆公曾与替梅诗。如今输了无人替，莫向金陵更下棋。’”薛泣诉于榻前，韩坐罢。其实非韩作。夷坚志 能改斋漫录较略，惟诗句不同，诗曰：“好笑当年薛乞儿，荆公座上赌梅诗，而今又向江东去，奉劝先生莫下棋。”薛书名似“丐”字，人呼“薛乞儿”。 

　　薛肇明谨事蔡元长，至戒家人避其名。宣和末，有朝士新买一婢，颇熟事，因会客，命出侑尊。一客语及“京”字，婢遽请罚酒，问其故，曰：“犯太师讳。”一座骇愕。婢具述先在薛太尉家，每见与宾客会饮，有犯“京”字必举罚，家人辈误犯必遭叱詈；太尉或自犯，则自批颊以示戒。闲燕常谈 

　　旧制监司官虽甚卑，遇前执政宰藩亦肩舆升厅事。宣和初，薛肇明自两地出守淮南，有转运判官，年少新进，轻脱之甚，肇明每不堪之。到官未几，肇明还旧厅，因与首台蔡元长语及之，且云：“乘轿直抵脚踏子始下，呵舆之声惊耳，至今为之重听，其他可知也。”元长大不平，翊日降旨：“诸路监司遇前宰执帅守处，即入客位通谒。”自是为例。挥麈录 与许将一条参观 

　　杨畏字子安。元丰、元祐、绍圣更张，独能以巧免，世号“杨三变”。薛昂在政府，和驾幸蔡京第诗，有“拜赐应须更万回”。太学呼为“薛万回”。昂守洛日，杨闲居洛下。一日府宴，别无客，惟子安一人。或问一幕官曰：“今日府会，他客不与耶？”幕官曰：“客甚易得，但恐难得如此好属对耳。”曲洧旧闻 

　　薛八丈黄门昂，始位左辖，其小君因出游还，适过宣德端门，时郊禋近，有司日按象自外旌鼓迎至阙下而驯习之。夫人见而大骇，归告其夫曰：“异哉左丞，我侬今日过大内前，安得有如此大鼻驴耶！”人传以为笑。铁围山丛谈 

　　挺之为中丞，任伯雨言挺之始因章惇进，既谄事蔡京、蔡卞，及卞黜责，又谄事曾布，出入门下。故士论号为“移乡福建子”。名臣言行录 按章、蔡皆福建人，而曾布则江西人，故云移乡。 

　　赵清宪侍父官北京时病利，踰月而死。将就木，忽有京师递角至，发之无文书，但得侯家利药一帖，以为神助，即抉口灌之，少顷复苏。遣人入京扣奏邸吏。盖其家一子苦泄利，买药欲服，误以入邮筒也。又尝病黄疸，势已殆。有妪负小盝至门，家人问：“所货何物？”曰：“善烙黄。”呼使视之，发盝取铁匕烧热，上下熨烙数处，黄色应手退。后为徐州通判，罢官将行，又以利疾委顿。素与梁道人善，其日忽至，问所苦，曰：“无伤也。”命取水一杯置案上，端坐咒之，须臾水跃起如沸汤，持以饮赵，即时痛止。公心念无以报，但有高丽银盂，欲赠之，未及言，道人笑曰：“高丽银与铜何异？不须得。”长揖而出，追之不及。夷坚志 

　　赵相挺之使金，方盛寒，在殿上，金主忽顾挺之耳，愕然，急命小胡指示之，盖阉也。俄持一小玉合子至，合内有药，色正黄，涂挺之两耳周匝而去，其热如火。既出殿门，主客揖贺曰：“大使耳无患矣，若用药迟，且坼裂缺落，甚则全耳皆坠而无血。”叩其玉合药为何物，乃不肯言，但云：“此药市上亦有之，价甚贵，方匕直钱数千，某辈早朝遇极寒即涂少许。吏卒辈则别有药，以狐溺调涂之亦效。”老学庵笔记 

　　赵正夫丞相薨，车驾临幸。夫人郭氏哭拜，请恩泽者三事，其一乃乞于谥内带一正字。余二事皆即许可，惟赐谥事独曰：“待理会。”平时徽庙凡言“待理会”者，皆不许之词也。正夫遂谥清宪。同上 

　　后山与山谷书云：“正夫一幼子明诚，好文义，每遇苏、黄文，虽半简数字，必录藏。以此失好于父，几如小邢矣。”后山集 

　　易安居士李清照，济南人。父格非，母王拱辰孙女。居历城西南之柳絮泉上。易安向有才藻。元符二年，年十八，适太学生诸城赵明诚。明诚父挺之。明诚幼梦诵一书：“言与司合，安上已脱，芝芙草拔。”挺之曰：“此离合字，词女之夫也。”明诚尝以己作五十余阕示友人陆德夫。德夫既诵再三曰：“有三句绝佳，曰：‘莫道不销魂，帘卷西风，人比黄花瘦。’”政易安改作也。李、赵宦族，然素贫俭。每朔望，明诚太学谒告归，出质衣取半千钱，步入相国寺，市碑文果实，夫妇相对展玩咀嚼，自谓葛天之民也。崇宁时，有人持徐熙牡丹图求钱二十万，留信宿，计无所出，卷还之，夫妇相对惋怅数日。挺之在徽宗时，易安进诗曰：“炙手可热心可寒。”挺之排元祐党人，格非以党籍罢。易安上诗挺之曰：“何况人间父子情。”易安性强记，每饭罢，与明诚坐归来堂烹茶，指堆积书史，言某事在某书第几卷几叶几行，以中否决胜负，为饮茶先后，往往举杯大笑，茶覆怀而不得饮。靖康二年，金人陷青州，火其书十余屋。建炎二年，明诚知江宁府，易安南渡以后，常怀京洛旧事。在江宁日，每值天大雪，即顶笠披蓑，循城远览，得句必邀赓和，明诚每苦之。三年，明诚卒。初明诚在行在，学士张飞卿以玉壶相示，久之仍携壶去。扰攘之际，或疑其馈璧北朝。言者列以上闻，或言张、赵皆当置狱。易安方大病，闻玉壶事大惧，尽以家所有赴行在投进，而高宗已奔明州。时舍人綦崇礼左右之，事解。清照以与綦旧亲情，作启谢之。其时无学者，不堪易安讥诮，改张飞卿为张汝舟，改玉壶为玉台。谓官文书使易安改嫁汝舟，后结讼，又诏离之。原注详云麓漫钞、苕溪渔隐丛话、建炎以来系年要录。南渡仓皇，海山奔窜，乃为一驵侩之妇，再降玉音，宋之不君，未应若此。癸巳类稿 按末数语辨之至有理。 

　　绛云楼书目：李文叔洛阳名园记，陈章云注云：“张琰序称文叔女易安上书宰相救父，宰相即挺之。”茶香室丛抄 

　　闺秀韩玉父，秦人，居于杭，李易安教以诗。四朝诗集 

　　林中书彦振摅，气宇轩昂。罢政寓扬州，丧其偶。久之忽于几筵坐上，时时见形，饮食言语如平生，仍决责奴婢甚苦。彦振徐察非是，乃微伺其踪，则掘地得大穴，破之，罗捕六七老狐，内一狐尤耄而白，且解人语言，向彦振求哀曰：“幸无见杀，必厚报。”彦振勿顾，悉命杀之。亦无他。铁围山丛谈 

　　辽人聘问，往来使至，则合门吏必诣都亭驿，俾使习其仪，翌日乃引见。我使至彼，则合门吏但说礼而已，不必习而见。摅奉使至北，北主已骄纵，则必欲令我亦习其礼，摅不从。因力强不可，于是大怒，绝不与饮食。我汲，北以不洁污其井，一旦又出兵刃拥摅出，从者泣，摅不为动。既出即郊野，乃视摅以虎圈，命观虎且谓何如。摅瞋目视之曰：“此特吾南朝之狗尔，何足畏！”北素讳狗，闻之气沮。摅竟不屈还。铁围山丛谈 

　　陶谷使吴越，钱王举酒令曰：“白玉石，碧波亭上迎仙客。”陶对曰：“口耳王，圣明天子客钱塘。”宣政间，林摅奉使契丹，其国初为碧室，云如中国之明堂。伴使举令曰：“白玉石，天子建碧室。”林对曰：“口耳王，圣人坐明堂。”伴使云：“奉使不识字，只有口耳壬，却无口耳王。”林词屈骂之，几辱命。彼之大臣云：“所争非国事，岂可以细故成隙。”遂备牒奏上，朝廷一时为之罢黜。后以其骂虏，进用至中书侍郎。云麓漫抄 

　　张无尽年十九，应举入京。道过向氏，向氏先一夕梦神告曰：“接相公。”公至，向遂以女妻之。公尝欲著无佛论，向氏曰：“既是无佛，何论之有？”后见维摩经，借归阅次，向氏曰：“可熟读此，然后著无佛论。”指月录 

　　张无尽丞相为河东大漕日，于上党访得李长者古坟，为加修治，且发土以验之，掘地数尺，得一大盘石，石面镌“天觉”二字，故人传无尽为长者后身。春渚纪闻 

　　元祐间，东坡在禁林，张无尽以书自言曰：“觉老近来见解与往时不同，若得一把茅盖头，必能为公呵佛骂祖。”盖欲坡荐为台谏也。温公颇有意用之，尝以问坡，坡云：“犊子虽俊可喜，终败人事。不如求负重有力而驯良服辕者，使安行于八达之衢为不误人也。”温公乃止。曲洧旧闻 

　　熙宁间，周师厚为湖北提举常平，张商英监荆南税。师厚移官，有供给酒数十瓶，阴俾张卖之。张言于察访蒲宗孟，宗孟劾其事，师厚坐是降官。按东轩笔录别一条云：周师厚为湖北路提举常平，人或呼为“梦见公”，以其姓也。蒲宗孟为湖北察访，奏师厚昏不晓事，吏民呼“梦公”。后数年，张为馆职，属举子判监于舒亶，亶缴奏其简，商英坐夺官。按清波杂志，舒亶言商英与臣手简，并以其壻王沩之所业示臣，商英官居宰属，臣职在言路，事涉干请，不敢隐默。始亶为县尉，斩王箭手节级，废斥累年。商英力荐之，遂复进用，至是反攻商英，亦世所谓报应也。东轩笔录 后一事清波杂志略同 

　　许下士大夫云：章子厚当轴喜骂人，尝对众云：“今时士人如人家婢子，才出外求食，个个要作行首。”张天觉在傍云：“如商英者，莫做得一个角妓否？”章笑，久之遂迁职。子厚之孙大方云：“天觉好诙谐。先祖丞相曰：‘岂有禁从作是俳语，好挞。’天觉应声曰：‘某权某职且二年，切告相公挞下权字。’丞相笑。未几乃落权字。”耆旧续闻 

　　张丞相虽好草圣而不工，流辈皆笑之。一日得句，索笔疾书，满纸龙蛇飞动。使其侄录之，当波险处，侄惘然执所书问曰：“此何字？”丞相熟视久之，亦不自辨，诟曰：“何不早问？致吾忘之。”冷斋夜话 按此条第称丞相，不明著何人。此书称张丞相者尚有他条，证其事，盖商英也。 

　　周重实为察官，以民间多坏钱为器物，乞禁止，且请毁近日所铸铜器。张天觉极论其不可，恐因官司临迫，坏及前代古器。重实言既不行，愤懑不平，谓同列曰：“天觉只怕坏了钹儿磬儿。”道山清话 

　　张天觉，绍圣初，章子厚荐登言路。攻击元祐诸贤，不遗余力，至欲发温公、吕正献公之墓。晚免相诗，有“回看同列进，不觉寸心忙”之句。商英雄辩诡谲，自谓得兜率悦之传，天下号“相公禅”。桐江集 

　　张天觉喜谈禅，至抚州，见兜率从悦，与其意合，遂授法。悦乃黄龙老南之子，初非其高弟，而江西老宿为南所深许者数十人。天觉皆历诋之。其后天觉浸显，诸老宿略尽。后来庸流传南学者，乃复奔走推天觉，称“相公禅”。天觉亦当之不辞。近岁有为长老开堂承嗣天觉者。势利之移人，虽此曹亦然也。初与南同得道于慈明者，有文悦，住云峰。其行解坚高，略与南等。从悦既因天觉重，故其徒谓云峰悦为文悦以别之。避暑录话 

　　无尽居士与兜率悦禅师夜谈，公曰：“比看传灯录，一千七百尊宿机缘，唯疑德山托钵话。”悦曰：“若疑托钵话，其余则是心思意解，何曾至大安乐境界。”公愤然就寝，屡寝屡起，夜将五鼓，不觉趯翻溺器。忽大省发，喜甚，即扣悦丈门曰：“已捉得贼了。”悦曰：“赃物在甚么处？”公拟议，悦曰：“都运且寝。”罗湖野录 

　　何清源第五微时，从人筮穷达，其人云：“公不第五耶？”曰：“然。”其人拊掌大笑，连称奇绝，因曰：“公凡遇五即有喜庆。”何以熙宁五年乡荐余中榜第五人及第，五十五岁随龙，崇宁五年拜相。每遇迁官或生子，非五年即五月或五日。其验如此。梁溪漫志 

　　政和末，李彦章为御史，言士大夫作诗有害经术，诏送敕局立法。何丞相执中为提举官，遂定命官传习诗赋杖一百。是岁吴俦榜，上不赐诗而赐箴。未几，知枢密院吴居厚喜雪御筵进诗称口号，自是圣作屡出，士大夫亦不复守禁。或问何立法之意，何无以对，乃曰：“非为今诗，乃旧科场诗耳。”石林燕语 避暑录话同 

　　余深罢相居福州，第内有荔支初实，大而美，曰“亮功红”。亮功者，深家御书阁名也。靖康间，谪建昌军，既行，荔支不复实。明年，深归，荔支如故。乃知世间富贵人皆有阴相之者。老学庵笔记 

　　王安中履道，无极人也。元符间，晁以道为无极令，履道已登第，修邑子礼见，自言：“平生有意学古，以新学窃一第，固为亲荣，而非其志也，愿先生明以教我。”以道曰：“子之志美矣，为学之道，当慎其初。”履道乃筑室榜之曰“初寮”，又自号初寮居士。以道弟之道尤称誉之。负才不得志，乃游京师，密结梁师成，遂年余两迁。自是与晁氏兄弟绝。平日交游，以此莫有称初寮者，但目为有初居士而已。曲洧旧闻 

　　王履道，初自大名府监仓任满至京师，茫然无所向。会梁师成赐第初成，极天下之华丽，许士庶入观。履道髽两角，以小篮贮笔墨径入，就其新堂大书歌行以美之，末云“初寮道人”，掷笔而出。主隶辈见其人物伟胜，词翰妙绝，众目叵测。时方崇道教，直以为神仙降临，不敢呵止，亟以报师成。师成读之大喜，即令物色延见，索其他文，益以击节。荐之于上，不数年，登禁林，入政府。挥麈余话 

　　国朝故事，翰林学士草宰相制，或次补执政，谓之带入。大观三年六月八日，何清源执中登庸，四年六月八日，张无尽商英登庸，皆张台卿草麻，竟无迁宠。时蔡京责太子少保，张当制，诋之甚切，为搢绅传诵。京衔之，会复相，即出张知杭州。明年六月八日，宴客中和堂，忽思前两年宿直命相，正与是日同，乃作长短句记其事，曰：“长天霞散，远浦潮平，危栏注目江皋。长记年年荣遇，同是今朝。金銮两回命相，对清光频许挥毫。雍容久，正茶杯初赐，香袖时飘。归去玉堂除夜，泥封罢金莲一寸才烧。帝语丁宁，曾被华衮亲褒。如今漫劳梦想，叹尘踪杳隔仙鳌。无聊意，强当歌对酒怎消！”观者美其词，讶其卒章失意。未几，以故物召还，遽卒于官。夷坚志 

　　王安中骤迁中书舍人，往谢郑丞相居中，谓曰：“君作紫薇舍人，首草者何人词耶？”答：“适一番官诰命。”郑曰：“若尔，君必入政府。闻前辈言，入紫薇首草番官诰词者，号利市，必预政柄。某当时亦是，君其入二府乎！”后果然。铁围山丛谈 

　　王安中交结蔡攸，引入禁内，太上赐宴。是时郑后有宠，上出示郑后簪玉花，上有双飞玉燕。安中即作诗进曰：“玉燕双双扑鬓云，碧纱衫子郁金裙。神仙宫里骖鸾女，来侍长生大帝君。”太上大悦。三朝北盟会编 

　　孝宗欲用王秬为舍人。秬，初寮孙也。辞以臣无科第，上曰：“眼前得科第者，皆不如卿。”庶斋老学丛谈 

　　王黼 朱＜面力＞ 童贯 梁师成 高俅 

　　王黼美风姿，极便辟，面如傅粉。然须发与目睛色尽金黄，张口能自纳其拳。铁围山丛谈 

　　黼初为何执中所喜，蔡京荐之骤迁，遂背何，疏其恶二十事与京，而何犹称黼不已。一日又及黼，京曰：“少师何誉王黼如是！”何方谈其美，京出一卷书，乃黼击何疏也。何大愕变色曰：“畜生乃尔！”三朝北盟会编 

　　李汉老邴少日作汉宫春咏梅，脍炙人口，所谓“问玉堂何似茅舍疎篱”是也。政和间，以忧归。服终造朝，举国无与谈者。方怅怅无计，时王黼为首相，忽遣人招至东阁，出其家姬十数人，酒半唱是词侑觞。数日遂有馆阁之命。玉照新志 苕溪渔隐为之辨，谓是晁冲之作，以献蔡攸者。 

　　徽宗尝问近臣：“七夕何以无假？”王黼对曰：“七夕古今无假。”徽宗喜甚，还语近侍，以黼奏对有格致。盖柳永七夕词云：“须知此景古今无价。”俗谓事之得体为有格致。鸡肋编 

　　王黼虽为相，然事徽考极亵，宫内使内人为市，黼为市令，若东昏之戏。一日，上故责市令，挞之取乐，黼窘呼曰：“告尧、舜免一次。”上笑曰：“吾非唐、虞，汝非稷、契也。”一日，又与踰垣微行，黼以肩承帝趾，墙峻微有不相接处，上曰：“耸上来！司马光。”黼应曰：“伸下来！神宗皇帝。”君臣相谑乃尔。朝野遗记 

　 王将明当国时，公然受赂卖官，有定价。当时语曰：“三千索，直秘阁。五百贯，擢通判。”曲洧旧闻 

　　王黼一日在相国行香，见蔡京以太师、鲁国公揭榜序，立其下，深有羡慕之色，曰：“不谓元长有许大官职！”或因言太宰若能承当一大事，元长官职不难至。黼识其意，乃身任伐燕之责。后致位太傅、楚国公，宠遇埒于京。及事败，开封尹聂山有宿怨，遣武吏追摄，戕于雍丘辅固村民家，取其首献，以遇盗闻。清波杂志 挥麈后录云：“徽宗有意征辽，有谍者云：‘天祚貌有亡国像。’班列间或言陈尧臣者，善丹青，精人伦鉴。黼闻甚喜，荐其人于上，令衔命以视之，尧臣即挟画学生二员俱行，绘天祚像以归。入对即云：‘虏主望之不似人君，谨写其容以进。若以相法言之，亡在旦夕。幸速进兵，兼弱攻昧，此其时也。’”三朝北盟会编云：“民间以负固村为负国村。” 

　　李处迈知相州，聂贲远山为郡博士，王将明甫为决曹掾。王、聂同年生也，始甚欢。而聂于乐籍有所属意，王亦昵之。每戒不令前，聂恨之，遂成仇怨。后甫改名黼，为相。聂改名昌，蔡元长荐擢侍臣。黼大用事，贬聂散官，益衔黼矣。靖康时事大变，召登政府，黼之诛死，聂有力焉。挥麈余话 上条之聂山，与此条聂昌，似有一误字。 

　　王黼居相位，穷极富贵，于寝室置一榻，用金玉为屏，翠绮为帐，围以小榻数十，择美姬处之，名曰“拥帐”。后事变，行至辅固村，于道旁店少憩，食油饼次，有一旧亲近使臣自京城来参，因说时事，语未竟，开封府吏踵至，出御笔，即戕之。清波别志 

　　王黼盛时，库内黄雀鲊自地积至栋，凡三楹。齐东野语 

　　王将明作贺复燕云表，用“昆夷维其喙矣”，对“燕民悦则取之”。郑达夫特亦用上句，对“周公方且膺之”。语王曰：“相公属对甚的。”因举己对曰：“此是当家者。”闲燕常谈 

　　王黼宅与一寺为邻，有一僧每日于黼宅旁沟内漉取流出雪色饭，洗净晒乾，数年积成一囤。靖康城破，黼宅骨肉绝食，此僧即用所积乾饭，复用水浸蒸熟，送入黼宅，老幼赖之无饥。贵耳集养疴漫笔同 

　　王黼在翰苑，尝病疫危甚，国医束手。二妾曰艳娥、素娥，侍疾坐于足，素娥泣曰：“若内翰不讳，我辈岂忍独生，惟当俱死耳。”艳娥亦泣，徐曰：“人生死有命，固无可奈何，姊宜自宽。”黼虽昏卧，实具闻之。既愈，素娥宠专房，封至淑人，艳娥遂辞去。及黼诛，素娥惊悸，不三日亦死。老学庵笔记 

　　王将明后房田令人者，颜貌殊伦，真国色也。靖康改元正月，将明死。田自都携一婢窜至亳州，居逆旅。郡知之，为拘管，数日其家遣迎归。蔡元长后房曰武恭人，亦妙丽不凡。元长谪岭表，武在京师为一使臣姓孙人所蓄，乃携孙窜至南京，亦为郡所拘。七月，开封差人擒送入京师。时予适在二郡，皆见之。墨庄漫录 

　　王将明作相，其子闳孚作待制，造朝才十四岁。都人目为“胡孙待制”。老学庵笔记 

　　朱＜面力＞之父朱冲，吴之常卖人。方言，以微细物博易于乡市自唱，曰常卖。一日至虎丘，主僧听其声甚惊，出视之，延之设茶，语以他日必贵。自是主僧颇周给之。云麓漫抄 

　　朱＜面力＞所衣锦袍，云徽宗尝以手抚之，遂绣御手于肩上。云麓漫抄又＜面力＞尝与内宴，徽宗亲握其臂，＜面力＞遂以黄帛缠之，与人揖，此臂竟不动。宋稗类抄 

　　方腊破钱唐时，朔日，太守客次有服金带者数十人，皆朱＜面力＞家奴也。时谚曰：“金腰带，银腰带，赵家世界朱家坏。”老学庵笔记 

　　毗陵一士人姓常，为蟹诗云：“水清讵免双螯黑，秋老难逃一臂红。”盖讥朱＜面力＞父子。墨庄漫录按此二句与沈偕赠贾收诗略同 

　　童贯彪形燕颔，亦略有髭，瞻视炯炯，不类宦人。项下一片皮骨如铁。铁围山丛谈 童贯认王圭为父，见王圭条下。 

　　童贯进用，搢绅无耻者多出其门，至以蔡京为比。当时谣曰：“打破筒，泼了菜，便是人间好世界。”能改斋漫录 

　　何执中居相位时，京师童谣曰：“杀了穜蒿割了菜，吃了羔儿荷叶在。”说者谓指童贯、蔡京、高俅、何执中也。独醒杂志 

　　宣和之初，宦人有至太保少保节度使承宣观察者，朝廷贵臣又皆由其门，更相指曰：“此立里客也”，“此木脚客也”。反以为荣而争趋之，能自饬励者无几矣。铁围山丛谈 

　　钱昂治郡有声，以材能称于崇观间。短小精悍，老而矍铄。尝帅秦州，时童贯初得幸，为熙河措置边事，恃宠骄倨，将迎不暇，独昂未尝加礼。一日赴天宁开启，待贯之来，久久方至。昂问之曰：“太尉来何暮耶？”贯曰：“偶以所乘驴小而难骑，动辄跳跃，适方欲据鞍，忽盘庭内甚久，以此迟迟。”昂曰：“太尉之驴雄也？”对曰：“雄也。”昂曰：“既尔难奈何，不若阉之。”贯一时愧怒而莫能报。其后贯大用事，卒致迁谪。挥麈录 

　　童汪锜能执干戈以卫社稷，本谓幼而能赴国难耳，非姓童也。翟公巽作童贯告词，云“尔祖汪锜”，误也。或云故以戏之。老学庵笔记 

　　童贯缘开边功，建武康节钺。其三年将行复洮州赏，自检校司空进司徒。叶石林少蕴在北门，黾勉奉诏。郑华原素不乐少蕴，语贯曰：“叶内翰欺公，至托王言以寓微风。”贯问其故。华原曰：“首词云：‘眷言将命之功，宜懋旌劳之典。’凡由侍省差一小中官降香，则曰将命。修一寺观造几件服用，则曰旌劳。公以两府故事为宣威，麻辞乃尔，是以小黄门待公也。又其末云：‘若古有训，位事惟能。德因敌以威怀，于以制四夷之命；赏眂功而轻重，是将明八柄之权。’尚书周官分明上面有‘建官惟贤’一句不使，却使下句，谓公非贤耳！‘眂功轻重’之语，亦谓公之功止如此，不值醲赏也。”贯闻之，赪面归，质诸馆宾，俾字字解释而己听之，其言颇符。则大怒，泣诉于祐陵，纳告榻上竟不受。其年五月，以龙学出少蕴汝。桯史 

　　蔡元长当国时，士大夫问执萆，往往画一人戴草而祭，辄指之曰：“此蔡字也，必由其门而进。”及童贯用事，又有画地上奏乐者，曰：“土上有音，童字也。”其言亦往往有验。老学庵笔记 

　　内臣童贯，人号为“著脚赦书”，言所至有恩及物也。宣和画谱 

　　童贯以燕山功，封同安郡王。有改晋公平淮西诗曰：“长乐坡头十万戈，碧油幢下一婆婆。今朝始觉为奴贵，夜听元戎报五更也罗。”可书 

　　宣和岁壬寅，北伐事兴，夏五月出师，是日白虹贯日，童贯行而牙旗折。五月，伯氏继之，兵行去才次夕，所谓宣抚使招旗二，为执旗者怀而逃去，皆不获。又二帅既在雄州，地大震已，天关地轴出见于厅事上。龟大如钱，蛇犹朱漆，相逐而行。二帅再拜纳诸大银奁，置城北楼真武祠内。翌日视之，天关地轴俱亡矣。识者咸知其不祥。铁围山丛谈 

　　宣和童贯用兵败窜。一日内宴，教坊进伎为三四婢，首饰皆不同，其一当额为髻，曰蔡太师家人也；其二髻偏坠，曰郑太宰家人也；又一人满头为髻如小儿，曰童大王家人也。问其故？蔡氏者曰：“太师觐清光，此名朝天髻。”郑氏者曰：“吾太宰奉祠就第，此名懒梳髻。”至童氏者则曰：“大王方用兵，此‘三十六髻’也。”齐东野语 

　　童贯既有诏诛之，命御史张达明持诏行，将至南雄州，贯在焉。达明恐其闻而引决，不及明正典刑，乃先遣亲事官一人驰往见贯，至则通谒拜贺于庭曰：“有诏遣中使赐茶药，宣召大王赴阙，且闻已有河北宣抚之命。”贯问：“果否？”对曰：“今将帅皆晚进，不可委任，主上与大臣熟计，以有威望习边事无如大王者。”贯乃大喜，顾谓左右曰：“又却是少我不得。”明日达明乃至。贯既伏诛，其死所忽有物在地如水银镜，径三四尺，俄而敛缩不见。达明复命，函贯首自随，以生油水银浸之，而以生牛皮固函。或言胜捷兵有死士欲夺贯首，达明恐亡之，乃置首于竹轿内，坐其上。然所传盖妄也。老学庵笔记 挥麈后录云：“钦宗谕宰执云：‘贯素奸狡，须得熟识其面目者衔命，庶免差误。’唐钦叟时首相，云：‘朝臣有张澂字达明者，与贯往还，宜令其往。’达明有一小女十余岁，玉雪可怜，素所爱。时天寒卯饮，忽闻此役，骇愕战掉，袖拂汤酒椀，沃其女立死。达明号恸行，遂怨钦叟刺骨。钦叟免相留京，虏人立张邦昌，驱廷臣列状，钦叟佥名毕，仰药殂。建炎间，达明为中司，钦叟家陈乞恤典，达明言：‘钦叟不能抗虏廷之命，虽死不足褒赠。’” 

　　宣和初，有邓其姓者留守西京，以牛酥百斤遗梁师成。江子我端友作牛酥行云：“有客有客来长安，牛酥百斤亲自煎。倍道奔驰少师府，望尘且欲迎归轩。守阍呼语不必出，已有人居第一焉。其多乃复倍于此，台颜顾视殊怡然。昨朝所献虽第二，桶以纯漆丽且坚。今君来迟数又少，青纸题封难胜前。持归空惭辽东豕，努力明年趁头市。”能改斋漫录 

　　师成尝自目为苏轼之出子，与轼诸子叙拜为兄弟行。数丐上曰：“先臣何罪？”三朝北盟会编余见苏叔党条下 

　　梁师成自称东坡外子，夤缘颍滨子元老，请见通款，元老拒之。师成怒，挤之不使在朝。六砚斋笔记 按元老字在庭，东坡从孙，非颍滨子。此说见东都事略。 

　　高俅者，东坡先生小史，笔札颇工。东坡自翰苑出守中山，留以与曾文肃布。文肃以使令已多辞之，以属王晋卿。元符末，晋卿为枢密都承旨。时裕陵在潜邸，与晋卿善，在殿庭侍班，邂逅，王云：“今日偶忘带篦刀子来，欲假以掠鬓可乎？”晋卿从腰间取之。王云：“此样甚新可爱。”晋卿言：“近创造二副，一犹未用，少刻当以驰纳。”至晚遣俅赍往。值王在园内蹴踘，俅候报之际，睥睨不言。王呼令对蹴，深惬王意，大喜，呼隶辈云：“可传语都尉，既谢篦刀之贶，并所送人皆辍留矣。”由是日见亲信。踰月王登宝位，眷渥甚厚，不次迁拜。其侪类援以祈恩，上曰：“汝曹争如彼好脚迹耶！”数年间建节，寻至使相，恩幸无比。然不忘苏氏，其子弟入都，则给养问恤甚勤。靖康初，俅随驾至临淮，以疾辞归京师。当时侍行如童贯、梁师成皆坐诛，俅独死牖下。挥麈录 

　　贺铸 周邦彦李师师事附 

　　贺方回状貌奇丑，色青黑而有英气，俗谓之“贺鬼头”。喜校书，朱黄未尝去手。诗文皆高，不独工长短句也。有二子曰房、曰廪。于文，房从方，廪从回，盖寓父字于二子名也。老学庵笔记 

　　卢鸿草堂图，余有庆历间摹本精绝。宣和庚子在楚州，为贺方回取去不归。避暑录话 

　　方回词云：“当年曾到王陵铺，鼓角悲风。千岁辽东，回首人间万事空。”后卒于北门，门外有王陵铺，人以为词谶。独醒杂志 

　　道君幸李师师家，偶周邦彦先在焉，知道君至，遂匿床下。道君自携新枨一颗，云：“江南初进来。”遂与师师谑语，邦彦悉闻之，檃括成少年游云：“并刀如剪，吴盐胜雪，纤手破新枨。锦帐初温，兽烟不断，相对坐调笙。低声问向谁家宿？严城上已三更。马滑霜浓，不如休去，直是少人行。”他日师师因歌此词，道君问谁作，师师奏云：“周邦彦词。”道君大怒，坐朝宣谕蔡京云：“开封府有监税周邦彦者，闻课税不登，如何京尹不按发来。”蔡京罔知所以，奏云：“容臣退朝，呼京尹即问复奏。”京尹至，蔡以圣旨谕知。京尹云：“惟周邦彦课额增羡。”蔡云：“上意如此，只得迁就将上。”得旨周邦彦职事废弛，可日下押出国门。隔一二日，道君复幸师师家，不见师师，问其家，知送周监税。道君方以邦彦出国门为喜，既至不遇。坐久至更初始归，愁眉泪睫，憔悴可掬。道君大怒曰：“你去那里去？”师师奏云：“妾万死，知周邦彦得罪押出国门，略致一杯相别，不知得官家来。”道君问曾有词否。李奏云：“有兰陵王词，今柳阴直者是也。”道君云：“唱一遍看！”李奏曰：“容臣妾奉一杯歌此词为官家寿。”曲终，道君大喜。复召为大晟乐正。当时师师家有二邦彦，一周美成、一李士美，皆为道君狎客。士美因而为宰相。贵耳集 按周密浩然斋雅谈，谓道君闻前词，因为解褐，与此异。耆旧续闻：“美成至汴，主角妓李师师家，为赋洛阳春云：‘眉共春山争秀，可怜长皱。莫将清泪湿花枝，恐花也如人瘦。清润玉箫闲久，知音稀有。欲知日日倚阑愁，但问取亭前柳。’师师欲委身而未能也。”青泥莲花记：“东京角妓李师师，住金线巷，色艺冠绝。徽宗自政和后，多微行，乘小轿子，数内臣导从往来师师家。靖康之乱，师师南徙，有人遇之湖湘间，衰老憔悴，无复向时风态。”刘屏山诗云：“辇毂繁华事可伤，师师垂老过湖湘。缕金檀板今无色，一曲当年动帝王。”师师旧壻武功郎贾奕南乡子词云：“闲步小楼前，见个佳人貌类仙。暗想圣情浑似梦，追欢，执手兰房恣意怜。一夜说盟言，满掬沉檀喷瑞烟。报道早朝归去晚，回銮，留下鲛绡当宿钱。”奕由是贬琼州。宣和六年，册师师为李明妃，改金线巷为小御街。樊楼乃丰乐楼之异名，上有御座，徽宗时与师师宴饮于此。金兵至，李明妃废为庶人，流落湖湘为商人所得。暌车志：“宣和间，林灵素希世宠幸，数召入禁内，赐座便殿。一日灵素倏起趋阶下曰：‘九华安妃且至，玉清上真也。’有顷果中宫至，灵素再拜殿下，继又曰：‘神霄某夫人来。’已而果有贵嫔继至者。灵素曰：‘在仙班与臣等列，礼不当拜。’具揖而坐。俄忽愕视唶曰：‘是间何乃有妖魅气也。’时露台妓李师师出入宫禁。言讫而师师至。灵素怒目攘袂，即取御炉火箸逐而击之，内侍救护得免。灵素曰：‘若杀此人，其尸无狐尾者，臣甘罔上之诛。’帝笑而不从。”浩然斋雅谈云：“师师入宫封瀛国夫人。朱希真有诗云：‘解唱阳关别调声，前朝惟有李夫人。’谓此人也。”贵耳集云：“道君在五国城，凡有小小吉凶丧祭，北虏必有赐赉，一赐必要一谢表，北虏集成一帙，刊在榷场中博易，士大夫皆有之。余昔见一本，更有李师师小传同行于时。”汴都平康记云：“李师师慷慨飞扬，有丈夫气，以侠名倾一时，号飞将军。每客退，焚香啜茗，萧然自如，人靡得而窥之也。秦少游淮海词赠汴城李师师词云：‘远山眉黛长，细柳腰肢袅。妆罢立春风，一笑千金少。归去凤城时，说与青楼道。看遍颍川花，不似师师好。’”按词律载少游一丛花词，亦赠师师之作。墨庄漫录：“政和间，汴都平康之盛，而李师师、崔念月二妓名著一时。时晁冲之叔用每会饮多召侑席。其后十余年再来京师，二人尚在，而声名溢于中国。李生者门第尤峻。叔用追往昔成二诗以示江子之云：‘少年使酒入京华，纵步曾游小小家。看舞霓裳羽衣曲，能歌玉树后庭花。门侵杨柳垂珠箔，窗对樱桃卷碧纱。坐客半惊随逝水，吾人星散落天涯。’‘春风踏月过章华，青鸟双邀阿母家。系马柳低当户叶，迎人桃出隔墙花。鬓深钗暖云侵脸，臂薄衫寒玉照纱。莫作一生惆怅事，邻州不在海西涯。’靖康间，李生与同辈赵元奴及筑球吹笛袁绹武震辈，例籍其家。李生流落来浙，士大夫犹邀之以听歌。然憔悴无复向来之态矣。”瓮天脞语云：山东巨寇宋江，将图归顺，潜入东京访李师师。酒后书念奴娇词云：“天南地北，问乾坤何处可容狂客？借得山中烟水寨，来买凤城春色。翠袖围香，绛绡笼雪，一笑千金值。神仙体态，薄幸如何消得。想芦叶滩头，蓼花汀畔，皓月空凝碧。六六雁行连八九，只等金鸡消息。义胆包天，忠肝盖地，四海无人识。离愁万种，醉乡一夜头白。”三朝北盟会编云：“靖康元年，尚书省直取金银。奉圣旨：赵元奴、李师师曾经祇应倡优之家，逐人籍没，如违并行军法。” 

　　刘学箕贺新郎词自注云：“白牡丹，京师妓李师师也。画者曲尽其妙。”方是闲居士小稿 

　　美成以待制提举南京鸿庆宫，自杭徙居睦州。梦作瑞鹤仙阕云：“悄郊原带郭。行路永，客去车尘漠漠。斜阳映山落，敛余红犹恋孤城阑角。淩波步弱，过短亭何用素约？有流莺劝我，重解雕鞍，缓引春酌。不记归时早暮，上马谁扶，醒眠朱阁。惊飙动幙。扶残醉，绕红药。叹西园已是花深无地，东风何事又恶。任流光过却，犹喜洞天自乐。”既觉犹能全记，了不详其所谓也。未几，遇方腊之乱，欲还杭州旧居，而道路兵戈已满，仅得脱免。入钱塘门，见杭人仓皇奔避，如蜂屯蚁沸，视落日在鼓角楼檐间。即词内所谓“斜阳映山落，敛余红，犹恋孤城阑角”者应矣。旧居既不可住，是日无处得食，忽稠人内有呼待制何往者，乃乡人之侍儿，素所识也。且曰：“日昃必未食，能舍车过酒家乎？”美成从之。惊遽间，连引数杯，腹枵顿解。则词内所谓“淩波步弱，过短亭何用素约？有流莺劝我，重解绣鞍，缓引春酌”者应矣。饮罢觉微醉，耳目惶惑，不敢少留。乃径出城北，江涨桥断，诸寺士女已盈满，不能驻足。独一小寺，经阁偶无人，遂宿其上。即词所谓“不记归时早暮，上马谁扶，醒眠朱阁”者应矣。已闻两浙尽为贼据，因自计方领南京鸿庆宫，有斋厅可居，乃挈家往焉。则词所谓“念西园已是花深无地，东风何事又恶。任年光过了，归来洞天自乐”之句，又应矣。美成平生好作乐府，梦中得句，字字皆应。岂偶然者。玉照新志 

　　美成初在姑苏，与营妓岳七楚云者善。后归自京师，首访之，已从人数年矣。明日饮于太守蔡峦子高席上，见其妹作，点绛唇寄之云：“辽鹤西归，故乡多少伤心事。短书不寄，鱼浪空千里。凭仗桃根，说与相思意。愁何际，旧时衣袂，犹有东风泪。”碧鸡漫志 

　　嘉定更化，收召故老。一名公拜参政，虽好士而力不能援，谓客曰：“贽而来见者，吾皆倒屣，未尝敢失一士。外议如何？”客素滑稽，曰：“自公大用，外间盛唱烛影摇红词。”参政问：“何故？”客举卒章曰：“几回相见，见了还休，争如不见。”宾主相视一笑。后村诗话 按此美成词也 

　　李纲 宗泽 

　　渊圣初即位，召纲对延和殿，迎谓曰：“卿论水章疏，朕在东宫见之，至今犹能诵忆。尝为赋诗，有‘秋来一凤向南飞’之句。”公叙谢。续名臣言行录 

　　太学生陈东，率诸生上书伏阙，乞复李纲、种师道职。既至，军民会者数十万人，诣登闻鼓院，推鼓滚之于前，数万人挟东等挝鼓击破之。上亟遣宣李纲、种师道还旧职。百姓见纲呼曰：“右丞且与百姓为主！”纲曰：“纲已在此，即登城矣，百姓不足忧。”促归照管老小，移时方定。三朝北盟会编 

　　靖康元年，虏人初犯京师，种师道为宣抚使，李伯纪以右丞为亲征行营使。伯纪命大将姚平仲谋劫贼营，虏先为备。初出师，以为功在顷刻，令属官方允迪为露布，忽报失利，上震惊，于是免伯纪。玉照新志 新志有露布全文 

　　耿南仲与徐处仁、唐恪嫉李纲，同力排挤，奏上云：“李纲要举兵，只遣李纲去。”上曰：“种师道可遣，恐李纲不知兵。”唐恪奏曰：“火到上身自拨，但责以成功，纲须自忙，陛下切不可听其避免。”同上 

　　虏既退，上遣兵十万援太原，以纲为宣抚使，固辞不行，至以告身纳上前。上怒甚，事叵测。签书枢密院许翰，蔡京党也，翰执政，纲颇有力，密书“杜邮”二字以寄，纲即日承命。上录裴度传以赐。同上 

　　陈少旸所上封事，主李伯纪丞相，力诋汪、黄。少阳初不识李丞相。李念“伯仁因我而死”，祀之家庙。清波杂志 

　　杨龟山见李伯纪责降时造宅，谓人曰：“李三好闲不得。”野老纪闻 

　　绍兴初，都下盛传苏武令一词，声韵凄楚。言是李纲作。词谱 

　　许志仁龙舒之秀士，能诗善谑。早为李伯纪之门宾。伯纪捐馆，诸子延缁徒为佛事，群僧请忏悔之词于许，许迺取汪彦章昔所行谪词数语以授之。僧徒高唱曰：“朋邪罔上罪消灭，欺世盗名罪消灭。”如此者不一。诸子愤怒，询其所繇，知出于许，乃诟而逐之。挥麈三录 

　　李伯纪，蔡京子攸党也。张浚为黄潜善所引用，力攻纲，至贬海南军。富平之败，浚居福州，纲亦寓是州。浚至，纲谓是奇货可居，倾心结纳。浚亦自言深悔前日之言，相与欢甚。宰相赵鼎曾失身于伪楚，浚独荐于言事官，鼎德之，乘急变召浚，复秉枢机。召命下，纲赆行百余奁，皆珍异之物。浚即起纲帅豫章。七年，鼎、浚争权，攻鼎出之。吕祉之变，纲意浚必败，奏浚措置失宜，又贻书痛诋之。浚既贬永州，纲亦坐贬。鼎复相，穷治浚事，至今未已。势利之交，其三相之谓欤。秀水闲居录 

　　建盗范汝为，窜回源洞自杀。韩世忠遣将击之。初，世忠疑城内人皆附贼，欲尽杀之。至福州，见李忠定公，迎请曰：“建城百姓无辜。”世忠受教，民得全活。及师还，父老送之，世忠曰：“活尔曹者，李相公也。”续名臣言行录 

　　李纲私藏，过于国帑，侍妾歌童，衣服饮食，极于美丽。每宴客设馔必至百品，遇出则厨传数十担。其居福州也，张浚被召，赆行一百二十盒，盒以朱漆银镂，妆饰样致如一，皆其宅库所有也。樵书 

　　宗泽婺州农家子，登进士科，任馆陶尉。凡获逃军即杀之，邑境为之无盗。时吕大资惠卿帅大名，闻而召与语，仍荐之，且戒云：“此虽警盗贼之一法，恨子未阅佛书，人命难得，安可轻杀，况国有常刑耶！”泊宅编 

　　宗汝霖，政和初，知莱州掖县，时户部下提举司科买牛黄，供在京惠民和济局合药用。督责急于星火，百姓竞屠牛以取黄。既不登所科之数，则敛钱以赂上下胥吏丐免。汝霖独以状申提举司，言牛遇岁疫则病瘠而生黄，今太平已久，和气充塞，境内牛皆肥腯，无黄可取。使者不能诘，一县获免。闲燕常谈 

　　康王到磁州，顾谓耿延禧曰：“陛辞日，皇帝云：‘宗泽在磁州，以万五千人披城下寨，已进修撰。’”至磁州六七里，宗泽及群僚迎谒道左，王问泽下寨并道上语，泽云：“请假归浣濯，虏骑至则点集。”王顾左右笑，知泽妄言矣。三朝北盟会编 

　　高宗初至磁州时，磁人不欲其北行，谏不从。宗忠简欲假神道以止之，曰：“此有崔府君庙甚灵，可以卜珓。”仍言其庙有马更显应，遂入烧香。其马衔车辇等物塞了去路，遂止不往。后感其事，就玉津园路口造崔府君庙，令曹泳作记。一日北使来，秦桧出接，少憩庙庑，不知何神。上告以故，桧曰：“金以为功，今却归功于神，恐不便。”即日毁之。宋稗类抄 

　　宗汝霖尹开封，物价腾贵，至有十倍于前者。公密使人问米面之值，且市之，呼庖人令作市肆笼饼，又令监库如市酤酝酒，吝估其值，而笼饼枚六钱，酒每觚七十足。出勘市价，则饼二十、酒二百也。公呼作坊饼师至讯之曰：“自我为举子来京师，今三十年矣。笼饼每七钱而今二十何也？”饼师曰：“自都城经乱以来，米麦起落，初无定价，因袭至此。某不能违众独减使贱市也。”公即出兵厨所作饼示之，且曰：“此饼会计面工之费，枚止六钱。若市八钱则有二钱之息，今将出令止作八钱，敢增价者斩。今借汝头以行吾令也。”即斩以狥。明日饼价如旧，亦无敢闭肆者。次日呼官酤任修武至讯之。任恐悚以对曰：“都城自遭寇以来，宗室权贵，私酿至多。”公曰：“我为汝尽禁私酒，汝减值百钱，且寄汝头在颈上。”于是倾糟破觚者不计其数。数日间，酒与饼既复旧，其他物价并减。春渚纪闻 原文太繁，节之。 

　　张悫除尚书右丞，不附会汪、黄。汪、黄屡笑宗泽颠狂，悫曰：“如宗泽之颠狂，多得数人，则天下定矣。”二人语塞。三朝北盟会编 

　　宗忠简留守汴京，当金人蹂躏之余，百端拮据。一日于艮岳遗址得定武褉帖石刻，即遣力辇至行在，在途为斡离不邀截去。后金章宗以为秘玩。坚瓠集 

　　陈东 马伸 喻汝砺 吕好问 姚平仲 吴苹 

　　陈东，靖康间尝饮于京师酒楼，有倡打坐而歌者，东不顾，乃去倚栏独立，歌望江南词，音调清越，东不觉倾听。视其衣服皆故弊，时以手揭衣爬搔，肌肤绰约如雪。乃复呼使前再歌之，其词曰：“阑干曲，红扬绣帘旌。花嫩不禁纤手捻，被风吹去意还惊。眉黛蹙山青。铿铁板，闲引步虚声。尘世无人知此曲，却骑黄鹤上瑶京。风冷月华清。”东问何人制，曰：“上清蔡真人词也。”歌罢得数钱，亟遣仆追之，已失矣。夷坚志 

　　登闻院初供职吏，具须知单状，称：“本院元管鼓一面，在东京宣德门外，被太学生陈东等击破，不曾将取前来。”齐东野语 

　　丹阳立陈少阳先生祠，铁铸汪伯彦、黄潜善二像长跪阶前。嘉靖间，南安郑晋入祠瞻礼，题一联于壁云：“一片忠肝，千古纲常可托。两人屈膝，平生富贵何为？”题毕，二像应笔而倒。坚瓠集 

　　尝得陈东将临刑家书手迹，时犹在神霄宫，墨行整整，区处家事，皆有条理。自知顷即受戮，无惨戚战栗之意，盖东汉人物也。四朝闻见录 

　　靖康初，秦桧为中丞，马伸为殿中侍御史。一日有人持文字至台云：“虏军前令推立异姓来。”马遽云：“此天位也，逆虏安得而易？舍立赵氏其谁立！”秦入议状，连名书之。已而二帝北狩，秦亦陷虏。独马公主台事，排日以状申张邦昌，状云：“伏睹大金以太宰相公权主国事，未审何日复辟？谨具申太宰相公，伏乞指挥施行。”至康王即位日乃止。有弟子何先生少师事马公。其后秦桧南归，擅立赵氏之功，尽掠其美名。何公常太息其师事之湮没，欲辨明其忠，每引纸将书辄为其子所谏，以秦方势焰震主，岂可蹈危掇祸。绍兴甲戌，以左朝奉郎任辰州通判。将满，一夕梦马公相见，与语如平生。既寤，即手书一状闻于朝，但云“自太师公相陷虏以后，独殿中侍御史马公，排日以复辟事申邦昌”云云。秦得之怒，凡一路铺兵，悉遭痛治，仍下廷尉追捕。何公既对吏，以上书不实，降一官。思陵重违桧意，圣语曰：“所拟太轻，特追两官，覊管英州。”后一年乙亥桧死，复元官。玉照新志 

　　喻汝砺，靖康初为祠部员外。伪楚之僭，集议秘省，簪弁恇慑，喻独扪其膝曰：“此岂易屈者哉！”即日挂冠去。于是以扪膝自号。桯史 

　　“金虏焉知鼎重轻，指踪原是汉公卿。襄阳只有庞居士，受禅碑中无姓名。”人云此吕本中居仁诗也。而其父好问，在围城预立张邦昌，遂为伪楚门下侍郎。有无名子大书此诗于常山驿，云吕本中骂厥顽之作云。鸡肋编 

　　皇城司集议，已定立张邦昌。吕好问密求大元帅所在，凡谋事并在夜间，不闻人声，方敢说话及写文字上请者。或于尚书省谓上为废帝。公怒形于色曰：“圣人全德，天下归往，何尝废乎？”其人曰：“盍称乾龙皇帝乎？”公曰：“亦非也，君父位号岂可擅改？”一坐耸服。有请改年号者，公力争之。有移文必去年号，公不能止，但自行文字，必称靖康二年。三朝北盟会编 

　　姚太尉，靖康初，在围城，夜将死士攻敌营，不克。骑骏骡逸去，竟不出。后有人见之于青城山丈人观，年近九十，紫髯长委地，喜作草书。东南纪闻 

　　姚平仲，靖康初，以战败亡命。建炎间，下诏求之不可得。后五十年，乃从吕洞宾、刘高尚往来名山，有见之者。放翁感其事，作诗题青城山上清宫，有云：“天方覆中原，殆非一木支。脱身五十年，世人识公谁？但惊山泽间，有此熊豹姿。”庶斋老学丛谈 

　　陕西统制官吴苹，自车驾出城，饮食坐卧，未尝少忘。有泛埽者，止之曰：“主上蒙尘而臣子欲洁其居耶！”闻张邦昌立，苹欲诛范琼等，约日突出。范琼追辇至朱雀门，诈呼与之谋曰：“吴统制，你侧身偃黄河，此事得自家们共议。”苹闻以为助己，乃下欲与之语，琼乃执苹，并其子斩之。三朝北盟会编 

　　李邦彦 吴敏 何■ 李邺 王孝迪 范琼 吴幵 莫俦 

　　李邦彦父浦为银匠，惟喜与进士游。河东举人入京城者，至怀州必投其父，量资津送。时人谓之结秀才缘。三朝北盟会编 

　　邦彦性俊爽，喜闾阎鄙猥事，自号为李浪子。尝自言赏尽天下花，踢尽天下球，作尽天下官。都人亦呼之为“浪子宰相”。靖康初，拜太宰。金人闻之笑曰：“宋果无人。”同上 

　　徽宗建楼于巨竹间。既成，未有名，梦金紫人言曰：“艮岳新楼宜名为倚翠，取杜甫诗意。”梦中问：“汝何人？”对曰：“臣乃太平宰相。”寤而异之。明旦翰林学士李邦彦入对，奏事毕，偶问曰：“苑中小楼，下有修竹，当以何为名？”邦彦了不经思，即以倚翠对。上惊喜，数日遂为次相。夷坚志 

　　李丞相士美，尝言将命聘辽，赴其花燕。时戎主坐御床上，后有乌熊皮蒙一物，颇高大。久而似疲，则以身倚之，意其如古设扆状耳。俄而乌皮间时露一二人手足，罔测其故。及日晏，乃见数番小儿在其中。此盖鲜卑旧俗也。昔高欢立孝武帝，以黑毡蒙七人，欢居其一，而帝于毡上西向拜天，殆亦类是。铁围山丛谈 

　　李端行字圣达，声名藉甚。大观丁亥，与诸路贡生群试，李士美作魁，圣达第二。尝曰：“天下清气原无南北之异，但吴会清气，十分钟于人；河朔清气，为鹅梨占了八分。”以士美河内人也。士美衔之。其后士美作相，圣达坐小罪罢。闲燕常谈 

　　邦彦罢相，为都人所愤，才出门，争呼殴击。马逸偶脱，独得其履。因乘妇人小舆，垂黄裙轿帘上，密匿于启圣院。三朝北盟会编 又张氏可书：道君出幸，梁师成以扁舟出淮。李邦彦为相，都人欲击之，驰入西府失一履。时人语曰：“太傅扁舟东下，丞相只履西归。” 

　　吴敏，妙龄秀发。政和初，上庠试书义有声。蔡京爱其丰韵粹美，欲妻以女，辞焉。释褐除馆职，擢记注西掖。时年二十七，玉立鸳鹭行，一时歆艳。敏有侍儿曰远山，美姿容，通文理。敏每为文，使供笔砚之役。一日有访敏者，敏方据案运笔，远山方磨墨拂纸。时服其风流如此。同上 

　　吴元中丞相在辟雍试经义五篇，尽用字说，援据精博。蔡京为进呈，特免过省，以为学字说之劝。及作相，上章乞复春秋科，反攻王氏。徐择之时为左相，语人曰：“吴相此举虽汤武不能过。”客不解。择之曰：“逆取顺守。”元中甚不能平。老学庵笔记 

　　太宰徐处仁与吴敏不协。吴敏于政府见处仁，处仁方秉笔据案，敏既坐，有所咨启，语渐相侵，处仁忿然以笔掷之，敏面额唇鼻皆黑。明日敏奏其事，不逾日罢。敏年少不习事，吏胥将文牒至，但云依旧例。是时军期紧迫，急如星火。敏方具劄乞令学者兼治春秋，又谓安石不当继十哲。时人有“十不管”之语云：“不管太原却管太学，不管防秋却管春秋，不管炮石却管安石，不管肃王却管舒王，不管燕山却管聂山，不管东京却管蔡京，不管河北地界却管举人免解，不管河东却管陈东，不管二太子却管立太子。”三朝北盟会编 

　　吴丞相宣和间著□桥见闻录，记当时事。不敢斥言，多为廋语。其称“安者”谓蔡攸，攸字居安。“实”者谓童贯，“木”者谓林灵素或朱＜面力＞也。梁溪漫志 

　　政和丙申殿试，何■为状元，潘良贵次之，皆年少有风貌，而第三郭孝友颇古怪。唱名日，呵出御街。观者皆曰：“状元真何郎，榜眼真潘郎，第三真郭郎也。”上庠录 

　　何丞相■初入馆阁，饮于宗戚一贵人家。侍儿惠柔者，颇丽黠。慕何丰标，密解手帕为赠，且约牡丹开时再集。何归赋虞美人一阕，隐其小名贻之，云：“分香帕子揉蓝腻，欲去殷勤惠。重来约在牡丹时，只恐花枝相妒故开迟。别来看尽闲桃李，日日阑干倚。催花无计问东风，梦作一双胡蝶绕芳丛。”词苑丛谈 

　　■好夸大，不谙机会。日于都堂饮酒，谈笑自若，时复一讴柳词。闻虏要浩瀚，■方半酣，摇首曰：“便饶你漫天索价，待我略地酬伊。”闻者大惊。三朝北盟会编 

　　上遣何■出使，■迟回不决。李若水谩骂云：“致国家如此，皆尔辈误事！今社稷倾危，尔辈万死何足塞责！”■不得已乃上马，而足战不能跨。左右扶出朱雀门，所执马鞭三坠地。同上 

　　■自谓有折冲之术，对虏使歌曰：“细雨共斜风，日日作轻寒。”左右及虏使皆笑之。同上 

　　郭京领六甲正兵七千七百七十七人，何■募奇兵五千，并属于京。王宗濋信其术，于殿前验之，其法用一猫一鼠，画地作圈，开两角为生死道。先入鼠于死道，入猫生道，鼠即为猫杀。又将鼠入生道，猫入死道，猫即不见鼠。贼兵围急，京但笑而已，云：“择日出师，便可致太平，直抵阴山而上。”尝请槛车数十，欲出城槛致粘罕。其诞如此。小人以邱浚感事诗有“郭京杨适刘无忌，尽在东南卧白云”之句，附会之以为谶。识者知其必误国也。同上 

　　何■当京城已陷，入视帑藏仓庾。时有胡思者为司农卿，具诸仓米麦数白■，■送至厅事，遽曰：“大卿切勿令乱量。”思应曰：“诺。”至客次，方悟其戏，盖语有“胡思乱量”也。时谓作宰相如此，何以服百僚。闲燕常谈 

　　■在虏营题诗云：“念念通前劫，依依返旧魂。人生会有死，遗恨满乾坤。”■北迁，终不屈于虏。三朝北盟会编 

　　李邺归自贼垒，盛谈贼强我弱，谓：“贼人如虎马如龙，上山如猿，入水如獭。其势如泰山，中国如累卵。”时人号为“六如给事”。王孝迪领簇合犒设金国金银所，出榜文，籍士庶所有之物。谓如此则免，不然则男子杀尽，妇人虏尽，宫室焚尽，金银取尽。人谓之“四尽中书”，以比“六如给事”。三朝北盟会编 

　　上皇以下出郊，人情忧惧。京城四壁都弹压范琼大呼曰：“自家懑只是少个主人，东也是吃饭，西也是吃饭。譬如营里长行健儿，姓张的来管著是张司空，姓李的来管著是李司空。”军民闻之，骂不绝声。同上 

　　靖康之末，二圣北狩，四海震动。士大夫救死不暇，往来贼中洋洋自得者，吴幵、莫俦二人，路人所知也。事定皆窜逐岭外。秦会之为小官时，幵在禁林，尝封章荐之，疏见其文集。秦为相，遂放二人逐便。幵，滁人，不敢还乡里，卜居赣上。秦以其壻曾慥知虔州。挥麈余话 

　　金人欲立张邦昌，令吴幵、莫俦传道意旨，往返数四，京师人谓之“捷疾鬼”。邦昌僭位，诸公皆欲真作两府，莫俦唱道者凡数百人。及事体一变，自知不可侥幸，乃入劄子乞免正官带旧职。于是撤伞去鞍，呵从稍减，人多笑之。三朝北盟会编 

　　李若水 王履 张邵 朱弁 陈过庭 

　　李忠愍公若水为大名府元城县尉日，有村民持书一封。公得书读竟即火之，诘其人何所从来，对曰：“夜梦金甲将军告某曰：‘汝来日往县西逢着铁冠道士，索取关大王书，下与李县尉。’既而如梦所见，故不敢隐。”公以事涉诡怪，纵其人弗治，因作绝句记之曰：“金甲将军传好梦，铁冠道士寄新书。我与云长隔异代，翻疑此事太空虚。”公初以书付火时，母妻子弟惊讶求观弗获，独见其末云“靖康祸有端，公卒践之”之语。独醒杂志 

　　朝廷初欲遣使于金，有举太常博士李若冰，上召见，恶其名曰：“若犹弱也，冰犹兵也，兵不可弱。”遂赐名若水。三朝北盟会编 

　　李若水、王履见粘罕于榆次。国相即粘罕曰：“使副们何处人？在乡里时以何为生？”若水曰：“某乃洺州人。”履曰：“某乃汴都人。”若水曰：“某等在乡井时以读书为业。”国相举诗一联曰：“近来渐觉家风好，儿读书声女织声。”若水曰：“敢问国相元帅仙里，台眷安在？”国相颦眉曰：“祖乡在沈州，契丹征辽东时，骨肉皆被害。近方得一小女子。”履曰：“以此见兵革岂是好事。”又曰：“陶渊明诗所谓‘弱女虽非男，慰情良胜无。’”国相目属履久之。同上 

　　副使王履事迹云：闰十一月三日到京城外，粘罕召公与若水饮曰：“且得到使副们乡中了。”遂举觞以劝：“公等奉使有劳，宜劝以酒。”若水叹曰：“某等议和，不能为国家定大事，罪固宜死，酒不敢饮。”粘罕曰：“前言戏之耳！”公曰：“军国事大，何可为戏！”遂以酒杯掷地。粘罕大怒曰：“一齐推去囚了！”二十一日，随行兵士郑福见观察共侍郎高声骂詈出来。观察回首向郑福：‘你若得归去，传语娘娘，我已为天偿债也，休苦烦恼！’公在郊台边被害时，神色不动，仰天长叹，念歌一首，临后两句云：“矫首向天兮天卒无言，忠臣效死兮亦何愆！”公与李若水被害时，斡离不叹曰：“南朝若人人得如此二子，岂有今日之事。”按据此则正史所谓祇李侍郎一人者不实。同上。 

　　张邵使金至潍州，接伴天使至。有妓乐出迎，公曰：“二圣见在北方，某为臣子所不忍听。”乃止乐。宴罢，遣妓四人来侍，公明烛竟夕危坐。会宁去中都二千余里。时虏方新立国，向慕文学，人知公儒学士，多从之授书。生徒断木书于其上，捧诵既过，则削去复书。中圆如瓠，而首尾锐，目之曰木橄榄。盖其俗儿童诵习率以此。同上 

　　建炎初，朱弁孝章以两宫通问使为金人所拘，作徽庙哀辞，其序曰：“臣等茂林丰草，被雨露于当年；异域殊乡，犯风霜于将老。节上之旄尽落，口中之舌徒存。叹马角之未生，魂消雪窖；攀龙髯而莫逮，泪洒冰天。”王伦自金还，得其辞，帝读之为洒涕，官其子三人。宋稗类抄 

　　陈过庭按亦使臣也病且死，其卒自割胁取肝为羹以献，冀愈过庭之疾。既死以北俗焚之，其卒又自割肢肉投之火曰：“此肉与公同焚。”三朝北盟会编 

　　范致虚 吕颐浩 范宗尹 朱胜非 翟汝文 张焘 

　　笃耨香初行于都下，每两值钱二十万。蔡京一日宴客，以盒盛二三两，令侍姬捧炉巡执政座，取焚之。至右丞范致虚，取盒尽倾入怀，姬取玉斗注酒饮致虚，致虚辞之。姬以手开衣领，倾酒于怀，其香俱败。高斋漫录 

　　范致虚帅北京，值靖康之变，飞檄边帅勤王。时谣曰：“草青青，水渌渌，屈曲蛇儿破敌国。”谓“范”字也。张氏可书 

　　吕元直颐浩作相，遇堂吏绝严。一日有忤意，辄批其颊。吏官品已高，惭于同列，乃叩头曰：“故事，堂吏有罪，当送大理寺，准法行遣。今乃受辱如苍头，某辈贱役不足言，望相公稍存朝廷体面。”吕大怒曰：“今天子巡行海甸，大臣著草履行沮洳间，此何等时，汝辈要存体面！俟大驾还旧京，还汝体面未迟。”群吏相顾称善而退。老学庵笔记 

　　高宗南幸，舟方在道，每泊近岸，执政登舟朝谒，行于沮洳，则摄芒鞵。吕元直时为宰相，同列戏曰：“草履便将为赤舄。”谒时傍舟水深，乃积稻秆以进，参政范觉民曰：“稻秸聊以当沙堤。”鸡肋编 

　　吕颐浩、范宗尹、王绹从车驾往海道，常郁郁不乐，游宴金鳌峰以消忧感。三朝北盟会编 

　　吕丞相颐浩怒一堂吏，命去其巾帻。吏对：“祖宗以来，宰相无去堂吏巾帻法。”公曰：“去堂吏巾帻当自我始。”独醒杂志 

　　建炎三年春，车驾驻跸于杭。有侍臣召对，所陈劄子首曰：“恭维陛下岁二月东巡狩至于钱塘。”吕相颐浩见之笑曰：“秀才家识甚好恶！”老学庵笔记 

　　邓璋，永州人。忠宣谪永，馆门下。后过长沙，与故人蒋扩遇，蒋赠诗有云：“莫畏洞庭风浪险，主翁元是济川舟。”后零陵簿李良辅欲媚蔡京，以蒋诗上。蒋、邓皆谴诎，良辅阶此进。靖康间吕元直执政，良辅至堂干禄，吕偶记昔事，云：“尔非陷范忠宣者耶！”命左右毁其朝服。搢绅莫不快之。过庭录 

　　马子约纯负材自任。建炎间吕元直作相，子约求郡，元直拒之，徐云：“有英州见缺，公可往否？”子约曰：“领钧旨，待先去为相公盖一宅子。”挥麈余话 

　　吕颐浩喜酒色，侍妾十数，夜必纵饮。前户部侍郎韩梠，家畜三妾，俱有殊色，名闻一时。梠死，诸大将以厚赂娶之。吕用数千缗得一人，号三孺人，大宠嬖之，中外因以媒进。时吕已六十七矣。樵书 

　　绍兴十六七年，李庄简公在藤州，以书寄先君曰：“某人汲汲求少艾，求而得之，自谓得计。今成一聚枯骨，世尊出来也救不得。”某人者，前执政留守金陵，暴得疾卒。老学庵笔记 按此当即指吕颐浩。 

　　吕元直为相，引席益为参政，故席感恩，悉力为助。已而徐师川为西枢，与吕不协。席阴与徐结，时号为“二形人”，谓阳与吕合，阴与徐交。鸡肋编 

　　公为政喜用材吏，以其多出京、黼之门，乃白上，下诏戒朋党，蔡京、王黼门人有才者听用。续名臣言行录 

　　吕忠穆薨于天台，陈国佐侍郎为营棺具，得一富家木，有朱漆三字曰“吕安浩”，题于盖上。盖其主人名与公仅差一字。夷坚志 

　　本朝宰相，文潞公丙午生，元祐元年平章事，未有踵其后者。范丞相乙卯生，建炎四年平章事，未有处其后者。清波杂志 

　　范觉民作相，方三十二岁，肥白如冠玉，旦起裹头带巾，必皆揽镜。时谓“三照相公”。鸡肋编 续名臣言行录云：“年三十三，自汉唐及本朝未有如此年少者。” 

　　秦会之、范觉民同在庙堂，二公不相咸。虏骑初退，欲定江西二守臣之罪。康倬知临江军，弃城而走；抚州守王仲山以城降。仲山，会之妇翁也。觉民欲宽之。会之云：“不可，既已投拜，委质于贼，甚么话不曾说，岂可贷耶！”盖诋觉民尝仕伪楚。挥麈余话 

　　范仆射宗尹为参政时年三十一，拜相时三十二，卒时三十九。然有五子皆娶妇，兼有孙数人。论者谓其年虽不永，而人间事略备。岂物理亦有乘除耶！却扫编 

　　范觉民为相，事皆委之都司。而郎中王＜宀禹＞、万格刻薄苛细，士夫多被其害。时谓语曰：“逢＜宀禹＞多龃龉，遇格必阻隔。”鸡肋编 

　　绍兴初，范觉民为相，悉革崇宁以来创立滥赏官职。自后应补送官，每事各为一项，建议讨论，并取朝廷指挥。虽公论当然，而失职者谤议蜂起。有改东坡行香子词云：“清要无因，举选艰辛，系书钱须足十分。浮名浮利，虚苦劳神。叹旅中愁，心中闷，部中身。虽抱文章，苦苦推寻，更休说谁假谁真。不如归去，作个齐民。免一回来，一回讨，一回论。”大书粘于内前墙上。时刘豫方据河南，朝论虑摇人心，亟罢讨论之举。觉民为台谏所攻，竟去相位。容斋随笔 

　　谢石，徽宗时补承信郎。后范觉民作相，讨论追夺。邵溥尚书第三子谓石曰：“我亦能拆字。尔姓谢，身在讨论之间，名石，则终身右选不能出头。”闻者皆笑。二老堂诗话 

　　朱胜非邓夫人之堂妹归张邦昌，公弗与交，未尝造门。三朝北盟会编 

　　靖康元年，予守宋城，虏骑破拱州，遂抵郡城。前一夕，余梦有执盗于庭下者，左目插矢，流血被体。未晓报虏至，予于要地伏弩候之，射酋目堕马死，正如所梦。雷万春庙有赤蛇盘于香炉，累月不动。予作文遣吏祭之，责其贼犯城时不为阴助，更为异物以怖人，何也？即日蛇去。秀水闲居录 

　　苗、刘乞赐铁券，余曰：“故事有之，不讲久矣。”取笔面判待奏给赐，令所属详检故事，如法铸造，不得迟滞。郎官傅宿来漏舍白事曰：“昨夕得省劄给赐二将铁券。此礼本以待有功，今可给乎？”余展劄子，请执政同看。问宿曰：“详检故事检得否？”曰：“无可检。”又问：“如法制造，其法如何？”宿曰：“不知也。”又问：“如此可给乎？”执政皆笑。宿曰：“已悟矣。”秀水闲居录 

　　翟公巽参政，靖康初，召为翰林学士。过泗州谒僧伽像，见须忽涌长寸许，问他人皆不见，怪之，一僧在傍曰：“公虽召还，不久复出。”公叩之，曰：“须出者须出也。”果验。老学庵笔记 

　　翟公巽自奉甚薄，尝曰：“德大于天子，可以食牛。德大于诸侯，可以食羊。”墨憨斋笑纂 

　　翟资政公巽喜嘲谑。初为秘书郎，同列多见侮诮。时俞尚书■亦同在省，尝会饮。明旦，翟自外至抗声问曰：“俞■安在？”众愕然，俞亦自失。翟徐曰：“吾问昨夕余沥，欲复饮耳。”却扫编 

　　翟参政对人词语华畅。政和间为给事。时蔡安世请陈应贤邦光同在门下，安世位公巽上。而应贤坐其下，每相与谈论，二人必交辟之。一日辞屈，于是叹曰：“嗟乎！遂厄于陈、蔡之间。”铁围山丛谈 

　　秦丞相与翟参政汝文同在政府。一日于都堂议事不合，秦据案叱曰：“狂生！”翟亦应声骂曰：“浊气！”二公大不相能。独醒杂志 宋元通鉴云：“翟汝文尝诟秦桧为金人奸细。” 

　　张焘往朝陵寝，民夹道欢呼，遂入柏城，披荆履蘖，随宜葺之而去。及还奏言：“诸陵下涧水自兵兴以来久涸，二使到日，水即大至。父老惊异，以为中兴之祥。”上问：“诸陵寝何如？”公不对，但言万世不可忘此贼。上黯然。续名臣言行录 按乾隆间命考五世同堂之人，于宋得张焘，焘卒年七十五。 

　　张浚子栻 附苏云卿 

　　张贤良君悦咸，家绵竹。绍圣初再试制科，章惇览其策不以元祐为非，大怒。虽得签书剑州判官而去，而科目自此废矣。仕既不达，益笃意植美贻庆，以遗后人。一日昼寝，梦神人自天坠，告之曰：“天命尔子名德，作宰相。”惊而寤。未几，魏公生。时魏公兄已名滉，君悦不欲更所从，乃字德远。桯史 

　　张贤良咸，汉阳人。应制举。初出蜀过夔州，郡将知名士也，一见遇之厚，因问曰：“四科优劣之差，见于何书？”张无以对。守曰：“载孟子注。”因检示之，且曰：“不可不牢拢之也。”张道上漫思索，著论成篇。至都阁试六论，以此为首题，张更不注思而就。主文钱穆父览之大喜，过阁第一。张即魏公迺翁也。挥麈录 

　　张魏公宣和间为成都士曹。母冀夫人奉道。尝有一客至曰：“夫人当有贵子，今安在？”曰：“见为曹官。”既相见，熟视不语。公呼小吏有所言，乃揖公起行数十步。即呼为相公曰：“公之贵相在语声与行步。从此不十年，海内大乱，公当出将入相，为国家立功。愿自爱！”公竦然谢不敢当，不暇叩其何处人何姓字也。所言既验，求之不可得。后谪居和州，为秦相所忌，欲置死地，公绝忧之。此客忽排闼入曰：“知公以时相忧，故来奉告。彼乃死人，了无足虑矣。时公当复旧物，福未艾也。”公长子钦夫栻出揖，客熟视曰：“两眼视物欲裂，好处正在阿堵，他日为西南帅臣，名满天下。”次子定夫杓方数岁，在寝未起，公曰：“尚有稚儿，欲丐题品。”客秉烛视之笑曰：“大有福，胜如哥哥，未易量也。”夷坚志 

　　苗、刘之变，同签书枢密事郑珏使奉议郎谢向为客旅徒步如平江见张浚，具言城内事，令严兵备，大张声势。撰杜鹃诗四句云：“杜鹃飞飞无定栖，寄巢生子百鸟依。园林花老昼夜啼，安得百鸟挟以归。”亲写令携去执呈，以为信验。建炎复辟记 

　　苗、刘作乱时，矫隆祐太后诏，贬窜张魏公浚。高宗在昇旸宫方啜羹，左右来告，惊惧，羹覆于手，手为之伤。暨复辟，见魏公泣数行下，举手示公，痕迹犹存。宋稗类抄 

　　苗、刘之乱，张魏公在秀州，议举勤王之师。一夕独坐，忽一人持刃立烛下。公知为刺客，徐问曰：“岂非苗傅、刘正彦遣汝杀我乎？”曰：“然。”公曰：“若是，则取我首去。”曰：“我亦知书，宁肯为贼用，况公忠义如此，岂忍害公！恐公防闲不至，有继至者，故来相告尔。”公问：“欲金帛乎？”笑曰：“杀公何患无金帛。”“然则留侍我乎？”曰：“我有老母在河北，未可留也。”问姓名不答，摄衣登屋，屋瓦无声。鹤林玉露 

　　靖康间，孙觌论太学生陈东诱众伏阙为乱。建炎间，黄潜善辈置东极刑。张魏公亦奏胡珵笔削东书，欲使布衣挟进退大臣之权，将珵追勒编置。或谓魏公潜善客，珵李纲客也。鼠璞 

　　张魏公之出督也，陛辞日，与高宗约曰：“臣当先驱清道，望陛下六龙夙驾。”约至汴京作上元。岳飞闻之曰：“相公得非睡语乎！”于是魏公憾之终身。齐东野语 

　　张浚、赵鼎同志辅治，相得甚欢，行且并相。史馆校勘喻樗曰：“二人宜且同在枢府，他日赵退则张继之。立事任人，未甚相远，则气脉长。若同处相位，万一不合而去，则必更张。是贤者自相悖戾矣。”宋稗类抄 

　　张魏公开建业幕府，有一术者来谒，取辟客命推算，术者言皆非贵人。公不乐曰：“要作国家大事，幕下如何无三五人宰执侍从。此亦智将不如福将也。”魏公之客虞雍公，雍公之客王谦仲，范宗尹之客贺宗礼，皆宰执也。开禧毕再遇帅维扬，麾下有都统殿帅四人，则知魏公推命之说不诬也。贵耳集 此条文义不甚衔接 

　　张浚驻秦州，与幕官刘子羽等为攻战之谋。常会诸幕客，有言兵马一集，则一埽金人净尽者，浚大喜之。干办公事郭奕曰：“不知是怎么一埽，用条帚埽，抑用埽帚埽？”一坐皆惊愕，浚亦默然。浚见军马俱集，谓当自此便直入幽燕。问曲端如何，端曰：“必败。”浚曰：“若不败如何？”端曰：“若宣抚之兵不败，端伏剑而死。”浚曰：“可责状否？””端即索纸笔责令状曰：“如不败，甘伏军法。”浚曰：“浚若不胜，当以头与将军。”遂大不协。金人屯于大封县，娄宿孛堇方在绥德军，众请击之，浚不可曰：“夫战者必投战书，约日会战。乃遣使投书”，金人不报。浚大书于榜曰：“有能生致娄宿孛堇者，白身亦授节度使，赏银绢皆万计。”娄宿孛堇自绥德军来，与官军对垒，榜其军曰：“有能生致张浚者，赏驴一头，布一疋。”娄宿孛堇登高望浚军曰：“千疮万孔，极易破耳！”浚犹遣使约战，金人许之。至期辄不出，浚以为怯。幕客有请以妇人巾帼之服贻之者。金人既胜，不复追，所获珍宝钱帛山积。郭奕为诗曰：“娄宿大王传语张老，谢得送到粮草。＜豆斗＞秤不留一件，怎生见得多少？”或有以诸葛武侯比浚者，幕客以为讥而怒之。彼曰：“非敢讥也，孔明应变将略，非其所长，是以似之。”三朝北盟会编 

　　张浚为川陕宣抚处置使，每曰：“虏人猖獗，当一扫之。”有坐客叩曰：“不知用苕帚复用扫帚？”浚默然。可书 

　　张浚置司阆州，五路陷没。金人自熙河东还，残阶、成去，入散关，过漫天坡。郭奕为诗曰：“大漫天是小漫天，小漫天是大漫天。只因大小漫天后，遂使生灵入四川。”又曰：“秦山未尽蜀山来，日照关门两扇开。刺史莫嫌迎候远，相公新送陕州回。”奕罢官卖蒸饼为生，晏如也。三朝北盟会编 

　　张浚以王德为都统制，郦琼副之，琼辈惧不敢喘。及德视事，教场诸将执檛用军礼谒拜。琼登而言曰：“寻常伏侍太尉不周，今日乞做一床锦被遮盖。”德素犷勇，竟不发一言抚慰。琼愈惧，连上章乞回避之。浚召德还，以张俊为宣抚使，杨沂公为制置使，刘锜副之，并驻庐州。会参谋兵部尚书吕祉密奏罢琼兵柄，书吏漏言，琼反谋始决。及金字牌飞报，吕方坐厅事，闻有大声如＜骨孝＞箭，辟历自戟门随牌而入，启视则三使除书也。吕拍案叹曰：“庞涓死此树下。”即日乱作。齐东野语 

　　德寿谓寿皇曰：“毋信张浚虚名，将来必误国家大计。他专把国家名器财物做人情耳。”齐东野语 光尧每以张浚误大计为辞，谓浚有一册子，才遇士大夫来见，必问其爵里书之，若心许其他日荐用者。又镕金盌饮兵将，即以赐之。不知官职是谁底？金盌是谁底？四朝闻见录 

　　张魏公素轻锐好名，士之稍有虚名，无不牢笼，挥金如土，视官爵如等闲。士之好功名富贵者，无不趋其门。其子南轩以道学倡，名父子为当时宗主。在朝显官，多其门人，悉自诡为君子，稍有指其非者，则目为小人。绍兴元年，合关、陕五路兵三十余万，一旦尽覆，朝廷无一人敢言。淮西郦琼之叛，公论沸腾，言路不得已始疏其罪。及符离之败，国家平日所积兵财，扫地无余，反以杀伤相当，行赏转官无虚日。使魏公未死，其祸将有不可胜言者。齐东野语 

　　高宗尝问张魏公：“卿儿想渐长成。”魏公对曰：“臣子栻，年十四，脱然可语圣人之道。”及隆兴初，魏公督师，南轩以内机入奏，引见德寿宫，首问魏公起居饮食状，又问：“卿几岁？”对曰：“臣年三十一。”又问：“卿母安否？”对曰：“久失所恃。”上愀然久之曰：“朕记得卿父再娶时，以无继嗣，曾来商量。朕与卿父义则君臣，情同骨肉。”或谓高宗晚年追悼明受，不满魏公，至有“宁失天下不用张浚”之言，殆不然也。鹤林玉露 

　　公念桧欺君误国，欲力论时事，又念太夫人计氏年高，言之必被祸。太夫人觉公形瘠，问故，公具言所以。太夫人诵先雍公按公父名咸 绍圣初举制科策曰：“臣宁言而死于斧钺，不忍不言而负陛下。”公意遂决。乃上言，桧怒，特进提举兴福宫，连州居住。续名臣言行录 

　　忠献居永，微闻当路意，昕夕不自安。且念为太夫人忧，不敢明言。忽外间报中都有人至，亟出视，一男子喘卧檐下，不能言。方吉凶叵测，众环视缩颈。忠献素坚定，于是亦色动。有顷，掖之坐，稍灌汤饵而苏，犹未出语，但数指腰间，索之得片纸。盖故吏闻桧讣，走介星驰，至近郊益奔程欲速，是以颠蹶。顷刻之间，堂序欢声如雷。桯史 

　　张紫岩谪居，适权奸新毙，时宰恃邻好而不固圉。紫岩制丸墨、竹杖二铭，其杖铭曰：“用则行，舍则藏，惟我与尔。危不持，颠不扶，则焉用彼。”或录以示当路，以为讽己，将奏之。会病卒不果。他日陈正献俊卿为孝皇诵之，书于御杖焉。桯史 贵耳集不详 

　　南轩自桂帅入朝，以平日所著书并奏议讲解百余册装潢以进，方铺陈殿陛间，有小黄门忽问左司：“甚文字许多？”南轩白之曰：“教官家治国平天下。”小黄门答曰：“孔夫子道：‘一言可以兴邦。’”孝宗闻此言亦笑。贵耳集 

　　张南轩待小人甚严，为都司日，肩舆出遇曾觌，觌举手欲揖，南轩急掩其窗棂，觌惭，手不能下。东山谈苑 

　　张宣公按栻谥宣 帅江陵，道经澧。士子十数辈，执文书郊迎。公喜见须眉，就马上长揖，索其文观之，乃举郡守政绩。公掷其文于地曰：“诸公之来，某意谓相与讲切义理之是非，启告闾阎之利病。今乃不然，是特被十只冷馒头使耳。”跃马迳去。鹤林玉露 

　　南轩赴静江，至羊楼桥市方食，吏执名纸立于庭，食毕呼吏见客，曰：“客留名刺去矣。”曰：“速请来！”市仅数家，一呼皆至。衣冠鄙陋，举止周章。先生历问其读何书，各勉以学而退。宇文正甫曰：“此辈不见何害。”先生曰：“荒凉小市，有此两三人已难得。彼以儒名，于市见一官不得，将揶揄于市人矣。诱而进之，亦劝之之道。”庶斋老学丛谈 

　　张南轩晚得奇疾，虚阳不秘，踰年卒。就殓，通身透明，脏腑可数，莹澈如水晶。自昔医书，不载此疾。养疴漫笔 

　　苏翁不知何许人，绍兴末，来豫章东湖南岸结庐独居。待邻右有恩礼，人爱敬之，称曰苏翁。身长九尺，美须髯，寡言笑，布褐草履，终岁不易。未尝疾病，筋力数倍于人，食啖亦与人倍。辟废地为圃，艺植耘芟，皆有法度，虽隆暑极寒，圃内根荄芽甲滋郁畅茂，以故蔬不绝圃。味视他圃为胜，市鬻者利倍而售速。每先期输值，不二价而人无异辞。宵织履，履坚韧，织未脱手，人争贸之以馈远，号“苏公履”。薪米不匮，且有余羡。喜周急，人有贷假，随力所及应之。闭门高卧，或危坐终日，人莫能测。时张浚为相，驰书函金币，移书豫章漕及帅曰：“余乡人苏云卿，管、乐流亚，遁迹湖海有年矣。近闻灌园东湖，其高风伟节，非折简所能屈。幸亲造其庐，为我必致之。”漕帅密谕物色，人曰：“此间有灌园苏翁，无云卿。”漕帅即相与变服为游客入其圃，翁运锄不顾。二客前揖与语，翁良久问客何从来，乃延入室，土锉竹几，辉光溢然，地无纤尘。案上留汉书一册。二客神融意消，恍若自失，默计曰：“此为苏云卿也必矣。”既而汲泉煮茗，意稍款接。客遂扣曰：“仙里何地？”曰：“广汉。”客曰：“张德远亦广汉人，翁当识之”。曰：“识之。”客又问：“德远何如人？”曰：“贤者也。第长于知君子，短于知小人。德有余而才不足。”因问德远今何官。二客曰：“朝廷起张公欲了此事。”翁曰：“此恐怕他未便了得。”盖初不虞张使访己也。二客遂笑谓翁曰：“某等备乏漕帅，实非游客。张公秉相权，令某等造庐，以礼致公，共济大业。”出书函金币于案上。翁色变，遽喉内隐隐有声，似怒张公之暴己者，至是始知翁广汉人即云卿也。继旌旗填委，坚请翁同载以归。再三谢不可，许诘朝上谒。越夕遣使迎伺，则扃户寂然。从他径排闼入，惟书币留案上，俨然如昨，而人不可得见矣。游宦记闻 林下便谈文异事同 

　　任尽言事母尽孝，母老多病，未离左右。每自言其母得疾之由，或以饮食，或以燥湿，或以语话稍多，或以忧喜微过，皆朝夕候之，无毫发不尽。五脏六腑中事，皆洞见曲折，不待切脉而后知，故投药必效，虽名医不逮也。张魏公作都督，欲辟之入幕，乃力辞曰：“尽言方养亲，使得一神丹可以长年，必持以遗老母，不以献公，况能舍温凊而与公军事耶！”魏公叹息而许之。宋稗类抄 

　　赵鼎 

　　赵鼎起于白屋，有朴野之状。一日拜相，骤为骄侈，以临安相府为不足居，别起大堂，奇花嘉木，环植周围。堂之四隅，各设大罏，为异香数种。每坐堂上，则四罏焚香，烟气氤氲，合于座上，谓之香云。秀水闲居录 

　　金明县道士自称白云片鹤，游汴，见赵鼎，大呼曰：“中兴名相！”他日又遇鼎曰：“吉阳相逢。”后鼎绍兴五年为相，晚窜吉阳，忽见白云，曰：“忆昔日之言乎？”山堂肆考 

　　赵鼎为左相，一日入朝，见自外移竹栽入内，奏事毕，亟往视之，方兴工于隙地。元镇询谁主其事。曰：“内侍黄彦节也。”元镇即呼黄责之曰：“顷岁艮岳花石之扰，皆出汝曹。今将复蹈前辙耶！”令勒军令状，日下罢役。彦节以闻于上。翌日元镇奏事上前，上曰：“偶见禁内有空地，因令植竹数十竿，非欲为苑圃。卿能防微杜渐如此，可谓尽忠。尔后傥有此等事，勿惮以警朕之不逮也。”挥麈余话 

　　南渡初，中原士大夫之落南者，高宗有许占寺院之命，赵忠简居越之能仁寺。癸辛杂识 

　　赵忠简秉政日，使臣关永坚匄官淮上，贫不办行，欲货息女。公怜之，随给所须。永坚乞纳女，公却之，力请不已，姑留之。永坚解秩还，公一见语之曰：“尔女无恙。”且助资属求良配。女虽累年侍丞相巾栉，及嫁，尚处子也。清波杂志 

　　赵鼎都督川、陕，申请随军钱物七百万缗。余奏曰：“张浚赴蜀，朝廷给一百五十万。今鼎所需三倍，所费不赀。”上曰：“奈何？”余曰：“欲支三百万，半由朝廷，已如浚数，半令所部漕司应付。”上可之。既退，鼎怒语曰：“令我作乞儿入蜀耶！”秀水闲居录 

　　会稽士人有钱唐休者，有名于时。赵丞相当国，人荐之。方议除擢，会边报警，视奏目内，适见其姓名，赵不悦曰：“钱唐遂休乎？”因置不用。赵引折彦质为枢密，其院内奏牍，书名相次，人有谮之者，谓“赵鼎折”为不祥，乃与钱事相类。鸡肋编 

　　建炎间，术者周生善相字。车驾至杭，金骑惊扰之余，人心危疑。执政呼周至，书杭字示之，周曰：“惧有警报。”乃拆其字，以右边一点配木上，即为兀术。不旬日果传兀术南侵。当赵、秦庙谟不协，各欲引退，二公各书退字示之，周曰：“赵必去，秦必留。日者君象，赵书退字，人去日远。秦书人字密附日下，日字左笔下连，而人字左笔斜贯之，踪迹固矣，欲退得乎？”既而皆验。暌车志　　谢诚甫祖信任南床日，论赵忠简不遗余力。谢为赵之上客。清波杂志 

　　赵鼎不主和议，罢相出知绍兴，首途之日，桧奏请备礼饯鼎之行。乃就津亭排列别筵，秦执政俟于津亭。鼎相揖罢，即登舟。桧曰：“已得旨饯送，相公何不少留？”鼎曰：“议论已不协，何留之有？”遂登舟，叱篙师离岸。桧亦叱从人收筵而归，且顾鼎曰：“桧是好意。”舟既开矣。三朝北盟会编 

　　赵吉阳元镇一日于行在所，因过三馆，语坐上：“顷一夕梦贬海上，将无是乎？”诸馆职学士争道其德而谈休美，其间一二门下士毅然曰：“藉使如梦，则某等誓乘桴而从。”一时以为美谈。未几，吉阳果徙海上。是时独有一王海康趯者，颇为流人调护，海上所无薪药百物，海康辄津致之。后有人告讦，免所居官，海康勿怨也。归时过吾，吾亟访海康：“曩闻三馆之语甚美，今日有践言者乎？”海康笑谓吾曰：“宁有践言者耶！虽吉阳亲旧，曾弗睹一字之往来。”吾得此为之短气。铁围山丛谈 

　　赵鼎在潮五年，杜门谢客，时事不挂口。及移吉阳军，有谢上表曰：“白首何归，怅余生之无几；丹心未泯，誓九死以不移。”秦桧见之曰：“此老倔强犹昔。”宋稗类抄 

　　赵忠简既以忤相桧谪吉阳军，门人故吏皆不通问，广帅张宗元时遣使渡海以醪米遗之。忠简谓子汾曰：“桧必欲杀我。我不死，一家当诛。我死，尔曹无恙。”乃不食死。汾护丧归葬于衢州。守臣章杰，原注：惇诸孙，怨赵当国时治惇罪。知士大夫平时与公有简牍往来，至是又携酒会葬，意可为奇货，乃遣官兵下县，同县尉翁蒙之以搜私酿为名，驰往掩取。蒙之书片纸，走仆自后垣出密告汾，趋令尽焚箧内书，比至无所得。宋稗类抄 

　　秦桧末年大诛杀以胁善类，逮忠简之子汾下狱。汾就逮，自分必死，因属其家曰：“此行无全理，脱幸有恩言，当于馈食内置笑靥一以为信，毋忘！”既入狱月余，无所问，狱卒日施惨酷，奄奄待尽。忽外致食满橐皆笑靥，汾泣曰：“吾约以一而今乃多如是，是绐我。”既而狱吏皆来贺，始知桧已死。狱事得解，汾即日脱械出。桯史 

　　忠简还葬衢州。常山郡将章杰，惇诸孙，雅怨赵公当国时治惇罪，又希桧旨，阳以善意檄常山尉翁蒙之护其丧，一日下书翁曰：“赵氏为私酒以饮役夫，亟捕寘之法。”又使搜取赵公平日知旧往来书疏，欲以败赵氏，快私愤，且媚桧取美官。翁不可，则＜口舀＞以利，胁以威。翁度杰意壮，不但己，或更属他吏，则事有不可为者，即密告赵氏，夜取诸文书悉烧之，无片纸在。翌旦乃往搜捕，以无所得告。杰怒，又廉知翁女弟适故胡寅，实当时草诏罪状惇者，益怒，乃诬翁他罪劾之。会胡公弟宁为尚书郎，即具以白桧，桧乃悟为杰所卖，下安抚使问状，而杰遂废不用。续名臣言行录 





●宋人轶事汇编卷十五 

　　韩世忠 

　　韩蕲王微时，贫困无聊，疥癞满体，臭腐不可近，其妻孥亦恶之。夏日浴于溪涧，忽一巨蟒直前将啮之，韩窘急，以两手握其首颔间，蟒以尾绕其身。韩不得已，握持还家，欲呼妻孥刺杀之，皆骇遁不敢近前。韩愈窘，入厨见切菜刀偶仰置几上，遂持蟒首就上极力按之，来去如引锯，卒断其首。既免，不胜忿，置之镬，煮而啖之。明日所病疥癞即脱去，肌体莹白如玉。东南纪闻 

　　韩世忠家贫无生产，嗜酒豪纵，不治绳检，人呼“泼韩五”。有席三者，算世忠当作三公，世忠以为侮己，痛殴之。后到江南依世忠，赠钱三万缗。名臣言行录 

　　世忠既贵，与将吏骑马出郊，喜坐于浅草间。世忠语急而声厉，每言则吐舌，或谓是蛇精。车驾至维扬，王以所部从。有贼张遇者号“一窝蜂”来降，抵城下，不解甲，人心危惧，王独入其垒晓之，悉听命。名臣言行录 

　　韩蕲王与兀术相持黄天荡四十八日。兀术窘甚，求打话，王酬答如响，时于所佩金凤瓶传酒纵饮示之。虏见王整暇，色益沮。三朝北盟会编 

　　建炎中兴，张、韩、刘、岳为将，当时有张家军、韩家军之语。四帅，韩、岳兵力最精，又别置亲随军，谓之背峞，勇健无比。凡有坚敌，遣背峞军，无有不破者。范参政致能说：“燕北人呼酒瓶为峞，大将酒瓶必令亲信人负之。”范尝使燕，见有人负罍者，则指云：“此峞也。”故韩、岳用以名军。云麓漫抄 

　　韩世忠欲趋淮阳，军城下，令呼延通拦前，世忠独驰一骑，使一把雪执“信”字旗随之。一把雪者，其兵之曹号，盖趫捷善走之人也。三朝北盟会编 

　　韩忠武在镇江，一日抵晚，令帐前提辖王权至金山，仍戒不得用船渡，遂泅以渡。登岸，寺僧叵测，疑为鬼神。诘得其详，以手加额，因指适所历处皆鼋鼍穴，曰：“官既不死，他日必贵。”权后果建节。清波杂志 

　　绍兴四年，韩世忠自镇江来朝，所领兵以铜为面具，军中戏曰：“韩太尉铜脸，张太尉铁脸也。”世谓不畏人为铁脸。鸡肋编 

　　蕲王每召军佐饮，巨觥无算，不设果肴。王权一日窃怀一萝卜，蕲王见之大怒曰：“小子如此口馋！”俾趋前以手按额，痛不可忍，随成肿痕。既乃复与之饮。同上 

　　高宗御书郭子仪传赐韩世忠，又书裴度传赐张浚。山堂考索 

　　韩世忠轻薄儒士，常目之为“子曰”。主上闻之，因登对，问曰：“闻卿呼文士为‘子曰’，是否？”世忠应曰：“臣今已改。”上喜，以为其能崇儒，乃曰：“今呼为‘萌儿’矣。”上为一笑。后镇江帅沉晦因虏退锡宴，为致语曰：“饮罢三军应击楫，渡江金鼓响如雷。”韩闻之，即悟其旨，云：“给事，世忠非不敢过淮。”已而自起，以大觥劝之，既而使诸将尽献。沈不胜杯杓，屡致呕吐。后至参佐僚属，斟既不满，又容其倾写。韩怒曰：“萌儿辈终是相护。”又戏沈曰：“向道教给事休引惹边事。”盖指其词为引惹也。鸡肋编 

　　韩世忠尝议买新淦官田，高宗闻之，特赐御札云：“卿遇敌必克，克且无扰。闻卿买新淦田为子孙计，今以赐卿，聊以旌卿之忠。”故其庄亦名旌忠。当时诸将各以姓号，如张家军、岳家军，朝廷颇疑，闻其买田，以为喜，故特赐之。鹤林玉露 

　　唐牛奇章玄怪录载：“萧至忠欲出猎，群兽求哀于山神，神云：‘当令巽二起风，滕六致雨。’翌日风雨，萧不复出。”建炎间，金寇驻楚，张、韩拥兵于高邮。虏众大入，二将深以为忧，将欲交锋之际，风雨大作，虏众辟易散走，遂奏凯。范师厚直方为参军事，笑曰：“焉知张七、韩五乃得巽二、滕六力耶！”挥麈余话 

　　徽祖时，和诜上制胜强远弓式，能破坚于三百步外，即边人所谓“凤凰弓”。韩蕲王因之稍加损益，曰“克敌弓”。洪文敏谓祖熙陵神臂之规，实不然也。桯史 

　　世忠除枢密使，飞除枢密副使。世忠既拜，乃制一字巾，入都堂则裹之，出行以亲自卫，桧颇不喜。飞披襟作雍容之状，桧亦忌之。惟俊任其自然，故桧不自疑。三朝北盟会编 

　　世忠每出军，必戒以秋毫无犯，军之所过，耕夫皆荷锄以观。名臣言行录 

　　皇太后回銮，以北方闻韩世忠名，召至帘前曰：“此为韩相公耶！”慰问久之。名臣言行录 

　　王尝中毒矢洞骨，以强弩拔之，十指仅存其四，不能动，身被金疮如刻画。晚奉朝请，绝口不言功名。偏裨节钺相望，岁时造门，类皆谢遣。时举朝皆附秦桧，王于班列一揖之外，未尝与亲。名臣言行录 

　　韩郡王既解兵柄，逍遥家居，常顶一字巾，跨驳骡，按世传韩蕲王骑驴，此与齐东野语俱作骡。周游湖山之间。时李晦叔自楚北幕官来改秩，而失举牍，忧挠无计。当春日，同邸诸人相率往天竺，强挽之行。过九里松，值暴雨，李奔至冷泉亭，遇韩王亦来，相顾揖，矜其憔悴可怜之状，作秦音问曰：“官人有何事萦心而唈唈若此？”李虽不识韩，见其姿貌魁异，颇起敬，乃以实告。韩曰：“所失文字，不是职司否？”答曰：“常员也。”韩曰：“却得一纸，明日当相赠。”命小吏详问其姓名阶位，仍询居止处。李逊谢感泣。明日一吏持举牍授之曰：“郡王送来。”仍助以钱三百千。李遂升京职，修笺诣韩府，欲展门生之礼，不复见。夷坚志 

　　韩蕲王以元勋就第，绝口不言兵，自号清凉居士。时乘小骡，放浪西湖泉石间。一日至香林园，苏仲虎尚书方宴客，王迳造之，宾主欢甚，尽醉而归。明日王饷以羊羔，且手书二词遗之，临江仙云：“终日青山潇洒，春来山暖花浓。少年衰老与花同。世间名利客，富贵与贫穷。荣华不是长生药，清闲是不死门风。劝君识取主人翁，丹方只一味，尽在不言中。”南乡子云：“人有几何般，富贵荣华总是闲。自古英雄多是梦，为官，宝玉妻儿宿业缠。年事已衰残，鬓发苍苍骨髓乾。不道山林多好处，贪欢，只恐痴迷误了贤。”王生长兵间，初不知书，晚岁忽若有悟，能作字及小诗词，皆有见趣。信乎非常之才也。宋稗类钞 

　　蕲王自号清凉居士。清凉，山名，在延安。盖伤故里之沦于异域也。近人雪桥诗话 

　　苏公缄藏此词，题其上曰：“二阕三纸勿乱动。”苏公子寿父携示蕲王长子庄敏公，庄敏曰：“先人生长兵间，不解书，晚年乃稍稍为之。”梁溪漫志 前段似出齐东野语 

　　韩世忠晚年好游宴，常赴诸统制之请，莫不以妻女劝酒，世忠必酣醉而归，唯呼延通有忿忿之色。一日世忠与水军统领郭宗仪会于通家，世忠略寝，通以手捉世忠佩刀，宗仪适见之，搦通之手而呼曰：“统制不可！”世忠觉而大惊，驰归。世忠以十二月二十三日诞辰，诸军献寿，世忠临厅事坐而受之。最后通献寿，世忠见通即走入府第不出。通伏于地，滴泪成泓，奔还淮阴，投河死。世忠后深自悔恨。三朝北盟会编 

　　韩世忠疾，戒家人曰：“吾名世忠，汝曹毋讳忠字，讳而不言，是忘忠也。”南宋杂事诗注 

　　绍兴二十五年，韩蕲王病笃，诏王继先往诊视，至则已亡。迨暮复苏，言：“为四卒追去，中途忽思有三事未了，不料死期遽至，衔恨无穷。行抵大官府，闻赞引之声，如世间呵殿，指挥卷帘。主者盛服据案，威貌肃然，揖吾升厅相见，叙寒温。坐定，始认为晏景初尚书，晏云：‘适在道有所思何也？’吾起拱白曰：‘正谓三事未了而之死地，是以不能忘。一者，世忠久叨将帅，杀人至多，虽王事当然，顾安得无枉滥，拟欲建黄箓大醮拔济之，且解释冤结。二者，侍妾颇多，未办分付，欲令有父母者，归之；无者，嫁之。三者，外间举债负钱，虑子孙追索，不无扰人，欲悉焚券。今不可为矣。’晏公云：‘若郡王不起此念，冥中亦不以客礼相待。当令郡王且还，不知几日可了？’吾曰：‘一月足矣。’晏云：‘容为奏请，如期却来。’乃得活。”亟命营所欲，一月皆毕，遂毙矣。夷坚志 

　　梦阑琐笔：王娶白氏秦国夫人、梁氏杨国夫人、茅氏秦国夫人、周氏蕲国夫人。周亦妓女，即挥麈三录所载。又胡舜申己酉避难录云：杭妓吕小小，以事系狱，其家欲脱之，投世忠。世忠偶赴待制饮，因劝酒启曰：“某有小事告待制，若从所请，当饮巨觥。”待制请言之，即以此妓为恳，待制为破戒。世忠欣跃，连饮数觥。会散，携妓归。后妓易姓茅，茅夫人即吕小小也。所谓待制者，舜申之兄舜陟也。茶香室续抄 按蕲王有妾徐氏，后嫁为喻钤辖妻。见夷坚志。 

　　赵叔近，宗室子，守秀州。或有言其贪者，遣朱芾往代。芾颇肆残酷，军民怨愤，囚芾，复迎叔近。朝廷诏遣大军往讨之。先是王渊为小官时，狎露台妓周，乱后为叔近所得，渊每对人言切齿。是时渊适为御营都统制，张、韩俱渊部曲，命张往。张素以父事渊，拜辞于庭，渊云：“赵叔近在彼。”张默解其意。将次秀境，叔近郊迎，张叱令供析，方下笔而群刀悉前，断其右臂。翌日破关，诛为首者，于乱兵中得周娼以献于渊，渊劳之曰：“处置甚当，但此妇人，吾岂宜纳，君当自取之。”张云：“父既不取，某焉敢耶！”时韩在旁，渊顾曰：“汝留之无嫌也。”韩再拜受之。既归韩，甚宠，为韩生子。韩既贵，受国封之荣。挥麈三录 

　　韩蕲王之夫人，京口娼也。尝五更入府伺候贺朔，忽于庙柱下见虎蹲卧，鼻息齁齁然，惊骇急走出不敢言。已而人至者众，复往视之，乃一卒也。因蹴之起，问姓名，为韩世忠，心异之。密告母，谓此卒定非凡人，乃邀至家，具酒食，卜夜尽欢，深相结纳，资以金帛，约为夫妇。蕲王后立殊功，遂封两国夫人。王尝邀兀术于黄天荡，几成擒矣，一夕遁去。夫人抗疏言世忠失机纵敌，乞加罪责，举朝为之动色。其明智英伟如此。鹤林玉露 

　　苗、刘之乱，杨国夫人及王子质苗傅军，防守甚严。会隆祐太后宣见杨国，杨国诣傅绐曰：“太尉作如许事！公来矣，于太尉何如？”傅乃屈膝曰：“愿奉兄嫂，谨具鞍马，烦夫人好为言。”是日入见，隆祐宣问周悉，执杨国手垂涕曰：“国家艰危至此，太尉首来救驾，可令速清岩陛。”杨国奉诏驰出都城，遇傅弟翊于途，告之故。翊色动，手自捽其耳。杨国觉翊意非善，愈疾驰。一日夜会王于嘉禾，王见之惊曰：“汝辈在耶！”蕲王墓碑 

　　韩彦古为户曹尚书，孝宗问曰：“十石米有多少？”对曰：“万合千升百斗廿斛。”遂称旨。苇航纪谈 

　　韩彦古诡谲任数，尹京日，范仲西叔为谏议大夫，阜陵眷之，大用有日矣。范素恶韩，将奏黜之，语颇泄，韩窘甚，思所以中之。范门清峻，无间可入，乃以白玉为小合，满贮大北珠，缄封于大合内。厚赂铃下老兵，使因间通之。范大怒，叱使持去。时有所爱妾在旁，怪其奁大而轻，试启观之，则见玉合，益怪之，方复取视，玉滑而珠圆，分迸四出，失手堕地。合既碎，益不可收拾。范见而益怒，自起捽妾之冠，气中仆地竟不起。其无状至此。李仁甫焘亦恶其为人，弗与交，请谒尝啖其亡。一日知其出，往见之，则实未尝出也。既见，韩延入书室而请曰：“平日欲一攀屈而不能，今幸见临，姑解衣盘礴可也。”仁甫辞再三不获，遂为强留。室有二书厨，牙签黄袱，扃护甚严。仁甫问：“此何书？”答曰：“先人在军日，得此于北方。盖本朝野史，编年成书者。”是时仁甫方修此书既成，有诏临安给笔札，就其家缮录以进，而卷帙浩博，未见端绪，彦古尝欲略观不可得。至是仁甫闻其言，亟欲得见之。则曰：“家所密藏，将即进呈，不可他示也。”李益窘，再四致祷。乃曰：“且为某饮酒，续当以呈。”李于是为尽量，每杯行辄请。至酒罢，笑谓仁甫曰：“前言戏之耳，此即公所著长编也。已用佳纸作副本装治，就以奉纳，便可进御矣。”李视之，信然。盖阴戒书吏传录，每一板酬钱千，吏畏其威而利其偿，辄先录送韩所，故李未成帙而韩已得全书矣。仁甫虽愤愧不平，而亦幸蒙其成，竟用以进。其怙富玩世，狡猾每若此。癸辛杂志 

　　岳飞 

　　岳太尉本是韩魏公家佃客，每见韩家子弟必拜。宋稗类钞 

　　岳公微时，尝于长安道上遇一相者曰舒翁，熟视之曰：“子异日当贵显，总重兵，然死非其命。”公曰：“何谓也？”翁曰：“第识之，子猿精也，猿硕大必被害，子贵显则睥睨者众矣。”独醒杂志 

　　鼎澧群盗据险不可破，每自咤曰：“除是飞过洞庭湖。”其后为岳飞所破。老学庵笔记 

　　傅庆屡立功，岳飞惜之，以为前军统制。庆恃其才，视飞为平交，尝曰：“岳丈所主张此一军者，皆我出战之力。”每有需索，则曰：“岳丈，傅庆没钱使，可觅金若干，钱若干。”飞亦屡与之，无忤色。三朝北盟会编 

　　岳飞在徽州，有百姓诉其舅姚某，飞白其母责之。他日飞与舅同行，舅出马前飞驰约数十步，引弓回射飞，中其鞍桥。飞驰马逐舅，擒下马，自取佩刀破其心，然后碎割之。归白其母，母曰：“何遽若此！”飞曰：“若一箭或上或下，飞死矣。今日不杀舅，他日必为舅杀。”三朝北盟会编 

　　飞驻镇江府，知泗州刘纲诣行府禀议。纲曰：“泗在淮河之北，城郭不固，无兵无食，如有缓急，守乎？弃乎？”飞徐曰：“此是润州，更有何名？”纲曰：“京口。”飞再问之，曰：“丹徒。”飞三问之，曰：“南徐。”飞曰：“只此是矣。”纲退，大叹服曰：“岳鹏举果有过人。”三朝北盟会编 

　　上遣郑庄斋赐先臣金蕉酒器，如韩世忠礼。金陀粹编 

　　上诏公入觐，参谋官薛弼亦移书促公行。至是飞偕弼入奏事，公以手疏言储贰事，冲风吹纸动摇，飞声战读不能句。公退弼进，上视之色动。弼曰：“臣在道常怪飞习写细字，乃作此奏，虽子弟无知者。”名臣言行录 

　　岳武穆尝入见，帝从容问曰：“卿得良马否？”武穆答曰：“臣有二马，日啖刍豆数斗，饮泉一斛。然非精洁即不受。介而驰，初不甚疾，比行百里始奋迅。自午至酉，犹可二百里，褫鞍甲而不息不汗，此其受大而不苟取；力裕而不求逞，致远之材也。不幸相继以死，今所乘者，秣不择粟，饮不择泉；揽辔未安，踊跃疾驱；甫百里力竭汗喘，殆欲毙然。此其寡取易盈，好逞易穷，驽钝之材也。”帝称善曰：“卿议论极进。”宋稗类钞 

　　岳飞征群盗，过庐陵，托宿市廛。质明为主人泛扫门宇，洗涤盆盎而去。郡守供帐饯别于郊，师行将毕，谒不得通，问大将军何在，则已杂偏裨去矣。其严肃如此，可谓中兴第一。齐东野语 

　　岳飞在郾城，众请回军。飞亦以为不可留，乃传令回军，而军士应时皆南向，旗靡辙乱。飞望之，口呿而不能合，良久曰：“岂非天乎！”三朝北盟会编 按此即朱仙镇班师事，与他书异。 

　　绍兴初，和议成，金人以河南归我。判宗正事士＜亻褭＞衔命道荆襄宛洛，祇谒巩原。道过南邓，岳飞止之曰：“金虏无信，君宜少驻。”＜亻褭＞以上命有程辞去，不数舍，烟尘四起，军声嚣然，于是失道南奔，遇大军，望之岳帜也。遂驰就之，飞笑曰：“吾固谓君勿行，正虑此耳。已遣董御带牛观察至前与之交锋矣。兵胜败无常，君王人且近属，吾当以兵卫送君。”行数里，两将捷音至。盖＜亻褭＞未行前一日出师也。其后飞下狱，＜亻褭＞极辨其无辜，非惟感恩，盖亲见其用兵神速耳。齐东野语 

　　岳武穆班师过金山寺，禅师道月劝之勿赴阙，武穆不听。道月遗以诗曰：“风波亭下水滔滔，千万坚心把柁牢。祇恐同行人意歹，将身推落在深涛。”武穆至临安，系大理狱，有亭扁曰风波，始悟诗意，悔不从其言。桧闻其事，遣卒何立捕道月。道月方集众说法，何立伺之，道月忽说偈曰：“吾年四十九，是非日日有。不为自家身，只为多开口。何立从南来，我往西方走。不是佛力大，几乎落人手。”言讫，端坐而化。坚瓠集 

　　岳鄂王初入狱，垂手于庭，立亦欹斜，为隶人呵之曰：“岳飞叉手正立！”岳竦然听命。野获编 

　　秦桧奏乞将张宪、岳云与飞同证，是时侯尚不知。桧密遣左右宣请相公略到朝廷，别听圣旨。侯即时前去，却引到大理寺，侯骇然曰：“吾何到此？”才入门到厅下轿，不见一人，止见四面垂帘。才坐少时，忽见官吏数人向前云：“这里不是相公坐处，后面有中丞请相公略来照对数次。”侯点头曰：“吾与国家宣力，今日到此何也？”道罢，随狱吏前行至一处，见张宪、岳云各人杻械，浑身是血，痛苦呻吟。又见罗振等将王俊、王贵告侯反状文前来云：“国家有何负汝三人，都要反？”侯向万俟卨、罗振曰：“对天监誓，吾无负于国家。汝等既掌正法，且不可损陷忠臣，吾到冥府与汝等面对不休。”罗、万等曰：“相公既不反，记得游天竺日，壁上留题曰‘寒门何载富贵’乎？”众曰：“既如此题，岂不是要反！”侯知皆桧门下，不容理诉，长吁一声曰：“吾方知落秦桧国贼之手，使吾为国忠心，一旦告休。”道罢，合眼任其拷掠。三朝北盟会编 

　　先是张宪之狱未成，万俟卨时为御史中丞，何铸以除执政，乃改命卨推勘，而飞与子云皆系狱矣。初公在湖北，辛次膺舟行过鄂，公燕待之。既而延入小阁，执次膺手曰：“前夕梦为棘寺逮对，狱吏曰：‘辛中丞被旨推勘。’飞方惧不敢告人，而公适至。公自谏官补外，他日必为独坐。飞或不幸下狱，愿公救之。”次膺悚然，不知所对。至是公悟昔梦乃新中丞也。名臣言行录 

　　飞在大理寺，未招状。先是飞在郾陵回军时，在一村寺，与王贵、张宪、董先、王俊夜坐，移时不语，忽作声曰：“天下事竟如何？”众皆不敢应，惟宪徐言曰：“在相公处置耳。”既退，俊握先及贵手曰：“太尉，太尉！闻适来相公之言及张太尉之对否？”先与贵曰：“然。”及俊告飞，因言鄢陵路上之语，追先赴行在。时子云与宪已服诛。秦桧语先曰：“止是有一句言语，要尔证明，证了今日便可出。”先下大理，对吏叩伏。吏问飞，飞犹不伏。有狱子事飞甚谨，至是狱子倚门斜立，无恭谨状。飞异之，狱子曰：“我平生以岳飞为忠义，故伏侍甚谨。今乃逆臣耳！”飞请其故，曰：“君臣不可疑，疑则为乱。君疑臣则诛，臣疑君则反。君今疑臣矣，少保若不死，出狱则复疑于君，安得不反？反既明甚，此所以为逆臣也。”飞感动，仰天移时，索笔署押。狱卒伏伺恭谨如初。三朝北盟会编 

　　岳武穆狱案，今在莆阳陈鲁公家，本无狱辞，但大书“天日昭昭天日昭昭。”八字罪案乃是细书，与前笔迹不同，不知后来如何粘成卷也。同话录 

　　绍兴十年春，乐平人马元益赴大理寺监门，与婢意奴偕行至上饶，道中同谒一神祠。是岁六月，婢梦与马同至祠下，有亲事官传呼曰：“大卿请！”又指高楼云：“大卿在彼宰猪为庆会，召僚属。”明日，马以语寺卿周三畏。明年冬，寺中作制院鞫岳飞。遇夜园间行，见古木下一物似豕而角，周却步，此物徐行至狱旁小祠而隐。经数夕复往，月甚明，又见前怪，首有片纸书“发”字。周谓狱成当有恩渥，既而闻岳之门僧惠清言岳微时居相台为市游徼，有舒翁者善相人，见岳必烹茶设馔，尝密谓之曰：“君乃猪精也。精灵在人间，必有异事，他日当为朝廷握十万之师，建功立业，位至三公。然猪之为物，未有善终，得志宜早退步。”岳不以为然，至是方验。夷坚志 樵书：大理寺卿周三畏，不肯勘问岳武穆，挂冠而去，不知所终。明万历间，延安葭州山间有剪头仙人，日饮净水三瓯，与人论及宋事，至咸阳冤死，辄大哭。问其姓，曰：“姓周。”后忽不知其何从去，空中堕名帖二纸，书“周三畏拜谢”。 

　　有知浃者，好直言，岳王待以宾礼。飞死，上书讼冤，秦桧怒，送狱杀之。西湖志 

　　岳鄂王狱具，秦桧言：“岳云与张宪书，其事必须有。”蕲王争曰：“‘必须有’三字，何以使人甘心！”案此三字与中兴纪事本末同，今皆作“莫须有”，恐不若纪事之得其实也。南宋杂事诗注 

　　孝宗追复岳飞官爵，收召其子孙，令给还原资。主者具当时没入之数，止九千缗耳。其毙于浴也，实请具浴，拉胁而殂。狱卒隗顺负其尸出葬于北山之滣，身故有一玉环，亦以殉，树双橘于上识焉。将死，属其子曰：“异时朝廷求而不获，必悬官赏购之，汝始以告。棺上一铅桷有棘寺勒字，吾埋殡之符也。”后果访其瘗不得，以一班职为赏，其子乃上告官。悉如所言，而尸色如生，尚可更殓礼服也。朝野遗记 

　　诏临安府访求岳将军尸，其坟在钱唐门外，当时私号“贾宜人坟”。南宋杂事诗注 

　　岳少保既死狱，籍其家，仅金玉犀带数条，及锁铠兜鍪南蛮铜弩镔刀弓剑鞍辔，布绢三千余匹，粟麦五千余斛，钱十余万，书数千卷而已。视同时诸将如某某等，莫不宝玩充堂寝，田园占几县，享乐寿考，妻儿满前，福祸顿悬，天道亦自有不可知者。宋稗类钞 

　　绍兴庚申，明清居山阴，有张尧叟来，适闻岳侯父子被祸，张云：“去岁正睹岳侯葬母，一僧为仆言：‘葬地虽佳，但与王枢密之先茔坐向既同，龙虎无异，掩圹之后，子孙须有非命者。然经数十年再当昌盛，子其识之。’今果然。”王枢密乃襄敏。挥麈三录 

　　绍兴间，金人遣其秘书监刘陶来聘，因问：“岳飞以何罪死？”馆伴者无以对，但曰：“意欲谋叛，为部将所告以抵诛。”陶曰：“江南忠臣善用兵者止有岳飞，所至纪律严，秋毫无犯。所谓项羽有一范增而不能用，所以为我擒。如飞者其亦江南之范增乎！”馆伴者默不能对。秦桧闻之，约束勿奏，俄以不职贬其人。宋稗类钞 

　　秦桧既杀岳氏父子，其子孙皆徙重湖闽、岭，日赈钱米以活其命。绍兴间，有知漳州者建言：“叛逆之后不应留，乞绝其急需，使尽残年。”秦得其牍，使札付岳氏。士大夫用心至是，可谓狗彘不食其余。玉照新志 

　　秦桧于武穆死后，改岳州为纯州，岳阳军为华阳军。樵书 

　　姚岳，京兆人，避地入蜀。绍兴初，令陕右流寓进士皆作合格，岳为榜首。岳飞为宣抚使，以身姓岳，母姓姚，一见大喜，辟为属官。及飞被罪，自谓非飞之客，且乞改岳州之名，士论鄙之。三朝北盟会编 

　　岳震，父被祸，变姓名匿大河民间，子孙遂家焉。至今遗有故宋敕命及武穆征讨鸣金一面，每值方隅有警，则此金不敲自鸣。岳霆，飞第五子，知兄震在黄梅可依，潜奔聚焉。孝宗登极，恤录与恩者，祇云，雷两裔，而此派不及。至追赠忠武鄂王，霖、震、霆子孙在梅地者，悉宗鄂姓。至今析为十三户鄂家云。史阙 此条不知见何书，前云大河，后云黄梅，亦不详为何地，姑备一说可已。 

　　武穆家谢昭雪表云：“青编尘乙夜之观，白简悟壬人之谮。”鹤林玉露 

　　绍兴十三年作太学，以岳飞宅为之，在前洋街。南宋杂事诗注 

　　有请仙者，乩书一诗云：“百战间关铁马雄，尚余壮气懔秋风。有时醉倚箕山望，肠断中原一梦中。”大书一“鄂”字。又金陵人召仙得诗云：“强金扰扰我提兵，血战中原恨未平。大厦已斜支一木，岂期长脚误苍生。”南宋杂事诗注 

　　岳侯死后，临安两溪寨军将子弟因请紫姑神而岳侯降，大书其名，众皆惊愕，请其花押，宛然平日也。复书一诗曰：“经略中原二十秋，功多过少未全酬。丹心似石凭谁诉，空有游魂遍九州。”秦相闻而恶之，擒治其徒。暌车志 

　　皋亭山，伯颜取宋屯兵处。方伯颜兵至，是夕大电雷，伯颜望见四山旌旗闪烁，皆作“精忠岳家”字，伯颜宰牲为文告祭。祭讫，风雷乃止。涌幢小品 

　　辛元龙尉京邑时，万俟卨之孙与岳武穆家争田，岁久不决。府委元龙断，积案如山，元龙并不省视，即判云：“岳武穆一代忠臣，万俟卨助桧逆贼，虽籍其家，不足以谢天下，尚敢与岳氏争田乎！田归于岳，券畀于火。”合邑称快。坚瓠集 

　　银瓶小姊，岳武穆季女也。武穆被难，女欲叩阙上书，逻卒拦止之，遂抱银瓶投井死。南宋杂事诗注 

　　岳王女小字银瓶，以王夫人梦抱银瓶而生，故字之。后王死难，女投井殉。杨雪湖琐谈 

　　帝悟王冤，就第立庙。范银瓶像于庑右，庙在按察使厅事之左，凡廉宪莅任必祀之。明时有宋观察祀岳，谓武穆精忠固当拜，银瓶女流非所宜，障之以屏。后升公座，睹一玉貌锦衣神女持弓矢当檐立，矢发中背，成疽而死。后之祀岳者，举无敢忽银瓶。银瓶徵 

　　余未成童时，从臧湖隐先生读书，屋与岳坟相对。时坟渐圮，有江州岳氏讳士迪者，于王为六世孙，与宜兴唐门岳氏通谱，合力起废，坟与寺复完。久之，王孙有为僧者，居坟西，大坏庙与寺。召僧可观者诉之上官，柯敬仲以书白其事，寺田典于人者复归。江西李全慨然以兴废为己任，捐资兴建，寺庙复完。遂昌杂录 

　　嘉泰初，华元龙为湘阴簿，有万俟卨子孙与岳氏争田，久而不决。元龙拟云：“岳武穆一代忠臣，万俟卨助桧逆贼，虽籍其家，不足以谢天下，安敢与岳氏争田！田归岳氏。”樵书 

　　岳王墓在西陵桥之右，墓上松柏枝皆南向，墓前有分尸桧，自根以上劈分为两，中格以木，以示支解奸桧也。正统间，郡倅马伟为之。正德八年，指挥李隆柳南随笔谓像为常熟周近仁木参浙藩时所作。周木成化乙未进士。冶铜为桧及妻王氏、万俟卨三形，皆赤身反接跪墓前。久为游人挞碎。万历二十二年，按察副使范涞重铸，又益铸张俊像，共四焉。游人拜墓后必以瓦石敲掷之，或溺其头，而抚摩王氏两乳，至精光可鉴。坚瓠集 

　　抚臣王汝训沉张俊、王氏两像于湖，移秦、万二像跪祠前。涌幢小品 西湖便览 

　　王氏、张俊二像，乃巡抚王汝训沈之于湖者，然今墓前又仍有四像，不知何时更铸。陔余丛考按王汝训任浙抚，在万历二十一年至二十三年，似范涞铸后未久，汝训即沈张俊、王氏二像。西湖便览又云：“三十年范公复司藩于浙，捐俸重葺，此四像所由复在也。” 

　　西湖岳墓铁铸五俘，按以上祇有四像。此云五俘，当是增罗汝楫，不知何时始。向在他处，嘉兴项伯坚德祯雇壮丁徙置墓前。顺治乙未萧学使莅杭，梦张俊鸣冤，恳求除去。萧谋于二司，因祷于王，以卜可否，王不许。玉几山房听雨录 

　　康熙丙子春，浙抚王嵋谷维珍到西湖岳坟礼拜毕，顾瞻墓前铁铸秦桧、王氏等跪于前，游人必笞扑之，默念此事已远，欲撤而去之，然未出于口也。忽觉背上若有人鞭之者，悚然而退，涂中即病，进署惛然，百方祈祷，不愈而殂。葭鸥杂识 

　　村民棍击王氏，铁头断折。雍正时李卫督浙，奏请重铸，言凡铁不应为所污，请用收贮叛逆盗兵秽铁，铸四奸像。从之。醒心集 

　　乾隆间又毁，熊学鹏为浙抚，县官禀请重铸，熊未批准，窃念岳王灵爽在天，逆桧沉沦已久，顽铁无知，何烦重铸。夜梦四像来谢，醒而异之，仍命再铸。履园丛话 

　　王文禄述略：罗汝楫附秦桧劾岳飞下狱，汝楫之子愿知鄂州，入武穆庙，遽卒像前。崇祯间，金陵秦某，桧之后裔，偶入岳庙，双睛堕出，遂以瞽废。又嘉靖初，钱甯死后，魂至崔驸马家作声曰：“我问凌迟七次，今三世矣。因秦桧欲杀岳飞，不合助言，故冥司拟此罪，天律重主使也。”问：“汝是宋何人，岂万俟卨耶？”鬼不言而去。坚瓠集 

　　徐鹏举者，中山王七世孙也。父奎璧梦宋岳鄂王语之曰：“吾一生艰苦，为权奸所陷。今世且投汝家，享几十年安闲富贵。”比生，遂以“岳”之字名之。野获编 

　　安陆州故有岳武穆祠，世宗龙飞，升为承天府。营造宫殿，祠遂湮废。万历间，守备杜正茂辟土得一石碑，远望之有人影甚多，其一奇伟丰腴，簇拥而过，如此经日，众欢呼以为武穆露形也。入夜，役卒守之，见一伟丈夫跃白马冉冉乘云而上，从者数百，遥见天门开，一人衮冕迓之而入。守者惊伏，不敢大声。比明，碑上题一诗云：“北伐随明主，南征拜上公。黄龙已尽醉，长侍大明宫。”一秀士录之。余官南雍，其人入监，出以示余。味其诗则武穆转世为英国矣。英国卒于土木，终以兵解。或言英国面白而肥，与魏公徐鹏举相类。徐之生，梦武穆到家，云：“当受汝家供养。”则武穆在我朝已再转世矣。涌幢小品 按英国公张辅也 

　　张俊孙镃 

　　车驾渡江，韩、刘诸军，皆征戍在外，独张俊一军常从行在。择卒之少壮长大者，自臂而下，文刺至足，号“花腿军”，人皆怨之。加之营造第宅廊房，作酒肆名太平楼。众军谣曰：“张家寨里没来由，使他花腿擡石头。二圣犹自救不得，行在盖起太平楼。”绍兴四年夏，韩世忠自镇江来朝，所领兵皆以铜为面具，军中戏曰：“韩太尉铜脸，张太尉铁脸。”世谓无廉耻不畏人者为铁脸也。鸡肋编 

　　张俊军号“张铁山”。三朝北盟会编 

　　张俊、杨沂中、韩世忠自庐州退军，军皆乏食。遣辛承宗往建康催粮，至宣化不渡，坐于民舍，呼兵士命采藤花曰：“我偏爱食此藤。”兵士为采藤花已移时，行人皆骂之。三朝北盟会编 

　　俊有妾张秾，钱唐妓也，知书。俊文字，秾皆与之。柘皋之役，俊发家书，属秾管家事。秾有书报俊，引霍去病、赵云不问家事，以坚俊之意。俊得书释然而喜，遂以其书缴奏，上大喜，亲书奖誉以赐秾，仍封雍国夫人。三朝北盟会编 

　　张俊以妾荣国夫人张氏为继室，嫌其同姓，遂改为章。同上 

　　尝得一诰词云：“朕眷礼勋臣，既极异姓王之贵，疏恩私室，并侈如夫人之荣。以尔修态横生，芳性和适，会膺无恤之贵，终隆络秀之家。爰锡命书，靡拘常典。用肇封于大郡，俾正位于小君。往服宠光，益循柔履。”绍兴间，权外制某人行，“如夫人”及“修态横生”语，或于王言有疑。时勋臣嫡尚在，正位小君之语亦有疑。清波杂志 按此条未明言何人，厉樊榭南宋杂事诗注张秾引用之，姑属于此。或所谓勋臣即俊也。 

　　左誉与言，天台名士也。钱唐幕府乐籍有名姝张芸名秾，色艺妙天下，君颇顾之。如“帷云剪水，滴粉搓酥”等词，皆为秾作。当时都人有谚云：“晓风残月柳三变，滴粉搓酥左与言。”俶扰之后，秾委身立勋大将家，易姓章，疏封大国。绍兴间，觅官行阙，访西湖两山间，忽逢车舆甚盛，内睹一丽人，搴帷顾君而颦曰：“如今若把菱花照，犹恐相逢是梦中。”君醒然悟入，即拂衣东渡，一意空门。玉照新志 词综 

　　张循王罢兵就第，一日秦丞相召见，言：“有事少烦郡王，建康、镇江军皆阙帅，请荐其人。”张唯唯而退，越日又言之，张辞以居闲已久，部曲悉离散，无可荐者。秦曰：“教郡王荐翰林学士则难，荐军帅，职也，复何辞？”张不得已乃以刘宝、王权名上。二人实尝隶韩蕲王，其远嫌杜患如此。车驾幸王第，过午尚欲从容，循王再三趋巨珰白上乞早归内，皆莫测其所以。他日有叩之者，答曰：“臣下岂不欲天子款留私第为荣，但幸秦太师府，时未晡也，即登辇。”闻者叹服其识虑之高远焉。清波杂志 

　　张循王之兄保，尝怨循王不相援引，循王曰：“今以钱十万缗卒五千付兄，要使钱与人流转不息，兄能之乎？”保默然久之曰：“不能。”循王曰：“宜弟之不敢轻相引也。”王尝春日游后圃，见一老卒卧日中，王蹴之曰：“何慵眠如是！”卒起声喏曰：“无事可做，只得慵眠。”王曰：“汝会做甚事？”对曰：“诸事薄晓，如回易之类，亦粗能之。”王曰：“汝能回易，吾以万缗相付何如？”对曰：“不足为也。”王曰：“付汝五万。”对曰：“亦不足。”王曰：“汝需几何？”对曰：“不能百万，亦五十万乃可耳。”王壮之，予五十万，恣其所为。其人乃造巨舰，市美女能歌舞者百余人，广收绫锦奇玩，珍馐佳果，及黄白之器。募紫衣吏，轩秀都雅若书司客将数十辈，驺从百人，乐饮逾月，忽飘然浮海去。逾岁而归，珠犀香药之外，且多得骏马，获利数十倍。时诸将皆缺马，惟循王得此，军容独壮。王大喜，问其何以致此，对曰：“到海外诸国，称大宋回易使，谒戎王，馈以绫锦奇玩，并招其贵人用事者，珍馐毕陈，女乐迭奏，皆其国所未尝睹。其君臣大悦，遂以名马易美女，且为治舟载马，以犀珠香药易绫锦等物，馈遗过当，是以获利如此。”王咨嗟褒赏，赐予优厚，问：“能再往乎？”曰：“此戏也，更往则败矣。愿仍为卒，退老园内。”鹤林玉露 

　　南渡诸将俱封王，尊荣安富，而张循王尤善治生，其罢兵而归，岁收租米六十万斛。绍兴间内宴，有优人作善天文者云：“世间贵人必应星象，我悉能窥之。当用浑天仪设玉衡对其人窥之，见星而不见人。玉衡不能猝办，用钱一文亦可。”令窥光尧，曰：“帝星也。”秦师垣，曰：“相星也。”韩蕲王，曰：“将星也。”张循王，曰：“不见其星。”众皆骇，复令窥之，曰：“不见星，只见张郡王在钱眼内坐。”殿上大笑。坚瓠集 

　　张循王家多银，每千两铸一球，名“没奈何”。坚瓠集 

　　无锡青山，循王葬所，下为石屋九。研北杂志 

　　张镃预史议诛韩，史以韩为大臣且近戚，未有以处。张谓史曰：“杀之足矣。”史谓钱象祖卫泾曰：“镃真将种也。”心固忌之。镃赍伐自言，史昌言于朝：“臣子当为之事，何为言功？”遂贬镃于霅。后放还，又欲谋史，故贬象台。四朝闻见录 

　　张功甫号约斋，循王诸孙，能诗，一时名士大夫莫不与游，园池声妓服玩之丽甲天下。尝于南湖园作驾霄亭于四古松间，以巨铁絙悬之空半，当风月清夜，与客梯登之，飘摇云表。王简卿侍郎尝赴其牡丹会，云：“众宾既集，一堂寂无所有。俄问左右香发未？答云‘已发’，命卷帘则异香自内出，郁然满座。群妓以酒肴丝竹次第而至，别有名姬十辈皆衣白，襟领皆绣牡丹，首带照殿红。一妓执板奏歌侑觞，歌罢乐作乃退，复垂帘谈论自如。良久香起，卷帘如前。别十姬易服与花而出，大抵簪白花则衣紫，紫花则衣鹅黄，黄花则衣红。如是十杯，衣与花凡十易。所讴者皆前辈牡丹名词，酒毕，姬侍无虑百数十人，列行送客。烛光香雾，歌吹杂作，客皆恍然如游仙也。”功甫诛韩有功，赏不满意，又欲以故智去史，事泄，谪象台而殂。齐东野语 

　　梅花为天下神奇，余得曹氏荒圃于南湖之滨，有古梅数十，增取西湖北山红梅三百余本，筑堂数间以临之。花时止宿其间，莹洁辉映，夜如珂月，因名曰“玉照”。顷少保周益公秉钧日，余尝造东阁，坐定，顾余曰：“一棹经穿花十里，满城无此好风光。”盖余旧诗尾句，众客相与歆艳。齐东野语述约斋语 

　　刘光世 刘锜 张渊 

　　京城初陷，刘延庆并男光国夺路万胜门而出，延庆陷金明池。光国携玉黼妾张氏以逃，行十余里，虏骑追及之，杀妾自缢。至延庆子光世贵，赠太师。三朝北盟会编 

　　刘光世父延庆，靖康间在京受围，城陷斩关出，死于乱兵。光世不知父存亡，多以金宝遣人诣伪境寻访。有人得其父之体首，以骨置甘草把内，故伪官不能察，光世具礼葬之。三朝北盟会编 

　　刘武僖自柯山赴召，记岁月于仰高亭上，末云：“侍儿意真代书。”后有人题曰：“一入侯门海样深，漫留名字恼行人。夜来仿佛高唐梦，犹恐行人意未真。”清波杂志 

　　严州乌石寺在高山之上，有岳武穆飞、张循王俊、刘太尉光世题名。刘不能书，令侍儿代书。姜尧章题诗曰：“诸老凋零极可哀，尚留名姓压崔嵬。刘郎可是疎文墨，几点燕支涴绿苔。”鹤林玉露 

　　刘平叔在京口，幕客有献赵昌牡丹图者，平叔怒曰：“速持去！我平生不爱牡丹，况是单叶。”可书 

　　光世之裔，世居青田。有名濠者，诚意伯之四世祖也。樵书 

　　绍兴辛巳冬，北人南侵，朝廷遣大军屯淮东。有何兼资者，领五十人至六合县西，望见一队军马自西北来，旗帜不类北人，又不类官军。兼资隐身芦荻间，须臾一人传令曰：“荻林间有人否？”一人应曰：“彼乃生人，与吾无关。”兼资闻之，知其为鬼兵也，乃出见守寨门官曰：“某刘太尉下踏白军也。不知神兵自何道来，其所征讨为何事？”门者传报，召兼资入。见一人广坐冠服如天神，一人西向，形貌英毅，髯须皆指天，一人面貌亦俊爽，余二三人分坐左右。西向者曰：“吾奉天府来助汝太尉，管取必胜。”兼资再拜，因问广坐神号，广坐者瞋视不语。西向者曰：“此天蓬神也，不与凡间通言语。”兼资又就西向者问曰：“大王何神也？”答曰：“某唐张巡也。”指对坐者：“此唐许远也。”又遍指坐下者曰：“此雷万春也，此南霁云也。”兼资曰：“史言大王城守凡食三万人，然否？”巡曰：“有之，然所食者皆已死之人。”兼资又问：“杀妾杀奴然否？”巡曰：“非杀也，妾见城危自刎。许大王奴亦以忧悸死，遂烹以飨士。”兼资见雷万春面上一疤，因又问：“史言将军面著六箭，而一疤何也？”万春曰：“当时六箭五著兜鍪，人人相传，谓吾面著六箭不动，吾亦当之，庶扬声以威之也。”巡谓兼资曰：“汝归语汝主将，吾奉天符助兵，此虏此二字略易，文义方明悖逆，吾当斩其首以报上帝。”语讫，令人引出。不半月有皂角林之捷。未几，虏主有龟山之祸。摭青杂说 

　　兀术至顺昌，下令曰：“顺昌城壁如此，可以靴尖踢倒。”既而战败。金贼谓自过南朝来，十五年间，无如此战，必是外国起鬼兵来，我辈莫敢当也。三朝北盟会编 

　　有虏使馆都亭驿，与其副饮酒，其副不肯饮，诃之曰：“酒中安得有刘四厢，何不饮？”有使虏者，见其厩卒怒詈马之不食草者亦云尔，盖其威名素著于南北云。名臣言行录 按锜曾官神龙卫四厢都指挥使 

　　刘锜以制置使往扬州，建大将军旗鼓而行，军容整肃，观者悚然，镇江城内香烟如云雾。锜方病不能乘马，遂用皮穿竹为舆，人肩之，谓诸将佐曰：“此行令汝辈建节，取重阳日到京师犒设。”州官送之江皋，锜举袖揖之曰：“不暇茶汤，且欲速行。诸公有坟墓在西北者，宜备行计，具拜埽之礼。”小人传其语为实然。遂军扬州。三朝北盟会编 

　　逆亮入寇时，刘信叔在扬州，尽焚城外居屋，用白石灰于城上多书“完颜亮死于此”。亮多忌，见而恶之，遂居龟山，致变死。宋稗类钞 

　　皋亭山下有刘坟，宋鄜王刘锜之坟也。先是其地为显宁寺，王以其地为佳，移寺于坞外，而筑坟于其地。越五百年有僧具德，履王坟，亦以为佳，发坟弃于坞外，而复建寺。且托言非韩、刘之刘，而苗、刘之刘。湖堧杂志 

　　刘汜，锜之侄，不晓兵事，惟习膏粱气味，如痴騃小儿。每洗面，开渗头面药玉女粉之类，不下六七品，奉其身者皆称是。锜狃于顺昌之役，欲傚谢安之举幼度，使功名萃于一门，此所以望敌而退也。三朝北盟会编 

　　观察使张渊，绍兴间以高价往都城买美妾二十人，而御之甚严，小过必挞。尝延客，环侍歌舞，渊起更衣，坐客叶晦叔之侧一姝最丽，乘间语之曰：“恭人在太尉左右，想大有乐处。”姝惨容不语，指筵上烛曰：“绛蜡分明会得。”夷坚志 

　　杨沂中 

　　杨存中号为髯阉，以其多髯而善逢迎。癸辛杂识 

　　绍兴初，杨存中在建康，诸军之旗，有双胜交环，谓之二胜环，取两宫北还之意，因得美玉琢成帽环进高庙。偶有一伶在傍，高宗指环示之：“此环杨太尉进来，名‘二胜环’。”伶人接奏云：“可惜二胜环放在脑后。”高宗为之改色。贵耳集 养疴漫笔同 

　　杨和王居殿岩日，建第清湖洪福桥，规制甚广，自居其中，旁列子舍四，皆极宏丽。落成之日，纵外人游观。一僧善相宅，云：“此龟形也，得水则吉。”时和王方被殊眷，从容间奏欲引湖水以环其居。思陵首肯曰：“朕无不可，第恐外庭有语，宜密速为之。”退即督兵数百，夜以继昼。入自五房院，出自惠利井，蜿蜒萦绕，凡数百丈，三昼夜即竣事。未几，台臣果有疏言擅灌湖水入私第以拟宫禁者，上晓之曰：“朕南渡之初，金人退而群盗起，遂用议者羁縻之策，刻印尽封之，所有者止淮、浙数郡耳。会诸将尽平群盗，朕因自誓除土地外，凡府库金帛俱置勿问，故诸将有余力以给泉池园囿之费。若论平盗之功，虽尽以西湖赐之不为过，况此役已成，惟卿容之。”言者遂止。继而复建杰阁，藏思陵御笔，且揭上赐“风云庆会”四大字于上。盖取大龟昂首下视西湖之象，以成僧说。自此百余年间，无复火灾，人皆神之。至辛巳，其家以阁舍开元佑圣观，说者谓龟失首，疑为不祥。次年五月，竟毁延燎，潭潭数百楹，不数刻而尽。齐东野语 

　　绍兴末，陆务观谒陈鲁公康伯，而杨郡王来白事，鲁公留陆便坐见之。时存中不为朝论所与，陆年少，意亦轻之。趋幕后听其言。会语及边事，存中曰：“士大夫多谓当列兵守淮北，因图进取中原，万一不能支，即守大江未晚，此说非也。士唯气全乃能坚守，若竣其败北，则士气已丧，非特不可守淮，兼亦不能守江矣。今据大江之险，以老彼师，自有可胜之理，若我师克捷，士气已倍，彼奔溃不暇，然后徐进而北，图复中原，其间曲折尚多，兵岂易言哉。”陆不觉太息曰：“老将要是所常。”因退以语朝士，多不解也。宋稗类抄 

　　杨和王闲居，郊行遇一相押字者，杨以所执杖书地上作一画。相者再拜曰：“阁下何为微行至此，宜自爱重。”王愕然，诘其所以相。者曰：“土上一画乃王字也。”王笑，批缗钱五伯万，仍用常所押字，命相者翼日访司帑。司帑持券熟视曰：“汝何人乃敢作王伪押来赚物，吾当执汝诣有司问罪。”相者具言本末，至声屈冀动王听。王之司谒与司帑打合五千缗与之。相者大恸，痛骂司帑而去。异日乘间白王，王怪问其故，对曰：“他今日说是王者，来日又胡说增添，则王之谤厚矣。且王已开王社，何所复用相！”王起抚其背曰：“尔说得是。”即以与相者旌之。四朝闻见录 

　　殿帅杨存中有所亲爱吏，平居赐予无所吝，一旦无故怒而逐之，吏莫知得罪之由，泣拜辞去。存中曰：“无事莫来见我。”吏悟其意，归以厚赀俾其子入台中为吏。居无何，御史欲论存中乾没军中粪钱十余万，其子闻知告其父，其父奔告存中。即具劄奏言：“军中有粪钱若干，桩管某处，惟朝廷所用。”不数日，御史果以为言，高宗出劄示之，御史坐妄言被黜，而存中之眷日隆。宋稗类钞 

　　绍兴间，有代北人卫校尉者，从襄汉来。时杨和王为殿帅，曩在行伍与结为兄弟，首往投谒。杨一见欢如平生，仍事以兄礼，且令夫人出拜。两日忽浸疎之，来则见于外室，至是大失望，栖泊过半年，乃告辞。又不得通，或教使伺其入朝回，遮道陈状。杨亦略不与语，判状尾云：“就常州本府某庄支钱百贯。”卫念何由访杨庄所在，正彷徨旅邸，遇一客自云是程副将，谓之曰：“吾将往常润，当陪君往为取之。”既得钱，相从累日，情好无间，遂密语之曰：“吾实欲游中原，君能偕往否？”卫欣然许之，迤＜辶里＞抵长安，入河东，以至代郡。倩卫买田：“我欲作一窟于此。”卫使牙侩为寻置，无何得膏腴千亩。久之，程乃曰：“吾本无意于斯，此行尽出杨相公处，当今兵革不用，非展奋功名之时，故遣我相随，为办生计，所买良田已悉作卫氏名，敬以相付。”于是悉取契券付之，黯然而别。宋稗类钞 

　　天台士人左某颇有才，绍兴二十八年，杨和王之子偰，除工部侍郎，张循王之子子颜、子正，皆带集英修撰，且进待制矣。会叶审言自侍御史、杨元老自给事中，徙为吏、兵侍郎，盖以缴谕之故。左用为诗曰：“木易已为工部侍，弓长肯作集英修。如今台省无杨叶，豚犬超升卒未休。”左居西湖，好事请谒，人畏其口，后终于布衣。容斋三笔 

　　和王第六女，适向子丰，居于霅，未有所育，王甚念之。一日，向妾得男，杨氏使秘之，以为己出，且亟报王。王喜甚，即请告命，轻舟往视之。向氏闻王来，窘甚，无策以泥其行。时王以保宁昭庆两镇领殿帅，于湖为本镇。乃使人讽郡将往迓之，并属櫜鞬伺于界首。王初以人不知其来，及闻官吏郊迎，深恐劳烦生事，遂半道返，因厚以金缯花果遗其女，且拨吴门良田千亩以为粥米，故向氏有昆山粥米庄。齐东野语 

　　杨府有掠屋钱人沈尧，每至杨和王忌辰，必设位书“恩主杨和王”，供事惟谨。人问其故，曰：“某家数世皆衣食和王家，今其位虽淩替，然不敢忘。”今之为士大夫者，随时上下，自以为得计，视此真可愧矣！癸辛杂识 

　　刘位 李成 薛庆 杨进 刘文舜 王维忠 张用 戚方 

　　刘位，泗州招信人。扰攘之际，聚乡民保守横山。是时西北衣冠百姓奔赴东南者，络绎于道，艰苦之状万端，及入泗境，则闻招信刘家聚兵甚众，故流移之人，渡淮入招信为乐国。而士大夫往往具刺敬谒，宾客既多，位见客亦有时，每颐指其馆谷之所，于是狼狈而来者得暂安，而刘家之名达于远迩。三朝北盟会编 

　　李成在滁州，军容甚整肃。官员秀才诉陈利害者，虽一句可采者必诵之而不忘。或问：“天下何时定？”成吟哦曰：“凭君莫问封侯事，一将功成万骨枯。”闻者心服。成受招安，尝令泗州进士许道作谢表曰：“恨非李广之无双，愿效颜回之不贰。”有旨，为文人婉顺，先发付行在。李成部将马进陷临江军，见军资库有捻金小盘龙红袍，乃四川进御物，以路不通寄库内。进以为李成受命之祥，遣人送成。成视之长叹曰：“马防御不察成心耶！”遂焚之。三朝北盟会编 

　　薛庆据高邮，张浚往抚，见浚之貌曰：“岂有如此之枢密乎！”执之，逼令出将士官告三千道。后庆除楚州镇抚使，与金人战没，马循旧路归高邮。军中望之曰：“马空还矣，薛太尉其死乎！”世称其忠勇，能以功掩过。同上 

　　杨进尝隶王渊军于应天府。上即位，渊为御营使都总制，渊忌进才，欲杀之，故进复反。有众数万，号“没角牛”。三朝北盟会编 

　　刘文舜，济南府僧也。先是靖康间，京城受围，济南有刘和尚聚兵勤王，有众数千。及上即位，刘和尚归济南，依旧为僧。未几，其众皆围济南府，乞刘和尚依旧为首，刘和尚曰：“我非驭众之材，今城内有刘和尚名文舜，可为汝头领。”众曰：“诺！”遂招刘文舜，令还俗以统其军。同上 

　　王维忠每经行于市，人皆不语以候其过，故号为“静街三郎”。同上 

　　张用据西京，以其众多，号“张莽荡”。闾勍奉神御离西京，遇张用，勍说用归朝廷，以马皋之妻一丈青嫁用为妻。有二旂在马首，题曰：“关西贞烈女，护国马夫人。”同上 

　　戚方到行在日，与中贵人蒱博不胜，取黑漆如马蹄者，用炭火去漆，则黄金也，以偿博负。于是方已受正使矣。时人语曰：“要高官，受招安；欲得富，须胡做。”同上 此篇皆当时群盗 

　　马扩 杨邦乂 姚兴 李宝 李显忠 毕再遇 魏胜 

　　斡离不谓马扩曰：“尔非南朝宰相，又非大将。我久知尔忠义，我国家除两府外，尔自择好官为之。”马曰：“某世受国恩，宁死不受好官。”经数日，复来说马，马曰：“必不得已，求田数百亩，耕而食之，以终老母之寿。”斡离不许之。久之，马扩白耕田不即得食，请设酒肆自活，因此亲结往来之人。三朝北盟会编 

　　马扩以招安曹成，与宣抚司吴敏议不合，以诗献敏曰：“未敢此时同赵括，已愁他日类田丰。”遂拂袖归卧仙溪，敏遣骑追之不及。同上 

　　杨忠襄公少处郡庠，足不涉茶坊酒肆。同舍欲坏其守，乃拉之出饮，托言朋友家，实娼馆也。公初不疑，酒数行，娼艳妆出，公愕然，疾驱而归，取其衣焚之，流涕自责。鹤林玉露 

　　粘罕初围太原，有石竧起寨于西山，保聚村民。金人攻之，往往为竧败。粘罕遣大军擒之，命钉之车，将支解之。竧殊不屈，粘罕曰：“尔若降我，当命若以官。”竧嫚骂曰：“爷是汉人，宁死不降番狗，你识爷么！爷姓石，石上钉橛，更无移改。”竟为贼害。三朝北盟会编 

　　姚兴马名“青狮”，每亲饲之，若通其语言。时取斗酒投大盆内，与马同饮曰：“吾与汝同力报国。”后竟与马同死。宋诗纪事 

　　李宝少无赖，号“泼李”，三朝北盟会编上书“忠勇李宝”四字于金缠干上，赐之。鹤林玉露 

　　李显忠之生，其母数日不能娩。有僧过门曰：“所孕乃奇男子，当以剑矢置旁。”已而果生。显忠立于蓐，人以为异。悦生随钞 已见宋史本传 

　　毕再遇建旗曰“毕将军”。敌骑望其旗，已相顾愕视。先是敌境有毕将军庙甚灵异，其后浸不灵。其形又绝肖，且登其号于旗，敌以为本国之神。尝延客高会，取贼肝胃烹而荐酒，又擒其魁，用火尺烙背，为棋笛琴丝之属。四朝闻见录 

　　毕再遇以老病致仕，始居于霅。有战马号“黑大虫”，独主翁能驭之。再遇既死，其家以铁絙覊之阑中。适遇岳祠迎神，闻金鼓声，意为赴敌，于是长嘶奋起，断絙而出。其家虑伤人，健卒十余挽之归，戒之云：“将军已死，汝莫生事，累我家。”马耸耳以听，汪然出涕，呜咽长鸣，数声而毙。齐东野语 

　　魏胜在海州，屡挫虏锋。虏以重赏募获胜者，以一两金易胜一两肉。续名臣言行录 

　　秦桧 

　　宋艮岳神运之旁有两桧，徽宗以玉牌金字书自制五言诗曰：“拔翠琪树林，双桧植灵囿。上梢蟠木枝，下拂龙髯茂。撑拏天半分，连蜷虹南负。为栋复为梁，夹辅我皇构。”后高宗名构，秦桧作相，分天下之半。而时论谓桧倡和误国，负南朝之眷，字字应前诗。野获编 

　　秦桧父尝为静江府古县令，其后守胡舜陟欲为桧父立祠，县令高登坚不奉命。舜陟大怒，文致其罪送狱，备极惨毒，登不能堪。未数日，舜陟忽殂，登获免。贤弈编 

　　秦桧尝梦至一洞，群僧环坐。后经雁山罗汉洞，诡云：“我前梦抵此石室，群僧环坐曰：‘尚忆此否？’吾瞿然悟身为诺巨罗，僧谓吾世缘未了姑去。今睹此始知所梦。”因筑了堂，为诗以记，有“欲了世缘那得了”句。王梅溪以诗讥之曰：“愿借龙湫水，一洗了堂碑。”东瓯金石志 按诺巨罗为雁荡开山之祖 

　　黄州栖霞观，规制甚工。问其人，云：“故相秦申王生于临皋舟内，黄人作庆瑞堂于其处。近年撤而作栖霞云。”吴船录 

　　桧性阴险，乘轿马或默坐，常嚼齿动腮，谓之马啖。相者谓得此相者可以杀人。三朝北盟会编 

　　秦桧眼有夜光。偃曝余谈 

　　秦桧初为太学生，号“秦长脚”。一日睡于窗下，有异人来诣桧，语其同舍郎曰：“他日此人误国害民，天下同受其祸，诸君亦有死其手者。”山堂肆考 

　　秦桧微时，善作鄙事，同舍号为“秦长脚”。及为相，范同云：“这长脚汉也会做两府。”曾为童子师，仰束脩自给，有“若得水田三百亩，这番不做猢狲王”之句。后为相，封申王。申猴属也，牟隆山以为诗谶。坚瓠集 

　　政和末，秦会之自金陵往参成均，行次当涂境上，值大雨，水冲桥断不能前。墟内居民开短窗，延一士子教其子弟。士子于窗内见秦徒步执盖，风雨淋漓，甚怜之，呼令入，推食挽留而共榻。翌日晴霁，送之登程。询士子姓名，曹筠廷坚也。秦登第官显，绝不相闻。曹后为黄岩主簿，无憀之甚。秦专权久矣，曹一夕偶省悟，因作诗以致祈恳，末句“浩浩秦淮千万顷，好将余浪到滩头”。秦一览慨然，以删定官召之。寻改官入台。未几，即擢次对，制阃全蜀，遂致孝忠之变，秦竟庇之，奉祠而归。挥麈三录 

　　靖康初，秦会之自御史乞祠归建康，僦舍以居。适当炎暑，上元宰张师言易访之，会之言：“此屋粗可居，但为西日所苦，奈何得一凉棚。”明日未晓，但闻斧斤之声，会之起视，松棚已就。问之匠者，云：“县宇方创一棚，昨日闻侍御言，即辍以成此。”会之大喜。会之拜相时，师言年逾七十，会之就官簿减去十年，擢知楚州。挥麈余话 

　　靖康间，秦会之为御史中丞，金人陷都城，议立张邦昌以主中国。监察御史马先觉伸抗言于众曰：“吾曹职为谏臣，岂可坐视缄默，不吐一词，当共入议状，乞存赵氏。”会之不答。少焉属藳遂就，呼台吏连名书之。会之既为台长，则当列名于首。会之犹豫，先觉率同僚合请，会之不得已，始书名。先觉遣人疾驰以达金酋。所以秦氏所藏本犹云“桧等”也。先觉中兴初为汪、黄所挤，责濮州酒税。高宗后思之，以九列召，示将大用，而先觉死。会之自金还，扬言己功，尽掠其美。先觉子孙漂泊闽中，有甥何珫，得其原藳，屡欲上之，而马氏子止之，绍兴乙亥春，珫忽梦先觉衣冠如平生，云秦氏将，败趣使往陈之，珫即以其藳叩阍。会之大怒，诬以他罪，下珫大理，窜岭外。抵流所未几而会之果殂。其家讼冤，诏复珫故官，而先觉忠绩始著云。挥麈录 又云，姚宏越人也。有僧妙应语宏云：“君不得令终，候端午日伍子胥庙见榴花开则奇祸作矣。”后知衢州江山县，来谒帅宪，既归，出城数里，值大雨，亟憩路旁小庙，见榴花盛开，询诸祝史，云：“此伍子胥庙。”其日乃端午，宏惨然登车。未几，追赴大理死狱。先是宏尝语人，世所传秦丞相上书粘罕乞存赵氏，其书与赍来者大不同，更易其语以掠美名。秦闻之大怒，遂有此祸。 

　　天会八年，诸臣虑宋君臣复讐，思有以止之。鲁王曰：“惟遣彼臣先归，使其顺我。”忠烈王曰：“惟张孝纯可。”忠献王曰：“此事在我心里三年矣，只有一秦桧可用。我喜其人，置之军前，试之以事，外虽拒而中常委曲顺从。桧始终言南自南，北自北。因说许某着手时，只依这规模分别。今若纵之归国，彼必得志。”金国南迁录 

　　金诸大臣会于柳林，议遣秦桧归国，言彼得志，我事可济。至计果得行，废杀诸将，而南北之势定。金亦德之，誓书有“不轻易相”语。桧亦发宇文虚中事以报之。脚气集 

　　御史中丞秦桧，初以不愿立张邦昌遭拘北去，并其妻王氏同行。随行小奴砚童、小婢兴儿、御史卫司翁顺。至金，虏主赐其弟挞懒为任用。挞懒提兵而南也，命桧偕行。桧密与妻王氏计，至燕山府留王氏，而己独行。王氏故为喧争曰：“我家翁父使我嫁汝，时有赀财二十万贯，欲使我与汝共甘苦。今大金国以汝为任用，而乃弃我于途耶！”喧争不息。挞懒妻一车婆闻之，请王氏问其故，具以告。一车婆白之挞懒，遂令王氏同行。由是砚童、兴儿、翁顺亦偕行。楚城陷，金人纷纷争趋入楚州。桧以梢工孙静可与语，遂密约以催淮阳海州钱粮为名，同妻王氏、兴儿、砚童、翁顺及亲信高益恭等数人登舟，令静挂席而去。至涟水界，为丁禩水寨逻者所得，将执而杀之。桧乃告之曰：“我御史中丞秦桧也。此间有秀才否？当知我姓名。”或谓有卖酒王秀才名安道字伯路，素不识桧，乃佯为识桧者，一见长揖曰：“中丞劳苦不易！”众皆以王秀才既识之，即不可杀，遂以礼待之，一行皆得生全，发遣还行在，令王安道、冯由义伴行。既至，士论疑之。范宗尹、李回奏其忠，上甚喜，即除礼部尚书。桧请以本身合得恩泽，授安道、由义官，皆补迪功郎。舟人孙静亦授承信郎。桧陷虏时，妻兄王＜日奂＞，取王氏子冒姓秦以为桧嗣，立名曰熺，俾承恩授官。至是见桧，桧甚喜，以己子视之。三朝北盟会编 

　　绍兴元年，礼部尚书秦桧参知政事。龙图阁待制孙觌贺桧有曰：“尽室航海，还复中州。四方传闻，感涕交下。汉苏武节旄尽落，止得属国；唐杜甫麻鞋入见，乃拜拾遗。”桧以为讥己，大怒。咸淳临安志 

　　张浚一日盛暑坐东阁，参政张守突入，执其手曰：“守向言秦旧德有养，今与同列，徐考其人，似与昔异，晚节不竟，有患失之心，是将为天下深忧。”浚以为然。续名臣言行录 

　　绍兴二年，秦会之罢右仆射制云：“自诡得权而举事，当耸动于四方；逮荪居位以陈谟，首建明于二策。罔烛厥理，殊乖素期。”又云：“予夺在我，岂去朋党之难；终始待卿，斯无负君臣之义。”此綦叔厚之文。褫职告词云：“耸动四方之听，朕志为移；建明二策之谋，尔材可见。”谢任伯之文。綦、谢，姻家也。桧大憾之。先是高宗有亲批云：“秦桧不知治体，信任非人。人心大摇，怨讟载路。”丁卯岁启上诏毁宰执拜罢录，谓有训词也。至乙亥，秦知御札在任伯子伋景思处，乞旨下台州从伋追取。又令其党曹泳择酷吏刘景守台，遣捕吏追逮。景思自分必死。将抵郡城，舟内望见景备郊迎之礼，一见执礼甚恭。至馆舍，则美其帏帐，厚其饮食。景思叵测，是晚置酒延伫，坐间笑语极欢而罢，始闻早得会之讣矣。挥麈后录 

　　桧尝言：“中国之人，惟当着衣啖饭，共图中兴。”又言：“使桧为相数月，必能惊动天下。”续名臣言行录 

　　渡江初，吕元直为相，堂厨每厅日食四十；至秦会之当国，每食折四十余千。疑有误字。执政有差，于是始不会食。胡明仲侍郎曰：“虽欲伴食，不可得矣。”鹤林玉露 

　　秦桧在相位，久擅威福。士大夫一言合意，立取显美，至以选阶一二年为执政，人怀速化之望，故仕于朝者，多不肯求外迁。时有王仲荀者，以滑稽游公卿间。一日坐于秦府宾次，朝彦云集。仲荀在隅席，辄前白曰：“今日公相未出堂，众官久伺，某有一小语，愿资醒困何如？”众知其善谑，争耸听之。乃抗声曰：“昔一朝士出谒未还，有客投刺于门，阍者告以某官不在。客勃然发怒，叱阍曰：‘汝何敢尔！凡云人之死者，乃称不在。我与某官厚，故来相见，而敢以此诅之耶！’阍惶恐谢曰：‘小人诚不晓忌讳，但今谒者例告之如此，不审更作何语以谢客？’客曰：‘第言某官出外可也。’阍愀蹙额曰：‘我官人宁死，却是讳二字。’”满座大噱。桯史 

　　绍兴己未，金人归我侵疆，敕文曰：“上穹开悔祸之期，大金报许和之约，割河南之境土归我舆图，戢宇内之干戈用全民命。”大酋兀术读之，以为不归德其国，明年，遂指为衅以起兵，复陷而有其地。后二年，和议成，秦桧惧当制者不能悦虏也，乃以孽子熺及其党程克俊为之，其文曰：“上穹悔祸，副生灵愿治之心，大国行仁，遂子道事亲之孝。可谓非常之盛事，敢忘莫报之深恩。”四方遗黎，读之有泣者。桯史 

　　郑德象滋晚守京口，怠于为政，汤致远鹏举为两浙漕，宣言候至郡按治之。时秦会之当国，德象求援于秦。宣和初，秦赴试南宫，郑为参议官，其所取也。至是汤别秦以行，秦曰：“郑德象久不通问，有少书信，烦为携达。”因面授汤，视其缄题曰：“禀目申呈判府显学侍郎先生门下，具位秦桧谨封。”汤得之，幡然改奏其治状。挥麈余话 

　　秦桧以绍兴十五年四月丙子朔，赐第望仙桥，并银绢万两匹，彩千缣。有诏就第赐宴，假以教坊优伶。宰执咸与席。有参军前褒桧功德，一伶以荷叶交椅从之，诙语杂至，参军方就椅，忽堕其幞头，乃总发为髻，如行伍之巾，后有大环为双叠胜。伶指而问曰：“此何环？”曰：“二胜环。”伶遽以朴击其首曰：“尔但坐太师椅，请取钱绢例物，此环掉脑后何也！”一坐失色，桧怒，明日下伶于狱，有死者。桯史 此与杨沂中事同，当即一事。 

　　秦丞相晚岁权尤重，尝有数卒皂衣持梃立府门外，行路过者稍顾视謦欬，皆呵止之。尝病告一二日，他执政独对，既不敢他语，唯盛称秦公勋业而已。明日入堂，忽问曰：“闻昨奏事甚久？”执政惶恐曰：“某唯颂太师勋德，旷世所无，语终而退，实无他言。”秦嘻笑曰：“甚荷！”盖已嗾言者上章，执政甫归合子，弹章副本已至矣。宋稗类钞 

　　绍兴间，禁内呼秦太师为“太平翁翁”，见放翁诗注。宾退录 

　　秦会之问宋朴参政曰：“某可比古何人？”遽对曰：“过郭子仪，不及张子房。”秦颇骇曰：“何故？”曰：“郭子仪为宦官发其先墓，无如之何，今太师能使此辈屏息畏惮，过之远矣！然终不及子房者，子房是去得底勋业，太师是去不得底勋业。”秦拊髀太息曰：“好！”遂骤荐用。秦之叵测如此。老学庵笔记 

　　秦桧当国，有假其书谒扬州守，守觉其伪，缴原书管押其回。桧见之即假其官资。或问其故，曰：“有胆敢假桧书，此必非常人，若不以一官束之，则北走胡，南走越矣。”宋稗类钞清夜录 

　　陆士规布衣工诗，秦桧喜之。尝挟秦书干临川守，馈遗不满意，升堂谩骂。守惧，以书白秦自解。秦怒甚，陆请见不出，犹令其子小相见之，问其近作，陆诵其黄陵庙一绝云：“东风吹绿草离离，路入黄陵古庙西。帝子不知春又去，乱山无主鹧鸪啼。”小相入诵之，秦吟赏再四，即命相见，待之如初。鹤林玉露 

　　秦桧能篆书，金陵文庙井阑有“玉兔泉”三字，甚可观。书史会要 

　　秦桧尝作伯夷颂。见乾隆时江阴缪烜诗 

　　秦会之当轴，士人姚敦昭能篆书，秦喜之，令作二十家篆孝经，上表以进，许授一文资。未降旨，会之招饮，姚喜甚，忘其敬，不觉振股，以此恶之，寻令充枢密院效士辨验篆而已。又有蜀士投启云：“乾坤二百州，未得托身之所；水陆八千里，来归造命之司。”秦尤称道，遂得升擢。游宦记闻 

　　京下忽阙见钱，市间颇皇皇。一日秦会之呼镊工栉发，以五千当二钱犒之，谕云：“此钱数日间有旨不使，早用了。”镊工亲得钧旨，遂与外人言之，不三日京下现钱顿出。贵耳集 

　　民间以乏现镪告，货拥莫售，京尹曹泳以白桧，桧笑曰：“易耳！”即席命召文思院官来，亟谕之曰：“适得旨，欲变钱法。烦公依旧夹锡样铸一缗，将以进入，尽废现镪不用。”约以翼午毕事。院官唯而退，夜呼工鞲液。富家闻之大窘，尽辇宿藏，争取粟，物价大昂，泉溢于市。既而样上，寂无所闻矣。桯史 

　　都堂左揆阁前有榴，每着实，桧点数焉。忽亡其二，不之问。一日忽顾左右，取斧伐树，有亲吏在旁仓猝对曰：“实甚佳，伐之可惜！”桧反顾曰：“汝盗吾榴。”吏叩头服。桯史 

　　秦太师裹头巾，当面偶作一摺，谓之太师错摺样。第内窗上下二眼作方，余作疎棂，谓之太师窗。老学庵笔记 

　　桧在相位，建一德格天之阁，有朝士贺以启曰：“我闻在昔，惟伊尹格于皇天；民到于今，微管仲吾其左衽。”桧大喜，超擢之。又有选人投诗云：“多少儒生新及第，高烧银烛照蛾眉。格天阁上三更雨，犹诵车攻复古诗。”桧亦与改秩。鹤林玉露 三柳轩杂识：沈丞相说为楼贮书，时礼佛其上，人谓之“五体投地之楼”，以对一德格天之阁。又曰“一海吓天之阁”，对“三公乱道之邦”。按末语不可解。 

　　诗僧上秦师垣寿曰：“不祝公兮椿与松，松椿老大空无用。不祝公兮龟与鹤，龟鹤汩没徒泥中。祝公愿作天上月，岁岁年年常皎洁。锦城初动五更钟，引领众星朝北阙。”秦大喜。 

　　桧秉轴，屏塞人言。凡一时献言者，非诵桧功德，则讦人苛细，稍涉忌讳，率噤而不发，仅论禁销金铺翠鹿胎冠之类。张扶请桧乘金根车，及桧封益国公，又有乞置益国官属及议九锡者，桧闻之坦然。静江有秦城驿，知府吕愿中赋秦城王气诗以媚桧，得召京秩。沉长卿芮华赋牡丹诗，有“宁令汉社稷，变作莽乾坤”，为人所告，编置化州。赵令衿观桧家庙，口诵“君子之泽，五世而斩”，为汪召锡所告，下狱死。其子熺，无日不煆酒器。宋稗类钞 

　　蜀人任子渊好谑，郑宣抚刚中自蜀召归，其实秦桧欲害之。郑有惠政，众皆太息。或曰：“郑不来矣。”子渊曰：“秦少恩哉！”人称其敢言。老学庵笔记 

　　永福吴元美作夏二子传，略云：“天命商以伐夏，是以伊尹相汤伐桀而声其刻剥之罪。当是时，清商飙起，义气播扬，劲风四埽，宇宙清廓。夏告终于鸣条，二子之族，无大小老少，皆望风殒灭，殆无遗类。天下之民，始得安食酣饮而鼓舞于清世矣。”夏二子谓蝇蚊也。其乡人郑玮得之，往诉秦桧，谓其讥毁大臣。其家立潜光亭、商隐堂，怨家亦摘以告，云亭号潜光，实有心于党李；堂名商隐，本无意于事秦。李，谓泰发也。桧怒，编管容州，寻谪死于南雄。宋稗类钞 鹤林玉露略同，惟不载夏二子传文。篁墩文集：宋季有永嘉处士胡褒愤秦桧之奸，题其堂曰六桧，六谓戮也。 

　　毛德昭名文喜，大骂剧谈，对客议时事，率不逊语。人莫敢与酬对，而德昭愈自若。晚来临安。时秦会之当国，数以言罪人。有唐锡永夫者，遇德昭于朝天门茶肆，素恶其狂，乃与坐附耳语曰：“君素号敢言，不知秦太师如何？”德昭大骇，亟起掩耳曰：“放气放气！”遂疾走而去，追之不及。老学庵笔记 

　　震泽王苹少师龟山，高宗夙闻其名，以布衣赐进士出身。犹子谊，时年十四，于书塾拈纸作御批曰：“可斩秦桧以谢天下。”为仆所持，索千金。王之父不能从，遂持告有司。有司惧桧耳目，不敢隐，闻于朝。诏赴廷尉，狱具，伏罪当诛。桧知其年十四，翌日言之上，赦其幼，编置象台。桧死得归。四朝闻见录 

　　郑昌龄字梦锡，宁德人，弱冠举进士，有才名。秦桧欲罗致门下，令客喻意，啖以美官。昌龄谢以诗云：“先生傲睨辞官傍，不免蹉跎入醉乡。来书恐是梦中语，使我大笑讥荒唐。”桧虽恚而不能害也。长溪琐语 

　　王枢密庶本出张魏公门，忤秦桧贬死，其子又以诽谤时政编管在贬所。有方士能以药和水作字，白与纸等，人不知有字也，投之水乃见。庶之子因戏书“秦桧可斩”四字，投诸方士。持纸竟去，欲白之官，厚贿之乃已。每至家升堂叱呵如严父，少拂其意，即欲白发其事。庶子饮恨，事之惟谨。独一仆不平，一日与方士游屋后废圃，有眢井，仆谓方士曰：“井有巨蟒。”方士俯视，仆推之入井下石。已而为人所告，秦遂起大狱，加以叛逆。其家梦庶语曰：“吾今往辨明兹事矣。”未几，秦死狱解。其子之奇，淳熙间入两府。东南纪闻 

　　秦会之当国，有殿前司军人施全者，伺其入朝，持斩马刀邀于望仙桥下，斫之，断桥一柱，而不能伤。斩全于市，观者甚众，有一人朗言曰：“此不了事汉，不斩何为！”老学庵笔记 朱子云：“举世无忠义气，忽自施全身上发出来。”见琅琊代醉篇。 

　　秦相自遭施全见刺之后，常独处一合，虽奴仆非命不敢入。季年违豫，三衙杨存中、成闵、赵密往问疾，款语久之，言及近日表勋酒颇佳。表勋，赐酒名也。各赠两器，皆降阶谢，复坐。顾无仆从，自携出室。亦见驾驭之术。野老纪闻 

　　秦两据相位，一时忠臣良将，诛锄略尽。其顽钝无耻者，率为桧用事，以诬陷善类为功。凡论人章疏，皆桧自草以授言者，识之者曰：“此老秦笔也。”南宋书 

　　秦桧妻王氏，素阴险，出其夫上。方岳飞狱具，一日桧独居书室，食柑玩皮，以爪划之，若有思者。王氏窥见笑曰：“老汉何一无决耶！捉虎易，放虎难也。”桧犁然当心，致片纸付入狱。是日岳王薨于棘寺。朝野遗记 

　　桧妻自号冲正先生。南宋杂事诗注 

　　秦桧夫人尝入禁内，显仁太后言：“近日子鱼大者绝少。”夫人对曰：“妾家有之，当以百尾进。”归告桧，桧咎其失言，与其馆客谋，进青鱼百尾。显仁抚掌笑曰：“我道这婆子村，果然。”盖青鱼似子鱼而非，特差大耳。鹤林玉露 四朝闻见录语意全同，惟以显仁为宪圣，以子鱼为青鱼，以青鱼为糟鯶。 

　　秦丞相、董参政同执政，二府之夫人俱入见。参政戒其夫人无妄奏，惟丞相夫人是从。退归，丞相果问参政夫人有何言，夫人曰：“无所言。”丞相喜，于是待参政益厚。独醒杂志 

　　秦太师娶王禹玉孙女，故诸王皆用事。有王子溶者，为浙东仓司官属，郡宴必与提举者同席。陵忽玩戏，无所不至，提举者事之反若属官。已而知吴县，尤放肆。郡守宴客，方就席，子溶遣县吏呼妓乐伶人，即皆驰往，无敢留者。上元吴县放灯，召太守为客，郡治乃寂无一人。又尝夜半遣厅吏叩府门，言知县传语，必面见。守醉时狼狈揽衣秉烛出问之，乃曰：“知县酒渴，闻有咸虀，欲觅一瓯。”守亟取遗之，不敢较也。老学庵笔记 

　　郑相居中族叔绅者，开酒肆，女入端王府。徽宗立，郑氏为妃，绅骤贵，居中亦进拜首相。二子修年、亿年，宰执子弟例作从官。亿年思所以自别,假手于门馆孙谦亨，获与荐名。既赴大比，居中在相位，试官多其亲知。引试日，亿年、谦亨并案而坐，以便传接。既考校，莫俦等搜访亿年程文得之，即送知举，拆号，名在第九。建炎间，虏骑渡江，亿年被执北去。逆豫僭立，即臣事之，除执政。绍兴九年，金以河南来归，亿年召还。时宰相秦桧，王仲山婿，亿年母即仲山亲姊，熺又娶修年女，至是颇右之。初至除杂学士，继为资政殿学士。三朝北盟会编 

　　绍兴十三年，潘良能季诚、游操存诚、沈介得和伯、兄景伯，皆为秘书省正字，同日供职。秦伯阳言一旦四同舍姓皆从水，熺有一句，愿诸君对之，即云：“潘游洪沈泛瀛洲。”坐客不能对。因记得笔谈所载，元厚之绛少时，梦人告异日当为翰林学士，须兄弟数人同在禁林。及除学士，同时入院者，韩维持国、陈绎和叔、邓绂文约、杨绘元素，名皆从糸，始悟兄弟之说。欲用“绛绎绘维绂纶綍”为对，未知岁月可同否也。容斋四笔 

　　秦熺本王＜日奂＞孽子，＜日奂＞妻妒，逐其所生，以熺为桧之乞子。会之北去，夫妇偕行，独留熺于会之夫人伯父王仲薿丰父家。丰父子时每淩侮之，其后会之用事，其亲党遍跻要途，独时每以参议官处之。挥麈余话 

　　秦熺本王氏子，桧素不悦。桧妾尝孕，其妻逐之，生子为仙游林氏子曰一飞，以桧故，仕至侍郎。曹泳尝劝桧还一飞，未果而桧死。齐东野语 樵书云：桧卒后，王氏自陈林非桧子，遂贬。 

　　壬戌，秦桧子熺致昌、时、龄按此数字未详，似是三人。皆奏名，公议藉藉。至乙丑春，优者即戏场设为士子赴南宫，相与推论知举官为谁。或指某某优长，曰：“非也，今年必差彭越。”问者曰：“朝廷不闻有此官？”曰：“汉梁王也。”曰：“彼是古人，如何来得？”曰：“前举是楚王韩信，所以知今为彭越。”问者嗤其妄，且叩厥旨。曰：“若不是韩信，如何收得三秦？”四座不敢领略，一鬨而去。夷坚志 

　　秦熺状元及第，按熺并非状元，或是南宫举首。汪彦章以启贺之，有云：“三年而奉诏策，固南宫进士之所同；一举而首儒科，盖东阁郎君之未有。”本欲属对之工，而熺父子怒以为轻己。彦章自此得罪，羁置湖湘。寓简 

　　秦桧权倾天下，然颇谨小嫌。小相熺尝衣黄葛衫，桧目之曰：“换了来！”熺未喻，复易黄葛，桧瞪目视之曰：“可换白葛！”熺因请以为黄葛贵贱适用。桧曰：“我与汝却不可用。”盖以色之逼也。四朝闻见录 

　　绍兴二十五年春，秦丞相在位，其子熺谒告来建康焚黄，同游茅山华阳观题诗云：“家山福地古云魁，一日三峰秀气回。会散宝珠何处去？碧碞南洞白云堆。”时宋□为建康守，即日镌诸板，揭于梁间。到晚秦往观之，见牌侧有字，举梯视之，则和章也，曰：“富贵而骄是罪魁，朱颜绿鬓几时回？荣华富贵三春梦，颜色馨香土一堆。”读之大不怿，宋与道流皆惧。是岁冬亡。夷坚志 

　　程敦厚子山，东坡表兄士元之孙也。秦桧善之。为舍人时，一日呼至府第，请入内阁坐。候之终日，一室萧然，独案上有紫绫襦一册，书圣人以日星为纪赋，末后有“学生类贡进士秦埙呈”，文采艳丽。子山兀坐静观，反复几成诵。虽酒肴问劳沓至，及晚竟不出，乃退，子山叵测也。后数日，差知贡举，宣押入院，始大悟，即以是命题。此赋果精彩，考官皆称善。洎揭晓，乃孙果首选。朝野遗记 秦桧题后山集云：“病起闻鸡唱不寝，书此付埙堪。”见鸿庆居士集。 

　　秦桧之孙女封崇国夫人者，谓之童夫人，盖小名也。豢一狮猫，忽亡之，立限临安府访求。兵官皇恐，步行求猫。凡狮猫悉捕致而皆非也。乃赂入宅老卒，询其状，图百本于茶肆张之，府尹因嬖人祈恳乃已。其子熺十九年间，无一日不煅酒器。老学庵笔记 

　　秦会之以孙女嫁郭知运，自答聘书曰：“某人东第华宗，南都妙选，乃肯不卑于作赘，何辞可拒于监言。”其夫人欲去“赘”字，曰：“大恶模样！”秦曰：“必如此乃束缚得定。”闻者叹之。老学庵笔记 

　　上幸秦桧第问疾。桧朝服拖绅，无一语，惟流涕淋浪。上亦为之堕泪，就手解红帕赐桧拭泪。既退，其子熺奏请代居宰相为谁，上曰：“此事卿不当与。”三朝北盟会编 

　　秦桧擅权久，大诛杀以胁善类。末年因赵忠简之子汾以起狱，谋尽覆张浚、胡安国诸族。奏牍上矣，桧时已病，坐格天阁下，吏以牍进，欲落笔，手颤竟不能字。其妻王氏在屏后摇手曰：“勿劳太师！”桧犹自力，竟仆于几，数日而卒。桯史 

　　桧晚年，一夕秉烛独入小阁，治文书至夜分，盖欲尽杀张德远、胡邦衡诸君子，凡十一人。区处既定，四更忽得疾，数日而卒。贤弈编 

　　秦会之初得疾，遣前宣州通判李季设醮于天台桐柏观。季以善奏章名，行至天姥岭下，憩小店，邂逅一士人，颇有俊气，问季曰：“公为太师奏章乎？”曰：“然。”士人摇首曰：“徒劳耳！数年间，张德远当自枢府再相，刘信叔当总大兵捍边。若太师不死，安有是事耶！”季不敢复语，即上车去。醮之明日，而秦卒。老学庵笔记 

　　桧挈家游西湖，忽得暴疾，见一人瞑目厉声曰：“汝误国害民，我已诉于天，当受铁杖于太祖皇帝殿下。”桧自此怏怏以死。未几，子熺亦亡。方士伏章，见熺荷铁枷，因问：“太师何在？”熺泣曰：“在酆都。”方士如言以往，果见桧与万俟卨俱荷铁枷，囚铁笼内，备受诸苦。桧属方士曰：“烦传语夫人，东窗事犯矣。”江湖杂记载：“桧既杀武穆，向灵隐祈祷，有一行者乱言讥桧。桧问其居止，僧赋诗有‘相公问我归何处？家在东南第一山’之句。桧令隶何立物色，立至一宫殿，见僧坐决事。立问侍者，答曰：‘地藏王决秦桧杀岳飞事。’须臾，数卒引桧至，身荷铁枷，囚首垢面，见立呼告曰：‘传语夫人，东窗事发矣。’立复命后，即弃官学道，蜕骨今苏州玄妙观，蓑衣仙是也。”坚瓠集 按蓑衣仙神异事，岳珂桯史载之，略不及秦桧事。云迈淡墨谓押衙何立见夫人带枷，谓立曰：“告相公，东窗事犯矣。”押衙复命，桧忧骇数日亦死。昨非庵日纂：钱一为皂隶，因秦桧酷刑责人尝至死，后少悔，只以流血为度，隶乃污猪血在板，如是九年。忽一日，立班内，见足离地而起，桧呵其为妖，隶以前情白曰：“某今日应上昇。”遂乘云而去。 

　　秦太师死，高宗告杨郡王曰：“朕免得膝裤带匕首。”南宋杂事诗注 

　　秦桧专国，轨革多三人共持一禾曰“秦”字也。及秦氏废，后亦无人占得此卦。老学庵笔记 

　　桧妻王氏，陈乞旧所得恩数未领者，自称冲正先生。王佐为秘书省校书郎，驳之曰：“妾妇安得有此称？向者误恩，今得追正。”两浙名贤录 

　　秦会之十客：曹冠以教其孙为门客，王会以妇弟为亲客，郭知运以离婚为逐客，吴益以爱壻为娇客，施全以刺刃为刺客，李季以设醮为羽客，龚金以治产为庄客，丁禩以出入其家为狎客，曹泳以献计取林一飞还作子为说客。初止有九客，秦既死，葬于建康，有蜀人史叔夜者，怀鸡絮号恸墓前，其家人大喜，因厚遗之，遂为吊客，足十客之数。避暑漫抄 秦太师十客：施全刺客、郭知运逐客、吴益娇客、朱希真上客、曾该食客、曹冠闲客、唐伯可狎客、○○庄客、○○词客、汤鹏举恶客。施殿前司军校，以斩马刀鬻于市，俟秦过害之，赖直伞兵执住。郭临安人，登科，以少俊选为孙壻。秦每夕必留三杯，郭多出常至夜，或他宿留门以俟。秦尝以佩刀分遗子壻。一日宴集，皆佩之，而郭已遗人，秦大怒，适会其夜出，令门者毋纳，遂罢亲。吴益常之宜兴人，为人纯谨，遂令继郭。朱希真洛人，既致仕，复出，多记中原事，秦喜之。曾该与其子熺为姻家，颇有才用事。曹婺之东阳人。唐伯可捷于诗歌，秦每集，必使为乐语词曲。汤金坛人，本出秦门，秦薨，攻之不遗余力。云麓漫抄。 

　　七月五日，泊秦淮亭，六日，见秦伯和侍郎。伯和名埙，故相益公桧孙，延坐画堂，栋宇宏丽，前临大池，池外即御书阁。秦氏衰落可念，至屡典质，生产亦薄，岁入米十万斛耳。入蜀记 

　　金陵牧牛亭，秦氏之丘陇在焉。有移忠、旌忠二寺，相去五里，金碧相照。二刹为其家子孙所挠，主僧相继逃去，官刻大碑于门，不许其家预寺事，始稍复振。桧墓前碑宸奎在焉，有额无辞，卧一石草间，曰当时将以求文而莫之肯为，今已矣。桯史 山堂肆考略同 

　　秦桧卒后，值开浚运河，人夫取泥，堆积其第墙阴，有人题诗曰：“格天阁在人何在，偃月堂深恨已深。不向洛阳图白发，却于郿坞贮黄金。笑谈便欲兴罗织，咫尺那知有照临。寂寞九原今已矣，空余泥泞贮墙阴。”坚瓠集 

　　金陵牧牛亭，秦桧丘垄在焉。杨诚斋过之，题诗曰：“函关只有一穰侯，瀛馆宁无再帝丘。天极八重心未死，台星三点拆方休。只看壁后新亭筑，恐作栘中属国羞。今日牛羊上丘垄，不知丞相尚嗔不？”自注其下曰：“秦暮年起大狱，必杀张德远、胡邦衡，不知杀尽诸公，将欲何为？奏垂上而卒，故有新亭句。”坚瓠集 

　　秦桧墓在建康，岁久榛芜。成化乙巳秋，被盗发，获金银器具钜万。盗被执赴部鞫，末减其罪，恶桧也。坚瓠集 

　　徐鹏举治圃于白门郊外，见一丘隆起，立命夷为平地。左右以形家言止之，不听。比发之，乃大冢。或谏弗启，又大怒。刬之，则宋相秦忠献墓也。阅之大喜，剖其棺，弃骸水内，人谓真武穆报冤。然成化乙巳，盗发秦墓于江宁镇，已有人记之矣。野获编 徐为岳后身，见岳武穆事下。 

　　秀水张恭锡先生晋徵自述为诸生时，梦入岳庙，王待以客礼。既而辞出，闻庙后树林内哀号声，往视之，见一囚反接于树，一力士执铁鞭鞭之。张问：“何人？”囚曰：“吾秦桧也，岳王法，令每日受铁鞭一百，公幸与王善，能为我丐免今日百鞭乎？”张诺之。复入谒王，而王已预知其意，不复为礼，叱曰：“汝向与吾同事，吾被桧贼害，汝亦几不免，今何得昧前因，反欲为贼乞哀。可速退，姑贷汝。”张惶遽趋出，再过林下，则见执鞭者又增一人，谓张曰：“王怒公为囚祈请，令今日加鞭一百。”张大惊悸而寤。明日，犹面热背汗，急往庙拜谢，幸无恙。坚瓠集 

　　海盐著姓常氏，自忠毅公与秦桧不合，退居海上，遂家焉。其后有号蒲溪者，言有厥祖遗像一幅，出以示余。其像瘦恶而髯，带貂蝉冠，上有赞曰：“佑时生甫，同德暨汤。治格一隆，力成再造。”云云。其后题曰：“绍兴壬申门下士武原鲁＜璁-心木＞拜赞。”余甚疑赞似宰相，而两常公皆未柄国。后检宋范茂明集，有代贺秦太师画像启，此赞即摘启内数语，盖桧像也。鲁＜璁-心木＞中绍兴甲午榜，桧方柄国，故称门下士。年代既久，沦落民间，为常氏所得，复以鲁＜璁-心木＞本州人，益信而不疑。余备录以示常氏，不以为然，愈益珍重，是忘乃祖之仇而拜其仇也。子孙诚不可不学如此。乐郊私语 

　　万历丙子，京口邬汝璧游于杭，见屠猪者去毛尽，猪腹有五字曰：“秦桧十世身。”又万历戊辰，凤阳城三十里外朱家村，雷震死一白牛，火燎毛尽，背有“秦桧”二字，深入皮里。又康熙间，震泽某同友游武陵，适屠宰一猪，蹄上有“秦桧”字，并肺管上亦有名。众竞往观，无敢买者。某毅然买之，同行者皆窃笑。彼乃令仆煮蹄及肺熟，携至岳王庙，率众罗拜，对神祷祝，祝毕恣啖，闻者大快。坚瓠集 

　　万历间武林一士梦冥王判秦桧为龟，云：“刳剔以偿夙孽，钻灼以罄余智。”后江上渔翁网得大龟，腹有“秦桧”字。同上 

　　秦桧曾孙钜，通判蕲州。金人犯境，与郡守李诚之竭力捍战，城破，钜率兵巷战，复归署自焚死。子浚、瀈皆死。奸臣之后，一门死忠孝，岂复系其世类乎！然桧无子，以妻兄王＜日奂＞子为子，则秦氏世绝于桧久矣。南宋杂事诗注 

　　明初国学旁有玉兔泉，秦桧所凿也。张孟兼为学录，作玉兔泉铭，为泉洗辱。明诗纪事 

　　嘉靖初，秦桧裔孙某宰汤阴，有政声。每欲谒岳忠武庙，逡巡弗果。将及瓜，谓同僚曰：“岳少保虽与先世有恶，岂在后世耶！且吾守官无愧神明，往谒何伤！”遂为文祭之，拜不能起，呕血数升，扶出庙门即死。坚瓠集 

　　李敏达公总制浙江，偶至西湖谒岳忠武祠，见庙前铁人秦桧夫妇犹反手并跪，慨然曰：“此老罪已足矣，我为释之。”是夜梦秦来谢。翌日为左右曰：“我以此老死久矣，乃身死而魂犹灵耶！”仍令立之。雨村诗话




●宋人轶事汇编卷十六 

　　曹泳 方滋 杨愿 魏道弼 康与之 陆升之 王继先 

　　绍兴乙亥十月二十二日，秦桧亡。翼日曹泳勒停安置新州。先是二十一日车驾幸桧第视疾，时已不能言，怀内出一劄子，乞以熺代辅政。上视之无语，既出，呼干办府事，问何人为此，则答以曹泳，故有是命。泳初窜名军中，并缘功赏，得列班行。尝监黄岩酒税，秩满到部，注某阅钞，上省，桧押敕顾见泳姓名，问何处人，省吏对此吏部拟注，不知也。命物色召见之，熟视曰：“公，桧恩家也。”泳不知所答。则又曰：“公忘之耶！”泳曰：“昏忘实不省何处遭遇太师。”桧入室少顷，取一小册示泳，首尾不记他事，但有字一行曰：“某年月日某人钱五千，曹泳秀才绢二疋。”盖微时尝游富人家得钱五千，求益不可。泳时为馆客，探囊得二缣曰：“此吾束脩之余也，今举以遗子。”既别不相闻。桧贵震天下，不谓其即秦秀才也。泳曰：“不意太师乃记忆微贱如此。”桧曰：“公真长者！”命其子孙出拜之。俾易文资，骤用之，至户部侍郎，知临安府。桧暮年颇有异志，泳实预其谋。熺本桧妻王氏子，蠢騃。尝亲宾，优者进伎，于座上大笑绝倒。桧殊不怿。桧素畏内，妾尝孕，逐之，生子为仙游林氏子，曰一飞，以桧故仕至侍郎兼给事。其兄一鸣，弟一鹗，皆位朝列。泳尝劝桧还一飞，未果而桧死。齐东野语 

　　曹武惠下江南，副帅欲屠城，曹力止之曰：“此已降，不可杀。”曹后梦一神人告之曰：“汝能全江南一城百姓，帝命赐汝泳问：“汪王若为对？”有唐永夫者在坐，遽曰：“可对曹漕。”泳以为工，绝赏之。宋稗类抄 

　　曹泳侍郎妻硕人厉氏，余姚大族女。始嫁四明曹秀才，与夫不相得，仳离而归。再适泳，时尚武弁，不数年，以秦会之姻党，易文阶，骤擢至徽猷阁，守鄞。元夕张灯州治，大合乐宴饮。曹秀才携家往观，见硕人服用精丽，左右供侍，倍极尊严，谓其母曰：“渠乃合在此享富贵，吾家岂能留？”叹息久之。泳日益显，为户部侍郎，尹京。会之殁，泳调新州而亡。硕人挈二子取丧归葬。子复不肖，家贫荡析，至不能给朝餔。赵德老观文亦厉氏婿，硕人从父媦也。怜其贫老无倚，招至四明里第，养之终身。硕人间出访亲旧，过故夫曹秀才庐，门庭整洁，花竹蓊茂，顾使婢曰：“我当时能自安于此，岂有今日？”因泣下数行。二十年间，夫妻更相悔羡，世态反覆不可料如此。方泳盛时，乡里奔走承迎唯恐后，独硕人之兄厉德斯不然。泳衔怒，帅越时，德斯为里正，泳风邑官胁治百端，冀其祈己，竟不屈。会之甫殂，乃遣一介致书于泳，启封，乃树倒猢狲散赋一篇；洎新州之贬，又以诗赠行云：“断尾雄鸡不畏牺，凭依掇祸更何疑。八千里路新州瘴，归骨中原是几时？”泳得诗愤极，而无如之何。谈薮 

　　曹泳、汤思退，皆桧晚年所信用者。曹凶狡尤甚，桧妻儿亲党皆为所离间，桧信爱之如子。凡事皆在其笼络中。桧死，其妻儿衔之，泣诉于上，遂编置海外而死。其妻更狡，要一军将取泳丧，恐其不从，先教一婢子云：“待我使其军不从时，汝便仆地作侍郎语云：‘平日受我多少恩！今若不行，即有祸及汝。’”及使其人，果不肯行，婢遂倒地如其教，其人遂行。宋稗类抄 

　　方务德，受知于张全真参政，后每经毗陵，必至报恩院张之祠堂祭奠，修门生之敬，祝文具在。清波杂志 又云：洪庆善尝入梁企道阁学幕府，后守鄱阳，企道夫人尚在，岁时以大状称门生以展贺。 

　　秦会之当国，四方馈遗日至。方务德帅广东，为蜡炬以众香实其中，选驶卒驰诣相府，厚遗主藏吏，期必达。吏使候命，一日宴客，吏白烛尽，适广东方经略送烛一□□奄，未敢启，命取用之。俄而异香满座，察之则自烛内出，亟命藏其余。枚数之，适得四十九。呼来卒问故，曰：“经略造此专供献，仅五十条，既成，恐不佳，试爇其一，不敢以他烛充数。”秦大喜，以为奉己之专，待之益厚。郑仲为蜀宣抚，格天阁毕工，郑书适至，遗锦地衣一铺，秦命铺阁上，广狭无尺寸差，秦默然不乐。郑竟失志。齐东野语 

　　秦氏当国时，先忠宣公、郑亨仲资政、胡明仲侍郎、朱新仲舍人，皆在谪籍，分置广东。方务德为经略帅，待之尽礼。秦一日对客曰：“方滋在广部，凡得罪于朝廷者必加意护结，得非欲为异日地乎？”客曰：“方滋之为人，天性长者。凡于人唯以周旋为志，非独于迁客然也。”秦悟曰：“方务德却是个周旋底人。”其疑遂释。容斋四笔 

　　方少师在二广八年，自赵忠简公鼎、张忠献公浚、洪忠宣公皓、李庄简公光，皆为秦氏所摈斥，少师一一以时存省，馈遗济其乏绝。不幸没于烟瘴，又为津致北归。攻愧集 

　　胡澹庵谪岭南，士夫多淩蔑之，否则畏避之。方滋本亦桧党，待之独有加礼，澹庵深德之。桧死，其党皆逐。滋入京谋一差遣不可得，澹庵偶与王梅溪语及其事，梅溪曰：“此君子也。”率馆阁诸公访之，且揄扬其美，由此遂晋用。贤弈编 

　　张彦实、杨原仲并居西掖，代言多彦实与之润色，初亦无他，彦实偶戏为二毫笔绝句云：“包羞曾借虎皮蒙，笔阵仍推兔作锋。未用吹毛强分别，即今同受管城封。”原仲以为诮己，愬于会之，訹言路弹之。挥麈余话 

　　杨愿善佞，动作悉效桧。桧尝因喷嚏失笑，愿于仓卒间，亦佯喷饭而笑，左右皆哂。秦察其奉己，愈喜。既亦厌之，讽御史排击而预告，愿涕泪交颐曰：“太师恩过父母，一旦别去，何时复望车尘马足耶？”容斋五笔 

　　杨原仲愿，秦桧之腹心，以此致位二府，出守宣城。王公明与为中表，原仲为之经营，得知蕲水县，往谢原仲，醉时戏语曰：“昔于吕丞相处得公书，其间颇及秦之短，尚记忆否？”原仲闻之，色如死灰，即索之，云已焚去。自是疑公明，出入起居，跬步不蹔舍，如此数岁，深以为苦。原仲移帅建业，在途亦如是。既抵金陵，诸司大合乐开宴，守卒往观优戏。公明忽睹客船系于隔岸，亟与其仆登之遁去。会散，原仲呼之，则已远矣。遣人四散访之，不可得，原仲忧挠得疾而毙。挥麈后录 

　　魏道弼良臣与秦桧有乡曲共学之旧，引登禁路。道弼恃其久要，一日启于秦曰：“某昨夕不寐，思得一事，旦晚郊祀，如迁客之在遐方者，可因赦内徙。”秦曰：“足下今作何官？”道弼曰：“备员吏部侍郎。”秦曰：“且管铨曹职事，不须胡思乱量。”翌日降旨，魏良臣与郡，出守池州。挥麈后录 

　　康倬字为章，元祐名将识之子。少日不拘细行，游京师，生计荡析，遂偶一娼。始来即诡其姓名曰李宣德，情意既洽，为章诳以偕老之计。娼槖内所蓄甚富，分其半以给姥，指天誓日，不相背弃。买舟出都门，沿汴才数里，相与登岸，小酌旗亭。伺娼之醉，为章解缆亟发，娼拗怒戟手于河浒，为章弗顾也。娼既为其所绐，仓皇还家。复数年，为章再到都门，过其居。娼母子即呼街卒录之，为章略无惮色。时李孝寿尹开封，威令懔然。既至府，为章自言：“平时未尝至都下，无由识此曹，恐有貌相肖者，愿试询之。”尹以问娼，娼曰：“宣德郎李某也。”为章遽云：“己即右班殿直康倬也。”尹曰：“倬也，取文书来！”为章探怀取吏部告示文字以呈之。尹抚案大怒，杖娼之母子，令众通衢，慰劳为章而遣之。为章自此折节读书，易文资，有名于世。后来事浸露，孝寿闻之，尝以语人曰：“仆为京兆而康为章能作此奇事，可为大胆矣！”与之，其子也。挥麈余话 

　　康与之在高庙时，以诗章应制，与左珰狎。适睿思殿有徽庙御画扇，绘事特为卓绝，上时持玩流涕，以起羹墙之悲。珰偶下直，窃携至家，而康适来，留之燕饮，漫出以示。康绐珰入取肴核，辄泚笔几间，书一绝于上曰：“玉辇宸游事已空，尚余奎藻绘春风。年年花鸟无穷恨，尽在苍梧夕照中。”珰有顷出，见之大恐，康已醉，无可奈何。明日伺间叩头请死，上大怒，急取视之，天威顿霁，但一恸而已。桯史 贵耳集谓诗为曾觌作 

　　建炎间，驾驻淮扬，康伯可与之上中兴十策，名振一时。后秦桧当国，伯可乃傅会求进，擢为台郎。尝与桧对局格天阁下，桧戏曰：“此卒渡河，是尔将军之疥癞。”伯可徐应曰：“今皇御极，视公宰相如腹心。”桧大喜，撤棋酣饮，终日而罢。桧死，伯可亦贬五羊。宋稗类抄 

　　秦妙观，宣和名娼也，色冠都邑，画工多图其貌，售于外方。陆升之仲高，山阴胜流，词翰俱妙。晚坐秦党废于家。尝曰：“顷客临安，雨中见一老妇人，蓬头垢面丐于市，藉檐溜濯足，泣诉于升之曰：‘官人曾闻秦妙观否？妾即是也。’虽掩抑困悴，而声音举措固自若也。”升之言已，泪落盈襟盖，自怆其晚年流落不偶时相似耳。玉照新志 

　　余樨年过闽，闻有黑虎王医师，富甲一郡，问之则继先之别名也。其先世以黑虎丹自名，因号黑虎王家。继先幸于高宗。初秦桧权未张，颇赂上左右以固宠。继先实表里之，凭依城社者三十年。绍兴蜀人杜莘老为南床，拟击之而未发。会边衅启，刘武忠帅京口，请先发制之，继先言于上曰：“边部本无事，盖新进者好作弗靖，欲邀功耳。如斩一二人，和可复。”上不答，徐谓侍貂者：“是欲我斩刘锜耶！”上在刘婕妤阁，婕妤颇与继先之言符，上益怒，诏婕妤归别第。莘老遂列其十罪，诏继先居于福，都城田宅入官。桯史 

　　王继先蓄临安名妓刘荣奴，其子悦道则蓄金盼盼，父子聚麀，伤风败俗。闻渊圣升遐，仍复宴饮，令妓女舞而不歌，谓之哑乐。三朝北盟会编 

　　王继先以医术际遇高宗，当高宗欲谒郊宫，先期二日，有瘤隐于顶，将不胜其冠冕，上忧甚，诏草泽。继先应诏至，既视上，则笑曰：“无贻圣虑，来日愈矣。”既用药，瘤移于肩，随即消。上尝以泻疾召继先，继先至则奏曰：“臣渴甚，乞先赐瓜而后静心诊御。”上召赐瓜，继先食之既，上觉食瓜甘美，问继先：“朕可食此乎？”继先曰：“臣死罪，臣索瓜固将启陛下食此也。”上食之甚适，泻遂止。左右惊，上问：“此何方也？”继先曰：“上所患暑，故泻，瓜能消暑耳。”四朝闻见录 

　　台臣有论列秦桧、王继先者，上曰：“桧国之司命，继先朕之司命。”自此言者遂沮。四朝闻见录 

　　王继先占丰乐桥官地，屋宇宏丽，都人谓之“快乐仙宫”。三朝北盟会编 

　　王伦 宇文虚中 褚承亮 蔡靖 吴激 张孝纯 张中孚 中彦 

　　敌入中原，朝廷议割四镇，敌骑奄至。钦宗亟引从臣入内问计，王伦窜名缀从臣入，直前乞上早戒严，上惊问曰：“尔为谁？”伦对：“臣乃咸平宰相王旦孙。”上寘不问。四朝闻见录 

　　王伦初使金归，一行官吏，恩数甚厚。暨再使，争愿随往。伦至金，留不得还，欲发一官属归报，纷然请归。伦于是皆不遣。方再使时，请云：“到金有表归，书伦名引笔出钩外则可归，不出则不归矣。”惟秦丞相知之，其家人皆不知也。伦死于金，朝廷秘其事，所以礼遇其家者如初。其子弟因游观作乐，秦相适闻之，使谓之曰：“枢密死矣，本欲迁延以厚恩数，今已不可，须即日发哀云。”独醒杂志 

　　王渊死苗、刘之难，骸骨不存，诏令招魂以葬，官给其费。而子弟懦弱，久未得集。王伦留守东京，死于金，在其后十二年，尸柩不归，亦令招魂葬。其子居宜兴，至绍兴三十年，始克作墓。将以诘旦掩圹，姻戚毕会，天未明，乃已有置棺于穴者，惊问之，则渊家所据矣。两家争斗，事闻于州县，皆知曲在渊家，而其言曰：“彼此皆是敕葬，资于国力，用之何妨！”官司莫能决。渊故部将多显贵，为之道地，遂云渊已就窆，岂宜复徙？但命伦子别卜地，而转运司为之主办而已。夷坚志 

　　宇文虚中以舍人为童贯参谋，卢沟之败，虚中走焉。及燕山奏功，归为翰林学士。宣和八年，复从贯行。金人犯顺，虚中奔还，道君以为资政殿大学士。虏逼都城，虚中走宿、亳间，虏和乃归。上以为枢密。故京城为之语曰：“一走而为内翰，再走而为大资，三走而为枢密。”三朝北盟会编 

　　宇文虚中尝谓今上在兄弟间，英伟绝伦。虏久留于金寨，建议亲往奉迎，遂为今日社稷大功。又虑兵久不退生变，说金酋退师，促至二月十日，二太子曰：“枢密不梢空，我亦不梢空，请公初十日早亲来，看我退师。”李纲之门人曰：“前日保京城之功，只说陇西公，今日却归宇文，须与埽了。”“埽了”之说，当时忌功语也。三朝北盟会编 

　　宇文虚中为太上祈请使，遂留金。寄张孝纯诗曰：“有人若问南冠客，为道西山采蕨薇。”又诗云：“定鼎未应周命改，登床合许宋人平。”又曰：“南冠终日囚军府，北鴈何时到上林。”久之金人重其才艺，官以翰林学士，掌词命。虽仕金，乃心不忘王室，以蜡丸密奏不一事。南宋书 

　　北窗炙輠云：“宇文诗有‘人生一死浑闲事，裂眦穿胸不汝忘’。绍兴十五年，谋挟渊圣南归，为人告变。虚中急发兵直至金主帐下，金主几不能脱，事不成而诛。”两史皆不载其事。淳熙间，赠开府，谥节愍，又赐姓赵。则北窗炙輠之言，必非虚妄。随园随笔 

　　金天会间，皇子郎君破真定，拘境内进士立试场。褚承亮字茂先，宣和间已擢第，至此匿不出。军间知其才，押赴安国寺对策，大抵以徽宗无道，钦宗失位为问。举人承风旨，极行诋毁。茂先诣主文刘侍郎云：“君父之过，岂臣子所忍言？”即揖而出，刘为变色。后数日召茂先问愿附榜乎？茂先坚不从。是时所取七十二人，号“七十二贤榜”。状元许必，一日堕马碎首死，余无一显者。茂先年七十余，谥为玄真先生。癸辛杂识 

　　先是斡离不南寇，留蔡靖在燕，后自南归，谓蔡曰：“太学有事可以说及。”蔡公曰：“念靖南归好。”斡离不大怒，头面发赤，曰：“特与他商量些好事，却只要归，好与蒙霜特姑。”原注：棍子敲杀也。又两日谓蔡曰：“太学，忠臣也。但安心，将来和议了，便可随肃王过去。”因酌酒三盏与蔡公饮之，名曰“过琖”，厚礼也。三朝北盟会编 

　　王绘通和录云：接伴官李少监名聿兴问曰：“沈元用今在耶，不在？”元用，沉晦字。答云：“现任待制。”聿兴曰：“是同年。聿兴曾在宋朝沉晦第三甲及第，后来都，再与本朝取应。”又密语云：“侍郎、团练即回也，如聿兴等何时离得涂炭。”又云：“本朝制度，并依唐书。衣服官制，皆是宇文相公共蔡太学与本朝十数人评议。蔡太学现任乾文阁待制，他儿子蔡松年在三太子处。近来本朝又为在燕山府用一万贯买所宅子，蔡太学云：‘尤胜于他汴京宅子。’”又云：“丞相得宇文相公直是欢喜，尝说道得汴京时欢喜，犹不如得宇文相公时欢喜，如今直是通家往来，时复支赐，宅库里都满。”三朝北盟会编 

　　宇文叔通主文盟时，吴深州彦高视宇文为后进，宇文止呼小吴。因会饮酒间，有一妇人宗室子，流落，诸公感叹，皆作乐章一阕。宇文作念奴娇，有“宗室家姬，陈王幼女，曾嫁钦若族。干戈浩荡，事随天地翻覆”之语。次及吴彦高，作人月圆云：“南朝千古伤心事，犹唱后庭花。旧时王谢堂前燕子，飞向谁家？偶然相见，仙肌胜雪，云鬓堆鸦。江州司马，青衫泪湿，同是天涯。”宇文览之大惊，自是人乞词，辄曰当诣彦高也。归潜志 按宇文词，买愁集谓为张孝纯作。又容斋随笔谓吴词为宣和殿小宫姬作，则非宗室女也。 

　　张孝纯守太原，力竭被擒，囚归云中，粘罕谓孝纯曰：“公于此无治生事，当还公于乡里。”又谓云中守曰：“如有人欠孝纯钱物，可速还之，旦晚孝纯归矣。”盖粘罕与刘豫密议定而人莫知也。至是遣人送孝纯南归，止云归乡而已。故宇文虚中送孝纯诗云“闬里共惊新素发，儿童重整旧斑衣”之句。孝纯既至河朔，欲由济南归徐州，主者曰：“当与公共至东节制司，某得檄，公方可归。”既行，则孝纯之兄侄远迓，方喜慰之际，无何至汶上，而刘豫僭立，遽有拜相之命。三朝北盟会编 按后和议成，诏孝纯赴行在，孝纯惭惧，归徐州卒。 

　　己未岁，虏入河南，大将张中孚、中彦兄弟自陕右来朝行在，道出洛阳建昌宫故基之侧，与二三将士张烛夜饮于邮亭，忽有妇人衣服奇古而姿色绝妙，执役来歌于樽前曰：“晓星明灭，白露点秋风落叶。故址颓垣，荒烟衰草，溪前宫阙。长安道上行客，念依旧名深利切。改变容颜，销磨今古，陇头残月。”中孚兄弟大惊异，诘其所自，不应而去。投辖录 

　　张中孚、中彦来朝，郭奕为之诗曰：“张中孚，张中彦，江南塞北都行遍，教我如何做列传。”三朝北盟会编 

　　滕茂实 曹勋 朱弁 周麟之 

　　滕茂实字彦颖，吴人，登政和第。靖康初，以太学正与路允迪、宋彦通奉使金国，金人囚之。自分必死，遂属友人董诜以奉使黄旛裹尸而葬，且大书九篆字云：“宋使者东阳滕茂实墓。”后竟以忧愤成疾殂。北人哀其忠，为之起墓雁门山，岁时致祭。齐东野语 

　　曹勋功显使金，好事者戏作小词，其后阕云：“单于若问君家世，说与教知，便是红窗迥底儿。”谓功显之父元宠以此曲著名也。后大珰张去非之子安世以合门宣赞为副使，或改其语曰：“说与教知，便是中朝一汉儿。”盖京师谓内侍养子不阉者谓汉儿也。后知合门事孟思恭亦使北，或又改曰：“便是盐商孟客儿。”谓思恭父为贩盐巨贾也。夷坚志 按红窗迥词即所传元宠自慰其足之作。他书误以此词属之曹东亩豳。豳，南宋以后人，非勋父也。 

　　曹元宠题村学图云：“此老方扪虱，众雏争附火。想当训诲间，都都平丈我。”杭谚言社师读论语，“郁郁乎文哉”，讹为“都都平丈我”。委巷之童，习而不悟，一日宿儒到社为正之，学童皆骇散。时人为之语曰：“都都平丈我，学生满堂坐。郁郁乎文哉，学生都不来。”西湖志余 

　　建炎初，朱弁孝章以两宫通问使为金人所拘，所作徽庙哀辞云：“臣等茂林丰草，被雨露于当年；异域殊乡，犯风霜于将老。节上之旄尽落，口中之舌徒存。叹马角之未生，魂消雪窖；攀龙髯而莫逮，泪洒冰天。”王伦自金还，得其辞，帝读之为洒涕，官其子三人。宋稗类抄此条重出 

　　李任道编云馆二星集，以朱弁与宇文虚中同载。虚中仕金，而朱以死自守，见之不乐，题诗曰：“绝域山川饱所经，客篷岁晚任飘零。词源未得窥三峡，使节何容有二星。萝茑施松惭弱质，蒹葭倚玉怪殊形。齐名李杜吾安敢，千载公言有汗青。”涌幢小品 

　　诏撰张俊碑，文成奏御，天笔批其后十八字：“志铭叙事详尽，造语简要，披览再四，惟有嘉叹。”士林传观以为宠。公姿仪洒落，进止凝重，班冠玉笋，望之者意神仙中人。续名臣言行录 

　　周枢密麟之充金哀谢使，金主爱之，享以所钓牛鱼，非旧例也。枢密糟其首归献于朝，同馆王龟龄呼为“鱼头公”。闻金人甚贵此品，一尾之值与牛同。二老堂杂志 

　　叶梦得 孙觌 汪藻 庄绰 甄龙友 方翥 毕良史 林外 

　　石林每夜必召诸子女诸妇列坐说春秋，听者不悦曰：“翁翁又说春秋耶！”野老纪闻 

　　石林每作文必有格，昭慈上仙，石林作慰表。门人有见之者，方坐，复有谒者至，石林出迎。案上有一编书，题云文格。启之乃唐人慰表十三篇，皆当时相类者。又 

　　蔡京以童贯为宣抚使，取青唐。梦得谓京曰：“成功何以处之乎？”既得青唐，又见京，问何以赏。京沉思未有以答。梦得曰：“节度使上惟有开府仪同三司，不识朝廷遂与之否？”京曰：“恐未至是。”梦得曰：“甚幸！外人以为必进此官矣。某忧不能寐，前为节使，某不当制，无可言。今若进使相，万一某当制，决不敢辞命，然亦不敢逃谪，势必过岭。倘相公念之，得一善地足矣。”京笑曰：“公虑事每过好相戾，此人亦何可犯，何不自畏祸。”公曰：“今日言与他日言，其受祸一也。”续名臣言行录 

　　叶少蕴左丞初登第，调丹徒尉，郡守器重之，俾检察征税之出入，务亭在西津上。叶尝以休日往与监官并栏杆立，望江中有采舫傃亭而南，满载皆妇女，谓为贵富家人。方趋避之，舫已泊岸。十许辈炫服而登，径诣亭上，问小史曰：“叶学士安在？幸为入白。”叶不得已出见之，皆再拜致辞曰：“学士隽声满江表，妾辈乃真州妓也。尝愿一侍樽俎，惬平生心，而身隶乐籍，仪真过客如云，无时不开宴。今日太守私忌，郡官皆不会集，均相约绝江，此来殆天与其幸也。”叶慰谢命之坐，同官谋取酒与饮，则又起言：“不度鄙贱，辄草具殽酝自随，敢以一杯为公寿！愿得公妙语，持归夸示淮人。”顾从奴挈榼而上，馔品皆精洁，迭起歌舞。酒数行，其魁捧花笺以请叶命，成贺新郎词曰：“睡起闻莺语。点苍苔、帘栊昼掩，乱红无数。吹尽残花无人见，唯有垂杨自舞。渐暖蔼，初回轻暑。宝扇重寻明月影，暗尘惊，尚有离鸾女。惊旧恨，镇如许。江南梦断横江渚。浪黏天蒲陶涨绿，半空烟雨。无限楼前沧波意，谁采苹花寄取。但怅望，兰舟容与。万里云帆何时到？送孤鸿，目断千山阻。重为我，唱金缕。”卒章盖纪实也。此词脍炙人口，以配坡公“乳燕华屋”之作。而叶公自以为非其绝唱，人亦罕知其事者。夷坚志 

　　快雪堂集跋尚书孙觌尺牍云：“闻之毗陵人，尚书实大苏公遗体，孙老得公弃婢而生，畏时禁不能自明，而详其颠末于家乘。”南宋杂事诗注 

　　孙仲益，童子之年，对东坡之句，得之仲益子长文，云其家世居毗陵之洛社。盖仲益先人教村童于市，东坡元祐四年自禁林出牧杭州时也。案仲益生辛酉，是年八岁。玉照新志 按即所谓“衡门童子璠玙器，翰苑仙人锦绣肠”之句。 

　　孙觌辞免待制状曰：去年闰月二十五日，京师失守。夜三更，上亲降札宣召，臣等闻命驰赴，而门禁已不通。乃自城南西冈循蔡河直北，由宜秋门以入。通夕大雪，四面纵火，烟焰烛天如昼。衣冠士族毁容易服，累累然趋万胜门，而间关乱兵间。至东华门，骑吏皆不得从，独持一笏入。有顷，上召见。上已微服坐祥曦殿，学士莫俦以馆伴虏使刘晏被杀，不知所在。吴幵得疾，僵仆坐间。故臣独掌书诏，百司悉已奔散。缮写缄题，都出臣手。臣等二日不火食，五日夜不解衣。上怜臣寒甚，赐大袍一，寻为郑建雄所窃。○靖康二年正月十四日，夜传旨召臣，何■侍傍，命臣坐赐酒，上曰：“卿作即事诗，须三百字。”臣言：“车驾未有还期，臣等忧懑无聊，而三百字非立谈可办，容臣退思。”■曰：“圣情不悦，群臣当有以娱侍，赋诗不足辞。”上以“归”字为韵，臣不获已，赋绝句一首进御。又令赋“回”字篇。上大悦，复赐臣酒。三朝北盟会编引孙觌状 

　　前此上在青城斋宫无聊，何■奏宜赋诗遣兴，乃以孙觌、汪藻应制。上命用“时”字韵，觌诗曰：“噬脐有愧平燕日，尝胆无忘在莒时。”藻诗曰：“虏帐梦回惊日处，都城心切望云时。”有以此达虏酋者，见“在莒”之语，又斥为“虏帐”，因摭此为名，遂迟留车驾。三朝北盟会编 

　　钦宗在虏寨，与二酋尚未相见。遣使索降表，上命孙觌草表，使人示粘罕，粘罕以为未是，而要四六。觌与吴幵互相推逊不下笔。上曰：“事已如此，当卑词尽礼。”促使为之，于是觌、幵与何■共成之。上览讫，谓觌曰：“对属甚切，非卿平昔娴习，安得及此！”三朝北盟会编 

　　秦桧拜参知，孙觌贺桧，有曰：“尽室航海，还复中州。四方传闻，感涕交下。汉苏武节旄尽落，止得属国；唐杜甫麻鞋入见，乃拜拾遗。”桧以为讽己，大怒。咸淳临安志 此条重出 

　　孙仲益每为人作墓碑，得润笔甚富，家益丰。有为晋陵主簿者，父死，欲仲益作志铭，先遣人达意于孙，云：“文成，缣帛良粟各当以千濡毫也。”仲益欣然落笔，且溢美之。既刻就，遂寒前盟，以纸笔龙涎建茗代其数，仲益极不堪。挥麈后录 

　　孙仲益鸿庆集大半谀墓之作，不足咤，独有武功大夫李公碑，乃俨然一珰耳，亟称其高风绝识，自以不获见为大恨。桯史 

　　汪彦章与王甫即王黼太学同舍。甫貌美内空，彦章戏之为“花木瓜”。及彦章罢符玺郎，甫正当国，以宣倅处之，宣州产花木瓜故也。十驾斋养新录引周必大游山录 

　　藻在江西，徐俯师川、洪炎、洪刍有能诗声，自负无所屈。一日俯见藻诗于僧壁，唶曰：“此我辈人也。”率二洪诣舍上谒。既去，藻曰：“骚人墨客，捻须琢句，以自鸣其不平耳，乌足尚也！”至是数年，卒以大手笔称天下。续名臣言行录 

　　大璠梁师成用事，小人朋附，目为隐相。武人吴可者，师成许以能诗，至出入卧内。公罢符宝，可过公，致师成意曰：“闻名久矣，幸不鄙过我，禁从可得也。”公谢不往，客曰：“吾曹望隐相之门，如在天上，召而不往何故？”公曰：“若使我与可辈为伍耶！”汪彦章墓志 

　　龙溪汪藻与芗林向子諲交游，情分甚厚。汪为湖州，纳妾名娼周氏，而其妻不能容，汪置诸郡圃，时与之会。其妻瞷其往，即径造其所而诟之。汪预戒十数卒布于道，俟其妻来，即连声大唱喏，其声如雷，汪闻喏声，即由他道去。向平居以功名自期，后知泾州，失守而归。汪举笏戏之曰：“君喜功名，今中兴第一功也。”向答曰：“公喜佛，今十大弟子位也。”东南纪闻 

　　汪彦章投李伯纪启云：“孤忠贯日，正二仪倾侧之中；凛气横秋，挥万骑笑谈之顷。”又云：“士讼公冤，咸举旛而集阙下；帝从民望，令免胄以见国人。”其赞美至矣。及居翰苑，草伯纪谪词，乃云：“朋奸罔上，有虞必去欢兜；欺世盗名，孔子先诛正卯。”又云：“专杀尚威，伤列圣好生之德；信谗喜佞，为一时群小之宗。”当时有以此问彦章者，彦章云：“我前启自直一翰林学士，而彼不我用，安得不丑诋之？”鹤林玉露 

　　汪彦章在翰林，屡致言者。尝作点绛唇云：“永夜厌厌，画檐低月山衔斗。起来搔首，梅影横窗瘦。好个霜天，闲却传杯手。君知否？晓鸦啼后，归梦浓于酒。”或问曰：“归梦浓于酒，何以在晓鸦啼后？”汪曰：“无奈这一队畜生聒噪何！”能改斋漫录 

　　汪彦章在京师，尝作小阕云云。首二句作“新月娟娟，夜寒江静山涵斗”，“晓鸦”作“飞鸦”，“归梦”作“归兴”，余同上。绍兴间知徽州，令席间歌之。坐客有挟怨者，亟告桧相，指为新制。桧怒，讽言者迁之于永。玉照新志 

　　汪内相劝主上听政表云：“汉家之厄十世，惟光武之中兴；献公之子九人，惟重耳之独在。”盖佳语也。或曰：“如移上句为下句，则善不可加矣。”隐窟杂志 

　　綦崇礼草追赠邹浩制词，同省舍人李正民见之曰：“此吏房词头，寻常除目，不足骋辞。今君为邹草制，可喜也。”及录黄具，綦告假，李独直，以己名行下，綦戏曰：“君固欲挂名道乡公制，但恐润色非工，反为累耳。”续名臣言行录 

　　陈了翁之父尚书与潘良贵义荣之父情好甚密。一日潘谓陈曰：“吾二人官职年岁种种相似，独有一事不如公，甚以为恨。”陈问之，曰：“公有三子，我乃无之。”陈曰：“吾有一婢，已生子矣，当以奉借，他日生子即见还。”既而遣至，即了翁之母也。未几生良贵，后其母即往来两家焉。齐东野语 

　　向子諲陛对，日昃未退。良贵越班厉声曰：“向子諲以无益之言，久劳圣听！”叱之退者再，上惊而怒，欲抵良贵于法。张九成因侍讲金华，论其事曰：“臣尝就问之。良贵曰：‘时暑甚，子諲久对，朝膳未进，而流汗津津，良贵恐劳圣躬，情迫于中，不觉声之厉也。’”上云：“二人莫平日不相能否？”九成曰：“臣旧不闻子諲名，尝问良贵，良贵曰：‘好士人。’子諲又尝过臣，云：‘且得子贱在朝。’以此知二人初无不相得者。”上意稍解，二人仍罢。续名臣言行录 

　　庄绰年未甚老而体极癯瘠，洪析仲本呼为“细腰宫院子”。宋诗纪事 

　　甄龙友字云卿，永嘉人，滑稽辩给。楼宣献自西掖出守，以首春觞客，甄预坐，谓公曰：“今年春气一何太甚！”公问其故。甄曰：“以果奁甘蔗知之，根在公前而末已至此。”公为罚长吏，众訾其猥率。尝游天竺寺，集诗句赞大士，大书于壁曰：“巧笑倩兮，美目盼兮，彼美人兮，西方之人兮。”孝宗临幸，一见赏之，诏侍臣物色其人。或以甄姓名闻，曰：“是温州狂生，用之恐败风俗。”上曰：“惟此一人，朕举之。”甄时为邑宰，趋召登殿，上迎问曰：“卿何故名龙友？”甄惘然不知所对。既退，乃得之曰：“君为尧舜之君，故臣与夔龙为友。”由是不称旨。谈薮 按独醒杂志：龙友之问，为蔡京客毛友龙事。齐东野语二以为甄龙友事，岂两人皆有此事欤？ 

　　甄龙友少有俊声，而性浮薄，于乡人无不狎侮。木待问蕴之生朝，甄以词贺之云：“问道海坛沙涨也，明年。”盖谚云：“海坛沙涨，温州出相。”明年者，俗言且待也。齐东野语 

　　莆田方翥，试南宫，第三场欲出纳卷，有物碍其足，视之则一卷子，止有前二篇，其文亦通畅，不解何以不终卷而弃于地也。翥笔端俊甚，以其绪余足成之，并携出中门投之，一时不暇记其姓名。翥既中第，亦不复省问。他年翥为馆职，偶及试闱异事，间及之。有同年在坐；默不一语，翼日具冠裳造方，自叙本末，言：“试日疾不能支，吾抉曳而出，试卷莫记所在，已绝望矣。一旦榜出，乃在选中，恍然疑姓名之偶同，幸未尝与人言。亟入京物色之，良是。借真卷观之，俨然有续成者，竟莫测所以。今日乃知出君之笔，君吾恩人也。”方笑谢而已。宋稗类抄 

　　毕良史字少董，蔡州人。略知书传，喜字学，粗得晋人笔法。少游京师，以买卖古器书画之属，出入贵人之门。当时谓之“毕偿卖”。兵火赴行在，遂以古器书画之说动诸内侍，内侍皆喜之。上方搜访古器书画之属，恨未有辨真伪者，得良史大悦。月给俸五十千，仍令内侍延为门客。又得束脩百余千，良史月得几二百千，而食客满门，随有辄尽。当时号为“穷孟尝”。有姓毕人合得文资恩泽，无宗族承受。良史邂逅得之，补文学。朝廷既得三京地，即拟官就禄于新复之地，留守司俾权知东明。良史到县，乃搜求京城乱后遗弃古器书画一应古今骨董，买而藏之。会金人败盟，良史无所用心，乃教学，解春秋。及复得还，遂尽载所有骨董而到行在，上大喜。于是以解春秋改京秩，自此人号“毕骨董”。三朝北盟会编 按绍兴庚申金人归东京，命孟庾为留守，辟毕同行。见王明清熙丰日历叙。熙丰日历即毕自东京相国寺携归者。 

　　良史留北三年，有宋城、李师微愿师之，宋执一卷背立，且读且止；李执一卷，若有所问者。良史坐榻上，后有二女奴，髽者曰孙寿，冠者曰马惠。吴中旧事 

　　毕少董命所居之室曰死轩。凡所服用，皆上古圹内之物。研北杂志 

　　洪州娉婷市，五代时钟传侍儿所居。毕少董谓可对温柔乡。又 

　　林外字岂尘，泉南人。词翰潇洒，谈谲不羁，饮酒无算。在上庠，暇日独游西湖，幽寂处得一小旗亭，饮焉。外美风姿，角巾羽氅，飘飘然神仙中人。预市虎皮钱箧数枚藏腰间，每出其一，命酒家保倾倒，使视其数偿酒值，即藏去。酒且尽，复出一箧，倾倒如初。逮暮所饮几斗余，不醉，而箧内钱若循环无穷者，肆人皆惊异。将去，索笔题壁间曰：“药炉丹灶旧生涯，白云深处是吾家。江城恋酒不归去，吹落碧桃无限花。”明日都下盛传某家酒肆有神仙至云。又尝为垂虹亭词，所谓“飞梁遏水”者，倒题桥下。人传为吕翁作。高庙识之曰：“此必闽人，不然何以锁字协颜字。”已而知其果外也。齐东野语 

　　胡铨 王庭圭胡梦昱附 沈枢 胡致堂 洪天锡 郑伯熊 

　　罗钦若、李东尹与胡邦衡同在学舍，甚相得。他日同就试，钦若见邦衡试卷，问曰：“此欲何为？”邦衡曰：“觅官也。”钦若因于邦衡卷内指示一讳字谓曰：“与汝一官。”邦衡改之。是榜遂入选。胡公为侍从，东尹亦仕至中大夫，钦若止正郎。尝曰：“顷在太学，偶乏仆供庖，同舍自执烹饪。邦衡能操刀，东尹能和面，某无能，但然火而已。今之官职大小，已定于此。”独醒杂志 

　　胡邦衡多髯，初除吏部郎官，或以髯吏部为戏。二老堂诗话 

　　胡澹庵上书乞斩秦桧，金人闻之，以千金求其书，得之，君臣失色曰：“南朝有人！”盖足以破其阴遣桧归之谋也。乾道初，金使来，犹问胡铨今安在。张魏公曰：“秦太师专柄十九年，只成就得一胡邦衡。”鹤林玉露 

　　杀岳武穆，范同谋也。胡铨上封事，桧怒甚，问范如何处置。范曰：“只莫睬，半年便冷了，若重行谴谪，必成竖子之名。”宋稗类抄 

　　公上书请斩秦桧，拟昭州编管。时公妾临孕，遂寓湖上僧舍，欲少迟行，而临安已遣人械送贬所。范如圭、方畴同见晏敦复为公求援，敦复即往见守臣张澄曰：“铨论宰相，天下共知。祖宗朝言事官被谪，开封府必不如是。”澄愧谢曰：“即追回矣。”名臣言行录 

　　胡澹庵于福州佥厅分扇，得一扇，画古木间一人骑驴向西南行。及有新兴之命，方知为先兆。话腴 

　　胡忠简请诛桧以谢天下，胡之州里，竞传公以诛死，独一卜者谓公命当阶政府，必不死。又揭榜通衢，以验他日，人皆目为狂生。公封事未达金廷，间者募以千金得其副本，为之动色。四朝闻见录 

　　邦衡在新州，偶有“万古嗟无尽，千生笑有穷”之句，新州守评其诗曰：“‘无尽’指宰相。”盖张天觉自号无尽居士。“有穷”则古所谓有穷后羿也。于是迁儋耳。独醒杂志 

　　公徙吉阳军。先是桧于一德格天阁下书赵鼎、李光、胡铨三人姓名，公时犹在新州。广帅王鈇问知新州张棣曰：“胡铨何故未过海？”铨赋词曰：“欲驾巾车归去，有豺狼当辙。”棣即奏公怨望朝廷，于是送海南编管。命下，棣选使臣游崇部送，封小项筒，过海至雷州。守臣王趯廉得崇以私茗自随，械送狱，且厚饷公。是时诸道望风捃摭流人，以为奇货，惟趯与流人调护，海上无薪粲百物，趯辄津致之，后卒以此得罪。名臣言行录 

　　邦衡窜新州，再徙吉阳，吉阳即朱崖也。军守张生亦一右列，遇之无状，每旬必令囚首诣廷下。邦衡尽礼事之，至作五十韵诗，为其生日寿。性命之忧，朝不谋夕。是时，黎酋闻邦衡名，遣子就学。尝邀致入山，见军守者，荷枷絣西庑下，酋指而语曰：“此人贪虐已甚，吾将杀之，先生以为何如？”邦衡曰：“此人固无状，要为一州主，欲诉其过，合以告海南安抚使，不应擅杀也。”酋遂释之。明日，张诣门悔谢，感再生之恩，自此待为上客。邦衡隆兴初在侍从，录所作生日诗示仲兄文安公，且言昔日事。容斋三笔 

　　澹庵在谪所，因读离骚，浩然有江湖之思，作潇湘夜雨图以寄兴，自题云：“一片潇湘在笔端，骚人千古带愁看。不堪秋著枫林港，雨阔烟深夜钓寒。”时绍兴丁卯七夕。后一百三十五年辛巳，此画归之赵子昂。梅磵诗话 

　　胡澹庵十年海外，北归之日，饮于湘潭胡氏园，题诗云：“君恩许归此一醉，傍有梨颊生微涡。”谓侍奴黎倩也。厥后朱文公见之，题诗曰：“十年浮海一身轻，归对梨涡却有情。世事无如人欲险，几人到此误平生。”鹤林玉露 

　　胡忠简作字端凝劲挺，孝宗尝谓之曰：“卿写字宛如卿为人。”对曰：“臣幼法颜真卿，今自成一家耳。”上又曰：“朕前日侍太上皇，于德寿宫阁上治叠书画，得卿戊午所上封事，太上与朕详玩久之。喜卿词意精切，笔法老成，英风义气，凛然飞动。太上自藏之曰：‘留为后代式。’但其后为秦桧批抹污渍者多，朕启太上，令工逐行裁去，装褙之矣。”宋稗类抄 

　　隆兴元年五月三日晚，铨侍上于内殿之秘阁，蒙赐金凤笺、玉管笔、龙脑墨、凤咮砚。唤内侍司厨满头花备酒。上御玉荷杯，铨用金鸭杯。令潘妃唱贺新郎，兰香执玉荷杯，上自注酒赐铨曰：“贺新郎者，朕自贺得卿也。酌以玉荷杯者，示朕饮食与卿同器也。”铨再拜谢。贺新郎词内有“相见了又重午”句，上曰：“今重午不数日矣。”词内又有“湘江旧俗”句，上曰：“卿流落海岛二十余年，不为屈原之葬鱼腹者，皆天地祖宗之灵，留卿以辅朕也。”铨流涕，上亦黯然。俄而迁座，进八宝羹，洗盏更酌。上命潘妃执玉荷杯，唱万年欢，此词乃仁庙所制。上饮讫，亲唱一曲，名喜迁莺，上谓铨曰：“朕每在宫，不妄作歌，祗侍太上宴时，有旨令唱始作之。今夕与卿相会，朕意甚欢，故作此乐。”铨奏曰：“太上退闲，陛下御宇，正当勉力恢复，然此乐亦当有时。”上曰：“卿真忠臣也，汉之汲黯、唐之魏徵，亦不过是。”上又问铨在海南时所作诗文，铨一一奏对，时漏已四下。上又凭阑四望，顷之天竺钟声已动，御苑已鸦噪矣。玉音问答 

　　周益公赠胡邦衡诗，题曰：“邦衡置酒出小鬟，予以官柳名之，闻邦衡近买婢名野梅以为对。”益公省斋稿 

　　胡忠简既以乞斩秦桧掇新州之祸，一时士大夫畏罪箝口，莫敢与之立谈。独王卢溪庭圭作诗送之曰：“囊封初上九重关，是日清都虎豹闲。百辟动容观奏牍，几人回首愧朝班。名高北斗星辰上，身堕南州瘴海间。岂待他年公论出，汉庭行召贾生还。”“大厦原非一木支，欲将独力拄倾危。痴儿不了公家事，男子要为天下奇。当日奸谀皆胆落，平生忠义祗心知。端能饱吃新州饭，在处江山足护持。”桧大怒，坐以谤讪，流夜郎。时年七十。既而桧死，因读韩文公猛虎行，复作诗曰：“夜读文公猛虎诗，如何虎死忽悲啼。人生未省向来事，虎死方羞向所为。昨日犹能食熊豹，今朝无计奈狐狸。我曾道汝不了事，唤作痴儿果是痴。”寻许自便。桯史 

　　诗狱起，郡守收公，掾突入公家，公谈笑自若。家徒壁立，唯所著易解鐍箧内，疑其货也，挈以去。公叹曰：“天厄吾书！”或谓今藏掾家。续名臣言行录 

　　秦桧卒，卢溪在夜郎。郡守夙待以囚隶，适邮筒至，张燕公堂以召之。卢溪怪前此未有，不敢赴。邀者系踵，不得已趋诣。罢燕之明日，始闻其事，守盖先得之矣。卢溪既得自便之命，题诗壁间曰：“辰州更在武陵西，每望长安信息希。二十年兴搢绅祸，一朝终失相公威。外人初说哥奴病，远道俄闻逐客归。当日弄权谁敢指，如今忆得姓依稀。”桯史 

　　宝庆间，胡梦昱、李晦应诏上书，讦直无忌，遂窜相州。胡炎有诗送之曰：“朝中竞送长沙傅，岭表争迎小澹翁。”齐东野语 

　　寿皇议遣汤鹏举使虏，沈詹事枢在同列，间发一语，操吴音曰：“官家好呆！”此语遂达于上，即日谪筠州。汤使虏，寿皇专差中贵候回程，先取国书，星夜以闻。寿皇启匣，元封不开，国书复回。汤以专对失职得谪，沈以先言有验得归。贵耳集 

　　沈持正谪筠州，携一鬟去，数年归嫁，犹处子。潘方寿赠诗云：“昔年单骑赴筠州，觅得歌姬共远游。去日正宜供夜直，归时浑未识春愁。禅人尚有香囊愧，道士犹怀炭妇羞。铁石心肠延寿药，不风流处却风流。”谈薮 

　　胡致堂寅，文定公安国之庶子也。将生欲不举，文定夫人梦大鱼跃盆水，急往救之，则已溺将死矣，遂抱为己子。少桀黠难制，父闭之空阁。其上有杂木，过数旬，则尽刻为人形。安国曰：“当思所以移其心。”遂置书数千卷于其上，年余悉成诵，遂为名儒。及贵显，不为本生母持服，为右正言章夏所劾，秦丞相亦恶之，遂谪新州。齐东野语 

　　尝游岳麓寺，大书壁间云：“是何南海之鳄鱼，来作长沙之鵩鸟。”时帅臣刘正方捃摭张浚诸人之罪。刘旦知潭州，潮阳人也，讼公于桧，遂落职。续名臣言行录 

　　读史管见乃贬岭表时所作，当时无一册文字随行，只是记忆，所以间有抵牾之处。有好诵佛书者，致堂乃集史传虏人姓名揭之一处，其人果收去念诵。此真戏也。续名臣言行录 

　　洪天锡君畴在闽日，尝书桃符曰：“平生要识琼崖面，到此当坚铁石心。”盖其刚劲之气，未尝一日稍沮也。齐东野语 

　　郑伯熊为黄岩尉，时人呼为“石莲县尉”，以其年少而坚不可磷也。宋诗纪事 

　　王庆曾 叶宗谔 韩璜 向宗厚 赵善湘 杜起莘 

　　王庆曾言早日覊穷，尝从一头陀占卦象，其词云：“须逢庚午方亨快，半是春来半是秋。”久之无验。晚用秦相君荐至参政，相君庚午生，半春半秋，“秦”字也。邵氏后录 

　　曾国老弼与王庆曾偕行次汉阳，欲绝江之鄂渚，国老约庆曾晨炊相与同渡，庆曾辞以茹素，自于客馆饭毕而后追路。国老怏怏，亟登舟。庆曾食未既，忽闻国老中流不济，船内无一人免者。庆曾后四十年为参政。挥麈后录 

　　建炎初，高宗驻跸维扬，虏骑忽至，六飞即日南渡，百僚窜身扬子江津。舟人乘时射利，每渡一人，须金一两。是时叶宗谔为将作监，逃至江浒，不携一钱，彷徨无措，忽睹一妇人于其侧，美而艳，语叶曰：“事有适可者，妾亦欲渡江。有金钗一只，宜济二人。而涉水非女子所习，公幸负我以趋。”叶从之。甫扣船舷，失手，妇人坠水而没。叶怅然登南岸。后以龙图帅建康，于其家影堂设位云：“扬子江头无姓名妇人。”挥麈后录 

　　韩璜叔夏为司谏，奉使江外，回赴堂白事。徐康国为两浙漕，亦以职事入谒，自谓践扬之久，率多傲忽。一绿衣少年先在，康国不知为叔夏也，貌慢之，偃然坐胡床，展两足于火踏子上，目视云霄，久之问曰：“足下前任何官？”绿衣者曰：“乍脱州县。”康国曰：“朝廷多事之际，随材授官。乍脱州县，未易遽干要除。”有堂吏过，康国趋揖之，且诧于绿衣曰：“此某中章也，某在此，倘非诸公调护，亦焉能久安耶？”语未终，丞相下马，遣直省吏致意康国曰：“适以韩司谏奉使回，得旨有所问，未及接见。”即引绿衣以登，回首揖康国而趍。康国始知为谏官，惊怅恐怖，脚蹙踏子翻空，灰火满地，皇灼而退。是时有流言刘刚据金陵叛。刚知之，束身星驰诣阙自明，适康国翌日再造，有黮袍后生武士在焉，康国反前日之辙，先揖问之曰：“适从何来？”武士曰：“来自建康。”康国遽问曰：“闻刘刚已反，公来时何如？”武士作色曰：“吾即刘刚，吾岂反者！想公欲反耳。”康国又惭而去。越数日，为叔夏弹其“交结堂吏，臣所目睹”而罢。挥麈后录 夷坚志亦载此而较略，末云：徐后数年起知婺州。 时刘立道大中为礼部尚书，旦夕且秉政。其父不乐在临安，来摄法曹于婺，因白事迟缓，徐责之曰：“老耄如此，胡不归？”刘曰：“儿子不见容，所以在此。”徐瞠曰：“贤郎为谁？”曰：“大中也。”遽易瞋为喜曰：“君精采逼人，虽老而健，法掾非所处，教官虚席，勉为诸生一临之。”即以权州学教授。 

　　绍兴间，王鈇帅番禺，有狼藉声。朝廷除司谏韩璜为广东提刑，令往廉察。宪治在韶阳，韩才建台，即行部指番禺。王忧甚，寝食俱废。有妾故钱塘倡也，问：“主公何忧？”王告之故，妾曰：“不足忧也。璜即韩九字叔夏，旧游妾家最欢，须强邀之饮，妾当有以败其守。”已而韩至，王郊迎不见，入城乃见。堂上不交一谈，次日报谒。王宿治具于别馆，茶罢邀游郡圃，不许，固请乃可。至别馆，水陆具陈，伎乐大作。韩踧踖不安，王麾去妓乐，阴令诸倡淡妆，诈作姬侍，迎入后堂。剧饮酒半，妾于帘内歌韩昔所赠词，韩闻之心动，狂不自制曰：“汝乃在此耶！”即欲见之。妾隔帘故邀其满引，至于再三，终不肯出。韩益心急，妾乃曰：“司谏曩在妾家最善舞，今日能为妾舞一曲，即当出也。”韩醉甚不知所以，即索舞衫，涂抹粉墨，踉跄而起，忽仆于地。王急命索舆，诸倡扶掖而登，归船昏然酣寝，五更酒醒，觉衣衫拘绊，索烛照镜，羞愧无以自容。即解舟还台，不敢复有问。此声流播，旋遭弹劾。王迄善罢。鹤林玉露 

　　向宗厚履方，建炎末为枢密院计议官。履方美髯而若有滑稽之状，裹华阳巾，缠足极弯，长于钩距。同舍王侑公为尝戏之曰：“君唐明皇时四人合而为一何耶！”向曰：“愿闻之。”公为曰：“君状类黄繙绰，头巾类叶法善，脚类杨贵妃，心肠似安禄山。”后程政道行其祠部员外郎诰词云：“汝佩服高古，操履甚恭。”亦以戏之。挥麈余话 

　　赵清臣善湘，父名不陋，使客吏整一漏处，呼而问之，曰：“今次修了不漏。”遂黥客吏。贵耳集 

　　杜起莘，自蜀入朝，不以家行。高庙闻其清修独处，甚爱之。一日，因对众褒谕曰：“闻卿出局，即蒲团纸帐，如一行脚僧，真难及也。”未几擢为谏官，张真父戏之曰：“吾蜀人如刘韶美、马圜仲及仆皆无妻妾，块然独处，与君等耳，君乃独以此见知得拔擢，何也？当挝登闻鼓诉之。”因相与大笑。老学庵笔记 

　　吴玠 曲端 安子文 

　　吴武安功绩记：撒离喝自商于出汉阴，捣梁洋，侯亟率麾下骑兵，倍道疾驰，昼夜数百里。先以黄柑数百犒贼师曰：“大军远来，聊奉止渴。今日决战，各忠所事。”撒离喝以杖击地大惊曰：“吴侯，尔来何速耶！”三朝北盟会编 

　　曲端字平甫，知书善属文，作字奇伟，长于兵略，屡战有声。张浚宣抚川、陕，以端有威声，承制拜端威武大将军、都统制，军士欢声如雷。是时端与吴玠皆有重名，陕西人为之语曰：“有文有武是曲大，有谋有勇是吴大。”娄室寇邠州日，端屡战皆捷。至白店原，撒离喝乘高望师，惧而号泣，金人目之为“啼哭郎君”。其为敌所畏如此。既而浚欲大举，先使张彬往觇之，端曰：“万一轻举，后忧方大。”彬复命，浚不悦。端既与浚异趣，时王庶为宣抚司参谋，与端有隙，谮于浚曰：“端有反心久矣。”竟罢其兵柄。是年浚大举，将战，仍伪立前军都统制曲端旗以惧之。娄室曰：“闻曲将军已得罪，必绐我也。”遂拥军骤至，军遂大溃。浚心愧其言，欲复用端，玠惧端复起，乃曰：“端再起必不利于张公。”王庶又从而谮之，以端尝作诗云：“不向关中图事业，却来江上泛扁舟。”举此以为指斥。浚入其说，于是徙端恭州置狱，命武臣康随为提刑鞫治。端既赴逮，知必死，仰天长吁，指其所乘马“铁象”曰：“天不欲复中原乎！惜哉！”泣数行下，左右皆泣。至狱，狱官云：“将军功臣，朝廷所知，必无他虑。若欲早出，第手书一病状，狱司即以申上，便可凭借出矣。”端欣然引笔书之，狱官遽卷怀而去。是晚即进械坐之铁笼，炽火逼之，殊极惨恶。端渴甚求饮，与之酒，九窍流血死。年四十一。时建炎四年八月三日丁卯申时也。陕西军士皆流涕怅恨，多叛去者。浚寻得罪，诏复端职，制曰：“顷失意于权臣，卒下狱而谴死。恩莫追于三宥，人将赎以百身。”其后金归河南之日，又诏谥壮愍，制曰：“属委任之非人，致刑诛之横被。兴言及此，流涕何追！”端为泾原都统日，有叔为偏将，战败诛之，既乃发丧。祭之以文曰：“呜呼！斩副将者泾原都统制也，祭叔者侄曲端也。尚飨！”一军畏服。魏公尝按视其军，端执檛以军礼见，傍无一人。公异之，谓欲点视。端以所部五军籍进，公命点其一，则于庭内开笼纵一鸽以往，所点之军随至。张为愕然。既而欲尽观，于是悉纵五鸽，则五军顷刻而至，戈甲焕灿，旗帜精明。魏公虽面奖而心实忌之。在蜀日又有诗云：“破碎江山不足论，何时重到渭南村。一声长啸东风里，多少未归人断魂。”亦可见其志也。齐东野语 

　　淳熙间，高庙配享，洪景庐举此为魏公罪，迄不得侑食。鹤林玉露 

　　张浚既失全陕，退保蜀，欲复用曲端。王庶曰：“富平之战，宣抚与曲端有胜负之约，今日宣抚以何面目见端。”吴玠亦惧端之严明，乃书“曲端谋反”四字于手心。浚虽有杀端之意，而未有罪。庶等曰：“曲端诗有指斥乘舆意，曰：‘不向关中兴事业，却来江上泛渔舟。’此其罪也。”浚乃送端万州羁管。康随先在凤翔，遭端决背一百，浚以康随为提点刑狱。端闻之，曰：“吾其死也！”呼天者数声。端有马名“铁象”，日驰四百里，惜之过于子息，连呼“铁象可惜”。既死不旬日，“铁象”亦毙。三朝北盟会编 

　　曲端、吴玠，建炎间有重名。陕西西人为之语曰：“有文有武是曲大，有谋有勇是吴大。”端能书，今阆中锦屏山壁间有其书，奇伟可爱。 

　　安子文与杨巨源、李好义合谋诛逆曦，旋杀巨源而专其功。久之朝廷疑其跋扈，俾帅长沙。子文尽室出蜀，尝自赞云：“面目邹搜，行步□若苴。人言托住半周天，我道一场真戏。要今日到湖南，又成一话靶。”在长沙厅事前豢豕成群，粪秽狼藉，肥腯则烹而买之。罢镇归蜀。厥后杨九鼎在蜀，以刻剥致诸军之怨，军士莫简倡乱，杀九鼎，剖其腹，实以金银曰：“使其贪腹饱饫！”子文生擒莫简，剖心以祭。钱唐遗事 

　　吴益子琚 

　　宪圣父宣靖王，即今所谓京师珠子吴员外是也。以蠙珠为业，累赀数百万。王长者也，闲行闾巷，用知贫乏者，每实金与钞于橐。夜出虽家人莫知。王常有兴造，有神立百步外，王遥问曰：“尔何神也？”曰：“吾太岁也，君兴造犯我，故避于百步外，以君有阴德也。”四朝闻见录 

　　吴庄简益以元舅之尊，德寿特亲爱之，入宫每用家人礼。宪圣常持盈满之戒，每告之曰：“凡有宴召，非奉吾旨不可擅入。”一日王竹冠练衣，芒鞵筇杖，纵行三竺、灵隐，濯足冷泉磐石之上，游人望之如仙，遂为逻者闻奏。次日德寿以小诗召之曰：“趁此一轩风月好，橘香酒熟待君来。”王遂亟往，光尧迎见笑曰：“夜来冷泉之游乐乎？朕宫内亦有此景，卿欲见之否？”盖叠石疏泉，像飞来香林之胜，架堂其间，曰“冷泉”。独揭一画，乃图庄简野服濯足其上，且御制一赞云：“富贵不骄，戚畹称贤。埽除膏粱，放旷林泉。沧浪濯足，风度萧然。国之元舅，人中神仙。”于是尽欢而罢，因以赐之。齐东野语 

　　吴郡王尝以相士荐于上，上以王故召见，见上则曰：“陛下尧眉舜目，禹臂汤肩。”上即驾兴曰：“到处脔将来。”王偶致棋客，关西人，与国手敌，俱出其右，因侍上弈言之。翌日宣唤，国手夜以大白浮之，出处子极妍靓，曰：“此吾女也，我今妻尔。但来日御前饶我第一局，我饶你第二局。我与尔永为翁婿。”女盖教坊伎也。翌日，诏关西与国手弈，上与王观局。第一局关西阳逊国手，上拂衣起曰：“终是外道人，如何敌国手！”关西知为所卖。四朝闻见录 

　　宪圣既御帘，戒吴琚曰：“垂帘非吾志也，不比大哥在时。原注谓孝宗。汝辈自此少出入。”孝宗称琚兄弟曰哥，光宗曰舅。后苑安石榴开，光皇以团扇自题圣作二句曰：“细叠轻绡色倍浓，晚霞犹在绿阴中。”命琚足之，即书曰：“春归百卉今无几，独立清微殿阁风。”上称叹久之。宪圣于二王中独导孝宗以光皇为储位，故公有独立之咏，寄意深矣。团扇犹藏其家。四朝闻见录 

　　宪圣既御帘，赵公汝愚为相，欲公出入通宫禁庙堂之意。公求慈福宫使，又求提举中秘书。赵公俱难之。旋物色韩侂胄，盖宪圣之表孙也。奉赵命惟谨，赵喜其奔走小忠，不知堕其计。赵赴贬，悔不用吴。同上 

　　侂胄忌琚，以宪圣故，不敢行忠定德谦事。赏花命酒，每极欢剧。间语琚曰：“肯为成都行否？”吴曰：“再万里远亦不辞。”韩笑曰：“只恐大母不肯放兄远去。”然犹偏帅判荆襄鄂，再判金陵，终于外。同上 

　　韩侂胄疑吴琚阴援道学，语其兄曰：“二哥原注吴与韩为中表 只管引许多秀才上门。”同上 

　　四明高疏寮似孙，道出金陵。投留守吴公琚诗云：“四朝渥遇鬓成丝，多少恩荣世少知。长乐花深春侍宴，重华香暖夕论诗。黄金籯满无心爱，古锦囊归有字奇。一笑难陪珠履客，看临古帖对梅枝。”吴为宪圣犹子。宪圣殿洛花开，必召诸子侄入侍。孝宗万几之暇，即召公论诗，尤爱古梅。日临钟王帖，非所心交，迹不至此。高氏知其详也。同上 

　　吴府后翠堂七楹，全以石青为饰，故名，专为诸侄教习声伎之所。一时伶官乐师，皆梨园名工。每遇节序生辰，则于旬日外依月律按试，名曰小排当。只笙一部已二十余人，自十月旦至二月终，日给焙笙炭五十斤，用锦薰笼藉笙于上，复以四和香薰之。齐东野语 

　　洪皓子适 遵 迈 

　　洪士良徙居金山乡，扦一穴为风吹罗带，尝画图于家，以朱笔在左臂巽上画一条，记曰：“他日吾子孙远征不回，当于此掘断，取田水到穴前，则归。”后曾孙皓使金，羁留十八年，家人依画图掘断，取水灌入。次年奉国母还朝。昨非庵日纂 

　　先君假礼部尚书使金赐告，一日归别，先君持太硕人，拜且泣。时长子适甫十三岁，逖以下皆襁褓呱呱，行路不能仰视，先君弗予也。三朝北盟会编引洪迈先君述 

　　冷山距虏都二百余里，皆悟室聚落，悟室使诲其子。悟室锐欲吞中国，先君力陈古事梗之。悟室或应或不应，既大怒曰：“汝作和事官，却口硬，谓我不能杀汝也。”先君曰：“分自当死，愿大国毋受杀行人名，此去莲花泺三十里，使之乘舟，一人荡诸水，以坠渊为言可也。”悟室义而止。同上 

　　皓留金时，以教授自给。无纸则取桦叶写论语、大学、中庸、孟子传之，时谓桦叶四书。一统志 

　　绍兴丁巳，所在歌江梅引词，不知何人作，北庭亦传之。公在燕赴张总侍御家宴，侍妾歌此，感其“念此情家万里”之句，怆然曰：“此词殆为我作。”既归遂赋四阕，北人谓之四笑江梅引，争传写焉。容斋随笔 

　　先公在燕山，赴北人张总侍御家集。出侍儿佐酒，有一人意态摧抑可怜，叩其故，乃宣和殿小宫姬也。坐客翰林直学士吴激赋长短句记之，闻者挥涕。其词曰：“南朝千古伤心地，还唱后庭花。旧时王谢堂前燕子，飞向谁家？恍然相遇，仙姿胜雪，宫髻堆鸦。江州司马，青衫湿泪，同是天涯。”容斋随笔 中州集云：“先是宇文叔通亦有此作，及见激词，茫然自失，是后有人求作乐府者，即批云：‘吴郎乐府名天下，可往求之。’” 

　　适、遵滥登博学鸿词科，上顾姓名，问曰：“是洪某子耶？父在远能自立，此忠义报也。可与升擢差遣。”洪迈先君述 按是年文敏公迈亦应试，未入选。见年谱。 

　　皇太后之归也，过燕，先君冒禁朝焉。至是陛对乞见，明日即召入。慈宁殿已设帘，皇太后顾帟人：“吾故识尚书。”命撤之。问劳优渥，语必称尚书。朝对外庭臣，惟先君一人。同上 

　　秦桧留粘罕所，虏使之草檄谕降，有室捻者在军知状。先君与秦语及虏事曰：“忆室捻否？别时托寄声。”秦色变。同上忠宣自虏归，戏谓桧曰：“挞辣郎君致意！”桧大恨之。鹤林玉露 

　　公责置英州。闽人倪察为守，闻知新州张棣以巧中胡铨迁官取使节，欲效之，乃捕公家奴置狱，酿成其罪，未及发而察死。名臣言行录 

　　桧谓适曰：“尊公信忠节得上眷，但官职如读书，速则易终而无味，要当如黄钟大吕乃可。”洪迈先君述 

　　高宗赐洪皓御铭盾样琴，上曰：“朕制盾样，以示不忘武备之意。”玉海 

　　以上忠宣 

　　洪公弼为宁海主簿，有荷花桃实竹枝连理之瑞，已而生适。故适以贰车行县题诗云：“久已驰魂梦，今登三瑞堂。故山有乔木，近事话甘棠。展骥惭充位，占熊忆问祥。白云留不住，极目是吾乡。”宋诗纪事 

　　洪景伯兄弟应博学鸿词科，以“克敌弓铭”为题，洪惘然不知所出。有巡铺老卒睹于案间，问洪曰：“官人欲知之否？我本韩太尉之部曲，从军日，亲见有人以神臂弓旧样，献于太尉，太尉令如其制度，制以进御，赐名‘克敌’。”并以岁月告之。尽用其语，首云绍兴戊午五月大将云云。主文大惊喜，遂中科目。挥麈三录 

　　文惠公顷游广府，府帅方务德留摄幕属，与方弟稚川同官。稚川名洪，胥吏倡优避其名，呼文惠为“共通判”。夷坚志 

　　顷者先公太师以使事为北方所留。绍兴癸亥，政地王次翁使至燕，先公隔垣与驿人语，为觇者所得，赖副留守高吉祥之力，脱缧绁而归。予之出疆也，高之子嗣先以先世之故，并辔殊从容，尝诿其访寻中原古刻。云：“北人所不好，市无鬻碑者。”及道过真定，顾瞻名山，三叹而已。隶释跋 

　　文惠夜梦至一萧寺，羽人环坐，其一高吟云：“六十方买妾，七十犹生儿。旁人掩口笑，老子知不知？”公生丁酉，是岁六十一矣。此客若有所讽，而公清居累岁，未尝蓄姬妾，即应声答曰：“桑榆景迫鬓毛苍，已过耆年去路忙。不把精神陪绮席，从他歌舞竞新妆。埽除万事身如梦，断送一生心弗狂。赖有清风与明月，肯来相伴一炉香。”众皆大笑，而高吟者有惭色。夷坚志 

　　洪文惠、文敏兄弟皆畏内，少年贵达，家有声妓，往往不能快意。王宣子知饶州，景伯家居丧偶，宣子吊焉。主人受吊已，延客至内斋，甫举杯，群妾坌出，素妆静态，谑浪笑语，酒行无算。景伯半酣曰：“不图今日有此乐。”宾主相顾一笑。后二十年，宣子归越。景卢来为守，时已鳏居。暇日宣子造郡斋，景卢出家姬侑席，笑谓王曰：“家兄有言：‘不图今日有此乐。’”王为绝倒。谈薮按年谱文惠六十三丧偶，前条年才六十一，故答诗云尔。 

　　以上文惠公适 

　　朱倬视师回至平江，时洪遵景严为守。倬与陈康伯并相，遵以求入为祷，倬唯唯。康伯曰：“进退近臣，当由上意，非某所敢知也。”及将内禅，康伯奏书诏方冗，翰苑独负，洪遵在近，欲召之。倬恶其非出己，即曰：“不可，其弟洪新为内史，今复召遵，此苏轼、苏辙所以变乱元祐也。”上卒召遵。齐东野语 

　　乾道癸巳，建康留守洪枢密病，召医，皆搏手相视。时漕程公叔达以同乡强致之诊视，曰：此由惊气入心而得。”洪惊曰：“何其神也！”因言捄焚而得，服药即瘳。年谱 

　　夏巨源精于卜筮，居临安中瓦。绍熙三年冬，禹之按禹之名楀，遵长子自赣倅受代造朝。既至，检点敕告文书，遗其一，诣夏卜之，夏书纸上曰：“事在千里外。”继书一“食”字一“尧”字，合之为“饶”字也。问曰：“是乎？”答之曰：“然，文书见在，系一多口人收得，而鸳鸯为看守。”其说茫然，因以为妄。既而仆从饶州来，持所遗至。盖打并行李时忘在外，小妾福安见之。房有十箧，用泥、融、飞、燕、子、沙、暖、睡、鸳、鸯十字为标贴，遂置鸳箧内。既悟鸳鸯看守之语，而福字有口田，所谓多口人者，亦神矣哉。夷坚志 

　　以上文安公遵 

　　绍兴十五年三月十五日，予在临安试词科，第三场毕，出院时尚早，同试者相与至抱剑街明倡孙小九家，置酒于小楼。夜月如昼，临栏望月，两烛结花，粲然若连珠。孙固慧黠解事，乃曰：“今夕桂魄皎洁，烛花呈祥，五君皆校艺兰省，其为登名高第可证，愿各赋一诗，为他日一段佳话。”予成临江仙曰：“绮席留欢欢正洽，高楼佳气重重。钗头小篆烛花红。直须将喜事，来报主人公。桂月十分春正半，广寒宫殿葱葱。姮娥相并曲栏东。云梯知不远，平步蹑东风。”孙满酌一觥相劝曰：“学士必高中！此瑞殆为君也。”已而予果奏名，余四人皆不偶。夷坚志 

　　绍兴辛巳，亮既授首，葛王纂位，使来修好。洪景庐往报之，入境与其接伴约，用敌国礼，伴许诺，故沿路表章皆用东京旧式。未几乃尽却回，使依近例易之。景庐不可，于是扃驿门，绝供馈，使人不得食者一日。又令馆伴使来言尝从忠宣公学，阳吐情实，令勿固执，恐无好事，须通一线路乃佳。景庐等惧留，不得已易表章授之。景庐素有风疾，头常微掉，时人为之语曰：“一日之饥禁不得，苏武当年十九秋。传语天朝洪奉使，好掉头时不掉头。”鹤林玉露 

　　太学生作南乡子诮之曰：“洪迈被拘留，稽首垂哀告彼酋。一日忍饥犹不耐，堪羞！苏武争禁十九秋？厥父既无谋，厥子安能解国忧？万里归来夸舌辩，村牛。好摆头时不摆头。”词苑丛谈 宋稗类抄同 

　　洪景庐在翰苑日，尝入直，值制诏沓至，凡视二十余草，事竟，小步庭间。一老人负暄花阴，问之是京师人，累世为院吏，今已八十余。幼时及识元祐诸学士，今子孙复为吏，故养老于此。因言：“闻今日文书甚多，学士必大劳神。”洪喜其言，告以今日草二十余封皆已毕。老人复颂曰：“学士才思敏速，真不多见！”洪矜之云：“苏学士想亦不过如此。”老人复首肯咨嗟曰：“苏学士敏速亦不过此，但不曾检阅书册。”洪为赧然，自恨失言。齐东野语 

　　洪忠宣以苏武节为秦桧忌，孝宗怜之。其子迈以宏博入选，历官清显，孝宗有意大用，廉知其子弟不能遵父兄之教，恐居政府，则非所以示天下，故特迟之。洪公每请上早谕庄文，上为首肯。间因左右物色洪公子，正饮娼楼，亟命快行宣谕洪公云：“也请学士教子！”言讫无他。洪惊愕，退而研其子所如，方悟上旨。遂抗章谢罪求去，归鄱阳，与兄丞相适唱酬林壑甚适。偶得史氏琼花，种之别苑，名曰“琼墅”，楼曰“琼楼”，圃曰“琼圃”。史氏欲祈公异姓恩泽，不许，遂讦公以琼瑶者天子所居，非臣宜称。公不为动，则伏阙进词，因为言者所列。四朝闻见录 

　　淳熙十四年召对，孝宗忽云：“近见甚斋随笔？”公对曰：“是臣所著容斋随笔，无足采者。”上曰：“＜日煞＞有好议论。”公起谢。年谱 

　　孝宗从容清燕，洪公迈侍，上语以宫内无事，则编唐人绝句自娱，今得六百余首。公对曰：“以臣记忆，恐不止此。”上问：“有几？”公以五千首对。上曰：“若是多也，烦卿为编集。”洪归搜阅逾年，仅得十之二三，至于稗官小说神怪女子之诗，皆括而凑之，迨以进御，上固知不迨所对之数，亦嘉其敏赡。四朝闻见录 

　　以上文敏公迈 

　　张九成 汪应辰 王佐 赵逵 张孝祥 王十朋 

　　张子韶、淩季文皆武林人，宣和末居清湖。时两岸居民少，二人夜步河西，见一妇人在前，衣装楚楚，因纵步觇之，常不及焉。至空迥处，忽见回头顾人而笑，真绝色也。方欲询之，乃缓步自水面而东。二公惊骇而退。玉照新志 

　　天圣初，宋元宪公在场屋日，梦魁天下。故事，四方举人集京师，当入见，而公姓名偶为众人之首。礼部奏举人宋郊等，公大恶之，以为梦徵止此矣。其后仍大魁。张子韶亦梦魁天下，比省试，类榜坐位图出，其第一人则张九成也。公殊怏怏，及廷试唱名，亦冠多士。老学庵笔记 

　　张子韶廷对时，写至竖貂闻于齐而齐乱，伊戾闻于宋而宋危等语，诸珰在殿下来窃窥之。子韶掩卷正色谓曰：“方欲言诸君，幸勿观也。”皆惭恚而退。独醒杂志 

　　子韶对策至晡未毕，貂珰促之。子韶曰：“未也，方谈及公等。”鹤林玉露 

　　子韶对策曰：“澄江泻练，夜桂飘香。陛下享此乐，必曰：‘西风凄动，两宫得无忧乎？’”名臣言行录 按李易安云“桂子飘香张九成”，谓此也。 

　　子韶论刘豫事云：“黠雏经营，有同儿戏，何足虑哉！”间谍得之以示豫，令榜于汴京通衢，召刺客欲刺子韶。人或以告，子韶未尝为之动。其事上闻，褒嘉久之。独醒杂志 

　　沈必先奏事殿上，高宗云：“近有人自东京逃归，云：“张九成见为刘豫用事，可怪！”必先奏云：“张九成在盐官县，去阙无百里，两日前方有文字来。”上云：“如此则所传妄矣。”盖子韶试策流播，伪齐悉诵之，故讹传云。汝阴余话 

　　张九成，绍兴壬子状元及第。癸丑，再娶浦口马氏为继妻。马先嫁义乌吴察，生一子七岁，察卒，姑龚氏抚之，马再适二年而死。九成往谒龚，相见参拜，龚殁为作志，述马氏再适事，不少讳。书影 

　　张无垢谪横浦，寓城西宝果寺。其寝室有短窗，每日昧爽，辄抱书立窗下就明而读，如是者十四年。洎北归，窗下石上双趺之迹隐然。鹤林玉露 

　　洪忠宣榇至南安，张子韶往奠。时尚未闻秦丞相之死，祭文第云：“年月日具位某，谨以清酌之奠，告于某官之灵，呜呼哀哉！”格固新奇，情亦感怆。或谓无垢亦尝占辞，窜易数回，终以积畏，亦恐反为洪氏累而不敢出。清波杂志 

　　张九成一日访参喜禅师，师曰：“汝来何故？”张曰：“打死心头火，特来参喜禅。”师以言探之曰：“缘何起得早，妻被别人眠。”九成怒曰：“无明真秃子，焉敢发此言！”师曰：“轻轻扑一扇，炉内便起烟。”九成惭愧不已，遂去发为僧，号无垢子。坚瓠集 

　　张公九成自为士时，尝遇至人，许以官爵，见玉带则止。后张抡魁，又天下相望，人谓至人之说且验。会公与客共观王钦若以计取上方玉带事，则抚掌大恚曰：“奸臣！奸臣！”声渐微而公逝矣。四朝闻见录 

　　汪圣锡本名洋，集英胪唱赐第，御笔更名应辰。或谓取王拱辰十八岁大魁之义。独醒杂志 

　　汪圣锡本玉山县弓手儿，喻子材樗为尉，尝授诸子学。有兵言汪兵子可学。喻呼视之，状貌奇伟，出对试之曰：“马蹄踏破青青草。”汪应声曰：“龙爪拏开白白云。”喻大惊异曰：“他日必为伟器！”遂留授学，且以女字之。绍兴五年，年十八，魁天下，为御书监。时一同舍就枕，或曰：“宰予昼寝，于予与何诛？”圣锡曰：“子贡方人，夫我则不暇。”合座称善。坚瓠集 

　　淳熙间，王季海为相，奏起汪玉山为大宗伯，知贡举，且以书速其来。玉山将就道，有一布衣友，平生极相得，屡黜于礼部，心甚怜之。乃以书约其会于富阳一萧寺，与之对榻，夜分密语之曰：“某此行或典贡举，当相牢笼，省试程文，易义冒子可用三古字，以此为验。”其人感喜。玉山既知举，搜易卷果有冒子内用三古字者，遂置之前列，及拔号，非其友也，窃怪之。数日友来见，玉山怒责之曰：“此必足下轻名重利，售之他人，何相负如此！”友指天自誓曰：“某以暴疾几死，不能就试，何敢泄之他人！”玉山终不释然。未几，以古字得者来谒，玉山因问：“头场冒子用三古字何也？”其人沉吟久之，对曰：“兹事颇异！先生既问，不敢不以实对。某之来就试也，假宿于富阳某寺，与寺僧闲步庑下，见室陬一棺，尘埃漫漶。僧曰：‘此一官员女也，殡于此十年矣，杳无亲戚来问。’因相与默然。是夕梦一女子行庑下，谓某曰：‘官人赴试，头场冒子可用三古字，必登高科，但幸勿忘，使妾朽骨早入土。’既觉甚怪之，遂用其言，果获叨滥。近已往寺内葬此棺矣。”玉山惊叹。鹤林玉露 

　　绍兴间黄公度榜第三人陈修，福州人。解试四海想中兴之美赋，第五韵隔对曰：“葱岭金堤，不日复广轮之土；泰山玉牒，何时清封禅之尘。”时诸郡试卷，多经御览。高宗亲书此联于幅纸，黏之殿壁。及唱名，玉音云：“卿便是陈修？”吟诵此联，凄然出涕，问：“卿年几何？”对曰：“臣年七十三。”问：“卿有几子？”对曰：“臣尚未娶。乃诏出内人施氏嫁之，年三十，赀奁甚厚。时人戏为之语曰：“新人若问郎年几？五十年前二十三。”鹤林玉露 

　　王佐宣子帅长沙日，茶贼陈丰啸聚数千人。朝廷命宣子讨之。冯太尉湛谪居在此，宣子权宜用之。谍知贼巢，日晡命卒三十人，持短兵以前。入山寨，陈丰方抱孙独坐，其徒皆无在，于是成擒。宣子增秩。辛幼安以词贺之，有曰：“三万卷龙头客，浑未得文章力。把诗书马上，笑驱锋镝。金印明年如斗大，貂蝉原自兜鍪出。”宣子得之以为讥己，意颇衔之。殊不知陈后山常用此语送苏尚书知常州云：“枉读平生三万卷，貂蝉当复作兜鍪。”幼安正用此语。齐东野语 

　　张安国守临川，王宣子解庐陵郡归。安国置酒郡斋，招郡士陈汉卿参会。适散乐一妓言学作诗，汉卿语之曰：“太守呼为五马，今日两州使君对席，遂成十马。汝体此意做八句。”妓即高吟曰：“同是天边侍从臣，江头相遇转情亲。莹如临汝无瑕玉，暖作庐陵有脚春。五马今朝成十马，两人前日压千人。便看飞诏催归去，共坐中书秉化钧。”安国为之嗟赏。宋稗类抄 

　　丰有俊字宅之，登青楼，偶见小倡，疑故人女，累目之。酒罢，女曰：“丰官人识妾否？”诘之，果故人女。丰曰：“汝且退。”丰与临安尹有契，明日以白尹，且曰：“某仅有百千，从公更贷二百千嫁之。”尹嘉其谊，即取入府，厚奁具，择良士嫁焉。尹即王宣子佐也。行营杂录 

　　王公衮字吉老，宣子尚书之弟。先墓在会稽西山，为掌墓人奚泗所发，公衮诉之，郡杖之而已。公衮愤甚，拔剑斩之，持其首诣郡。宣子时为侍郎，奏乞以己官赎罪，诏赦之，犹镌一级。当时公衮孝名天下。公衮性甚和平，居常若嬉笑，人谓之“笑面虎”。谈薮 

　　赵逵，绍兴辛未，魁集英之唱。复三年为校书郎。时秦桧老矣，一见光范，欲收拾之。问知其家尚在蜀，曰：“何不俱来？”对以贫未能致。桧顾吏嗫嚅语有顷，奉黄金百星曰：“以此助舟楫费。”赵力辞之。吏从以出。同舍郎或劝其毋怫桧意，赵正色：“士有一介不取，君谓冰山足恃乎！”劝者缩颈反走。久之，语浸闻，桧大怒曰：“我杀赵逵，如狝狐兔耳。”风谕临安府曹泳，罗致其隶辈，而先张本于上曰：“近三馆士不检，颇多与宫邸通，臣将廉之。”会得疾，十月而有绛巾之召。高宗更化，微闻其事，亟诏兼朱邸，继复召对，擢著作郎，谓之曰：“秦桧日荐士，曾无一语及卿，真天子门生也。”桯史 

　　张于湖知京口，王宣子代之。多景楼落成，于湖为大书楼扁。公库送银二百两为润笔，于湖却之，但需红罗百匹。于是大宴合乐，酒酣，于湖赋词，命妓合唱甚欢，遂以红罗百匹犒之。癸辛杂识 

　　张孝祥精于翰墨，人称紫府仙。四朝闻见录 

　　总得居士张祁晋彦为小官时，尝为胡明仲寅所论荐，其后明仲斥久矣。绍兴二十四年，总得子安国由乡荐得对集英，考官置第七，秦埙为冠。埙试浙漕南宫皆第一。先胪传一夕进御，安国卷厚，笔墨复精妙，上览之喜甚，擢为首选，实以抑秦。秦不能堪，唶唶，胡寅虽远窜，犹能使故人之子为状元也。已而廷唱，上又爱其诗。安国诣秦谢，秦问：“学何书？”曰：“颜。”又曰：“上爱状元诗，常观谁诗？”曰：“杜诗。”秦色庄笑曰：“好底尽为君占却！”齐东野语 

　　高宗酷嗜翰墨，于湖张氏孝祥廷对之顷，宿酲未解，濡毫答圣问，立就万言，未尝加点。上讶一卷纸高轴大，阅之大加称奖，而又字画遒劲，卓然颜鲁公。亲擢首选，胪唱赋诗尤隽永。张谒，秦桧语之曰：“上不惟喜状元策，又喜状元诗与字，可谓三绝。”又叩以诗何所本，字何所法，张正色以对曰：“本杜诗，法颜字。”桧笑曰：“天下好事，君家都占断。”盖嫉之也。四朝闻见录 

　　总得居士张晋彦兄才彦邵，奉使被拘，凡十五年始还。先是大母之归也，渊圣偃卧车前泣曰：“幸语丞相归我，处我一郡足矣。”才彦时闻斯语，至是遗相书，因大忤之，杜门绝交不出，惧祸佯狂。初，出使未还，妻李卒于家已累年，至是妄言：“吾妻非令终。”指总得为词。盖实已病，言或出于狂易。语转上闻，于是逮总得赴大理狱，鞫杀嫂事，囚系甚苦。其年十月秦死，子安国叫阍，始得释，自是总得亦病狂惑。安国更入部，疑有误字有德爱，以当暑送虞雍公饮芜湖舟中，中暑而卒，年才三十余。士论惜之。齐东野语 

　　张晋彦才气过人，然急于进取。子孝祥在西掖时，晋彦未老，每见汤岐公自荐。岐公戏之曰：“太师、尚书令、中书令是公合作的官职，余何足道！”所称之官，盖辅臣赠父官也，意谓安国且大用。晋彦终身以为憾。老学庵笔记 

　　张安国守抚州时，年未五十，其父总得老人在官。一日，老人在斋内索红笔发书，来两吏人声喏拱立，总得问为谁。对云：“书表司，适闻运使发书来祗应。”总得遣去，却呼安国来曰：“抚州书表司是伏事汝，我如何使，汝当伏事我发书。”安国侍立，候总得修书，封题遣发乃退。因话录 

　　舍人张孝祥，廷试第一，知潭州。因宴客，妓有歌陈济翁蓦山溪词者，至“金杯酒，君王劝，头上宫花颤”，张之首不觉自为摇动者数四，坐客忍笑而张不知也。能改斋漫录 

　　张于湖，乌江人，寓居芜湖。捐田为池，种芙蕖杨柳，鹭鸥出没，烟雨变态。扁堂曰“归去来”。尝舟过洞庭，月照龙堆，金沙荡射，公得意命酒，唱自制词，呼群吏酌之曰：“此亦人子也。”尝慕东坡，每作诗文，必问门人曰：“比东坡何如？”门人因以“过东坡”称之。四朝闻见录 

　　南山慈云岭下有池，味甚甘美。上揭凤凰泉三字，于湖张紫薇孝祥书。夏执中为后兄，俗呼夏国舅，偶至寺，谓于湖书不工，遂自书三字易之。孝宗已尝幸寺，识孝祥书，及驾再至，见执中书，诏左右斧劈为薪。寺僧藏于湖书故在，诏仍用孝祥书。四朝闻见录 

　　宋女贞观陈妙常，年二十余，姿色出群，诗文俊雅，工音律。张于湖授临江令，宿女贞观，见妙常，以词调之，妙常亦以词拒。词载名媛玑囊。后与于湖故人潘德成私通情洽，潘密告于于湖，断为夫妇。即俗传玉簪记是也。词苑丛谈 

　　王阮，德安人，尝从张紫微学诗。紫微罢荆州，偕之游庐山。山南有万杉寺，本仁皇所建，奎章在焉。紫微大书二诗，阮得诗怃然曰：“先生气吞虹蜺，今独少卑之何也？”紫微不复言，送之江津。别去才两旬，而得湖阴之讣。桯史 

　　梅溪尝读书温州江心寺，住持真歇了禅师知其为龙种。时前埂子山门屡筑不就，将成，即有龙溃之。一日梅溪大醉，禅师进曰：“公能舍山门前一块乎？必中状元无疑矣。”就之乞书券，梅溪戏书与之。其后禅师坐山门乘凉，有一老人拄杖而来，携一童子索地，出券示之，泣而去。至今寺内宝藏其券。柳南随笔 又琐语录以此事属之木待问。 

　　梅溪少时，有乡僧每见必曰：“此即严伯威后身也。”王不晓所谓。既而访诸叔父宝印大师，叔父曰：“严阇黎字伯威，汝祖母之兄，吾之舅氏，且法门之师也。博学工诗文，戒行修饬，有声江浙间，为士俗所推重。汝父母以无子为忧，祷求甚力，至政和壬辰正月师卒，汝祖一夕梦师至，手集众花，结成一大球，字汝祖而遗之曰：‘孝祖，君家求此久矣，吾是以来。’是月汝母有娠，至十月而汝生。师眉浓黑而垂，目深而神藏，儿时能诵千言，喜作诗。人以汝眉目及趣好类之，且符所梦，又谓师死之月，汝即受胎，故云。”王尝写字作文赠宝印叔父，叔父曰：“人言汝吾师也，文仅似之，字乃不同何耶？”严阇黎尤工笔札，王颇拙于书，故云。因自嘲云：“严阇黎汝前生食蔬何多智，予今生食肉何许迂！”涌幢小品 

　　又作天台石梁诗曰：“石桥未到已先知，入眼端如入梦时。僧唤我为严首座，前身应写石桥碑。”坚瓠集 

　　绍兴二十七年，御筵进士四百二十六人，温州王十朋为之首，其乡人吴己正缀末。福州李之英，例赐出身，附名正奏之后。己正有诗云：“举头不忍看王十，回面犹欣见李三。”一作“伸脚犹能踏李三” 二老堂诗话 夷坚志多一段云：旧传郑獬榜进士周师厚居五甲末，才压一人曰陈传。师厚戏为语曰：“举首不堪看郑獬，回头犹喜见陈传。” 

　　王龟龄年四十七魁天下，以书报其弟梦龄、昌龄云：“今日唱名，蒙恩赐进士及第，惜二亲不及见，痛不可言。嫂及闻诗、闻礼可以此示之。”诗、礼其二子也。鹤林玉露 

　　王十朋守泉日，会七邑宰，作一绝劝酒云：“九重天子爱民深，令尹宜怀恻隐心。今日黄堂一杯酒，使君端为庶民斟。”鹤林玉露 

　　宰相陈倬最恶王十朋，十朋不自安，求郡。倬曰：“颠人如何作郡！”齐东野语 

　　王梅溪云：“黄岩赵十朋，贤士也。有诗云：‘四枚豚犬教知书，二顷良田尽有余。鲁酒三杯棋一局，客来浑不问亲疎。’予亦有东皋二顷，两子闻诗、闻礼，皆学读书。客至则弈棋饮酒，遂用赵诗意成一绝云：‘薄有田园种斗升，两儿传授读书灯。客来一局三杯酒，王十朋如赵十朋。’”坚瓠集 

　　王嘉叟与王龟龄别，尝曰：“吾辈会合不可常，但令常留面目，异时可复相见。”龟龄再三击节，后一见必诵此言。贵耳集 剡溪野语略同 

　　钱玉莲，宋名妓，从孙汝权。某寺上梁，题信士孙汝权同妻钱玉莲喜舍。坚瓠集引南窗闲笔 孙汝权，宋朝名进士，与梅溪为友，敦尚风谊。玉莲则梅溪之女。梅溪劾史浩八罪，乃汝权嗾之。史氏子侄怨两人刺骨，遂作荆钗记，以玉莲为十朋妻，而汝权有夺配事，不根之谈也。坚瓠集合天禄识余。梅溪与妓钱玉莲善，约富贵纳之。登第后三年不还，玉莲为人逼嫁，自沈桑门江口，蜀人破堂和尚为钱先生湘灵述之。今其事备载湘灵集。破堂久住江心寺者。柳南随笔 以上说各不同，姑并存之 

　　朱敦儒 姜夔 尹焕 史达祖 张炎 

　　朱希真居嘉禾，尝有朋侪诣之。闻笛声自烟波间起，问之，曰：“此先生吹笛声也。”顷之掉小舟至，则与俱归。室内悬琴、筑、阮咸之类，平日所留意者，檐间蓄珍禽，皆目所未睹，篮缶置果实脯醢，客至挑取奉客。其诗云：“青罗包髻白行缠，不是凡人不是仙。家在洛阳城里住，卧吹铁笛过伊川。”可想见其风致也。坚瓠集 

　　朱希真致仕居嘉禾，秦丞相欲令教伯阳作诗，遂除鸿胪少卿。或作诗云：“少室山人久挂冠，不知何事到长安。如今纵插梅花醉，未必王侯著眼看。”盖希真有词云：“诗万首，酒千觞，几曾著眼看侯王。玉楼金阙慵归去，且插梅花醉几场。”二老堂诗话 

　　庆元间士人姜夔，上书乞正雅乐，京仲远主此议，送斯人赴太常，同寺官校正。斯人诣寺，与寺官列坐，召乐师出诸乐器，见宝瑟，姜君问曰：“此是何乐？”众官已有谩笑，又令乐师曰：“语曰鼓瑟希，愿闻弹之。”众官咸笑而去，其议遂寝。白獭髓 

　　尧章尝寓吴兴张仲远家。其室人知书，性颇妒，宾客通问，必先窥来札。尧章戏作百宜娇词以遗之，为所见，仲远莫能辩，则受其指爪损面，不能出外。耆旧续闻 

　　姜尧章学诗于萧千严。时黄岩老亦号白石，亦学诗于萧，时人号“双白石”。鹤林玉露 

　　姜尧章从奉常议乐，以弹瑟之语不合，归番阳。过吴见陆务观，谈其事，务观曰：“何不忆‘二十五弦弹夜月’之诗乎？”尧章闻之，不觉自失。研北杂志 

　　赵子固目姜尧章为书家申韩。同上 

　　小红，顺阳公青衣也，有色艺。顺阳公请老，姜尧章诣之。一日授简徵新声，尧章制暗香、疏影二曲。公寻以小红赠之，其夕大雪，过垂虹，赋诗云：“自作新词韵最娇，小红低唱我吹箫。曲终过尽松陵路，回首烟波十四桥。”尧章没，苏石挽之云：“所幸小红方嫁了，不然啼损马塍花。”宋时花药皆出东西马塍。白石葬此。砚北杂志 

　　梅津无子，螟蛉罗、石二姓各一，越人为之语：“梅津一生辛苦，只办得食箩一担。”癸辛杂识 

　　梅津尹焕惟晓未第时，薄游苕溪，籍内有所盼。后十年来霅，舣舟碧澜间，讯旧游，则久为一宗子所据，已育子而犹挂籍内，于是假之郡将。久而始来，颜色瘁赧，不施膏沐，相对若不胜情。梅津为赋唐多令云：“苹末转清商，溪声供夕凉。缓传杯催唤红妆。斜绾乌云新浴罢，裙拂地，水沉香。歌短旧情长，重来惊＜髟丐＞霜，怅绿阴青子成双。说著前欢佯不睬，扬莲子，打鸳鸯。”齐东野语 此类诗词，宋人极多，概未及采，以此词绝佳，特收之。 

　　史达祖邦卿，南渡后词家冠冕，然其人乃韩侂胄堂吏。御史中丞雷孝友弹侂胄疏云：“苏师旦既逐之后，堂吏史达祖、耿樗、董如璧三名，随即用事，言无不从，公受贿赂，共为奸利。”叶绍翁记苏师旦、周均等本末云：师旦既逐，韩专倚省吏史邦卿，奉行文字，拟帖撰旨，俱出其手。权炙搢绅，侍从柬札，俱用申呈。有李姓者尝与史游，于史几上大书曰：“危哉邦卿！侍从申呈。”未几致黥焉。居易录 

　　张叔夏孤雁词，有“写不成书，空寄得相思一点”。人皆称之曰张孤雁。至正遗编 

　　韩淲 谢伋 孙希孟 葛天民 李献可 尹穑 谢岳甫 马远 

　　韩淲字仲止，南涧尚书子，以荫补官，清苦自持。史相当国，罗致之，不为少屈。南涧晚年有宅一区，伏腊粗具，至仲止贫益甚，客至不能具胡床，只木杌子而已。长沙吴某得广东宪，还至京师，拥迓吏甚盛，道候仲止，立马久之，厅事阒寂无人。未几，一老妪启户出，吏以刺授，抵于地迳入，吴惭退。访樟邱文卿，亦故旧也，色尚未和，樟邱曰：“得非见拒于仲止乎？”曰：“然。”曰：“是非君所知，且与共食。”食毕偕往，行至厅事，樟邱以杖叩屏者再，内问为谁，樟邱曰：“文卿。”复徐言：“吴某也在此。”仲止乃出，吴谢曰：“适候谒移时。”仲止笑曰：“松风吹耳，不闻唱道也。”于是席地饮，极欢而去。次日吴专人送酒钱若干，仲止出问曰：“你官人交割也。”吏错愕曰：“本官方自此上任去。”仲止作色曰：“便是近来官员不曾到任，先打动公使库物，韩某一生不会受此钱。”使吏赍去。东南纪闻 

　　绍兴末，谢景思守括苍，司马季思佐之，皆名伋。刘季高以书与章思曰：“公作守，司马九作倅，想郡事皆如律令也。”老学庵笔记 

　　谢希孟在临安狎娼，陆象山责之曰：“士君子乃朝夕与贱娼居，独不愧于名教乎？”希孟敬谢，请后不敢。他日复为娼造鸳鸯楼，象山闻之又以书责，希孟复谢曰：“非特建楼，且有记。”象山喜其文，不觉曰：“楼记云何？”即口占首句云：“自逊抗机云之死，而天地英灵之气，不钟于世之男子，而钟于妇人。”象山默然。希孟在娼家忽起归意，不告而行。娼追送江浒，涕泣恋恋，希孟毅然取领巾，书一词与之云：“双桨浪花平，隔岸青山锁。你自归家我自回，说着如何过？我断不思量，你莫思量我。将你从前爱我心，付与傍人可。”希孟与乡友陈伯益好相调戏，伯益面黑而狭，多髯。希孟见其写真挂壁上，题云：“伯益之面，大无两指。髭髯不仁，侵扰乎其旁而不已。于是乎伯益之面，所余无几。”此语喧传，伯益病之而莫能报。希孟后避宁宗讳改名直，字古民。伯益于是以两句咏其名曰：“炊饼担头挑取去，典衣铺上唱将来。”闻者绝倒。伯益又尝写真，衣皂道服，蹑僧鞋，希孟赞之曰：“禅鞵髭须鬓发，道衣行藏梗直。乌肌狭小面皮，秋水长天一色。”庞元英谈薮 

　　同甫之至台州，士子奔凑求见。黄岩谢希孟与同甫有故，先一日与楼大防诸公饮巾山上以待之，赋诗有云：“须臾细语夹帘言，说尽尊拳与毒拳。”语已可怪。既而同甫至，希孟借郡内妓乐，宴之东湖。同甫在座与官妓语，酒至不即饮，希孟怒，诘责之，遂相詈击，妓乐皆惊散。明日有轻薄子为谑词云：“何时一樽酒，重与细论文？”一州传以为笑。林下偶谈 

　　葛天民字无怀，初为僧，名义铦，号朴翁。后返初服，居西湖上，交游皆名胜士。有二侍姬，一名如梦，一名如幻。一日天大寒，方拥炉煎茶，忽有皂衣闯户，将大珰张知省之命，即水张太尉也，招之至总宜园，清坐高谈竟日，雪甚寒剧，且馁甚。张初不言相招，不设杯酌，延论至晚，一揖而别。天民大恚，抵家见庭户间，罗列筐篚布囊、楮帛薪炭、米酒殽品以至香药适用之物，充牣于前。盖珰欲馈是物，故先戏之，使怒而复喜也。癸辛杂识 

　　李献可六岁能诗。孝宗召入宫，时宫人正午睡，帝命为诗，献可即赋云：“御手指婵娟，青春白昼眠。粉匀香汗湿，髻压鬓云偏。柳妒眉间绿，桃嫌额上鲜。梦魂何处是？知绕帝王边。”帝拊其背曰：“何不作我家儿？”命宫人绣御掌于背赐归。吉安府志 

　　尹穑字少稷。博学工文，不汲汲于仕进。诸公荐之，与陆务观同赐出身。后附汤思退，力排张魏公，以是除谏议，公论始薄之。后贬岭南历年，蒙恩北归。周益公素与之善，便道来访，谓益公曰：“某三十年闭户读书，养得少名，思之不审，所得于彼者几何？而破坏埽地，虽悔何及！”怅然久之。益公每举以为士大夫末路之戒。鹤林玉露 

　　布衣谢岳甫，闽士也。当光宗久缺问安，群臣苦谏，岳甫伏阙奏书，谓：“太上春秋已高，太上之爱陛下，亦如陛下之爱嘉王。万一太上万岁之后，陛下何以见天下！”上为动，降旨过宫。当是时，岳甫名震京师。先是岳甫尝上书孝宗，请恢复，不报。谢娶孙氏。孙死，谢发其线箧，乃谢上书副本也。谢尝以副本纳要路，不知孙氏何以致之，谢益感怆。闽士林观过诗：“汉皇未下复讎诏，奈此匹夫匹妇何？”四朝闻见录 

　　世评马远画多残山剩水，不过南渡偏安风景耳。又称为“马一角”。珊瑚网 

　　明长陵爱温州永嘉郭文通画，有言夏圭、马远者，辄斥之曰：“是残山剩水，宋南渡偏安之物也。”水东日记 





●宋人轶事汇编卷十七 

　　汤思退 陈康伯 陈俊卿 赵雄 赵叔问 

　　汤举，处州缙云人，与先人太学同舍。登第之后，累任州县，积官至承议郎。居乡以疾不起。时适当迁员郎，而纶轴未颁。缙云令王令洙告其家曰：“未须发丧，少俟命下。”且为遣价疾驰入都，促取告身。越旬日始到，然后发丧。令洙为保任申郡，遗泽遂沾其子，即进之思退也。后以词科尽历华要，位登元台。玉照新志 

　　绍兴初，日者韩操、曹谷皆奇术也。汤丞相进之、史丞相二公微时，尝往叩之。韩偶修屋，无延坐处，其家绐云：“出去。”韩瞽者，闻其声而诧之，亟呼曰：“二相公来，岂可不留坐。”曹谷与韩齐名，晚年术多差。有士人初荐，问省试得失，曹不许，曰：“须至免举年方登第。”果下省。至免举复叩之，曹又不许。士人曰：“公向许我免举登第，何相反耶？”曹曰：“若果是曹谷相许，但以往日之言为断。”是时命运通利，所言无不中；今时运不如昔，故亦有时而差。后果第。耆旧续闻 

　　高宗一日坐寝殿，汤思退侍立。上曰：“卿家处州有何异迹？”思退曰：“臣乡有石僧题咏云：‘云作袈裟石作身，岩前独立几经春？有人若问西来意，默默无言总是真。’”遂大称旨。本无此诗，彻夜遣人归，刻石僧之旁。湖海新闻 

　　高宗绍兴二十六年，秦桧病笃，召参政董德元、枢密汤思退至卧室，属以后事，各赠黄金千两。德元虑桧以为自外，不敢辞。思退以为期其死，不敢受。帝闻思退不受，以为非桧党，遂信任之，至左仆射。故时人古乐府云：“相门沉沉夜不扃，百年恩重千金轻。二人辞受本同情，君王但赏辞金名。呜呼一桧死，一桧生，君王孤立臣为朋，谁人更问胡邦衡？”坚瓠集 

　　汤岐公思退相高宗，绍兴三十一年以烦言罢。洪文安遵在翰林当直，例作平语，谏官随而击之，以祠去。孝宗朝再相，隆兴二年复罢。文安之兄文惠适适视草，又作平语，侍御史晁公武亦击之。盖其相两朝，再罢相，而累洪氏兄弟，若出一辙。岐公中词科时，与文敏迈实同年云。桯史 

　　陈福公长卿，重厚粹美，有天人之相，然议者以其少英伟之气。余为编修官时，一日与沈持要、尹少稷见公于都堂合子，忽盛怒曰：“张德远以元枢辄受三省枢密院诉牒，虽是勋德重望，亦岂当如此！”言时精神赫然，目光射人。退以告朝士，皆云平生未尝见此公怒也。古人有贵在怒者，此其是耶？老学庵笔记 

　　隆兴初，判信州，用韩琦领乡郡故事宠之。公入谢，上慰劳曰：“丞相之归，所谓歇马，他日宣召切勿辞。”诏宰执饯别，百官郊饯，恩礼殊绝。虏兵再犯，上即家召公，命子安节、婿文好谦扶入见。都人见公，夹道欢呼，皆以手加额。续名臣言行录 

　　祖宗时，故相或居辇下，时召入问事，遇朝会则立旧班之下。阜陵庆上皇八十，召故相陈福国、史越王陪位。陈力以疾辞，史应命。既竣事，史以旧学曲为勉留，时相疑其逼己，风言者去之。陈闻史入，谓客曰：“史直翁只好莫去！”陈之多智，此其一也。史闻太息曰：“吾与陈福公并相，朝廷施行，稍合公论，人皆曰：‘此陈丞相所为。’稍咈公论，则曰：‘此史某所为。’吾命招谤，昔为布衣术者云尔。”四朝闻见录 

　　陈正献俊卿为阜陵名相。筑第既成，或讶其门大卑。正献曰：“异时使灶婢乳媪可开乃佳耳！”坚瓠集 

　　乾道间，杨嗣清申有声西州。有部使者，颇以绣衣自骄，怒其不降意，诬劾以罪。赵卫公方为左史，亟往庙堂曰：“譬之人家市猫，将以咋鼠也。鼠暴未及问，而首抉雕笼以噬鹦鹉，其可恕乎！”当国者问其故，相与大笑。至今骂人之排善类为猫噬鹦鹉。桯史 

　　赵温叔以荐举待命逆旅且半年矣，沽斗酒以椀饮，就盘内手攫猪头肉卷饼而食，势如风雨。术士见其饮啖异常，奏之，孝宗召见，奇其状貌，且壮其言，遂自小官骤用为左史。时有太守姓息，朝辞合门，吏曰：“官人可谓诧姓。”守曰：“春秋有息妫，汉有息夫躬，非诧也。”温叔闻其语。守对罢，温叔奏事，孝宗曰：“适有息姓，可谓诧也。”温以适所闻者对，上喜曰：“卿该博如此。”西湖志余 

　　有蜀守当朝辞，素不能文，其家素事梓潼神，夜梦神谓之曰：“两边山木合，终日子规啼。”会朝对，上问：“卿从三峡来，其风景何如？”守即以前两语对，上首肯再三。明日谓宰相赵雄曰：“昨有蜀人对朕问三峡风景，彼举杜诗以对，三峡之景宛然在目，可谓善言诗也。可与寺丞寺簿。”雄退朝召问之曰：“君何能尔？”守不敢隐，雄曰：“君若留京，再问败矣。不若归蜀。”他日，上复问其人，雄曰：“臣以圣意语之，彼不愿留。”上叹曰：“恬退乃尔！尤可嘉，可与宪节使。”其后神恃功为暴，家遂索。西湖志余 

　　赵温叔丞相形体魁梧，进趋甚伟。阜陵素喜之，且闻其饮啖数倍常人。会史忠惠进玉海，可容酒三升。一日召对便殿，从容问之曰：“闻卿健啖，朕欲作小点心相请何如？”赵悚然起谢，遂命进玉海，赐酒至六七皆饮釂，继以金柈捧笼炊百枚，遂食其半。上笑曰：“卿可尽之。”于是复尽其余，上为之一笑。其后均役荆南，暇日欲求一客伴食不可得，偶有以本州兵马监押某人为荐，遂召之燕饮，自朝达暮，宾主各饮酒三斗、猪羊肉各五斤、蒸糊五十事，公已醉饱摩腹，而监押屹不为动。公笑曰：“君尚能饮否？”对曰：“领钧旨。”于是再饮数杓，复问之，其对如初。凡又饮斗余乃罢。临行忽闻其人腰腹间砉然有声，公惊曰：“是必过饱，肠裂无疑。吾本善意，乃以饮食杀人。”终夕不自安，黎明亟遣铃下老兵往问，而典客已持谒白：“某监押见留客次谢筵。”公愕然延之，扣以夜来所闻。局蹐起对曰：“某不幸抱饥疾，小官俸薄，终岁未尝一饱，未免以革带束之。昨蒙赐宴，不觉果然，革条为之迸绝，故有声耳。”癸辛杂识 

　　赵雄微时最贫，母在无以卒岁，夫妇对泣。次日埽除，检银一锭，重二十五两，由此稍活。后入相，例赐白银百锭。既受而缺其一，将以诘守藏吏，梦左藏库神告曰：“某年月日已先借用一锭。”觉而忆正埽除得银之日也。梦占类考 

　　孝宗时大旱，有诏迎天竺观音，就昭庆请祷。或作诗曰：“走杀东头供奉班，传宣圣旨到人间。太平宰相堂中坐，天竺观音却下山。”赵温叔由是免相。宋稗类钞 

　　赵叔问为天官侍郎，肥而喜睡，又厌宾客，常挂歇息牌于门首，时呼为“三觉侍郎”，谓朝回饭后归第也。鸡肋集 

　　钱谂以郎官作张浚随军转运，自请乞超借服色。既得之，遂夸于众曰：“方患简佩未有，高枢以笏相赠，范相亦惠以金鱼。”赵叔问在座，戏之曰：“可以一联为庆，所谓‘手持枢府之圭，臀打相公之袋。’”鸡肋编 

　　周必大 

　　绍兴丙子六月临安火。先是周必大任和剂局门官，有乳媪姚病甚，占之，其繇曰：“药不蠲疴，财伤官磨。困于六月，盍析安和。”未几乳媪果卒。必大深以六月为忧，迨晦日以为无恙矣，同僚举酒相庆。宴毕而火作，所居在漾沙坑，与运属王氏者连栋，王夜醉登圊，其婢插灯于壁，首焚必大之居，仅以身免。时临安帅韩仲通，知火自王氏，而王之妻弟马舜韶方为御史，畏不敢问，执必大及邻比五十余人皆下狱，奏行三省勘会。必大问狱吏曰：“失火延烧，在律云何？”吏曰：“当徒。”必大曰：“我以一身承之，以贷比邻，罪居何等？”吏曰：“法止除籍为民耳。”必大叹曰：“人果可救，吾何吝一官，且财伤官磨，占繇定矣。”遂自诬服。竟落职，依其妇翁王彦光于广德。彦光前夕梦里人埽雪，云：“迎丞相。”明日必大至，彦光叹曰：“失职子宁应梦耶！”顷之彦光强必大赴宏词科，必大以未尝经意辞，彦光激曰：“君怀安耳。”必大不得已，怏怏入行都。值秦桧死，高宗更化，汤鹏举知贡举，试法甚严，而必大首捷，驯登台辅，人谓救人阴德所致云。西湖志余 

　　周益公长身瘦面，状若野鹤。在翰苑多年。寿皇一日燕居，叹曰：“好一个宰相！但恐福薄。”一老珰在旁奏曰：“官家所叹，岂非周必大乎？臣见司马光像，亦如必大清癯。”上为之一笑，遂登庸。为太平宰相，与闻揖逊之盛，出镇长沙，退休享清闲之福，十有余年。鹤林玉露 

　　周益公、洪容斋尝侍寿皇宴，因谈肴核，上问容斋乡里所产，对曰：“沙地马蹄鳖，雪天牛尾狸。”又问益公，对曰：“金柑玉版笋，银杏水晶葱。”上吟赏。又问一侍从，浙人也，对曰：“螺头新妇臂，龟脚老＜浦女＞牙。”四者皆海鲜也。上为一笑。同上 

　　周益公久在禁苑，及除右揆，李巘当制词，有“三毋”之戒，公力辞不拜。寿皇宣谕改之。耆旧续闻 

　　周平园当出使，过池阳，太守赵嵩文招饮，出家姬小琼，舞以侑酒，公赋一阕。范石湖尝云朝士家姝丽有三杰，谓韩无咎、晁伯如家姬及小琼也。禁内亦闻之。异时有以此中伤公者，阜陵亦为一笑。齐东野语 

　　崔大雅在翰苑，夜值玉堂，忽有内降撰文字，乃撰祭床婆子文，恍然不知格式，又无案可据。忽思周丞相为翰长，来早有朝见，使人邀之请问，云：“亦有故事，但如常式：‘皇帝遣人某致祭于床婆子之神曰，汝典司壮箦，云云。’”同话录 

　　孝宗圣性简俭，周必大直宿禁林，夜召入谓曰：“多时不与卿说话。”赐必大坐，上耳语黄门，黄门出，则奉金缶贮酒，泻入金屈卮，玉小碟贮枣，用金绿青窰器，承以玳瑁托子，中浸羊弦，线清可鉴。酒仅一再行，上曰：“未及款曲。”必大归，明日遂拜政地。四朝闻见录 

　　周益公参大政，朱文公与刘子澄书云：“如今是大承气汤证，渠却下四君子汤。虽不为害，恐无益于病耳！”以乾淳之盛，文公犹恨当国者不用大承气汤，况下于乾淳者乎！益公初在后省，龙大渊、曾觌除合门，格其制不下，奉祠去，十年不用，天下高之。后入直翰林，觌以使事还，除节钺，人谓公必不草制，而公竟草之。其词曰：“八统驭民，敬故在尊贤之上。”宜其不敢用大承气汤也。鹤林玉露 

　　周益公致仕后，道经巷陌间，见一卖屦者，甚怜之。使问其命，则年月日时与公不差一字。于是取衣一袭赐之，俾食于家。其人更衣受食，一日暴死。有知命者曰：“其年五星聚于江湖，益公生舟内，故得钟美，而业屦者不与焉。”东南纪闻 

　　攻愧尝问真文忠：“近看谁四六？”以益公对。攻愧曰：“渠只会说大话，如奄有万方，君临兆姓。”盖王言只当作多方庶姓，与臣下表语不同。四朝闻见录 

　　周益公夫人妒，有媵妾，公盼之，夫人縻之庭。公过之，当暑，媵以渴告，公以熟水酌之。夫人窥于屏曰：“好个相公，为婢取水。”公笑曰：“独不见建义井者乎！”韦居听闻 

　　周子充之侍妾曰芸香，姓孙氏。南宋相眼 

　　周益公有鹤飞盏，注酒则鹤飞，乾则灭。说略 

　　虞允文 叶义问 叶衡 王淮 鹿何 单夔 沈公诜 

　　虞允文持所注新唐书干秦桧，为同舟者窃之以献，归途谒夔守沈该，问公以同舟之为人，公盛称之。沈曰：“是人极口毁君。”公曰：“其所长甚多，但差好骂。”沈嗟叹再三。寻入参大政，白召公，遂致大用。有欲为公买绿野堂者，公曰：“如晋公诚可尊敬，一旦取其物而有之，如何得安。”吹剑录 

　　逆亮渡江，行至中流，为采石战舰迎敌。时俊令军士以寸札射虏人，赴水者甚多，尽退走。亮知有备，遂全军过扬州。军士奏凯，未及登岸，虞丞相允文以参赞军事适至采石，遂与王琪报捷于朝。挥麈三录 按此言允文无战功。采石之役，虞允文坐蛾眉台上，战灼不能止。三朝北盟会编 

　　采石之战，允文具捷报朝廷，诸将环坐，见允文旁侧枢府吏趋走甚恭。方惮惧间，起问吏：“舍人甚官职？”对：“此虞中书，朝廷侍从也。”诸将趋下拜曰：“曩言舍人是合门宣赞，岂有文臣骑马往来行阵乎。”采石毙亮记 

　　虞雍公既却逆亮于采石，亮惩前衄，将改图瓜洲。叶枢密义问留钥金陵。时张忠定焘，及幕属冯校书方，洪检详迈在座，相与问劳毕，天风欲雪，因留卯饮。酒方行，警报沓至，坐上皆恐。叶四顾久之，酌卮醪以前曰：“冯、洪二君，虽参帷幄，实未履行阵，舍人威名方新，士卒想望，勉为国家竟此勋业。”雍公受卮起立曰：“某却去不妨，然记得一小话，敢为都督诵之。昔有人得一鳖，欲烹而食之，不忍当杀生之名，乃炽火使釜百沸，横篠为桥，与鳖约曰：‘能渡此则活汝。’鳖知主人以计取之，勉力爬沙，仅能一渡。主人曰：‘汝能渡桥甚善，更为渡一遭，我欲观之。’仆之此行，无乃类是乎！”席上皆笑。已而雍公竟如镇江，亮不渡而弑。桯史 

　　是时诸路以报捷旗趋行在者，络绎于道路，市人为之语曰：“虽日闻报捷可喜，但一报近于一报，亦可忧。”叶义问见报捷有金人又添生兵语，顾侍吏曰：“生兵是何物？”义问以枢密来江上视军，乘大坐船，以使臣二人，执器械立马左右，见者无不笑。义问以儒将自许，有侄直卿常语人：“方今儒将，家叔知院一人而已。”至镇江闻金人与官军相持，已惶惧，役民夫掘沙为沟，栽木为鹿角，曰：“金人若渡，以此拦之。”民夫且执役且笑曰：“枢密吃羊肉，其识见何故不及我吃糟糠村人？”一夜潮生，沙沟悉平，木皆浮去。三朝北盟会编 

　　虞雍公自渠州守召至行在，憩北郭外接待院，即站行院。因道中冒暑得疾连日，重九日梦至一处，如仙官延坐，视壁间有药方：“暑毒在脾，湿气连脚，不泄则痢，不痢则疟。独炼雄黄，蒸饼如药，甘草作汤，服之安乐，别法治之，医家大错。”如方服之遂愈。玉几山房听雨录 

　　参政辛次膺眷遇隆厚，呼其官不名。太上曰：“朕知卿如在家僧，名利声色，人所好者，卿皆不好。”续名臣言行录 

　　叶丞相衡罢相归金华，不复问时事，但召布衣交，日饮亡何。一日觉不怡，问诸客曰：“某且死，所恨未知死后佳否？”一士人在下座曰：“佳甚！”丞相惊问：“何以知之？”曰：“使死不佳，死者皆逃归矣，一往不返，是以知其佳也。”满座皆笑。桯史 

　　孝皇朝不许宰相进拟乡人，王丞相在位八年，林子中亦乡人，八年不得除命。贵耳集 

　　孝宗朝尚书鹿何，年四十余，上章乞致仕。上问其由，何对曰：“臣无他，顾德不称位，故稍矫世之不知分者。”上遂其请。何归筑堂，扁曰“见一”，盖取“人人尽道休官好，林下何曾见一人”之句而反之也。贵耳集 桯史同 

　　乾道间一媵随嫁单氏，生尚书夔，又往耿氏，生侍郎延年。及死，尚书、侍郎争葬其母，事达朝廷，寿皇曰：“二子无争，朕为葬之。”衣冠至今为美谈。贵耳集 

　　户部尚书沈公诜，致政归苕溪，每值岁歉，公即发己家租米出粜，止依元价，自当斗斛，每倍量与人。或以钱密置其间，乡人不识公者，但云：“著青布衫道人，量得米好。”苇航纪谈 

　　辛弃疾 刘过 

　　党怀英、辛弃疾少同舍，属金国初乱，辛率数千骑南渡，显于宋。党在北，擢第入翰林。归潜志 

　　辛幼安少与党怀英友善。肃慎氏既有中忧，誓不为金臣。一日，与怀英登一大丘，置酒曰：“吾友安此，余将从此逝矣。”既而归宋，宋士大夫非科举不进，公笑曰：“此何有？只消青铜三百，易一部时文足矣。”已而果擢第。孝宗曰：“此以三百青铜博吾爵者。”及议边事，主和议者众，公曰：“齐襄公复九世之仇，况我与金不共戴天耶？”时韩丞相当国，与公议合。自是败盟开边，用兵于江淮间数年，公力为多。今集内寿南涧翁，盖侂胄也。公在北方尝游泰山，题名曰“六十一上人”。碎“辛”字也。至元二十年，予按部来游，石刻宛在。玉堂嘉话 

　　辛稼轩初自北方还朝，官建康，忽得＜疒颓＞疝之疾。有道人教以取叶珠，即薏苡仁也。用东方壁土炒黄色，研成膏，以酒调下二钱即消。沙随先生晚年亦同此疾，辛授此方，服之亦消。游宦纪闻 

　　辛稼轩以词名，守南徐日，每燕必命其侍妓歌所作，尤得意贺新郎一词，自诵其警句云：“我见青山多妩媚，青山见我应如是。”又曰：“不恨古人吾不见，恨古人不见吾狂耳。”每至此辄拊髀自笑，顾问坐客何如，皆叹誉如出一口。既而又作永遇乐，首章曰：“千古江山，英雄无觅孙仲谋处。”又曰：“寻常巷陌，人道寄奴曾住。”其寄感慨者，则曰：“不堪回首，佛狸祠下，一片神鸦社鼓。凭谁问：廉颇老矣，尚能饭否？”特置酒召数客，使妓送歌，益自击节，遍问客，必使摘其疵，逊谢不可。客或指一二辞不契其意，又弗答，然挥羽四视不止。余时年少，勇于言，率然对曰：“待制词句，脱去古今轸辙，童子何知而敢有议。必欲如范文正以千金求严陵祠记一字之易，则晚进尚窃有疑也。”稼轩喜，促膝亟使毕其说，余曰：“前篇豪视一世，独首尾二腔警语差相似，新作微觉用事多耳。”于是大喜酌酒，谓座上曰：“夫君实中余痼。”乃改其语，日数十易，屡月犹未竟。其刻意如此。桯史 

　　辛幼安晚春词：“闲愁最苦，休去倚危栏，斜阳正在烟柳断肠处。”词意殊怨。闻寿皇见此词，颇不悦，终不加以罪，可谓盛德也矣。鹤林玉露 

　　崇安彭应期，自号漫者，所为刻鹄集，多清丽典则。常谒辛稼轩，值昼寝不见。乃题一绝云：“棋子声残案接尘，午窗诗梦暖于春。清风不动阶前竹，谁道今朝有故人？”稼轩觉，使追之，已去远矣。续同书引诗话 

　　王丞相欲进拟辛幼安除一帅，周益公坚不肯，王问益公曰：“幼安帅才，何不用之？”益公曰：“凡幼安所杀人命，在吾辈执笔者当之。”王遂不复言。贵耳集 

　　稼轩在上饶，其室病，呼医对脉，吹笛婢名整整者侍侧，乃指以谓医曰：“老妻病安，以此人为赠。”不数日果勿药，乃践前约。整整去，因口占好事近云：“医者索酬劳，那得许多钱帛？只有一个整整，也合盘盛得。下官歌舞转凄凉，賸得几枝笛。觑著者般火色，告妈妈将息。”清波别志 

　　吕＜浦女＞即吕正己之妻，淳熙间姓名达天听。旧京畿有二漕，一吕搢，一吕正己。搢家诸姬甚盛，约正己通宵饮。吕＜浦女＞怒，踰墙相詈，搢之子以一弹碎其冠。事彻孝皇，两漕即日罢。吕＜浦女＞有女事辛幼安，因微事逐之。今稼轩集桃叶渡词因此作贵耳集 按吕＜浦女＞亦命妇，其女何以事幼安，殊不可解。 

　　辛稼轩帅浙东，时晦唐、南轩任仓宪，刘改之欲见，辛不纳。二公为之地：“某日公，君可来，门者不纳，但喧争必可入。”既而改之如教，门外果喧哗，辛问故，门者以告辛，辛怒甚。二公因言：“改之豪杰也，善赋诗，可试纳之。”改之至，长揖。辛问：“能诗乎？”曰：“能。”时方进羊腰肾羹，辛命赋之。改之对：“寒甚，愿乞卮酒。”酒罢乞韵。时饮酒手颤，余沥流于怀，因以“流”字为韵，即吟云：“拔毫已付管城子，烂胃曾封关内侯。死后不知身外物，也随撙俎伴风流。”辛大喜，命尝此羹，终席而去。席散，南轩邀至公廨语之曰：“先魏公一生公忠为国，厄于命，来挽者竟无一篇得此意，愿君有作，以发幽潜。”改之即赋一绝云：“背水未成韩信阵，明星已陨武侯军。平生一点不平气，化作祝融峰上云。”南轩为堕泪。或曰稼轩守京口时大雪，寮佐宴多景楼，改之敝衣曳履而往，辛令赋雪，以“难”字为韵，即吟云：“功名有分平吴易，贫贱无交访戴难。”自此莫逆。山房随笔 

　　嘉泰癸亥岁，改之在中都，辛稼轩帅越，闻其名，遣介招之，适以事不及行，作书归辂者，因傚辛体沁园春一词并缄往，其词曰：“斗酒彘肩，醉渡浙江，岂不快哉！被香山居士，约林和靖，与苏公等驾勒吾回。坡谓西湖正如西子，浓抹淡妆临照台。诸人者，都掉头不顾，只管传杯。白云天竺去来图画里，峥嵘楼观开。看纵横一涧，东西水绕。两山南北，高下云堆。逋曰不然，暗香疏影，只可孤山先探梅。蓬莱阁，访稼轩未晚，且此徘徊。”辛得之大喜，竟邀之去，馆燕弥月，赠千缗。改之荡于酒，不问也。余时与之饮西园，改之掀髯有得色。余曰：“句固佳，但恨无刀圭药，疗君白日见鬼症耳！”桯史 

　　刘改之性疎豪好施，辛稼轩客之。稼轩帅淮，改之母病告归，囊橐萧然。是夕稼轩与改之微服登倡楼，适一都吏命乐饮酒，不知为稼轩也，命左右逐之。二公大笑而归，即以为有机密文字，唤某都吏，其夜不至。稼轩欲籍其产而流之，言者数十不能解，遂以五千缗为改之母寿，请言于稼轩，稼轩曰：“未也。”令倍之。都吏如数，稼轩为买舟，举万缗于舟曰：“可即行，无如往日轻用也。”江湖记闻 

　　刘改之尝游富沙，与友人吴平仲饮于吴所欢盼儿家，赋词赠之，所谓“云一窝，玉一梳，淡淡衫儿薄薄罗，轻颦双黛蛾”。盼遂属意改之。吴愤甚，挟刃刺之，误伤其妓，遂悉系有司。吴居父为帅，改之以启上居父，遂释之。改之有“春风重到凭栏处，肠断妆楼不敢登”，盖为此也。浩然斋雅谈 

　　刘过客京师时，因争竞到府。赵尹师＜睪廾＞素不喜士，将杖之。其侪辈扣橐使王方岩居间，王不得已，折简于赵曰：“刘过生平违越事不止此，要当使俗子治之，勿出吾曹手。”赵即释之。东南纪闻 

　　刘改之得一妾，爱甚，赴试在道，赋天仙子，每夜饮，辄使小童歌之。到建昌，游麻姑山，屡歌至于堕泪。二更后，有美人执拍扳来，愿唱一曲劝酒，即赓前韵云：“别酒未斟心已醉，忽听阳关辞故里。扬鞭勒马到皇都，三题尽，当际会，稳跳龙门三汲水。天意命吾先送喜，不审君侯知得未？蔡邕博识爨桐声，君抱负，却如是，酒满金杯来劝你。”刘喜，与之偕东，果擢第，调荆门教授。遇临江道士熊若水，谓之曰：“窃疑随车娘子，非人也。”刘具以告，曰：“是矣，今夕与并枕时，吾于门外作法，教授紧紧抱之，勿令窜逸。”刘如所戒，乃拥一琴耳，顿悟昔日蔡邕之语，携至麻姑山访之，知是赵知车所瘗坏琴也，焚之。词苑丛谈 

　　寿皇锐意亲征，大阅禁旅，军容肃整。郭杲为殿帅从驾，都人喜见一时之盛。改之赋一词与郭云：“玉带猩袍，遥望翠华，马去似龙。拥千官鳞集，貂蝉争出，貔貅不断，万骑云从。细柳营开，团花袍窄，人指汾阳郭令公。山西将，算韬钤有种，五世元戎。旌旗蔽满寒空。鱼阵整，从容虎帐中。想刀明似雪，纵横按矟，箭飞如雨，霹雳鸣弓。威撼边城，气吞漠北，惨淡尘沙吹落日。中兴事，看君王神武，驾驭英雄。”郭饷刘数十万钱。桯史 

　　韩侂胄欲遣使议和。庐陵布衣刘过，任侠能辨，时尚留昆山妻舍。韩颇闻其名，谕钱参政象祖，风昆山令，以礼羁縻刘，勿使去。令轻于奉行，遂亲持圆状见刘，目之以奉使，别设供张精舍以奉之。刘素号挥喝，喜不胜，竭奁赀以结誉。后朝廷既用方、王，昆令小官不敢复叩，饯刘，宾客尽落，郁郁以终。四朝闻见录 

　　陈亮 叶适 

　　陈同甫名亮，号龙川。始闻辛稼轩名，访之。过小桥，三跃而马三却，同甫怒，拔剑斩马首，推马仆地，徒步而进。稼轩适倚楼望见之，大惊，遣人询之，则已及门，遂订交。稼轩帅淮时，同甫访于治所，相与谈天下事。酒酣，稼轩言南北之利害，南之可并北者如此，北之可并南者如此，且言钱唐非帝王居，断牛头之山，天下无援兵，决西湖之水，满城皆鱼鳖。饮罢，宿同甫于斋，同甫夜思稼轩沉重寡言，醒必思其误，将杀我以灭口，遂盗其骏马而逃。月余，致书稼轩，假十万缗以纾困，稼轩如数与之。养疴漫笔 啽呓集同 

　　龙川陈同甫，天下士也。尝视钱唐，喟然而叹曰：“城可灌尔。”奏书孝宗，请移都建康，且建行宫于武昌，以用荆襄，以制中原。上韪其议，使宰相王淮召至都省问下手处。陈与考亭游，王素不喜考亭，并陈而嫉之。翌日，上问陈所言，对曰：“秀才说话耳！”遂不复召见。四朝闻见录 

　　吕东莱居婺，以讲学倡诸儒，四方翕然归之。陈同父负才颉颃其间，以兄事之。尝于丈席间，时发警论，东莱不谓然。既而东莱卒，同父以文祭之，朱晦翁见之，大不契意，遗婺人书曰：“诸君子聚头磕额，理会何事，乃至有此等怪论！”同父闻之不乐。他日上孝宗书曰：“今世之仁士，自谓得诚意正心之学者，风痹不知痛痒之人也。举一世安于君父之大仇，而方且扬眉拱手以谈性命，不知何者谓之性命乎？”盖微以讽晦翁而使之闻之，晦翁亦不讶也。桯史 

　　龙川陈亮，居里落拓，与邑之狂生甲，命妓饮于萧氏，目妓为妃。旁有客乙，欲陷陈罪，则谓甲曰：“既册妃矣，孰为相？”甲曰：“陈亮为相。”乙曰：“何以处我？”曰：“尔为右相。吾用二相，大事济矣。”乙遂请甲位于僧之高座，二相奏事讫，降阶拜，甲穆然端委而已。妃遂捧觞歌降黄龙为寿，妃与二相俱以次呼万岁。盖戏也。先是亮试南宫，何澹校其文而黜之，亮不能平，遍语朝之故旧曰：“亮老矣，反为小子所辱。”澹闻而衔之，未有间，时为吏部侍郎，乙探知其事，亟走刑部上首状，澹即缴状，事下廷尉，笞亮无全肤，诬服为不轨。案具，孝宗闻之，固知为亮，阴遣左右往永嘉，廉知其实。大臣奏入取旨，上曰：“秀才醉了，胡说乱道，何罪之有？”以御笔画其牍于地，亮与甲俱掉臂出狱。未几，亮又以家僮杀人，讎家置亮父于州圄，又属中执法，论亮情重下廷尉。时王丞相淮知上意欲活亮，稼轩辛公援之甚至，亮遂得不死。时考亭先生、水心先生、止斋陈氏，俱与亮交，莫有救亮迹。亮与辛书，有“君举吾兄，正则吾弟，竟成空言”云。四朝闻见录 

　　陈龙川自大理狱出，赴省试。试出，过陈止斋，举第一场书义破，止斋曰：“又休了。”举第二场勉强行道大有功论破云：“天下岂有道外之功哉？”止斋笑曰：“出门便见‘哉’，然此句却有理。”又第三场策起云：“天下大势之所趋，天地鬼神不能易，而易之者人也。”止斋曰：“此番得了！”既而果中选。林下偶谈 

　　时诸贤以光皇久阙问安，更进迭谏。亮独于末篇有“岂在一月四朝为礼”之说，光皇以为善处父子之间，亲擢第一。四朝闻见录 

　　水心少与龙川游，龙川才高而学未粹，气豪而心未平。水心不以为然也，作抱膝轩诗，镌诮规宜。是时水心初起，龙川已有盛名。龙川虽不乐，亦不怒，垂死犹托铭于水心曰：“铭或不信，吾当虚空间与子辨。”林下偶谈 

　　胡纮道出衢州，从太守觅舟，客次偶与水心先生遇，时犹未第。纮气势淩忽，若宿与不合者，厉声问高姓仙里。先生应之曰：“永嘉叶适。”纮又曰：“足下何事至此？”对曰：“亲病求医。”纮笑以手自摇其紫窄带叹曰：“此所谓亲病在床，入山采药。”先生怃然莫知其所以见讶者。四朝闻见录 

　　水心本为第一人，阜陵览其策，有“圣君行弊政庸君行善政”之说，上微笑曰：“即是圣君行弊政耶，即是庸君行善政也。”有司遂以为亚。四朝闻见录 

　　光庙不过重华宫，谏者盈廷，中外汹汹。寿皇将大渐，诸公计无所出。水心时为司业，御史黄公度使其婿王棐仲温密问水心曰：“今若更不成服，当如何？”水心曰：“如此却是独夫也。”仲温以告黄公，公大悟，而内禅之议以起。林下偶谈 

　　开禧间，庙堂欲以水心直北门，水心辞不能，且曰：“某作一诏书，用十日半月，恐不及事。”盖是时国论已非，水心故设辞耳。同上 

　　水心问筼窗按陈耆卿号：“某文如何？”时案上置牡丹数瓶，筼窗曰：“譬如此牡丹花，他人祗一种，先生能数十种。”盖极文章之变者。同上 

　　水心于欧公四六，暗诵如流，而所作亦甚似之。水心与筼窗论四六，筼窗曰：“欧做得五六分，苏四五分，王三分。”水心云：“欧更与饶一两分可也。”同上 

　　水心作汪参政勃墓志，有云：“佐右执政，共持国论。”执政盖与秦桧同时者也。汪之孙不乐，请改，水心曰：“凡秦桧时执政，某未有言其善者，以先正厚德，故勉为此语。自谓已极称扬，不知盛意犹未足也。”未几水心死，赵蹈中方刊其文集，门下有受汪嘱者，竟除去四字。同上 

　　叶水心并陈同甫、王道甫共作一墓志，二人同称并列，古今都无此例。无用闲谈 

　　韩侂胄当国，尝招致水心，已在座，忽门外有以刺求见，题曰“水心叶适候见”。侂胄乃匿水心于别室，延见之，历问水心进卷内语，其人曰：“此皆某少作也。”遂延入书院，出杨妃卷，令跋之，即挥笔曰：“开元、天宝间，丹青不及麒麟、凌烟而及此，世道判矣。”又出米南宫帖，即跋云：“米南宫帖，尽归天上，犹有此本，散落人间，欲野无遗贤难矣！”如此数卷，言简意尽。韩骇然问曰：“自有水心在此，天下岂有两子张也。”其人笑曰：“文人才子如水心者，车载斗量。今日不假水心之名，未必蒙与进至此。”侂胄笑而收属门下。其人姓陈名谠，建宁人，后举进士。西湖志余 

　　范成大 杨万里 尤袤 

　　范文穆世居吴郡，而与文正不同族。周益公南归录云：“右通直郎范公武，文正公后，今岁有子登科，自忠宣公皇祐登科，今方有人。”云云。若文穆与兄成象，绍兴间，先后登第。如果同族，不当为此语矣。今范氏谱以文穆为文正后，不可信。十驾斋养新录 

　　石湖立朝多奇节，其为西掖时，上用知合门事枢密都承旨张说为佥书，满朝哗然起争，上皆不听。范既当制，朝士或问：“当视草否？”笑不应，独微声曰：“是不可以空言较。”问者不惬，且谓范党近习。范词未下，忽请对，乃出词头纳御榻前，玉色遽厉。范徐奏曰：“臣有引喻，合门官日日引班，乃今郡典谒吏耳，谓有一州郡，一旦骤拔客将为通判职曹，顾谓何耶？”上霁威沉吟曰：“朕将思之。”明日说罢。后月余，范乞去，以集撰帅静江。明年，说遂申命。桯史 

　　范成大不草张说词，说语人曰：“范致能亦胡为见攻？”指所坐亭曰：“是材植皆致能所惠。”弘简录 

　　范成大帅广西时，令诸猺围长纳状云：“某等已充山职，今当钤束家丁，男行侍捧，女行把麻，任从出入。上有太阳，下有地宿，翻背者生儿成驴，生女成猪，举家绝灭。不得对好翻非，不得偷寒送暖。上山同路，下水同船，男儿带刀，一点一齐，同杀盗贼。不用此款者，并依山例。”山例者杀戮也。自是帅事二年，诸猺无及省界者。西园闻见录 

　　范成大复水月洞铭并序云：“水月洞剜漓山之麓，梁空踞江。春水时至，湍流贯之。石门正圆，如满月样，光景穿映，望之皎然，名宾其实，旧矣。近岁或以一时燕私，更其号为‘朝阳’，邦人弗从。且隐山东洞既曰朝阳矣，不应相重。乾道九年秋七月初吉，吴人范成大、莆田林光朝，考古揆宜，俾复其旧。成大又为之铭，百世之后，尚无改也。铭曰：有嵌孱颜，中淙涨湍，水清石寒，圆魄在上，终古弗爽，如月斯望。漓山之阴，漓江之灵，复其嘉名。范子作颂。勒于巃嵸，水月之洞。”桂胜。石湖文集不传，故录存之。 

　　绍兴要盟，礼文之际，多可议者，而受书之仪特甚，上常悔之。时范石湖为右史侍讲，天意攸属。明年亟欲遂前事，且将以陵寝为词，而使使者自及受书。范迁起居郎，假资政殿大学士，为祈请使。上临遣之曰：“朕以卿气宇不群，亲加选择。闻外议汹汹，官属皆惮行，有诸？”范曰：“无故遣泛使，近于求衅，不执则戮。臣已立后，仍区处家事，为不还计，心甚安之。”玉色愀然曰：“朕不败盟发兵，何至害卿？啮雪餐毡或有之。”范奏乞国书内并载受书一节，不许，遂行。至燕，乃夜蔽帷，秉烛草奏，具言他日北使至，欲令亲王受书，遂怀以入。搢笏出而执之，雍酋大骇顾谇。其宣徽大使韩钢曰：“有请当语馆伴，此岂献书处耶！自来使臣未尝敢尔。”范不为动，再奏曰：“奏不达，归必死，宁死于此！”雍酋怒，厉声曰：“教拜了去！”钢以笏抑范使拜，范跪如初，曰：“此奏得达，当下殿百拜。”乃宣诏令纳馆伴处，范怒下殿。是日钢押宴，谓范曰：“公早来殿上甚忠勤，皇上嘉叹，谓可以激励两朝臣子。”十月，范还。虏之报章有曰：“抑闻附请之辞，欲变受书之礼，出于率易，要以必从。”上于是知其忠勤，有大用意。后八年遂参大政。桯史 

　　孝宗欲相范致能，以其不知稼穑之艰，遂止。范因作田园杂兴诗十六首。柳亭诗话引汤廷尉公余日录 

　　范文穆晚年卜筑于吴江盘门外十里，寿皇御书“石湖”二大字赐之。有北山堂、千岩观、天镜阁、寿乐堂。乾道壬辰三月，周益公以春官去国，过吴，范公招饮夜分，题名壁间。齐东野语 

　　范石湖小峨嵋，灵璧石也；烟江叠嶂，太湖石也；天柱峰，英石也。皆归休时闲玩。太平清话 

　　范致能喜啖梅，人尝致一斛奁，致能食之，须臾而尽。语林 

　　范致能有“万里春酒”，又有“云霞酒”。南宋杂事诗注 

　　范文穆好谈虎，构一轩曰“说虎”。同上 

　　石湖范参政初官，其同参者闻为吴郡人，即云“呆子”。又醵会，曰“请呆子”。白獭髓 

　　旧京自城破后，创痍不复。炀王亮徙燕山，始以为南都。独崇伟宫阙，比旧加壮。民间荒残自若，新城内大抵皆墟，有犁为田者，旧城内肆市苟完而已。大相国寺倾檐缺壁，非复旧观。民亦久习虏俗，态度嗜好与之俱化，最甚者□装之制尽为虏矣。自淮以北皆然，而京师尤甚。惟妇人之服不甚改，而戴冠者甚少，多绾髻，贵人家即用珠珑璁冒之。过相州，市有秦楼、翠楼、康乐楼、月白风清楼，皆旗亭也。秦楼有虏妇，金缕鹅黄大袖袍，金缕紫勒帛。搴帘云是宗室女，郡守妻也。遗黎往往垂涕嗟愤，指使人曰：“此中华佛国人也。”老妪跪拜者尤多。昼锦堂尚存，虏尝更修饰之。揽辔录 

　　推车老人自言吾州韩魏公乡里，□内丘鹅梨，天下第一，园户云：“吾家园者犹圣宋太平时所接。”石湖集 

　　杨诚斋为零陵丞，以弟子礼谒张魏公。时以迁谪谢客，南轩为之介绍，数日乃得见，因跪请教。公曰：“元符贵人腰金纡紫者何限，惟邹志完、陈莹中姓名与日月争光。”诚斋得此语，终身厉清直之操。孝宗尝曰：“杨万里有性气。”高宗尝曰：“杨万里直不中律。”故其自赞曰：“禹曰‘也有性气’，舜曰‘直不中律’。自有二圣玉音，不烦千秋史笔。”鹤林玉露 

　　虞雍公初除枢密使，偶至陈丞相应求阁子内，见杨诚斋千虑策，读一遍，叹曰：“东南乃有此人物！某初除合荐二人，当以此人为首。”应求导诚斋先，雍公一见，握手如旧。诚斋曰：“相公且子细，秀才子口头言语岂可深信！”雍公大笑，卒援之登朝。鹤林玉露 

　　德寿八十上尊号，周益公当国，差官撰册读册，册拟杨诚斋、尤延之各撰一本，预先进呈。益公与诚斋乡人，欲除诚斋侍从，寿皇披阅，谓：“杨之文太聱牙，不如用尤之文温润。”益公又请以杨读册官，寿皇云：“杨江西人，声言不清，不若移作奉册。”寿皇过内奏册宝礼节及行礼官至杨，德寿作色曰：“杨某尚在这里，如何不去！”寿皇奏曰：“不晓圣意。”德寿云：“杨某殿策比朕为晋元帝，甚道理！”杨即日除江东漕。贵耳集 

　　诚斋先生考校湖南漕试，同僚有取易义为魁者，先生见卷上书尽字作尺□□□，必欲摈斥。考官力争，先生曰：“明日揭榜，有喧传取得‘尺二秀才’，吾辈将何颜？”竟黜之。示儿编 

　　杨诚斋在馆与人谈晋于宝，一吏进曰：“乃干宝非于宝。”问：“何以知之？”吏取韵书干字下注云：“晋有干宝。”诚斋大喜曰：“汝乃吾一字师！”鹤林玉露 

　　杨诚斋答周益公惠鸠兔橘酒小简云：“锦羽在桑，翩翩二七。褐衣缺口，趯趯一双。挟欢伯以俱来，与木奴而偕至。恭维某官文章羹酒，儒学凤麟。游梁王之兔园，夙推善赋；赐汉廷之鸠杖，晚冠耆英。橘颂续骚，酒箴饱德。慎然四美，萃此一翁。”观此具见善于体物。宋稗类钞 

　　杨诚斋立朝，计料自京还家之费，贮以一箧，钥而置之卧所，戒家人不许市一物，恐累归担，日日若促装者。鹤林玉露 

　　昔传江西一士求见杨诚斋，颇以赅洽自负。越数日，诚斋简之云：“闻公自江西来，配盐幽菽，欲求少许。”士人茫然，亟往谢曰：“实不知为何物。”诚斋检礼部韵略“豉”字示之，注云配盐幽菽也。齐东野语 

　　杨诚斋为监司时，巡历一郡，二守宴之。官妓歌贺新郎词以送酒，其间有“万里云帆何日到”之句，诚斋遽曰：“万里昨日到。”守大惭，监系此妓。行都纪事 

　　杨诚斋退休，名酒之和者曰“金盘露”，劲者曰“椒花雨”，曰：“吾爱‘椒花雨’，甚于‘金盘露’。”鹤林玉露 

　　韩侂胄当国，欲网罗四方知名士。尝筑南园，属杨诚斋为之记，许以掖垣。诚斋曰：“官可弃，记不可作！”韩恚，改命他人。杨卧家十五年，皆韩柄国日也。余冬序录 

　　侂胄权日盛，遂忧愤成疾，家人不敢进邸报，适族子自外至，言侂胄近状，诚斋痛哭，呼纸书曰：“奸臣专权，谋危社稷。吾头颅如许，报国无路，惟有孤愤，别妻子。”笔落而逝。南宋杂事诗注 

　　杨诚斋夫人罗氏，年七十余，每寒月黎明即起诣厨，作粥一釜遍奴婢，然后使之服役。其子东山启曰：“天寒何自苦如是。”夫人曰：“奴婢亦人子也。清晨寒冷，使其腹略有火气，乃堪服役耳。”东山曰：“夫人老，且贱事，何倒行而逆施乎？”夫人怒曰：“我自乐此，不知寒也。汝为此言，必不能如吾矣。”东山守吴，夫人尝于郡圃种苎以为衣，时年八十余矣。鹤林玉露 

　　东山先生杨长孺，字伯子，诚斋先生之适子也。守霅川时，秀邸横一州。一日，秀王柚招府公张乐开宴，水陆毕陈，帷幕数重，列烛如昼。酒半少休，已而复坐，乃知逾两夕矣。归即自劾云：“赴秀王华宴，荒酒凡两日，愿罚俸三月，以惩不恪。”自是秀邸不敢复招。一日，府促解爬松钗人，公判云：“松毛本是山中草，小人得之以为宝。嗣王促得太吃倒，杨秀才放得却又好。”□□□ 

　　待制公尤叔保尝游胜禅寺，午睡一竹榻。既觉，有长眉老僧坐其傍，告公曰：“先生左鼻气如松，右鼻气如云。此身后清贵，永永留名，子孙贵盛，罕有其比，但不及亲见之耳。”祠匾松云，盖自定也。文献公尤辉官知枢密院事，宋史无其人。有钞写义子平真年十九，公为娶妻。明年八月十五子时，产一女，从左胁下，其胁开缝，三月余始平，尚有丹线一条。女名佛奴，慧悟异常，面貌端丽。方五岁，举动如成人。至秋渐不食，形体日小，一日，八月十五子时，其母丹线忽开，女便跃入母，母即痛死。公命以僧礼焚之，建一小塔。平真两月亦死。万柳溪边旧话 

　　梁溪尤延之，博洽工文，与杨诚斋为金石交。淳熙间，诚斋为秘书监，延之为太常卿。又同为晋宫寮采，无日不相从。二公皆喜谑，延之尝曰：“有一经句，请秘监对，曰：‘杨氏为我。’”诚斋应曰：“尤物移人。”众皆叹其敏确。诚斋呼延之为蝤蛑，延之呼诚斋为羊。一日，食羊白肠，延之曰：“秘监锦绣肠亦为人食乎！”诚斋笑吟曰：“有肠可食何须恨？犹胜无肠可食人。”盖蝤蛑无肠，一坐大笑。厥后闲居，书问往来，延之则曰：“羔儿无恙！”诚斋则曰：“彭越安在？”诚斋寄语云：“文戈却日玉无价，宝气蟠胸金欲流。”亦以蝤蛑戏之也。延之先卒，诚斋祭文云：“齐歌楚些，万象为挫。瓌玮谲诡，我唱公和。放浪谐谑，尚及方朔。巧发捷出，公嘲我酢。”鹤林玉露 

　　陆游 

　　太傅讳轸性质直，昔为馆职时，尝因奏事极言治乱，举笏指御榻曰：“天下奸雄，睥睨此座者多矣，陛下须好作，乃可长保。”明日，仁祖以其语告大臣曰：“陆轸淳直如此！”家世旧闻 

　　陆太傅轸晚年专意炉鼎，丹将成，偶一日，夫人因事怒，击破其丹，化为双鹤飞去。耆旧续闻 

　　楚公讳佃使虏，虏人负载随行物，不用兵夫，但遇道上行者即驱役之。一日将就马，一担夫诉曰：“某是燕京进士，不能负担。”公笑而遣之。家世旧闻 

　　陆务观母梦秦少游而生，因以其字为名，其名为字。史相力荐放翁赐第，其去国自是。台评王景文乃云：“直翁未了平生事，不了山阴陆务观。”放翁见诗笑曰：“我字务观，去声，如何作平声押？”梅磵诗话 

　　陆务观，绍兴间已为浙漕锁厅第一，有司竟首秦埙，寘公于末。及南宫一人，又为秦桧黜，盖疾其喜论恢复。绍兴末始赐第。按宋史云孝宗初。公早求退，韩侂胄固欲其出，韩喜陆附己，至出所爱四夫人，擘阮琴起舞，公为词有“飞上锦裀红绉”之语。慈福赐韩南园，韩求记于公，公记云：“天下知公之功而不知公之志，知上之倚公而不知公之自处。”公之自处，与上之倚公，本自不侔，盖微词也。又有郑棫者，自作南园记，砻石以献，韩重陆记，仆郑石瘗之。韩败，郑得免。莆阳陈谠，文人也。输灵璧石以寿韩，并刻金字于石，称之曰“我王”。韩败，有为陈瘗石于地者，会搜地窖，铿然作声，则陈石也。四朝闻见录 

　　放翁在朝日，曾与馆阁诸人，会饮于张功甫南湖。酒酣，主人出小姬新桃，歌自制曲以侑觞，手团扇求诗，翁书一绝云：“寒食清明数日了，西园春事又匆匆。梅花自避新桃李，不为高楼一笛风。”盖戏寓姬名于句内。当路有恚之者，遽指为有所讥，竟以此去。浩然斋雅谈 

　　陆务观以史帅恒荐赐第。孝宗一日内宴，史与曾觌皆预。酒酣，一内人以帕子从曾乞词。时德寿宫有内人与掌果子者交涉，方付有司治之。觌因谢不敢曰：“独不闻德寿宫有公事乎？”遂已。他日史为务观道之，务观以告张焘子宫，张时在政府。翼日，奏：“陛下初嗣服，岂宜与臣下燕狎如此。”上愧问曰：“卿得之谁？”曰：“臣得之陆游，游得之史浩。”上由是恶游。未几去国。齐东野语 

　　陆务观作书巢以自处，饮食起居，疾疴呻吟，未尝不与书俱。每至欲起，书围绕左右，如积槁枝，至不得行。时引客观之，客不能入；既入不能出。相与大笑，遂名曰书巢。史余萃览 此近代书，不引出处。 

　　孝宗一日御华文阁，问周益公曰：“今代诗人亦有如唐李白者乎？”益公以放翁对。由是人竞呼为小李白。剑南集题跋 

　　韩平原南园成，遂以记属之陆务观，辞不获，遂以其归耕、退休二亭名，以警其满溢勇退之意。记载四朝闻见录。韩不能用其语，遂败。务观亦以此得罪，落次对致仕。章文庄兼外制，行词云：“山林之兴方适，已遂挂冠；子孙之累未忘，胡为改节？虽文人不顾于细行，而贤者责备于春秋。某官早著英猷，寖跻膴仕。功名已老，萧然鉴曲之酒船；文采未衰，藉甚长安之纸价。岂谓宜休之晚节，蔽于不义之浮云。深刻大书，固可追于前辈；高风劲节，得无愧于古人。时以是而深讥，朕亦为之慨叹。二疏既远，汝其深知足之思；大老来归，朕岂忘善养之道。”浩然斋雅谈按放翁谪降必在韩死后，韩死开禧丁卯，先生已八十三矣。 

　　放翁娶唐氏，于其母夫人为姑侄。伉俪相得，而弗获于姑。既出而未忍绝之，则为之别馆，时时往焉。其姑知而掩之。虽先知挈去，然事不得隐，竟绝之。唐后改适宗子士程，尝以春日出游，相遇于禹迹寺南之沈氏园。唐以语赵，遣致酒肴。陆怅然久之，为赋钗头凤一词题壁间云：“红酥手，黄藤酒，满城春色宫墙柳。东风恶，欢情薄，一怀愁绪，几年离索。错，错，错！春如旧，人空瘦，泪痕红浥鲛绡透。桃花落，闲池阁。山盟犹在，锦书难托。莫，莫，莫！”实绍兴乙亥岁也。按是年放翁年三十一。未久唐氏死。绍熙壬子。按是年放翁年六十八。有诗序云：“禹迹寺南有沈氏小园，四十年前，按壬子上距乙亥三十八年。尝题小词壁间，偶复一到，园已三易主，读之怅然！”诗云：“枫叶初丹槲叶黄，河阳愁鬓怯新霜。林亭旧感空回首，泉路凭谁说断肠。坏壁醉题尘漠漠，断云幽梦事茫茫。年来妄念消除尽，回向蒲龛一炷香。”翁居鉴湖之三山。晚岁每入城，必登寺眺望，不能胜情，又赋二绝云：“梦断香消四十年，按下文谓此诗己未作，距乙亥四十五年，此云四十，玩语气当是从唐氏卒后计之。沈园柳老不飞绵。此身行化稽山土，犹吊遗踪一泫然。”“城上斜阳画角哀，至沈园无复旧池台。伤心桥下春波绿，曾见惊鸿照影来。”盖庆元己未也。按是年放翁七十五。开禧乙丑，是年八十一。岁暮，夜梦游沈氏园，又作二绝云：“路近城南已怕行，沈家园里更伤情。香穿客袖梅花在，绿醮寺前春水生。”“城南小陌又逢春，只见梅花不见人。玉骨久成泉下土，墨痕犹锁壁间尘。”齐东野语 按原文以年考之，有倒置处，兹据纪年更定。 

　　放翁出妻姓唐名琬，和放翁钗头凤词，见御选历代诗余及林下词选，词云：“世情薄，人情恶，雨送黄昏花易落。晓风乾，泪痕残，欲笺心事，独语斜阑。难，难，难！人成各，今非昨，病魂常似秋千索。角声寒，夜阑珊，怕人寻问，咽泪妆欢。瞒，瞒，瞒？”香东漫笔 

　　陆放翁宿驿间，见题壁诗云：“玉阶蟋蟀闹清夜，金井梧桐辞故枝。一枕凄凉眠不得，呼灯起作感秋诗。”询之，驿卒女也，遂纳为妾。方余半载，夫人逐之。妾赋卜算子云：“只知眉上愁，不识愁来路。窗外有芭蕉，阵阵黄昏雨。晓起理残妆，整顿教愁去。不合画春山，依旧留愁住。”随隐漫录 

　　蜀倡类能文，盖薛涛遗风也。放翁有客自蜀挟一妓归，蓄之别室，率数日一往。偶以病少疏，妓颇疑之。客作词自解，妓即韵答之云：“说盟说誓，说情说意，动便春愁满纸。多应念得脱空经，是那个先生教底？不茶不饭，不言不语，一味供他憔悴。相思已是不曾闲，又那得功夫咒你？”或谤放翁尝挟蜀尼以归，即此妓也。齐东野语 

　　嘉泰壬戌九月，陆放翁梦一故人相语曰：“我为莲花博士，镜湖新置官也。我去矣，君能暂为之乎？月得酒千壶，亦不恶。”遂以诗记之云：“白首归修汗简书，每因囊粟叹侏儒。不如月给千壶酒，得似莲花博士无？”宋诗纪事 

　　陆放翁一绝云：“老去元知世事空，但悲不见九州同。王师北定中原日，家祭无忘告乃翁。”林景曦题放翁卷后云：“青山一发愁蒙蒙，干戈况满天南东。来孙却见九州同，家祭如何告乃翁？”东山谈苑 

　　溧阳宰陆子遹，放翁子也。以福贤乡田六千余亩献史卫王，王以十千一亩酬之。子遹追田主索田契，约以一千二亩，民家相率投诉。子遹会合巡尉，持兵追捕，焚其室庐，遂各就擒，寘囹圄，灌以尿粪，逼写献契，而一金不酬。刘漫塘以诗贻之曰：“寄语金渊陆大夫，归田相府意何如？加兵杀僇非仁者，纵火焚烧岂义夫。万口衔冤皆怨汝，千金酬价信欺予。放翁自有闲田地，何不归家理故书？”吹剑录 

　　留正 京镗 谢深甫 李壁 楼钥 

　　留正等连疏请立太子，御批云：“甚好。”又御批云：“历年岁久，念欲退闲。”留正见之惧，以为初止请立太子，今乃有退闲语，何也？会次日朝临，仆于殿庭伤足，正疑为不祥。先是正尝从善轨革者问命，有兔伏草鸡自焚之象，及此谓所知曰：“上卯生，吾酉生，前语验矣。”遂力请罢。 

　　京仲远丞相崛起寒微，祖父皆火化无坟墓，每寒食，野祭而已。鹤林玉露 

　　光尧之丧，金使来吊祭。京仲远为报谢使，康元弼馆伴，锡燕汴亭。仲远请免燕，请撤乐，不许。至期，促入席，传呼不绝。仲远曰：“若不撤乐，有死而已，不敢即席。”元弼等知不可夺，乃传言曰：“请先拜酒果之赐，徐议撤乐。”仲远方率其属拜受，北典签连呼曰：“北朝燕南使，敢不即席！”声甚厉，仲远趋退复位。甲士露刃合扉，仲远令左右叱曰：“南使执礼，何物卒徒，乃敢阻遏！”排闼而出。元弼等以闻其主，仲远留馆待命，赋诗云：“鼎湖龙驭去无踪，三遣行人意则同。凶礼强更为吉礼，裔风终未变华风。设令耳预笙镛末，只愿身糜鼎镬中。已办滞留期得请，不辞筑馆汴江东。”越七日始获免乐之命。既还，孝宗劳之曰：“卿能守礼如此，为朕增气，何以赏卿？”对曰：“北朝畏陛下威德，非畏臣也。使臣死于北，亦其分耳，敢觊赏乎！”上喜谓宰相曰：“京镗今之毛遂也。”除权侍郎，以至大用。鹤林玉露 

　　欧阳公谥文忠，京丞相镗以善事平原，亦谥文忠。后以公论不宜以谥欧阳者谥镗，改文穆。无名子作诗云：“一在庐陵一豫章，文忠文穆两相望。大家飞上梧桐树，自有旁人说短长。”四朝闻见录 

　　谢深甫家本寒微，父母赁舂以食。某招深甫教子，一夕宾主对饮，夜半酒渴，无从得水。庭前有梨方熟，遂登树啖梨，群犬环吠，深甫不敢下。主人梦黑龙蟠树上，为犬所吠而觉，开户视之，见树上有黑影，诃问之，深甫曰：“我也。”主人逐犬，深甫乃下。主人奇之，遂妻以女。后领乡荐，草屦赴省。至曹娥渡，与渡子钱少，不渡，反詈之，深甫乃从他渡。至嵊县宿古庙，庙祝遇之厚，又饮以酒，深甫讶之。祝曰：“夜梦神告我，明日有宰相来宿，今日惟官人至。”深甫焚香祝曰：“若成名，当使庙貌一新。”是年果登第，遂修庙宇。后为浙漕，至曹娥渡，渡子伏地请罪。深甫笑而遣之曰：“我不汝罪，今后台州秀才往来，勿取渡钱也。”坚瓠集 

　　李壁季章，埴季永，同登庚戌科，己酉同赴省试。二公赋非所长，乡人侯某能赋，因资之润色。既书卷，不以诗示，侯疑之。至纳卷所，扣吏以二李卷，以小金牌与之，吏取示，则诗之景联，皆曰：“日射红鸾扇，风清白兽尊。”侯即于己卷改用之。既而皆中选。二李谒主司，主司问：“二句惟授子昆仲，何为又与人？”二李不知所以，他日微闻之，终身与侯不洽。齐东野语 

　　李季章壁，巽岩尚书子。开禧初，韩欲兴兵，既遣张嗣古觇敌，使还，大拂韩旨。因复遣壁，使金，时诗曰：“天连海岱压中州，暖翠浮岚夜不收。如此山河落人手，西风残照懒回头。”四朝闻见录 

　　李季章奉使北庭，虏伴云：“东坡作文，爱用佛书语。”李答云：“曾记赤壁词云：‘谈笑间，狂虏灰飞烟灭。’所谓‘灰飞烟灭’四字，乃圆觉经语，云：‘火出木烬，灰飞烟灭。’”北使默无语。贵耳集 东皋杂录 

　　攻愧楼公，天性豁达，与物无忤。尝与韩侂胄善，独因草制，以天下公论不予韩，故宁罢去，韩心敬之。攻愧久废，韩迫于公论，欲起用之，风公之亲戚，谕公之子弟，但求寒暄一纸书即召矣。亲戚具道韩意于公之子弟，从容以白。公欣然命具笔札，引纸大书颜氏家训子弟累父兄事，子弟自后不敢复言矣。四朝闻见录 

　　金人欲求侂胄函首，林大中、楼钥、倪思等皆以为和议重事，待此而决，奸凶已毙之首，何足惜，竟函首以往。时识者殊不谓然，至有题诗于侍从宅者：“平生只说楼攻愧，此愧终身不可攻。”齐东野语 

　　楼攻愧北行日记云：“金法，士大夫无免捶挞者，太守至挞同知。又闻宰相亦不免，惟以紫褥藉地，少异庶僚耳。”又云：“入东京，西南角有小楼，都人聚观，戴白三老多叹息掩泣。或指副使曰：‘此必宣和中官员也。’相国寺如故，每月亦以三八日开寺，承应人有及见承平者，多能言故事。后生者亦云见父母说，有言其父属之曰：‘我已矣，汝辈当见快活时。’岂知担阁三四十年，犹未得见。”又言：“旧日衣冠之家，陷于此者，皆毁抹旧告，为戎酋驱役，号‘闲粮官’，不复有俸，仰其子弟就末作以自给。有旧亲事官，自言月得粟二斗，钱二贯，日供重役，不堪其劳。语及旧事，泫然不能已。承应人或与少香茶红果子，或跪或喏。跪者胡礼，喏者犹是中原礼数。语音亦有微带燕音者，尤使人伤感。”又言签军遇王师，皆不甚尽力，往往一战而散，迫于严诛耳。若一一与之尽力，非南人所能敌。符离之战，东京无备，先声已自动摇，指日望南兵之来，何为遽去？宿真定府，道傍老妪三四辈指曰：“此我大宋人也。我辈只见得这一次，死也甘心。”相与泣下。三朝北盟会编 

　　楼叔韶镛，初入太学，与同窗友厚善。休日，友谓叔韶：“寂寂不自聊，吾欲至一处求半日适，饮醇膳美，又有声色之玩。但君性轻脱，或以利口败吾事，能息声则可偕往。”楼敬诺，要约数四，乃相率出城。买小舟，沿苇行，将十里，舍舟陟小坡行，道微高下，又二里得精舍。门径绝卑小，而松竹花草楚楚然。友款于门，即有小童应客，主人继出，乃少年僧，姿状秀美，进趋安详，殊有富贵家气象。揖客曰：“久别甚思款接，都不见过，何也？”揖楼为谁，友曰：“吾亲也。”遂偕坐。款语十刻许，僧忽回顾日影下庭西，笑曰：“日旰，二君馁乎？”便起推西边小户入，华屋三间，窗几如拭，玩具皆珍奇。唤侍僮进点心，素膳三品，甘芳精好。撤器命推窗，平湖当前数十百顷，其外连山横陈，楼观森列，夕阳返照，丹碧紫翠，互相映发。渔歌菱唱，隐隐在耳。骋望久之，僧以麈尾敲阑干数声，俄有小画舫傍湖而来，二美人径出登岸，靓妆丽质，王公家不过也。僧命具酌，指顾间觞豆罗陈，穷极水陆，左右执事童，皆姣好。杯行，美人更起歌舞，僧与友谑浪调笑，欢意无间。楼神思惝恍，正容危坐，噤不敢吐一语。伺僧蹔起，挈臂扣所以。友愠曰：“子但饮食纵观，何用知如许？”而觞十余巡，夜已艾。僧复引客至小阁中，卧具皆备，曰：“姑息此。”遂去。壁外即僧榻，试穴隙窥，则径拥二姬就寝。友醉甚大鼾，楼独彷徨不寐。起如厕，一童执烛，密询之：“此为何地？”童笑曰：“官人是亲戚，何须问？”楼反室，展转通宵。时侧耳听声，但闻鼻息齁齁而已。将晓，僧已至客寝，问：“安否？”盥栉毕，引入一院，制作尤巧邃，帘幙蔽满，庭下奇花盛开，香气滃勃，小山丛竹，位置惬当。回思夜来境界，已迷不能忆。迨具食，则器用张陈一新，独二姬竟不复出。食罢告去，僧送之门，郑重而别，由他径绝湖而归。楼惘惘累日，疑所到非人间，数问友，但笑不答。亦许寻旧游，而楼用他故亟归乡。其后出处参商，竟不克再谐。 

　　朱熹 

　　尧山堂外纪：朱韦斋，晦庵父也。酷信地理，尝招山人择地，问富贵何如，山人久之答曰：“富也只如此，贵也只如此，生个小孩儿，便是孔夫子。”后生晦庵，果为大儒。文公为同安主簿日，民以有力强得人善地者，索笔题曰：“此地不灵，是无地理；此地若灵，是无天理。”后得地之家不昌。坚瓠集 

　　邓肃号栟榈，与朱韦斋先生交好。一日，韦斋觞客，栟榈以冠带寓之，醉起，韦斋曰：“留以质纸笔。”明日如约，韦受笔还冠，而以纸少留带，曰：“傥无千幅竟不还。”栟榈寄一诗曰：“归帽纳毫真得策，要笺留带计还疎。公如买菜苦求益，我已忘腰何用渠。闭户羽衣聊自适，推窗柿叶对人书。帝都声价君知否？寄付新传折槛朱。”溪山余话 

　　朱晦庵生，其父松于晬日作诗云：“行年已合识头颅，旧学屠龙意转疎。有子添丁助征戍，肯令辛苦更冠儒。”疑耀 

　　朱子字元晦，一字仲晦。曾结草堂于建阳庐峰之云谷，扁以晦庵，又号云谷老人。既又创竹林精舍，更号沧州病叟。晚因筮遇遁之同人，更名遁翁。小名沈郎，小字季延。茶余客话 

　　宋本朱子易学启蒙序后题云“云台真逸”。钮树玉日记 

　　先生本字元晦，后以元为四德之首，易为仲晦。然天下称元晦已久，至今未有称仲晦者。四朝闻见录 

　　晦翁省试经题“刚中而应”。连案者云：“此句凡七出。”先生嘿然数止五出，乃据所记对义。及出检视，果止五出，乃悟同经者相忌。是年先生登科。吹剑录外集 

　　蒋粹翁，宋季隐满月山。尝言先世家九峰山，畜一牝马生驹，龙首马身，状如负河图者，有父老曰：“昔仲尼笔削六经而麒麟出，今朱晦翁表章四书而龙马生，圣人之瑞也。”晦翁闻之，逊不自居，谨视刍秣。后牧于山，竟失所在。涌幢小品 

　　胡纮谒考亭先生于武夷，先生待学子惟脱粟饭，至茄熟，则用姜醯浸三四枚共食。胡至，先生遇礼不殊。胡不悦，退语人曰：“此非人情，只鸡尊酒，山中未为乏也。”四朝闻见录 

　　晦翁帅潭，一日得赵丞相密报：“已立嘉王为今上，当首以经筵召公”。晦翁藏袖内，竟入狱取大囚十八人立斩之。才毕，而登极赦至。林下偶谈 

　　晦庵弹唐仲友，王丞相与唐姻故，使察院陈贾弹晦翁，目为伪学，遂以祠去。太学诗曰：“周公大圣犹遭谤，元晦真贤亦被讥。堪叹古今两陈贾，如何专把圣贤非？”吹剑录 

　　考亭以行部劾台守唐氏。王淮与唐为姻，乃以唐自辨之疏，与考亭章俱取旨。王但微笑。上问之，乃以朱程学、唐苏学为对。时上方崇苏氏，故探上旨以为解。故终王之世，屡召不拜。考亭之子在，趣媚时好，遂阶法从，视其父忤淮者异矣。予尝与闽士同舟，相与叹在之弗绍，且谓在尽根尽骨卖了武夷山。闽士谓予曰：“子之乡蠹，只是卖了武夷山；我之乡蠹，却卖了三座山。”盖指三山乡，蠹谓梁成大也。四朝闻见录 

　　考亭先生尝劝忠定，既已用韩，当厚礼陈谢之，意欲忠定处以节钺。忠定犹豫未决而祸作。先生语门人曰：“韩吾乡乳母也，宜早陈谢之。”建俗，用乳母乳子，儿弃乳即以首饰羔币厚遣之，谓之陈谢。韩后闻其说，心肯之，故祸公差轻。嘉定初更化，先生子在，乃谓公尝草数千言攻韩之恶，疏未上，门人蔡元定持蓍以入，卜得遁卦，力止先生勿上。同时杨诚斋子长孺亦谓其父因韩用兵，忧愤殊甚，遗书数千言，至以稿上。杨公既致仕归，虽不言事可也，诚有所论，何为中辍？非二公意也。元定盖先生友，亦非门人。四朝闻见录 

　　有谯公令宪者，偶阅朱文公论语，以韩侂胄召会，介者促迫之登车。偶不省论语在袖，至韩所，一揖而论语堕地，韩为一笑。四朝闻见录 

　　刘德秀仲洪为桂阳教官，遇湖南抚干曾撙节夫。曾为晦翁上足，刘与之素厚，同宿逆旅。刘谓曾曰：“仓司下半年文字闻君已觅得，信否？”曰：“撙平生不就人求荐。”刘再三叩之，曾甚言所守端确，未尝屈节于人。刘曰：“然则吾欲得之可乎？”曰：“君自取之，何与吾事？”刘至衡阳，以告仓属。仓属曰：“长官已许曾节夫矣，曾书可覆也。”取以示之，则词极卑敬，无非乞怜语。刘太息而去曰：“此所以为道学也。”及为大理司直，令治山陵于绍兴，朝议欲他徙。丞相留公正会朝士议于其第，刘亦往，早至相府，则太常少卿詹体仁元善、国子司业叶适正则先至矣。詹、叶亦晦翁之徒而刘之同年也。二人方并席交谈，攘臂笑语，刘至，颜色顿异。刘揖之，揖罢，二人离席默坐，凛然不可犯。须臾，留相出，詹、叶相顾厉声而前曰：“绍兴非其地，有蔡元定者，深于郭氏学，可决。”刘独立阶隅，不发一语。留相忽顾之曰：“君意如何？”刘曰：“某少历宦途，奔走东南，湖、湘、闽、广之间，山水之秀，无如越地，宅梓宫甚宜。且遽易山陵，大事也，国步多艰，经费何出？”公慨然曰：“君言是也。”诸公复向赵汝愚第议之，至客次，二人忽视刘曰：“年丈何必尔邪！”刘曰：“愚见如是，非敢异也。”既而刘辩之如初。未几，刘迁御史，于是悉劾朱氏之学者。伪学之名由是起。四朝闻见录 

　　文公自长沙行至衢州，以书招门人蔡元定，元定不至。复书无他语，惟劝其早归。庆元三年省劄：按时已去官归。臣窃见秘阁修撰提举鸿庆宫朱熹，资本回邪，加以忮忍。剽张载、程颐之余论，寓以吃菜事魔之妖术。建宁米白甲闽中，而熹不以供母，乃日籴仓米以食，其母不堪，尝赴乡邻之约，归谓熹曰：“彼亦人家也，有此好饭。”闻者怜之。汝愚既死，朝野交庆，熹和储用诗，有“除是人间别有天”之句，其意何止怨望而已。熹信妖人蔡元定之说，谓建阳县学风水有侯王之地，欲得之。储用逢迎其意，于是以护国寺为县学，移夫子于释迦之殿。用大木巨缆缚圣像，摇撼通衢嚣市之间，而手足堕坏，观者惊叹。又诱尼姑二人为宠妾，每之官则与偕行。冢妇不夫而自孕，诸子盗牛而宰杀，谓其能齐家可乎？发掘崇安弓手父母之墓以葬其母，谓之恕以及人可乎？男女婚嫁，必择富民以利其奁聘之多。开门授徒，必引富室子弟以责其束脩之厚。原文甚长，节录之。当文公之向用也，其门人附之者众。及党议之兴，士之清修者，深入山林以避祸，而贪荣畏罪者，至易衣巾携妓女于湖山都市之间以自别。虽文公之门人故交，尝过其门，懔不敢入。四朝闻见录 

　　沈继祖请杀朱子。朱子得朝报，不语，散行庭中云：“我这头且暂戴在这里。”移时又曰：“自古圣人不曾被人杀死。”茶余客话 

　　白鹿洞书院有孔明木刻小像，先生尝作卧龙庵，祀孔明于此。意以高宗偏安江左，委靡颓废，不能复仇，故于孔明三致意焉。坚瓠集 

　　庆元间，朱熹以伪学之禁，避地至长溪。相其山川回合，临危不危，临险不险，遂主于武曲朱氏，托宗人之分，为题“文章华国，诗礼传家”一联于门。又为一农家书“水云长日神仙府，禾黍丰年富贵家”。皆有石刻。后为一州守取去。当宋、元之季，及嘉靖末倭乱，他县残破，州独完，朱之言验矣。长溪琐语 

　　廖德明，朱文公高弟也。少时梦谒大乾，谒者出索刺，出诸袖，视题字云“宣教郎”。后登第改秩，以宣教郎宰闽。思前梦，恐官止此，不欲行。质之文公，文公曰：“人与器物不同，如笔止能为笔，不能为砚，剑止能为剑，不能为琴，故其成毁久速有一定不易之数。人则不然，虚灵知觉，万理兼赅，吉凶祸福，随之而变，难以一定言。子赴官但当充广德性，力行好事，前梦不足芥蒂。”德明拜受教。后把麾持节，官至正郎。鹤林玉露 

　　徐逸号抱独子，少与朱文公为友。公尝托作谢恩表书云：“可放笔力稍低，使人见之，无假手之议也。”朱仇远稗史 

　　紫阳尝作一绝云：“川原红绿一时新，暮雨朝晴更可人。书册埋头何日了？不如抛却去寻春。”陆象山闻之，喜曰：“元晦至此觉矣。”柳亭诗话 

　　朱文公与庆国卓夫人书云：“闻尊意欲为五哥经营干官差遣，某窃以为不可。且为营一稍以下职事，吃人打骂差遣，乃所以成就之。”卓夫人乃少傅刘公子羽之配，五哥即平甫。朱、刘盖姻娅。初，文公之父韦斋疾亟，以家事属少傅。韦斋殁，文公年十四，少傅为筑室于其里，俾奉母居焉。少傅手书与白水刘致中云：“于绯溪得屋五间，器用完备。有地可树，有圃可蔬，有池可鱼，朱家人口不多可以居。”文公视卓夫人犹母云。鹤林玉露 

　　朱文公有足疾，尝有道人为施针术，旋觉轻安，公大喜，厚谢之，且赠以诗云：“几载相扶藉瘦筇，一针还觉有奇功。出门放杖儿童笑，不是从前勃窣翁。”道人得诗竟去。未几足疾大作，甚于未针时，亟令寻逐道人，已莫知所往。公叹息曰：“某无意罪之。但欲追索其诗，恐复持此误他人耳。”是夜梦神云：“一念动天矣。”足疾旋瘳。□□□ 

　　朱晦庵访婿蔡沈不遇，其女出葱汤麦饭留之，意谓简亵不安，晦庵题诗曰：“葱汤麦饭两相宜，葱补丹田麦疗饥。莫谓此中滋味薄，前村还有未炊时。”坚瓠集 

　　晦翁尝中乌喙毒，头涔涔，渐烦惫，遍体皆黑。深山又无医药，因思汉质帝得水可活之言，汲新水连饮之，大呕而解。涌幢小品 

　　陈季陆尝与刘韬仲同访晦翁，张体仁在焉。朱、张交谈风水曰：“如是为笏山，如是为鞾山。”季陆辨之曰：“古者未有百官，已有许多山了，不知何者为笏？何者为鞾？”坐客皆笑。萤雪丛说 

　　朱晦庵之葬，用悬棺法。术家云：“斯文不坠。”丁卯腊月三日，过湖州守孔应得，说文公初至刘夫人家，因为寿藏，叩之术家，有龙后唐之兆繇。一日，至麻龙归，睹十木牌自山溪贩至，问其所从来，以从唐沙镇对，遂令导往，果得奇境。韦居听舆 癸辛杂识较略 

　　宋咸淳间，蜀人彭澹轩，罢官从江东归，游武夷山。独行林薮，入草庵，见二人峨冠博带对食，招彭坐。俎内猪首一、羊肘一、鸡一，所言皆先天图易传性理之学，玄妙深奥。问其姓字，右坐者曰姓魏，不言字，问左坐者不答。日暮辞出。明日，彭携仆挈榼再往，无境可寻。下山憩一富人家，言其所以，富家曰：“异哉！吾昨至朱文公祠致祭，俎内之肴，正此三物。”澹轩方悟左坐者为朱晦庵，而右座者为魏鹤山也。事载异闻总录，可补武夷山志之缺。坚瓠集 

　　陆居仁读论孟，刻朱晦庵像，见注有纰缪，即击像一下。宅之即代对曰：“朱熹误矣。”坚瓠集陆尝语人曰：“一日读诗传有疑，梦尼父拱立于前而呼吾字曰：‘宅之！朱熹误矣，尔说是也。’”客曰：“足下得非禀受素弱乎？吾见足下眼目眊眩，梦寐颠倒，故知其然也。”辍耕录 

　　贾似道秉国时，浙漕朱浚每禀事必称：“浚万拜。”时人谓之朱万拜。浚乃晦翁曾孙。后元兵入建宁，浚被执不降曰：“岂有晦翁孙而失节者乎？”遂自杀。坚瓠集 

　　陆九渊 蔡元定 吕祖谦 陈傅良 

　　陆象山年少时，常坐临安市肆观棋，如是者累日。棋工曰：“官人日日来看，必是高手，愿求教一局。”象山曰：“未也，三日后却来。”乃买棋局一副，归而悬之，卧而仰视两日，忽悟曰：“此河图数也。”遂往与棋工对，棋工连负三局，乃起谢：“某是临安第一手，凡来者皆饶一先。今官人之棋，反饶得某一先，天下无敌手也。”鹤林玉露 

　　陆象山家于抚州，累世义居。每晨兴，家长率子弟聚揖于厅，击鼓三叠，子弟一人唱云：“听，听，听！劳我以生天理定。若还懒惰必饥寒，莫到饥寒方怨命。虚空自有神明听。”又唱曰：“听，听，听！衣食生身天付定。酒肉贪多折人寿，经营太甚违天命。定，定，定。”鹤林玉露 

　　蔡元定博学强记，通术数。游晦翁门，极喜之。晦翁以道学不容于时，胡纮章疏并及蔡，谓之妖人，谪道州以死。蔡善地理学，每为乡人卜葬改定，其间吉凶不能皆验。及贬，有人赠诗曰：“掘尽人家好丘垄，冤魂欲诉更无由。先生若有尧夫术，何不先言去道州。”谈薮 

　　朱晦庵书蔡西山墓碣云：“呜呼！有宋蔡季通父之墓。”效夫子之书延陵碑也。柳溪诗话 

　　西山蔡先生训子书曰：“识些道理，若不做好人，天地鬼神亦深恶之。盖不识好恶，如童稚、如醉人，虽有罪可赦，若知而故犯，王法不可免也。”随隐漫录 

　　绍兴辛巳，蔡元定在显庆堂，推演后世子孙休咎，赋诗云：“显庆堂将后世推，子孙绍复承吾书。四传学业家还在，五世因贪人产除。缵俗流风六七代，继兴遗迹八九渠。数终轮奂犹有代，御史尹仁为吹嘘。”厥后子沈集书经传注盛行于世，孙模、杭辈相继表扬，曾孙希仁因贪酷籍没。成化丙申，巡按御史尹仁入闽，梦一老人嘱求栖身之地，叩其姓名，蔡某也。及至建阳，访蔡氏子孙，得其家谱阅之，见西山推演诗，预有姓名，不觉悚然，即捐俸为建传心堂。涌幢小品 

　　东莱与唐悦斋同应宏词试，问唐：“路鼓在寝门里，寝门外？”曰：“在门里。”及试出检视，始知为唐所绐。既而悦斋入选，东莱语之曰：“只缘一个路鼓，被君掇在门里。”吹剑录外集 

　　绍兴末，有韩慥者，卖卜于临安之三桥。庚辰春，曾侍郎仲躬、吕太史伯恭至其肆，则一人先在。问其姓，宗子也。次第谈命，首言赵可至郡守，多贵子，不达亦卿郎。次及曾，则曰：“命甚佳，有家世，有文学，有政事，亦有官职，只欠一事，终身无科第。”次至吕，问：“何事至此？”吕曰：“赴试。”曰：“去年不合发解，今安得省试？”曰：“赴词科。”曰：“却是词科人，但不在今年，后三年两试皆得之，且不失甲科。”叩其所至，曰：“名满天下，可惜无福。”已而其言皆验。齐东野语 

　　蔡行之既以春秋为补魁，东莱为省试官，得一卷甚工，东莱曰：“此必小蔡也。且令读书养望三年。”以其草册，投之帐顶。未几，东莱以病先出院，众试官入其室，见帐顶上有一草卷甚工，谓必东莱所甚喜，而欲置前列者，遂定首选。林下偶谈 

　　东莱修文鉴成，独进一本于上前，满朝皆未得见，惟大珰甘昺有之。公论颇不与，得旨除直秘阁，为中书陈骙所缴，载陈之行状。贵耳集 

　　吕成公编文鉴，得潘某诗数篇，已入选。后有人谓潘佳处甚多，恐不止如所选，公遂并去之。四朝闻见录 

　　淳熙间，永嘉英俊如陈君举、陈蕃叟、蔡行之、陈益之六七辈并起，皆赴太学补试。芮国器为祭酒，吕东莱为学官，告芮曰：“永嘉新俊，不可不收拾。”君举访东莱，东莱语以一春秋题，且言破义，就试果出此题。君举竟用之，且以语陈蕃叟，皆得第。林下偶谈 

　　止斋倅福州，有富人诉仆盗，仆辞连主之女，止斋必欲逮女以问。诸寓公营救不获，于是有传艮之谤。林下偶谈 传艮不可解，当是以傅良之名为谤也。 

　　赵汝愚 

　　隆兴三年，赵汝愚廷试第一。外舅为刑部侍郎，胪传既归，明清启曰：“适曾称贺否？宗室魁天下，今日创见，可谓盛事，礼宜为庆。”外舅击节曰：“班行内无能举此，今无及矣。”玉照新志按隆兴无三年，说见下条。 

　　汝愚唱名时，洪文惠适为右相，侍上侧，奏言：“近岁宗子甚好学，前举伯摅擢甲科，儒林以为创见。今汝愚遂魁天下，可谓瞻前无邻。本朝故事，科举先寒畯，有官人退居第二。乞只依胪传次序，勿令后来居上，以见麟趾之盛。”天颜有喜，良久曰：“姑循故事。”云谷杂记 按宋史不言汝愚登第。三年，以洪适为右相计之，当为乾道二年丙戌。是年状元为萧国梁，所谓仍循故事退居第二也。 

　　赵忠定初登第，谒赵彦端德庄。德庄故与忠定父兄游，语之曰：“谨毋以一魁置胸。”又曰：“士大夫多被富贵诱坏。”又曰：“今日放上前得一二奖谕，明日于宰相处得一二语褒拂，往往丧其所守者多矣。”忠定拱手曰：“谨受教。”宋稗类抄 

　　绍熙三年，赵彦逾为山陵使，因别赵汝愚曰：“近事危急如此，知院乃同姓之卿，岂容坐视？”汝愚默然久之曰：“今有何策？事急时持刀去朝天门，叫几声自割杀耳！”汝愚尝云：“梦孝宗授以汤鼎，背负白龙升天。”又沈有开在汝愚座曰：“外间传嘉王出判福州，许公国判明州，三军士庶已推戴相公矣。”又徐谊语人曰：“但得赵家一块肉足矣。”盖指魏王之子徐国公柄也。太学上书乞尊汝愚为伯父，何澹谓宁宗曰：“非光宗子。”其说不一端，于是李沐首劾汝愚。齐东野语 

　　宁宗既受禅，韩平原所望不过节钺，知阁刘弼谓赵忠定曰：“此事侂胄不能无功，亦须分些官职与他。”忠定不答，由是渐有邪谋。余友赵从道有诗云：“庆元宰相事纷纷，说着令人暗断魂。好听当时刘弼语，分些官职乞平原。”余亦有诗云：“斋坛斋字疑误一钺底须悭，坐见诸贤散似烟。不使庆元为庆历，也由人事也由天。”鹤林玉露 一本谓刘弼语侂胄，侂胄未信，往见忠定，忠定岸然不交一语。韩退而叹曰：“刘知阁不吾欺也。”由是渐有邪谋。 

　　赵忠定去国之日，天为雨血。京城人以盆盎贮之，殷殷然。四朝闻见录 

　　贬忠定词，乃傅伯寿所草，韩先啖之以美官。其词曰：“屈氂与广利妄议，武帝戮之于事闻之初；林甫辅明皇不忠，肃宗诛之于论定之后。是皆宗室之为相，卒蹈谴诃而置刑。”赵听制，手持象简，不知轻重。四朝闻见录 

　　赵汝愚题福州鼓山寺诗云：“几年奔走厌尘埃，此日登临亦快哉！江月不随流水去，天风常送海涛来。”朱晦翁摘“天风海涛”四字刻于石。坚瓠集 

　　忠定去国，药局赵师劭上书请斩忠定，盖媚韩也。忠定之事既白，后溪刘左史光祖帅荆襄，辟公之子崇模为机幕。刘公未知师劭前事，先辟其弟某。崇模与危公稹为同年，属危草笺以谢刘公云：“今闻其弟之当来，欲使为寮而并处。念交游之仇不同国，而况天伦；无羞恶之心则非人，是乖风教。故胜母之里不可入，迫人之驿不可居。岂容同堂合席之至欢，乃有操戈入室之遗类。纵罪不相及，然水中之蟹且将避之；倘机或未忘，则海上之鸥不当下矣。且昔辱甄收，本见齿忠臣之后；若今惟苟合，是玷名恶子之中。得士如斯，在公焉用！”刘得崇模笺，愕寘几上，即草檄勒回师劭弟。四朝闻见录 

　　忠定季子崇实，因与余商榷骈俪，以为此最不可忽。昔先公居政地，以此观人。或谓先公曰：“或出他人手，则难于知人矣。”先公曰：“彼能倩人做好文字，其人亦不碌碌矣。”四朝闻见录 

　　韩侂胄 

　　王宣子有一婢，孕而不容于内，出之女僧之家。韩平原之父与之同乡同朝，闻王氏有孕婢在外，遂明告而纳之。未几得男，即平原也。癸辛杂识 

　　绍熙间有医邢氏艺绝精。韩平原知合门事，将出使，俾之诊脉，曰：“脉和平无可言，所可忧者夫人耳。知合回轺，恐不必相见也。”韩妻本无疾，怪其妄谈，然私忧之。出疆甫数月，而妻果殂。齐东野语 

　　嘉泰间，平原公恃有扶日之功，凡事自作威福，政事皆不由内出。会内宴，伶人王公瑾曰：“今日政如客人卖伞，不油里面。”白獭髓 

　　韩平原倾赵子直，有无名子作诗大书于朝天门下曰：“两手旋乾复转坤，群邪何事肆流言？狼胡跋□□田□□□□伤周旦，鱼腹衔冤葬屈原。一死固知公所欠，孤忠赖有史常存。九原若见韩忠献，休说渠家末代孙。”钱唐遗事 

　　傅伯寿为浙西宪，韩侂胄用事，伯寿首以启贺之：“人无耻矣，咸依右相之山；我则异于，独仰韩公之斗。”由是擢用。齐东野语 

　　侂胄知上信用王德谦，阳与之为义兄弟，相与欢甚。一日谓曰：“哥哥有大勋劳，宜建节钺。”王曰：“我阉官也，有此例乎？弟弟毋误我。”侂胄曰：“已奏之上，行且宣麻矣。”王唯唯。何澹时为中丞，侂胄密谕之曰：“德谦苦要节钺，上重违之，中丞亟宜卷班以出。”何如所教，即合台疏德谦罪，乞行窜殛。德谦持侂胄袖以泣曰：“弟弟误我！”侂胄徐谓曰：“哥哥放心，略出北关数里，便有诏追回，只俟罢了何中丞耳！”德谦犹信其说，拜而属之，竟死贬所。自此内批皆侂胄为之矣。四朝闻见录 

　　韩平原在庆元初，其弟仰胄为知合门事，颇与密议，时人谓之大小韩，求捷径者争趋之。一日内宴，优人有为衣冠到选者，自叙履历材艺，应得美官，而留滞铨曹，自春徂冬，未有所拟。方徘徊浩叹，适一日者敝帽持扇过其旁，遂邀使谈庚甲，日者厉声曰：“君命甚高，但五星局内财帛宫微有所碍，目下若欲亨达，先见小寒，更望成事，必见大寒。”侍燕者皆缩颈匿笑。徽之祁门客邸壁间一诗，乃天族之试南宫者，其诗云：“蹇卫冲风怯晓寒，也随举子到长安。路人莫作亲王看，姓赵如今不似韩。”旁有细书“霍氏之祸萌于骖乘”八字，墨渍尚新。桯史 

　　宁宗恭淑后上仙，曹氏为婕妤。平原特以为亲属，偶值正理富国进驯象至，平原语王公瑾曰：“不闻有正理富国？”公瑾曰：“如今有假杨国忠。”平原虽憾之而无罪加焉。白獭髓 

　　婕妤曹氏姊妹，通籍禁内，皆为女冠。赐号“虚无自然先生”者、“左右街都道录”者，皆厚于韩。或谓亦与之昵。朝野遗记 

　　庆元间，有宿儒以文名入鳌禁为承旨，朝议谓且大用。韩平原有出妾方娠，鬻当湖鲁氏，得男葎。既贵无子，遂乞归。始至而平原适有恩制当降麻，偶于纶内用鲁公拜后语，意盖谓忠献耳。平原见其姓之偶符，大怒，不踰月乃去国。桯史 

　　韩侂胄生日，高似孙献诗九章，每章一“锡”字，以寓九锡。谈荟 

　　韩平原自写琅玕大叶，号“太师竹”。图绘宝鉴 

　　韩魏公阅古堂在定州。侂胄建于临安者，仍祖名也。南园有亭曰晚节香，植菊数百种，亦取其祖诗意。南宋杂事诗注 

　　阅古堂图书皆向若水鉴定。研北杂志 

　　姑苏有地名韩墩，产韩梨为天下冠，都下谓之“韩墩梨”。后因先皇讳改为韩村。侂胄专国，馈者不敢谓韩村，直曰韩梨。盖都下以外人为村，故讳之。南宋杂事诗注 

　　侂胄有爱姬小故被谴，钱塘令程松寿亟以八百千市之，舍之中堂。旦夕夫妻上食，事之甚谨。姬惶恐莫知所由。居数日，侂胄复召之，知为松寿所市，大怒。松寿闻之，亟上谒献之曰：“顷有郡守辞阙者，将挟之去外郡，某忝赤县，故为王匿之舍内耳。”侂胄意犹未平，姬既入，具言松寿谨待以礼。侂胄大喜，即日躐除太府寺丞，踰年进谏议大夫。犹怏怏不满意，乃更市一美人献之，名曰松寿。侂胄曰：“奈何与大谏同名？”答曰：“欲使贱名常达钧听耳。”侂胄怜之，即除同知枢密院事。庆元党禁 

　　韩侂胄作南园于吴山，竹篱茅舍，宛然田家。侂胄游其间甚喜，曰：“状得极似，但欠鸡鸣犬吠耳。”既出，闻庄内鸡犬声，令人视之，则府尹赵师＜睪廾＞也。时有诗云：“堪笑明廷鹓鹭，甘作村庄犬鸡。一旦冰山失势，汤燖镬煮刀刲。”古杭杂记侂胄败，或又赠之曰：“侍郎自号东墙，曾学犬吠村庄。今日不须摇尾，且寻土窟深藏。”坚瓠集 

　　侂胄生辰，群公上寿。既毕集，许及之为吏尚，适后至，阍人掩关拒之，许大窘。会门闸未及闭，遂俯偻而入。当时有由窦尚书之号。庆元党禁 

　　韩用事久，人不能平。又所引率多非类。市井有以片纸摹印乌贼出没于潮，一钱一本，以售儿童，且诵言曰：“满潮都是贼。”京尹廉而杖之。又有卖浆者，敲其盏以唤人曰：“冷底吃一盏！”“冷”谓韩，“盏”为斩也。四朝闻见录 

　　侂胄过南园山庄，赵师＜睪廾＞偕行。见林薄间一牧童歌曰：“朝出耕田暮饭牛，林泉风月共悠悠。九重虽窃阿衡贵，争得功名到白头。”师＜睪廾＞呵曰：“平章在此！”牧童笑曰：“但识山中宰相，安知朝内平章？”侂胄曰：“宰相何人？奈未识荆。”童曰：“公如欲见，枉驾草庐。”至则竹篱茅舍，石磴藤床，屏间有二诗云：“病国妨贤主势孤，生民无计乐樵苏。伪名枉玷朱元晦，谋逆空污赵汝愚。羊质虎皮千载耻，民膏血脉一时枯。若知不可同安乐，早买扁舟去五湖。”“定策微劳总是空，一时狐假虎威风。不知积下滔天罪，尚欲谋成盖世功。披露奸心愚幼主，彰闻恶德辱先公。玉津园内行天讨，怨血空流杜宇红。”侂胄变色。童曰：“主人至矣。”见一叟庞眉鹤发，深衣幅巾，扶筇而来，年可七八旬，态度闲雅，自称袁处士，揖侂胄曰：“贵人光贲，有失祗迎，乞恕不恭。”揖逊而坐。侂胄曰：“屏间之诗，何人所作？”处士答曰：“老朽写怀，不意见让于贵人也。”侂胄曰：“军国重事，谁敢私议？”处士曰：“太师挟震主之威，操不赏之权。群小盈朝，国事日非，土崩瓦解，可立而待。虽欲建恢复之功，诚恐北方未可图，而南方已骚动矣。愚意势倒冰山，危如朝露，诚孔子所谓不在颛臾，而在萧墙之内也。太师其审图之。”侂胄面色如土，左右欲兵之。侂胄叹曰：“真谅士也！”扶而去之。坚瓠集 

　　韩以春日宴族人于西湖，用土为偶，名曰黄胖，以线系其首，累至数十人。游人以为土宜，韩售之以悦诸婢，令族党仙胄赋之。云：“一朝线断儿童手，骨肉皆为陌上尘。”侂胄大不悦。仙胄家会稽，有官不仕。韩败，竟保其族。四朝闻见录 

　　韩侂胄暮年携家游西湖，族子判院与焉。席间有献牵丝傀垒为土偶负小儿者，名迎春黄胖。韩顾族子咏之，即作一绝云：“脚踏虚空手弄春，一人头上要安身。忽然线断儿童手，骨肉都为陌上尘。”韩大不乐。未几祸作。谈薮 

　　邓友龙出为淮西漕，日夕谋复入。时金人方困于北兵，且其国荐饥，沿边不逞之徒，所谓跳河子者，时时剽猎事状，陈说利害。友龙得之为奇货，以献于韩。韩得之大喜。齐东野语 

　　开禧用兵，淮、汉师败，薛叔似以怯懦为韩所恶。项安世因贻韩书曰：“偶送客至江上，饮竹光酒半醉，书不成字。”韩大喜曰：“项平甫乃尔闲暇！”即除湖广总督。函史 

　　韩用兵既败，须鬓俱白，莫知所为。伶人因上宴，设樊迟、樊哙，旁一人曰樊恼，又设一人揖樊迟问：“谁与取名？”对以夫子所取。又揖问樊哙，对曰：“汉高所取。”又揖樊恼曰：“谁名汝？”对以樊恼自取。四朝闻见录 

　　杨后与史弥远谋杀韩侂胄，著作王居安、右丞张镃皆与议。已定，始以告参政李壁。时外间已藉藉。一日侂胄在都堂，忽谓李参政曰：“闻有人欲变局，相公知否？”李疑事洩，面发赤，徐答曰：“恐无是事。”而王居安在馆与同舍大言曰：“数日之后，耳目当一新矣。”其不密如此。弥远闻之大惧，然亦未决意杀之，更访于张镃。镃曰：“势不两立，不如杀之无后患。”弥远抚几曰：“君真将种也！吾计决矣。”时开禧三年十一月二日也。侂胄爱姬号满头花者生辰，张镃素与之通家，至是移庖侂胄府，酣饮至五鼓。其夕周筠以覆帖告变。时侂胄已被酒，视之曰：“这汉又来胡说！”于烛上焚之。明日早朝，筠复白其事，侂胄叱之曰：“谁敢，谁敢！”升车而去。甫至六部桥，夏震时以中军统制权殿司公事，选兵三百俟于此，忽声喏道旁曰：“有旨，太师罢平章事，日下出国门。”侂胄曰：“有旨，吾何为不知？”语未竟，夏挺、王斌等令健卒百余人拥其轿以出，至玉津园夹墙内，挝杀之。齐东野语 

　　慈明赞宁皇诛侂胄，出御批三，一授钱象祖卫泾史弥远，一授张镃，一授李孝纯。二批俱未发，独象祖亟授殿岩夏震。震初闻欲诛韩，有难色，及视御批，则曰：“君命也，震当效死。”翌日，震遣其帐下郑发、王斌邀韩车于六部桥，经出玉津园夹墙，用铁鞭中韩阴乃死。韩裹软缠，故难中。地名磨刀坑。初御笔侂胄所为，及是慈明自书。发、斌押韩车，语以有御笔。韩仓忙曰：“御笔我所为。”行至玉津，许郑发以节度使，郑不从。又曰：“我当出北关门，韩第在湖州。如何出候潮门？”又曰：“我何罪？”又语发曰：“何得无礼大臣！”郑叱以国贼而鞭之。先是有告御批之谋于韩者，韩与陈自强谋，欲上殿一网尽埽象祖以下出国门。幸韩不得入，若韩用小车经自和宁门入，斌、发不及觉，则谋韩者虀粉矣。四朝闻见录 

　　南园乃慈福所赐。掌园者金其姓，皆武爵之近上者。听其满口称师王。师谓太师，王谓郡王。四朝闻见录 

　　侂胄既诛，都下为之语曰：“释迦佛中间坐，胡汉神立两旁。文殊普贤自斗，象祖打杀师王。”同话录 

　　象祖尝献珠搭当于韩，后致仕时，词臣草制，进封珍国公。四朝闻见录 

　　侂胄用事十四年，威行宫省，权震宇内。尝凿山为园，下瞰宗庙，出入宫闱无度。孝宗畴昔思政之所，偃然居之，老宫人见之，往往垂涕。颜棫草制，谓其“得圣之清”；易祓撰答诏，以“元圣”褒之。四方投书献颂者，谓伊、霍、旦、奭不足拟其勋，有称为“我王”者。余喜请加九锡，赵师＜睪廾＞乞置平原郡王府官属，侂胄皆偃然受之。籍没之晨，放逐群婢愿认父母者，听以身首服饰去。至有金钗满头，衣服着数袭。市人利其物，诈称某妾父母。有引群妾之裾，必欲其同归者，亦足笑也。四朝闻见录 参宋稗类钞 

　　韩平原被诛之夕，乃其宠姬四夫人诞辰，张功甫移庖大，至五更方散，大醉几不能起。干办府事周筠以片纸入投云：“闻外间有警，不佳，乞关合门免朝。”韩怒曰：“谁敢如此！”至再三，皆不从。乃盥栉取瑞香番罗衣一袭，登车而往。旋即殿司已围绕府第矣。所用御前乐部伶官皆闭置于内，饥饿三日始放去。赵元父祖母蕲国太夫人徐氏，在府目击其事。其后斥卖所有之物，各分为一小包。先妣以数券买一包，则皆妇人敝鞵，以为无用，欲弃之，疑其颇重，则内藏大北珠二十粒。盖诸婢藏匿为逃走计，仓皇遗之耳。癸辛杂识 

　　侂胄妾，同甘苦者为三夫人，号满头花。新进者为四夫人，至通宫籍。慈明召入，貌赐坐以示优宠。四夫人即与慈明偶席，慈明心衔之。迨韩诛，诸婢皆遣还父母，慈明特旨，令京尹杖四夫人而遣之。四朝闻见录 

　　叶时等上言侂胄专政无君，僭上不道，乞枭其首领，置之淮甸，积尸丛冢之间，以谢天下。诏临安府遣东南第三副将尹明斵棺取其首，送江淮置制大使。庆元党禁 

　　丙寅冬，游韩寺，登其母魏国夫人冢，旁有芦束，浅土半露，则韩尸。其首已送金也。四朝闻见录 

　　开禧议和，王都厢楠为行人，有一伴使颜元者，问韩侂胄是甚么人，答云：“魏公之孙，吴太后之肺腑，有拥佑之功。”又问云：“宫里如何信任他？不知去得他否？”王答云：“大臣去留，出自圣断。”伴使就怀内取出本朝省劄：韩侂胄，军怒已击死。王为惊骇。贵耳集 

　　侂胄既死，朝命王楠送其首。当时太学有诗云：“岁币顿增三百万，和戎又送一于期。无人说与王楠道，莫遣当年寇准知。”坚瓠集 

　　百官诣朝堂集议韩首事，枢密章良能建议，以为奸凶已毙之首，又何足惜。时王忠简介抗议，以韩首不足惜，而国体可惜。章以语侵公，公奋起曰：“今日敌要韩首不足惜，明日敌要吾辈首亦不足惜耶！”会倪文节公思亦谓：“一侂胄臭头颅，何必诸公争！”王议遂不胜。章竟呼省吏伸黄纸揭于象魏曰：“今据礼部侍郎倪思议到，奸凶已毙之首，又何足惜！”遂竟函首送金。谍者谓金得韩首，谥曰忠缪侯。四朝闻见录 

　　韩侂胄函首才至虏界，虏之台谏交章言侂胄忠于其国，缪于其身，封为忠缪侯。将函首附葬于魏公墓下，仍劄报南朝。贵耳集 

　　侂胄函首送虏，当时太学诸生有诗曰：“自古和戎有大权，未闻函首可安边。生灵肝脑空涂地，祖父冤仇共戴天。晁错已诛终叛汉，于期未遣尚存燕。庙堂自谓万全策，却恐防边未必然！”明年合门舍人周登出聘，金主令引南使观忠缪侯墓。齐东野语 

　　刘淮见之，建阳人。赋诗虽为韩发，其实嘉定间用事者良剂也。“宝莲山下韩王府，郁郁沉沉深几许？主人飞头去和戎，绿户空墙叹风雨。九世卿家一朝覆，太师宜诛魏公辱。后来不悟有前车，突兀眼中观此屋。”四朝闻见录 

　　事有一时传讹而人竞信之者，阅古之败，众恶皆归，如犬吠村庄等事是也。姑以四朝闻见录所载一事言之，谓蜀帅献沉香山，高五丈，立之南园淩风阁下。今庆乐园即南园，所谓沉香山，犹在阁前，乃枯枿耳，初非沉香也。余尝赋诗云：“旧事凄凉尚可寻，断碑闲卧草深深。淩风阁下槎丫树，当日人疑是水沈。”齐东野语 

　　平原身僇之后，众恶归焉。杂记所载，赵师＜睪廾＞犬吠，乃郑斗所造，以报挞武学生之愤。至如许及之屈膝，费士寅狗窦，亦皆不得志抱私仇者撰造丑诋。李心传，蜀人，去天万里，轻信记载，疎舛固宜。齐东野语 

　　韩侂胄尝会众官于南园，京尹赵师＜睪廾＞预焉。师＜睪廾＞因挞右庠士，三学诸生遂撰为师＜睪廾＞尝学犬吠于南园之村庄。又舞斋郎以悦侂胄之四夫人。师＜睪廾＞固附韩者也，亦岂至是。李秀岩心传不谙东南之事，乃载其事于朝野杂记，或谓有穿狗窦而入见韩者，亦非。四朝闻见录 

　　陈自强 苏师旦 赵师＜睪廾＞ 郭倪 

　　陈自强，丙辰夏以选人入都，欲求诸州学官阙，见执政皆不遂。其所居逆旅主人善拂茶，自强一日见其出，问所以，曰：“某为仪同击茶，月给十千，日三往府，每往击茶一瓯而已，余无与也。”自强太息曰：“某尝权仪同先生。”按言曾为仪同师也。主人曰：“官人求阙不遂，盍见仪同乎？”自强曰：“吾贫旅费垂尽，闻见仪同所费不赀，安能办之？”主人曰：“俟语次试为拈出。”一日自强方闷坐，有直省官来召，约明日午后至府相见。自强莫知所谓。比至，则侍从官以次毕集。谒入，传令先召知丞，侂胄命设褥于堂上，乡之再拜，次召众官同坐，从官踧踖，莫敢居上者。侂胄徐曰：“先生老儒殊可念。”坐客唯唯。明日，连章荐其才，遂除太学录。未逾年，迁博士；数月，转国子；又数月，为秘书郎；入馆半岁，除右正言、右谏议大夫、御史中丞；入台半月，遂秉政。由选人至枢府，首尾四年。自强尤贪鄙，书题无“并”字者辄不开。庆元党禁 

　　自强本太学诸生，尝居韩氏馆，实训侂胄。侂胄母襄圣女弟 见其举止凝重，交游不妄，尝器重之，谓侂胄曰：“他日得志必用之。”陈登科为光泽丞，年已六十。主簿张彦清登科最早，而其年方盛，尝玩侮之。杨开国圭，彦清之友也，每敬自强不敢狎，私语陈曰：“子姑自重，以相法论，不十年为宰相矣。”及自强去官调阙，知韩得柄，漫往候之，刺入，韩约以明日从官来见，当延接。自强不测其意，明日又往，侂胄于从官前设褥拜自强曰：“许多时先生在何处？”翌日，从官即交章特荐入台，不期年拜相矣。彦清亦往候，自强欲荐之韩，其子语之曰：“爷不记光泽之事乎？”四朝闻见录 

　　行在太学，造工之初，鸣鼓集馆。有刘瞽善听声，过之曰：“闻鼓声官气甚旺，但不出宰相。”中兴以来七十年未有爰立者。嘉泰间，高文虎欲奉陈自强，遂谓鼓坏宜更鞔。未几，自强正拜，名其地曰鞔鼓桥。西湖志余 

　　自强为右揆，嘉泰之火，及其府，主帑吏请钥于自强。自强闻变，口呿不能言。钥在其衣带间，吏不敢解。由是囊橐无孑遗焉。自强移居都亭驿，百僚往省之，自强大言曰：“郭殿前号令不肃！”众谓救火无策，未敢对。自强徐言：“昨从渠假五十兵搬担仗，遂失去一金注碗。”众愕而退。事定，侂胄谓群公曰：“丞相生事一委于火，可怜，须少助之。”于是侂胄首助万缗，已而馈者踵至。不数月得六十万，遂倍所失之数。庆元党禁 

　　有选人，其父与自强有旧，入都求为掌故。自强对众厉声曰：“外间岂不知近旨！见阙方除，此何可得？”众为踧踖。后旬日竟除掌故。或问之曰：“丞相之语甚峻，何以回造化耶？”其人取一书示之，乃自强答书也。略曰：“珍贶鼎至，光耀老目。”或问珍贶之名。曰：“适从市间见金粟台盏十具，以四千缗得而献之。”闻者太息而去。庆元党禁　　陈自强本太学服膺斋生，既当国，雷孝友为学官，乃立魁辅碑以颂之。自强败，孝友欲磨去之，而诸生不从。一日诸生赴试，孝友亟遣人捶落焉。木笔杂钞 

　　自强罢相出国门，每朝必朝服焚香，自云：“从天乞一日之命。”行至浦城，其族人陈政和为宰，迎劳于郊。自强太息曰：“贤侄，贤侄！大丈夫切不可受人恩。”雪涕而去。四朝闻见录 

　　苏师旦本平江书吏，韩氏为戎副，籍之于厅。韩用事，苏犹在韩侧侍立。迨冒节钺，韩乃与之均席。苏林者，子由之孙也，师旦以微贱附之为族，林遂以兄事之。师旦窜海上，嘉定初，下所编郡取师旦首。郡守召至客次，师旦以韩念己，必复召用。已而赴市，则曰：“太师亦如是忍耶！”盖不知韩已诛矣。籍其家，得金箔金若干，马蹄金若干，瓜子金若干，金罗汉五百尊。德寿宫门路梐枑有舆薪者阑入，司枑者呵之，曰：“周总管柴。”呵者默听之。周筠亦师旦之亚。四朝闻见录 

　　陈自强在禁林，事师旦尤甚，有爱妾曰蜡梅，以秀慧闻于东南，师旦至则三人参坐纵饮。苏师旦自名苏氏出子，陈韡总蜀计，为建京苏楼于眉州市以悦之。庆元党禁 

　　苏师旦将建节，学士莫肯当制。易祓为枢密院检详文字，与之昵，欣然愿任责，遂以国子司业兼两制，竟为草麻，极其谀佞。既宣布，物论哗然，亟擢祓左司谏。诸生为之语曰：“阳城毁裴延龄之麻，由谏官而下迁司业。易祓草苏师旦之制，由司业而上擢谏官。”既而韩诛，苏得罪，祓遂远贬。齐东野语 

　　侂胄生辰，宰执侍从四方牧守皆上礼为寿，直宝文阁四川茶马献红锦壁衣、承尘地衣，修广高下皆与堂等。吏部尚书献红牙果桌十位，工部尚书献珠搭当十副，光彩夺目。盖大长公主奁内故物，众已骇之。知临安府最后至，出小合，曰：“寒生无以为献，有少果核，姑侑一觞。”启之，乃粟金蒲萄小架，上有大北珠百枚，众皆惭沮。庆元党禁 

　　侂胄有四妾，皆郡夫人，其次又十人。有献北珠冠四枚者，侂胄以遗四夫人，十人皆愠曰：“等人耳，我辈不堪戴耶！”侂胄患之。时赵师＜睪廾＞以列卿守临安，闻之，亟出十万缗，市北珠冠十枚，瞰侂胄入朝献之。十婢大喜，分持以去。侂胄归，十婢咸来谢。翼日都市行灯，十婢顶珠冠而出，观者如堵，归语侂胄：“我辈得赵大卿光价十倍，王何吝一官耶！”遂进师＜睪廾＞工部侍郎。庆元党禁 

　　赵师＜睪廾＞尹临安，时有黠贼，每盗人家，必粉书其壁曰：“我来也！”严捕久不获。一日所司捕一贼至，云即是“我来也”，勘之不承，久淹狱底，谓狱卒曰：“我固尝为盗，却非‘我来也’，今亦自知无脱理，但乞稍疏刑具，有白金数千藏保俶塔上，可往取之。”试往，果得金，大喜。入狱，以酒肉犒贼。越数日，又曰：“有酒一瓮，藏侍郎桥下。”卒又试往，所得愈多。一日贼谓卒曰：“欲暂出，四更当复来。”卒难之，贼曰：“我固不负汝，设不来，则我所遗，足以为尔失囚配罪之费有余矣。苟不从，恐悔无及。”卒惧而从之。坐以俟，忧念间，闻檐瓦声，贼已跃下。甫旦，循王府告云：“夜被盗，府门上书‘我来也’三字。”赵尹大惊曰：“几误此狱。”遂以犯夜杖出之。狱卒归，其妻曰：“昨夜半闻叩门，开视之，一人以衣囊掷户内而去。”卒惊视之，皆黄白物也。乃悟其夜贼盗张府之物，而赵终莫知其奸也。西湖志余 

　　黄子由尚书夫人胡氏与可，元功尚书之女也。俊敏强记，经史诸书略能成诵，善笔札，时作诗文亦可观，于琴弈写竹等艺尤精。自号惠斋居士，时人比之李易安云。时赵师＜睪廾＞从善知临安府，立放生池于湖上。高文虎炳如为之作记，误书“鸟兽鱼鳖咸若，商历以兴”。既已锓石，分送朝士。胡夫人一诵即知其误。会炳如以藏头策题得罪多士，而从善又以学舍张盖殴人等尝断其仆，诸士既闻其事，遂作小词讥诋之，作为“忧王道不是商王，这鸟兽鱼鳖是你”者。乃胡氏首指其误也。他日胡氏死，其婢窃物以逃，捕得之，送临安府。从善衔之，遂鞠其婢，指言主母平日与弈者郑日新通，郑越人，世号越童。所失物乃主母与之耳。因逮郑系狱黥之。未几，子由以帷薄不修去国。事之有无不可知，而从善之用心亦薄矣。后十余年从善死，其子希苍亦死。妇钱氏茕处，独任一仆主家事。有老仆知其私，颇持之。钱氏与仆欲灭其口，遂以他事系毙官狱，且擅焚之。未几，老仆家声冤于宪台，时林介持宪节，方振风采，遂逮钱氏于庭。经营巨援，仅尔获免，而仆从黥籍。信人之存心不可不近厚，而报复之理，昭昭不可揜也。齐东野语 

　　赵从善尚书子希仓倅绍兴日，令庖人造燥子茄，欲书食单，问厅吏“茄”字，吏曰：“草头下著加。”即援笔书“蒙”字，郡人目为“燥子蒙”。会稽郡治有贤牧堂，设范文正、赵清献、翟忠惠、朱忠靖、赵忠简、史越王、张毗陵诸像，从善尝帅浙东，乃使门吏谕耆宿陈乞增从善像。既成，有郡士朱万年题诗于堂曰：“师＜睪廾＞使众作祠堂，要学朱张与郑王。疑有误字大家飞上梧桐树，自有旁人说短长。”白獭髓 

　　嘉泰、开禧间，郭倪位殿岩，宾客日盛，相与怂恿，直以为卧龙复出。酒后辄咏“三顾频烦、两朝开济”之句，屏风四面一一皆书此二句，遂逢当轴意，兴六月之师。陈章俊为随军漕，先行之，酌酒曰：“木牛流马，则以烦公。”众咸笑之。倬既溃于符离，僎又败于仪真，自度不能复振，对客泣数行下。时彭法传师适在座，谓人曰：“此带汁诸葛也。”桯史 

　　郭倪、郭杲败，值赐宴，优以生菱进于桌上，命二人移桌，忽生菱堕地尽碎。一人曰：“苦坏了多少生菱，只因移果桌。”四朝闻见录 按郭倪、郭杲、郭倬皆当时败将，移谓倪、果谓杲、桌谓倬也。 





●宋人轶事汇编卷十八 

　　木待问 萧国梁 郑侨 黄定 徐履 黄由 卫泾 邵泽 陈文龙 方逢辰 周震炎 王龙泽 苏大璋附杨汝南吴胜之 

　　永嘉木尚书待问，少从学于郑敷文。敷文，大儒也，名伯熊，字景望。其弟名伯英，当作仲英。字景元。登甲科，以母老不仕。敷文死，后木尚书造宅侵郑氏地，景元不平，往与木詈诟而手击之。景元亦大为木氏子弟所棰。明日，木诉之郡，逮景元，景元挟其母以出，木惭悚退缩而止。木素无闻望，徒以大魁为从官尔，因此永嘉人薄之。林下偶谈 

　　永福有谶语云：“龙爪花红，状元西东。”乾道间，永邑东乡石壁溪岩松上产龙爪花，其年萧国梁魁天下。次举黄定复第一。花生处东西各三十五里。又次举郑侨复魁多士。邑宰作诗云：“翀峰龟岭与龙屿，三处家山亦壮哉！相去未逾一百里，七年三度状元来。”盖萧公翀峰、郑公龟岭、黄公龙屿也。游宦纪闻 按宋状元考：萧乾道二年，郑乾道五年，黄乾道八年。 

　　淳熙间，省元徐履，因功名之念太重，遂有心疾。殿试用卷子写竹一竿，题曰：“画竹一竿，送上试官。”朝廷亦优容之。以省元身后一官与其子。贵耳集 按徐履为绍兴十八年五甲末一名。 桥西杂记云：秦桧欲妻以女，履因佯狂，廷对不答一字。时人为之语曰：“殿榜若还颠倒挂，徐履依然作状元。”贵耳集谓淳熙省元，已误，谓其有心疾，更误矣。是科即朱子登科之年。 

　　光尧既与子孝爱日隆，每问安北宫，间及治道。孝宗锐志大功，新进逢迎，务为可喜。淳熙间，上益明习国事，老成向用矣。一日朝德寿，从容宴，玉音曰：“天下事不必乘快，要在坚忍，终于有成而已。”上再拜书绅。辛丑岁廷策多士，有一卷首曰：“天下未尝无难成之事，人主不可无坚忍之心。”遂为第一。桯史 按是科状元黄由。 

　　尝闻乡老言，潮至夷亭出状元。己亥庚子连岁大旱，咸水果至昆山夷亭。是时黄由魁天下，次举又藉藉言潮水至，甲辰卫泾又魁天下。苏州开国以来，未有占大魁者。野客丛书 

　　卫泾字清叔，廷唱第一。间会亲友玩牡丹，谓第一花人尚贵之，吾亦宜自贵重也。先是廷唱第一人，任签幕满，必通书宰相为谢，然后遇次榜廷唱攽召命，以某日降旨入修门。公以通书宰相非是，惟任其迟速。时王淮当国，殊以不通书为讶，虽已降召命，而不与降入国门。公翱翔六和塔下，几三月不得见。适郑公侨以吏部侍郎召，与公遇于塔下曰：“清叔何为在此？”公语之故。郑即面诘丞相，丞相曰：“某几忘了。”翌日降旨趋公见。公既与史诛韩，又欲用故智去史。史为景献太子旧学。太子知其谋，以告中丞章良能，弹公，秩以大阃，不复召矣。钱台文象祖以史故，于广坐及公曰：“初谓卫清叔一世人望，顾售韩侂胄螺钿漆器。”然则公之罪亦微矣。四朝闻见录 

　　卫泾取范文正之言，以“后乐”名堂，号后乐居士。姑苏志 

　　邵泽廷对，有内侍见邵泽所磨京墨甚佳，拟求之，泽无吝色。内侍曰：“主上御苑新建一亭，命名曰定一。上曰：‘若有人用此立说，当取为状元。’”邵得其说，挥毫如飞。内侍见其文学，回奏，上大喜，于是搜求此卷，欲置首选。时已取周坦为状元，邵为榜眼。群臣贺曰：“喜陛下今得周、邵。”宋季三朝政要 

　　陈文龙志忠，度宗朝状元也。德祐末，归守本州。北兵入闽，不屈，生缚之至杭，病卒于杭之苗儿桥。初文龙入太学，累试不入格。太学守土之神，岳侯也。一夕，梦神请交代，意必老死于太学。既而廷对第一，仕宦日显，前梦不复记矣。及守乡州，又梦神通书，前面交代，后书至元年月。未几，国亡城陷，俘至杭州，幽于太学之侧。三柳轩杂识 

　　度宗龙飞榜，兴化陈文龙为状元，胡跃龙为省元。时范文虎为殿帅，孙虎臣为步帅。有人对云：“龙飞策士，状元龙、省元龙。虎帐得人，殿帅虎、步帅虎。”坚瓠集 

　　陈文龙，咸淳初为太学生。学内引放公试，适奔驰弗及，闻已扃钥，公亟陈于当国，贾师宪特笔送试。同舍生忌公才名，白于监试，竟不启钥。公以一启谢庙堂，当时传诵。贾以琼花露百瓶馈之，盖扬州酒也。未几，擢进士第一，扬历清要，景炎死节。隐居通议 

　　淳祐十年，状元严州方梦魁，赐名逢辰。右足跛，左目瞽。与同榜方登、方吉，皆唐诗人缺唇处士方干之后。吹剑录外集 又云是榜第四川人杨潮，省元泉州陈应雷，皆瞽一目。 

　　周震炎及第时，公主方选尚。丁大全欲用新进士为驸马，私置震炎第一，倡太平状元之说。震炎年几三十矣。恭谢日，公主于内窥之，不悦，事遂寝。三朝政要 

　　度宗崩，谅阴进士榜第一名王龙泽，第二路万里，第三胡幼黄。京师语曰：“龙在泽，飞不得；路万里，行不得；幼而黄，医不得。”钱塘遗事 

　　三山苏大璋颙之治易有声。戊午乡举，梦为十一人，数为人言之。既试将揭晓，同经人诉于郡，谓其自许之确，必与试官有成约。及拆号，第十一名果易也。帅携此状入院，遍示考官，谓设如所言，诸公将何以自解，不若以待补首卷易之，众皆以为然。既拆号，则自待补为正解者，苏大璋也，由正解而易为待补者，具诉人也。齐东野语 

　　清漳杨汝南，少年时以乡贡试临安，待捷旅邸。夜梦有人以油沃其首，惊而悟。榜既出，辄不利，如是者三，窃怪之。绍兴乙丑，复与计偕，惧其复梦也，揭晓之夕，招同邸市酒殽，明烛张博具，剧饮以达旦。夜向阑，四壁咸寂，有仆卧西牖下，呻吟如魇，亟振而呼之醒。乃具言初以执炙之勚，视博方酣，窃就枕，忽梦有二人者，扛油鼎自楼而登，苍皇若有所索，顾见主之在坐也，执而注之。我怒而争，是以魇。汝南闻之大恸，曰：“二千里远役，今复已矣。”同邸亦相与叹诧，为之罢博。及明漫强之观榜，而其名俨然中焉，第觉榜署间，黯然有迹，振衣拂之，油渍其上。盖御史莅书淡墨，时夜中仓卒覆灯盌，吏不敢以告耳。桯史 

　　宛陵吴胜之柔胜，淳熙辛丑得隽于南宫，将赴廷对。去家数十里，有地名朱唐，舟行之所必经。里之士夜梦有语之者，曰：“吴胜之入都，至朱唐而反矣。”起而告诸人。时吴有亲在垂白，意其或厄于行也，私忧之。既而无他。集英赐第，乃在第三甲。上曰朱端常，联之者曰唐廙。始悟所梦。里士怒曰：“吴胜之登科，何与我事！鬼乃侮我耶。”桯史 

　　章颖 唐仲友 高文虎子似孙 倪思 

　　文庄章公，自少好雅洁。性滑稽，居一室必泛埽巧饰，陈列琴书。亲朋或讥其龌龊无远志。一日大书素屏曰：“陈蕃不事一室而欲埽除天下，吾知其无能为矣。”尝置酒，揭馔单，品目多异。有大鹏卵者，大如瓜片，众皆骇愕，不知何物。其法乃以凫弹数十，黄白各聚一器，先以黄入羊脬蒸熟，次复入大猪脬，以白入之，再蒸而成。齐东野语 

　　章文庄参政与兄宗卿，虽世家五马而清贫自若。少依乡校，与沈丞相该之家学相连，章日过其门。沈氏少年与客坐于厅事，时方严寒，二章衣不掩胫，沈哂之曰：“此人会著及时衣。”客儆之曰：“二章才学，乡曲所推，不可忽也。”章微闻之。既而兄弟联登第，骎骎通显。沈氏之屋适出售，宗卿首买之以居。癸辛杂识 

　　嘉泰间，章文庄公颖直禁林。时宇文绍节挺臣为司谏，指公为谢深甫子肃丞相之党，出知温陵。既而公入为言官，遍历三院，为中执法。时挺臣以京湖宣抚使知江陵府入觐，径隮宥府，而挺臣怀前日之疑，次且不敢拜。文庄识其意，乃抗疏言：公论出一时之见，岂敢以报私憾。乞趣绍节受职。未几，公亦登政地，相得甚欢。一日宴聚，公出所藏玉杯侑酒，色如截肪，真于阗产也。坐客皆夸赏之，挺臣忽旁睨笑曰：“异哉！先肃愍公使金日，尝于燕山获玉盘，径七寸余，莹洁无纤瑕，或以为宣和殿故物。平日未尝示人，今观此色泽殊似。”于是座客咸欲快睹，趣使取之。既至，则玉色制作，无毫发异。众惊诧，以为干铘之合，不足多也。公因举杯以赠挺臣，而挺臣复欲以盘奉公，相与逊让者久之不决。时李壁季章在座曰：“以盘足杯，于事为顺，佥书不得辞也。”公遂谢而藏之，徐以他物为报。齐东野语 

　　宗卿滑稽善谑，与同舍聚话。吴棣调之曰：“鸟覆翼之。”翼之，宗卿字也。章若不闻，良久忽语众曰：“顷与众人会语正洽，俄闻恶臭，罔知所自。时舍弟达之亦在座，久之乃觉其自达之也。退而诮之曰：‘吾弟，吾弟！众人在此说话，吾弟却在此放屁耶！’”癸辛杂识 

　　唐仲友之父侍御尧封，孝庙时有直声。尝论钱尚书礼，左迁去国时，同朝送之，馆学为空。孝宗知之，叹曰：“遂为唐氏百年口实。”初入言路，钱迎问第一人，答曰：“方思之。”归语仲友，仲友曰：“大人失言，当云：‘此行正为公来。’”癸辛杂识 

　　金华唐仲友字与正，博学工文，熟于度数。居与陈同甫为邻，同甫虽工文，而以强辩使气自负，度数非其所长。唐意轻之，而忌其名盛。一日，唐为太学公试，故出礼记度数题以困之。同甫技穷，见黜。既揭榜，唐取陈卷示诸考官，咸笑其空疏。同甫深恨。唐知台州颇有声，而私于官妓。同甫访唐于台州，知其事，具以告晦翁。时高炳如为台倅，才不如唐。唐亦颇轻之。晦翁时为浙东提举，按行至台，炳如于前途迓而诉之。晦翁至，即先索州印，逮吏旁午，或至夜半未已，州人颇骇。唐与时相王季海为乡人，先密申于朝。季海为改唐为江西宪。晦翁力请去职。林下偶谈 仲友号悦斋。见雪舟脞语。 

　　朱晦庵按唐仲友事，或云吕伯恭与仲友有隙，朱主吕，故抑唐，是不然也。唐仲友恃才而轻朱晦庵，陈同甫为朱所近，与唐不相下。同甫游台，尝狎一妓，属唐为脱籍，许之。偶郡集，唐谓妓云：“汝果欲从陈官人耶？”妓谢。唐曰：“汝须能忍饿受冻乃可。”妓闻大恚。自是陈至妓家，无复从前之款接矣。陈知为唐所卖，亟往见朱，朱问：“近见小唐云何？”答曰：“唐谓公尚不识字，如何作监司！”朱衔之，遂以部内有冤狱，乞再巡按。既之台，适唐出迎稍稽，朱益以陈言为信，立索郡符付其倅，乃摭唐罪具奏，唐亦作奏驰上。时唐乡相王淮当国，上问王，王奏：“此秀才争闲气耳！”遂两平其事。齐东野语 

　　天台营妓严蕊幼芳，善琴弈、歌舞、丝竹、书画，色艺冠一时。间作诗词，有新语，颇通古今。四方承其名，有不远千里而登门者。唐与正守台日，酒边尝命赋红白桃花，即成如梦令云：“道是梨花不是，道是杏花不是。白白与红红，别是东风情味。曾记，曾记，人在武陵微醉。”与正赏之双缣。七夕郡斋开宴，坐有谢元卿者，豪士也。夙闻其名，即席命缀词，以己姓为韵，酒方行而已成鹊桥仙云：“碧梧初坠，桂香才吐，池上水花微谢。穿针人在合欢楼，正月露玉盘高泻。蛛忙鹊懒，耕慵织倦，空做古今佳话。人间刚道隔年期，天上方才隔夜。”元卿为之心醉。留其家半载，尽客囊赠之而归。朱晦庵以庾节行部至台，欲摭与正之罪，遂指其曾与蕊为滥，系狱月余，蕊虽备受棰楚，而一语不及唐，然犹不免受杖。移籍绍兴，且复就越置狱鞫之，久不得其情。狱吏以好言诱之曰：“汝何不早认？罪不过杖，况前已经断，法无重科，何为枉受此惨毒耶？”蕊答云：“身为贱妓，纵令与太守有滥，科亦不至死。然是非真伪，岂可妄言以污士大夫！虽死不可诬也。”其辞既坚，于是复痛杖之，仍系于籍。两月之间，一再受罚，委顿几死，然蕊声价愈腾，至彻阜陵之听。未几，朱公改除，而岳霖商卿为宪，因贺朔之际，怜其病悴，命之作词自陈，蕊略不构思，即口占卜算子云：“不是爱风尘，似被前缘误。花落花开自有时，总赖东君主。去也终须去，住也如何住。若得山花插满头，莫问奴归处。”即日判令从良。既而宗室近属，纳为小妇以终身焉。齐东野语 夷坚志较略 

　　朱晦庵为仓使，时某郡太守遭捃摭，忧惶百端。未几，朱易节他路，有召太守饮者，出宠姬歌大圣乐，其末句云：“休眉锁，问朱颜去了，还更来么？”太守为之起舞。行都纪事 

　　庆元初，京尹赵师＜睪廾＞请尽以西湖为放生池，作亭池上，求国子司业高炳如文虎为记。高故博涉，疾时文浮诞，痛抑之，以故失志。会记内有“鸟兽鱼鳖咸若，商历以兴”。既已锓石，流传殆不可掩，改商为夏，痕刻犹存。轻薄子作词以谑之云：“高文虎，称伶俐，万苦千辛，作个放生亭记。从头无一句说著官家，尽把太师归美。这老子忒无廉耻，不知润笔能几？夏王却作商王，只怕伏生是你。”四朝闻见录 

　　高文虎作西湖放生池记，以“鸟兽鱼鳖咸若”为商王事，太学诸生为谑词哂其误。陈晦行史集贤制，用“昆命元龟”字，阃帅倪侍郎驳之，陈累疏援引唐人及本朝命相皆用此语。史擢陈台端，劾倪罢去。时人为一联云：“舍人旧错夏商鳖，御史新争舜禹龟。”后村诗话 

　　高炳如亲书与其妾银花一纸云：“庆元庚申正月，余尚在翰苑。初五日成得何氏女，为奉侍汤药。又善小唱，凡唱得五百余曲；又善双韵，弹得五六十套。初九日，来余家。时元宵将近，点灯会客，又连日大雪，因名之曰银花。余丧偶二十七年，至此始有银花。余既老，不喜声色，家务尽付之于子，身旁不蓄一文，虽三五文亦就宅库支。银花专心供应汤药，收拾缄护，检视早晚点心，二膳亦多自烹饪，妙于调胹。缝补浆洗烘焙，替换衣服，时其寒暖之节，夜亦如之。余衰老多小小痰嗽，或不得睡，即径起在地扇风炉，趣汤瓶煎点汤药以进。亦颇识字，助余著书检阅，能对书札。时余六十七岁矣。同往新安，供事三年。登城寄览溪山，日日陪侍，余甚适也。既同归越，入新宅，亲族以元宵寿余七十。时银花年限已满，其母在前，告之曰：‘我且一意奉事内翰，亦不愿加身钱。’旧约逐月与米一斛，亦不愿时时来请。余甚嘉其廉谨。且方盛年，肯在七十多病老翁身傍，其淑静之美，士大夫家贤女所不及也。丙寅春，余告以：‘你服侍我又三年矣，备极勤劳。我以面前洗潄等银器，约百来两，欲悉与你。’对以不愿得也。时其母来，余遂约以每年与钱百千，以代加年之值，亦不肯逐年清也。积至今年，凡八百千，余身旁无分文，用取于宅库，常有推托，牵掣不应。余谓服事七十七岁老人，凡十一年。余亦忝从官，又是知府之父，按即其子似孙也。家计尽是笔耕所得，知府未尝置也。况十一年间，看承谨细，不曾有病伏枕。姑以千缗为奁具，亦未为过！目前未即办，日后议亲交给。”银花素有盼盼燕子楼之志，而势不容留。今因其归，先书此为照。银花自到宅，即不曾与宅库有分文交涉，及妄有支用。遇寒暑本房买些少衣著，及染物，并余判单付库支取，银花无分毫干预。他日或有忌嫉之辈，妄有兴词，仰将此示之。若遇明正官司，必鉴其事情，察余衷素，且怜余叨叨于垂尽之时，岂得已哉！嘉定庚午八月丙申押。”癸辛杂识 视原文略节 

　　高似孙上韩侂胄生日诗九首，皆暗用“锡”字，为清议所不齿。晚知处州，尤贪酷。其读书以隐僻为博，其作文以怪涩为奇。文献通考 

　　高疏寮守括日，有籍妓洪渠，慧黠过人。一日歌真珠帘词，至“病酒情怀犹困懒”，其声若病酒而困懒者。疎寮极赏之。适有客云：“卿自用卿法。”高视洪云：“吾亦爱吾渠。”遂与落籍而去。癸辛杂识 

　　嘉定初元，史忠献弥远拜右丞相，相麻，翰林权直陈晦笔也。有“昆命元龟，使宅百揆”语。时倪文节思知福州，即具申朝省，谓：“‘昆命玄龟’，乃舜、禹揖逊授受之语，见于大禹谟，非僻书也。汉书董贤册文云：‘允执其中。’萧彧谓：‘此乃尧禅舜之文，非三公故事。’今‘昆命玄龟’与‘允执其中’之词何异？受此麻者，安得不自明乎！曩见词臣以‘圣之清圣之和’誉韩侂胄，以‘有文事有武备’誉苏师旦，然未敢用人臣不当用之语。”史相得之甚骇，遂拜表缴奏。时陈晦已除侍御史，遂具奏云：“国初赵普拜相制曰：‘询于玄龟，历选群后。’唐裴度拜相制曰：‘昆命玄龟，爰立作法。’皆可考也。今思乃以董贤册文为比，以圣上同之汉哀云云。”后文节更专作一书曰昆命元龟说，备载始末。齐东野语 四朝闻见录：陈晦与真文忠厚，辨明故典，颇资于文忠。 

　　刘克庄 敖陶孙 洪咨夔 吴说 施宿 潘牥 王迈 仇万顷 

　　宝庆间，李知孝为言官，与曾极景建有隙，适极有诗云：“九十日春晴景少，百千年事乱时多。”刊之江湖集内，因复改刘子翚汴京纪事诗一联为曾极诗云：“秋雨梧桐皇子宅，春风杨柳相公桥。”初刘诗云：“夜月池台王傅宅，春风杨柳太师桥。”今所改句为指巴陵及史相。又及刘潜夫诗云：“未必朱三能跋扈，都缘郑五欠经纶。”指为谤讪押归。同时被累者如敖陶孙、周文璞、赵师秀及刊书之陈起，皆不免。由是江湖以诗为讳者两年。其后史卫王子宅之、壻赵汝梅，喜谈诗，进明堂礼成诗二十韵，由是诗道复昌。齐东野语 

　　刘克庄赋梅花百首，其间有云：“春风谬掌花权柄，却忌孤高不主张。”当国者以为讥己，遂以去国。其后又作访梅诗云：“梦得因桃却左迁，长源为柳忤当权。幸然不识桃并柳，却被梅花误十年。”浩然斋雅谈 

　　宝庆初，史弥远废立之际，钱唐书肆陈起宗之能诗，凡江湖诗人皆与之善。宗之刻江湖集以售，刘潜夫南岳稿与焉。宗之诗有云：“秋雨梧桐王子府，春风杨柳相公桥。”哀济邸而诮弥远，本改刘屏山句也。或嫁为敖臞庵器之作。言者并潜夫梅诗论列，劈江湖集板。二人皆坐罪，而宗之流配。于是诏禁士夫作诗。如孙花翁季蕃之徒改业为长短句。弥远死，诗禁始开。潜夫为病后访梅诗云：“梦得因桃却左迁，长源为柳忤当权。幸然不识桃并柳，也被梅花累十年。”此可备梅花大公案也。瀛奎律髓 

　　宝绍间，江湖集出，刘潜夫诗云：“不是朱三能跋扈，却缘郑五欠经纶。”又云：“东风谬掌花权柄，却忌孤高不主张。”敖器之诗云：“梧桐秋雨何王府，杨柳春风彼相桥。”曾景建诗云：“九十日春晴景少，一千年事乱时多。”当国者见而恶之，并行贬斥。鹤林玉露 以上诸条，潜夫诗所记悉同。惟“秋雨梧桐”一联，姓名词句各异。 

　　刘后村为吴恕斋作文集序云：“近世贵理学而贱诗赋，间有篇咏，率是语录、讲义之押韵者耳！”癸辛杂识 

　　杨平舟栋以枢掾出守蒲阳，刘克庄潜夫弟希仁俱以是官里居，集郡寓公，王臞轩迈戏之曰：“大编修、小编修，同赴编修之会。”后村云：“欲对不可见怒。”乃云：“前通判、后通判，但闻通判之名。”盖王凡五得倅而不上云。王又戏后村云：“十兄二十年前何其壮，二十年后何其不壮。”刘应之曰：“三画二十年前何其遇，二十年后何其不遇。”齐东野语 

　　后村居乡，不为乡人所与。父老传其舍侧有井，汲以医病者辄愈，后村塞之。他事刻薄多类此。居易录 

　　庆元初，韩侂胄既逐赵忠定，太学诸生敖陶孙赋诗于三元楼云：“左手旋乾右转坤，如何群小恣流言。狼胡无地居姬旦，鱼腹终天吊屈原。一死固知公所欠，孤忠赖有史常存。九原若遇韩忠献，休说渠家末代孙。”陶孙方书于楼之木壁，酒一再行，壁已不复存。陶孙知为韩所廉，则捕者必至，急更行酒者衣，持暖酒具下楼，捕者与交臂，问以敖上舍在否，敖对以：“若问太学秀才耶？饮方酣。”陶孙即亡命归闽，捕者入闽，逮之入都。以书祈哀于韩，谓诗非己作。韩笑而命有司复其贯，旋登乙丑第。四朝闻见录 

　　洪平斋新第后，上史卫王书，自宰相至州县无不捃摭其短，大概云昔之宰相，端委庙堂，进退百官。今之宰相，招权纳贿，倚势作威而已。凡及一职，必如上式。末俱用“而已”二字。时相怒，十年不调。洪有桃符云：“未得之乎一字力，只因而已十年闲。”船窗夜话 

　　席大光葬母，碑铭皆数千言，属吴傅朋书之。大光立于碑侧，不数字必请吴憩息。傅朋病之，至夜分潜起，秉烛而书。大光闻之起立，以文房玩好之物尽归之，预储六千缗，将以润毫。或曰：“傅朋之贫脱矣。”未几而大光死，傅朋叹曰：“吾之贫，分也；大光之死，由我也。”贵耳集 

　　施宿为淮东仓曹。时有故旧在言路，尝遗以番葡萄。归院相会，出以荐酒。有问知所自来者，憾其不己致也。宿尝以父元之所注坡诗刻之。仓司有所识傅穉，字汉儒，湖州人。穷乏相投，善欧书，遂俾书之，锓板以赒其归。因摭此事，坐以赃私。癸辛杂识 

　　富沙人紫岩潘牥庭坚，以豪侠闻。初名公筠，后梦神持方牛首与之，遂易名为牥。殿试第三人，跌宕不羁，傲侮一世。尝约同社友剧饮于南雪亭梅花下，衣皆白。既而尽去衣，脱帽呼啸，酒酣客散，则衣间各浓墨大书一诗矣。无何，同社复置酒瀑泉，酒行，或曰有能以瀑泉灌顶而吟不绝口者，众拜之。庭坚被酒豪甚，竟脱巾髽髻，立流泉之冲，且高唱濯缨之章。众因谬为惊叹罗拜，以为不可及，且举诗禅问答以困之。潘气略不慑，应对如流。然寒气已深入经络，归即卧病而殂。齐东野语潘牥有鹤字紫卿。佩楚轩客谈 

　　庚子辛丑岁，方壶山大琮为闽漕，臞轩王迈实之与方为年家，壶山资给良厚。籍有吴宜者，王所狎也。一日，三司宴集大合乐，吴方舞罢，实之被酒，直造舞筵，携之迳去，旁若无人，一座愕然。壶山起谢曰：“此吾狂友王实之也。”实之为正字日，因轮对，及故相擅权，理宗曰：“姑置卫王事。”迈即抗声曰：“陛下一则曰卫王，再则曰卫王，何容保之至！”上怒不答，迳转御屏曰：“此狂生也。”迈归里自称“敕赐狂生”。尝作沁园春词曰：“狂如此，更狂狂不已，押赴琼崖。”齐东野语 

　　刘后村赠王迈词云：“天壤王郎，数人物方今第一。谈笑里风霆惊坐，云烟生笔。落落元龙湖海气，琅琅董相天人策。”词苑丛谈 

　　仇万顷未达时，挈牌卖诗，每首三十文，停笔磨墨，罚钱十五。渔隐丛话 

　　史浩子弥远 

　　史丞相登科时，年四十矣。未策名以前，清贫特甚。岁除之夕，梦入大殿，王者正坐，两傍各一案，金银器皿陈其上。殿上人传呼赐史某金器若干，银器若干。凡四百七十件。寤以语其夫人，夫人笑曰：“昨夜大年节，我家无杯酒脔肉，虚度岁华，安得有金银如是之富？殆鬼相戏侮耳。”已而擢第，为建王直讲，遇龙飞恩，遂跻相位，穷富极贵三十余年。前后锡赉，正与梦中四百七十件之数同。 

　　史浩为尉时，至普陀见大士云：“文潞公后身，他时宰相。官家要用兵，须力谏。”浩后两授节钺，遍历三公，寿八十九。尝曰：“吾口不言兵，后必有为宰相者。”弥远，浩次子也。雨航杂录 

　　史越王草表自序，“逡巡岁月七十有三”，未得对。有客以余大参父能为四六荐者，使属对，余曰：“此甚易。”以“补报乾坤万分无一”为对，越王大赏之。四朝闻见录 

　　绍兴十八年，史越王浩为余姚尉，至补陀山诣善财岩潮音洞，忽见金色身，眉目了然，齿如玉雪。将暮，有一长身僧来访云：“公将自某官历清要为太师。”又云：“公是一个好结果的文潞公。他时作宰相，官家要用兵，切须力谏。二十年当与公相会于越。”乾道戊子，以故相镇越。一夕，有道人称养素先生，旧与丞相接熟。亟命延之，索纸大书云：“黑头潞相，重添万里之风光；碧眼胡僧，曾共一宵之清话。”掷笔不揖而行。公大骇，追忆普陀之事，始知长身僧及此道人，皆观音见身也。涌幢小品 

　　刘蕴古，燕人也。逆亮将南侵，使之伪降。往来寿春，颇言两国事，见淮贾，辄流涕曰：“予何时见天日耶？”边臣密以闻，诏许引接至江都，授迪功郎。隆兴初元，濠梁奏北方游手万人应募，欲以营田。蕴古闻而有请，愿得自将与虏角。左揆陈文正、参预张忠定、同知辛简穆咸是之。次相史文惠独不可，曰：“是必奸人，来为虏间，欲姑以此万人藉手返国耳。”诸公杂然谓逆料。文惠顾吏召之曰：“俟其来当可见也。”相与坐堂上，俟其至。文惠迎谓曰：“昔樊哙欲以十万横行匈奴，议者犹以为可斩。子得万乌合，何能为？”蕴古卒闻此语，大骇失色，遽曰：“某无他意，此万人家口皆不来，必不为吾用。不如乘其未定，挟去为一拍，事幸成，犹不可知耳。”文惠顾诸公曰：“已得知通判之言是矣，独不知通判盛眷今在何所？”时蕴古家在幽燕，自知失言，内愒不得对。比茶瓯至，战灼不能执，几堕地。后数载有告者，搜所遣家讯，则皆刺朝廷机事也。乃伏诛。初，吴山有伍员祠，瞰阛阓，都人敬事之。有商民捐赀为扁额，金碧甚侈。蕴古始至，妄谓有心诺，辍俸易牌而刻其官位姓名于旁。市人曰：“易之而不如其旧，其意安在？”有右武大夫魏仲昌曰：“是不难晓。他人之归正者，侥幸官爵财帛而已，蕴古则真细作也。夫谍之入境，不止一人，榜其名，所以示踵至者欲其知己行止耳。”桯史 

　　嘉定间，宇文绍节卧病，王医师泾投药而毙。史直翁帅宰执往祭之，命南宫舍人李师普为文，末句云：“谁之过欤？医师之罪。”相府吏张日新写至此，白卫王曰：“既是误投药剂，岂可谓之医师？只当改作庸医。”卫王首肯。又嘉定初，玉堂草休兵之诏，有曰：“国势渐尊，兵威以振。”日新白卫王曰：“国势渐尊之语，恐贻笑于夷狄。”卫王是其说。改曰：“国势尊隆，兵威振励。”癸辛杂识 按史浩封越王，史弥远封卫王，本传甚明，此条上曰直翁，是史浩也，下称卫王误。 

　　史丞相浩与觉长老道契，握手入堂奥，问之曰：“和尚好，我好？”觉见堂奥帘幕绮罗，粉白黛绿，环列左右，乃答曰：“大丞相富贵好，老僧何好之有？”既而曰：“此念头一差，积年蒲团功夫都废，未免堕落。”一日，浩坐厅上，俨然见觉长揖突入堂内，使人往寺请相见。人回报云：“长老圆寂于法堂。”顷间浩堂里弄璋。浩以觉为小名，长名弥远。三朝野史 

　　弥远后相两朝，二十六年，权震海内。当时皆谓弥远是佛位中人。有人作诗规之曰：“前身元是觉阇黎，业障纷华总不迷。到此更须睁只眼，好将慧力运金鎞。”宋稗类抄 

　　弥远出入宫禁，外议哗然，有诗曰：“往来与月为俦侣，舒卷和天也蔽蒙。”弥远为相十七年，如真德秀、魏了翁皆遭斥逐。济王嫉之，一日，书于几上，曰：“弥远当决配八千里。”左右以告弥远，弥远衔之。及宁宗疾革，废济王，立理宗。钱唐遗事 

　　史弥远专国，竑不能平。竑好琴，弥远买美人善琴者纳之，令伺皇子动静。一日，竑指舆图示美人曰：“此琼、崖州也，异日必置史弥远于此。”尝呼弥远为“新恩”，以他日非新州即恩州也。美 人以告弥远，弥远大惧，阴谋废立矣。西湖游览志余 

　　杨升庵宝庆诗，有“夜驾老蟾嫔月母”之句，刺史弥远也。自注：弥远表里杨后，有三思之宠。又引宋人有作乐府咏云者曰：“往来与月为俦，舒卷和天也蔽。”则实有其事矣。徐树丕识小录 鲒埼亭集云：四明丰氏詈朱子无所不至，谓史卫王通于杨后。朱子馆其家，因为大夫得见小君之礼以附会之。不知朱子卒于庆元六年，史之官未显也。 

　　绍定三年，上饮过度，史弥远卧病。时人讥之云：“阴阳眠燮理，天地醉经纶。”宋季三朝政要 

　　绍定辛卯，临安之火，比辛酉加五分之三，虽太庙亦不免，而史相府独存。洪舜俞诗曰：“殿前将军猛如虎，救得汾阳令公府。祖宗神灵飞上天，可怜九庙成焦土。”鹤林玉露 梅磵诗话同 

　　薛会之极、胡仲芳榘，皆史所任也。民谣谓胡、薛为“草头古，天下苦”。四朝闻见录 

　　薛极、胡榘、聂子述、赵汝述，附史弥远，最亲用事，时人谓之“四木”。南宋杂事诗注 

　　陈筼窗初入馆，史相极倾慕。未几，意向不合，语人曰：“陈寿老好一台谏官，只太直耳！”后又遣所亲谕意，欲以为权直学士院。筼窗答曰：“某不能以文字与人改，不为权直。”史闻之，不乐。盖史当国，凡代言者必先进稿本。史或手自涂抹，或令馆人删改。如辛卯火灾，陈立道卓草罪己诏有云：“朕为人子孙而不能保守宗庙，为人父母而不能安全井邑。”史恶其太直不用，至三具稿不付出。叩之，云：“令敷文窜改矣。”敷文，其子宅之也。陈但饮气而已。林下偶谈 

　　或言湖州以潘丙之故，改为安吉州。乃寄潘丙二字，史相之狡狯也。癸辛杂识 

　　宝庆间，有孙守荣善风角，登史卫王之门。一日，闻鹊噪，史令占之，云：“来日晡有宝物至，然非丞相所可用者。”翌日，果李全以玉柱斧为贡，质之于府而后纳。史又得李全书，置之袖间未启也。因叩云：“吾袖内书，所言何事？”对曰：“假破二十万耳。”剥书果然。史深忌之，以他故黥置远郡死焉。齐东野语 

　　史弥远权势煊赫，引布憸壬李知孝、梁成大等，为之鹰犬，搏击善类。士流无耻者多以钻刺进秩。宫宴时，有伶人执拳石，以大钻钻之，久而不入，叹曰：“钻之弥坚。”一伶遽扑其首曰：“汝不去钻弥远，欲来钻弥坚，可知道钻不入也。”举座齐栗。翼日，弥远杖伶人而出之境。西湖游览志余 

　　又蜀阃大宴，有优为衣冠者数辈，皆称为孔子弟子，相与言：吾侪皆选人。遂各言其姓曰：吾为常从事，吾为于从政，吾为吾将仕，吾为路文学。别有二人出曰：“吾宰予也。夫子曰：‘于予与改。’可谓侥幸。”其一曰：“吾颜回也。夫子曰：‘回也不改。’吾为四科之首，而不改。汝何为独改？”宰予曰：“吾钻遂改，汝何不钻。”回曰：“吾非不钻，而钻弥坚耳！”曰：“汝之不改宜也，何不钻弥远乎！”齐东野语 桯史小异 

　　史同叔为相日，府内开筵，用杂剧人，作一士人念诗曰：“满朝朱紫贵，尽是读书人。”旁一人云：“非也！满朝朱紫贵，尽是四明人。”自后相府有宴，二十年不用杂剧。贵耳集 

　　史弥远欲占阿育王寺作坟，众僧莫敢阻。一小僧曰：“我止之。”作偈教儿童遍歌之。偈曰：“寺前一块地，常有天子气。丞相要作坟，不知何主意。”史意乃息。醒心集 

　　李全扰淮时，史弥远在庙堂，束手无策。有讹传全军马渡江，京师人民惶惶。弥远夜半忽披衣起，有爱宠林夫人，见其起，可疑，亦推枕起，相随于后。见弥远欲投池，林夫人亟扶住泣告曰：“相公且少耐区处！”数日后，得赵葵捷书。三朝野史 

　　米南宫五世孙巨秀，善医。尝诊史相脉，史谓曰：“可服红丸子否？”米对：“正欲用此。”即愈。史病手足不能举，米谓必得天地丹而后可。丹头偶失去，历年莫可寻访。史病甚，召米于常州，至北关登舟，偶见售拳石于市者，米玩之，即天地丹头也。持归调剂，以供史饵，而身轻。及史再疾，天地丹已尽，遂薨。四朝闻见录 

　　弥远死已久，一夕其家闻叩门声曰：“丞相归！”举家骇匿。比入门，灯轿纷纭，升堂即席，子妇皆出罗拜。讯问平生，历历属家事，索纸笔题诗云：“冥路茫茫万里云，妻孥无复旧为群。早知泡影须臾事，悔把恩仇抵死分。”宋稗类抄 

　　史忠献当国日，待族党加严。犹子嵩之子申，初官枣阳户曹，得一见留饭，终席不敢发一语。忽问：“何不赴枣阳？”以当需次对。忠献曰：“可亟行！已作书与退翁矣。”陈晐时为京西阃。遂谢而退。少间，公元姬林夫人因扣之，曰：“勿轻此子，异日当据我榻也。”齐东野语 

　　史嵩之入相，以二亲年耄，虑有不测，预为起复计。时马光祖未卒哭，起为淮东总领；许堪未终丧，起为镇江守臣。里巷为十七字诗曰：“光祖做总领，许堪为节制，丞相要起复，援例。”坚瓠集 

　　史嵩之拜右揆，父弥忠殂于家，不即奔丧，公论沸腾。时有诗曰：“嵩之乃父病将殂，多少憸人尽献谀。元晋甘心持溺器，郑良臣无耻扇风炉。施起潜秉烛封行李，郑一荐随司出帝都。陈天下好人皆史党，不知赵鼎有谁扶。”癸辛杂识 

　　理宗朝，乔行简拜平章事，史嵩之专政。时人语曰：“桥老无人度，松枝作栋梁。”古杭杂记 

　　己亥岁，史嵩之为京尹，其弟以参政督兵于淮。一日内宴，伶人衣金紫而幞头忽脱，乃红巾也。或惊问曰：“贼裹红巾，何为官亦如是？”傍一人答曰：“如今做官底都是如此。”褫其衣冠，则有万回佛自怀堕地。其傍者曰：“他虽作贼，且看他哥哥面。”齐东野语 

　　史嵩之用起复为相。三学生揭榜太学斋廊，曰：“丞相朝入，诸生夕出。丞相夕入，诸生朝出。”东山谈苑 

　　史嵩之从弟宅之，弥远子。与之素不咸。入劄声言其恶，且云：“先臣弥远晚年有爱妾顾氏，为嵩之强取以去。乞令庆元府押顾氏还本宅，以礼遣嫁。仍乞置嵩之于晋朱挺之典。”癸辛杂识 

　　史宅之以签书枢密院事领财计，括浙西园田，置田事所，属嗜利无耻者经营，一路骚动。是年科举，平江府出人情圣王之田赋，有榜于帘前曰：“民怨已极，圣主弗知。括天下之田，咈人情而宅之。”又有诗曰：“朝廷结局收虚数，官吏归装载实钞。传语签书史云麓，阎王来括尔心苗。”其冬宅之死。吹剑录 

　　史子仁名守之，心非叔父弥远所为，著昇闻录以寓规谏。避势远嫌，退处月湖，与慈湖诸公讲肄为乐。宁宗御书“碧沚”二字赐之。宁波志 

　　真德秀 魏了翁 

　　真文忠公德秀，建宁浦城人。起自白屋。先是有道人于山间结庵炼丹，将成，忽一日入定，语童子曰：“我去后，或十日五日即还。慎勿轻动我屋子。”数日忽有叩门者，童子语以师出未还，其人曰：“我知汝师死久矣。今已为冥司所录，不可归。留之无益，徒臭腐耳。”童子騃甚，不悟其为魔，遂举而焚之。道者旋出定，归已无及，绕庵呼号曰：“我在何处？”如此月余不绝，乡落为之不安。适有老僧闻其言，厉声答之曰：“你说寻我，你却是谁？”于是遂绝。时真母方娠，忽见一道者入室，遂产西山。幼颖悟绝人，家贫无从得书，往往假之他人。及剽学里儒为举子业。未几登第，终为世儒宗。齐东野语 

　　真西山前身是草庵和尚。癸辛杂识 

　　真德秀原姓慎，避孝宗讳改。五杂俎 

　　真文忠，始字实夫，后乡曲轻薄子云：“只恐秀而不实。”故易曰景元。楼宣献尝叩以字义，真答以慕元德秀之为人。楼公取诗注“景行行止”处示之，则景之义训明，真遂易为希元。四朝闻见录。 

　　真文忠、留公元纲俱以宏博应选。时李大异校其卷，于文忠卷批云：“宏而不博。”于留卷批云：“博而不宏。”四朝闻见录 

　　宝庆初，当国者欲攻去真西山、魏鹤山，朝士莫有任者，梁成大欣然愿当之。遂除察院，搏击无遗力。当时太学诸生曰：“大字旁宜添一点，曰梁成犬。”鹤林玉露 

　　史弥远欲去魏了翁、真德秀，梁成大闻之，日坐茶肆，毁真公不值一钱。或以告弥远，弥远喜，遂擢用之。尝贻书所亲曰：“真德秀真小人，魏了翁伪君子。”中外籍籍，目之为梁成犬。宋季三朝政要 

　　绍定之末，史相薨，圣上亲政，即日梁成大、李知孝出国门。西山在泉，闻之喜甚，曰：“二凶去矣，闽特犬豕，越乃蛇虺。”梁闽人，李越人也。林下偶谈 

　　真文忠公德秀，负一时重望。端平更化，人徯其来，若元祐之涑水翁也。是时楮轻物贵，民生颇艰，意真儒之用，必有建明，转移之间，立可致治。于是民间为之语曰：“若欲百物贱，直待真直院。”及入朝敷陈之际，首以尊崇道学，正心诚意为第一义，而复以大学衍义进。愚民无知，乃以其言为不切于时务，复以俚语足前句云：“吃了西湖水，打了一锅面。”市井小儿，嚣然诵之。继参大政，未及有所建置而薨。癸辛杂识 

　　史同叔之死，天下之人皆曰：“真直院入朝，天下太平可望。”及入，前誉小减。省试主文，为轻薄子作赋曰：“误南省之多士，真西山之饿夫。”贵耳集 辍耕录：姚燧于玉堂设宴时，见一官妓操闽音，问之，曰：“妾建宁人，真西山后也。父官朔方，以侵公帑无偿，遂卖妾入倡家，流落至此。”公为落籍，择小史黄王□□嫁之。此已有人辨诬，姑识之。 

　　鹤山先生母夫人方坐蓐时，其先公梦有人朝服入其卧内，因问为谁，答曰：“陈了翁。”觉而鹤山生，故用其号以命名。陈以前三名登第，后两甲子，鹤山亦第三名，出处风节相似处极多。在东南时，有陈家子孙，必异遇之。贵耳集 

　　鹤山督师，未及有所经略而罢。临安优人装一儒者，手持一鹤，别一人与之邂逅，问其姓名，曰：“姓钟名庸。”问：“手持何物？”曰：“大鹤。”因倾盖欢然，呼酒对饮。其人大嚼洪饮，酒肉靡有孑遗。忽颠仆于地，数人曳之不动。内一人批其颊大骂曰：“说甚中庸大学，吃了许多酒食，一动也动不得。”遂一笑而罢。鹤林玉露 

　　赵方子范葵 孟珙 

　　赵方，嘉定间为淮阃，威望表耸。金人不敢犯边，皆以赵爷爷呼之。貌古怪，两眼高低，一眼观天，一眼观地。人皆望而畏之，不敢仰视。一日方浴，伏事者窥见一巨蛇蟠于桶内。一夕更鼓不鸣，诘朝申举，当更军人谓有巨蛇蟠鼓，故不敢动。镇边数年，一尘不惊。两子六直阁、七直阁随侍，淮人有六只角、七只角之呼，其威名已远畅矣。后欲上武当烧香，上真降笔曰：“襄阳赵方，欲上武当。酆都小卒，不请烧香。”方初登第时，尝访辛稼轩，留三日剧谈方略。辛喜之，谓其夫人曰：“近得一佳士，惜无可为赠。”夫人曰：“我有绢十端。”稼轩遂将添作赆，且奉以数书曰：“诸监司觅文字。”按当是荐书。赵极感之。后辛死，赵作荆湖制置，辛子适在幕下，佥属谓赵以乃父曩畴之故，赐以提挈。不料待之反严，程督几不堪，至与其母对泣。三年官满，辞赵告归，赵曰：“且可留一日。”即开宴，请其母夫人同来。樽前与其母子曰：“某三年非待令嗣之薄，吾受先公厚恩，正恐其恃此不留心职务故尔。今已为经营，到诸监司，举纸七状皆足。即当少奉费，请直去改官。”辛母子方感谢。钱唐遗事 

　　赵忠肃公方，开阃荆襄日久，军民知其威声。端平甲午，朝廷以其子范武仲为荆湖制置大使，镇襄阳。郡厅相对有雅歌楼，雄丽特甚。一日，赵坐衙内，忽见楼上妓女人物杂遝宴饮。遣人视之，则楼门扃钥如故。识者已疑其不祥。章叔恭时为倅，一夕坐堂上阅牍，至夜分，忽有人自后呼之曰：“快去，快去！此地不久也。”越月而乱作。襄州自岳武穆收复，凡一百三十年，生聚繁庶，不减昔日。城池高深，甲于西陲。一旦灰烬，祸至惨也。齐东野语 

　　赵方延郑清之为葵、范师。后讨李全，清之参知政事，力赞成功。此师弟难得，亦服此老具只眼也。东山谈苑 

　　赵文昌名范，弟丞相葵。凡姓范者皆曰花，因此易姓者号花范。有属官范葵者，称花癸。吹剑录 

　　赵武仲在楚，一娼初至，问其何来，答曰：“因求一碗饭方到此。”赵怒其及己名又及父名，立斩之。贵耳集 

　　赵南仲以诛李全之功，见忌于赵清臣。史揆每左右之。其后恢复事起，赵遂分委以边圉。赴镇之日，朝绅置酒以饯，适有呈缘竿技者，曹西士赋一诗云：“又被锣声送上竿，这番难似旧时难。劝君著脚须教稳，多少旁人冷眼看。”未几，师果不竞。齐东野语 

　　赵葵除右相，时以宰相须用读书人劾之。葵知之，乃径出国门，疾驰而归，题南乡子壁间云：“束发领西藩，百万雄兵掌握间。召到庙堂无一事，遭弹！昨日公卿今日闲，拂晓出长安。莫待西风割面寒。羞见钱塘江上柳，何颜。瘦仆牵驴过远山。”归领乡郡，推心爱民。暇日过岳麓精舍，舍长刘某年差长，将坐，揖曰：“相公主席！”公摇手曰：“这里说甚么相公？”竟就宾位，取酒尽欢而去。钱唐遗事 

　　赵邦永，本姓李，李全将也。赵南仲爱其勇，纳之。遂更姓赵。入洛之师，实为统军。尝过灵璧县，道傍奇石林立，山峰巍然，崷崪秀润。南仲立马盼赏久之。后数年家居，偶有持片石为献者，南仲因诧客以昔年符离所见。邦永适在傍，闻语即退。才食顷，数百兵舁一石来，植之庭间，俨然马上所瞩也。南仲喜骇，叩所从来，则云：“昔年相公注目之际，意谓爱之。遂命部下五百人辇归，而未敢以献，适闻誉及，始得供玩耳。”南仲为之一笑。齐东野语 

　　赵葵避暑水亭作诗云：“水亭四面朱栏绕，簇簇游鱼戏萍藻。六龙畏热不敢行，海水煎彻蓬莱岛。身眠七尺白虾须，头枕一枝红玛瑙。”诗未成，葵即睡去。侍婢续云：“公子犹嫌扇力微，行人尚在红尘道。”坚瓠集 

　　赵葵同知枢密院。朝罢归私第，而诸姬不见。葵往寻之，乃群聚摘青梅。有一姬善赋诗，葵令作诗，云：“柝声默报早朝回，满院春风绣户开。怪得无人理丝竹，绿阴深处摘青梅。”坚瓠集 

　　赵南仲丞相溧阳私第，常作圈，豢四虎。一日，药库焙药火作，众炮倏发，地震屋倾，四虎悉毙。癸辛杂识 

　　孟珙开阃荆襄，尝出巡，见汉江一渔者，状貌奇伟，提巨鱼避道左。问其姓、年庚，则年月日时皆与己同，异之。邀与俱归，欲命以官。渔者不愿曰：“富贵贫贱各有定分。某虽与公相年庚相同，然公相生于陆故贵。某生于水上，轻浮，故贱。某以渔为活自足。若一日富贵，实不胜，必致暴亡。”再三强之，不可而去。孟怅然久之曰：“吾不如也。”涌幢小品 

　　孟珙号无庵，兄弟行第四，故称四孟。机略沉鸷，为荆湖制帅，善御众，得士心。性好佛，夜则趺坐。召偏裨以下五七十人，俱席地，自上而下各举一话，或目前事，或市井笑谑事，无不可言。言有可笑，辄相与大噱。惟不得讦人阴私。于是上下之情无不通，外间诡诈，皆入其耳。兄璟称三孟，知鄂州。弟十孟，知岳阳。理宗朝，称边帅者必曰“诸孟”。钱唐遗事 

　　端平元年甲午，史嵩之子申开荆湖阃，遂与孟珙合鞑兵夹攻蔡城，获亡金完颜守绪残骸以归。乃作露布以夸耀一时，且绘八陵图以献。时郑忠定丞相当国，于是有乘时抚定中原之意。赵南仲等七月二日抵东京。初五日，整兵入城。荆棘遗骸，交满道路，止存民居千余家，故宫及相国寺浮图不动而已。齐东野语 

　　姚叔祥见只编云：余尝见吾盐名手张纪临元人宋太宗强幸小周后粉本，后戴花冠，两足穿红袜，袜仅至半胫耳。裸身凭五侍女，两人承腋，两人承股，一人拥臂后，身在空际。太宗以身当后，后闭目转头，以手拒太宗颊。有元人题云：“江南剩得李花开，也被君王强折来。怪底金风冲地起，御园红紫满龙堆。”盖以靖康为报也。又有宋人尝后图，尝字疑误一妇人裸跣，为数人擡舁。人皆甲胄带刀，有啮唇与乳及臂与股者，至有以口衔其足者。惟一大将露形近之，更一人掣之不就。又有持足帛履袜衵衣相追逐者，计十有九人。上有题云：“南北惊风，汴城吹动。吹出鲜花红董董，泼蝶攒蜂不珍重。弃雪拚香，无处著这面孔，一综儿是清风镇的样子，那将军是报粘罕的孟珙。”此指宋、元灭金事也。但珙不至秽亵至此，不知据何野史而作也。又云有天兴墨泪一书，乃托名亡金旧臣志宋、元破金之事。其记污辱宫闱事，不忍读。盖必宋人借此吐气耳。樵书 

　　程覃 张说 马光祖 丁大全 董宋臣 

　　郑昭先疏请辇下勿用青盖，惟大臣用以引车。太学诸生以为既不许用青盖，则用皂绢为短檐伞，如都下卖冰人担上所用，人已嗤矣。逻者犹以为首犯禁条，用绳系持盖仆赴京兆。程覃尹京，遂杖仆。翌日，诸生群起，伏光范，诉京兆。至为覃作传云：“覃字会元。一字不识，湖徽人也。”湖徽者，覃本徽人，寓居于湖。俗谚中无所有而敢于强聒者，谓之胡挥。时相以前京兆赵师睪□廿以槚楚斋生罢，其可再乎，且挞仆与挞生徒孰轻孰重持其议，不以诸生章上白。诸生既屈，遂治任，尽出太学，寘绫卷于崇化堂，望阙遥拜而去。云散雾裂，学为之空。观者惊恻，以为百年未有。永阳郡王杨次山，因慈明启于上，上即御批令诸生就斋，免覃官。四朝闻见录 

　　程覃，文简子。按名大昌。尹京日，有治声。唯不甚知字，尝有部民投牒乞执状造桥，覃大书“昭执”二字。有吏在旁见其误，遂白之曰：“合是‘照执’。乃漏下四点耳。”覃遽取笔，于“执”字下加四点，遂为“昭热”。庠舍诸生，作诗讥之。白獭髓 

　　淳熙间张说颇用事，为都承旨。一日，奏欲招延众侍从，上许之。且曰：“当治酒肴为汝助。”说拜谢，退而约客，客至期毕集，独兵部侍郎陈良祐不至，说殊不平。已而内使以珍膳至，说为表谢，因附奏：“臣奉旨而后敢集客，陈良祐独不至，是违圣意也。”既奏，上顾小黄门，言：“张说会散否？”对曰：“彼既取旨召客，当必卜夜。”乃命再赐。说大喜，复奏：“臣再三速良祐，迄不肯来。”夜漏将止，忽报内批除陈良祐谏议大夫。坐客闻之，怃然而罢。齐东野语 

　　张说之为承旨也，士之无耻者，皆趋之。时富川王质、吴兴沈瀛，俱有声学校。及同官枢臣，时誉藉甚。每相谓以诣说为戒，众皆闻而壮之。一日质潜往诣说，升堂，瀛已先在，相视愕然。明日缙绅相传，清议鄙之。久皆不安而去。然则士何贵于文藻宦声也。齐东野语 

　　马光祖尹临安，不畏强御。福王府讼民不输赁房租，民曰屋漏。光祖判云：“晴则鸡卵鸭卵，雨则盆满钵满。福王若要房钱，直待光祖任满。”坚瓠集 

　　马裕斋光祖之再尹京也，风采益振。大书一榜，揭之客次，大意谓僚属自当以职业见知，若挟贵挟势及无益俪语以属者，不许收受。违者，则先断客将。于是客至者，掌客必先点检衔袖，唯恐犯令。余时在帅幕，一日以公事至，见有薛监酒在焉。余因叩其何为，薛笑而不答，觇袖间有物焉。余指壁间曰：“奈何犯初条乎？”薛笑曰：“非惟犯初条，将并犯矣。”既而速客，薛出袖内书，马公颦蹙不语，既而又出俪卷。典客面无人色，谓受杖必矣。及退，乃寂无所闻。又旬日，余复至，则薛又在焉。余扣其所投何如，曰：“已荷收录矣，余袖内乃谢启也。”扣其所主，则南阳贵人也。癸辛杂识 

　　宝祐乙卯，丁大全除司谏，胡大昌除侍御，陈大方除正言，天下目为“三不吠犬”。古杭杂记 

　　宝祐三年，巨珰董宋臣，逢迎上意，起梅堂、芙蓉阁，招权纳贿，无所不为。时人以“董阎罗”目之。阎妃怙宠，马天骥、丁大全用事。无名子书八字于朝门曰：“檐马丁当，国势将亡。”宋季三朝政要 

　　丁大全为长溪主簿，因旱，令人以银瓶乞水于百丈龙潭。既出，乃一瓦瓶，归告大全。疑之，复自以银瓶投入，复得瓦瓶。因祝之曰：“神龙有灵，幸示异相。”龙乃露爪水面，取水归，果得大雨。大全后为相，奏封龙王，建亭题诗，有“龙从百丈潭中起，雨向九重天上来”之语。长溪琐语 

　　宝祐四年，董槐罢相。时丁大全为御史，奏槐章未下，先调临安府隅兵百余人，围其第，以台牒驱迫出之。时有诗云：“空使蜀人思董永，恨无汉剑斩丁公。”同上 

　　丁大全作相，与董宋臣表里，复以庙堂之力助之。一日内宴，杂剧一人专打锣，一人扑之，曰：“今日排当不奏他乐，丁丁董董不已何也？”曰：“方今事皆丁董，吾安得不丁董！”西湖志余 

　　丁大全因董宋臣得相，人望不惬。江西缪万年作钉诗讥之曰：“顽矿非铜钢样坚，寒坑才热便趋炎。千来捶打方成器，一得人拈即逞尖。不怕斧敲惟要入，全凭钻引任教嫌。休言深久难抽拔，自有羊蹄与铁钳。”大全见之大怒，配缪化州。后大全窜新州，为监押者挤水死。坚瓠集 

　　丁大全蓝色鬼貌，小官时，为戚里婢壻。钱唐遗事 

　　丁大全衣冠举动皆怪，天下目为“丁风”。异号类编 

　　镇江有谶云：“老虎逐鹿走，状元出京口，丞相背后走。”宝祐戊午春，虎逐一鹿自甘露寺后入城，突入故将李显忠家，诸孙皆勇悍，攒拒之，虎遁去。次年三邑举人入京赴省，集饮丰乐楼下，其间杰者醉时自谓必应此谶。丞相丁大全闻而恶之，意谓状元应谶，丞相当走矣。丁，镇江人也。阴属省闱官吏默识三邑试卷，皆不取。时丁之势焰薰灼，邦人敢怒而不敢言。是年冬，丁罢相出判乡郡，继而遭劾。代之守镇江者，乃焦炳炎。尝为武状元，与丁有深憾，到郡未几，适丁有谪居之命，焦遣勇将数十辈押发如捕强盗，丁狼狈就道。是知“状元出，丞相走”，谶应乃如此。东南纪闻 

　　癸丑元夕，上呼妓入禁内。有唐安安者，帝爱幸之。侍郎牟子才奏曰：“此皆董宋臣辈引诱，坏陛下三十年自脩之操。”又作高力士脱鞾图。宋臣大怒曰：“口说尚可，乃画此死模活样乎！”持入谓上曰：“牟某骂官家。”上视其图，笑曰：“此骂汝非骂我也。”宋臣曰：“彼谓陛下为明皇，阎妃为太真，臣为力士，而以太白自居。”自此上不悦。西湖志余 

　　乔行简 李宗勉 郑清之 谢方叔 吴潜 马廷鸾 包恢 

　　乔文惠行简，嘉熙末，自相位拜平章军国重事，年八十矣。时皆以官贵长年羡之。公尝作上梁文曰：“有园有沼，聊为卒岁之谋；无子无孙，尽是他人之物。”齐东野语 

　　先君子宰富春。时李文清方闲居于邑内，其家强仆数十，把持县道。难从之请，盖无虚月，先人惟理自循，不能一一尽奉命也。邑有官妓曰蔡润，为文清所盼，每欲与之脱籍。一日酒边曰：“此妓某未尘忝时，已见其在籍。”意欲言其在籍之久也。先子顾蔡曰：“汝入籍几何时，今几岁矣？”蔡不悟，直述所以。考之则李公登科之岁，此妓方生十年。李不觉面赤，以为有意相窘，于是衔之。及入台，乃首章见劾。癸辛杂识 

　　郑安晚未贵时，赋冬瓜诗曰：“翦翦黄花秋后春，霜皮露叶护长生。生来笼统君休笑，腹内能容数百人。”梅磵诗话 

　　郑丞相清之在太学十五年，困滞无聊。丁丑，试别期青紫明主恩诗，押明字。短晷逼暮，思索良艰，韵内有頳字，遂用为末句，云：“他年蒙泽渥，方玉带围赪。”归为同舍道之，皆大笑曰：“绿衫尚未能著，乃思量玉带乎！”已而中选，骤贵，官至极品，竟被此赐。齐东野语 

　　赵忠肃开府京西日，郑忠定清之初任夷陵教官。赵一见即异人待之，命诸子饯之前途，各出云萍录书之而去。齐东野语 

　　安晚郑公私居青田。府鹿食民稻，犬噬杀之，府属守黥犬主。幕官拟曰：“鹿虽带牌，犬不识字。杀某民之犬，偿郑府之鹿，足矣。”守从之。随隐漫录 

　　清之再相，郑震登门骂曰：“端平败相，何堪再坏天下！”被执下狱。京尹赵与■纵之。郑罢相乃免。清隽集传 

　　郑清之号青山，又号安晚，为穆陵旧学。端平初相，声誉翕然。及淳祐再相，已耄及之，政事多出其侄孙太原之手，公论不与。清之之重来也，有作诗讥之曰：“一劄未离丹禁地，先生已自到江干。先生自号为安晚，晚节如何不自安。”及其薨也，又有诗云：“光范门前雪尺围，火云烧尽晚风吹。堪嗟淳祐重来日，不及端平初相时。里巷谁同司马哭，番夷肯为孔明悲。青山化作黄金坞，可惜角巾归去迟。”癸辛杂识 

　　自郑泾东行，东明山有宋宰相郑廉夫清之墓。古松二株，状如虬龙。又东疃里山，五义女墓在焉。即廉夫孙女，曰贞，曰素，曰淑，曰雅，曰新。德祐乙亥，金人渡淮。自以美色，恐为人污，豫筑一大圹，丙子二月八日，五女并生藏之。茶香室丛抄 

　　谢方叔惠国，自宝祐免相归江西，从容午桥泉石凡一纪。咸淳戊辰，为子侄所误，萃先帝宸翰为巨帙，为宝奎录，侑以自制丹砂、古琴之类以进。当国者以为有意媒进，嗾言官攻之。削其封爵，夺其恩数。壬申正月，公燕居，忽报双鹤相继毙，公曰：“鹤既仙化，余亦从此逝矣。”于是区处家事，凡他人负欠文券，一切焚之。望阙遥拜，招亲友叙别，遂大书偈曰：“罢相归来十七年，烧香礼佛学神仙。今朝双鹤催归去，一念无惭对越天。”瞑目静坐，须臾而逝。齐东野语 

　　王臞轩清举到省，道经建阳，谒梦盖竹庙，梦至一王者居，有五百人列坐而虚其四。臞轩未至，有呼：“老官人至此。”王就坐，举首见席端乃一僧，王负气怒甚，左右曰：“憍如尊者。”遂寤。及庭唱，大魁乃吴潜也。癸辛杂识 

　　姚橘洲尹临安时，吴履庵拜相。姚语诸客作启贺之，商量起句，彭晋叟云：“转鸿钧，运紫极，万化一新。自龙首，到黄扉，百年几见。”山房随笔 

　　吴潜拜相，其兄渊多所攀附。有谗于理宗者曰：“外间童谣云：大蜈蚣、小蜈蚣，尽是人间业毒虫。夤缘攀附有百足，若使飞天能食龙。”宋季三朝政要古杭杂记同。宋稗类抄云：贾似道使人为此谣。第四句作“夤缘攀附百虫丛”，余略同。 

　　履斋在循州，自铭其棺曰：“生于霅川，死于龙水。大布深衣，缁冠素履。藉以纸衾，覆以布被。一物不将。敛形而已。其人伊谁？履斋居士。”先是似道移司黄州，乃北军往来之冲。似道闻命，以足顿地曰：“吴潜杀我！”疑移司出潜意，深憾之。钱唐遗事 

　　似道遣刘宗申为循州以毒潜。潜凿井卧榻下，自作井铭，毒无从入。宋季三朝政要 

　　一日宗申开宴，以私忌辞，又宴又辞。又次日移庖，不得辞，遂得疾卒。钱唐遗事 

　　咸淳甲戌之夏，丞相马公廷鸾以翻胃疾乞去甚苦，凡十余疏始得请，则疾已棘矣。以暑甚病危，不可即途，出寓六和塔。余受公知，间日必出问之。时公偃卧小榻，素无姬侍，止一村仆煮药其旁。尝凄然谓余曰：“吾家素贫，少年应南宫试，一日道间馁甚，就村店买螺蛳羹，泡蒲囊冷饭食之，遂得此疾。朋友怜之，以二陈汤服之良愈。是岁窃冒省魁。后为两制日，疾复作，医者以丁香草果饮亦愈。因念前疾所以不死者，盖有后来之功名故也。今承乏庙堂，分量极矣。疾复作，诸药不效，势无生理。所恨时事日异，无以报国为不满耳！”因泣数行下。然贾师宪终疑其托疾，自出关访之，实觇之也。见其骨立，乃始惊曰：“碧梧乃真病也。”次日奏闻，以大观文知乡郡，以荣其归。特赐东园秘器，以为沿途缓急之需。公即日舆疾以归，及还鄱阳，疾乃安。未几北军渡江，国随以亡。使公不疾，则奉玺狩北之责，公实居之。今乃以疾归，安处山林，著书教子，凡十四年而后薨。此非天相吉德，曲为之庇哉！癸辛杂识 

　　乐平鹅塘在潭水滨，其地万山壁立，五水环聚。遇晚，舟皆泊其前，如戈戟然。廖金精瑀有记云：“龙尾扫天下，龙头水底眠。有人能葬此，山河属半边。”宋度宗时，丞相马廷鸾翔仲卜以葬母，请乩仙降笔云：“我是鹅塘真土地，丞相请我来问地。识地之人未曾生，得地之人未了未。”翔仲犹欲留以自葬。神复书云：“丞相好生多事，吾去矣。”翔仲遂不敢用。未了者，疑以“未”字上一画加“了”字，则成李字也。未者，言识地得地者尚未生也。坚瓠集 

　　包宏斋恢，年八十八，以枢密登拜郊台，精神老健。贾似道问之，意必有摄养奇术。恢曰：“有一服丸子药，乃不传之秘方。”似道欣然叩之。恢徐曰：“恢吃了五十年独睡丸。”满座大笑。西湖志余 按宋史谓包恢治郡，沉妖妓于水化为狐。其事未详。 

　　贾似道 廖莹中 

　　秦齐国夫人胡氏，同邑人，相去才数里。贾涉济川制置少日，舟过龟溪，见妇人浣衣，偶盼之，因至其家。问：“夫何在？”曰：“未归。”语稍洽，调之曰：“肯相从乎？”欣然惟命。及夫还，叩之，无难色，遂携以归。既而生似道。未几出嫁为民妻。似道年长，始奉以归。性极严毅，似道畏之。当景定、咸淳间，屡入禁内。隆国夫人与同寝处，恩宠甚渥。年至八十有三。上方赐秘器，及冰脑各五百两，赙银绢四千两匹。命内使护葬，帅曹供费。凡两辍朝，赐谥柔正。又赐功德寺及田六千亩，可谓盛矣。齐东野语 

　　贾似道母，两国夫人胡氏，钱唐凤口里人。贾涉至凤口，见而悦之，戏曰：“汝能从我乎？”妇曰：“有夫安得自由？待夫归，君自为言。”夫归，欣然卖与。嘉定癸酉，涉为万安丞，似道在孕，不容于嫡。县宰陈履常，新淦人也，涉与通家往来，以情告之，遂相与谋。陈宰令其妻过丞厅，诸妾环侍，谈话间，因语丞妻，以乏使令，欲借知事一妾，丞妻云：“惟所择用。”陈妻遂指似道母。丞妻幸其去，欣然许之。随轩以归县衙。及八月八日，似道生于县治，贾丞檄往他郡。归，谒宰，始知之。后改任，携似道还乡，而其母竟流落嫁为石匠妻。及似道镇维扬，访得其母偕石匠来见，似道使石匠往江上兴贩，计沈之江。子母方得聚会，享富贵数十年。。咸淳甲戌以寿终。似道归越治丧，朝士贵戚设祭馔，以高为竞，有累及数丈者。送葬者值水深，贵官没及腰膝，虽理宗、度宗山陵，无以过之。西湖志余 

　　徐谓礼尝涉猎袁、李之书，与贾师宪为姻联。贾少时荒于饮博，其生母胡夫人苦之。此说与上条异。因扣徐云：“儿子跌宕若此，以君相法言之何如？”徐曰：“夫人勿多忧，异日不失为小郡太守。”母喜而诵其言于子。他日贾居相位。徐以亲识故求进，久之不遂。贾母为言之，贾不获已，答曰：“徐亲骨相寒薄，止可作小郡太守耳！”遂以上饶郡与之，以终其身。盖深衔前言也。师宪少年日，尝驰马出游湖山，小憩栖霞岭下，忽有布裘道士瞪视曰：“官人可自爱重，将来不在韩魏公下。”贾意其见侮，不顾而去。既而醉博平康，至于败面。他日复遇道者，顿足惊叹曰：“可惜，可惜！天堂已破，必不能令终矣。”齐东野语 

　　冯道之相，酷似杜黄裳；贾似道之相，酷似韩魏公。涌幢小品 

　　似道落拓游博，其姊有宠于理宗。尝凭高见西湖灯火，语左右曰：“此必似道也。”询之果然。西湖游览志余 

　　贾似道，嘉熙戊戌以其姊贵妃之故，得赴廷对。是时贵妃在内。廷对之日，当事人供奉饮食。自入相之后，联科必严过省及覆试之禁，或为诗曰：“戊戌若还严覆试，如今安得有平章。”钱唐遗事 

　　理宗初，贾似道入相。时有人作诗云：“收拾乾坤一担担，上肩容易下肩难。劝君高着擎天手，多少旁人冷眼看。”古杭杂记 

　　贾似道之为相也，学舍纤悉无不知。雷宜中长成均，直舍浴室久圮，遂一新之。或书其壁曰：“碌碌盆盎中，忽见古罍洗。”雷未之见也。一日见贾，语次忽曰：“碌碌盆盎中。”雷惘然不知所答，深用自疑。久之入浴室见之，始悟。癸辛杂识 

　　贾相患举人猥众，御史请置士籍，复试之日，露索怀挟。辛未榜李钫孙者，少时戏雕摩睺罗于股间，搜者见之骇曰：“此文身者。”事闻被黜。三朝政要 

　　贾似道当国，御史陈伯大，奏立士籍。凡应举及免举人，州县给历一道，亲书年貌、世系及所肄业于历首，执以赴举。过省参对笔迹异同，以防伪滥。时有诗讥之云：“戎马掀天动地来，襄阳城下哭声哀。平章束手全无策，却把科场恼秀才。”又有作沁园春云：“国步多艰，民心靡定，诚吾隐忧。叹浙民转徙，怨寒嗟暑；荆襄死守，阅岁经秋。寇未易支，人将相食，识者深为社稷羞！当今亟出陈大谏，箸借留侯。迂阔为谋，天下士如何可籍收？况君能尧舜，臣皆稷契，世逢汤武，业比伊周。政不必新，贯宜仍旧，莫与秀才做尽休。劝吾元老，广四门贤路，一柱中流。”又词云：“士籍令行，条件分明，逐一排连。问子孙何习，父兄何业？明经词赋，又具如前。最是中间，娶妻某氏，试问于妻何与焉。乡保举，那当著押，开口论钱。祖宗立法于前，又何必更张万万千。算行关改会，限田放籴，生民凋瘁，膏血俱朘。只有士心仅存一脉，今又艰难最可怜！谁作俑，陈坚伯大，附势专权。”西湖游览志余 

　　理宗朝，尝欲举行推回亩田之令，议而未决。至贾似道当国，卒行之。有人作诗曰：“三分天下二分亡，犹把山川寸寸量。纵使一丘添一亩，也应不似旧封疆。”又云：“量尽山田与水田，只留沧海与青天。如今那有闲洲渚，寄语沙鸥莫浪眠。”又有作沁园春词云：“道过江南，泥墙粉壁，右具在前。述何县何乡何里？住何州、何人地、佃何人田？气象萧条，生灵憔悴，经界从来未必然！唯何甚为官为己，不把人怜。思量几许山川，况土地分张又百年。西蜀巉岩，云迷鸟道；两淮清野，日警狼烟。宰相弄权，奸人罔上，谁念干戈未息肩。掌大地，何须经理，万取千焉。”枢密使文及翁钱塘遗事作陈藏一亦尝作百字令咏雪以讥之云：“没巴没鼻，煞时间，做出漫天漫地。不问高低并上下，平白都教一例。鼓弄滕六，招邀巽二，只凭施威势。识它不破，至今道是祥瑞。最苦是，鹅鸭池边，三更半夜，误了吴元济。东郭先生都不管，挨上门儿稳睡。一夜东风，三竿红日，万事随流水。东皇笑道，山河原是我的。”西湖游览志余 

　　似道令人贩盐百艘至临安卖之。太学生有诗云：“昨夜江头长碧波，满船都载相公鹾。虽然要作调羹用，未必调羹用许多。”西湖游览志余 东南纪闻谓为史嵩之作 

　　咸淳末，禁都下妇人饰珠翠，悉以琉璃代之。民谣曰：“满头都是假，无处不琉璃。”时似道当国，假谓贾，琉璃谓流离也。佩韦斋辑闻 

　　大石佛寺，考秦始皇东游入海，缆舟于此石上。后贾平章住里湖葛岭，宋大内在凤皇山，相去二十余里。平章闻朝钟响，即下湖船，不用篙楫，用大锦缆绞动盘车，舟去如驶。大佛头其系缆处也。西湖梦寻 

　　元兵南侵至鄂，似道请和，兵解，遂上表以肃清闻。使门客廖莹中、翁应龙等撰福华编，以纪鄂功。赐第葛岭，大小朝政就决。当时为之语曰：“朝中无宰相，湖上有平章。”日坐葛岭，取旧宫人及娼尼，淫戏无昼夜。惟故博徒得阑入。尝与群妾踞地斗蟋蟀，所狎客抚其背曰：“此平章军国重事耶？”尝作半闲亭以停云水道人。每治事毕，则入亭打坐。有佞人上唐多令词曰：“天上谪星班，群真时往还。驾青牛，早度函关。幻出蓬莱新院宇，花外竹，竹边山。轩冕倘来，人生闲最难。算真闲不到人寰。一半神仙先占取，留一半，与公闲。”西湖游览志余 

　　景定三年正月，诏以魏国公贾似道有再造功，命有司建第宅家庙。贾固辞，遂以集芳园及缗钱百万赐之。园故思陵旧物，古木寿藤，多南渡以前所植。积翠四抱，仰不见日。架廊叠磴，幽渺委迤，极其营度之巧。犹以为未也，则隧地通道，杭以石梁，傍透湖滨，架百余楹，飞楼层台，凉亭燠馆。花卉精妙，金翠陆离。前揖孤山，后据葛岭。两峰映带，一水横陈，各随地势以创构焉。堂榭之名，有曰蟠翠、古松雪香、古梅翠岩、奇石倚绣、杂花挹露、海棠玉蕊、琼花荼蘼清胜，假山已上集芳旧物高宗御匾 西湖一曲奇勋理宗御书 秋壑遂初容堂、度宗御书初阳精舍。熙然梦砌台山之坳曰无边风月、见天地心，水之滨曰琳琅步归身旱船。通名之曰后乐园。四世家庙，则居第之左焉。庙有记，一时名士，拟作数十。独取平舟杨公栋者，刊之石。又于第左数百步，瞰湖作别墅，曰光漾阁、春雨观、养乐堂、嘉生堂、千顷木奴生意潇然生物之府，通名之曰养乐园。其傍则廖群玉之香月邻在焉。别于西陵之外，树竹千挺，架楼临之，曰秋水观，第一春梅坞、剡船亭，则通谓之水竹院落焉。后复葺南山水乐洞，赐园。有声在堂、介堂、爱此留照、独喜、玉渊漱石、宜晚，上下四方之宇，诸亭据胜专奇，殆无余恨矣。齐东野语 

　　贾师宪卧治湖山，作堂曰半闲，又治圃曰养乐。每岁八月八日生辰，四方善颂者，以数千计。悉俾翘馆誊考以第甲乙，一时传诵，为之纸贵。陈惟善宝鼎词云：“神鳌谁断？几千年再乾坤初造。算当日枰棋如许，争一著吾其衽左。谈笑顷，又十年生聚，处处豳风葵枣。江如镜，楚氛余几，猛听甘泉捷报。天衣细意从头补，烂山龙华虫黼藻。宫漏永，千门鱼钥，截断红尘飞不到。六街九轨，看千貂避路，庭院五侯深锁。好一部太平六典，一一周公手做。赤舄绣裳，消得道斑斓衣好。尽庞眉鹤发，天上千秋难老。甲子平头才一过，未说汾阳考。看金盘露滴，瑶池龙尾，放班回早。”廖莹中木兰花慢云：“请诸君着眼，来看我福华编。记江上秋风，鲸漦涨雪，雁徼迷烟。一时几多人物，只我公只手护山川。争睹阶符瑞象，又扶红日中天。因怀下走奉櫜＜革健＞，磨盾夜无眠。知重开宇宙，活人万万，合寿千千。凫鹥太平世也，要东还越上是何年？消得清时钟鼓，不妨平地神仙。”陆景思甘州歌云：“满清平世界庆秋成，看看斗米三钱。论从来活国，抡功第一，无过丰年。办得闲民一饱，余事笑谈间。若问平戎策，微妙难传。玉帝要留公住，把西湖一曲，分入林园。有茶炉丹灶，更有钓鱼船。觉秋风未曾吹着，但砌兰长倚北堂萱。千千岁，上天将相，平地神仙。”奚倬然齐天乐云：“金飈吹尽人间暑，连朝弄凉新雨。万宝功成，无人解得，秋入天机深处。闲中自数，几心酌乾坤，手斟霜露。护了山河，共看光景在银兔。而今神仙正好，向清空觅个，冲淡襟宇。帝念群生，如何便肯，从我乘风归去。彝犹洞府，把月杼云机，教它儿女。水逸山明，此情天付与。”赵从櫜陂塘柳云：“指庭前翠云金雨，霏霏香满仙宇。一清透澈浑无底，秋水也无流处。君试数。此样襟怀，顿得乾坤住。闲情半许。听万物氤氲，从来形色，每向静中觑。琪花落，相接西池寿母。年年弦月时序。荷衣菊佩寻常事，分付两山容与。天证取，此老平生，可向青天语。瑶卮缓举。要见我何心，西湖万顷，来去自鸥鹭。”郭居安声声慢云：“捷书连昼，甘雨洒通宵，新来喜沁尧眉。许大担当，人间佛力须弥。年年八月八日，长记他三月三时。平生事，想祗和天语，不遣人知。一片闲心鹤外，被乾坤系定，虹玉腰围。阊阖云边，西风万籁吹。齐归舟更归何处？是天教家在苏堤。千千岁，比周公多个彩衣。”且侑以俪语云：“彩衣宰辅，古无一品之曾参；衮服湖山，今有半闲之姬旦。”所谓三月三者，盖颂其庚申坪草湖之捷。而“归舟”乃舫斋名也。贾大喜，既而语客曰：“此词固佳，但失之太俳，安得有著彩衣周公乎？”齐东野语 

　　故老言贾丞相当国时，内后门火，飞报已至葛岭。贾曰：“火近太庙，乃来报。”言竟，后至者曰：“火已近太庙。”贾乘两人小肩舆，四力士以锤剑护轿。里许即易轿人，倏忽至太庙。临安府已为具赏犒，募勇士，树皂纛，列刽手，皆立具于呼吸间。贾下令肃然，不过曰：“火到太庙斩殿帅！”令甫下，火沿太庙八风。两殿前卒肩一卒飞上，斩八风，板落，火即止。登验姓名，转十官，就赐金银赏之。贾才术若此类，亦可喜。遂昌杂录　　马都录号静斋，以道法际遇度宗。贾平章以海味进，谢后啖，洩泻不止，马进符水而愈，曰：“臣上告佛佛，继今他人进饮食，不可造次供御。”言出口，贾相已知之。甫出禁门，即下临安狱，面刺，双旗押赴酆都寨。遂昌杂录 

　　穆陵晚年苦足弱，一日经筵宣谕贾师宪曰：“闻卿有长生酒甚好，朕可饮否？”贾遂具方并进，亦不过川乌、牛膝数品耳。内辖李忠辅适在旁曰：“药性凉燥不可知，容臣先饮，然后进御。”闻于贾，深衔之，嗾人讼之于官，而迁谪之命下。齐东野语 

　　省吏屠节尝出知道州，省劄其本房，书吏以避似道名，遂书作“某人知舂陵州”。贾见之怒，批出云：“二名不偏讳，临文不讳，皆见礼经。今屠节擅改州名，大无忌惮。使不见察，岂不相陷？”决欲黜之。癸辛杂识 

　　宋末有富春子善风角，贾秋壑招之。一日叩以饮食之事，密写缄封。明日，贾饮客湖舟，至暮，贾立船头，歌“月明星稀，乌鹊南飞”之句，客廖莹中言日已晚，可拆书观之，唯“月明星稀”八字。西湖志余 

　　贾相造关子，其制上黑印如品字，又红印三相连如目字，下两旁各小长黑印，宛然贾字。银关之上，列为宝盖幢幡之状，目之为“金旛胜”，以“今代麒麟阁何人第一功”为号。大兵下江南，如入无人之境。人以为谶，信然。钱唐遗事 

　　咸淳癸酉，贾相乞出视师，且谓：“诸阃欲为败衄张本。每遣客游谈，不曰无财力，则曰无兵力。不知臣之科钱招军，悉有实状，可以按覆。”奏罢归府，合目静坐。忽梦有男子团面方口突入，贾叱之曰：“尔何人敢至此？”答曰：“我金主也。相公早间入奏太激，天下事不由相公，皆由我。相公好好做三年，我六年后亦不复顾人间事。”言讫，贾相怒醒。三年而贾罢，六年而钱禁行。乃知男子，钱神也。钱唐遗事 

　　湘人陈诜，登第授岳阳教官。夜踰墙与妓江柳狎，颇为人所知。时孟之经守岳，闻其故。一日公燕，江柳不侍，呼至杖之，文其眉鬓间以“陈诜”二字，乃押隶辰州。妓之父母诣学官咎诜，云自岳去辰州八百里，且求资粮。陈且泣且悔，罄其所有，并质衣物，得千缗，以六百赠柳，余付监押吏卒，令善视之。且以词饯别云：“鬓边一点似飞鸦，休把翠钿遮。二年三载，千拦百就，今日天涯。杨花又逐东风去，随分入人家。要不思量，除非酒醒，休照菱花。”柳将行，会陆云西以荆湖制司干官沾檄至岳，与陈有旧。将至，陈先出迎，以情告陆，陆即取空名制干劄，填陈姓名，檄入制幕。既而孟迎陆入，即开宴，陆曰：“闻籍中有江柳者善讴，谁是也？”孟即呼至，柳花钿隐眉间所文。饮间，陆戏语孟曰：“能以柳见予否？”孟曰：“唯命。”陆笑曰：“君尚不能容一陈教，似脱“官”字岂能予我？”孟因叙诜之过，陆叹慨。既而席罢，陆呼柳问其事，柳出诜送别词，陆大嗟赏，而再登席，举词示孟，且诮之曰：“君试目此作，可谓不知人矣。今制司檄诜入幕，，将若之何？”孟求解于陆，并召诜同宴。明日列荐诜，且除柳名。陆遂将诜如江陵，见之阃公秋壑，俾充幕僚。至今巴陵传为佳话。蒋子正山房随笔 贵耳集以孟之经为杨万里，不言阃公秋壑。 

　　一日壑相招碧梧马廷鸾、西磵叶梦鼎行令，秋壑曰：“我有一局棋，付与棋师，棋师得之，予我一联诗曰：‘自出洞来无敌手，得饶人处且饶人。’”碧梧曰：“我有一钓竿，付与渔翁，渔翁得之，予我一联诗曰：‘夜静水寒鱼不饵，满船空载月明归。’”西磵曰：“我有一张犁，付与农夫，农夫得之，予我一联诗曰：‘但存方寸地，留与子孙耕。’”似道不悦而罢。钱唐遗事 

　　贾师宪尝刻奇奇集，萃古人用兵，以少胜多，如赤壁、淝水之类。盖自诧其援鄂之功也。又刻全唐诗话三帙，及自选本朝十三朝国史，如类说例，为百卷，名悦生堂随抄，其所援引书，多目所未见者。复命婺州碑工王用和翻定武兰亭，凡三年而后成，至赏之以勇爵，纤发无遗恨，几与真本相乱。又缩为小字，刻之灵璧石，号玉版兰亭。癸辛杂识 

　　贾似道当国时，一日游西湖，有蜀僧徘徊其侧，贾问：“汝何为？”对曰：“诗僧。”贾见湖内渔翁，遂命咏之。僧请韵，贾以天字为韵，僧应声曰：“篮里无鱼少酒钱，酒家门外系渔船。几回欲脱蓑衣卧，又恐明朝是雨天。”坚瓠集 

　　贾秋壑得一碔砆石枕，光莹可爱，欲刻兰亭而患其小。有一镌者，以灯影蹙其字，宛如定武本，缺损皆全。贾开宴赏之，世号玉枕兰亭。今称玉版者谬也。至正直记 

　　吴兴向氏，后族也。其家三世好古，多收法书名画。有名公明者騃而诞。长城人刘瑄游贾相门，闻向家多珍玩，因结交。首有重遗，向喜，设席以宴之。刘索观书画，则出画目二大籍示之。刘录其副，言之贾，因遣刘诱以利禄，遂按图索骏，凡百余品，皆六朝神品。酬以异姓将仕郎，公明捆载以为谢焉。景定间，其祖若水墓为贼劫，其棺上为一槅，尽贮平日所爱法书名画甚多。时董正翁楷得兰亭一卷，真定武刻。然为尸气所侵，其臭不可近，虽用沈脑薰焙，亦不能尽去，遂以檀香匣贮之，庸工装潢，颇为裁损。所谓金龟八字也。癸辛杂识 

　　贾师宪所藏书画，皆有古玉一字印。相传是封字。又谓屈角封乃长字也。又有“悦生”葫芦印，悦生，贾堂名也。清河书画舫 

　　似道家藏名迹，多至千卷。其宣和、绍兴秘府故物，往往乞请得之。又 

　　大仁寺山顶，咸淳三年，贾似道题名：“九月二十八日，贾似道领客束元嚞、史有之、廖莹中、黄公绍、王庭来游。子德生孙蕃世侍。”又显庆寺小麦岭：“咸淳三年九月二十四日，贾似道因展先墓为泉石一来，客束元嚞、廖莹中、俞昕、黄公绍、王庭，子德生诸孙蕃世，僧法照、智印、祖印、文珦。”又龙井风篁岭题名：“静庵丘攽、贾似道，乙未腊月来游。复亨泰侍。后三十一年夏闰，大丞相魏国公再登揆席，少驻湖曲赐第，因谒演福来此。客廖莹中、陈诗川从。子德生侍。”又龙泓洞题名：“咸淳丁卯七月十八日，贾似道以岁事祷上竺回憩于此。客束元嚞、俞昕、张濡、黄公绍、王庭从。子德生侍。期而不至者，廖莹中。”又治平寺太傅平章贾魏公旧游题名：“天台贾似道、竺泽陆睿、新安汪仪凤、永嘉沉厚、潘方、扬岳华、周之德、曹元发、黄德方、陈淳祖以嘉熙戊戌元日登治平寺，序拜烟云阁上。期而不至者郑泌安、刘翁孟寅、赵希声、曹良朋、曹邍。”又下天竺题名：“贾似道比以岁事祷灵隐因过此山。吴子聪、束元嚞、丘复亨、俞昕、廖莹中、张濡、黄公绍、王庭从焉。子德生诸孙蕃世侍。僧法照、德宁、时举、妙宁俱。咸淳丁卯十月望。”咸淳临安志 按此可考见似道之客及子孙之名。张濡后死节。见瀛国公纪、元史伯颜传。 

　　崔白五雀图，悦生堂物。其间一印曰“贤者而后乐此”。云烟过眼录 

　　贾相收铜器法宝，用谭玉辨验。三朝野史 

　　贾似道为相日，令陈振、谭玉、赵与楠等广收奇玩珍宝。余玠有玉带殉葬，发冢取之。刘震孙有玉钩桶不献，辄罢去。人有珍异，不能得，则以事罪之。建多宝阁，一月一登玩。秋壑所收古铜器、法书、名画、金玉珍宝，俱付廖群玉辨验。宋稗类抄 

　　张淑芳，钱塘西山樵家女。有才色。理宗时选入宫，贾相匿之为妾。即德祐太学生百字令所指新塘杨柳也。有无名氏题壁曰：“山上楼台湖上船，平章醉后懒朝天。羽书莫报樊城急，新得蛾眉正少年。”淑芳亦自知必败，营别业以遁迹。木棉之后，自度为尼，结庵九溪，栽花种竹以老。传有更漏子词。西湖志余 

　　贾相阃才有余，相才不足。又以元老之尊，与贱娼潘称心亵狎。三朝野史 

　　贾相居西湖，尝倚楼望湖，诸姬皆从。适二人道装羽扇，乘小舟由湖登岸。一姬曰：“美哉二少年！”似道曰：“尔愿事之，当令纳聘。”姬笑而无言。逾时令持一合，唤诸姬至前曰：“适为某姬纳聘。”启视之，则姬之头也。诸姬皆战栗。钱唐遗事 

　　陈淳祖为贾似道客，守正为诸客所疾，内人亦恶之。一日诸姬争宠，密窃一姬鞋，藏淳祖床下，意欲并伤二人。贾入斋见之，心疑焉。夜驱此姬至斋门诱之，淳祖不答，继以大怒。贾方知其无他。遂勘诸姬，得其情，由是极契淳祖，遂有知南安军之命。金元院本演其事。警心录 

　　天台桐蕈，远致色味必变，乃并桐木致之贾相供馔。又贾喜苕溪鳊鱼，赵与可造大盘养鱼千头，作机使灌输不停，鱼游泳自得。数舟上下，递运不绝。贵耳集 

　　贾秋壑甲戌寒食尝作一绝云：“寒食家家插柳枝，留春春亦不多时。人生有酒须当醉，青冢儿孙几个悲。”明年谪死。三朝野史 

　　宋末有狂人于市卖小儿学书字本。贾似道专政，每遭面骂，亦无如何。闲居录 

　　似道尝斋云水千人。有一道士斋罢覆其钵于案而去，众举钵不动，似道自往举之，乃有诗二句云：“得好休时便好休，收花结子在绵州。”其曰绵州，盖木绵之兆也。西湖志余 

　　贾似道出师败走。有人为诗曰：“丁家洲上一声锣，惊走当年贾八哥。寄语满朝谀佞者，周公今变作周＜浦女＞。”时媚贾为周公云。矶园稗史 

　　贾秋壑，德祐乙亥八月生日，建醮青词云：“老臣无罪，何众议之不容？上帝好生，奈死期之已迫。适值垂弧之旦，预陈易箦之辞。窃臣际遇三朝，始终一节。为国任怨，但知存大体以杜私门；遭时多艰，安敢顾微躯而思末路。属封豕长蛇之犯顺，率骄兵悍将以徂征。违命不前，致成酷祸。措躬无所，惟冀后图。众口皆诋其非，百喙难明此谤。四十年劳悴，悔不为留侯之保身；三千里流离，犹恐置霍光于赤族。仰惭覆载，俯愧劬劳。伏愿皇天后土之鉴临，理考、度宗之昭格。三宫霁怒，收瘴骨于江边；九庙阐灵，扫妖氛于境外。”此时已无廖、王诸客矣，盖似道手笔也。三朝野史 

　　似道贬循州，郑虎臣请行。命舁轿夫唱杭州歌以谑之，辱之备至。至古寺，壁有吴潜南行所题字，呼似道曰：“贾团练，吴丞相何以至此？”贾惭不能对。南宋杂事诗注 

　　贾师宪柄国日，尝梦一金紫人相逢迎，傍有客谓之曰：“此人姓郑，是能制公之死命。”时大珰郑师望方用事，意疑其人，竟以他故，摈逐之。及鲁港失律，远谪南荒，就绍兴差官押送，则摄山阴尉郑虎臣也。郑武弁，尝为贾所恶，适有是役，遂甘心焉。贾临行，历言前梦，且云：“向在维扬日，襄邓间有人善相，一日来，值某跣足卧，因叹惜再三，私谓客曰：‘相公位极人臣，而足心内陷，是名猴形，异时不免有万里行耳。’是知今日窜逐之事，虽满盈招咎，盖亦有数存焉。”及抵清漳之次日，泣谓押行官曰：“某夜来得梦，大不祥，离此地必死，幸保全之。”遂留连三日，逗遛不行，而官吏迫促之。离城方五里许，小泊木棉庵，竟以疾殂，虎臣有力焉。先是林佥枢存儒，久为贾所摈，谪之南州，道死于漳。漳有富民，蓄油杉甚佳，林氏子弟欲求之，而价穹不可得，因抚其木曰：“收取，收取！留与贾丞相自用。”盖一时愤怅之语耳。至是郡守与经营，竟得此木以殓。可谓异矣。齐东野语 

　　秋壑在朝，有术者言平章不利姓郑人，自是凡此姓居位者，多困抑之。武学生郑虎臣登科，辄以罪配之。后遇赦得还。秋壑丧师，陈静观诸公，欲置之死，遂寻其平日极仇者监押，虎臣遂请行。乃假以武功大夫押其行，一路凌辱，至漳州木棉庵，病泄，踞虎子欲绝。虎臣知其服脑子求死，乃云：“好教你只恁地死。”遂趯数下而殂。山房随笔 宋诗纪事云：郑虎臣，字景召。宅石鹤舞桥。其家巨富，号郑半州。四时饮馔，各有品目。著集珍日用一卷，元夕闰灯实录一卷。 

　　景定庚申，履斋吴相循州安置，由贾似道憾之。未几，除承节郎刘宗申知循州。刘江湖士，专以口舌吓迫当路要人，货贿官爵。士大夫畏其口，姑厚饱弥缝之，其得官亦由此。守循之际，似道欲其杀吴相。宗申至郡，所以捃摭履斋者，无不至。随行吏仆以次并亡。或谓置毒所居井中，故饮水者皆患足软而死，履斋亦不免。暨似道遭郑虎臣之辱，时赵介如守漳，贾门下客也，宴虎臣于公舍，介如欲客似道，似道不可，口口称天使唯谨，虎臣不答，似道遂坐于下。介如察其有杀贾意，私命馆人以辞挑之。于时似道衣服饮食，皆为郑减抑，介如作绵衣等馈之。见其行李辎重，令截寄其处，伺得命放回日就取。馆人语郑云：“天使今日押送至此，度必无生理。曷若令速殒，免受许多苦恼。”郑即云：“便是这物事，受得许多苦恼，欲死而不死。”未几，遂殒。赵往哭，郑不许。赵固争，郑怒曰：“汝欲检我耶！”赵云：“汝也直得一检。”赵经纪棺殓，且致祭，其辞云：“呜呼！履斋死循，死于宗申。先生死闽，死于虎臣。天乎人乎，莫得而询。呜呼！”云云。山房随笔 

　　桐江集木棉怨序云：“贾似道南窜，犹携所谓王生、沉生者自随。二生，天下绝色也。木棉庵既殂，二生再展入北。后南还，愿鬻为人妾。因写之乐府，以为世戒。”南宋杂事诗注 

　　宋文宪云：“似道之死，承天寺主僧彬木禅火焚遗体，授其仲子归葬会稽之附子岗。”仁恩断江禅师经似道墓诗云：“权握三朝位三事，祗应知己是僧彬。”樵书 

　　似道当国，京师童谣云：“满头青，都是假，这回来，不是耍。”盖时京装竞尚假玉。似道贬时，有人题诗云：“去年秋，今年秋，湖上人家乐复愁，西湖依旧流。吴循州，贾循州，十五年间一转头，人生放下休。”东南纪闻 

　　成化初，璚台邢公宥为郡守，以郡久荒，陂荡起税，民心颇怨。有以旧诗刺之曰：“量尽沙边到水边，只留沧海与青天。渔舟若过闲洲渚，为报沙鸥莫浪眠。”邢以为刘完庵作。后完庵死，邢不往吊，人多非之。此诗盖宋人刺贾似道作也。康圃杂记 

　　贾秋壑败后，有人刺以诗曰：“深院无人草已荒，漆屏金字尚辉煌。祗知事去身宜去，岂料人亡国亦亡。理考发身端有似，郑人应梦更何祥？卧龙不肯留渠住，空使晴光满画墙。”又云：“事到穷时计亦穷，此行难倚鄂州功。木棉庵上千年恨，秋壑堂中一梦空。石砌苔稠猿步月，松庭叶落鸟呼风。客来未用多惆怅，试向吴山望故宫。”伤西楼诗云：“檀板歌残陌上花，过墙荆棘刺檐牙。指挥已失铁如意，赐与甯存玉辟邪。破屋春归无主燕，坏池雨产在官蛙。木棉庵外尤愁绝，月黑夜深闻鬼车。”复有和者云：“荣华富贵等浮花，膂力难为国爪牙。汉世祗知光拥立，唐朝谁识杞奸邪。绮罗化作春风蝶，弦管翻成夜雨蛙。纵有清漳人百死，碧天难挽紫云车。”山房随笔 

　　秋壑赐第，正在苏堤。时有游骑过其门，每为侦事者密报，必致罗织，有官者被黜，有财者被祸，逮世变而后已。近有题其养乐园云：“老壑曾居葛岭西，游人谁敢问苏堤。势将覆餗不回首，事到出师方噬脐。废圃久无人作主，败垣惟有客留题。算来祗有孤山耐，依旧梅花片月低。”又过葛岭二诗云：“当年谁敢此经过，相国门前卫士多。诸葛功名犹未满，周公事业竟如何？雕梁雨蠹藏狐鼠，花础云蒸长薜萝。万死莫辞亡国恨，空留遗迹在山阿。”“楼台突兀妓成围，正是襄樊失援时。王气暗随檀板歇，江山流入玉箫悲。姓名不在功臣传，家庙徒存御赐碑。误国误民还自误，满庭秋草露垂垂。”山房随笔 

　　家志行为演福寺作观音殿碑，大骂贾相。碑成，打造遍送当路。其后官司打勘田土，则贾舍此寺万三千亩，省官呼释髡问之曰：“贾相既舍许多田与寺，不知寺内呼之为何？”曰：“称大檀越也。”曰：“寺内亦感激他否？”曰：“大众仰食于此田，安得不感激。”曰：“既是如此，何刻碑毁骂。”髡无以应。癸辛杂识 

　　吾松康庵一鼠，日出听老僧诵经。一日以前一足枕首而逝。僧曰：“此鼠即贾秋壑后身。”景船斋杂记 

　　贾师宪庚申岁自江上奏功而归，凡其家从行诸客皆推恩赏。廖莹中以筹幄之劳，转官之外，复特赐黄金百两。廖遂用之铸匜盘以为酒器，且俾杨尚书平舟栋，作古篆勒铭于器云：“皇帝御极之三十七年，国有大功。一相禹胼，曰余莹中，与随旆＜旃-丹冉＞，余□□□□□□□手扶，余后手牵。曰公何之？敌胁是穿。奇胜草坪，受降马前。公一何勇，敌一何恐！余讫济南，公饭余共，推汉倒江，一洗膻种。彼徒彝矣，公归余从。内金惟精，上赏是重。文昌子孙，世宝是用。谁其铭之？史臣杨栋。”宋稗类钞 廖莹中字群玉，号药洲。邵武人。登科，为贾平章似道之客。尝除大府丞，知某州。皆以在翘馆不赴。于咸淳间，命善工翻刻淳化阁帖十卷、绛帖二十卷，皆逼真。仍用北纸佳墨模搨，与元本并行于时。尝撰福华编以纪鄂功，虽夸张过实，然其文古雅，颇亦可喜。似道褫职之夕，与莹中相对痛饮，悲歌雨泣，五鼓方罢。归舍不复寝，命爱姬煎茶，服冰脑数握，姬觉之，急夺救，已无及矣。持其妾而泣曰：“勿哭，勿哭，我从丞相二十年，一日倾败，得善死足矣。”言毕而死。莹中尝为园湖滨，有世彩堂，在勤堂，芳菲径，红紫庄，桃花流水之曲，绿荫芳草之间。亦见宋稗类钞。 

　　贾似道还越之后，居家待罪。翘馆诸客悉散，独廖群玉莹中馆于贾府之别业，仍朝夕从不舍。乙亥七月一夕与贾痛饮终夕，悲歌雨泣，到五鼓方罢。廖归舍不复寝，命爱姬煎茶以进，自于笈内取冰脑一握服之，既而药力不应，又命姬曰：“更欲得一杯热酒饮之。”姬复以金杯进酒，仍于笈内再取冰脑数握服之。姬觉其异，急前救之，则脑酒已入喉矣。姬于是垂泣相持，廖曰：“汝勿用哭，我从丞相，必有南行之命，我命亦不免。年老如此，岂能自若，今得善死矣。吾生平无负于主，天地亦鉴之。”言未既，九窍流血而毙。癸辛杂识 

　　陈郁 方岳 刘震孙 杨缵 张炎 王应麟 袁桷 

　　庚申八月，太子请两殿幸本宫赏芙蓉。韶部头陈盼儿歌“寻寻觅觅”一句。上曰：“愁闷之辞，非所宜听。”顾太子曰：“可令陈郁撰一即景快活声声慢。”先臣再拜承命，二进酒而成，五进酒已数十人群讴矣，天颜大悦。姑苏守臣进蟹，应制程奎草批答云：“新酒菊天，惟其时矣。”上曰：“茅店酒旗语，岂王言耶！”令陈郁拟闻。先臣援笔立成，略曰：“内则黄中通理，外则戈甲森然。此卿入相出将，文在中而横行匈奴之象也。”上乃悦。随隐漫录 

　　贾师宪为湖广总领。时方岳巨山知南康军，一日总所纲运经从星江，押纲卒骄悍绎骚，巨山不能堪，遂擒数辈断治之。贾闻之，移文诘责，且追本军都吏。巨山牒云：“总领虽大，湖广之尊，南康虽微，江东列郡。职奉天子命来牧是邦，初非总领之幕官，亦非湖广之属郡。军无纪律，骚动吾民。国有常刑，合从断遣。此守臣职也，于都吏何与焉？”贾得牒，不胜其愤，遂申朝廷，乞行按劾。于是俾岳易郡邵武以避之。去郡日，有人作大旗书一诗曰：“秋崖秋壑两般秋，湖广江东事不侔。直到南康论体统，江西自隔两三州。”齐东野语 

　　方巨山名岳，为南仲丞相幕宾，赵父名方，乃改姓万。既而又为丘山甫端明属，丘名岳，复改名巨山。或指为过焉。齐东野语 

　　方秋崖工词，生辰值小除，词有云：“今朝念九，明朝初一，单欠个秋崖生日。客中情绪老天知，这月不消三十。”□□ 

　　魏鹤山之女，初适安子文家，既寡，谋再适人。乡人以其兼两氏之撰，争欲得之，而卒归朔斋。以故不得者疾之，是多啧言。朔斋刘震孙字。朔斋在吴日，有小妓善舞扑蝴蝶，朔斋纳之矣。郑润父霖来守苏，盖旧游也。因燕集叩其人，知在刘处，亟命逮之。隶辈承风，径入堂奥，窜取以去。刘大不堪。未几郑殂，刘复取之以归。时淳祐己酉也。癸辛杂识 

　　刘震孙长卿，号朔斋。知宛陵日，吴毅夫丞相方闲居。刘日陪午桥之游，奉之亦甚至。常携具开宴，自撰乐语一联云：“入则孔明，出则元亮，副平生自许之心。兄为东坡，弟为栾城，无晚岁相违之恨。”毅夫为击节。刘召还，吴饯之郊外。刘赋摸鱼儿词为别，末云：“怕绿野堂边，刘郎去后，谁伴老节度？”毅夫为之挥泪。继遣一介追和此词，以小奁侑之，送数十里外。启之，精金百星也。前辈怜才赏音如此。齐东野语 

　　往时余游紫霞翁之门，杨缵号紫霞翁，杨后兄次山之孙女，为度宗妃。翁知音妙天下，而琴尤精诣，自制曲数百解，皆平淡清越，灏然太古之遗音也。翁往矣，回思著唐衣，坐紫霞楼，调手制素琴，新制玉树、琼林二曲，供客以玻璃瓶插花，饮客以玉缸春酒，笑语竟夕不休，犹前日事。齐东野语 

　　紫霞翁精于琴律，有画鱼周大夫善歌，闇令写谱参订。虽一字之误，必随证其非。或叩之云：“五凡工尺，有何义理，而能默诵如流？”翁笑曰：“君特未究此事耳，其间义理更有甚于文章。不然安能记之！”宋稗类钞 蔡州道士杨大均，善医，能默诵素问、本草、千金方，其间药石分两皆不遗一字。或问此有何文理，尚可以记乎？大均言：“苟通其意，其文理有甚于章句偶俪。一见何可忘也？”此条亦见宋稗类钞。 

　　袁伯长学士，博闻洽识，谓张伯雨曰：“宋东京典故，能以岁记之。渡江后事，能月记之。”研北杂志 

　　袁桷书世伦堂雅集诗后：吾乡盛时，比屋皆故家大官。咸淳间，贾相擅国，绝恶四明。由是衣冠皆不敢议时事，卒至国亡无卖降于外者。至元末年，诸老犹克无恙。时则有深宁王先生，师表模范。世伦雅集，犹有洛社之遗音。甫三十有四年，风尘变更，乘虬上征，无有一人在者。览群公之遗墨，不胜悲慕。研北杂志 

　　陆子玄声隽：宋鄞人王某，以贩马为业。畜一猕猴，其妻夏日醉卧，适猴在侧，据腹而合焉。妻以为夫也，及醒乃大恚，捶杀之，埋于屋后。自有娠，生二子，即应麟、应龙也。厥状肖焉。长而精敏好学，不获登第。一夕，二子梦白衣老父谓曰：“尔父葬处甚佳，移上丈许，立至富贵。”二子以父尚在，不解其旨，以告其母。母夜半潜移其穴，如言葬之。未几并登科通显为名臣。坚瓠集 

　　莫仑子山暇日山行，过一寺，颇有泉石之胜。因诵唐人绝句云：“终日昏昏醉梦间，忽闻春尽强登山。因过竹院逢僧话，又得浮生半日闲。”及叩其主僧，庸僧也。与语略不入，屡欲去，僧以为檀施，苦留作午供。郁郁久之，殆不堪，乃索笔书壁曰：“又得浮生半日闲，忽闻春尽强登山。因过竹院逢僧话，终日昏昏醉梦间。”湛囦静语




●宋人轶事汇编卷十九 

　　文天祥 陆秀夫 谢枋得 张世杰 汪立信 

　　文天祥大父梦一儿乘紫云而下，已而复上行，生天祥，名云孙，字天祥。后以字行，字履善。及廷试第一，理宗见其名曰：“天之祥，乃宋之瑞也。”字之曰宋瑞。南宋杂事诗注 

　　宝祐登科录，一甲一名文天祥，字宋瑞，小名云孙，小字从龙。年二十，治赋。一举本贯吉州庐陵县。宝祐四年登科录。是科一甲第一名文公天祥，二甲第一名谢公枋得，二甲第二十七人陆公秀夫，忠节萃于一榜，洵千古美谈。筠廊偶笔 

　 欧阳巽斋为朱门正嫡，其弟子为文山。徐径畈为陆氏世嫡，其弟子为叠山。二公生平无语录行世，故莫知为朱、陆之私淑者。文山尤不覊，留情声色，而孰知其远有源流也。鲒埼亭集 

　　文及翁时学昔为秘书郎日，有金钩相士遍阅诸馆职云：“末座一少年最不佳，官虽极穹，然当受极刑。”扣其何以知之，曰：“顶有拳发，此受刑之相，无得免者。”盖文宋瑞时为正字，居末座也。又宋瑞自云：“平生凡十余次梦见髑髅满前后无数。”此何祥也。癸辛杂识 

　　临安将危日，文天祥语幕官曰：“事势至此，为之奈何？”客曰：“一团血！”文曰：“何故？”客曰：“公死，某等请皆死。”文笑曰：“君知昔日刘玉川乎？与一娼狎，情意稠密，相期偕老。娼绝宾客，一意于刘。刘及第授官，娼欲与赴任。刘患之，乃绐曰：‘朝例不许携家，愿与汝俱死，必不独行也。’乃置毒酒，令娼先饮，以其半与刘，刘不复饮矣。娼遂死，刘乃独去。今日诸君得无效刘玉川乎！”客皆大笑。宋稗类钞 

　　天祥过南安，遣人告墓，以弟璧之子升为嗣。又寄弟诗云：“亲丧君自尽，犹子是吾儿。”南宋杂事诗注 

　　公平生嗜象弈，以其危险制胜奇绝者命名，自玉尸□普金鼎至单骑见敌为四十局势图，悉识其出处始末。玉尸□普盖公所居山名也。南宋杂事诗注 

　　吉州泰和县赣江滨黄土潭有神物栖其间。岁旱，民祷辄应。公生，潭沙清浅。公殁，潭近居民梦神归，驺从甚盛，自是潭深黑如旧。公暑日喜溪浴，与弈者周子善，于水面以意为枰行弈决胜负，愈久愈乐，忘日早暮。或取酒炙就饮啖。涌幢小品 

　　文天祥至镇江，与其客杜浒等十二人夜亡。天祥乃变姓名为清江刘泆，东入海边。南宋杂事诗注 

　　文山自淮泛海入台州界，易姓名为清江刘洙，为黄岩县张哲斋题绿漪堂诗。东山谈苑 按此二条，一作刘泆，一作刘洙，疑作“泆”者偶泐一笔耳。空坑之败，夫人与佛生、柳小娘、环小娘、颜孺人、黄孺人，皆为俘。至元帅所，已失佛生，必有爱其俊秀，养为己子者。南宋杂事诗注 

　　丞相兵败于吉之空坑，有石大如数间屋，自山顶落当路径，元兵望而大惊，稍却，公乃脱去。涌幢小品 

　　宋文丞相被执至燕京，闻军间之歌“阿剌来”者，惊问曰：“此何声也？”众曰：“起于朔方，乃我朝之歌也。”文山曰：“此黄钟之音也，南人不复兴矣。”至正直记 

　　文信国被执北行，次信安，馆人供帐甚盛。信国达旦不寐，题南楼令词于壁曰：“雨过水明霞，潮回暗带沙。叶声寒飞透窗纱。懊恨西风吹世换，又吹我落天涯。寂寞古豪华，乌衣日又斜。说兴亡燕入谁家？只有南来无数雁，和明月宿芦花。”词苑丛谈 

　　贾余庆、刘岊相继降元。一日留远亭夜集，北人然火亭前，聚诸公列座行酒。余庆有名风子，满口骂座，毁宋人物无遗，以此献佞，北人惟亹亹笑。岊数以淫亵奉北人，专以为笑具。于舟内取一村妇至，使荐刘寝，据刘交坐。北人又嗾刘抱妇为戏。文文山不胜悲愤，口占刺余庆曰：“甘心卖国罪滔天，酒后猖狂诈作颠。把酒逢迎酋长笑，从头骂坐数时贤。”刺岊云：“落得称呼浪子刘，樽前百媚佞旃裘。当年鲍老不如此，留远亭前犬也羞。”坚瓠集 

　　文山在狱时，北人有诗云：“当今不杀文丞相，君义臣忠两得之。义以汉王封齿日，忠如蜀将斩颜时。乾坤日□□□见，冈岭风云草木知。未必忠臣书到此，老夫和泪写新诗。”雪舟脞语 

　　文信国既赴义，是日大风扬沙，天地昼晦，咫尺莫辨。自后连日阴晦，宫中皆秉烛，群臣入朝亦列炬前导。世祖悔之，赠公太保、中书平章事、庐陵郡公，设坛致祭。丞相孛罗行初奠礼，忽狂飈旋地起，吹沙滚石，不能启目。俄卷其神主于空际，隐隐雷鸣，如闻怒声，天色愈暗。乃奏改前宋少保、右丞相、信国公，天复开霁。坚瓠集 

　　张毅夫别号千载，丞相文公友也。公贵显时，屡辟不就。江南既内属，公自广过吉州，先生求见曰：“今日丞相赴北，某当偕行。”既至燕，寓于公囚所侧近，日以美馔馈。凡三载始终如一，且潜制一椟。公受刑日，即以藏其首。复访求公之夫人欧阳氏于俘虏，俾出焚其尸，收拾骸骨，并先所椟藏付公家葬之。后公之子忽梦公怒曰：“绳锯发断！”明日启视，果有绳束发，其英爽如此。宋遗民录 按此条鲍廷博谓欧阳夫人先公自刎死，公有祭文，疑张毅父寻访夫人之误。细读此文，盖访夫人遗骸。不然，何以曰焚其尸也。 

　　江南十义士，舁公藁葬都城小南门外五里道旁。大德二年，继子升至都顺城门，见石桥织绫人妇，公旧婢绿荷也。为升语，乃归葬庐陵。帝京景物略 

　　文山少时作新居上梁文，有“江上梅花都是好，莫分枝北与枝南”句。公殉节后，弟璧字文溪，降元。有讥之者，曰：“江南见说好溪山，兄也难时弟也难。可惜梅花如心事，南枝向暖北枝寒。”又辍耕录载：至元间，文山有子出为郡教授，行数驿而卒。宋稗类钞云：皇庆间，丞相子升仕为集贤学士，奉使赣州道卒。闽人翁某挽以诗云：“地下修文同父子，人间读史各君臣。”考文山次子佛生、环生，皆被执道死。惟长子道生奔循州，次年八月复亡，家属皆尽。遗命以璧子升为后。七修类藁亦载文山寄璧诗，有“亲丧君所尽，犹子是吾儿”之句，为教授者或其人欤。坚瓠集 

　　赵孟僴，宋之宗室，文天祥辟为幕府。天祥北去，居吴。后为道士，名道渊，居松江道堂。又五年为僧，名顺昌。因号三教遗逸，改道堂为一本庵。临卒，书曰：“文山之客，千古忠贞。”涌幢小品 

　　平江赵昇卿之侄云：近有亲朋过河间府，因憩道旁。烧饼肆主人延入其家，有低小阁，壁贴四诗，乃宋瑞笔也。漫云：“此字写得也好，以两贯钞换两幅与我何如？”主人笑曰：“此吾家传至宝也。虽一锭钞一幅亦不可换。咱们祖上亦是宋民，流落在此。赵家三百年天下，只有这一个官人。文丞相前年过此，与我写的。真是宝物，岂可轻易把与人耶！”斯人朴直可敬如此。癸辛杂识 

　　文山有闻季方至一首云：“去年我别旋出岭，今年汝来亦至燕。弟兄一囚一乘马，同父同母不同天。可怜骨肉相聚散，人生不满五十年。三仁生死各有意，悠悠白日横苍烟。”又有诗云：“二郎已作门户谋，江南葬母麦满舟。不知何日归兄骨？狐死犹应正首丘。”文山指南后录 

　　文山从者七人，或逃、或死、或逐，后仅存一人曰刘荣。又有孙礼，文山命其驰归告祖祢，以诗别诸友，而孙礼竟不曾往。同上 

　　文山有兄名天祯，宝祐间乡举，署广济学谕。宋亡，天祯不仕，寓广济五里桥东，家世业儒。宋史翼 

　　嘉靖末，潮州郡守得陆秀夫遗谱于其裔孙大策处。又云墓在澳山青径口。又云公四子有曰繇者，好渔猎被逐，家于海滨。及崖山之变，秀夫尽驱家口入海，而此支仅存。大策尝访其族人于海边，耆老引入左畔青麻园，指其地曰：“此学士馆遗址也。”其莲花石磉约丈许。樵书 

　　第二甲第一名谢枋得，字君宜，小名钟，小字君和。年三十，治赋兼易。一举本贯信州贵溪县，居弋阳儒林里。宝祐四年登科录 

　　叠山以东坡诗有“溪上青山三百叠”之句，故号叠山。景定间，校士发策问“权奸误国，必亡赵氏”，忤贾似道，贬兴国军。三年遇赦还。德祐丙子，元师南下，入信州。枋得变姓名，入建宁山。至元间，程文海等交荐，累召不赴。行省参政魏天祐，被旨迫上道，临行以诗别亲知曰：“云中松柏愈青青，扶植纲常在此行。天下岂无龚胜洁，人间何独伯夷清。义高便觉生堪舍，礼重方知死甚轻。南八男儿终不辱，皇天上帝眼分明。”士官和诗盈几，张叔仁诗云：“打硬修行三十年，如今证验作儒仙。人皆屈膝甘为下，公独高声骂向前。此去好凭三寸舌，再来不值半文钱。到头毕竟全清洁，留取芳名万古传。”枋得会其意，甚称之。至燕不食死。坚瓠集 

　　叠山北行，刘洞斋华父送以寒衣，不受，答以诗曰：“平生爱读龚胜传，进退存亡断得明。范叔绨袍虽见意，大颠衣服莫留行。此时要看英雄样，好汉应无儿女情。只愿诸贤扶世教，饿夫含笑死犹生。”坚瓠集 

　　元兵南下时，叠山先生率众勤王，溃散而遁。兵至上饶，拘谢母，必欲得其子。母曰：“老妇今日当死，不合教子读书知礼义，识得三纲五常，是以有今日患难。若不知书不知礼义，又不识三纲五常，那得许多事！老妇愿得早死。”语言雍容，无愁叹之意。主者无如何，遂释之。庶斋老学丛谈 

　　叠山妻李，以叠山故，与二子系金陵狱。一将官欲纳之，李绐曰：“尔能脱我械系，乃可议此。”将以为然，祷上下，释其狱。李即具汤沐，约翼日出。是夕伺二子熟寐，解衣带自经死，稿葬城东壕。二子放还。后数年，子定之复往裹骨归葬。郭天锡诗文杂记 

　　许月卿，宋亡衰服三年不言。后虽言，尝如病狂。谢叠山书其门曰：“请看今日谢枋得，便是当年许月卿。”宋史翼 

　　张世杰之战海上也，尝与祥兴之主约曰：“万一事不可为，则老臣必死于战。有沉香一株，重千余两，是时当焚此香为验。或当烟及御舟，宜速为之所，无堕其计。”及崖山之败，张俨然立船头，焚香拜天曰：“臣死罪无以报国，不能翊运辅主。惟天鉴之！”尚有将佐三十余人，亦立其后。如此者一昼夜，从者亦耸立不动。既而北师拥至，篙师皆以小舟逃去，风起浪涌，舟遂沈。癸辛杂识 

　　张郢州世杰拥德祐、景炎、祥兴于海上，各拥兵南北岸。一夕大风雨，皆不利，张覆舟而薨。翼早获尸，棺殓焚化。其胆如斗大，而焚不化，诸军感恸。忽云中见金甲神人，且云：“今天亡我，关系不轻，后身当出恢复矣。”故陆枢密君实挽之，有云：“曾闻海上铁斗胆，犹见云中金甲神。”盖纪实也。山房随笔 

　　咸淳间，汪紫原立信，于衰危之际，以书抵贾相，陈三策。一谓内地何用多兵，宜尽抽之以过江，可得六十万。二谓久拘使者何益，不如遣使偕行，啖缓师期。三谓若此两说不行，唯有准备投拜。贾得书大怒曰：“瞎贼敢尔妄语！”讽台谏罢紫原。不数月北兵渡江，九江以下皆失守，乃以端明起公。返淮时贾出督相遇，拊紫原背而哭曰：“端明，端明，不用公言，遂至于此！”紫原曰：“平章，平章，今日瞎贼更得说一句否？”贾问：“何说？”对曰：“今江南无一寸赵家土，某去寻一片赵家土，死也要死得分明！”后抵高邮，适巴延丞相驻紫原之家，有告以紫原曾献三策者。丞相尊礼其家老小，欲发使迎取之。紫原大恸而绝。时人诗曰：“厚我藩垣长彼贪，不然衔璧小邦男。庙堂从谏真如转，竟用先生策第三。”钱唐遗事 

　　陈宜中 留梦炎 叶李 家铉翁 

　　陈宜中之先，负官钱在圄，属其孙往贷于葛宣义。葛资累钜万，夜梦黑龙绕其厅柱。觉而异之，果有小儿来，年可十许岁。问为陈某孙，又问来故，以实对。又问：“所需几何？”曰：“百千。”如数与之。陈既出，诣葛谢。葛曰：“汝肯以长子相与否？”陈曰：“寒贱下吏，势分辽绝，非所敢闻。”葛勉使就学，以长女许之。既而陈游上庠，贾相牢笼之，置之伦魁。葛以往江心寺设水陆，长女居守。是夕寇至，席卷以去，长女亦被获。至是寻盟，乃以幼女归之。陈后以文昌出守七闽。遇巧节，诸吏各有所献。陈妻忽识一柈，似其家物。陈乃召吏问所从来，则云：“海巡所遗。”因发兵围其寨，尽俘诸盗，悉得其情，正葛寇也。葛女已有二子，初犹隐不言，其妹为言委曲，始执手哭，乃并毙其二雏焉。癸辛杂识 

　　陈宜中、曾唯、黄镛、刘黻、陈宗、林则祖，皆以甲辰岁史嵩之起复上书，一时朝绅和之，时人号为“六君子”。既贬旋还。时相好名，牢笼宜中为伦魁，余悉擢巍科，三数年皆致通显。然夷考其人，平日践履，殊有可议。既而北兵大入，如曾如黄相继卖降。于是有为之语曰：“开庆六君子，至元三搭头。”癸辛杂识 

　　留忠斋所生，粗获也。其父暮坐于庭，其获过前，两目灿然如金，光采射人。后生忠斋，或谓乃虾蟆精，身颇充肥，忠斋如之，其子叔之亦如之。庶斋老学丛谈 

　　三衢留中斋，与文山俱状元。中斋作相，身享富贵三十年。仕元为尚书。文山初登第，丁父忧，仕途亦坎坷，患难时倚之为重。虽名为相，黄扉之贵，万钟之奉，无有也。江西罗秋台诗云：“啮雪苏卿受苦辛，庾公甘作老朝臣。当年龙首黄扉客，同受皇恩一样人。”中斋闻之，将物色罗织，亟归而免。坚瓠集 

　　文天祥有“黄冠故乡”之言。王积翁欲合宋官等十人，请释天祥为道士。留梦炎不可，云：“天祥出，复号召江南，置吾十人于何地！”事遂已。孔公天胤曰：“两浙有梦炎，两浙之羞也。”历明朝数百年，凡留氏子孙赴考，责令书一结云:“并非留梦炎子孙。”方许入试。樵书 按宋稗类钞载刘须溪赞公像，有云：“同时之人，宁不颡泚。昔忌其生，今妒其死。”可证留梦炎欲杀公之事。 

　　中斋后自北归，过严陵，就养其子府判者。何潜斋遗之诗曰：“昆明火劫已尘淄，梦觉功名黍已炊。钟子不将南操变，庾公空抱北臣悲。归来眼底湖山在，老去心期浙水知。白发门生怜未死，青山留得裹遗尸。”雪舟脞语 

　　贾似道当国日，行公田、关子两法，民间苦之。钱唐叶太白李上书力诋。似道怒，嗾林德夫告叶泥金饰斋扁不法，令狱吏鞫之，云：“只要你做一个麻糊。”叶即口占一诗云：“如今便是一麻糊，也是人间大丈夫。笔里无时那解有，命中有处未应无。百千万世传名节，二十三年非故吾。寄语长安朱紫客，尽心好上帝王书。”遂遭黥，流岭南。及似道漳州之谪，李赦还，相值于途，李赠词云：“君来路，吾归路。来来去去何时住？公田关子竟何如，国事当时谁与误？雷司户，崔司户，人生会有相逢处。客中邂逅乏蒸羊，聊赠一篇长短句。”李后仕元。辍耕录 参坚瓠集 

　　元世祖平江南，即召见叶李官之。凡有军国大事，必问曰：“曾与蛮子秀才商量否？”一日议事，叶病足，遂以所御五龙车召之。尝见当时所画应召图，五龙车内坐一山野朴质之老。其遭遇如此。辍耕录 

　　叶亦愚名李，先为叶山所攻，后为李性学所窘，以此饮恨死，二人正寓其姓名云。癸辛杂识 

　　叶亦愚之为右丞相也，李澌泉班通书题衔云：“门生中奉大夫福建道宣慰使班。”盖径去其姓以避其名。澌泉在前朝为省元、为从官、为督府参谋，其所守如此。癸辛杂识 

　　家铉翁于杭州求一容貌才艺兼全之妾，旬余未惬。忽有奚奴者至，姿色固美，问其艺，则曰：“能温酒。”左右皆失笑，公漫留试之。及执事，初甚热，次略寒，三次微温，公方饮。既而每日皆如初之第三次，公喜，遂纳焉。终公之身，未尝有过不及之时。归元后，携入燕京。公死，囊橐皆为所有，人称“奚娘子”。西湖志余 

　　夏贵 吕文焕 刘整 蹇材望 洪起畏 刘裒然 陆威中 范文虎 方回　　夏左丞为两淮咨议。一日出至市桥，有老妪拦马陈词，视之大骇。妪有夫与公同姓名，不归，人言公是也。俾之随马至家，公令子孙眷属盛出，引妪认之。即拜谢曰：“老妇误听，甘伏罪。”公怜而赠遣之。秋壑闻之，笑曰：“此妪幸逢咨议，此厚德也。”庶斋老学丛谈 

　　有刺金吾夏贵诗曰：“节楼高耸与云平，通国谁能有此荣。一语淮西闻养老，三更江上便抽兵。不因卖国谋先定，何事勤王诏不行。纵有虎符高一丈，到头难免贼臣名。”人谓北兵既至，许贵淮西一道与之养老，故戢兵不战。坚瓠集 

　　至元丙子，淮南阃帅夏贵，归附大元，授中书左丞。己卯岁死。有赠以诗云：“自古谁无死，惜公迟四年。问公今日死，何似四年前。”又有吊其墓曰：“享年八十三，而不七十九。呜呼夏相公，万代名不朽。”三朝野史 

　　诸吕家于江州，仕宋累朝，穷极富贵。及北兵至，自文焕而下，相率纳款。其后有题诗于琵琶亭者，诗曰：“老大蛾眉别所天，尚留余韵入哀弦。江心正好看明月，却抱琵琶过别船。”文焕见之挥泪。或云燕五峰右丞偕龙麟洲谒吕文焕，酒酣，命赋琵琶亭诗，麟洲赋此讥之，吕纳贿请改。既而好事者流传。隐居通义 辍耕录：“龙麟洲先生过福建，宪府设燕，命官妓小玉带佐觞，酒半，宪使举杯谓曰：‘今日之欢，皆玉带为之。愿先生酬之以诗。’时先生负海内重名，雅畏清议，又不能违宪使之请，遂书一绝云：‘萏菡池边风满衣，木樨亭下雨霏霏。老夫记得坡仙语，病体难禁玉带围。’于是举席称叹，尽欢而罢。” 

　　咸淳戊辰，北兵围襄阳，刘整之计也。整，宋骁将，号“铁猢狲”。贾似道杀吴潜、向士璧、曹世雄等，整遂叛。钱唐遗事 

　　刘整降北，献言曰：“南人所恃，惟一黑灰团耳。”吕文德号“黑灰团”。三朝政要 吕文德魁梧勇悍，常鬻薪于市，赵葵见其遗履长尺有咫，讶之。或曰安丰鬻薪人也。遣使访其家，值吕文德出猎，负虎鹿各一归。偕见，赵因留之帐下，立功遂致显官。文德不肯礼先圣，曰：“不曾教我识字。”以上见南宋杂事诗注。文德卒于宋亡以前，非降元者，姑附于此。 

　　蹇材望，蜀人，为湖州倅。北兵将至，蹇毅然自誓必死，乃作大锡牌镌其上曰：“大宋忠臣蹇材望。”且以银二笏作窍，并书其上曰：“有人获吾尸，望为埋葬，仍见祀，题曰‘大宋忠臣蹇材望’。此银所以为埋瘗之费也。”日系牌与银于腰间，且遍视乡人，及所常往来者。人皆怜之。丙子正月旦日，北军入城。蹇已莫知所之，人皆谓其溺死。既而北装乘骑而归，则知先一日已出城迎拜，遂得本州同知。癸辛杂识 

　　洪起畏知京口日，乃北军入境之初。尝大书揭榜四境曰：“家在临安，职守京口。北骑若来，有死不走。”其后举郡以降。或为改其末句曰：“不降则走。”同上 

　　德祐之亡也，奉表撰文，无人肯任。闽人刘裒然毅然自认。其表云：“至正月日，宋国主臣谨百拜奉表于大元尊兄皇帝陛下：昨臣尝专遣侍郎柳岳、正言洪雷震捧表驰诣阙庭，敬伸卑悃，伏计已彻圣听。臣以眇焉幼冲，遭家多难。顷似道背盟误国，臣不及知，至勤兴师问罪，宗社阽危，生灵可念。臣与太皇日夕忧惧，非不欲迁避以求苟全，实以百万生灵之命，寄臣一身。今天命有归，臣将焉往？惟世传之镇宝，臣不敢爱，谨奉太皇命，戒痛自损，削去帝号，并以两浙、福建、江东西、湖南北、二广、两淮、四川见存州郡，谨悉奉上于圣朝，为宗社生灵祈哀请命。伏望圣明垂慈，念祖母太皇耄及，卧床数载，臣茕茕在疚，情有足矜，不忍三百余年宗社遽至坠绝。曲赐裁处，特与存全。实拜皇帝陛下再生之赐，则赵氏子孙，世世有赖，不敢弭忘。臣无任瞻天望圣激切屏营之至！”裒然既随入北，死于燕京。继此行省奉表称贺，求能为表文者，有士人陆威中亦闽人，欣然承命。其间一联云：“禹贡之别九州，冀为中国。春秋之大一统，宋以称臣。”自负得意，在旧秘书省前茶肆候报，假寐案间。既而呼之，则死矣。癸辛杂识 

　　至元丙子，北兵入杭，庙朝为墟。有金姓伶官，一日道遇左丞范文虎，谓金曰：“来日公宴，汝来献伎。”如言而往，为优戏云：“某寺有钟，人不敢击，言钟楼有神。主僧往视之，神即跪伏投拜。主僧曰：‘汝何神也？’答曰：‘钟神。’主僧曰：‘既是钟神，如何投拜？’”众大笑。文虎不怿，其人亦不顾。西湖志余 

　　方回字万里，号虚谷。其父南游广中，回，广婢所生，故名字如此。以别头登第。有二婢曰周胜雪、刘玉榴，方酷爱之，而二婢实不乐。既而方游金陵，胜雪为豪客夺去。方归，怅恨而已。既而复得一婢曰半细，曲意奉之。每出至亲友家，必以荷叶包饭食殽核，归而遗之。一日遇客于途，正揖间，荷包堕地，视之乃半鸭耳，路人大笑。时年登稀岁。牟献之与之同庚，牟子与乃翁为庆，遍徵友朋之诗。仇近仁有诗云：“姓名不入六臣传，容貌堪传九老碑。”其作方诗云：“老尚留樊素，贫休比范丹。”方尝有句云：“今生穷似范丹。”于是方怒其褒牟而贬己，遂摭六臣之语，以此比今上于朱温，必欲告官杀之。诸友皆为谢过，不从。仇乃谋之北客侯正卿，正卿访之，徐扣曰：“闻仇近仁得罪，应如何耶？”方曰：“此子无礼，遂比今上为朱温，即当告杀之。”侯笑曰：“仇亦止言六臣，未尝比上于朱温。今比上为朱温者执事也。告之官，则执事反得大罪矣。”方变色，侯遂索其诗之原本，手碎之乃已。先是回为庶官时，尝赋梅花百咏以谀贾相，及贾之贬，方时为安吉倅，虑祸及己，遂反风上十可斩之疏，以掩其迹。时贾已死。识者薄其为人。有士人和其韵云：“百诗已被梅花笑，十斩空余谏草存。”所谓十可斩者，盖指贾相幸、诈、贪、淫、褊、骄、吝、专、谬、忍十事也。以此得知严州。未几，北军至，回倡死封疆之说甚壮。及北军至，忽不知其所在，人皆以为必践言矣。遍访不获，乃迎降于三十里外，鞑帽毡裘，跨马而还，有自得之色。郡人无不唾之。遂得总管之命，括富室金银数十万两，皆入私橐。有老吏见其无耻不才，极恶之。及来杭，复见其跪起于北妓之前，口称小人，食偎妓残杯余炙。遂疏为方回十一可斩之说，极可笑。大略云：“回在严日，虐敛投拜之银凡数十万。有市井小人求诗序者酬以五金，必欲得钞入怀，然后漫书数语。人见其语草草，不乐，遂以序还之，索钞几至挥拳，此贪也。寓杭之王桥旅舍，与婢宣淫，撼落壁土，为邻讼于官，此淫也。一人誉之，则自视天下无人，大言无当，以前辈自居，骄也。人毁之则呼号愤怒，略无涵养，褊也。在严日，事皆独断以招赂，不谋之同寅，专也。有乡人以死亡告急，数日略不顾，吝也。凡与人言，率多诞妄，诈也。回有乞斩似道之疏以沽名，及北兵之来，则外为迎拒之说，而远出投拜，是徼幸也。昔受前朝高官美职，今乃动辄非骂，以亡宋称之。是可忍也，孰不可忍也？年已七旬，不归田野，乃弃其妻子，留连杭邸，买少艾之妾，歌酒自娱。至于拜张、朱二宣慰以求保解，日出买菓殽以悦其婢，每遇偎妓，必跪以进酒，略不知人间羞耻事，此非老谬乎！使似道有知，将大笑于地下。”癸辛杂识 

　　赵孟坚 孟俯 

　　子固襟度潇洒，有六朝诸贤风气。庚申岁，客辇下。会菖蒲节，余偕一时好事，邀子固各携所藏，买舟湖上，相与评赏。饮酣，子固脱帽，以酒晞发，箕踞歌离骚，旁若无人。薄暮入西泠，掠孤山，檥棹茂树间，指林麓最幽处，瞪目绝叫曰：“此真洪谷子等北苑得意笔也！”邻舟数十皆惊骇绝，叹以为真谪仙人。齐东野语 

　　赵子固清放不覊，醉则以酒濡发，歌古乐府，自执红牙以节曲。研北杂志 

　　萧千岩之侄滚，得白石旧藏五字不损本禊序，后归之俞寿翁，子固后从寿翁善价得之，喜甚，乘舟夜泛而归。至霅之弁山，风作舟覆，幸值支港，行李渰溺无余。子固方被湿衣立浅水间，手持禊帖向人曰：“兰亭在此，余不足介意也。”因题八言于卷首云：“性命可轻，至宝是保。”此帖后归之悦生堂，今复出人间矣。齐东野语 按子固元初犹无恙，何以兰帖先归悦生堂？是可疑也。 

船访公，公飞棹而去。梅曰：“昔人所谓名可闻，身不可见者，殆先生之谓乎！”公从弟子昂，自苕来访公，闭门不纳。夫人劝公，始令从后门入。坐定，第问：“弁山笠泽近来佳否？”子昂曰：“佳。”公曰：“弟奈山泽佳何！”子昂退，使人濯坐具。乐郊私语 

　　相传绍兴间，有海盐丞，简傲不覊。尝谒一乡大夫，主人偶迟迟出，丞故好睡，比主人出，则丞已鼾声如雷矣。主人以客睡不敢呼，亦复就睡。及丞觉，亦以主睡不敢呼，更复就睡如初。究之主客更相卧醒，至日没，丞起而去，竟不交一言。赵子固爱其事，为作图，纪其说于上，置之座右，曰：“此二人大有华胥风气，足以箴世之责望宾主者。”乐郊私语 

　　端淳间，荐绅四绝，杨嗣翁琴，赵中父棋，张温夫书，赵子固画。嗣翁号守斋，温夫字节之，子固号彝斋。佩楚轩客谈 

　　赵子固效汤叔雅作水仙一百一窠，其间一枝最大，号“百花朝王”，流落北方，子昂得之。佩文斋书画谱 

　　朱书真自谓：“加数年，吾当如鬼矣。”赵子固曰：“当是杨风子鬼。”研北杂志 

　　谢后北迁，其支裔在杭者谢退乐。有李信卿自北来，能相人。退乐设馔延致之。李至即上坐，省幕官皆下坐，不得其一言。时赵文敏谓之七司户，退乐姻也，来同饭。时文敏风疮满面，李遥见即起迎，谓众曰：“我过江仅见此人，疮愈即面君。异时官一品，名满四海。”遂昌杂录 又云：襄阳未破时，世祖令李即军前望气，行踰二三舍即返，曰：“臣见卒伍内往往多公辅贵人。襄阳不破，江南不下，何处著许多贵人？” 

　　子昂善书，有文名。元世祖闻而召见之。子昂丰姿如玉，照映左右。世祖心异之，以为非人臣相，使脱冠，见头尖，乃曰：“不过一俊书生耳！”遂命书殿前春联。子昂题曰：“九天阊阖开宫殿，万国衣冠拜冕旒。”又命书应门联，题曰：“日月光天德，山河壮帝居。”因出宋艺祖像命题，以观其志。子昂踧踖良久，题曰：“玉带绯袍色色新，一回展卷一伤神。江南江北新疆土，曾属当年旧主人。”世祖大喜。濯缨亭笔记 

　　子昂入朝之初，上命作诗嘲留忠斋云：“状元曾受宋朝恩，目击权奸不敢言。往事已非那可说，好将忠孝报皇元。”留以此终身憾之。癸辛杂识 

　　有人题子昂画兰云：“近日国香零落尽，王孙芳草遍天涯。”南宋杂事诗注 

　　吴兴之水晶宫，不载图经。子昂有水晶宫道人印，周草窗以玛瑙寺行者对之。赵遂不用。后见草窗同郡崔进之药肆一牌曰养生主药室，“乃以敢死军医人”为对。进之亦不用此牌。子昂曰：“吾今日才为水晶宫吐气。”辍耕录 

　　嵇侍中庙在汤阴县西门外二里余。延祐元年十一月十九日，彰德朱长孺道邦人之意，乞赵子昂学士书“晋嵇侍中之庙”六字，赵运笔如飞，若有神助。是夜京口石民瞻梦一丈夫，晋人衣冠，蓬首玄衣，血流被面，谓民瞻曰：“我嵇侍中，今日赵子昂为余书庙额，故来谢之。”民瞻既觉，犹汗流。研北杂志 

　　钱唐老儒叶森景修，尝登松雪翁之门。家住西湖，其家颇不洁，杭人常习也。所藏右军笼鹅帖，诚为妙品。张外史戏之曰：“家藏逸少笼鹅帖，门系龟蒙放鸭船。”世以鸭比喻五奴也。景修每举松雪遗事助笑谈云：“松雪颇爱钱，写字必得钱然后乐为书。一日，有二白莲道者造门求字，门子报曰：‘两居士求见相公！’松雪怒曰：‘甚么居士！香山居士、东坡居士耶？个样吃素食的风头巾，甚么也称居士。’管夫人闻之，自内出曰：‘相公不要恁地焦躁，有钱买得物事吃。’松雪犹不乐。少顷二道者入，袖出钞十锭曰：‘送相公作润笔，有庵记求书。”松雪大呼曰：‘将茶来！与居士吃。’即欢笑逾时而去。”松雪入本朝，田产颇废，家事甚贫，所以往往有人馈送钱米，必作字答之。然亦未尝以他事求钱耳。至正直记 

　　赵子昂有琴曰松雪，但时出横床，未尝抚弄。研北杂志 

　　赵子昂有古玉辟邪，世罕其匹。一牡者为李叔因藏去，遂失其偶，赵夫妇不怿者累日。一尚在其子雍处。研北杂志 孟俯受笞事，见元史本传。 

　　吾子行有印章曰“好嬉子”，松雪尝以仲姬画示之。吾倒钤其印，仲姬见而讶之。松雪笑曰：“这瞎子谓妇人善画，倒‘好嬉子’耳。”荻楼杂钞 柳亭诗话略同。吾子行号竹房。 

　　唐珏 林德旸 谢翱 邓剡 

　　吴兴王筠庵先生国器示余所藏唐义士传，读之令人泣下，谨录之。传曰：唐珏字玉潜，会稽山阴人。家贫，聚徒授经，营氵□修瀡以养母。岁戊寅，有总江南浮屠杨琏真伽，怙恩横肆，势焰烁人，穷骄极淫，不可具状。十二月十二日，发赵宋诸陵，至断残支体，攫珠襦玉匣，焚其胔，弃骨草莽间。唐闻之，痛愤，亟货家具，并执券行贷得百金。乃市酒醪烹羊豕，招里中少年，狎坐轰饮。酒酣，少年起请曰：“君儒者，若是将何为？”唐惨然具告以收瘗遗骸事，众欢诺。中一人曰：“发丘中郎将，眈眈饿虎，事露奈何？”唐曰：“余筹之熟矣，今四郊多暴骨，取窜以易，谁复知之？”乃斵文木为匮，纫黄绢为囊，各署曰某陵某陵，分委而散遣之，蕝地以藏，为文以告。诘旦，事讫来集，出金酬之，戒勿泄。越七日，总浮屠下令，裒陵骨杂置牛马枯骼中，造塔钱塘以纳之，名曰镇南。杭民悲愤，不忍仰视，了不知陵骨之犹存也。葬后，又于宋常朝殿掘冬青树，植于所函土上。作冬青行曰：“马棰问髐形，南面欲起语。野麕尚屯束，何物敢盗取？余花总飘荡，白日哀后土。六合忽怪事，蜕龙卧茅宇。老天鉴区区，千载护风雨。”又曰：“冬青花，不可折，南风吹凉积香雪。遥遥翠盖万年枝，上有凤巢下龙穴。君不见犬之年，羊之月，霹雳一声天地裂！”复有梦中诗四首，曰：“珠亡忽震蛟龙睡，轩弊宁忘犬马情。亲拾寒琼出幽草，四山风雨鬼神惊。”“一抔自筑珠丘土，双匣亲传竺国经。只有东风知此意，年年杜宇泣冬青。”“昭陵玉匣走天涯，金粟堆寒起暮鸦。水到兰亭转呜咽，不知真帖落谁家？”“珠凫玉雁又成埃，斑竹临江首重回。犹忆去年寒食节，天家一骑捧香来。”由是唐之义风，震动吴越。名虽高，困固自若。明年己卯，后上元两日，唐出观灯归，忽坐□□员，息奄奄，若将绝者。良久始苏曰：“吾见黄衣吏持文书来告曰：‘王召君。’导我往。观阙巍峨，宫宇靓丽，殆非人间。有一冕旒坐殿上，数黄衣贵人，逡巡降揖曰：‘藉君掩骸，其有以报。’唐乃升谒造王前。王谓曰：‘汝受命窭且贫，兼无妻若子。今忠义动天帝，命锡汝伉俪，子三人，田三顷。’拜谢降出，遂觉，罔知其由也。”踰时，越有治中袁俊斋至，始下车，为子求师。有以唐荐者，一见置宾馆。一日问曰：“吾渡江，闻有唐氏瘗宋诸陵骨，子岂其宗耶？”左右指君曰：“此是已。”袁大骇，拱手曰：“君此举豫让不能抗也。”曳之坐，北面纳拜焉，礼敬特加，情款益笃。叩知家徒四壁，恻然嗟矜，语左右曰：“唐先生家甚寒，吾当料理，使有室有田以给。”左右逢迎，爰诹爰度。不数月，二事俱惬。聘妇偶故国之公女，负郭食故国之公田。所费一一自袁出。人固奇唐之节，而又奇唐之遇，两高之尔。后获三丈夫子，鼎立颀颀。凡梦中神所许，稽其数，无一不合。右唐义士传所载如此，乃云溪罗有开所撰也。及见遂昌郑明德元祐所书林义士事迹云：宋太学生林德阳，字景曦，号霁山。当杨总统发掘诸陵寝时，林故为杭丐者，背竹箩，手持竹夹，遇物即夹以投箩中。铸银作两许小牌百十，系腰间，贿西番僧，曰：“余不敢望，收得高、孝两帝骨，斯足矣。”果得两朝骨，为两函贮之，归葬于东嘉。其诗有梦中作十首，其一曰：“一抔未筑珠宫土，双匣亲传竺国经。只有东风知此意，年年杜宇哭冬青。”又曰：“空山急雨洗岩花，金粟堆寒起暮鸦。水到兰亭更呜哽，不知真帖落谁家？”又曰：“乔山弓剑未成灰，玉匣珠襦一夜开。犹记去年寒食日，天家一骑捧香来。”余七首尤凄怨，则忘之。葬后，林于宋常朝殿掘冬青一株，置于所函土堆上。又有冬青花一首，曰：“冬青花，冬青花，花时一日肠九折。隔江风雨清影空，五月深山落微雪。石根云气龙所藏，寻常蝼螘不敢穴。移来此冢非人间，曾识万年觞底月。蜀魂飞绕百鸟臣，夜半一声山竹裂。”又一首有曰：“君不记羊之年，马之月，霹雳一声山石裂。”一事也，胡以两人相符若此。辍耕录 按池北偶谈云林、唐相友善，同为义举，故传闻不一，诗亦互见。 

　　元世祖二十一年甲申，桑哥为相，与江南浮屠总摄杨辇真珈相表里。嗾僧嗣古妙高上言，欲毁宋诸陵。实利其狥宝也。明年乙酉正月，桑哥矫制可其奏。于是发诸陵，又裒诸帝遗骼，建白塔于杭故宫，曰镇南，以厌胜之。截理宗顶以为饮器。未几，髡胡事败，饮器亦籍入于官，以赐帝师。发陵时，义士唐珏玉潜雷门先生，与尚书省架阁林景熙窃痛之，阴相躬拾，不尽遗骨，葬别山中，植冬青为识，遇寒食则密祭之。珏后获黄袍引儿报德之梦，果生子珙，为名儒。罗云溪为传其事。谢翱为托廋词，作冬青引，曰：“冬青树，山南垂，九日灵禽居上枝。白衣种年星在尾，寅月也。根到九泉护龙髓。恒星昼殒夜不见，七度山南与鬼战。愿君此心慎勿移，此树终有开花时。山南金粟光离离，白衣人拜地下起，灵禽啄粟枝上飞。”解者曰：“谓应在庚金窜甲木也。”元运绝于甲辰，已开先于贞白之诗。宋乌啄粟于甲木，又开先于晞发之句。此岂偶然之作哉！舆鬼托枯骨之灵，灵禽托宋乌之子，果天意耶？人事也。陵寝备考 

　　宋陵收骨事，山阴王修竹英孙所为，而唐、林为之先后。盖修竹富而好客，玉潜、霁山皆在其门，所谓造六函，享诸少年，皆修竹事也。冬青引注 

　　当日瘗骸事，实王监部名英号修竹者为之。盖王本国戚，又世家也。若挺身以前，虑败泄罹祸。时唐珏玉潜、林景熙德旸、谢皋羽翱诸人，皆其馆客。王特捐赀募里闬少年，挟二士经纪其间。王固自讳，人亦但知唐与林也。槜李诗系冬青引小序 

　　闽人谢翱，号晞发子。宋亡，文天祥被执，翱悲不能禁。严有子陵台，孤绝千尺。时天凉风急，挟酒登之，设天祥主，跪酬号痛。取竹如意击石，作楚歌招之，其辞曰：“魂来兮何极？魂去兮江水黑。化为朱鸟兮，其噣焉食？”歌阕，竹石俱碎，失声大哭，作西台恸哭记。遗民录 

　　谢皋羽名会友之所曰汐社。期晚而信，集同好名氏作许剑录。翱疾，属其妻：“我死必归骨方凤，葬我许剑之地。”方凤果闻讣至，复为许剑亭于墓侧。遗民录合宋诗纪事 方凤与翱游金华洞天，地有东西鹿田寺，尝听雨寺内。见方凤所作金华游记。 

　　邓中斋剡字光荐，丞相信国公客也。宋亡，以义行著。其所赋鹧鸪词，有曰：“行不得也哥哥，瘦妻弱子羸＜牜孛＞驮。天长地久多网罗，南音渐少北语多。肉飞不起可奈何，行不得也哥哥。”其意可见矣。其所赞文丞相像有曰：“目煌煌兮疎星晓寒，气英英兮晴雷殷山。头碎柱兮璧完，血化碧兮心丹。呜呼！孰谓斯人不在人间？”时虞伯生集挽丞相诗曰：“徒把金戈挽落晖，南冠无奈北风吹。子房本为韩仇出，诸葛安知汉祚移？云暗鼎湖龙去远，月明华表鹤归迟。何须更上新亭饮，大不如前洒泪时。”遂昌杂录 

　　王炎午以生祭文丞相得名。晚以书干姚参政、贯学士，自比于爨下之焦尾。志父墓必当世之显者。居易录 

　　郑思肖 汪元量 吕徽之 龚开 陈谔 

　　所南字忆翁，初名某，宋亡乃改名思肖，即思赵。“忆翁”与“所南”皆寓意也。坐卧不北向，扁其堂曰“本穴世界”，以本之十置下文则大宋也。又著大无工十空经一卷，空字去工而加十，宋也。寓为大宋经。自题其后曰：“臣思肖呕三年血方能书此。”画兰不画土，人询之，则曰：“地为番人夺去，汝不知耶？”题郑子书塾曰：“此世只除君父外，不曾轻受别人恩。”题画菊云：“宁可枝头抱香死，何曾吹堕北风中。”有妹为比邱，号普西。天目本中峰闻公名，偶会于梅应发家，本云：“所南何不说法？”曰：“两眼对两眼，无法可说？”本曰：“博学老子。”公即曰：“世法和尚。”赵子昂数往候之，不得见。疾时属其友唐东屿曰：“思肖死矣，烦公书一位牌曰：‘大宋不忠不孝郑思肖。’”语讫而绝。宋遗民录 

　　所南自宋亡，矢不与北人交接。于友朋座间，见语音异者，辄引起。人知其孤僻，亦不以为异。隐居吴下，有田数十亩，寄之城南报国寺，以田岁入入寺为祠其祖祢。遇讳必大恸寺下，而先生并馆谷于寺。一室萧然，坐必南向。岁时伏腊，望南野哭而再拜。喜佛老教，工画兰，疎花简叶，不求甚工。画成即毁之，不妄与人。遂昌杂录 

　　贵要者求其兰，尤靳不与。庸人孺子颇契其意者，则反与之。邑宰求之不得，知其有田，因胁以赋役取。先生怒曰：“头可断，兰不可画！”宋遗民录 

　　所南当宋社既屋，无策自奋，著心史六万余言，铁函重匮，外著“大宋铁函经”五字，内题“大宋孤臣郑思肖再拜书”十字，沈于吴门承天寺眢井。崇祯戊寅冬，寺僧达浚得之。宋稗类钞 

　　所南号三外野人。姑苏志 

　　汪元量字大有，钱唐人。当度宗时，以善琴出入宫掖。元兵入城，赋诗云：“钱唐江上雨初乾，风入端门阵阵酸。万马乱嘶临警跸，三宫洒泪湿铃銮。童儿賸遣追徐福，疠鬼终须灭贺兰。若说和亲能活国，婵娟应是嫁呼韩。”又曰：“西塞山前日落处，北关门外雨连天。南人堕泪北人笑，臣甫低头拜杜鹃。”“乱点传筹杀六更，风吹庭燎灭还明。侍臣奏罢降元表，臣妾签名谢道清。”顷之从三宫北去，留滞燕京。时有王清惠、张琼英皆故宫人，善诗，相见辄涕泣。按王清惠有秋夜寄水月水云二昆玉诗见宋诗纪事，是水云有兄也。元量尝和清惠诗云：“愁到浓时酒自斟，挑灯看剑泪痕深。黄金台迥少知己，碧玉调高空好音。万叶秋声孤馆梦，一窗寒月故乡心。庭前昨夜梧桐雨，劲气潇潇入短襟。”世皇闻其善琴，召入侍，鼓一再行，骎骎有渐离之志，而无便可乘也。遂哀恳乞为黄冠，世皇许之。濒行，与故宫十八人，酾酒城隅，鼓琴叙别。不数声，哀音哽乱，泪下如雨。西湖志余一时同人以“劝君更尽一杯酒，西出阳关无故人”，分韵赋诗为赠。作诗者为王清惠、陈真淑、黄慧真、何凤仪、周静真、叶静慧、孔清真、郑惠真、方妙静、翁懿淑、章妙懿、蒋懿顺、林顺德、袁正淑十四人。宋诗纪事 

　　元量既还钱唐，往来彭蠡间，风踪云影，倏无定居。人莫测其去留之迹，遂传以为仙也。人多画像祀之。西湖志余 

　　水云以善琴供奉，国亡随三宫入燕。久之，请为黄冠南归。藏有赐砚，背刻“天锡永宝”四分书，右刻水云二篆字，左刻楷书绝句云：“斧柯片石伴幽闲，堪与遗民共好顽。试忆当年承赐事，墨痕如泪尽成斑。”改虫斋笔疏 

　　文丞相被执在狱，汪水云上谒，且勉丞相必以忠孝白天下。宋遗民录 

　　汪元量有赠蜀妓许冬冬诗。水云集 

　　吕徽之长于诗，宋亡，隐居万竹山。一日大雪，携楮币易粟于富家，闻其分韵赋诗有得滕字者，苦吟不就。徽之笑曰：“何不举滕王蛱蝶图事？”众迎入请成之，援笔而就。问姓氏不答。遣人尾其后，惟草屋一间，忽米桶有人，乃其妻也，因天寒故坐其间。辍耕录 

　　龚开，宋亡，潜居深隐。坐无几席。一子名浚，每令俯伏，就其背按纸画马，风鬃雾鬣，豪骭兰筋，备尽诸态。一持出，人辄以数十金易之。宋诗纪事 

　　龚翠岩寓吴门，与僧权道衡者游。偶市上有汉印，权已酬价，归取镪，先生适见，遂买之。语诸女，女曰：“大人乃夺人所好。”先生惊悟，持送权。权曰：“先生爱而收藏，奚以赠？”先生曰：“在彼犹在此也。”权曰：“在此犹在彼也。”相让久之，竟沈之渊。辍耕录 

　　高疎仙，玉峰山四畔皆幽兰，日采数十花，酌明水，笺离骚。自谓灵均有知，当领吾意。佩楚轩客谈 

　　陈谔字古直，号野水。尝为越学正，满替，往婺之廉司取解由，归途偶憩山家。有长髯野叟方捣桕子作油，见客至，遂少辍，相问劳曰：“君亦儒者耶？”持杯茶饮之，遂问：“今将何往？”陈对以学正满替，欲倒解由，别注他缺。髯叟忽作色而起曰：“子自倒解由，我自捣桕油。”遂操杵臼，不复再交一谈。陈异而询之邻右，曰：“此傅秀才，隐者也。恶君言进取事。”陈心愧之，因赋诗曰：“忽遇深山避世翁，居然沮溺丈人风。老来一出为身计，不满先生一笑中。”癸辛杂识 

　　杂人上编次余料，弃之可惜，录为上下二编，时代先后难免倒置，亦有不详为何时人者。 

　　戴恩为御龙弓箭直都虞候。一日西蜀进青龙城道观长寿仙人图，其本吴道子之迹。太宗阅之，酷肖戴恩，召数班军校近侍内臣遍示之曰：“汝辈且道此图似何人？”群口合奏曰：“似戴。”上笑而异之，因是进用。后建节，举朝止呼戴长寿。玉壶清话 

　　太宗时同年数辈，取名似姓者为句云：“郭郑郑东东野绛，马章章夏夏侯璘。”熙宁初，有崔度崔公度，王韶王子韶，又有章君陈、陈君章。王丞相云：“马子山骑山子马。”久之人对曰：“钱衡水盗水衡钱。”钱某为衡水令，人谢之曰：“正欲作对，非果有盗也。”贡父诗话 

　　张端公伯玉，仁庙朝人也。名重当时，号张百杯，又曰张百篇，言一饮酒百杯，一埽诗百篇也。有士人颇强记自负，饮酒世少双。乃求朝士书牍谒张，张得函启缄，喜曰：“君果多闻耶！又能敌吾饮。吾老矣，久无对，不意君之肯辱吾也。”遂命酒共酌三十余杯，士人雄辨风生。张略不为动。俄辞以醉，张笑曰：“果可人！然量止此乎？老夫当独引矣。”遂自数十举，以手指其室内四柜书曰：“吾衰病不如昔，今所能记忆者独在此。君试探一卷，吾为子诵焉。”士人即就柜取，视之仪礼也。使士人自举其首，张乃琅然朗诵，士人骇服。铁围山丛谈 

　　太原王仁裕家远祖母，约二百余岁。形质渺小，长约三四尺，两眼白睛皆碧，饮啖至少，夜多不睡。每月余忽不见，数日复至，亦不知其往来之迹也。床头有柳箱可尺余，封锁甚密。戒诸子孙曰：“我出，慎勿开此箱，开则我不归也。”诸孙有无赖者，一日恃酒而归，祖母不在，径取柳箱开之。其间一小铁篦子，余无他物。自此祖母竟不归。谈渊 

　　予幼时避乱东阳山间，有北僧年五十余，戆朴无能。自云沈相义伦裔孙，携遗像及告身诏敕甚备。且云义伦之后，惟己独存，欲诉于朝，求官还俗。不知竟何往也。老学庵笔记 

　　皇城使刘承规在太祖朝为黄门小底，宫内呼为刘七。每令与诸小底数真珠，内夫人潜觇之，未尝窃一颗，余皆窃置衣带间。太宗时有一宫人逾垣出，捕获。太宗迟疑似不欲杀，承规奏曰：“此人不可容，官家若放却，宫人总走。臣乞去措置，须是活取心肝。”太宗甚然之。于是就太宗前领去，送尼庵，潜远嫁之。却取旋杀猪心肝一具，以合贮来。六宫皆围合子而哭之。良久略揭视，后收去。由是宫掖肃然。丁晋公谈录 

　　张茂直，兖人。家甚贫，尝买瓜于圃，翁倚锄睥睨之曰：“子非久当断头。下刃之际，稍速则死，稍缓则生。果免必享富贵。”无何，慕容彦超据兖，驱守陴，周师破敌，拥城者斩殆尽，至茂直，挟刃者语之曰：“汝发甚修鬒，惜为颈血所污，可先断之。”茂直将理发，得释免。后知制诰。玉壶清话 

　　蒋侍郎堂为江淮转运使，属县致贺冬至书，皆投封即还。有一县使人独不肯去，须责回书，呵逐亦不去，曰：“宁得罪，不得书不敢回邑。”时苏子美在座颇骇，曰：“皂隶如此野狠，其令可知。”蒋曰：“不然，此必健者，能使人不敢慢其令如此。”乃为一简答之，方去。子美归吴，月余得蒋书曰：“县令果健者。”遂延誉，后为名臣。或云是天章阁待制杜杞。宋稗类钞 

　　杜杞字伟长，为湖南转运使。五溪蛮反，杞以金帛官爵诱出之，为设宴，饮以曼陀罗酒，昏醉尽杀之，凡数千人。立大宋平蛮碑。涑水纪闻 

　　元丰间，刘舜卿知雄州，蕃窃其关锁去。吏密以闻，舜卿不问，但使易其门键大之。后数日，蕃谍送盗者并以锁至。舜卿曰：“吾未尝亡锁。”命加于门，则大数寸。蕃大惭沮，盗者亦得罪。宋稗类钞 

　　应山二连，伯氏庶，字君锡，仲氏庠，字元礼；从学于二宋，相继登科。君锡清修孤洁，人号“连底清”元礼加以肃，人号“连底冻”。麈史 

　　王子高遇芙蓉仙人事，举世皆知之。子高初名迥，后以其词传遍国内，乃改名蘧，字子开。与苏、黄游，东坡为作芙蓉诗。云决别之时，芙蓉授神丹一粒。告曰无戚戚，后当偕老于澄江之上。子开时方十八九，已而结婚向氏，十年而鳏。年四十，再娶江阴巨室之女，女方二十。合卺之夕，视其妻则清盼冶容，修短合度，与前所见，纤毫无异。询以前语，则惘然莫晓。澄江，江阴之里名也。子开服其丹，年八十余，康强无疾。玉照新志 

　　刘皓商父，初仕赵州，谓诸吏曰：“我河北村秀才，深知民间利病。尔宜屏缩以俟来者。”过庭录 

　　枢密邵公尝谓余诗浅切有似白乐天。一日于相国寺得冯瀛王诗，归以语公，公曰：“子诗格似白乐天，今又爱冯瀛王，将来捻取个豁达李老。”庆历间，京师有人自号阔达李老，好吟诗而词多鄙俚，故公以为戏。青箱杂记 

　　幸思顺，金陵老儒也。皇祐间沽酒江州，人无贤愚皆喜之。时劫江贼方炽。一官人舣舟酒罏下，偶与幸往来，幸以酒十壶饷之。已而被劫，群盗饮此酒惊曰：“此幸秀才酒也。”官人识其，即绐曰：“仆与幸秀才亲旧。”贼相顾叹曰：“吾侪何为劫幸老所亲哉！”敛所劫还之，且戒曰：“见幸慎勿言。”志林 

　　徐积字仲居，一作“车”。古之独行也。耳聩甚，画地为字始通语。终日面壁坐，不与人接，而四方事无不周知其详，虽新且密，无不先知。志林每客至不暇见，则辞以作诗忙。避暑录话 

　　蕲州庞君安常善医而聩，与人语，须书始晓。东坡曰：“吾与君皆异人也，吾以手为口，君以目为耳。”志林 

　　李译谏议知凤翔，卒有蝴蝶之祥，自殡所以至府事，蔽映无下足处，挥拂不开，践踏成泥，其大者如扇，丧行逾日方散。至今岐人能言之。画墁录 癸辛杂识同 

　　新法督责监司尤切，两浙路张靓、王庭老、潘良器等，因阅兵赴妓乐筵席侵夜，皆黜责。又因借司寮船家人而坐计佣者，有作丝鞵而坐剩利者，降斥纷纷。是时孔嗣宗为河北提点刑狱，求分司而去。嗣宗性滑稽，作启事叙其意，略曰：“弊室数椽，聊避风雨；先畴二顷，粗足衣粮。这回自在赴筵，到处不妨听乐。倩得王郎伴舅，且免计佣；卖了黑黍新丝，不忧剩利。”盖谓此也。东轩笔录 

　　杨纬字文叔，为广州推官，卒官。其侄梦之曰：“我今为忠孝节义司判官，主人间忠臣孝子义夫节妇事也。其职甚高而闲逸。”墨庄漫录 

　　国子博士李余庆，知常州。性精强，果于去恶，凶人黠吏畏之如神。末年得疾甚困，有州医博士多过恶，尝惧为余庆所发，因其困，进利药以毒之。服之洞泄不已，势已危，余庆察其奸，使人扶舁坐厅事，召医博士杖杀之。然后归卧，未即席而死，葬于横山。人至今畏之，过墓者皆下。有病疟者，取墓土著床席间辄差。宋稗类钞 

　　旧制沙门岛黥卒溢额，则取一人投之海，殊失朝廷宽宥之意。马默知登建白：“乞复溢额，选年深至配所不作过者，移本州牢城。”神宗深然之，遂著为令。后马梦有告之者：“尔本无子，且无寿，上帝以尔请贷罪人，赐一子，且益寿。”子纯，字子约，绍兴间为江西漕。时梁企道、杨祖为帅，每强配潮州，谕吏至郊外，即投于江。子约云：“使其合死，则自正典刑。以其罪止于流，故赦其生。倘如此，与杀无罪何以异？”二公由此不咸，后以他事愬于朝，交罢。宋稗类钞 

　　刘瑾元忠知真定，入寺见僧坐禅，以为不敬，执赴有司。僧告吏曰：“愿少憩供答。”吏可之，僧即跏趺坐化，众甚异之。他日有僧至府，元忠亟呼杖之，且曰：“少缓又坐化矣。”续闻见近录 

　　庆历三年，有李京为小官，吴鼎臣在侍从，二人相与通家。一日，京荐其友与鼎臣，求闻达于朝廷。鼎臣即缴其书奏之，京坐贬官。未行，京妻谒鼎臣妻取别，鼎臣妻惭不出。京妻立厅事，召鼎臣仆语之曰：“我来既为往还之久，欲求一别，亦为乃公尝有数帖与吾夫，属私事，恐汝家终以为疑。”索火焚之而去。行营杂录 

　　范德孺帅庆州日，忽夏人入寇，围城甚急，郡人惶骇，未知为计。麾下有老指挥独曰：“顾勒军令状，保无他。”范信之。已而师果退去。德孺大喜，厚赐之，且询其逆料之策。老卒曰：“实无他术，吾但大言以安众耳。倘城破，各自逃窜，何暇寻一老兵行军法耶！”挥麈后录 

　　苏舜举知临安县，献役钞规例于转运副使王庭老。庭老不喜，命押出城。后遇苏轼，云：“数日前为训狐押出。”苏问训狐事，舜举云：“闻一小话，燕以日出为旦，日入为夕，蝙蝠以日入为旦，日出为夕。争之不决，诉于凤皇，途次逢一禽，语之曰：‘凤皇在假，或作“凤皇浊睡”。却是训狐权慑。’”意指庭老也。乌台诗案 

　　沉云卿梦啖羹甚寒，仰见天有“无二”两字，以告金迥秀。迥秀曰：“羹寒，无火也。天无二字，人也。君当有美人桑中之喜也。”是日果遇美人苗蕴，颜色绝代，才调无双。沈有诗云：“十三学绣傍金窗，十六梳头压大邦。色比昭阳人第一，才同江夏士无双。”沈谓金曰：“子之占梦，索紞、周宣不能过也。”玄散诗话 

　　元祐间，马涓、张庭坚等四人擅名太学，时号“四俊”。刘焘初补太学生，闻而慕之，以刺谒曰：“不识可当一俊否？”涓等诡词以困之曰：“每试尝预为一字，限于程试内用之，善者乃预。”既而程试，焘请字，涓等曰：“限第一句用将字。”其时策问神宗实录，焘对曰：“秉史笔犹将也，虽君命有所不受。”后果第一。闻者服之，因目为“挨尸俊”。上庠录 

　　靖康末，有避乱于顺昌山中者，深入得茅舍。主人出，风裁甚整，怪而问曰：“诸君何事挈妻孥而至此耶？”因语之故。主人曰：“乱何自起耶？”众争为言，主人嗟恻久之曰：“吾父为仁宗朝人，自嘉祐末卜居于此，因不复出。以我所闻，但知有熙宁年号，亦不知于今几何年矣。”小隐书全帖引 

　　赵子固、向伯升，太原人，携家南渡，各有中原田契两笼。其初日望恢复，凭契复业，至今七十余年，竟成无用。经俎堂杂志 

　　姚宏字令声，为秦桧所忌，死于狱。初在上庠，有僧妙应者能知人休咎，语令声曰：“端午日，伍子胥庙石榴花开则祸作。”令声初监杭州税，不敢登吴山。将赴江山，自诸暨出城数里，值大风雨，亟憩路旁一小庙。见庭下榴花盛开，询祝史，云：“此伍子胥庙。”其日乃五月五日，令声惨然登车去。未几罹祸。挥麈后录 

　　嘉定更化，一名公此年疑是楼钥 拜参知，虽好士而不能援，谓客曰：“贽而来见者，吾皆倒屣，未尝失士。外议云何？”客素滑稽，曰：“自公大用，外间盛唱烛影摇红词。”参政问何故，客曰：“几回见了，见了还休，争如不见！”宾主相视一笑。后村诗话 

　　处州郑陶孙与兄滁孙皆举宋末进士。至元间，陶孙徵至阙下，授国史馆编修，命修国史。至德祐末年事，陶孙曰：“臣实事宋，宋是年亡，义不忍书，书之非义。”终不书。世祖嘉之。樵书 

　　太祖时，或诣司天监苗光裔卜，苗布策成卦曰：“当迁居。”问损人丁否，曰：“无害。”又一人占如前，又一人占如前，苗疑之，执其裾问为何物。其人不得已，对曰：“我金明池龟也。前二人吾祖、吾父也。今朝廷广池，将及吾穴，恐见杀，故来问耳。”苗颔之，即以表闻。已而掘地得龟数十万，下令不得伤一龟，悉辇送他水。宋稗类钞 

　　至和二年，成都人费孝先始来眉山，云近往都城山访老人，坏其一竹床，孝先欲偿其直，老人笑曰：“子视其下。”云：“此床某年月日为费孝先所坏。”孝先知其异，乃留师之。老人授以易轨革卦影之术，前此未有此学。后五六年，孝先以此致富。今死矣，然四方治其学者，皆托于孝先。志林 

　　术士某，忘其名，传管辂轨革法，画卦影颇有验。今丞相顷尝问之，卦影画水边一月，内有古字。未几，除知湖州。又卢龙图秉使占，卦影亦同，乃除知渭州。类苑 

　　宣和初，蜀人王俊明在京师，谓人曰：“汴都王气尽矣，吾夜以盆水直氐房下望之，皆无一星照临汴分野者。更于宣德门外密掘土一二尺，试取一块嗅之，枯燥索莫，不复有生气。天星不照，地脉又绝，而为万乘所都，可乎？”即投匦上书，乞移洛阳。时中国无事，大臣交言其狂妄，逐出府界。夷坚志 

　　靖康间，有龙伯康者，游京师，人目为狂生。一日被酒，从城外过大阅之所，挟弓矢射，一发中的，矢矢相属，十发无一差。众方惊讶，忽指其地曰：“三年后此间皆胡人，若等姑识之。火龙骑日，飞雪满天，此京城破灭之兆也。”后如其言。夷坚志 

　　开宝寺塔，在京师诸塔最高，都料匠喻皓所造也。塔初成，望之不正，而势倾西北。人怪而问之。皓曰：“京师地平无山，而多西北风，吹之不百年，当正也。”其用心之精如此。宋稗类钞 

　　东都相国寺楼门，唐人所造。国初木工喻皓曰：“他皆可能，惟不解卷檐耳。”每至其下，仰而观焉。立极则坐，坐极则卧，求其理而不得。门内两井亭，近代木工亦不解也。寺有十绝，此其二也。后山谈丛 

　　谢石润夫，成都人。宣和间至京师，以相字言人祸福。求相但随意书一字，即就其字离拆而言，无不奇中。上皇因书一“朝”字，令中贵人持往试之。石见字，即端视中贵人曰：“此非观察所书也。然谢石贱术，据字而言，今日遭遇，即因此字，黥配远行亦此字。朝字离之为十月十日，非此月此日所生之天人，当谁书也？”一座尽惊。中贵驰奏。翼日，召至后苑，令左右及宫嫔书字示之，论说俱有精理。锡赉甚厚。有朝士，其室怀妊过月，手书“也”字，令其夫持问。时座客甚多，石详视，谓朝士曰：“此合中所书否？”曰：“何以言之？”石曰：“谓语助者，焉哉乎也。因知是公内助所书。尊合盛年三十一否？”曰：“是也。”“以也字上为三十，下为一字也。是必十三个月。以也字中有十字，并两傍二竖，下一画，为十三也。有一事似涉奇怪，也字著虫为蛇，今尊合所妊，殆蛇妖也。谢石有小术，可为吾官以药下之。”朝士请至家，以药投之，下百数小蛇而体平。后复拆字，谓：“秦头太重。压日无光。”忤相桧，死于戍。春渚纪闻 铁围山丛谈与此略有异同。夷坚志云：徽宗书一问字命人持往，石批曰：“左为君，右为君，圣人万岁。”遂补承信郎。 

　　绍兴初南渡，将都杭，有人书杭字问相字者，曰：“兀术将至，当避其锋。”续夷坚志 

　　谢石既以相著名，尝见一道姑行市中，执巨扇，大书“拆字如神”。石笑曰：“此术岂有胜我者？”呼之入室，书石字示之，姑曰：“为名不成，得召却退。逢皮则破，遇卒则碎。”石视之不乐。建炎中，石为利路一尉，武将王进邀之，使拆其名。石曰：“家欲走，若图事必败。”时进以谋叛欲发，不以其语为然。起乱之夕，为乳媪告官下狱，始叹息曰：“悔不用谢石之言。”郡守疑石同谋，亦逮治黥配蓬州。后询王进乡里乃南皮，且起于卒伍，悉如道姑言。至蓬州逢樵夫，石熟视之曰：“神清、骨清、气清，得非神仙乎？”樵骂曰：“汝正缘多口，今尚敢妄说！”批其颊至再乃去，则黥文已灭矣。夷坚志 

　　李唐初至杭，无知者，甚困。有内使识之曰：“待诏作也。”遂奏闻。唐之画，杭人即贵之。唐有诗曰：“雪里烟村雨里滩，为之如易作之难。早知不入时人眼，多买胭脂画牡丹。”画跋 

　　萧照，濩泽人。靖康间，入太行为盗。一日掠李唐，检其行囊，不过粉奁画笔而已。叩知其姓字，照雅知唐名，即辞贼随唐学画。绍兴间画院待诏。西湖志余 

　　马远子麟，能世家学，然不逮父。远爱其子，多于己画上题麟字，盖欲其章也。其时有苏显祖，师马远笔稍弱，人呼“没兴马远”。西湖志余 

　　李成为珠玉大商，不易为人落笔。惟性嗜香药名酒，相国寺东宋药家，最与相善。每往醉必三日，不独楮素挥洒，盈满箱箧，即铺门两壁，亦为淋漓泼墨。枫窗小牍 

　　王彦国献臣，招信人，居县之近郊。建炎初，虏将渡淮，献臣坐于所居小楼上，望见一老士大夫，彷徨阡陌间，负一匣，埋于空迥之所。献臣默识之，事定往掘，启匣乃白乐天手书诗一首云：“石榴枝上花千朵，荷叶杯中酒十分。满院弟兄皆痛饮，就中大户不如君。”献臣南渡，寓居余姚，尝以出示余，真奇物也。玉照新志 

　　高卫、黎确为吏部侍郎，孟庾为户部侍郎，髭发皆白，而趋朝立班，常相随，时人呼“三清”。孟年未老而早白。给事洪拟戏之曰：“公乃借补老君也。”盖是时文武官多借补者。高在待漏舍，忽语黎、孟曰：“吾三人趋朝当独早于他官。”二公问故，曰：“三老五更，自有故事，尚何疑乎？”鸡肋编 

　　自绍兴讲和以来，虏使经由官私牌额悉以纸覆之，盖常例也。隆兴间，虏使往天竺山烧香，过太学门，临安尹命吏持纸往幕太学二字，直学程宏图襕襥立其下曰：“太学贤士之关，国家储才之地，何歉于远夷？”坚不令其登梯。吏以白尹，尹以上闻。阜陵嘉叹久之，遂革此例。宏图后登第，上记其姓名，擢大理司直。玉照新志 

　　姚进道在太学日，每夜必市两蒸饼，未尝食，明日辄以饲仆。同舍怪而问之，进道曰：“某来时，老母戒某云：‘学中夜饥，则无所食，宜以蒸饼为备。’某虽未尝饥，不敢违老母戒。”市之如初。北窗炙輠录 

　　宋守约为殿帅，入夏，轮军校十数辈捕蝉，不使得闻声。有鸣于前者，重笞之，人颇不堪。神宗一日以问守约，对曰：“臣岂不知此非理，但军以号令为先。臣幸遭承平，总兵殿陛，无所信其号令，故寓之捕蝉耳。蝉鸣固难禁，而臣能使必去。若陛下误令守一障，庶几或可使人。”上以为然。宋稗类钞 

　　定襄沙村，樊帅所居。说里中任实洎其妻张氏七十三岁，同年月日时生，复同年月日时死。此古今所无。续夷坚志 

　　杂人下 

　　国初宋琪、沈义伦同在黄阁。久旱，既雨复不止，广陌泥滓。沈厌之，谓义伦曰：“可谓燮成三日雨。”义伦对曰：“调得一城泥。”杨徽之闻之曰：“不意中书，再生沈宋。”西清诗话 

　　河东伪相赵文度，归向朝廷，便授华州节度使。时同州节度使宋相公移镇邠州，按宋琪也。道由华下，赵张筵宴宋。宋以赵自河东来，以气陵之，带随使乐官一百人入赵府署，立于东厢，赵之乐官立于西将举盏，东厢先品数声，赵曰：“于此调吹采莲送盏！”皆吹不得。却令西庑吹之。送盏毕，宋亦觉挫锐，自吹笙送赵一盏。赵索笛，复送一盏，声调清越，众惊叹。其笛之窍，宋之随使乐工，手指按之不满。洎席散，宋回驿，赵又于山亭张夜宴，宋于是宵遁。丁晋公谈录 

　　太平兴国四年，北人侵边，车驾幸大名府。方渡河，有人持手板自言献封事，太宗令取视之，乃临河主簿宋栋，上甚喜，以为将作监。谈苑 

　　杨叔贤，自强人也。为荆州牧。时虎伤人，杨就虎穴磨崖刻戒虎文，如驱鳄之类。后改官郁林，以书托知事赵守基打戒虎文数本，赵遣人打碑。次日，本耆申某月日磨崖碑下大虫咬杀打碑匠二人。赵即以耆状递答。宋稗类钞 

　　杨叔贤言有眉州守，初视事，三日大排宴。乐人献口号云：“为报吏民须庆贺，灾星移去福星来！”新守颇喜，问谁作，对曰：“本州旧例，只用此一首。”同上 

　　田宣简通，守金陵日，李琵琶者，本建康伶人，国除时十余岁，兹近八十。因宴席呼出，犹能饮巨觥。陈叙平昔，历历可听。辞容不甚追怆，若无情人。珍席放谈 

　　驸马都尉高怀以节制领睢阳，岁久，性奢靡而洞晓音律，声妓之妙冠时。宋城南抵汴渠，有东西二桥，舟车交会，民居繁夥。倡优杂户亦众，率多鄙俚。高之伶人，每宴集必效其朴野之状为戏，谓之“河市乐”。王文正笔录 

　　田登作郡，自讳其名，触者必怒，于是举州皆谓灯为火。上元放灯，吏人遂书榜揭于市曰：“本州依例放火三日。”老学庵笔记 铁围山丛谈同 

　　徐申干臣，自讳其名。知常州，一邑宰白事，言已三状申府，未施行。徐怒形于色，责之：“君为县宰，岂不知长官名，乃作意相侮。”宰亦好犯上者，即大声曰：“今此事申府不报，便当申监司。否则申户部、申台、申省，直待申死即休！”语罢长揖而去。徐虽怒，然无以罪之。宋稗类钞 

　　故沧州节度使米信，纤啬聚敛，为时所鄙。其子任供奉官，以信之故不得自专，但于富室厚利以取钱自用，谓之老倒还钱，兼与契券为约，其词以“若父危钟声才绝本利齐到”之语。至信卒时，已用过十余万缗，乃约齐交还。恣纵费荡，更踰于前，以至鬻田园，货邸店。未周岁而日入之缗亦绝，索然无归，寄迹旅舍，乃历自来游从之处求衣食。人既数回，亦皆厌矣，遂于京师代狱卒摇夜铃，聊充糊口。京师货药者多假弄狮子猢狲为戏，聚集旁人，供奉者形质么么，颐颊尖薄，克肖猢狲，复委质于戏场焉。韦绳贯颈，跳踯不已。旁观为之掩泪，而彼殊无愧色。友会谈丛 

　　孙傅师名览。人有投诗者曰：“伏维笑览。”傅师曰：“君无笑览，览合笑君。”邵氏闻见录 

　　常瓌子然，河朔人。本农家，一村数十百家皆常氏，多不通谱。瓌既为御史，一村之人名皆从玉。瓌乃名子任、佚、美、向，谓周任、史佚、子美、叔向，意使人不可效也。老学庵笔记 

　　王圣美子韶，元祐末，以大蓬送北客至瀛，赐宴罢，有振武都头卒不堪须索，忽操白刃入，斫圣美脑及耳皆伤。明日，不能与虏使相见，告以冒风。虏使戏曰：“曾服花蕊石散否？”老学庵笔记 

　　洗马欧阳景，素有轻薄名。一旦金銮长老来上谒，告以院门缺斋。今将索米于玉泉长老，敢乞一书为先容。景笑曰诺，翌日授一缄。既至，玉泉启封，乃诗一首云：“金銮来觅玉泉书，金玉相逢价倍殊。到了不关藤蔓事，葫芦自去缠葫芦。”二僧相视而笑。事实类苑 

　　江南一节使，召相者，命内子立群婢间，令辨之。相者云：“夫人额上，自有黄气。”群婢皆窃视，然后告之。柁工火儿杂立，问：“何者是柁人？”云：“面上有波纹。”亦用此术。邻几杂志 

　　宋资政蒲传正，有大洗面、小洗面、大濯足、小濯足、大澡浴、小澡浴。小洗面，一易汤，用二人颒面。大洗面，三易汤，用五人，肩颈及焉。小濯足，一易汤，用二人，踵踝而已。大濯足，三易汤，用四人，膝股及焉。小澡浴，汤用三斛，人用五六。大澡浴，汤用五斛，人用八九。每日两洗面、两濯足，间日一小浴，又间日一大浴。文海披沙 

　　郭进有材略，累立战功。于城北造宅，既成，聚族人宾客落之，下至土木之工皆与。乃设诸工之席于东庑，群子之席于西庑。人或曰：“诸子安得与工徒齿？”进指诸工曰：“此造宅者。”指诸子曰：“此卖宅者，固宜坐造宅者下。”梦溪笔谈 

　　哲宗时，谢悰试贤良方正，赐进士出身。悰辞免，云：“敕命未敢祗受。”乃以抵为祗，以授为受。刘安世奏曰：“唐有伏猎侍郎，今有抵授贤良。”清夜录 

　　上坡任长安，眷一乐籍。为内所制，则自求死，家人惧而从之。后为陕漕，竟留于家。洁白而陋，曰“雪兽头”。邻几杂志 

　　黄坚叟任饶幕。一日郡宴鄱江楼，黄作木兰花词上别乘，有“监郡风流欢洽”之语，贻怒，缴申于郡，牒问“风流欢洽”实迹，黄历取古今风流欢洽出处，辨答甚苦。清波杂志 

　　吴下一士人，好附托显位。时侍御史李制知常州，庞庄敏公知湖州。士人游毗陵，挈其徒饮娼家，顾谓一驺卒曰：“汝往白李二，我在此饮酒，速遣有司持酒肴来！”李二谓御史也。俄而郡厨以饮食至，甚丰腆。有一蓐医适见其事，至御史处语及之，李极怪，使人捕得驺卒。乃受士人教戒，就庖买饮食，以绐座客耳。乃使卫司白士人出城。郡僚有相善者，问：“仓卒何所诣？”士人曰：“且往湖州依庞九。”梦溪笔谈 

　　昔有为河北三鸦镇官者，宦况萧条，仅有莲藕可卖。乃作诗曰：“二年憔悴在三鸦，无米无钱怎养家？每日三餐都是藕，看看口里长莲花。”又有监吴中市征者，因羊价绝高，作诗曰：“平江九百一斤羊，俸薄如何敢买尝？只把鱼虾供两膳，肚皮今作小池塘。”又见一诗云：“东瓯倦客又西征，路入芝田已绝腥。每日三厨都是笋，看看满腹万竿青。”梅磵诗话 

　　庆历丙戌岁春榜，省试以“民功曰庸”为赋题。其时路授、饶瑄各驰名场屋。路云：“此赋须本赏。”饶云：“此赋须本农。”当时嘲曰：“路授则家住关西，打赏骂赏。饶瑄则生居浙右，你侬我侬。”青箱杂记 

　　元丰间，儒者郭景初善论命。谓富彦国甲辰正月二十巳时生，四十八岁自八座求出知亳州，神宗后召为相，终不肯再入。未六十致政，避申酉禄绝之运，全神养气，年八十余，至甲戌运方死。王介甫辛酉十一月十三日辰时生，五十八岁自首厅求出知江宁府，继乞致仕，以避午上禄败之运，安闲养性，又仅延十年之寿而死。苏子容庚申二月二十二日巳时生，七十四岁拜左相，数月求出知陈州，连乞致仕，以避丙戌火库禄衰之运，七十九尚康宁。王正仲癸亥正月十一日申时生，六十六岁拜左丞，次年求出知汴州，连乞致仕，以避晚年勾绞杀亡神之灾，竟以寿终。元祐之臣，惟苏与王不罹谪者，以其求退速也。能改斋漫录 

　　元祐初，韩察院尝言：“臣于元丰初，差对读举人试卷。其程文云：‘古有董仲舒，不知何代人？’”曲洧旧闻 

　　董敦选吉之，永丰县村落人。哲庙时为吏部侍郎。招乡人之寓太学者，课其童稚，童稚业不进，董责之，自言：“幼入上庠，甘虀盐者凡几年，今汝若此，何以有成耶！”其乡人答曰：“侍郎乃董十郎儿，贤郎乃董侍郎儿。以此校之，固相什伯矣。”能改斋漫录 

　　方李宪用事，士大夫或奴事之。彭孙本以劫盗招降，气淩公卿。韩持国诣其第，出妓饮酒，酒酣慢持国，不敢较。然尝为李宪濯足，曰：“大尉足何香耶！”宪以足踏其头曰：“奴谄我不太甚乎！”孙在许下招逃军三百人造宅，予时乞许，觊至郡考其实，先斩之，会除颍州。东坡志林 

　　均州奏本州编管前漳州判官练亨甫，逐次与兄练劼、弟练冲甫，往女弟子鲁丽华家踰滥，后收养在宝林院郭和尚房下，令求食。因探见丽华与百姓王九在店饮酒，唤归寺内，殴打鲁丽华。营将已申举司理院。熙丰日历 

　　王梅莲勾骨立有风味，朋从目为风流骸骨。崇宁癸未，朱彧在金陵，府集，见官妓有极瘦者，府尹朱世英谓彧曰：“亦识生色骷髅否？”彧欣然为王勾得对。坚瓠集 

　　宣和间，王将明、张子能、王履道、李士美、赵圣从在政府。张、王、李、赵之语，喧于朝野。曲洧旧闻 

　　崇宁王安国同为郎，成都詹某为谏官，以安国常建言移寺省，上章击之，略云：“某官人材阘茸，临事冬烘。”安国性隐而口吃，每戟手跃于众曰：“吾不辞谴逐，但冬烘为何等语？”于是人目之为“冬烘公”。避暑录话 

　　王万年副都统，因贻书岷峨山拗牛和尚，不答书，但与来人说：“传语太尉早归！”人回坚不肯说，万年云：“我已知了。”三日后盥洗间即逝。人问拗牛，云：“王太尉是第六洞万年鬼王，所以姓王名万年。”贵耳集 

　　吴虔裕性简率，发言多轻肆。金吾上将军王彦超告老休致，虔裕语人曰：“我纵僵仆殿阶下，断不学王彦超七十便致仕。”人传为笑。悦生随钞 

　　元祐名卿朱绂，君子人也。绍圣初，不幸坐党锢。崇宁间，亦有朱绂，平江人。初登第，欲希晋用，上疏自陈：“不幸与奸人同姓名，恐天下后世以为疑，遂改名谔。”蔡京果大喜，不次擢用。挥麈闲谈 

　　建中靖国初，有前与绍圣共政者，欲反其类，首建议尽召元祐诸流人还朝，以为身谋。未几，元祐诸人并集，不肯为之用，则复逐之。而更召所反者，既至亦恶其翻覆，排之尤力，其人卒不安其位而去。张芝叟时以元祐人先罢居长安。壁间有扇架题诗曰：“扇解招风，本为热时用；秋来挂壁，却被风吹动。”时余季父偶至长安见芝叟，道其事，指壁间诗为笑。避暑录话 按所指之人似是张商英 

　　李邺使虏归，谓“虏如虎，使马如龙，上山如猿，入水如獭。其势如泰山，中国如累卵。”时号“六如给事”。宣和遗事 

　　京兆醴泉主簿蔡绳，得饥疾，每饥，立须啖物；稍迟则顿仆闷绝。怀间常置饼饵，虽对贵官，遇饥亦须啖龁。绳有美行，博学有文，为时闻人，终以此不幸，无人识其疾。梦溪笔谈 墨客挥犀同 

　　进士李居仁与郑辉为友。居仁须尽白，辉少年轻侮之，乃呼为李公，居仁于是尽摘其须。辉一日见居仁，阳惊曰：“数日不见，风彩顿异何也？”居仁整容喜曰：“何如？”辉曰：“昔日皤然一公，今日公然一婆矣。”墨客挥犀 

　　邓知刚任待制，守军器监。形貌魁伟，每以横金炫众，未尝衣衫。京师谚曰：“不著凉衫，好个金棱快活三。”盖一时以肥人为快活三也。可书 

　　庆历间，卫士有变，震惊宫掖，寻捕杀之。时台官宋禧上言：“蜀有罗江狗，赤而尾小，其儆如神。愿养此狗于掖庭，以警仓猝。”时谓之“宋罗江”。又有御史席平，因鞫狱上殿，仁宗问其事，平曰：“己从车边斤矣。”时谓“斤车御史”。治平间，英宗再起吕溱知杭州。张纪弹之曰：“昔知杭州，宴游废政。朝朝只在湖上，家家尽发淫风。”尤为人所笑。东轩笔录 

　　冲晦处士李退夫，作事矫怪。携一子游京师，居北郊别墅，带经灌园。一日老圃请撒园荽，俗传撒此物，须主人口诵秽语，播之则茂。退夫固矜纯节，执菜子于手，撒之，但低声密诵曰“夫妇之道，人伦之始”云云。不绝于口。夫何客至，不能讫事，戒其子使毕之。其子尤矫于父，执余子咒之曰：“大人已曾上闻。”皇祐中馆阁以为雅戏，凡曰“澹话清谈”，则曰：“宜撒园荽一巡。”湘山野录 

　　乾道间，林谦之为司业，与正字彭仲举游天竺，小饮论诗，谈到少陵妙处，仲举微醉，忽大呼曰：“杜少陵可杀！”有俗子在邻壁闻之，遍告人曰：“有一怪事，林司业与彭正字，在天竺谋杀人。”或问其所谋杀者为谁，曰：“杜少陵也，不知是何处人。”闻者绝倒。鹤林玉露 

　　岭南监司，有但中庸者。一日有朝士同观邸报，见岭南郡守，以不法被劾，朝旨令但中庸根勘。有一人辄叹曰：“此郡守必是权贵所主。”问：“何以知之？”曰：“若是孤寒，必须痛治。此乃令但中庸根勘，即是有力可知。”同坐者无不掩口。其人悻然作色曰：“崛直宜为诸公所笑！”竟不悟而去。老学庵笔记 

　　钟弱翁所至，好贬驳榜额字画，必除去之，出新意，自立名为重书之。然书实不工，人皆苦之。尝过庐陵一山寺，有高阁壮丽，弱翁与僚属部曲拥立，望其榜曰“定惠之阁”，旁题姓名漫灭，弱翁放意称谬。使僧梯取之，拂拭就视，乃鲁国颜真卿书。弱翁顾谓客曰：“似此字画，何不刻石？”即令刻石。传者以为笑。钟传字弱翁，章惇党也。墨客挥犀 

　　袁应中，博学有时名。以貌寝，诸公莫敢荐。绍圣间蔡元度引之，乃得对。袁鸢肩上短下陋，以广颡尖额，面多黑子，望之如洒墨。声嗄而吴音。哲宗一见，连称太陋。袁错愕，不得陈述而退。缙绅目为“奉敕陋”。朝士王迥，美姿容有才思。少年不持重，为狎邪辈播入乐府。今所歌“奇俊王家郎”，乃迥也。元丰间，蔡持正荐可任监司。神宗忽云：“此乃奇俊王家郎乎？”持正叩头谢。萍洲可谈 

　　绍兴乙卯夏大旱，车驾在临安，诏禁屠宰。谏议大夫赵霈上言：“自来断屠，止禁猪羊而不及鹅鸭，请并禁止。”舍人胡寅曰：“一疏无二百字，而用鹅鸭字以十数。闻虏有龙虎大王，脱或入寇，宜以鹅鸭谏议拒之。”闲燕常谈 

　　张鼎为太常博士，用鸡肋为鸡肘，时称“鸡肘博士”。张氏可书 

　　靖康间，有解习者，为郎于朝，未尝与人接谈。虏骑南寇，择西北守帅，时相以其谨厚不泄，谓沉鸷有谋，遂除知河中府。习别时相云：“某实以讷于言，故寻常不敢妄措辞于朝列。今一旦委付如此，习之一死不足惜，窃恐朝廷以此择人，庙谟误矣。”解竟没于难。世人饶舌掇祸者多矣，而习乃以箝口丧躯，昔所未闻也。挥麈后录 

　　世谓浙人孱懦，钱俶时有宰相姓沈者，倚为谋臣，号“沈念二相公”。方朝廷加兵江湖，俶大恐，集群臣问计。沈相出班奏事，皆倾耳以为必有奇谋，乃云：“臣是第一个不敢去底。”朝廷渡江时，人呼诸将，皆以第行加于官称，刘三、张七、韩五、王三十，皆神武五军大将。王三十者名＜王燮＞，人以太尉呼之，所至辄负败。时谓“沈念二相公”，二百年后始得“王三十太尉”为对。鸡肋编按刘为光世，神武五大将为刘、韩、张、杨及王＜王燮＞也。 

　　傅崧卿子骏，以都司奉使二浙回行在，时王唐翁、张全真为参政。子骏既至，诸公问以部使者郡太守治状。子骏曰：“浙东提点刑狱王翿殊不职。”次欲启知明州张汝舟，始悟适犯唐翁讳矣，王名绹思所以避之。卒然曰：“明州张守尤无状！”顷刻间，二执政姓名并犯之。张名守。挥麈后录 

　　建炎苗、刘之变，内侍遇害至多。有秦同老者，自扬州被命至荆楚，前一日还行在，尚未得对，亦死焉。又有萧中道者，日侍左右，忽得罪黜为外郡监，当前一日出城，遂免。老学庵笔记 

　　程子山，绍兴初为史官，以狂躁得罪归蜀。迁靖州，表谢曰：“为其自作弗靖，故使谪居是邦。”人以为善自状也。寓简 

　　绍兴间，张扶少持除祭酒。时祭酒虚位久，前驺接呼赴监供职。学前居民惊惧曰：“官来捕私酒。”清波杂志 

　　赵良嗣与王瓌使女真，随军攻辽上京。城破，有诗曰：“建国旧碑胡月暗，兴王故地野风号。回头笑问王公子，骑马随军上五銮。”上京，耶律氏之咸镐，良嗣仕其国，贵为九卿。一旦决去，视家国颠覆，殊无禾黍之悲，反吟咏志喜，其人可知。桯史 

　　荆湖转运判韩之纯，轻薄不顾士行，平日以“浪子”自名，嬉游娼家，刺淫戏于身肤，酒酣则以示人。又有赃败官王训，居鄂州草市卖私酒，妻女婢妾结识总漕，两司属官群饮于训家，污秽无所不至。两司公事，训独占断，人呼王训家为淫窟，又呼“关节塌坊”。之纯亦往来训家。三朝北盟会编 

　　余嵘为舍人，素不习此。有表侄应子和镛文得典诰体，时为安吉宰，安吉去行都三日可达，余草制皆取之安吉。省吏促请，余之左右必晓之曰：“安吉之人未回。”陈正甫贵谊直玉堂，凡常行词，皆属潘子高拟稿，陈索潘文，晷刻不差，且遣皂衣立门以俟。潘性至密，唯予知之。陈每馈潘酒，富甚，尝与予共酌。四朝闻见录 

　　绍兴间，张叔夜之子常先为江西常平使者，有小官上启，其自序处曰：“叔夜粗疏，次山漫浪。”常先大怒曰：“我爷何尝粗疏？”诚斋诗话 

　　李知几名石，乾道间守眉州。姓石者改为右，教官命题“予击石拊石，百兽率舞”，知几曰：“君欲棰石使畜辈笑耶！”吹剑录 

　　崔福，故群盗也。从陈子华捕贼有功，积官刺史，后从陈留南昌。一日倅与郡僚宴滕王阁，崔怒其不见招，适至府治前，民有立牌诉冤者，崔携其人直至饮所，责以郡官不理民事，嗾诸卒尽碎饮具，官吏皆奔逸窜去，莫敢挼其锋。齐东野语 

　　海寇郑广，陆梁莆福间，官军莫能制，自号“滚海蛟”。有诏勿捕，命以官隶帅阃。广旦望趋府，群寮无与立谈者，广郁郁弗言，一日群僚或及诗句，广曰：“郑广粗人，有拙诗白之诸官可乎？”众属耳，乃长吟曰：“郑广有诗上众官，文武看来总一般。众官做官却做贼，郑广做贼却做官。”满座惭噱。桯史 

　　徐霖，三衢人，为南省第一。首伏阙诋史嵩之，于是虚名顿增。其居衢也，于所居画诸葛武侯像，终日与之对坐。诸阉畏其吻，竞致金帛，皆受之。回字云：“承惠兼金束帛，具见尊贤崇道之意。”凡士子之来受教者，皆拜庭下，霖危坐受之，不发一语，瞑目坐移时，豁然而起。有黠者俟其瞑目，亦效之；俟其跃然而起，亦起从之。霖曰：“汝已得道矣。”随行一童，厅吏或以果饵与之，霖适见，并厅吏解天府，谓某吏坏其太极。都城无不传以为笑。尝目赵汝腾为大宗师，己为小宗师，递相汲引。察官萧泰来数其十二狂，于是声名扫地矣。癸辛杂识 

　　王叔知吴门日，名其酒曰“彻底清”。锡宴日，伶人持一樽夸于众曰：“此酒名彻底清。”既而开樽，则浊醪也。傍诮之云：“汝既为彻底清，何以如此？”答云：“本是彻底清，被钱打得浑了。”齐东野语 

　　宝庆丙戌，袁樵尹京，于西湖三贤堂卖酒。有人题壁曰：“和靖东坡白乐天，三人秋菊荐寒泉。而今满面生尘土，却与袁樵课酒钱。”柳亭诗话 

　　方岩王侍郎，江西破贼归，小舟迫窄，自叹曰：“今为摺叠侍郎矣。”宋诗纪事 

　　庆元、嘉定以来，乃有诗人为谒客者，干求一二要人之书，谓之阔匾，副以诗篇，动获千万缗。如壶山宋谦父一谒贾似道，获楮币二十万，以造华居。钱唐湖山，此曹十百为群。阮梅峰秀实、林可山洪、孙花翁季蕃、高菊磵九万，往往雌黄士大夫，口吻可畏。瀛奎律髓 

　　淳熙十五年，监察御史陈贾，论道学欺世盗名，乞加摈斥。时太学生为之语曰：“周公大圣犹遭谤，伊洛名贤亦被讥。堪笑古今两陈贾，如何专把圣贤非。”道命录 

　　胡卫、卢祖举在翰苑，草明堂赦文云：“江淮尽扫于胡尘。”太学诸生嘲之曰：“胡尘已被江淮扫，却道江淮尽扫于。传语胡卢两学士，不如依样画葫芦。”鹤林玉露 

　　元丰间，夏戎之母梁，引兵猝至保安军，人心危惧。有娼姥李者，得梁阴事甚详，乃掀衣登陴，抗声骂之，尽发其私。虏人皆掩耳，并力射之不能中，李氏言愈丑，虏人度李终不可得，遂引去。梦溪笔谈 

　　契丹既有幽、冀及雁门以北，亦开选举以收士人。幽州刘氏昆弟六人，其名曰一□此字不明、二玄、三嘏、四端、五常、六符，皆在被遇。三嘏四端，后尚伪主。庆历年，三嘏携嬖妾偕一子投广信军，情词悲切。自言伪主凶狠，皆有所私，久已离异，今秋虏主逼令再合。伪主凶狠，必杀其妾与子，故归。朝廷颇询其国内机事，朝廷以三嘏虏壻，位显，恐纳之生衅，乃遣还。三嘏至幽州，其妻乃杀其妾与子，械三嘏送虏主帐前。以其兄弟方委任，遂贷其死，使人监锢之。儒林公议 

　　冀州城南张耳墓，在送客亭边。戎使林迓者，彼之翰林学士。指以问知州王仲平，仲平告之，固不知张耳何代人也。大使耶律防谢曰：“契丹家翰林学士，名目而已。”邻几杂志 

　　建炎航海之役，张俊既战而弃鄞。兀术入之，即日集贾舟，募濒海之渔者为乡道，遂将犯跸，而风涛稽天，盘薄不得进。兀术怒，躬命巨艘张颿径前。风益猛，桅舞舷侧，窘惧欲却，而未脱诸口也。遥望大洋中隐隐一山，顾问海师此何所，对曰：“阳山。”兀术慨然叹曰：“昔唐斥境极于阴山，吾得至此，足矣。”遂下令反棹。其日御舟将如馆头，亦遏于风，不尔几殆。盖天褫其魄，而开中兴云。龙舒在淮最殷富，金自乱华，浙江无所不至，独不入其境。说者谓其语忌，盖舒之比音输也。桯史 

　　金熙宗亶皇统十年，夏，龙见御寨宫中，雷雨大至，破柱而去。亶大惧。左右以为当肆赦以禳之，遂召当制学士张均视草。其中有“顾兹寡昧”，及“眇予小子”之言，译者不晓其义，乃曰：“汉儿强知识，托文字以书我主上耳。”亶惊问故，译释其义曰：“寡者孤独无亲，昧者不晓人事。眇为瞎子，小子为小孩儿。”亶大怒，亟召均至，持其说未及对，以手剑□(未□攵)□刀□其口，棘而醢之，竟不知译之为愚为奸也。桯史 

　　章庄简楶五亩园，其后章子咏华藏娇其中，长曰碧桃，工诗词，著微波集。次曰红豆、擅丝竹。兀术陷城时，碧桃随章子殉难。红豆被辱不能起，火化于楼台一炬中。有婢春雪，检章子、碧桃之首，归葬西崦山。烬余录 





●宋人轶事汇编卷二十 

　　故事事无主名，不能以人系者，辑为故事、杂事两门，统朝野记之。常然者入故事，偶然者入杂事。 

　　国家故事，天子诞节，宰臣率文武百僚，班紫宸殿下，拜舞称庆。宰相独登殿，捧觞上天子万寿。礼毕，赐百官茶汤，罢。于是天子还内，则宰臣夫人亦率执政夫人班福宁殿下，拜而称贺。宰臣夫人独登殿，捧觞上天子万寿，仍以红罗销金须帕系天子臂，退复再拜，遂燕坐于殿廊之上。此儒臣之至荣。铁围山丛谈 

　　常朝之日，侍从官先次入起居毕，即左右分行侍立于丹墀下，谓之蛾眉班。儒林公议 

　　中书门下班分东西向，谓之蛾眉班。南游记旧 

　　迩英、延义皆祖宗所建。讲官赐坐赐茶汤，无外廷跪拜之礼。迩英阁前槐后竹，双槐极高而柯叶拂地，状如龙蛇，或谓之凤尾槐。曾子开诗云：“凤尾扶疏槐影寒，龙吟萧瑟竹声乾。汉皇恭默尊儒学，不似公孙见不冠。”苏子由诗云：“铜瓶洒遍不胜寒，雨点匀圆冻未乾。回首曈昽朝日上，槐阴对舞覆衣冠。”皆谓此也。墨庄漫录 

　　文德殿，百官常朝之所也。宰相奏事毕，乃来押班，常至日旰。守堂吏卒好以厚朴汤饮朝士，朝士久无差遣者，厌苦常朝，戏为诗曰：“立残阶下梧桐影，吃尽街头厚朴汤。”亦朝中之实事也。温公诗话 

　　熙宁以前，凡郊祀，大驾还内，至朱雀门外，忽有绿衣人出道上，蹒跚潦倒如醉状，乘舆为之少抳，谓之天子避酒客。及门，两扉遽阖，门内抗声曰：“从南来者是何人？”门外应曰：“是赵家第几朝天子。”又曰：“是也、不是？”应曰：“是。”开门，乘舆乃进，谓之勘箭。画墁录 勘箭事，玉台清话、渑水燕谈录并同。 

　　禁内帝后及两宫，各有尼并女冠各一人。选诸外内寺年三十以上能法事者充，随本殿内人居处。每早轮一尼一道于佛阁前，导上烧香，又导下殿烧天香，又导至殿门，候上视朝乃退。涧泉日记 蘜堂野史略同 

　　都下飞鸢至多，而大内为最。每集英殿下燕，则飞鸢动千百为群，翔舞庭下，百官燕食至多为所掠。故事，遇燕设，乃于邻殿置肉以赐鸢，稍稍引去。铁围山丛谈 

　　百官入殿门，合门辄促之曰：“那行！”予去国二十七年复还，朝仪寖有不同，唯此尚声存。老学庵笔记 

　　元旦，上御正衙。禁卫人高声嵩呼，声甚厉，名绕殿雷。梦粱录 

　　德寿孝宗在御时，合门多取北人充赞喝，声雄如钟，殿陛间颇有京洛气象。自嘉定以后，多明、台、温、越人，其声皆鲍鱼音矣。贵耳集 

　　旧传三岁拜郊或明堂大礼，所有在前误国奸臣首级在大理寺者，必以文祭之云：“国家于三年恩霈，汝虽误国，然今亦不忘汝之旧，特用以祭。”古杭杂记 

　　宗室至一品殡葬，朝廷遣礼官軷祭。旧制，知太常礼院官以次行事，得绢五十疋。陈侗、陈汝羲俱在礼院，因朝会，见一皇亲年老行迟，侗私语曰：“可軷矣！”汝羲自后排之云：“次未当公，此吾物也。”传者以为笑。自元丰官制行，太常博士专领軷祭，所得绢，四博士共之，行事者十四匹，余十二匹。有数皇亲联骑而出，呵殿甚盛。一博士戏曰：“此皆軷材也。”孔氏谈苑 

　　自唐以来，宰相谓之礼绝百僚，见者无少长皆拜，相少垂手扶之，送客未尝下阶。客坐稍久，则吏从旁唱“相公尊重”，客踧踖而退。涑水纪闻 

　　宰相礼绝庶官。在都堂，自京官以上则坐，选人立白事。见于私第，选人亦坐。唯两制以上，点茶汤，入脚床子。寒月有火罏，暑月有扇，谓之事事有。庶官以下只点茶汤，谓之事事无。萍洲可谈 

　　宋制，翰林学士佩金带，朱衣吏一人前引。两府则两人，笏头带佩鱼，谓之重金。居外制久者曰：“眼前何日赤，腰下几时黄？”处内廷久者曰：“眼赤何时两，腰黄甚日重？”谈苑 

　　内制名色不一。儤直者或未详体式，凡词头下，院吏必以片纸录旧作于前，谓之屏风儿。玉堂杂记 

　　草后妃、太子、宰相麻，砚匣、压尺、笔格、糊板、水滴之属，计金二百两，随以赐之。乾道以后，止设常笔砚。退则有旨，打造不及，赐牌子金一百两。立后、升储，则倍其数。绍兴二十四年，王公纶暂权内制，草刘婉仪进位贵妃制，高宗称其有典诰体，润笔万缗，赐砚尤奇。庶斋老学丛谈 

　　内外制，凡草制除官，自给谏、待制以上，皆有润笔物。太宗时立润笔钱数，降诏刻石于舍人院，每除官则移文督之。在院官下至吏人、院驺皆分沾。元丰改官制，内外制皆有添给，罢润笔之物。事实类苑 

　　馆阁每夜轮值，一人直宿。如有故不宿，则虚其夜，谓之豁宿。遇豁宿，历名下书肠肚不安免宿。故馆阁宿历，相传谓之“害肚历”。太学诸生请假出宿，前廊置一簿，书云“感风”。则“害肚历”，可对“感风簿”。耆旧续闻 

　　学士院有双鹊，尝栖于西轩海棠枝上。每学士会食，必徘徊翔集于玉堂之上，略无惊畏。因谓之灵鹊。时或鸣噪，必有大诏令或宣召之事。金坡遗事 

　　元丰改新官制，建尚书省于外。而中书、门下省、枢密院、学士院并设于禁内，规模极雄丽，其照壁悉用布。尚书省及六曹皆书周官，两省及后省枢密、学士院皆郭熙一手画。学士院画春江晚景尤工。后看守老卒往往窃取，有窃半屏者，欲付有司，会窃处有刃痕，议者恐株连多，遂止。石林燕语 

　　旧制，直龙图阁谓之假龙，龙图阁待制谓之小龙，龙图直学士谓之大龙，龙图阁学士谓之老龙。然带此职，例呼龙图。近岁直秘阁者尤多。两浙市舶张苑，进笃禄香得之，时号“笃禄学士”。运判苏彝，应付朱冲葬事得之，号“仵学士”。越州通判魏志崇，以获贼黄乌嘴得之，号“贼学士”。泊宅编 

　　迩英阁，讲讽之所也。阁后有隆儒殿在丛竹间，制度特小。王遵叔久在讲筵，而身品短小，同列戏之曰：“宜为隆儒殿学士。”春明退朝录 

　　政、宣间，除擢侍从以上，皆先命日者推步其五行休咎，然后出命。故一时术者谓士大夫穷达在我可否之间。清波杂志 

　　旧日官中允者极少，惟老于幕官，累资方至，故为之者多潦倒之人。近岁州县官进用者多除中允，遂有冷中允、热中允。又集贤殿修撰，旧多以馆阁久次者近岁有自常官超授要任，未至从官者多授修撰，亦有冷修撰。时人谓热中允，不博冷修撰。梦溪笔谈 语意未分明，疑有脱字。 

　　台官例少贬，间有责补外者，多是平出，未几复召还。故台吏事去官每加谨，为其治行及区处家事，无不尽力。开封府治事略如外州，督察按举，必绳以法。故府官罢，吏率掉臂不顾，或欺侮之。时称“孝顺御史台，忤逆开封府。”石林燕语 

　　自元丰官制，尚书省复二十四曹，繁简绝异。京师有语云：“吏勋封考，笔头不倒；户度金仓，日夜穷忙；礼祠主膳，不识判砚；兵职驾库，典了袯裤；刑都比门，总是冤魂；工屯虞水，白日见鬼。”及大驾幸临安，乱后亡失告身者多，又军赏百倍平时，贿赂公行，赃敛愈繁而刑狱亦众，故吏、户、刑三曹吏胥，人人富饶，诸曹寂寞弥甚。又为语曰：“吏勋封考，三婆两嫂；户度金仓，细酒肥羊；礼祠主膳，淡吃虀面；兵职驾库，咬姜呷醋；刑都比门，人肉馄饨；工屯虞水，生身饿鬼。”老学庵笔记 

　　世传京师谓光禄为“饱卿”，卫尉为“暖卿”，鸿胪为“睡卿”，司农为“走卿”，宗正为“冷卿”。暖卿，谓其管仪銮供帐之属。冷卿，谓其管玉牒所。苏诗注 

　　三班院每岁乾元节醵钱饭僧进香，合祝圣寿，谓之香钱，判院官常利其余以为餐钱。群牧司岁收粪墼钱颇多，以充公用。京师语曰：“三班吃香，群牧吃粪。”归田录 

　　贵臣有疾宣医及物故敕葬，本以为恩。然中使挟御医至，凡药必服，其家不敢问，盖有为所误者。敕葬则丧家所费至倾竭赀贷，其地又未必善也。故都下谚曰：“宣医纳命，敕葬破家。”庆历间，始诏已敕葬而其家不愿者听之。老学庵笔记 石林燕语文异事同 

　　狨座，文臣两制以上，武臣节度以上，许用。每岁九月乘，二月彻，无定日，视宰相乘则皆乘，彻亦如之。政和间，有久次卿监者，意必迁两制，预买狨座。得躁进之目，坐此斥罢。萍洲可谈 

　　太学古诗云：“有发头陀寺，无官御史台。”言其清苦而鲠亮也。嘉定间，余在太学，闻长上同舍言乾、淳间斋舍质素，饮器祗陶瓦，栋宇无设饰。近时诸斋亭榭帘幙，竞为靡丽。每一会饮，黄白错落，非头陀寺比矣。国有大事，谠论间发，言侍从所不敢言，攻台谏所不敢攻。近世非无直言，或阳为矫激，阴为附丽，亦未能如古之真御史矣。鹤林玉露 

　　元丰间，驾往国子监，有旨人赐酒二升。诸斋往往置以益之曰：“奉圣旨得饮酒。”遂自肆，致有乘醉登楼击鼓者。自昔国学本有酒禁也。清波杂志 

　　学舍宴集必点妓，各斋集正自出帖子，用斋印，明书“仰弟子某人到何处祗直本斋燕集”。专有一等野猫儿卜庆等十余人专充告报。凡外欲命妓者，但与斋生一人相稔，便可借此出帖呼之。此事不知起于何时。癸辛杂识 

　　太学先达归斋，各有光斋之礼。宰执则送真金碗一只，状元则送镀金魁星。南渡以来，太学文体三变：乾、淳文体淳厚，人谓乾淳体。淳祐甲辰，徐霖以书学魁南省，全尚性理。自此非东西铭、太极图、通书、语录不复道。咸淳之末，倡为变体，多用庄、列之语，时人谓之换字文章。癸辛杂识 

　　太学除夕祀神，用枣子、荔子、蓼花三果，盖取“早离了”之谶。至西湖不过三贤堂，盖以乐天、东坡、和靖为“落稣林”故也。癸辛杂识 

　　国学群儒执事者帽而不带，以绦代之，谓之叨冒。爵内皆有数鸭脚，每献则以酒沃之，谓之侥幸。桯史 按鸭脚，银杏也。 

　　太学有鼓，占云：“此非燕游之地，乃是多文之所。”学内未尝有燕来巢，而蚊独多于他处。贵耳集 

　　京师试于礼部者，皆祷于二相。二相者子游、子夏。今行都试礼部者，皆祷于皮场。皮场即皮剥也。燕翼诒谋录 

　　旧制，试院门禁严密。家人日遣报平安，传数人口，讹谬皆不可晓，常苦之。皇祐间，王＜罒干＞为监门，始置平安历，使吏隔门问来者，详录其语于历，传入院内，试官复批所欲告家人之语及所取之物于历。＜罒干＞遣吏呼其人读示之，往来无一差失。自知举至弥封誊录巡捕共一历，人皆见之，不容有私，人甚便之。是后用以为法。涑水纪闻 

　　礼部贡院试进士，设香案于阶前，试官与举人对拜，此唐制也。列坐设位，供帐亦盛，并具茶汤。试学究则撤去＜巾＞幕，亦无茶汤，渴则饮砚池水，多黔其吻。盖防毡幕藏文字，供应人传经义耳。欧阳文忠诗曰：“焚香答进士，撤幕待经生。”诗话总龟 

　　试院官旧不为小录。崇宁初，霍端友榜，安枢密知举，始创为之。余时为点检试卷官，自后遂为故事。进士小录具生年月日时者，序齿也。安喜考命，时考官有喜谈命者数人，安日使论之。石林燕语 

　 余见贡院誊录人言，每日卷子若干，限以时刻，迟则刑责随之。日夜不得休息，饥困交攻，眼目涩赤。见试卷有文省字大涂注少，则心目开明，自觉笔健，乐为抄写。吹剑录外集 

　　宋制，荐举举主限以五人。初荐者为破白，终荐者为合尖，亦曰合颖。四六标准注 

　　本朝及五代以来，吏部初给出身，付劄不惟著岁数，兼说形貌，如云“长身品紫棠，有髭须，大眼，面有若干痕”；或云“短小无髭，眼小，面无瘢痕”之类。元丰改官制，始除之。靖康之乱，衣冠南渡，承袭伪冒，不可稽考，乃知旧制不为无意也。挥麈录 

　　初入仕必具三代乡贯名衔，谓之脚色。崇、观间，当书云：“不系元祐党籍。”绍兴间即云：“不系蔡京、朱、王等亲属。”庆元间，加“不是伪学”，方与铨除。朝野类要 

　　京师百司胥吏，每至秋必醵钱赛神。问其何神，曰苍王。盖苍颉造字，故胥吏祖之。官局正门里皆于中间用小木龛供佛，曰“不动尊佛”。吏畏罢斥，以为祸福甚验，事之极恭。石林燕语 

　　京师辇毂之下，风物繁富。士大夫牵于事役，良辰美景，罕获宴游之乐。故有诗曰：“卖花担上看桃李，拍酒楼头听管弦。”西京应天院有祖宗神御殿，地在水北，去河南府十余里。岁时朝拜，官吏常苦晨兴。而留守达官简贵，每朝罢，公酒三行，不交一言而退。故有诗曰：“正梦寐间行十里，不言语处吃三杯。”皆两京实事也。六一诗话 

　　宋京畿各郡有慈幼局。贫家子多辄厌之不育，乃许其抱至局；书生年月日时，局有乳媪育之。他人家或无子女，却来取于局。岁祲，子女多入慈幼局，故道无抛弃子女。遂昌杂录 

　　天下苦蚊蚋，都城独马行街无之。马行街，都城之夜市，酒楼极繁盛处也。蚊蚋恶油，马行街人物嘈杂，灯火照天，每至四鼓罢，故永绝蚊蚋。上元五夜，马行南北几十里，夹道药肆多国医巨富，声伎非常，烧灯尤壮观。故诗人多道马行街灯火。铁围山丛谈 涌幢小品云：“汴梁城内无萤火，无蝉。” 

　　京师沟渠极深广，亡命多匿其间，自名为“无忧洞”；甚者盗匿妇人，又谓之“鬼矾楼”。国初至兵兴常有之，虽才尹不能绝也。老学庵笔记 按“樊楼”一作“矾”，后改丰乐楼。 

　　京师酒店，门首皆缚彩楼欢门，唯任店后改欣乐楼入其门，一直长廊约百余步，南北天井两廊皆小合子。向晚灯烛荧煌，上下相照，浓妆妓女数百，以待酒客呼唤，望之如神仙。东京梦华录 

　　旧京工伎固多奇妙，即烹煮盘案，亦复擅名。如王楼梅花包子、曹婆婆肉饼、薛家羊饭，梅花鹅鸭、曹家从食、徐家瓠羹、郑家油饼、王家乳酪、段家熝物、石逢巴子肉之类，皆声称于时。暨南迁，湖上鱼羹宋五嫂、羊肉李七儿、奶房王家、血肚羹宋小己之类。宋五嫂，余家苍头嫂也。每过湖上，时进肆慰谈，亦他乡寒故也。枫窗小牍 

　　阊阖门外通衢有食肆，人呼“张手美家”。水产陆贩，随需而供。每节专卖一物，遍京辐辏，号曰“浇店”。偶记其名，元阳脔元日、油画明珠上元油饭、六一菜人日、湼槃兜二月十五、手里行厨上巳、冬淩粥寒食、指天馂馅四月八日、如意圆重午、绿荷包子伏日、辣鸡脔二社饭、摩睺罗饭七夕、玩月羹中秋、盂兰饼馅中元、米锦重阳糕、宜盘冬至、萱草面腊日、法王料斗腊八。 清异录 

　　大驾初驻临安，故都及四方士民商贾辐辏，创立官府，扁榜一新。好事者取以为对云：“钤辖诸道进奉院，详定一司敕令所。”“王防御契圣眼科，陆官人遇仙风药。”“乾湿脚气四时丸，偏正头风一字散。”“三朝御裹陈忠翊，四世儒医陆大丞。”“东京石朝议女壻乐驻泊药铺，西蜀费先生外甥寇保义卦肆。”如此凡数十联。老学庵笔记 

　　祖宗澶渊未修好前，志在取燕。故流俗言甚喜而不可得者，皆曰如获燕王头。宣和末，北方用师，其大酋夔离不，尝王燕，为边害，朝廷必欲取之。未几，大将乃擩斩夔离不，函首以献，而其实非也。士大夫为庆者，每相视笑曰：“遂获燕王头耶！”避暑录话 

　　世语虚伪为“何楼”，盖京师有何家楼，其下卖物者，皆行滥者，非沽滥称也。疑有误字。世谓事之陈久者为“瓒”，盖五代时有马瓒者，其人鲁戆，有所闻见，他人已厌熟，而瓒以为新奇道之。贡父诗话 

　　东坡诗注云：有一贫士，家惟一瓮，夜则守之以寝。一夕心念苟得富贵，当以钱若干营田宅，蓄声妓，而高事大盖无不备置。往来于怀，不觉欢适起舞，遂踏破瓮。故今人指妄想者为瓮算。梅磵诗话 

　　西湖，杭人无时不游。凡缔姻、赛社、会亲、送葬、经会、献神，无不在焉。故杭谚有“销金锅”之号。西湖游览志余 

　　或有路妓不入勾栏，只在要闹处做场，谓之打野呵。南宋市肆记 

　　大街有三五家开茶肆，楼上专安著妓女，名曰花茶坊。一等不奉业艺，专为探听妓家宾客，赶趁唱喏，饮宴所在，以献香送欢为由，谓之厮波。有一等手作，出入宅院，趋奉郎君子弟，为办杂事，插花挂画，帮涉妄作，谓之涉儿。十二月二十四日，后街有贫丐，装钟馗、小妹等形，敲锣沿门乞钱，谓之打夜狐。梦粱录 

　　城中语音好于他处，盖初皆汴人，扈宋南渡，遂家焉，故至今与汴音颇相似。教谕张杰戏曰：“高宗南渡，只带一百过来。”按百音摆。七修类稿 

　　车驾在越，尝有一执政家娶妇，本吴人也。用其乡法，以灰和蛤粉，用红纸作数百包，令妇自登舆，手不辍掷于路，名曰“护姑粉”。鸡肋编 

　　前辈遇通家子弟初见请纳拜者，既受之，则设席望其家，遥拜其祖若父，乃始就坐。盖当时风俗近厚，虽执政于庶官亦讲此礼。自南渡以后，世道日薄矣。然余幼时犹见亲旧往来通家初见日，必先拜其家影堂，然后请谒。此礼今亦不复见也。齐东野语 

　　太祖既废藩镇，命土人典州，天下忻便。于是置公使库，使寓过客，馆置供馈，欲使人无旅客之叹。士大夫造朝不赍粮，节用者犹有余以还家。挥麈后录 

　　茶褐墨绿诸品间色皆胡服，自开燕山，始有至东京者。癸辛杂识 

　　长兴县啄木岭金沙泉，即每年造茶之所。湖、常二郡接界，每茶节，二牧毕至。泉在沙中，将造茶，太守具牺牲祭之，顷之发源清浥。造御茶毕，水则渐减；供堂者毕，水余半；至太守造茶毕，水即涸矣。诗话总龟 

　　熙宁后，茶禁日严，被罪者众。乃目茶笼为草大虫，言其伤人如虎也。拊掌录 

　　西北人生子，其侪辈即科其父首，使作会宴客，谓之捋帽会。江、浙人家生女多者，俟嫁毕亦大会亲友，谓之倒箱会。广南富家生女即蓄酒，至嫁取饮，名“女酒”。贫家终身布衣，惟娶妇服绢三日，谓之“郎衣”。青箱杂记 

　　陕西凤州使女手皆纤白，州境内所生柳，翠色尤可爱，与他处不同。又公库多美酝。故世言凤州有三出，谓手、柳、酒。宣州土人李愈曰：“吾乡有四出。”问：“何物？”答曰：“漆、栗、笔、蜜。”宋稗类抄 

　　承平时，鄜州田氏作泥孩儿，名天下，态度无穷，京师工效之莫能及。一对至直十缣，一床至三十千。一床者，或五或七也。小者二三寸，大者尺余。予家旧藏一对卧者，有小字云：“鄜畤田氏制。”绍兴初，避地东阳，归则亡之矣。老学庵笔记 

　　建炎之后，江、浙、湖、广、湘、闽多西北流寓之人。绍兴初，麦一斛至万二千钱。农获其利，倍于种稻，于是竞种春稼。鸡肋编 

　　饶州自元丰末，朱天锡以神童得官，俚俗争慕之。小儿不问如何，粗能念书，自五六岁即教之五经，以竹篮坐之木杪，绝其视听。教者预为价，终一经偿钱若干，昼夜苦之。流俗因言饶州出神童，然儿非其质，苦之至死者盖多也。避暑录话 

　　江、浙间路妓女有慧黠者，知文墨，能于席上指物题咏，应命辄成，谓之“合生”；其滑稽含讽者，谓之“乔合生”。盖京都遗风也。青泥莲花记 

　　岭南风俗，相呼不以行第，唯以所生男女小名呼其父母。元丰间，余以大理丞断宾州奏案，有民韦超者，男名首，即呼超为“父首”。韦遨男名满，即呼遨为“父满”。韦全女名插娘，即呼全为“父插”。韦庶女名睡娘，即呼庶为“父睡”，妻作“婶睡”。又蜀有痰市，间日一集，如痰疟之一发。青箱杂记 

　　唐人号武氏为“阿武婆”，妇人无名，第以姓加阿字。今之官府妇人供状，皆云阿王、阿张。盖承袭唐之旧云。云麓漫钞 

　　临平明因尼寺，大刹也。往来僧官，每至必呼尼之少艾者供寝，寺尼苦之。于是专作一寮，贮尼之尝有违滥者，供不时之需，名曰“尼站”。癸辛杂识 

　　大辽谓天使为“赦例郎君”。盖依赦例，日行五百里也。甲申杂记 

　　杂事 

　　治平甲辰，于景灵宫建孝严殿，奉安仁宗神御，画辅臣吕文靖以下七十三人于墙壁，奏请于诸臣家取影貌写之，鹓行序列，历历可识，莫不叹为盛美。图画见闻志 

　　玉辂作自唐高宗，由高宗、武后、明皇及圣朝真宗皇帝，凡三至岱宗，一至崧高。然行道摇顿，仁庙晚患之，诏创为一辂。及告成，因幸开宝寺，垂帘于寺门，命有司按行于通衢，亲视之。新辂既先，次引旧辂，而旧辂辄有声如牛鸣不肯前，众力挽之，坚不动而止。仁庙未几登遐，终不克乘新辂也。其后神祖苦风眩，每郊祀，益恶旧辂之不安。又诏别创之，乃更考古制，加以严饰甚美。新辂既就，天子未及御。元丰八年之元日，大朝会，有司宿供张，设舆辂、仪物于大庆殿下，新辂在焉。迟明，撤去幙屋。屋坏，玉辂为之碎，因伤銮仪司士数十人。未几，神祖复登遐。嗣后有司乃不敢易，但进旧辂。靖康间，议者将持以遗金人，地远不得闻其详，不知旧辂能神否也。铁围山丛谈 

　　新玉辂既成，与旧者同陈于崇政殿。旧者在后，忽有大声，隐隐如海兽。仁宗命新辂在后，遂无声。既出殿门，旧辂复在后，又有大声如前。文昌杂录 

　　新辂既成，置大庆殿。车人先以幕屋覆之，将旦撤屋，一木坠，尽压而碎。人以为异，后竟用旧辂。石林燕语 

　　金明池始太宗，以存武备。其龙舟甚大，上级一殿曰时乘，既岁久。绍圣末，诏名匠杨謏者，新作落成，华大于旧。先是池北创大屋深沟，以贮龙舟，俗号“龙奥”。既纳新舟，而旧舟弃之西岸。都城忽累夕大风不止，众惧为灾，哲庙颇亦＜忄双＞然。顷风息，方知新旧两舟即池内战且三日矣。新龙毁一目，旧龙伤尤甚。后得上达，哲庙降敕悉杖之，始得宁帖。铁围山丛谈 

　　龙舟，太宗时造，哲宗别造临幸。是日大风昼冥，池水尽波，仪卫不能立，竟不能移跬步。石林燕语 

　　大内有玉石三清真像，初在真游殿，既而大内火，遂迁至玉清昭应宫，已而玉清昭应又火，迁于洞真，洞真又火，迁于上清，上清又火，皆焚荡无孑遗，遂迁于景灵。而宫司道官相与惶然，上言真像所至辄火，景灵必不免，乞移他所，遂迁于集禧宫迎祥池水心殿。都人谓之“行火真君。”归田录 

　　本朝年号或曰皆有谶。太平有一人六十字，太宗五十九而止。仁宗、刘后并政，天圣曰二圣人。明道曰日月同道，徽宗崇宁钱上，蔡京书崇字，山字一笔下贯，宁字去心。当时云：“有意破宗，无心宁国。”靖康曰十二月立康。嘉泰曰士大夫小人有力者喜。贵耳集 

　　宣和，或离合其字，曰：“一旦宋亡。”枫窗小牍 

　　徐州白云山人徐仁旺，尝表奏与丁晋公议迁定陵。仁旺虽用牛头山前地，晋公定用山后地，争之不可。仁旺乞禁系大理，以俟三岁之验，卒不能回。仁旺表言山后地之害云：“坤水长流，灾在丙午年内。丁风直射，祸当丁未年终。莫莫，州州火起，郡郡盗兴。”闻之者初未信，后金人犯阙，果在丙午。而丁未以后，诸郡焚如之祸，相仍不绝，幅员之内，半为盗区。其言无不验者。春渚纪闻 

　　景祐元年，封扁鹊为神应侯。崇宁元年，封孔鲤为泗水侯，孔伋沂水侯，伯夷清惠侯，叔齐仁惠侯。宣和元年，封列御寇冲虚观妙真君，庄周微妙通玄真君。燕翼诒谋录 

　　赏花钓鱼会，诗赋往往有宿构者。天圣中，永兴军进山水石，适会宴，命作山水石歌，盖出不意。优人入戏，如执纸笔作吟哦状，一优仆于石上，众扶掖，既起，曰：“累日作一首赏花钓鱼诗，准备应制，却被这石头摖倒。”左右皆大笑。翌日降出，诗令中书铨定，有鄙恶者，落职与外任。诗话总龟 

　　宋状元生多同岁，徐奭、梁固皆生己酉，王曾、张师德皆生戊寅，吕溱、杨寘皆生甲寅，贾黯、郑獬皆生壬戌，彭汝砺、许安世皆生辛巳，陈尧咨、王整皆生庚午。玉芝堂谈荟 

　　皇祐、嘉祐间，未有谒禁，士人多驰骛请托，而法官尤甚。有一人号“望火马”，一人号“日游神”，盖以其日有奔趋，闻风即至，未尝暂息故也。青箱杂记 

　　政和间，台章言一朝士有“湿活居士”之目，谓饮不择酒，内不择人。萍洲可谈 

　　熙宁间，京师久旱。按古法，令坊巷各以大瓮贮水，插柳枝，泛蜥蜴，使青衣小儿环绕呼：“蜥蜴蜥蜴，兴云吐雾，降雨滂沱，放汝归去！”开封府准堂劄，责坊巷祈雨甚切，而不能尽得蜥蜴，往往以蝎虎代之。蝎虎入水即死，无能神变。小儿更其语曰：“冤苦冤苦，我是蝎虎，似恁昏昏，怎得甘雨？”墨客挥犀 

　　崇宁初，斥远元祐忠贤，禁锢学术，凡遇元祐时所为，一切禁之。老伶者于御前为戏，推一参军作宰相据坐，一僧乞给公平游方，视其戒牒，则元祐三年，立涂毁之而加以冠。一道失亡度牒，问其年，亦元祐也，剥其羽服使为民。一士以元祐五年获荐，当免举，礼部不为引用，因来自言，即押送所属屏斥。已而主管宅库者附耳语曰：“今日于左藏库请得相公料钱一千贯，尽是元祐钱，合取钧旨。”其人俯首，令之曰：“从后门盘入。”至尊亦为解颜。夷坚志 

　　李绚公素，有赠同姓人诗曰：“吾宗天下著。”王胜之益柔注之曰：“居甘泉者以讴著，京师名娼李氏，居甘泉坊。卖药者以木牛著，京师李家卖药，以木牛自表，人呼李木牛。裁幞头者以拗著，李家幞头，天下称善，而必与人乖剌，岁久以拗李自呼。围棋以憨著，李乃国手，而神思昏浊，人呼李憨子。作诗者以豁达著。豁达老人喜为诗，所至辄自题写，诗句鄙下，而自称豁达李老。尝书人新素壁，主人怒，诉之官，使市石灰更圬墁讫。闻者哂之。”此数人因胜之之注，遂托不朽。贡父诗话 

　　幽、蓟数州自石晋赂戎后，怀中华不已。有使北者见燕京传舍画墨鸦甚精，旁题曰：“星稀月明夜，皆欲向南飞。”诗话总龟 

　　宣和初收复燕山，金民来居京师，其俗有臻蓬蓬歌。每扣鼓和臻蓬蓬之音，人无不喜，闻其声而效之。其歌曰：“臻蓬蓬，外头花花里头空。但看明年正二月，满城不见主人翁。”本虏谶，故京师不禁。然次年正月，徽宗南幸，次年二圣北狩。又有技者以数丈长竿系椅于杪，技者坐椅上。少顷，下投小棘坑内，无偏颇之失。未投时，念诗曰：“百尺竿头望九州，前人田土后人收。后人收得休欢喜，更有收人在后头。”此亦虏谶，而兆祸可怪。宣政杂录 

　　昔江南李重光，染帛多为天水碧。“天水”，国姓也。未几，王师果下建业。政和之末，复为天水碧。未几，金人寒盟，岂亦逼迫之兆欤！铁围山丛谈 

　　目宣政间，周美成、柳耆卿辈出，自制乐章，有曰侧犯、尾犯、花犯、玲珑四犯。犯者侵犯之义。曲之谶可畏哉！贵耳集 

　　宣和之季，京师士庶，竞以鹅黄为腹围，谓之“腰上黄”。妇人便服不施衿纽，束身短制，谓之“不制衿”。始自宫掖，未几，通国皆服之。明年，徽宗内禅，竟有青城之邀，而金虏乱华，卒不能制也。桯史 

　　宣和末，妇人鞵底尖以二色合成，名“错到底”。竹骨扇以木为柄旧矣，忽变为短柄，祗插至扇半，名曰“不彻头”。皆服妖也。老学庵笔记 

　　政和七年，诏修神保观。俗所谓二郎神者，汴人素畏之。自春及夏，倾城男女负土以献，揭榜通衢，云某人献土。后金人斡哩雅布围京师，其国谓之二郎君云。汴京遗迹志 

　　宣和五六年间，上方织绫，谓之“遍地桃”；漆冠子作二桃样，谓之“并桃”，天下效之。至金兵犯阙，无贵贱皆逃避。汴京遗迹志 

　　程公衡，沙随先生父也，知音律。宣和间，市井竞唱韵令。程曰：“五声往而不返，不祥也。”建炎初唱柳叶曲，程又曰：“当有刘姓人作乱。”游宦纪闻 

　　宣和间，禁内有物曰“犭□雷”，块然一物。无头眼手足，有毛如漆。夜有声如雷，禁内人皆曰“犭□雷来”，诸阁皆扃户，徽庙亦避之。甚至登亢金座移时，或往诸妃嫔榻上睡，以手抚之，亦温暖，晓则自榻滚下而去，罔知所在。或云朱温之厉所化。夷坚志 

　　宣和殿立元祐奸党碑，一日大风雨，为雷震碎。步里客谈 

　　靖康以前，汴京家户门神多番样虎头带盔，而王公之门，至以浑金饰之。识者谓虎头男子是虏字，金饰更是金虏在门也。枫窗小牍 

　　靖康初，京师织帛及妇人首饰衣服皆备四节。物则春旛、灯球、艾虎、云月之类，花则桃、杏、荷、菊、梅皆并为一景，谓之靖康一年景。而靖康纪年果止一年，盖服妖也。老学庵笔记 

　　宣和五年，令都城自十二月初一日放鳌山灯，至次年正月十五日止，谓之预赏元宵。徽宗日观之。时有谑词，末句云：“奈吾皇不待元宵景色来到，恐后日阴晴未保。”艅艎日疏 

　　迎春土牛有泪痕，是年汴京破。 

　　宣和间，艮岳豢鹿数千百头，其大如驴。敌围城，尽杀以啖卫士，茸角皆弃之。清波杂志 

　　维扬有石塔院，以塔之制作精妙得名。龙德南幸维扬时，尝欲往观，先遣人排办供奉。诸珰环视叹赏曰：“京师无此制作！”有一僧从旁厉声曰：“何不取充花石纲！”众愕然。龙德闻之，遂罢幸。独醒杂志 

　　靖康初，金人犯边。求言之诏凡几下，往往事缓则阻抑言者。当时民谣：“城门闭，言路开。城门开，言路闭。”宣和遗事 

　　金人既出境，朝廷措置多不急之务，如复春秋科、太学生免解、改舒王从祀之类，时为语曰：“不管肃王，却管舒王。不管燕山，却管聂山。不管山东，却管陈东。不管东京，却管蔡京。不管河北界，却管秀才解。”避戎夜话 

　　靖康初，罢舒王配享，复置春秋博士，又禁销金。时皇弟肃王使虏为所拘，留未归。种师道欲击虏，而议和既定，纵其去，不讲防御之备。太学为之语曰：“不救肃王废舒王，不御大金禁销金，不议防秋治春秋。”其后胡人年年以秋高兵劲马肥入寇，薄暑乃归。越人至秋即隐山间，逾春乃出。人又以千字文为戏曰：“彼则寒来暑往，我乃秋收冬藏。”鸡肋编 

　　太祖封桩库，诏誓子孙不得别用。后为内藏库。神宗有御制诗曰：“五季失国，玁狁孔炽。艺祖造邦，思有惩艾。爰设内府，基以募士。曾孙保之，敢忘厥志！”续云：“每虔夕惕心，妄意遵遗业。顾予不武资，何日成戎捷？”又曰：“龙虎兴昌运，山河镇国都。龟畴延宝祚，凤德显灵符。道盛尧咨岳，功高禹会图。九重方执象，万里定寰区。”凡九十二字。每字榜为一库之号，积累一百七十年，皆充满盈溢。金人来检视，看逐库字号，方至“五季失国，玁狁孔炽”即止。又二日别遣人搬运，三日不绝。三朝北盟会编 

　　金兵入汴，索金五百万两，银五千万两。帝姬、王姬一人准金一千锭，宗姬一人准金五百锭，族姬一人准金二百锭，良家女准银一百锭。靖康稗史 

　　金人索太学生博通经术者，太学生皆求生附势，投状愿归金者百余人，多系四川、两浙、福建。比至军前，金人胁而诱之曰：“金国不要汝等作文义策论，各要汝等陈乡土方略利害。”诸生争持纸笔陈山川险易，古今攻战据取之由以献。又妄指娼女为妻妾，取诸军前。后金人觉其无能苟贱，复退六十余人。复欲入学，司业博士集众夏楚而屏之。三朝北盟会编 

　　建炎后，俚语云：“仕途捷径无过贼，上将奇谋是受招。”又曰：“欲得官，杀人放火受招安。欲得富，赶著行在发酒醋。”鸡肋编 

　　靖康之变，有题关中驿舍云：“鼙鼓轰轰声彻天，中原闾井半萧然。莺花不管兴亡事，妆点春光似昔年。”坚瓠集 

　　靖康丙午，金狄乱华。六七年间，山东、京西、淮南等路，荆榛千里，米斗至数十千，且不可得。盗贼官兵以至居民互相食，人肉之价贱于犬豕，肥壮者一枚不过十五千。登州范温，率忠义之人泛海至行在犹食此。老瘦男子谓之饶把火，妇人少艾者谓之不羡羊，小儿谓之和骨烂，又通目为两脚羊。鸡肋编 

　　粘罕军前禁不得杀人，故无人敢犯。城内不逞之徒，有髡首易服伪为番人而剽掠者，吏捕得之，枭首通衢。虏人见之曰：“此南大伯犯法者。”三朝北盟会编 

　　金朝北京宫殿，其屏扆窗牖多自汴京辇至。汴之工匠有名燕用者，凡所造，下刻其名，已为先兆。春明梦余录 

　　曲阜先圣旧宅，自鲁共王以后，逐有增葺，莽、卓、巢、温之徒，未尝敢犯。至金寇遂为烟尘，指其像诟曰：“尔是言夷狄之有君者！”鸡肋编 

　　金人自侵中国，惟以敲棒击人脑而毙。绍兴间有伶人作杂戏云：“若要胜金人，须是我中国一件件相敌乃可。如金人有粘罕，我国有韩少保。金国有柳叶枪，我国有凤皇弓。金国有凿子箭，我国有锁子甲。金国有敲棒，我国有天灵盖。”人皆笑之。可书 

　　南宋有八字军，自刺其面曰：“誓杀金贼，保效赵皇。”野获编 

　　宋南渡后，人主书“金”字仅作“今”，盖与完颜世仇，不欲书其国号。至高宗之刘妃，宁宗之杨后，所书亦然。野获编 

　　向者黄河埽决，几至汴京。都人欲导水入汴，谣语曰：“天水归汴，天下太平。”于此可见遗民思汉之心。清波杂志 

　　大相国寺有六十余院，檐庑相接，各具庖爨。每虞火灾，乃分东西两禅两律。自入金源，未知今存几院。煇出疆日往返经寺门，遥望浮图峻峙，有指示曰：“此旧景德院也。”匆匆揽辔经过，所可见者，栋宇宏丽耳。绍兴初，故老闲坐，必谈京师风物，且喜歌曹元宠“甚时得归京里去”十小阕，听之感慨有流涕者。五六十年后，更无人说著。耆旧日就沦谢，言之可胜于悒。清波别志 

　　王蒙忆秦娥词自注云：“余观邵氏闻见录，宋南渡后，汴梁故老，呼妓于废圃聚饮，歌太白秦楼月一阕，坐上皆悲感莫能仰视！”铁网珊瑚 

　　驿路有白塔桥，印卖朝京里程图，士大夫往临安，必买以披阅。有人题壁曰：“白塔桥边卖地经，长亭短驿甚分明。如何祗说临安路，不较中原有几程。”古杭杂记 

　　南渡之初，中原士大夫落南者众，高宗乃有西北士大夫许占寺宇之命。时赵忠简居越之能仁，赵忠定居福之报国，曾文清居越之禹迹，汪玉山居衢之超化。他如范元长、吕居仁、魏邦达之类甚多。曾大父少师亦居湖之铁观音寺，后迁大圣寺。癸辛杂识 

　　朝廷在江左，典籍散亡殆尽。省曹台阁皆令老吏记忆旧事，按以为法，谓之省记，多临时狥私自便。敌骑自浙北归，官军败于建康，督将尚奏功，谓其四太子几乎捉获，亦为推赏。时谓以省记条推几乎赏。鸡肋编 

　　绍兴辛巳冬，女真犯顺。米忠信夜于淮南劫寨，得一箱筐，乃自燕山来者，有书十余封，多虏中妻寄去者。唐仲友亲见一纸，别无他语，止诗一篇云：“垂杨传语山丹，你到江南艰难。你那里讨个南婆，我这里嫁个契丹。”轩渠录 

　　绍兴和议既坚，淮民始知生聚之乐，桑麦大稔，福建称之为乐区，负戴而至者，谓之返淮南士民至，淮民夏则以浆馈之，秋则剥枣寘诸门，任南人食之不取价。或遇父老烹牲于社，即命同坐，有留镪者坚不受。自开禧兵变，淮民稍徙于浙于闽，至闭肆窖饭待之。既归，语故老曰：“自后南人游淮者，不复有壶浆剥枣之供矣。”四朝闻见录 

　　故都李和火□刍栗，名闻四方，他人百计效之，终不可及。绍兴间，陈福公及钱上阁恺出使虏廷，至燕山，忽有两人持犭□刍栗各若干裹来献，三节人亦人得一裹，自赞曰：“李和儿也。”挥涕以去。老学庵笔记 

　　临安中瓦在御街上，士大夫必游之地，天下术士皆聚焉，凡挟术者易得厚获。而近数十年间，向之行术者多不验，惟后进术者皆奇中。有老于谈命者，下问后进：“汝今之术即我向之术，何汝验而我不验？”后进者云：“向年士大夫之命，占得禄贵生旺，皆是贵人。今日士大夫之命，皆带刑杀冲击，方是贵人。汝不见今日为监司郡守阃帅者，日以杀人为事耶！”老师叹服。贵耳集 

　　淳熙二年登极赦诏，凡民间所欠债负，不以久近多少，一切除放。遂有方出钱旬日，未得一息，而并本尽失之者。何澹论其不便，遂令偿本。搜采异闻录 

　　嘉泰元年辛酉三月二十八，宝莲山下杨浩家失火，延烧五万二千四百家，四昼夜乃灭。术者谓嘉之文如三十五万口，泰之文如三月二十八。又都民市语多举红藕二字，藕有二十八丝，红者火也。西湖志余 

　　辛酉之火，烈焰满城，独吴山下一老翁家独存。翁平日诵经乐施，火起，老不能行，遣儿与妇亟走，儿妇不忍相舍，同处烈焰内，举家皆睡。庭有葡萄架，架亦不灼。杭人称积善而免祸者，必曰“葡萄架”。西湖志余 

　　某邑宰因预借违旨，遭按而归其郡。郡将留宴，有妓慧黠，知宰罢官之由，时方仲秋，歌渔家傲“十月小春梅蕊绽”。宰云：“何太早耶？”答云：“方预借也。”宰大惭。行都记事 

　　行都角妓陶师儿与王生狎，甚相眷恋。为姥所闻，不尽绸缪。一日，王生招师儿共游西湖。舟泊净慈寺藕花深处，王生、师儿相抱入水，舟人惊救不及。都人作“长桥月短桥月”以歌之。其所乘舟竟为弃物，经年无敢登者。居无何，值禁烟节，士女阗沓，舟发如织。有妙年者外方人也，登丰乐楼，起夷犹之兴，欲买一舟。日已亭午，无泊岸者，独前弃舟在焉。人有以王陶事告者。士人笑曰：“大佳大佳，政欲得此。”即具杯馔入舟，遍游西湖而归。自是人皆争求此舟，殆无虚日，其价反倍于他舟。西湖志余 

　　义妓毛惜惜，高邮妓也。端平间，别将荣全据高邮以叛，制置使遣人招之不听。全与同党王安等宴饮，惜惜耻于供给，安斥责之。惜惜曰：“初谓太尉降，为太尉更生贺矣。今乃闭门不纳使者，乃叛逆耳。妾虽贱妓，不能事叛臣。”全怒，以刃裂口，立命脔之。骂至死不绝。后阃帅以闻，特封英烈夫人，且赐庙祠。潘紫岩有诗曰：“淮海艳姬毛惜惜，蛾眉有此万人英。恨无匕首学秦女，若使裹头真杲卿玉骨花颜城下土，冰魂雪魄史篇名。古今无限腰金者，歌舞筵中过一生。”宋稗类抄 按此事已见宋史列女传 

　　成都胡给事既新贡院，庚子大比，初场赋题“舜闻善若决江河”，以“闻善而行沛然莫御”为韵。士既就案，一老儒擿礼部韵示诸生，谓沛字惟十四泰有之，注无沛决之义，别有霈字乃从雨。众曰是，鬨然叩帘请。有少年出酬之，但云：“礼部韵注义既非，增一雨头无害也。”揖而退，如言登于卷。坐远于帘者或不闻，于是霈、沛各半。明日将试论，语藉藉传，凡用沛者皆窘。复叩帘，出题者不知昨夕之对，应曰：“如字。”廷内大喧，浸不可制。或入于房，执考校者一人殴之，考校者惶遽曰：“有雨头也得，无雨头也得。”或又咎其误，曰：“第二场更不敢。”盖一时祈脱之词。既拆号，例宴主司。优伶序进，有儒服立于前者，一人旁揖之，相与诧博涉，辨古今，其一问：“汉四百年名宰相凡几？”儒服者以萧、曹而下，枚数之。群优咸赞其能。乃曰：“敢问唐三百载名将何人也？”旁揖者亦屈指英、卫以及张巡、许远、田万春，儒服奋起争曰：“巡、远是矣，万春姓雷，历考史册未有以雷为田者？”揖者不服，撑拒腾口。俄一绿衣参军自称教授，前据几，二人敬质疑，曰：“是故姓雷。”揖者大诟，袒裼奋拳。教授作皇遽状曰：“有雨头也得，无雨头也得。”坐间方失色，知其风己也，忽有优黄衣持令旗，跃于稠人间曰：“试官在座，尔辈安得无礼？”群优敛容下喏曰：“第二场更不敢也。”席客大惭。桯史 

　　道学之名，起于元祐，盛于淳熙。其徒甚盛，其间假以欺世者真可嘘枯吹生。凡治财赋则目为聚敛，开阃捍边者则目为粗才，读书作文字则以为玩物丧志，留心吏事者则斥为刀笔舞文。盖其所读者止四书、近思录、通书、太极图、西铭及诸家语录，自诡其学能正心齐家以至治国平天下。故为之说曰：“为天地立心，为生民立极，为前圣继绝学，为万世开太平。”凡为州县为监司，必须建立书院及道统诸贤之祠，或刊注四书，衍辑近思录等文，则可钓声誉，致通显。下而士子时文，必须引以竖义，则亦擢巍科而称名士。否则立身如温国，文章气节如东坡皆非本色也。于是天下竞趋之，稍有违者，其党必挤之为小人，虽时君亦不得而辨之。其气焰可畏如此。然所言所行了不相顾，往往皆不近人情之事。是时为朝士者必议论愦愦，头脑冬烘，弊衣菲食，出则乘破竹轿，舁之以村夫，高巾破履，人望而知为道学君子。显达清要，旦夕可致。然其家囊金匮帛，至为市人所不为。贾师宪独持相权，唯恐有攘夺之者，则专用此辈，列之要路，名为尊崇道学，实则幸其阘茸不才，不致掣其肘。以是驯致万事不理，丧身亡国。呜呼！孰谓道学之祸不甚于典午之清谈哉！宋稗类抄 

　　余曩在太学，尝馆一贵人之门。一日命市薪六百券，有卒哂曰：“朝士今日不知明日事，乃买柴六百贯耶！”窃叹士大夫所见不如此卒多矣。鹤林玉露 

　　赵丞相鼎，庚申生。继之者韩平原，壬申生。继平原者史卫王，甲申生。继卫王者郑清之，丙申生。每相各长一纪。玉芝堂谈会 

　　至元丙子，三宫北行，并俘三学生百人从行，责斋臧足其数。见几者皆窜，诸生趦趄不前，人各棍棒三下。登舟馁甚，得饭一桶无匕箸，乃于河边拾蛤蚌之壳掇而食之，饥寒困苦，道亡者多身膏草野。后放回，授诸路教授，仅余十七八人。雪舟脞语 

　　元废宋故宫为佛寺，西僧皆戴红兜，故杨铁崖宋故宫诗，用红兜为韵。瞿佑诗话 

　　括之搢云有业医者，挟术颇精。一夕忽梦追至城隍，主者戒之云：“凡今北人虐南人，盖由数定。若南人倚北人势以虐南人，此神明所甚怒，罪无赦。”癸辛杂识 

　　钱唐男女尚妩媚，号“笼袖骄民”。太平清话 

　　尤宣抚每出见杭士女出游，仍故都遗风。公必停舆戒之曰：“汝辈尚瞢瞢睡耶！今日非南朝矣。勤俭力作，尚虑不能供繇役，而犹若是惰游乎！”时三学诸生困甚，公出，必拥遏叫呼曰：“今日平章饿杀秀才也！”公使之前，以大囊贮中统钞撮与之。遂昌杂录 

　　天圣丁卯秋八月十五夜，月有浓华，灵隐寺左右，天降灵实，其繁如雨，其大如豆，其圆如珠，其色白者黄者，味辛。识者曰：“此月中桂子也。”又张君房为钱唐令，夜宿月轮山寺，僧报曰：“桂子下塔。”遽起望之，纷如烟雾，回旋成穗，散坠如牵牛子，黄白相间，咀之无味。西湖志余 

　　绍定间，舒岳祥读书馆中。会中秋月色皎然，闻瓦上声如撒雹，其祖拙斋启门视之曰：“此月中桂子也，我尝得之天台山中。”呼童拾得二升，大如豫章子，无皮，色如白玉，有纹如雀卵，其中有仁，嚼之作芝麻气味。其收拾不尽者，散落砖罅。旬辄出树，枝叶柔长，经冬犹秀。涌幢小品 以下草木鸟兽。 

　　成都诸葛祠，有大柏围数丈。唐相段文昌有诗，石刻在焉。唐末渐枯，历王、孟二僭不复生，人亦不敢伐。皇朝乾德五年丁卯夏五月，枯柯再生，时人异焉。三国至乾德一千二百余年，予皇祐初守蜀，又八十年矣。新枝耸云表，旧枝余存者若老龙焉。儒林公议 

　　元丰间，秦凤五路用兵，图上形势，至关岭有秦时柏一株，略无枝叶。裕陵偶以御笔点其枝间，后郡奏秦柏复荣。樵书 

　　宋淳熙三年二月，如皋县桑子河堰东孝里庄园，有牡丹一本，无种而生。明年三月，花盛开，则紫牡丹也。有杭州观察推官见花甚爱，欲分移一株。掘土见一石，题曰：“此花琼岛飞来种，祇许人间老眼看。”遂不敢移。以是乡老生旦值花时，必造花下饮酒为寿。间亦有约明日造花所而花一夕凋者，多不吉。惟有李嵩者，三月八日初度，自八十看花直至一百九岁。涌幢小品 

　　上虞钓台山顶有杜鹃花，春夏照烂，若人立而饰其冠冕者。宋太祖、太宗、真宗遏密之时，花枯瘣三载乃复。仁宗崩，三年不荣。高宗崩，花忽变白。孝宗崩，三年若枯，既而复茂。涌幢小品 

　　苏州白乐天所植桧，在州宅后。余政和初尝见之，已槁瘁，高不满二丈，意非四百年物，真伪莫辨也。后为朱冲取献，闻槁死于道，乃以他桧易之。又有言华亭悟空禅师塔前桧亦唐物，诏冲取之，桧大，不可以越桥梁，乃以大舟即华亭泛海出楚州以入汴。一日张帆风猛，桧枝与帆低昂不可制，舟与人皆没。长兴大雄寺有陈霸先宅，亦有大桧，空裂为四枝。相传霸先手植。又欲取之，以悟空桧沈海乃止。避暑录话 

　　维扬后土庙琼花，宣和间，起花石纲，因取至御苑。逾年不花，乃杖之。遣还其地，花开如故。独醒杂志 

　　扬州芍药与洛阳牡丹并驱。洛花久污腥膻，扬花今日固当贵重。清波杂志 

　　扬州琼花，天下祗一株。晏元献守扬，作无双亭于其侧。宋德祐乙亥北兵至，花遂不荣。赵棠国炎有诗曰：“他年我若修花史，合传琼花列女中。”香祖笔记 

　　大庾岭上有佛塔庙。有妇人题云：“妾幼年侍父任英州司寇，既代归，父以大庾本有梅岭之名而反无梅，遂种三十株于道右。因题诗于壁。今随夫之任端溪，复至此寺，前诗已污漫矣。因再书之云：‘英江今日掌刑回，上得梅山不见梅。辍俸买来三十本，清香留与雪中开。’”好事者因夹道种梅矣。诗话总龟 

　　武平素产金丝猿，大者难驯，小者则其母抱持不少置。取者以药矢毙其母，母既著矢，自度不能活，则以乳汁遍洒林叶间以饮其子，然后堕地死。乃取其母皮痛鞭之，其子悲鸣而下，束手就缚。每夕必寝其皮而后安，否则不能育也。齐东野语 

　　眉州鲜于氏，因合药砾一蝙蝠为末，及和剂，有数小蝠团聚于上，目皆未开，盖识母气而来也。一家为之堕泪。昨非庵日纂 

　　禅林 

　　江南徐知谔尝得画牛一轴，昼则啮草栏外，夜则归卧栏内。知谔献后主煜，煜贡阙下，太宗张后苑以示群臣，俱无知者。僧录赞宁曰：“南倭海水或减，有滩碛微露。倭人拾方诸蚌腊，内有余泪数滴，和色著物，则昼隐而夜显。沃焦山时或风挠飘击，有石落海岸，得之滴水磨石染物，则昼显而夜晦。”诸臣皆以为无稽。宁曰：“见张骞海外异物记。”杜镐检三馆书目，果于六朝旧本载之。湘山野录 清波杂志略同 

　　安鸿渐街行遇赞宁与数僧相随。鸿渐指而嘲曰：“郑都官不爱之徒，时时作队。”郑谷诗：“爱僧不爱紫衣僧。”赞宁应声曰：“秦始皇未坑之辈，往往成群。”六一诗话 

　　太祖幸相国寺，至佛像前烧香，问：“当拜与不拜？”僧录赞宁曰：“不拜。”问其故。曰：“见在佛不拜过去佛。”上微笑而颔之，遂以为定制。归田录 

　　赞宁洞古博物，王元之、徐骑省疑则就而问焉。柳仲涂曰：“余顷守维扬郡，堂后菜圃，才阴雨则青焰竟夕，触近则散，何也？”宁曰：“此磷火也。兵战血或牛马血著土，则凝结为此气，虽千载不散。”柳遽拜之曰：“掘之皆断枪折镞，乃古战场也。”因赠以诗，有“空门今日见张华”之句。湘山野录 

　　赞宁寿八十四，司天监王处讷推其命，孤尊不佳。三命星禽，晷禄壬遁，俱无贵寿之处。谓宁曰：“师生时必得大贵星临门。”宁曰：“母氏谓方卧草，钱文穆王元瓘往临安拜茔，至门雨作，避于茅檐甚久，逮浣浴襁藉毕方去。”湘山野录 

　　张逸密学知成都，喜待僧。文鉴大师，蜀人，素所礼重。一日谒张未即见。时华阳主簿张唐辅同候于客次，唐辅欲搔发，方脱乌巾，睥睨文鉴，罩于其首。文鉴大怒，喧呶。张公遽召，才就座，即白曰：“某与此官人素不相熟，辄将幞头罩某面上。”张公问其故。唐辅曰：“某方头痒，取下幞头，无处顿放，见大师头闲，遂且权顿少时，不意其怒也。”张公大笑而已。事实类苑 

　　惠崇诗：“河分冈势断，春入烧痕青。”时人嘲之曰：“河分冈势司空曙，春入烧痕刘长卿。不是师兄多犯古，古人诗句犯师兄。”湘山野录 邻几杂志、贡父诗话同 

　　进士潘阆常谑惠崇曰：“师当忧狱事，吾夜梦尔拜我，岂非当归俗也。”惠崇曰：“此乃秀才当忧狱事。惠崇，沙门也。惠崇拜，则沙门倒也。秀才将毋诣沙门岛耶！”温公诗话 

　　予南还海岱，逢佛印禅师元公出山，重荷者百夫，拥舆者十许夫，巷陌来观，喧吠鸡犬。冷斋夜话 

　　杨次公号无为子，一日见佛印禅师，佛印问其说，次公曰：“我生无为军，故自称无为子。”佛印曰：“公若生庐州，则自称庐子乎？”扪虱新语 

　　僧如璧乃江西进士饶节次子。少年尝投书曾子宣，论新法非是，不合，乃祝发。后字德操，士夫多与之游。墨庄漫录 

　　道潜作诗，追法渊明，有诗曰：“隔林仿佛闻机杼，知有人家在翠微。”东坡在黄州，士大夫以书抵坡曰：“闻日与诗僧相从，岂非‘隔林仿佛闻机杼’者乎？”东坡示潜曰：“此吾师七字诗号。”冷斋夜话 

　　东坡在惠州，佛印在江浙，以地远无人致书。有道人卓契者，慨然曰：“惠州不在天上，行即到矣。”因请书以行。印即致书云：“尝读退之送李愿归盘谷序，愿不遇主知，犹能坐茂林以终日。子瞻中大科，登金门，上玉堂，远放寂寞之滨，权臣忌子瞻为宰相耳！人生一世间，如白驹之过隙，三二十年功名富贵，转盼成空。何不一笔句断，寻取自家本来面目。万劫常住，永无堕落。纵未得到如来地，亦可以骖鸾驾鹤，翔三岛为不死人，何乃胶柱守株，待入恶趣。昔有问师：佛法在什么处？师云：‘在行住坐卧处，著衣吃饭处，痾屎撒尿处，没理没会处，死活不得处。’子瞻胸中有万卷书，笔下无一点尘，到这地位不知性命所在，一生聪明要做甚么？三世诸佛则是一个有血性汉子。子瞻若能脚下承当，把一二十年富贵功名贱如泥土。努力向前，珍重，珍重！”宋稗类抄 

　　参寥临平道上诗云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”东坡一见为写刻石。宗妇曹夫人善丹青，作临平藕花图。东坡守彭城，参寥往见之。坡遣官奴马盼盼索诗，参寥作绝句，有“禅心已作沾泥絮，不逐东风上下狂”之语，东坡曰：“予尝见柳絮落泥，私谓可入诗，偶未收拾，遂为此老所先。”坡南迁，素不快者捃摭诗语，谓有讥刺，得罪反初服。建中靖国初，曾子开言其非辜，诏复祝发。续骫骳说 

　　吕温卿为浙漕，既起钱济明狱，复发廖明略事，二人皆废斥。复欲网罗参寥。会有僧与参寥有隙，言参寥度牒冒名。盖参寥本名昙潜，子瞻为改道潜。温卿索牒验之信，竟坐刑归俗，编管兖州。墨庄漫录 按四库总目云：“苏轼南迁，参寥坐得罪，返初服。建中靖国初，诏复祝发。崇宁末，归老江湖。尝赐号妙总大师。”又老学庵笔记云：“参寥，政和间老矣，复还俗而死。不知其故？”据此则参寥再为僧，再还俗，踪迹殊奇。 

　　仲殊初游吴，自负一盖。见卖饧者，从乞一钱，与之，即就买饧，食之而去。尝客馆古寺，道俗造之，辄就觅钱，皆相顾曰：“初不多办来！”殊曰：“钱如蜜，一滴也甜。”冷斋夜话 

　　族伯父彦远言少时识仲殊长老，东坡为作安州老人食蜜歌者。一日与数客过之，所食皆蜜也。豆腐面筋牛乳之类，皆渍蜜食之，每多不能下筯。惟东坡亦嗜蜜，能与之共饱。崇宁间，忽上堂辞众。是夕闭方丈门自缢死。及火化，舍利五色，不可胜计。彦远又云：“殊少为士人，游荡不羁。为妻投毒羹胾内几死，啖蜜而解。医言复食肉则毒发不可复疗，遂弃家为浮屠。”老学庵笔记 

　　仲殊字师利，承天寺僧也。初为士人，尝与乡荐。其妻以药毒之，遂弃家为僧。时时食蜜解其药，人号曰“蜜殊”。一日造郡，见庭下一妇人投牒，立雨下守命。殊咏之，口就一词云：“浓润侵衣，暗香飘砌，雨中花色添憔悴。凤鞵湿透立多时，不言不语恹恹地。眉上新愁，手中文字，因何不倩鳞鸿寄？想伊只诉薄情人，官中谁管闲公事？”后殊自经于枇杷树下。轻薄子更之曰：“枇杷树下立多时，不言不语恹恹地。”中吴纪闻 

　　宗本圆照禅师，乃福昌一饭头，懵无所知。一日忽大悟，恣口所言皆经语。至京师，有一贵戚欲试之，因以猾娼荐寝，本登榻鼻息如雷。其娼为般若光所烁，通夕不寐。翌日炷香拜之曰：“不意今日，得见古佛。”在灵岩有一蓝缕道人造其室，圆照屏侍者与语。有窃听者，闻圆照末后一语云：“汝今几甲子矣？”答云：“八万四千恒河沙数。”圆照云：“八万四千恒河沙数甲子以前，又作么生？”道人拂袖而出曰：“钱大，钱大，又待瞒人也。”当时拟圆照为吴越王后身，道人为洞宾。中吴纪闻 

　　法秀道风峻洁，时目为“秀铁面”。宋诗纪事 

　　吾闻本、秀二僧，皆以口耳区区，奔走王公，汹汹都邑，安得而不败？殆非浮屠氏之福也。志林 

　　政禅师住功臣山，标致甚高。蒋侍郎堂守钱唐，与师为方外交。冬不拥炉，以荻花作球，纳足于其间，客至共之。好玩月，盘膝大盆，浮于水上，自旋其盆，吟啸达旦。出入跨一黄牛，人呼政黄牛。续高僧传 

　　净端参龙华齐岳禅师得悟，翻身作狻猊状，丛林号“端狮子”。章申公极爱之。宋诗纪事 

　　吴僧净端，行解通脱，人以为散圣。章丞相子厚闻之，召之饭。而子厚自食荤，执事者误以馒头为馂馅置端前，端食之自如。子厚得馂馅，知其误，斥执事者，而顾端曰：“公何为食馒头？”端徐取视曰：“乃馒头耶？怪馂馅乃如许甜。”吾谓此僧真持戒者也。避暑录话 

　　端乞食四方，登舟问何风，风所向即从之。齐东野语 

　　洪州武宁安和尚，天衣怀禅师之嗣也。与秀关西为同行，秀已应诏住法云寺。其威光可以挟其友登云而翔也，而安止荒村破院，单丁五十年。秀以书致安，未尝视，侍者问之，安曰：“吾始以秀有精彩，乃今知其痴。夫出家儿冢间树下办那事如救头然，无故入八达衢头，架大屋，养数百闲汉，此真开眼尿床也。吾宗自此衰矣。”冷斋夜话 

　　善权，人物清癯，人目为瘦权。落拓嗜酒，诗入江西派。祖可，苏伯固之子，养直之弟，住庐山。被恶疾，人号癞可。诗入江西派。宋诗纪事 

　　朱氏子出家，小名照僧，九岁诵余赤壁赋，铿然鸾鹤声也。不出十年，名闻四方。此参寥之法孙，东坡门僧也。志林 

　　东坡抵荆南，闻玉泉皓禅师机锋不可触，公拟抑之，即微服往见。泉问：“尊官高姓？”公曰：“姓秤，乃秤天下长老的秤。”泉喝曰：“且道这一喝重多少？”公无对，乃尊礼之。五灯会元 

　　杭州辩才长老，退居龙井，不复出入。子瞻往见之。尝出至风篁岭，左右惊曰：“公复过老溪矣！”辩才笑曰：“杜子美不云乎，‘与子成二老，来往亦风流。’”因作亭岭上，名过溪，亦曰二老。诗话总龟 

　　径山维琳长老，行峻而通，文丽而清。始径山祖师有约，后世以甲乙住持。予谓以适事之宜而废祖师之约，当于山门选用有德，乃以琳嗣。志林 

　　净慈楚明长老，自越州来。适有旨召小本禅师住法云寺。杭人忧之曰：“本去，净慈散矣。”予乃以明嗣事，众益加多。志林 

　　吴越名僧与予善者十九。志林 

　　思聪字闻复，杭州孤山僧。东坡倅杭，令和参寥昏字韵，大加称赏。大观、政和间，挟琴游梁，日登贵人之门，久之遂还俗，为御前使臣。方其将冠巾也，叔党因浙僧入都，送之诗云：“试诵北山移，为我招琴聪。”诗至已无及矣。老学庵笔记 竹坡诗话 

　　章子厚谪海康，过贵州南山寺，奉忠自眉山来，欲渡海见东坡，不及，病于此寺。子厚宿山寺，邀与饮，忠忻然从之。又劝食蒸蛇，忠举筯啖之无所疑。子厚笑曰：“奉佛教乃食蒸蛇何哉？”忠曰：“相公爱人以德，何必见诮。”已而倚槛看云。子厚曰：“夏云多奇峰，真善比类。”忠曰：“曾记得夏云诗甚奇。”因诵曰：“如峰如火复如棉，飞过微阴落槛前。大地生灵乾欲死，不成霖雨漫遮天。”冷斋夜话 

　　契蒿禅师常嗔，人未见其笑；海月莞禅师常喜，人未见其怒。予在钱唐，亲见二人皆趺坐而化。蒿既荼毗，火不能坏者五。海月葬，面如生，且微笑。乃知二人以嗔喜作佛事也。志林 

　　蒿初至开先，主者命掌书记，蒿叹曰：“我岂为汝一杯姜杏耶！”乃去之西湖。林间录 

　　契蒿没于杭，火葬讫，不坏者五物，睛、舌、鼻、耳毫、数珠。时恐厚诬，以烈火重煅，愈煅愈坚。又蒿童体完结，至死不犯，火讫根器不坏。余昔怪其累夕讲谈，音如清磬，未尝少嗄，及终，方得其验。湘山野录 

　　法云佛国禅师惟白，传康节易学甚精，未尝语人。元符辛巳，郑达夫以大宗丞召，佛国即招达夫饭，并约妙应大师伯华同席。顾妙应曰：“没作，没作！”佛国乃语达夫：“君异日必为相。直待蔡元长、张天觉颠沛之后，即爰立矣。”齐东野语 

　　芙蓉禅师道楷住洛之招提寺，倦于应接，乃入五度山，卓庵于虎穴之南。夜苦足冷，时虎方乳，楷取其两子以暖足。虎归不见子，咆哮跳踯，声振林谷。有顷至庵，见其子作焉，瞪视楷良久。楷曰：“吾不害尔子，以暖足耳！”虎衔其子，曳尾而去。曲洧旧闻 

　　云门、临济、沩仰、洞山、法眼为五家。自沩仰而下，取人甚严，得之甚少，故沩仰、法眼先绝。洞山自大阳警延所存一人而已。延仅得法远一人，将终，以教付之。远言：“吾自有师，叶县省也。”延闻大恸，远止之曰：“百无忧，凡公之道，吾尽得之。顾吾所从入者不在是，不敢自昧耳！将求一可以传公道者以嗣公，可乎？”许之，果得清华严。清传道楷，楷行解超绝。四方谈禅者惟云门、临济二氏。及楷出，皆舍而从之。故今为洞山者十之三。避暑录话 

　　婺州有僧嗜猪头，一啖数枚，俗号“猪头和尚”。三衢之守，供猪头召僧食，自窗牖窥之，见一鬼从旁食之，师无预焉。师寻坐亡。阅师辞世颂，知是定光佛也。泊究编 

　　承平时，有“虾子和尚”，好食活虾。乞丐于市，得钱即买虾，贮之袖，且行且食。或随其所往密视之，遇水则出哇，群虾皆游跃而去。中吴纪闻 

　　南岳昔有住山僧，每夜必秉烛赴檀林，众僧打坐者数百人或拈竹篦痛击之，或袖出果饵置其前。盖有以窥其心之静不静而为惩劝也。鹤林玉露 

　　洪觉范本名德洪，俗姓彭，筠州人。始在峡州医刘养娘，识张天觉。大观四年八月，觉范入京，天觉已为右相。因乞得祠部一道为僧，又因叔彭九在郭天信家作门客，遂识天信，因往来张、郭之门。政和元年，张、郭得罪，觉范决脊二十，刺配朱崖军牢。后改名惠洪。能改斋漫录 

　　洪觉范有上元宿岳麓寺诗。蔡元度夫人王氏，荆公女也，读至“十分春瘦缘何事？一掬乡心未到家”，曰：“浪子和尚耳。”能改斋漫录 

　　予还自朱崖，馆于高安。莹中过九江，督予兼程来。莹中曰：“自此公可禁作诗乎？”予曰：“敬奉教。然予儿时好食肉，母使持斋。予叩头乞先饫食肉一日，母许之。今当准食肉例，先吟两诗。”予诗成，莹中曰：“此诗如岐下猪肉，虽美无多食。”后三年，予客漳水，见莹中侄胜柔，出莹中诗示予曰：“仁者难逢思有常，平居慎勿恃何妨。争先世路机关恶，退后语言滋味长。可口物多终作疾，快心事过必为殃。与其病后求良药，不若病前能自防。”予曰：“公家痴叔诗如食鲥鱼，唯恐遭首刺，与岐下猪肉不可同日语。”冷斋夜话 

　　崇宁元年元日，粥罢昏睡，梦作一诗曰：“无奈东风□怒号，共乘一叶傲惊涛。不知两岸人皆愕，但觉中流笑语高。”三月七日，偶与莹中济湘江。是日大风，当断渡，而莹中必欲宿道林，小舟掀舞白浪，两岸聚观胆落，而莹中笑声愈高。予绎梦诗，以语莹中。莹中曰：“此段公案，三十年后当大行丛林也。”冷斋夜话 

　　徽宗政和二年，嘉州路旁大树，因风摧折。内有入定僧，须发被体，指爪绕身。奏闻，帝令肩舆入京，令西天总持三藏以金磬出其定。遂问：“何代僧？”曰：“我乃东林远法师之弟，名慧持，因游峨嵋，入定于树。远法师无恙否？”藏曰：“远法师，晋人也。化去七百年矣。”持遂寂然。藏问：“法师既至此，欲归何所？”曰：“陈留县。”复入定。指月录 

　　花光长老作墨花，陈去非与义题五绝句。徽庙见而喜之，召对擢用。画因诗重，人遂为此画。绍兴初，花光寺僧来居清江慧力寺，士人杨补之、谭逢原与之往来，遂得其传。独醒杂志 

　　鲁直见花光仁老墨梅，叹曰：“如嫩寒春晓，行孤山篱落间，但欠香耳。”□□□ 

　　徽宗时，济南府开元寺掘地得石碑，盖会昌间汰僧碑也。字皆磨灭，惟八字独存云：“僧尽乌巾，尼皆绿鬓。”僧恶碎之。后有诏改沙门为德士，遂符其言。宣政杂录 

　　和尚置梳篦，亦俚语，言无用也。崇宁间，改僧为德士。蔡鲁公不以为然，争之不胜。翼日有冠者数十人诣公谢，发既未有，皆为赝髻以簪其冠。公戏之曰：“今当遂梳篦乎？”不觉哄堂大笑。有冠堕地者。避暑录话 

　　和州光孝慧兰禅师，尝以触衣书七佛名，丛林称为兰布裈。建炎末，逆虏犯淮，执师见酋长，酋曰：“闻我名否？”师曰：“我所闻者惟大宋天子之名。”酋恚，左右以锤击之，锤辄断。酋惊异，敬事之。经旬，师拾薪成龛，端坐自焚。指月录 

　　皋亭山广严院僧净师，绍兴间，被召作草，首书“名花倾国两相欢”；上不悦，赐罢。南宋杂事诗注 

　　孝宗幸天竺，至灵隐，有辉僧相随。见飞来峰，问辉曰：“既是飞来，如何不飞去？”对曰：“一动不如一静。”又有观音像手持念珠，问曰：“何用？”曰：“要念观音菩萨。”问：“自念则甚？”曰：“求人不如求己。”孝宗大喜。贵耳集 

　　张子韶耽释学，尝与妙喜往来，为世外交。张公忤秦桧窜斥，桧廉知素所往来者，遂杖妙喜，背刺为卒于南海。桧死，放还，复居径山。有劝之去其墨者，妙喜笑不答。孝宗怜而敬之。四朝闻见录 

　　子韶与径山宗杲即妙喜为莫逆交。时缁流之赴杲者二千余众，径山巨刹莫能容，杲更敞千僧阁居之，而子韶往来其间。桧恐其议己，于是言者论子韶与杲谤讪朝政。名臣言行录 

　　宋僧温日观居葛岭玛瑙寺。人但知其画蒲桃，不知其善书。今世传蒲萄皆假，其真者枝叶须梗皆草书法。酷嗜酒，杨总统以名酒啖之，终不一濡唇，见辄忿詈曰：“掘坟贼，掘坟贼！”惟鲜于伯机爱之，温时至其家，袖瓜啖其大龟。抱轩前支离叟，或歌或笑。每索汤沐浴，鲜于公必亲进澡豆。彼法所谓散圣者，其人也。遂昌杂录 

　　日观好着恢帽短衣，囊钱果，佯狂街陌，探囊投市上儿。问：“识温相公否？”由是进止辄拥小儿，呼温相公。时有宾肖罗汉，醉则系笔竿杪，草圣芬媚。时人有“长竿醉笔宾罗汉，短褐佯狂温相公”之句。珊瑚网 

　　日观僧子温，善作墨蒲萄，时书诗于上。尝在朱宣慰家作画讫，写一诗于上云：“昔有朱买臣，今有朱宣慰。两个担柴夫，并皆朱紫贵。”朱老欣然曰：“朱清果是卖芦柴出身，和尚说得我著。”癸辛杂识 

　　天竺慈云法师，生前制棺，名曰“遐榻”。涧泉日记 

　　己卯五月十八日，予以禁囚过曹泾，宿寺门下。六祖真身，顷为乱兵窍其胸，探其心肝，以为有宝也。文山指南后录 

　　方士 

　　熙宁辛亥，闻李侯事，忘其名。以供奉官为汾州管界巡检。一日捕盗入九疑山，深历岩涧，遥见青烟一点。村民曰：“居常见之，樵牧皆不能到。”李识其处，归以告同姓李彦高。李业文，志未就，以养生不死为志，闻之即寻烟处，攀缘而上。有草堂三间，一老人燕坐。李问老人姓名。言唐末人，避世来此，姓邢，名不必问。指面前二小池，乃有竹筒作刻漏状曰：“从来甲子日辰，吾尽知之，所不知者国姓年号耳。”李因告以熙宁天子姓名，传序年月，仙老颔之而已。临别书一绝，题曰赠晚学李君云：“日转蓬窗影渐移，罗浮旧隐到多时？瀛洲伴侣无消息，风撼檐前紫桂枝。”玉照新志 

　　罗浮道士何宗一，以其犹子为童子，状貌肥黑矮小。予尝戏之曰：“此罗浮茯苓精也。”俗谚曰：“下有茯苓，上生兔丝。”因名曰苓之，字表丝。且祝老何善待之，壮长非庸物也。志林 

　　永州有何氏女，幼遇异人与桃食之，遂不饥无漏，能逆知人祸福，世谓之何仙姑。士大夫之好奇者，多谒之。王逵为湖北转运使，巡至永州，召至舟，流连数日。是时魏绾知潭州，与逵不协，因奏逵在永州取无夫妇人阿何于舟止宿。东轩笔录 珍席放谈同 

　　林灵素未遭遇时，落魄不检。尝从旗亭贳酒，久不归直。其人督之，灵素计窘，即举手自扪其面，则左颊已成枯骨髑髅，而余半面如故。语其人曰：“汝迫我不已，我且更扪右颊。”其人惊怖，即为折券。暌车志 

　　会稽天宁观老何道士，善栽花酿酒以延客，居于观之东廊。一日有道人状貌甚伟，款门求见。善谈论，喜作大字。何欣然接之，款留数日乃别。未几，有妖人张怀素号落拓者，谋乱，乃前日道人。何亦坐系狱，以不知谋得释。自是畏客如虎，杜门绝往还。忽有一道人亦美风表，多技术，观之西廊道士曰张若水，介之来谒。何大怒曰：“我坐接无赖道人，几死于囹圄。岂敢复见汝耶！”因阖扉拒之。此道人盖永嘉林灵噩也。旋得幸，贵震一时，赐名灵素。平日一饭之恩必厚报之。若水乘驿赴阙，命以道官，至蕊珠殿校籍。而老何以尝骂之，朝夕忧惧。若水为挥解，且以书慰之，始少安。观内人传以为笑。老学庵笔记 

　　徽宗梦游神霄府，见一道士跨青牛至御驾前，扬鞭呼万岁。政和六年，林灵噩入见，帝视之如旧识，曰：“卿昔仕乎？曾面朕乎？”噩曰：“臣往年上朝玉帝，曾起居圣驾。”帝曰：“朕方省之，记得卿骑青牛。今青牛何在？”噩曰：“寄牧外国，非久即来。”帝甚奇之。七年，高丽国果进青牛，即赐骑之。樵书 

　　林灵素字通叟，本名灵噩，温州人。少尝事僧为童子，嗜酒不检，为僧笞辱，发愤弃去为道士。既得幸，车驾间幸其居。则阴募京师无赖数十人，曲背为伛，扶杖为盲，噤口为喑，曳足为跛。既噀水投符，则伛者伸背，盲者舍杖，喑者大呼，跛者疾走，或拜或泣，各言得疾二十年或三十年，一旦都除。欢声动地，上为大悦。又谓上为神霄帝君，己为神霄计吏。褚慧有儿曰褚嘉卿，嘉卿今亦生世，是为王黼。黼和帝诗有曰：“君王犹记褚嘉卿。”其他如蔡京则左元仙伯，范致虚则东台典籍，王孝迪则西台详阅真文史。灵素与王革有隙，则曰：“革，厩吏也，尝为帝君御马。”是时明节刘后方幸，曰：“后在神霄为九华玉真安妃。”又著令道士居僧上。道士入僧寺，窃据上席，已而遂冠笄僧尼矣。先是宫内数有物怪，或见老娼，黄帽黄衫，抱十余岁儿，红袍玉带。乘舆喝跸而出，娼儿皆有悲泣容。其将见，必先有声如雷，宫人谓之为雷。去声上尝手札赐灵素曰：“元符三年，内人自泰陵还，摘皂荚一笼。入宫门，笼辄自跃，皂荚皆跳出。是祟物显行，宜善治之，勿为髡徒笑。”灵素术不效。既久，上益厌之，放归而卒。家世旧闻 

　　林灵素尝奏上，愿与诸朝士少从客，上可其请。于是先召馆阁十余人，饮至夕，曰：“诸公清夜何以为欢？街市倡优不足以陪君子，诸公平日属意或尝奉周旋者，千里之内皆能致。第各言姓氏与所居地。”诸人以为悠缪，姑以所志语之。遂至一竹林，有堂极净洁，后有小斋阁十余所，茵屏悉备，各令处其一。更阑之后，凡所言妇人皆启户入，叙问契阔，及道平时昵语，他人不得闻者。安寝至晓，灵素叩户呼曰：“吾非妄矣！”诸公推枕，恍如梦觉。他日询其人，则曰：“是夜梦有人召去，奉一笑之适。”问其处所言语，无少异也。投辖录 

　　林灵素开讲于宝箓宫，一道者怒目立于前，灵素问：“尔何能？”道者无所能。灵素曰：“无所能，何以在此？”道者曰：“先生无所不能，何以在此？”徽宗异之，宣问：“实有何能？”道者曰：“臣能生养万物。”遂下道院取可种者，得茴香一掬，命道者种于艮岳之趾，仍遣送于道院。是夜三鼓，失所在。翼日，艮岳茴香成林矣。能改斋漫录 

　　当灵素盛时，一日诏两学之士问道于座下，且遣亲近内侍监莅。灵素既升座，首召太学博士王俊乂，久不出。既出，乃昌言：“昔吾先圣与老耼同德比义，相为师友，岂有抠衣礼黄冠者哉！”闻者骇然，各逡巡而罢。清波杂志 

　　林灵素一日侍宴太清楼下，见党人碑，稽首。徽宗怪问，对曰：“碑上姓名皆天上星宿，臣敢不拜！”坚瓠集 

　　林灵素诋释教，谓之“金狄乱华”。当时金狄之语，虽诏令及士大夫章奏碑版亦多用之。或以为灵素前知金贼之祸，故欲废释氏以厌之。其实亦妖言耳。老学庵笔记 

　　宣和间，黄冠出入禁闼，号“金门羽客”，气焰赫然，而林灵素为之宗主。道官自金坛郎至太虚大夫，班秩廷臣等。一日盛暑亭午，上在水殿热甚，诏灵素作法祈雨。久之奏云：“四渎，上帝皆命封闭，唯黄河一路可通，但不能及外。”诏急致之。俄震雷大霈，霈皆浊流，少顷即止。中使自外入，言内门以外，赫日自若。上益奇之。宣和末，死于温州。未死前，先自籍平日赐赉物，寄之郡帑。且为治命，棺内止置上所赐万岁藤杖，封窆甚固。建炎初，惟下温州籍其资而已。后数年，有内侍刘太尉之侄，避地至长沙，于酒肆见一驼裘丈夫负壁而立，熟视之，乃灵素也。刘叩：“先生何得至此？”曰：“吾亡命耳，向不早为此，身首异处矣。”倏失所在，后葬永嘉黄土山。先命见石龟方下棺，开穴深数丈，果得之。清波杂志 

　　蔡京少好方士之术。崇宁初作相，为徽宗言：“泰州徐神翁能知未来事。元祐时，苏轼知扬州，遣人往问字。神翁大书曰：‘泄慢堕地狱，祸及七祖。’神翁虽为方士而能疾元祐人，所宜褒显。”其可笑如此。初京为真定帅，道人王老志自言钟离权弟子，尝许京必贵极人臣，至是物色得之，引与见上。老志熟视曰：“颇记老臣否？”上亦自记，尝梦游帝所，有仙官赞拜者，其面目真老志也。恩礼尤渥。未几，老志夜叩京门，告以“钟离公怒我语涉欺诞，行将堕落，公福亦不终矣”。明日得疾，力辞归河朔而死。家世旧闻 

　　老王先生老志者，濮人也。事亲以孝闻，幼曾为伯母吮疽。初为漕计吏，往来市间，遇一丐人，见辄乞之钱。一旦丐人自言：“我钟离生也。”因授之丹，老志服其丹始大发狂，遂逆知未来事。太仆卿王亶荐之，馆于鲁公赐第。上遣使询明达事，老志曰：“明达后乃上真紫虚元君。”且传元君语以白上，而上语亦遣白元君。一日，乔贵妃使谓老志曰：“元君昔日与吾善，今念之乎？”明旦，老志密封一书进，上开读，乃前岁中秋二妃侍上燕好之语。乔贵妃得之大恸。此一异也。诏封洞微先生。又献乾坤鉴法，命铸之。鉴成，老志密奏谓他日上与郑后皆有难，深可儆惧，愿各以五色流苏垂鉴，置所居之殿，思所以消变者。小王先生仔昔自言遇许真君，授以大洞隐书，能知人祸福。老志死后，仔昔来都下。上知之，令踵老志事，寓鲁公第，封通妙先生。仔昔性傲，视巨阉若奴仆，又欲使众道士皆师己。及林灵素出，众乃使道士孙密发其不逊语，下开封狱杀之。铁围山丛谈 按此言老志死后仔昔出，灵素出而仔昔败。避暑录话则谓林灵素败后老志犹存。未知孰是。樵书云徽宗与郑后北狩，犹宝持乾坤鉴。 

　　王仔昔馆于蔡京，属大旱，徽宗焦心祷雨。每遣使折一幅素纸，求仔昔书，皆为祷雨也。一日使至，仔昔忽书一小符，仍札其左云：“焚符，汤沃而洗之。”使不肯受曰：“上祷雨，今得此大谬矣。”仔昔怒曰：“第持去。”上得之骇异。盖上默祷为宠嫔赤目者，因一沃而愈。清波杂志 

　　王资息，淮甸间人，言师许旌阳。王老志，濮人，言师钟离权。刘栋，棣州人，尝为举子，言师韩君义。三人皆有小术。资息后诛死。栋为直龙图阁，宣和末，灵素败，乞归。惟老志狡狯有智数，不肯为已甚，每戒鲁公速避位，若将祸及者。一日苦口为鲁公言其故。翼日，鲁公见之，喑不能言，索纸书云，其师怒泄天机，故喑之。鲁公有妾为尼，尝语余亲见老志事。鲁公每闻其语亦惧，尝密语所亲曰：“吾未知他日何如？”避暑录话 

　　刘跛子，青州人。拄一杖，每岁必一至洛。住花馆范家园，春尽即还京师，范家子弟多狎戏之。有范老见之，与二十四金此下似脱数字 曰：“跛子吃碗羹！”于是以诗谢之曰：“大范见时二十四，小范见时吃碗羹。人生四海皆兄弟，酒肉林间过一生。”张丞相召自荆湖。时跛子与客饮市桥，客闻车骑过，起观之。跛子挽其衣使饮，作诗曰：“迁客南湘召赴京，轮蹄迎送一何荣！争如与子市桥饮，且免人间宠辱惊。”予姻家许□复之内，乃赵参政概之孙女，云：“我十许岁时，见刘跛子来，觅酒饮，笑语而去。计其寿百四五十许。尝馆于京师新门张婆店三十年，日坐相国寺东邸，人无识之者。”冷斋夜话 

　　刘跛子颇有异行，时至洛阳看花。一日告人曰：“吾某日当死。”至期果然。跛子名野夫。丰髯大腹，不知年寿。有一仆曰尚志，随刘四十年，刘常以畜生呼之。及刘死，人疑其有所得。士夫竞叩之，尚志曰：“何所得？但吃畜生四十年矣。”过庭录 又一条见蔡京下 

　　刘快活，信之黥卒也。不知何地人。与人言吉凶，雅有验。每自称“快活”，故时人呼为刘快活。喜出入将相贵人门，又能为容成术。所与游从老媪，皆度为弟子。容色光异，或多至八九十岁，快活至百岁，世常见其如五十颜状耳。尝从丞相曾布在东府。一夕三鼓不得寐，室内有声，呼侍婢，执烛视之。侍婢曰：“此鼠啮耳，那得在帽笼间耶！”试举手启帽笼，则有一刘快活尺许大，忽不见。时刘快活在外，方与门客对寝，呼门客曰：“适误入公内，几不得出也。”鲁公每饮之酒，无不大醉，夜乃吐出，秽恶狼籍。人为屏除，悉御香也。时都邑又有一人号“风僧哥”，亦佯狂，时时言祸福多验。然风僧哥遇见刘快活，辄战栗逡巡作畏避状，世莫晓其故。铁围山丛谈 又一条见曾布下 

　　雍孝闻，蜀士之秀也。崇宁初省试奏名第一。殿策力诋二蔡，徽宗怒，减死窜海外。宣和末，上思其忠，授修武郎，而孝闻死矣。挥麈录 

　　孝闻没后，有和州道士，亡其姓名，冒为孝闻，走江、淮间，其才亦不下孝闻。过东坡庙云：“文星落处天地泣，此老已亡吾道穷。才力谩趋生仲达，功名犹忌死姚崇。人间便觉无清气，海外何人识古风。平日万篇谁爱惜，六丁收拾在瑶宫。”至京师，遂得幸祐陵，谓其人可及林灵素之半，赐姓名木广汉，至绍兴犹在。玉照新志 梁溪漫志略同 

　　徐守信，海陵人，役于天庆观。天台道士余元吉来游，示恶疾，守信事之无倦。忽于溺器得丹砂饵之，自是常放言啸歌。运使蒋之奇以经有“神公受命普埽不祥”之语，呼曰“神公”。自是人以神翁目之，赐号虚静冲和先生。宋诗纪事 

　　元符间，哲宗尝遣密问圣嗣。神翁曰：“吉人君子。”“吉人”者，上名也。于是召至都下，用太宗见陈抟故事，御绦褐即便殿以宾礼接之。家世旧闻 

　　神翁役天庆观时，常持一帚，供埽除。后响林、方洲、仙源、霜节亭诸处多生帚竹，宛然丛彗。泰州志 

　　高宗在潜邸，遇道人徐神翁，甚敬礼之。神翁临别献诗云：“牡蛎滩头一艇横，夕阳西去待潮生。与君不负登临约，同上金鳌背上行。”后帝避兵航海，次章安镇，滩浅搁舟，落帆于镇之福济寺，以候晚潮，顾舟人曰：“此何滩？”曰：“牡蛎滩。”遥见山上有阁巍然，问：“此何山？”曰：“金鳌山。”高宗乃登焉。见神翁大书往年诗在壁间，墨痕如新，方信神翁能前知。辍耕录 神翁事，更有散见蔡京、蒋之奇条下者 

　　绍兴辛酉，仲信兄客临安，尝观是岁南郊于龙山茶肆，忽一长须伟男子，衣青布袍，于稠人中叹息曰：“吾元丰五年游京师，一见之后，不曾再睹。今日之盛，殆与昔时无异。”仲信知其异人也，亟下拜，俛兴已失之矣。玉照新志 

　　建康有陈道人，尝与仵作行人往来饮酒甚狎。仵作问：“道人将何为？”道人曰：“吾欲得十七八健壮男子尸。”一夕，忽有刘太尉鞭死小童，仵与致之。道人作汤浴其尸，加自己之衣巾，作趺坐于一榻上，道人亦结趺其前。至明，道人尸化而童尸已生矣。癸辛杂识 

　　叛逆 

　　本朝王小波、李顺、王均辈，啸聚西蜀。盖朝廷初平孟氏，帑藏尽归京师。其后言利者置博易务，禁私市，商贾不行，蜀民不足。故小波激怒其人曰：“吾疾贫富不均，今为汝均之！”贫者附之益众。渑水燕谈录 

　　蜀父老言王小皤之乱，自言：“我土锅村民也，岂能霸一方？”李顺者孟大王之遗孤。初，蜀亡，有晨过摩诃池上者，见锦箱锦衾，覆一襁褓婴儿，有片纸书曰：“国之义士，为我养之。”人知其出于宫庭，因收养焉，顺是也。故蜀人惑而从之。未几，小皤战死，众推顺为主，下令复姓孟。及王师薄城，城且破，顺忽饭僧数千人以祈福，又度童子数千人，就府治削发僧衣。晡时，分东西两门出之，出尽，顺亦不知所在，盖自髡而遁矣。明日，王师入城，捕得一髯士，状颇类顺，遂斩之，而实非也。天禧初，竟获于岭南，即狱内杀之。蜀人又谓顺逃至荆渚，入一僧寺。有僧熟视曰：“汝有异相，当为百日偏霸之主，何自在此？汝宜速去，今年不死，尚有数十年寿。”亦可怪也。方顺之作，有术士拆顺之名曰：“一百八日有西川，安能久也？”如期而败。老学庵笔记 

　　景祐间有人告李顺尚在广州。巡检使臣陈文琏捕得之，真李顺也，年已七十余。朝廷以平蜀功赏久行，不欲暴其事，但斩顺而赏文琏。梦溪笔谈 

　　永昌陵卜吉，命司天监苗昌裔往相地西洛。既覆土，昌裔引董役太监王继恩登山巅周览形势，谓继恩云：“太祖之后，当再有天下。”继恩默识之。太宗大渐，继恩乃与参知政事李昌龄、枢密赵镕、知制诰胡旦、布衣潘阆，谋立太祖孙惟吉，适洩其机。吕正惠时为上宰，锁继恩而迎真宗。继恩等寻诛窜。熙宁间，昌龄之孙逢登进士第，以能赋擅名一时。逢素闻其家语，与方士李士宁、医官刘育，惑宗室世居，共谋不轨，寻皆败死。靖康末，赵子崧守陈州。子崧先在邸，剽窃此语，适二圣北狩，与门人傅亮等歃血为盟，传檄有云：“艺祖造邦，千年而符景运；皇天祐宋，六叶而生眇躬。”既知高宗已济大河，皇惧归命。高宗罗致元帅幕，后欲大用，会与大将辛道宗争功，辛得其檄文进之。高宗以他罪窜子崧于岭南。挥麈余话 

　　李士宁，蓬州人。以妖妄惑人，公卿贵人多重之。人未尝见其经营而赀用常饶，猝有宾客十数，珍馔立具，皆以为归钱术。王介甫尤信重之。介甫为相，馆士宁于东府，且半岁。及介甫将出，乃归蓬州。宗室世居者，太祖之孙，颇好文字，结交士大夫有名，士宁亦与之游。士宁以太祖肇造，子孙当享其祚。会仁宗有赐英宗母挽歌，微有传后之意。士宁窃其间四句，易其首尾四句，密言世居当受天命，以赠世居。涑水纪闻 

　　李士宁缘以金钑龙刀遗世居坐罪，许安世亦连坐。初许既魁多士，其父许珫为越州知录，往省。道出杭州，见沈文通，延之书斋，玩好尽在。见此宝刀以金涂双龙缠之，制作精巧，光芒射人。安世见而爱之。文通曰：“少张喜此耶？通自得此刀，家间祸患相继，每欲与人。今公方魁天下，福气必能胜之，敢以为赠。”安世得之，宝惜特甚。士宁为安世所仰，一日，以示士宁，见遂拜曰：“此物乃在公所耶！此徐温所佩，有二刀，其雌者士宁已得之，此其雄也。士宁为此刀渡海求之不得，今乃近在公处。”安世问其意。世宁密曰：“我大丹未成，不得仙者，此刀未获也。得此二刀以炼丹，不惟我受其功，药成亦可分遗公矣。”安世素神信士宁，遂以与之。至世居事作，此刀在焉，乃士宁私以遗世居者。士宁既坐私入宫，赠诗与世居，又有龙刀，故坐配永州。而询其所由，乃安世处得之，亦坐贬。默记 

　　旧制，殿试皆有黜落，有累经省试取中而屡摒弃于殿试者。故张元以积忿降元昊，大为国患。朝廷始囚其家属，未几，复纵之。于是群臣建议，归咎于殿试黜落。嘉祐二年三月，诏进士与殿试者皆不黜落，迄今不改。是一叛逆之贼子，为天下后世无穷之利也。燕翼诒谋录 按邵氏闻见录云：远方寒士殿试下第，贫不能归，有赴河死者。仁宗闻之恻然，自此殿试不黜落。与此说异。 

　　张元，许州人。客于长葛间，以侠自任。县河有蛟长数丈，每饮水桥下，则人为断行。一日蛟方枕大石而饮，元自桥上负大石中蛟，宛转而死，血流数里。又尝与客饮驿内，一客邂逅至，主人延之。元初不识客，顾元曰：“彼何人斯？”元厉声曰：“皮裹骨头肉人斯！”应声以铁鞭击之而死。主人涂千金之药，久之始苏。元每夜游山林，则吹铁笛而行，声闻数里，群盗皆避。元累举进士不第，又为县宰笞之，乃逃诣元昊。将行，过项羽庙，乃竭囊沽酒，对羽极饮，酹酒泥像。又歌秦皇草昧刘、项起并吞之词，悲歌累日，大恸而遁。及元昊叛，露布有“朕欲亲临渭水，直据长安”之语，元所作也。后鄜延被围，元实在兵间，于城寺题曰：“太师尚书令兼中书令张元从大驾至此。”其跋扈如此。元昊虽强黠，亦元导之也。闻见近录 

　　张元、吴昊、姚嗣宗，皆关中人。负气倜傥，有纵横才，相与友善。尝薄游塞上，观山川风俗，有经略西鄙意。姚题诗崆峒山寺，范文正巡边，见之大惊。张为鹦鹉诗曰：“好著金笼收拾取，莫教飞去别人家。”吴亦有诗，将谒韩、范二帅，耻自屈，不肯往。乃砻大石，刻诗其上，使壮夫拽之于通衢。三人从后哭之，欲以鼓动二帅。既而召与相见，踌躇未用，闻张、吴经走西夏，范公以急骑追之不及，乃表姚嗣宗入幕府。张、吴既至夏国，夏人倚为谋主，以抗朝廷，连兵十余年，职此二人之故。时二人家属，羁縻随州，闲使谍者矫中国诏释之，人未有知者。后乃闻西人临境张乐，迎此二家以去。自是边帅始待士矣。张有雪诗云：“五丁仗剑决云霓，直取银河下帝畿。战死玉龙三百万，败鳞残甲满天飞。”吴诗不传，张、吴之名，正与羌酋二字同。盖非偶然也。容斋三笔 

　　张元咏鹰诗云：“有心待搦月中兔，更向白云头上飞。”清夜录 

　　又有诗云：“太公年登八十余，文王一见便同车。如今若向江边钓，也被官中配看鱼。”吟此诗毕，入夏州。东斋录 

　　景祐末，有狂生曰张、曰吴，皆华州人。薄游塞上，觇览山川风俗，慨然有志经略，耻于自售，放意诗酒，语皆豪险惊人，而边帅豢安皆莫知之。怅无所适，闻西夏有意窥边，遂叛而往。乃自更其名，即其都门酒家剧饮终日，引笔书壁曰：“张元、吴昊来饮此楼。”逻者见之，知其非国人也，执之。元昊诘以入国问讳之义，二人大言曰：“姓尚不理会，乃理会名耶？”时曩霄未更名，且用中国赐姓，于是耸然异之，日尊宠用事。洪文敏谓名偶与元昊同，实不详所以取名之意。桯史 

　　张元，华阴布衣，使气自负。尝以诗干韩魏公，魏公不纳，遂投西夏。王师失律于好水川，元题诗于界上僧寺云：“夏竦何曾耸，韩琦未必奇。满川龙虎辇，犹自说兵机。”其不逊如此。熊子复著九朝通略，于康定元年，华州进士张源逃入元昊界，诏赐其家钱米，以反间之，却用此“源”字。清波杂志 辽诗话云：元字雷复。 

　　侬智高发三解不得志，起兵两广，遂有两解试摄官之制。贵耳集 

　　张怀素，舒州人，本百姓。自称落拓野人，以幻术游公卿间。元祐六年，说朝散郎吴储云：“公福似姚兴，可为关内一国主。”储云：“储福弱岂能及姚兴。”怀素云：“但说有志不说福。”绍圣四年，怀素入京，又与储结约，储以语侔。崇宁四年事败，狱成，怀素、吴储、吴侔、邵章并淩迟处斩，杨公辅、魏当、郭秉德并特处死。吴储、安持贷命免真决，按此语与上文义不洽。据宋史，储、侔皆诛，亦未贷命。疑储字下脱父字。“安持”疑是“安诗”之误。不及侔父安持者，当已前卒。宋史言安持终天章阁待制，是令终也。独醒杂志记此事，谓朝士吴安诗之子侄，是其明证。送潭州编管。吴侔母王氏，系王安石之女，特免远窜，送太平州羁管。侔弟僎送□州羁管。吕惠卿子渊，坐曾闻妖言不以告，削籍窜沙门岛。惠卿散官安置宣州。蔡卞降职奉外祠。邓洵妻吴侔之兄，出知随州。安惇追贬散官。初蔡京实与怀素往来，书疏猥多，余深林摅鞠狱，曲为之地，故京独免。怀素之败，本润州州学内舍生汤东野将钱十千与进士范寥入京告发。狱竟，东野除宣义郎，寺监主簿赐袍带，并现钱一千贯，盘缠钱一百贯。范寥特除供备库副使，赐现钱一千贯，金二十两，银腰带并公服鞾笏，与在京监书。然东野用是积累至从官，晚年尝见卧床有人头无数，岂怀素之狱不能无冤滥也。荆公诗注 

　　范寥字信中，蜀人。纵酒敺杀人，因亡命，改姓名曰花但石，盖增损其姓字为廋语。匿旁郡为园丁。久之技痒不能忍，书一诗于亭壁。主人见之愕然曰：“若非园丁也。”赠以白金半笏遣去。乃往谒一钜公，钜公奇之，延致书室教其子。范暮出，归辄大醉，复殴其子。其家不得已，遣之。遂椎髻野服诣某州，持状投太守翟公，思求为书吏。翟公见其书绝精妙，即留之。时公巽参政立屏后，翟公视事退，公巽问曰：“适道人何为者？”翟公告以故。公巽曰：“观其眸子非常人，宜诘之。”乃问所从来，范悉对以实。问习何经，曰：“治易书。”翟公出五题试之，不移时而毕，文理高妙。翟公父子大惊，敬待之。已而归南徐，置之郡庠，以钱百千畀州教授，俾时赒其急，且属之曰：“无尽予之，彼一日费之矣。”顷之翟公得教授书曰：“自范之留，一学之士，为之不宁。已付百千与之去，不知所之矣。”未几，翟公捐馆于南徐，忽有人以袖掩面大哭，排闼径诣繐帷，阍者不能禁，翟之人皆惊。公巽默念此必范寥，哭而出，果寥也。相劳苦，留之宿。天明，则翟公几筵所陈白金器皿，荡无孑遗。访范亦不见。时灵帏婢仆门内外人甚多，皆莫测其何以能携去而人不之见也。遂径往广西见山谷，相从久之。山谷下世，乃出所携翟氏器皿尽货之，为山谷办后事。已而往依一尊宿，师素知其人，问曰：“汝能断功名之念乎？”曰：“能。”“能断色欲之念乎？”曰：“能。”如是问答十数反，乃名之曰恪能。居无何，尊宿死。又往茅山投落托道人，即张怀素也。有妖术，吕吉甫、蔡元长皆与往来。怀素每约见，吉甫则于香合或茗具内，见一圆药跳踯久之，旋转于桌上，渐成小人。已而跳跃于地，骎骎长大与人等，视之则怀素也。相与笑语而去，率以为常。时怀素方与吴储、吴侔谋不轨，储、侔见范愕然，私谓怀素曰：“此怪人胡不杀之？”范已密知矣。一夕，储、侔又与怀素谋，怀素出观星象曰：“未可。”范微闻之。明日乃告之曰：“某有秘藏遁甲文字在金陵，此去无多地，愿往取之。”怀素许诺。范既脱，欲诣阙而无裹粮，汤侍郎东野时为诸生，范走谒之，值汤不在。其母与之万钱，范得钱径走京师上变。时蔡元长、赵正夫当国，其状只书右仆射而不及司空左仆射，盖范本不欲并告蔡也。是日赵相偶谒告，蔡当笔，据案问曰：“何故忘了司空耶？”范抗声对曰：“草茅书生，不识朝廷仪。”蔡怒目嬉笑曰：“汝不识朝廷仪？”即下吏捕储、侔等。狱具，怀素将就刑，范往观之。怀素谓曰：“杀我者乃汝邪！”范笑曰：“此朝廷之福尔。”又谓行刑者曰：“汝能碎我脑盖，乃可杀我。”刑者以刃斫其脑不入，铁椎击之又不碎。然竟不能神，卒与储、侔等坐死。梁溪漫志 

　　范信中名寥，为士人，慷慨好侠。山谷寄校理范寥诗，有“黄犬苍鹰伐狐兔”之句。舒州张怀素以幻术游公卿间，与朝士吴安诗之子侄吴侔、吴储等结连。信中以其谋不靖也，入京告变。朝廷逮捕怀素等，穷竟其事。大观元年狱成，坐累者逾百数，侔、储皆处极刑，其父母亦皆贬窜。信中获赏甚厚，累迁诸路戎钤。独醒杂志 

　　大观间，有妖人张怀素，以左道游公卿家。其说谓金陵有王气，欲谋非常，分遣其徒游说士大夫之有名望者。范寥，蜀公之族也，邂事出川以从怀素，怀素令寥入广以訹黄太史鲁直。时鲁直在宜州，危疑间闻其说，掩耳而走。已而鲁直死，寥遂诣阙陈其事，坐死者数十人。寥每对客言其告变，实鲁直纵臾之。挥麈后录 

　　张怀素本舒州僧也。元丰末，客畿邑之陈留。常插花满头，佯狂县内，自称戴花和尚。言人休咎颇验，群小从之如市。知县事毕仲游怒其惑众，杖一百，断治还俗。自是长发从衣冠游，号落拓野人。初以占风水为生，又以淫巧之术走士夫门，因遂猖獗。既败，捕获于真州城西仪真观。室内有美妇人十余，供出本末。时仲游已死，特赠太中大夫。挥麈后录 

　　李教者，学左道既成，与恶少薄游不检。一日书倡馆云：“吕洞宾、李教同游。”王则叛于贝州，闻教妖术最高，声言教为谋主。朝廷亦知教妖术高，又于倡馆得教所题语，诏天下捕教及吕洞宾二人。会贝州平，本无李教，乃独令捕吕洞宾甚久，知无其人乃已。默记 

　　熙宁间，福建贼廖恩，攻剽数郡，杀害捕盗官，东南为之骚然。凡恩所经，监司守将皆坐贬徙，其余相连得罪者不可胜计。既乃招降予官，朝廷以其悍勇，颇任使之。一旦恩至三班供院家状云：“自出身历任以来，并无公私过犯。”有一班行李师益亦同供状，乃云：“前任信州巡检，为廖恩事勒停。”都下传以为笑。孔氏谈苑 梦溪笔谈略同 

　　海寇郑广，陆梁莆、福间，官军莫能制，自号“滚海蛟”。有诏弗捕，命以官，使主福之延祥兵。延祥隶帅闽、广，朔望趋府，遍宾次，无与立谈者，广郁郁弗言。一日晨入未衙，群僚偶语风檐，或及诗句。广矍然起于座上曰：“郑广粗人，欲有拙诗白之诸官可乎？”众属耳，广乃长吟曰：“郑广有诗上众官，文武看来总一般。众官做官却做贼，郑广做贼却做官。”满座惭噱。桯史 

　　赵谂，元祐九年擢进士第二名。时第一名毕渐，当时榜帖偶然脱去渐字旁点水，天下遂传名云“毕斩赵谂”。谂后谋不轨伏诛，果应其谶。独醒杂志 能改斋漫录、春渚纪闻略同 

　　谂以甲科为太常博士，谒告归省其父庭臣于蜀，道梦神人授以诗云：“天锡雄才孰与戡，征西才罢又征南。冕旒端拱披龙衮，天子今年二十三。”由此有猖狂之志。伏诛时适及此岁。谂初登第时，太常寺少卿李积有女国色，即以妻之，成婚未久而败。或云冯时可者，谂遗腹子也。挥麈后录 

　　赵谂，其先本西南夷獠贼。其族党来降，赐以国姓，至谂不量其力，乃与其党李造、贾时成等，宣言欲诛君侧之奸，其语颇狂悖，然初无弄兵之谋。建中靖国时事既变，谂亦幡然息心。来京师注官，擢国子博士，其徒句群以前事告变，遂以反逆伏诛。父母妻子皆流窜。改其乡里渝州为恭州。玉照新志 

　　宣和二年，睦州清溪县堨村居人方腊，托左道以惑众。自号圣公，改元永乐。有众数万，陷睦、歙、杭、处、衢、婺六州五十二县。清溪为睦大邑，梓桐、帮源等为山谷幽僻处。始唐永徽四年，睦州女子陈硕真，称文德皇帝，故梓桐相传有天子基万年楼。方腊因凭藉以起，至四年讨平之，斩贼十五万级，杀平民不下二百万。宋稗类抄 

　　方腊之乱，愚民响应。其间聚党劫掠者皆窃腊名，人人曰：“方腊来矣！”所至瓦解。腊之妇红妆盛饰如后妃象，以镜置胸怀间，就日中行，则光彩烂然，竞传以为祥瑞。宋稗类抄 

　　方腊旧名朕，童贯改曰腊。败后不知所终，就擒者非腊也。贵耳集 

　　腊子名毫二太子。泊宅编 

　　方腊家有漆林之饶。时苏、杭置造作局，岁徵漆千万斤，官吏科率无艺，腊又为里胥困辱，不胜其愤，遂聚众作乱，遣人掘蔡氏父祖坟墓，露其骸骨。独醒杂志 

　　腊寇犯浦江境上，钱遹具衣冠迎拜道左，对渠魁痛毁时政，以幸苟免。寇谓遹受朝廷爵禄之厚如此，乃敢首为讪上之言，亟命其徒杀之。挥麈后录 

　　崇宁间望气者言景州阜城县有天子气甚明，有诏断支陇以洩所钟。居一年，犹云气故在，特稍晦，将为偏闰之象而不克有终。至靖康伪楚之立，踰月而释位。逆豫既僭，遂改元阜昌，且祈于金酋，调丁缮治故尝夷铲处，亦不免于废也。二僭皆阜城人。桯史 

　　鲁公号知人，每语其人修短，大略多验。大观初，有诣都省投牒诉改官者，鲁公召语之，改官非难，当别有骤进用，径入侍从矣。然反覆不常，惟畏慎作模棱态，致力辅相。乃伪楚也。铁围山丛谈 

　　张邦昌始为中书舍人，梦乘太上辇，拥仪从出两山间，居辇上回视，见二马逐其后，能记其毛色。后自燕山来，受伪封册，乃藉乘舆服御，回顾二马则如梦。伪齐刘豫为小官时，梦至阙里拜仲尼，仲尼辄答拜。又尝梦拜释氏，为之起。因独自负，遂果于僭。铁围山丛谈 

　　张邦昌以靖康元年为少宰，奉使虏营，留颇久。梦一术士为作卦影，书十六字曰：“六六三十六，阳数自然足。二二二，不坠地。”明年受虏命为楚帝，僭居宫阙者三十六日。及谪长沙，赐自尽，正建炎二年。月日又有两二字，缢于梁，所谓不坠地也。夷坚志 

　　金人册立张邦昌文有云：“无德者亡，故天命假于我手。当仁不让，知历数在于尔躬。”金之用事人，邦昌在军前鞠躬俯事之不暇，至是列拜于阶下，邦昌辞避，则曰：“陛下不受，臣见元帅必死。今日陛下即昔日南朝天子也。”邦昌僭立，呼拜迎引，皆金人为之。初拜邦昌为礼，一金人提其领，谓京城人曰：“看此一官家，一似前来底看。”有卫士曰：“平日见伶官装假官人，今日张太宰却装假官家。”三朝北盟会编 

　　上皇闻邦昌僭位，泣下沾巾。明日臣下有进诗以宽圣意者曰：“伊尹定归商社稷，霍光终作汉臣邻。”上皇且读且詈曰：“待其归商与汉，吾已在龙荒以北矣。”同上 

　　吕好问见邦昌曰：“相公今日权宜济难，须从初便做个痕迹，使人晓了。”邦昌曰：“如何？”吕公曰：“虏使送来衣服，若遇虏使方可著。他时只与大夫常服相见，又不用卫士排立，不可山呼。又有一事，相公不若只在会通门外合子安下，不要入禁内。先朝宫人，不可相见。如缺人使唤，亲戚处借一两妇女使唤可也。”邦昌曰：“外人岂敢带他入去？”吕公曰：“劝相公不要入到里面，恐卫士忿怒也。”或劝邦昌坐紫宸殿、垂拱殿。吕公谓邦昌曰：“岂真个做乎！”邦昌矍然。同上 

　　或劝邦昌肆赦，吕好问曰：“赦书日行五百里，今四城之外，尽是番人，欲赦伊谁？况公权摄，应俟复辟。”邦昌曰：“俚语钱大王肆赦，恐入李大王世界。”吕公曰：“钱氏犹有数州之地，五代时非素有君臣之分，今日岂可比钱氏耶？”邦昌亦以为然。同上 

　　邦昌与翁彦国书，封皮付翁彦国，其内乃云“端明中丞”。同上 

　　邦昌僭位三十三日，不御正殿，不受常朝，不山呼，不称圣旨称余。禁内诸门用锁，题曰“邦昌谨封”。番使入朝则正坐，常朝则偏坐。百官入朝以平交礼相见，称名称诸公。同上 

　　靖康末，虏立张邦昌。颜博文作赦书云：“无德者亡，知讴歌之已去。当仁不让，知历数之有归。”按与前小异。无非吠尧之语，闻者駴愕。及以大宝归上表云：“孔子从佛肸之召，意在尊周。纪信乘汉王之车，誓将诳楚。”野老纪闻 

　　祐陵在端邸，有妾彭者稍慧黠，上怜之。小故，出嫁为都人聂氏妇。上即位颇思之，复召入，以彭婆目之。或呼为聂婆。婆恩幸一时无比。逮二圣北狩，彭以无名位独得留内庭。虏人强立邦昌，僭位之后。虽窃处宸居，多不敢当至尊之礼，服御之属，未始易也。寝殿之邃，未敢履也。一夕偶置酒，彭乘邦昌之醉，拥之曰：“官家事已至，他复何言？”即衣之赭色半臂。邦昌醉时犹能却，彭呼二三宫人力挽而穿之，益之以酒。掖邦昌入福宁殿，使宫人之有色者侍邦昌寝。邦昌既醒，皇恐而趋就他室，急辟其衣，固已无及矣。卒坐此以死。挥麈后录 

　　东京留守司鞫治华国靖恭夫人李氏事。初邦昌既窃居宫禁福宁殿，李氏奉之，时以果实为献。邦昌亦厚答之，遂以养女陈氏侍邦昌寝。其后邦昌归府第，携陈氏出，李氏送至内东门，有语指斥乘舆。上闻之，命留守司御药院于内东门推治。上宣谕曰：“邦昌敢居宫禁，奸私宫人，可以见其情状。”有旨李氏决脊降配军营为妻。三朝北盟会编 此与上一条当即一事，传者姓氏偶异。 

　　张邦昌僭位，国号大楚。其坐罪始责昭化军节度副使，潭州安置。既抵贬所，寓居天宁寺。寺有平楚楼，取唐沈传师“目伤平楚虞帝魂”之句。朝廷遣侍御史马伸赐死。读诏毕，张徘徊退避，不忍自尽。执事者趣迫登楼，张仰首睹三字，长叹就缢。廉宣仲布，张子能壻也。外祖空青公戏曰：“君真没兴徐德言。”挥麈余话 

　　张子能妙年甲科。乡里有宗氏女，色冠一时，娈以为壻。成礼后，琴瑟不甚洽。张任太学博士，宗忽告曰：“吾某处神也，以过罚为人之室。岁满合归，幸毋以为念，子行亦光显矣。然有三事属子。吾平时与子不甚洽，吾没，父母必来问吾死状，慎勿揭吾面帛；其次毋再娶；又其次，吾有二婢，人物不至陋，足以区处家事，勿令去。苟背吾言，吾将祸子。”言毕而逝。已而宗父母果来，张以此告。翁媪益疑，竟启视，乃如所画夜叉，若将起攫人状，众惧而急覆之。未几擢侍从。一日徽考语之曰：“卿妇死数年，何为尚未娶？枢密邓洵仁有女甚美，且贤，知经术。尝随其母入禁内，宫女呼邓五经。朕当为卿娶之。”张力辞，不获已，而言定邓氏。邓欲逐二婢，张亦不得已而去之。合卺之夜，夫妇方结发，忽火起床下，帏幔俱烬。翌日张奏厕，见故妻如死后状，前搏子能，遂残其势。自是张遂不能人。靖康末，竟以失节窜湘赐死。投辖录 

　　建炎初，唱柳叶曲，程公衡曰：“当有姓刘人作乱。”后数年伪齐窃据中原。游宦纪闻 

　　王恽闻谈刘齐王故事诗序云：“七月十三日，宿阜城县廨，教谕刘元辅话废齐祖茔在县南十二里，今谓之御庄，至今石马在焉。明日次元州，陈教授又说豫未贵时，一日顾见一白龙见于妇家大镜中，但无鳞与角。后妇翁亦见，以女妻之。及生二子，以鳞角为名。或者谓二子长，豫当大贵。”秋涧集 按今宋史作“麟”。元遗山集龙泉寺诗云：“河边羖＜羊历＞尚能飞，无角无麟自一齐。甲子纷纷更儿戏，壁间休笑阜昌题。”自注云：“寺北齐时建，又多刘豫阜昌中刻石并题名。” 

　　天会八年，册刘豫为大齐皇帝，都大名。诸门旧有巽齐安流顺豫之号，以门名包瑞。因取三市门名阜昌者建元，虽出于傅会，亦有数焉。续夷坚志 

　　豫少时，窃取同舍白金盂紫纱衣。政和间，屡章言礼制局事。上皇批曰：“刘豫河北村叟，不识礼制。”遂黜为两浙察访。其谢表有云：“孰云河北村俗之人，来领浙西廉问之事。”议者谓怨望之迹，已见于此。三朝北盟会编 

　　豫僭立，册前妻翟氏为皇太后，妾钱氏为皇后。钱氏宣和旧侍，渊圣时出宫，卖与豫为针线婢，旧在宫廷，故豫每取法于钱。同上 

　　刘豫建号，受馆于宿州，以招南方士大夫。同上 

　　刘豫既僭位，大飨群臣。教坊进杂剧，有处士问星翁曰：“自古帝王之兴，必有受命之符。今新主有天下，抑有嘉祥美瑞以应之乎？”星翁曰：“固有之，新主即位前一日，有一星聚东井，所谓符命也。”处士以杖击之曰：“五星非一也，乃云聚耳。一星又何聚焉？”星翁曰：“汝固不知也，新主圣德比汉高祖祇少四星儿里。”寓简 

　　刘豫不喜浮屠，僧徒莫不皇然。忽西天三藏来，豫异待之，僧徒私喜。既引见，三藏拜于庭，赞者止曰：“僧不拜。”三藏答曰：“既见真佛，岂可不拜？”豫大喜。张氏可书 

　　刘麟军始行知临汝军，宋著到后期，麟斩之。既又斩赵倚，曰：“吾已去赵宋矣。”刘豫事迹 

　　豫见兵士买玉碗，疑非民间物，鞫之果出山陵。金人掘时得之，遂置河南淘沙官，发掘诸陵。上代陵寝，民间冢墓，无得免者。惜其时无冬青引，后人不复传述。刘豫祖茔在阜城，元时尚称“御庄”，天道不可问矣。刘豫事迹 

　　豫僭位八年，四民无日不纳官钱。以内廷种菜地出卖，京师池塘，计荷叶数目。负担者相遇，或问那里去，如曰“南头去”，便以乱道言语斩之。衣著稍鲜丽者，以为宋之顽民，尚仍旧态，亦斩之。豫初僭立，奔赴者众。识者讥之曰：“浓磨一铤两铤墨，画出千年万年树。误得百鸟尽飞来，踏枝不著空归去。”三朝北盟会编 

　　豫僭位之八年，有枭数千，鸣于南庭，皆作“休也”之声。同上 

　　魏良臣、王绘使金，译者曰：“今次恁大军马，却为刘齐王斗作来？”魏等答曰：“如今举大兵前来，欲取江南州县与别人，都坏了元帅军马。不晓得何苦为他如此？”有万户云：“恰似人家养个义儿，却赌钱吃酒。待赶了又却赶去那里，且只得恁。”同上 

　　挞懒逼豫北行，且问豫所欲，豫请居相州，并乞韩魏王宅。同上 

　　豫拘于琼林苑，告挞懒曰：“父子无负上国，乞元帅哀怜！”挞懒曰：“刘蜀王，刘蜀王，尔犹不知罪过！赵氏少主出京日，万姓燃顶炼首，香烟云雾，号泣声闻数十里。今废了尔，京城内无一人为尔烦恼，尔误做人，犹不知罪过！”同上 

　　宣和初，陕西大将刘法与西夏战死。朝廷厚恤其家，赐宅于京师，自河中徙家居之。宅屋百间，西偏一位素多鬼，每见紫衣金章人，如唐巾帻装，裴回其间，小童拱立于后。正彦表兄某，平生尚胆气，欲穷其怪，乃书刺往谒，置于门外，少选，门自开，紫衣端笏延客入。询其何代人，何自居此，曰：“居此三百年，在唐朝实为汴京节度使，以臣节不终，阖宗三百口并命此处。负罪既重，受生实难，非得叛臣如吾者相代，未易可脱。”云云。后正彦卒以叛诛。夷坚志 

　　孔彦舟在鄂授蕲黄镇抚司，中秋日作筵会，东边坐统制将官，西边坐州县官。早筵十二盏，每盏出四美人，秾纤修短大抵一般，又一般装束，执板讴调，凡四十八人。晚筵亦如之。器皿皆用黄金。初彦舟在潭州，通判张赡妻赵，宗女也，彦舟悦之，夺赵氏以行。为蕲黄镇抚使，每出猎与赵氏联鞯，赵著销金袍，束玉带，戴尖风笠子，宛然如画。彦舟后降刘豫。三朝北盟会编 

　　建贼范汝为猖獗，建士如欧阳颖士、施逵、吴综者，善文章，多材艺，或已登科，皆望风从之。陆业、谢尚有乡曲誉，为贼用。贼败，欧阳颖士、吴综先诛死，陆、谢、施逵以槛车送行在，中途，逵谓二人曰：“吾辈去必死，曷若早自裁。”逵乃密令人为药三丸，小大形色相似，一无毒者。逵取无毒者服之。二人服药即死。既至行在，归罪于二人，迄从末减，编置湖南。又逸去，北走降金，改名宜生。宋稗类抄 

　　施宜生，福人也。少游乡校，有僧过焉，与之言，引之鳣堂堂下，风檐杲日，援手周视曰：“吾善风鉴，子有奇相，故欲验予术耳。归，他日当语子。”又数年，遇诸途，宜生方踬场屋，不胜困，欲投笔，以所向叩之。僧曰：“面有权骨，可公可卿，而视子身之毛皆逆上，且覆腕。然则必有合乎此而后可贵也。”时范汝为讧建剑，宜生心欲以严庄、尚让自期而未脱诸口，闻其言大喜。杖策径谒，干以秘策，汝为大喜，恨得之晚。亡何，汝为败。变服为佣，渡江至泰。有大姓吴翁者，家僮数十指。宜生佣其间，三年，人莫之觉也。翁独心识之，一日屏人问曰：“我视汝非佣，必以实告。不然且捕汝于官。”宜生不服曰：“我服佣事惟恭，主人乃尔置疑，请辞而已。”翁固诘之，则请其故。翁曰：“汝动作皆佣，而微有未尽同者。余日者宴客，执事咸骏。汝独逊诸侪，撤器有噫声。若欿然不怡，此鱼服而角也。我固将全汝，而何以文为？”宜生惊汗亟拜曰：“主实才，我不敢匿。”遂告之繇，翁曰：“官购方急，图形遍城野，汝安所逃？龟山有僧可托以心，余交之旧矣。介之入北，策之良也。”从之。翁赆之金，隐之衲，至寺服缁童之服以求纳。至僧出，俨然乡校所见也。启缄而留之。余数旬，持桡夜济宜生于淮曰：“大丈夫富贵命耳，予无求报心，天实命汝，知复何如？必得志毋忘中国，逆而顺，天所祐也。”金法无验不可行，遂杀一人于道，夺其符以至于燕。上书自言，道国虚实。不见用。縻而致之黄龙，会赦得释。因以教授自业。金有附试畔归之士，谓之归义试。遂捷，逆亮时有意南牧，校猎国中。一日获熊三十六，廷试多士，遂以命题，盖用唐体。宜生奏赋曰：“圣天子讲武功，云屯八百万骑，日射三十六熊。”亮览而喜，擢为第一。不数年仕至礼部尚书。绍兴三十年，金来贺正旦，宜生以翰林侍讲学士为之使，朝廷闻之，命张忠定焘以吏部尚书侍读馆之都亭。时戎盟方坚，国备大弛，而谍者传造舟调兵之事无虚日，上意不深信。馆者因以首丘讽之，至天竺微问其的，宜生顾其介不在旁，忽廋语曰：“今日北风甚劲！”又取几间笔扣之曰：“笔来，笔来！”于是始大警。及高景山告衅，而我粗有备矣。宜生实先漏师焉。归为介所告，烹而死。宜生方显时，龟山僧至其国，言之于亮而尊显之，俾乘驿至京东视海舟，号“天使国师”，不知所终。僧踪迹有异，淮人能言之。出入两境如跳河，轻财结客，又有至术，髡而侠者也。桯史 

　　施逵，字必达，建阳人。少负其材，有诗名。建炎间，早擢上第，为颍州教官秩而归。时范汝为为寇，据建城，执逵令书旗帜，遂陷贼党。朝廷命韩世忠讨之，城破，捕逵至临安，编隶湖外。离家日，度无生理，乃属其妻改适。其妻悲泣，鬻奁具以给行囊。及出狱，赂防送卒，使缓其行，买一获自随，所至宿舍，纵其通淫。行至中途村舍，一夕多市酒肉，令恣饮，夜酣卧，手刃二卒及婢。乃变衣易姓名，窜于淮甸、滁、黄间，朝廷图影重赏捕之。逵乃为僧，行入边界山寺。主僧见其执役惟谨，亦异顾之，疑其非凡夫。一日以事役其徒使出，独留逵在，呼而问之曰：“朝廷严赏捕亡命之人，汝可实告我，欲为汝寻一生路脱去，不然累及山门。”逵力拒，僧曰：“我观汝面目不是庸人，爱汝故尔。”逵乃感泣下拜，悉露情悃。僧又恐其疑己，谓曰：“我即坐此，汝往吾卧室内取一箱袱来！”预作一书，并白钞数两，取出赠之，云：“可速入彼界，寻某寺僧投之。”逵拜谢而去，遂至某寺。岁余，主寺见其能书，甚喜之。逵于暇日买北廷举业习之，易名宜生。举进士，廷试天子日射三十六熊赋云：“圣天子内敷文德，外扬武功。云屯八百万骑，日射三十六熊。”遂冠榜首。仕于金为舍人，入翰苑。绍兴庚辰，逆亮谋犯淮，先遣逵为贺正使，凭狐踞慢。朝廷以尚书张焘为馆伴使，每以首丘之语动之，意气自若。临歧顾张曰：“北风甚劲！”张因奏早为备。逵少时尝为黄州吊东坡诗云：“文星落处天应泣，此老已亡吾道穷。事业漫夸生仲达，功名犹忌死姚崇。”相传逵尝卜葬地，卜者曰：“若近里葬，三纪后可出侍从，子孙绵远。近前，一纪穷困后方显达，但不归家。”逵曰：“子孙富贵，何预于我？”即从前葬。耆旧续闻 大金国志：施宜生字民望，号三住老人。辽诗话：施宜改姓名方人也。 

　　施宜生以贺正使来，韩子师为馆伴，因语日射三十六熊赋云：“‘云屯八百万骑’，对‘日射三十六熊’，何其鲜哉！”宜生语塞。大抵南北二使皆不深书，司射所载，熊即侯也，非兽也。贵耳集 

　　淳熙辛丑，宿松民汪革，以铁冶之众叛，比郡大震。诏发江、池大军讨之。既溃，以三百万名捕。其年革遁入江都，厢吏执之，狱具，枭于市。革未败，天下谣曰：“有个秀才姓汪，骑个驴儿过江。江又过不得，做尽万千趋跄。”至是始验。革有三马，号惺惺、骝、小骢，骡曰番婆子。桯史 

　　汪革据歙，与其妻巡行山川堵塞险要，出入张珍珠伞。一日天骤大风，掣伞于云表，良久堕下，珠悉迸落草间。因生草缀珠，至今名为珍珠伞。闽小记 

　　余干有王德者，僭窃九十日为王。有一士人被执作诏云：“两条胫脡，马赶不前。一部髭髯，蛇钻不入。身坐银交之椅，手执铜锤之木□朵。翡翠楼前，好似汉高之祖。鸳鸯殿上，有如秦始之皇。一应文武，不许著草履上殿。”德就擒，此士以作诏得免。贵耳集 

　　李全号李铁枪，横行淄、青间。淄、青界有杨家堡，居民皆杨氏，堡主曰杨安儿，有力强勇，为一堡所服。有妹曰小姐，后称姑姑。年可二十，膂力过人，能马上运双刀，所向披靡。全军过诸堡，皆具牛酒以迎，独杨堡不为意，全故攻劫之。安儿出语全曰：“你是好汉，可与我妹挑打一番，若赢得时，我妹与你为妻。”全遂与酣战终日，无胜负。全愤且惭，适其处有丛篠，全令二壮士执钩刀夜伏篠内。翌日再战，全佯北，杨逐之。伏者出，以刀钩止，大呼，全回马挟之以去。安儿乃领众备牛酒迎归成姻。齐东野语 

　　赵南仲兄弟平李全日，参议则全子才也。有蒋山僧见全喜甚，曰：“逆全诛矣！”问其故，曰：“公之姓，贼之名也。公之名，贼姓而少一□。合姓名观之，是倒悬李全而无左臂也。”其说果验。庶斋老学丛谈 

　　吴曦年十许岁时，其父挺尝问其志，曦有不臣之语。其父怒，蹴之火炉中，灼其面，号吴巴子。鹤林玉露 

　　逆曦未叛时，尝岁校猎塞上。一日夜归，笳鼓竞奏，辚载杂袭，方垂鞭四视，时盛秋天宇澄霁，仰见月中有一人焉。骑而垂鞭，与己惟肖。问左右所见皆符，殊以为骇。默自念曰：“我当贵，月中人其我也。”扬鞭而揖之，其人亦扬鞭，乃大喜，异谋益决。桯史 

　　今中都有豢鱼者，能变鱼金色。别有雪质而黑章若漆曰玳瑁鱼。逆曦归蜀，汲湖水浮载凡三巨艘以从。桯史 

　　逆曦既赂苏师旦，遂举全蜀授之。其在殿岩也，尝令工图画乘舆卤簿卷轴甚详。人问曰：“太尉何用此？”曦绐之曰：“把归去教孩儿男女看了消灾减罪。”及出北关，遂焚香拜天云：“且得脱身归去。”其反状已萌于此矣。四朝闻见录 

　　李顺与曦先后叛于蜀，俱僭即蜀王位。说者谓析顺字谓居川之旁一百八日，析曦字谓三十八日我乃被戈。较其即位受策之日，不差毫发。桯史 

　　开禧有柳虚心，过北境，问其在南作何官，答云：“发两解，博不得一官。”北云：“尔今要作何官？”曰：“要做翰林学士。”北即授此官。凡嫚书之来，皆其笔也。贵耳集
