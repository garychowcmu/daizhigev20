　　北行日録　　（宋）楼钥 撰 

　　●北行日録上（时待次温州教授随侍兖公守括苍受仲舅汪尚书大猷之辟） 

　　（四库全书 集部 别集类 攻媿集卷一百十一） 

　　干道五年己丑十月九日辛夘邸报仲舅侍郎充贺正使曾总管（觌）副之 

　　十日壬辰蔡兴以仲舅书来辟充书状官二亲许一行是日游南园微雨 

　　十一日癸巳雨俶装 

　　十二日甲午阴 

　　十三日乙未雨 

　　十四日丙申雨李器之以凤栖梧饯行 

　　十五日丁酉雨周仁甫约同登途 

　　十六日戊戌晴仁甫酌别于少微阁醉中唱和 

　　十七日己亥晴 

　　十八日庚子晴饭后别二亲径出城张子质一见于驿亭仲兄器之元声弟■相送至寿寜寺仁甫继至饮罢东行宿岩泉夏家店去城十五里 

　　十九日辛丑晴行二十里饭午顿驿行二十五里宿荆山上方 

　　二十日壬寅晴早登小楼眺望行十里饭蒋家店过缙云县少候仁甫即行道经放生潭山水秀发策杖纵观闻有赵侯庙乡人敬之石有如杖如履如瓮如舟者皆以侯名双头岩白岩乌岩皆竒伟白岩峭立临溪松竹秀润乌岩下有石室端植如门渡溪入仙都玉虚宫路回顾南岸石笋森列有亭翼然仆夫曰此初旸谷也中有石鼓扣之有声以既济不复往路转山回已见独峯大松夹立清溪映带眇视林间有巨石屹据如雪且行且观遇道童问石之名云有洞名忘归既惩初旸之失遂回登焉洞中可容数十人四旁嵌空如出镌斲旁有小洞又一石横陈如台松风清微俯和湍濑是真使人忘归也下行里许益近独峯峯之上相传有鼎湖尝有巨莲叶因风而下石壁隠隠有车辙世言黄帝由此飞升塘曰黄履言遗履之地地曰静乐言钧天至此而不闻峯后大山如屏竒石崷崒始望之髙列峯外自谓倘登其上必可俯瞰鼎湖下有锐石仅如一笋及即之后山靡迤而退聴石笋亦不可跂及而此峯独上摩穹汉巍然削立无阶而升人有扪萝登后山之巅者犹觉未及强半是知此峯真众山之宗非凡目所可窥测也后山有石空洞跻攀而上一窦通明昔刘先生于窦之外横木为床以居至今遗箦犹在号隠真洞髙不可登恨望乆之循峯而北又有仙水洞一名镜岩悬崖数十尺级石以上石罅有水仅如屋漏终古不竭下凿小泓贮之名公遗墨镵满四壁迂叟介夫赵清献公皆在焉携酒对酌清坐移时亦记岁月而还再至峯下大书姓字小憩宫前两亭顾瞻伟观兀不得去洞心骇目生所未见入据上方相与痛饮赋诗醉墨淋漓挥扫满壁秉烛朗诵傍若无人诗榜栉比盖自香山居士而下不知其几阅十之三四不能尽读也宫前有门书祈仙总真洞天是日行四十五里 

　　二十一日癸夘晴早复笔诗于版各置醉墨髙处谒黄帝祠宇李阳冰篆额今留县庠闻有上宫名妙庭相去三里而近他无胜槩有洞名金龙一窦通独峯下仅容小儿出入而其中甚寛宣和间甞以金龙镇之为睦寇盗去脚力既倦不得穷歴出门相羊峯下絶溪而西数里间山川犹竞秀未已有徐氏小亭横跨练溪小憩而行三十里饭黄碧村醪醇酽不殊家酿二十八里宿和尚店去李溪犹二里会倅厅一兵杨靖自绍兴回因发家书第一封録所题仙都二诗寄仲兄 

　　二十二日甲辰夜微霰早阴晴行二十七里饭诸应行三十余里至龙窟行五里宿尚书塘 

　　二十三日乙巳晴行二十里饭杨溪仁甫由新塘路往四明分袂于此田间行乆之犹能相望将入山举手一揖而别四十里宿横塘暮岭间张家店途中惟售溪坊酒颇佳然比之黄碧味不及而价又三倍深夜微雨即霁 

　　二十四日丙午晴行十余里入东阳县先见同年姚尉（瀛）次见王宰（楫）为诸卒批旁小憩一店尉已先至再三留一饭力辞之行十里饭爱头孙家渡溪行五十里宿余店盖过苏溪八里矣夜微雨 

　　二十五日丁未微雨作而复止行二十二里饭罗岭下篆坑何店行三十五里宿义井夏店过牌头十里 

　　二十六日戊申晴风过平厯遇客将李浚等回发家书第二封行三十里饭髙拥杨家行三十五里宿灰灶头于店 

　　二十七日己酉晴行三十里饭溪口傅店行三十里宿渔浦镇上朱店东阳士人周忠厚同邸清话乆之夜分小雨作 

　　二十八日庚戌微雨辰巳间晴早作饭了同周君行数里三憩方到渡头装载既毕潮落舟胶监渡厉君以小舟般剥已又加一舟荡兀波间乆之大舟既前复挈行李装载劳扰良甚又舣棹食顷挽繂徐行近庙山始用橹潮上方急篙橹努力欲进为山石所激进寸退尺舟人失色少纵复上乆方得过又挽行十余里雨霁风静一波不兴至六和塔下登岸已薄暮矣驱驰至嘉会门闭闗已乆宿俞家店是日又有松阳一士人姓叶同渡二十九日辛亥晴早起入城馆于仲舅家饭罢侍叔舅同去伪谒副使曾总管因登三茅山上步司教场观仲舅习射夜发家书第三封 

　　三十日壬子晴同去伪见刘察院待范郎中（成大）乆之竟不见客次遇蔡架阁（霖）去岁书状官也又遇留丞（正）臣饭季舅家发承局缪钦归以第三书行 

　　十一月一日癸丑晴讲礼何季膺叶先生（宪平）闾丘监丞尤监簿（袤）访及仲舅赴副使会 

　　二日甲寅晴同去伪习仪都亭驿部中见梁监门（叔玠）范丈吕郎中（正已）赴景孟舅晚饭 

　　三日乙夘晴习仪驿中已不及习于参政府梁郎中访及 

　　四日丙辰天明微雨即霁使副以下习仪驿中阅礼物授衣衫翟楫及承局翁叶行两发家书仲舅招副使饭五日丁巳晴习仪政府候黄御药甚乆周邵州（伯骏）王智叟沈尉（徳润）叶主管（翥）访及 

　　六日戊午晴驿中大习仪使副以下备衣冠贾国信（竑）六知合（张说张抡宋钧宋直温康谞王抃）偕来归写奏藁 

　　七日己未雨侍叔舅偕去伪赴何季膺陈叔强早饭于丰乐楼 

　　八月庚申阴发行李上船 

　　九日辛酉雨下递担笼 

　　十日壬戌晴饭了登舟髙伯定刘君任送出门张伯纯刘邦逵送过赤岸景孟舅姜子用沈泽逺王智叟约送长河 

　　十一日癸亥晴饭时过长河九十里遣第六书发周徳归午过崇徳苏彭年来迓水缩舟胶牵挽寸进更初遇士颕弟于官窑 

　　十二日甲子晴饭时过永乐行二十七里至秀州仲舅入城回谒闸头登舟风作李同年（唐卿）相见 

　　十三日乙丑晴四更行六十里过平望姚漕相访仲舅破睡见之行四十五里过吴江又行四十五里至平江仲舅入城回谒船由城外至阊门叔舅别去一夕行九十里 

　　十四日丙寅晴早到无锡携刺谒孙饶州父子中途闻其入城遂谒喻郎中（樗）以谢去春先辱魏子师子智访及行九十里深夜去毘陵数里泊 

　　十五日丁夘晴生朝作汤饼遣人访李表兄长卿已同王直甫候于门苏彭年亦来皆延入船相见王江阴（正已）惠茶并公酝苏李别于荆溪馆直甫同行十里待书而别徐协恭过船棊战三十六里过奔牛又十八里过吕城月明水深挽舟甚驶夜行五十四里过丹阳县约五更矣 

　　十六日戊辰晴行二十七里小泊新丰又二十七里过丹徒镇行三十六里午后到镇江以水涩良乆方抵丹阳馆沈抑强（中立）既迓于门又携具馆下协恭同集使人通问于王侍御 

　　十七日己巳晴上馆盥栉仲舅欲同谒王侍御而侍御已在门侍季舅同沈抑强去伪别侍御闻泊舟金山因约同游穷览胜处主僧（寳印）首座（心鉴）皆嘉州人侍御方赴夔州不谓得见于此以小诗道别又辱和篇入船别其家遂归仲舅招副使早饭抑强复携具来严墨卿同集二鼓方散 

　　十八日庚午晴四更起天微明即从使副到江干先登舟以待沈严二君相送晴和无风俄顷至瓜洲登岸未几风作胡抚干（仲文）俞尉（茂）先陆泰兴（况）相迓俟行李上坐船即行薄暮至扬州城中水涩更余方出城发第七书递达亲庭 

　　十九日辛未晴三鼓报送伴锺尚书（世明）等回仲舅起相见前处州汤路分（逢时）为锺引接送狼头帽五指子各一副拂手香四贴为发亲庭第八书又以小舟来过仲舅方与胡漕（昉）对语因与汤畧见于舟外少选锺尚书徐知合（本中）船到仲舅见之约四更方得行辰时到召伯埭去扬州纔四十五里以夜来留滞故尔张帆而行三十里过露筋三十里到髙邮仲舅入城回谒两岸然草如昼三十里夜过塘头 

　　二十日壬申晴三十里过界首二十五里过范水三十五里至寳应夜风雨行三十里过黄蒲二十里过平柯桥 

　　二十一日癸酉晴辰时到楚州仲舅入城回谒登熙台应山阳（藏宻）晏判官（喆）一揖于舟次三十里过磨盘三十里夜过淮阴三十里过闻家峯 

　　二十二日甲戌晴三十里到洪泽前去欧家渡极浅欲为般剥计使副借潮于渎头神东北风作欲候酉潮而申初已应开闸张帆三十里过渎头使副上庙挂幡又过数里舟胶而止 

　　二十三日乙亥晴未明东北风大作潮亦先期而应谈笑过欧家渡去渎头十五里一行人欢呼而行且感神贶之如响也行十五里至龟山以风大不可出淮摆泊山下见监镇王（九思）曾同舍 

　　二十四日丙子晴早出淮三十里至盱眙泊燕馆下龚守（■）携具宴使副约季舅去伪分冬发家书第九封附递 

　　二十五日丁丑晴冬至早起乘马陪使副天庆观朝拜归馆望拜两宫各展贺偕季舅去伪游第一山玻瓈泉冰不可酌遍观磨崖石刻见周司法（深）谯提辖（熙载）王干办（茂）龚守就馆请使副早食军衙晚食 

　　二十六日戊寅阴晴使副以下具衣冠习仪馆中依例就皇华馆犒三节人 

　　二十七日己卯晴盱眙客将李寳渡淮探问接伴使副已到泗州使副赴龚守晚会偕季舅去伪赴王干办之招 

　　二十八日庚辰晴掌仪引接等渡淮传衔少顷同北引接礼信司髙琚等传到接伴使副名衔正使昭武大将军行尚书吏部郎中上轻车都尉彭城郡开国伯食邑七百户唐括安徳副使朝奉大夫侍御史骑都尉广陵县开国男食邑三百户赐紫金鱼袋髙徳裕使副坐燕馆须其至犒以三杯而去移舟淮亭使副燕亭上偕季舅去伪赴谯提辖会发第九书遣吕葵张吉归 

　　二十九日辛巳天明雪作使副以下巳时渡淮至泗州草馆望拜如仪各就幕次三节人互参使副使副互展起居状茶酒三行上马入城天色开霁和气翕然至馆分位是日与季舅别 

　　十二月一日壬午晴车行六十里临淮县早顿县境有徐城本徐国嬴姓有徐君墓季札挂剑之所又八十里宿青阳镇驿临淮尉夺客牛以驾车为客所诉鞭条子八十金法士夫无免捶挞者太守至挞同知又闻宰相亦不免惟以紫褥藉地少异庶僚耳 

　　二日癸未晴风车行八十里虹县早顿城门不容车乘马入驿市井多在城外驿之西有古寺大屋二层瓦以琉璃柱以石闻其上多米元章诸公遗刻三年前于寺中待使客饭后乘马行八十里宿灵壁行数里汴水断流人家独处者皆烧拆去闻北人新法路傍居民尽令移就邻保恐藏奸盗违者焚其居有一鹿起草间截马前西去两岸皆竒石近灵壁东岸尤多皆宣政花石纲所遗也虞姬墓在西岸荒草中横安二石板相去尺余隆兴间我得泗虹以此墓为界县外山上有丛祠汉髙帝庙也淮北荒凉特甚灵壁两岸人家皆瓦屋亦有小城始成县道有粉壁云准南京都转运帖理会买扑坊场递铺皆筑小坞四角插皁旗遇贺正人使先排两马南去金法金牌走八骑银牌三木牌二皆铺马也木牌最急日行七百里军期则用之 

　　三日甲申晴车行六十里静安镇早顿又六十里宿宿州自离泗州循汴而行至此河益堙塞几与岸平车马皆由其中亦有作屋其上州城新筑雉堞甚整闻是五月下旬上畔指挥重修限四旬毕工费一出于民城中人物颇繁庶麫每斤二百一十粟谷每斗百二十粟米倍之陌以六十大寺数所皆承平时物酒楼二所甚伟其一跨街榜曰清平护以苇席市肆列观无禁老者或以手加额而拜有倒卧脚引书铺般贩官局汤药蔡五经家饼子风药去州二里许二郎庙前有下马亭即李显忠斩李福李保之地驿舍邻郡治显忠驻军于此破城之初毎兵止犒以三镮士卒愤惋及逃归创残之士不能自力悉碎于敌手为数坑埋之中庭有井自投者尤多负郭县曰符离项羽破汉军于灵壁东睢水为之不流即此县界 

　　四日乙酉阴晴风作车行四十五里蕲泽镇早顿又四十五里宿栁子镇晚小雪即止 

　　五日丙戌霜寒颇力行人须发皆冰六十里永城县早顿驿中犹有灯县本芒敬丘二县地有芒山与砀山相接汉髙帝隠于此汉更敬丘为太丘陈寔尝为长故城在今县西北又七十里宿会亭镇 

　　六日丁亥霜晴车行四十五里沙山冈换驴三十五里谷熟县早顿县即商之南亳汤所都也县外有虹桥跨汴甚雄政和中造今两傍筑小土墙且敝损不可行絶河以入又二十二里至金果园果木甚多马行十八里入南京城市井益繁观者多闭户以窥夹道甲骑百余城外及驿前皆步兵大楼曰睢阳制作雄古倾圮已甚驿曰睢阳谷熟甲卒自言西人月请五百短钱闻本朝养兵之丰叹感不已南京城楼侧有亭名解愠承应人有自言姓赵者不欲穷问之云城中犹有徐太宰路枢宻郑宣徽等大宅多为官中所占亦有子孙居者按此地即髙辛氏子阏伯所居商丘也武王封微子启是为宋国后唐以为归徳军节度本朝以王业所基景徳四年升应天府祥符七年升南京金改曰归徳府汉梁孝王所都兔园平台雁鹜池蓼堤皆在此春秋陨石五犹存 

　　七日戊子晴车行六十里宁陵县早顿古葛伯国汤所征也魏信陵君无忌封于此又六十里宿拱州本襄邑县属开封崇宁四年建名辅州以为东辅又改拱州治襄邑本宋承匡襄陵乡也襄公所塟故曰襄陵金曰濉州 

　　八日己丑晴车行六十里雍丘县早顿县故杞国武王封禹后东楼公故至今土人犹曰杞县祖逖镇此以御石勒圉城镇在东南本汉圉县属睢阳国王莽击翟义为京观于此汉外黄县故城在东又有葵丘齐桓公所会也承应人杜从自言邑手分邑有令簿尉酒税都监同监共五员二税输粟及米亦纳绢但薄而小此间只是旧时风范但改变衣装耳又行二十里过空桑伊尹所生之地也又里余过伊尹墓惟一大枯木在侧断碑卧其下曰汤相伊尹之墓又数里过三塜驾车人自言姓赵云向来不许人看南使近年方得纵观我乡里人善见南家有人被掳过来都为藏了有被军子搜得必致破家然所甘心也宿陈留县去雍丘六十里驿中有苍柏可爱县本郑邑为陈所并故名 

　　九日庚寅晴车行四十五里道傍多陂塘路颇迂回古冢相望发掘无遗至东御园小亭少憩使副以下具衣冠上马入东京城改曰南京新宋门旧曰朝阳今曰弘仁城楼雄伟楼橹壕堑壮且整夹壕植栁如引绳然先入瓮城上设敌楼次一瓮城有楼三间次方入大城下列三门冠以大楼由南门以入内城相去尚逺城外人物极稀疎有粉壁曰信陵坊盖无忌之遗迹城里亦凋残街南有圣仓屋甚多望见婆台寺塔云城破之所街比望见景徳开寳寺二塔并七寳阁寺上清储祥宫颓毁已甚金榜犹在皮场庙甚饰虽在深处有望柱在路侧各挂一牌左曰皮场仪门右曰灵应之观又有栾将军庙颓垣满目皆大家遗址入旧宋门旧曰丽景今曰宾曜亦列三门由北门入尤壮丽华好门外有庙曰灵护两门里之左右皆有阙亭门之南即汴河也故街南无巷街北即甜水巷过郑太宰宅西南角有小楼都人列观间有耆婆服饰甚异戴白之老多叹息掩泣或指副使曰此必宣和中官员也相国寺如故每月亦以三八日开寺两塔相对相轮上铜珠尖左暗右明横过大内前逆亮时大内以遗火殆尽新造一如旧制而基址并州桥稍移向东大约宣徳楼下有五门两傍朶楼尤竒御廊不知几间二楼特起其中浮屋买卖者甚众过西御廊数十步过交钞所入都亭驿五代上元驿基本朝以待辽使犹是故屋但西偏已废为瓦子矣 

　　十日辛夘阴晴歇泊承应人有及见承平者多能言旧事后生者亦云见父母备说有言其父嘱之曰我已矣汝辈当见快活时岂知担阁三四十年犹未得见多是市中提瓶人言倡优尚有五百余亦有旦望接送礼数又言旧日衣冠之家陷于此者皆毁抹旧告为北兵驱役号闲粮官不复有俸仰其子弟就末作以自给有旧亲事官自言月得粟二斗钱二贯短陌日供重役不堪其劳语及旧事泫然不能已留守来谒接伴使副使副连一榻南向坐厅上留守设胡床侍其左过盏劝酒翼而退接伴所得私觌物尽货于此物有定价责付行人尽取见钱分附众车以北岁岁如此又金人浚民膏血以实巢穴府库多在上京诸处故河南之民贫甚钱亦益少涂中曾遇蒲篓数杠导之以旗殿以二骑或云其中皆交子也都管愠其主人贪墨以秽语诋之又有万福包待制之语承应人各与少香茶红果子或跪或喏跪者北礼喏者犹是中原礼数语音亦有微带燕音者尤使人伤叹 

　　十一日壬辰晴赐宴既传衔使副率三节人具衣冠出接伴位前对揖而出就褥位与接伴天使对立三节人立使副后先引使副东北向开敕两拜天使乌库哩璋传口宣云卿等逺持使节来会岁元适冒寒威宜加宴劳今遣具位璋赐卿等宴仍差南京留守耶律成押宴并赐教坊乐使副舞蹈五拜又开敕两拜再传口宣云卿等来朝岁旦逺抗使旌爰增原隰之华宜有甘芳之锡今差璋赐卿等酒果使副搢笏跪左厀义手受赐五拜舞蹈如仪还立褥位对展次揖接伴退就幕次与璋茶酒三行再立褥位引接石旦侧跪捧表正使拜跪受表却以授璋仍送土物与之璋退即引押宴出与接伴拜舞谢恩押宴先升厅侧立使副拜舞讫与接伴对行升厅与押宴对展讫就座点汤端笏离位少立三节人东北向再拜呼噪升厅占位东向南上小立俟使副初盏罢三节方坐初盏燥子粉次肉油饼次腰子羮次茶食以大柈贮四十楪比平日又加工巧别下松子糖粥糕糜里蒸蜡黄批羊饼子之类不能悉计次大茶饭先下大枣豉二大饼肉山又下■〈火赞〉鱼醎豉等五楪继即数十品源源而来仍以供顿之物杂之两下饭与肚羮三下■〈飠甘〉子五下鱼不晓其意盖其俗盛礼也次饼餤三次小杂椀次羊头次煿肉次刬子次羊头假鳖次双下灌浆馒头次粟米水饭大簇饤凡十三行乐次筝笙方响三次升厅余皆作乐以送亦有杂剧逐次皆有束帛银椀为犒使副以下皆离立以待谢恩或云所赐初不及皆文具耳第十二行依例劝上中节酒罢三节先就班使副进第十三行茶罢与押宴接伴谢宴拜表庭下如仪再送璋土物与璋成互展辞状即与接伴对揖归位送押宴私觌往回自此每赐宴礼数准此食味乐次大同小异 

　　十二日癸巳晴五更出驿穿御街循东御廊过宣徳楼侧东角楼下潘楼街头东过左掖门出马行街头北过东华门出旧封丘门金改曰玄武新封丘门旧曰安逺金改曰顺常河中有乱石万岁山所弃也北郊方坛在路西青城在路东面南中开三门左右开掖门西开一门以通坛皆荒墟也北门内外人烟比南门稍盛车行四十五里饭封丘又四十五里宿胙城县途中遇老父云女壻戍边十年不归苦于乆役今又送衣装与之或云新制大定十年为始凡物力五十贯者招一军不及五十贯者率数户共之下至一二千者亦不免毎一军费八十缗纳钱于官以供此费东京有千户二十一人各有三四百人共有八千兵耳有张千户者向来率其人战符离一败止存数十人至此除籍为民又言签军遇王师皆不甚尽力徃往一战而散迫于严诛耳若一一与之尽力非南人所能敌符离之战东京无备先声已自摇动指日以望南兵之来何为遽去中原思汉之心虽甚切然河南之地极目荒芜荡然无可守之地得之亦难于坚凝也胙城之南有南湖去岁五月河决所损甚多河水今与南湖通冲断古路用柴木横迭其上积草土以行车马按东京春秋卫陈郑三国之境战国属魏东魏立梁州后周改汴州兴元为宣武军节度使后梁以州建国升为东京开封府后唐复为汴州晋汉周本朝因梁旧汴河古苌荡渠首受黄河水隋炀帝开浚兼引汴水开封县有浚沟即卫诗浚都也有沙海战国策颜率言大梁君臣欲得九鼎谋于沙海之上蓼堤自睢阳至此三百里吹台今曰繁台本师旷作孝王增筑祥符县有夷门山夷门大梁城之东门侯嬴抱闗于此蔡河古琵琶沟也寒泉阪诗所谓爰有寒泉在浚之下中牟县赵襄子时佛肸以叛有中牟台是为官渡城曹袁相持之所阳武县有博浪沙张良击始皇于此河决金堤亦此地长垣县卫之匡邑孔子畏于匡古之蒲邑子路为之宰鄢陵县克段之地也封丘县古封父国左传所谓周以封父之繁弱赐鲁县有黄池吴王夫差所会胙城属滑州故南燕国周公诸子所封左传富辰曰凡蒋邢茅胙祭周公之胤也 

　　十三日甲午晴五更车行四十五里到黄河因河决打损口岸去年人使迂行数十里方得上渡今岁措置只就浅水冰上积柴草为路里余车马行其上策策有冰泮声遇深险处即有人跣立道傍指示使驱车疾行河心有沙墠甚阔盖河决时所淤积者一行人兵车马尽于此登舟渡舟底平无篷屋于船头品字用抄两傍又以大枋为桨并力喝号使副以下露坐其中分数舟以渡风静不寒上卞冰合仅二寸许惟通舟处见水面数丈此李固渡本非通途浮桥相去尚数里马行三里许饭武城镇一名沙店车行四十五里宿滑州途中有土山夹道尘埃最甚咫尺不可辨俗号小灰洞盖前路有甚于此者路西有白龙潭傍有大碑盖亦是昔年河决所潴也滑即古豕韦氏之国春秋战国属卫负郭白马县本卫国曹邑狄灭卫立戴公以庐于曹袁绍遣颜良于白马闗羽斩良以报曹公郦生所谓守白马之津皆此也有滑台本郑之廪延 

　　十四日乙未晴五更车行二十五里至浚州城外乘马入城早顿东廊有大碑曰天成桥太师鲁国公蔡京奉圣旨书浚依山为州子城据山上故州在今郡城之北绍兴初河失故道荡为陂泽遗堞犹有存者旧河却为通途东有黎阳山因以名县闻上有大佛与馆相直桥之两岸也马行三十里过屯子河河出太行泝流而上可至燕山故金人又名清御河筑三桥以济行者望范公善化二山是日供黄河鳜鱼甚鲜而肥始作家馔道遇细车自北来先牌云蔡州都巡检使宅眷与接伴使有连各下车相见一妪一妇与正使皆屈膝拱手摇肘为礼然后立谈良乆而去复车行四十五里过伏道望扁鹊墓墓前多生艾功倍于他艾经伏道河伏道店入汤阴县县有重城自此州县有城壁市井繁盛大胜河南县属相州本二汉荡阴县羑里城在东南 

　　十五日丙申晴四更车行三十六里至相州城外安阳驿早顿马入城人烟尤盛二酒楼曰康乐楼曰月白风清又二大楼夹街西无名东起三层秦楼也望傍巷中又有琴楼亦雄伟观者如堵大街直北出朝京门牌曰通逺门皆瓮城相即河亶甲所居魏文帝后赵石季龙前燕慕容隽北齐皆都焉东南二十五里朝歌城纣所都也中出莤草冣多故相缬名天下俗传漂杵余血所化也门外过安阳河至更衣亭有脊记大金正隆三年八月二十九日光禄大夫彰徳军节度使开国公郑建元移建虽规模甚草草然所创见也至此从便马行每十里置一马铺及所过丰乐镇居民颇多皆筑小坞以自卫各有城楼西望太行颇为风埃所蔽土地平旷膏沃桑枣相望至漳河水缩沙出中多石子俗传可以暖腹南向循河行三四里于陿处作柴桥以渡层冰峨峨中有水甚驶载冰凘以东闻水盛时至与髙岸平阔可数里土人号小黄河北行沙中又数里复渡一小桥即漳支流也回望邺镇有塔古都皆在其地闻魏铜雀台故基犹在昔为县金以为镇矣经讲武城犹有壁垒气象雄壮有将台甚髙城外髙丘相望号七十二冢世传曹公之塟以此惑后人使不至发掘或云其家数世所塟有庙屋甚雄即曹公祠也冢间又有螭首碑闻是晋碑六十里过滏河上有观鱼亭颇新壮少西百余步入磁州城门与州治相近篆牌字甚穏大定五年所立过惠政门入礼宾坊又有东溪在驿之东闻其中是郡庠有士人十余人夜宿滏阳驿之东北望见崔府君庙灵星门并庙栋使副以下焚香遥谒是日相州承应人状貌甚伟衣冠亦楚楚呼问之云姓马有校尉名目以少二百千使用一坐二十年不调非钱不行也既无差遣多只监本州岛酒税务又言并无俸禄只以所收课额之余以自给虽至多不问若有亏欠至鬻妻子以偿亦不恤且叹曰若以宋朝法度未说别事且得俸禄养家又得寸进以自别吏民今此间与奴隶一等官虽甚髙未免棰楚成甚活路又本州岛以相缬百疋分献接伴 

　　十六日丁酉晴自南京来饮食日胜河北尤佳可以知其民物之盛否自是不必家馔矣车行七十里邯郸县早顿有城及楼甚壮皆旧物也未至三里许有旧城战国赵都漳水相去三十里许汉髙祖征陈豨至此曰豨不南据邯郸而阻漳水吾知无能为也赵王丛台在县之北上有亭榭马行四十里宿临洺镇洺河出其下隶洺州永年县馆舍极寛洁前有大厅傍列三节位次厅后主廊方分使副位厅有脊记镇国大将军充洺州防御使护军开国侯食邑一千户食实封一百户吾古论萨哈重建吾古论意即乌库哩因语讹耳萨哈曾以兵部侍郎来泗州理会俘掳人又闻彼中有三等官汉官契丹女直三者杂居省部文移官司牓示各用其字吏人及教学者亦以此为别道傍数处卖酒皆掘地深阔可三四尺累块上风以御寒一瓶贮酒苕菷为望石炭数块以备暖荡河朔之朴如此道中有一■〈日煞〉尸棚其俗行有死者不埋立四木髙丈余为棚其上以荆棘覆其户以防鸱枭狗鼠之害立一牌以记其名姓年月有人识认则从便塟埋否则任之 

　　十七日戊戌晴车行三十五里过沙河县属邢州县有重城换驴行二十五里至邢州今榜曰安国军瓮城三重入门直对州衙东入邢台驿早顿过七教坊椽木巷立节坊成义坊熙晖楼市肆牌额多写般作■〈番去〉有大塔十三层寺宇亦雄壮北门外陂塘冰厚尺余脔迭岸上如柱础然青莹如菜石三里至栁溪唐栁公权遗迹亭榭数所引溪水载之髙岸流觞曲水为邢台游观之地东北有邢山出邢沙碾玉所用也过沙河数处春夏间皆不可徒涉四十五里宿内丘县沙河县汉襄国县地邢即春秋邢国卫灭之战国属赵汉常山王张耳后赵石勒皆都焉勒陷冀州张宾曰襄国因山慿险形胜之地可都也内丘亦属邢有干言山诗所谓出宿于干饮饯于言者 

　　十八日己亥晴车行六十里柏乡县早顿旧日尧山即柏人也汉髙祖心动不宿之地六十里宿赵州道中过汉光武庙有塑像坐而侍者四人云是宰相不着姓氏壁间画二十八将庙屋止一间廊庑故基甚广碑石露立者凡四一开元十九年本郡进士李云撰范阳卢规书一开元廿二年立皆对偶文也余皆本朝所立有二石人皆腰斩道傍俗云光武欲北渡滹沱有二人捧浆以进行数里恐追袭者得其踪复还斩之或云夜遇二人问途不应怒而斩之已乃石也行十里由王郎城纵广约数里去赵州五里使副以下观石桥桥有石栏髙二尺余上分三道下为洞桥两马头又各为二洞傍为小亭板阁以入石理坚致题刻甚众多是昔时奉使者有云连鹏举使大金至絶域实居首选宣和六年八月亦有天会中回谢大齐使人留题不能尽读桥上片石有张果老驴迹四遇一夫自言举人问所业云通三史试词赋论策然褐衣与皁隶无别上马入城外驿负郭曰平棘县今改曰沃州春秋属晋战国属赵后魏曰殷北齐曰赵隋曰栾为庆源军节度使临城县有泜水韩信斩成安君于此是日闻接伴使之兄左丞安礼罢为沧州刺史初安礼娶金主之妹妹死欲妻以女辞以不当复娶妻侄强之不可金主怒以抗敕坐之道逢重车三载铁余载板木欲修河桥 

　　十九日庚子晴风车行三十里栾城县早顿晋大夫栾氏之邑又七十里宿真定府城外馆馆分东西道中见扫帚桑特起林中数尺枝条丛细宛如帚状稍指东南或谓此方有居民受其荫者过滹沱河由土桥以行河侧有开凌村以光武渡河未毕数车而冰陷俗传河冰随车而拆故以名自河以北每五里许必有小舍或在古冢上每夜轮保甲十人宿其中以伺察行者真定在春秋时属鲜虞国为晋所灭战国属赵汉为恒山郡文帝改常山本中山国之东垣陈豨将赵利守此髙帝攻拔之改曰真定元和改镇州五代改曰真定府唐叛将李寳臣王武俊王廷凑等皆据此 

　　二十日辛丑晴歇泊住驿 

　　二十一日壬寅晴赐宴东馆口宣云来持使节逺冒寒威宜颁在镐之恩以示礼宾之意又云逺涉道途冲冒霜雪爰嘉劳勚宜锡芳甘礼悉如汴京但第三第四行及饭遍使乐人舞旋大茶饭中有沙糖熊白使副下食人趋进尤肃押宴下人李泉争执礼数语具语録泉挞条子六十其徒三人各三十每一下必令毒打十下易一人不惟三节人快之虽都管监门吏卒皆怒其生事无不称快俗虽好胜要可以礼屈也安徳为开州刺史以治行闻道中颇读荘子故临事间有可观然贪沓狠愎不知何以有政声益知北方守令难得循良者 

　　二十二日癸卯晴四更车行七十里饭新乐县尤度庶古鲜虞国也又四十五里宿中山府靖康之祸真定中山皆固守不下中山城外犹有败城围之金所筑也此地尧所始封战国初为中山国魏文侯使乐羊伐取之以封太子击后燕慕容垂移都后魏为安州唐改定州城门曰昭化瓮城三里甚壮城濠有流水过信利鲜虞髙阳三坊坊各有小楼又有明月楼道傍多重车有先牌云辅国新授西京同知留守子城门亦雄伟曰中山门两傍亦有挟楼入门东行百余步入驿子城西门曰夕阳楼即望长安词所作之地北去又有仁教化原二坊负郭安喜县令姓夹谷酒名曰九酝曰琼酥 

　　二十三日甲辰晴天气清寒方思近火四更车行五十里望都县早饭县有城楼又七十里宿保州城壕瓮城皆三里城约厚十余丈门曰鸡川负郭为保塞县驿曰金台燕昭王遗迹也驿西城上有亭曰富览御荘闻在西上四十里过鸿福院三门有楼崇积仓道西有小门榜曰教女直学州楼曰顺天军驿在州治西南驿分东西供张如法屋宇寛洁初至望都闻国主近打围曾至此自后人家粉壁多标写禁约不得采捕野物旧传为禁杀下令至此乃知燕京五百里内皆是御围场故不容民间采捕耳皇朝初置保塞军后升为州政和三年为清苑郡望都尧母庆都所居尧山在北庆都山在南登尧山见庆都山故名望都 

　　二十四日乙巳晴五更车行四十五里至安肃军南城外上马由城中又入北城驿早食军本遂城县属易州皇朝置静戎军后改焉二城甚固南城南门三重北门一重为安肃县治有雄威营二所北城两门各二重二城之间有濠堑水柜积冰甚多方取以入窖又有祥光塔福善寺食罢又乘马出北门过一大庙或云北岳行宫车行二十五里过白沟河又五里宿固城镇人物衣装又非河北比男子多露头妇人多耆婆把车人云只过白沟都是北人人便别也 

　　二十五日丙午晴五更车行三十里定兴县早食县本黄村近以为邑今岁九月方筑城四旬毕工雉堞甚整独门楼未起驿舍亦创造始待使客于此又六十里至涿州汉髙帝立涿郡魏文帝更名范阳新城县有督亢陂溉田号为膏腴即太子丹所献督亢地图也入宣清门过释迦普贤堂商税务范阳县楼入子城城无门上有清风楼两傍土累为髙台左曰迎月楼右曰栖霞楼州治在道西门庑陋甚馆驿尤湫隘天使髙徳亨传宣抚问虞友益赐银合汤药银合二十五两药十贴皆客路所资以红绫为贴有曰每服一榛子大如南方之比梧子也録其语如后敕某卿会朝岁旦蒙犯寒威眷惟将命之恭有加劳勚宜锡卫生之物迎致冲和今差入内内侍御直郎虞友益赐卿汤药一银合往堂祗受故兹诏谕想宜知悉冬寒卿比平好否遣书指不多及二十五日敕某复名不书姓副使书姓名 

　　二十六日丁未晴五更车行六十里良乡县早食因宿道中以瑠璃河（或云刘李河）堤岸为水所壊又迂行二十里方抵县县有城门二重衙在道左驿在北门墙下有大防山 

　　二十七日戊申晴风大作抵暮不止四更初车行六十里过卢沟河至燕山城外去燕宾馆百余步使副上马三节具衣冠随入馆中亭子馆伴传衔正使起复正议大夫都水监上轻车都尉安定郡开国伯食邑七百户赐紫金鱼袋梁肃副使广威将军尚书工部郎中上骑都尉广平郡开国子食邑五百户图克坦子澄（图克坦旧作徒单今改）肃兼押宴白琮赐宴李显金赐酒果酒九行罢入城道傍无居民城濠外土岸髙厚夹道植栁甚整行约五里经端礼门外方至南门过城壕上大石桥入第一楼七间无名傍有二亭两傍青粉髙屏墙甚长相对开六门以通出入或言其中细军所屯也次入丰宜门门楼九间尤伟丽分三门由东门以入又过龙津桥二桥皆以石栏分为三道中道限以护穽国主所行也龙津雄壮特甚中道及扶栏四行华表柱皆以燕石为之其色正白而镌镂精巧如图画然桥下一水清深东流桥北二小亭东亭有桥名碑次入宣阳门楼九间分三门由西门入会同馆馆在内廊之西南向入馆门使副与馆伴立马下节人从互声两喏传示讫分位张铉抚问琮口宣云逺持使节已次近郊宜示宴慈以彰眷遇显金云逺乘轺传已次国门宜有宠颁以休劳勚铉云会朝岁旦弭节宴亭爰念勤劳宜加省问 

　　二十八日己酉晴风止赐酒果口宣云已休侯馆将造明庭方修进止之仪宜有甘芳之锡合门副使左光庆到馆说朝见仪 

　　二十九日庚戌晴天明行司捧国书上马前行使副上马与馆伴并行入见馆之西有门门外皆民居宣阳门内街分三道中有朱栏二行跨大沟为限栏外植栁髙丽人西夏人二馆在东与会同馆相对立马门外俟使副一行既过方相继而行长廊东西曲尺各二百五十间廊头各有三层楼亭护以緑栏杆廊有三路贯其中南路两门外皆民居中路无门而路甚阔左为太庙右为三省北路左门外有屏墙夹道中有官府南向右门入六部盖在三省之后也正门十一间下列五门号应天门左右有行楼折而南朶楼曲尺各三层四垂朶楼城下有检鼓院又有左右掖门在东西城之中两角又朶楼曲尺三层初出馆横过驰道皆却盖三节人至东廊北头下马使副至左掖门皆步而入左掖门后为敷徳门其东廊之外楼观翚飞闻是东苑西廊有门即大安殿门外左翔龙门之后敷徳后为集英门两门左右各又有门集英之右曰会通其东偏为东宫西有长廊中起髙楼即大安殿前广佑楼也会通门内之西廊即大安之东荣为丽夏茶酒幕次其后为承明门北向相对为昭庆门东为集禧门西即左嘉会门之后相对有右嘉会门其中即大安殿后宣明门之前待班幕次在其西敷徳之西门及会通承明左嘉会皆所由之路也入宣明门及仁政殿左门在隔门外当中立俟百官里见退即左入殿下大毡上上有一品至七品牌子盖是其朝着也毡中有大花鳯使立鳯花之中副在其右大殿九楹前有露台金主坐榻上仪卫整肃殆如塑像殿两傍廊二间髙门三间又廊二间通一行二十五间殿柱皆衣文绣两廊各三十间中有钟鼓楼垂红縁金漆帘檐头皆挂绣额亭下有撮椒井亭二宣明门三仁政殿侧门二皆列戟殿门外卫士二百人分列两阶皆戴金花帽锦袍宣明门以外直至外廊下除丽夏幕次前皆甲士青绦甲居左执黄龙旗红绦甲居右执红龙旗外廊下皆银鎗自左掖门以入皆金鎗执鎗者具装门以执弓矢者一被七分甲人依一柱以立每数人必以一女真衣皁紧丝衫者部之凡门屋下皆素队挟弓矢大门四十人小门二十人惟仁政左门用甲士皆自未明分立讫见退无有移动者是日髙丽西夏使人同见髙丽使三纲衣冠如本朝一为贺正一谢遣使一谢赐羊酒上节幞头犀偏带中节折上巾犀束带下节献顶巾犀束带皆紫衫西夏使二纲一贺正一谢遣使皆以正子为正使戴金冠制作甚工朱袍蹀躞状貌甚伟副使衣冠如髙丽人三节皆不入见椎髻被发小巾尖帽皆夷服也西夏人进礼物十二床马二十匹海东青七细狗五亦旅于庭马嘶狗吠颇乱朝仪隔门在殿门后檐下上以木雕为铜瓦小栱甚巧丽随门五间每间朱门四扇金钉粲然入见如仪受衣带而退就馆赐茶酒左宣徽使敬嗣晖押伴赐宴之礼押宴与正使对坐接伴使副坐押宴下副使对二者之中惟茶酒则小异本是殿上置酒多就馆安排必以两府为押伴押伴庙坐使副接伴对坐两傍立班及对揖位次必差向前嗣晖雍容荘重而善应接尝使于我尽记朝仪以归国中典章礼文多出其手旧为宣徽力谏亮南牧削籍为民新主立复用之 

　　三十日辛亥晴赐宴馆中完颜宗嗣赐宴乌库哩璋赐酒果完颜彦押宴宴罢馆伴送葡萄酒 

　　攻媿集卷一百十一 

　　●北行日録下 

　　（四库全书 集部 别集类 攻媿集卷一百十儿） 

　　干道六年庚寅正月一日壬子晴使副率三节官从望拜两宫交贺礼毕上马与馆伴同入贺由应天东门步入东廊幕次中大安殿门九间两傍行廊三间为日华月华门各三间又行廊七间两厢各三十间中起左右翔龙门皆垂红縁帘庭中小井亭二幕次与髙丽使相邻西夏仲相对客省茶酒罢已初锦衣卫士又益以青锦袍五十余人列立大安门庭下百官排班朝日太子为班首四拜约近三百余人既罢客省引使副由月华门随百官班入贺太子锦褥四镇以银猊出众班中立次宰执亲王次有十余人皆金带紫袍使副立西偏肃与子澄亦在此列意是以馆伴之故不然郎官卿监不应如是之少也其后又有二百余人预宴者除亲王宰执四十余人余皆贺毕先退讫事凡五十七拜五次舞蹈二十五拜初入班并三次上御酒各再拜上寿罢喝与卿等同庆又四拜劝寿酒两次共四拜初登殿就坐致语宴罢各两拜酒七行第一行宣劝在坐两拜第二第四第六行独劝使副各两拜每宣劝必先离位而立搢笏受盏赴坐宴罢谢恩拜于殿上又拜舞于丹墀而退进御酒时却不起立余皆如本朝之仪卫士甲卒如入见时殿下砌■〈石皆〉两道鎗子郎君紫衫幞头执柱斧佩弓矢刀剑面殿分立凡五十人闻柱斧中藏鎗刃皆军官子弟也大安殿十一间朶殿各五间行廊各四间东西廊各六十间中起二楼各五间左曰广佑后对东宫门右曰弘福后有数殿以黄琉璃瓦结盖号为金殿闻是中宫殿上铺大花毡中一间又加以佛狸毯主座并茶床皆七寳为之卓帏以珍珠结网或云皆本朝故物卓前设青玉花六朶看果用金垒子髙迭七层皆梨瓜之属其次皆低钉细果傍设玉壶以贮余酒未至时覆以真红绣衣既坐八人皆公裳舁以前分两翼郄行以退榻前服玉带者八人太子许王对坐次二丞相余不知何人其后各金带者六人使副与左右丞相对在玉带之南稍后自金带以下皆用银器榻后照屏画龙如本朝顶为大金龙盘其上余十间皆结罳顶小拱三层皆以金为小龙间置其中曲折皆钉以绣额壁柱衣绣帏中各有龙又有金香猊金龙山各二露台三层两傍各为曲水石级十四最上层中间又为涩道亦覆以毡上寿酒时太子独至涩道下捧杯以进者三山棚起十一峯号仁寿山山下栽松柏并装桃李各十余株大狮象各一背负七寳又以彩索系棚之前为小狮子二以蔽其杙弘福广佑之前又各为彩楼三间三节人宴东廊下髙丽使次之西夏使与对二国三节人虽预宴不拜于庭其余廊屋皆垂黄沿帘伏甲其下殿前都副点检完颜仲乌库哩元忠二人各执柱斧率其徒十人立御榻两傍东西向榻后近侍八人各执其物终席不见宦者每上国主酒系宣徽使敬嗣晖等互进以金托玳瑁椀贮食却只覆以金扣红木浅子令承应人率尔持进其礼文不伦如此乐人大率学本朝惟杖鼓色皆幞头红锦帕首鹅黄衣紫裳装束甚异乐声焦急歌曲几如哀挽应和者尤可怪笑宴罢归馆 

　　二日癸丑晴张铉赐分食图克坦通赐酒果（图克坦通旧作徒单通今改）分食二盘一盛大肉山以生葱枣栗饰之其中藏一羊头一盛茶食糖糯粥粟饭麦仁饭皆以枣栗布其上晚大风作 

　　三日甲寅晴风益甚赴花宴于大安殿大率如元日加酒二行五行后四■〈走毕〉国主先起百官出就簮花剪彩为之惟栾枝甚异或四或二长二尺许花为杂色状如锦带翘起幞头四角后垂栁四枝是日风既暴狂几不可行花叶飘坠者往往有之少顷六■〈走毕〉国主复坐又四行而罢是早见黄土铺道中由左翔龙门出应天中门折而东向知国主以元日谒原庙云 

　　四日乙夘晴射弓宴张倬赐生饩髙蕙赐宴完颜髙赐酒果完颜仲雄押宴仲雄于进趋酬应一无所能手有雕青细字盖以射选借官而来射虽不能命中而善于发矢人多服之酒七行各分位换窄衫束带将出射宰执遣右司张汝弼传语问俘掳人事既退使副及馆伴射弩仲雄射弓射垜设庭下上画火珠夹以小飞鹤二下画一彩架以承射帖夹以大立鹤二緑竹数竿帖上初为银椀五毎头二矢少顷加四花二矢押宴馆伴国信使副知合五人以次执一矢起揖以射皆坐胡床庭下分列锦衣金帽卫士五十人乐人立其左又卫士一人为押宴执弓矢二人为馆伴过弩一人端箭二人立垜侧喝箭射每中则面厅伛立撒手报覆乐使喝打着即乐作否则以抬捺后手见晓初中时先望阙拜赐卫士以元矢穿所中银楪引赐物过其前就坐共饮胜者酬酢必遍然后复射楪子重三两中角花者随所中而得中的者举九楪得之以其一与喝箭者初中亦如之使副拜赐之后但欲成礼即已伴使志在于得抵暮不肯休屡谢止之方已两厅过弩者各以二楪酬其劳易衣就座又二行而罢倬口宣云逺将庆币来会春朝方休徒御之劳宜有饩牵之赐蕙云长途逺届使事告成将观射御之容宜示宴私之宠髙云已成使事将向归途宜有珍颁以彰宠遇 

　　五日丙辰晴入辞仁政殿客省茶酒既罢引使副欲入而合副云合自下入辞遂复回幕次乃引三节人拜赐宣明门外次引髙丽西夏二使及使副至隔门外夏使已出丽使方辞少俟至丹墀下面西立俟通班面殿方拜喝有敕两拜又喝赐衣带鞌马疋段等义手左跪受赐以赐目纳懐中就一拜舞蹈五拜再喝赐酒食又五拜升露台少立舍人两行各三人齐揖以入栏子内副使躬身使少前拜跪受书却行与副使齐立躬身俟传示讫复退行三步左下丹墀再面殿立躬身聴喝好去由右而出赐茶酒五行于馆韩钢押伴 

　　六日丁巳晴先发麄车行使副率三节人同馆伴出至燕宾馆赐宴完颜元赐酒果完颜宗安押宴仍差安徳徳裕送伴尽借回程私觌泛送从之车马欲行安徳方呼其家人以细车般所得还家如木绵之类复载至汴京滞留至晚方行燕山本召公所封秦灭燕以为上谷郡武王封尧后于蓟即蓟县也二世时韩广自立为燕王项氏封臧荼髙帝封卢绾皆都此太行燕山大防山绵亘千里隠然一都会金又以宫室侈大之古所未有也又改曰大兴府其守为尹车行六十里更尽宿良乡县 

　　七日戊午晴五更车行八十里涿州早食又六十里宿定兴县 

　　八日己未晴五更车行六十瑞安肃军早食又四十里宿保州 

　　九日庚申晴阴风有雪意四更车行七十里望都县早食又行五十里道中看大龙桑小龙桑宿中山府 

　　十日辛酉晴四更车行五十里新乐县早食又行七十里宿真定府道傍老妪三四辈指曰此我大宋人也我辈只见得这一次在死也甘心因相与泣下 

　　十一日壬戌晴赐宴张汝说口宣云复将使指少憩中途宜示宴慈以光行色又云使命改辕价藩弭节宜颁宠赐增重皇华同知真定尹田锺吉押宴 

　　十二日癸亥晴三更车行六十里栾城易驴马三十里饭赵州城角树上有芦席裹一人云是强寇李住儿自炀王时作梗刧人妇女以要财物至是以弓弦断为弓手所捕挑脊筋挂树上死矣直候支到赏给方取下埋殡又六十里宿柏乡县与去伪以马前行再读光武碑 

　　十三日甲子四更车行六十里饭内丘县天明雪作至晚方止又四十五里宿邢州北门曰拱徳 

　　十四日乙丑霿子下天明开霁四更车行二十五里至沙河县易驴马又三十五里饭临洺镇食后与去伪马行四十里宿邯郸县雪后尘清尽见太行山色邑中沿街作灯洞颇可观 

　　十五日丙寅晴车行七十里磁州早食灯火尤盛出门麄车有折轴者随使副乘马过漳河登车六十里至相州使副复上马入城灯洞不如磁州之多而工巧过之秦楼街尤繁华自北门至南门约七八里所士女多靓糚拥观有食店挂一灯上为胡羊中横一瓠下为经一卷盖河朔人语音以羮为经也宿城外安阳驿把车人言去年十二月方差使一番为年时被蒙子国炒旧时南畔用兵尽般军器在南京今却般向北边去三月中般用牛三千头般未尽间被黄河水涨后且休问驴马价云驴上等有直四十千者马更髙贵旧时家家有马炀王南征尽刷去不知几万万匹后来都是行归而今又殃我等贵价买问绢帛价云好绢每疋二贯五百文丝每两百五十文（并六十陌）又有云越王不平其弟为储国主曾以女小底十人赐之逊谢不受云他日生出孩儿来亦无用处蒙古国作梗太子自去边头议和半年不决又且归今又遣莫都统提兵去军子云我辈三四口种少麻豆足了得吃旧时见说厮杀都欢喜而今只怕签起去彼此休厮杀也好又有云我见父母说生计人口都被他壊了应河南北钱物都般向里去更存活不得 

　　十六日丁夘晴四更车行三十六里饭汤阴县又七十五里宿浚州安徳暮夜叩门送私觌 

　　十七日戊辰晴风三更车行二十五里三角路上换驴马一路可入滑州又四十五里武城镇早饭马行至黄河去程所行李固渡口以冰泮水深柴路不可行又稍上三四里先横过中潬上入水牵挽数里抛过南岸待车船至方行循河至浮桥边扫岸又行荒草陂泽中四十五里宿胙城县 

　　十八日己巳晴三更行四十五里饭封丘短墙为城人烟牢落便逺不及河北日未午又行四十五里抵东京北郊青城侧亭子换马具衣冠所过柔逺馆但有断垣败屋入顺常元武二门二门之间过五丈河菜市桥夷门山巷口百王宫乃炀王球场亲从第一指挥旧日御龙直也由竹竿巷口斜街入第二门土市马行街皇建院巷徳胜桥转太庙巷口东行相国寺出御街厯廊屋三十间过榷货务又廊屋七十间中有小门是国子监前后御廊尚多不知其数投西穿门由旧路入驿 

　　十九日庚午晴收银绢十疋两赴宴完颜元赐宴酒果南京路都运梁銶押宴宴罢行四十五里宿陈留县 

　　二十日辛未晴车行六十里至雍丘县早饭临川驿又六十里渐行汴河中宿拱州襄陵驿城外客旅往来人家颇多入城旧有桥河流既断筑堤以行子城内旧是州衙今以屯军有三个千户约有千二百人 

　　二十一日壬申晴四更车行六十里饭宁陵县永宁驿又六十里宿南京甲士数十甲马百夹道而陈城门去驿稍逺马如来时之数而行甚疎意屯军亦不甚多也是日日有四背气又白虹贯日日在壬癸荆生言其应在北 

　　二十二日癸酉晴四更车行四十里饭谷熟县又三十五里沙冈换驴又四十里宿下邑县会亭镇 

　　二十三日甲戌晴四更车行七十里饭亳州永城县又六十里宿栁子镇闻有天使往山东签兵人不肯从执天使杀之 

　　二十四日乙亥晴车行四十五里饭宿州临涣县蕲泽镇早顿又四十五里宿宿州汴河底多种麦 

　　二十五日丙子阴晴车行六十里饭蕲县静安镇又六十里宿灵壁夜微雨作即止 

　　二十六日丁丑阴晴三更车行八十里饭虹县又八十里宿青阳镇驿 

　　二十七日戊寅晴四更车行八十里饭临淮县过县即见龟山塔及淮山一行已不胜喜跃矣又六十里宿泗州自临淮即依淮西行 

　　二十八日己夘晴先发递担麄车即上马出城使副入草馆同去伪先乘马至河岸舟至首见季舅洪子度唐季润及吕葵张吉来收家问喜极涕下顷之俟行李装船了却具衣冠入草馆俟使副茶酒毕辞送伴即行是日大风拍岸良乆方到盱眙谒胡漕龚守不值见王御干取所买物谯提辖司马尚书（伋）姜叔永司马季闻张伯淳皆往来交谒后纲官属也宿淮岸 

　　二十九日庚辰微雪早离盱眙过龟山以新制行淮大风不可进宿淮岸约去龟山数里 

　　三十日辛巳微雪天明欲舟行风又大作力行而前过渎头数里风正北驾浪益急又止宿 

　　二月一日壬午后风力稍平众舟齐行迫暮仅能入洪泽舟人交口相贺昔蒋鲁公开运河六十里以避长淮之险所活不知几人中间欧家渡最浅使人往还非借潮于神不可行官司惮开河剥载之扰创议行淮使舟纔四往返无不惊虞此行至三宿淮上波涛春撞有鱼腹之忧鲁公今丞相曾祖为发运使将入奏计自洪泽至龟山率一二里辄凿一井以测地之土石既得请遂开运河前辈用心至矣可轻改乎 

　　二日癸未晴过淮阴夜过楚州 

　　三日甲申晴过寳应四日乙酉晴过髙邮 

　　五日丙戌雨以沿路水涩寸进甚艰夜宿木铺坝里季润过仪真俞县尉相见甚欵 

　　六日丁亥雨晚晴昨晚以礼物船与前船舳舻相触毙一篙人至召伯埭使副捐金使瘗之晚过扬州是夜礼物船为暗桩所败漏发而人不觉同行杨刘罗三人蒙被登岸舟已沈矣抵瓜洲宿 

　　七日戊子晴渡扬子宿丹阳馆下侍季舅同去伪见陈待制及魏子智其内子展参贺执礼甚恭金山印老相见渡船中 

　　八日己丑晴城中水涩良乆力出门夜过丹阳县及吕城闸茂先 

　　九日庚寅晴天明过奔牛闸午后过毘陵 

　　十日辛夘晴天明抵无锡使副谒蒋丞相罢即行喻郎中访及任富来知诸舅来迓夜宿枫桥 

　　十一日壬辰晴过平江城外午后过吴江乆苦浅涩至是大风驾太湖水入港张帆而行陈表兄张子家丁表兄胡子渊相见 

　　十二日癸巳晴天未明到秀州同去伪寻见王江阴值送女陈宅未归见直甫于卧内谒郑景元判官同年不遇已闻仲兄见次到廨宇一观出门李同年主簿相见于邮亭王表弟泽同行数里而归读江阴奏状无不击节称叹夜过崇徳抵长河闸 

　　十三日甲午晴天明起见诸亲午后过临平赤岸晚泊闸头使副入仁和馆受传宣赐银合茶药因出所撰还醮青词宿税务下发家书附递 

　　十四日乙未晴使副上马赴朝参船入北闗以小舟般载归舅家一见至亲喜气自倍而归兴益勇矣是夜与诸亲剧饮醉甚仲舅有词走笔次韵二阕 

　　十五日丙申晴侍季舅同去伪谢曾知合不遇又谒范丈甚欵 

　　十六日丁酉晴士颕弟摄萧山尉别去胡春自婺女来收景山兄书饭后出谒吴太博胡给事陆寺丞陈大諌薛国正苪司业张少卿林编修尤宗丞始闻铜坑之■〈艹〈叵我〉〉 

　　十七日戊戌晴谒闾丘监丞欲问坑冶之详不值同去伪智叟侍叔舅陈表兄以小舟见陆子山留饭而归赴景孟舅晚饭被酒先归 

　　十八日己亥晴饭罢赴梁参政呼召客次遇蜀士郭倅（甲）冯太丞（仲夷） 

　　十九日庚子晴吴太博卢监簿连日招饭皆力辞之治迭行李雨作买船 

　　二十日辛丑小雨即晴诸亲作醵泛湖五十余分以水浅不可傍岸盘旋湖中抵暮醉归 

　　二十一日壬寅雨赴范丈饭 

　　二十二日癸夘雨侍仲舅往延祥观醮筵同上中节两焚香致敬斋罢各散与去伪小舟自涌金门归先遣承局吴盖行发家书 

　　二十三日甲辰雨先发行李下船两返方毕使吕葵张吉宿舟中期以来早启行以舅家挽留又展一日 

　　二十四日乙巳晴去伪生朝仲舅与诸亲同作庆偷闲谒李恩州授般运法是夜大醉中拜辞诸亲 

　　二十五日丙午晴早作幞被辞舅家轿行七十里出暗门由赤山出六和塔下至庙山登舟宿富阳雨作 

　　二十六日丁未晴雨作复止风逆寸进至三江口东风微动方理帆忽西风再起甚劲力挽至桐庐凡行九十里过青溪 

　　二十七日戊申晴东风张帆过鸬鹚原钓台下伴伯原风止过乌石大浪滩十五郎滩大浪最可畏虽以水涨不见滩碛而岐头水怒良乆方上居民以小舟来助刺船什伍为羣以舟轻止用一人方当湍流忽随篙坠水观者胆落而少年善泅如履平地复登舟助力犒以百钱而去宿东馆凡行九十里去严州二里 

　　二十八日己酉雨大作午间加以西风水又盛长舟人疲于牵挽屡止复行晚雨止风静行至乌岐滩下宿小港中纔行三十余里 

　　二十九日庚戌晴风亦止但以水涨寸进遇一岐辄移时方能冒险以进悬崖飞瀑所在见之虽快览胜处至凌犯怒涛亦可骇也所过白雁二岐尤暴怒又过横流数处夜同众舟宿桑林间隔岸望乡头终日惊险劳动止行三十余里夜水益长至五更方少退 

　　三十日辛亥晴舟子早起候望前路黄泥岐不可上复回数里寻路避之泝流行乱林间半日方出大溪晚至兰溪先以札子与李尉（由）恳雇五夫李以庚辰登科其子遂夫又癸未同年便访逆旅继往见之宿客舍 

　　三月一日壬子风雨早起束装饭后李尉来访即行又饭竹马馆晚到婺州首见赵金华（子涛）不值径入郡学直舍省景山兄周教授（汝能）雍无锡（希稷）相访周与景山兄同官雍同舍也借周直舍安泊少选侍景山兄过周之五栁堂堂本萧侍御稷（振）所建诗牌尚多尽得双溪之胜王察推（枏）亦来访同饮剧谈至二鼓方归 

　　二日癸丑雨侍景山兄见李使君（衡）留来日一饭客次遇解节推（延运）是日景山兄周赵雍王醵就五栁相招早饭又坐养原堂无尽藏台人陈文学（愿）周之故人也同坐解推又约晚饭六人径自五栁赴之李知録张义乌同集于酉退轩琴棋投壶坐客皆醉李纠又约来日早饭 

　　三日甲寅雨侍景山兄同周教授谢李使君客次遇唐正字（仲友）遂复还无尽藏同出梅花门过浮桥数里迓苏仓（峤）归见唐正字归学发五担付张吉先归侍景山兄赴李纠饭坐清逺楼景物尤胜同会七人解张雍王酒三行李守速客即往赴之刘判院（藻）陈子厚同集小候自公堂坐半政堂劝酒移忠堂酒罢刘先归余四人复过五栁手谈清饮夜分乃散 

　　四日乙夘阴晴微雨间作早别景山兄即行三十五里饭摩诃样又行数里遇丽水林丞（良）过婺鞫狱相见逆旅宿杨公桥永康界首行八十里 

　　五日丙辰晴过永康数里饭至李溪遇承局持家书来接晚过黄壁（上卷干道五年十月二十一日行三十里饭黄碧一十八里宿和尚店去李溪犹二里此云过永康数里饭至李溪晚过黄壁似黄壁与黄碧系一处而壁碧互异姑各仍原文） 

　　六日丁巳雨过缙云邑官相迓皆谢之独见李同年又送过大溪而别县得四夫又荆山寺四夫轮番舁轿冒雨登冯公岭至天宁寺已昏黑仲兄器之仁甫不愚元声■张子质相接先行还家拜二亲灯下上下无恙欢声相闻喜可知也 

　　攻媿集卷一百十二 
