《纪古滇说原集》　〔元〕张道宗 撰 

纪古滇说集序
　　云南古为滇国，天则参井余气，地则梁益裔土，故其沿革附于巴蜀，河图纬所谓南中为蜀之苑囿是也。『史记?西南夷传』，班固、范晔衍之，至晋常璩作『南中志』，附于『华阳国志』详矣。余家重膺天恩，世守滇云，戎政之暇，求滇之遗迹，病其略也。盖史之体，内华夏而外荒徼，今也九州岛同城，四海一贯，固不厌其详且烦也。于类书所引杨子云『蜀本纪』、谯周『异物志』，仅存千百于一二；若任豫之『益州记』、韦管『云南事状』、韦齐休之『云南行记』、樊绰之『云南志』『南蛮记』，皆名存而籍亡久矣，莫可征也。家所旧藏有『纪古滇说集』，乃元人张道宗所录，始自唐虞，讫于咸淳，方域年运，謡俗服叛，一一详焉。虽其文不雅驯，而凿凿传信不可删，以迷其眞也，其纪金马事，大与『汉书』所谓金形似马、碧形似鸡之说逈异，文儒信史者多疑之。余谓是书本偏方所录，自言风土当得其实，汉使王褒祭金马、碧鸡之神，望其地不至又安能必其说为信，而此所录可疑乎！幷存之可也。遂命梓人锲之，上以广国家方舆一统之盛，下以补职守忠爱万一之裨，观者幸鉴鄙意焉。 

　　嘉靖己酉十又二月朔日 

　　钦差镇守云南总兵官征南将军右军都督府都督佥事沐朝弼谨序。 

纪古滇说原集　〔元〕张道宗撰
　　古滇，始自唐虞而前，渐渐有野人授土号，法外君长。唐分命仲宅西曰昧谷，虞导黑水至于三危，入于南海。大禹治水命神庚辰徇南海分派江河，流沙金色，故名金沙，入昧谷，见水多聚于山顶，溪池广远，谷岛高峙，乃曰滇水。滇水周三百里，其地万里，皆蛮夷所有。西穷极有大秦国、身毒国、义渠国、缴濮国，茶弼沙国有圣人名徂葛尼到此。诸国皆有君长，茶粥沙是日落之所，有大洋，日入其洋矣。外有缅夷诸国，西南滨海黑水所流八百、日南、占城、眞腊、登流眉、宾童竜国，有王舍城中目连舍基，此南海滨也，与滇水相去不远。自此西南夷君长以十数，夜郞最大；其西靡莫之属以十数，滇最大；自滇以北君长以十数，卭都最大；此皆魋结，耕田，有邑聚。其外西自同师以东，北至楪楡，名为嶲、昆明，皆编发，随畜迁徙，毋常处，毋君长，地方可数千里。自嶲以东北君长以十数，冉駹最大。其俗或土著，或移徙，在蜀之西。自冉駹以东北君长以十数，白马最大。皆氐类也，此皆巴蜀西南外蛮夷也。 

　　周宣王在位四十六年，时乃周室中兴，远闻西南有身毒国，卽天竺国也。先昭王二十一年，有净梵王妃摩耶氏生太子悉多，不欲为君长，入山秃发也。至宣王时，西天竺亦有国曰摩耶提，乃王也，是净梵王摩耶之后裔也。摩耶提名阿育，生三子，长曰福邦，其名也，次曰弘德，季曰至德。三子倶健勇，因父阿育王有神骥一匹，身高八尺，红鬃赤尾，毛有金色，三子共争之，王莫能决。乃曰：「三子皆一也，与一则偏一，而不爱于二也」。乃命左右曰：「将我神骥纵驰而去，有能追获者主之。」乃一纵直奔东向而去。三子各领部众相与追逐，其季子至德先至滇之东山，而获其神骥，就名其东山以为金马山。长子福邦续至滇池之西山，闻季子以获其马，停憩于西山之麓，忽有碧凤呈祥，后误目山曰碧鸡。次子弘德后至滇之北野，各主之不回。王忧思，滇类众，恐未获归，乃遣舅氏神明统兵以应援。将归，不期哀牢夷君主阻兵塞道而不复返矣。哀牢国，永昌郡也，其先有郡人蒙迦独，妻摩梨羌，名沙一，居于牢山。蒙迦独尝捕鱼为生，后死牢山水中，不获其尸。妻沙一往哭于此，忽见一木浮触而来，旁边漂沉，离水面少许，妇坐其上，平稳不动。明日视之，见水沉触如旧，遂尝浣絮其上，若有感，因怀姙，十月孕，生九子，复产一子，共男十人。同母一日行往池边，询问其父。母指曰：「死此池中矣。」语未毕，见沉木化为龙，出水上。沙一与子忽闻龙语曰：「若为我生子，今倶何在？」九子见龙惊走，独一小子不能去，母固留之，此子背龙而坐。龙因舐之，就唤其名曰：「习农乐。」母因见子背龙而坐，乃鸟语谓背为九，谓坐为隆，因其名池曰九隆。习农乐后长成，有神异，每有天乐奏于其家，凤凰栖于树，有五色花开，四时常有神人卫护相随。诸兄见有此异，又能为父所舐而与名，遂共推以为王，主哀牢山下。哀牢山又有一人唤奴波息者夫妇，复生十女子，因与习农乐兄弟皆娶以为妻。奴波息见习农乐有神异，遂重爱之，而家大旺。邻有禾和者，嫉欲害之，习农乐奉母夜奔巍山之野，躬亲稼穑，修德惟勤，敎民耕种。其九弟兄有妻，后渐相滋长，种人皆刻画其身，象龙文，衣着尾。习农乐在于巍山之野，主其民，咸尊让也。有梵僧续旧缘，自天竺国来乞食于家，习农乐同室人细密觉者，勤供于家。而饷夫耕，前则见前僧先在耕所坐向。问其言，僧曰：「汝夫妇虽主哀牢，勤耕稼穑，后以王兹土者无穷也。」语毕，腾空而去，乃知是观音大士也。复化为老人，自铸其像，留示其后，今阿蹉观音像者是也。大将军张乐进求后来求会诸首，合祭于铁柱，凤凰飞上习农乐之左肩，乐进求等惊异，尚其有圣德，遂逊位其哀牢王，孙名奇嘉者，以蒙号国也。 

　　前哀牢王兵阻其道，阿育王三子不复返矣，遂归滇，各主其山。后値楚庄王遣将庄蹻总兵循江上，略巴、蜀、黔中以西。蹻至滇也，见池方三百里，旁平地肥饶数千里，以兵威定，滇民服焉。欲归报，会秦幷六国，击夺楚巴、黔中郡，道塞不通，因还以其众王滇。其阿育王三子幷神明四甥舅之遗众与蹻兵同诸夷杂处。蹻为滇王，崇信佛敎，不忍杀生，迁居白崖、鹤拓、浪穹。后众推仁果者为张姓新君之滇王，蹻传世卒矣。仁果肇基白崖，尚剙业之祥于兹，遂以地号国曰白，操存五常之固有，不昧一眞之虚灵，坚守三纲，修明六艺，本戒法于天竺，枝姓文于汉唐，言从善间于诸语，服随世俗于时宜，号年法古，正朔从夏，采摭诸家之善，自集成于一枝，而为白氏国也。 

　　秦灭汉兴，汉武帝元狩元年夏五月，遣博望侯张骞请通西域，自大夏使还。大夏在汉西南，慕中国，患匈奴隔其道，诚通蜀身毒国道使近，又无害，骞还谓帝前言。又曰：「身毒国乃天竺国也，去蜀不远」。帝再遣骞道通滇为益州，亦曰昆明，册张仁果为滇主。通商贾，贸易用贝。于是汉天子再遣王然于、栢始昌、吕越人等十余辈，间通西南夷，指求身毒国。至滇，滇王张仁果尚在白崖，彼骞虽奉命册之，而张仁果仍白氏国也。王然于等所会滇王当羌，亦庄蹻之遗也。乃留然等求道四年余，皆闭昆明，莫能通。滇王与汉使者言曰：「汉我孰为大？」及夜郞侯亦然。各自以一州王，不知汉广大。使者还，因盛言滇大国，足事亲附，天子注意焉。后王然于以粤破及诛南夷兵威风谕滇王入朝。至元狩三年作昆池，以习水战。元鼎六年，汉平西南夷，置五郡。元封二年秋，汉遣将军郭昌，发巴蜀兵，击灭劳深、靡莫，以兵临滇，滇王降，以其地为益州郡，赐王玉印，复长其民。是时汉灭两越，平西南夷，置初郡十七，而初郡时时小反，杀吏，发卒诛之。六年，郭昌将兵击昆明，又有中郞将卫广者，同昌讨平滇国。 

　　孝昭帝始元元年夏，益州夷反，募吏民发犇击破之。四年秋，又反，复遣兵击之。 

　　神爵元年春三月，汉宣帝遣谏议大夫王褒，求滇金马、碧鸡之神，神乃阿育王之仲季子也，因收金马，见碧凤腾翔，各以山主之，及兄福邦、舅神明倶为神矣。又见后。王褒由川之来，路道险远弗果，在蜀而望滇赛之。 

　　汉平帝元始元年春正月，滇王献白雉于朝。 

　　王莽天凤元年秋，益州蛮夷杀其大尹，莽发兵击之。三年冬，莽大发兵击益州，滇王领率诸蛮会兵迎敌，莽兵败回。蛮夷亦杀其太守，莽遣宁始将军廉丹发巴、蜀吏人及转兵谷卒徒十余万众击之，吏卒疫，连年不能克而返。莽以文齐为太守，开通路道，灌漑垦田三千余顷，率厉兵马，修障塞，降集群夷，甚得其和。及公孙述据益土，文齐固守据险。述拘其妻子，许以封侯，齐遂不降。闻光武卽位，乃间道遣使自闻。蜀平，征为镇远将军，封成义侯，于道卒，诏起祠堂立庙祀之。建武八年，滇王属夷渠（师）〔帅〕栋蚕与姑复、楪楡、梇栋、连然、〔滇〕池、建宁、昆明诸种反叛，杀长吏，益州太守繁胜与战而败，退保朱提。十九年，光武帝遣武威将军刘尚等，发广汉、犍为、蜀郡兵及朱提夷合一万三千人击之，尚军遂渡泸水入益州界，群夷闻大兵至，皆弃垒奔走。二十年，连与栋蚕等大战数月，滇王退兵昆明，刘尚追栋蚕至不韦，斩之，虏七千余人，得生口五千七百，马三千匹，牛羊二万余头，夷遂平。汉明帝永平十二年春，哀牢王内附。章帝建初元年，哀牢王反，伐滇，滇王兵及郡兵击斩之，并哀牢也。安帝元初五年，卷夷大牛种封离等久叛，遂杀守令。次年永昌、益州诸夷皆叛，诏遣益州刺史张乔、从事杨竦将兵击破之。竦病死，乔痛惜之，乃刻石勒铭，图画其像，时有神马四匹出滇池。三国蜀汉丞相诸葛亮南征自越嶲，乃建兴三年春至南中，所在战捷，由是斩雍闿等。雍闿者乃益州郡之耆帅，阻拒汉兵，亮斩之，遂平。时孟获僭为蛮王，诱扇诸夷，牂牁、越嶲皆应孟获。其人素为夷、汉所服，占据昆明、东川、武定以及乌撒、沾蒙数千里地，其众数万，亮经会川，历三绛、武定也。弄栋姚安也。而抵水昌，断九隆山脉以歇王气，遂将孟获生擒于营，使观营垒，七纵七擒，以知亮有天威也。回兵白崖，立铁柱以纪南征，改益州郡曰建宁，以仁果十七世孙张龙佑领之。别遣将略兴古、曲靖也。牂牁、顺元也。朱提乌蒙也。等郡。晋光熙元年春三月，五荅夷寇宁州，刺史李毅卒。太宁元年，宁州刺史王逊死之。八年春三月，宁州降于成。四川也。太元二年春，西南夷遣使朝于秦。 

　　十七年冬月，以殷仲堪为都督总荆、益、宁三州诸军事。 

　　隋开皇十七年二月，遣太平公史万岁讨南宁羌，平之。万岁，京兆人，拜左领军将军。南宁夷名爨翫者来降，拜昆明刺史，旣而复叛，万岁复征之。自蜻蛉川经弄栋小勃弄，大勃弄，至于南中。贼前后屯据要害，万岁皆挥兵破之。行数里，见孔明纪功碑铭，其背曰：「万岁之后，胜我者过此」。万岁遂令左右倒其碑，见其座下刻石在内曰：「隋开皇十九年，将军史万岁至此」。重扶其碑，遂立之，惶恐再拜而进。渡西洱海，入渠滥川，行千余里，破其三十余部，爨翫以金宝赂万岁，岁还朝，以罪除名。 

　　唐张仁果三十三代孙张乐进求改建宁为云南，唐册乐进求为首领大将军云南王。乐进求因祭铁柱，见习农乐有金铸凤凰飞上左肩，乐进求等惊异之，遂逊位其哀牢王孙。王以蒙号国，王曰奇嘉。社稷之剙于斯，故称蒙社，乃唐高宗永徽四年，卽蒙十三王之鼻祖也。 

　　先是，唐遣大匠恭韬、徽义至蒙国，于开元元年癸丑岁造三塔于点苍山下，建崇圣寺于塔之上，倚山临水，无不精丽，塔高三百余尺，崇高十六级。 

　　第二兴宗王乐诚有治国之风，夷民安堵，厥后威成王诚乐立，乃第三世也。王威服诸邦，崇信佛敎。时有点人杨道淸者，殉道忘躯，日课经典，感现观音大士，遐迩钦风，渔者焚网于点水之旁，酒家隳其器具，皆以利物为心。蒙氏威成王闻知，及亲幸于滇，册道淸为显密融通大义法师。始塑大灵土主天神圣像，曰摩诃迦罗，筑滇之城，以龟其形，江萦之蛇，其相取义『易』之旣济，王慕淸净法身，以摩诃迦罗神像立庙以镇城工，五年龟城完也。庙隅有神匠曰罗都道太，自蜀中来，塑像将成，又有菩提巴坡者自天竺至，以秘咒丹书神位为种子，创庙中城而奉之。大义法师又以菩提珠分一树庭之西，期以兴废，岁九树三枯，复挺一株盛茂，于是大灵赫赫，以保黎民，调风顺雨，干戈偃息。王建都城中，册为天府，祛邪辅正为事，复像二神，一镇龟城之顶，一镇城之南，灵德一然。王九年，追封阿育王三子一舅，皆谥以帝号，而神主各山，以庙祀之；长子福邦为碧鸡山主，庙山之下，谥曰伏义山河淸邦景帝，次为灵伏雠夷滇河圣帝，三为金马名山至德景帝，庙于金马山麓；谥舅氏神明乃曰大圣外祖神明天子，庙亦碧鸡山主庙之左。时六诏之渠帅曰蒙社诏、越嶲诏、越析诏、浪穹诏、施浪诏、邆赕诏，国相张建成始服五诏。又三年，王遣张建成朝唐，建成乃喜州人也。入觐过成都大慈寺，适寺初铸神锺以成，寺僧戒曰：「击锺一声，施金一两。」时建成连扣八十声，僧惊问曰：「汝何人连扣如此？」曰：「吾南使张建成也。」僧乃易其名曰化成。成曰：「佛法南矣。」遂学佛书，归授滇人。成至京，朝唐，时玄宗在位，厚礼待之，赐以浮屠像而归。王崇事佛敎，自兹而启。王遣将守龟城，以还蒙社。有李和尚，名绍祖者，精密法敎，与道淸显圣，尝持一铁钵盂，入定不语，民称曰「无言和尚」。与杨国师赌手段也，欲晴，则钵内火光烛天，遂晴；欲雨，则钵内白气上腾升云，遂雨。王亦封为灌顶国师。一日王诏绍祖于崇圣寺讲经，有老翁立听毕，忽乘风云而去，王惊。问曰：「此＊水之龙也。」后王逝，子归义王立，乃第四世也。王名魁乐觉，于戊辰年卽位。遣部将平五诏，威声大振，时唐玄宗开元十五年也，五诏遂平服，唐册王为特进云南王越国公（归）〔开〕府仪同三司。自唐进封之后，永昌诸郡、缅、（鲜）〔暹〕罗、大秦此皆西通之国，交址、八百、眞腊、占城、挝国此皆南通之国，倶以奇珍金宝盐锦毡布琚巴具岁进于王不缺，于是渐有昌也。王崩，子觉罗凤觉亦作阁。立，始建元曰长寿，唐遣中使黎敬义（特）〔持〕节册封觉罗凤为云南王。时有（建）〔剑〕南节度使鲜于仲通、姚州太守张虔陁间度蒙有隙也，神武王遂分将障隘各处，筑城畜武习马练兵，据大理城，与云南城上下联络，固修城郭，曰威楚州城。太和城，此城原是习农乐自蒙社徙所建筑也，羊苴咩城、白崖城，此城张乐进求建筑也，，文案洞城，亦乐进求原所居也，于是通修理之。又邓川东十里邓赕诏之妻名慈善者，因诏先被平，慈善筑城负固之，神武王亲率兵去欲妻之，慈善坚执不从。誓曰「一女不更二夫」，乃居城以自守，王领兵因攻之，不克。慈善卒，王嘉其节，赐号德源城，亦修理之。城东去七十里有甸言川，其川源平坦，山势回合，周有二百余里，乃云南州，又筑一城焉。州西北十余里，山麓间有石如镜，光可照面，旧名镜州，先张乐进求时，州北龙兴和山忽五色云起，萧索轮囷，终日不散，以为祥州，居云之南，因乐进求改名云南，亦筑城焉。至河尾关乃洱水之下流也，苍山之势，羣波争道，迭水悬流奔注，云涛雪浪翻腾，声若如雷。合洱海有两关，曰龙尾关、曰龙首关，此上下双关也，皆神武王所筑之。八年，各城始完，兵亦练熟，结好土蕃，以逸待劳矣。唐玄宗天宝九年，虔陁飮酖卒。十年，遣鲜于仲通帅师伐蒙，大战于赵州之西，唐师败绩。十三年六月，再遣前云南郡都督李宓，广南节度使何履光统雄兵二十万再伐大蒙，又战于龙尾关东，唐兵败绩，将士卒多死之。觉罗凤曰：「天子致讨，兵士何辜！」遂敛尸葬之，为万人，其如山之高也。王遂得唐西泸令，姓郑名回，回者巨儒也。蒙王请回以师礼之，赐爵国贤大丞相宰辅淸平官，文风始大振矣。立蒙国大诏德政之碑在太和城，王崩，子孝恒王立，乃第六世也。王名意慕新，仍以郑回为相，凡事皆从回说。卽位之初，建元上元，唐德宗贞元之初也。六年，使西川节度使韦皐诣蒙修好于唐。皐字成武，京兆万年人也。贞元初，代张延赏为劔南节度使。唐因蒙附结土蕃，连败唐师，乃使皐至蒙和好。皐至，蒙王意慕新与丞相郑回商确回唐，乃以皐言，请修旧好，蒙诏从之。八年，遣使崔佐时谢请和好，唐再遣祠部郞中袁兹来蒙宣诏，时宪宗元和年也。册号蒙为南诏王，赐元和金印，诏赐滇城为善禅，遣弄栋节度使王嵯诣善禅创建觉照、慧光二寺，命大匠尉迟公烧造砖石，皆勒其匠名，始建双塔以为善禅浮屠，及创妙应讲寺幷一小塔于后，滇人崇尚善之。未几，孝桓王卒，乃唐元和三年也，唐诏太常卿武少仪持节祭葬。第七〔代〕孝惠王名新觉劝，遣使贡唐，伴唐使同归。新觉劝立，建元应道，群臣上尊号曰骠信帝，骠信君也。唐亦遣使册新觉劝为云南王。时新觉劝因以称帝，以善禅城为东京，太和城为西京。帝诣东京，唐使至矣。使乃徐云虔也，云虔为岭南西道节度使辛谠遣使如南诏。云虔至善禅城，骠信诏入，问唐遣来意。云虔与之抗礼，王怒曰：「汝何无礼乎！」云虔曰：「王之先，由大唐之命，得合六诏为一，恩德深厚，中间乖隔，罪在边鄙。今骠信若欲修好念旧，岂可违祖考之故事乎！顺祖考，孝也；事大国，义也；息战争，仁也；审名分，礼也；四者皆令德也，而可不勉乎！」骠信曰：「吾欲遣人与唐约为舅甥也，吾何肯表贡之于唐乎！今闻尔言，四者令德之语，授尔木夹遣还。」然终不肯受册奉贡，乃僭称帝号于善禅也。后卒，其子劝龙成立，是为幽王，建元龙兴，罢帝号而与唐和。未几而卒，时穆宗长庆三年也。穆宗遣少府少监李铣诣善禅葬祭。其子劝礼立，乃第九世也。建元全义，以王嵯为相。先是，第六祖孝桓王意慕新封点苍山为中岳，至王亦大祀之，仍封中岳苍山。羣臣上尊号曰靖王，王建昭灵育物土主庙在城北，创中岳神祠在城西中峯之下，善禅慧光、觉照二寺幷塔落成。王卒，其子昭成王劝丰佑立，建元保和，乃蒙第十世也。『唐史』文宗太和三年，王嵯领兵攻嶲、卭、戎三州，遂入蜀，止西効十日，慰赉居人，取其经籍，掠工技数万人，南（之）〔诏〕工织自是与中国同。唐大中十年，南诏王劝丰佑建五花楼，以会西南夷十六大国君长也，楼方广五里，高百尺，上可容万人，昭成王保和五年已建完也。保和八年，昭成王幸善禅东京，树碑于金马以绝〔纪〕方物。王卒于善禅，葬（起）〔返〕蒙舍，其子世隆立，乃第十一世也。世隆卽位，建元建极，称景庄帝，国号大理，改西京曰中都，善禅东京曰上都。元年，帝遣大将军独彦侵播州，又侵武州，皆陷之。二年，攻安南、邕州，亦陷之。八年，遣淸平官董成入唐，求授敌国礼。冬，复寇安南，次年春陷之，交址唐经略使蔡袭死之。是时乃唐懿宗咸通四年也。建极十一年，又犯蜀，掠工匠玉帛以归，自是尽有大渡河迤南之地。十三年，王遣使至品甸，按『唐史』尝置坡州，亦名淸子川，其川泽土壤不减云南，而民种莳为不及尔。甸中有池名曰淸湖，灌漑之利达于云南之埜湖。西官道中有石，石上纹如古篆，号曰地符，王因遣使禁行人谨避，不许践之。又山行三十里至白岩甸，其地行南北袤，大小略与云南、品甸相埒，居民甚众，禾麻蔽野。西有石岩削壁，其色如雪，故曰白岩。又有赤水江，回环曲折经于其中。建行宫于白崖甸中，亲履甸之西南，建淸致神庙，宽广精丽。中立铁柱，高七尺五寸，径二尺八寸，上题曰「建极十三年壬辰四月庚午朔十有四日癸丑铸」，以镇（其）〔山〕川，实唐咸通十二年也。王回朝，遣将袭嘉、黎、雅三州，皆陷之，又进犯成都。甲午建极十五年，乃唐僖宗干符元年冬，景庄遣使寇西川，陷黎州，入卭崃关，掠工匠玉帛金银男女而归。建极十九年春二月，景庄卒，子隆舜立，称为宣武帝。卽位之初，改国号大封民国，建元贞明。三年，幸善阐城，仍为东京，祭阿育王子金马、碧鸡二山景帝及祀神明天子各庙，立迁都，郊祀山川、社稷二坛于善阐东京城外，山川坛西南又筑一城，与其子舜化所居，名曰中城。卒于东京，葬（起）〔返〕大封名国。其子舜化立，乃十三代也。舜化卽位东京，建元中兴，称为孝哀帝。唐干符六年春，岭南节度使辛谠复遣使来，广明元年夏六月，僖宗遣宗正少卿李龟年至善阐，与南诏和亲。次年又改元中和，元年秋八月，遣使上表于唐。三年冬，唐遣中使以宗室女妻之。舜化于唐昭宗干宁四年冬十二月，遣使上书于唐。孝哀帝轻车回大封民国，入太和城宫，被郑买嗣弑之，买嗣遂簒其位，国号天长，改元安国。初，买嗣为宣武之相，宣武幸善阐，留买嗣以守国，岂期弑孝哀而簒其位也！后有赵善政、杨（于）〔干〕贞等递相簒位，三主共三十六年，而至武威人段思平，乃五代晋时也。 

　　段思平得之，更国号曰大理，始称先帝，蒙、段同四十一主，共历六百有一年，皆都于善阐、大理也。善阐金碧为城，昆水为池。大理西倚点苍，东挟洱水，点苍之险，洱水之阨，龙首关于邓川之南，龙尾关于赵脸之北。蒙、郑、赵、杨、段五姓，数百年之间，五姓守固，値唐末五季哀乱之世，兵不远及。五姓之主，互与中国抗。宋兴，北有大敌，不暇远略，使传往来，不通于中国。邦人以去天竺不远，其俗多尚浮屠法，家无贫冨者皆有佛堂，人不以老壮，手不释数珠，一岁之间，斋戒几半，绝不茹荤飮酒，至斋毕乃已。沿山寺宇极多，而礼佛游翫者弗绝，至大元世祖天兵北来，进丽江石门关一皷而下，其国乃终。 

　　大理摩诃罗嵯段兴智建元天定，元年而降于元。世祖以天戈南〔指〕，望风纳欵，岂以金城汤池传之万世乎！郭松年『大理行』曰：「良可叹哉！此非在德不在险之明验大效矣！」 

　　元仍立段信苴实留守大理，是以削其号也，苍洱底定。元帝命信苴实大将睦力，合兵东征于越，段兴智同信苴福为副行征，所向皆克，回至京，尝赉甚厚。兴智死，元遣使谕祭赐物以归，葬还大理，乃嘉历数之祥，乃宣谕信苴实曰：「向帅我师，往临尔境，重拒国人之请，因从诚信之盟，蚁附而来，忠勤益着，庸尔至优之渥，彰以同视之仁，可赐虎符，依旧管领大理、善阐、威楚、统矢、会川、建昌、腾越、谋统等州城勾当，仍悉各处万户千户队长管民之官属，并听信苴实节制。尚修前效，毋负初心，安抚已附之民，招集未降之众，国典有常，卿其勉之，宜令准此。」卽元中统二年也，任信苴实为大理宣慰使司世袭都元帅，阶镇国，复升云南行省参知政事。故，子信苴庆继袭父职，阶亦如之，中庆路总管高龙缮为左丞，阶资善，俾段之子孙世世荣享于旧。 

　　　　峕 

　　咸淳元年春正月初八日滇民张道宗录。 

　　跋纪古滇说集 

　　总戎云楼沐公命梓人刻『纪古滇说集』，愼得披阅焉，曰兹『野史』之流，郡乘之裨也，比于虞初九百之说，方朔三千之牍，要为有系不涉无益，传之不亦可乎！窃谓公之命梓是也，有四善焉：讯俗一也；辨方二也；好古三也；崇文四也。其为文敎之揆，武卫之奋，以承九重付畀之重，一方式遏之略于兹乎取焉。谨跋之于卷尾云。 

　　嘉请己酉十二月朔日治属博南戍史杨愼谨书。 
