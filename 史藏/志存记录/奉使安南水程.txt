奉使安南水程日记　　（明）黄福 撰 

　　黄福 
　　永乐四年有事于安南舟车所抵耳目所得具笔于后 
　　七月初一日入　辞是日会同馆起马宿龙江驿 
　　初二日早龙江驿起船由大胜港过茅山渡望方山询单桥午至大胜驿有仙人矶石横于中流其势巉巗其流汹涌舟人每为之震詟又有三山矶三峰联峙于岸其峻秀可观是夕风雨横江舣舟于岸逮中夜而作 
　　初三日晚至和尚港其港遶山周回首尾通江仅百余步港之两岸柳阴茅屋豚栅鸡埘俨然如市次至黄蓬矶独一山枕于江岸又之响糠■〈石向〉矶有观音洞又南之云头矶云峰侵冲漠狂澜回汪舟子莫能支沿岸而纤者蚁附又之鹅儿矶山青云白耕牧杂然于下有政平讼理之气象又之望夫矶其山连亘仅一里恠石巉巗芳草丛绿又之采石驿时将及午入支江上有李白墓俗谓此地多旨酒以故居者楼阁重重临流而市酒者比他率多又南二十里覩黄山又二里许望太平皆出支江之左也又三十里许曰东梁山在大江之左支江之右山势甚恠西梁山又在大江之右与东梁山相望其势相若此处出支江入大江亦扼要地有大信廵司在焉治居支江之左暮泊黑山矶是夕风雨大作中夜而兴 
　　初四日早至橹港驿风雨如昨驿治在江之东岸近荻港有板子矶如采石支江抱一小山而南行十里许与大江通矶之东约五里荻港驿在焉是日申时至驿昼夜兼行 
　　初五日辰至大通驿其驿亦在支江之东南约数十步与大江合暮至池口驿是夕天清月白风息波平皷枻而南如有助者 
　　初六日五更至李杨河驿入长风夹傍有小径舟子得以牵■〈亶〉辰至安庆同安驿泊舟于张家港港西岸有岭林茂地僻时将未遂为文于是岭之巅祭其故庶子南保而行其文失矣 
　　初七日平旦之雷港驿过急水沟仍乘风入江一帆轻快过彭郎矶望小孤山巳而至龙城驿彭泽县侧有狄梁公祠堂在焉而陶潜像亦置其右龙城发棹日将暮矣 
　　初八日辰至彭蠡驿有湖口县治在驿之东北过鄱阳湖口江水湖水于此合流而下南望庐山隐隐在云雾表而不知其高下也湖水中有鞋山峙焉中流特立其势类鞋名取此也江流西上有南湖觜山廵司在焉午末至浔阳驿九江府治在焉由支江而南东望庐山最近问人云约三十里山外南康所隶山之中有竹林等寺山之侧有五老等峰而周颠仙碑亭灾之后而今见兴焉夜行如昨 
　　初九日辰至富池驿驿隶兴国州午末至蕲阳驿隶蕲州 
　　初十日晓至兰溪驿江岸有路牵者得行过赤壁望黄州下午末至齐安驿驿在黄州府城外与逓运所连枕江流舟行未十里风雨大作冒行不巳 
　　十一日卯至阳逻驿驿隶黄岗县过午至夏口驿驿在武昌城外舟次于驿前报名于典仪所 
　　十二日早入　见回时将辰遂放舟而南午末至金口驿驿隶江夏县风顺帆轻篙者咸有豫色逮暮至簰洲驿驿隶嘉鱼县舟行过半夜至鱼山驿驿亦隶嘉鱼县自金口驿以来湖水弥漫多与江合吾舟悉由湖而行帆拂芦荻花棹穿菱芡实水闲风顺无汹涌之虞亦甚乐也 
　　十三日辰至石头口驿驿亦隶嘉鱼县舟亦从湖水径之鸭栏驿时将交申驿之前有石如砥柱峙于边流转而南有鸭栏矶又寻之白马矶鸭栏比之白马山高水急舟者未免用力驿之右有茶引批验所及临湘廵检司三衙并枕江流俱隶临湘县又南有杨陵及临湘一矶暮至城陵驿越十五里许过巴陵县望岳阳楼君山艑山峙于西南如中流砥柱焉时风顺月明波涛不作湖之行如履平地过夜半舟至鹿角驿驿在湖山之东以水急舟皆集于驿之南小河之所去邑一里许遂乘风挂席而南斯驿隶巴陵县 
　　十四日日将出至磊石驿驿之左有观音阁阁之左有龙神祠祠侧营涵虚一亭亭之壁有竹木之画骚人咏唱笔迹率多如骈珠迸玉殆不可以斯须徧观也是日出洞庭巳时至营田驿驿隶湘阴县过未时至笙竹驿驿亦隶湘阴县县治在驿之东南去泊舟之所不远治县者未之见不知其为人舟遂行至申末至彤关驿驿隶长沙县驿背小山竹木森然驿前有楼曰凝翠倚山枕水可纵游览遂挂席而南是日夜将半舟至临湘驿驿在长沙府城外驿隶长沙县 
　　十五日早入　见遂辞而行至申末舟至湘潭驿驿隶湘潭县县治在驿之后北去约一里许舟行过半夜至渌口驿驿隶长沙醴陵县驿治可观行三十里空洲在湘江中流江之两岸花木参差禽鸟咬嘎游子骚人吟怀旅思于是末有确然而不动者也 
　　十六日辰末至泗洲驿驿亦隶醴陵县暮至都石驿驿隶湘潭县夜半至皇华驿驿隶衡山县驿至县十五里县有南岳岁时享祀 
　　十七日卯末至霞流驿驿亦隶衡山县未时至七里驿驿隶衡阳县驿之北有七里滩俗云汉严陵曾钓于此询无遗迹暮至临烝驿驿隶衡阳县衡州府治在焉驿治在府之城外北门放舟夜行驿之下三四里许一水自西北来通宝庆一水自东南来通柳州来阳县 
　　十八日辰至新塘驿驿亦隶衡阳县驿周回皆有渠引水养鱼生意可嘉巳未至柏坊驿驿隶衡州府常宁县夜至河州驿驿隶常宁县 
　　十九日早至归阳驿驿隶永州府祁阳县申至三吾驿驿亦隶祁阳县此驿问至方潋驿有九十里夜行如前 
　　二十日卯至方潋驿驿隶永州府零陵县是日申时至湘口驿驿亦隶零陵县去永州府城十里许驿之东南一水通道州驿之西北一水通广西二水至驿合流而北是夜泊舟于驿前 
　　二十一日早行未未至石期驿驿隶永宁府东安县湖广地方界分于此南至柳浦驿以往隶广西 
　　二十二日丑至柳浦驿驿隶广西桂林府全州驿西行四十余里有黄沙市河设浮桥连横于水上司桥有判官仓使老人是日未时至山角驿驿隶全州 
　　二十三日早至城南驿驿隶全州是日申末至白云驿驿隶桂林府兴安县县去驿半里许驿之南北设闸三十六所驿以北闸十水流而北驿以南闸二十六水流而南每处设军二人守之船过则放闸 
　　二十四日五更至大龙驿是日未初至东江驿馆于紫极宫报名典仪所 
　　二十五日早　见免礼 
　　闰七月初五日报名典仪所 
　　初六日早　辞免礼是日午后遂行至南亭驿驿至临桂七十里隶临桂县驿之前有榕树一本九枝其根盘错延袤甚远其阴婆娑殆有顷余人云自宋有之近五百年余 
　　初七日丑时至古祚驿驿隶阳朔县远有一百二十里午后至昭潭驿驿隶平乐县远一百里有平乐府治千户所治在焉申时至广运驿驿隶平乐县远一百里是日戌时至昭平驿程一百二十里隶平乐县 
　　初八日卯时至龙门驿程二百四十里隶平乐县午时至龙江驿程六十里申时至府门驿驿隶苍梧县梧州府治千户所治在焉驿之程一百二十里 
　　初九日巳时抵藤江驿驿隶藤县县之令有曰周颐者闻有政声驿之程百一十里是日戌时至黄丹驿驿隶藤县程百二十里 
　　初十日午时至乌江驿驿隶平南县县治去驿不远程百二十里 
　　十一日巳时至府门驿驿隶桂平县浔州府卫治在焉程百八十里此驿西有山曰西山去县四十里林崖深恶人所罕到猺獞居多每与大通峡獞人合力剽掠居民受害甚可恶也至暮发舟 
　　十二日戌时至东津驿驿隶贵县程八十里 
　　十三日卯时至怀津驿程百六十里隶贵县有县治千户所在焉 
　　十四日辰时至香江驿驿隶贵县程八十里申时至乌蛮驿驿隶横州程八十里香江之来乌蛮滩水险恶有十里余遡舟颇难名曰乌蛮滩 
　　十五日辰时至州门驿驿隶横州州治与驯象卫在焉程百八十里是日午后开船 
　　十六日午后至火烟驿驿隶横州程八十里驿之北十余步许有滩曰雷霹水甚险远舟人每先系缆于岸之树然后沿缆而进巳复觧缆而去继者复如之人劳事滞计无所出特命驿与永淳县置大缆系之便于舟人是日戌时至永淳驿驿隶永淳县程百八十里 
　　十七日酉时至黄范驿驿隶宣化县程八十里 
　　十八日午时至建武驿驿在南宁府城之南有卫治在焉程百二十里住一日半 
　　十九日戌时发舟翼日辰时之左右江水合流处 
　　二十一日午时至凌山驿驿隶宣化县程四百里有奇 
　　二十二日午时至大卢由旱路行夜亦行 
　　二十三日早至太平府馆于千户所与大理陈公给事冯公佥事杜公同事务共炊爨 
　　九月初三日早先来龙州整理事务行约二十里有老军王英追报冯给事军前回还就复回太平 
　　初六日早起马来龙州夜暂驻于蹬勒驿寻即夜行达旦至龙州馆于头目王二之空阁 
　　十月初五日军前令随前进议留黎主事杜佥事理龙州粮运事愚与大理公给事公遂行先之驮海度粮运之难不可离去复于军前白准仍留领督馆于凭祥县厅事事顿有绪遂复往军前 
　　二十一日早起马前进是日午末至坡垒关宿于都督韩公之营 
　　二十二日早行午过丘温堡暮宿于丘温南二十里王都司行营 
　　二十三日早行午过隘留关此关贼之堑垒尚在其险异于他隘暮至鸡灵堡 
　　二十六日早行暮至隘庞关宿于陈都司营 
　　二十七日早行晚至芹站堡宿于张都司营 
　　十一月初九日起马至昌江小堡宿 
　　初十日午至市桥堡 
　　十一日早行于吕都督营宿 
　　十四日早至大营白议事毕 
　　十八日复回暮宿于野 
　　十九日至市桥堡宿 
　　二十日晚至昌江堡宿 
　　二十一日至芹站 
　　二十三日至鸡灵堡宿 
　　二十四日晚至丘温宿 
　　二十七日起至坡垒宿 
　　二十八日至凭祥县仍治所事 

　　广信府同知邹潘校正 
　　推官方重校正 
　　上饶县学教谕余学申对读 
　　湖州府后学吴仕旦覆订 
