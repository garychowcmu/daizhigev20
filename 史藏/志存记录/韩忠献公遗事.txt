韩忠献公遗事　　（宋）强至 撰 

　　公自定武入为枢密使，时仁宗嗣位未立，公请置内学教宗子，建储之意默存其中。事未及行，公秉政，仁宗倦勤甚，势渐逼，更不暇置内学。每进对罢，即论太子天下本，不可不预立，以系天下心，语日益深切，前后不可胜数。仁宗终无一言，不喜，亦不怒。公患之。他日，仁宗忽顾公谓：“朕亦有意多时。”时有二宗子尝育宫中，公乘其意动，急叩之，谓：“二宗子陛下必亦自能见其孰聪明？知否可属大计？”仁宗以英宗为言，公即将顺以彼一人便若幽厉语更不及英宗〔此句似有脱漏〕，乞降圣旨札子权判宗正司。后两府通签御札，张升太尉见之，惧，深罪公何不素议。及次日，殿上大言此事系社稷，陛下不可错。上徐曰：“此事与相公经商量来。”升下殿至中书又诘公，公曰：“此甚入思虑来不错。”升退，公笑曰：“若与之素议，岂不坏了事？”后英宗畏避不就职几半年，竟以事迫便作皇子。仁宗弥留，英宗即位之次日，疾作不能视朝，慈寿摄政。疾每甚，即独召公责曰：“相公自看取！”公谓不须如此，但服下涎药自无事。公尝药以进，英宗怒以药覆公，公徐进药而退。慈寿一日又独召公入，英宗疾甚，直视二王，谓公曰：“何不立长君？此辈做不得，相公错也。”公退立，俱无言。慈寿一日又谓公：“人皆谓错。”公曰：“不错。”慈寿怒曰：“文字满前后，虽大臣亦有言者。”公力开陈以为不然。卒能翼清，躬复大位，皆公力也。 

　　英宗寝疾时，公一日进对罢，谓慈寿曰：“上疾，须太后护视，若上不豫，太后亦未得安。”慈寿怒曰：“相公是何等语！”当时同列皆谓太峻，退至中书，往往责公。公曰：“诸君不思耳！两宫素相疑，彼又内事皆在手，天性既薄，若狃于权位，摇于阉官女谒之言，或有不测何以禁之？”众服其远识。后觇宫中，果调护日益加。上后疾愈，慈寿不肯还政，公每进对罢，即历陈前代母后之戒，惧位不可，久居必有祸，必尝观知之。后曰：“妇人岂知观史！”慈寿色勃声励，前后以十数。他日复谓：“若复辟后，礼数必有加不敢损，如不然，臣独当责。”慈寿曰：“此言何足据？”慈寿一日忽谓公：“本欲且管三二年，教养疾，相公乃如此！”公乘机力陈：“上前日出祈雨，应，万姓亦皆知上无恙，天人如此，不可不还政。”次日遂批出还政。英宗既临朝，公请加慈寿礼数，英宗曰：“相公休奖纵母后。”公曰：“慈寿也，始深不肯放，下臣诱以利害，动以祸福，仅能复辟。彼遗太山之重，陛下乃惜一鸡子之轻。”英宗尚迟疑，富公在其旁言曰：“何啻太山！”议遂决。即遂建庆寿宫，岁时称圣躬万福，出入加仪卫焉。 

　　人有以使永昭陵后。公不退为问者，曰：是时英宗始立，疾作不任事，慈寿怀二三时在永昭。一日遣一近珰小封亲札，谕英宗狂惑等事。问相公如何？公报曰：“若言语无节，慈寿既云未定叠，未定叠人言何足怪！”他日复遣使见逼甚，公曰：“只乞与曾公亮已下商量。”曾公辈果不敢当，皆云候韩琦回。公是时既使回，且正内变矣。一日奏对罢，直论以为太后既无亲出子，上幸养在宫中久，先帝有诏与子，其于子母不为不顺，若更怀犹豫听谗佞，祸乱必由此起。立人之子，人皆知不若立己之子，然太后既无子，不得不自认业。慈寿由此语塞，不复出口。琦是时岂暇自顾进退之分！未几，英宗上仙，今上即位。一日遂恳辞位，上流涕，谓相公欲何之。琦一日又尽持四方士人见责不退书开陈，以谓清议不容如此，岂敢安位？上又流涕不语。请益坚，他日忽宣谕已有恩命云，亦不久在外虚冢席以待。故除两镇，有“衮衣待还”之语。公复进见，谓制语太过，使臣不得安外，乞改之。上不许，遂之相复移雍。上使谕之，只候西帅回召。既而召见，琦是时已知不可为，坚请还相，次改北门，事由此分矣。 

　　仁庙疾，欲立英宗。时允弼最尊属，心颇不平，且有语。一日，仁宗疾亟，英宗已立，亲王皆入后殿。国朝制度，嗣天子即位，先亲王贺，次六军，次见百官。公是时先独召允弼入，称先帝晏驾，皇子即位，大王贺。允弼问：“皇子谓谁？”曰：“某人。”允弼曰：“岂有团练使为天子者！何不立尊行。”公曰：“先帝有诏。”允弼曰：“乌用宰相。”遂循殿陛上，公叱下曰：“大王，人臣也，不得无礼！”左右甲士皆至，遂贺。次召诸亲王见，六军百官中外晏然。 

　　英宗立数日，百官朝晡临两府，立殿两庑，上垂帘。英宗忽疾作，厉声大呼，谓杀某二府。愕视不知所处，公独投杖褰帘而入，见上乃疾作，非有他变。宫人壁后遁去，不敢前，公乃扶上呼左右翼入。时曾公已下皆汗浃背，以事出不意也。 

　　英宗初晏驾，急召上未至。英宗复手动，曾公愕然，亟告公欲止召太子。公拒之曰：“先帝复生，乃一太上皇。”愈促召上。其远权知变如此。 

　　英宗初立，外六班有谋变者，或告于公。公曰：“事不成不过族耳，吾不惧也。”既而卒无事。 

　　英宗即政，公以其勇智不奇出，可与有为。乃考寻中书祖宗御批，得百余番，俱缺落不完，补缀仅能识其字画，皆经国长算之策，如《取太原》、《下江南》、《伐犬戎》，付中书之类编成十余轴。一日袖进，英宗一见之不斍，避御坐，是时同列皆谓公有不言教万乘事业。后上仙，公哭之恸，曰：“何事不可为。” 

　　今上初即位，慈寿一日送密札与公，谕及高后与上不奉事，意有为孀妇作主之语，仍敕中贵俟报。公但曰：“领圣旨。”一日，入札子，以山陵有事取覆，乞晚临后上殿，意他公莫与。既见，谓官家不得惊，有一文字须进呈，说破只是不可泄：上今日皆慈寿力，恩不可忘；然既非天属之亲，加意承奉，便自无事。上曰：“谨奉教。”公又云：“此文字臣不敢留，幸宫中密烧之，若泄则谗间遂开，卒难以合。”上唯唯。后二宫相欢，人莫能窥其迹。 

　　仁宗灵驾欲到永昭陵葬，且有日。道路妄传皇堂栋损，有司惊骇不知所出，公至郑始闻。时诸使见公钩公旨，皆欲不问而掩之，公正色曰：“不可！果损，当易之。若违葬期侈所费，此责犹可当，亦无可奈何。若苟且掩之，后有坏覆，人主致疑心，臣下何以当责！”一坐为之叹息，服其不苟处事，必尽识且及远。既到，皇堂栋乃不损。 

　　熙宁中，公自长安入觐，朝廷欲留之。公阴知时事，遂坚请相。陛辞日，上谓卿去，谁可属国者？公引元老一二人。上默然，问：“金陵何如？”公曰：“为翰林学士则有馀，处此地则不可。”上又不答，公便退。后有问公何以识之？公曰：“尝读一金陵答杨忱书，窥其心术，只为一身，不为天下，以此知非宰相器也。” 

　　太宗、真宗尝猎于大名之郊，赋诗数十篇，贾魏公时刻于石。公留守日，以其诗藏置于班瑞殿之壁。既成，或请打石本以进，公沉念，谓其诗有卫霍为鹰犬及有复山后之意，恐益启之，遂止。后子华守北门，首献焉。 

　　有问公以郭达，众人皆谓出公力。公曰：“此等事非人臣得专，须还他主人。若用人，是则将顺，非则开陈，何谓某力！”始英宗欲用郝质在西府，公谓：“质固得，但二府论道经邦地，使一黥卒处之，恐反使不安。如狄青才业为中外所伏，一旦居此，议论卒纷然而去，爱之适所以害之。”英宗沉吟久之，曰：“如此则用郭达，某之以郭达粗胜质”。遂然之，既阻其一，又阻其次，不可。王陶遂见诬，以引往年之厮役。又曰：“此事唯赵少师知之。”是时同议以为太躐等，当近下安排名目，遂有“同签书”之号。公尝言：“范公一日见王沂公，谓宰相当显拔人物，为朝廷用，自丞相当国，明公门下未见一人。沂公曰：‘司谏不思耶！若恩尽归己，怨将谁归？’范公恍若自失，退语公曰：‘真宰相器。’”公论近世宰相，独许裴晋公，本朝惟师服王沂公。又尝云：“若晋公点检著亦有未是处，君子成人之美，不可言也。”不知公摘晋公何事，恨未闻之。或问公威克、厥爱、允济如潞公，临大事全是威何如？公曰：“待威而后济者，亦是也。”然有不须威而能济者，观公意，岂以德不足者，必待威以立事耶？古人谓雕鹗，百鸟望而畏之；鸾凤百鸟望而爱之。其服则一，其品固相远矣。 

　　公尝谓：“大臣以李固、杜乔为本，其弊犹恐为胡广、赵介；以胡、赵自处，其弊可知也。”此可以见公出处、大节之本。 

　　公尝谓：“处事不可有心，有心则不自然，不自然则扰。太原士风习射，故民间有弓箭社。某在太原时，不禁亦不驱，故人情自得，亦可寓武备于其间。后宋相继政，颇著心处之，下令籍为部伍，仍须用角弓。太原人素贫，只用木弓，自此有卖牛置弓者，人始骚然矣。此盖出于有胜心也。” 

　　公尝言：“真庙议配享，清议皆与，沂公不与，申公诚意不可欺。”如此又曰：“顷时丁、寇立朝，天下闻一善事，皆归之莱公，未必尽莱公也。闻一不善，皆归之晋公，未必尽出晋公也，盖天下善恶事归焉。人之修身（养心）、诚意，不可不慎。”公谓沂公为相，论其事则无可数者，论其人则天下信之，为贤宰相，其品何如！ 

　　公谓申公为相，以进贤自任，恩归于己，时士皆出其笼络。独欧、范、尹旋收旋失之，终不受其笼络。公谓挺然忠义奋不顾身，师鲁之所存也；身安而后国家，可保消息盈虚之理，希文之所存也。敢问二公孰贤？公曰：“立一节则师鲁可也，考其终身，不免终亦无所济。若成就大事以济天下，则希文可也。” 

　　公谓论性之极不可变。君子慎言恐废其学，然学者要在随其性以修，至于成德，皆可入圣。若不揆性而远求，恐其反丧本，终亦无所至，不可不知。 

　　公谓务容小人，善恶黑白不太分，故小人忌之亦少。如富、范、欧、尹常欲分君子小人，故小人忌怨日至，朋党亦起及其极；君子消退，巨公大人有不能出力救之者。方诸公斥逐，独公安焉。一日王君贶见公，谓稚圭不如拔出，彼党向这下来。公曰：“琦惟义是从，不知有党。”君贶不悦而去。后扶持诸公复起，皆公力，士君子立朝不可不如此。 

　　石守道编《三朝圣政录》，将上，一日求质于公，公指数事为非：其一，太祖时尝惑一宫鬟，视朝晏，群臣有言，太祖悟，潜伺鬟方酣寝刺杀之。公曰：“此岂可为后世法？已溺之，乃恶其溺而杀之，彼何罪？使其复有嬖，将不胜其杀矣。”遂去此等数事，守道服其清识。 

　　公执政台谏，有言诉不当理，或涉浮薄害风教者，皆密封之，终不示人。吕诲、赵瞻濮园得罪，御批与广南别驾，公力陈与善地，以来言者，人谓公性根有仁义。公平日论时望诸公，皆不以经纶许之，谓才器须周可当四面，入粗入细乃经纶事业，今皆只可当一面才也。 

　　公在相台作《久旱喜雨》诗，上句言“云动风行雷雨作”，解之事断句云：“须□慰满三农望，却敛神功寂似无。”人谓此真做出相业也。 

　　公在北门，重阳燕诸漕于后园，有一诗一联云：“不羞老圃秋容淡，且看寒花晚节香。”公居常谓保初节易，保晚节难，事事尤著力，所立特完。又作《喜雪》诗一联云：“危石盖深盐虎陷，老松擎重玉龙寒。”人谓公身虽在外，自任以天下之重，如此公为诗用意深，非详味之莫见其指，皆此类。 

　　刘御药好收古画，多求诸公。跋尾数策上有金书，字悉上笔，余三策，公卿多题于后。刘到北门宣公，出画策，谓独未得公数字为恨。公题云：“观画之术无他，惟逼真而已。得真之全者，绝也；得真之多者，上也。不得其多，非中即下矣。持吾说以观刘氏之画，其可逃乎哉！安阳蠢叟病中题。”（时公坚请宣相，上使刘问）人谓此术不独可观画，亦可观人物也。诸公题皆论一时，公独兼之。 

　　有问彦升材品于公者，公曰：“戆直而且忠于人，然过涉灭顶，非伊分上所有。”或问之为其胆力薄，公平日谓：“成大事在胆，未尝以胆许人，往往自许也。” 

　　或问君实、晦叔天下所属望，他时入用何如？公曰：“才偏规模小。”问晦叔平日，曰：“今日乃是平日。”人有疑公待君子小人均以诚，往往为小人所欺，奈何？公曰：“不然，亦观其人如何，随分数放之耳。”谓公待人诚则皆诚，但有深浅以明济之也，岂可以为小人不待以诚耶？皆叹以为不可及。公平日奖进人物极博，至心许者不过一二人，多是与人长、忘人短而用之。人谓太滥，其实胸中不啻黑白。在北门，一属官小有才，不知道。公多委以事，人谓公真许之。他日或问，公曰：“某人但爱任术，所为不惇笃。”大中其弊。 

　　公为陕西招讨时，师鲁与英公不相与。师鲁于公处即论英公事，英公于公处亦论师鲁，公皆纳之不言，遂无事。不然不静矣。 

　　公论：为善，其初往往能持，久而不变为难。计日计月而为之者，甚多矣。 

　　公语：小人害君子，如蜂虿之毒，物违之正。使不能加诸人，可谓善处矣。 

　　公云：“临事若虑得失，当札定脚做。更不移，成败则任他，如此方可成务。”又云：“孤忠每赖神明相助，幸而多有成。”其至诚自信如此。孔嗣宗任河北宪司农，召议役法，别公请言，不答，请益坚。公曰：“故旧不当无言，此行但为河北说，得些众人不敢道底意思足矣。”嗣宗临上马，又曰：“富贵易得，名节难保。”嗣宗归，不怿者数日，终不能自已。吴长文子璟素以坚挺有器节称，公亦称之，及幕府有阙门下，有以璟为言者。公曰：“此人气虽壮，然包蓄不深，发必暴且不中节，当以此败。”置而不言。不逾年，璟败，皆如其言。 

　　赵君锡被召，别公请教，公曰：“平日之学正为今日，此若不错，余不错矣。”终不语及他事。又请云：“若上问某事，以何对？”公曰：“此则在廷评自处。” 

　　李清臣平日于公前多论释氏，贵定力，谓无定则不能主善，公每然之。后朝廷降斥异论者，李进取颇持两端，公因书开之曰：“比来台阁斥逐纷纷，吾亲得不少加定力乎？”公之善喻人如此。 

　　公言狄青作定副帅，一日宴公，惟刘易先生与焉。易性素疏讦，时优人以儒为戏，易勃然谓黥卒敢如此！诟骂武襄不绝口，至掷樽俎以起。公是时观武襄气殊自若不少动，笑语温然。次日武襄首造刘易谢之，公于是时已知其有量。 

　　李师中为布衣，父坐镇戎退阵当斩。公驰至镇戎，以贼众我寡非诸将罪，且欲戮其为首一人。师中父在贷中，方请于朝，会师中赴南宫试，遂上书论。公募民为兵，往应，贼大扰，乞斩公以谢陕西。既不行，后有疑公心，执政有请勿害师中者。公笑曰：“彼是时以子救父，岂可加罪？”人闻之，咸服其公恕，然而师中终未之信。后擢为两制，师中方愧服且深谢之。 

　　公兄为泰倅，孙元规为司理，当荐之，公遂拜元规，书问未尝逾时不讲。后公为西帅，兵败，元规领言责深议公罪。朝廷知罪不在主帅，少责即复，自此元规慊公，书问遂绝。公一日以书问元规：“平日事契如此，若以伯氏尝荐而后见攻，此乃韩厥之举；若某当言责亦不为，元规隐此何待？某之不广，愿公勿疑。”元规亦疑之，终不讲书。公秉政，颇以公有害己心。后起废为庆帅，元规过阙乃泣，见公曰：“沔真小人，公知沔，沔不知相公之德量也。” 

　　公与娄澈有旧，数到大名干公，公待之厚。或以澈为公言者，但曰：“人材难全。” 

　　公以恩及人，无求德心，故所及者广，所感亦深。平日非不知人之欺，终不别白，能受其欺。贱官因事争于前，每及己之误，即受之。事行其直者，不主已为是。若禀事，尝讦触非而却之，异日复禀，终不以前日芥蒂置于心，亦惟是从之。 

　　公因论退日处去就之难者，不可猛而有迹。公每闻新执政用一人，叹曰：“放上则易，放下则难。”公尝戒人不可以任性，当临事有所裁处，方不失中道。公言王文正母弟傲不可训，一日逼冬至，祠家庙，列百壶于家堂前，弟皆击破之，家人惶骇。文正忽自外入，见酒流满路不可行，公无一言，但摄衣步入堂。其后，弟忽感悟，复为善，终亦不言。 

　　公因语章相在北门，颇姑息三军。公曰：“御军自有中道，严固不可，爱亦不可。若当其罪，虽日杀百人何害？人自不怨。” 

　　公言富公为郓倅，沂公作安抚使，一日谓富公曰：“即日当某位。”富曰：“不敢当。”沂公曰：“然进则易，退时难。”公言仁庙御批，朕曰：韩琦、富弼、范仲淹皆公议人望之所归，凡所议事，仰章得象；杜衍已下，公心协力行之。文正家藏一本，一以与公，今尚存也。 

　　公在相，举答诏文字与孙贲。贲谓臣不密则失身，莫且当孙顺。公曰：“事至此，忠臣义士亦不顾。若顾之，言不可出口矣。” 

　　公谓小人不可求远也。三家村中亦有一家，当求其处之之理，知其为小人。以小人处之，更不可校，如校之则自小矣。人有非毁，但当反己是不是，己是则是在我，而非在彼，乌用计其如何。 

　　公言始学行己当如金玉，不受微尘之污方是。及其成德有所受，亦有所不害者，不然无容矣。 

　　公谓忠义之心人皆有之，惟其执之不固，勉之不力，是以不及于世人。 

　　潞公在西京府，人有以魏公进退讽潞公者，潞公曰：“彦博岂可以望韩公！韩公地位别，某则有些粗材，蒙朝廷擢备两府耳。”人颇与潞公自知之明也。所以欧公平日少许人，惟服韩公。尝因事发叹曰：“累百欧阳修不足望韩公。” 

　　公谓欧与曾同在两府，欧性素褊，曾则龌龊，每议事，至厉声相攻不可解。公一切不问，俟其气定，徐以一言可否之，二公皆伏。 

　　公谓大凡使人为善，须就其性中做，性中若无，虽强之终不能从。 

　　公谓刘家今虽少淹，异日反正，当作第一第二等人，然更且固穷保名节。公曰：“勇且习石曼卿，直方外之士。” 

　　定卒恶米陈，执筹不请。公为帅，驰入仓，郡卒前诉。公怀中出一裹，曰：“某亦请此米，朝廷置此米一斗价八镮，今虽陈下，亦不失四镮，适皆自汝扇摇。”公命戮数卒于前，公嶷然不动，一军股栗。公平日恂恂如不能为，临事制变如此。 


