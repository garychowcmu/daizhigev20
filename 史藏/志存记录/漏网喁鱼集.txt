漏网喁鱼集　　（清）柯梧迟 撰 



　　●题记 

　　钞本「漏网喁鱼集」一卷，一０七页，都五万言，悟迟老人所编。据编者自述，为邑之横泾 【横泾，原属常熟县，今属太仓。】 人柯姓，光绪四年尚在，时年近七十，约生于嘉庆十三、四年。所记自道光十六年起至同治六年，又光绪三年一段，皆当时阅见之事，颇可作为参考资料。先公曩于光绪时得此书于里中，以其所记详实，留置箧中。先公亦有咸丰庚申避乱记，虽字数不多，然与此可互为印证也。余斋手记。 

　　●漏网喁鱼集 

　　吾邑漕务之弊，始于嘉庆晚年漕书张奎扬即星灿把持勒折。道光初，渐形肥瘠，然偶有灾分，尚无分大小。迨十三、十四两年，叠患大灾，荒歉固大，原可业佃均沾，自十五年秋收大可，大僚奏请民力不舒，仍缓荒额二、三成不等，漕书谓之活荒，每图若干，以费之多寡，定荒之大小。其时小户业田，已不能注缓矣。 
　　 十六年（一八三六年），县尊金咸，号小章，条银二千四百，州境二千零九十，秋成尚可，办漕折色七元二、三角，洋合制钱一千七、八十，时糙米二千二、三百。 
　　 十八年（一八三八年），知县王锡九，系两榜，官声还可，惟办漕不甚体恤，荒额三分，良懦者籽粒不能注缓，刁劣者竟可全注，所谓愈善愈欺，真深恨而痛绝之也。于是投词告弊者纷纷。太属 【太属指太仓州境，与常熟东乡接界。】 尚有古风，谓之板荒，不论大小户，概注二分五厘，昭邑折价七元至六、七，洋值一千一百六十，仓色米不过一元八、九角。 
　　 十九年（一八三九年），李邑尊 【道光十九年，昭文知县李镐，汉军人。】 境中灾分四分，秘不示人，先将殷实良懦给全熟串，着经造捆办，价须八元至四、五，开春出串，亦有二分，个中甘苦极大。苏属漕弊，处处不能凈尽，而常、昭则尤甚，此风大坏，未知何日得了？米价二元一、二角，洋合一千一百八、九十，每完票米一石，竟要十千光景。上控愈多，弥缝百出，然后勾挽党人，暗中讲明短价若何，漕规若何，视守分而不惯词讼之人，置不肖子弟论。生监帮于岁底拥挤漕书家，索规稍不遂欲，打骂交集，官亦无可如何。 
　　 二十年（一八四０年），被歉灾分，彷佛条银二百九十，折色八元左右，洋作一千二百二、三十，仓色米二元二、三角。所缓之米，绅官固有渔利，上司亦不得不孝敬。苟有上控漕弊，必批伸缩含吐之语，一有空隙，反必革办，庇纵已极。然不甘欺侮者不少，藉此可报捐功名愈多，皆为漕弊起见，讼之经年累月，不惜羽毛，仍可讲明完结。然小户之脂膏已竭，苟有些恒产，悉售于大户。 
　　 廿一年（一八四一年），邑侯蓝蔚文 【蓝蔚文，字子青，由常熟县调署。】 一切词讼颇可，漕务更不然矣，灾分四分外，仍以全熟串给出，每石合制钱十千六、七百不等。迨开春夷氛大震，漕务稍松。但迩年频频灾缓，无从沾染丝毫，漕弊日深，兼之海疆不靖，困苦惊恐，未知何时得能重见天日也？上遣钦差大臣林则徐、邓廷桢专办夷务。 
　　 廿二年（一八四二年）正月初二日夜，阴兵大乱，彼此莫踪，常地年底已有，苏州亦然。岁大有，米价二元二、三，洋合一千三百，折价八元左右。灾分与上年彷佛，除灾缓外，额外加恩减二分，太属三分不带征，因夷匪海疆蹂躏故也。林、邓直遭拟罪，琦善主和议。 
　　 廿三年（一八四三年），灾分四分八厘，太境二分六厘，其弊与上年有过无不及。 
　　 廿四年（一八四四年），是岁高底大熟。县令毓成。灾额四分七厘，太属一分八厘。禾稻十分收成，木棉十外三、四。米价大贱，仓色米一元七、八角，木棉更贱，其纺织者大可获利。迩来地方官不论年之果否荒熟，总以揑报水旱不均，希图灾缓，藉此可以影射。督抚不察灾之虚实，擅以掩饰奏请，从中谅可分肥。绅官更生觊觎，刁劣者不独不知输纳，益且婪诈县州浮收。其人曰白颈，其银曰漕规，奢华糜费，逞其所欲。一介农民，感此郁抑，竟无宣泄。历年灾缓，固籽粒未注，恩赦亦不望矣。折色八元三、四角，洋合制钱一千三百零。假如大户，票米十石零三升，竟以十石注缓，三升完缴，短价折色四元光景，仅要洋一角二分，将票米总算，扯每亩不过四、五十文。如小户，票米照数算，每亩必要一千零，顽佃蒂欠不在内。此中甘苦，迥乎天壤也。故有冬暖号寒，年丰啼饥，皆由此出。有旨未曾被兵之地，历年所欠粮米，豁免至二十年分，经兵扰攘之各州县，豁免至廿二年分。圣恩浩荡，然而未能普徧。 
　　 廿五年（一八四五年），条银三千三百，漕弊愈烈于前，小户业田，几为遗害无穷矣。圣人云：苛政猛于虎，此其时也。秋成尚称中稔，灾分直揑至四分外，无非胥吏舞弊，朘吸民膏，以充己橐。时米价一元三、四角，洋合制钱一千三百八、九十。常令金咸，曾任昭文，比由江阴调署斯篆。彼境小户之田，或契卖、或寄粮，犹水之就下，急不可遏者。故小户米数仅存十之五厘，冬出全熟串数十石，价七元五、六，急公者寥寥。总之白颈愈多，而小户愈少，漕规愈大，而小户愈穷。上司各署以及旗丁运费，所需不下万金，今直欲赔累，县以停收上省面禀各大宪，议改章。 
　　廿六年（一八四六年）新春，常令金咸密拿文武绅衿蔡浦，详革后奏请拟罪，更改新章，随委道府各员督办。金令出示，其略云：常邑粮户，向分大小，而价遂有短长，其中苦乐悬殊，以小民之膏血，为包户之贪饕，小民何辜？包户何幸？人心何在？天理何容？今奉各大宪面谕，一例征收，本县惟有拚此一官，为小民开一线生路，等语。于是设柜悬示，每石荒注二分，价洋三元五角，自此踊跃输将，颂声载道矣。大户与上年反形加倍，抚示指名，严捉漕蠹，索漕规者亦不敢有声色。窃思金邑尊民心既得矣，吾谓其非出本心也，实因陋规多，浮收少，所入不补所出，故有此更变耳。昭令毓成，素性狡狯，初任兹土，阖境小户，虽亦有归附之势，十中尚居其二，条银三千三百，上冬以小户愈全熟串彻底给出价七元六、七至八元一、二不等，上司已奖励其能员也。迨常邑复议之时，彼亦坐以旁观，及新章既定之后，共冀转否为泰，吾邑亦断无不改之理，而彼乃竟若罔闻，仍谕经差荒固不注，价亦仍然。自此悍吏刁经，故纵浮勒，而乡闾间，虽鸡犬复不得安也。不思事在相形，岂能苦乐之若是乎？正月廿一日，突有梅李 【梅李东乡巨镇，距城三十六里，在浒浦盐铁两塘交会之上。】 一带乡农纠集多众，直入昭署，将法堂内室尽毁，官眷越墙。继到漕书薛三家，亦复一空。而堂堂邑宰，为民之父母，被乡农猖獗如是，并不详请究办，即谕收串注荒，只令熟识人陆大溪指点，到地密拿起事人犯。竟被愚农鸣锣率党，拒毙二人，即弃之海滨。尸亲喊控，不惟不敢检验，批示亦含糊，暗专人馈以银，勒令其属情愿自己跟寻销案。陋规亦已革尽，绅官亦不敢把持，遂余银巨万万，各上司大可分肥。抚示只禁绅衿包抗，不怜小户轗轲，尤为切齿，真乃金玉败絮者也。呜呼！滋事者固目无法纪，而残虐者安有天良哉？揑灾冒歉，年复一年，则上损国家正供。勒折浮收，日甚一日，下蠹百姓脂膏。况漕乃天下之大政，一浇莫挽，竟至于斯！日后情形，不知伊于胡底？传诸老人云：嘉庆以前，未尝无水旱之患，苟有实在情形有伤秋实者，里中预议报荒，环集耆农，赴县求勘。甚而投词府、藩、抚各辕批示仰县勘明详报，各州县亲临四乡，详准亦不过一、二分。今则不然矣，从十一年起办灾，无岁不荒，无年不缓。并无耆农经地报荒请勘，官自不能无荒。二月自殴毙差役之后，几为禁令莫行，返呼罔应。四月初，有钦差大臣赛尚阿、周祖培到汛阅兵，沿途投词不少，常熟更甚，漕弊居多。两邑会议出示，征银遂跌至二千三百五十，无分大小。五月十一日，菜麦将刈，价值二千。忽有归、徐市 【归家市与老徐市，均东乡地名。】 间张贴无名榜，其意条银已贱，如业户照旧收麦租者，约期拆毁房屋。廿一日在陈吉观音堂鸣锣集众，至百人，向各业户家勒贴，麦租价每斗只许一百六十，稍不即应，即行拆毁，沿途逼人从走，次日声势更甚。廿三日锣声环震，分翼而出，一至何市，一至周吴市 【周吴市东乡小镇。】 顺图抢掠。如是被毁抢焚掠者四十余家，陆续到县喊禀，皆言拆衙不办姑息养奸所致。毓令无可设施，滋事处一闻官差来缉，又复鸣锣妄行拒捕。官不敢履勘，乞求本府会同海防委员带兵 【勇】 【（于）】 闰五月初一日到地绘勘，福山总镇孙云鸿，在城防御，随获首从二十余人，余溃散，缉未获，案悬不办。毓令撤任，即委上冬帮办常熟漕务之同知衔何士祁摄理县政。仍责令毓成协缉拆衙一案。六月十三日寅时，地震三刻，寤寐皆起，隐隐有车轮声，新塔上巨练断。七月初，镇洋县乡农报荒不准，即将县署呼扫，漕书家尽毁。又到告病假归里前任江西巡抚钱宝琛 【钱宝琛字伯瑜，嘉庆进士，有存素堂文集。】 家，捐伤甚大。因渠筑坝刘河，农田不利故也。抚宪李星沅复责令严拿拆衙要犯。七月廿二日，毓令带领弁勇四百余名，将到梅里 【梅里即梅李镇。】 ，彼处已集数千人，皆执农器，迎出梅塘，势甚狂悖，弁勇返棹，官亦回城上详各宪，锋不可撄。李抚军即委中军恩会同本府桂超迈带领抚标兵四百名，福山镇标兵四百名，驻扎城中。先谕各汛封口，廿六日祭旗，各兵勇领赏后，如有妄扰民间者，以军法从事。斯时鎗刀列列，剑戟重重，如吾方几为乱世人矣。是夜大雨倾盆，骤涨至三、四尺，禾田堙没，梁坝俱坍。本府桂出示云：今冬昭邑漕米，准照常熟新章，粮户无分大小，务必一律征收，只拏首犯金德顺，余从不究等语。八月初一日抵梅，俱已逃溃，陆续缉获要犯解辕正法，金德顺、季瑞犯事处悬竿示众。拜折后奉上谕：知县办理不善，照毓成例革职。漕书舞弊，照薛三例充发。生监把持漕务，照蔡浦例革拟罪。小民聚众滋事，照金、季例正法。所有拆毁民房不究，钦差所收呈词，发该府概未伸理。冬，常、昭会议，粮户无分大小，价亦一例，米值一元三、四角，洋合一千四百二十，运米者五筹作石约二石六、七斗，折色者三元七、八角，小户仅注缓一分，大户甚至注缓七、八分。秋禾敢云丰足，棉花亦不下七、八分，无如地方官朦混，督抚包庇，荒又揑至四分八厘。太、镇 【太仓，清代分为太仓州和镇洋县，合称太镇。】 年景彷佛，荒止三分七、八。州尊严达谕：米色干净，籽粒不浮，每石加津贴洋二元二角。绅帮似难允洽，亦到省禀谓委员办理，规革费减，严催提比，向有刁劣以规抵米，偿逋待规者，竟无措手。 
　　廿七年（一八四七年）正月初二，州尊密拿横泾镇施，解苏审办后，渐有输纳。二月，娄东书院甄别，责以衣冠不整，生童答苛政典尽，互相喧嚷，案翻卷碎而散。卸任时皆以冥镪焚道，后于三更时捷足而奔，亦一奇事。三月，学院李煌案临，伊子逗意，邀幸者每名七百元，迨临期三百元亦可。常、昭新章，似乎大减，然而为官之利薮，倍胜于前，虽是贪得无厌，无如上司孝敬亦多。为州县者，民之父母也，督抚者，朝廷之栋梁也，而今恐皆未必。且闻京仓无积，奉旨采办南粮，于上海出口有六十余万石，因苏、松、太赋税至巨之地，自十一年始，岁岁有荒，年年有歉，然其中偶有偏灾，亦不应若是之浑，如是则民力愈形竭蹶，国计孰与为充？春夏雨旸时若，木棉极盛。铃实后，实有青虫，食叶隐隐有声，遂秀而不实。秋成仅得三、四、五分，禾稻尚有十分。十月□日酉刻，地震。总之，怪异频频，不知主何吉凶？开仓时米值一元四、五角，洋合一千四百七、八十，运米仍五斛作石，折价四元一、二角。苏、松、太荒缓四、五分，议海运，以期抵京便捷。 
　　廿八年（一八四八年）新春，运米上海出口，英夷藉扰，兵备道被殴，朝服皆碎。继又揽载包送，如不允，又欲开兵衅，各大员讲和始免。道员即撤任，现调向在广东夷馆服役，不通文墨、新捐江南道员 【不通文墨道员者，谓上海道吴健彰。吴、粤人，曾为洋行司事。】 补授。二月出口放洋，又有海洋巨盗横截，苟有行驶，即欲刦掠，又调水师剿捕，幸未有失。主议者藩司李蔚也。六月二十日，潮涌丈余，沿海一带，飘泊无依。八月，黄河水决，逃荒如蚁而来，又开例捐输，分别议叙。节奉上谕，告诫谆谆，立除漕弊。抚军陆建瀛严饬所属，不许掯勒浮折，如再蹈前辙，指名参革。无如积弊既深，一时难挽。禾得八、九分，木棉五、六分，灾缓三分九厘，下忙银例缓，昭令毓庆撤底返清，又致纷纷上控。十月，上谕着各督抚严革帮费，冬米价一元四、五角，洋合制钱一千五百二、三十，折色四元三、四，小户荒均注二分，大户亦有参差上控者，设法弥缝，长短之弊，于兹又起矣。至于海运，其费已省，各大员札饬频严，竟坚不可破者，奈之何哉！ 
　　廿九年（一八四九年），岁次己酉，谚云：牛马年，广种田，种得田来要防己酉年。春，雨多晴少。四月廿六日甲子，夜微雨起，滂沱不已，至闰四月初五，水涨三尺，渐退，时正刈麦，淋漓不已。十八日复甚于前，又退，后或而蒙蒙，或而如注，麦经芽烂，间有日色，阳光曦微。至五月十三，昼夜倾盆，水骤深六、七尺，远近圩岸悉破。极目汪洋，庐舍坍没，迁徙无从，浮柩乘风而逐者，不知千万。高区挪措翻稻，幸有低区未莳之秧。六月初，交大暑。而木棉经淹，仅存一息。补种豆，外杂粮，米价腾贵，布客绝迹。时昭令毓报水接踵肆蛮，即谕米牙毋许高抬出境。自此反有遏籴之势，囤积者亦不能出粜。斯时也，竟所谓农有余粟，女有余布，担柴钱五百，石米钱六千。六月初三，起南风，天朗气清，水势每日暗涨三寸，皆从南京而下，各海口淤塞，不敷泄泻。询及道光三年水势似稍逊，兼之彼时春熟已割，又有林藩司则徐妥抚灾黎，不致一失。今却未必尽然，毓令办灾无措，即委章子元名惠调署。章令莅任，先将征上忙银柜收，即举董设局，饬劝绅富协济，又将白茆浅狭处先行挑挖，即履勘全河及各支港情形。十月起，十分灾，抚恤一次，官民赈共六次，八分灾，共赈四次。所翻禾稻，有二石余，豆有一石半，所补杂粮，每亩亦有石许，木棉不过二分。我家所种木棉十亩，仅得七斤。下忙银大漕概未征收，佃户小大租均未还纳，幸不滋事。捕鱼伐树为业。最惨者低区不独籽粒无获，栖宿无依，朔风凛冽，流离罔顾，相继死亡，好善者百计舍施，亦难周遍。况积水未消，又不能播种春熟。章邑尊禀请粮道倪良耀，转禀抚军傅绳勋，奏请借帑八万，开浚白茆，移建闸坝，及徐六泾、浒浦、高浦、福山等河，拯救哀鸿，疏通水利，秋成七邑分摊归款。十二月二十后，谣闻圣体有惊。 
　　三十年（一八五０年），正月初一日，日蚀。后知皇太后于十二月十一日崩逝。月杪又闻圣驾于正月十四崩。时，章令在白茆量勘，举董筹议。皇太子即位，改元咸丰。其时河干官员，摘缨穿孝。二月初开工，章令又往徐六泾、浒浦估工并举。三月二十，本府黄梦麟临工。章又到高浦筹浚。惟福山常令黄金韶承办。白茆将竣，出示沿塘各港次第举行，横塘、辛河先举，陆续举工三十余河。章公自正月底来河，往返筹款，督率验工，身带痢病，不惮烦劳，莺梭百日，惠及农田者几希矣。四月二十日，抚军傅绳勋验工后，又移建石闸 【章惠有移建白茆闸记，述道光己酉开浚白茆。因旧闸淤废，移建于柏家港，是年五月始工，越八月，告成。记石在东张市白茆新闸，张元龄所书。】 创造龙王庙、官廨，公局、闸夫房，即召闸夫守汛，以为随时启闭之人。麦秋大获，迨七月后，年景颇可。八月十二日，大雨倾盆三日，水势直与上年等。低区仍属汪洋，木棉大减。幸宣泄畅达，如吾方向种木棉为主，因上年大灾之后，半因缺种，半实田荒，兼之粮食昂贵，故种稻豆居半，又遭风雨连宵，收成止得四分。冬，开仓折色四元二、三，荒注二分，米价二元光景。 
　　咸丰元年（一八五一年）元旦，出诏大赦天下，各粮户应完本年熟田，亦观望不前，于是返呼更迫。二、三月雨多晴少，麦收大减。广西土匪不顺，亦费筹划。六月初，起东南风，五、六十日，竟无破块鸣条之意。布路未甚畅达，陈花价涨至九元四、五，即松，七月更胜于前，最昂直售十元三、四角，洋合制钱一千五百，各路无，尚不接新。其时田苗高低俱盛，无一处不有十余气象，花地如太地、浦东、沙、崇皆然。忽八月初一，云腾东北，狂风大雨一夜，初二风转西北，雨若倾盆，巨树危房皆倒，稻幸未秀，木棉受伤七折，后连阴雨十日，铃多萎烂，虽连遭风雨，犹不失中稔。十六夜，微雨绵绵。闰八月初七黎明，天色黄，炎日如火，晚即雨，又连十日，从此只三分年景矣。又闻黄河大决数百丈，请帑巨万。粤西军饷不时提解。常、昭荒准四分六、七，开仓大户照额，小户一分，价四元三、四，洋合制钱一千四百七、八十，仓色米大贱一元三、四角。督抚奏请海运，奉旨以苏、松、常、镇、太五属准由海达津，仍上海雇船出口，其海运较河运所费大可节省。谣闻有海岛巨盗包送，预将礼物讲通，吾谓断不至若此。盐枭扰攘。 
　　二年（一八五二年）春，晴。闻粤西土匪扰害愈炽，屡遣经略大臣剿洗，皆未凯捷。黄河将竣而复决。四月，浙江鄞县征漕不妥，致农民拒捕滋事，将知县碎尸。上司提营会剿，又伤协镇佐贰等三十余员，兵勇无数，农亦有毙。闻于上，不作叛论，为首正法，刊碑永禁浮勒。麦得十分收。五月无雨，日更炎烈，插莳不齐，盼望云霓急切。下旬得大雨，最高已不及播种。青浦县余龙光开征道光三十年漕粮，严催勒限，时值戽灌不及挪措之候，又将知县抢出，倒拖里许，竟欲粉身，得救幸免。后亦提兵勇，捉拿首从要犯。农民知官兵至，亦拒毙多人，更欲效法鄞县刊碑 【青浦起事者为周立春。】 。二十七，大风，新塔吹折，其兆又属不祥。六月初一，赤日炎炎，雨旗遍野，泥神满途，闻浙江旱象更甚。其时皆谓幸得前县章公深浚白茆 【道光三十年，知县章惠请于巡抚傅绳勋，浚白茆、徐六泾、浒浦、高浦诸河。】 ，近可潮汐源源，远亦戽灌不竭，故未全角歉象。七月，粤匪蔓延湖南界，湖北、江西有警备。八月，木棉有十分，浦沙皆可，禾如未经渴水者，仍有十分，次不一。十一月初六，是日壬子，适壬子年壬子月，酉刻地震，较廿六年利害。初七午前又震，但见屋脊树头，摇摆不已，河水亦涌，水缸欹侧，灾异叠见，不知何时应报也。米价一元八、九，漕收四元五、六，闻元和县为浮收拆署，无锡亦然。惟江、震两邑 【吴江、震泽两县同城分治，合称江、震。】 ，农民盟约，还租祗有五分，否则全欠，业主俯就，办漕亦多周折。河水愈涸。十二月初一，各州县封捉船只调兵，递送纷纷，制军陆建瀛出守九江，抚军杨文定镇守芜湖。严寒大雪数下，南北盐枭交会，苏省已形股栗。又有太傅之子探花之父潘功甫 【潘郑庵为绂庭之子，功甫其世父也。此云探花之父，误。】 者，曾举孝廉，食长斋，惯诵经，广行济施，作词一首，付梓刷印，四远传送，并非煽惑之语，况素不以名利计，知时达世之人也，其中意思，须自悟会。词遍送后，忽悠然长逝，且素有德行之名，如上年在城各处凿井，后果大旱，兹阖城愈增恐惧。其词曰：十念报恩深，保佑八方无事。圣主动欢情，应时甘雨应时晴，火烛灾难永无惊。腊月初八日，日中午时辰，城乡男女大小发至诚，高声急念观世音，十声八声要分明。不论荤口素口信不信，只在一刻至诚心。隐隐天乐空中鸣，祥云金采放光明，一轮红日照太平。然亦难解其详。总之，天下之治乱，不出乎钱、漕、盐、考四政。如宝苏局，铸钱皆官板，自嘉庆间有私铸，谓之新嘉庆，今遂谓口谈。道光间更多而更小。今上已三载，官板绝迹，所铸无非小而薄，甚而将乾隆以上之钱毁改。至于盐枭，南北贩运交会，肆无忌惮，并且盐商停止。若漕务之弊，由来久矣，已不可枚举。最可恶者，接前任学政科试，又连授一任，青麟每试玉峯，常熟席枚生为引线，预通关节，须番人 【番人即银元。】 五百，及案临，三百亦可，无论书肆玉铺，皆能出入讲话，及封门时，青蚨二百缗亦能俯就，火食船夹贩私盐，凡此数端，已不堪设想，其它可类推。封疆大吏皆置之膜外者，何也？盖同声共气也。 
　　三年（一八五三年）正月，五属粮仍海运。十八日，得福山营兵回。据云：初九日粤匪攻陷九江，十七日太平被围，旋又失守，直捣芜湖，福山镇陈投水死。嗟乎！官兵将弁，并未接仗，只闻前军有失，众即哗然而散，沿途刦掠，是所长技，督抚未设一谋，提镇未发一矢，临敌先退，受累朝知遇之隆恩，不思报効于万一，真乃贪荣窃位，衣冠中之禽兽也。苏省迁避不少，有人请仙，适伏魔大帝降乩云：征云冉冉蔽苍天，刁斗无声夜不眠，但见沙场堆白骨，将军难免葬江边。于是百工技艺，愈形掣肘。月杪，直逼金陵，制军陆建瀛退入城，抚军杨文定退守镇江，奏请着兵备道借商船同守，以为水陆要隘防堵。其实乞借英夷兵船协助，白茆口见陆续向上行驶多只。二月十四日，常熟遥空，有响似雷似炮，悠扬而不出声，地似一动，或谓天鼓报，或谓虞山鸣。十六日雨，南门外夹红点入沙泥，拾视之似凝血。得金陵信，于初十日被攻破洪武门，杀死兵民数十万，满洲城更烈，陆制军隐遁，土匪抢掠。伪将即出抚民示：士庶无恐，专杀贪官污吏，刦掠者死不赦。附郭村庄尚安静，于是前村箪食，后巷壶浆，俱给执照，并小红旗竖村口，门贴顺字，夜可无庸闭户矣。各府州县，逃避一空，官绅议劝捐团练，更议纳款。廿二日，又被占据镇江，窜入扬州，掳掠殆尽。金山寺纵火焚烧，夷船受伤。苏省罢市，常熟宦家科第匾除，题名单扯。旋闻向军门，名荣，重领大兵十余万兜剿，琦、周二钦差迤逦北来，粤匪弃扬州回聚南京，络绎镇江，相持战守。二月廿七清明，雨，徐市落黑豆。三月初七日辛亥，微雨，戌刻地大震，隐隐有声，从西北来，坐立不定，柱梁轧轧，继又摇动三次。初八日壬子，阴雨夹雪珠。巳刻，正谈昨夜之骇，忽又震动，众皆束手而待。姑苏驿因镇江梗塞，文报不通，移于福山，由海道达津。江苏学院何于二月初四案临玉峯岁试，考毕并无物议。初十日辰刻，地又小震，十七日戌刻又震，或谓十六、十八、二十等日，皆有小震。传闻乍浦地出白毛，长至三、四寸，掘深二尺，未得根柢。廿八日，白茆口夷船停泊，驾舢板进港登岸，广卖牲畜不吝。二月，雨多晴少。三月，阴雨绵绵，间有阳光，淡白似飞沙。官绅会议，乞援于英夷协助。窃思该夷果能杀贼立功，不知奖其爵位抑分割土地耶？况彼早已包藏祸心，兴贩鸦片，流毒已深，前经林则徐逐禁，俯首焚缴，因居心叵测，窜流沿江七省，林则徐大张国威兜剿，又琦善主和议，即贬林则徐爵拟罪，于是英夷占据上海、宁波、天津等处，大兴土木，肆无忌惮，今竟乞援，其大吏之筹划，不问可知矣！四月，麦收大减，有上谕：苏五属上忙银秋后启征，稍纾民力，麦租概不得收。有倪藩司 【倪藩司，江宁布政使倪良耀。】 示，军需急迫，上冬漕尾彻底清催，小户米已清，大户米尚未及半。然并不追呼，亦无应者。各州县词讼不理，西乡白日打抢，阖县惊恐，即募勇护勘。自向钦差镇守南京之后，苏、常似乎有恃而无恐，惟军需浩繁，上谕劝捐，从优议叙，院试乡试皆加额，各处设局劝捐。常、昭有官绅公启一纸，内有一联云：官衔翎顶，荣施如愿以偿；银米钱洋，捐数以多为贵。窃恐为后世奇谈也。嗟乎！功名原国家之名器，今而后愈趋愈下。前道光三年，水灾捐输，恩邀议叙，以为罕有。近来动止，无不藉资民力，如绅富家已邀恩重叠，虽襁褓之孩，已得奖励，假有身不清白，如数捐输者，亦居然衣冠中人矣。上海县征收漕尾，乡民拥入署肆蛮，乡勇御敌受伤。建、广匪徒乘机抢夺行铺，皆不究。抚军杨文定拿问，署督怡良驻常州，护抚许乃钊守省城，提军邓绍良驻丹阳。六月十三日，镇江粤匪突出，放火烧营十三座，我军尽弃辎重而退，被追数十里，常州、无锡一空，苏郡又徙。邓提军撤任，即饬和春任之。七月十二，黄昏凝结白光如鲎，西北环布中天。十三日，嘉定县乡民聚集入城，拆署纵囚。十六、七日又至，人数愈众，各持器械，镇洋县郑扬旌妥为劝解，署中掠尽，退到大德寺，宰杀猪羊盟约，各备枪刀，即纠合青浦周立春同事。周立春自上年拆署拒捕，严缉未获，居心尚无叛志，实官逼致变，听其指挥者，不过数千人，皆系农民，因逼近上海，勾通建、广匪徒，乘机观变。十九日黄昏，西北天现一星，不甚明，流光丈许上冲，旋即沉。后日，渐次移南，渐早沉。廿六日，风暴，适木棉将开，又经一挫，约六、七分年景，花价极贱，三千二、三百，洋合制钱一千六百三、四十，布仅百六十，商贾梗塞故也，禾稻尚望十分，各州县漕尾及上忙严催勒比，常、昭军需局董，沿乡劝捐，挜请议叙，皆辞。八月初三，青浦土匪突入嘉定县，四门拒守，知县郑扬旌遁，在城人户虽没家资，幸未遭荼毒。匪等悬纛出示：专杀贪官污吏。初四，建、广匪勾引土匪马步三军，直入上海，亦四门严守，知县袁祖德大骂碎尸，道宪英人救，城中不能搬运。亦有示，不扰民间，专杀官吏。于是苏省大震，迁避更多。宝山、青浦随陷，川沙、奉贤又失。南汇不守，知县章惠拒守，被贼逼降，大骂自缢，贼亦怜之。初九日，张家市郑光祖催租倚势，佃农鸣锣聚众数百人，打毁什物，内室倾烧，获解一人，知县任鲲池不勘不办。十一日，复聚千余，欲拆其屋，所解之人索还始免。太仓无所措，钱宝琛先遁。十三日，嘉定贼来，太仓州牧蔡映斗骑马绰刀，领勇数十冲出，力杀数贼，余退。十六日，复来，蔡州尊戎装当先，追杀百数十，后溃。回署犒赏毕，欲弃官去，阖城男女焚香挽留。蔡谕：今兵不满百，又无粮饷，最可恶者，绅富先避耳。于是肩挑贸易，皆愿助饷，委员丁国恩相机守护，省中提调兵饷到娄，故保。十八日，大兵围嘉定即退。二十日，内应破之，随杀数百余，擒贼目周立春，解省正法。乘胜克复宝山、南汇、青浦，阖城剿洗。月底抵上海，四面围攻，昆、新惊恐 【昆山，清代分为昆山、新阳二县，合称昆、新。】 。吾常邑蕞尔之区，其时北门木樨盛开，纨袴子弟登山临水，游兴依然。惟是风鹤之警，开征劝捐皆隐，收租亦畏缩。斯时天心日怒，人心日离，皆由迩来官吏积弊所致。文武大员云集上海，未能克复，还租绝迹，稻区亦效尤。十一月，业户开追，县差甫下乡，十四日，东周市瞿又被佃农拆毁，报不勘办。二十日，太仓差船抵横泾追租，亦被农人殴差烧船。廿二日，鸣锣聚集举人顾承藻家，毁烧净尽。廿三日，冯家又复一空。二更乡张宅拆屋烧毁。廿四、五等夜，处处有黑夜打抢。苟有余粟之家，卧不成寐矣。廿六日，州牧蔡带弁勇数百下乡，一面咨会昭文陈庆长会勘，先谕各海口封港。抵横泾，先传耆老询确，连夜拿获首犯二名供实，就地枭首悬示。差地 【差地指差役和地保。】 昼夜四出搜捉，在镇则鸡犬无声，在乡则鸡犬不宁。斯时州尊声愈大，胆愈壮，绅民香花跪送，即出示减价收租，以抵赋税，自此又有尔我之势也。吾方赖其余威，岂浅鲜哉！常邑西乡如是者不少，亦大加剿洗，军需局严提逼捐，不拘何项生意，皆要捐。十二月中出示：本年漕米，无分大小户，奉宪折色每石四千，除恩减三分，荒缓一分七厘。先将良懦给串清收，实皆赔垫，人情拮据，田产无可契售，收租每亩不过百文出入。一冬无雨雪，风和日朗，菜麦有望。 
　　四年（一八五四年）正月，完漕皆竭蹶，而征愈紧，以济燃眉军饷。二月初，苏省调兵往沪，督抚出示，以为大兵云集，指日即可荡平。藩司示，奉旨颁发当十钱使用。开炉即铸，改咸丰重宝以一当十，民间又受其累。又示，内部给发空白监照，每县先给十数张，以便士民解运捺搁，价减银九、十两，零费三、四两，银减价一百六十串。于是各州县出示，如有报捐监生，毋庸地邻出结，持银到该礼房交足银数，即将履历年貌填入监部两照带归，以为体恤士民，不受胥吏舞弊，功名竟易如转瞬间也，而报捐者绝迹。三月，学院何桂清不发科试牌，县府试停，士气亦为不扬。督抚奉旨颁发宝钞官票，通行使用，以便筹运。钞以钱数，票以银数，钞以部颁，票以官印，限定每银一两易钱二千，彼此不许高抬，先给典铺钱庄，洋价自兹日昂，值须二千，市面渐行紧迫，人情愈觉狐疑。各州县漕务，严催酷勒，大户尤甚。其金陵、扬、镇、上海军饷浩繁，更有安徽庐州、凤阳及湖南北一带，不知几许？如钞票行使，可以用之不竭，而府库总不能充裕，奈之何哉！民间苟有词讼，不分皂白，先掯巡防经费，后勒军饷，刁风又炽。初八日，上海营兵犯夷，被夷人开炮，文武将弁遂弃甲抛戈尽走，以百里者自诩于五十里，致烧营房数十。嘉定、太仓、昆山、苏州逃兵络绎不绝，沿途抢掠奸淫，流入省垣，不下万许，东半城亦闭，逐渐押回，不知如何粉饰。奉旨采办米石仍由海运，到京者不下数十万。一春晴朗，麦得丰收，还租尚可。有旨上忙缓至秋后起征，大营催提军饷紧急，而漕尾上忙迭至。夏，风雨尚调，大有酷热，奉宪城镇以出租房屋之息及自产开张，公估若干，各抽二月，亦归军饷。所患者商贩梗塞，煤缺，木值三十余贯。秋有时疫极重，金陵贼匪又环城布营，向提军兵力单薄，一时难攻巢穴，督抚株守省城，亦不过坐观成败而已。秋收禾稻尚可，而花又为减色。十一月初五，无论通渠实港，有水涌二尺许，随涨随平。后闻镇江海面，有二龙相斗，一旁视，升降于洪涛巨浪之中，亦一奇事。圣主因江苏漕弊最重，专责漕督邵驻扎苏州，实力查办，无如所用非人，概不与闻外，每石需要三角。自兹又收三元一、二角，恩减概一分，荒缓大户二分，小户仅一分，弊窦似又起矣。 
　　五年（一八五五年）正月初一日，上海红头贼 【红头贼即小刀会，因用红布裹头。】 夜遁，次日陆续出城，吉抚军始往剿杀，首逆刘丽川就擒，逃逸海洋亦不少。沪城弹丸，而贼竟拒守二年，皆赖夷匪接济粮草，易换金银。今银尽而粮亦绝，遂自溃。吉抚军收复城池，已形瓦砾，安抚百姓，即克复奏凯，上深加奖励，学院行文县试。二月，苏城捉船甚紧，皆调兵到镇江，吉抚军督往也。徽州一属，由安庆窜入，犯已三次，蹂躏不堪。三月，阴雨及一月，麦收大减，仅二三分，农佃又形困苦。当十钱愈出愈小，并有私铸搀用，生意间受其亏累无穷。昭文县陈沿途比较，生监帮被差役殴拿，议叙竟枷示，又纷纷上控，终无结案。南京沦陷以来，天下纷纷征调，所需粮饷，无非苛捐民间。苏州府示，有除粪行茶馆不捐外，其余各业，概要抽厘。然而客货来已经重重津贴，土产去亦须节节税捐，滴滴归源，无非小民膏血，层层剥削，实充官吏肝肠。所喜者捐输票尚能折色货卖，所滥者功名路尽可买票纳输，无论虚衔实职，分发荣封，皆可顷刻而待，遑论其身家清白耶！空白监生照，尚现银兑，亦不论其刑伤过犯耶！奎学院考试尚无物议，今最堂皇冠冕不受胥吏关津之累者，惟有两业，小则私盐，大则鸦片而已。夏，风雨尚调，惟有酷热。秋，人多疾病，死亡相继，幸岁丰，木棉有八九分，禾稻敢云十分。花值三千八、九百，米得二千六百。如是收成，人情窘迫者，何也？久困之下，赋税繁重故也。冬，条漕恩减一分，大户仍可额外，价折三元三角，洋合制钱一千七百六、七十，如是浮收严催酷勒，真民不聊生矣。其时常令孙丰，由上海调来，办事明察，词讼毫不拖累，到任后，先办赌摊粮帮凶债，后拿士恶钱华卿惩办，于是地方肃清，官声颇好。又禀上宪收清漕，督抚等以一县独清，恐各府州县反形区别，似不能行，彼即力辞，省中另委辕员责收。昭令吴士松，惟鸦片为事，一切词讼银米，悉由衙蠹做主，实胡涂不堪之至。大小官员每出示，必云军需浩繁，惟有再为捐输，以济军火，奏求破格施恩，重邀奖叙，尔绅商富庶等一举两得，乐为尽力，千载难逢之机会不可错过等语。是年乙卯应行乡闱，南京停，听有力到北场应试，附廪一体考试。学院奎章复任江苏学政。十月发岁案牌，十一月县试，十二月府试。 
　　六年（一八五六年）正月杪，各镇兴灯，二月更盛，互相争彩。又闻粤匪冲出，仍安庆、徽州一路，到处焚掠，宁国府被破，绕道常山、玉山趋浙江。其时彼处兵力单弱，苏省调兵往援，封捉船只甚严，而匪等复转金陵，势如东下。三月吉抚军尔杭阿死，或云营兵谋之，文武大小员弁死者百余。省中又有徙避，镇江营哗然大散，又无遏御。怡良制军株守常州，形同木偶。向提军荣虽已年迈，精力甚强，兼有张镇台家祥辅佐，为之扼守前锋，真所谓东南保障。无如兵不用命，亦难制胜。乡间当十钱私禁不用，县中一九搭货价九五申，省中仍二八搭货价八六申，尚不能通畅。肩挑荷贩者即口语云，新咸丰不要。亦一怪话。京中已行钞票，报捐监生，京庄收兑者不过廿六、七元，后贱到廿二、三元，六十日到照，惟以钞票上库，虚衔实职亦然。省中协济局报捐从九衔，只须二十元。各省兵额实不过二、三，逆匪东冲，即移营东御；西突，又调遣西遮。苏省为通衢要道，封捉兵船，无日休息，过境兵差，片刻不停，贸易不通。五月，菜麦大可，约有九、十，吾邑翁同龢中式殿元，已觉淡然。十八日，逆匪蜂拥出金陵，张镇台见势不能支，商于向提军且退，向欲坚拒。不料在营官弁先退，向遂焚烧大营，直退至丹阳，所遗辎重，尽为贼有。彼处向团练以助军威，贼久已切齿，遂出令百里内务杀净尽。其时先有土匪抢，后即逆贼焚，势甚狂悖。于是苟可挪措者，皆负老携幼，连夜逃奔。或中途失散妻孥，抛弃子女，不知凡几。少妇自尽最多。或家资巨万而囊无一文者，或积粟万锺而身无一粒者。苏城金银价飞涨，迁徙者纷纷。洋值制钱一千八百零，小花大滥不用。天气亢晴，禾苗枯槁。六月，上元、句容、溧阳、溧水、丹阳等处难民，蚁拥来苏，省中好义者实多，随处随时设局，安插留养。本府又拨派各属分养，我邑又挨户书捐，董事又可从中分润。呜呼，该处黎庶连遭焚掠，转辗流离，未知何日得返故乡，重聚家庭之乐哉？七月，仍无雨，各官祈求不效。禾田通渠递灌戽救者尚可望，木棉仅长六七寸，早为戽灌者不改上年。河皆涸辙，吾方幸有白茆潮汐往来，未形全歉。更有蝗虫驾海来南，落花地尚不开口，所食野草竹叶，来势满天遍野，如阵云障雾，遮天蔽日。各官塘皆断，惟昆山塘仍通，官渎桥里洋澄湖底露出七、八百亩。各州县报荒接踵，出示不许运米出海，藉此匪类遇有籴米者皆拦截。花地素来运米接济，今反形掣肘，于是公禀，批本境听其贩买，时势稍平。诸耆老谓较嘉庆十九年大旱更甚。闻初九日向提军死，省中又为吃惊。大营内外兼顾者惟张镇台一人而已，余皆碌碌也。十六、七，有阵雨一二寸，亦未遍得，戽灌仍无歇息，耒锄久停，横水涨四、五寸。省中广东帮蛮横已极，始由召募乡勇保卫苏城起见，特设头目郑子坤，后渐肆无忌惮，司道辕出入宾礼，州县皆奉命惟敬，前向提军提往军前，即沿途抢掠，后遂撤回，人数渐多，自此日日抢夺，夜夜打刦，并未捕获一案。学院李联琇 【李联琇，临川人，字季莹，号小湖，道光进士，有好云楼集。】 于六月到任，七月发牌岁试。各县悬示，八月初一日案临玉峯考试。廿八日尚传廪帮迎接，廿九忽改期，亦从来所未有之事也。八月初，仍无雨，蝗虫愈多，振翼细如猛雪，天为之暗，栖息重叠竟尺，地为之高。禾稻刚秀，非颈即根咬断，即千百亩，亦可顷刻而尽。所伤尚轻，日日望南而去。初八日，得大雨四、五寸，河水深一尺，蝗仍连山排海而来，不知内地受伤否？嗟乎！农夫手胼足胝，无一不筋力得来，今又减色，不知民间获罪，抑官吏暴虐上干天怒而至于此耶？闻安徽、江西旱象类同，山东尤甚，浙江尚可，福建大水，人亦淹伤无数。此虽国家否泰，实胥吏平庸所致。自道光年仁慈大度，封疆大臣敢于舞弊，州县有恃而无恐也。设有非分之事，总可馈送，上司既受其贿，不得不包含，遂酿成其深病。虽有林则徐等，名倾中外，力挽颓风，诚古大臣之气概，然亦杯水车薪，而又黜谪，尚有余望，而今已矣。痛哉！惜哉！目今仕途壅塞，捐班快捷方式，小人拥挤，贤人屏退，其故何也？盖士人多贫，虽发无力趋附，捐班固富，孝敬无所不至，得缺竭力搜罗。近来官皆无体恤下民，尽忠国事，如州县有罗天括地之手，督抚必奖为聪察明干之员。窃谓古之州县，未必皆廉明正直，苟有贪饕，皆赖列圣神威，干纲独断，大僚明察，执政秉公，属员焉敢贪酷暴虐哉？今之为州县者，未必皆贪酷暴虐，无如上司婪索，书吏诈刁，舞爪张牙，竭尽膏血，未免冬暖号寒年丰啼饥之虑。而今而后，不羡邻富之翁，窃慕捕蛇之业，或者后世与吾为邻者，恐非尽是今日之人也，而吾室独存，则幸甚矣。平郡尊翰，调授常州府，以松江府薛焕补之。中秋夕邀广东团练头目郑子坤赏月，设计就席擒获，连夜捉获广匪。十六日，六门严闭，搜拿更密，被获者约有百人，随到随杀，余党四散潜逃，苏市大为安堵，横水亦渐来。据云：丹阳等各县次第克复，惟小蝗为害不浅，即泻子而生短翼，若聚稻田，一饮而尽。九月初三，学院案临考试，长、元、吴广额加倍，嘉定亦然，并增一额，常广五，昭二，其余无。秋成大失所望，木棉不到三分，禾稻亦不到五分，米价腾贵。及九月杪，省拨委员勘荒，已民情久困矣。纱布大贱，如高区有甚于廿九年大水为灾。是年办全灾，下忙亦缓，冬有官赈一次，民赈相辅而行，木棉亦有二三十斤，其价尚大，补种杂粮，每亩亦得石许，米价虽贵，尽可敷衍，以今岁较之，不啻天壤。况北沙江北一路，寸草无生，流乞来南者如蚁，贩运南粮者连樯，累示不许出境，亦难阻遏。浒关免税，听其采办，于是米价飞腾。十月初已要五千，柴亦贵。闻大营到省火提军饷，恐有不接之虑。花地租息，毫无成色，纵有千百顷美产，与家徒四壁同，虽民力实竭，而业主犹恐节外生枝，互相畏缩，故未滋事。然而用度倍常，条漕必酷，亦难设施。冬，条漕恩减二分，荒仅二分，价折七千四百不等，小户亦难如数，后更甚，实出于无奈，大户延至夏间逐渐缴付，荒可注五、六成。米银终年催比，无日休息，藉提军饷紧急，愈为酷暴，然而提解每石折色一两三钱，值钱二千之内，今价收七千四百，其贪虐之心为何如乎？国计固不充，民生愈竭蹶。今粤匪蔓延，生民涂炭，非独无克捷音，竟有来让之谣。总之，世运衰微，小人当道，竟至于此！一秋冬无雨雪，不严寒，洋价一千三百五十，毫发一点者不用，大烂一千。苏市官开永济钱庄，专用钞票，以五百文起二十千为止，分派各钱庄配搭使用，库亦收用，故流通洋无定盘，典不出入。 
　　七年（一八五七年）正月，昭邑有刷印催粮启一纸，发各粮户，其语云：飞启者，照得本年应征熟田漕粮，除酌提由海运津外，其余米石，奉各宪统筹全局，悉数截留，抵充大营军饷。现在各营停釜待炊，兵勇竟有食饼食粥朝不谋夕之势，是以钦差大臣万分焦急，业经奏请严催督抚宪转饬各属，将应解军营粮饷，限于岁内一律解足，不能稍有短缺。兹查开仓以来，熟田漕未完者甚属寥寥，设有贻误，本县之考成固不足惜，而军营粮米不继，饷绌兵哗，苏郡生灵，何堪设想？深恐各粮户未知底细，视同往年漕米，因循坐观，致误大局。合亟飞布，务望将应完熟田漕粮，不论本折，于五日内扫数清完，以济军需而安生业。倘有乡愚无知，狃于积习，亦望将此意剀切剖谕，俾共知之。想诸君子见闻有素，定能鉴此真情，必不视为泛常，有误军储，致妨全局也。此启。知昭文县事吴士松谨启。我视此，不禁哈哈大笑，潸然下泪。试问国体何在，官气何有哉？真一大奇文大奇事。假使果有其情，亦应露藏其半，其苏郡生灵何堪设想之句，莫非已有成见，势所必然？否则其言外之意，甚无谓也。如此为官，真死不赦。自此风行雷厉，严提血比，各粮户逐渐输纳。巡抚赵主议，苏城各业抽厘房租巡防团练外，再行挨户书捐，以抵军饷。常昭董事下乡劝民赈一次，虽殷实亦难应手。至于苏城，铺捐尤大。本府薛出示，其略云：虽系迭次书捐抽厘，尔等总加货价，名为乐输，实尽出于买者，此次务各勉力输将，仍可并数邀恩奖赏，除二十千资本沿街摆摊自食其力外，一例书捐。倘有畏缩规避不即书捐者，必非良民等语。即着委员同董，沿门勒写，进门时如化缘和尚，不遵捐数如弄蛇恶丐。斯时米珠薪桂，生意寥落，亦难设施，后渐松，甫毕，即催缴，茶馆每碗加一文。各乡麦苗甚盛，二三月间晴朗。四月初各镇放赈一次。菜麦将实，其苗愈茂。忽闻粤匪由江西闯入闽界，土匪乘势抢夺，警防不得不严。道路又阻，致布价骤跌。又遭淫雨，麦收大减，米价又涨。五月，蝗子尽出，初小而无翼，各州县皆然，已蔽野，即出示捕收，每斤七、八文。于是老穉藉有生计。然愈捕愈多，愈后愈大。又出示设局收买，每斤十五、六文。扫山网水，可得钱四、五百文。又劝捐相济，业户不能坚辞，禾苗不敢插莳，赈捐各户将欲报销，又有奖叙。无如功名已经重叠，虽穉子孩童皆已奖励，故将捐条折色货卖，甚而硬挜骗受，逼写履历。学宪李联琇到昆山科试，各县另加广额，教官仍勒索贽礼，廪生乘势搜罗，即公禀学院严禁，后大为节省。闰五月初，大雨时行，高低区尽可插莳，蝗已飞，雨后倏而绝迹，不知所之，各处皆然。或云蝗本名旱虾，在黄河卸子，得水化虾，亢旱为蝗，今得大雨，投水化虾，此说或者有之。后即人皆眼目肿赤，随感随退，亦云食虾所致。蝗害既无，田可灌溉，人心稍定，米价渐平。昭邑吴士松贪虐无比，出缺，民心大快，新任恩 【恩溥。】 接署。郡尊薛焕，深得民望，擢升江苏督粮道兼巡浙江盐务，办漕，犹冀其大加整顿，民命自可贴席矣。新府尊朱，办事简洁明净。新制军何桂清，严参各省大员，兵备道蓝蔚文立即拿下。五、六月，风雨调，无酷热，于是高低田禾，无处不丰盈气色，各省不闻有水旱偏灾。藩司王友麟 【王友麟为有龄之误。】 ，督粮道朱焕，兵备道薛焕，本府蔡映斗，力除积弊，毫不贪酷，各州县稍觉敛迹。乡里设木铎，亦冀化导愚顽。金贱到一七五六，银串一二四五，洋值一千，当十钱渐渐隐，各捐款有停，似觉大有生机。七月，禾刚秀，木棉盛开。中旬，飓风猛雨五、六日，潮涌数尺，禾稻受伤极重，木棉亦伤，旋幸天晴，犹冀挽回万一。八月初一，有蝗虫，即遮天蔽日，较旧秋来势，更胜十倍，间落地，豆荚草根，一饮而尽，稻亦有伤，皆南去，不知为害否？九月，稻尚有六、七成，米价三千七、八，木棉仅得四、五，价祇四千。客路不通，人情窘迫，兼之租税实严，搜括殆尽。开仓小户恩减一分，荒五厘，大户减一分，荒三分，顽劣仍可缓五分，岁内一例，上仓折价六千六百六十。雷催电比，不容稍缓，仍由上海运津。其小户业田，竟要赔累，反受经差追呼。世运衰微，民遭潦倒，虽有何制军及藩道力除积弊，似言行背谬，终无实在。镇江城粤匪遁，即凯奏克复。圣主赦镇江蒂赋十年，苏属蒂欠六年份以前一概赦免。然而大小官僚，终非了局，苟得一官，皆图利而不图名，要财而不要命，其实皆子民膏血，国家厄运也。安知非天降之灾，生民涂炭，非天数，即人数也。明年戊午，正科乡试，各大员汇议，苏城造盖贡院，暂行乡试，以收士人之望。所需费，派入场士子捐办，计路程远近，定捐之大小，抵作盘缠。已有明示，后奏闻驳去之。 
　　八年（一八五八年）正月，运津米船将驶，忽有英夷揽载包送，抚道等不允。彼直达天津，起造码头夷馆，京师大员严加惩创，大挫其锋。后复纠合夷众复肆，天津不守，文武伤亦不少。陆续后到米船，虽到不能收口卸载。三月，金陵尚云安静。而安徽逆匪，由常、玉山窜入闽、浙等处，浦城不守，荼毒甚惨，温、处、严州大为着重，杭州愈甚。道途愈梗塞，商贾更不通，客货飞涨，土产顿贱，关系最重者，莫如布尔。苏地封捉船只，无日休息，过境兵差，络绎不绝，皆以空船到镇江装兵，由苏抵杭，沿途滋事，不可枚举。加以筹粮饷征调纷纷，自此严委官员到局掯捐，殷实者又不免矣。官董从中又有生意也，先有示：此次捐借，奉旨办理，该绅富不明大义，即拟奏办等语。幸一春晴朗，麦得大丰。然米价仍五三四，麦二七八。据云：有密旨将上海夷房尽毁，严禁鸦片，再犯者死不赦，督抚未敢擅办，迨夷船闯入天津焚毁圆明园之后，此议亦寝。后各帮米船沿途寄卸，竟有原载回沪。六月初，交小暑，天气炎热，中伏连得时雨十数次，是以田苗极青秀。八月，又遭淫雨连绵，禾穗有□无实。东北方于四更时起，一扫箒星，光芒如灯，其光向下。中秋后，西北方黄昏时又起现一星，其芒似小，其光向北渐沉，不知主何吉凶？但迩来世风不古，士习变常。有读书子弟，始由扶乩请仙，联诗作对，继而妄请上界大圣大神，虔心邀福。乩判略示，疑逗天机，必倾心信感。后渐入魔道，诵经礼忏，制备庄严，练习礼仪，纠集五、六十人，礼忏设醮，居然锣鼓钟磬，步罡踏表，儒冠道服，不知成何体统！窃思上天以好生之心为心，苟有不免，汝等岂能挽回天意乎？况上界至圣及千万古不磨之大神，而何暇匆匆来坛？且汝皆蚁末之流，妄敢禳灾作福，而欲邀天眷，指示迷津？所有乩笔吟咏，诚然工巧，此必通文墨之游魂而无疑也，其士习变端，伊于胡底？若不省悟，恐天下尽为互乡也。西北方黄昏时所现之星，或云蚩尤，或云天蓬，终主杀戮，后渐明，其光竟二丈许，逐夜移南，重阳后竟在西南方渐隐。钦差四大员桂、花、段、明，八小员，制军何，直抵上海，与夷人讲和。苏州金价骤涨十余换，无非掳掠金宝而已。近地木棉大熟，不外十分，客路不通，行情大贱。禾田有十二、三分收成，民情久困，藉此补救万一。先有旨着大学士叶名琛到广东查办夷务，被英逆诱至夷船，开出大洋，竟到彼国，用玻璃囚车装之，遍游其境，或云解游二三国，仍旧送还，有旨将叶名琛沿途处斩，天朝首辅钦差大臣被化外逆夷戏弄受辱，不堪设想之至。四大钦差八小钦差到松江等处，通事人与讲和，又被夷人拉住，须待外国钦差到后，方准允和，故迟迟匝月。江北路捻匪猖獗，扬州又失，直接南京，惟六合县战守两坚，溧水、句容大营又冲。九月廿六日，日将坠地时，西北角天上忽坠一大星，移于正西，其光红而且明，飒飒有声，红光退后白光，久久而隐，似有云雾窈窕盘旋无定之状。六合县温公深得民心，已赐抚衔花翎黄马褂，身经百战，未尝一失，此次众寡悬殊，城陷即殉难。四乡遭其荼毒，不可胜言。自此南北往来断，而逆匪前后左右，无不通达。闻大钦差到夷馆，夷人傲慢不恭，夷人到钦差公馆，钦差要匍匐迎接，甚而将夷狗装束大员顶带，乘高轩，俨然游玩。夷人抬轿，皆三品以上服饰。大小钦差佯为不见不闻，后闻六合失守，皆潜迹而北上矣。顺天正主考柏葰，副程庭桂、朱凤标，所中式一半贿通关节，场内有大头鬼出现，竟不避人，阖场皆见，佥谓不祥。后知柏葰有妾弟平姓，素习优伶，不通文墨，亦捐监入场，翘中前魁。后御史参，奉旨严拿确审，新中者革甚多，柏主试处斩，程副试逐回，平亦置死。秋无雨，冬更晴，雨雪绝无，知常县陈、昭文沈开仓，小户勒折六千三百六十，恩减一分，大户恩减外，尚缓三、四分，极劣者置之膜外。岁时虽云丰稔，无如所产贱而所用贵，终不济事。现国家有事已久，库储渐虚，征调军营粮饷，惟以苏省最大，使逆匪不自相践灭而抗延岁月，国计更形不足，民情愈觉倒悬，不知是何了局？然而必先培民元气，而后国自充足，现屡颁大赦钱粮，可谓至矣。然而所赦者，皆州县漕蠹之侵吞，顽绅劣衿之抗欠，业户毫无沾惠丝毫。圣天子以保赤为怀，屡屡严饬各督抚，肃清漕弊，湔除陋习，无如通同粉饰，含糊了事。恨无股肱大臣，明查暗访，指实密奏，其间利弊，严拿一二起痛加惩办，或者即行敛迹，亦未可知。 
　　九年（一八五九年），漕艘仍由沪达津，夷船包送，不允即驶天津滋事，大败。又放大小钦差会同督抚与夷约法，到沪住数十天覆旨，其鸦片准作药料，归入药材店买卖，一例收税。前林则徐严加禁拒，甚而缴解焚烧，将已净尽，今听其贩运完税，归入药料，其办事迥乎天壤！总之，人才亦随世运而转，世运亦因人才而衰。奉旨拿获平姓新举人，确审果系优伶，招供关节贿赂线索授受多人。圣主严刚之至，拿柏葰等子侄家丁内外帘官先后斩决，新中者杀亦不少，仍提各省新中者到京面覆对迹，一有蹭蹬，非杀即革，共诛戮二百余人。程庭桂仅免死，朱凤标知情不首，亦革职。此次大加整顿，中外悚然。若从此事事明察，定可挽回天意。二月中，京都有人匿名细陈苏属漕弊利害条款，刷印遍路潜贴，见者哄然。另有信一函，自称古吴老农，专言漕弊，潜致彭中堂启，书中求请肃清积弊之意。中堂者，即蕴章也，亦吴人，现居首辅，然而官声素不廉洁，其家向不完粮，此事自知难隐，即粘款奏闻。上谕仍着督抚细查利弊严办，而督抚仍视为具文，地方凋敝，至于此极。而吾耳聋目瞶之余，苟有见闻不平，其感慨尝于深山远水之间，随暮云而散。古吴老农，不知何许人也？其郁勃之气，虽系匿名，敢于京都刻印飞遍，羡矣慕矣。有人一律云：沉沉烟雾锁天衢，那得清风一旦驱。架上衣冠严束带，案头灯火作痴迂。略存旧画因无税，尽卖良田只为租。我欲捕蛇邻笑毒，重阳还恐有茱萸。此虽鄙陋，而有深虑，不知古吴老农暗合否耶？一春无雨，二麦得十分，黄霉时久雨不已，后炎炎赤日一月，望雨急切。九月木棉仅得四、五分，又遭阴雨，犹冀八、九成，闻沙、浦亦然。沿海稻皆秀而无实，仅得四、五分，低区倍收，米价步松。江南下八府准借浙江贡院乡试，八月本棚，十月举行，常、昭得中者十二人，副二人，拟辛酉正科预于十年秋闱，仍借浙江考试，故于十二月初县考。入冬尚安静，花价五千五百，步昂，米平平，布值二四千，纺织者尽可仰食。十一月，开仓价折六三四，小户祗恩减一分，大户分优劣，定短长，大小户之甘苦，不啻霄壤也。州县浮收，全赖上司包庇，小民膏血渐尽，京储仍觉空虚，何也？盖大小官吏贪虐，犹之率兽食人者也。苏属漕弊，处处有之，然而莫甚于吾常、昭为最重，太属尚有古风。 
　　十年（一八六０年）正月，风和日朗，府试，布涨，米平，纺织大有生息，似乎承平气象。二月初，学院案临科试。初五日起，小雨一月余，间有日色，似淡而无光。忽两县饬差捉船紧急，从此船只不敢到城，竟无一艇往来，即到各镇搜捉，苟馈以钱，仍可卖放，布价遂小五、六十。据云：粤匪从安庆径取广德，由泗安直达湖州属，武康等县，悉被一空，遂围湖州，军情告急，苏杭震动，恐窜入太湖四通八达。二十后，闻逆匪直逼杭城北新关一带，纵火焚烧，武林、钱塘、凤山各门四面环攻。月杪，风声更紧。三月初，闻杭城于月底失守，忽张玉 【梁】 【（良）】 提兵捷至，内外夹攻，杀贼无数，即退出。张玉 【梁】 【（良）】 系国梁之弟，由镇江飞往救援。斯时苏城大为恐吓，一、藩司出示，不许搬场；一、无船可雇。葑门外城陷，大吏亦恐天意使然，遂出示听其搬运，阖城于四、五日间，竟成一空。城垣即日修筑完固。常熟亦间有搬运，而大仓、嘉定、上海更多，或谣青浦周立春、上海刘丽川之余党报仇故也。然而粤匪杭城虽退，恐恒虎视苏、杭，不可稍弛。此次杭城失守，或谓杭抚罗，先将家小细软，寄居乡僻，被贼掳去，罗遣亲丁到彼寻讨，而贼言如不抗拒，破杭之下即还，罗密遣人暗允，贼以如顺，以原职起用之信。故贼兵临城下，罗似仓猝不备之势。适盘查获得贼信，即呈知府将军，二人即暗藏利刃，见罗即刺死。如果确，亦一快事。或云金陵大营主帅和春，张国梁副之，有太仓人某，在浙江候补佐杂班差，往解火药到军前，和春不纳，必先要馈送，而后能收纳，其佐杂官苦无告贷。即有人指曰：若有孝敬，即空坛亦可交卸，于是将火药暗卖贼营，然后即内外交卸。我朝豢养二百余年，不可谓之不厚，如何满朝文武属僚，无一忠君爱国，真豺狼当道，虎豹专权，天意使然，黎庶应遭此刦数也！三月十四清明，十一日严寒，大雪尺许，菜麦受伤，幸闰三月，尚冀调养。呜呼！杭城百姓猝遭惨毒，皆丧于抚臣罗通贼之手。幸将军鼓励兵勇，杀出克复，罗虽死不足蔽辜，焚烧掳掠，积尸不下万千，粤匪仍从原路退去，苏属人心大快。不意贼仍从上路兜到，金坛、溧阳、句容、丹阳等城连陷，少壮被掳，老弱诛戮，扬言八十余万，截断二百余里音信。闰三月十五，张国梁大营移镇江，所遗粮饷器械，悉为贼用，四县之民，被贼围如铁桶，鲜有漏网。常州危如垒卵，何制军毫不设法，苏城又夜不贴席。四月初，闻有曾国藩领大兵到，大慰民心。初四日，制军何桂清随带兵勇数百到常熟，人情大恐，幸有守制在籍侍郎庞锺璐，即调本城团练弁勇严防，并借福山营兵协堵，一面即到舟面会，以民情惊怖，劝其动身，常、昭又馈银千两，彼即游奕南门外，其兵勇幸不滋事，其时南北文报已不通。初五，闻何制军初一抵浒关停泊，被当地赶走，旋到阊门，不容停桡，又往胥门，亦有官绅拦阻，于是顺流到常。初三，苏地始到溃兵三千余，六门扰动，即罢市，午后往来，尽被搜抢。苏省五方杂处万商云集之所，见势不谐，觅船迁避，无如前月底已被广东匪党各路拉住，间有雇着扁舟，尽被广匪邀刦，故商贾居民，无计设施。初四午后，有溃兵二十余人，皆骑马，手执令箭，口称汝等快些搬运，马大人 【指提督马德昭。】 兵到，要扎大营，即刻放火了。人皆措手不及。黄昏时一路投抛火药包，山塘中市数处火起，南北濠、上下塘处处燃烧，炎焰蔽天，上下通红，广匪溃勇乘势抢刦，居民踉跄，弃妻抛子不相顾，如权万万资本细软山积者，亦只手而逃。或者身藏手带，则遭搜抢。竟延烧三昼夜，城外房屋已去其半，未经焚毁之屋，至初六、七，被土匪一扫而空。王 【友】 【（有）】 麟已调杭抚，闻信来救，会同薛藩司兜拿广东匪，不分良莠，获到即杀。苏抚徐有壬，毫无制敌之法，形同木偶。自此苏、常信断，迁徙更多。何桂清仍在常地，人心怨恨，环立船头大骂，竟言何桂清浮尸移害，万死莫赎。彼置若罔闻。其时制军印尚在船上，欲出福山到通州，被镇台拉住，欲到浏河，又有阻，潜流太仓、上海，处处怨骂。粤匪杀戮愈酷，土匪抢刦愈大，贼之用兵，诡诈百出，各路奸细，潜伏不少，故处处虚实情形，一一尽悉。甚而有朦捐到省之员，开张店铺，九流三教，无一不备。如杭抚罗，亦通粤匪，大辕旁有一测字者，名曰王道平，实已伪封平道王。所有抚内关节，皆其暗通线索，破城败露获杀。何桂清中军官，是粤匪朦捐，旗牌亦是长毛，幕友厨夫亦是奸细，其它不问可知。兼有焦湖船 【焦湖船即巢湖船，是一帮盐枭。】 为前导，预先散泊各处，盘诘则曰贩米生意，查视皆枪炮火药，实皆贼之粮台也。十四日，骤有溃散马兵百余到常熟，大羣小队乱闯，即罢市，口称不必惊慌，我等皆张大人麾下，骑脱甲马，亦有步行，裹头赤脚，腰系红绸，手持利刃，残歌短曲。两县令被庞侍郎束缚未逃，练勇巡兵，皆掩旗息鼓而避。常令周沐润、昭令王庆元遂出示：逃兵溃勇土匪滋事，格杀勿论。阖城迁避一空。西南乡蠢动，各乡局获解奸细土匪，陆续枭示，张市盘获逃兵一名，当地枭斩，人心愈懦怯。又闻江阴失守，苏州攻陷，皆杀掠殆尽。常地素称鱼米之乡，料其必欲窥探。庞侍郎主议召募精壮乡勇，昼夜守御，惟粮饷告乏，不得已又拟借绅富捐。江阴沿乡焚掠甚重，殷实者譬诸贼有，各出银米散给乡里，为之民团，头裹白布，声势颇壮。自江阴、无锡与常地连壤之间，连日接仗，大挫贼锋。常城亦拨勇协助，忽羊尖 【羊尖，常熟西乡巨镇。】 窜入贼匪，民团不能应援，又遭荼毒，伤者亦有数百人。丹阳、常州、无锡、苏州迁徙其间者，又纷纷搬动。船价倍涨，而流离奔走之苦，不忍言矣。二十后始得确信，常州前月二十八失守，无锡四月初六不守 【按太平军攻克常州系咸丰十年四月初六，攻克无锡系四月初十。此误。】 ，南北门烧尽，浒关、望亭亦烧。苏州十三日陷，一路皆官员兵弁先逃，惟吴县沈伟田拒贼，被贼数刃，家丁负逃。藩司薛已往上海，欲借夷兵之说，贼如入无人之境矣。嗟乎！贼在丹阳时，张国梁尚逼近南京，虽被贼围裹重重，犹冀奋力剿杀，因众寡悬殊，连发七枝令箭，到常州提兵应援，皆被何桂清中军幕友捺搁，又被和春迟滞粮饷，遂弃大营溃散。或云战死沙场，不知下落 【张国梁死于丹阳尹公桥下。】 。自此贼无后虑，竟敢长驱。常州守备未尝不固，粮米有百万，饷亦不下四、五百万，枪炮火药以及食物，足支三年之久，闻贼来，并未交接一刃，而何桂清先逃，其余跟踪而散。无锡亦然。将到浒关，苏城官民兵弁，望风而靡，六门大开，任其长驱直入，惟广匪遥为招接，贼即将各门严守，搜掠金银，再烧城外未尽之房，广东匪亦遭惨杀，因先抢金银故也。齐门陆墓镇某人，前因董事劝捐，硬斛米一千二百石，怀恨暗纠广东匪贿洋，嘱董事家阖门尽杀，纵烧其镇，自宅亦毋庸留，其刻毒如此。 【（齐门）】 外有徐姓名惠书，素本豪富，见势难保，即召募义勇，亦曰民团，与江阴民团遥为声援，苏省自三年金陵失守之后，即为团练乡勇盘查奸细之举，洗括民膏，糜费无涯，原为一时有用而备，而不知贼踪未见，弃甲抛戈，似有以五十步而笑百步者也。如此高城深池，歌馆笙台，咸归一炬，亘古来似未遭此大刦。此等文武官员，应灭其九族乎，十族乎？绝不闻有一官殉难。丹阳以下，常州、无锡、江阴、苏州航海北上迁徙者纷纷。有通州在籍翰林王藻，乃何桂清之座师，素称强悍，乃遏于要隘盘查，苟有应对支吾，即作奸细论，枭斩。搜查箱笼，倘有重器，又作违禁论抽去，几无活路。雇船来避吾虞不少，携妻带子，餐风冒露，恐囊资告乏，终为异乡之鬼也。吾常庞督同两令招集乡勇，刻刻戒严，各乡获解匪类即枭示，叨上苍福庇无事。惟各店皆闭歇，各客货皆昂一倍，渐形缺乏，苏市不通，恐不能接济。如东乡大镇，郡县避来者不少，已觉招摇之至，虽有团练，似难保卫无事。本地殷富，反为搬出，觉迁来更形坐卧不安，故再为搬运也。贼入苏城后，分股出，一仍江阴。一出湖州，一出昆山，湖州、嘉兴势已吃重。廿六日昆山失守，幸无官兵御敌，未甚蹂躏。廿八日太仓不守，州牧杨到六河，青衫草履，航海而北。县令吴避居岳王市，被土匪抢刦衣箱一百余，并焚所避之屋，吴逃崇明。在城绅富董事如素着凶名者，居乡尽遭佃农焚毁一空，甚有殴毙溺海，轻则罄其所有而后已，此亦善恶之明证也。贼入太仓，奸淫搜括，虽阴沟井底，无所不至，叠尸盈路，将细软米谷悉运苏州，被娄门外团练局截取。太属各镇有议进贡之说，沙头镇上贡猪羊银米外，有红枣黑枣灯草雄鸡，暗祝早早登基，收毕给执照，有伪太平天国庚申十年给字样，赐小黄旗一面，悬于市梢，门贴顺字可免。横泾镇亦备此礼祝之，亦一千古愧悔莫及之事。五月初一日，新入党贼十余名，突至沙头镇，抢长生、日茂两当金银，土匪乘机亦刦，货物一空，余未扰。太属各镇罢市，支塘、何市亦然。老幼皆避乡，六河亦议进贡，又恐不及耳。初四，常熟城局拨乡勇千余，驻扎支塘总防局分设书院。初五，贼入嘉定焚烧杀掠。初六日，苏城贼提回，贼即弃嘉定、太仓而归。初七，昆山已有人出入，娄城臭不可闻矣。据诸人云：粥饭必以粪污和之，厨灶尝以溺器覆之，房屋必以墙壁通之，神明必以利刃坏之，种种罪恶，必罹天讨。太仓素称朴素，此次经贼剿洗一空，阖城可云家无完壁，户有横尸，初五日，白茆口有兵船一百廿只，从外口来停泊，登岸买物，金鼓交接，据云孙大人之兵。附近各镇大为惊吓，奔避如蚁。吾镇于黄昏时，有妇女沿海结队而来，或有人劝其返，不必慌张。吾镇屹立如山，始终未有摇动。五月初，常地搬场船更多，有搬出者，有搬归者，有东搬西而西复东者。常令出示，钦加同知衔常熟县护理布政司周，昭令出示，钦加同知衔昭文县兼理太仓州事王，署理白茆巡厅代理昭文县事刘。四月杪于十八日奉上谕，将和春锁拿来京，即着惠亲王带领八旗兵由陆路，僧格林沁带领蒙古兵由海道南下，人皆引领而望，遥遥数月，毫无应响，窃疑暂安民心耳。曾国藩授制军兼大经略，亦未确实。上忙条银不开征，麦租未动，二麦收成尚可，然价大贱，约一千二、三，米不过二千六、七，布扯一百六、七，尚无售处。常令周沐润勒捐硬派，稍不遂意，拳殴喝叱锁杀。支塘分设乡局，白茆巡厅刘司之，遴选狠恶董事，逐户逼勒，殷实之家，尽遭其毒，安知非收足租、交短赋、循环否泰之一证耶？支塘乡勇目徐容堂前往太仓，名称收复城池，实则满载而归。遂希冀昆山，又探得贼亦归省，钱少湘即雇船数十，旗帜鲜明，领勇六百，径入昆山，及入城后，贼蜂拥冲出，勇即溃散伤毙，亦有奔回支塘，径各归家，官董连夜逃避，阖镇料想不保，尽避乡僻，自此勒捐稍松。太仓子民不许昭令兼理，因白头勇抢掠过狠，署藩司蔡映斗到娄，原任州尊杨同入城，民大怨州尊，蔡映斗为之排难，因蔡公前任州牧，格杀周立春，有实惠于民故也。谣闻天津夷船又复猖獗，苏城贼匪分窜湖州，嘉兴、杭州吃紧，支塘乡局又大集威武，窑镇分勇防堵，自双凤、直塘一带 【窑镇、双凤、直塘皆常熟、太仓接界处地名。】 ，扰动不堪，常邑查缉倍严，米不出境，航船只许四、五石为度。十八日，小东门外到焦湖船五只，县即出查看，船家以俟到齐后一并查视为对，练勇硬检，惟火药枪炮，勇即逃逸，官亦退步，小东门紧闭，阖城又哗，搬场四出。练兵各镇亦少，此后传闻纷纷不定。廿一日交小暑，不热，风雨尚调，而无雷电。嘉定徐，殿试大魁天下 【徐郙，嘉定人，咸丰十年状元。】 ，谚云：该处出状元，必大荒，故有收荒之说。廿三，双凤、直塘被贼焚烧，嘉兴府城陷，苏城贼将老幼驱逐，纷纷四出甚多，所谓反其旄倪及其重器。六月初，贼攻青浦，遂破。初三，松江又陷，随处焚掠一空。松江城中预将食锅尽行搬出，而贼无煮炊之具，即退出。仍踞青浦、嘉定，其罗店、娄塘等镇，尽遭其刦。但闻京兵南下，曾帅西来，仍无实在。七月，上谕到。据潘祖荫、杨泗孙奏，苏城失守，文武皆无下落，一切奏报机宜，非由上海薛署抚必由江北大员，未免稽迟时日，着守制在籍阁学庞锺璐相机办理，克复附近城池，专折具奏。自此兵权皆属庞公矣。常、昭捐局更紧，穷乡僻壤苟有宿饱者，皆勒捐助饷。无如各省提镇大员，并未曾在疆场効命，而兵弁从常州溃散之下，亦未招集，所赖者招募之乡勇，然从未经行伍战守之事，不过趋利避凶贪生恶死之徒而已。即永昌徐氏，民团甚固，亦不过虚张声势。江阴虽有勇目王元昌等守御，贼屡犯屡退，亦难保卫。而斜堰、塘市，防昆山要隘，支塘、窑镇，防嘉定要路，我常势已孤矣。若四面环攻，又勇力单薄，粮饷亦不充盈，庞公实深得民心，危险已极，惟百计调护与永昌徐氏遥为声援，唇齿相关。江阴贼冲破杨舍城，阖城尽杀，王元昌退附近村庄，土匪乘机抢刦，逼捐勒缴之户，皆有奚为后我之说；土匪皆有箪食壸浆之心。松江府又破，署抚薛出示，有民团为最要，曾帅即日可到之语。后又到曾帅署理两江总督之示，亦不过安慰民心，然若大旱之云霓，人皆引领而望者也。其有见识者，航海纷纷北上迁避。居乡者固多，六门严查紧急，斩杀无日无之，非奸细，即土匪。各路相持，无分胜负。常地人烟渐集，各业生意胜常十倍，利甚厚，因苏州、无锡、昆山、太仓乡里皆到常熟采办，非三、四分利不售，尽多尽完，尽贵尽要，各商多到上海、宁波进货。七月下旬，我同汪庚山雇车到岳王市办纸货，躭搁太仓东门外，其时贼虽退远，各门常闭，每日放进放出二次，我守其间，晨挨进而午后挨出，城中店面固少，居家亦稀，官虽在内，仍无兵勇守备，所有者皆绝苦之家，无可迁徙。后即旋里。杨舍贼冲出，四散焚掠，庞公往援，连挫其锋，有上谕加兵部尚书衔。木棉正盛开，价贱，禾稻大稔，将登场，吾常蕞尔弹丸，犹冀幸免。八月初一，庞公严鼓，大获胜仗。我与汪庚山于午后发棹到城，值顺风大潮，迅捷如飞，一路询问往来舟楫，风声若何，皆云近日风声颇好，常地安堵，迁避下乡之船绝无，搬运归家之船极多。询之皆云妇女等乡居久不惯，且回家看势，再计较也。黄昏时登岸，皆告西路贼大败，奸细尽杀。初二日清晨，我往南门外会话，茶点既毕，将欲返小东门，有人于丰乐桥上，遥见西山坡隐隐有人来，莫非粤匪从杨舍越山否？又有人一望云，此非来状，实似去势，想昨日湖桥大败 【湖桥在常熟西门外约十里。太平军在湖桥大胜，「大败」之说非也。】 ，不敢再来窥探。众论纷纷，我竟自回小东门外，坐片刻，闻街上骤然喧嚷，及出门问视，毫无声息，究竟因何起见，皆云县中捉船，其时大小船只，无一桡停泊，仍回内，尚无他说。将欲朝饭，闻哗声又起，各店面上板门声，犹如万千鞭炮，出街一望，只见扶老携幼，蓬头跌足而逃，知贼已进西门矣。汪庚山店中货物，已措手不及，幸长雇一舟，连伙友十余人，且泊五渠，我已见毛贼于河干矣。倏尔号啕大震，塞巷填街，负担驮包，皆弃于路次。遥见南门烟起，后问西门人云：贼先锋马五匹，由西门进，先杀守城兵目后，即陆续从山前仄径而来，到老庙 【老庙即老城隍庙，在西门大街。常熟人称常熟城隍庙为老城隍庙，昭文城隍庙为新城隍庙，简称老庙、新庙。】 扮红头，即喊杀妖，直入常署，即到昭署，六门冲出，自此合城鼎沸，常令周沐润逃出大东门。我舟于午后解维，三更抵家，镇上于黄昏时，已得城陷之信，庚山家及吾家深忧虑之，及半夜到家，各相欣幸。回顾火光烛天，所惜者合城米谷细软藏蓄，又尽交贼手，有捷足而奔，皆两手空空，不及出城者，不知万万。常、昭令过江北去，庞公亦去。初三晚，烟焰冲天，永昌徐氏即带勇救援，到城已不及矣，夜则照耀如同白昼。初四，烽烟仍炽，遥望彻夜通红数处，梅里中市焚烧，彭家桥土匪放火，五渠、古里村亦然。初五日，有久避白茆河曾在张国梁大营粮台办事之船，解缆过江，被支家湾沿塘土匪抢刦一尽。南门外酒店搬运过江，亦被抢。新闸口阻遏，过江驳船米抢散。初六日，何市典雇车运白茆，途中被刦，东周市结队上宅打抢，东北乡各镇皆已骚动，迁避乡居竟为之一空。惟吾镇本地素无大户，迁徙来居亦少，故未摇动。初七日，路上竟不能行走，可谓何处无盗贼！何人非盗贼！搬场者自此肃清。下午闻东周市万年桥捉首恶杀死。初八日，何市典提勇下乡毁宅，连杀二匪枭示。归市捉为首活埋，于是各处土匪敛迹，正气渐渐又醒。初九日，无抢刦信。十三日，太仓失守。中秋节吾方依然赏月，各镇献贡，初以羊豕菜蔬，后勒以银洋，或以壮夫，如稍不遂，声言剿洗，先出伪示，以诛讨暴虐为名。然我朝大小臣工，凌虐良善，欺罔君国实已至极，天道昭彰，秋毫不爽，原在迟速间耳。两邑在城大董事举人曾仲才、丁 【子】 【（芝）】 亭，数十年设局以来，所有捐项，悉归彼手，开销支付，尽由彼出，而养尊处优，固不必问，其肥家润室，不可名言，皆民间之膏髓。及破城后，恶贯满盈，被贼活擒，将曾开膛破肚，丁身首异处，试问金银何在耶？最快人心者，漕总张康，欺侮农民，被贼身首手足六处悬示，尤为平气。其间更有收凶租，完短赋，因而起家捐功名，画栋雕梁，姣妻美妾，列鼎累茵，诩诩自得，今只身逃出，尽归乌有。十七日，黄昏，阵雨霹雳，天诛一人张姓，即粮台寄寓之家，怂恿迁移，暗结土匪抢刦，后与土匪分赃不均，又欲剿灭土匪，致干天怒。太仓贼冲沙头焚掠。廿一日，董浜、徐市一带纵火掳人，遥望昼则烟头蔽野，夜则火光烛天，东南角亦然。廿二日，烟头逼近，忽谣毛贼已到，妇女踉跄避乡，吾镇形如釜底，幸未冲到。廿四黎明时，人声不绝，如蜂归蚁聚而来，遂罢市。所来皆支塘、何市、徐市、董浜、张吴市等镇，问其缘由，皆云掳人最怕。午后西南角烟起，长里许。忽谣贼从新闸过东，附近又为震动，支塘又被一冲，黄昏火光数处，所来之人逐渐回去。次日黎明又至，有妇女背包负挑，其势稍缓。午后传闻支塘及各镇贼匪，尽行吊回。太仓、昆山二股，又到支塘掳人。最可怕者，黑夜敲门捉人，焚烧草房以明路径，真夜不安席。下午有一毛贼到镇吃茶，合堂正讲长毛如何行为，如何暴虐，而贼惟默听。后问此镇地方 【地方即地保。】 何人，口音服色本地，即答以地方金姓，其贼即直言不讳，我即奸细，探问有无当铺富户迁来，曾否团练白头。茶肆主与细谈本镇贫瘠，故无团练。贼借留一宿，窥其意，沿江小镇皆到。自此有翼者即高飞远举，上海、通州、海门、宁波，各怀各见，夜夜火光数处。廿五日，闻各镇贼尽归杨舍城矣。徐市乡土匪结队，手执火把。夜喊杀妖，里中大惊，适有识是土匪，即兜众捉杀，匪等希图抢刦，乃遭杀身灭门，不足惜也。贼到一镇，必先封典铺，支塘二典封后，被土匪抢空，贼传地方领剿。廿六日，传闻永昌徐氏已破常熟，王元昌攻江阴，贼调各股回城救援。白茆港蓦谣长毛已到，人皆争渡，船覆溺死十余人，身边皆有行李，无人殓埋。九月初，传说纷纷，阴雨半月，禾稻又为减色，贼焰稍平，人情略定。二十后，有百廿毛往来支塘、董浜、梅里一带驻扎。廿六日，支塘又到船一百五、六十号，约二千余贼，如有土匪抢夺，即行枭示。再四出示，急送人丁册，即给门牌，安居乐业，照常耕贾。贼虽言之谆谆，终不敢轻信，贼心素怀叵测，难必其无诡诈。梅里、支塘皆设馆，往来无定，旗帜遍野，每膳音乐迭奏，户户悬挂门牌，出示安抚百姓，招归迁避之家，放还有亲之子。是时各处有不守分之匪类，投入贼中，作为乡官，指点谁富谁贵，贼故洞悉其中矣。常、昭两令暨庞公自八月初过江后，犹冀召募克复，后大集兵勇，声势甚大，被贼侦知，先将各海口加紧防守，福山、白茆尤固。十月五日，北港庙大集儒释道三教同坛设公醮，亦是千古未有怪事。其实皆儒教变常，妄邀富贵耳。适毛贼到海口探虚实，约有百余人，醮事遂废，逃避一空，宿义庄典中，金银尽掠。十六日，留十余贼守镇，余皆归城。不意西路土匪趁贼孤单，截杀其四，余逃回。而北沙召募之兵，恰已抵南岸，从徐六泾、浒浦进，周沐润亦到，不过二千余名，头裹青布，器械不齐，粮饷似不充足。董事已各路发信，催缴上款。沙勇到梅里，贼闻风逃走，常、昭即出示，张市、梅里，大获胜仗，支塘贼连夜逃城，咸谓从此进剿，各城不难克服。十七晨，大雾对面不见，贼已抄抵梅里，水陆并发，沙勇闻声即退，各路溃散。贼竟追至浒浦，焚烧房屋，杀害良民，支塘一股直趋白茆口，与沙勇接仗，贼势浩大，沙勇不支，遂被杀，余溃。贼尽追至海滩，沙勇涉水已过其腹，不能再逃，尽被贼害，乡农亦有死伤。贼回城一路刦夺，周沐润几不欲生，此又瓦解冰消。呜呼！二千余沙勇，不知有一半还家否？此皆董浜杜少愚 【杜垧，字少愚，董浜团董。】 之罪也。县令仍归北岸，所费粮饷，皆出南岸殷实，亦杜少愚所敛。贼仍据梅里、支塘，出入鼓乐喧天。吾镇亦给门牌告示，条款严厉，门牌看其家之小大，出钱多寡。适有曾秉中者，前在张国梁大营办事，三月溃后，带勇游奕海中，忽进浒浦，乡农疑是沙勇复进，即呜锣聚众拒守，一面飞报梅里贼馆，贼出迎击，溃勇即退。里中生监，先将顶子非弃之河底，即投诸坑中，恐被贼搜出，即认妖头焚杀故也。各镇设馆，插安民旗，无赖之徒甘为军帅旅师，刻刻着办贡礼捐饷。又访著名最大者，延请入城办事，或充军帅旅帅，逼胁者多。支塘设栅收税，白茆新市照票。十一月，白茆口龙王庙设关收税，剃发竟不能矣。堂然伪天王黄榜，抚恤民困，起征粮米，忠王李转饬驻扎常熟慷天燕钱，勒限征收。有归家庄无恶不作积年土棍向充地方之王万，居然军帅。十三日，乘高轩，衣红襔，头裹黄绸，加以大红风兜，拥护百人，到镇安民，遂逼胁多人，授以师旅名目，即谕着办大漕。贼中避讳王字，故改为汪。出示：天朝九门御林丞相统下军帅汪，查造佃户细册呈送，不得隐瞒，着各旅帅严饬百长司马照佃起征。汪万即设局于何市，开印大张筵宴，先期遍发请帖，又不得不趋贺。十二月，张市、徐市设卡收税，即担柴只鸡，亦不得偷漏，假空车亦要买路钱，草屦华裘，分别抽捐。廿日，设局太平庵，着佃启征田赋。嗟乎！吾朝二百数十年圣圣相承，未尝失德，不致有此中变，虽云迩来大小臣工，远非前辈，然可料者，粤匪行为终为一巨盗，况曾制军运筹帷幄，破竹之声，将洗耳恭听也。十二月，余到黄埭、荡口一带 【黄埭属苏州长洲县，荡口属金匮县，当时为徐佩瑗和华翼纶两枝地主团练所盘踞。】 ，耽搁多日，其间人烟稠密，贼亦出没无常。苏城中所藏金银珠翠外，其磁铜玉石书籍字画，可谓罄洗一空。毁损以外，尚可填山塞海。最可惜者，字画必遭裂碎，书籍不全，我恐焚书坑儒之后，未有如是之大刦也。永昌徐氏，屹然山立。苏城贼目谦退，酬酢往来，真英雄无匹。常熟钱华卿 【钱华卿名福锺，常熟陈友庚星涵所作纪殷氏可园诗自注云：吾乡钱华卿，杰士也。庚申城陷，为伪守将钱桂仁招抚难民，设局办赈。壬戌，骆国忠以城降，杀桂仁全眷，而收华卿于海门。华卿挥双刀拒之，卒以众寡不敌，逮捕。】 平昔不甚安分，贼屡屡招之，而华卿约以不授贼目名衔、不蓄发、不受束缚，三者允，始从。贼允后，即出郭迎接，商以大事。华卿 【先】 【（在）】 六门盖造敞宇，留养难民，施衣赈粥，自此蚁聚而来。四乡若有长毛奸淫抢夺，即可到彼伸诉，禁令严肃，贼目言听计从，反能制服。后难民愈多，即拨每一旅名下，派难民十名，另募一文缘，每名给钱四十留养。此举活人无算，实钱华卿之阴功浩大，亦常地生灵之幸。其慷天燕钱桂仁者，较之诸毛贼中，似亦略有仁慈，故暴戾亦轻，约束尚严。 
　　十一年（一八六一年）正月朔，各庙香烟减，因神佛像非毁坏，即搬去，衣冠肃肃拜贺新春者概免。历本无从颂发，账簿面祗开辛酉，嫁娶不敢作乐，不敢筵宴，仅不过草草一拜而巳。余于初五日娶次媳，虽非大举，而仍开贺如故，鼓乐燕会，欢聚一堂。闻常城于元旦日塌陷十余丈，福山亦陷，随即修筑。初十日，开征，又着各旅帅派拨民夫，移筑福山城，乡里惶惶。白茆守卡硬捉民夫解工，民情愤恨，于十三夜鸣锣聚众，各束柴草，毁烧龙王庙及左右官厅税房闸屋，延及顾旅帅宅，顷刻灰烬，守卡贼即亡命而逃，收粮势松。城中贼目欲大加剿洗，各军师旅兜率耆民，情愿赔偿庙宇求免，仍勒限解款。又西路乡民，聚众烧拆张市郑氏新老宅，而郑氏辎重，预已搬运祠内，讵料咸归一炬。当日尚有人以细软搬运其中，其得失真冥冥中自有数也。支塘贼目来镇云：家家悬挂门牌，店铺俱要店凭，报明资本若干，人伙若干，每日抽厘十之一厘，按期缴解。船只捉领船凭，否则经关过卡，不能行走。到处宣讲道理，无非搜括意思。本来盗贼为心，无非狗狼行为而已。每到必乡官供养，更以吹毛求疵，百计搜罗。三月初，着每一旅名下，出童生五名捉考，所有已经入学或已中式一二榜者，一概不算，总以童子试为始。如有品节之人，悉皆隐避，而无赖之徒皆甘心从贼也。初六日，扃门考试，常题足食足兵，昭题先之劳之，太仓举贤才。贼中亦有略知文墨者，取五十人。初七日，武场，马步箭刀石，所取甚广。白茆口添设旱卡，车担往来，皆要抽税。又有红粉税，即火药，亦要挨户硬捐。又按田起捐，每亩捐钱五十文。贼之暴厉，不可名言。其不即死于锋谪者，固有待焉者也，余蓄发将及半载，三月初，由白茆口航海到沪，其发已飞去大半，尚不能行走，只得剃净。盘桓半月，回家发尚短，又不能行走，更须潜避。至于沪本万商云集之所，现人烟稠密，十倍于前。兼之各国码头，督抚司道皆苟安于旦夕，皆赖夷人声势，贼亦不敢正眼窥探。上海县刘郇膏调度得宜，华夷皆服。闻乍浦克复，湖州大败，贼皆丧胆。常邑贼目操演水陆兵卒。四月初一，各处征收上忙银，兼收下忙，追清漕尾，田捐红粉税，一并严催，乡里日夜不宁。白茆水旱关税又加一倍，尚不能出境照票，远出必得再税，真所谓十里三关，一年八课，如此盗贼行为，其能久存乎？出示沿海一带集民团练。十三日，太境环集乡民，拆毁旅帅房屋数处。十五，锣声四起，聚议抗拒，又延烧县境旅帅房屋。及太城贼目提兵进剿，捉杀数人，余自尽已不少矣。五月十五日，突有兵船三十余从北来，停泊白茆港外，领勇者即杜少愚也。登岸先向港上各行铺筹饷，允者即付。扬称此次大兵云集，各港进兵，以冀一鼓歼灭，兵船随进港登岸，先取水旱卡，逼人薙发，守卡贼奔逃报信。沿海居民似乎兵贼交争，与民无涉，遂懈。十六日，遂贴示写常州府兼理常熟县正堂周 【即沐润。】 兵勇先到横泾捉贼，而横泾贼亦已逃空。十七日，常邑贼目领四、五千毛贼，长驱水陆，从浒浦、徐六泾、白茆三路抵御。贼将到沙荣庙 【沙荣应作沙营，亦称沙阴塘，近白茆港口，有沙营桥跨之。】 ，不论农夫妇女人等，见即砍死，哗然逃避。及到港，兵船皆出港外，羣贼喊杀妖一声，真山崩海裂之势，互相大骂一场。所惜者，横泾捉贼之兵七、八十名，皆骁勇精壮，闻港口贼到，即返身兜杀，过六河镇有人语曰：贼势众，不可轻敌。兵勇皆云：我等不避艰险，尔民助我声势可也。即飞奔而回。六河人即鸣锣为助，遇贼于宋家桥，竟能一以抵十，无如众寡悬殊，将伤及半，余逃散。贼伤亦不少，趁势掳掠，沿海民居十余里，可云净尽。最可恶者，蚊帐食锅家家日夜必需之物，俱被抢去。六河镇 【六河镇在白茆闸口。】 助威者，亦去一掳。连夜归城，吾镇幸未生事，尸横道路，掳去不下数百人。十八日，太仓贼目率兵到横泾，已风过浪平，又遭掳掠，乡里切齿，惟杜少愚一人而已。余于端午又往上海，廿六日返棹。虽得信，尚未吃惊。是夜北斗边起一星，光芒直冲东南，有二丈许，粗甚，后渐收且没。白茆港从此萧索，徐六泾盛。六月廿二日，突有广艇八桨船，直入港口，开炮登岸，插竖旗帜。内地人一面送信贼毛，一面鸣锣聚众，被其杀死数十人，港口居民掳掠一空，市面又罢。究其根底，即上年常州溃散总兵李德林，游奕海面为盗。六月，常城贼目慷天福饬军师旅帅派捐，每旅捐米三十石，银一百两，勒限交解。里中又挨户逼迫，虽罄其所有，仍不敷其欲，乡官有挈家而逃矣。其贼目大小甚多，彼可以催钱粮，此可以催捐款，彼可以着办衣料，此可以着办食物。凡庙中钟鼎，解出铸炮。贼目无论大小，皆称大人，伙党称呼兄弟。封伐坟树净尽。出示写天父天兄天王太平天国辛酉拾壹年，其日与大清不同，贼作无闰年，大月三十一日，小月三十日，以三年合而计之，似不相远甚，节气总以朔望为准。七月杪，闻圣驾崩讯，但未的确。京报断绝已久，即通州、上海亦尚模糊。天下扰乱，道路梗塞，京都震动，虽元辅亦无肝脑涂地，遑论其它。九月廿三日，吾适在上海，知今日接白诏，准七月十七日传位于太子，仅六龄，尚未到红诏，大内似有颠倒错乱。迨十月，传闻国号祺祥。苏州贼目屡打湖州不破，又攻嘉兴，浙省大为着重。安徽贼已退尽，民因粮绝，饿死大半。谣闻曾制军将有下扫之势，未知果否？通州、上海兵勇，未尝不壮，皆守株待兔，犹在醉乡，奈之何哉！至于上海僻处一隅，大小官员能蚁聚者，皆恃外夷之势，谅曾制军自有调度。九月，贼目出示，着师旅帅重造田册，注明自租名目，招业主认田，开呈佃户田亩细数，每亩先缴米一斗，即给田凭，准其收租，无一应者。又勒令百长司马，细查田数，尽数补出，如再隐匿，察出二罪俱罚。仓米较上年加一半。又细造人丁册，换给门牌，再要费。行店船凭一概倒换亦要费。太仓、常熟皆四出掳人，苏州亦然。风闻忠王在杭被围，苏贼去应援不少，苟能曾帅兵即下杭省，上海、崇明、通州四面进攻，永昌徐氏从中奋击，贼队何难不日剿灭。无如人心不齐，未能一鼓歼除。逼领行店凭，必先报明存本若干，如成本一千，每日抽钱十文；生意一千，抽钱五文。发封砍伐坟树，其林木古茂者，尤为先倒。此皆甘心从贼之流，暗中指引土匪，乘机戕伐，坟主任其所欲。十一月，又闻新君改元同治，皇太后垂帘听政，翦除权党，起用忠贤，自此朝府肃清，然已见过祺祥历本。贼攻陷绍兴，又乘势到宁波，又破各属州县，皆成薤粉，杭省愈形孤弱。忽闻王抚军设计赚贼入城，以大炮轰击，伤数万，势已穷蹙，各路调拨报复，各城门严闭。永昌徐统领鎗船万余，往来无忌。上海、通州、永昌约日进兵，以冀克复。十二月初，沸沸扬扬，不意杭城于月底失守，进攻之举，又为捺搁。廿四日，贼进攻上海，夷兵以落地梅花大炮击之，贼伤毙甚多。然而天意已觉转机，人心尚未皆醒悟，贼之横暴，不即殄灭者，尚有待耶！今年八月初一日，日月合璧，今黄河清，甘露降，种种瑞兆，断非应在贼身。沪城夷人围护，已迁徙一空，浦东亦慌张，夷场未摇动。十二月廿七日，大雪三昼夜，堆积三尺。除夕晴。明日是同治元年，毛贼预有示禁，以正月十二为元旦，各店铺不能闭户。及十二日，贼又不许开店，新年气象固无，账簿祗开壬戌年，十二年又不能写矣。鎗船横行无忌，各路开赌。 
　　同治元年（一八六二年）正月朔，晴朗，严寒滴水成冰，相继十日。自道光廿一年大雪之后，未有如是。廿六年严寒之后，亦未有如是。岁时应有稔望。正、二月中，风和日丽，大有否极泰来景象。如将贪官污吏尽为革除，并惩创刁绅顽缙，则我朝气运之隆，可立而待也。三月，菜麦勃然兴起，贼忽而要米数百石，忽而要金数百两，忽而要水木工作衣匠，忽而要油盐柴烛，忽而要封船数十，忽而要小工数百，时时变，局局新，其横征暴敛，莫可名状，师旅帅亦无可奈何，虽鸡犬亦不宁也。初一、二日，支塘过贼兵不下数万，攻沪城。初六日，上海大兵涌出四杀，贼兵弃甲而逃，仍由支塘回，死约五、六千，人皆大快。若再得一举，贼皆丧胆矣。现青黄不接，挪措丝毫无告，粮食极贵，纺织无利，家家洗荡一空，已所谓室如悬磬。而贼之迫催严比，无出其右。各路官兵尚未会集，生灵倒悬已久，若再迟滞，恐尽遭其毒而不能救也，奈何！支塘镇设吊硝局，专拆古庙，民房破旧者亦然。横泾镇东西筑城墙，开濠沟，附近十里庙宇，尽行拆毁。三月初一，考试文童，着师旅帅硬捉，应试者皆疲癃残疾而胸无点墨之徒。题出：知我者其天乎？吾方无一取者。初八试武童，又因所来考者皆未完卷，重新补考。太城贼到横泾，六河起房捐，每间屋每日捐钱七文，吊硝局拆支塘民房，贿赂可免，又需各镇津贴，如不然，纵铜墙铁壁，画栋雕梁，亦能倾圮。常城贼目毕西路催粮张市典，巨细一卷而去。徐六泾港生意极盛，河海各船稠密，被贼拉住捉领船凭，大船二、三十千，小船三、四千；大行捐二、三百两，小行捐三、四十两。港内设苏关，外口设海关，完税抽厘。又有永昌徐厘捐。如布每疋加外耗钱九文，他货进出亦然，白茆港可类推。贼与鎗船相打，蟠龙黄马褂扯碎，捷足而逃。闻廿日后，浦东地方夷兵用火龙开放，伤毙贼几万。湖州冲出，突杀贼兵万余。月杪，闻上海已择日发师，曾制军之弟国荃大兵已到，未知几时可能动手？而贼目催粮，愈加严酷，勒乡官，具限状，非捆锁，即杖枷，乡里日夜不宁。农家典质无路，告贷无门，田地又无卖处，什物未能变偿，甚有情极自尽。又贼目沿乡讲道理，徧贴伪示，要每亩每日捐钱二文，计一年每亩捐钱七百廿文，限即先缴一半。所谓一波未平，一波又起，我料其必速死而无疑也。又闻青浦克复，谅上海大兵已下。四月初二，支塘军帅毛在宇到镇，比较钱粮捐款，打枷锁，皆吞声含愤，无可如何。初三日黎明，闻东南方炮声不绝，旋闻嘉定克复，太仓拒门不出，其时已有流散贼兵，易服而逃。初四夜，东望火光烛天，乡农聚集，将横泾军帅赵宅毁，局亦烧，六河几处焚烧。初五，复烧六河师帅各旅帅局宅，烟焰腾空。又闻太贼目丁，欲献城投顺，未知确否？初六，沿海乡民鸣锣聚众，一路逼人从走，到横塘市，拆毁几处乡官宅局，何市亦聚众拆毁多处，即谣太、常两城毛贼下乡兜剿，但乡民愈聚愈众，锣声四起，汇齐何市，支塘归家庄亦有聚集。据云：永昌徐亦已汇集鎗船数千号，谕令尔农民今宵暂退，明晨一早，向每百长名下出人百名，各备器械，如不允，即将该百长先拆毁房屋。我等列头阵，汝皆在后助威，可一路到城杀贼。于是农人更得势矣。午后又闻太贼兵已下乡，人皆惶悚。又闻昆山克复，亦未证实。半夜后，张市有人来信云：常贼目黄天安领众来乡，妇孺又踉跄远避。初七日，沿海人环至张市，向陈师帅给粮，派人领队，否则又欲拆烧。白茆 【（以）】 东，远近皆浮动，人数愈众，百长亦难隐避，各路官兵信反觉模糊，铸造鎗刀无数，悬大纛写永昌徐义团，各百长领队径到张市，将师帅局宅及在局之宅，尽行拆烧，旋到归市。适有人从吴市来，见有长毛从西而到，旗帜飘荡，将抵张市。黄昏时，地里 【地里犹言乡间，常熟土语。】 惊起，锣声又振，一响十应，喊杀连天，又聚千余人，从新闸迎上，适归市回家，又得千余人迎敌，手执明灯，各持器械，遥望杀气腾腾。西来贼正在掳掠奸淫，闻声逃扬，擒获二名，实时杀死，即将所掠衣包焚烧。张市留贼晚膳，及义团兵到镇，四门紧闭，欲纵火焚烧，合镇惊惶。又太境人到支塘，适有贼百人冲下，归家庄三、四百人迎敌，因人数单薄，被伤数人。幸董浜一路接应，附近声援，杀贼数名，未得全胜。支塘搬空，准备稍懈，何市亦然。初八日，张市有人来云：贼又冲到吴市，急求相助。仍从闸上过数千。午前，传云：贼从闸上来。东沿海又哗然而起，其实并无动静。下午，徐市有人逃避来镇，贼已到矣，不知几许，沿海居民迎出，炮声不绝，胜负未悉，人皆股栗，适大雨倾盆而散。是夜贼信更紧，迁徙愈多，似觉阴风惨惨，终夜不安。四更时，众议明日一早以耆民出迎，告以太境土匪滋事，蔓延沿海连壤之区。又嘱旗锣藏匿，并专人到何市、支塘探信。初九日黎明，太境土匪乱叫云：我今拒敌，汝等甘心从贼，又欲勾引长毛乎？此议遂废。挈妻孥负包裹，望东奔避益多。吾家两媳，已预归母家，小女亦偕往，两儿一早望东，室人昨亦迁避静心潭苏氏唯乔姊丈家。所有七代祖先遗像，以及历年广购平生嗜好宋、元、明及国初名人字画真迹书籍古旧文房玩好之物，颇云不少，早已安顿于乡里费宅。其家中巨细，毫未搬运。早膳时，锣声又起，镇上男女老幼，竟无一见，愈觉惨切。传闻长毛已下，急须逃避，老母尚在家中，不忍轻弃，劝彼走，彼又执意不从。土匪一路迫人从走，西路来人云：流窜长毛，不过六七十，土匪等愈踊跃。何市探回云：贼势不小，今日必来，何市拼钱献贡免剿。正在疑信间，贼从西路来到新闸，匪等锣声更急，兜率迎上。一霎间报曰：匪溃，贼已过闸。又一刻，匪四窜，吾急询如何？皆云，贼之火器猛烈，人数又众，不能抵御。现过闸，不分老幼，见人即杀，不分远近，见屋即烧。北望，已见数处火起，烟焰冲天。即归家对老母曰：事急矣，快些东走，母仍固执不允。吾连催再四，刻不容缓矣，母即回房收拾。吾仍往外侦看，烟头又多数处，急回家，老母尚未出房，急呼快走，母往对门老宅，吾往北市兜东，四望不见。急转回老宅，母又端坐吃烟，正与三老太得三室孙氏互相问答，彼此均不愿走。吾即扯起老母曰：各人走各路，不必成羣合队。于是吾二人一径东往，适有熟人同路，吾告其吾母走路较迟，汝可陪先走，吾回家片刻即来。随到家，各房检视，不及收拾，即水烟筒亦未取。到店遍视，无从下手，祗取钱二千于身边，即往东市背。其时汪庚山尚倚门侧，北指烟焰不知数十处。话未毕，突见哨马五匹，已到太平庵前转东矣。吾谓庚山曰：不可再迟，从速走罢。甫脱市背，遥见南面旗鎗卷地而来。又数武，回顾北角焚烧更烈。有人指曰：盛宅起火矣，倪宅起火矣。又有人曰：费家巷起火矣。吾顿足曰：若费宅起火，吾卅年心血一旦乌有矣。庚山问其故，吾以平生所得名人手迹，祖先遗容，尽寄于彼为告。然而事已至此，不遑追叹。飞奔过界河桥，老母已坐在道旁，急扶起同行。前有人曰：小桥被土匪拔断。再绕道到时泾桥前。又有人曰：大桥亦已拆去。此皆本地土匪，乘机抢刦所为。又欲望北兜转。嗟呼！老母年已大耆，不堪行矣，从一茅舍借坐，吾再四催促。老母曰：汝可快去，吾回家矣。其时庚山已转到前巷，吾忖此地必不安逸，前无捷路，后有贼踪，奈何奈何！即谓母曰：母且暂憩，吾会庚山，再作理会。即追到前途，庚山尚竚立遥望。先问老太太何在，吾遥指后巷憩息，即将钱一千寄于庚山，欲翻身西转，庚山急止之曰：贼兵旗鎗已见东来，不可返也。吾方说领老母一同就来，已见哨马直冲东下，进退两难，只得冒险而前。仍到老母坐处曰：快快走。母言汝可自去，吾不能矣。吾急指曰：贼马已在前坵，即扶急走。后面有人蜂拥奔避，适季叔绍纲在羣中。吾狂呼曰：快来帮助，未及三四丈，贼已只隔一坵，大众皆逃。季叔亦弃嫂不见，剩吾母子二人。暗忖曰：此次恐不免矣。牵母绕河，伏于菜麦深处。听贼进宅搜括，四野遍寻。又闻有人跳身赴水声。窃思吾若涉水，亦必一死，老母不知底止，不若听其掳，或者犹冀漏网。将有一个时辰，忽见贼划渡东岸，即探头徧视，无贼踪影，搀扶老母再走。绕北转东，半里许，渡河之贼，忽望西掠来，后面又数贼望东去。吾白母曰：前后有贼，不及避，且站住田间。其望西之贼径过，并未缠扰。再趋步前行，又遇二贼，将吾身上搜索，抢走八音匣一个，洋钱二枚，折扇一柄。又一贼手执利刃，拉住老母，搜身而去。后面贼兵旗鎗，漫天盖地而来，北面烟焰弥山遮海而起。即遥指而言曰：事急矣，快奔避，母坐于路旁曰：不能走矣，我亦暂驻片刻，扶起再行。其时身边带些重器，已被搜去。母望东先走，及追上时，见在茆屋暂坐。茆屋中有兄弟二人，彼似熟识于吾，吾亦面善于彼。问云王姓。于是四人在柳阴下闲话。其时烟头更多，彼兄弟云：贼已到此要银，告以穷苦小民，焉有此物，即去。又一刻，二贼从南来，到篱落边谓王姓曰：前面河内，快去救人。王即沿岸急寻，一妇人已死，小女犹活。吾前想贼之凶焰似不可遏，若此辈则尚有天良，吾二人或可徐步到苏宅也。即问王姓路径，彼曰：此处深入其湾，前无出路，必退出转南，始可到苏宅。聆指之下，问老母能再行一程否？忽见二马鎗旗十余贼直冲东下，到篱下马，手执竹竿打鸡，即喝吾追捉。王姓兄弟亦应曰：吾亦来捉。而吾始终未获一只。贼又喝吾牵马，吾答素畏马不敢牵。贼以吾辫发系于马鞍，即徧身搜摸，挖钱即掷地。其时母避于后篱角，亦被贼搜。将刀背猛击，臂已受伤，吾在旁求解。羣贼皆在王姓家进出数四，又于田中寻觅，罗而致之，喝王姓负送，缚鸡一串，着我同去。吾知此次恐多周折，再到篱角看母，而母已避于屋后。贼喝问何往，吾曰：关照老母一言。即对母言，贼使吾送鸡，不知到何处，母不可乱走，尽夜必来领母同行，即转篱前，听贼对王姓兄弟曰：汝果无银子，即烧尔屋。到厨下打着火具，燃于油纸上，以纸夹于芦柴中，将芦倚在草檐上。王姓兄弟再四哀求，贼置若罔闻。顷刻间，两宅火焰滔天。仍喝彼兄弟同我负物先走，羣贼随亦返到时泾桥堍吕寿家。该处连并三宅，皆有贼驻扎，遍插旗帜。吕寿者，是我家旧佃，故熟悉，即将鸡放下，交于原贼。贼喝我烧饭，不允，举手就打。吾无法奈何，忍应烧火。未及到厨，贼拉我到场上。指曰：鸡如何少了？我一看果少一只。告曰：缚得不固，故逃走。贼即拔刀在手，揪住我发辫，脑后连劈五刀，当时魂不附体，竟不知已破，伸手一模，血已盈掌，衣上滚滚皆红。贼仍拉发辫牵到竹园内，缚于竹上，而云停刻来理会。吾自视血流不止，自知此次将死于非命矣。片刻有一毛来，吾细观是常熟人打扮，即叫大人，汝常熟人乎？彼应曰：然。吾又曰：汝能救吾乎？彼默默而去。片刻又一毛来闲步。吾即曰：贵乡何处？彼曰：常熟。吾又曰：既亦常熟，与吾同乡，你可救吾性命否？彼不应，但四处遥望。吾又哀求曰：既是同乡，不称你大人，即呼兄长。彼曰：晚膳毕，必来取汝性命，汝且随吾来。吾到河边，掬水洗去血污，竟跟而走，问其尊姓府居何处？彼云：温姓，住双观音堂后。吾接口曰：倘有后会，必当图报。彼从丛竹中穿过，将竹篱踏倒，使吾先跃，彼亦跳过。第二家隔篱又复如是。过去为第三家竹园，绕宅引到中堂。有贼目多人在内，温兄取灶上香炉灰，止吾血流，又扯旧布裹捆。嘱吾曰：汝静坐在此，俟吾大人饭毕后，亦吃些，待我们回，汝可走去罢了。吾又鸣谢。其间贼目一眼田螺，问我何故？吾即告曰：诚横泾人，在徐市做生意，因老母在此间亲戚家，特来领归，路遇大人兄弟们，叫吾捉鸡，不意逃走一只，因此用刀砍我，现老母仍在田间等候等语。瞎贼似不甚解。吾又问大人贵姓，府居何处？从旁贼皆曰：大人姓金，出身江北，现大东门外白场上，即彼之馆也。吾即跪下承救，瞎贼似言不必，仍坐户槛上。吾暗忖倘原贼过来见面，仍遭其毒。因对温兄曰：吾欲到裹面静息片时，如何？温兄即引到房中暂睡，实欲避原贼。吾问多少人数下乡，尊名是甚？彼云：慷天安属下，约有三四千人，贼名百顺等语。其时皆在煮晚饭，见张小坤娘子在内炊火，亦吾佃家妇也。不移时，瞎贼连叫老头儿。旁贼对吾曰：大人呼叫，汝可出去。吾即负痛而出。瞎贼问吾有多少土匪？吾答太界沿海起事，虽不知其实，约来三、四百人。瞎贼连声应曰：不过三、四百人？即起立，将吾头发拉住，拖到场上，手拔长刃，当头劈下。吾言纔已饶恕，今又何为？瞎贼曰：送你回去。连下五刀，血又奔放，滚于地上。内有一贼云：拖到竹园内结果罢。瞎贼竟拖我到屋后，扑地一掷，伏于地上。又一贼拔出长阔白刃，在两腿连搠数刀，即举刀欲砍。吾魂飞魄散，瞑目而待。其时天地神灵祖宗，不知何在？似乎见有一毛摇手，贼刀幸未落地。瞎贼又将长刃，肩上一刀，上下通红僵于地上，贼皆去。斯时生死置之度外，又不觉痛痒，如在梦寐沉醉之中。半晌后，有一毛是无锡口音，来对吾曰：老儿快些走，否则必来取汝脑袋。吾从朦胧中开眼曰：大人，吾不能走，且无路逃。其毛曰：你可扒过后篱，沿河逃脱。吾谢曰：承指救，还求照顾。于是如法而走。甫过泾口，伏于麦苗深处，有一毛绕田寻物。见吾即曰：你土匪否？吾曰：生意人，非土匪。其毛幸未纠缠。俟其去远，恐他贼再来，即匍匐而行，潜伏麦畦低坞。肩腿上刀创流血，如小鱼噞喁，连口不已。远近火起又多，又值风燥日烈，晒于沟洫，不敢声响。日将西，见适煮饭之三宅，火起，灰飞满背。暮色苍茫，遥闻隐隐有言语声，举头探望，贼似皆去。即扒到路旁，或问我：贼要再来乎？吾答以不来。其人曰：吾家猪被杀，尚未取去。吾不敢留恋，仍伏田中。忽闻东西锣声甚急，贼闻声又出，排列西面观看。日将沈，锣更急，究未知是谁之锣？今吾在西南草莽中，母在东北竹篱下，后有长毛，中有锣声，今夜如何措置？不知老母仍在彼处否？又不知两足尚能步履否？俄而月色莹朗，锣声已静，旗帜已无，始渐匍匐而行，径向东北转过桥。适见陆士元，彼在遥探己宅曾否被烧。吾问往苏宅约有多少里？彼答六、七里，并问因何踉跄？吾告被贼十余刀，今到王姓宅寻母。陆曰：汝已受重伤，再到彼寻母，往返路远，恐不能行，不若由此巷径返，明日差人寻母，亦未迟也。吾语陆曰：何忍半途弃年逾七旬之老母于不顾，彼素未田间独走，况于分手时，嘱在彼等我，谅不他往。或邀天幸寻见时，不能连夜奔逃，亦当同母露处。说时，陆已不见矣。于是踯躅而前，其时南西北火起愈多，渐渐逼近，光如白昼。未及二、三百步，有人曰：东面锣声，不可前去。又行数十步，麦场中飞出一长毛，手执短刃，当面刺来，吾惊闪跌倒。其毛搜摸全身，告其所带皆你兄弟们取去，今身受重伤。贼闻言，弃吾而去。吾思如此情形，艰险尚多，然终不能不寻着老母同行。奋身摸至该处，见王姓之宅，灰烬之余，尚有烟火，即到篱外，遶河连叫母亲，老母果从麦深处起立。吾急曰：乘此月明，快快走罢。母问：何以行步蹒跚？略告被贼所伤，二人退出原路，仍到陆士元所指之处，直望南。见唐荔香宅正在燃烧，此皆高楼大厦，前曾为当铺，下午起火，一夜未熄，惜哉！老母因坐卧半日，又值阴凉，故尚能举步。而吾行里许，一步不如一步，喉中如有烟出，欲挨到薛家桥吴宅，然已不堪行。见有一篱，即叫曰：宅内有人否？良久，麦田中起立一人，亦镇上人，诉以苦衷，可否借坐取水一饮？其人又不见矣。只得再挨，喉间出火，两脚捉拿不住。挨到吴宅，而其家见火光渐近，尽将器皿什物搬放田中。吾见其慌张，又不敢讨厌，祗取冷水一饮，已觉烟火顿灭，就走。再过一家，是蒋宅，喉间烟火又炽，神志不清。从篱外扣门曰：有人在内否？无一应者，自挨进取櫈暂坐。即对老母曰：吾不支矣，母去取柴一束，吾已晕倒。良久乃苏曰：吾如何已倒在此间。适有路过者，素所熟识，再讨冷水狂饮，稍觉清爽。忽发寒抖一阵，齿牙捉对厮打，吾语乡人曰：吾不能行矣，烦汝去借车一部，或小舟一只，扶吾到苏宅，感恩不浅。其人诚应允而去，俄而覆曰：车固皆无，小舟皆已装些衣服，坐些老幼，僻处暂避，奈何？旅即去。吾问老母曰：火光灭否？母四望回语曰：火起即在此宅后，且到麦田再卧罢。吾无奈，一手攀着杨枝，老母扶着一臂，蹲起曰：可能过得沿新塘桥，又隔一重阔水，渐脱贼威矣。母抱柴一束，扶我再行到桥边，此桥高且长，吾仔细凝神定志，捉脚细步，母则抚吾背而行。幸月明如昼，已过桥南，气急喘吁，行得一步，再行一步。对面忽有人声，细听之甚熟，即问是陶恩官否？答曰：然。吾问：汝今何往？彼曰：上前探视。吾遥指而阻曰：火光正炽，且渐逼近，焉可上前？吾被贼刀伤，寸步难行，汝肯扶我到苏宅否？陶慨允曰：诺。于是抚其背过高家桥，并扶老母行过。将到孟家桥，虽扶亦不能行。又语陶恩官曰：吾更不能行，即此倒卧，烦汝走到苏宅，告彼划一小舟来接。陶又应允而去。吾又讨水畅饮，急寒抖大作，有吴宅人见吾如此，为之解衣蒙盖。俄陶来曰：小船已到。慢慢扶我入船，幸该处乡里五、六人牵住小船，四、五人搀扶下舱，老母亦然。谓陶曰：承汝关照，自当图谢。不移时，已抵苏宅。其时内子胞妹竚盼既久，岸上排立者不少。先探吾受伤轻重，吾仍逐一应答。咸谓曰：大事无妨，且扶到祠中安眠，一面煮粥，即捧热茶饮毕，又大抖不已。人皆惊曰：恐生变，又将热粥吃后，喉间烟火始灭。诸亲友环立床前慰问，吾将始末情由，层次不紊细述。众谓且安息，乃即熟睡。惟两脚不能伸缩，既久，必要一人搬动。旋问两儿何往？答：一早望东，不知所止？初十日晨，报曰：南西北烟焰蔽空，夜间火光通彻。吾饮食尚可，身体不能转侧。十一日，微雨，烟火稍平，无敢探问，刻刻有谣，终无确息。十二日，勉强起身。忽又谣曰：贼将逼近，合宅皆远避，仅存老母内子胞妹弟妇及甥女小甥，吾劝彼等亦暂避，吾自听天也。又一刻，报曰：前村贼已到矣。吾出外遥观，果有旗帜，又起惊惶，适两甥皆痧症，妹亦不能兼负。吾云：女甥且卧，应不妨，妹不忍，吾勉力抱一小甥，妹抱一女，急遽偕行三里许，至王日盛家停足，而王氏又多情留膳。傍晚，有人来云：贼已尽退矣。吾等仍归苏宅。又报曰：贼尽去。速速归家整理，短毛亦不少。知得三内人孙氏，遇贼不屈投水死，深为悯恻。三老太餐风宿露四昼夜，病死。此皆不避艰险所致。吾等于十三日早归，抵家徧视，竟难以言语形容。毛贼罗天括地，搜掘殆尽。而短毛无论巨细，不辨美恶，悉为搬走。家家悬洗，户户倒倾。室中仅见鸡头猪爪，毛血，臭秽不堪。家用什物，十无一有。吾有旧扇面一页，贼扯三段，一在店楼上，一在后面灰池内，一在汪庚山家。书籍不过倒出散乱。所藏肇庆白端砚六方，紫端砚八方，贼将大而润者敲断，小亦不见。石图章数十方无一存者，真假无完璧。名人册页多部，亦成乌有。想贼中亦有略知书画者，更不知为短毛窃去。此次短毛深得其味，吾乡周围七、八里，连太境共烧八百余家，掳掠净尽者八、九里，彼杀及自尽者百数十人。最惨者倪佩华，被掳奸淫，不可名状。共载去五百余载。最可恶者，蚊帐席锅，皆时上要物，百无一存。贼之居心，非盗而何？不能即致于死地，其时辰未到也。支塘附近亦遭惨毒，张市亦带伤。吴、归两市讲明贡礼，未抄掠。但家虽归矣，柴米油盐酱醋茶，一无所有，奈之何哉？两儿回。据云：初九日，直抵横泾，西路难民拥挤甚多，而横泾尚有白头团勇阻隔。再往自思庵，彼处乡团，从浮桥、岳王市、沙头、毛家市联络声势，似有收复太仓之说，逼令薙发。西路难民进嫌发长，退恐发短，遂立脚不住，仍到横泾。推其原因，上海抚军李鸿章接任，薛焕急欲图功，借夷力克复青浦、嘉定，所以太仓吃重。又有革职都司李，欲取头功，领勇二千余，进浏河，围太仓，贼已闭门不出。李都司徧贴薙头告示，并力杀贼。先是太城贼目丁勒造房册，有每间每日捐钱七文之事，民怨切齿。遥闻青浦、嘉定继续克复，谅上海大兵已云集，不日可以扫荡贼氛，况已见李都司示薙发杀贼，各乡里遂哗然而起。不知贼有接应，大兵尚未云集，及李都司兵溃，百姓则皆已薙发，不能远避，惨遭其毒，吾方同受洗刦，皆太境之贻害也。乡农回家，半为灰烬，时值种花，又将刈麦，皆从远地亲戚故旧，恳借农具种子，一切潦草栽植。十五日，贼目到镇安民，盘踞骚扰，其太境应援之贼，皆上路来，不受太、昭贼目约束，所谓野毛。往返在太境上，烧杀掳掠，日见烟头，夜有火光，长亘十里不等。有人云：太境房屋，十去其七、八，杀死不下万计。横泾贡礼极大，六河、自思庵亦有，仅免者三镇也。虽不烧杀，仍要掳掠，因此麦熟无人收割，田无牛耕，谷无车戽，遂为地广人稀。廿二日，小贼目领队百人到镇讲道，无非要银。其时师旅帅已归。贼云：尔民前已反叛，故大军来乡剿杀，今又投诚，除银米正款外，必须献贡。否则，吾头目欲将此方割舍，又动干戈，深恐不便。吾等再四哀求，急投贡献，以冀幸免。于是不论烧白掳尽之家，皆要敛钱，贼之惨毒如此。五月初，太境日夜仍有火光，刻刻有谣，所办贡献，皆归太仓贼目。而野毛亦要如数，不然仍烧杀，自此又望西搬运奔避。初四日，徐六泾港外停艇船多只，是江洋巨盗。守口贼大张声势，开鎗炮。盗艇即放火箭，焚烧十余处，贼即逃扬。附近运避一空，诸多耗散，盗未登岸，故无伤损。横泾一带奔避于西者，适徐六泾附近搬运往东，中途邂逅，互询情形，皆无把握，各叹徒劳往返耳。海洋巨盗，出没无常，现更乱窜。古语云：宁为太平犬，莫作离乱人，诚哉是言也。吾等常在针毡，守卡之贼对乡农，虽布一匹，麦一斗，皆要捐税，粪船柴担亦然；各店日捐又加，贼之苛刻如此。吾虽渡日如年，终不忘平生酷好之物。既知费宅未烧，所寄祖先遗像名人书画，应未遭刦，特遣二儿探视。及回。语云：扯碎烧残，已满田间篱角，所剩者不过十之三、四，皆弃诸场外。祖宗真容，一无所存，况已经雨，不堪寓目，幸费家归，随时收拾，或有可以重为装潢。文房古玩，损失一尽，痛哉惜哉！吾生平嗜好者此也，卅年心血，一旦付之贼手，可不深惜，然莫非天数使然，希世之宝，为造物所忌耶。然吾于此，心思颇称已竭，虽珍藏家卷帙盈箱，未免有瑕瑜参半，似不能胜吾之精湛，赏鉴家亦未能指摘疵病，今而后纵有闲款可筹，恐难觅此精英。其祖先遗像，吾于道光间并轴重临，今遭一炬，如何再得追写形貌，悲不堪已。五月初十，有贼领百人讲道，被烧之家暂向未烧者借，俟后还款，贡献银米，断不能少解，如不齐，我们在此坐催。遂盘踞扰害。吾谓逆贼之待百姓，譬之养猪，喂养及壮，吃食愈粗，出圈愈快，无一猪不终被一刀也。贼之现在行为，兼日而食其壮，其未食者，粉身碎骨，亦可拭目而待也。又闻大队贼进攻上海，从支塘过路，前闻抚军篆李鸿章接任，不知到否？薛抚军坐拥兵权，亦不知如何办理？今新君嗣位，国祚渐兴，皇太后听政之余，贪佞已觉敛迹，忠正渐敢扬眉。我试问贼兵百万，谁非本国子民，贼目数千，尽是我朝百姓，苟皆熙熙攘攘，而忍轻弃室家乎？孰非好生恶死，而甘心为盗贼乎？然而列圣无一失德，道光朝似宽厚，养成积习，小人竞进，贤人退隐，州县官不以民瘼为心，皆以苛敛为事，有司失德于民，封疆吏苟且于国，其德渐薄，民心渐离，天下如是，遂酿成大祸也。五月，二麦收割得大稔，而贼到镇挨户倒麦，不论田之多寡，粮之清欠，不由乡官经手，农家无处藏匿，至将麦坛埋于田中，米价飞腾。六月初，陆续信云：抚军设计兜剿，杀贼数万，金陵围攻甚急，曾制军统兵已抵城外。金坛、溧阳、溧水、句容先后克复，贼势隔绝。又闻金陵已复，尚未的实。不过苏、太两城之贼，出守常州一带，其危急概可知矣。催迫粮饷愈急，每伪目各派小贼监收，乡里麦搜倒净尽，终不厌足。又派海塘费、学宫费、每师八千两。窥其意，必搜括金银，将欲远遁，而不知终在天罗地网之中。然吾方已遭剿洗，又复层层勒索，若再不八路会剿，恐不能苟全性命矣。六月廿二日，得时雨一阵。廿七，交大暑，阴雨数日，田畴甚可。时疫流行，名子午痧，朝发夕死，上海极重，渐延太境，吾方间亦有之。七月初一，酷热数日。初四、五，阴雨，米价腾贵，不能朝朝应市。小麦四元四、五，麦四元二 【此处有脱文。】 ，常邑大贼目钱去苏后，小贼目大羣入其馆，抢夺金银无数，连夜逃出城。伍贼目总辖。钱贼目升授天军主将，仍守常城，稍安静。八月十六，苏贼并力再攻上海，其金陵、常州信反觉模糊，江北、上海官兵，仍不发动，贼又猖獗，太常各添兵协助。贼目以粮饷不充，着城乡各乡官，挨查店铺资本多寡，抽厘若干，生意大小，抽厘重轻，风雨不更，逐日收缴，真民不聊生。闻南天有声如树头虫，久久不已，更不知主何吉凶？九月，有常邑翁宦之孙，号菉卿 【翁曾荣字菉卿，大学士翁心存之孙。】 ，于抚臬两辕投词，于江北设局曰密团。内有翁祖二线索，致信于余及瞿静渊表弟，预为布置埋伏，并转饬被胁伪职人等料理粮饷，俟大兵登岸时，节节联络。初八日，毕贼目来讲道理，总归要钱。吊硝局逐日驾船来镇拆墙，任其所欲。秋成中中，花又贱。下旬有广艇廿余只，收徐六泾，施放鎗炮，焚烧商船多只，乘势刦掠货物。迨城中贼拥到，广艇已放出深洋，贼又顺手掳掠。廿八日，有八桨船数只到徐六泾高浦港，纵火烧屋，随刦重载商船多只，守口贼迎杀，八桨船又划出海洋，巨盗横截，商贩不通。其广艇八桨，名皆官兵，实亦盗贼，皆水师李德林之战船也。客货贵且缺，土产贱。九月中，开仓收米。十月十四、五，闻东南炮声不绝，不知何处打仗？十六、七，有大队贼流到横泾，据云催粮，骚扰不堪。甫回，又有流贼二、三百到横泾六河，家家迁避。又徐六泾港有八桨船二、三十只，沿口掳掠一空，放火箭，焚烧民房多处，商船数只。十九日，闻毛家市被贼狂抢，及到沙头，贼又安抚招回。将二鼓，大羣贼挨户扣门，掳掠一空，妇女不及避者，未免受辱。太境难民附蚁来西，究其贼所从来，或云青浦败回，或云昆山逃散，并无确信。更云太仓已复，常邑贼兵过支塘，救太仓而攻嘉定，斯时昭境尚称安逸，不过粮饷催逼，愈甚于前。迨后知前守常熟之黄天义伍，领兵调守太城，驱逐前守贼目互相争竞。及伍贼目专守之下，钱漕松动，苛派删除，赈济难民。吾乡除横泾、自思庵外，全为扰白。常、昭漕米每亩一千四百，杂派层出不穷，耗费不可限量，再有节外生枝，亦非了局。余十月廿日，得江北分办密团局函及照会文一角，着就近密团俟大兵进剿，随同助杀。然此事万难举行，究不知此局出自何宪？又不知各处如何办理？廿五日，往上海，于大辕上探问底细。到沪盘桓廿余日，抚辕内并无密团二字之说，故疑信不定。时抚军驻南门外，布置严密，军威极壮，一俟可乘之隙，应可一鼓而擒矣。十一月十九抵家，时势大相远隔。动身时米价四一二，麦三二三，棉花四七八，布廿四千。未经一月，米六五六，麦五一二，断市，花八二三，布廿七千。人皆菜色，漕粮正款外，每亩又加硝磺费七百文，咸谓残冬不可挨也。又派各乡官出夫子数百名到城，将虞山门外山头运平，城门开通，另筑一石城，需用砖石，就于山两旁牌坊专祠庙宇坟墓拆改，合山骨殖，尽遭灭迹。廿二、三，闻江北各港，船旗密布，商船不许进出，似有进南之势。忽伪忠王回苏，号称数十万，救太仓，攻嘉定，冲上海等语。支塘连日过兵。廿六日，广艇八桨船数十只，泊荡千泾口外登岸，贴松江提督示，居民不必惊恐，助贼者悔过自新，秋毫无犯。又到徐六泾登岸贴示，守口贼即与打仗。廿七日，黎明，放炮数百，杀贼数人，随潮退出驶上，并未抢掠。廿八日，又到廿余只放炮，贼已下三、四百，船又退出。廿九日，数十船泊白茆口外，放十余炮，乘潮而上。传闻皆集福山港，以备登岸，共广艇八桨百有外。十二月初一日，吾乡提出小工人，皆喘呼而回曰：昨日吾等正在山顶上搬运石头，约有数千人，忽哗然尽散。传云：有野长毛数千，逼令薙发换衣。虞山门仍塞断，六门紧闭，并谕一切工作人等薙发，营工概停，于是皆散。又被城外之贼逼令互相更换衣帽，反喝杀长毛，贼即着民间破损衣服，薙发裹白布。初二日，有小工逃回云：昨日大头目已戴红顶，六门不开，城外头目亦薙发，进城仅能城墙悬绳上下。有说官兵已在城内，各路伪官局皆撤。其时大费踌躇而不可解。假使官兵并未登岸，何由已到城中？使投诚反正，亦必俟兵临城下而后降，官兵尚未调动，况山顶造营正在吃紧之时，安有顿悟前非而尽归王化耶？其间总似模糊。晚又有人云：城中密约投诚，官兵已入城埋伏。于廿八夜传令薙发，如不从者斩。于是自相杀毙数千，广东、广西老贼十无一也。次日有人云：城中投诚者，■〈忄乚〉天安骆、龙天福潘、赤天安董、靖天安畲四人也 【骆国忠、潘金旺、董政勤、畲拔羣。】 。此四人俟钱贼目入苏祝伪忠王寿，乘机而反正。支塘已有参镇会四人衔示，各镇皆有总兵都督骆示。其略云：叛贼已平，民皆薙发，各处乡勇皆裹白布。初二、三，遥见西南有火光，炮声不绝，不知苏城如何？昭境贼已肃清。初五，城中释回人云：城中衣帽军装，悉本朝打扮，所遗贼之旗帜衣服烧尽，欲会同永昌徐氏进攻苏城。太境贼仍守卡收粮，无如相形咫尺，万难催逼。是晚城中出兵二、三千，过支塘宿夜，皆薙发，粮草一切，仍长毛习气，次早直抵太仓攻城。初六日，闻西南炮声不绝，后知无锡贼知常城内变，领兵攻杀。先投降书，城中开南门迎接，贼即放炮，城中即坚闭南门，领大队绕出大东门兜剿，伤贼不少而去。委员到各镇安民，带白头勇二百余名，暨帮办军帅钱，总理军帅毛在宇，俨亦顶带骑马，环绕一次。急又信云：支塘已到长毛数千，民皆薙发，奔避一空，旋到董浜。黄昏时，有人从东来云：横泾卡房已收，贼皆不见，太仓已破，亦未可知。初八日，流贼数百人在白茆、新市，将衣箱装土，填塞河道，又到支塘催粮，不然又要掳掠。贴伪慕王示，仍要收粮设卡。西南角炮声不绝，知西门外打仗，贼大败。初九日，贼踞苏家尖、古里一带攻城，城中以大炮轰击，炮声络绎，贼流窜无定，穷蹙可知。江北兵勇已进徐六泾、浒浦，领兵者即翁菉卿也。先有翁祖二来函，可否联络声势，接应粮饷。吾答以徐图可也。然兵不满千，环城皆贼，竟未登岸，仍往北口。若再无大兵接应，恐孤城仍不保，奈何奈何！太境贼又催粮设卡，伪慕王踞白茆、新市，远近扰害，各镇搬避一空，罢市。各处皆议献贡，吾镇亦有此说。吾曰：此穷寇也，何献之有哉。况城克复，大兵将迩临境，若再献贡，未免为大兵所指摘。现白茆、新市为巢穴，其能久恃乎？下午知太仓回兵支塘冲杀，人心稍定。迩日日暖风和，春融气象，是夜有运避过吾镇，终夜不绝，望东北去。十一日，支塘退，又寂静。梅里白头勇败，领队者军帅周富荣、师帅季康也。贼追浒浦，西面又为震动。连夜挨肩挤背 【挨肩挤背，常熟成语，犹言拥挤也，下文挨肩接背亦同。】 不已，遂皆献贡。有人邀请翁菉卿登岸，翁以水师不惯陆地为辞。十二日，男女奔避更多，据云，贼冲西周市，徐六泾港内沙勇欲乘其不备，而杀诱杀者数人。吾镇又填街塞巷而来，下午即返。太境乡官传百长摧缴钱粮，守卡贼捉新薙发人，旋知太城被围甚急，各流贼要吊回协守等语。四更时，炮声不绝，西南西北震动。十三日黎明，炮声更急。或云常城打仗，或云福山进兵。后有人云：贼从海城来西，白茆守口周富荣队，炮声愈联，竟不间断。忽徐市流到二百余贼，哗然浮动，皆东避，幸一经过，惟掳掠食物，聚于海城下。即传乡官，发告示安民，不滋扰。惟应解粮饷，按期缴兑，如有掳掠者，即斩示众。此时各处乡官局已散，于是仍设法备办献贡，支塘、白茆又要解送，无从措办。白茆港西岸聚约有千人，据云守口。此方遭其扰害，人人丧胆，个个寒心，无论百工技艺耕织等尽废。十四日，馈运米羊猪鸡等物。米价又昂，六二，无货。十五日，支塘海口皆有伪示云，伪慕王领兵十万围昭地，伪听王领兵十万围常地，四面环攻。窃思城中所恃者，粮草足资数年，兵勇亦云精壮，然而孤城腹背受敌，万一稍有疏虞，必为画虎不成反类犬者也。然而曾制军应早有成算，李抚军断不袖手旁观，若不接应剿洗，乡里受其惨毒，愈甚于前。前月各港口有广艇八桨船游奕放炮，今反杳无影响。十六日，各镇到贼数十守卡，似皆疲困不堪。一夜炮声不绝，知围城攻打，城中守御严密，血战伤贼不少。十七日，立春，晴朗，西来避难者纷纷。十八、九，白茆守口贼掳掠食物，如蚕食桑，门窗枱櫈箱笼皆搬作土城。又到六河摆卡收税，而六河贼不让。白茆贼云，吾伪忠王命下，即太境钱粮吾亦可收。支塘贼到镇收钱粮，港上贼又到镇收钱粮，彼此不相管顾。此时乡官亦难，乡里浮动，何由催讨？廿日，严寒，城中又得一胜仗。乡官仍向百长暂收每亩一百文，两面分解，亦不过暂且敷衍，苟偷旦夕耳。附郭周围抄白 【抄白常熟土语，犹言破坏无余。】 ，围城严密，水泄不通。廿一日，镇上守卡贼吊回，稍安静。徐六泾口有八桨十余只，放炮一日，并不登岸。廿二日，有北沙来云：牛洪、浒通两港出兵船一百四、五十号，并驾齐驱，皆望上驶，约收福山口。黄昏时，东南角火光长亘数里，亦有炮声隐约。廿三日，贼已除夕，大张筵宴，鼓乐喧天，各乡官馈送年礼，要齐集叩贺新喜。江北兵船停徐六泾口放炮，转帆北去。廿四日，晴朗，贼作岁朝。黎明西南角炮声不绝，有贼在镇之店铺，皆要闭门贴春联。黄昏时，东南有火光数里。廿五日，吾镇又到卡贼数名。黄昏，东南又有火光烛天。彼作新年，钱粮松。除夕，家家兴味萧索，祀神祭先，常恐被贼知觉，幸未骚扰，只得且过今宵，又虚度一年岁月而已，幸举家人口平安，亦是叨天福庇。惟近况窘迫愈甚，或有更甚于吾者，奈何！下午有人从太仓来云：大兵云集娄地，围攻甚密，指日垂破。前常城反正时，百里欢呼，以为云开雾散，重见天日，而不知更有此翻磨折。吾所窃拟者，力不从心耳。否则挈家航海，暂避锋镝，小憩一堂，虽枵腹谈笑，亦云乐也。 
　　同治二年（一八六三年），干支癸亥。古谚云：壬戌癸亥，翻天搅海，下元之终也。正月初一日，晴，黎明，炮声不绝，晚稍稀。贼示写癸亥十三年。初四日，白茆西不堪站足，纷纷东避。老龙王庙拆改营盘，东周市附近拆民房筑营。初六日， 【（塘）】 西各镇浮动，塘东似静。沙荣庙设五师局，专办贼供，太城俨然贼守。迩来收征钱粮，似小而少浮费，今竟停止。常邑居然克复，今贼上冬所解不认，仍要依额启征。初七日，沿海炮声震地，午后有兵船十只上岸，焚烧卡房即返，支塘贼赶下数百，乡里又一惊，其船已远去矣。贼之锐气皆如此养成。初八，大队贼过支塘，由吾镇到新闸口大营，约有五百，虽未掳掠，乡里浮动。其贼目姓谭，伪封朝将，慕王之叔也，旋即转支塘。初十，沿海广艇炮声不绝，即登岸数十人，守口贼迎出，战于港口，毙贼二名，贼即退，兵亦不追，仍下船。午后又有数十船泊口，贼飞报各营。沿海居民连夜逃避，无片刻安静。幼儿春年，在土城遥望接仗，胜负了然。炮子大者五、六斤，飞过土城，落地入尺许， 【（大）】 小不等，看者竟不少。俗谚云：青云头里看相杀，然不必驾云，亦可看矣。十一日，大队贼从上塘来，约数百名下营，兵船不登岸，贼不迎出。贼目李昨日受炮子伤，回内地，调谭贼目朝将驻扎镇上，分卡又皆调动。十二日谭贼目带千余名，盘踞东周市，先禁不许搬运，人皆撒手而逃，张吴市亦一空，吾镇幸隔塘，未摇动，仅拨守卡十余名，海中兵船挂帆远去。十三日，西面炮声震地。十七日，雨，夜有小贼偷渡塘东，刦掠乡里，获二名，捆缚解局，乡官会同卡贼转解东周市大营，谭贼目审究毕，即枭斩示众，人皆悦服。十八、九，横暴愈酷，妇女为尤甚。廿一日，西面炮声又急，乡里中无纺织声，粮食渐缺，各乡官征收不能应手，使粮饷食物不继，必遭荼毒。廿二日，余遍告至亲密友，贼势猖獗，祗在乡里，迥非前此有城可守之贼，刻非一刻，常城守备虽严，外无应援，亦无奈何，乡里恐瞬息踏为平地。为今之计，急宜远避北沙，时哉，不可失也。倘一日蓦尔大变，势必玉石不分，家眷不能全保，而况他物乎？咸谓曰：此言虽是，无如囊无余资，奈何？吾又曰：且跳出罗网，再为计较。又有人曰：北虽渡，大兵杳无消息，旷日持久，虽离锋镝，不免饥馑，奈何？吾所深虑者，亦祗此耳。南岸断无立足之地，更无可延之日，然不可远虑，仅顾目前，有翼者先飞，毛羽不丰满者缓缓起翮。吾欲先往北沙，赁定房屋，再携家眷偕行。随往倪尔梅家，同到新泾港约渡船，即会见舵工。据舵工云：今夜五更开船，如要北渡，须黄昏到。尔梅即允准到，旋回家。夜膳后，正欲来偕余同往，忽有叩门声，启视之，即舵工也。来云：今夜开船，人数已足，不能趁矣。须后班可也，于是尔梅未来搭伴。廿三日，尔梅来述船家如是云云，且后班似亦可以。早膳毕，即到瞿子梁家问云：尔母何在？请来一语。亦以贼焰猛，劝彼北沙暂避。子梁回云：暂坐片时，即来斟酌。余觉闷坐多时，且回家欲吃烟，即取煤子一个，往乡官局中引火。初不觉局中乡官、管帐、局差寂无人影，独有毛贼二名。贼见我，即问汝乡官否？掌帐否？我皆回言，非也。贼又问乡官、掌帐皆何往？吾又曰：皆不知。贼即曰：汝既不知乡官、掌帐，即同去见吾大人回话。吾再四推脱，贼总不放。于是二贼带至东周市，在路细问，始知师帅福堂，有票据一纸，计钱八百千要还，再日上正款，钱粮紧急。贼诡言汝既非乡官，又非掌帐，只须禀复大人，即可回家。遂到易小贼目馆中，其馆即陈通官宅，子即登官，素所认识。易贼问乡官何往？吾竟不屈而答曰：吾姓倪，居横塘市乡，乡官出没无定，不知所至，况局中事从不与闻。从旁一人相貌魁梧，贼帅打扮，谓吾曰：汝固不在局中，可否写信乡官，招来料理一切。吾即问其人，姓金，杭州人，现为易贼先生。吾即曰：写信易耳，恐不能应命。于是金贼取出纸笔，略挥数句，金贼又添注数句，专贼去招。金贼为人尚好，与吾不时细谈一切贼务，所欠票钱八百千文，系在常城贼时欠缴，今被此兄弟获得，只须亲来禀请缓宽，陆续呈缴，亦可过去，现在钱粮久已无解，亦可禀请宽松减短。汝既来，尽可放心，待乡官回音，即可脱身。吾意谓谭贼在此，各镇乡官尽在此间办事，岂福堂有不办之事乎？况金贼之言行，未必尽如贼样，且待福堂到，自可回家。至于饮食一切，金贼刻刻差小毛供养无缺，不时来闲谈嬉笑，私谓我曰：长毛终不成事，不过民间刦数而已。彼又云：家在杭城外，钱庄生意，父母妻子房屋尽遭贼毒，曾已完例。今无家可归，不得已苟延性命。相慰殷勤，躭搁几日。廿四、五日，乡官杳无音信。金贼又语吾曰：乡官竟不来，如何？吾即曰：来与不来，吾无把握，至于拘吾，本不关乡官痛痒。金贼又曰：汝可再写信招来否？吾又再写信一函。对金贼曰：我信恐再发数封，彼仍置之不问，何不以军帅出票提拘若何？金贼谓吾曰：吾与汝今朋友也，毋生疑忌，汝不潜逃，免一方先锋乡官房屋局烧毁。先锋者，贼中剿洗别号也。吾再四暗忖，姑再忍数日，福堂断无不到也。若竟乘夜而逃，尽吾所便，其前门后户，终夜不关，况并无束缚，常同登官同榻，登官名为与贼帮工，实则照应家中什物。若暗夜潜逃，一必累及登官，一必吾方再打先锋，皆所不免。然一念之差，后几为不脱。廿六、七，乡官仍无信息，愈窃疑之。金贼又问云：如何措置？吾即曰：吾在此间多日，又无的信一通，奈何？最妙者，烦金先生带兄弟多人，与吾同往擒来。金贼允诺，约明后日准去。其时馆中贼目，往来无定，吾又私致一信，亦无回音。其乡官真豺狼为性，盗贼为心，竟置之膜外，本亦是长毛之流亚耳。仅许解马一匹，亦不送来。廿八，易贼怒，大张声势，欲来打先锋。又是金贼委曲宽解，金贼又不暇同来擒捉。吾闷坐无聊，焦灼如焚。幼子春年来馆探视云：师帅福堂，久不在局，坐舟浮于太境。祖母遍野寻觅，及见，终不肯来，吾数次寻着，忽尔逃脱，必得密专暗守，领长毛硬捉。吾曰：前已约定金贼去捉，今又不暇，奈何？二月初一，东周市乡打先锋，下午归，罗而置之，无一物不要。初三日，金贼谓吾曰：师帅尚不来，这方先锋不免矣，汝亦不能为力也。明晨易大人与吾同往支塘，吾引汝去章大人前禀明，汝本不与局务，俟章大人转禀朝将大人后，饭金算 【（清）】 楚，放汝回去。或者就在彼处躭搁一宵亦可。吾又具情哀告老母悬念，全仗照顾。于黄昏时，金贼领到章贼馆中，章贼者，中贼目也，与朝将谭贼壁邻，皆瞿姓之宅也。章贼馆辉煌，与易贼馆远甚。金贼又谓曰：章大人适到朝将馆办事，俟回时禀可也。良久又曰：亦毋庸禀，且躭搁数日，吾回时再说可也。说罢，即嘱章贼馆中先生姚、沈二贼曰：此横塘市师帅之亲，善为照拂，拂然而去。吾骇思金贼阳善阴恶，今更深入牢笼，虽插翅不能举矣。俄而小贼引到卧房内，已有数人在焉。后知任阳帮办师帅二人，横塘市已管束一人在内，即李香香，军帅吴邦安亦在彼承值办事。小贼闭门，横槛铺床，追忆易贼馆中，毫无关禁，今悔之不及矣。初四、五，章贼刻刻问横市师帅消息，若再不到，将吾枭斩。于是何市师帅唐显，着他四远访问跟寻。见面时，保曰：钱粮正款要紧，钱票已说明缓商，必亲自办公事，若再延避，必将老儿杀，汝不可累及无辜，天理人心何在，福只不信，此皆唐师帅回语吴军帅于余。又曰：明日再不到时，你的性命不保了。吾只默默呆坐，又无肱股为吾缚来，更无送风引获，惟听之天命。所焦虑者，老母垂衰，室家悬洗，如何敷衍？然亦不能照顾。初八日，吴军帅低语于任阳二人，我耳少欠聪，问任阳二人曰：所说甚？其一人曰：你这老人家不上心事，尚来打听甚？你的性命在顷刻间了。黄昏时，吴军帅来语云：今日章大人要杀你，吾哀求恳保，暂缓一宵。若师帅明日不到，吾亦不能再保，汝之头与肩齐。今又出札，连夜专人到彼，真生死关节，在此一宵，断不能再避。吾惟深深叩谢。是夜严寒，守门小贼将吾敝裘剥下，以绳捆吊，幸有任阳二人从旁劝解，贼即掷我地上，被褥全无，抖栗一夜，呼天莫及。暗叹曰：我命坎坷为何如乎？上年四月，被贼横搠十七、八刀，已于万死丛中一罅漏生，犹有今日仍死于非命也。此番不免，谅由命中所致，自投罗网。然师帅杳不知何往，内外隔绝，情绪模糊，神思蒙懂，绝望之余，犹生余望，或者明日果来，我即可跳离贼窟。初九日晨，吴军帅私谓吾曰：昨日差人已回，柯师帅已过北沙，将奈何？吾惟求鼎力保救。任阳二人曰：老儿犹不知死活，尚欲求军帅救耶？吾望眼固穿，心渐昏迷，竟不知何以为生死。不料李香香已诉知贼目，此非姓倪，实柯师帅之堂兄，其局中事本不与闻。贼故将李香香渐松，以吾渐紧。李香香逃脱，章贼顿足大怒，欲将守门贼斩，风行雷厉，半晌，小贼哀求乞饶，而后免死。又一刻，只闻有磨刀声，四、五个小贼云：我来杀，我来杀。有一个云：皆不要你动手，我来杀。我在渺茫中，虽听得明白，亦毫不介意。守门贼进来，将我衣服剥下，以手反挷，着地拖出中堂。章贼居中踞坐，枱上已置明晃利刃，喝我跪下，喝杀，连连十余声。吾即大喊寃枉，若是杀，必要一见朝将大人。守门贼横腰一脚，踢翻在地，四、五个小贼将搭膊内洋钱挖去，拖手拔脚，欲扛出门，更以利刃持手，以指点明背颈上骨骱。吾又竭声大喊冤枉，时朝将在间壁听闻，吴军帅又来求饶。章贼稍息怒。又一霎，小贼来解缚，喝穿衣，然两手麻木，不能运动。有二小毛执灯引导云：朝将大人传你去问。吾即随往到楼，见朝将端正而坐，即跪下。朝将问？你姓甚名甚，吾即实说姓柯，名某，系师帅族兄，不与局事，不知底细。朝将云：现师帅你能唤来否？我答曰：不能。今彼党羽大、声势赫，吾乃一介小民，焉能呼唤？必要军帅出札，方能制服。朝将即唤吴军帅来诫谕：你明日去捉柯师帅来，叫他不必害怕，钱票可以禀求宽缓。日上正款，虽系紧急，如办不足时，亦可禀请减些，公事不可荒懈。况前日他解吾兄弟们来，吾即正法，并奖励他有肝胆，以后再有沿乡骚扰，不妨尽可捉来，他应未忘，如何害怕？叫他尽可放胆，斟酌要务。这老儿本不干他，杀亦无益，如再不到，他的房屋拆毁，所辖地方，全行打先锋，定将这老儿枭斩。吴邦安军帅诺诺而退。朝将又指我而言曰：柯师帅明日不到，定斩你的头。吾即禀曰：师帅来与不来，非吾能定，若杀我十个，终不关师帅痛痒，求大人明察。朝将默默，吾亦退，仍到房中，吴军帅又出一札，嘱吾再写一信，斯时手仍青黑，捉笔不住。再姚先生从旁指点，差人连夜来寻。吴军帅谓吾曰：今晚章大人定见要杀你的了，故小毛借锋利大刃磨好，且抢杀试武艺，幸得姚先生斩条写而未判，故意捺搁，吾又跪求，后朝将得知，故有此一夜余生。姚先生亦曰：吾天朝杀人，不讲情理的，明知寃枉，就寃枉了，只推一个数字而已，迥非前朝犯案审实，尚欲文书盈帙，而后可以行刑。今师帅到底不到，汝终不保矣。各人散，任阳二人憨睡。而吾卧不成寐，转辗间已过四更，似闻牲畜声。少顷猪羊鸡鸭夹杂叫闹，东方既白，见小毛贼扛的担的，碌乱如麻，米谷盛袋，衣服束包，去来如燕箭莺梭一般，吾在沉疑之际，莫知其所以然。于日将离海时，有四小毛进房云：去去，快去。吾忖今日不免了，此寃只得后世报也，或是前生孽亦未可知。噫，异哉！吾今遭此贼毒，已有成竹，而吴军帅，任阳二人，不应同时加害，何故将四人一并叱出，同场就戮？又侦彼三人毫无惧色，即收拾衣服鸦片具。更谓吾曰：汝皮马褂穿了同走，吾伸手欲取，被小毛抢掷之。吾又转思迂极矣，使仍穿好，明日是谁之衣欤？四小毛催促引行，于是吴邦安，任阳二人，吾亦随后。出前门，但见满街旌旗蔽日，戈戟森林。到东市梢场，谅就此行事，又已过场角，径领至一宅，亦是旗鎗密布，一直引到中堂，不拘随坐，猛想吾四人皆撒手放脚，毫无束缚，不知作何结局？四小毛入内半晌，竟不知何往矣！俄而传军帅进去，吴邦安即入内，良久，任阳二人私谓吾曰：你老人家性命，如今可以保全的了。吾即问如何底细？彼云：朝将明日一早动身到福山打仗，此间又调厚天福张大人把守，将我四人交明，汝之性命，应可保也。吾即恍然大悟，如醉醒梦觉，斯时天地神明祖宗毕集胸前，只得撮土默祷。转瞬间，吴军帅出云：这张大人好讲话的。忽任阳二人去来不定，吾亦篱间闲走，并不管束。又片刻，厚天福步出中堂，年约四十余，即问那两个是任阳帮办师帅？二人上前禀见。张曰：你既是帮办，亦毋庸管押，我今与朝将办事不同，现吾兄弟们亦不多，粮草仅要余半个月，银钱亦无求多存，只须源源济解。若海中清兵登岸，可敌则敌之，如不克，吾亦欲望内地躲避，所积粮饷亦归他有。任阳二人曰：我任阳地近昆山，前月被昆山兄弟打了一月先锋，现师旅等逃避，乡里家非被掳，即逃散，故钱粮不起，目下不知如何？如放吾等回家，寻见乡官，同来办事。张即许诺。又顾吾而言曰：这老儿今日朝将要杀他，吾问明底细，劝云：既非乡官，杀之无益。吾即诉曰：实非乡官，不与局事，其乡官因有钱票无偿，故此躲匿。厚天福曰：别情不管，只须济解源流，毋使有乏，准放你们回去。任阳二人辞谢欲行，厚天福急摇手曰：不可不可，今日朝将四野掳人，汝等出去，仍被掳，奈何，且躭搁一夜，俟他动身后回家为妙。自此任意优游。晚膳，厚天福居中，吴邦安、任阳二人暨我五人一桌，大烹筵宴。是夜甚寒，吾衣单薄，又无被褥，终难交睫。小毛一夜向火，吾亦围炉，竟可以御寒。十一日，黎明，胡笳互动，牧马悲鸣，听之心寒股栗。旋出篱外，见东路贼如山崩海涌而来，细视之皆被掳之人。十有七八，非推车，即荷担。厚天福吴军帅亦来观望良久。日高二丈，尚如蚁队而来，八面环掳，不知多少。厚天福同桌，早膳毕，又闻金鼓喧天，炮声震地。朝将所统之兵，恰纔走完，厚天福偕吾等四人到镇上闲步，旋谕小毛搬运旗鎗，到镇打馆。吾独绕市闲游良久，将欲回馆，任阳二人曰：吾已辞谢矣，汝可不必去辞，一径归罢，即与分袂，望东便走。正所谓始舍之，圉圉焉，少则洋洋焉，兼程疾趋，倏忽间已过张市。猛想白茆塘必得摆渡钱方可，搜摸只有福字钱二文，安心前赴，及到渡口，船已不见，人亦无踪。但闻对岸一妇人曰：此次掳人殆尽，不分老幼。良久，忽有老妪撑驾一破船往来一次，始登东岸。又所谓乍脱天罗，今越地网，到家已在指顾间耳。惟一路人声寐静，鸡犬无声，归心如箭，已到市梢。见朱家老妇，问镇上人往何处去了？朱妇见我惊愕曰：昨闻汝昨夜要，下句忽缩住。吾接口曰：要杀了否？朱妇笑曰：传来之言，不可轻信。进市，家家闭户。朱妇诉前数日已站立不住，人皆望东逃避。搬北沙者挨挤，摆渡船每人要一洋，汝家亦在伍胥庙。吾即纵步望东，倏霎间，遥见庙间人烟凑集如戏场，与吾熟识皆惊喜相慰曰：汝几时来？如何逃脱？如何到此？吾答曰：今日早膳毕出门，非逃脱，是放归的。环集慰问者不少。或有人戏曰：汝究竟人耶，鬼耶？有头乎，无头乎？吾即匆匆略告其曲折。又有人云：闻昨夜确切已杀，今乃真虎口余生也。汝家眷闻汝凶信，几不欲生，现即在此少憩，引领到彼可也，此皆桶作蒋三官主张。吾即到蒋三官所避之宅，尚未进门，而蒋三官遥见吾到，即深恭长揖遥迎曰：恭喜恭喜。吾即问曰：费心，吾家眷现避何处？蒋答以市上摇动，吾即置此间，前两日此间摇动，又得汝凶信，故又迁至邢家庄矣。汝太太同张少塘家已过北沙。即邀蒋三官领去，在路细述贼中情节，急近其宅，蒋即趋步踉跄入内曰：大事谐矣，大事谐矣。内眷见蒋急步趋跄，谅非吉兆，又吃一惊，及见吾到，反为默默。从容而言曰：欲茶烟否？晚膳后，仍同蒋三官回旧寓安寝，身反觉疲倦，梦乡憨熟矣。十二日晨，茶叙。有亲友诉曰：柯福堂家眷，固于岁内过沙，陈百川指引，前又将拐骗之女作妾，亦已寄顿过去，所蓄银钱细软，陆续寄于陈百川带去。现独一身，隐现莫踪，势必亦将北走。你初被拘时，福堂似乎有意打算赎你出来，皆被百川云，若缴票款而无正款，仍不得出，徒然无益。或有云：亲自到彼办事，又恐此次终觉不美。福被陈百川谗言摇动，置之膜外，百川丧尽天良。然吾断曰：倘吾果不得出，非彼等所致，皆吾命中所由，故即存念，虽死不怨他人，总由己之前生寃孽耳。所可恶者，前后写信七封，并无只字回复，其设心亦可知也。回忆易贼馆中，毫无管押，门户昼夜常开，尽可逃脱。因与陈登官同榻，必然累及。再一方又一先锋，乡官房屋拆毁，以致含忍。不料易贼交于章贼，乡官愈不到，将吾看守，有翼亦不能举。有人谓吾曰：你存念仁慈，故有今日之幸，亦必祖宗之灵。吾谢曰：安知非托诸君之福乎？张竹泉诉吾曰：迩日谣闻日日要杀，吾寻见福堂，催彼打干。若再迟延，必为所害。福即决然曰：叫吾如何打干，如杀，只得付之命数而已。竹泉知不可救药，遂默然退，只言恐对不住天下人。再寻百川，又已过海矣。为福寄顿辎重而去。陈百川系吾表兄弟，自幼在吾店中，后竟被他阴谋私算，受亏不浅。其为人奸诈刻薄，莫可胜计。分手后，境遇颇顺，铢积寸累。后柯福堂充伪乡官之下，百川以雕心刻肺之谈，谄媚福堂，本属堂房妻舅，遂心心相印，言听计从。而百川倚势招摇，横行无忌。贩布北沙，获加倍利，带鸦片回南，存局中寄销，获利更甚。甚而以局中银洋买布，过北带回鸦片抵偿，往来海面，无日休息，如是者仅一年余，已得数千，较之做长毛更有滋味，北沙人谁不瞻仰，本地人谁不畏服，真非帛不暖，非肉不饱矣。福所蓄乡里膏血，尽寄百处，使有人求教于福者，必由百川门路可灵，福名愈赫，百势愈炽，情同胶漆，形如狼狈，若长毛再立数年，百可为巨富。吾又遍告亲友曰：北渡者已不少，为今之计，且避之，倘一日猖獗乡里，恐不及矣。况大兵仍无影响，如有作伴更妙。盛绍堂决计偕往，仲堂不然。十三日，闻镇上贼去来莫定，局中人隐现无凭，吾潜到家中，以祖宗神主牌取下包好，藏于胸前。见有应用器皿能携带者，亦可目前凑手。门户大开，家伙什物，悉寄诸天数，再望东奔。十四日，与蒋三官到横泾一次，彼处好善者，设局煮粥，赈济难民。十五日，到碰湖庙，会盛氏昆仲，留宿一宵，搭船约伴。十六日，到钱泾港，适明日有船开，吾即回寓，连夜叫驳船。十七日，黎明，动身到港口，盛绍堂亦已到矣。安顿家眷过载，唤两儿皆薙发，嘱曰，租房宁陋毋华，以下港门为是，我暂缓三四日，亦即过来也。两儿暨盛家登舟后，扬帆起驶，值东南风飒飒，真海不扬波，遥望船已将半，所谓风正一帆悬是也。内眷从来未涉历江海，不无恐惧。恰遇今日风恬浪静，亦是天假之缘。十九日，贼愈乱窜，乡官逃避，钱粮愈无济解，贼愈穷蹙，四野掳掠，民愈逃避，贼愈打先锋。吾方幸近海滨，北渡稍捷，所虑者囊资不能充裕，虽能脱离罗网，未免枵腹，奈之何哉！金陵以下，人烟绝迹，在在皆然，若非如此骚扰，焉得尽为荆棘丛生。廿一日，王裕如以子金法官，托吾挈带北沙，即同登海舶，恰风水不顺，往来游奕二日不能进口。廿三日，登岸寻寓，到津桥镇，适二儿在彼，领到张宅，赁草屋两间，与盛绍堂同居，实不堪容膝。有亲友先我而北，知我为贼所困，咸来慰问探顾。斯时彼岸江南人，已无千大万矣。诸亲友寓所，吾亦次第探问，惟福堂、百川，绝不一到，彼亦不来。南岸消息，刻刻有警，北岸沿海二百余里，挨肩接背，无可立足，诸物腾贵，渡日如年。众相谓曰：麦熟时贼仍盘踞，麦不能刈，秧不能播，更无后望，奈何？柯福堂到沙，仍挥金如土，忽得陈百川信云：彼正月雇船，装运子花，到莱阳销售，即带北货南归，约本千金外，二月底到汇，被巨盗追获，搬取一空，衣服剥尽，仍空船进港，福亦有分。彼二人得信后，顿足伤心，吾闻之抚掌大笑。古语云：生死有命，富贵在天，斯言不谬也。旋即往通州探望汪庚山，承留多日。又闻福山打破，贼已退守江阴，而常熟有出入门户矣。三月初，刻刻有南来人云：贼狂烧狠掠，隔江遥见夜夜火光烛天，白茆以东稍轻，吴市乡人格斗烧杀尤惨，故北渡者愈不可限量。以后西路各港，有人止遏，老幼妇女，听其过北，惟年力精壮者，不能过海，皆团聚一处，拼死杀贼。惟贼有火器，乡团终觉怯懦，苟一畏缩，必被追杀，此次伤残，倍前远矣。自后只有毛贼在路，并无人影在家，焚烧村巷，市镇间亦烧之，独六家市尽烧白。三月十六日，闻得太仓打破，官兵已入城，贼尽数杀绝，陆续来信皆同，而不知太、昭连界沿海一带逃避北来者，更如蚁附。据云：太城确确克复。有某某等前被掳入城，今已到家，已亲历，炮子合城飞满，贼自相残害，拥出者尽为官兵所杀，吾即悬城而下。我问曰：太城既已实确，何反北渡？众皆曰：犹恐如常熟投诚，四乡扰害故也。吾解曰：汝不明甚矣，常邑投诚时，四面贼地，大兵无隙可乘，只宜死守待援，各路大帮贼来，攻城不破，以致四乡扰动。今福山已破，常城已有犄角。况太城亦克，贼已丧胆，势固联络，且上海大兵，由嘉定直抵太仓，毫无窒碍，苏城贼目断不敢正眼偷觊也。兼之李抚军用兵如神，昆山一路，已驻重兵防守，一伺其隙，乘锐进攻，不久亦可唾手而得矣。人人皆曰：若果能如是，即往返亦不追悔也。十七日，南岸来人云：太城杀贼尽净，即散布各镇 【（者）】 ，亦于黎明时远遁。自此太，昭两境，虽僻处穷隅，竟无一毛可拔者也。众皆雀跃曰：有生路也。以后渐渐有人回家探望，惟种田家陆续先回。四月杪，麦将熟，无如粮食竟少，朝谋而皆不及夕之虑。横泾似有些少积蓄贩来，米八八，麦六四，皆九折，升斗刻刻无货，田务极忙。因一春皆未修筑，播谷种花，已为切要之候，然工本无从措办。常令王庆元，昭令梁蒲桂会衔出示。略云：今吾境贼匪肃清，并无余逆藏躲，生意者仍宜生意，务农者急宜耕种，毋负本县等厚望。各港口皆设抽厘局，一无遗漏。四月初，李抚军已抵昆山，一面将克复城池先办善后事宜，饬董次第举行。十七日，闻昆山于十五日克复，杀贼亦多，其余逃入苏城，坚闭不出。廿六日，吾到浒通港，搭定渡船，先置内眷还家，又是风恬浪静，其时无锡人蜂拥迁徙北沙。廿九日，我始徐徐南返，惟带去一守夜犬，捉归时又费一番周折。到家检点，家中店内日常应用器皿什物，无一有也。门户亦坏，举止间皆形掣肘，又无闲款可筹。回忆全家出门，已有三月余，并无一人看守，今得转家乡，房屋无恙，楼上细漆桌椅完全，亦不幸中之大幸也。民间大疫，不及医药。各港抽厘，大于贼时远甚。五月，善后局设北门外，两邑令亦驻北门，专捉各处大小乡官，严办罚捐，盈千累万而亿万，悉充善后经费。自此破靴党已如饿虎出林，挨拥入局办公。巍然董事，扛帮唬诈，后竟彼诈的入彼囊，此逼的入此袋。如是则小破靴只要局中有认识者，疾趋而进，遍访某处，谁为军，谁为师，谁肥谁瘠，估准价目，逐一干办，各乡官皆疲癃残疾矣。李抚军有示云：乡官为保卫地方起见，不必掯捐逼输，自愿报効者，不妨来辕捐输，局中如觉不知。太仓举人杨春熙，在乡婪诈百长司马数千至数十千不等，善后局只设一粥厂，所费甚小，将来如何掩饰报销。由此观之，此等人犹未醒悟，我大清朝国法所以凋敝者，皆由此等贪得无厌之徒，先利后义之辈。常令王庆元年登耄耋，素不风烈，昭令梁蒲桂初任，物色民情，毫不省察，一切词讼，悉由局董作主，以钱之多寡，定事之曲直。今江南将有扫尽贼氛，必得重开生面，先制刁绅恶衿，然后可以常登盛世，农夫牧子自可熙熙攘攘鼓腹而游也。赵宗建本富翁，此次名声亦为之臭。惟太仓钱鼎铭清拳铁臂，捐一文，解一文，李抚军深信之。惟市捐一款，亦觉太重，开店铺者，挨户书捐，每日有二、三十文起至一、二千文不等，吾境此项幸未起。天有旱象，云霓无望。廿二日，陈百川借宿瞿宅起疾病，即昏不能言，柯福堂探视，急送归时，仅存一息矣。廿四，百川死。福与彼料理丧务。吾于外祖父母及舅父母分上，亦送殓一次，似觉并无悲惜之情。福意谓所寄之物自然交还，而不知百川内子反以福欠钱三百余千，彼此无凭，遂以为切齿之仇，而竟欲呈官追比。谁知百川死下，仍两手空空，家无别蓄，真做了一场大梦。其实病骤被人图赖不少，彼又转赖福数百金，何也？盖有天也。吾冷眼观之，不禁袖手大笑。屈指计之，循环犹在瞬息间也。百之死于今，异矣！其所蓄盗劫后，被人图赖无凭，更异矣！福之所寄，无可归款，奇哉！而反少三百余千，更奇哉！将来阴司必有一番质讯。然而福剥民之膏血寄百，置之海外，固万无一失之理，秘不宣泄，实万全之计。而百以福寄之物，往来运筹，锋芒极大，实得益于福，岂浅鲜哉？斯时彼二人绸缪胶漆，自得诩诩，今而后横塘人物，窃恐使君与操耳，从此创基立业，千百年远大之谋。在此始也，而不知天固有灵，神亦有验，一霎间现吾眼中，吾似胸臆间无甚忿闷，心目中更觉爽明，皆从有意无意间试来，并非人有祸患，反生喜幸心也。福又即被局中拘拿，敲打再四，禁押。家中将所剩衣饰变卖，罗凑数百千呈缴。六月，赤日炎炎，苗皆枯槁，戽水昼夜不停。李抚军委员立拿善后局董李孙兰、王雨梅、钱竹庵、钱仲谦四人，周沐润亦撤回，局务实已糜烂，自此稍敛迹。李抚军明白晓畅，事事必要实在。其州县及绅衿书吏人等，积习已深，焉能顿改？各乡有贴誊黄，以本年钱粮概行豁免。中旬仍不雨，稻幸河水不竭，木棉已干伤，若再得灾年，更不知人将何以为生乎？州县仍如饿虎出林，绅衿如毒蛇发动，差役如恶犬吠村，虽欲往来道路，仍然梗塞不通。十六日，吾又在通州返津，传闻狼山脚次有食斋者，名曰后天会，潜通长毛，亦欲谋叛，约期五月十五举事，一路掳掠北上，幸彼处福厚，于十三事机败露，被通州知府黄金韶，会同狼山营，四面兜捉，元恶尽为擒获，器械火药尽烧。衣用蟠龙册籍已得数万人，海门、通州、如皋、泰兴在在皆有。元恶既拿，羽党亦散。元贼黄朝阳斩决，提三营大兵防范，皆戎装严肃，黄金韶亲自监斩，吾适在彼目覩。七月初，得微雨，两邑令出示，上海军需浩繁，不可使乏，各处抽厘又增，滴滴归源，无非民之膏血。木棉已伤，约仅三分年景。业田户于上海藩臬辕投词起租，半充军饷，半济薪水，亦是嗷嗷之势。月底善后局董事全行撤调。钱竹庵故，抚军举杨砚培接手。砚培即榜眼泗孙之父。素有坊表之名，宅心公正，其破靴亦不敢滋扰需索。李抚军到常，踏勘灾分，入城短衣草屦，责两令其善后事尚无一办。闻江阴克复，时疫盛行，死亡相继，上海更甚。抚军札饬，支塘镇石城，如无益于民，听其拆毁，遂顷刻而平。八月初三、四，黄昏时，遥天隐隐有响，或云天愁，或云稻鳖，后江北人来云，同时天上亦有响。中秋后木棉已上手，约三、四分，东南一路较之倍外。后晴朗得七、八分收成，价亦不贱，亦意外得来，农家藉 【（可）】 渡日。苏城贼冲出荡口掳掠。月底有收租之议，禀请上宪，抚军亦惑于是听，书吏亦有生发，先是汇造业佃清册，然而百姓倒悬已久，四月贼退，幸麦熟在迩，得苟延残喘，况已有旨，钱粮概行豁免，今竟议照田起捐，半公半私，无如苏城正吃紧之时，务使充裕，亦属两难。业主将佃户田亩报明备案，随给三联单，一存官，一给业主，一给佃户，然后可以收租。军饷一半差经地向佃户收，一半业主自行收，此恐业户全行自收而不肯缴军饷故也。十月初一，城中设局征收按亩军饷。各乡镇皆起铺捐，挨户抽厘。贼时亦曾写铺捐，吾镇不过四百七、八十文，今竟写到五千光景，不过夜间可以贴席。此皆白茆巡厅刘沐淳到镇猛势威迫，各店家亦无可如何。李抚军亲督三军，攻剿苏城。廿六日，城垣克复，贼见势不谐，遂将大贼目擒献，自相杀害不少，惟伪忠王早已遁去，其余各伪王尽为所杀。抚军即入城，谕：凡是苏属口音者，悉放归，南京以上，不分良莠尽杀。廿八，白茆巡司刘到西周市，催捐愈酷烈，各店忿恨已极，众哗肆蛮，竟将刘巡司发辫拔落，羣追共逐、遂罢市。十一月初，李抚军大兵直抵无锡，势如破竹，即克复，贼皆丧胆。有梅三官，号静轩，常熟人，伊父向为吾方地造，于破城时被掳，杳无音信，今无锡放回。聘妻已他适。据云：遍历五省，仍得还故土，亦是为人忠厚所致。岁将暮矣，地里窘迫，固莫可名状。各图地方设局收饷，每亩共催六百文，除饷捐钱一百六十零、费六十外，其余听业主自行催取，佃户家先将饷款清缴，业主仍迟延，低区米租，竟有无成色。太仓佃户每亩一千，均业主收，一月清，军饷缴四百零，无蒂欠。太属业户素所激公，吾境业户玩习已深，况目下室如悬磬，待哺嗷嗷，然而佃农亦皆撒手。贼所骚扰地方，吾方似最为轻，夏秋两忙，尚未荒芜一熟，故人口流亡绝少，如常州以上，人无影迹，地断炊烟，新丧不敢出棺，出必倾尸而食。更有人云：父女二人垂毙，父曰，吾欲割汝股以啖。女曰，待吾气绝时任凭可也。父又曰，汝不绝，吾要先绝矣。竟生剜之。徽州人向出外谋生者多，因粤匪作乱，尽归家，而不知徽地素不产米，专赖江西、杭州两路运筹，今两口被贼踞，无由得入，又无别路搬运，家中虽积累金银，亦不得换升斗，饿死者十有七、八。李抚军驻无锡，而常州贼固守严密，军饷浩繁，藉此有吾邑刁劣董事，如蔓草生枝，层层剥削，差役穷思极想，百计搜罗，实未办得一椿善后公事。太仓钱鼎铭井井有条，毫无遗议，举止端方，人皆朴实，迥不若吾邑之浮薄也。前各县要口设卡抽厘，今由各港内河口设分卡，又是关卡重重，抽厘叠叠，而不知多一卡即多一层开销，多一牙爪即多一倍浪费，实在有益于军饷者不少，竭膏血于小民者亦多。 
　　同治三年（一八六四年）甲子，上元之始，否已极矣，泰应来也。正月朔，天气晴朗，吾方衣裳楚楚者绝无。人相慰曰：沈疴之下，犹冀调补元气而后痊。初九，大雪尺许。廿六日，吾到上海躭搁数日，值阴雨连绵，焦燥已极。连日得信云：常熟又到长毛，杨库已失，福山亦陷，常城危在旦夕。二月十四，晴，吾由陆路而还。十五，抵浏河，始知贼由江阴海边绕道而来，杨库、福山果失，浮桥已有避难船，到横泾更多。十六日，到家知贼从大雨中来，真如凭空而下，到处焚掳，见人即杀，不分老幼。初八日，直抵常城，其时城中毫无守备，兵不满千，董事先逃，两令亦欲逃避，幸有抚委员魏总办拉两令严闭城门，无论军民，一体上城堵御。贼已架云梯，直逼城墙而上，堵御见者，斩之，以石子灰包，洋炮施放不已。其时李抚军已得信，贼窜内地，即拨巫 【巫字为符字之误，候补道符介人统介字护卫营兵四百名入城协守。】 道员带兵到常守剿。正贼攻击严密之际，见救兵至，即退。内外夹攻，幸无疎失。抚军领兵从江阴兜剿，贼守杨库相持，日久而后破杀之。此次贼所由之地，其惨毒为尤甚，真玉石不分，使是日救兵不至，危于旦夕间矣。三月初，闻浙江抚军左，围攻杭州，贼献城投顺，常熟之慷天福钱桂仁亦在其中，杀贼亦多。李抚军已驻戚市堰。三月中，吾附毕俊卿舟到苏州，六门城外，竟无片瓦留存，惟山塘一街，依然热闹，皆焚毁后贼重新盖造。城中西半城亦是白地，东半城所剩十之五、六分，前所往来街巷，今无从问津。最惜者，千百年名迹，尽为堙没，笙管楼台，俱为灰烬。惟伪王馆七、八所，轩冕异常，龙蟠凤绕，黑漆朱油。李抚军现驻伪忠王馆。阊门外建石坊，以「万民感戴，蠲免钱粮」字样。合城文武大小衙门八十余个，所剩者苏州府及守备衙门，余俱瓦砾场。北市塔无恙。狮子林、 【刘】 【（留）】 园内各伪王游玩之所，尚无大坏。收埋局留养局施粥厂施药室处处皆有，绅董实心办公，好善者接踵，人烟依然凑集。闲游五日，景物皆非。转出娄门，一路到昆山，桥皆断，必渡。屋无半椽，田尽草茵，枯骸满目。问诸涂路，皆云大小五、六熟未种，家亦破，人亦散，今虽安逸，恐廿年间不能尽熟矣。东一个大兵营，西一个贼营，前一个大兵寨，后一个贼寨，共有廿余处。进昆山城，荒索之象，愈形触目，客寓饭店皆无。以洋易钱，又无兑处。惟洋鎗小队做市，皆宁波人，苟有落单即抢。是夜权宿小饭店中。次早登程，由嘉定宝山界各乡村镇，问于路，皆曰：此处贼烧，彼处大兵拆，此贼踞营，彼大兵寨，在在皆然。田中更无菜麦，亦云四、五熟未种。今不但农具俱无，且人皆掳去，万难耕凿。使勉力者，犹如开恳一般，三、五年间，焉能一望青葱耶？及到上海界，完好如故，夷场更有一番气象，想是天堂地狱由此判也。得晤詹秋田，蒙款留数日。回家米价仍要五六，麦价四二，现青黄不接，渡日如年，吾方嗷嗷者尚有待也。四月初九，闻常州克复，忠贼远遁，余尽杀，投顺不少，上路口音直杀至血流成渠之候，于是可直抵金陵。据云：南京曾制军已围如铁桶，使绝粮后，亦在反掌间也。又云：一股从徽州窜入江西，一股从浙江窜入福建，未知确否？李抚军杀贼立功，声名喧赫。现在捐厘极大，生意极难，假使开一布行，必先写定每日捐钱若干数目；而后收一疋，加捐二文，支塘卡报捐五文，太仓亦须五、六文，嘉定四文，吴淞塘报四文，上海夷场局报四文，以一疋而言，到上海需外费廿七八文，再加盘缠。前有谣诸道路，李以饷五十万，专人解上安徽，由浙经过，被浙抚左盘住，搜得信札，似非解饷，即来函云：我获赃五十万，审勘时，冒大人寄家信银，吾实不信，故来问明，是否即付回据？况浙中现乏饷，亦可稍为支放。李未认。此言谅谬妄之谈。左抚曾参一本，十里三卡亦在内。又有谣云：有一亲戚投于李抚军幕下，欲借些盘缠。抚军曰：吾想与汝一缺可乎？其人曰：何缺？抚军以择其要隘，添一卡关收税，足可有济。其人拂然曰：此孽吾决不造作，遂辞别，径到常熟，见李鹤章及太太，即赠金而去。五月，麦刈只得中熟，价稍平，各州县上忙银概不开征。高乡向有麦租，不开征似难收麦租，高乡业户商于城董，并谋于邑尊，于是借今年被贼蹂躏之地发抚恤，又出示收麦租，减成六折，以每亩八十文拨解西乡抚恤，余归业主一面。西乡一隅择其扰害最烈尤为孤苦者，造册抚恤。东乡各镇举董设局，共九处。各业户以租簿交局，公收公捐，无论租自业，每亩捐钱八十文，业户亦藉此收租，各乡董亦可混其渔利，城董抚恤局亦可假借。共高乡有麦租者一百余图，每图扯四、五千田不等，统而计之，约核有钱四万千。西乡仅恤三次，初次不过米五百石。吾恐实惠抚恤孤苦之外，不知作何支销？其乡局城局，彼此分肥，然藉抚恤而各人染指，窃恐天理所不容。六月初十夜，风雨甚狂，黎明更大，巨树亦倒。吾常地人烟虽云稠密，风景甚是萧条，克复后又经四载 【四载，当作一载。】 ，大成殿烧后并未重造，河道处处梗塞，桥梁皆断，新塔圮，两邑令仍居贼馆，各董事家善后事宜俱已齐备。廿日，闻金陵克复，逃窜仍不少，江南地可云肃清，浙江仅湖州未克，亦不待攻而自死必也。无如天不雨，炎日猛烈，米价五三四，麦二二三，久困之下，或望稍苏。然而卡关不止，铺捐不停，亦是民间漏巵。太仓牧方传书，风土民情，早已熟悉，利弊无不洞明，兴利除弊，董事亦循规蹈矩，颂声载道。七月初三，四面有风，独此方无，亦是天灾，禾苗枯槁。十四日，得时雨二寸许，木棉恐已不及，十五日，得伪天王自缢，伪忠王于乡僻活擒，曾制军本拟献俘，恐路途阻挡，故就地正法，首级游示各省。廿后，闻湖州冲出，大兵一挫，程芳忠伤，浙抚左围攻，克杀甚多。得旨加曾制军侯爵，李抚军伯爵。曾、李会奏漕粮减成革除积习浮费。八月，李升浙闽之任 【李鸿章并未做过浙闽总督，此恐有误。】 。九月，木棉约六、七成，价格七五，禾稻极盛，亦仅六、七分，米仍四五六。铺助松，今反紧。浒关不造，织造在苏毫无事。牙厘局总包数万金支用。十月，李抚军定租捐章程，各业主又起限收租，转输租捐，佃户又不能稍形松懈。花租折八百零，米租四斗零，名不起征，实有租捐。十一月，奉旨补行乡试，南京考棚未坏，应试者不少，中式加倍前额。十二月，各州县设柜，征收本年租捐，常、昭顽劣者仍抗欠，守分者奉公。花田每亩一百六十文，自业着经造办，仍三百五十不等，清粮费、草单费层层剥削。白茆淤塞，内地支河，几如平陆。 
　　同治四年（一八六五年）正月，租捐紧急，太仓每亩四百零，遴选各镇董，更举各图董，逐一查勘田亩坵址，挨次丈量尺寸，计核分厘，亲诣各工验报，未二月告竣。初九日，大雪，阴雨绵绵廿日。三月，曾制军剿北路捻匪，李抚军接两江篆，刘郇膏护抚印，厘捐关卡依旧。学宪宜行文县府试毕，即案临，岁科连试加恩，广放长额，两县取者百人。四月，麦歉薄，低区大丰，竟有二三石不等。上忙银不征，各业户议八折收。五月，木棉极盛，阴晴适当。浙省发水，田禾湮没，严州、绍兴尤甚。闰五月下旬，阴雨倾盆，水涨三四尺，低区几破圩，木棉更伤。六月，晴朗，犹冀中稔，草极盛，人皆无力芟割。米松四三四，麦二一二。有徐市各店求免铺捐一月，一俟秋成再起，卡局委员勒收严逼，适有捉盐炮船在彼方，委员嘱密拿店户，彼此扰动，竟开炮轰死一人。店家到县喊验，彼亦打干。店户商于翁菉卿，馈金二、三千金，仍以鸣锣聚众闹局为事，依旧挨户抽厘，再不敢倔强，只得忍气含寃。至于菉卿，不过倚势骄横，贪酷成性，而求于彼者，实自盲也。现局主曾百揆，刁诈刻滑，是所常技，掩饰糜耗，习惯自然，试问善后局已收二年，其款不下几万，计其实在公事，曾办几许？七月初，木棉垂开，又霖十日，捐亏不小。禾稻因白茆蓄泄不通，支河平陆，亦有灾歉。吾镇航船，停于东三里许，货物出入，必需车力，费用愈大，生意愈小，故市面渐衰，几于莫可挽回之矣。白茆塘各处有人投词请开，只言军饷紧急，并无闲款可筹。太境方牧首先开浏河，十一月动工，皆民填民开，按亩集夫。其七浦、七丫、杨林等河，以明年次第兴挑，内地支河，皆要一例深通，官固清正，董亦实心实力。八月，木棉只得五六分年景，稻有十成，新谷登场后，至三千左右，花价不小。苏藩司衙门先造，抚宪刘郇膏为上海令时，聪察异常，后于兵备道升臬，由藩转抚，今反不开口，旋丁艰，郭柏荫藩司兼护之。山东直隶捻匪声势不小，猖獗尤甚，烧杀较长毛更烈，李制军追剿之，窜入陕西界。捻匪不守城池，出没城池 【此间疑有误字。】 ，长毛逃窜，投入其伙者不少。 
　　五年（一八六六年）正月，苏委员到白茆勘丈，又来估工，上冬亦来估工履勘，皆未举行。五月，麦收尚可。夏，风雨尚调。八月初，木棉将开，铃却不少，及延到十月，仅得五六分年景，大失所望。其时长洲县令蒯德模，明察秋毫，龙图再世之誉。藩司丁日昌，公正廉明，体察官吏。惟郭柏荫真一拑口老佛。苏城中开济元、济亨两典，三分起息，一年为绝，投质者挨挤。一冬晴，菜麦未出。丁藩司逐一将弊除利兴，积习陋规革绝，定条银成式征粮章程。自此条漕折色，在苏省统归一价，不分大小户，然而吾常、昭终不能净尽，如大户办粮，十户花名彼可完七八户，其二三户仍可蒂欠，小户要户户清完，价无推敲。 
　　六年（一八六七年）正月中大雪后，麦始透苗。春晴朗。四月初三，立夏节，种花已嫌干。前月底种，尚出不齐，初里 【初里犹言初旬。】 种所出十之一、二成。五月，仍无雨，禾稻亦不能插莳。于是勤其力者，戽水灌棉子，即一拥而透；无力者坐守天时。五月十三，大雨后，在在出齐。又阴雨连绵不已，其戽灌之田，草盛廿倍，又不能删削，无力家草少，似省些。六月十五，大雨倾盆，骤河深五尺，低区淹没，木棉亦浸。随退，即赤日炎炎。到七月中，蔓草始得尽绝，苗已受伤矣。久旱之下，苗甚枯槁，前所戽水灌子之田，今又戽灌，其苗即勃然兴起。似乎有工本者，终可挽回天意，而草又芃芃而生。廿五日，得大雨，其灌水之田，花铃萎卸一空，未经戽灌之花，尚可咬住十之四、五朵。八月初二，晚起大风一昼夜，田苗摇撼不已，伤入骨髓，中秋后始开。平田只讲每亩数朵到三五斤为则，高田尚有二、三十斤不等，扯年景不过二三分。高乡稻仅粞三四斗至七八斗，太地平区花竟绝种，镇洋亦然，昭界木棉地兜率耆民百人，到藩抚辕报荒，皆不准，民力实不堪支。冬，苏委员丈量白茆，钉桩封泥墩，即谕：地方沿塘不必种植。大委员候补道沈伟宝，总办河务，封张市公馆，枱桌椅櫈器皿什物数载尽到。沈总办出示：奉藩宪委办白茆，所有应用食物以及车轿夫，皆由局发给，并不苛派民间。小委员亦已到齐，段董已嚣嚣自得，又可赚摸几许，再邀议叙，真名利兼收。专候银款下来，即便开工，而不知久久渐无应响。沈总办回省，杳无形影。小委员陆续上去，皆未回来。越二月，仍将器用装上，亦未知何故停止，皆未明言，谅由捻匪猖獗，军饷紧急故也。苟能动工，亦农家不无小补。幸低区禾稻尚称中熟，尚得二石许。米价松，糙一元六、七角，白在三千之内。纱布利颇厚，或可苟延残喘。然倒悬之下，又遇奇荒，究不知如何结局？业户开限收租，不能蒂欠，告贷无门，真滴水成冰之世界也。冬，开漕，一例均收，抚藩定章，浮费删除。上米一石加津贴一千，零费五十二，折色共三千七百五十二，不分大小户名目，条银每两二千，不准浮收。然而小户业田，仍由经造经手，焉能尽如新例？而大户价难划一，尚可捺缓二三分，总是利弊。州县官将届开征时，在上司包解若干，余推原荒，故反觉好办而有利薮，漕书亦有味。吾家祖宗七代真容遗像，前咸丰十一年四月初九寄于费宅，尽被贼烧毁尽净。今倩得娄东周子馥堂，逐一凝神想象五官形貌，肥瘠部位，苍颜白发，四易寒暑而成，宛肖虽是难言，质之于众目，咸谓竟有八九分气概，即付装潢而珍藏之。 
　　光绪三年（一八七七年）正月，少雨，迩年来米麦贱，纱布贵，上冬种麦甚少，皆冀早种棉花，必倍收故也。一春少雨，麦收歉薄。入夏尤亢旱，低平区秧苗皆莳，高乡竟掣肘，吾方间有稻田，亦不敢种。木棉尚称茂盛，忽起蚜虫，嫩头皆缩，蹭蹬半月始醒。五月十二，余往苏，十五、六日，于月明中见有飞蝗过境，不知所止。廿日，抵洞庭东山，有小雨蒙蒙数日。廿三，大雨倾盆一昼夜，大风掀作，如巨桅之老树，连根拔折，西乡一带未莳者，始能插遍，在田青苗，受伤不浅。六月中，木棉虽经雨挫，似属仍茂，番麦将秀。六月初七，蝗忽到，漫天盖地，不知底数。落地番麦旱稻干戈叶一食而尽，栖宿木棉，枝头垂地，又遭一挫，四、五日后，花葩皆萎。自后蝗雌雄打对，几日卸子，忽而倏然去矣。又隔七、八日，蝻子皆生，泥土田地，竟为墨黑。由小而渐大，更难量其多少，番麦旱稻叶复萌，又被一尽，从此无生意矣。豆正浓花，木棉小铃嫩叶，又遭一啄而尽。其时蝗身已大，尚无两翼，只能跳而不能飞。前邑令赵卸事，新令吴接任 【前令系赵秉镕，新令系吴作霖。】 ，即出示谕：田间开深沟，蝻一落沟，即置于死地。于是遍掘沟渠，死者莫能言数。未入沟者，翼成而去，稻田幸未遭害，高乡田亩，眼望减成，尚冀四、五分收成，报荒者不少。忽而田中见有青虫，小如麦粉，即鞠鞠虫，又是无万大千，由小而渐大，有寸许，将木棉叶豆荚花赤菉豆花叶剥啄净尽。据老农云，此虫从大雾中生。然而总归天意，故木棉仅得二分至五厘不等，其杂粮不过还归种子而已。所未伤者，山药、生果、芋，葡等物，芝麻亦未伤，荒准四分，稻区一分五厘。吾乡除荒外，实征六成。九月中，刈稻，堆诸场角，赶种菜麦未毕，于廿六日起雨，以后三日一雨，五日一雨，稻谷不能垄碓，米价渐涨，纱布价贱。十月，仍间日而雨。十一月，阴雨不已，大雪严寒，官塘各路冰断半月，雪堆深三尺，渐解冻，复冰。花租只收二分，业户赔赋，稻租藉米不能垄碓，还租寥寥。十二月，开仓，折价四千零五十二文，严催酷比，竟难措置。布久断机，人情窘迫异常，家无杂粮可恃，将形断炊之虞，不独积逋难偿，竟有朝不谋夕，兼之阴雨不已，路途泞烂，不堪行走，惨莫可言者也。余年近七旬，所历凶荒，已有数次，从未遇此景状，真千古奇荒，特志之。雨直至次年正月底始晴朗。 
　　是册记道光十六年至同治六年，吾邑漕弊以及朝政、天象、寇乱，并官绅优劣，历历可数，悟迟老人诚有心人也。　南郭老人记。 

　　漏网喁鱼集
