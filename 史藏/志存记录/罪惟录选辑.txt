
　　●自序
　　左尹字非人，别号东山钓史。祖籍，系〔周灵〕王九年鲁襄公会吴于查之地。□□□□，伯禽苗裔。初，惠王时积功封□□□□于诸侯曰东安公，即今山东□□□□是也。历汉武帝元鼎中西□□□阳伯，何；历隋工部尚书、唐高祖武〔德中〕中书侍郎，仪；历唐僖宗广明中游〔击〕将军、进上柱国、赐紫飞鱼袋，居歙州，师〔诣〕；及干符中宁州刺史死事，谥「忠烈」，城；又历南唐元宗保大中建州节度使、工部尚书，文徽；后出继南唐宣歙观察使，文征；历宋初进士，直史馆龙图阁，加刑部郎制选事，进右司郎中，道；迄明洪武中仲元、新□、允中、国用、原善，皆开国经济名臣。而海昌恕，二十一年举人材入都；谙医理，愈帝疽，授太医院使：则尹十一世祖也。自是诗礼显融，为中原望族。尹生东山之麓，距始封七十七世云；具载列史及家乘、外记，不赘。
　　尹幼专治葩经，长独契尼山，窃取指义。左云者，以出姓自晦，实非「四传」中左氏遗系。按前左氏与宣圣同时，顾袭其名曰丘；亲望见无得而逾之日月，而二其名曰明。既以其言，附「春秋」为千古。后左氏与丘明不同谱，而因名得氏曰左；与曲阜不同里，而按籍而求曰东山。左非，东山亦非；非人，非其人也。乃亦欲以其言，附「春狄」与「传」为千古。所奇左氏距今二千余年，辄预以其姓藏尹之初名、预以其名着尹之今世，略似谶然，不可强也。
　　此书之作，始于甲申、成于壬子。中二十九年，寒暑晦明、风雨霜雪、舟车寝食、疾痛患难、水溢火焦、泥涂鼠啮，零落破损、整饬补修，手草易数十次、耳采经数千人；口哦而不闻声者几何件，掌示而不任舌者几何端。以较定、哀之微词，倍极辛苦。兼以他注误而连狱、方椟藏而无山。言之无罪者，大率不求文理，而妄指便是南箕事之直书者。其实不登律例，而据云准为铁案，使非知几早同负简，则又「西狩获麟」以前所未尝有此警□也。改书名为「罪惟」，天下之大，或犹有深原其故者。至于初讳为特昭之、初疑为特信之、初误为特正之、初轶为特存之、初彼此厄为特合之、初是非淆为特决之，所为取义在此；马、班以下，或几几商之也。
　　若夫「罪惟录」得复原题之日，是即左尹得复原姓名之日；静听之天而已！



　　纪
　　安宗简皇帝
　　鲁王监国（附）
　　唐主（附）
　　桂主（附）
　　韩主（附）
　　·安宗简皇帝
　　安宗简皇帝，显皇帝孙、福王常洵世子也；名由松。福王初封怀庆，迁河南。崇祯十四年，贼自成陷河南，王被难；尚书吕维祺、承奉崔升死之。世子以宫眷，裸奔怀庆。及怀庆陷，与母邹太妃及继妃李氏出奔；半道失，单身依潞王卫辉。甲申三月，帝殉社稷，卫辉复不守，世子随潞王南奔。憩尉氏，遇周王故宫人童氏，呼共逆旅，客尉氏者四十日。童氏有娠，誓富贵毋忘。已而胎不举，与奔许州；得遇母太妃而李氏竟失。寻被劫，世子弃许复南奔；太妃、童氏再失。
　　夏四月，与潞、崇二王及周世孙共栖淮上。盖南都至是始得凶问，兵部尚书史可法、工部尚书高弘图、都御史张慎言、京畿道御史祁彪佳集诸臣中府，会议册立。国子祭酒姜曰广后至，曰：『今社稷为重矣』。彪佳、可法曰：『中兴之辟，非守文继体可办』。时潞王慈易有声，曰广移书凤阳巡抚马士英，略见立贤大意。而士英已先同南奔诸镇谒世子舟中，私诩翼戴；遂与诸镇黄得功、高杰等驰檄，谓福藩亲贵莫与京。于是魏国公徐弘基合诸臣笺迎世子浦口；既至，众议犹未决。吏部主事李沾曰：『有异议者，死殉之』！诚意伯刘孔昭、太监韩赞周力赞沾议。
　　五月之四日，福世子即监国位。谒享殿，行祭告礼；问懿文皇太子寝园，谒奉先殿。语及先帝，为泣下。以内守备府为行宫，百官行四拜礼；谦让再三，并述「未堪多难」之意。可法首进战守大计，请素服郊次，发师讨贼，示天下报雠大义；诸臣各上中兴大政数事。监国唯唯。
　　以姜曰广、高弘图、史可法、王铎皆原官，晋东阁大学士；而马士英以大学士兼兵部尚书，都御史总督如故。张慎言为吏部尚书，吕大器、解学龙左右侍郎，周堪赓户部尚书，徐有范、张有誉左右侍郎。以张国维协理戎政尚书，贺世寿为刑部左侍郎，何应瑞工部左侍郎，刘士祯通政使，王廷梅应天府尹，郭维经为府丞。改李沾太常寺少卿，韩赞周为司礼太监。补科臣陈泰来等十一人（泰来及左懋第、李清、罗万象、姜应甲、张元始、辜朝荐、马嘉植、沈胤培、钟斗、熊开元），补吏部诸司华允诚等五人（允诚及倪嘉庆、叶廷秀、王重等），补兵部诸司李向中等四人（向中及吴奇伟、吴国龙、杨文荐），余各陞赏有差。起刘宗周原官左都御史，徐石麒以右佥都御史管左副都事，祁彪佳以右佥都御史安抚苏松。郑鸿逵为右都督佥事，镇守镇江等处；都督佥事黄蜚改镇九江口。
　　是月之望，阁臣士英不通群议，辄上尊号，监国即真。铸国宝，金代之。以明年为弘光元年，大赦。先是，金声以原官御史起用，疏请监国即军中设大行皇帝位，旦夕衰侄哭临；迨事定，而后即位。安抚彪佳与诚意孔昭复争之，不得。刘宗周在道，疏辞新衔；亦请暂称「行在」，决策亲征，驻师中都，以图进取。报闻。
　　改内官监卢九德为司礼监秉笔，提督京营；而忻城伯赵之龙总督京营戎政。晋宁南伯左良玉为侯；良玉受诏，不拜。以顾锡畴为礼部尚书，黄道周为吏部右侍郎兼翰林学士，高倬工部右侍郎，罗大任国子监祭酒，侯峒曾左通政使，郑瑄大理寺卿。以田仰巡抚淮扬，晋兵部右侍郎。楚抚何腾蛟，以兵部左侍郎总督川、湖、黔、郧。腾蛟感星纬之变，奏举朝臣工和衷体国，以回天意；且请练兵湖南北，以压宁南桀骜。从之。
　　诏潞王暂居杭州。
　　上熹宗张皇后尊谥及大行皇帝庙谥「思宗烈皇帝」。忻城之龙以「思」非美号，请改。尊福王恭皇帝、太妃邹氏皇太后。
　　礼部尚书锡畴荐吏部司官林胤昌、科臣瞿式耜并总镇陈洪范可北使。
　　释高墙罪宗七十五案、凡三百四十一人。
　　六月，建恭皇帝专庙。
　　设四镇将于江北；加封黄得功为靖南侯，封高杰兴平伯、刘泽清东平伯、刘良佐广昌伯填之。每兵三万，岁每本色米二十万石、折色银四十万两；分汛后，各属兵马钱粮悉听取用。凡恢一城，即为所辖。
　　起废科臣章正宸、熊汝霖、姜埰等，台臣徐殿臣、李之春等，九卿毕茂康等，共四十六员。起原任武德道雷演祚为按察使。立保举之法以通铨政，填危疆为守令。是时诸贤响应，野无留隐，拭目太平。
　　贼献忠自长沙浮桥济师，陷夔州，连陷涪州。巡抚陈士奇捷忠州，再捷梁山，扼守重庆；力竭，城陷。瑞王阖宫被难，士奇及守道陈纁死之。贼以断手徇州县，疾陷成都。蜀王被难，新旧抚臣龙文光、徐可求咸死之。献忠僭尊号，伪称「大西」，改元「大顺」。时郡县殉难者：成都知府王行俭、南溪知县王硕辅、灌县知县左重、梓潼知县洪维翰、巴县知县王锡、资阳知县贺霍存、兴文教谕刘希文等。而总兵赵光远时已降贼，阁部士英误有所闻，犹请降敕奖之。
　　河南推官陈潜夫保周王南渡，巡道刘淐以贼逼，移驻项城。潜夫保杞，招土寇娄道一合平西将军刘洪起擒伪官安中外等五人；上捷，擢御史，即按河南。真定知府丘茂华复收所属城邑，间请疾援，不报。漕抚路振飞驻淮，与御史王燮集兵，走伪顺制将军董学礼于宿迁，百姓哄起杀之；复擒杀伪官吕弼周、王富、胡来贺、朱自成、李魁春及癸未进士武愫等以闻；并请亲征，愿为前驱。玺书褒慰。于是德州诸生谢陛以乡兵从原任辽抚黎玉田、御史卢世■〈氵隺〉、贡士马元录追杀伪防御阎杰等一十八人，济宁都司李允和杀伪官刘浚、尹宗衡、张间行、傅龙等九人，驰捷南都；亦并褒答。主事监军凌駉南至临清，部乡健诡迎伪防御王皇极杀之，乘胜追斩伪官数人。报捷，且云：『南师宜守临清，权宜北好；合兵西伐，实作东防。臣足一动，临清以上便非我有。望兵如岁，万勿失时』。不省。时李贼初败，欲弃关中，下禹门。诏分汛，宁陵以东至归德，属总兵王之刚；以西至兰阳，属许定国；祥符以西至泛水，属刘洪起；河洛，属李际遇：颇有斩获。副将刘洪、郭从宽擒鄢陵伪官王度及许州伪巡捕王清，之刚斩伪都司虞世杰，洪起擒汝宁伪官祝永苞及上蔡伪令韦世遇，定国擒陈州伪官惠在一；各加级有差。会御史陈潜夫艰去，以凌駉代巡按河南，驻沈丘；北师悬兵科给事中招駉，駉不受。
　　以徐汧为少詹兼侍读学士。汧遗教当事：『贼不讨、仇不复，不书即位；「春秋」之义也。恐有为口实者矣』！且曰：『不能收君子之用，无以服小人之心』。
　　吏部尚书张慎言议：『北京南归诸臣，或系胁从，并宜酌用』。诚意伯孔昭私以拥戴功未录，譁于朝。御史王孙蕃讦孔昭干预。阁臣弘图、曰广以为文武各有职掌，宸陛几如讼庭，请罢；诏两解之。
　　传谕参将王之刚迎圣母于河南郭家寨常守义家。
　　秋七月，北师传檄至济宁，令官吏出迎。镇臣高杰议守河北以保江南，勿正视瓜、仪、浦、釆为金陵门户。建阳知县蒋棻三请勤王，报闻。
　　时大兴工役，起沉木江中数千以为神。置「天财库」内廷，不关户部稽察。
　　北使副将唐起龙招抚江南，以摄政王书致可法，责以「故君未葬，新君不得即位」。可法引光武、昭烈、晋元、宋高故事以答；且曰：『鞠躬致命，所以为报也』。
　　晋勳臣徐弘基以下各官衔、级廕、禄赐有差。给事中罗万象首请严禁滥授，于是御史李模、刑部侍郎贺世寿等次第言之；报闻。
　　诚意伯孔昭奏：『封疆失事官，罪与逆案等』。御史陈良弼劾词臣项煜在逃混进。
　　兴平伯杰越汛以兵入妻子扬州，百姓虑其残，闭关噪杰，立杀乡绅郑元勳之袒杰者。靖南侯得功以兵格之；监军郎中万元吉驰温旨调和。
　　戎政张国维疏恢剿大略，并请罢输纳例；从之。詹事管绍宁奏请奉迎先帝梓宫及皇太子诸王万福、慰谕西北文武诸臣并劳苦总兵吴三桂；吏科马嘉植亦疏及之。礼部尚书顾锡畴随请肃清宫禁、慰安九庙、谒问陵寝、速图进取，并请正文震孟之谥「文忠」、礼部尚书罗喻义之谥「文介」、少詹姚希孟之谥「文毅」，夺大学士温体仁之谥「文忠」。未几，以祭海摄事入闽。
　　加河北总兵卜从善官二级，以左懋第为太仆寺卿。
　　应天府丞郭维经疏请明功罪、饬是非；报可。给事中熊汝霖上言：『山东诸郡未宜遽弃，北币之举万不容稽』。同官陈子龙复申及之。
　　论定策功，加可法少保、太子太保，进武英殿；廕一子锦衣卫佥事，世袭。而士英太子太保，廕袭如可法。余皆进爵有差。
　　浔督袁继咸表请亲征，且密言宁南骄蹇；荐在籍杨廷麟、叶廷秀、吴牲等。起用钱谦益、夏允彝、文德翼、严锡命；加继咸兵部尚书兼右佥都御史，总督江右应、皖等处。
　　特旨存问大学士礼部尚书傅冠，改叶廷秀为御史。
　　八月，议大婚。右佥都御史彪佳言：『妙选须圣毋迎至之后』；因言『诸臣不宜踰格升迁』。时阁部士英内持权，铨补渐奉中旨，不由廷推，颇尚搜密；彪佳又言弊政，诏狱、缉事、廷杖三事不可任。
　　兴平伯杰兵出开、归，呼饷不应。
　　阁部可法上疏，以为名器滥觞，工役繁费；而大仇在目，一兵未加，恐偏安亦未易几也。不报。以杰获盗功，加可法太傅。
　　晋谢升上柱国少卿、太子太保兼礼部尚书。
　　诏祭告凤、泗两陵，以可法摄行。还，奏贤奸莫辨、威断不灵、滥恩施、开告密数事，语痛切；不报。
　　阁部士英称阮大铖知兵，奉内旨起兵部右侍郎。阁臣高弘图请遵例下九卿会议；且曰：『必会议，于大铖更光明』。士英曰：『臣非受其贿，何所不光明』？因为大铖奏辩，并讦高、姜为欺国。弘图、曰广并乞休，不许。府丞维经曰：『「逆案」成于先帝之手，今「实录」将修，安得抹杀』！给事中罗万象曰：『大铖未必知兵；恐「燕子笺」、「春灯谜」，即枕上之阴符、袖中之黄石也』。御史詹兆恒曰：『大铖一起，上伤在天之灵、下短忠良之气，关系不小』。时万元吉转太仆少卿，与怀远侯常延龄、御史陈良弼、王孙蕃、左光先、兵部郎中尹民兴等次第疏争；而吏部侍郎吕大器并攻御史越其杰、都御史田仰、杨文骢等为马党。曰广至三疏求去，词益迫切；并不报。大铖入对，上四策、三要、十四隙称旨，升江防兵部尚书。于是光禄寺卿许誉卿、左通政使侯峒曾、吏部主事华允诚合词求去，不许。吏科熊汝霖、通政使刘士桢复力争之，不报。曰广曰：『墨敕斜封再见矣；所可恨者，阴持会推之柄、阳避中旨之名』。明指士英。士英嗾四镇毒诋曰广；复令建安镇国中尉朱统■〈金类〉奏曰广初有异心。科臣袁彭年驳以非例，宜付刑部；不问。科臣汝霖、通政使士桢复争之，不听。士英因大言：『陛下四雠不报，曰广其一也』。发神庙时「梃击」一案以激上怒；出曰广初册立时原书示同官，曰：『策陛下，非其意也』。于是诚意伯孔昭唾曰广于朝房。同官可法遂请出督师扬州。大学士陈方策等数百人诣阙上书，谓不当外处可法，不听；加可法太子太师以行。而曰广求去益迫；会皇太后且至京，加太子太保，许致仕去。太常卿李沾因自陈定策时争执状，并论吕大器之心可疑。吏部尚书张慎言甫受事三日，及大器并罢位去。
　　时科臣章正宸疏争中旨，阁臣弘图票拟不合，发改再三；弘图曰：『臣死不敢将顺』。乞归，从之。
　　擢李沾左都御史，晋抚宁侯朱国弼为保国公，改授朱统■〈金类〉为行人司，起张捷吏部尚书，杨维垣为通政使。迁刘士桢兵部右侍郎。群臣交章论劾。科臣熊汝霖至以捷为国贼，士英颇不恤人言。江督继咸疏留曰广不得，随以六事规切上躬；不省。草莽臣刘宗周直讦阁臣士英，以为不兴问罪之师、止营定策之赏；哀诏不下，「逆案」复张。又曰：『中朝之党事方兴，何暇图河北之贼』；并及京营不宜以太监卢九德主之。士英复宗周不臣，令镇臣泽清等合纠之；宗周谢病去。士英复疑彪佳与宗周共事，会大铖素衔御史左光先之兄光斗，因坐光先降诛叛贼许都一案以为激变；彪佳争之，谓：『一月定乱，功最』。忤大铖，遂嗾御史张孙振并劾彪佳，坐以登极时曾有二议；彪佳亦病去。
　　太后至自河南，谕所司括万金备赏；科部请节省，不听。封太后弟邹存义为大兴伯、福邸千户常应俊为襄卫伯。应俊系革工，初从上避难，负上雪中数十里，称扈驾功。擢青浦知县陈■〈火庶〉中书舍人及王镛、王无党锦衣卫世指挥使。科臣陈子龙疏请「慎名器」，极言内降之非；不报。礼部尚书顾锡畴争之，不得；因论张有誉不由廷推非制、请罢厂卫、禁中官之私买女口并劾张孙振不可用，触时忌。以葬父假归，卧不起。
　　加徐石麒吏部尚书。会内侍私有所嘱，石麒执祖制不行。士英又曲庇御史黄耳鼎，石麒争之；耳鼎遂追持前陈新甲主款一案，反劫石麒。石麒曰：『新甲坐陷亲藩七，恭皇帝非其一乎』？称病去。
　　诏选内员宫女，闾巷骚然。言官李维樾、陈子龙合疏谏，不听。
　　以中允卫胤文兼兵科给事中，监兴平军；以蓟辽总督王永吉经略山东、河北，总督河南劝农。
　　太仆寺卿监军万元吉疏请群臣洗濯肺腑，共图实着；并恳追恤阵亡将士、白旧督赵光忭之冤、建文年号宜复、景皇帝庙号宜崇、逊国诸臣谥廕宜补、崇祯末殉国诸臣宜恤，并请追补开国勳臣傅友德、冯胜两谥。上可之。因追上建文「惠宗让皇帝」、景泰「代宗景皇帝」，赐甲申殉难文臣二十二人、勳臣二人、戚臣一人葬赠廕祠谥有差，庙额「旌忠」；赐生员殉国许琰从祀。
　　杨廷麟补翰林原官；旋与吏部夏允彝、华允诚等以党事起，并解组归。
　　当事忌淮抚路振飞威干，坐贪功靡饷，夺任去。
　　府丞郭维经再请洗刷刻薄偏私恩怨故智，一以办贼、复雠为事；不省。时内廷官寺五十三人日夜秘戏，上乐而忘之；朝政一惟士英裁决。
　　宗贡原任安县知县朱议漇疏邸报遗失数事，宜察；如面叱本兵张缙彦、廷推南都职方郎中万元吉等件。
　　湖广巡按御史黄澍入朝，面讦士英权恣；士英赂福邸旧阉田成、张执中等为解免。士英随疏逆魏案中，大半是正人君子之流。科臣袁彭年争之，且极言缉事之害；忤旨，谪浙江按察使照磨。
　　赦原任大学士吴甡戍所，许陛见。诚意伯孔昭廷劾之。
　　御史李模上言：『皇上既不以得位为利，诸臣安得以定策为功！惟刻刻自认为先帝之罪臣，方着着实效目今之胜着』。且曰：『经国有体，勿以大僚而过繁；拜下宜严，勿以泰交而稍越；繁缨可惜，勿以近侍而稍宽』。
　　九月，封福建总兵官郑芝龙为南安伯。
　　诏童子就试督学先上金，郡县有额。溧阳知县李思谟不奉令，坐削职去。
　　出内使苏、杭，穷采姝丽，以备三宫之选。
　　司业兼礼部尚书管绍宁请告去。召降贼锦衣卫都督刘侨补原官。
　　镇臣泽清大治宅第，逍遥淮上。
　　科臣汝霖请以前任凤督朱大典奉命北使，镇将黄得功堪与共事；不报。寻条明从逆罪案，请恤布衣杨文琼；且直指中书，谓『厂卫之设，飞章告密，内外交通，神器互借，「兵饷战守」四字改为「异同恩怨」四字，不亡何待』！语戆激。罚俸一年。
　　兵部侍郎士桢请塞幸窦，荐在籍编修刘同升可用；留中。
　　御史詹起恒疏论『朝事纷纷，营其缓者、小者、私者；至是蔑视宰辅、诃辱塚臣，大为失体』。语极痛至。同官周元泰亦云；兼请料理楚、蜀上游。报闻。
　　以何应瑞为太常少卿；起陈子壮为礼部尚书，管詹事府事；升徐汧、吴伟业为少詹事，钱谦益为礼部尚书。御史陈良弼廷劾谦益不可用；戎政张国维奏：『今日自申讨逆贼之外，别无执掌；何暇以有限精神，分于恩怨。前车可监，能不寒心』！
　　升解学龙刑部尚书。定逆案，除在北京何应征等二十二人三年后定夺外，所坐六等：一等应磔，宋〔企〕郊等十一人；二等应斩长系秋决，光时亨等四人；三等应绞拟赎，陈名夏等七人；四等应戍拟赎，王孙蕙等十五人；五等应徒拟赎，沈元龙等十人；六等应杖拟赎，潘同春等八人；存疑另拟，翁元益等二十八人。保国公国弼等合纠刑官六失；御史张孙振复言『北来诸臣，乃贼弃之而来，非弃贼而来也』。学龙坐夺职；以高倬代之。
　　吏部侍郎黄道周撰经筵讲章，论四镇必不为用；且曰：『此日所可言者，寡矣』。
　　奉命摄祭禹陵。
　　原任都御史方震孺、李光泰、给事中李维樾、知府陈亨各请捐饷募兵入卫。
　　开纳事例；时有『扫尽江南钱，填塞马家口』之谣。黄金价贵，京师号曰马金；金值白金十五。
　　冬十月，修兴宁宫、建慈禧殿；国用乏，佃练湖、税洋船瓜仪、■〈封上于下〉洲升课，甚至榷酤升一文。
　　奉化布衣方翼明抗疏论朝事，逮刑部究拟。诸生何光显疏请立诛马士英、刘孔昭；忤旨，付西市，籍其家。
　　进士吴易草「中兴四议」，大要谓『忠臣义士报君死国，须及其锋用之。两淮者，江表之藩篱；荆襄者，上游之门户：急宜留意。诸镇之兵积骄而惰，须更张之』。书成，叹曰：『马金用事时，此何为』？遂不果上。
　　庙门灾。户科吴适上言：『日讲宜行，午朝宜举』；不省。
　　升左懋第右佥都御史，巡抚应、安等七府。加御史陈荩监军，主召募。懋第惊闻母变，自请同镇臣北使，便负母骸骨归。
　　科臣章正宸疏曰：『进取不锐，则守御必不坚；急宜联络诸路，分渡河、淮，使两京血脉通，而后塞井陉、绝孟津、据武关，以攻陇右：此大计也』。报闻。
　　长庚见东方，芒角飞烁；中有刀剑、旗帜、车马影，大小长短倏忽变。凤阳祖陵叠灾。地一日三震，有声如吼。
　　十一月，诏以定海都督水师陈洪范加太子太傅，副使北讲；加懋第兵部右侍郎，经理河北、联络关东军务为正使。以兵部职方司郎中加太仆卿马绍愉、兵部司务陈用极等同行。奉国书通问，致金币；奠安梓宫，察探陵寝；封宁远总兵吴三桂为蓟国公世袭，赉银米。懋第墨衰不释，至北境上必拘馆伴奉迎之礼；讲事不成，被絷。洪范以私款得遣还；懋第誓死，百劝不降，与陈用极等五人同难（事在「使节传」）。
　　镇将高杰屯徐州，约淮南镇将刘泽清合力进击；泽清不应。杰诱杀敌间程继孔，诏加太子太傅。北帅寓书杰，招降；杰报书肃王，誓无二。
　　十二月，有僧大悲冒称定王，语颠乱；付西市。
　　杨维垣遽转副都御史，马、阮因缘作奸，众正咸引去。维垣遂与吏部尚书捷勇翻三案，请重颁「三朝要典」、追恤三案被罪诸臣。于是吴孔嘉、袁弘勳等复请「要典」之中，参列当日奏疏，以存其实；仍追论焚「要典」诸臣之罪及得罪孝宁太后先庄妃者。士英皆为主行。江督袁继咸疏争之；有旨：『皇祖考、皇考无妄之诬，岂可不雪！事在青史，非宿憾』。宁南良玉亦上言：『「要典」治乱所关，勿听邪惑，致兴大狱』。报闻。
　　陈洪范南还，请恤使北劳臣；兵科戴英谓『北好未成，正使不返』；劾止之。
　　加左良玉太子太傅、世袭指挥使，开藩武昌；子梦庚都督佥事，挂平贼将军印。
　　士英嗾楚宗朱盛浓讦御史黄澍毁制辱宗、婪贿激变；逮不至。浓得为池州推官。
　　吏部尚书捷黜陟颠倒，惟阮大铖手。给事中吴适不避权要，屡驳参之。同官袁彭年疏请更置要地督抚；不听。
　　升维垣左都御史、兵部尚书；大铖驻江防，遥制朝政。蔡奕琛以吏部左侍郎入阁办事。尚书捷请复温体仁原谥「文忠」，而文震孟不宜一例。京师谣曰：『马、阮、张、杨，国事乖张』。保国公朱纯臣屈贼，为贼所杀；捷请以张辅例封王，阁臣士英与票拟。捷复请恤初附外戚郑氏诸臣；有旨：『刘廷元等九人各谥廕、祭葬，徐养先等六人各赠官、祭葬，王绍徽等各复原官』。
　　大禁复社文字，收书贾蔡益所罪之。时党事益盛，可法上书争之；不省。
　　阁部士英奏杨御蕃五载战功，着进左都督；马进忠、王允成并加太子太保。以剪除群贼功，加士英太保、王铎少傅。
　　除夕，上在兴宁宫，意忽不乐。太监韩赞周曰：『新宫姑安之』。上曰：『非以是；黎园殊少佳者』。赞周泣曰：『奴惟令节或思皇考、或伤先帝，顾及此耶』？
　　弘光元年（隆武元年）乙酉春正月朔，日有食之。朝贺毕，士英特请吏部尚书张捷及太监卢九德敕命（以人言迟至是）。
　　八之日，流星入紫微。
　　江督继咸表贺元旦，因言三案不宜追论、新参蔡中书不宜府怨滋多；闯贼既败，江南不能无事，请急假督抚以权，俾善用左。不听。求去，不许。
　　科臣吴适上维新五事：信诏旨、核人才、储边才、伸国法、明言责；不省。
　　补彭期生湖西兵备道。晋郭维经兵部尚书。维经与士英不协，遇事饬之；士英矫旨，令降级视事。宫詹余煌在籍，驰书讽大臣，颇触时忌。起陈函辉监军河南，寻改督城金圌、北固间。
　　戎政张国维请告去。杨廷枢以荐，授翰林院编修兼兵科给事中。学士徐汧病归。
　　驻彰德总兵许定国计杀兴平伯高杰。杰部荡寇将军王之刚攻定国，定国以城北降。诏恤杰袭廕、祭葬，以其故部李本身为左都督、加太子太保，提督本镇赴归德。加监军卫胤文兵部尚书，与巡抚王永吉料理三镇。
　　汀州帘子洞贼王猪婆受抚勤王，半道散去。
　　殿功成，辅臣以下叙廕有差。
　　二月，赐兵部尚书阮大铖蟒玉。大铖荐士英子锡为总兵，主护卫。士英同乡杨文骢子鼎，骤膺节钺。京师谣曰：『杨、马成群，不得太平』。
　　叛将定国反攻河南，破郾城，巡按御史凌駉移镇归德。归德总兵李际遇邀荡寇之刚北降，之刚不可，与兴平伯李仲兴南遁。归德被围急，知府董庭、知县吴靳忠开门降，监军道吴汝琦、知县蔡凤不屈死之。北师逼降駉，駉伺间与兄子润生咸自杀。莱州被围，原任工部侍郎宋玟与诸父勳部应亨画策城守；城破，咸死之。北师至夏镇，别从济宁南下。可法移镇泗州，檄诸师北御，不应。
　　诏下王妃童氏狱，拟妖妇。
　　逮伪皇太子于金华之观音寺，杂视不识；中外诸臣咸误为真，上书争之。会给事中李清请修先帝实录及改谥号，并上先太子、二王谥；诏定皇太子谥「献愍」、永王曰「悼」、定王曰「哀」，改先帝谥号「毅宗烈皇帝」。士英冀以绝太子之疑，疑益甚。
　　升瞿式耜都御史，巡抚广西。各镇合词荐起朱大典兵部尚书，协理戎政。御史张孙振劾在告礼部尚书顾锡畴，致仕去。
　　自二月以来，日月色过赤踰常时。
　　原任中允李明睿泛海南归。
　　三月朔，移伪太子入宫，寻下中城狱。会审，系王之明假冒是实。有旨：『王之明勿骤加刑，俟正告天下，然后尽法』。寻谕拷究穆虎主使附逆。
　　时有男子詹自值便服直入武英殿，南面御幄中，语颠乱不可录。踰日，风颠白应元者亦闯入殿，卫士诃不能止，语更不恭。并付西市。
　　设坛望祭先帝忌日，尚书大铖后至，路哭曰：『致先帝三月十九日者，东林诸公也；愿阴殛之』！
　　侍郎何楷、督抚袁继咸、巡抚何腾蛟以王之明回读为「明之王」，咸涕泣疏争。而宁南侯良玉内畏闯逼，适原任御史黄澍被逮急，力劝良玉以兵东下，借太子为兵端，挟文武二十七人合疏，名「清君侧」，数士英八大罪；邀继咸、腾蛟军中。腾蛟夜起投水，乘不死，脱去；而继咸密上书自白，请勿疏北御。左兵掠九江，夜火照城中。士英惧，矫旨靖南得功率诸镇郑鸿逵、黄蜚等数十郡协捣上流。左部方国安私以四千人归朝廷，反攻良玉。良玉病，颇悔；呕血死。子梦庚不发丧，伪为太子檄下军中，激众怒。
　　时江北诸臣单，北师临河，士英欲以失机坐尚书郭维经；都人数千叩阉乞免，革职去。改王永吉总河，督师淮、安、凤、庐，驻徐州；巡抚钱继登驻扬州，参政马鸣霆驻江阴，副使□司奇驻京口，都御史杨文骢专监镇军。
　　决从逆光时亨、周钟、武愫于市。先是，兵部尚书解学龙被劾，逆案未定；镇远侯常延龄乞急褫逆党，遂先定龙日兹、项煜、陈名夏与时亨、钟五人等罪案。时钟兄礼部员外镳为钟解免，诏镳与雷演祚共勒自尽。
　　史可法自劾师久无功。
　　琉球国遣使入贡，且请袭封，给事中陈燕翼、行人韩元勳往。
　　夏四月，北师益急，永吉檄督师可法及监军卫胤文协守。可法疾呼，诸师不应；入都，欲面陈机密，士英沮之。咫尺不得见天子，可法衔涕还泗州。北师逼，退保扬州。
　　士英请更铸各衙门印，去「南京」二字。
　　十九日，上召对便殿。大理寺卿姚思孝、尚宝司丞李之春、给事中吴希哲合词，宜先防淮、扬，次及凤、庐。上谕士英：『左兵似不曾反叛，应专心北堵』。士英大声曰：『此皆良玉死党之言，士英不能与共朝廷也』！是时上流一再捷，论功，加黄得功靖国公、郑鸿逵靖卤伯，世袭；加朱大典、阮大铖太子太保，张杰、马得功、郑彩、黄蜚皆锦衣千百户，世袭。其刘孔昭、黄斌卿、方国安、赵民性、卜从善、杜弘域、张鹏翼、杨振宗等，咸升赏有差。
　　梦庚既败，挟江督继咸北降；继咸不屈，死之。
　　太监田成等次第上淑女，都下得七十人，最元氏、程氏；杭五人，内王氏者中选；又周书办自献女一人。诏次日入元辉殿，上亲览焉。
　　二十三日，北师渡河如无人。百姓王诏奏镇兵南避抄掠状，不问。以杨文骢巡抚苏、松五府。北师由天长、六合南下，广昌伯良佐以其众北降，东平伯泽清屯淮南观望。北师攻扬州，城中兵仅三千人；可法三疏乞援，报闻。北豫王复以书招可法，可法不启；曰：『国朝无降宰相』。城破，死之。时同难者，为监军道吴尔埙、督饷佥事黄铉、兵部员外何刚、主事施凤仪、知府任民育、管粮通判吴道隆及侨寓原任兵部侍郎张伯鲸、兵部尚书卫胤文（又礼贤馆诸赞画，不悉姓名）、总兵马应奎、副总兵乙邦才、参将李预等二十七人。镇臣泽清闻扬州破，欲浮海入浙；适风坏巨舰百余，遂北降。而所属张鹏翼、李士琏、张国柱等诸队入海，依巡抚田仰崇明。御史梁云构请召黄得功、刘泽清入卫，不果。
　　五月朔，尚书捷报至，百宫称贺。时群集清议堂，率不语；大率纳款北师者也。越五日，北师从天宁洲渡江，金陵震；士英计无所出。初十日，召优伶入大内，上与太监韩赞周、屈尚忠、田成等杂坐酣饮。二鼓，上侍太后，携一妃，内官皆跨马轻装，潜从聚宝门出，百官无知者；独士英以方国安兵数千从。历茅山，茅山乡民恨士英入骨，哄起劫之。上仓卒走芜湖得功军，失太后所在。国安护士英弃上竟南下，趋杭州。忻城伯戎政赵之龙出示安民，曰：『此土已上寿北朝矣』。太后间关七日，始得诣杭。时潞王暂居杭州，士英以太后谕，奉潞王监国。得功第一见上，惊曰：『陛下失所重矣！即奈何』！上登镇南将军翁之琪舟。方议南迁，而广昌良佐及靖国前锋马得功时已北归，勒靖国勿南向，得功不从，自刭。于是步将田雄掖上去；琪扳不及，投水死。礼部尚书钱谦益与忻城伯之龙咸奉表出百里，郊迎北师。
　　金陵既夜失帝，有好事者呼闾巷七、八十人，裹王之明出狱，纳武英殿，高坐嵩呼，行五拜三叩头礼，传示举义报雠。先是，阁臣铎以他事坐逮狱；之明至是出之，并召高梦箕于狱，与铎并为大学士。旋抄马、阮私第已尽，次及杨维垣、陈盟之家。北师入，前诸好事尽散匿，王之明敞罔被执，不终。兵部尚书维垣自尽，妾朱、孔咸投缳从之。吏部尚书张捷、刑部尚书高倬、工部尚书何应瑞，亦皆投缳尽。户部郎中刘成治、兵科给事中刘廷弼，并自裁。中书舍人龚廷祥，投武定桥水死。同官朱■〈火庶〉，亦水死；■〈火庶〉子乡荐伯俞，自尽。礼部主事黄端伯高卧不□□见折入谒豫王，以巡抚招之，不受；就刑。〔户〕部主事吴嘉胤一奉差至丹阳；闻变，自经宋杨忠襄墓道。钦天监挈壶博士陈于阶，亦自经。原任御史陈潜夫出狱，走浙。诚意伯孔昭〔走〕入海。国子生吴可箕，系死鸡鸣〔山关壮〕缪祠。〔苏州诸生顾〕所受，投泮水死。冯小璫与百川桥〔乞儿〕，投秦淮河死。□□□豫王驻天坛，田雄以所执至，王宴之，〔坐〕王之明之下。□责，〔上〕不能答一语。且曰：『大兵尚在扬州，□□□□抑□义教□乎』？意归罪阁部士英。上汗出浃背，从北去。□□□宗监国赧皇帝之传。
　　论曰：东林诸公徒然□，数百口争之，至放废摧跌，破坏不悔。夺诸郑氏之手，而卒从郑氏再传失之；然则郑氏诚欲贵其所出，诚不贵其所出也。处堂之娱，□短儿子最奇此数。袒郑者，又身其事。——见原书「纪」卷之十八
　　（附）皇太子慈烺
　　献愍皇太子慈烺，毅宗长子也；母周皇后。崇祯元年，册立为皇太子。次子慈照早世，追封怀王，谥「隐」；葬西山。三子慈焕、四子慈灿，俱田贵妃生；慈焕封永王、慈灿封定王。
　　甲申三月，李贼东犯；凡请太子监国南都者，为李邦华、李国祯、项煜、李明睿、史可法、姜曰广等，皆不果。贼围京师急，十九日，帝朱书谕内阁：『传成国公朱纯臣提督内外诸军事，夹辅东宫』。内臣持谕至阁，阁无人，置案返；上不知也。及殉社稷，犹以阁臣得朱谕；书襟，遂有『百官俱赴东宫行在』之语。先是，别有旨：『太子、二王送周、田二戚臣家』。及城破，太子仓卒诣周奎叩门，不得入；复走襄城伯李国祯家，家无人。踰垣，为卖浆妪所觉；间闻奎，奎惧，不识。内臣得太子以献贼，自成留之西宫，封为宋王；太子不为屈。初，伪丞相牛金星方入朝，有衲衣僧遮告曰：『愿上急事』。金星停辔问之，僧曰：『明江山已入李家，即未见太子处分』。金星以非所宜言，怒命左右提之。僧笑曰：『和尚只一头，值甚；若辈头许万，将奈何』！逐之数武，忽不见。已，自成以太子付旗鼓王体中管押，其永、定二王令将军刘宗敏收之；许太子便服一谒东华门大行帝后前。体中号白相公，河南洧川人也；奉贼令，拷责故相魏藻德等赎金讫，间语太子及故事。太子曰：『已矣！苦先帝不然我；果以史可法为督师，唐通、孙甲为将，宁至是』！因为体中草箑，题杜诗「秋兴」之一『闻道长安……』云云；后署「故明皇太子慈烺书」。及贼东御吴三桂，三桂父吴襄及太子、二王俱在军中；败还，过通州西门，有父老涕泣进果及履于太子、二王者。已而体中挟太子随贼奔潼关，此箑裂两板矣。
　　自成死辰州之罗公山，体中北归，箑犹在。十一月，体中献太子以付礼部，传故明官监等往杂认。皇亲周奎、太监贾应庚不认，百姓哄殴之，随有认者、保者□民十数人俱坐死，收太子刑部狱中。太子曰：『谢先生尚在乎』？谢升至，手书「天」字示太子，无所答。俄，狱官进酒，太子以狱官亦曾逮事先帝，为细述本末，欷歔绝。时部臣钱凤览手疏力争，以为真太子，保验有证：在部五日，悲欢言动绝无粉饰。朝论以太子必不真，着锦衣卫重处；而凤览亦坐诛。后数月，谢升出朝，忽发狂口，称明太子令。锦衣卫疾拿谢升去，升即日死。
　　福王立南都，随又有伪定王事，以痫疾放言弃市。未几，序班高梦箕奏『故太子在浙』，诏旧内官李继周即金华观音寺奉太子。抵南都，权住兴善寺；复命司礼监马朝进同东宫伴读丘志忠等视之，不识。于是辅臣马士英密请追谥先太子及永、定二王，以绝众望，太子谥「献愍」、永王谥「悼」、定王谥「哀」；有诏：不许通私谒。三月一日，移太子入宫。越两日，太子与高成、穆虎俱赴中城狱。左都御史杨维垣言驸马都尉王昺侄孙王之明，状貌酷类先太子。奉旨：会审大明门外。兵科戴英覆奏王之明假冒是实：『先帝尝携太子中左门亲鞫吴昌时，东宫立何处而不能答；问以嘉定伯姓名，亦不能答』。遂有内官密疏云：『初，东宫足骭异于常形，每骭则双；莫之能诬』。随令卢太监密语马士英细阅之；士英疏曰：『其言虽似，骭则犹人』。且云『既为东宫，幸脱虎口，不即诣官，却走绍兴；一疑。东宫原质凝重，此人机辩百出；二疑。公主现养周奎家，而云已死；三疑』云云。『且左懋第在北，贻书蔡奕琛，云先有假太子事；是太子不死于寇，即死于北朝矣』。奉诏复审；于是三法司定招：『王之明系高阳人，驸马王昺孙。家破南奔，欲投宁南军中。遇高梦箕家人穆虎，教以诈冒东宫，非出己意』。次日，高梦箕疏云：『奸谋已露』而御史陈以瑞、都察院掌院李沾并疏诈冒。上曰：『王之明勿骤加刑，俟正告天下，然后尽法』。时有诗流传东南，不知何人所作；诗曰：『百神护跸贼中来，会见前星闭复开。海上扶苏原未死，狱中病己又奚猜？安危定是关宗社，忠义何曾到鼎台！烈烈大行何处遇，普天空向棘圜哀』！于是各镇怀疑，广昌伯刘良佐、宁南侯左良玉各有疏争之。工部郎何楷疏称东宫甚明；靖南侯黄得功亦疏：『且勿加刑，再待详审』。江防督抚袁继咸日夜悲愤，且云『各镇武夫，尚怀忠义，以为先帝一脉，纷纭角奏；我等读圣贤书、识君臣之义，岂可依违苟且，与马、阮诸臣同负罪于先帝』？会有王妃童氏以间关自陈，诏狱死；人心益愤。于是左良玉挟文武二十七人合疏起兵，以太子、皇后为名，号清君侧；诏撤黄得功等师以御上流，北兵遂下。五月辛卯，帝奔芜湖不返。次日，百姓集七、八千人诣狱，裹出伪太子入西华门，坐武英殿，取戏具翼善冠顶之，群胪呼万岁。之明自殿中传示，略曰：『先皇帝奇祸，凡有血气，裂眦痛心。泣予小子，奔投南都，实欲哭陈大义；不意臣奸蔽障，桎梏幽狱。今福邸闻声远遁，其如高皇帝陵寝何！赖父老民人抱持出狱，拥入皇宫；予身负重冤，岂忍遽自尊□。□此布告在京勳旧文武先生暨士庶人等，念此痛怀，克勤会议；予当拱听，共抒皇猷。勿以前不识予，稍生嫌芥』。甲午，释王铎、高梦箕于狱，咸以为大学士。梦箕出狱，即逃。马士英居第，百姓立焚劫尽；亦随尽阮大铖、杨维垣、陈盟诸家。乙未，留都门开，北豫王问太子何在？忻城之龙以之明对。须臾，之明至；王离席迎坐己右。及福邸被执，王令坐伪太子下；云『先帝自有子如此，辄自立，又刑苦之，竟不即讨贼，何意』？福邸不能答。北凯，伪太子不知所终。
　　论曰：余读科臣李清「伪太子纪事」有云：『伪太子与高梦箕家人穆虎，中途狎，谬云「我王子。」久之，见江南无不怀思故太子者，遂易语皇太子以媒利。及奉诏杂认，讲官中允刘正宗、司业李景濂先言「故太子眉长于目，此非真」。西宫袁妃云：「太子有虎牙，足下有痣」。不果。问讲读何所？误以「端敬」为「文华」；问讲读先后？误以先读为先讲；问写仿何字？误以「孝经」为诗句；问写字几行、讲读问难几次？讲案何物？俱不能对。虽正宗、景濂，彼亦不识也。继又问亲鞫吴昌时事及嘉定伯姓名，皆不能答。阁臣王铎大言是假。又发总宪李沾，始跪乞怜，自供王昺从孙之明，非太子；手蹟付沾。据奏，时召对群臣，上泪下，不成语；若曰：『果故太子，即以为皇太子；苦不真』！为欷歔。嗟呼！岂天故生一伪以疑真导乱哉！而所为王之明者，又倒读为明之王，似有意讳之者；疑却使人易信。且适有童妃被鞫一事，则信者故外之而使为疑，真伪淆惑。中外遂以上不念骨肉，烽火最急，人情益解散。嗟呼！虽人事，亦天道因之矣。
　　——见原书「列传」卷之三
　　（附）童妃
　　童妃者，福王长子由松之嫡妃也；时未称世子妃。先是，崇祯甲申福府被贼所躏及，王常洵惨死，世子由松、由松弟由柏失所，眷属星散，各不相顾。世子携「福宝」奔淮上，巡抚马士英及各镇拥南都立之。巳，镇臣刘良佐与巡抚越其杰、巡按陈潜夫奉皇后童氏入南都，有诏不许廷谒，指为妖妇，诏狱。潜夫坐不敬，亦并见收；镇臣等免议。
　　余曾晤潜夫云：『童氏自叙世子由松嫡妃，情实凿凿。一时舆从尊称，妃亦宴受，无惭恧；遂以南归』。余时心疑甚。上既勿顾，即赐见可、见而闲置之亦可，何至斥为妖妇？妖妇者，挟媚术惑世之称，与道遇宫人不合；即误进一宫人，可无罪，两绍狱胡为？且童草奏缕缕，锦衣冯可宗讯得之，皆宫中事，非民间所能与闻者；抢呼掷地，呜咽甚，曰：『愿得望见至尊，一言而死』。匪最关切，情不至此。而上得奏，不一省视，直抵之地；又胡为也？或云：『上初称元后李已故，方穷采苏、杭佳丽，不复念旧』。果尔，托他故废之。古不谊之主，亦往往有然；必不使一睇山龙，何也？至壬子在禾，晤南中钱秉镫，言童氏实世子由松嫡妃；竟以世子得南面隆重而弃故人为大饮恨。其实世子由松出亡，弟由柏获遗宝，遂自称世子幸立，童氏路逐，不知；即初拥载诸文武，故不知也。诏童氏就讯，邹太后知之、阁部马士英知之，诸在廷故不知也。李氏或即由柏元配，恐路泄之，遂云李氏道失；即不失亦竟失也。嗟乎！果常洵在，实得罪光庙，不当立；而况世子由松、而况伪世子由柏篡兄而矫以立也。当时诸大镇皆以帝忘其故后，实本良佐不诬；而适凑伪太子王之明事，遂谓两大失德。江上解体，以至于亡。岂知国宝真而护宝者假，事有不可测如此；安得福府「玉牒」所载一证之！按秉镫得之故内侍，然则故老亦多言之矣。
　　或云大悲和尚即是由松，当不必然。童氏南都败后，削发为尼，后避迹六安州某庵，犹自称皇后；事觉，讯者示以危语，令讳之。
　　——见原书「志」卷三十二上「外志」
　　（附）永悼王慈焕、定哀王慈灿
　　永悼王慈焕，烈皇帝第三子；定哀王慈灿，烈皇帝第四子：俱田贵妃出（甲申三月变后事，附见「太子慈烺传」）。及贼自成挟二王、太子东御山海败还，二王尚在军中。已携太子西奔，二王不知所终。有靖南藩下汪汉冲者，云尝见定王于涿州，时为东师所得矣。
　　甲申五月，福王立南都。十二月，水西门民王二报西城兵马司：有僧身称先帝亲王；诏令中军都督蔡忠逮僧都督府治。时戎政忻城伯赵之龙、锦衣掌堂冯可宗与蔡忠同勘，僧冒称定王，以国变出家，法名大悲和尚；且云『皇帝难做，欲淫佚坐致太平乎？吾不为也。潞王贤明，诸大臣宜奖成让德』。复牵引钱、申二大臣，责以此事。诏再会勘，情辞影响。或曰大悲系齐庶宗，上叔父行也。坐痫疾放言，斩首西市。
　　辛丑六月，陕西渭县执献男子一人，年三十有二；号朱君应，冒称定王。从行四人：董易、张三耀、罗起凤、李应祥，并诣狱簿对不屈膝，自供如前。咸伏法。
　　论曰：怀封夭，无可论；此为真夭。若永、定之封坐不真，而以证伪。夫终明之世，有十四伪。一伪让皇：僧杨行祥托杨应能以塞「实录」之讹，遂滋数百年之惑。一伪齐王榑：福阳男子楼琏自称七府小齐王，王冠；邪党名护卫、图煽惑，榑素坐罪，因立决。一伪奸人贺录：以房中术悦崇王，遂伪称乐平王次子，历骚供帐。一伪楚王华奎及宣化王华壁：先，恭主以王妃兄王如言子及言族弟如綍子，称孪生，一王楚、一封宣化；及华樾发之，辅臣沈一贯、沈鲤互为党，起大狱，而事竟不白，楚遂有「以牛易马」之讥。一伪宁濠三郡王：初，眷属咸就执伏法，而复有真郡王名朱学者，潜霍丘，获送高墙。一伪庆藩安化将军鼒材：鼒材坐逆置燔死后，有大千和尚者被逮，鞫之，实将军鼒材，乃知前死者伪。一伪皇太子慈烺：驸马都尉王昺族子王之明，初浪称王子，继以江南俱讴思故太子，遂改称『献愍』。一受山呼，而自是俞文渊、庄保生、俞子久等咸坐匿伪者而死。又明末有伪神武年号，而无其主。贡生马鸣雷等，乙酉以兵北抗，假称新主，更立南都，驰诏三吴，条恩例十九款，思以敼众；而于是嘉兴精严寺亦开读新诏，就听者数万人：皆伪也。而随有大悲和尚之情词影响，而随有渭县男子朱君应之对簿不屈：皆冒称定王。已伪皆尽，而尚有伪姓者掉头海外，兴波上下。
　　——见原书「列传」之四
　　·鲁王监国（附）
　　鲁王，名以海。太祖第十子荒王檀，十传为王。王天姿粹朗，性慈易，能书法，谙歌吟。甲申甫袭封四月，而北师入兖州；王南奔浙〔东〕，驻台州。
　　乙酉（弘光元年）夏五月，金陵不守。北师破□□，潞□□□□闻。闰六月〔之十〕有三日，浙东西及江以南缙绅叛，竞舞槊起；自城守〔以〕外，穷乡僻澨各自为屯，不崇朝□□□里。生员郑遵谦□绍兴，自称正统制将军，一呼从之者□□。且杀新〔知〕县彭万里，〔迎故会稽知〕县孙榘〔于野〕；原推官陶达情〔方北〕款加道衔，以其得民复原任。时总兵方国安以兵护阁部马士英南下，原任征倭将军王之仁令子鸣谦权代镇定海，部兵合堵西兴渡。遵谦屯小亹，檄防江诸义乡绅熊汝霖、钱肃乐、来〔集〕之、孙嘉绩、王绍美、〔王亹、杨文〕瓒、□诸生周晋、〔王〕襄、郑〔之〕瀚、张玉铉、董志宁、华夏、□□□、杨克仲、冯京第等，偕马、王二总兵合表迎鲁王于台州。
　　秋七月，鲁王至自台州，监国绍兴，即分守道□署为监国府。时唐王聿键已于前月称尊八闽，改元隆武；□□不奉唐朔，以明年为监国元年。起故大学士方逢年为首辅。监国拟扈跸故人宋之普预东阁，群臣争之；谓『监国之始，不宜急私恩而怠公义』。之普避位。以故戎政张国维为兵部尚书。拜国安为镇东将军、之仁为武宁将军、遵谦为义兴将军；给敕印，予公饷。镇东国安以私请，仍士英陪阁议；群臣腾沸。诸生〔陆〕宇■〈火鼎〉等草檄逐之，百姓为罢市；事止。时无舍士英者；潜圯庙，国安私饮食之。晋〔汝霖〕、〔嘉〕绩、肃乐俱都察院左右佥都御史；惟肃乐不受，□原员外衔行。余晋爵有差。得铜炮四十二于萧山署中，识「洪武六年」；以为异；铸神炮，封将军以〔领〕之。择吉视师江〔干〕，赏赉有差。或请上尊号，廷议谒孝□□□□。原任都御史朱大典，唐加兵部〔左〕侍郎。
　　九月，唐诏至（诏有云：『朕未有子，渡金、焦为期，朕当让位皇侄；布衣角巾，萧然物外』），文武诸臣疏请开读。惟尚书国维、都御史汝霖不可；监国以唐平卤侯郑芝龙私表愿效鲁力，益恃，必不开诏。中书舍人谢龙震至手批唐使者刘中藻于廷，而罪会稽知县榘不宜疾上仪注。然江上文武诸臣，咸因中藻私上职名于唐矣。
　　以左尹为兵部职方主事，监义兴之师。□殳香会稽知县。唐加衔江上诸主兵者，遣科部臣分监之，〔不谒〕监国。时镇东师朱桥败绩，退屯长河；从子将军元科每□□获捷，刃接北总督张存仁不及咫，马蹶，□炮过耳不创。进〔封〕国安镇东侯。
　　时防江之师，自金、衢迤东以迄定海不下二十万，各自为义；不糜公帑，不相统。仍衔朱大典兵部右侍郎，使主事集之将命。大典两受，并表谢。于是国安移屯潭头，尚书国维屯长河，武宁之仁屯西兴，都御史汝霖、嘉绩合屯龙王堂，义兴遵谦屯小亹，总兵张名振屯白碣，员外郎萧乐、都御史冯元扬合屯瓜沥；都御史于颖屯沥海，兵科给事中祁熊佳辅之。太仆少卿兼御史监军陈潜夫亦屯小亹，御史王正中屯临山。兵部职方司员外兼御史监军左尹初屯小亹，移临山。之仁子鸣谦以副总兵屯定海。其间锦衣朱寿宜、将军陈梧、生员倪会寿等不啻数十部，有所期会，联■〈舟宗〉发炮而已。晋国维东阁大学士兼兵部尚书，监江上军。监军左尹等进「西渡夹击武林」之策，疏请总兵名振以其所部西渡；奉谕：拜张名振富平将军，升汝霖兵部尚书，监西渡军。
　　冬十月，阁部国维请遵汉筑坛故事，拜国安大将军，进封荆国公；赐尚方剑，得便宜行，节制诸军。义师不奉令如故。以余煌兼礼、兵二部尚书；力辞。晋侍郎大典为东阁大学士如唐衔，仍守金华。
　　十一月，名振还石浦，师不进；左尹露章劾之，卒不至。尹乃刺血草檄乞师诸屯，得七千余人，奉楚将军华堞为盟主。廷臣颇疑华堞得众，监军陈潜夫疏止之。
　　进封将军王之仁为武宁侯、将军郑遵谦为义兴伯。诸臣进爵太滥，尚书煌、提督四夷词臣王思任先后论奏，报闻。
　　义兴之师赭山被劫，监军尹以兵救之，获捷；追奔数十里，多斩获。监国为犒师，加尹秩一级。
　　尚书汝霖疏请给故大盗陈万良总兵衔，使扰崇、桐二城，劳武林左头，不与一兵；万良以其党协副将故盗徐龙达深入，不得志，全师归。给万良平吴将军印。
　　十二月，镇东师冒入西山，窥武林；北师断长河援兵于江上，西山之师不战溃。汉土精练全陷没，越势大沮。
　　丙戌（监国元年、隆武二年）春，加嘉绩兵部尚书，晋汝霖东阁大学士。
　　平吴万良攻德清，副将龙达、诸生蔡孺法死之。
　　唐以肃卤伯黄斌卿驻舟山，窥吴淞；而大学士兵部尚书张肯堂监其军。
　　原任都御史田仰与东平镇故部张鹏翼、王朝先、张国柱等以舟师入越。初，东平伯刘泽清分汛淮南；金陵不守，泽清北归，鹏翼等不从。适仰遁迹崇明并南依监国，遂拜仰东阁大学士兼兵部尚书，鹏翼等进爵有差。
　　晋章正宸、谢三宾咸东阁大学士，陈函煇为礼部左侍郎。
　　阁部仰、义兴遵谦争饷哄于廷，不问。
　　三月，武宁之仁大捷西兴渡，进爵宁国公。
　　唐阁部黄道周监定卤侯郑鸿逵师北进历境上，监国疑唐内郄；命御史柯夏卿、王绍美即讲唐大学士黄鸣俊，固前约，唐、鲁平。拜张鹏翼永丰伯，守衢州。
　　开纳贡例。
　　时东林党事益坚，宁、绍互水火力，惟余姚中立。
　　监国朕居步辇以行，整冠而见朝，循故体例；扆前无所裁决，凭票拟。
　　夏四月，唐遣御史陆清源饷江上诸师，不闻监国。方、王争饷，清源见杀；唐不问。
　　五月，监军左尹招东、义健卒千人，副将黄国仕总之。饷艰，军中半饷。义奋西渡，病卒涕泣愿从；自临山先发。逾日，复渡千人。风覆凤凰山，赀仗尽没。时御史王正中不谋尹，孤营檀山露；〔内〕援疾至，尹恐檀山败，气夺，疾驰岭援之。大捷，正中全师归。因尽捣北守江诸汛，纵火焚五十里尽。
　　会北师渡桐江，诸军以饷缺心不固，沿江守铺数百里一刻自烬，喙走不能制。监国奔台州，憩富平将军张名振石浦，文武诸臣水陆争东逸。总兵张国柱乘败劫监国宫眷，北降；元妃张氏见害。有遗孤，浙西好事者申毅潜敛同志，曲衣食之；不知所终。
　　六月朔，北师入绍兴。会稽知县殳香犹戒守垛，闭门西抗；百姓争裹之出，舍山僻。香得民，周藩□梦天畀真父母，尝榜三字于县署云。时诸臣之殉越者，为吏部尚书余煌；太仆寺少卿兼监军御史陈潜夫，偕妻妾孟氏沉水死。宁国公王之仁舟出定海，为唐舟山黄斌卿所劫；自沉其家属九十三人于海，纵二子鸣谦、宣佐于陆，身诣南都，衣冠请死，大声呼先帝而尽。诸生高朗公服沉浦儞；朗父兵部主事岱感朗义，不食死。乡荐叶汝■〈艹恒〉及妻王氏道促追师，并沉水死。水军都督施汤贤、副将周晋，郑之瀚与诸生陆芳侯、阮日生等先后战殁。诸生严于鏻、平远咸见害。诸生傅中黄、杨守程、程妻甲氏咸自杀。布衣倪舜屏、倪伯明亦自杀。阁部章正宸、御史沈彩、何弘仁及诸生陆孝荩咸易姓名，肥遁不知处。北师迹监国于台州，礼部侍郎陈函煇、御史沈履祥、原任总兵李唐禧咸死之。北师至金华，阁部朱大典闭门拒守；力竭城破，一门赴火死。阁部张国维离汛归东阳，沉水死；子总兵世凤被执，及难。永丰伯张鹏翼与通城王盛征协堵衢州，力竭寡援，城破被执，咸不屈死。江山知县方召冠带，为位北拜，偕其妻沉水死。温州永嘉诸生邹维则、张实孚、瑞安诸生叶尚高咸死之；实孚有健儿从死（诸在「抗运」、「致命」传详之）。于是浙西及江以南诸乡较之起应鲁者，咸先后散（文武士民嗜义赴鼎镬不惧，指不胜屈，亦载诸传悉）。乡荐葛定远、诸生查书继以鲁事败，失心病瞷，语率不恭；家键以死。荆国公方国安北款，已易志迹露，见疑于浦城；国安妻语不恭，不食死。故南都阁部马士英因国安偕款，坐漏辟伏诛。兵部尚书阮大铖北归，跃马自诩可用；堕崖死。
　　秋七月，北师覆福京。平卤侯郑芝龙归款，子国姓成功断洛阳桥北拒。
　　九月，唐主行在延平不终。故唐永胜伯郑彩以兵迎监国于台州，保鹭门。
　　冬十月，桂王由烺监国于肇庆。十一月，唐王聿■〈金粤〉据广州自立，改元绍武。北师猝至，聿■〈金粤〉及难。桂监国即真，以明年为永历元年。
　　丁亥（监国二年、永历元年）春，监国跸鹭门。
　　北师悬闽广王招永胜彩，使奉监国归命；彩不从。平卤芝龙亦手书其子及彩，皆不应。
　　晋封富平将军张名振为定西伯。
　　始闻唐王讣确，为发丧缟素二十七日。
　　夏四月，北苏松总镇吴胜兆回向，约入定西名振海师共起。先一日，会文武议防海；即席杀同知杨之易、推官方重朗，号众以待。而名振炮震潜蛟，舟覆失约；胜兆遂为中军詹世勳所缚，就法。连兵科给事中陈子龙、主事钱旃、乡荐张宽、诸生夏之旭、侯岐曾、徐尔榖等四十三人及难。
　　秋七月，钵僧王祁与郧阳王常湖起兵破建宁府，守之；并下寿宁、政和二县。桂主驰封祁郧国公。建宁道顾南泾走海。
　　监国起兵鹭门，晋永胜伯郑彩为建国公、义兴伯郑遵谦为侯；授钱肃乐兵部尚书。
　　九月，建国彩围福州严，城中饥，至杀老幼以食；连破所属长乐、连江、闽清、永福等县。北将汤隆、艾元凯潜出城降，褒封伯爵以劝。
　　冬十月，建国彩协故唐兵科给事中刘中藻合攻福宁州。监国下谕，守将涂登华以城降；封登华振威伯。晋中藻兵部尚书，不受；中藻连破福安、罗源、宁德、诏安诸县。
　　原任知县林垐起兵保福清，授监察御史；阵殁，以垐弟勉代领其军。
　　召全城头乡原任岭西道吴钟峦为通政使。以刘沂春为副都御史，疾辞；不许，走。
　　敕印山东布衣蔡奶憨等鼓诸义杨威、孙凤亭、丁化林、杨王休、王俊等攻围东昌、青兖、登莱、高唐、东平及青城、长山、淄川等处；絷原任侍郎孙之獬，负剑游示四关而斩之。
　　十二月，诸生华夏等密说舟山肃卤斌卿以舟师至宁波城下，夏为开城内应。机先露，同诸生董献宸并连御史杨文瓒、瓒兄诸生克仲、冯京第、王家勤、杜应侯及文瓒妻张氏、嫂朱氏咸死之。
　　戊子（监国三年、永历二年），监国跸鹭门。
　　春正月，北总镇金声桓回向于南昌；寻总镇李成栋回向于广东。桂主封声桓豫国公、成栋惠国公，驰授敕印。
　　以钱肃乐为东阁大学士、吏部尚书，沈宸荃为兵部尚书。
　　时建国彩专；与大学士熊汝霖久约婚，偶以争鱼小衅，令其子梦龙诱杀之，熊家口十八人尽。阁部肃乐请罢朝谕祭，监国畏彩，不果行。
　　布衣周瑞以乡健攻闽安镇，大捷；夺关直入。监国封瑞闽安伯。义兴侯遵谦扈驾，自三沙入闽安。晋遵谦兴国公。
　　遵谦奉命督福清义旅，与建国彩争饷；彩杀遵谦及其金姬。义兴余较复起浙东，监国咸遥授敕印；出没林麓北扰者数年。进士方维新以唐都御史，初角起诸暨，移屯开化，犹雄常、玉两山之间。王翊以县吏起，兵势独雄，律严；监国授兵部尚书兼都御史。徐鸣珂以学倅领义事，颇震荡；授将军，晋伯爵。诸生谢龙震，初以振义，授中书舍人；时复蹈厉不歇。诸无所就，临刃不屈。于是于潜原任知县俞文渊奉所为定王者，号召山泽；事败，被难家九人。副将杨崑以桂空敕招摇远近，事败及难者七十二人。水陆呼吸以踪迹见疑及难者，四十二人。
　　晋马思理东阁大学士。
　　福州乡绅周之夔鼓其同义，先后谋开门速兵入；事泄，咸死之。
　　三月，原任礼部尚书朱继祚以仙游破城义旅王士玉等攻兴化，北分宪彭遇凯开门入之。继祚来朝；仍遇凯分守道，守兴化。
　　豫国声桓标将郭天才初奉北檄援福州；至是，闻声桓回向，密献款。封天才忠诚伯；令反攻福州，悬侯爵以待。
　　夏四月，北部院陈锦以满师困建宁；力竭城破，郧国公王祁与郧阳王常湖咸死之。
　　五月，大学士吏部尚书钱肃乐卒于琅琦。病剧，闻连江不守，以头触床几碎，一号绝。监国撤朝三日，赐祭九坛；赠太子大保，谥「忠介」。建宁属县皆不守。
　　秋七月，兵部尚书刘中藻连破寿宁及浙之庆元、泰顺等县。
　　冬十二月，兴化府及长乐、寿宁诸县复不守，兵巡道彭遇凯、原任礼部尚书朱继祚死之。
　　尚书中藻复寿宁。
　　原任中书舍人何兆龙以乡较起温州、布衣俞书素起天台，咸给敕印称将军，事不就。
　　己丑（监国四年、永历三年）春正月，监国由鹭门诣沙埕；议跸福宁州，不果。
　　南昌败，豫国公金声桓、大学士姜曰广等死之。
　　二月，晋兵部尚书刘中藻东阁大学士，赐蟒玉。
　　惠国成栋以兵应声桓攻赣州，后期败，走信丰，溺水死。兵部尚书揭重熙野走，被执死。
　　夏四月，福安被围急，副将连琪引兵援之，阵殁。北师以琪首徇，城中不动。
　　闽乡绅林梦龙兵起桐山，陈死。
　　时国姓成功保漳、泉海上诸岛，奉桂朔专，不赞鲁一矢；亦二其从子建国彩，兵不逾洛阳桥一步。
　　阁部中藻保福宁州。北师攻围历四十余日，以书招中藻，义绝之；力竭城破，中藻自鸩死。子思诚，投井死。诸下县皆不守。建国彩与中藻疑，益孤；弃监国，还三沙自保。
　　秋七月，定西伯名振扈监国驻台之临门。词臣张煌言协定西舟师北扰，不利返。
　　八月，监国诣舟山（舟山，唐曰滃洲、宋曰昌国县。西距蛟门二百二十里、东距普陀四十里；长一百三十里、阔七十里。户田九万亩、涂田三万亩），肃卤伯黄斌卿不即纳。舟山前镇王朝先及荡胡伯阮进欲兵之，监国不可。拟晋肃卤为侯。朝先令其甲士尹明托密报冒入，时斌卿方伏地听谕，辄奋刃陷斌卿背及胁。监国即参将原署为府。晋定西名振为侯，总督军马。进系名振故部，晋侯；专治水师，截关拒守。晋故唐都御史张肯堂东阁大学士，加太子太保。沈宸荃以兵部尚书、刘沂春以都御史，皆东阁大学士。以吴钟峦为礼部尚书、李向中为兵部尚书，咸加宫保。朱永佑为□部侍郎、李长祥为兵部侍郎、徐孚远为国子祭酒；陈九征为太常少卿，王衡、杨玑为钦天监丞。仍涂登华振威伯，加少保。晋周崔芝为平彝侯，周瑞为闽安侯。进侄骏挂义英将军，定西标杨晋爵、叶有成、方简咸与挂印。余文武加秩有差。
　　冬十一月，遣太常卿任甲、御史余图南往日本通好。颁监国五年历于廷臣，从戊申原定大统历。行朝贺礼，岁如制。
　　庚寅（监国五年、永历四年）春正月，大学士刘沂春病归。庶吉士张煌言入扈舟山超拜兵部左侍郎。晋李长祥东阁大学士兼兵部尚书。同官沈宸荃为长祥所嫉，挂冠隐舟山之僻。
　　夏六月，荡胡侯进、平彝侯周崔芝合攻闽安侯周瑞，尽有其舟师。瑞溃围出，依国姓海岛。平西朝先傲，定西名振以他事袭杀朝先；阳托正剸刃斌卿之罪。朝先部吕廷诏、张济间内归。
　　冬十一月，权宜给俸扈从诸臣之不能朝夕者，约二十余人；不遍及。
　　辛卯（监国六年、永历五年）春二月，荡胡进扶公义，以兵攻建国公郑彩于三沙，败之。彩单走东粤外洋，至己亥暴卒。
　　振威伯涂登华以梅山内归。
　　夏四月，荡胡进为内镇马进宝所间，且内归；马盛具以待。进从子义英骏不能止，以告定西名振。名振为位南田，遥拜舟山；涕泣曰：『荡胡去，主上安归？愿自杀』！进感激，为绝款议。
　　六月，侍郎煌言治兵鹿颈头。 
　　秋七月，旱饥；乞粟于日本，为航粟数千斛济舟山。
　　八月，内师三路攻舟山，定西名振、侍郎煌言以兵分应南北洋，皆捷。而荡胡进当定海一面，先锋江天保迎击，压沉内舟十有三，斩溺无算；所俘尽断其右臂，纵还。监国祭蛟门疾还，御舟不登陆；欲携世子入舟，名振不可：『此以寒守者之心，是速尽也』！监国诺。已而荡胡进战螺头洋，掷火自焚，师蔑；内师执进胁降，不应。时监军主事丘元吉、金允彦等督三亲标守城，则内师攻舟山不遗力，被炮死者亦伙，困十昼夜；南北二洋胜师次十八门，观门不敢进。内师投书劝降，阁部肯堂等为不启，辄焚之。是月之晦日，监军允彦潜叛北归，而元吉继之；守者犹执允彦子细醢之，以传示四门。是夜，星陨如雨。明午，城破。锦衣李向荣及总兵马泰等、副将单登云等各大言不屈，挺刃率民兵巷战，尽死之。定西名振扈跸远洋。监国继妃张氏赴井死，宫眷十三人从死；一内监自扼死井傍以殉。世子北去。文武诸臣殉舟山者，大学士张肯堂自杀，家属二十三人从死；名振兄都督名扬等家属五十余人自焚。都督焦文玉力战，负重创自刎；妻张氏随自尽。兵部尚书吴钟峦诣学宫自杀。吏部尚书李向中、吏部左侍郎朱永佑咸被执，不屈死。监军御史梁隆吉手刃全家，遂自刭。副使高世昌触石死。兵科给事中董志宁自缢文庙死。河南道御史朱养时及吏部主事杨鼎臣、户部主事林之瑛、兵部郎中李国祯、主事刘午阳、礼部主事董玄、李开国、学录曾应选俱死之。中书舍人顾玢、江中泛、陈所学、顾行（皆舟山人）阖户自焚死。起义逋海林伯起等与诸生顾明楫等咸赴学宫自缢死。大学士沈宸荃潜泛海归，舟至大洋忽大风作，覆死。故汝霖、嘉绩、永佑家属及松江倡义沈犹龙逋逃子甲，并得回籍。
　　侍郎煌言、定西名振扈监国于三沙，国姓成功朝见，行四拜礼，称主上；自称罪臣。时从臣寡，居监国于金门，供亿唯谨。遇节，上启称贺；年余不懈。
　　壬辰（监国七年、永历六年），监国跸金门。
　　国姓成功以兵攻漳、泉，尽有其下邑。使人刺杀内总督陈锦。
　　桂主自安龙驰授国姓招讨大将军敕印，不通鲁监国；成功避嫌，节数渐减。各勳旧王忠孝、郭贞一、卢若腾、沈荃期、徐孚远、纪石青、林复斋等间从内地密输，缓急军需。
　　定西名振矢公义，乞师厦门，得助兵二万。尚书煌言、义英骏、诚意伯刘孔昭等合师直溯金塘，获叛者金允彦磔之，以祭诸舟山死事者；随题诗金山寺而返。
　　癸巳（监国八年、永历七年），监国跸金门。
　　内戒漳、泉。国姓招讨托言内镇臣马进宝、道臣黄澍实启衅，仇在不共；必内处不共，乃罢兵。内立逮二臣责信。招讨复作书遗其父芝龙，要漳、泉、兴、福四府；书中称子、不称臣，称朝廷无「陛下」字样，语多不恭。复令平南伯陈辉、庆都伯王秀奇、忠孝伯洪旭等协鲁师北出；闽师风覆三之二，鲁师全。
　　冬十二月，全师复进崇明，大捷平洋沙；师复振。
　　甲午（监国九年、永历八年），监国跸金门。
　　春正月，全师复入京口；失一副将阮甲，四日返。招讨复遣戎政司马陈六御及将军程应蕃等协抵平洋沙，攻崇明，不克；平原将军姚志卓愤自刭。还触吴淞关，掠内战舰二百七十号。名振以沙船九十号泛登莱及高丽，乃还。
　　夏四月，闽、浙地震。
　　五月，宁波内镇将张洪德外款，封定宁伯。
　　秋八月，协攻舟山。内先锋陈虎战殁，督镇巴成功以城降；闽戎政六御与鲁义英守之。
　　招讨再答父芝龙谕，勒割福建一省及沿海一带州县；不得请，统兵攻漳、泉急。久之，退保海澄。
　　冬十二月，台州内镇将马信外款，纵所劫巡道张、知府刘内归。
　　定西侯张名振病卒。监国震悼，辍朝；赐祭。
　　乙未（监国十年、永历九年）监国跸金门。
　　夏四月，招讨标将黄梧以海澄内降。国姓脱，梧得封海澄公永镇。
　　秋九月，招讨全师屯厦门，改称思明州（思明不及三十里逼）。外四屯：兵部张煌言驻临门、将军陈文达驻玉环山、阮春雷驻楚山，遥为呼吸；而牛头门亦有劲旅。
　　丙申（监国十一年、永历十年），监国跸金门。
　　春，桂主自安龙驰敕封招讨成功延平王，一切军国便宜行。成功谦，仍以前招讨下诸文武，不用王印。或曰桂以成功不行王印，疑王以「二字」不称，改「一字」，更进封潮王敕之，成功益谢无功，不受；而所部皆称藩前云。
　　二月之三日，舟山城哭五日，声若风筝而咽，逼听之不得；群遥伺之，复作。如是达昼夜。鸡犬夜登屋而号。居守咸以为不祥。戎政司马六御不得众，寡和辑容纳之才，且以闽遣；而其下共事义英阮骏等故鲁将，不甚矢寤寐。
　　夏六月，舟山南关民间偶发石碑一道，系国初汤东瓯所建；其乡人曰：『此碑出，恐有变革』。
　　秋八月，内大治师，取舟山。初，战不利。已而义英骏海艍胶浅，猝应敌，战不利，将军刘永锡（孔昭子）跳水死。戎政六御、定宁洪德合以兵援之，被创，并自刎死。将军杨晋爵截横水洋中，孤军当坚，持两日不懈；军饥、火药尽，晋爵负重创不肯屈，自刭。九月，大常陈九征被执不屈，见杀。义英将军骏但以十三■〈舟宗〉遁壶江、崀之间；崎诸义集，咸乘此解去；而外款者尽见收。舟山堕，其民内徙。
　　丁酉（监国十二年、永历十一年），监国跸金门。
　　时内设海禁严，沿边居民，自江南历闽、浙达东粤，内徙四十里；略比古清野之法。诸泊例税尽捐，片板不得下洋，漏一粟上刑。凡所迁，许寄食于邑之姻族。遵令稍迟者，纵火焚其居；业海鱼虾者，过限一步亦死。其田亩缺课，摊补通邑；勿减。盐课有定额，自内场不迁外，亦令诸商合补之。海上诸屯，果以饷不足，率内附。
　　桂主仍敕鲁王监国，迁澎湖岛。晋张煌言东阁大学士兼兵部尚书。
　　夏五月，延平成功遣将军马龙等以降将入间骚东粤，大残瓯汀背，聊应军需；攻城，守力不得入。计执澄海知县祖之麟以去，称制授兵部尚书；之麟不受，愿内归，延平不即许。
　　秋八月，原澄海知县祖之麟间脱，内归。
　　戊戌（监国十三年、永历十二年），监国跸金门。
　　延平以舟师掠招宝山。兵部煌言计合延平共事，差有可为，姑绝监国起居以泯嫌隙。
　　己亥（监国十四年、永历十三年），监国跸金门。
　　夏五月，阁部煌言合延平，自请为先锋，不统于郑；悉舟师从大江突京口，为坛严家沙，禡告太祖高皇帝、毅宗烈皇帝，一军皆帛，哭声震百里。其为令，专与满师决；遇录旗摇手不应。大胜镇江之七里港。巡抚朱部安庆师战瓜渚，全军败没；朱被执，纵之。漕抚亢以淮安师下，半道溃；亢沉水死。煌言开府芜湖，镇江下百姓掷帽与堞齐。传缴千里，上印者三十有七；辄与明制，仍其官。西至荆襄、南及南赣，烽信所及，揭竿复起。内楚师顺流东援，芜湖扼之；沉其四舰，众溃去。海师列十二营于白土山，困金陵之观音门；候陆师并力，不即至，历五旬师老。
　　秋七月，满师明将军自楚还，夜突城出，海师甘辉营被劫；战桃湾，不利；复大战石灰山，败绩，失万人。将军辉与副将余日新被执就讯，责辉劝降国姓成功；辉傲曰：『国姓父不能夺国姓，乃仗辉？且辉亦安肯降国姓也』！怒斥同讯日新：『丈夫得死所，濡忍何为』！就法不屈。
　　海师全退，煌言绝援，阻深入；粮竭，舍舟登陆，转战千里，万人残耗尽。为伪贾服，间走临门；密上状监国。
　　冬，延平师大扰闽之嵩门，内师不利。
　　庚子（监国十五年、永历十四年），监国跸金门。
　　时各较饥，率北款，蒙宠被过于诸旗。遂有伪造敕印，曾未一经涛，辄自称方命者。
　　辛丑（监国十六年、永历十五年）春，监国跸金门。
　　桂主依缅甸不终。久之信确，金门扈跸者拟监国即真，以延明运；时不知定武之保房山也。微致阁部煌言，煌言三上笺：『幸无以虚名为的，养晦待时；且海滨孤子，无所为汉官威仪者矣』。
　　壬寅（监国十七年），监国跸金门。
　　国姓成功以所部曹文龙、马信谋营取台湾（系贺兰国入贡待命之处），阁部煌言驰笺止之。时止郑旅可以北逆，郑即安，敌忾不力；是欲危置郑以图安，而郑急不拔。于是台湾下，延平留长子经守思明，令总统五军周全斌、忠贞伯洪旭、督饷郑泰合赞思明。
　　夏五月，延平王招讨大将军国姓成功（原名森）薨于东宁。先是，入台湾，改称东都、再称明京，以俟桂主巡狩。久之，缅变确，乃改为东宁。于东宁隔江筑承天城，以安宧东宁者之家（或曰东宁，故亦为安海云）。延平初以疑外其世子经，遗命立不必长；经自厦门奔丧，国中尊之，主东宁。仍用桂朔，〔行〕群臣称嗣藩令谕。改设六部，官名必改，不敢拟制。
　　秋九月之十有七日，鲁王监国病薨于金门。继妃陈氏有遗腹子，周支长杨王术桂保护于东宁。嗣藩改称长杨王为宁靖王。
　　癸卯（定武十七年），韩主保房山。初，桂改元，讳不奉朔。郝永忠者，奉主与李来亨等并激抗于郧西乱山之中，如永历之年，攻不出数县。至是，来亨败，房山亦破，主不终。
　　甲辰（永历十八年），桂年在东宁。久之，和兰国急报仇，以子内朝，请兵合攻东宁，不得；并力厦门，败。于是金门、临门、牛头门、鹭门、楚山、玉环山诸岛师皆解多北款者。
　　秋七月，阁部煌言被执。煌言既失临门，潜范澳。迹及，素袍朱履就道，吟咏不辍。既至武林，抗言不屈。进酥茶，摇手：『煌言从不知此味』。出就卫，绝饮食；卫士哀号，复进如常。在道诸咏，有『日月双悬于氏墓，乾坤半壁岳王祠』之句；复有「放言」及「李陵、子房论」，以大义为归。九月之七日，就刑；所并执监纪罗伦（字子木）、勇士叶云、门者冠玉并二持槊咸尽。妻董氏、子祺，旋及难。绝命诗曰：『我年适五九，乃遇九月七；大厦已不支，成仁万事毕』。
　　已东宁两奉内招，复持前要挟语以塞；不恭甚。
　　论曰：天。
　　——见原书「纪」卷之十九
　　（附）鲁荒王檀（王颐坦）
　　鲁荒王檀，母郭宁妃；高皇帝第十子。生两月，而封国兖州。王文弱，好诗歌，颇饵金石，病眇。其妃为汤信国女；尝建一苑城外，与妃出宿。上召入宫，髡之；赐妃自尽。王薨，上册之如秦，谥曰「荒」。子靖王肇煇嗣。宣德初，为长史郑昭请老；上以王贤，许之。
　　五传端王观■〈火定〉，幼狎其典膳信等，淫戏无度。为复屋曲房于东园，挟娼乐之；裸男女杂浴，■〈火定〉临水纵观。左右有忤，立毙之；或为炮烙之刑。信等咄啐杀人，有抉眼、截舌死者。世宗念王幼，革其禄三之二；逮信等诛之。子颐坦，自宝庆王进封。父端王病，尝药请代；丧葬遵礼，衰絰三年。捐田湖，资贫民。诏嘉之。
　　按靖王六子，其支乐陵王有三子，当菏、当洅质纯，而当渿敏；师滕滋以告王，王属心渿。菏、洅恨滋，杖杀滋；坐，并废为庶人。又东阿王阳镖，孝友能诗，善楷书。而庄王阳铸者，十子。其支再传，当瓯王健楸，老亡子；上言：『宗室所以滋蕃，由其诈以妾媵子为嫡子。臣今六十无息胤，所受府第屯厂，请以身后尽归鲁府，待给新封，省民财万一；乞着为令』。报可。又庄王一传归善王当沍。正德中，流贼攻兖，当沍借护卫兵器，率家众乘城，射却之。朝廷降敕褒谕，遂以武健闻。当沍数与袁质、赵严等角射，而材庄王较尉智，属长史魁求之王；魁不应，而劝王别绳智，谪为乐工。当沍怒，欲缚辱魁；魁匿庄王所，乘醉言当沍且反，从王子以闻王。吏部主事梁榖者，东平人；微时凶戾，昵诸恶少年。既贵，厌苦之；而或有从东平来，云袁质、赵严等佐当沍，夺王较尉智不得，治兵反。谷心动，告变于辅臣杨一清，而以所怒恶少年为从。时内廷权贵欲邀封拜如寘璠故事，益重言之；密闻武宗，大发兵伺变。魁又奏庄王不先发，无以塞内廷权贵意。王心惧，亦奏当沍反。于是遣司礼太监祥、大理寺少卿纯、锦衣卫指挥端，重兵布置德州、大名、淮、徐间；京师汹汹，旬日震动，以为事不万全，一决难制。及排破当沍宫，当沍方醉卧，无所见；得弓矢，故御寇所借护卫物也。当沍愕，不知所为，与质、岩等俯就缚。及讯得实，御史翰林奏榖报怨邀功，魁谮子、惑父，并宜置法。内廷犹以翰臣纵叛，下锦衣狱，降为州判官。御史启充等再讯，极论榖鼓煽流言，启小人生事喜功之心，致大臣轻信寡谋之失，死不足尽法；不报。时当沍罪无所坐，不得已，但云乖违祖训，降为庶人，幽高墙；览等及宗属戍肃州，魁亦妄诬坐斩。中官护当沍之高墙，当沍犹未知所坐，中官曰：『之凤阳谒陵耳』。比至，曰：『此何地』？曰：『高墙』。乃大恸曰：『冤哉』！触墙死。辅国将军当濆，为钜野王后；慷慨有志节。嘉靖中，请停郡王县君恤典，以苏民困。又辞己与子岁禄，佐县官疏通运河，请以己父子禄赈封内饥民；劝上法祖宗，重国本，裁不急，息土木，词甚剀切。下敕褒之。又镇国中尉观熰，亦钜野王后。父奉国将军健根，既以贤孝称；观熰被服儒雅，好着述，执母丧哀毁，周恤处士万甲，三十年不懈。弟观■〈韦美〉，亦以诗画名。又钜野中尉颐塚，安丘将颐■〈隹康〉，皆倜傥有逸才，声诗俊拔。
　　崇祯九年，东师深入，鲁王甲捐金募士，力以御。十五年，王遣左相俞起蛟与前给事范淑泰合捣流贼。乙酉，王薨；世子以海立四日，东师入，南奔监国绍兴（附纪）。
　　论曰：鲁王檀文弱，国于诗礼之遗，传世循谨。如嗣王颐坦及东阿、当瓯二王，咸孝友属文，能推让。至将军当濆之辞禄、健根父子兄弟醇谊宏文，慷恤不一而足。独归善王当沍一案，久沉不白。夫世无醉卧无所见，愕不知所为，辄坐以不轨者。即取程祖训，沍非私治弓矢，借护卫物以缮城，正属诸支匡王大义；且此时流氛不靖，事已未便奉还，情也。而竟欲比之寘璠之弄兵，非其解矣！监永道闻庆捷，辄居发纵之能，诸监陆、马、谷、魏与义儿江彬等急欲得一似反者一试，以豪镇国公之秉钺，即何必沍果存其实哉！误认高墙以为谒陵，嗟无此反侧子也。最后以海走监国，系东南者数年。其初册名时，亦已明识其水滨之不复矣。
　　——见原书「列传」之四
　　（附）诗歌逸
　　任光复，初名应复；绍兴人。扈舟山，历省员，至太常卿。舟山败，脱归。诸义死，咸有诗纪事。挽在制尚书李向中者曰：『惊烽何处逐飞埃，星陨秋空咽暮雷。九伐尚賫司马志，长波肯为故人回？自来剩好黄冠发，此去寒留碧血灰（李死烈于永佑，临刑有句：『血比苌弘碧，还期湼死灰」；故云）。慷慨从容同一致，浪淘千古重徘徊』。挽马霞丹有曰：『式微莫慰孤臣老，又是崖门祗自怜。六载波涛空羽檄，半生金石绝韦编。雪交有句谁吴隐？云渡飞书重鲁连。就义从容追烈烈，何争娲氏补崩天』！光复又有柱联二语：『假笑啼中真面目，新歌舞处旧衣冠』。又哭孙嘉绩有句。嘉绩字硕肤，绍兴人；以进士历官。护鲁跸，拜大学士。卒海外。光复共飘泊最久。诗曰：『顿将金粟托燃灰，千古兴亡事可哀；七载江干丞相垒，几宵帐底故人杯。亭亭玉柱孤难倚，历历星躔唤不回。风雨鹃啼寒食尽，荒坟无泪滴莓苔』。
　　——见原书「志」卷之三十二（中）
　　·唐主（附）
　　唐主名聿键，闽人私谥「思文」；为太祖第二十三子定王桱九世孙也。原封南阳。性恺击坦易，好读书，能文；乐推诚与人。以父早背，失爱于祖端王；两叔谋夺嫡，未得请名。及祖端王薨，守道陈奇瑜、知府王三善始为疏请，乃得嗣立。崇祯九年，南阳饥；王奏请发赈，诏从之。寻有宗藩仪节之议，王乃杖二郡王于廷。以流贼横逼，复上书请得奉特敕收诸砦义勇，以靖祸乱；不报。十年，贼益炽，遂治兵擅离封国；廷议以为非制，附谋叛例，发南京高墙；而更立王嗣唐。王在禁，益博洽今古，走笔数千言。如是八年，所著书盈丈。十四年，李贼闯南阳，唐王遇害。甲申国变，王出高墙。乙酉五月，南都复破；王抱书南走，遇户部郎中苏观生于嘉禾，观生说以大计，图恢复。会将军郑鸿逵师溃镇江，以所部护王入闽。于是巡抚都御史张肯堂、巡按御史吴春枝及故辅蒋德璟、礼部尚书黄道周、南安伯郑芝龙率诸臣请王监国福州。
　　乙酉（隆武元年）夏闰六月之七日，王行监国礼。将军鸿逵随请急正位号，以压人心、杜后起；遂于是月之二十有七日，上尊号，改元隆武。郊，大风拔木飞，瓦还半道；尚宝司马蹶，玺堕地折一角。改福州为天兴府，称行在；寻称福京。首下登极、分封、亲征三诏，皆出亲裁；语痛切，远近捧读，无不挟泪。以王妃曾氏为皇后，不设妃嫔。
　　以原任大学士何吾驺为首辅，蒋德璟、黄道周、路振飞及苏观生皆大学士，张肯堂为吏部尚书，李长倩户部尚书，曹学佺礼部尚书，吴春枝兵部尚书，周应期刑部尚书，郑瑄工部尚书，马思理为通政使，余进爵有差。开储贤馆，以观生专主宾客。寻以傅冠仍原官大学士礼部尚书，而黄景昉、何楷、陈洪谧、林欲楫、曾樱、郭维经、叶廷桂等先后入阁办事；其远不至，如王应熊、杨廷麟等，署名阁员任事。
　　凡批答，从扆前可否，上手定之。而封疆恢剿，尽委郑氏。封郑芝龙平卤侯、鸿逵定卤侯、彩永胜伯、广英为锦衣都督。已欲拜芝龙监国，鸿逵与彩不从，乃已。遂以芝龙子森为养子，如太祖、太宗时例，赐姓朱，改名成功。筑坛拜定卤鸿逵为大将军，授上方剑。适大雨，主履泞，鸿逵下坛两蹶；论者以为不祥。
　　设兰台馆，命礼部尚书曹学佺为总裁，监修两朝实录。追谥福主安宗简皇帝。置萃士之科，比庶吉士。
　　时湖广巡抚都御史何腾蛟以南都不守，人心回惑；布檄出师，保长沙。七月，遂以五难入告。王封腾蛟定兴伯，以兵部尚书兼东阁大学士。李贼自成既走死，弟李过同其党高必正以数万众受都御史堵胤锡之招；主手改李过为李赤心，晋胤锡兵部侍郎。腾蛟力请亲征，不果。
　　以吴炳为布政使。诏编修刘以修为主考，首开乡试。留寓福京者亦与，得二百四十人，榜首为胡姓者。主以为有嫌，谕覆试；得一百六人，主亲定解首叶瓒，而胡姓者居第三云。
　　封介弟聿■〈金粤〉为唐王，主唐祀；国南宁，未赴。
　　先是，鲁王以海避难台州，于是年七月从起义诸臣之请，监国绍兴；当浙边。都御史朱大典为唐守金华，拒方国安南逸之师，不得入。
　　会靖江王甲擅弄兵，系巡抚都御史瞿式耜，以总兵杨国威为先锋，遣官李贞入闽争立，主杀贞；两广总制丁魁楚及巡抚瞿、中军焦琏、参将陈邦辅等讨平之，更立靖江王亨歅。封魁楚平粤伯，并及同事邦辅为思恩伯，晋式耜兵部侍郎兼原官。
　　时兵额定二十万，自仙霞岭而外，宜守者一百七十处。
　　秋九月，早朝，定卤侯郑鸿逵倨立阁臣苏观生上，同官黄道周争之；鸿逵奋掌道周，主为下殿和解。
　　令兵科给事中刘中藻奉诏下鲁，鲁文武咸以势当敌，不宜内自贰；且鲁未有大号，而唐叔父尊，叔父未有子，可以监国为后，合立以御北师，开诏便。而鲁尚书张国维、都御史熊汝霖及国舅张国俊、中书舍人谢龙震数人，又以鲁、唐皆高皇帝初分封，支等而鲁长；闽僻安，遽自大，未尝以一矢相助，乘危而欲下之，不可以为名；且唐何忍撤蔽以自露于敌，吾宁独瘁而听天之所予？不开诏便。适唐平卤芝龙行密表于鲁，愿释唐而私驱驰鲁；廷臣曰：『彼二唐，即何不可为，勿信』！而监国惟国俊言，击案曰：『有如言开诏者，与众弃之』！遂令御史王绍美、沈彩往与唐使平。江上文武，则大率露表遥称臣天兴矣。都督陈谦在衢州，挟两国以自重；于鲁称闽封伯爵、于闽称鲁封侯爵，左右观望。唐主召谦下狱。御史钱邦芑密奏谦与郑氏素心腹，不诛必有变；内出片纸，斩之。晋朱大典东阁大学士兼兵部尚书，鲁江上文武加爵有差。
　　冬十月，邵武知府吴炆炜、推官朱健以小警辍移家口出城，坐倡逃；建阳知县施■〈火豦〉为奸胥所构，坐贪酷：咸弃市。
　　十二月，鲁师大败于杭之西山。主欲躬履行间，延臣请出关者章百道；芝龙中异，苦以缺饷为辞。龙溪知县谢太宗以贪被讦，罚赎银八千两助饷。
　　丙戌（隆武二年）春正月，遣肃卤伯黄斌卿以舟师伺间吴淞，联络登、莱沿海诸郡；驻舟山。而都御史张肯堂奉命总督三吴，亦赴斌卿观变。
　　兵科刘中藻忤郑氏去位，主始知芝龙不可恃而不能制。
　　夏四月，遣御史陆清源賫饷三万两往犒浙师，私散江上；猝为方营所劫，清源见杀。乃复遣科部诸臣出监浙师，不以闻鲁监国；因尽取鲁温、台之粟，以官填郡邑，鲁不能争。
　　户部尚书大学士何楷以度支迟待为鸿逵所唾，楷辞官。主令鸿逵诣门谢，鸿逵不肯。他日楷出，鸿逵伺人于隘，猝击伤其左耳，楷无所诉。百方搜括，主事张夬至请开元寺铜钟熔为钱以救急用。户部尚书李长倩忧饷死。
　　阁臣德璟病去。时闽京尚讲门户，阁臣道周素与芝龙不合，每事抵牾；于是诸臣交章芝龙逗遛以附道周，而道周论事固执、无机变，不能善芝龙。同官观生力劝主出师赣州，以信天下；科臣金堡请仿汉高帝故事，自称使者，单骑走赣杨、万军，并敕诸路并进。观生托省陵至赣，料理行在；上不果行。加礼部尚书陈子壮大学士兼兵部尚书，俾得招徕援赣。兵科给事中张家玉监永胜伯彩之师，出杉关；甫解抚围，辄入关自保。主不得已，跸延平。以兵部尚书吴春枝为留守，辞不受。主屡敕芝龙诣延平议事，必不至。阁臣道周以儒服履戎，督鸿逵出婺源；师不进，道周乃以二十余骑前导。被执，吟诗数百首，见戮。鸿逵弃师去，不知所终。时赣州请缓急，观生还驻南安，檄赵、胡二镇吉安败绩之师令援赣，无至者，徒以声慰赣州。随令总兵黄志忠治战舰三百余号，游击罗明受为先锋，顺流且下；北师牵缆纵焚之，明受大败。
　　五月，鲁事坏，监国蹈海。
　　六月，主长子生，貌满月、兔唇；大加封赏，为恩泽伯者数人。群臣表贺，有「日月为明、止戈为武」等语；主为嘉叹。延平推官钱秉镫有诗忧之；曰：『自从东越唇亡后，早使忧天泣小臣』！
　　时金华失守，阁部朱大典死之。芝龙托海寇至离镇，尽撤诸要害守兵。北师直跨仙霞如无人；下浦城，给事黄大鹏、御史郑为虹死之。
　　秋八月朔，主在延平。仙霞岭搜得群臣北通书札一百七十封，即行在谕群臣，悉焚之；不问。
　　九月，延平烽紧，道臣王自和自缢死。主决计幸赣，犹载书十车以行。二十四日，抵顺昌。闻延平失守，仓皇骑而奔；从行者惟阁部何吾驺、朱继祚、黄鸣俊等数人，已而吾驺亦间去。北师至顺昌，获龙扛搜之，得马士英、阮大铖、方国安父子及方逢年前连名请驾出关疏，谓已降后事。士英、国安咸见杀延平城下，家眷百口尽赐北军。大铖先北款，从征；蹶岭，肠断气绝。主至汀州黄田，留跸一日，距延平二百里；为北师李成栋所及，曾后自经，通政使马思理伪死脱。北师挟主至福州之橙塘，不终。福州破，阁部傅冠走匿民间；被执，与同官蒋德璟俱请兵入城之刻，并见杀。兵部侍郎吴炳方出督兵，被迹；缢死野寺中。指挥胡上琛、参将朱家臣，咸自杀。芝龙北归，其子成功分兵逆拒保海；永胜伯彩亦遁。主长于文辞，而严武不足。恭己俭约，宫中不设监寺；布袍蔬食，一老宫婢侍晨夕。大小政事，率亲为之。凡所遣发，每呼廷臣入内榻，便衣冠促语，尔我如家人；或曾后手调羹赐之。惜为积势所牵，不能离郑用武；而廷臣以攻讦为长，主但降气解纷而已。
　　冬十月，赣州破，阁部杨廷麟、兵部尚书总督万元吉、郭维经、岭北道光禄少卿彭期生、御史姚奇胤、户部员外于斯昌、兵部主事黎遂球、王其■〈穴上弘下〉、吏部主事龚芬、兵科给事中万发祥、职方主事周瑚、同知程必进、王明汲、通判胡紞、钟良则、知县庄以莅、乡荐袁从谔、贡士王其窿、总兵刘天驷、卢观象、副将汪起龙、月中桂等咸死之；积尸沟渠皆满。
　　时监军道梁于涘伪降，欲更起；事觉，见杀。北师至漳州，兵道金丽泽从容就戮。兵部主事胡奇伟间脱，欲以兵再起；被执，与同官周定礽见杀。礼部尚书曹学佺逃鼓山，度为僧；与贡士齐巽复起，呼无应者。学佺自尽，巽见杀。
　　东海士民私谥唐主「思文皇帝」。时主弟唐王聿■〈金粤〉与十三王浮海至广州，桂王由桹已监国肇庆矣。初，思文主有诏下桂，内云：『天下，王之天下』；原其序也。先是，平粤魁楚与阁部观生知汀信急，并释赣；观生因与魁楚郄，独走东粤。而魁楚至肇庆，适遇永明王避兵，遂合诸臣，奉为监国。而观生遂拟尊唐聿■〈金粤〉以抗桂，布政使顾元镜称三宜立，以亲而贤，又以貌降准；于是合原任侍郎王应华、吏部郎中关捷先等启王。十一月之朔，王行监国礼。使主事陈邦彦奉笺观桂肇庆，未返；五之日，遽称尊号，改元绍武。军国事专任观生；元镜、捷先以推立功，拜东阁大学士兼兵部侍郎。擢主事简知遇为兵部戎政尚书，王应华以右佥都御史晋东阁大学士。以杨明经巡抚潮州，御闽；陈际泰巡抚南雄，御赣。令总兵林察督所抚石、徐、郑、冯四姓水师争三水（三水，肇庆之鞬），败绩；杀桂巡抚林桂鼎及监军道夏四敷、桂总兵龙伦，魁楚等乃以桂监国奔梧州。唐王封观生建明伯、总兵林察辅明伯。王■〈金粤〉冲厚无所裁，观生洁清、寡远略，覃恩无数，滥及不率；而号令不出四门，诸豪健闭围傲未服。北镇李成栋、佟养甲自闽下潮、惠，率开门降；随用两府符印，伪邮广州，报北师未至，以缓其备。观生顾信之。
　　十二月望，王方视学、阅射，群臣朝服，候行礼。礼未备，俄报北师至；观生曰：『潮方奉启颇安；此妄言，为敌间，惑众』。斩之。三报，杀三人。则成栋以十七骑汉装，斩东门入；或告观生，犹以花山义砦就抚来也。须臾，满师继至塞巷；王急变服，从后庭逾垣出走，匿大学士王应华邸中。嗣恐迹至，复间走洛城里，为逻者所得。时宿卫可万人，变起仓卒不及传；西市民，犹或执槊摧北骑数人。大学士元镜独先缴印，露顶；谕居民，称『逆藩授首，百姓安枕』云云。北两广佟以元镜婿曾为先容，颇优礼元镜，元镜愿以左藩印，下诸属督降，效悃膂勤；佟益信用，许元镜当保大用。元锦辄署门，大书「内阁顾」；佟曰：『本朝无是衔；且擅用衔，犹不忘明乎』！遂轻元镜，终不荐用。是日殉难，为大学士苏观生、太仆卿霍子衡一家九人、国子监司业梁朝钟、行人司行人梁万爵、爵弟万釆、举人陈嘉会、中书舍人邝露、生员冯协扬等。次日，剃发令下；抗北令百余人，皆见杀付法。妇女以贞自裁者，不可数。十八日，凡诸王之附居广州者，皆就戮于演武场。王■〈金粤〉独拘卫东察院，北师使人馈酒食；王■曰：『吾如引一勺水，何以见先帝地下』！竟不食。遂逼令自裁，引帛尽。
　　论曰：天！
　　——见原书「纪」卷之二十
　　（附）唐定王桱
　　唐定王桱，高皇帝第二十三子，母李贤妃；国南阳。桱敏而易；子靖王琼烃嗣，综核有矩矱。入朝，五日三召见。妃高氏，未册而王薨；妃自经死，追封靖王妃。弟宪王琼炟嗣；临薨，善诲诸子，为诗永诀。传庄王芝址，以孝闻；亦被服儒行。子成王弥鍗，以颍川王进封。鍗肆力经史，屏几书训言。诸宗有饰裘马、买名姝者，憎之若浼；日与文士觞咏。士大夫道南阳，无不求见王鍗。弘治中奏：『朝廷待亲藩生爵、殁谥，亲亲至矣。间有恶未败闻，没获美谥；请令勘实，用寓彰瘅』。上嘉尚；遍布诸王。及武宗出游，王作忧国诗八章以志感。无嗣，爱敬王宇温贤，立为嗣。嘉靖中，温以贤孝旌。久之，助太庙工，献黄金六十斤、白金六百斤；赐玉带，益岁禄二百石。
　　按宪王六子：其支三城王芝垝，通经著书，精书画，好礼有名。弘、正间，而新城王芝坦坐炮烙刑人，除封。又承休王芝埌，恃母焦爱；焦，靖王继妃、庄王继母也。埌召乐妇入宫戏笑，王址启母，不问；遂伺埌出宫，诘之，埌不逊，詈王、笞王之侍从。母焦怒王，持铁槌槌王门；址闭不敢出。妃弟璟遂与埌诬王址殴骂继母，意不轨；王址亦奏埌淫乱事。王址坐革爵，寻复之。埌子弥鋹有贤声，葬之日，牵绋者号者数千人。又荡阴王芝■〈土瓦〉，倜傥好文，不问家事；贫而好施。
　　庄王五子，其支文成王弥钳，颖哲俭素，善诗赋书隶；盛亭榭以延宾客。辅国将军宇浃，新野王后。五岁丧明，从师氏画掌，识文字；耳授书，日记数千言。久之，博通群籍；后又精太乙、六壬、遁甲诸数学。嘉靖中，陈便宜数十事，着「名献录」、「辩疑碑」各一卷。文成王以摩天王目之。子宙松，力举千斤；好剑术，慕古节侠。孙硕■〈火动〉，与■〈火动〉子宠封；并以文词，号南阳父子。
　　桱六传端王；薨，孙聿键当立。以两叔欲夺嫡，久之，始得请嗣王。崇祯九年，南阳饥，贼自成残唐邸；张妃及湘安王流离入楚。已而王奏：『国有母，烹其女食之者，其变不小』！诏为发赈。潜治兵具，拟御贼；坐非制，禁高墙。国变出，南都不守，奔福州，群臣拥立，尊称。明年，福州败，弟聿■〈金粤〉奔广州自立，不终（其事在唐「附纪」）。
　　论曰：南阳世德，靖、宪、庄、敬四王文行卓越；而成王弥鍗慕道通经，请核宗谥、作忧国诗，其学更文。支王芝垝、芝■〈土瓦〉、弥鋹、弥钳、钳后三传，皆学古，乐善好施，负贤声，或涉节侠；诸至性不可及。至于新野将军宇浃幼便失明，从师画掌，通群书，一代儒者无过其博该；著书上便宜，称古今具眼哉。贼残南阳屡矣，稍稍起议剿堵事，必引祖制而以为擅离国守锢之，使不得开口言贼；毋怪乎诸藩之望贼尘而震也。倘流氛之日，以太子抚军，而使贫宗得奋臂，咸就行伍；且以出身，可自致通侯。数百年郁抑，一旦腾掷，必有大异寻常者。而以体例拘，无敢议及此；是为贼尽灭子弟军，彼历代之以同姓建伟业者，岂皆不足数欤！
　　——见原书「列传」卷之四
　　·桂主（附）
　　桂主名由桹，神宗显皇帝之孙也。神宗五子光宗嗣立，次福王常洵封怀庆，移河南。子由松立南京，是为安宗简皇帝。次瑞、惠、桂三王，同日出封；桂国于楚之衡州。癸未，贼张献忠陷武昌，连破长沙、岳州，取路入蜀；时桂、惠二王并避难梧州。隆武中，桂王薨于梧；王长子袭封桂王，不禄。三子安仁王由■〈木爱〉、四子由桹；桹封永明王。永明有弟二，未封，陷贼死。时王府系故两广公署，相传有巨蛇为祟。永明出，蛇当座不惧，跨蛇而出；而安仁震，遂薨。
　　丙戌（隆武二年、韩定武元年）秋，闽败，两广总制丁魁楚、巡按御史王化澄、升任广州知府严起恒、都指挥使马吉翔等檄广西巡抚瞿式耜、湖广巡抚督师定兴伯何腾蛟，率诸臣表请永明王诣肇庆，于十月之十日行监国礼。闻广州苏观生等猝奉唐王聿■〈金粤〉为盟主，建号绍武，遂于十一月之十有八日，群臣上尊号，以明年丁亥为永历元年；则韩王本铉抗郧山中，建号定武元年矣。王尊嫡母张氏、生母王氏并皇太后，册封王妃王氏为皇后。主谦仁浑大，丰姿冲逸。首晋督师腾蛟为定兴侯，大学士广西巡抚瞿式耜兼吏、兵二部尚书。以平粤伯魁楚为大学士，日值办事；诸臣进爵有差。使给事中彭耀通情于广州；唐杀耀，而遣兵部尚书汤来贺致书肇庆，且曰：『让为上，和次之，战最下矣』。王不报。因唐使陈邦彦袖敕观生，都御史林佳鼎、监军道夏四敷、总兵龙伦轻与广州战，大败三水；佳鼎等尽殁。
　　先是，流贼献忠为北师所殄，其部四将军孙可望、李定国、刘文秀、艾能奇等走陷重庆，平蜀侯曾英死之；入贵州。时土司沙定洲与妻万氏叛据云南，可望释贵州，名援黔国天波楚雄之围，袭有云南，众未帖；以洱海道杨畏知力赞扶明，颇思内款。
　　会广州为北师所袭；十二月，王释肇庆走粤西。北师总镇李成栋追至峡江，适巡抚式耜练兵峡江，壁垒坚，王得保桂林。
　　是岁，郧西王常湖以王祁为国师，破建宁，全国震动；主驰封祈郧国公。未几，败。
　　丁亥（永历元年、韩定武二年），北师益进。二月之望，主奔全州；令式耜与参将焦琏留守桂林。时平乐、阳朔诸处皆望风北降，桂林兵单，城且破；琏独巷战获捷，城完。进封式耜临桂伯，焦琏为新兴侯。
　　总兵刘承胤驻武冈州，迎跸；主自全州移跸，改武冈为奉天府。周老者布衣道进膳，主甘之。旋拜吴炳大学士，办事东阁。承胤挟权骄蹇，政事傍落。时北师已下楚，督师腾蛟战败，来武冈；露章劾承胤不敬，力请移跸，不果。久之，北师至，承胤且劫驾北降；皇太后密诏腾蛟以师护驾力，主出走。承胤竟叛，导北师蹑驾。武冈陷，尽屠腾蛟家属；主下诏褒慰。兵部侍郎傅作霖、吏部郎中侯伟死之。都御史米寿图、吏部尚书李若星为乱兵所杀。适斗门将军陈甲起扼北师半道，主得离武冈。泰和伯郭承昊与其婿阁部周鼎翰间北归，辄脱迹隐去。北师以承胤伪诺，逮武昌杀之。驾从靖州憩南宁，依征蛮将军思恩侯陈邦辅。邦辅提兵，袭有高、雷、廉三郡，进封庆国公；复督十三镇合攻肇庆，时北副将军罗成耀守肇庆严，邦辅退还。王亲李国珍系罗定州监生，起破罗定及东安、西宁三县。
　　邦辅复骄蹇抗制，主单，危北师旦夕下。会东粤原任右佥都御史张家玉合原任阁部陈子壮、给事中陈邦彦等共举义师；家玉善用兵，下东莞。北师盛兵复东莞，监军道张恂、知县张珣、生员尹端庵死之。再破博罗，不守；复攻增城，颇捷。战败，家玉沉水死；师参谋林洊并见杀。子壮取高明，力竭城破，被执不屈，死之；同事御史麦而炫、朱实莲咸见杀。邦彦以兵击败北师于禺珠，连破三水、高明，大战胥江、新会，复下清远；力竭被执，与生员马应房等咸见杀。举人杜璜与同事生员四十人复起高安，陈死。
　　吴六奇者，丙戌勉北归；至是复攻潮，北师总兵许甲陈死，遂固守通判府。永宁王妃与世子甲避镇平，诸生赖其肖挟以起兵；败北师，杀文总兵，攻破闽之漳州府及永定、平和二县。
　　北师总镇成栋方下东安，奉檄还守广州；主得逡巡逸去。
　　可望自称平东王，擅制自大。同党三将军各自王，而刘廷秀、艾能奇唯平东令。独李定国自以安西王征缅甸及小西天，服之；率自进止。
　　戊子（永历二年、韩定武三年）春三月，主在南宁。
　　北总镇金声桓回向于南昌，自称辅明将军；与养子王得仁等起杀北御史董志学等，传檄称永历二年。以原任大学士姜曰广为盟主，号召诸旅。主驰封声桓豫国公、太师、行军大司马，授尚方剑，便宜行事；得仁为建武侯，挂征卤将军印。以关东耿焞为布政使，檄定南康、建昌、饶州、瑞州、九江五郡。
　　二月，总督何腾蛟率卫国公胡一清、永国公曹志建及将军赵应选等复兴安、围全州，八战皆捷；乘胜破东安、困永州，与将军马进忠扼守常德。寻常德复陷，退入土司。
　　夏四月，腾蛟檄总制都御史堵胤锡合力规复常德，守之。
　　豫国声桓亲率师徇临江、袁州、吉安三郡。原任兵部职方揭重熙复起临川，应声桓；擢兵部侍郎。
　　五月，主奔浔州。
　　秋七月，将军马进忠与北师战麻河，大捷，残溺敌七千余人；以功封鄂国公，驻常德。而督师腾蛟屯衡州，为声援。
　　豫国声桓围赣州久不下，乃密诏广州北镇成栋，使反兵助攻赣。
　　八月，成栋劫北督佟养甲，大书「永历二年」；主封成栋惠国公，养甲襄平伯、兵部尚书兼工部事。于是陈友龙回向于靖州、郝尚久回向于潮州，成栋乃合表迎驾；主以是月至肇庆。罗成耀降，封宝丰伯。原洱海道杨畏知，以伪平东王孙可望内款来朝。以严起恒为东阁大学士，友龙、尚久为将军。追赠张家玉增城侯，谥「文烈」；陈子壮忠烈侯，谥「文忠」。
　　时贼自成遗部李赤心等，总制胤锡受降；驻施州卫。
　　冬十月，命惠国公成栋提兵北逾岭，合诸师协攻赣。时声桓还救南昌，释赣围二日矣；成栋战败，走信丰死。中权杜永和奉命总其军。兵部侍郎张调鼎、监军道姚生文等为乱兵所杀。封成栋养子元胤为南阳伯，扈驾肇庆；而永和督守广州。
　　追论纳降功，加堵胤锡大学士、兵部尚书。胤锡颇与鄂国公进忠隙；降将李赤心等残，索饷急；胤锡悉檄至常德，计自壮。进忠虑其扎己，走湖南避之；胤锡以赤心亦走湖南。腾蛟危内变，遂有「湖北千里一空」之疏。主谕进忠出攻长沙、赤心疾援声桓江西，为两解。
　　北镇车任回向，于潮州残，擅杀巡道李光垣、知府凌犀渠、海阳知县岳桂。
　　己丑（永历三年、韩定武四年），主在肇庆。
　　春正月，将军尚久奉命徇福建，猝劫任杀之，百姓皆喜。
　　赤心兵至湘潭，进忠未至；总督腾蛟单身走湘潭。督行北师朱勇系腾蛟故所属，伪降；邀观营盘，猝执腾蛟，力劝北归。腾蛟不屈，绝食呕血死。宣威伯杨甲死之。于是诸师警，进忠师不进；而卫国公胡一清、开国公赵印选弃永州，退保全州；永国公曹志建退保岭峡关；宣国公焦琏与部将刘起蛟并退保平乐。主赠腾蛟中湘王，谥「文忠」。
　　是月，豫国声桓为满师谭泰所困，粮竭城破；巷战不胜，投水死。泰屠南昌；大学士姜曰广及城守刘一鹏、汤执中等咸死之。诸郡县尽不守。先是，起兵应声桓者，原任尚书吉安刘士祯、其子肇临、稚升、肇颐先后死；原任侍郎南昌余应桂父子被执，不屈死；原任都御史南昌刘斯■〈王来〉与子元监，不奉剃发之令死；生员吴汉章尝读声桓中兴檄不啻口、丹铅之，并坐死。忠诚伯郭天才还自福州，适南昌败，走宁州山中自保，与翰林侍读傅鼎铨、兵部侍郎揭重熙每出没伺变；久之，咸被执死。
　　是年冬，北师平南王尚可喜、靖南王耿仲明共援东粤，而定南王孔有德援广西；尚、耿兵次南、韶，总兵宝丰成耀弃城走，伏诛。诸城不固，廷议出师三水逆之；不果。会衡州复失守，赤心兵竟从桂阳出封川，至梧州。胤锡栖镇峡，又与永国公志建不合；志建杀其标卒数百人，胤锡走封川，入朝肇庆。阁部瞿式耜遥请以胤锡代腾蛟督师，诸将意不与；胤锡沮浔州，病卒。以朱天麟为东阁大学士办事。
　　庚寅（永历四年、韩定武五年）春正月，逃粤故帅李士琏北降，为岭东道；诱杀徽王支兴化、滋阳、永丰、铜陵、阳信、仁风等王尽。主以广州被兵，释肇庆西奔；令南阳伯元胤留守。
　　二月，驾至梧州。以王化澄为东阁大学士，文安之同入办事。
　　北师两王攻广州不遗力，杜永和督守勤；副将张月总陆兵、吴文敏统水师，背城出战，多捷。
　　冬十一月之二日，粮竭，广州破，总兵杨有光战水死。范承恩被执，与吴六奇等北降。未几，肇庆亦败，元胤见执于钦州，不屈；语不恭，见杀。永和走保琼州，亦北降。独将军王兴初助战新会，不利，退屯文村；傲北令者十余年，乃败。
　　是月之五日，桂林亦不守。先是，北师定南王孔有德兵出广西，令大将马蛟麟别路入，先破平乐；总兵朱旻如拒战，不克，杀妻子自刭。有德亲提大兵抵桂林；留守瞿式耜初与开国公印选、卫国公一清等共事，适二镇移屯柳州，式耜单甚，不可守。翰林院侍读兼兵部侍郎张同敞单身入城，护式耜。及城破，被执；咸赋诗从容死。靖江王亨歅与世子并见戮。
　　驾释梧州，历浔州。庆国邦辅叛，半道间去，且劫主为功于北师。主猝以宫眷先去，于是皇嫂安仁王妃及百官眷属咸被劫，赀囊尽。主踉跄中，适交趾境上人出躏邦辅，主得从容保南宁。浔州破，知府曾大应死之。
　　时伪平东王可望破贵筑，北攻遵义，忠国公王祥战败自刎死；可望复据贵州。武康伯胡执恭奉命屯泗城洲，西御；逼可望，慴，擅作册命封可望为秦王，始以「秦」封内请。廷臣不可。已封可望平辽王，定国等皆封公爵；可望不受，并勒定国等不得受爵。
　　辛卯（永历五年、韩定武六年）春，主在南宁。以郭之奇、吴贞毓入东阁办事。
　　可望兵出富州，遣贺九义、张明志护驾南宁；且胁改「秦」封，上书不称臣、不奉年号，署「平东王」字样，以合师北拒为名。阁臣严起恒、督师侍郎杨鼎和、科臣刘尧■〈王尔〉珍等力持不可。时在廷尚有朋党，都御史袁彭年、礼部侍郎刘湘客、吏科给事中丁时魁、工科给事中金堡、兵科给事中蒙养正等专好弹射，不通关节；举朝惮之，目为五虎。五臣益不欲王可望，请逮执恭，坐以擅制之罪。执恭阻泗城，不至；九义使盗杀鼎和于崑仑关。主益震，廷臣归罪五虎。主以彭年掌案久，反正有功，免议；堡与魁遣戍，余俱徒。而可望所遣九义骄纵，居数月，忽称秦王令旨，清君侧十三人；意实衔沮封故事也。主曰：『朕实未知之』。遂驰册宝，真以可望为秦王。未几，九义擅使人伺阁臣起恒，击之堕水死。同官郭之奇逃，坐刘尧珍、吴霖、张载述皆弃市；金堡以先遣戍，获免：俱惟九义。主念善用秦王，议自畏知；以为东阁办事。畏知抗疏，劾九义贼杀大臣之罪；可望密使人袭执畏知至黔，畏知大骂，见杀。
　　时北师定南有德破柳州，两镇印选、一清弃城走，合保南宁。北师乘胜攻南宁急，主释去；被蹑，距三十里而近。忽烈风起，摧林木、房屋，人不能正立；追者疑不进。庆国邦辅遂杀焦琏，北降。
　　可望使郑国权迁主于贵州土司安隆所，改为安龙府；以范应旭知府事，钱粮兵马悉秦王主之。岁致银八千两、米百石，上用；随行文武俸赏，尽向秦府开销。安龙无险，主居此，一再凤凰见。久之，可望亦一至安龙，拥二百甲士从；主传谕：『可望来意，朕已悉知。今日晡矣，须明日』。可望入，竟局促中乱，不知所云，成礼而出。叹曰：『吾见此公，未免气尽』。尝请国宝至其府；王曰：『姑与之』。令中书捧出，可望猝索观；中书曰：『为斋设戒坛以后观宝』。可望色变，曰：『如是乎』？中书惧，退自缢死。明日，可望遽观宝；忽雷震屋角，如欲临其首者。可望惊，使人护宝还。
　　壬辰（永历六年、韩定武七年）春正月，主在安龙。
　　原任参将杨崑，先是间走南宁，奉空敕，潜号召三吴、两浙之间；至是，事败。原任徽宁道杨卓然、原任尚宝司卿耿章光、原任岭北道万曰吉、教谕蒋思宸、莱州生员满巽元等，咸以与名死。
　　二月，李定国师出靖州，与鄂国马进忠等至湖南，连破靖、沅、武冈诸州。战北师黄沙，颇捷，杀北将李养性等；壁大榕江。可望疏请封定国为西宁王、刘文秀为南安王；定国以出可望意，独不受。与定南王有德复战严关，定南将李虾头发矢，会定国军中炮发，两毙。有德势大促，返保桂林。
　　秋七月之二日，定国围桂林。有德亲登城观垒，怯定国据近险，举止失措。定国用象战，崩其门；有德杀其妻，举火自焚死。定国俘其子庭训以归；获叛将陈邦辅父子，割其皮为寝具。于是平乐、南、柳等处，传檄定。北将线国安、全节等皆警去，梧围亦解。
　　八月，定国兵入楚，至湘潭。南安王文秀以可望命，协都督白文选复四川，战北师平西王吴三桂于保宁，大败；可望奏夺文秀公爵，令以功赎。定国复衡州，可望复辰州；定国矫不奉可望东西。
　　冬十一月，北师敬谨王以兵援楚。过洞庭，守将冯双鲤怯，避入可望军。定国战衡州，败绩，走竹山；敬谨追之，定国军返射，洞敬谨喉，北师溃。军中得敬谨遗盔，始知之。
　　癸巳（永历七年、韩定武八年）春，北定南王姑振明与女四贞鼓其余众，力御定国；定国释衡州，退武岗、保永州。文秀攻常德不利，还守云南。时桂林闻定国退去，布政使蒋先达、按察使徐定国与镇将徐天佑等咸弃城走。久之，北师不至，先达、定国等复入守之。已而北师线国安兵次城下，桂林复不守。可望以定国失事，召之；定国不赴。可望还贵州，残宗室几尽。
　　甲午（永历八年、韩定武九年），主在安龙；大窘，走密诏拟定国为晋王，速迎驾。文安侯马吉翔发其事，擅执阁臣吴贞毓等及太监张福禄、全为国共十八人，俱坐死。定国方锐师，间道疾驰东粤，直指肇庆；袭清远，北师坚壁以老之。定国完师退，再援平乐，退保南隘；复攻桂林，不利。
　　乙未（永历九年、韩定武十年）春，主在安龙。开科取士，得刘■〈艹洍〉、钱秉镫等八人（杨在、李来、罗龙甲、姚子庄、金弘猷、杨致和）。
　　定国以双鲤为先锋，疾下高、雷、廉三府；攻肇庆，不下。困新会、顺德数月，援兵至，败归；并弃南宁，即安龙护驾。
　　三月，驾指滇南。刘文秀时为可望守滇，倡诸臣迎驾，尽收可望护卫。封定国为晋王、文秀为蜀王；艾能奇子承业为镇国将军，管延安王事；白文选为巩国公、王尚礼为保国公、王自奇为□国公、贺九义为保康侯；马吉翔以文安侯入阁办事。随遣使召可望，不至；送其妻子归黔。
　　可望叛，兵次交水；文选不战内款，封文选巩昌王。可望大败，北归。定国守贵州，北拒。
　　丁酉（永历十一年、韩定武十二年），主在云南。北师五万临贵州，空其城以归。主因可望所建府第于城之五华山，高睇昆明池；池黄龙蜿蜒来朝者三□，主拱手谢。城有圃，称上林；异鸟毕集。命保康侯贺九义、漳平伯周金汤东守南宁，瑾户牖。
　　驰封郑成功延平王，晋张煌言兵部尚书、东阁大学士；更晋延平为潮王，不受。
　　冬十一月，九义以兵破横州，还守南宁。
　　戊戌（永历十二年、韩定武十三年），主在云南。
　　可望构孔世子庭训为乱；事不就，北降。表犹称「明主」，若曰『欲连大国报仇』云云；得封为义王。满较出，协平西王吴三桂营云南，遂阴通于可望所亲为内间，纳北师。
　　定国与冯双鲤扼守盘江沙、白文选守七星关，咸败绩。十二月，奉桂主走永昌。
　　己亥（永历十三年、韩定武十四年）春正月之二日，北师入云南；主出走，六日乃已。
　　二月，主即腾越；定国先护宫眷出三宣，依缅甸。缅甸者，明在服宣慰使司也。宣慰使名莽猛白，窘主甚，杀其扈从尽；主不能堪。
　　庚子（永历十四年、韩定武十五年），主在缅。时北平西三桂镇云南。
　　冬十月，三桂合满师进次剩村；驰谕缅，责不得留主。缅甸用事锡贞，怀异心。
　　辛丑（永历十五年、韩定武十六年），主在缅。定国从土司，疏请幸其营，数至；令部将祁通武以兵逆驾。
　　阁部马吉翔重迁、缅惧兵，潜共北谋；诡云有义兵在界，且迎主。主轻出，被劫之滇；北爱将军下二旗（镶白、正蓝）奉命卫主。三桂尚留缅，疏捷不加「伪」字。二旗惊主仪表非常，密期为变，拟矫爱命，伺击三桂，行挟主大云南。时同旗陈甲者露之，二月之二十有七日，持法□□，□□□，□暗□□，夜□作，□顶有白气，一股冉冉半空徐堕于城之东□子，万□见。于是二旗咸伏法。□□□□，诸扈从宗室无一存者；惟吉王甲自缢以殉。
　　晋王定国卒于徼外，定国子嗣兴、文秀子震，咸北归。久之，桂宫主长，婚于章京乙；其母后送女，见乙礼节莽乱，引佩刀猝触女死，旋自刭。而于是桂之年，禅于东宁。
　　论曰：天！
　　——见原书「纪」卷之二十一
　　（附）诗歌逸
　　豁堂和尚，已受法杖，锡寄西湖之净慈寺。不专言禅，与觉浪同参合谛；以是儒者多就教。寻以松江鄯质生被诬连及；盖庭质时有云：「善知识」，北人误听为「鄯质生」也。余弟遗为出豁堂君山一律见示，诗曰：『廿年怅望一登临，风卷尘霾浦爨深。万里江声来浩叹，九秋木叶动悲吟。横开海口吞天地，崛立峰头睨古今。何幸相逢焚爨后，苍江犹饱岁寒阴』。卒以无实，豁堂脱，质生亦免。
　　申人毅，监国中，以贡例擢兵部主事。申、酉之后，落笔不轻示人，闭室而哦。尝作「逋忠诗」，潜示钱武山；有曰：『风波填关门，萧屑动秋宇；万里孤臣迹，搢笏呼明主。罗浮丛榛莽，鸑鷟敛华宇。纵横九还灵，安能起瘠偻！梦梦空呼号，皇天反赫怒。百骸拚一毁，斥遣徒噢咻。千仞点苍岩，难为鳌足拄；赭被仰云霄，藁带待煦煦。颓阳翳重霾，空教泪如雨！哽咽辛与酸，湖烟冷门户。幽泉妇谁吊，离索儿谁抚？转辗楚甸间，夷羊幸潜土。鸣铙振方城，灏气弭毒虎。苍轮一运旋，吾业岂终腐』！此篇总为滇，逋臣指澹归金堡。时堡子周臣晤武山座，周臣为言母死；故次及之。
　　——见原书「志」卷之三十二
　　·韩主（附）
　　韩主本鉝，系太祖第十九子宪王松之后；世封平凉。崇祯十六年，李贼自成陷陕，王被执；间脱。适献贼陷楚，其部将郝永忠者枭悍，军以望永忠摇旗辄奋，遂以郝摇旗著名；敌遇之震。及献贼死，摇旗内款；独奉韩王为主。
　　自闽事坏，韩便称尊，改元定武。尝移书桂主，叙长幼不称臣。北抗，保陨西乱山之中；驻房山，自为号令。时李来亨据兴山、归州等处，刘二虎掳巫山等处，王壹与其弟行二者据施州卫，声势遥相倚。及孙可望归款安龙，驰秦王令旨，招永忠；永忠答柬，称「侍生某」，有曰：『老侄年来举动，何以至是』？以其傲多不恭于桂〔主〕，为鸣鼓之词也。可望不敢还让。初，李闯下一只虎李过及闯戚高必正举众南逸，先款韩王；王不能有，乃就桂林兵部尚书堵胤锡稽首受命。
　　壬寅（定武十六年），北师总督李国英以关中劲旅当房山，而鼓其全力困来亨；房山得完。
　　癸卯（定武十七年），来亨被困，弃七连，保谭家寨。永忠与二虎合力，从来亨北御；大战四昼夜，北协湖广之师大挫。已而巫山不能守，先败；房山旋败。韩主不终。
　　论曰：亦天！
　　——见原书「附纪」卷之二十二
　　●罪惟录选辑二
　　传（一）
　　诸王列传
　　抗运诸臣列传
　　·诸王列传·
　　潞王翊鏐
　　·潞王翊鏐
　　潞王翊鏐，穆宗第三子；与神宗同母。隆庆元年，册封，国卫辉。一再传王由□，性慈易，有贤声。甲申国变，诸大臣议称尊南都。会凤阳巡抚马士英等以福王入，序当立；前议不果。
　　乙酉五月，南都复不守，太后奔杭；潞已避难先至，太后允诸臣笺请，以潞王监国。方三日，发遣治兵。北师疾至，总兵陈洪范久舣舟城下，乃入劝王，决计郊迎。百姓畏见兵革，皆曰：『王爱我，而以我北款也』。时诸生沈乘倡议，尽迁四关外居民入城，俾宿兵北御，此守犹可以几裂地。百姓以非王子爱本意，竞前，裂其尸，一刻尽。适楚宣谕将军华堞在杭，衰麻入谒王，说以恢复之计；有曰：『国祚悯訩，至于此极。抚膺北睇，何以为生！以大王之贤，远近所共闻。天下绝智殊力，方将凭附起；周之孙子，能无睠然！宋人半壁，亦尝有年；况闽、粤、滇、蜀延袤万里，犹吾故履。失今不为，时事一去，万世不复朱矣。他日求尺寸地为死所，岂可得哉』！王不省，颇以不扰民、全城为义。华堞又曰：『理有大小、务有缓急，今日之事，不宜以杀人为讳；屠子任盗贼，稍补万一，犹为之。持踵而泣，妇人之所为慈哉』！王曰：『子休矣！余不胜事，即亦非百姓之心』。华堞作色曰：『忠义虽性成，在乎鼓舞之。我谢弗力，彼何望而不跂向他氏』。王卒濡弱，托糗馈不给，必务为知几。华堞乃呜咽顿足曰：『王不观古事，有诸王以其国奉人而得长世者哉』！王终不听；角巾便服，乘小舆，仆仆料饷刍，率诸在事诸官员，合表跪谒。于是总兵官方国安、郑鸿逵二旅壁城下久，国安与北仗不胜，渡江；鸿逵竟走仙霞。独钱塘知县顾咸建得民，奉王命陪讲。讲成，咸建痛愤求死，辄走归。逮至，就法（自有传）。
　　六月，三吴突起舞戈，不能蹴武林一武；而王北去，竟不返。
　　论曰：明末以潞易福，或不奖士英，张诸逆魏之党；顾柔易无远谋，其不能用四镇以有成，一也。如楚华堞之言详矣；而必以「安民」二字文其悸、驰慈誉，是求为匹夫者耳。福望懿文太子园而泣，得伪太子而怆然动于心，犹存至性；潞并无念祖之诚，为匹夫尚缺是，故为匹夫而不可得。
　　——见原书「列传」之四
　　·抗运诸臣列传·
　　史可法（任民育、吴尔埙、何刚、施凤仪、黄铉、吴道隆、卫胤文及卢泾林等六人、武职乙邦才、刘肇基、龚尧臣及马应奎等十二人、周志畏）
　　杨廷麟、万元吉（卢观象、月中桂、王其■〈穴上弘下〉、王其窿、龚棻、万发祥、庄以莅、钟良则、袁从谔、刘孟鍧、杨文荐、于斯昌、刘天驷、汪起龙、程必进、子矩）
　　陈子壮（麦而炫、朱实莲）、陈邦彦（杨景华、杨可观）
　　张家玉（林洊、张恂、张珣、韩如琰、黄者肱、陈于赤、尹端庵、梁法良、赵省一、卢定国）
　　瞿式耜（张同敞）
　　何腾蛟（妻徐氏、妾王氏、杨宣威、堵胤锡）
　　姜曰广（子二）
　　王祁
　　李定国（刘文秀、白文选）
　　李来亨（郝摇旗、刘二虎）
　　张煌言
　　郑成功（鸿逵、彩、甘辉）
　　·史可法（任民育、吴尔埙、何刚、施凤仪、黄铉、吴道隆、卫胤文及卢泾林等六人、武职乙邦才、刘肇基、龚尧臣及马应奎等十二人、周志畏）
　　史可法，字宪之，号道邻；北京锦衣卫籍，河南祥符人。性廉直，勇于义。崇祯戊辰进士，出理西安；以户部主事晋郎中，出参议江西，备兵安、池。援桐庐献寇力，特擢佥都御史，巡抚安、庐四府；安、庐之有巡抚，自可法始也。捷数上，迁七省漕运户部侍郎兼副都御史，巡抚淮、扬。开屯政，招流亡，缮城郭。访贤豪，谘以军政；虽侧微，有佐一得，辄延礼之为上客。郡县不职者畏其弹劾，亦束修为谊。
　　崇祯壬午，东师深入，可法御之庙湾河口，预埋火器待之。敌严可法素望，解去。
　　癸未，升南京兵部尚书。时献贼躏楚，势东下；可法为江南保障，屼然不摇。朝议且移北兵部，简讨汪伟曰：『有可法而江、淮奠安，姑留此重寄』。可法随与正詹姜曰广疏请皇太子监国南都，以固国本、巩祖陵；留中。闻贼逼，移檄勤王；有云：『譬以同舟之谊，但凡在千八百国，畴非王臣？揆诸恤纬之心，决不至二十四城遂无男子』！兵未集而凶问至，以首触柱，血流至踵。文武大吏皆感，痛哭失声。可法誓浦口，欲走死燕都；议者谓释江南半壁非计，遂止。
　　时潞、福两藩俱在淮，潞有贤名，可法与诸臣意属之。而阮大铖者，故魏党，欲大福以图报复；入凤督马士英幕，为主其事。士英以福藩亲贵，不可夺；飞檄大帅黄得功、刘良佐及高杰、刘泽清等与共翼戴。遂私谒王舟中，而致书魏国弘基，亦使人约可法浦口；自是南中无敢异议者，合词迎王入监国。可法首进战守大计，谓当素服郊次，发师讨罪，示天下报仇大义；王唯唯无所决。进可法内阁大学士兼兵部尚书，加汛保兼太子太保，进武英殿；荫一子锦衣卫佥事，世袭。可法请设四镇，分汛以北抿；诏封黄得功靖南侯、高杰兴平伯、刘泽清东平怕、刘良佐广昌伯。复侯左良玉于楚，与得功各得荫一子锦衣千户世。其四镇之辖淮、扬者，十一州县隶之，经理山东一带招讨事；辖徐、泗者，十四州县隶之，经理河南、北一带招讨事；辖凤、寿者，九州县隶之，经理河南陈、归一带招讨事；辖滁、和者，一州十县隶之，经理各辖援剿事。设督师，驻扬州，适中调遣；各设监军一员，一切军民皆听分统，州县有司皆听节制。每镇额兵三万人，岁供本色米二十万、折色银四十万；所收中原城池，即归统摄。又请侍卫带刀入直及锦衣、銮仪诸司所隶军役当多事之日，俱宜入伍操防；至锦衣镇抚司官可不必备，以杜告密，节繁费。于是士英以大铖密议，内持权；可法不得行其意，自请督镇扬州。士民譁，夜榜于衢，有云：『明明一李纲，而逐之在外；明明一秦桧，而留之在内』。时太学生陈方策、诸生卢泾才等数百人上疏，言可法不宜出；不听。遂加可法太子太师以行。幕中设二十一社资谋议；以江北危疆、人情计脱，复请行征辟之法，以通铨政。
　　时廷荐原督臣吴甡可大用，士英嗾诚意伯刘孔昭弹之。可法叹曰：『党事起矣』！奉诏祭告泗、凤两陵，因上疏曰：『陛下深宫广厦，当思西北诸陵魂魄之未安；玉食大庖，当思西北诸陵春秋之未展。即昕夕焦劳，勤思远略不办。而滥恩施、开告密，贤奸无辨，威断不灵；老成激而投簪、豪杰因之裹足，祖宗怨痌，天命潜移。东南一隅，不知其伊于何底也』！报闻。
　　时北兵已走李贼迤西，可法请立遣北使致爵三桂，以酬其勳；且使山东、河北知中国有君，南向系属。朝议久不断。会高、黄不安分镇，争驻扬州，而良佐与杰军肆掠；诏可法曲谕之。三镇皆惟命，杰独梗；可法卒以至诚感之，掠城下而去。北师使可法弟庶常可程以书招可法，不应。寻摄政王复遗书可法，责以「故君未葬，新君不得即位」；可法答书有曰：『乃辱明诲，引以「春秋」大义；此为当时列国世子立说耳。若夫天下共主身殉社稷、青宫王子惨变非常，必有维系人心，号召忠义。莽移汉祚，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵统：是皆国仇未剪之日，亟正位号；「纲目」未尝斥为自立。本朝传世十六，正统相承；自治冠带之族，继绝存亡。贵国在昔夙膺封号，载在盟府；宁不闻乎？今痛心本朝之难，驱除乱逆；可谓大义深着于「春秋」矣！昔契丹和宋，止岁输以金缯；回纥助唐，亦不私其土地。况大国笃念世好，兵以义动，万代瞻仰。若乃乘我蒙难，窥此幅员，为德不卒；是以义始而以利终，为贼人所窃笑也。贵国岂其然哉！「传」曰：「竭股肱之力，继之以忠贞」。某处今日，鞠躬致命克尽臣节，所以为报也。惟大国监察』！
　　时高杰颇欲规取开、归，责饷可法；连呼不应。逡巡国事日非，复上疏曰：『三月以来，陵庙荒芜、山河鼎沸；大仇在目，一兵未加。尽河以北，悉染腥羶；河上之防，百未料理。此日即卑宫菲室，尝胆卧薪，尚恐无救于事；以臣睹庙堂之作用、百执事之精神，殊有未尽然者。皇上初见臣等，言及先帝，则泪下沾襟；曾几何时，而忘前事！庶民之家，父兄被杀，尚思穴胸断脰得而甘心；顾朝廷之上，乃不践匹夫之义乎？国家遭此大变，诸臣但有罪可诛、无功可录；今恩外加恩，纷纷未已。名器滥觞，于斯为极！至兵行讨贼，最苦无粮；而凡不急之工役、可已之繁费、朝夕之宴衎、左右之献谀，并未谢绝。嗟乎！贼一日不灭，北师一日不归。即有宫室，岂能宴处；即有锦衣、玉食，岂能安享之哉』？上不省。寻以高杰徐州获盗功，加可法太傅。
　　而士英独排众议，以大铖为兵部侍郎。群臣交章论劾，不报；姜曰广、高弘图、徐石麒、刘宗周等相继逐去。可法上言：『欲用大铖者以才，争大铖者以「逆案」也。大铖即可用，何必罪争者；不可用，当采听群议。何至以一人坏天下大计乎』？不省。自大铖用事，悉引其党布于朝；凡可法所奏请，辄格之。
　　元年（乙酉），和事不成，朝廷尚修故党，且起大狱；可法复争之。以为『唐、宋门户之祸，与国终始；今孰有大于戕我君父、覆我邦家者！不此之仇而修睚眦之隙，真不知类矣。和不成，惟有战；战非诸将之事而谁事也？阃外视庙堂、庙堂视皇上；今日庙堂之人情，大可见矣』！上益不省。
　　北师分二道南下，可法请以得功、良佐子师驻颍、亳，而高杰进守归、徐；疏入，不省。时杰所遣荡寇将军王之纲与许定国争睢阳，不决；定国以计杀杰。之刚攻定国，入其城；定国北归。
　　可法荐卫胤文以兵部右侍郎，经略开、归。胤文者，前劾可法，欲急屏去之者也。可法用人无成心如此。随复荐杰故将李本身为都督，将杰军。士英使人嗾三镇劾可法；以为杰不容诛，不宜复存此镇。寻北信急，姑以本身为都督，如可法所请。
　　可法移镇泗州，合诸军北御。而宁南侯左良玉以伪太子为名，发兵攻士英；士英矫诏，责可法入援。可法即合诸镇兵倍道抵浦口，促陛见，言太子处分；士英又惧可法用事，不许陛见。而令大亲诣得功军，勒得功御上流。时北师下亳州向邳，徐、泗告急；可法诣京，求密陈军机。有旨：『奏凯后入见』。可法叹曰：『奏凯谈何容易，面君不知何日矣』！痛哭而返。兼程抵汛，而徐、泗已不守矣；退保扬州。屡疏防江急；不应。
　　北师经天长、六合，广昌良佐以其众降；而东平泽清屯淮南观望。可法与中军胡茂祯专为城守计，以控大江，标兵仅三千人；驰檄请援，不报。乃调兵部员外郎何刚水师于白杨河，亦调总兵李栖凤入援；而船只、火器，多为刘泽清所攫去。四月十七日，北师抵扬州西门；使人谕可法降。可法誓死不夺，发马兵数百，与北师对仗；卤三人，斩首十六。北师故匿其精锐，索话；可法令故降彝从副将出陈答之。返云：『所见不过许定国故标而已』。城中欢然，谓敌易办也。可法复血书寸纸，请急救勿缓；不报。乃与知府任民育及何刚、刘肇基、乙邦才、楼挺、庄子固等昼夜乘城，誓以死守。北师豫王知可法与士英二，使李遇春奉王檄至，曰：『公忠义闻华夏，而不能见信于朝廷，死无益也；盍遨游二帝以成名乎』？可法不答。乃复以书至，可法不启视，辄焚之；毅曰：『天朝无降宰相，有与城尽耳』！辄为书辞其母与妻，付侄参将史得威；复题公署，而致豫王札一。盖相拒九昼夜；二十五日，城西北溃，守者争破门走。可法营西门，闻城破，拔刀自刭，为陶旗鼓及参将许谨、庄子固等所持。道遇主事施凤仪，并奔钞关，以筏渡河。北师入，尽屠旧城。可法仅以二百余骑逸宝城寺，离城数里；北师迹之急，还；决战不胜，一时败没（或曰可法被执，赴新城南门楼不屈死）。而南都尚以可法不死；会可法所常坐青驴悲鸣野走，邵伯人得之，始知督师与扬俱亡。
　　可法年四十二，无子；妻欲为置妾，可法曰：『尔何时乃及此，霍去病所不敢也』！侄得威奉遗命，为可法子；乃具衣冠招魂，葬于梅花岭左侧。可法忠孝性成，清介莫及；常言『封疆之臣，死封疆耳』。甫渡江，衣重袭，辄用印记。其诸遗笔付得威，皆署四月十九日。与北师豫王者曰：『败军之将，不可言勇；负国之臣，不可言忠。失守封疆，实有余恨；将以骸骨归钟山之侧，求太祖高皇帝监□□心』。上母太夫人者曰：『儿在宦途一十八年，诸苦备尝；不能有益朝廷，致旷违于定省，不忠、不孝，何以立天地之间。今以死殉城，不足赎罪；望大人委之大数，勿复过悲』！与夫人者曰：『可法死矣！前与夫人有约，当于泉下相候也』。其书扬州公署有云：『可法受先帝厚恩，不能复大仇；受今上厚恩，不能保疆土；受慈母厚恩，不能备孝养。遭时不偶，有志未伸；一死以报朝廷，固其分也』。可法自奉俭，与下卒同衣食，轻赏赉，以忠义相激；一军呼为「胜爷」，嫌其姓也。折节下贤，而奇谋不任。
　　时同殉扬州者，知府任民育，字时泽；济宁人。由甲子举人，守济宁有功，可法荐知扬州。驱妻子置一室中，纵火焚之；乃吉服持印坐堂上，被执，不屈死。监军道吴尔埙，字介子；崇德人，癸未进士。投缳大东门，不死；掷水，又不死。兵部员外何刚，字悫人，上海人；庚午乡荐。以赞书出镇白杨河引还，运饷徐、泰间。方谒可法，可法令出城；刚曰：『为国家死则死之，为知己死则死之』！城破，投缳不死；与尔埙咸被残死。主事施凤仪，分守便义门，亦见害。而副将乙邦才、刘肇基，咸被执不屈，大骂而死。黄铉，字九□，□泽人。□□乡荐，为督饷佥事；与管饷通判吴道隆，□□□□□。□□鲸，字绳海，寄籍江都；佐城守，见害。其□□□□□□□□屈死。侍郎卫胤文，缢死。卢泾林，字渭生；长□□归□□尔德，崑山人；张涵，嘉定人；胡如甡、如瑾、胡临、并桐城人：皆礼贤馆士；城破，死之。而周志畏者，江都人。后剃发南门之福圆庵，欲以僧起；事觉，见杀。时武职同难者，又有总兵马应奎、丘云龙、马守卿、副将李豫、参将李隆、徐纯仁、冯国用、陈光玉、陶国祚、游击李大忠、孙开忠，都司以下姚怀龙等十六、七人。
　　久之，三吴舞兵，咸以可法尚存，每借其名为势；而北师报捷无为州有云：『获伪督史可法、伪藩黄得功二人』。
　　论曰：设定策非贵阳，而以潞之潞，即不办中兴，然而道邻居中用事，宁南无君侧之问、靖南无上流之御，尚或偷息河上。即否，螂臂南中。世有将相不和，而成功阃外者乎？或曰：可法既立四镇，当以黄靖南自予，身为各镇援剿；亦或自行其意，鞭策诸傲。不然，权轻而但清约可盟鬼神，何济也！不周倾，天柱折；二百七十八年之运始之金陵、终之金陵，一人关绝续之大哉！相传可法入参将张弘家，裨将马应奎从死；则万无不识「印袭」之理。即非城楼，死乱兵矣。或曰：介子初不获自洁，当在回向之例。
　　——见原书「列传」卷之九（上）
　　·杨廷麟、万元吉（卢观象、月中桂、王其■〈穴上弘下〉、王其窿、龚棻、万发祥、庄以莅、钟良则、袁从谔、刘孟鍧、杨文荐、于斯昌、刘天驷、汪起龙、程必进、子矩）
　　杨廷麟，字伯祥，号机部；江西清江人。己巳选贡，出督学蔡懋德之门。庚午，隽南雍。明年，会试第二人，为庶吉士。廷麟博学，好奇字；自负，勇声气。丁丑，分闱所得士，尽轶才。尝慨持符壁原上者，庸懦不力；每奋槊欲起，遂自请监军。戊寅，改兵部职方司主事，督师卢象升军前赞画；象升战死畿南，罢去。壬午，起原官；□□□。弘光初，再起原官。廷麟曰：『吾便尽收河南、北，□□□□□□□缝士英一盼，益病不起。
　　乙酉，南都复败，故帅金声桓北降，遂以其师破南昌，抚、建、广诸郡皆破。乡诸生就问公何处？廷麟曰：『义不辱；匿影匡庐，如晋处士潜已矣』。生曰：『彭泽小臣，公以大臣为五柳计乎』？廷麟感起，振义旅来会彭期生太和，合诸师战北师螺子山；一捷，唐主进廷麟大学士兼兵部尚书为督师，与大司马郭维经协守吉安。已而粮竭城破，廷麟走□□□□师，一战复之，逡巡者数月；而外援不至，鼠雀□□□□。□月，吉安再破，廷麟复联络阎王总及张安各□□□□□来赣，与赣抚万元吉、兵垣杨文荐等戮力城□。□□□□山九牛之间，与北兵决战，屡捷；有诏旌异，改郡名为忠诚府。而文荐端守西门，当北冲，尤多奇捷。久之，会赣州者十余壁，约可四万余人。北师飞帆乘水涨，拂十八滩而上，列营城东北阻山，距城二里许，日每三、四鸣角，张云梯渡水逼城；城亦鸣炮应之，杀伤故相当。敌尝潜舟龟尾角伺城，城中夜缒五百人挟束薪纵燔之；敌不利，退去。又往往爇万人敌掷城下，火发桶裂，铁菱飞若火鸦；敌睨陴者震跌，负伤走。最后，夜选死士千人，负九龙枪，乱流而渡；猝发枪，火延帐房，敌惊颠□□□□□呼噪震天地。北师登舟，拔营走三十里。□□□□□□□□。久之，北师益至廷麟方檄南安水师巨舰数百号入援，半道为北师所截。时广营、滇营二部之援赣者故称最强，广兵跣足跳山谷如飞，滇兵甲械犀利，标枪连弩，洞胸穿札；北师乘胜掩之，两营尽溃去，赣势阻。九月，北师已蹑西门月城，廷麟等立督死士缒格，复退去。时南康亦失守，赣势益孤。各师以粮竭，借端稍稍引去。城中仅郭维经、汪起龙、汪国泰、金玉振、徐日新、王志忠等部，部不能千人；而别部谢之良数千人，次雩都观望。粤西援兵喻岭，不即至。廷麟左右支吾，心力瘁尽。嗣闻延平失守，驾出奔；辅臣苏观生初以祭陵憩赣，托迎驾去。或伪封上书观生：『公弃虔乎』？苏不得已，驻南安，邀胡、赵二将以吉安败绩之师援赣。时西广总制丁魁楚闻唐事败，疾走肇庆，拥立桂王监国。观生与魁楚初以争饷郄，不预；别走广东。或邀廷麟亦去，廷麟曰：『赣州，两粤门户；廷麟死此矣』。已而汀信阻绝，人心皇皇。廷麟曰：『灵武不终，天哉』！十月之三日午夜，天雨如火，乱堕营中。北师由小南门逾城入，城中仓卒巷战；总兵刘天驷犹触杀数十人，郭维经急促水师睨炮，连遣四十八门，皆裂。黎明，北师尽入城，城中士民格斗死无算，诸池井积尸几满。廷麟以事不可为，投藕池死；北师争□□肘股以为功。二妾率群婢，亦投井死（时诸同难，为万元吉；而郭维经、彭期生、黎遂球别有传）。
　　万元吉，字吉人，号慎余；江西南昌人，登天启乙丑进士。年十九，司理潮州，台抨去。补归德，忧去；起永州，陞大理寺评事。元吉性英利疏广，不当时宜，而好讥议；初宦用是不达。时流寇毒中原，元吉乃以南兵部职方从阁部嗣昌军前赞画，驱驰楚、豫，备辛苦。身止随一仆，偃侧戎莽，不通家书者七、八年。转本司郎中，出知扬州。
　　弘光中，陞太仆寺少卿。时镇将高杰骄蹇，与黄得功郄。元吉受命和解，出监军；往来滁、扬。随请追恤前阵亡将猛如虎、刘士杰、郭关、猛先捷等，并讼蓟辽旧督赵光忭之冤，以鼓敢战之气。时扬、淮、六合一带所在兵民互格，遂上便宜，以为『镇兵素少纪律，民竞自卫，益复鸱张。一城之隔，民以兵为贼、兵以民为叛，内自携二；猝有敌至，何所用之！请令居民尽移城内，间出城外，有无贸迁；各将领派兵宿驻，严禁毁伤，勿得强御』。移书告勉靖南得功，期以首倡协恭，共奖王室；仍请褒扬得功，示劝诸镇。会廷议上诸尊谥，元吉复疏建文君年号宜复、景皇帝庙号宜崇、靖难死事诸臣谥荫宜补；又请录崇祯末北京各省直城陷殉节诸臣，采辑成书，酌与荫谥、庙祀，且颁行学宫，广示激劝。诏可之。于是追恨往事之失，欲尽力惩毖，以急救封疆疏及宽、严、任、议四事，语颇痛切；上不复省。
　　及南都陷，镇将金声桓随以江西北降。元吉野走，声桓以书招之；元吉作书绝使者，有曰：『夫人相知，贵相知心；台台与某周旋兵火扰攘之中，尚不知某硜硜小节，胶固难通乎？从古良臣、忠臣，但听人自取其一。台台自为良臣，某得为忠臣，其揆则一。幸而见容，则为陶靖节，惟台台之赐；不幸而见逼，则为谢叠山，亦惟台台之赐！湖水洋洋，胥涛、屈波，安往而不得行吾志也。伏望合台俯垂鄙分，严戢部伍，抚绥宗氓；凡绅士行藏，听其自便。令此一方人，皆谓不佞于台台有口舌功，即纫云霄高谊。昔不佞与史相公书札往复，尝谓事不济，则继之以死；今史不食前言，幽冥之中，安忍负此良友也』。声桓得书，亦不复强。
　　乙酉，唐王主八闽。明年，元吉以虔抚督师，壁皂口。北师猝至，时阁部苏观生守赣，止发新威营二百人出援皂口，未战先溃。时风鹤甚，百姓争夺门去。元吉不得已，乃退入赣，固关门；至砍其二妾以殉，人心稍定。四月，阁部杨廷麟乃以兵入赣合守，赣之得完者六月。唐主加元吉兵部尚书；元吉兵律持重，颇与廷麟不协。北降孙之獬为北师招抚，射榜城中劝降；元吉火之，不省视。十月城陷，元吉自持槊战于小南门，不利；走出建春门，乘间投水死。时中书舍人康范生，字小范，安福人；见执至省。寻得脱，尝论守虔三公：杨机部节义文章，羽仪当世；而见事稍迟，听言不广。郭六修公虚平恕，集思广益；而遴才太滥，驭将太宽。万吉人志急身先，清苦绝伦；而自用颇专，与人或忮。时以为至论。后之獬颇不任用，归山东，为乡校蔡乃憨所杀。
　　而一时同难者：卢观象与参将月中桂同投水死。王其■〈穴上弘下〉，号赤有，安福人；以选贡，官兵部主事。守东门，初被炮伤额；见执，口不恭甚，死。弟贡生王其窿。从死。龚棻，号建木，新建人；官吏部主事。与其窿同督水师入赣，堕马卧病；卒拥出涌金门，投水死。万发祥，号瑞门，清江人；癸未进士，官翰林兼兵科给事中。守小南门，仓卒中为乱兵所害。庄以莅，赣州人；为监纪知县。事急，与其弟诸生甲，咸自尽。钟良则，字榖城，瑞金人；以监纪通判守望江楼，亦自杀。而死于火者：为袁从谔，号昌言，湖广郴州人；乙卯乡荐。督楚师来赣，守西门。中书舍人刘孟鍧，号和倪，安福人；丁卯乡荐。守建春门。其时被执，逮至南昌者四人：为都御史杨文荐、兵部员外于斯昌、总兵刘天驷、副将汪起龙。文荐，号又如，湖广京山人；癸未进士。屡捷西门，城陷，方投水被执。斯昌，湖广黄冈人；乙卯乡荐。与天驷、起龙三人俱就刑。独文荐得释，入山愤郁死。而故首试廷麟督学蔡懋德，已先死贼难甲申。又同知程必进，字以序；以松阳贡，训导赣州，题授府职。城危，子矩请去之；毅曰：『得与封疆死，幸也』！挥矩自脱；矩曰：『大人以身报国，儿不从，何之』？城陷，父子俱死。必进精「易」理，着有「河图衍义」。
　　论曰：果从金堡之计，如汉王之诈称使者驰入杨、万壁，夺其军；是以离郑则可，而以任杨、万固未可知也。杨、万诸公不办将略，岂数秃笔专心求死而能奠定中原者！虽然，固虔以待跸，为天南第一义。果「忠诚」奉共主，广、滇二师自力。守垛既专，诸援亦凑，尉佗、刘鋹之业可幸苟安。夫大势已去，而凭片纸使人数千里之外，咸骈首就毙，万无幸之道也。或迟迟至戊子，遥应金豫国，则李惠国犹能赞一臂，展草行之能；而惜也不能待，徒使「忠诚」二字寿千古！噫！非人之为矣。相传廷麟有子，为彭士望赎养。
　　——见原书「列传」卷之九（下）
　　·陈子壮（麦而炫、朱实莲）、陈邦彦（杨景华、杨可观）
　　陈子壮，字集生，号秋涛；广东南海人也。曾祖大司空绍儒；祖弘乘，知善化县；父熙昌，万历丙午贤书第一。乙卯，子壮弱冠，荐于乡。明年丙辰，熙昌成进士，令平湖；子壮读书署中，淹该。己未，赐进士第三人及第；授编修。辛酉，奉命祀南海；时父熙昌为名谏议矣。天启甲子，出典试两浙。魏璫用事，所在营生祠；索子壮题柱、且匾其堂，正色拒之。会熙昌极数忠贤罪，触廷怒，被黜；因并坐子壮试录拟程诽谤不敬，同日去朝。逆奄败，起熙昌都谏；而子壮旋以宫谕居忧。又五年，晋少宗伯；入为讲官，多裨益，上尝称「先生」不名。疏唐世子聿键下高墙。丙子，有宗才换授之议；子壮力争之，以为事有未必然者三、有不可行者五，语激切。上怒，且廷杖；时刘大后亦知子壮名，为垂涕道帝，且诸臣连疏申救，配赎而还。构云淙书院以自娱。
　　弘光改元，以礼部尚书兼詹事府，敦促向用。甫抵金陵，而南事复坏。丙戌，唐王立福州，以大学士兼大司马，督兵援赣。兵及大庾岭，而延平失驾。子壮方潜迹九江。明年丁亥，北督师佟养甲索子壮出见。既脱去，谋举兵建旗；治战舰，众数千人。时同事者不一部，而陈邦彦一师最坚，尝与犄角窥广州。邦彦密与其门人杨景华、杨可观之已北降者约为内应，须七月之七日并起。子壮先之，事泄，内应败，景华等见杀；子壮退保高明。北师急攻高明，困旬日，城破；子壮被执，怒发张目不一屈。临刑，呼高皇帝不绝口；磔且尽，犹闻其气云云。时白日忽黯无色，北师中亦颇为叹息。年五十有二。悬首当衢，中夜有光四射。桂主永历中，晋东阁大学士，赠忠烈侯，谥「文忠」；加赠其父熙昌如子官，荫二子。长子上庸，劳行伍，先两月卒；次子上图，锦衣都督同知。子壮美须髯，通仁籍且三十年；立朝之日少。尝论史至文信国：『尽忠于宋，是矣。顾延息燕狱三载，致王炎午有生祭文；终就柴市，不亦晚乎』！所着有「南宫集」、「练要堂近游稿」行世。
　　时与子壮共义者：麦而炫，字章闇，高明人；崇祯辛未进士，官御史。朱实莲，字子洁，南海人；天启辛酉贤书，亦官御史。共守高明，城破被执，皆见杀。
　　陈邦彦，字会斌；广东顺德人。唐主即位入闽，以贤书任兵部主事，监粤西狼兵援赣。督师苏观生不进，虔危；语观生曰：『阁下以大兵扼惠、潮，分一军助我截大庾，可固全粤』。观生复不能用。
　　闽败，唐介弟聿■〈金粤〉自立广州，改元绍武；而桂主已监国肇庆。邦彦奉节往观桂，语『监国以序无过王者，与唐平非名；而战，主客不敌。不如急正大位，以厉人心』。改兵科给事中。方还报，而北兵果从惠、潮掩广州不备，执聿■〈金粤〉；观生自缢死。桂主奔西粤，北镇李成栋以兵追之，且及；而邦彦与陈子壮、张家玉等各师俱起，北督师佟养甲捷呼成栋还御邦彦等。主踉跄梧州，得保无恙。
　　北师袭邦彦于龙山，妻何氏、子和尹、虞尹，被执见杀。邦彦不挫，与陈子壮合攻广州；间露退，设伏击败北师于禺珠。破水高明，大战胥江、新会；已北降清远指挥白尝灿复反，迎邦彦。成栋提师二万困之，力竭城破，邦彦被执；欲降之不屈，见杀。临刑，有歌；歌曰：『天造洵多难，臣也江之浒；书生漫谈兵，时哉不我与！我后兮何之？我躬兮独苦！崖山多忠义，后先炤千古』。赠兵部尚书，谥「忠愍」。子恭尹，存。
　　初应邦彦为间者：杨景华，故广州卫指挥佥事。杨可观，故东营指挥；隆武中，擢柳庆副将军。事泄，被执；酷刑责其同谋，可观曰：『丈夫砍头耳，岂以缓死杀天下英雄』！终不吐。时搜得衣缝桂字数百人，皆见杀。而恭尹称半僧，微去；尝挂单法相余弟僧听月处，听月饭之。
　　论曰：秋涛非可以金、姜例例之也；必索出见，何意？防之深矣。秋涛，其怀豫让之志也。夫观其论文信国不早决，且撄逆魏张时，不惧；而当此大故，其所自信，宁再计决也！会斌以间露，不得与秋涛并驱驰，以至随歌而尽；止留半僧，志亦亮矣。明季东粤三人，秋涛、芷园、会斌。会斌才锋不如芷园。而沉毅过之；秋涛，二者之间。
　　——见原书「列传」之九（下）
　　·张家玉（林洊、张恂、张珣、韩如琰、黄者肱、陈于赤、尹端庵、梁法良、赵省一、卢定国）
　　张家玉，字玄子，别号芷园；唐殿中监九皋之后，世家东莞万家租。家玉生五、六岁，性崖异，酷爱诸葛武侯。从其师林洊登黄旗峰，众足废；家玉曰：『吾不绝顶不休』。为文矩先正，其气从大家也。丙子，举于乡。癸未，改会试八月，出周凤翔之门；选庶吉士。
　　甲申国变，凤翔且殉难，遗书家玉云：『玄子尔雅温文，貌若妇人；然中怀刚毅，大节不移。玄子勉之』！会为贼所执，欲降之，不屈；作陈情书投贼，有曰：『前明朝翰林院庶吉士、今请宾张家玉，谨百拜：伏惟不没人之忠者，所以有忠臣；不没人之孝者，所以有孝子。如家玉者，宜比例古宾臣，旌别其门曰「有明张先生之庐」；不然，临以刀锯、设以鼎俎，家玉者从容而乐蹈之矣』。复移书伪丞相牛金星曰：『忠臣义士，于明为多；劝义奖忠，于「顺」为烈。明孝着，而人知有父也；明忠着，而人知有君也。至若家玉，殷人从周，愿学孔子；而必系之明者，盖不特君王之高义，实欲遂我君王之大不宁也。如其不允所请，刀锯鼎俎，谅非负气守节者所隐忍而规避也。生之、死之，惟命』。贼怒，絷七日夜，勺饮不入口。会东师兵入，家玉间归。
　　弘光元年，家玉赴召留都。洒酒江上，必雪国耻；手发一炮以誓，声裂天地。未至，南都复陷。与同里苏观生扈唐主即位八闽，擢翰林院侍讲，兼启居注；改兵科给事中，监永胜伯郑彩军，出江右。进营许湾，设高皇帝像于军中盟；而战则佯走以来敌，敌至伏发反击，大败之，抚围以解。复与知县李翔誓守新城，负重创；而敌卒不闯杉关一步。上手书劳之曰：『朕以子子汝，汝以父父我』。晋都察院右佥都御史，练兵潮、惠。家玉单身入镇平贼巢，谕以大义。复驰谕程乡贼王元吉，元吉降；归农者数万，就伍者数千。
　　八月，闽事坏；桂主监国端州，而思文主介弟唐王入广州称尊。十二月，北兵入广州。明年丁亥，剃发令下；家玉与其师林洊独奋起，通书南海陈子壮，约共义。而顺德陈邦彦亦起。同年张元琳为北师游说，造庐以请；家玉朗诵「正气歌」三阕以谢之。新抚院佟复以书至，家玉援笔题其后；有云：『孔门高弟、太祖孤臣如玉其人者，安可以不贤之招招之乎』？
　　三月，举兵复东莞；称制，以原任儒学训导张珣为东莞知县、原任湖广监军道张恂督守。而诸生尹端庵，统乡兵严备万家租。家玉身整舟师于到滘，拟走省会；而北兵疾至，万家租先败，尹端庵自沉于江。东莞旋失，张恂见杀。恂，家玉诸父行也。家玉战到滘不利，败走虎门；祖母陈、母黎、妻彭，俱烈死。家玉作流言称神助，以动其乡；于是各保复并竖义旗以应。北兵复大至，家玉盛设旗帜，伪为坚，空壁去；而伺敌惰击之，获大胜，尽夺敌舟，兵势复振。出没海口，常泊铁冈；夜潜即敌要害，或发炮、或题诗、或立帜，以劳敌守，北人惊以为神。走龙门十五岭，岭故有义团万人，推家玉大将军，列龙、虎、犀、象、豹五营；一鼓下博罗，守之。敌至，五营更番出御。复伪为神，至夜城上有红光数丈云，众益奋，四出逐北；敌计诎。久之，敌咽水灌城，卒饥不可守；弃博罗，全师归龙门。于是又变五营为二十五营，直窥增城。增城近省，援最疾；家玉距城十里而军，断小木投孔道，以滞敌马。复悬巨木高崖，以小兵诱战。敌驰入，马当木足折；及崖，悬木多覆，大败去。由是乘胜薄城，前营搏胜，夺敌旗返；中军误以为敌至，阵乱。敌以骁骑径贯中军，家玉跳，溺水卒；盖戊子十月之十日也。师洊被执，亦及难。
　　久之，北镇李成栋反兵迎驾，驻端州；兵科给事中李贞为具其事，主为挥涕，罢朝七日；赠少保太子太师、武英殿大学士、吏部尚书，追封增城侯，赐祭葬，谥「文烈」。家玉无子，荫一弟家珍锦衣卫佥事。有「名山集」传世，诸草未刻。年三十有三。
　　论曰：文列初读中秘书，忽日午，庭中寸楮从空下；视之，得「四彝馆」三字，深怪之。是夜，梦猎狐狸，得残雀，掩仗而归。云中似有人授书，曰：『且秘之』！既觉忆之，若以为文信公云。文烈性好劳苦，能数日不食、日步百里不舍。喜结客，虽野健不能恭，为好座进食。同塾陈万几贻书劝知几；答曰：『摧玉一毛，即都九五尊不乐也』。同义为韩如琰、黄者肱、陈于赤、梁法良、赵省一、卢定国等，皆因玉而死。所乘马黄趫■〈走秀〉跳踉，能于风沙惨淡时作悲鸣以怒玉。
　　——见原书「列传」之九（下）
　　·瞿式耜（张同敞）
　　瞿式耜，号榢轩；南直常熟人。万历丙辰进士；历官乙酉，任广西巡抚都御史。北兵下楚，式耜守粤西勤。
　　丙戌，桂主即真肇庆；时督师何腾蛟被劫死，式耜请以阁部堵胤锡代之；不果。驾为北师所迫，式耜保峡江；退敌，护跸桂林。已而峡江败，主释桂林去；式耜与参将焦琏留守。城破，巷战得全；因令诸镇合守。晋式耜吏、兵二部尚书，拜大学士，加太保；比开国勳，封临桂伯；仍守桂林。时将悍兵骄，粮饷不继；式耜处百难，尽瘁堵守。
　　庚寅秋，北师入境，呼吁无从；主憩梧州，无宁处。党事犹盛，式耜与袁彭年等颇合，吏部尚书吴贞毓等遂与抵牾。方重处五虎，而式耜益孤；所请，率漠置之。
　　已而诏撤开国公赵胤先扈驾，而严关诸将尽已扫去。于是人心大震，各思苟脱；在城卫国公胡一清、宁远伯王永祚、绥宁伯蒲缨、武陵侯杨国栋、宁武伯马养麟，俱托故出走。式耜大声呼之，恸曰：『朝廷以高爵隆诸公、百姓出膏血豢诸公，乃作如此下场耶』？诸不顾。城中仅瘁卒数百人，鞬四关待死。督师兵部侍郎张同敞单身自江东，与式耜共事；式耜与诀曰：『吾分与城俱；子无留守责，可速去』！同敞故为式耜门下士，曰：『敞不能独死先生，必不去』。式耜署中僮仆且逃尽，止一荷槊从；与同敞三人耳。
　　庚寅十一月之六日，北师至；城开，絷靖江王亨歅父子别室。须臾，数骑邀式耜；式耜曰：『无庸；吾等坐待久矣』。遂与同敞偕诣定南王府，平立不拜；延颈请速死。定南温词：『吾在湖南，已知有留守公不怕死；吾杀怕死者』。式耜大言曰：『吾两人不死兵未至之日，正须烦斧钺；知吾南阳尚有人』。定南令分卫之以闻。因与同敞遥倡和吟咏，以明厥志。作遗表谢罪，有曰：『今平乐、阳朔等处尽不守，取梧旦晚间事。嗟吾君至此极乎！即寸磔臣躬，何足谢罪。臣心痛如割，血与泪俱；为具述初五以后十日情形，仰渎圣听。惟愿皇上勿生短见，暂宽圣虑，保护宸躬；以全万姓之生，以留一线之绪。至于臣等，惟有坚求一死，以报皇上之隆恩、以尽臣子之职分。天地鬼神，实监临之』！诗题，有「漫赋」八章，有「初六日纪事」二章，有「示别山」七章、和「别山」二章，有「自艾」、「问天」各一章，有「自警」四章；无何，式耜有仆周麟被获，押至所禁室，随奉令到中山搜取家眷，旋复收去，感而有述一章；二十有六夜，梦一室如其家中馺娑馆，先公命设榻而卧，方敷卧具，几旁一窑瓶触而坠下，式耜以手承之，竟不堕地，完好无恙，觉而纪之一章；忆圣跸一章；得新历（盖明历闰十二月，新闰明年辛卯之二月），式耜阅而感之一章；有「放言」二章；久之，同事诸臣次第就招，感而有述一章；距失守刚一月一章；自入囚中，频梦其师钱谦益为周旋缱绻倍于平时（盖未知南都迎谒之实也），诗以志感一章；妻某以闰十一月之九日为生忌，杨硕父为之礼忏山中，式耜为位，以饭一瓯、菜一碟、酒半盃哭之二章；十七日临难，赋绝命词一章。是日，震雷暴雨，山川崩裂；桂之人号哀载道。先是，给事中金堡苍梧之狱，式耜具疏者七，得戍清浪；养痾招提，皈命三宝，更名性因。既感式耜义，和「漫赋」之诗八章，而跋式耜与同敞合稿。因上书定南，请得以衣冠棺殓两公，并恳恤式耜幼子；王许之，遂命性因领尸藁葬。
　　式耜之孙昌文，初相随入粤，授翰林院检讨；路阻，不及奔难。已而被絷得脱，庐于墓侧。从杨硕父得其祖遗表及临难诗四十首，合同敞遗稿刻之，题曰「浩气吟」。至其五年中奏疏诗文百卷及所携旧者述数十卷，烽火中十存二、三。录其「漫赋」一首：『年逾六十复何求，多难频经浑不愁；劫运千年弹指到，纲常万古一身留。欲坚道力凭魔力，何事俘囚学楚囚！了却人间生死业，黄冠莫拟故乡游』！「自警」一首：『若论成人事，临危止一端。圣贤原节取，世路已惊看。死岂求名地，吾当立命观。乾坤留此夕，魂魄也教安』。「忆圣跸」一首：『銮舆播越五秋风，风雨漂摇半避烽；万乘总无千骑拥，三江应有百灵从。卜年未许更周历，辟国宁教尽汉封！待死孤臣难赴阙，瞻天遥祝护苍龙』。「和别山」一首：『志节无同异，形骸岂合离；余生今已久，诀死亦何悲！正气遥相接，忠魂刻共随。诗篇留血泪，千载有人知』。「赠别山」一首：『成人看福分，惟子最予钦。矢节经营久，临危志气沉。骨坚神亦助，识老祟难侵。造化真由我，须教后视今』。其「临难」一首，有『三百年来恩泽久，头丝犹带满天香』之句（而同敞事，在「张居正传」）。
　　论曰：时相与共守，皆中湘故将，难使；而又苦饥。桂跸未安，呼吁何处；乃又以党事相内哄哉！在廷诸臣，全在制虎，意无临桂；即临桂亦何从子房虎啸哉！「群而不党」，尼山早示以中兴要义而不察也，临桂但有死耳；而难别山之与俱。李梦阳祠练金川，匾曰「浩然」；临桂合别山遗刻，题曰「浩气」。其皆「正气歌」所氤氲者与！
　　——见原书「列传」卷之九（下）
　　·何腾蛟（妻徐氏、妾王氏、杨宣威、堵胤锡）
　　何腾蛟，字云从；贵州五开卫人，浙江山阴籍也。万历辛酉乡荐；崇祯初，知南阳。贼每躏其境，腾蛟训练乡健，为二十四营御贼；多有斩获，威惠大着。九年，从巡抚陈必谦败贼于安皋，斩级四百；论功，晋一级。移大兴，入为武库主事。佥事怀隆，治兵淮徐，斩贼首王道善、程继孔等；巡抚史可法大器之。腾蛟善推步，每言晋、燕分当有变。十七年，擢右佥都御史，巡抚湖广。迄三月，而前言大验。
　　福王立南都，密奏请以傅上瑞为长沙道、章旷为监军道，各练兵一万于湖南、北以自强，隐压左傲。辅臣士英以籍里且庇其家，无不报可。加兵部右侍郎，总督川、湖、黔、郧。上言：『枢星者，职司主宰。迩来紫薇垣中光芒若隐若见，占云臣工不和，帝有危疑不安之意。天市垣居临艮位，乃金陵分野；其明微弱，主天子忧疑不决。伏乞陛下酌宽猛之宜、妙鼓舞之术，举朝大小臣工和衷体国，以挽回天意』。
　　乙酉，宁南良玉素衔士英，又畏闯贼之逼，御史黄澍得罪士英被逮急，益劝良玉借伪太子为名，部兵东下，清君侧；以腾蛟行。腾蛟不可，解印授家丁，无为贼所得；而身往谕良玉。良玉强持之登舟，次汉阳门，腾蛟夜伺间投水，顺流竹牌门，为渔者扶起；间走长沙观变。楚人闻其不死，传以为神。澍复责腾蛟擅离职守。
　　已而南都败，唐主起闽中，人心回惑。腾蛟布告出师；略曰：『悲哉！今日成何世界，胥于禽兽矣。兵家五字：战、守、死、走、降；今日战、守不成，走、降非策，则惟有一死。语云：死士一万，横行天下；苦寒此七尺耳。即否，往无不济，复君父之大仇、雪人伦之大耻、昭臣子之大义，此七尺又何曾死！腾蛟不敏，标下死士尚三万，愿为诸公前驱。然后张将军（先璧）出茶、新，郝将军（永忠）、曹将军（□□）出犹、义，合窥章、贡；黄将军（□□）出醴、萍，徇袁、吉；周将军（全汤，漳平伯）出醴、滋，又请号召忠贞十八镇出兴、归，李赤心、高世振联络川蜀，各师从夔峡，并下荆、襄。既无东忧，又张西势；并力合势，胜气在我。而况刘将军（承胤）以宝师，马将军（进忠）以荆师，王将军以岳师，卢将军以武昌、袁、吉之师（宜彰，佳鼎），董将军（缨）总督标之师，张、向、牛三署将以澧州之师，袁将军以本营之师，王将军（凤升）、牟凤卫以援剿之师，水陆步骑百道并出，或压其首、或绕其背、或■〈扌亘〉其胁、或披其肢；又况齐、秦、豫、汉之雄兵，柯、陈、黄、麻之义旅，动以百万。引领南望，将一呼而百应；诸君何二何虞，不一奋戟乎！今与诸君约：从腾蛟言，富贵可久、妻子可保，报仇为忠臣、全体为孝子；不从腾蛟言，富贵朝露、妻子俘卤，为叛臣、为贼子：惟所取！况朝廷之法纪尚在，太祖高皇帝、大行烈皇帝之灵爽赫然；腾蛟秉尚方，不畏强敌，宁畏悍帅？天下义旗回指于公，恐不能为寿于旦夕也！檄到毋惑』。时武昌已陷，腾蛟保长沙七阅月，标兵不过二千。方檄马进忠、王凤升两将军驻岳，联络乡团数百部；而猝闻金陵之变，士心震沮。伤弓曲木，旦暮扬去；且又粮糗无从，拮据更惫：所为五苦是也。并以五难入告；有曰：『长沙恃洞庭为阻，今武昌樯橹一帆可至：则无险之难。金叛南昌，仅存一赣；靖江妄觊，骨肉为仇：则无邻之难。本标道标、新营旧营，精锐实可三万，月计饷本、折六万余；并湖南、北分汛镇防者，月计十余万。而道路回阻，百姓死亡；幅员既蹙，物力有限：则无饷之难。逆号遍及，处处动摇；不肖先声驰鹜，忠义不知为何物！威令不行：则无法之难。阍陛徂远，入对无时；旦夕此心，何从呼吁。仅与督学臣堵胤锡、长沙道臣傅上瑞、监军道臣章旷痛愤咨嗟，誓不能为功臣，当共为忠臣，以报陛下一日之遇：则无告之难』。时闽中初造，地边势隔，所恃腾蛟一念忠棐，楚南半壁系属不去。时贼自成为平西三桂所败，走死楚中；其兄子李过者号一只虎，同其党高必振就堵胤锡之招，唐主改过名赤心。而十八镇多就腾蛟降者，颇傲不任使。主以腾蛟安辑功，大其爵赏，以巩西南；封定兴伯，以兵部尚书兼东阁大学士督师。腾蛟疏请亲征；有云；『皇上以高皇帝神孙，应南阳圣运，遐迩通情，正需此日；事机一失，安能再来！河南为天下之中，荆、襄居上流最要，诚能力破浅谋、独抒神断，大势既张、大椎在握，天下全局指顾间耳。夫饷不鬼输，日靡则馈；兵非神运，善用斯强。不图其全，终隅于一；我之所往，彼亦能来。臣等疾首痛心，诚不能以逆料也』。驾即延平，师终不进。
　　丙戌，闽败。十月，桂藩推立于肇庆，晋腾蛟定兴侯。明年丁亥，北师下楚，腾蛟战败。时主跸武冈，腾蛟来归。武臣刘承胤夺主权自制，腾蛟苦请移跸；疏略曰：『臣等推原祸本，其端不一：大率上下之情不通、文武之气不奋，形势之算不豫、嫌疑之窦不消。今使武冈果有山川之险、兵甲之雄、米粟之富，粗号偏安；然未有处一隅而图四海之大者！祈、永已靖，桂林无恙。审楚、粤之要，莫先全、永；俟衡、常报复，仍还汤沐。主上一启行，而嫌疑消、形势豫，文武奋、上下通矣。伏维皇上自择自行，许督师一人扈驾；敢有借显议迎、议留、议送者，惟众共起殛之』！承胤故为腾蛟所荐，忘谊反噬；尚别借以夺众议。腾蛟复特纠之；有曰：『承胤所争者不过蛙蚁小斗，臣与天地抗盛衰之运；承胤所争者不过蜉蝣虚名，臣与世界辨人禽之关』。
　　未几，武冈破，承胤北降；反偕北师屠腾蛟家属尽。腾蛟继母孙、妻徐在絷，徐间致腾蛟书曰：『母近七旬，妻亦命妇；岂不能如王氏之抉喉而死；实疾望大兵来救。麾下诸大镇，宁尽若承胤负心哉？救与不救，唯信到』。王氏者，腾蛟小妻之曾被卤节死者也（初黎平破，王自刃；仆不能死，抉喉乃瞑）。腾蛟答书云：『夫为忠臣、妻为节妇，死亦何恨！族属无干妇女，既入网罗，便是劫数。所不忍言者，王陵之母，千古伤心；赵苞之报，寸衷难谢耳』。主下诏褒慰，谓『非卿不能有此难，非卿不能处此难』。腾蛟捧诏涕泣，谢表有云：『臣读「易」云：「内难而能正其志」；臣知所以自处矣。曾记唐李晟家眷百口，陷于贼营；军中有言及家者，晟泣曰：「天子何在，敢言家乎」？郭子仪与仆固怀恩不善，塚墓被伐，上惜之；子仪曰：「臣久在行间，不能禁军士暴掠；今日之报，是其应得」。臣才远不及二臣，而捐躯报国之心，千载而下可以相质』。已而，徐亦自尽。礼部郎中严炜为之请恤，诏许坊葬。
　　主踉跄历桂林、走南宁，腾蛟收残卒于郴州，复取桂林。戊子，率大将赵印选、胡一清、焦琏、曹志建等复兴安，围全州；八战皆捷。三月，破之；又复东安。乘胜困永州，与马进忠扼守常德。已而力竭，弃城走；从石门、慈利，退入土司。夏，檄总制都御史胤锡合力，复下常德。七月，进忠战麻河，大捷；北师伤七千余人。诏封进忠鄂国公，仍驻常德；而腾蛟屯衡州为声援。
　　嗣胤锡与进忠隙，胤锡令前所招李赤心十营之在夔州者，并来常德。常德士民畏赤心残，而进忠亦虑其扎己，纵兵民数万，举火焚壁，以其众渡湖南；而胤锡与赤心亦弃城渡湖南，若追者。腾蛟闻之，大惊，湖南岂能容此数十万众且相抵牾者，势必内变；遂有「湖北千里一空」之疏。主在肇庆，谕进忠出攻长沙、赤心出援江西，应声垣。腾蛟恐两难，单身至湘潭督行。
　　己丑正月，赤心至湘潭，受约且行；而进忠先以宣威伯杨甲一军来就约，全师未至。腾蛟故部徐勇者，时已北归，伪为明服；称叛北南还，乞腾蛟观其营。腾蛟方岸帻、便服坐城，轻身示不疑；而猝为所劫。勇以其旧，劝且降，因馈酒食；腾蛟不受，反义责勇降，大声不恭。饿数日，喷血死。杨宣威不得督师所在，单骑入城者七，冒矢重伤卒。于是进忠不进，而卫国胡一清、开国赵印选弃永州，退守全州；永国曹志建亦退保岭峡关，宣国焦琏部将常起蛟亦退保平乐，赤心之师竟沮，还走梧州。主赠腾蛟中湘王，谥「文忠」。腾蛟子文瑞，系节死王氏所生。后以贤书授词林，从跸；病南宁，卒。
　　自是衡州复陷，阁部胤锡入朝肇庆，请以广东四府处赤心屯守；朝议赤心初奉援豫之命未报，不许。既留守桂林瞿式耜请以胤锡代腾蛟督师，俾由桂林出楚；桂林将士以初赤心故，恨胤锡入骨。胤锡惧，沮浔州，卒。胤锡字仲轧，号牧游；宜兴人。以丁丑进士，主事南户部；出知长沙，督学湖广。弘光中，擢本省巡抚都御史。乙酉，左师东犯，毅不从；避之湖南。李贼死辰州九公山，奉何腾蛟檄，单身冒入贼营，招李赤心数万众。唐主以为功，陞兵部侍郎。永历中，拜大学士兼兵部尚书。尝以家口托督师程峋，移驻广东；至封川江口，遇北师李成栋，残之尽。
　　论曰：中湘当西南半壁，人欲失其心之时，统绪再延，烽火肆逼，声息遐远，顽傲纷耘；乃欲呼寐立敝，人省大义，岂不难之又难！移跸、出师诸疏，诚无愧汉武侯二表；即机用，亦何必不若也。余尝论武侯只是能读书，中湘「内难正志」之言，亦可谓深于「易」矣。成败利钝，虽皆不可问；而疑叛起肘腋、骨肉试锋刃，乘舆未有即安、关门无从设险，又武侯之所未经者，艰难同而势异也。举动光明，如天高日出，万目皆见；而变起不测，元老不终！徐勇以荆聂之才，试之故人，立摧天柱；呜呼命矣！
　　——见原书「列传」之九（下）
　　·姜曰广（子二）
　　姜曰广，字居之，号燕及；江西新建人也。祖冕，良令尹。曰广登万历己未进士；以庶常，授编修。清介矫峻，善属文，力持先辈，崇尚端邃；为后学指归。尝语所知：『吾此方匡子。自未第时，迄今未摹一角』。邹忠介以荐李三才为廷论所指，曰广出揭直之。
　　熹庙中，奉命册封朝鲜便，详阅岛帅毛文龙情形；还称：『文龙以二百人入镇口、据铁山，招降彝、抚归义之民至十余万众；即不谓吮血扼吭可抵成绩，顾不愈于辽阳一陷、越海而南，广宁一溃、望风而遁者哉』？及归，不携朝鲜一物。时魏璫用事，令其甥傅应星及孙抚民纳交，曰广拒不答。时为讲官，故事：先呈讲章阅览，或一就座师监定；曰广独否。因上「君子、小人和同之辨」，直斥时故。都御史杨惟和危失魏意，责易草三，不撺一字；抵最忌，削籍为民。及魏败，起历左中允。己巳，东兵大入，武经略马世龙不战；曰广力言于朝，罢之。庚午，补讲官；于书议中寓讽切：勿任性、勿信左右小人。出典南闱，门多奇拔：杨廷麟、张溥、杨廷枢、陈子龙、徐汧数十人。升南国子祭酒，分丁丑会试，所录如熊开元、丘瑜等，亦才名烈当世。惓惓力行，启迪不衰：江西呼姜夫子云。已而推吏部侍郎，力援郑鄤及黎元宽等，忤首辅乌程温，谢病归里。癸未，复起南京翰林院正詹，掌国子监事，讲学江西社。其时诸卿就教，侍坐不一人；史可法以大司马束脯正詹之门，为创见。
　　甲申春，督臣孙传庭潼关失守。曰广虑南北绝，事或不幸，同史可法疏请皇太子监国南都，以固国本；且巩祖陵，收东南人心，备缓急。留中。三月，神京陷，曰广檄诸生大集尊经阁，陈数大义，欲自杀从先帝。会可法及工部尚书高弘图、都察院张慎言、京畿道御史祁彪佳、臬臣雷演祚就谘册立，且曰：『乃社稷为重矣』！彪佳倡议中兴之辟，非守文继序所办；曰广深然之。或曰：『潞藩慈易，民心所往』。方拟敦请，移书凤阳马士英，略见立贤大意；已士英挟高、黄、二刘诸总镇兵权行檄，必尊福藩。可法曰：『尊福藩，序也；合策』。五月朔，福王监国；十五日即真。以高弘图为首辅；曰广以礼部尚书兼东阁大学士，次之。力辞，改礼部左侍郎，入直。可法、士英又次之。于是申拔正类，父老咸扶杖拭目太平。士英忌，以劝驾为私恩，密结勳戚、中贵为死党，嗾诚意伯刘孔昭辱曰广于朝房。而吏部尚书张慎言受事甫三日，辄褫去；曰广争之求罢，不许。时三案尽翻，曰广益求去；疏言：『前见文武交竞，既惭无术调和；近睹「逆案」重翻，又愧不能寝弭。遂使先帝十七年之定力顿付逝波，皇上数日前之明诏竟同反汗』。又言：『翻案之典，出自内侍；斜封墨敕，覆辙昭然。尤可恨者，阴持会推之柄、阳避中旨之名；先帝一误，皇上岂堪再误哉』！语极痛切。士英讽四镇合疏诋曰广。会有建安镇国中尉朱统■〈金类〉候考吏部，奏曰广定策时有异心；士英遂大言：『陛下四仇未报，曰广其一也』；发神庙时梃击东宫一案以激怒上。且曰：『策陛下，非其意也』；出曰广初书袖中示同官。因矫旨排落诸贤；不逾时，正类无存者。可法遂请出督师扬州，而曰广求去益急。会以皇太后至京，加太子太保；许致仕去。谢阙时，曰广遇士英殿门，剧唾之；士英为色沮。
　　乙酉，南都不守。门人杨廷麟、万元吉等起兵江右，潜书就教。戊子，北降金声桓回向，以桂林命，敦曰广出。曰广欲捷拔九江，扼安庆、窥南都；声桓不听。以兵下建昌、饶州、瑞州、九江及临江、吉安、袁州等处，唯赣州未下；而北师大至，困南昌，声桓败。曰广为乱兵所攫，得肘印；伪曰：『吾铁树宫道士也』。间投井死。其门下士先后死节者，为徐汧、陈子龙、杨廷麟、杨廷枢等；而所荐拔，率忠烈先后死国。
　　己丑，新建令某诱致曰广二子，俱及于难（或曰其一尚存）。曰广尝作「太史公自叙」一篇，大率追赞朋党之论。
　　论曰：果有挟天子奔走海内之才、之气、之志，则序立断不可为也。尔时倘能持大义，昌言前梃击故事，以罪夺福序如古昌邑体，度居之、道邻等能之乎？于忠肃而在，或即以桂议参之矣；惜也！远莫致也。及最后居之乃欲扳铁树复起，则诚难！虽然，福主果不为群小所用，以初梃付居之、道邻，使之指佞；定不令马上失天下。
　　——见原书「列传」卷之九（下）
　　·王祁
　　王祁，字如止，号拱哲；太仓王氏奴也。昵青楼某滥，遂干没主租无算。后青楼怀钜赀为尼，怜祁，与千金；亦数月豪尽。乙酉，不肯剃发；走闽建宁之净慈庵，披剃为僧，尝寄单大中寺。祁短身，面黧铁，体丰大；缁衣相向，多欷歔动人。僧戒秘而坚，盖许祁以死者数百跏矣。诡称谙术数，能缩水令干；便步入海，民间遍插杨枝以迓观世音大士，众惑之。
　　时郧西王常湖，亦度为僧。丙戌唐事败，王托钵寿宁之鬼足洞。王颀长，读书明机事；性好谶，曰『鬼得足不死矣』。虽荷笠、衣缁单，意气自别。王或言佛事，神其众；洞内外人咸异之，争饭王。明年丁亥春，祁亦僧服募洞，见王；王曰：『僧何山』？祁曰：『行脚耳』。王见祁髯在，曰：『今髯衲皆非僧，有脚能行乎』？祁亦知王非僧，曰：『行脚欲行，杀髯鬼矣』。王曰：『鬼有足，无妨也』！因指洞名为谶。祁笑曰：『请与鬼以足』。夜共寝处，密言所欲。祁别去，遍以王踪迹，微致所善僧跏。久乃露王于洞之内外人，且曰：『王佛祖再生，为主运』。又自言精天文家及奇门、六壬等数学，测无漏；有法呼天兵至。于是众顶礼惟命，得壮士三百人，成习槊，惟左右。
　　且起，而稍稍为寿宁官将所知，出捕洞。洞故壁起，不可蹑，梯空而上。时洞外人，皆入洞起级保；官兵仰洞，无如何。祁乃夜间穴地洞，侧身出；疾走寿宁。寿宁兵壁洞外，城单；开门，走其县官。时府檄政和兵共援寿宁，祁又间释寿宁，破政和；逡巡复还洞。
　　会建安令李甲躬诣乡督粮，仆役颇扰；里老率众前罗诉，不与直。众喧，欲入建宁鸣上官；令恐上官见督，猝传语镇将：『乡之人且为乱』。明日，众共诣城，镇将闭门，登城睨弓；众有好事者大呼：『令以我等为贼，贼无赦，与一决之』！遂夺城外所设保甲兵器，咸仰城以防镇兵之开门遂出也。初无窥城意，偶火枪中镇，镇倒；众知不可解，各使人呼其乡。乡无不怨其令，哄起；揖出祁洞中，祁以郧西常湖主兵，而身为国师，用唐隆武年号。王无所裁进止，惟国师祁；祁以王令部众，亦署官属。四月，攻府治，建宁道顾南泾弃妻子，匹马走浦城索援；援未至，而镇部骑者易祁等，开门纵骑出。祁伏卒桥下，火击骑倒，众愕。而先是祁所善僧，各以义微示城斋主：城外或警，则出木器投巷，妨马足。遂有好事共夺门入祁等，而骑兵还；碍木不得展，尽被杀。为是月之七日也。祁令但残官府，余无所犯。迎王洞中居城，于是寿阳、政和复下。时方国安从子元科已卒，其余部散走山砦者，咸就祁。曹大镐者，亦以兵来会，战力；而城绅士愿给饷，守精。北兵攻围数月，辄不利去。
　　明年戊子，建国公郑彩乘势以鲁监国命，督海师与乡较合攻福州城。垂破，而去之。
　　是时桂主立肇庆，驰封祁郧国公。初乃分捣浦城，欲断仙霞为固；浦城不即下，北师总督陈谨等重师来援，祁出战不胜，闭门严备。久之，饥；往贷粟海上国姓成功，成功许诺。而闰四月之四日，天雾四塞，守而怠；北师梯木上，迷无从睨炮。祁登城举大炮，炮裂反焚，祁创；猝令一城中尽起火，四十万人无活者。祁乃自投火中死，而王为乱兵所杀。成功以饷至，无及矣。
　　论曰：祁叛其主走去，而卒捐躯以报国；无主而有君，本末异，何也？以穷而逋、以穷而起，顾能以诚信感人，卒之咸投火自焚；然则盟于中，非一日之故矣。以其身效于大，不在金粟屑屑也。恨郑永胜欲乘北自为功，而不与呼吸；孤城力竭，各势俱敝。所为事不出一手，缓急不为能；闽仆匿主、武仆谏主，岂若琅琊苍头能为万世不北哉！
　　——见原书「列传」卷之九（下）
　　·李定国（刘文秀、白文选）
　　李定国，伪西张献忠义子也。长身，有文儒气象；谦忠下士，兵律精。甲申，献忠陷蜀僭号；迄丙戌，拒北师于西充县，大败凤凰山，阵死。献忠义儿十，其一为平东将军孙可望，最枭；定国次之，为安西将军；而抚南将军刘文秀、定北将军艾能奇，又次之：合效献忠不懈。可望势张，常走使三将军。时令其都督白文选、冯双鲤等南陷重庆，遂由遵义陷贵州。会云南土司沙定洲与其妻万氏猝叛据省城，走黔国公天波于雄洱；天波与海道杨畏知合力拒守。可望诡称援师，释贵州，兼程进，解定洲之围。定洲遁守佴草竜，可望据有云南，令定国分攻缅甸及小西天等国。凯归，可望乃自称平东王，铸「兴朝通宝」、建宫殿、设府部各衙门；原御史任僎拥戴力，立授礼、兵二部尚书。三将军以素俦伍，亦率自王不相下。可望尝以事缚定国，挞之演武场，定国更心恨；以所部出捣叛贼沙定洲平之，势稍振。
　　杨畏知初攻可望败，见掳；说可望翼赞明室，可以讋众。时越、闽连覆，桂藩永明王建号肇庆矣；可望遣畏知等入觐，稍露内款之意。会武康伯胡执恭以桂命屯泗城洲，西防黔；内震，辄便宜招抚，竟矫作册命封可望为秦王。册中有云：『秦王总统天下兵马钱粮，节制诸文武，以监国亲王体统行事。朕尊礼如古仲父，仍铸秦王印以给之』。乃密疏以请。可望迎受，亦颇知非真。故令礼部誊黄，始用永历年号，自称「监国秦王臣」，表谢、修贡；复布告云、贵、楚、粤诸勳贵。畏知意善用可望，毋内自树敌，度情势不能不如前封。廷臣袁彭年、金堡等执不可，督师堵胤锡更苦口，遂改封可望为平辽王，赐名朝宗；定国、文秀等皆公爵。可望耻再命降封，不受；并挟定国等不得受公爵。廷论逮执恭，坐以擅制之罪；执恭沮泗城不至。时定北能奇死，可望并有其军，益张。庚寅冬，可望北陷遵义，复据贵州。督师何腾蛟、瞿式耜、堵胤锡诸兵屡蹶，主奔南宁；可望遣其部贺九义、张明志赴南宁护驾，必胁「秦」封；阁臣严起恒、督臣杨鼎和、科臣刘尧■〈王尔〉、吴森、张载志等抗疏不许。九义使盗杀鼎和，私击起恒水死，并杀尧■〈王尔〉等；主不得已，乃真封可望为秦王。畏知廷论九义擅贼杀大臣，方办事东阁；可望袭执至黔中，杀之。
　　壬辰，定国以其所部五万人出靖州；可望恐定国挟主而东，使冯双鲤、马进忠名曰共事，实相制。定国涕泣感之·咸愿执鞭从。可望使定国迁主安龙府，钱粮、兵马咸簿主之。定国至湖南，连破靖、沅、武岗诸州；战北师黄沙，尽掩其众。可望心忌之，疏请封定国西宁王、文秀南安王自功；定国以可望请，谢不受。可望阴令双鲤猝击定国，早为定国所觉；可望乃善护定国家口于云南修好。
　　秋，定国乘胜指粤西，北师定南王孔有德迎战严关；箭洞李鰕死，有德退保会城。城破，王闭宝玉、妻妾焚之，因自刭；遂下广西，获金印一、金册十，掳有德子庭训。时北帅平西王三桂已尽收三南郡县，南安王文秀同白文选攻保宁不利，单骑还；可望请夺文秀王爵示罚。
　　九月，定国取衡州。时号令所及方数千里，不复奉可望约束。可望出沅，取辰州；檄定国北追，不听。复令刘文秀攻常德，不利；文秀归守云南。
　　冬，北师敬谨王攻衡州，定国败；王追之，中流矢死，兵五千溃。定南既无嗣，王姑护军；师大至，定国单，弃衡州保永，复退保武冈。
　　癸巳，定国走援广西。可望战北师花街子败，不进；定国势亦沮。桂林守者空城走去，北将线国安坐有之。可望召定国不至，退守贵州。
　　时主行在安龙，大困；宗室被残几尽。主与阁臣吴贞毓等暨内监张福禄、全为国密议，驰封定国为晋王，俾疾以师逆驾；文安侯马吉翔故与可望昵，出之南宁祭陵。吉翔微知迎驾事，走报可望；可望忌，令郑国佯缚吉翔就安龙讯，勇索建议首事，主讳之曰：『内诸臣必不敢，或外伪为之』。国擅械系贞毓，以兵入宫，执二监酷拷。贞毓声数可望不臣，身秉衡，走约定国讨逆是实；他何与。于是罗织十八人姓名勒决，科臣张镌、内监福禄、为国坐凌迟，词臣蒋干昌等、台臣李颀等、部臣徐极等皆弃市，贞毓以大臣赐自裁；咸慷慨赋诗尽。
　　定国以桂林不守，觊立功自赎；疾捣东粤，直薄清远，移屯七星岩，颇怀内顾。粮尽而归，力援平乐、复攻桂林，不利；退保南隘。
　　乙未，定国克浔州。冯双鲤以可望指，且阴图定国；定国曰：『我尔总以效死明，果不失初意，从我入粤东，功不朽；必欲相逼，定国愿自沉以明志』。众感激。双鲤遂以三千人为先锋，东破高、雷、廉三府，败北师郭虎，尽歼其众，虎单身走广州；复领兵守高明。定国分兵三道；一天威营，攻肇庆，不下。一义胡营，破高明；执虎，亲解缚与之盟。虎诺，复叛去。三月，身率大师破杨春。
　　六月，围顺德；守严，不得入。常一试其所有地，题用「一匡天下」，自负以为仲父复出。善用象战，象十三，俱命名，封以大将军；所向必碎。王兴者，壁文村，以其众降定国，乃分困顺德水门；而定国自营三门。北平南、靖南二王援师至，不见定国一兵；惊曰：『四方下子矣』！且退，有副将语王：『此退，必尽于江；不如死仗』。果死仗得脱。自是，数月不接一矢；城中饥，垂破者数。十二月，满兵来援，故匿上骑，令步卒突象。象进而骑间出定国阵后，定国败，弃象走还阵。是日，兵初出，象受酒犒，不谢而哭；顾已知不利。北师尽驱诸象入城，一象悲鸣，不肯就食；数日死。两王乃以书招定国，答书凛凛，忠义动人听；有云：『大夫同心相与，共猎中原可也』。
　　还南宁，遵密敕奔护安龙。马叩府不进，箠之，必不进；三易马，率如是。定国异之；有金中书者告曰：『此真主国门也；人臣不得骑入』。定国憬，遂入行宫。主与后及太子等尚以为可望所遣，令勳卫马见明下阶迎之。定国俯伏谢曰：『臣非从秦王来』。主喜，赐绣墩，坐定国；语次欷歔。定国密誓：必诛可望以效命；背出所镌「尽忠报国」四字示廷臣，咸啧啧忠臣。可望疾令白文选伺安龙，迫驾移黔；合宫恸哭，不行。文选亦为泣下，遂善报可望：『定国无他志』。已定国扶主西奔入滇，文选又奉可望檄促邀驾曲靖，不得；身与俱西。时刘文秀暨都督王尚礼、王自奇、贺九义等咸为可望守云南；文秀私出见定国，微语『吾辈以秦王为董卓；但恐诛卓之后，又有曹瞒』！定国指天为誓，乃合计，倡言迎驾本素王意，宜一力为之。
　　桂主入云南，定国躬为御舆主；即可望所营宫室居之，尽收其护卫。于是封定国为晋王、文秀为蜀王；艾能奇子承业为镇国将军，管延安王事；文选为巩国公、尚礼为保国公、九义为保康侯。文安侯吉翔入阁办事。钱粮归所司；兵马事悉付定国主之，更定各隘居守。可望以妻子在云南，隐忍未发。主遣文选往黔招之，不至；随令东昌侯张虎送可望妻子赴黔。可望无内顾，遂大言定国、文秀谋反，追文选巩国公敕印，决意攻滇。列侯马宝、马惟兴等为文选曲解，受封云南非其意，不如重用之，必感恩勿二。可望信之，擅封文选为征逆招讨郡王，总统兵马，名清君侧；令双鲤守黔，而亲押阵次交水。文选不战，走归定国；定国请进封文选巩昌王，遣内阁马吉翔视师。丁酉九月，定国、文秀师至三岔，距交水二十里。可望以总统中变，拟还黔；马惟兴语可望：『公自将当定国，而惟兴与宝及汉川侯张胜由寻甸间道袭云南，可得志』。已大战交水，惟兴内应，可望兵溃，遁还黔。
　　时秦王所部率枭健，定国涕泣语之：『明造颠越，实自吾家。至此犹不悔，天必尽殒之矣』！则可望所遣马宝亦降，众尽贴。独张胜孤军突云南不备，保国尚礼思开门入之；为黔国沐天波所觉，不得发。定国以胜兵还救，掳胜，□□□□□；尚礼饮鸩死。主封冯双鲤庆阳王、马进忠汉阳王，马惟兴、马善、贺九义俱进封公爵；德安侯狄三品、岐山侯王会、荆江伯张光翠以党附可望，降罚有差。
　　戊戌，刘文秀病卒。夔国公自奇以永昌伯关有才叛，定国率兵诛自奇于永昌。可望微通北师，以兵三千捣武冈；为部将刘甲反攻，歼殆尽。四月，可望遂同陈总兵满兵五万，身为导，入贵州。定国弃城走，可望遂因陈总兵北降，得封义王。
　　十月，北师从贵阳睨滇，妖人贾自明者有幻术，定国恃以无恐；与双鲤等扼守盘江沙而白文选守七星关，咸败绩。十二月，奉主走永昌。己亥正月之二日，北师入云南。二月，主走腾越。定国先护宫眷出三宣入缅，还督兵扼磨盘山；力战，颇有摧陷。然人心已散，竟不能支；逃入孟艮、茶山各土司中，奉表请跸者数。阁部吉翔重迁，留缅。
　　辛丑，桂主及难。白文选遁木邦；久，北归。定国卒于檄外。明年，定国子嗣兴、文秀子震，咸北归。
　　论曰：李晋国归命后，战功较周宁武、尤榆林等胜势十倍；复严关、殒定南、恢粤西、摧敬谨，一再难东粤，无与衡。护安龙、定内难，□□穷、地促，挟空名而偷息天外；较中湘又十倍难矣。□□定国与巩昌□文选以所部屯孟艮，疏请主幸其营者数十上，至令部将祁通武以兵逆驾；而主惑阁部马吉翔之言，不果发。至辛亥，□康王以番众窥边，岂犹其遗族乎！抑北平西吴诡此以自重乎？
　　——见原书「列传」卷之九（下）
　　·李来亨（郝摇旗、刘二虎）
　　李来亨，为李闯从子一只虎义子。一只虎归命，改名赤心，封公爵。自中湘王何腾蛟死湘潭，赤心无所效，病卒。其妻高氏能知兵，统其众。来亨奉高命惟谨，自夔州窜郧西乱山。已复皈命滇中，称御前营；颇宠任。适孙可望挟封来款，各以旧寻仇水火；可望攻来亨败之，来亨以数百人复还西山。
　　久之，相附者众。高氏义砦并□□□□□归州等处；来亨挂征□将军印，封荆国公。北□□□□□□□□股，郝摇旗据房山等县，刘二虎据□□□□□□□□□□余大砦，为□天保□□□□□□□□□□□□□□□，令其民屯种自食。以□□□□□□□□□□□□□□发效力。如是者数年。嗣又有枭部□□□□□□□□□卫，相声息特严。
　　辛丑，滇事尽；明年，□□□□□□□□请以兵徇地之未版者。有命：湖广之□□□□、陕西之师当郝、四川之师当二虎，而国英总统□□。二月，湖兵先入，以书招来亨；傲不应。复招施州，二王者答书不恭；有曰：『当日勋阳一举，至今泪滴九原』。自以其兄先曾战死，托于不反兵革之义。且云：『此日举动，台下独不闻乎？诚非之德服人，而以力服，心悦则未也。不佞首阳饿夫，甘老此地』云云。国英兵进，遇来亨于猫儿罐。内兵不利，失副将武君相等二人，兵千人陷没。提督董学礼复益内师大战，来亨却；掳李营宋总兵，斩千余级，夺马驴二十余匹。来亨沿途烧其赀粮，退守七连坪老营。营有土城，周二十余里；湖兵深入榆□坡，粮不继，至杀马以食，兵几溃。是时楚应天粮最苦，斗米几费五十金；乡绅被督急，致有自缢而死者。来亨据双龙观以拒，逡巡至明年三月。湖兵逼双龙，双龙插天，路不能正步，咫尺折；乱石突屼，一失足千仞之堕矣。湖兵裹膝跪而行，裹处用铁锥缀其上；靴底亦然。蚁附而登，卒达观处。来亨恃险，意北兵万不能至；至是促，弃七连左营□□阳河，退守谭家塞。□□□□合湖兵驻七连少息，□□□李诸难民，以孤来亨。延至七月，谭毅与谭弘杀其兄谭甲北款，得封毅向化侯、弘慕义侯；来亨迫，愤起，密约郝、刘二股合力出攻。大战四昼夜，各踞山顶。来亨兵先下，湖兵趋之，势压其上；来亨提健卒贯入，反压湖兵之上。上下夹击，湖兵大败，返走当阳。是役也，李总督失文武二百余员、失□民二十余万。已复益兵合击，大捷。巫山县被围，闻败耗，中震；国英督兵死仗，并破房山，擒郝、刘两股报捷，韩王本鉝不终。来亨退守原寨。冬，满师至，来亨移保茅缘山。甲辰正月，满兵仰攻未利，木石悬击，所伤极众。于是掘墼□□，断其出入。八阅月，来亨粮匮，悬二印胸前自缢，而后举火；其妻亦在焚。马■〈加上肉下〉子、党守义出降，二王亦就款。高氏□□侄守义北归，为辰常总兵力保，得免死。
　　论曰：李篡弑而张割据，李之罪浮于张。张之孽李定国匡勷辛丑以前、李之孽李来亨负固辛丑以后，而义皆不可没。然而来亨之功又浮于定国，何则？戊申历益算三年，谁延之（或曰来亨原名懋亨）？
　　——见原书「列传」卷之九（下）
　　·张煌言
　　张煌言，字玄箸；浙江鄞县人。笃学，负至性。壬午，举于乡。
　　乙酉，南都败；五月，武林北款。七月，煌言从诸臣扶义，敦鲁藩监国绍兴；以庶常，权制诰。
　　丙戌，越败，扈跸海上。监定西伯张名振师北出，舟覆；登陆七日，间归。己丑，监国保舟山；明年，煌言从内地扈海，超陞兵部右侍郎。护定西名振应松江回向吴胜兆，为飓风覆舟，失期。胜兆事败，煌言偕名振走山寨；无所就，复入舟山。辛卯，治兵鹿颈。八月，舟山败；煌言亦赞监国泛憩三沙；国姓驻监国于金门，善供办。壬辰，煌言以兵部尚书同定西侯名振等舟师突京口，题诗金山寺；不利，去。已复取舟山。桂主憩安龙，遥敕招讨国姓成功延平王；已又仍鲁王监国，煌言东阁大学士。甲午，舟山复败，屡从定西舟师窥吴淞、逼崇明，大风舟覆，为土人所执；以其义，纵之；复入海。时诸洋国姓驻厦门，为思明州。壁大兵，外四屯：监国驻金门、陈文达驻玉环山、阮春雷驻楚山，而煌言驻临门；会兵必至焉。
　　己亥五月，煌言为延平先驱，大举；突润州，指芜湖。远近感煌言之义，上印者三十七州县。七月，郑师困观音门被劫，师溃。越月，煌言苦深入，犹以万人空腹堵楚援，沉其四舰。久之，单，援绝，中弱，众散；沉舟登陆，尚三千人。转战千里，入霍山界；历崎嶮，益饥；众尽散，从二十骑，卒不满百。累搏，至单骑、从者二人。旋弃骑，改商服，匿民舍；拾遗舄易靴而窄，夜奔七十里，剪趾血殷注，疟作。得胡姓及金、徐二人，故舞戟败脱者也；为导行曲护。盖徒步计程二千余里，为时二十七日；仍驻临门（具载「北征纪略」）。
　　辛丑，缅甸变耗确，三上书监国，拟诏书一道，微不欲以虚名来射。壬寅，营东宁。煌言以郑远自保，必惮劳，敌忾疏；驰书劝之颇切。且曰：『普天之下，止思明一块干净土，四海所属望、万代所瞻仰；何异桐江一丝，系汉九鼎！今使守御单弱，红夷内丐，乘虚窥伺，进退失据；生既非智、死亦非忠，亦大可惜矣！至云有明之倚重殿下，以能雪耻报仇也。区区台湾，何预神州、赤县？而暴师半载，使壮士涂肝胆于火轮、宿将摧肢体于沙碛也哉』！其辞招者三：于内南总督郎，则云：『不佞所争者，天经地义；所图者，国恤家仇；所期者，豪杰事功、圣贤学问』。于浙总督赵，则云：『行将迎楚昭于云梦，奉齐襄于莒城』。于某总镇，则云：『两间自有正气，万古自有纲常；忠臣义士，惟独行其是而已。区区此志，百折弥坚；不过确守人伦，即是深明天道』。
　　已而众以饥散，营茅临门之范澳。甲辰七月之二十有三日，令稗将吴国华出哨海，至陶家尖。会宁波人孙惟法者，为内师向导，伪扮行商结束，藏器仗；伺得之，国华被创投海死。弁子林者，死不言煌言处；一火者言之，为导范澳，则午夜，煌言不知也。猝持之；时一勇士叶云、二持槊及监纪罗伦（字子木）、门者冠玉五人，咸被缚。八月，素袍朱履诣武林，督抚咸高煌言义，礼待之。煌言拱手曰：『昨蒙尺一下及，赋性拘执，不知悔悟』。以手指心：『煌言止有此耳，无他言』。既又曰：『矫内制二十年，亦饶得矣』！西面倨坐，进酥茶，摇手：『煌言从不知此味』。责以满服，不夺。出就舍，绝食；卫者哀号：『愿缓须臾』。复饮食如故，吟咏谈笑如常。九月之七日就刑，五人咸从死。妻董、子祺，收镇江狱且十余年，有僧澹斋募饭之；至是，并见戮。
　　煌言初被拘，作「放歌」以自遣；曰：『吁嗟乎！沧海扬尘兮日月盲，神州沉陆兮陵谷崩。藐孤军之屼立兮，呼癸呼庚；余悯此孑遗兮，遂息机而寝兵。方壶圆峤兮，聊税驾以埋名；岂神龙鱼服兮，罹被豫且之罾！余生则中华兮死则大明，寸丹为重兮七尺为轻。维彼文山兮亦羁绁于燕京，黄冠故乡兮非余心之所馨！欲慷慨自裁兮，既束缚而严刑；学谢公以绝食兮，奈群啄之相并。等鸿毛于一掷兮，何难谈笑而委形；忆唐臣之嚼齿兮，视鼎镬其犹冰。念先人之浅土兮，忠孝无成；繄嗣子之牢笼兮，痛宗祀之云倾。已矣夫！荀琼谢玉兮亦有时而凋零；余之浩气兮化为风霆，余之精魄兮变为日星。尚足留纲常于万祀兮，垂节义于千龄；夫何分孰为国祚兮、孰为家声？歌以言志兮，肯浮慕乎箕子之贞；若以拟夫「正气」兮，或无愧乎先生』！复系之以诗，有曰：『国亡家破欲何之？西子湖头有我师。日月双悬于氏墓，乾坤半壁岳家祠。惭将赤手分三席，敢向丹心借一枝！他日素车东浙路，怒涛岂必尽鸱夷』。『载帜纵横二十年，岂知闰统在于阗！浙江空系严光鼎，震泽难回范蠡船！生比鸿毛犹负国，死留碧血欲支天。忠贞自是孤臣事，敢望千秋信史传』！又调「蝶恋花」一阕：『无数江山，何人断送？雨瘴烟蛮；故苑莺花、旧家燕子，一样阑珊！此身原是天顽，梦魂到处也间关。白发镜中、青萍匣里，和泪相看』。其经故里者诗曰：『苏卿仗汉节，十九岁华迁；管宁客辽阳，亦阅十九年。还朝千古事，归国一身全。余独生不辰，家国两寒烟。飘零近廿载，仰止愧前贤！岂意避秦人，翻作楚囚怜。蒙头来故里，城郭尚依然。彷佛丁令威，魂归华表巅。有腼此面目，难为父老传。愚者悲我拙，智者嗤我顽；或有贤达士，谓此胜锦旋。人生七尺躯，百岁宁久延；所贵寸心丹，可喻金石坚。求仁而得仁，抑又何怨焉』！临难之日，绝命词二；一曰：『何事孤臣竟息机，鲁戈不复挽斜晖；到来晚节凌松柏，此去清风笑蕨薇。双鬓难容五岳住，一帆仍向十洲归。叠山迟死文山早，青史他年任是非』！又作五言绝：『我年适五九，乃遇九月七；大厦已不支，成仁万事毕』。踯笔赴市。煌言虽在军中，手不释卷，多所着述。其「全集」为卜天中所手订；寻颇散佚。所着「子陵论」，宽陵以甚过乎陵者之罪；所着「张良报韩论」，辩良以着托夫良者之非。若曰果如陵而后「得当」二字为可原，必如良而后「报韩」二字为无议（二论载「外志」中）。
　　论曰：玄箸刻刻以扶鼎为誓，自三沙离监国，十年不通谒，欲公其身于桂以鼓郑「必往」之气，所云释疑平忌是也。自缅甸报变，为上诏书草，而又恐将扶不力；遂欲移跸，通呼吸，养晦自爱。其所望于延平者，岂不孔急哉！迨上书东宁世子，颇及「借枝」之安；此托言同仇，非果梦寐在此。使但即休，初谏止台湾，何谆谆舌敝、继之痛涕为也！事不克，就死而后已；「鞠躬」之义，千古为昭。嗟乎！东宁牖下，岂所以了张临门也哉！罗名或曰纶，木或曰穆；冠玉或曰贯玉。
　　——见原书「列传」之九（下）
　　（附）传逸
　　张煌言息临门之范（澳），□□督张用（奉化人）□□□□□之，卫于中军之室。既史、李两中军介胄拜上九铁，以提督命，免。时有腐儒宋者，谩言『张徒扰边耗饷，其卒为吾等忧，究何所为！何不自觅死？乃烦今日东顾仆仆』。适常镇内使李座闻之，变色语宋：『足下不知大义，莫弄舌！彼食其食、事其事，苟贪生，盍早入款』。宋犹哓哓，李大叱之：『彼欲明白死，万耳目见闻，做一顶天立地汉；岂肯轻付沟渎！若不闻前者海沸星陨，是为谁来？此去伏法西市，刀头尚有余香』。同座李怀怙（名屺源）语李：『明多忠臣，此亦其一』。李曰：『不然，明即多忠臣，末祀得此，为三百年生色。譬奕者终局，关一着；一着不□，虽败气犹壮』。嗟语出旗下，却可为煌言志铭矣。
　　壬子，杭张仲嘉（名文嘉）以苍水之棺暴石塔西，乃拟改殓；向松场里人曹老买地一角，而怀怙与共事。细检其骨，骨紫绦不枯；入小棺坚致。从死五骸，瓮盛之。遂有投诚海弁，共树大碑于墓前，明书某墓。既葬讫，张、李疑浅露不如以为疑塚，更迁之；于是还券曹，不取其值。曹老焚券，请埋此大碑矿中为世守，比于古人「葬衣冠」之义。僧问石者语张、李，苍水诗有「于、岳三席」之句，愿承卖主之名，向南屏觅地为一席。于是又潜合石门吕用晦（名光轮）、武林沈甸华（名兰先）共觅地于□文□□□□，三月襄事，□□□□□□地中，书「明大司马苍水张公墓」九字，碑不过尺许。左书「茂才子穆罗公」、右书「侍者贯玉、义从三人」；后书石背：「岁次癸丑辰月丁酉午时迁葬于此」：共二十八字，字略小。问石春秋敛祭之。以上共事诸子，咸废制举。问石，甲申年才十余龄耳；不经识字，已受拂，住净雷峰之下。有哭大司马一律云：『素车白马漫相迎，岂是寻常风雨情！龙自逶迤来九曜，人从何处话三生？苌弘血染丹枫叶，蜀帝魂归杜宇声。成败莫论今古事，波涛日夜吼长鲸』。附载怀岵西湖一律：『想到凄凉处，凄凉入暮烟；一湖闲日月，两岸旧山川。野马归疏树，□云栈远天。泉声钟外响，夜色黯残年』。是岁暮薄望作，为附记之。
　　（附）议论逸
　　张煌言「始终报韩论」曰：『自古称张良始终为韩，先儒论之详矣。今世仕卤庭者，多借此为口实；以建州固常驱贼，遂以沛公亡秦、子房事汉为拟。噫！何其不犹之甚也。夫子房在韩，未尝通籍也。特以五世相韩，散金结客；于时六国已无余烬矣。博浪一椎，不过抒其愤郁无聊之气；岂谓其必能碎祖龙之车也。藉令偶中，而扶苏尚在，蒙恬辈皆宿将；咸阳之火，固未可觊觎也。迨副车误击，下邳潜游，子房智勇亦几交困。然而镐池璧返，群雄共起亡秦，子房更出而将兵略地，与沛公遇于留，以兵属焉；韩尚未有王也。迨沛公至薛，与项梁共立楚怀王；子房求得韩诸公子，而曰横阳君成贤，说梁立之，子房遂以梁司徒徇韩地。其从汉入关，怀王命也。夫亡韩者，秦也；亡秦者，楚与汉也。子房仇秦，则欲亡秦；欲亡秦，则必德亡秦者。若是乎德楚，则宜事楚；德汉，则宜事汉。何必韩公子，又何必韩司徒乎！且韩王成，不过诸公子，非真当立者；而子房卒相之，欲偕之国。嗟乎！斯其所以报韩也？且羽留赵王彭城勿遣，而韩司徒不得不徘徊以观其变。观史载汉王归国，子房送南郑辞归，劝以烧截栈道；此时虽为画策，尚未委贽也。未几，楚竟废杀韩王，子房间行归汉。于是不得不以仇秦者仇楚；既仇楚，不得不借汉以灭楚。然子房终不欲用于汉，乃择留以自谢、辟榖以自诡焉！然则楚不留韩王，子房固不为楚用；楚之不杀韩王，子房亦安肯为汉用耶！或曰：子房尝阻汉为立六国后矣；为韩者固如是耶？抑知汉王还定三秦，已无公子成矣；怀王孙信，又龌龊不足辅，使郦生计行，而汉益弱，汉弱而楚终不得灭，韩仇终不可报。子房之为汉，盖有大不得已；于是而间归。至于我朝，则大异于是』云云（下不录）。
　　又为李陵论。有曰：『世以李陵报苏子卿书，出自史迁之笔，盖欲掩其保举之失。而所云欲得当以报汉者，卒无有也。余谓不然。余观其「河梁」诸什，未尝不叹风波之失所；而浏漓感慨，无一怼汉之词，是亦岂迁所伪制耶？即就陵当日之事而论之，方陵之出塞也，初非疆场不靖，而亭障不守也；武帝特欲示威于四彝，故穷黩其兵，千里而趋利。陵不过偏裨，提不满五千步卒，深入荒漠，杀伤相当，而又鲜佽飞、贰师为之后劲，其势固已危矣。迨矢尽力折而后降，志亦可哀矣！夫陵之罪在不能死耳，与弃师辱国者稍有间，与事仇噬主者更有间矣。而汉连坐之不少贷，则安望陵之能为朱序哉！设令汉武闻陵之败，临轩而叹、侧席而思，为之恤其母、抚其孥；或误传陵已死事，更为招魂以祭、貤典以赠之。陵虽犬豕，当必愧悔自裁矣，敢忘汉恩德哉？夫何功罪不明，陵卒以族；无怪乎论者之谓汉少恩也。倘陵而心怀逆节、气结重诛，或教匈奴以盗边、或詗华人以助虐，不特子卿故节难留雪窖，而匈奴控弦十万，直可以长驱中土，岂仅仅烽达甘泉而已哉！然陵于子卿之归国，缠绵反覆，赠之以诗，而曰：「陵之罪，上通于天，其亦可哀也已」！夫陵当汉武时，起偏裨，提孤军、出远塞，战败而降，族属辄蒙显戮；当日士大夫无一言为之辩解，惟司马迁稍稍言之，而亦下蚕室。此足见国宪之有常，而军律之不可逭也。假使陵荷节钺之重，会匈奴鸱张、玉门沦陷，汉家扫境内甲兵以托陵，不幸而被围，遂倒戈解甲，屈膝伪庭，则其罪何等也！又使陵受賙恤之殊恩、冒祭赙之异数，而乘潢池弄兵，反戈相向，覆之宗社、毁之衣冠，甚至牵□以芟刈□之子孙黎民，则其罪又居何等也！由此观之，陵之罪不当末减而平反之也哉』云云（下不录）。
　　——以上见原书「志」卷之三十二（中）
　　·郑成功（鸿逵、彩、甘辉）
　　郑成功，初名森，字大木。唐主赐姓，并赐今名，世呼为国姓云；福建南安石井人也。
　　祖绍祖，为泉州库吏；生芝龙。甫十岁，随入库，弄石子，偶隔垣飞中太守蔡继善；继善怒，索绍祖。绍祖携儿诣请罪：『儿无知，愿代儿笞』！太守一见芝龙，异之；曰：『儿非凡』！并免绍祖笞。
　　天启初，芝龙与其弟芝虎流入海岛颜振泉部中，前驱。振泉死，众无所统，立剑十米中，祷于天：『次拜剑，剑动，辄主之』。则芝龙甫投体地，剑辄跃出；于是共罗拜芝龙曰：『天所授也』！纵横海上，官兵不能制。廷议以故太守继善有恩芝龙父，量移泉州道，以书招之。芝龙果囚服诣道门，而弟芝虎耻为屈，一军譁，并撺芝龙去。
　　六年春，劫商民，食无赖；红里其首，为郑家军，势渐张。巡抚朱一冯遣都司洪先春率舟师击之，策应把许心素等漂失道；芝龙间走山上，诈为乡兵，出先春后。先春腹背受敌，身数创，大败；芝龙不追。掳卢游击，不杀；复败总兵俞咨皋于中左所，纵咨皋去。中左门开，百姓哀祈不杀，芝龙严约束，善兵而去之。意无大得罪，便自归也。于是兴泉道邓良知、知府王猷使人招之，许立功自赎。会咨皋逮下狱，以其初抚杨六、杨七，不赴中左之变；于是抚议不果。崇祯元年，禁漳、泉海贩；芝龙纵掠海上，迄浙界。九月，乃就抚于巡抚都御史熊文灿。
　　明年，击斩其故党李魁奇自劾。调粤东合剿海寇，不利还；御寇中左所，复不利。五年，海寇刘香老逼福建之小埕，击走之；官芝龙游击。时香老连犯长乐、海丰，文灿令守道洪云蒸、巡道康承祖、参将夏之木、张一杰招香老于谢道山，被执。八年，芝龙合粤兵共击香老于田尾远洋，香老胁所执洪云蒸前舟，冀止兵；云蒸向芝龙大呼：『我矢死报国，愿亟击勿失』！香老怒，杀云蒸。官兵益集，香老蹙，自焚其舟沉水死；康承祖等脱归。进芝龙参将，海气颇息。十三年，署总兵；行副总兵体统，专管潮、漳二汛。
　　十六年，以芝龙弟鸿逵为副总兵，镇南赣。甲申国变，福王立南京；鸿逵协力上流，御平南左良玉有功。还屯镇江。北师下，溃归。以唐王入闽，即位；封芝龙平卤侯、鸿逵定卤侯，从子彩为永胜伯，而以封疆事尽委三郑。芝龙日议出师，不果。阁臣黄道周素与芝龙不协，议辄相左；廷臣咸论奏芝龙逗遛，芝龙益阻驾自重。已鸿逵率兵北出，次婺源不进；督师道周被执死之，鸿逵弃师遁。而兵科张家玉亦监永胜彩出杉关，甫解抚州之围，辄入关自保。
　　时鲁王以海监国绍兴，露抗北兵。芝龙密走表于鲁；曰：『鲁，吾所归也』。鲁以是坚不臣唐自二。及丙戌越败，芝龙尽撤仙霞之守，奉款最先；而其子国姓成功断洛阳桥，阻兵拒父。成功不附鲁，以唐封延平，远从桂朔。鲁监国泛海无所归，永胜彩逆之，驻鹭门。芝龙奉北命，为作书招彩鹭门，令以鲁归，爵闽广王；彩不报。
　　丁亥，布衣王祁拥郧阳王破建宁；彩乘势使杨赓招王士玉等合兵复兴化府，降福宁守将章云飞。时兵科刘中藻以兵距福宁，转战下数县；彩突福州垂破，去之。鲁进彩建国公，取长乐、连江、闽清、永福诸县；久之复失。戊子，彩与大学士熊汝霖隙，伪邀汝霖饮，沉之海；又以义兴侯郑遵谦尝夺彩数番舶，又擅分其食，杀遵谦。时建宁亦失，而监国不振。己丑七月，定西伯张名振迎监国还台州之临门；彩不从，保三沙。成功自保厦门，改为思明州；持重，兵无所动。辛卯，阮进攻郑彩三沙，败之；彩率数舟走粤，众散。
　　壬辰，成功以兵攻漳、泉，使客刺杀北师总督陈谨；桂主驰授招讨大将军，嗣晋封延平王。癸巳，诡入书求款，以为衅非外作。内逮镇臣马进宝、道臣黄澍，议罢兵；善待芝龙，以来成功。成功作书遗其父，要漳、泉、兴、福四府；书中称子而不称臣，称朝廷无「陛下」字样，率不恭。甲午，复遣将军陈辉，协鲁富平侯名振合窥吴淞；舟覆，不利去。成功复与其父书，勒割福建一省及沿海州县，乃罢兵，不得命；统兵攻漳、泉，逼兴、福，全闽震动。
　　会二王镇东粤，声震；成功阻海澄，崛强出没。已而部将黄梧乘间以海澄北降，得封海澄公，守御坚；成功并以众驻思明，传箭洋舶，各国诸税骈集，养军。时监国驻金门，兵部张煌言驻临门；又玉环山、楚山、牛头门诸处皆宿劲旅相犄角、为应援，东南护援走集者益众。
　　内海禁严，沿海居民，例内徙四十里，犯无赦；成功众饥。丁酉，遣降将定宁伯张洪德及马龙等骚粤，潮州知县猝弃澄海走；大残鸥汀背而去。执知县祖之麟，授兵部侍郎；已之麟间北归。戊戌，闯招宝山，大掠。
　　已亥，成功合兵部煌言率舟师大小八千余号、众数十万，突镇江。时张茂之总五军、煌言为前驱；掩崇明，纵守将梁化凤。时江中横铁索，架大炮其上，舟近则的而发之；又■〈罒伐，上中下〉索斗大沉水三，利勾舵。成功之众尽泊严家沙；六月之一日，为坛沙上，以太牢祭告大祖高皇帝，斩衰行礼，一军皆帛。次日，祭告毅宗烈皇帝，举哀，全军陪哭，声震百里。镇江知府某某倚城遥观，亦为雪涕；左右欷歔，不能仰视。促战北关，官兵稍挫；越五日，风为揉断铁索，舟师以为神助，进泊金山。与北师约：但战满兵，不战汉兵；遇汉兵，则曰『吾一家，毋自残』！时镇将管效忠主满兵，海师先藤牌头子八，满兵冲以炮，则卧牌而待之；炮尽纵马，马阻牌，而牌的设镜，马疑镜中人，惊返走，箭及不洞牌。须臾，八头子分为二开；满师疾驰其中，空。将及中军，牌起，前两大头子合；反沮骑归。海师三人互背如一人，三面施刃；满师尽没。管将军负疮单走银山，知府遂率民兵斩辫以城降；掷帽城下，帽与堞齐。操江巡抚都御史朱，以内师自安庆顺流而下，战瓜渚，全军覆；朱被执。漕院亢，领淮兵南援，半道兵溃；亢以势解，自沉死。海师攻江南，营观音门；两岸连■〈舟宗〉不断，前锋已达九江矣。驰檄千里，楚、豫震动。军中不妄淫杀，掠一黍者死；扬州有顽者，乘乱货人于门，辄枭示。此声溺远近，千里馈粮勿后。时兵部煌言至芜湖，关使者上其税课，分稿军中，大其义；扬榷亦使人上课如芜湖，曰：『存以待用』。郡邑上印，先至者三十有七，在道者不胜数。其入谒，皆明衣制，翅冠而宽带也；各授原官，慰去。煌言开府芜湖，慈声辑众。时大将军甘辉列十三营于白土山，困城。内总督郎以浔标分守，键门不战；卫明故绅于佛寺，责饷。适滇、黔满师罗、明二将军兵返，便宜留守。时诸群邑之不即上印者，乡绅衿多诣官勒其献册；野健复挺起，竖旗遥应，不啻数千部。或城守坚，捧海檄者谈笑就刃如饴；百姓率空城逸去，以弱守者。严止之，不得也。海师战桃湾不利，将军辉曰：『水战之不可，移而陆也』。攻具不精，更为具，坐炮下；临具成，而师老矣。会满帅昂邦哈故疑梁化凤之弃崇明，欲夺其兵；化凤激。七月之晦，潜拆故所堕门，同督标中军冯副将白等出不意，夜劫辉营；营乱，仓猝战石灰山，海师败绩，失万人。兵部煌言上流孤，众散，跳；成功复入海。辉与副将余日新被执，责以招降成功；辉傲曰：『国姓父，不能夺国姓；乃仗辉哉？且辉亦安肯降国姓也！惟速死』。日新辞稍逊，辉大声谩骂：『吾悔与日新俱』！并就戮。
　　成功去，复大扰闽之嵩门，内师失利；遂以书招总镇张承恩，有曰：『比者，明阿达里师从浙出，病殁过半，不战而退；达素从闽出师，水陆三路同时覆没，歼馘且尽。马既早归，李、高继至，可以为法；马惟善可以为戒』。桂敕进封潮王，不受。
　　辛丑，缅驾不终。壬寅，乃以曹文龙、马信谋，袭和兰国之台湾，居之。而令子经守厦门（径小名锦舍），总统五军周全斌、忠贞伯洪旭与督饷郑泰合保思明。台湾者，距漳州七程；故和兰进贡泊舟候命处。阔二千里，袤倍之；中亦有苗峒不化，多土目。芝龙素尝令服，时以炮拒守。成功间道入，益垒城垦地。气常春，所产足以为食。山多野马，差小。成功谦，率以招讨行，不敢轻用王印；而标无不藩前者。初改台湾为东都，亦称明京，以候巡狩；寻变确，复改东宁国。
　　成功令严，目动百万俱下。时闻其子经颇通于乳媪某昵，心恨；驰谕杀媪，则佯报命，媪东流矣。未几，媪举子，伪称经妇得之；东宁文武称贺，成功不疑。久之，或有言媪未死及举子状；成功方病，闻之怒，啮指：『吾不能令吾子，安得走人东西』！叱大将裴进思，疾取子经头。进思奉命前，请死；成功曰：『若何罪』？进思泣曰：『父子天性，某恭命后，万一藩台怒平忆子，某百死莫赎。请彼自诣麾前，面决之』！进思以二千人至厦门，忠贞旭犹牵父命当遵；进思曰：『且迟之』。未几，成功薨。病剧时，谕其弟袭舍：『辅吾少子，主东宁』！成功有子十人；经而外，有聪、明、睿、知、宽、裕、温、柔等号，皆贤。进思从洪旭以经奔丧，抵东宁；守者疑，旭脱胄示之。东宁军皆旭故部，咸走散。经入发丧，而善待其幼弟，无相左。
　　九月，鲁监国薨于金门。十一月，督饷郑泰有罪，见杀；其子内款。以镇将马得功攻思明，为守较周全斌所败；得功死。和兰走乞内援，合兵攻思明；思明失守，全斌北降，得封承恩伯。忠贞伯旭死之。于是北洋单，总兵陈文达等各以所部内附；而牛头门、金门诸岛之众，皆解。甲辰，阁部张煌言被执于临门之范澳，不屈死。于是东宁之职兵者，为降将郝文通。而经既立，称嗣藩；感进思初谊，特倚重。其澎湖守薛长霖，进思从子也；以义子故，为异姓云。
　　己酉，内遣兴化知府慕天颜加太常卿，出款东宁。五月，正、副文武二使抵澎湖。澎湖为台湾门户，相距六程；所辖三十六岛。长霖以兵部守之，为内使通款曲殷。慕所要八事，不即开诏，乃使其礼官柯平（系成功之偦父）、兵部叶亨随二使至泉州。初拟开读于演武场，以文事与武备不合，不可；又以不遣官相迎，不至。既开读于文庙，柯、叶首争：『开国东宁，非属地，剃发之制不能从。又以死内地之体未返，故降人未能即还诸；通市可商』。柯、叶先归。致书慕略曰：『盖闻天无私覆、地无私载，凡属生民之主，自宜以天下为心；使跋行喙息，咸润膏泽。顷自迁界以来，四方流离、万里丘墟，是以不佞不弹远行，开国东宁；庶几寝兵息民，相安无事。今阁下衔命而来，前移诸事，未之详及；仅谆谆迎敕为辞。夫事必前定，而后可以无悔；言必前定，而后可以践诺。大丈夫相信以心，披胸见臆，磊磊落落；固不必游移其辞。今特遣督理行台礼官兼理刑事柯平、监军兵部郎中叶亨面商委曲。不佞恭承先绪，恪守丕基；必不弃前人之烈，以图一时之利。惟是生灵涂炭，恻然在心！倘贵朝果以安民为事，则不佞亦不难降心相从，遵事大之礼。至事定之后，巡逻兵哨自当吊回。若夫沿海地方，属在执事；抚绥防御，非不佞所敢与闻』。书称「永历二十三年」（此稿为军师陈永华所撰。书中所称「前移」，系初建宁道顾□□、字南泾者曾以南宁所请割地输课诸件，内不答；安民为事，指此也）。时东宁以款曲柯、叶未隆，颇变志。十月，慕复奉命以三事责之，切在剃发受封；竟不得达。至澎湖，为长霖所不礼；疾返。
　　论曰：郑芝龙无子，郑芝龙有子非其子；非其子，非其姓也。地上已无姓，问之水滨。洛阳阻兵，案以「卫辄拒父」之律，当作何解？君父大小，必有说也。相传鲁监国遗腹子，为长杨王术□奉养东宁。夫遗腹，是姓而未以为姓也。□□称「永历二十三年」，而鲁遗乎？
　　——见原书「列传」卷之九（下）
　　（附）传逸
　　郑芝龙，以兵为唐守仙霞一带诸要害。其亲家黄徽胤已北归，密书招之；芝龙欲归功徽胤，因而自媒，遂尽撤诸守。及北师大入，徽胤不在军，不敢轻身遽款；以其众遁海外。有郑瑄者，素与芝龙通谱；入海招之，咬□以誓，拟封平国公，世奇呢哈哈番。卒其子成功拒父，乃但以□□□□。
　　——见原书「志」卷之三十二（中）

