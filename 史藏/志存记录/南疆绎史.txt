　　《南疆绎史》（清）温睿临、李瑶 撰


　　●序号   篇名

　　1  圣谕（敕书二通）

　　2  御制书事

　　3  御制题胜朝殉节诸臣录（并序）

　　4  自序

　　5  蔡序

　　6  凡例

　　7  引用书目

　　8  温氏原序

　　9  原例

　　10  （附）温氏佚史考

　　11  南疆绎史总目

　　12  南疆绎史勘本目录

　　13  卷一　南都纪略（一）

　　14  福王（上）

　　15  卷二　南都纪略（二）

　　16  福王（下）

　　17  卷三　闽疆纪略（三）

　　18  唐王

　　19  卷四　粤中纪略（四）

　　20  永明王（上）

　　21  卷五　粤中纪略（五）

　　22  永明王（下）

　　23  卷六　浙东纪略（六）

　　24  鲁监国（附纪略补）

　　25  卷七　督辅列传（一）

　　26  史可法（上）

　　27  卷八　督辅列传（二）

　　28  史可法（下）（应廷吉、卢渭等附）

　　29  卷九　阁辅列传（三）

　　30  高弘图、姜日广

　　31  卷十　卿贰列传（四）

　　32  张慎言、徐石麒、张有誉、解学龙、吕大器、高倬

　　33  卷十一　儒臣列传（五）

　　34  刘宗周（祝渊、王毓蓍、潘集、傅日炯、张应煜、恽日初、张之璇附）　黄道周（赵士超等）

　　35  卷十二　使臣封疆列传（六）

　　36  左懋第（陈用极）、袁继咸

　　37  卷十三　镇将列传（七）

　　38  黄得功、高杰、刘泽清

　　39  卷十四　抚按列传（八）

　　40  祁彪佳、王瑞旃、凌駉、陈潜夫、何刚

　　41  卷十五　罪案列传（九）

　　42  周镳、雷演祚、周钟

　　43  卷十六　南都守职、扬州从难诸臣列传（十）

　　44  刘成治、黄端伯、吴嘉胤、 龚廷祥、 陈于阶（吴可箕、黄金玺等附）、刘肇基（乙邦才、庄子固、马应魁、许谨、楼挺等）、卫胤文、吴尔埙、张伯鲸（高孝缵、王士琇等）

　　45  卷十七　义烈诸臣列传（十一）

　　46  徐汧、华允诚、杨廷枢、刘曙、陆培、王道焜、叶向荣

　　47  卷十八　义师诸臣列传（十二）

　　48  金声（江天一）、夏允彝（子完淳、兄之旭）、陈子龙、沉廷扬

　　49  卷十九　谏臣列传（十三）

　　50  李模、乔可聘（姚思孝）、章正宸、李清、熊开元（姜采附）、金堡

　　51  卷二十　浙中阁辅督师从亡诸臣列传（十四）

　　52  张国维、朱大典（子万化）、孙嘉绩、沉宸荃、陈函辉、余煌、高岱（子朗、叶汝■〈艹恒〉）董守谕、王正中（王之仁附）

　　53  卷二十一　浙中阁部留守舟山殉节诸臣列传（十五）

　　54  张肯堂、吴钟峦（子福之附）、林垐（林汝翥、叶子器）、刘中藻（陈世享等）、朱继祚（汤芬、林嵋、都廷谏）、 朱永佑、 李向中、沉履祥（刘世勋、张名扬、林瑛、王朝相、刘潮等附）

　　55  卷二十二 浙中阁部诸臣列传（十六）

　　56  熊汝霖（郑遵谦附）、钱肃乐、张煌言（罗子木、杨冠玉、王居敬附）

　　57  卷二十三　守土诸臣列传（十七）

　　58  扬州：任民育、曲从直、王缵爵、周志畏、罗伏龙（杨振熙等）

　　59  徽州：温璜

　　60  浙江：顾咸建（兄咸正）、唐自彩、过俊民

　　61  闽中：郑为虹、黄大鹏、王士和、胡上琛

　　62  衢州：王景亮、伍经正、邓岩忠、方召、张鹏翼

　　63  建昌：王养正、王域、刘允浩、夏万亨（史夏隆）

　　64  万安：梁于涘

　　65  新城：李翱

　　66  宁都：徐伯昌（子先春）、徐世名（子常吉）

　　67  卷二十四　寇难诸臣列传（十八）

　　68  冠难：黄克善、吴锡玉

　　69  左兵：彭永春、徐可行（董四明）、成启（孙大华）

　　70  孙兵：张耀、曾益（弟栻）、吴子骐（刘管、杨元瀛、谭先哲、石声和、顾人龙等）、王运开（弟运闳）、刘廷标、焦润生（杨于陆）、陈六奇、徐道兴、张朝纲（子耀）、詹异撰、席上珍（金世鼎）、何思、冷阳春、夏祖训（段伯玉、金继善、耿希哲）

　　71  兵难：那嵩、龙吉兆、龙吉佐

　　72  卷二十五　乡兵集义诸臣列传（十九）

　　73  嘉定：侯峒曾（子元演、元洁）、黄淳耀（弟渊耀）、张锡眉（龚用圆、马元调、夏云蛟、唐全昌）

　　74  松江：沈犹龙（李待问、章简）、眭明永（徐念祖、傅凝之、戴泓、陆厚元）

　　75  昆山：朱集璜、王佐才（陈宏勋、周室瑜、陶瑊、陈大任）

　　76  太仓：王湛（兄淳、蔡仲昭、魏虎臣）

　　77  溧阳：谢琢（钱国华）、广德：吴源长（裘君量）、盐城：司石盘、酆都司（阙名）、缪鼎吉（弟鼎言）

　　78  卷二十六　义兵守御诸臣列传（二十）

　　79  江阴：阎应元、陈明遇、许用德（冯厚敦、沉鼎科、戚勋、夏维新等）、黄毓祺、徐趋（邓大临）

　　80  金山：侯承祖（子世禄）

　　81  卷二十七　上江乡兵、皖浙山兵列传（二十一）

　　82  宁国：邱祖德（钱龙文、沉寿荛）、麻三衡

　　83  泾县：尹民兴（赵初浣）、吴汉超

　　84  池州：吴应箕

　　85  青阳：庞昌胤

　　86  江上：庐象观、方明、潘文焕、葛麟

　　87  无锡：顾杲

　　88  庐皖：冯宏图、周损、傅梦鼎（傅谦之、桂蟾、僧义堂、侯应龙）、王■〈火鼎〉

　　89  四明：王翊（弟翃附）、王江（沉调伦、赵立言、子桢）

　　90  卷二十八　太湖、浙西义兵列传（二十二）

　　91  太湖：陆世钥、吴易、吴鉴、孙兆奎、沉自炳（弟自駉、华京、吴旦、赵汝珪、周瑞）、茹略文、李总兵（阙名）（任源邃、吴福之、徐安远）

　　92  长兴：金有鉴（王士麟、岑元春）、徐昌明、姚志倬（张起芬）

　　93  海宁：俞元良

　　94  嘉兴：屠象美、陈梧、钱棅（郑崇彝）

　　95  卷二十九　江右义兵列传（二十三）

　　96  建昌：邓思铭

　　97  新城：杨应和（杨居久）

　　98  新昌：陈泰来

　　99  广信：胡梦泰、詹兆恒、周定礽、万文英（唐倜、胡奇伟、汪硕画）

　　100  抚州：曾应亨（子筠、王秉干、汤仲发）

　　101  南昌：揭重熙、傅鼎铨（广信曹大镐）

　　102  都昌：余应桂（子显临、九江金志远、僧了悟）

　　103  德兴：胡定海

　　104  宁都：彭锟

　　105  卷三十　山陕义兵列传（二十四）

　　106  山西：李虞夔

　　107  陕西：孙守法（武大定、姚翀霄、卫天明、康姬命、王知礼、李世仁、曹三俊等）

　　108  卷一　宫壶妃御列传

　　109  卷二　南都遗臣、闽疆阁部从难诸臣列传

　　110  卷三　闽疆督师守赣诸臣列传

　　111  卷四　浙东监国诸臣列传

　　112  卷五　闽粤义臣列传

　　113  卷六　闽粤督辅发事诸臣列传

　　114  卷七　粤中阁辅留守从难诸臣列传

　　115  卷八　粤中阁辅督师诸臣列传

　　116  卷九　安隆、缅甸尽难诸臣列传

　　117  卷十　武臣列传

　　118  卷十一　勋戚、世禄诸臣列传

　　119  卷十二　舟山尽节、江上殉事诸臣列传

　　120  卷十三　文学、儒行列传

　　121  卷十四　逸民、独行列传

　　122  卷十五　列女列传

　　123  卷十六　方外列传

　　124  卷十七　逆臣列传

　　125  卷十八　奸臣列传

　　126  卷一　专谥诸臣

　　127  卷二　通谥（南都诸臣）

　　128  卷三　通谥（闽疆诸臣）

　　129  卷四　通谥（浙中监国诸臣）

　　130  卷五　通谥（粤中诸臣）

　　131  卷六　入祠职官

　　132  卷七　入祠士民（上）

　　133  卷八　入祠士民（下）

　　134  附录　南疆逸史跋

　　135  蔡序

　　136  绎史摭遗卷目

　　137  绎史恤谥考目录

　　●圣谕（敕书二通）臣李瑶恭录

　　洪维帝德则天，至公毕照。推兹崇褒易代之典，真旷古所稀有者也。敬谨录冠卷端，用昭万禩.

　　第一通

　　干隆四十年冬闰十月，奉谕旨：「前据各省查送应毁书籍中，有朱璘「明纪辑略」一种。朕详加批阅，其中叙及明季事实，俱称本朝为「大清」，并恭载我太祖高皇帝庙号。其词尚属敬顺，并无诞妄不经字句；本可无庸禁毁。外省所以一体查缴者，祗缘从前浙江省因此书附记明末三王年号，奏请销毁，曾经允行。嗣因评纂「通鉴辑览」，儒臣于本朝定鼎后即削去福王事实。朕以历朝嬗代之际，进退予夺，关系万世至公；必须斟酌，持平权衡，始能允协。若前代偏私曲徇之陋习，朕实不以为然。如明之末造，李自成既陷京师，江左遗臣相与迎立福王，图存宗社。其时江山半壁，疆域可凭，使福王果能立国自强，则一线绵延，未尝不足比于宋高宗之建炎南渡。特因其荒淫孱弱，君若臣相率为燕雀之处堂，寻至自贻颠覆；而偏安之规模未失，不可遽以国亡之例绝之。特命于甲申以后附记福王年号仍从分注之例，而提纲则书「明」字以别之；直至芜湖被执，始大书「明亡」。并于批阅时，一一详阐其说。盖所以折衷至是，务合乎人情天理之公，以垂示天下后世也。至于唐王、桂王遁迹闽、滇，苟延残喘，不复成其为国。正与宋末昰、昺二王之流离海岛者相类，自不得等于福王之例，是以「辑览」内未经加载。但思二王为明室宗支，与异姓僭窃者不同，本非伪托；且其始末虽无足道，而称尊擅号，首尾十有余年，事迹亦多有可考。与其听不知者私相传述，转致失实无稽，又何如为之约举大凡，俾知当日边隅偷息，不过若是之穷蹙无成；更可以正传闻之讹异。又若其下诸臣，当时因其屡拒王师，率多以伪官为目。然间如白文选等本献贼义子，反侧无常；彼在明已合称贼、称伪，自当准「春秋」书盗之例。又如金堡等之五虎横行，把持国是者，亦为无足齿录。其它各为其主守节不屈以致陨首捐躯者，实不一而足；较宋之文天祥、陆秀夫实相彷佛。虽开创之初，兵威迅扫，不得不行抗命之诛；而诸人琐尾间关，有死无贰，在人臣「忠于所事」之义，实为无媿。迄今日久论定，朕方深为嘉予，不欲令其湮没无传。即使以载笔有体，亦不妨于事涉二王者书之为「附」，以稍存内外之别；而其臣则书为某王之某官某，概不必斥之为伪也。着交四库全书馆总裁，将唐、桂二王本未撮叙梗概，并将当时死事诸臣姓名事迹逐一登载，诠次成帙，具禀进呈；候朕裁定后，即刊附「通鉴辑览」之末。俾论史者正名核实，共知朕大中至正，无一毫偏倚之私；而表微阐幽，益称朕崇奖节义之意。所有「明纪辑略」一书不必禁毁，并将此书通谕知之。钦此」。

　　第二通

　　是年冬十有一月，复奉上谕曰：「崇奖忠贞，所以风励臣节。然自昔累朝嬗代，凡胜国死事之臣，罕有特予锡谥者。惟我世祖章皇帝定鼎之初，于祟祯末殉难之大学士范景文等二十人，特恩锡谥。仰见圣度如天，轸恤遗忠，实为亘古旷典。第当时仅征据传闻，未暇遍为搜访；故得邀表章者，止有此数。迨久而遗事渐彰，复经论定；今「明史」所载，可考而知也。至若史可法之支撑残局，力矢孤忠，终蹈一死以殉。又如刘宗周、黄道周等之立朝蹇谔，抵触佥壬；及遭际时艰，临危授命：均足称一代完人，为褒扬所当及。其它或死守城池、或身陨行阵，与夫俘擒骈戮、视死如归者，尔时王旅徂征，自不得不申法令以明顺逆。而事后平情而论，若而人者，皆无愧于疾风劲草。即自尽以全名节，且心亦并可矜怜。虽福王不过仓卒偏安，唐、桂二王并且流离窜迹，已不复成其为国；而诸人茹苦相从，舍生取义，各能忠于所事，亦岂可令其湮没不彰？自宜稽考史书，一体旌谥。其或诸生、韦布及不知姓名之流并能慷慨轻生者，议谥固难于概及，亦当令俎豆其乡，以昭轸慰。恭读我太祖「实录」载萨尔浒之战，明杨镐等集兵二十万，四路分出侵我兴京；我太祖、太宗及贝勒大臣等统劲旅数千歼戮明兵过半，一时良将如刘铤、杜松等皆殁于阵。近曾亲制「书事」一篇，用扬祖烈而示传信。惟时王业肇基，其抗我颜行者，原当多为狝薙；然迹其冒镝撄锋，竭忠效命，未尝不为嘉悯。又若明社将移，孙承宗、卢象升等之抵拒王师，身膏原野；而周遇吉、蔡懋德、孙传庭等以闯、献蹂躏，御贼亡身：凛凛犹有生气。总由明政不纲，自万历以至崇祯，权奸接踵，阉竖横行；遂致黑白混淆，忠良泯灭，真为之切齿不平。福王时，虽间有追谥之人，而去取未公，亦无足重。朕惟以大公至正为衡，凡明季殉节诸臣，既能为国抒忠，优奖实同一视。至钱谦益之自诩清流，腼颜降附；及金堡、屈大均辈之幸生畏死，诡托缁流，均属丧心无耻。若辈果能死节，则今日亦当在予旌之例。乃既不能舍命，而犹假语言文字以自图掩饰其偷生；是必当明斥其进退无据之非，以隐殛其冥漠不灵之魄。一褒一贬，衮钺昭然。使天下万世，共知朕准情理而公好恶。以是植纲常，即以是示彰瘅。所有应谥之人，并查「明史」及「辑览」所载，遵照世祖时之例，仍其原官，予以谥号。其如何分别定谥之处，着大学士、九卿、京堂、翰詹、科道等集议以闻。钦此」。

　　●御制书事

　　幼年即羡闻我摄政睿亲王致书明臣史可法事，而未见其文。昨辑「宗室王公功绩表传」，乃得读其文。所为揭大义而示正理，引「春秋」之法斥偏安之非。旨正辞严，心实嘉之。而所云可法遣人报书，语多不屈，固未尝载其书语也。

　　夫可法，明臣也。其不屈，正也。不载其语，不有失忠臣之心乎？且其语不载，则后世之人将不知何所谓；必有疑恶其语而去之者，是大不可也。因命儒臣物色之书市及藏书家，则亦不可得；复命索之于内阁册库，乃始得焉。卒读一再，惜可法之孤忠，叹福王之不慧；有如此臣而不能信用，使权奸掣其肘而卒致沦亡也！福王即信用可法，其能守长江为南宋之偏安与否，犹未可知；而况燕雀处堂，无深谋远虑，使兵顿饷竭，忠臣流涕顿足而叹无能为，惟有一死以报国是，不大可哀乎？且可法书语，初无诟谇不经之言；虽心折于睿王，而不得不强辞以辨，亦仍「明臣尊明」之义耳。予以为不必讳，亦不可讳，故书其事如右。而可法之书，并命附录于后。夫可法即拟之文天祥，实无不可；而「明史」本传乃称其母梦文天祥而生，则出于稗野之傅会，失之不经矣。

　　「东华录」载我纯庙御制文一首，恭录如右。敬绎圣制重惜夫督辅之孤忠、赧王之孱愦，至以厓山大节畀诸；而于具答睿王书事，复深嘉其为「明臣尊明」之义。崇论宏议，炳烛千秋矣。

　　「绎史勘本」初于督辅传目节自变量言，以示盛世昭忠之意。兹谨备列全文，庶使海内臣民得以遍瞻宸藻；圣谟洋洋，实准物理人情于至当，而垂为万世法也。

　　道光庚寅闰夏，臣瑶谨跋。

　　●御制题胜朝殉节诸臣录（并序）

　　昨以胜国殉节之臣各能忠于所事，不可令其湮没不彰，特敕大学士、九卿等稽考史书，核议予谥入祠，以昭轸慰。其建文诸臣之死事者，并命甄议。兹大学士等议上录其生平大节表著者，予以专谥；余则通谥为「忠烈」、「忠节」，次则通谥为「烈愍」、「节愍」，统计一千六百余人。若诸生、韦布未通仕籍及姓名无考如山樵市隐之流，则入祀所在忠义祠，统计又二千余人，各为一册进。览之，均为允协。因名之曰「胜朝殉节诸臣录」；冠以所颁谕旨，附载廷臣议疏，汇刊颁行，俾天下后世读史者有所考质。夫以明季死事诸臣多至如许，迥非汉、唐、宋所可及。录而旌之，亦累朝所未举行；似亦足以褒显忠贞，风励臣节。固不必如张若溎所请之遍行查访，徒滋纷扰，致无了期。且即再入数千人，于表章大义亦无所增减。廷臣驳议惟韪，亦并载之。爰题诗简端，用示大意。

　　信史由来贵瘅彰，胜朝殉节与膻芗。五常万古既云树，潜德幽光允赖扬。等度早传辽及宋，后先直迈汉和唐。诸臣泉壤应相庆，舍死初心久乃偿（宋李若水从钦宗至金营不屈而死，金人相与言曰：「辽国之亡，死义者尚十数，南朝惟李侍郎一人」）。

　　钦定「胜朝殉节诸臣录」自两都而下，闽也、浙也、粤与滇黔也，凡所尽难诸臣、诸士民、妇女，搜罗广列，统予谥祀；且上逮建文革除诸忠。闿泽遐敷，重渊胥被矣。伏读是录卷端弁列御制诗并序，仰见纯庙于易代而下之孤忠遗烈，轸恤至深。宸翰褒加，实为之三致意焉。其「四库全书提要」及「议疏」二则与史事有涉，兹悉轃附。谨载跋。

　　四库全书提要

　　臣等谨案「胜朝殉节诸臣录」，干隆四十一年奉敕撰。

　　明自万历以还，朝纲日紊，中原瓦解。景命潜移，我国家肇造丕基，龙兴东土；王师顺动，望若云霓。而当时守土诸臣各为其主，往往殒身碎首，喋血危疆。逮乎扫荡妖氛，宅中定鼎，乾坤再造，陬澨咸归。而故老遗臣犹思以螳臂当车，致烦齐斧：载诸史册，一一可稽。我皇上几余览古，轸恻遗忠。念其冒刃撄锋，虽属不知天运；而疾风劲草，百折不移，要为死不忘君，无惭臣节。用加赠典，以励纲常。特命大学士九卿、京堂、翰詹、科道集议于廷，俾各以原官锡之新谥。盖圣人之心，大公至正，视天下之善一也。至于崇祯之季，铜马纵横，或百战捐生、或孤城效死；虽将倾之厦，一木难支，而毅魄英魂自足千古。自范景文等二十余人已蒙世祖章皇帝易名赐祭、炳耀丹青外，其絷马埋轮、沉渊伏剑在甲申三月以前者，并命博征载籍，详录芳踪。若夫壬午「革除传疑行遯致身」一案，见闻虽有异词，抗节诸臣生死要为定据；亦详为甄录，进慰忠魂。大抵以钦定「明史」为主，而参以官修「大清一统志」、各省通志诸书，皆胪列姓名，考证事迹，勒为一编。凡立身始末卓然可传，而又取义成仁、搘拄名教者，各予专谥，共三十三人。若平生无大表见，而慷慨致命、矢死靡他者，汇为通谥：其较著者曰「忠烈」，共一百二十四人；曰「忠节」，共一百二十二人；其次曰「烈愍」，共三百七十七人；曰「节愍」，共八百八十二人。至于官微末秩、诸生、韦布及山樵、市隐，名姓无征，不能一一议谥者，并祀于所在忠义祠，共二千二百四十九人。如杨维垣等失身阉党，一死仅足自赎者，则不滥登焉。书成，命以「胜朝殉节诸臣录」为名；并新制宸章弁诸简首，宣付武英殿刊刻颁行，以垂示久远。

　　臣等窃惟自古代嬗之际，其致身故国者，每多蒙以恶名，故郑樵谓「「晋史」党晋而不有魏，凡忠于魏者，目为叛臣，王凌、诸葛诞、毌邱俭之徒，抱屈黄壤；「齐史」党齐而不有宋，凡忠于宋者目为逆党，袁粲、刘秉、沉攸之之徒含冤九原」。可见阿徇偏私，率沿其陋。其间即有追加褒赠，如唐太宗之于姚君素、宋太祖之于韩通，亦不过偶及一、二人而止。诚自书契以来，未有天地为心、浑融彼我，阐明风教、培植彝伦，不以异代而歧视如我皇上者。臣等恭绎诏旨，仰见权衡予夺，衮钺昭然。不独劲节孤忠咸邀渥泽，而明昭彰瘅，立千古臣道之防者；「春秋」大义，亦炳若日星。敬读是编，弥凛然于皇极之彝训矣。

　　干隆五十四年四月，恭校上。

　　殉节录议毓

　　大学士臣舒赫德、臣于敏中等谨奏：奏为遵旨一并议奏事。

　　左都御史张若溎奏「请交直省督抚采访明季殉节事迹」一折，干隆四十年十一月二十三日奉旨：「此折并着大学士九卿等一并议奏。钦此」。钦遵。据称：「窃闻定稿衙门以「明史」及各省「通志」为断，其说是矣。然「明史」、「通志」固本朝纂修之书，抗志流贼者，或载及之。若犯我颜行，方且指为不顺；孰敢大书、特书以志不朽。然则欲专求之于「明史」、「通志」，除峻秩显官有关大局者之外，其余人等，臣疑其不能多睹。请先就「明史」、「通志」查考编次进呈，并请行文直省各督抚再加采访，务期确实不爽、文献可凭，录其姓名行迹；限其半年之内，陆续具奏。臣等详加考核，取其信而有征者编纂成书」等语。臣等伏查明季殉节诸臣，蒙我皇上锡谥褒忠；臣等承命集议，谨遵原奉谕旨就「明史」及「辑览」所载，详加摘录。又思历经官修之「大清一统志」及各直省「通志」比正史义例较宽，所收均为详信；亦应酌加参考，用广搜罗。至一切野乘、裨官，诚以其传述多讹，未敢概为援引。今该左都御史以「明史」、「通志」所载无多，请行各督抚再加采访；固亦推广圣仁，阐幽显微至意。臣等恭绎钦定「明史」一书，原系仰禀睿裁，笔削公正。凡与本朝交涉事迹，莫不详确纪载，毫无忌讳。故上自辽东死事诸人，下及福、唐、桂诸王臣子之阻兵抗命者，悉皆编入「列传」，大书特书。不特显秩崇班各详本末，即于子衿、韦布亦一一附着其姓名。方策具存，无难考见。臣等现在核办各项，本于「明史」者实什之七、八，并未有如该左都御史所云不能多睹，以致埋没疏虞之处。至如文集、说部等类，原非谓其一无可据。然如李国桢误国辱身，而谷应泰作「纪事本末」乃谓其激烈殉义，足见野史之冒滥难凭；又如吴继善降贼被杀，而吴伟业作传乃称其大骂捐躯，更见私集之阿谀难据。是以从前修史时，间加刊削，实有不得不从严慎者。今臣等办理谥典，拟于「明史」以外兼及志书，裒辑已广；故专谥、通谥至有一千五、六百人。圣泽覃施，极为周溥。若因其间尚有遗佚，复令督抚采访增加，则自今上距国朝定鼎百有余年，正史既不载其名、故老又无从询问，文献并不足征；而仅据其子孙呈报之词，又将何所考核以辨其诬信。转恐真伪混淆，毋裨彰瘅。况天下之忠义一也，我皇上褒崇节烈、奖恤遗芳，原主于扶植纲常，垂教万世。此不独身被易名之典者，共蒙优渥殊恩；即或当日传闻阙略，间有未发之幽潜，应亦无不正气咸伸，漏泉同感。又何必勒限行查，徒滋纷扰。应该将左都御史所奏之处毋庸议。

　　除谥典各条款已另行拟议具奏外，臣等谨遵旨将此折一并会议。是否有当？伏候训示遵行。谨奏。

　　●自序

　　世之读「明史」者众矣。读「明史」而至闯献之毁邦国、毒人民而有不裂眦指发者乎？读「明史」而至我朝应运，振旅入关，于定鼎伊始，首褒殉难诸臣，而有不举手加额者乎？矧夫我纯庙钦定「明史」而于思宗之实不书亡、于赧王之贲方书绝；是不独予以位号，且隐以蜀汉之统于两汉例也。就论唐、桂二王之自立称戈，犹谅之为宗支继起，不等于异姓纷争；归其臣而勿斥为伪，录其事而并恤为忠。圣度则天，大公至正；直为万世史册以立其程。

　　夫明末自南渡而下，孱主迭兴、孤臣危立，又延至一十八年之久。其间可矜可愕之行，与出坎入险、百折不回之节，亦大有功于名教也。迄今二百年来我国家涵养斯民，胥受承平之福；而于易代之际之嫌文讳事已早奉宽大之令，可一切毋庸置避。煌煌明诏，敬谨弁录卷端矣。当其福王之柔闇而拥立南都也，江左诸公始宜纳土修诚，以逭造化。晋元、宋高之隅守偏安，钱氏子孙之归朝延祀；缅维列圣宏仁，兴灭继绝。诚如俞旨，倘许其为南渡之偏安与否，犹未可知。奈何马、阮济奸，党私误国；群丑扇虐，忠荩替亡。虽有史督辅之忠亮日月，而动掣其肘、蔽以谗，卒使能尽智索，亟救无方！扬州一失，瓦解冰消矣。洎至闽疆唐王之稍能自治也，然内制于曾妃、外困以郑氏，悍帅骄功、良臣殒命，虽有何忠烈之坚贞而不能任。登坛授钺，强号亲戎；观夫风起烛灭，则天心可知。徒事虚文，终无实际；及一年而亦见汀州之败焉。永明王则迁播粤中，屡经丧败；倚贼臣为辅弼、依缅酋为居停，已不复成其为君，而独许一李晋王之呼天誓心耳。至如鲁监国乃熠熠末光，形其疣赘。然而登山航海，所聚者实孤忠之余气，若求于此而得一死所者；以故尽节诸臣，较两都为差盛。君子曰：是岂可以成败计，适足以与河岳争光也哉！

　　此「南疆佚史」，为吴兴温氏原本。其论三朝逸事，体例颇称简当。向仅传钞，致多脱略；且卷中位号有不应书者、事迹有不尽备者。兹悉考证得失，缀补周详，别署其名曰「绎史勘本」，均三十卷；其余忠贤义烈与夫闺中、方外之卓卓然有大节在人间世者，则又区别补纂，作「摭遗」以附之，得十八卷。用毕升活字法排印成编，俾后之览者目贯意通，可厘然于正伪、贤奸之会也。所以借「绎」为「佚」云者，非袭马骕之称；盖以辨此四十又八卷为不才寻绎诸史以成之书，而事已在三越甲子后，名同、事同而文辞、识见之与温氏故不同也。嗟乎！有明末政一败于宦竖，再败于盗贼。宦竖不可制则假之以事权，盗贼不可制则馅之以爵禄，毒痡海内，宗社为墟。试思南都之亡，亡于左良玉之内犯也；闽疆之亡，亡于郑芝龙之迎款也；滇中之亡，亡于孙可望之逃降也：斯则为南渡以后之兴亡关键也。是故祸基于闯而毕于献，真人出而四海一矣。吾故曰：读「明史」至易代而下之褒忠、恤谥不加感，读「明史」至闯与献之破国丧元不加恶者，则非君子人也。

　　不才早撄家难，浪着游■〈车从〉；岁月空驰，头颅如故。在吾先世，亦尝为亡国之大夫者焉。支流既远，祖德犹闻。徒以不才之荒落，而辱交于当代钜公也，比越二十年矣。故纸钻余，壮心销尽。既不有奇文五色，扫笔阵之千军；亦聊以热血一腔，诛奸徒于万古：则又不仅为裂眦指发、举手加额已尔。

　　道光十年（岁在上章摄提格）夏至后日躔鹑首之次，古高阳氏吴郡李瑶序。

　　●蔡序

　　「汉志」：「史记」百三十篇是也。世之读「史记」者，亦曰一百又三十篇也；初不知其为缺、为补。然则其缺者有十篇，其补者为褚少孙也。考诸「汉志」而不云缺，则少孙所补之十篇。在当日者已合而为一矣。此古本补缺之例，实自「史记」肇诸；而宋裴骃之「集解」、唐司马贞之「索隐」、张守节之「正义」，则又别出注史之例也。

　　吾友中吴李子玉负才多艺，好古而好游。游倦辄拥书坐，虽客中亦至忘有寝食事。戊子冬，以访旧来浙，寓吴山，偶得温氏「佚史」旧钞本如干卷。穷力刊谬，通其例；于阙者轃益之，质疑者作「书后」以附之。历春而秋，鸠工治版，部不满百，已极旅人之困，而子玉不恤也。余则因是得与之交。且尝闻子玉者亦曾手散万金，于此而独安其困以守竟成之志，则尤为人之所难能。岁暮，因促之渡江，葺一楼与居，中夜勿息。叩之，则复从事于勘补之文。凡胜国诸臣之尽事南疆为前史所遗者、由南渡而下得邀我纯庙所奖谥者及东江监国时或以诸生倡义、或以逸民守志者，靡不厘次而备列焉。于是知子玉之于此事则专且善也。遂复为之构所谓聚珍版者，以辅其志。

　　客有过余而言曰：「注史之法，当以刘昭、裴松之两家为极轨。而李子通其例以窜乱古本，恐于体例为未得」。余应之「唯。然有之，请以质诸太史公而袪夫少孙之文也可」。

　　道光庚寅闰夏，萧山蔡聘珍篴椽氏序于城南草堂。

　　●凡例

　　一、「佚史」原本，帝三王而历称其号，予其岁朔。夫着史所以传世也，阐扬名节激发忠贞也。若背于功令而所持或偏，则是野人私说矣，乌足容其传世邪！今从正史论削。诸凡「纪略」中以年系者，遵于本朝正朔，下附其称号、注其岁次；余则以干支综之：尊所统也。

　　一、佚史氏自康熙时着有斯编，凡国初之表章遗烈可得而闻也，然犹或有所嫌讳而弗书。嗣后恭奉纯庙俞旨二道，概施轸恤，实为旷古罕闻之典。而于史阁部报睿亲王书，又得「御制书事」一篇重予嘉奖。兹敬汇录，冠诸简端。

　　一、「纪略」福王事会繁多，「原本」首列一卷；今「勘本」倍焉，因于冬十月下，厘之作两卷。卷中论夺温体仁谥荫凡数见、尽阙书，盖佚史氏以家事讳也；今从正史核入，另作一行读。

　　一、唐王称号闽疆仅逾一载，至丙戌八月汀州就俘矣。而赣州杨、万之守，溃于十月；「原本」赣州尽事者不及纪，今并补。

　　一、永明王流离迁播，踯躅粤中；由粤而安隆、而缅甸，诸臣琐尾相从者，凡十有五年也。今按年分注，以清眉目；亦作两卷。

　　一、鲁监国越东拥立，江岸驻防，海上倚艍者两年、舟山立朝者亦两年。其后漂泊无地，而诸臣崎岖相从，其尽节者较两都为最。「原本」脱略过甚，今悉案事勘补。

　　一、「列传」诸臣多逮事崇祯而历官三朝者，温氏于其章奏、行实有简略太甚处。今以有关政教矜式之文，于本事异同、实有所据之文，或补入正传，或附列「书后」。

　　一、史督辅传中睿亲王书不载，督辅答书亦多所简脱。此二书为南渡之大文，亦千古之大文也；载之宜详，今并勘补。

　　一、「四镇传」原本仅四百二十余字，不知温氏何以独减于此？别本有以云间王氏「史稿」中文衍录于后而号为温氏足本者，谬也。夫以靖南之忠而死、以兴平之冤而死，呜呼，其传也可略乎哉？

　　一、诸传之名，皆大书特书；温氏以谓尚其一死也；然而正附不分，重轻莫别矣。今凡主事而死迹著者得正名；凡从事而仅以一死见者皆旁列，缀于正传末。而名之多者曰「等」，其事不得详、名不可冺而见于「书后」者曰「附」。

　　一、每册每卷，首则有引、尾则有跋。「原本」强析之为二十卷，其引、跋则颠倒瞀乱矣；钞胥踵谬，奇讹百出。今逐一厘明而类区之，俾读者勿滞于目。

　　一、凡分卷小引，「佚史」所言，贯以「○」；「勘本」所言，贯以「◎」。跋尾、书后，则以「佚史曰」、「勘本曰」别之。

　　一、「原本」「凡例」二十则及首尾引跋、置论，间有所偏；不获已而芟替者，亦数百言，以冀归于纯一，无闻传流。后之君子，其亮我乎！

　　一、「原本」篇目间于三朝称帝、称谥，诸传卷次、名次多所淆紊。如周、雷罪案引、跋自分，宜单作一卷读；他可类推。原目附后，亦知海内自有「原本」也。弆以较之，即足以见「勘本」厘次之功。

　　一、「勘本」、「摭遗」诸文虽引用群书，而一以「通鉴辑览」及诸大家文集为准；如云间王氏横云山人「史稿」、萧山毛氏「合集」、甬上全氏「鲒埼内、外集」，与夫当时专纪三朝行事各书也。至于小家杂说辄多爱憎之口，必参互考订至信而后存；不信于我，必不敢告信于四海之内也。无已，或有两存其说于「书后」以俟博雅者。

　　一、诸史后妃必别立为传，温氏失之。兹于「摭遗」之首，补列「宫壶」一门为一卷。

　　一、鲁监国事，「佚史」以谓无足言者；盖失诸考也。越东初立，一时勇义之士多觥觥在人耳目间者；及之闽海、之舟山，先后尽瘁于事者复大有其人也。今「摭遗」补稿，分列两卷。

　　一、何、瞿、堵三公官历四朝而身终于粤，用列粤臣之首。粤自桂林失守，即流徙安隆，为孙可望所挟，有十八先生之狱；此粤中事之最重者也。李定国尽瘁于缅、郑成功独雄于海：今悉如「佚史」志纂补。

　　一、前史以时为次，统而不分；「勘本」已约之、厘之矣。然如「儒行」中之「文艺」、「逸民」中之「独行」，又不可以不别；他若「列女」、「方外」，俱未可阙也：并补纂。

　　一、奸逆之徒，推温氏言，惟有金声桓一传列于「逆臣」；其它则阙如也。夫左良玉有始无终，罪因黄澍，亦不可不明。若以马、阮之朋奸误国为千古罪魁，虽奸状旁见诸传，究有所未尽；削其名，不翻掩其恶邪！今从史例，增「奸臣」为殿。

　　一、明末三朝散事殊多，其近于穿凿者不敢附。惟遗闻、逸说有实可征引而与正文有所质证者、与时事有所关合者，间于「书后」赘诸，以补不足。

　　一、是书从毕升活字例排版造成，所有刊注攟补之文曰「纪略」、曰「列传」、曰「摭遗」，都四十又八卷。不过就区区者一己之智能，就江、浙间所见之书本也。体关确史，远冀流传；倘海内鉴藏家有于此三朝之政迹、之文章、之故老传闻、之家乘轶事而可以证明、可以纠缪、可以轃益而归于尽善者，敬希函寓萧然山下，庶几随时改版更正，则幸甚。

　　以上「凡例」二十二则，为去秋始定之规，而加以今春勘补各条也。不才于此史，昨以寓公、以窘乡，苦心孤诣，逾三月而较勘之本定，又五月而排版之工毕。初意就温氏原文之讹之缺，攟缉大概而已；既乃考索日深、异同日见，人物事文之介于三朝者逾求而逾多，有不能已于纂补重订考焉。兹凡前史三十卷中之事有质疑、文可征实者，或于正传、于小引、书后间为之案事分注，并赘以辩论。其「摭遗」初刻之十卷外，又为之分门引类，续稿纂列：如宫壶诸妃、监国诸臣、逸民、列女诸类，都一十八卷。惟是遗闻佚说，随见随轃。而头讫纷繁，恐终不免贻讥罣漏耳。昔人言：「确史之难，须握管在手，方知此中苦处，亦方知此中别有乐处」。其然、岂其然？

　　●引用书目

　　「御批通鉴辑览」、「四库全书提要」、「东华录」、「明史稿」、「绥寇纪略」（未刻编）、「贡举考」、「三朝备要」、「明季遗闻」、「甲乙编年」、「旧京志」、「扬州殉难觚」、「残明书」、「中兴金鉴」、「两朝识小录」、「三垣笔记」、「绥史」（后编）、「三藩纪事本末」、「金陵剩事」、「赣难纪实」、「江东事案」（正续编）、「浮海记」、「滇考」、「滇缅日记」、「劫灰录」、「孑遗录」、「三冈志略」、「湖录」。

　　以上书二十七种，皆一时参核征引者。所以附识于此，特明「勘本」、「摭遗」之事必有源、言必有据，非杜撰也。群书不分年代后先，示便也；不列作者姓氏，省文也。

　　续用书目

　　「皇朝武功纪盛」、「江南义师始末」、「福人录」、「续鉴」、「明季辑略」、「鲁乘」、「广见闻」、「舟山忠节表」、「闽小史」、「闰余逸事」、「梦华潭水榭丛录」、「澳门图志」、「浙东郡县新旧志」。

　　又，续见诸书，于纪传中随时轃损。难经排版印成，亦多案事翻改。并附识。

　　嗟夫！不才少务交游，绌于知己；名心独冷，侠骨空张。向维急人之急，每致累益加累。今而缵此故史，托骥尾、逐蝇头，亦计之末焉者矣。忆昨从事都转幕下，浮家西子湖边，月满一楼，花明四壁。诗酒壶矢之会，旬辄载举；亲疏依附之流，日繁有徒。及兹黄金散尽，白发渐生。鼓枻重来，入山小住，听万籁之既寂，对一镫而自孤。我因注史杜门，人亦弃交绝迹。抚今感昔，尚忍何言！

　　夫是书之初，助我借书考镜者，苕上坊友吴寿昌；助我贷泉始事于梓者，盘石九品官周剑堂。既而我子辛生来自芜湖，命之校字。楮本不足，则罄我行装投诸质库；又不足，则乞赀市侩，耐尽诽嘲。自夏历秋，工徒百有余指，岌岌欲溃；亦不啻尔时江上之防独守，我心散而复振。先尝驰书吴门幕中旧雨，或以危言相恐；间诣鹾政偕事诸人，几至叩关弗纳。竭智尽力，书乃有成。成之时，幸钱塘大令同里石敦夫（同福）、前汉阳观察富春周芸皋（凯）、前湖州太守赣榆董奕山（梁）、杭州别驾同郡吴兼山（）先后分廉相饟；且不敷，则更得萧山蔡氏松町封翁（鹤）偕其妷孝廉篴椽年丈（聘珍）为之称贷以益之。是书初印计八十部，工阅二百四十余日，糜用平泉三十万有奇。

　　所以历识集事之难于此者，藉以示吾后人，知卖文为活之难乎其为难也！凡一江上下、十年前后之奉觞为寿、折简为盟及谊称世执而尝小受吾惠者，或呼之弗应、或望之辄走，非之笑之之不暇，而皆以冰炭视也。噫！

　　己丑秋吴山观潮日，七宝转轮藏主古高阳氏并记于十二峰寓楼。

　　补勘书目

　　「钦定胜朝殉节诸臣录」、「国殇事略」、「三朝闰余年表」、「国变难臣钞记」、「南渡录」（无名氏着，与李暎碧异）、「吴下旧闻」、「天南逸史」、「平定台海事略」、「国初七子遗书」、「明通事案」、「越中殉义传」、「越东郡县新旧志」、「鲒埼亭集内、外编」、「明文授读」、「西河合集」、「天都文类」、「诸名家专集」（凡集中一文一事于本史有所关合者，摘录之；不及备载其名）。

　　「绎史」既成之明年庚寅春，重事勘补。萧山蔡氏丈篴椽孝廉为之鸠工排版，传诸海内者又百部。凡续见之书，名列如上。夫温氏原史胪引书目仅四十余种，今就吴兴杨氏跋尾之所称及区区者一隅之所闻所见，则约略犹在百种以外；此温氏之所以不尽不详也。以上续引诸书，人名之备者，莫如「胜朝殉节录」；人事之详者，莫如全氏「内、外编」也。

　　庚寅闰夏，子玉氏并记。

　　●温氏原序

　　「南疆佚史」者何？纪金陵、闽、粤三朝遗事也。何以不言朝？不成朝也。何以为之南疆？皆南土也。若曰一时疆此南疆也，然则何纪尔也？曰：土宇反复、攻守纷错，政令有得失、岁月有替兴，成败之迹不可冺也；忠佞杂陈、贤奸各出，奇才杰士之谋略、武夫猛师之忠勇、老成正直之持论、谗谄欺罔之诡辨及忠义奋发者有凌霜犯雪之操、叛逆残杀者有狐媚虎噬之状，概不可略也。事变愈繁，情态毕露，可以下拜、可以起舞、可以按剑裂眦、可以恸哭流涕，缺唾壶而抒悲愤者矣。

　　尝论明之亡也，始于朋党、成于奄竖，而终于盗贼。南渡以后，马、阮得志，借朋党以肆毒、合奄竖以固宠、假盗贼以张威；庙堂昏庸酣歌，勿恤忠贞黜落、贪黩横恣，纪纲倒置、是非混淆，以致穴中自斗，亡不旋踵。思文，贤主也；幅员偪仄，倚寇召寇。永明仁慈有余，英断不足；崎岖山海之间，播迁流离，收遗孽为腹心、托绝域为禁御，伤已！当其时坐而平章者，不乏道德声望、忠谅诚悃之儒；其捍御边圉、绸缪海外者，亦多英达敏练、遗艰投大之材。彼史、姜、刘、黄、袁、何、瞿、堵诸君子者，皆学究天人、忠贯日月；常变不渝，文武互济：亦可谓祖宗之留遗王国之桢干也。其如好爵虚糜，大权不畀；或外而不内，或尊而不亲。终于一木支倾、丸泥塞溃，碧血青磷，抗忠自信。悲夫、悲夫！天命不延，人心再坏。百六之会，又焉能逃！盖明之积弊，约有三端：一曰务虚名，不采实用。高谈性命，而以农田、军旅为麤；研志词华，而以刑法、钱榖为俗。至使吏治不修，武备全废；假钺于武夫、待成于胥吏：一弊也。二曰别流品，不求真才。古之求士，或在草泽、或在山林，甚至羁囚、饿隶、降卒、仇夫皆列置班联，畀膺宠任；未闻同朝之谤。今乃独尊甲第，鄙弃举质；即才怀管、葛，行同夷、惠，迁擢无期，排挤有自。楚材晋用，谁实贻之？二弊也。三曰争浮文，不念切效。以承平虚气抗大敌，以祖训浮言摄巨寇；欲使通和而反树之怨，欲令效忠而益滋之怒。迨至噬脐剥肤，影销烟散：三弊也。积此三弊，败亡不悟。则误国之罪，岂得独诿之小人哉！余所以不禁掩卷三叹也。

　　嗟乎！故国旧都，望之怅然。况乎姓氏以开业并垂，爵命与末流俱陨！其始其末，先臣实式凭之。俯仰今昔，回环感慕，不知涕泗之何从！亦自附于西台之纪云尔。

　　古高阳氏曰：右原序一首，凡千余言，间多语病处。不获已，而就其必不可存者，芟替百十字；以冀词归循谨，可以传世无议也。后之「原例」亦如之。「勘本」三十卷中，轃益多而芟替者十不逮于一；其所以芟之、替之者，亦徒以有必不可存之词也。并记。

　　●原例

　　昔吾友万子季野方辑「明史」，语余曰：「鼎革之际，事变繁多。金陵、闽、粤播迁三所，历年二十。遗事零落，子盍辑而志之」？余曰：「是「明史」之所赅也。余何事为」！万子曰：「不然；「明史」以福、唐、鲁、桂附入「怀宗」，纪载寥寥，遗缺者多。倘专取三朝成一外史，及今故老犹存、遗文尚在，可网罗也。逡巡数十年，遗者尽矣。野史无刊本，日渐零落；后之人，有举隆、永之号而茫然者矣！我侪可听之乎」？余曰：「是则然矣。其间固有抗颜逆行、伏尸都市，非令甲之罪人乎？取之，似涉忌讳；删之，则曷以成书」！万子曰：「不然；国家兴废，何代无之，亦各为其主。凡在兴朝，必不恶也；不得已而遂其志尔。本朝初定鼎，首褒殉难诸臣，以示激扬。其在外者，或未暇及。褒与诔，可并行也。今且方开「明史」局，已奉有「各种野史悉行送部，不必忌讳为嫌」之令矣；采而辑之，庸何伤」！余固曰：「诺」。然世事拘牵，因循未果。其后录得野史数十种，方欲咨访、发凡起例，而万子溘然先逝；「明史」列传，甫脱稿，尚未订正也。念亡友惓惓之言，不忍违其雅意。闲居京邸，放废无事。荟蕞诸书，以消永日；颜曰「南疆佚史」。非敢附名山之藏，亦贤于博奕云尔。

　　野史中有兼纪三朝事者，吴伟业「绥寇纪略」、邹漪「明季遗闻」是也；有纪国变及南渡事者，夏允彝「幸存录」、文秉「甲乙事案」、许重熙「甲乙汇略」、李清「三垣笔记」是也；有专纪弘光事者，顾炎武「圣安本纪」、黄宗羲「弘光实录」、李清「南渡录」是也；有兼纪弘、永两朝事者，黄宗羲「行朝录」、钱秉镫「所知录」、瞿昌文「天南逸史」、刘湘客「行在阳秋」是也；有专纪隆武〔事〕者，闽人「思文大纪」是也；〔有〕专纪永历事者，沉佳「存信编」、鲁可藻「岭表纪年」、刘湘客、杨在、綦毋邃「象郡纪事」、冯苏「劫灰录」、某「南粤新书」、「粤纪事略」、邓凯「滇缅纪闻」、「滇缅日记」是也；有专纪一人一事者，应廷吉「青磷屑」、史得威「维扬殉节始末」、袁继咸「浔江纪事」、某「北使记」、康范生「虔事始末」、某「赣州乙丙纪略」、徐世溥「江变纪略」、章旷「楚事绝略」、沈荀蔚「蜀难叙略」、杨在「朱容藩乱蜀始末」、「武冈播迁始末」、「孙可望胁王始末」、「犯阙始末」、「安隆纪事」、邓凯「遗忠录」、「求野录」是也；有专纪鲁监国事者，黄宗羲「鲁纪年」、「四明山寨记」、「舟山兴废记」、「日本乞师记」、冯京第「浮海记」、鲍泽「甲子纪略」、陈睿思「闽海见闻纪略」是也：共四十余种。其间纪载有详略、年月有先后、是非有异同、毁誉有彼此；取万子季野明末诸传及徐阁学「明季忠烈纪实」诸传合而订之，正其错缪、删其繁芜、补其所阙、撰其未备，以成是编。其它未见之书，尚俟再考；然大略具是矣。

　　一、古史于帝皇则称「本纪」、诸臣则称「列传」者，「纪」举一时政令大纲，「列传」止载一人一事；故称「纪」以别之。然太史公于项羽亦称「本纪」；以号令一时，事多详载也。今金陵、闽、粤位虽不终，亦自王其地，各有政教，理合纪载。若拘「附入怀宗」之例，则「传」且不列，何有于「纪」；非一代史体也。兹首卷先「纪略」，不称「本纪」者，统于本朝也；其言「略」者，事固不得而详也。

　　一、古人作史，有专传、有合传、有附传；非以人有优劣也，事有烦简耳。专传，必其行迹之众多者也。合传，则其学同、其行同、其官同、其时同、其名同，其一事偶同。老庄、孟荀，其学同也；刺客、游侠、酷吏，其行同也；张苍、申屠嘉，其官同也；娄敬、叔孙通，其时同也；管婴、晏婴，其名同也；屈原、贾谊，以放逐一事偶同也。至附传者，以其人事迹少，不能成传，故附记之；非薄其人也。是编诸传，窃仿其意，以事、以时为类；或其人人品相悬，亦不及计耳。

　　一、诸臣有逮事崇祯者，其行事、奏章悉略之，以所重在南渡后，且已载于「明史」也；必列之者，以其终事在后也。然大节亦撮数语，不敢尽遗也。

　　一、诸传之序，先金陵、次闽、次浙东、次粤。诸臣有历事三朝者，则从其重者次之。吕大器终于粤，而先之者，迎主异议，大器为主，一朝之眉目也；其后事亦无所表见。

　　一、古人附传，例不列名；余独不然。盖惜其人忠义节烈，本属贤者；而行事冺没无可纪载，仅以一死成名。若复不列其姓氏，则观者且将忽之。故每篇大书、特书，令人耸然于贤者之名耳。若其人本不足重者，虽附载，不列名也。

　　一、徐阁学「忠烈纪实」，虽其人无事可书者，必另列一行大书姓名；余则不然。彼专纪忠烈，无可附书；余则一朝之人忠佞、贤奸悉列焉，间或附见；岂能掩其人之忠烈哉！此所以异也。无行事而但列姓名以为一传，古无此体也。

　　一、义士、义兵等传，古无其名；今无妨乎？曰：无害也。夷、齐叩马，而太公称其义士；出自兴朝佐命之口，非出自胜国也。况诸史各有忠义传：在胜国者为忠，则在兴朝为不忠；在胜国者为义，则在兴朝为不义。然史皆兴朝所修，而必不废「忠义」之名者，存其实焉耳。此之立名，犹是义也。

　　一、或谓黄陶庵学淳文高，「明史」置之儒学。侯通政、沈总督、邱巡抚、揭傅两太史、曾吏部等皆官位尊重，乃与方都司、茹参将等武夫并列义兵，其间更有布衣仗义者俱在焉；得毋不伦乎？余曰：固者，子之见也。夫名位有贵贱、忠义无贵贱也。能忠义，则匹夫贵矣；不能忠义，则卿相贱矣。汉人所谓「桀、纣至贵，而下士羞与为伍；夷、齐至贱，而王公不敢与抗」是也；岂在名位哉！哀公十一年郊之战，公叔务人与其嬖童汪锜乘皆死。鲁人欲勿殇汪锜，问于仲尼；仲尼曰：「能执干戈以卫社稷，可无殇也」？夫童子也，而其名与国君之子并垂；鲁人礼之、圣人贤之，千载下凛凛有生气，较之鲁三卿更烈焉。非以其死义耻，而何不可并列之有？至如道学，正于舍生取义见之。陶庵以一书生枕干寝戈与武夫并奋，此正见其实在道学也；与夫口谈仁义而身怯国事者异矣。嗟乎！世衰道微，学术不明，人惟声利是趋；乃于纲常大义，亦先尚名位，岂不可叹哉！

　　一、周镳、周钟、雷演祚三人者，未尝官南渡也，南渡杀之耳；何传焉？曰：是南渡一大案也。马士英竭智尽力以起阮大铖而归其狱于从逆诸臣，从逆者不可得而诛而归其狱于周、雷。于是周、雷诛，大铖用；清流惧祸，酿成左镇之内犯而国以亡。则此三人者，乌乎不载也！

　　一、四镇，同功一体之人也。列黄、高而削二刘，以其不终也，其事则已附见矣。李成栋之事见于「李元胤传」，以其无始也；成栋不与声桓一例乎？曰：是有辨。粤中之不靖，成栋扰之也；迨其反正，而民生已涂炭矣、忠烈材干之士已夷灭矣。惟其小心听命以死勤事，较之借「内附」而仍暴横如「忠贞」诸人异焉。若夫声桓，始终一贼耳；归朝之后，不请吏、不纳土、不离窟穴，擅置官吏、私财赋、妄杀戮，稽其后来，全无王章，致烦天讨；故列「逆臣」。

　　一、孙可望事与粤相终始：粤中立国，而可望入滇矣；可望降，而粤亦以亡。且其邀王封、谋受禅、擅杀大臣、劫置安隆、称兵内犯，皆粤事之大者。不载，不可也；载之，则人已归降，例不得载。今详见于「李定国传」而杂见于同时诸臣，亦得大略矣。

　　一、诸史必有「儒学」、「孝友」、「独行」、「文苑」、「隐逸」、「方伎」等传；兹编为人无几，无从分晰。独「隐逸」欲列一传，而搜访殊寡。方明之末，诸洁身高蹈者，所在多有。然其人既不求名，而知交中或鲜好义、文学之士，不为传述，子孙式微，遂致湮没，岂不惜哉！广搜旁罗以发潜德，此亦四方君子之责也。

　　一、金陵之亡、闽有君矣；闽亡，粤有君矣。鲁监国纪不亦赘乎？曰：此以存诸遗臣也。诸臣之杂事唐、鲁、桂者多矣，若钱、张诸公，与鲁相终始者也；无鲁，何有诸臣。以诸臣之雄才大略、精忠烈志，皆与日月争光者，可以略乎？诸臣不得略，而监国乌乎不纪也？且闽亡之后，诸臣奉之长垣、奉之健跳、奉之中左、奉之舟山，闽中震动；独非国事乎？此皆不得附见于闽、粤者也。在昔梁未亡而萧詧自立称为「后梁」，史不得略彼并帝者，尚然；况于守监国之虚怀、无自王之骄志，吾以为贤于靖江、广州万万矣，故彼削而此纪。

　　一、明祖鉴胡、汪之祸，不复立宰相；以庶政归六部而大权独操，太阿不旁落，善矣！然后嗣难以遵也。成祖始兴学士参决机务，设有内阁矣；英宗冲年践祚，政在厂臣，始有票拟矣。其后皆以六卿加宫保衔，则权与宰相牟矣。怀宗英察，微有猜嫌；秉钧之地信任不专，十七年之间至五十人。于是内竖得而钳制之、台谏得而齮龁之，庙堂无政，海内崩离；岂非轻蔑大臣，有主而无辅之所致欤？南渡而后，贵阳煽虐，犹有承平权奸之势；故江左卒为所覆。至于闽、粤，则政府轻于庶官矣：片言合旨，立执化枢；节钺边帅，皆予阁衔。惟起二三遗老欲资筹策，而碌碌尸位，望不称职；然事则不可遗也，故人列一传。

　　一、明世宗支繁衍，歼于贼者已十之九。其后散处他方，义旅相为推戴；于是知列圣德泽在人，念其苗裔犹祖宗也。惜乎谫劣之材不足以胜鼎器；随起随仆，比之圣公、孺子犹或下焉。被其毒者，至侪之盗贼。呜呼！夫孰非天潢之支流也与？仇在君亲、祸及宗社，枕戈之志，孰得议之！虽其无成，亦足悲矣。而事在兵燹之余，无从掇拾；谋略不具、始末不完，间于别传存其梗概。

　　一、郑芝龙受明厚恩而不终、成功以子叛父，是何足志乎？曰：凡为传者，岂其人是为，亦以征国是焉。闽之立国，惟郑是依。国事取决于芝龙，而负恩丧国，计其罪合入叛逆之伍。成功痛父之不忠，矢心报国，奉粤朔不敢有二；迨至粤亡，犹依海角窃附，仍称「天复」之义。明之世勋宗戚与夫将相大臣，受累朝厚恩者未有效忠若是者也；是以君子深悲其志焉。或曰：其拒鲁王不纳，非有专恣心乎？曰：否。鲁与闽固不协也，交相诮矣。闽亡而奉鲁，思文有志，不含愠地下乎？附粤以明臣服之心、拒鲁以存故主之感，此英雄不得已之智也。然则何以不入粤？曰：地相隔也；此有土焉，势不得舍之以奉粤也。舍而奉粤，则亦壬寅一俘囚耳；安能就海角中延明之余气哉！故以其父子祖孙自为一传，如五代「吴越世家」例；为忠、为叛，读者评之！

　　或曰：佚史之异于正史者，正以轶事记载多耳。子于轶事往往略之：如德昌之疑非真也，大悲、童氏、太子之狱暗昧不明也，非当明辨之者欤？永明见系而神告真符、入寺而木偶起立，非有命之征欤？瞿留守之松山预定也，非管、郭之流欤？若是者，不可枚举。而子俱不载，何也？曰：德昌之事无从辨也，辨之而益疑；删之，而论定矣。永明之梦、松山之数近于禨祥，君子不道也。此编外史也，不敢悖乎史体。若琐琐是述，疵累笔端，故略之。略之，而人且以正史目之矣。

　　明至定陵，不独朝事遂弛，士大夫学术亦漓矣；其时绝少通经学古之士。驯至启、祯，半白腹耳。「野史」载：怀宗顾问阁臣：「宰相须用读书人，何谓也」？诸臣不能对。首辅徐奏曰：「容臣等至阁会议具奏」。内侍无不掩口而笑。呜呼！以不学之人徼幸得第，平章军国重事以支寇盗交错之会，冀其不亡，得乎？

　　「明史」自开国至嘉、隆，尽多佳传；即少事实，亦简洁有体。万历以后，冗芜矣。盖前此纂述尽出名手，而后之所本者不堪也。余取正史所遗、传闻甚的者，别为两编，曰「吾征录」、曰「南渡轶事」；附有论断，窃仿中垒「说苑」之例。他日归田，聊资笑噱，且以夸十余年游学锦囊也。

　　●（附）温氏佚史考

　　佚史氏者，姓温氏，名睿临，字邻翼，一字哂园；湖州乌程人。康熙初，举于乡；为故辅体仁族孙也。赅贯群书，且熟于史；与鄞征士贞文先生万季野（斯同）交最善。时朝廷方开明史局，昆山徐大司寇召贞文主编纂。睿临以应礼部试赴都，得时过从，多所参论；贞文因以故明南渡而下三朝事迹属其自成一史焉。览贞文「纪元汇考」于康熙癸未睿临为之序云：「余来京师，与之游者十余年。见则问看何书，有何著述？勤勤以年老时迈，毋荒岁月为戒」。推此词气，与卷中原例相符。盖「佚史」一书，审即是时所作也。郑余庆「湖录」云：「温睿撰「南疆佚史」四十卷，并「吾征录」、「钧役全书」、「游西山吟稿」」。案「归安县志」：「余庆着「湖录」，考索二十年，称详备。顾以「睿临」作「睿」，奚说邪？今海内所觏「佚史」遗本仅二十卷，而不著作者姓氏；世几弗知其为温氏之本。语句讹沿、篇章脱落，殆以展转钞胥，一缪至斯。原其失名之故，当是初承禁令，子姓惧祸而抉去之；去之既久，遂无复与之表白耳。本言四十卷，而仅存二十卷者，今案诸事文，永明一朝则尽阙。准诸引跋、篇叶次叙，或弗然。近亦于藏书家见所谓足本者，乃就二十卷外，别为起讫；如四镇以旧文四百余字列于前，而后复分立黄、高诸传，而又与横云山人「史稿」多所吻合。不独辞非一气贯注，亦乌得有此体例；吾于此其不能无惑也已！「史稿」于三王诸臣各传原据斯编为蓝本，然决无雷同之文也。夫甲申后，纪事书聚至百十余种，胥出尔时局中人手，好恶不一、见闻有殊，自当弆斯编以为折衷云。

　　●南疆绎史总目

　　勘本三十卷………………………………………………………………………………（一）

　　纪略六卷…………………………………………………………………………………（一）

　　列传二十四卷…………………………………………………………………………（九五）

　　摭遗十八卷…………………………………………………………………………（四二九）

　　恤谥考八卷…………………………………………………………………………（七二一）

　　附录南疆逸史跋（一至十二）…………………………………………………杨凤苞（八一七）

　　●南疆绎史勘本目录

　　卷一南都纪略（一）

　　福王（上）………………………………………………………………………………（一）

　　卷二南都纪略（二）

　　福王（下）……………………………………………………………………………（一七）

　　卷三闽疆纪略（三）

　　唐王……………………………………………………………………………………（三三）

　　卷四粤中纪略（四）

　　永明王（上）…………………………………………………………………………（四七）

　　卷五粤中纪略（五）

　　永明王（下）…………………………………………………………………………（六一）

　　卷六浙东纪略（六）

　　鲁监国（附纪略补）…………………………………………………………………（七五）

　　卷七督辅列传（一）

　　史可法（上）…………………………………………………………………………（九五）

　　卷八督辅列传（二）

　　史可法（下）（应廷吉、卢渭等附）……………………………………………（一○七）

　　卷九阁辅列传（三）

　　高弘图、姜曰广……………………………………………………………………（一二一）

　　卷十卿贰列传（四）

　　张慎言、徐石麒、张有誉、解学能、吕大器、高倬……………………………（一三三）

　　卷十一儒臣列传（五）

　　刘宗周（祝渊、王毓蓍、潘集、傅日炯、张应煜、恽日初、张之璇附）、黄道周（赵士超等）………………………………………………………………………………（一四九）

　　卷十二使臣封疆列传（六）

　　左懋第（陈用极等）、袁继咸……………………………………………………（一六五）

　　卷十三镇将列传（七）

　　黄得功、高杰、刘泽清……………………………………………………………（一七九）

　　卷十四抚按列传（八）

　　祁彪佳、王瑞旃、凌駉、陈潜夫、何刚…………………………………………（一九一）

　　卷十五罪案列传（九）

　　周镳、雷演祚、周钟………………………………………………………………（二○五）

　　卷十六南都守职、扬州从难诸臣列传（十）

　　刘成治、黄端伯、吴嘉胤、龚廷祥、陈于阶（吴可箕、黄金玺等附）、刘肇基（乙邦才、庄子固、马应魁、许谨、楼挺等）、卫胤文、吴尔埙、张伯鲸（高孝缵、王士琇等）………………………………………………………………………………………（二一三）

　　卷十七义烈诸臣列传（十一）

　　徐汧、华允诚、杨廷枢、刘曙、陆培、王道焜、叶向荣………………………（二二五）

　　卷十八义师诸臣列传（十二）

　　金声（江天一）、夏允彝（子完淳、兄之旭）、陈子龙、沉廷扬……………（二三七）

　　卷十九谏臣列传（十三）

　　李模、乔可聘（姚思孝）、章正宸、李清、熊开元（姜采附）、金堡………（二五三）

　　卷二十浙中阁辅督师从亡诸臣列传（十四）

　　张国维、朱大典（子万化）、孙嘉绩、沉宸荃、陈函辉、余煌、高岱（子朗、叶汝■〈艹恒〉）、董守谦、王正中（王之仁附）…………………………………………………（二六九）

　　卷二十一浙中阁部留守舟山殉节诸臣列传（十五）

　　张肯堂、吴钟峦（子福之附）、林垐（林汝翥、叶子器）、刘中藻（陈世亨等）、朱继祚（汤芬、林嵋、都廷谏）、朱永佑、李向中、沉履祥（刘世勋、张名扬、林瑛、王朝相、刘潮等附）……………………………………………………………………（二八七）

　　卷二十二浙中阁部诸臣列传（十六）

　　熊汝霖（郑遵谦附）、钱肃乐、张煌言（罗子木、杨冠玉、王居敬附）……（三○九）

　　卷二十三守土诸臣列传（十七）

　　扬州任民育、曲从直、王缵爵、周志畏、罗伏龙（杨振熙等）………………（三三三）

　　徽州温璜……………………………………………………………………………（三三六）

　　浙江顾咸建（兄咸正）、唐自彩、过俊民………………………………………（三三七）

　　关中郑为虹、黄大鹏、王士和、胡上琛…………………………………………（三四○）

　　衢州王景亮、伍经正、邓岩忠、方召、张鹏翼…………………………………（三四一）

　　建昌王养正、王域、刘允浩、夏万亨（史夏隆）………………………………（三四三）

　　万安梁于涘…………………………………………………………………………（三四六）

　　新城李翱……………………………………………………………………………（三四六）

　　宁都徐伯昌（子先春）、徐世名（子常吉）……………………………………（三四七）

　　卷二十四寇难诸臣列传（十八）

　　寇难黄克善、吴锡玉………………………………………………………………（三四九）

　　左兵彭永春、徐可行（董四明）、成启（孙大华）……………………………（三五○）

　　孙兵张耀、曾益（弟栻）、吴子骐（刘管、杨元瀛、谭先哲、石声和、顾人龙等）、王运开（弟运闳）、刘廷标、焦润生（杨于陆）、陈六奇、徐道兴、张朝纲（子耀）、鲁异撰、席上珍（金世鼎）、何思、冷阳春、夏祖训（段伯玉、余继思、耿希哲）………………………………………………………………………………………………（三五二）

　　兵难那嵩、龙吉兆、龙吉佐………………………………………………………（三五七）

　　卷二十五乡兵集义诸臣列传（十九）

　　嘉定侯峒曾（子元演、元洁）、黄淳耀（弟渊耀）、张锡眉（龚用圆、马元调、夏云蛟、唐全昌）…………………………………………………………………………（三六一）

　　松江沈犹龙（李待问、章简）、眭明永（徐念祖、傅凝之、戴泓、陆厚元）（三六五）

　　昆山朱集璜、王佐才（陈宏勋、周室瑜、陶瑊、陈大任等）…………………（三六六）

　　太仓王湛（兄淳、蔡仲昭、魏虎臣等）…………………………………………（三六七）

　　溧阳谢琢（钱国华）………………………………………………………………（三六九）

　　广德吴源长（裘君量）……………………………………………………………（三六九）

　　盐城司石盘、酆都司（阙名）、缪鼎吉（弟鼎言）……………………………（三六九）

　　卷二十六义兵守御诸臣列传（二十）

　　江阴阎应元、陈明遇、许用德（冯厚敦、沉鼎科、戚勋、夏维新等）、黄毓祺、徐趋（邓大临）……………………………………………………………………………（三七三）

　　金山侯承祖（子世禄）……………………………………………………………（三八○）

　　卷二十七上江乡兵、浙皖山兵列传（二十一）

　　宁国邱祖德（钱龙文、沉寿荛）、麻三衡………………………………………（三八一）

　　泾县尹民兴（赵初浣）、吴汉超）………………………………………………（三八三）

　　池州吴应箕…………………………………………………………………………（三八四）

　　青阳庞昌胤…………………………………………………………………………（三八六）

　　江上卢象观、方明、倪文焕、葛麟………………………………………………（三八六）

　　无锡顾杲……………………………………………………………………………（三八八）

　　庐皖冯宏图、周损、傅梦鼎（傅谦之、桂蟾、僧义堂、侯应龙）、王■〈火鼎〉……（三八九）

　　四明王翊（弟翃附）、王江（沉调伦、赵立言、子桢）………………………（三九一）

　　卷二十八太湖、浙西义兵列传（二十二）

　　太湖陆世钥、吴易、吴鉴、孙兆奎、沉自炳（弟自炳、华京、吴旦、赵汝珪、周瑞）、茹略文、李总兵（任源邃、吴福之、徐安远）…………………………………（三九八）

　　长兴金有鉴（王士麟、岑元泰）、徐昌明、姚志倬（张起芬）………………（四○一）

　　海宁俞元良…………………………………………………………………………（四○二）

　　嘉兴屠象美、陈梧、钱棅（郑宗彝）……………………………………………（四○二）

　　卷二十九江右义兵列传（二十三）

　　建昌邓思铭…………………………………………………………………………（四○九）

　　新城杨应和（杨居久）……………………………………………………………（四一○）

　　新昌陈泰来…………………………………………………………………………（四一一）

　　广信胡梦泰、詹兆恒、周定礽、万文英（唐倜、胡奇伟、汪硕画）…………（四一二）

　　抚州曾亨应（子筠、王秉干、汤仲发）…………………………………………（四一四）

　　南昌揭重熙、傅鼎铨（广信曹大镐）……………………………………………（四一五）

　　都昌余应桂（子显临、九江金志达、僧了悟）…………………………………（四一八）

　　德兴胡定海…………………………………………………………………………（四一九）

　　宁都彭锟……………………………………………………………………………（四一九）

　　卷三十山陕义兵列传（二十四）

　　山西李虞夔…………………………………………………………………………（四二一）

　　陕西孙守法（武大定、姚翀霄、卫天明、康姬命、王知礼、李世仁、曹三俊等）………………………………………………………………………………………………（四二二）

　　此「勘本」目录都三十卷。凡重于时而主其事者，得正名；从事而仅以一死见者，皆旁列，丽于正传。而名多不尽书者曰「等」，不得入传而赘于跋者曰「附」。或自有言、或为并事者，名各分；或因所统、或缀于末者，名皆联。

　　又江、浙守土诸吏，今各冠之以地；地以人重也。贼难亦分之、义兵亦冠之；冠之且使朗若列眉，不费读者之目。

　　●南疆绎史勘本卷一

　　霅川温氏原本

　　古高阳氏勘定

　　目录

　　纪略一

　　福王（上）

　　右南都纪略第一。

　　○燕京自闯贼沦陷，怀生之伦莫不饮痛。然大河南北虽经蹂躏，而吴、楚、闽、粤、滇、黔疆域如故也。当时紫盖渡江，南都拥立，以伦以序，福王为正。史阁部忠亮日月，招徕耆旧，奋扬师旅；高弘图、姜曰广为左右二人，张慎言、徐石麒代为冢宰，张有誉、顾锡畴并列六卿，起刘宗周为亚相，郑注为廷尉；翰林则陈子壮、刘同春、侯峒曾、姚思孝、詹兆恒、郭维经、赵士春、刘君则，台谏则马嘉植、熊汝霖、章正宸、陈子龙、沉宸荃、游有伦、乔可聘、郭贞一，部曹则夏允彝、吴嘉胤、黄端伯、何刚、钱旃：群贤济济，布在殿陛。方将告九庙、阅六师、申和议、翦寇仇，众庶喁喁，想望中兴；即未能颷起云蔚，略地中原，而滔滔江国，画堑自守，犹未失为晋元、宋高也。奈何贵阳煽虐，盗窃秉钧，外连强帅、内起狐群，斥逐贞贤、引用匪类；宠赂既彰，纪纲大坏。史阁部奔走江淮，绸缪内攘，惟日不足；久之，忠贞激发，桀骜降心，援指北旗，奠扫河洛。初不意变生杯酒，喋血倒戈，而自相屠灭。天之不祚，亦可概见也矣。迨夫朝昏日甚，飞章告密，网尽清流，而又有托名嗣胤者，以王郎故智，适符其会。于是跋扈之徒，借称清侧；晋阳之甲，羽檄四驰。乃至空淮左以遏江防，使大军得乘其罅，飞渡长江，君臣轝榇。呜呼悲哉！究其始终，讵非以人为兴替？「易」言「否泰」，亦惟君子小人之消长而已尔。

　　纪略一

　　福王（上）

　　。福王（上）

　　福王，神宗第二子福恭王之长子也。讳由崧，母邹氏。初封德昌王，进封世子。崇祯十四年（辛巳）春正月，李自成陷河南，恭王遇害，世子出走怀庆。癸未秋七月，嗣封福王，庄烈帝手择宫中玉带赐之。明年（甲申）春三月，京师失守。夏四月己巳，凶问至南京。时参赞机务兵部尚书史可法督师勤王，在浦口。诸大臣闻变，仓卒议立君，未有所属。会王与潞王皆以避贼至淮上。潞王讳常淓，穆宗之后，有贤名。大臣意多在潞王；以福王立，恐修衅三案也。移牒可法，可法遂还南京。而凤阳总督马士英遗书诸臣，言福王为神宗孙，伦序当立。守备南京魏国公徐弘基、提督操江诚意伯刘孔昭等，南京户部尚书高弘图、工部尚书程注、都察院右都御史张慎言、掌翰林院事詹事府詹事姜曰广等，南京守备掌司礼监务太监韩赞周等，集议于朝；兵部右侍郎吕大器兼署礼、兵二部印，顿笔不肯下。吏科给事中李沾厉声言：「今日有异议者死之」！时士英握兵于外，与靖南伯黄得功、总兵刘泽清、刘良佐、高杰等相结；诸将连营江北，势甚张。可法乃以福王告庙。

　　乙酉，弘基等迎王于江浦。丁亥，百官迎见于龙江关；王素服角带哭。

　　五月戊子朔，王乘马自三山门外至孝陵。从臣请从东门御路入，王逊避自西门入，至享殿，祭告毕，次谒懿文太子陵；自朝阳门入东华门，步行谒奉先殿。出西华门，驻跸内守备府。

　　己丑，群臣劝进。王辞让，遵景皇帝故事监国。

　　庚寅，王行告天礼。升殿，百官行四拜礼。魏国公徐弘基奉「监国之宝」跪进之；王受讫，行四拜礼，乃退。发大行皇帝丧，告谕天下，大赦；其新加练饷及崇祯十二年以后一切杂派并各项钱粮十四年以前之实欠在民者，悉免之。以张慎言为吏部尚书。是日，我大清兵大破闯贼李自成于北京。

　　壬辰，以可法为东阁大学士兼兵部尚书、高弘图为东阁大学士兼礼部尚书，并入阁办事。马士英为东阁大学士兼兵部尚书都察院右都御史，仍总督凤阳等处军务。发银一万两，遣职方郎中万元吉往犒得功等军。

　　癸巳，为大行皇帝举丧哭临。

　　甲午，以姜曰广为东阁大学士兼礼部尚书、前礼部尚书王铎为东阁大学士，并入阁办事。曰广辞，改礼部左侍郎入直。以工部右侍郎周堪赓为户部尚书、以吕大器为吏部左侍郎，召前都察院左都御史刘宗周复官。

　　乙未，遣河南道御史祁彪佳安抚江南，止江督袁继咸入援。楚抚何腾蛟奏恢复随州。可法请裁去南京内外守备参赞各衔，依北都旧制设京营府卫等官，罢锦衣卫南北两镇抚。又请江北分为四镇，以黄得功、刘泽清、刘良佐、高杰四人分统之。杰驻徐州，经理河北、河南开、归等处招讨事；良佐驻寿州，经理河南陈、许等处招讨事；泽清驻淮安，经理山东等处招讨事；得功驻庐州，经理各路援剿事。各以分地统辖军民，节制有司，修葺营卫，整顿行伍；垦荒芜、采山泽、招商税，以供军资。每镇额兵三万人，岁供本色米二十万石、折色银四十万两。设督师于扬州，节制诸镇。罢凤阳总兵官，改置副将。设九江、京口两镇，以操江总督协理之：诏并举行。

　　丙申，马士英率兵入朝。

　　戊戌，群臣劝进；笺三上，王许之。礼部请祀地祇，命俟祭天一并举行。命瑞王居重庆。

　　己亥，修奉先殿。大学士史可法自请督师江北；诏以便宜行事，各镇并听节制。

　　命御史陈丹衷宣谕江北。抚宁侯朱国弼请裁漕镇，从之。

　　庚子，召兵部尚书张国维以原官回部协理京营戎政、原任刑部尚书徐石麒为都察院右都御史。以总兵郑鸿逵镇九江、黄蜚镇京口。

　　辛丑，兵部主事凌駉起兵东昌讨贼。闯贼陷鸡泽，殷渊死之。

　　壬寅，王即位。大赦，称号弘光；以明年为元年。赐文武官一级，存问在籍大臣；起废滞，宥罪过。其北地文武官员义不从贼在南者，一体试用。明年，税银免十分之一，江北、湖广、四川倍免焉。以太监韩赞周管司礼监事，卢九德为司礼监秉笔太监，提督京营。

　　癸卯，马士英入阁办事，仍掌兵部尚书事。顾锡畴为礼部尚书。分应天、苏松为二巡抚。左懋第为都察院右佥都御史，巡抚应天、安徽等处。

　　甲辰，忻城伯赵之龙总督京营戎政。命户部速挽漕粟以济军糈。田仰为都察院右佥都御史，巡抚淮扬，提督军务，兼理海防。进封黄得功靖南侯、左良玉宁南侯，各荫子锦衣卫正千户。封高杰兴平伯、刘泽清东平伯、刘良佐广昌伯。马士英加太子太师，荫一子锦衣卫指挥佥事。

　　乙巳，禁北来逃官入京。祁彪佳为都察院右佥都御史，巡抚苏松，提督军务。祭告先福王太妃于行宫。

　　丙午，史可法陛辞出京，督师扬州；给银二十万两。请以总兵刘肇基、李栖凤、于永绥、卜从善、金声桓随征；从之。谕参将王之纲迎太妃于河南郭家寨。遣徐弘基祭孝陵，告即位。李自成遣伪将董学礼等至宿迁。

　　丁未，张慎言荐旧辅吴甡、原任吏部尚书郑三俊，命甡陛见。诏封疆失事各官不许起用。以万元吉为太仆寺少卿，监理江北军务。

　　己酉，总督漕运凤阳巡抚路振飞击败董学礼兵，擒其伪副使吕弼周，射杀之；缚伪防御使武愫，献于朝。命潞王暂居杭州。

　　庚戌，刘孔昭讦奏慎言荐甡误国，且定策时有二心。慎言乞罢，王两解之。弘图、曰广各上疏乞退，不许。命御史周一敬护送潞王之浙。设勇卫营，以御马监太监李国辅监督。诏史可法遣官访大行皇帝梓宫并太子、二王。

　　壬子，晋魏国公徐弘基左柱国。其余侯伯各加一级，岁加禄米五十石，予荫。赐韩赞周、卢九德各荫弟侄一人锦衣卫指挥佥事，各赐蟒衣及银。诏恤北都殉难诸臣。

　　癸丑，遣史可法祭告凤陵、泗陵，左良玉祭告显陵。大清兵取河北、山东。

　　乙卯，封平西伯吴三桂蓟国公，世袭；命发银五万两、漕米十万石犒之：闻其败贼也。起陈子壮为礼部尚书，掌詹事府事。命江淮赈恤南归难民。太常少卿李沾效吕大器定策时有二心，命不必深究。

　　丙辰，命议黄希宪、邱祖德、郭景昌私逃罪。

　　六月戊午朔，敬上大行皇帝尊谥曰绍天绎道、刚明恪俭、揆文奋武、敦仁懋孝烈皇帝，庙号思宗；大行皇后谥曰孝节贞肃、渊恭庄毅、奉天靖圣烈皇后。大学士高弘图自请江干督漕，许之。命补记注侍班官。

　　庚申，颁河北、山东诏。

　　壬戌，马士英荐「逆案」原任光禄寺卿阮大铖知兵，命予冠带来京陛见。给事中罗万象、御史王孙蕃、陈良弼、大理寺丞詹兆恒、应天府丞郭维经、怀远侯常延龄交章劾大铖不宜召，弘图请下九卿议，与士英忤；曰广以中旨用人争之：俱不得。各疏求去，不许。吕大器劾士英卖官鬻爵罪，不听。刘良佐攻临淮，不克；移驻寿州。湖广巡按御史黄澍入贺，面纠马士英罪可斩，承天守备太监何志孔助澍言；司礼监太监韩赞周执志孔待命，王密令士英姑避位。士英因内侍乞留，乃止。

　　甲子，工部尚书程注致仕。士英劾从逆诸臣光时亨、项煜、周钟等，命逮治。议上殉难诸臣功。

　　乙丑，命惠王移居肇庆。先是，吉王殁于淮安舟中，命于安吉、孝丰择地卜葬。

　　丙寅，起戍籍钱谦益为礼部尚书协理詹事府事。吏部尚书张慎言罢。礼部请立中宫；诏以列圣、先帝之雠未报，不许。

　　己巳，吴志葵镇守吴淞。刘泽清来朝，疏纠吕大器、雷演祚荐张捷、邹之麟、张孙振、刘光斗等，大器遂引疾。

　　癸酉，詹兆恒进钦定「逆案」。

　　丁丑，左懋第疏请北行。流贼张献忠陷重庆，瑞王并原任巡抚陈士奇等遇害。

　　戊寅，封福府千户常应俊襄城伯。

　　已卯，赵之龙纠高弘图议思宗庙号之失，请改正；诏仍旧。

　　庚辰，以徐石麒为吏部尚书、何应瑞为工部尚书。

　　辛巳，诏迎母后邹氏。

　　壬午，巡按淮安御史王爕奏皇太子、定王、永王俱遇害；即以爕为都察院右佥都御史，巡抚山东。是日，镇江兵燹，焚民房数百家。

　　甲申，以邱磊为山东总兵官。以黄斌卿防御京口，调郑芝龙兵六千入卫。

　　乙酉，命鲁王暂驻处州、崇王驻台州。诏荐举人材，授西北残破州县。停止劝饷事例。吏部左侍郎吕大器罢。

　　「勘本」曰：是月朔，命礼部铸国玺，以金代。壬午，顾宗伯锡畴请追谥文震孟等，削温体仁谥；并从之。

　　秋七月丙戌朔，祀高皇帝以下于奉先殿，以大行皇帝后祔祭。加张慎言、程注太子太保，予荫。添设兵部侍郎二员。

　　戊子，追尊皇考福恭王曰贞纯肃哲、圣敬仁懿恭皇帝，皇妣姚氏曰孝诚端惠、慈顺贞穆皇太后，皇祖妣贵妃郑氏曰孝宁温穆、庄惠慈懿、宪天裕圣太皇太后。遥上嫡母太妃邹氏尊号曰恪贞仁寿皇太后。追谥先妃黄氏曰孝哲懿庄、温贞仁靖皇后，继妃李氏曰孝义端仁、肃明贞洁皇后。追复懿文太子庙谥曰兴宗孝康皇帝，妃常氏曰孝康皇后。上建文帝谥曰嗣天章道、诚懿渊恭、觐文扬武、克纯笃孝让皇帝，庙号惠宗；后马氏曰孝愍温贞、哲睿肃烈、襄天弼圣让皇后。追尊恭仁康定景皇帝谥曰符天建道、恭仁康定、隆文布武、显德崇孝景皇帝，庙号代宗；贞惠安和景皇后汪氏曰孝渊肃懿、贞惠安和、辅天恭圣景皇后。

　　庚寅，以左懋第为兵部右侍郎兼都察院右佥都御史，经理河北、联络关东军务；马绍愉为太仆寺少卿兼兵部职方司郎中，加总兵官陈洪范太子太保：赍白金十万两、金千两、缎绢万匹，偕使大清。金声桓驻防淮扬。

　　壬辰，定守护凤陵戍兵五千人。刘之勃为都察院右佥都御史，巡抚四川。

　　甲午，定从逆诸臣以六等罪。以六科员缺，令将中行、评博、推知等官俱减俸行取。

　　乙未，依旧制为五军、神枢、神机三大营，以团练总兵官杜弘等六人分统之。

　　癸卯，命礼部尚书顾锡畴祀海。

　　甲辰，追封开国功臣故颍国公傅友德丽江王，谥曰「武靖」；宋国公冯胜宁陵王，谥曰「武壮」。荫福府内臣屈尚忠等弟侄各锦衣卫指挥使世袭。顾锡畴纠从逆词臣周钟、项煜等。

　　己酉，中旨以吏部右侍郎张有誉为户部尚书；弘图封还诏书争之，不听。

　　辛亥，释高墙罪宗前唐王聿键等三百余人，计七十五案。

　　时群臣分党，纷争日甚。壬子，谕曰：「朕遭百六之运，军书间阻；方资群策，旋轸故都。乃文武之交争，致异同之日甚。先帝神资独断，汇纳众流；天不降康，咎岂在上。尔诸臣当鉴于前车，精白乃心，匡复王室。若水火不化、戈矛转兴，天下事不堪再坏，且视朕为如何主。祖宗成宪，勿尚姑息。各宜钦承，朕言不再」。改正阁衔：尚书兼大学士，举经筵。高弘图等请建中宫；谕俟母后回銮日行。

　　乙卯，弘图乞休，不允；请召还史可法，亦不报。

　　是月，万元吉奏大清兵南征。

　　八月丙辰朔，日有食之。

　　丁巳，亲祀孔子。以杨鹗为兵部右侍郎兼都察院右佥都御史，总督川、湖、云、贵、广西军务。刘泽清等疏劾刘宗周。命惠王居广信。马士英与姜日广同诋王前。宗室朱统■〈金类〉纠曰广党从逆诸人；又不肯迎立，坚持异议。礼科袁彭年特纠统■〈金类〉，报闻。

　　庚申，加可法少保兼太子太保、武英殿大学士，弘图太子少师、文渊阁大学士，曰广太子少保、文渊阁大学士，士英太子太师、武英殿大学士，铎太子少保、文渊阁大学士；予荫有差。

　　壬戌，贺世寿为户部尚书，总督仓场。复东厂；袁彭年疏争，外调。

　　癸亥，敕左良玉兼提督官，开藩武昌。起丁魁楚为兵部右侍郎兼佥都御史，总督河南、湖广军务。

　　甲子，张献忠陷成都府；蜀王遇害，抚臣龙文光、刘之勃，道臣刘士斗及知县等官皆死之。

　　乙丑，王曰：「川陕道远，职官多缺。吏部选择贤才堪任监司、府县者，与巡按御史米寿图前去，随才署用。以后凡残破险远地方，准此」。

　　丁卯，逮光时亨等。

　　戊辰，皇太后自仪凤门入宫，遣灵璧侯汤国祚告于南郊。

　　壬申，起樊一蘅为兵部右侍郎兼佥都御史，总督川、陕军务。起越其杰为都察院右佥都御史，巡抚河南兼辖颍、亳二州军务。

　　癸酉，命修西宫之西园第一所为皇太后宫。

　　乙亥，命吏部察废籍及举贡监生才品堪用、愿效力危疆者，考选二、三千名咨发督辅军前，以补地方缺官。

　　丙子，下项煜于狱，逮周镳、陈以谦等。

　　丁丑，封皇太后弟千户邹存义为大兴伯。赠吴三桂父故总兵官吴勷辽国公、母祖氏辽国公夫人。

　　戊寅，王永吉载罪督山东军务。

　　庚辰，命选淑女及内员；廷臣交章谏，不听。

　　辛巳，赐北京殉节诸臣大学士范景文、户部尚书倪元璐、左都御史李邦华等二十二人赠谥、祭葬有差；建祠鸡鸣山，赐额「旌忠」。

　　壬午，改前大学士王应熊为兵部尚书，总督川、广、云、贵等处专办蜀寇，赐尚方剑便宜行事；仍给银三万两。

　　癸未，封郑芝龙为南安伯。命停文武官荐举。禁非言官而上疏者。革楚抚王杨基任，听勘。

　　乙酉，中旨以阮大铖为兵部右侍郎巡阅江防；刘宗周劾奏，不听。我大清于是月遣将杨万兴下济宁。

　　「勘本」曰：是月太妃至，谕工部三日内搜括万金以充赏赐。顾宗伯锡畴议并夺温体仁荫爵。

　　九月丙戊朔，黄得功趋扬州，高杰以兵袭仪征。

　　戊子，复前蓟督赵光抃官。

　　己丑，纂修「玉牒」。赠恤湖广殉难诸臣。以都督佥事张成福充山东总兵官。

　　庚寅，裁各省布政司右布政使。

　　辛卯，命撰起居注。

　　癸巳，大学士姜曰广罢。逮御史黄澍，不至。命修「思宗实录」。

　　甲午，左都御史刘宗周罢。三法司奏定从逆六等条例。其大逆凌迟处死者五条：凡从贼攻陷京师及为贼毁宗社、易门榜者，凡倡率劝进及为贼草伪诏者，凡部院詹事、翰林三品以上大臣从贼受伪命而亲信用事者，凡文武封疆大吏如督抚、总兵降贼者，凡京堂、科道部属等官为贼画策规取地方者；以上如本犯不归、归而又逃，悉收系其妻子，籍没其资产。其斩决不待时者三条：凡四品京堂及翰林、科道受贼伪命居要地比原职加崇者，凡方面分巡、分守、知府等官降贼者，凡文武封疆大吏闻变先逃者。其绞者六条：凡献玉帛、献子女以媚贼求免者，凡内外衙门官仅受伪命者，凡在巡方及布按三司、分巡、分守、知府等官遇变而逃者，凡被贼拷掠不能自决仍受伪命者，凡受伪命而为贼疏远者，凡各衙门奉差如管屯、管河、榷关、督饷等官虽无封疆之守而弃职潜逃者。其流者二条：凡内阁重臣及部院等三品以上、詹事翰林五品以上即不从敌而偷生潜逃者，凡既受伪命复自疏远见贼未败而脱身南还者：以上斩、绞、流共十一则，如各犯认罪自投，拟减本罪一等；如遁归匿形、蓄谋叵测，照本罪加一等，仍收系其亲属。其徒者二条：凡候考、候选，即无官守、即未受伪命而浮沉贼中，贼奔乃还者；凡遇贼变，为贼胁留而未受伪官者。其杖者一条：凡为贼所拘未受伪官而乘间先归者。王曰：「北都沦丧，帝后升遐，巷战死节者遂无一人；且反面事仇、甘心降贼，为之指斥先帝、规并海宇。人心已丧，法纪何存！所奏既已会议，允当并先夺职。其绞罪以上，法司行抚按官逮解来京候讯；流罪以下，抚按官依律讯处具奏。其有身虽陷贼，能改图归正、擒杀贼首及以兵马、城池来归或为内应克立大功、或为内间效忠本朝者，仍从优升赏，不用此例」。

　　丙申，以王之纲充总兵官，挂荡寇将军印，镇守河南；御史凌駉联络河南、北直。

　　丁酉，叙江北文武多年战功。黄斌卿移屯大江、黄蜚屯芜湖采石、郑鸿逵屯镇江。加士英少傅，仍兼太子太师、建极殿大学士；荫一子锦衣卫指挥佥事世袭。

　　戊戌，谥前大学士孙承宗「文忠」、太常寺少卿鹿继善「忠节」，赐祀「忠烈」。以王潆为都察院右佥都御史，巡抚山东，赞理军务。牟文绶充总兵官，镇守荆州。黄得功移驻庐州，以防桐皖。刘良佐进复黄、汝。高杰移驻徐州，进复开归。追补建文死节诸臣方孝孺等赠谥，立祠祀之。

　　甲辰，追赠开国名臣、及正德谏臣、天启惨死诸臣各有差。左良玉子梦庚挂平贼将军印。士英请令童生输银，免府、县考二试。

　　乙巳，给河南巡抚越其杰银十五万两，令募兵屯田。

　　丙午，丁魁楚另用，以何腾蛟并抚湖北。命乡官与监生齐民较田多寡一体当差，不得擅立官户。

　　丁未，称皇考福恭王陵曰熙陵。

　　庚戌，命夺浙江巡抚黄鸣骏官。革侍郎吕大器职。逮问前巡按御史左光先，不至。开佐工事例。

　　辛亥，停宗室换授。

　　壬子，再命刑部逮问黄澍，亦不至。以李成栋镇守徐州。户科给事中陆朗、御史黄耳鼎例授外职，特旨留之；二人疏攻徐石麒。

　　甲寅，吏部尚书徐石麒罢。

　　是月，高杰率兵赴镇。

　　「勘本」曰：南都初建，有刑部主事前知宁国府事钱敬忠于六月朔日具疏千余言，极陈恢剿事理；得旨：「钱某有何异谋可足兵食，以便恢剿？着再奏」。既而连上三疏，匦臣谓其累渎费辞，且多斥犯，久扼不上；敬忠乃移疾归。兵部右侍郎徐人龙具疏极言「祖宗汤沐重地，不宜遽予拥兵自卫之人。夫带砺之盟，俟有成绩。乃兵未即动而遽刳内地畀之，江南尺寸土可胜刳哉」！人龙与士英同堂决事，每正色危坐，语辄刺及。士英恶之甚，讽台臣何纶劾其衰髦失仪，勒令致仕；然则人龙实未衰髦而失仪也。宁河王孙邓文昌者，有勇敢言，以世爵官后军都督。后以左兵内犯，议撤防河军，力争之；为士英所诃，遂弃官去。

　　右钱、徐、邓名，正史皆阙、温氏亦失之；今传入「摭遗」补稿。

　　●南疆绎史勘本卷二

　　霅川温氏原本

　　古高阳氏勘定

　　目录

　　纪略二

　　福王（下）

　　右南都纪略第二。

　　◎是年十月朔，我朝定鼎更始；明年，南京溃，大兵进守皇城：原本皆略。今凭正史勘补。其三月内审问伪太子、故妃两案，语多未备；今核入。凡纪中所不尽者，均于「书后」详之。如扬州从难乡官张伯鲸、抚臣卫胤文者，皆阙书；案胤文虽有妄劾史督辅事为清论所弃，然其死难则不可冺也。予诸「勘本」、「书后」之作，匪敢哆张议论也；盖纪传中所不足而疑似者，于此可以补证发明之耳。

　　纪略二

　　福王（下）

　　。福王（下）

　　冬十月乙卯朔，大清定鼎燕京。我世祖章皇帝即皇帝位，建元顺治；颁诏天下，普与臣民更始。是日，福王以郑芝龙为总兵官，镇守福建；罗联芳守贵州。命铸「弘光通宝」钱。

　　丁巳，钱谦益疏荐蔡弈琛、颂马士英功兼雪「逆案」阮大铖、杨维垣、贾继春、吴孔嘉、房壮丽、吕纯如等。以李沾为左都御史。

　　己未，张缙彦戴罪总督北直、山西、两河军务，便宜行事。

　　庚申，大学士高弘图罢。

　　甲子，凤阳地震。

　　丙寅，再震。遣司礼监太监孙元德督催直隶、浙江、福建岁收、缎价、内库一应钱粮；仍督两江漕粮、盐课、洋税并一切修练、储备事宜。加湖广巡抚何腾蛟兵部右侍郎，巡抚全省。赐北京死节太监王承恩等九人赠谥、祭葬，予荫有差。命于杭州选淑女。

　　壬申，中旨以张捷为吏部尚书。

　　癸酉，丁魁楚以原官总督两广军务。追复代宗生母贤妃吴氏为皇太后，谥曰孝翼温惠、淑慎慈仁，匡天锡圣皇太后。复建文弟允熥为吴王，谥「悼」；允熞为衡王，谥「愍」；允熙为徐王，谥「哀」；长子文奎曰恭愍皇太子；少子文圭为原王，谥「怀」；并附祀孝康陵。复江都、宜都、南平等四郡主为公主，耿睿、于礼为驸马都尉。

　　甲戌，以右春坊卫胤文兼兵科给事中，监高杰军。以张捷为吏部尚书。

　　乙亥，张秉贞为都察院右佥都御史，巡抚浙江。

　　丙子，命以来年正月上辛，仍遵洪武制，合祀天地于南郊。士英请令户部给直省印单，凡赎锾自杖以上俱注单内，解部充饷；其不入单内以赃论。从之。

　　丁丑，命王永吉暂驻河上，料理战守。北使回。以兵部左侍郎解学龙为刑部尚书。阮大铖纠雷铖祚，命严讯。

　　戊寅，加左良玉太子太傅。

　　壬午，命停今年决囚。予秦、楚殉难诸臣祭葬有差。定江北督抚四镇额兵三万、楚抚额兵一万、京营额兵一万五千。

　　癸未，以刘若金为佥都御史，提督闽、广沿海诸税兼理海防军务；刘安行为佥都御史，提督南直、浙江沿海诸税兼理海防军务。

　　是月，漳州贼破云霄，据于城；官兵讨之，贼走大浦。

　　十一月戊子，西宫成，锡名「慈禧殿」。续封邓文尧为定远侯。桂王薨。

　　已丑，凤阳皇陵灾，松柏皆烬。

　　庚寅，命开屯海中玉环等山。命唐庶人聿键居广西平乐。

　　辛卯，令生员纳银充贡。总兵官邱磊有罪，下狱死。

　　癸巳，左良玉奏华容、石首战捷。命辽王驻台州。

　　乙未夜，端门外火。时大清兵破海州，入宿迁；山东及丰、沛尽降。

　　丁酉，苏松巡抚祁彪佳罢。

　　庚子，以李永茂为佥都御史，巡抚南、赣、汀、潮等处。

　　丁未，张凤翔为兵部尚书兼副都御史，巡抚苏松。卢若腾为佥都御史，督理江北屯田，巡抚庐、凤。高起潜提督江北兵马粮饷。淮安地震。

　　己酉，九江总兵黄斌卿侦知左良玉难制，请改驻皖池；从之。

　　庚戌，命五军都督府左都督许定国充总兵官挂镇北将军印，镇守开封、河雒。椎酒税。

　　辛亥，监下江军兵部职方司郎中杨文骢请于金山圌山筑城；从之。高杰疏荐吴甡、郑三俊、金光辰、姜垛、熊开元、金声等；报闻。

　　壬子，复逃官御史苏京官，驻庙湾，联络海上。

　　自五月不雨至于是月。

　　十二月乙卯朔，命荆王驻九江府。

　　丁巳，进刘泽清为东平侯。刘孔昭亦进侯爵；辞，许之。禁巡按御史不许访拏。

　　辛酉，命何腾蛟以原官总督州、广、云、贵等处军务兼督粮饷，专理恢剿；召杨鹗回部。大清兵围邳州，凡三日。

　　甲子，命程世昌兼督上江粮务。

　　丙寅，改上孝宗后张氏谥曰孝成靖肃、庄慈哲懿、扶天赞圣敬皇后。大阅京军，命士英代。大清兵入河南府，总兵李际遇降。

　　戊辰，以高斗枢为佥都御史，巡抚湖广。

　　己巳，陈洪范北使还；左懋第不屈被执，马绍愉留，和议不成。行税契法。通政司杨维垣请重刊「三朝要典」；命礼部访求一部，宣付史馆。又奏「逆案」多枉；命吏部察明，分别复职起用。有颠僧大悲至京，自称齐王，又称潞王；下镇抚司鞫讯。

　　壬申，禁各官荐举。命王永吉专防江北、张缙彦专防河南。缙彦言定诸将各分汛地：王之纲自永城至宁陵、许定国自宁陵至兰阳、刘洪起自祥符至泛水。

　　癸酉，复逃官原任左春坊、左谕德韩四维官；工科给事中戴英劾之，命改别衙门用。

　　甲戌，遣士英视牲。

　　乙亥，复逃官兵科给事中时敏官。开屯海中大瞿等山。

　　丁丑，谕吏部：自天启以来诸臣有劳绩者，察明赠官，不得与荫。三法司奏解学龙等议从贼诸臣狱；王以诸臣拟罪太轻，命再议。开文武职官诰命事例。时大清兵自孟津渡河，李际遇既降，缙彦等并走沈邱；命高杰进屯归德以备之。魏国公徐弘基卒。

　　戊寅，以应天府府丞瞿式耜为佥都御史，巡抚广西；马体干为佥都御史，巡抚四川。

　　辛巳，罢南郊，改于明年冬至。

　　癸未，左良玉奏复公安。马士英请榷酤，从之。

　　大清顺治二年（乙酉）春正月乙酉朔，大雪。福王居南京，称弘光元年；日有食之，免百官朝贺。

　　庚寅，加史可法太师仍兼太子太师、建极殿大学士，马士英少师兼太子太师、中极殿大学士，王铎少保兼太子太保、武英殿大学士，予荫。以士英掌文渊阁印，充首辅办事。可法辞太师，许之。

　　壬辰，立春。流星入紫微垣。

　　癸巳，命黄得功、刘良佐率师进屯颍、亳；皆受命不行。命河南巡抚越其杰、巡按凌駉防守归、开。高杰提兵直抵关、雒，进据虎牢。

　　乙未，许定国伏兵诱杀兴平伯高杰于睢州。

　　丙午，杰部将攻城；定国惧，奔考城叛降。

　　戊戌，禁宗室入京朝见。

　　壬寅，命在京诸臣自陈。

　　癸卯，中旨以吏部左侍郎蔡奕琛兼东阁大学士，入阁办事。命裁监纪及将作官。

　　甲辰，命删定「三朝要典」。朱国弼、张孙振劾解学龙。

　　乙巳，夺学龙职。

　　丙午，召左都御史唐世济复官，命管右都御史事。

　　辛亥，加兵科给事中前监高杰军卫胤文为兵部右侍郎，总督兴平标下镇将兵马兼理本镇汛地，经略开、归防剿军务。张国维归省。

　　是月，大清兵取西安，李自成走襄阳。

　　二月甲寅朔，命于嘉兴、绍兴二府选淑女。

　　丙辰，王骥为佥都御史，巡抚湖广。

　　己未，阮大铖为兵部尚书兼都察院左副都御史协理部事，仍管巡阅江防事务。高倬为刑部尚书。人有上书言开化、德兴、玉山之间有云雾山为先朝封禁，开之可以助国；命太监李国辅往，会同抚按勘视。

　　辛酉，命五府察明勋臣世系，方许保选；戚臣不许滥请世袭。

　　癸亥，续封顾其谦为镇远侯。

　　甲子，谥思宗皇太子曰「献愍」、定王曰「哀」、永王曰「悼」。

　　乙丑，遣黄道周祭告禹陵。史可法请用高杰部将李本深为提督，不许。黄得功引兵趋扬州。裁九江额饷六万。张孙振奏劾礼部尚书顾锡畴。

　　丙寅，命于苏州织大婚冠服。

　　丁卯，锡畴免。荫方孝孺裔树节为翰林院五经博士。

　　癸酉，撤高杰部兵回，命刘良佐防归德；遣太监高起潜安抚兴平营将士驻扬州。

　　甲戌，进蔡奕琛礼部尚书、文渊阁大学士。

　　乙亥，追封皇弟由榘为颍王，谥曰「冲」。礼部请朝日，命俟南郊礼成行之。

　　丙子，更上先帝庙号曰毅宗（赵之龙奏「思」非美谥）。改封慈爚为崇王，命驻福州府。

　　丁丑，止滇、黔援兵。袁弘勋疏攻袁继咸；左良玉救之，并言「要典」宜焚。谕解之。

　　戊寅，李自成走承天。

　　已卯，命南京各衙门印尽去「南京」二字，改铸另给。

　　癸未，僧大悲伏诛。鸿胪寺少卿高梦箕密奏先帝皇太子自北来，遣内臣踪迹之。

　　「勘本」曰：顾宗伯锡畴之被劾也，因其论削温体仁谥事耳；原阙。「佚史」仅于三月丁亥大书曰：「复故少师、中极殿大学士温体仁谥」。此盖从张孙振之请也。案改铸各衙门印文尽去「南京」二字，因礼部管绍宁印被窃，谋诸士英，故有斯命。

　　三月甲申朔，内臣自杭州送北来太子至京，驻兴善寺；遣太监李承芳、卢九德等审视还报。夜五鼓，移至锦衣卫都督同知冯可京邸舍。

　　乙酉，御武英殿，命府部九卿科道及前东宫讲官中允刘正宗、李景濂、少詹事方拱干等审视太子真伪。问答有歧，大学士王铎直叱为假。再命严究主使之人；久之，自供为王之明，故驸马都尉王昺侄孙，曾侍卫东宫。家破南奔，高梦箕家丁穆虎教之诈称太子。奏上。

　　丙戌，下之明中城兵马司狱。

　　丁亥，复故少师、中极殿大学士温体仁谥。

　　戊子，命太监乔上总理两淮盐课、严察兵马粮饷。

　　己丑，大清兵取郾城，又取西平。李自成逼承天，左良玉遣使告急；命督臣何腾蛟等御之。

　　辛卯，大清兵取上蔡。耿廷箓为佥都御史，巡抚四川。

　　壬辰，命百官会审王之明、高梦箕、穆虎于午门外。王藩邸元妃童氏在河南自陈，刘良佐信之，具仪从送入京；前巡按御史陈潜夫遇诸涂，谒之。既至，王怒，目为妖妇，下锦衣卫狱，并逮讯潜夫妄谒妖妇罪。黄得功出疏争太子事。李自成兵寇潜江。

　　癸巳，遥祭诸陵。

　　戊戌，三法司以王之明狱上，再命严究往来踪迹。先是，太子之至也，都人皆喜谓王未有子，且以为嗣；至是，人情汹惧，指马士英、王铎共谋戕害太子。得功再疏保留。乃命养之狱中，勿遂加刑。封郑芝龙为南安伯。命黄斌卿以原官挂征蛮将军印，镇守广西；方国安挂镇南将军印充总兵官，驻防池口。刘良佐上疏，并言太子、童妃二事，谓上直为群臣所欺；王命法司先将二案审明情节宣布中外，以释群疑。然而流言日甚，称士英等朋奸导王灭绝伦理。

　　己亥，徙祟王居福州。上懿安皇后谥曰孝哀慈靖、恭惠温贞、偕天协圣晢皇后，更上皇考谥曰孝皇帝。命黄得功移镇庐州与刘良佐合力防御。

　　壬寅，思宗忌辰，王于宫中举哀；百官于太平门外设坛遥祭，以东宫、二王祔祭。

　　癸卯，高成自杭州解至（梦箕子也），命三法司覆审王之明等。命毁黄得功疏，以绝奸谋。

　　甲辰，封妃戚黄九鼎雒中伯。左良玉以李自成兵至潜江口，遣使告急。加朱大典为兵部尚书兼右副都御史，巡抚应天、安徽等处。

　　乙巳，大清兵从河南下，总兵王之纲走宿州。是日，取归德府；巡按御史凌駉及其子润生死之。

　　丙午，罢安庆巡抚。

　　丁未，许罪废诸臣输银复官。

　　戊申，左良玉举兵，以奉太子密旨诛奸臣马士英为名，黄澍主其谋；焚武昌东下。

　　已酉，赠故兴平伯高杰太子太保，荫一子锦衣卫百户。以钱继登为佥都御史，总理两淮盐法，兼督江防军务。罢巡盐御史。大清兵取颍州、太和。加李本深太子太保左都督，提督兴平标下兵马。

　　夏四月癸丑朔，命史可法驰扼徐、泗。

　　丙辰，左良玉兵陷九江府；寻死，其子梦庚自称留后。命阮大铖、刘孔昭率师出御。

　　丁巳，追恤三案诸臣刘廷元等二十人，并复原官，仍各荫赠有差。左梦庚兵陷建德。戊午，陷彭泽。乙未，陷东流。京师戒严，以公侯分守长安等门及都城十三门。征靖南、广昌、东平三镇兵入卫，命可法至江北调度。命阮大铖会同朱大典、黄得功堵剿。

　　庚申，戮光时亨、周钟、武愫于市，周镳、雷演祚赐自尽；其余从贼诸臣拟死罪者戍边、流罪以下为民。

　　辛酉，左兵前哨及采石，黄得功驻兵荻港扼之。大清兵自归德分道一趋亳州、一趋砀山，徐州总兵李成栋奔扬州。

　　壬戌，封常澄为襄王，命居汀州。是日，都督黄斌卿等与左兵战于铜陵之灰河，败之。明日复战，沉其船三十艘。命劳诸将银币。

　　乙丑，左梦庚陷安庆。大清兵取泗州；丙寅，渡淮。史可法退保扬州，刘良佐提兵入卫。

　　丁卯，选淑女于元辉殿。潞王在杭州上书，请僻静一郡；戊辰，命驻湖州，赐敕奖谕。且命移周、鲁二王于江西、广东。

　　庚午，王永吉总督防河兼巡抚凤、庐、淮三府，钱继登兼抚扬州。左兵至池州。诏暴良玉罪状。京口总兵郑鸿逵破乱兵于江中；奏闻，命黄得功移家太平。

　　辛未，大清兵围扬州，七日城破；丁丑，督师太傅、兵部尚书建极殿大学士史可法死之。扬州知府任民育、江都知县周志畏等不屈死，总兵官刘肇基等逆战死，原任兵部侍郎张伯鲸、都督兵部右侍郎卫胤文、监纪主事何刚先后俱殉难。城遂屠。

　　戊寅，追封于谦为临安伯。

　　五月壬午朔，进封黄得功为靖国公世袭，诸将各升荫有差；遣司礼监太监王肇基赍银币往劳。以李彬为佥都御史，巡抚河南。

　　癸未，移惠王于嘉兴。得功击左梦庚于坂子矶，败之。

　　丁亥，封郑鸿逵靖卤伯。分苏松、常镇为二巡抚。以杨文骢为佥都御史巡抚常镇二府，兼辖扬州沿海等处军务。

　　己丑夜，大清兵乘雾自七里江渡。

　　庚寅，援师悉溃；杨文骢走苏州，郑鸿逵以水师奔福建。

　　辛卯，我兵入镇江府；王出奔太平，刘孔昭斩关遁。

　　壬辰，马士英奉太后出奔，由广德至杭州。京城溃，乱兵拥立王之明。是日薄暮，王至太平，居察院公署；如得功营，旋御舟如芜湖。以扬州府同知李继晟为佥都御史，巡抚安庆。命阮大铖、朱大典兼东阁大学士督师。

　　甲午，总督京营忻城伯赵之龙、魏国公徐用爵、内阁大学士王铎、礼部尚书钱谦益具表迎降。

　　乙未，大清兵自丹阳趋句容；夜，前队至郊坛门。丙申，营于城北；之龙、谦益等尽率诸勋戚文武出降。刑部尚书高倬、礼部主事黄端伯、户部郎中刘成治、主事吴佳胤、中书舍人龚廷祥、钦天监博士陈于阶皆死之。吏部尚书张捷、右副都御史杨维垣走之不脱，亦就死。监生吴可箕、武举黄金玺、布衣陈士达俱殉之。

　　丁酉，刘良佐以所部至上新河降。

　　戊戌，大清兵奉豫亲王进守皇城。

　　癸卯，刘良佐引兵追王，左柱国太师靖国公黄得功死之。丙午，其将田雄、张杰等执王至南京。

　　秋九月甲寅，王北去。闽中唐王立，遥上尊号曰圣安皇帝。

　　明年五月，王殂，潞王等亦见杀。粤中永明王立，上谥曰安宗简皇帝。

　　「佚史」曰：按李清「南渡录」云：「上燕居深宫，徘徊诧叹，每谓诸臣「无肯为我用」。素少读书，章奏未能亲裁；故内阉、外臣相倚为奸，卒归过于上。如端门捕虾蟆，此宫人旧例；而加以秽言，且谓娈童季女死者接踵，以致内外腾谤。及国亡，宫人逸出，始得其真也。惟一为士英所挟，太阿旁落，乱政亟行，以沦胥于亡。盖仁厚有余，刚明不足。论者谓士英听大铖奸谋，欲以「三朝要典」大兴党人之狱，累请不允；亦可想见其为人矣」。

　　「勘本」曰：李暎碧之言，亦为其臣者卫其君耳。呜呼！王之考福恭王之死也，闯贼沥其血入酒杂鹿肉咽之，名曰「福禄酒」；较献贼借襄王头为尤惨矣。奈何南都立国，声色是耽，不共之雠置诸弗议？以北来太子为假，以故妃童氏为妖，疑案重重，五伦俱绝；忠言格格，一事无成。亦无惑乎后之人以赧王为伪也。

　　大兵南下，警报沓闻。王于除夕怃然不怡，亟传部院诸臣进见。众谓兵败地蹙上烦圣虑，各各顿首谢罪。王良久不答。既而曰：「吁！此非朕所及也。今之所急在后宫寥落，欲广选良家女充掖庭，且新春南部无新声耳。卿等盍早计诸」！或对曰：「臣等以陛下忧兵警、念先帝，故不俟驾而来，乃作此等想邪」！群起拂袖出。兴宁宫告成，命翰林官拟上楹帖俱不称旨，已闻王铎一联大获奖赏。或进内殿观之云：「万事不如杯在手，一年几见月当头」；旁注「东阁大学士臣王铎奉敕书」。钱东涧诗：「一年天子小朝廷」，其兆已见于斯；而赧王中心之藏亦可概矣。「金陵剩事」言：是秋有内竖奉旨采合媚药，需雀脑蟾酥；市中一夕踊贵，甚至乞儿手捉一虫一介亦贴黄书「上用」，而人不可犯。噫！如此作为，读史督辅三疏则不胜抱玉投珠之泣已。隐哉！

　　伪太子之狱，士英欲并倾姜、黄，令严究主使附逆者。寻有内员上密疏，王手示之；士英翻覆指驳。御史陈以瑞奏愚民观听易惑，将谓诸臣有意倾先帝血胤，请勿加刑。时李沾以左都御史会审午门，喝令上桚；乃号呼皇天上帝，声彻内廷。旧东宫伴读邱致中趋至，抱持大恸。夜有题诗皇城者曰：「海上扶苏原未死，狱中病已又奚猜」！一时中外沸腾。黄靖南具奏：「东宫之来，何人定为奸伪？先帝子即陛下子，岂有不明不白付之刑狱者」！左宁南疏：「吴三桂于东宫实有明验，朝廷诸臣但知逢君，罔顾大体。前者逆贼尚锡王封，何至一家视同仇敌。明知穷究必无别情，必欲展转诛求，使陛下忘屋乌之德、臣下绝委裘之义。亲亲而仁民，惟陛下省之」！湖督何腾蛟言：「马士英何以独知其伪？既云王昺侄孙，何以无一人确认，而泛云自供？高梦箕两疏何以不抄发？事关天下万世是非，可不慎邪」！江督袁继咸言：「太子气体非外间儿童所能假。王昺固系巨族，而高阳未闻屠害，岂无父兄群从，何至只身流转到南？望勿信及偏辞，使一人免向隅之泣，则宇宙享荡平之福矣」。案北都之变，太监栗从周、王之俊以太子、二王献于贼；贼系之军中，尝使侍宴，愤泣几凌于死，贼复幽诸刘宗敏家。后乃遯而之南。吴三桂谓凿凿有据，今无可考矣。

　　伪妃之狱，士英亦言「苟非至情所关，谁敢拚死与陛下为敌体」？刘良佐言：「南案未协舆论，恳求曲全两朝彝伦，毋贻天下后世口实」！考童氏为赧王继妃，生子已六岁矣。南渡后，王迎邹太妃而不召妃，妃乃自陈于官。巡按陈潜夫以闻，王勿报。刘良佐会同抚臣越其杰假仪卫送至京；王不悦，诃之为妖妇，即命付锦衣卫监候。妃从狱中自书入宫年月及乱离情事甚晰，王又弗顾。已而命严刑拷讯，血肉狼籍，人不忍看。妃初则徒跣诅骂，既则直声呼号，宛转于地下者不三日而死。夫史职所以传信也，不信不足以言史。两案若太子之伪，证之狱词、质之公论，虽百世亦未能创断；若童妃之冤，则彰彰可信者也。后之人因妃之死而更议赧王为不道、为伪托矣。佚史氏颇信王之为伪。甬上全氏题「戾园疑迹」云：「见诸「所知录」、「林太常蠒庵集」中证伪尤详」。吴兴杨氏跋语曰：「半壁荒朝，传闻滋谬。又有率臆凭胸者以好恶为增损事迹，真赝相参，是非混淆莫辨。其伪之甚者，为先帝，为太子，为永王、定王、齐王、福王之父恭王，为太后，为故妃，为皇姑、潞王之弟郡公，而犹有异论谓福王亦伪。堂堂留都，以史大司马之定策，且名贤林立其闻，而使卜者王郎辈践天子位邪」？今案当时致伪之说，其故有二：盖以马、阮济奸，将尽杀东林、复社诸君子。向后诸君子追憾其事，造词洿蔑；并恨王之任奸不悟也，乃奋而断之曰：「此马瑶草诡谋迎立，本非明室宗支也」。其说一也。次则童氏为糟糠故配，亦曾患难相依，有何大过，而必欲置诸死地。且弃其母并弃其子，妃则榜掠宛转以死；已而六岁孩提杳无下落，曾无一语及之焉。有自己骨血而忍残至此？始于太妃之至，有括取金钱充赏之举，极邀其驩.殆恐故妃入宫识破机关，因而必不与面，急灭其口也。其说二也。是皆甚疾之之词。而伪益言伪、疑更传疑，亦王之所以自致之尔。

　　杨氏言：「士英挟奔之太后为伪，固也。然据浙中之迎请、后从潞藩北去而跃入水中者，岂又伪之所能为邪」？附此以俟博考。

　　●南疆绎史勘本卷三

　　霅川温氏原本

　　古高阳氏勘定

　　目录

　　纪略三

　　唐王

　　右闽疆纪略第三。

　　○王英才大略，在藩服之时已思有所施为；及遭逢患难，磨砺愈坚。两京既覆，枕戈泣血，躬行节俭，以裕兵食。性喜文辞，手撰三诏、「御制祖训后序」、「行在缙绅便览序」，皆典雅可诵。所至访求书籍，军行亦载书数十乘。听纳谏说，拔钱邦芑、金堡于下僚，置之言路，欲其有所开陈。章奏朝至夕发，或送后代批。后亦读书，通明识治体；王尝与之决事。笃念旧恩，不遗纤微；于从兴诸臣，恩泽尤渥：不可谓非一时令主也。论者徒见其不能出关，遂言好作聪明、自为张大，无人君之度；此以成败论耳。夫郑氏起盗贼，目无君上，据有全闽，富贵已盈，始愿亦不及此；而欲责以鞠躬尽瘁，经营天下，难矣！王之托于郑氏，所谓「祭则寡人」而已。其二、三心膂之臣，所藉以恢复者，如黄道周、苏观生皆儒雅可观，祗将略未优，又束缚其手足，不能一展所长。悲夫！悲夫！天之所废，谁能与之？虽有忠义，如之何哉！

　　纪略三

　　唐王

　　。唐王

　　唐王，太祖九世孙也。讳聿键，小字长寿。其先唐定王，高帝第二十二子，封于南阳。父器墭，唐世子；追封裕王。母毛氏。王生十二岁，祖端王惑于嬖妾，欲立其爱子，遂囚世子于承奉司，王亦从之。有大志，虽处患难而意气不挫。年二十有八，尚未请名。世子为其弟毒死，端王讳之，将传国于次子。分守道陈奇瑜入吊，谓王曰：「世子薨逝不明，若又不立其子；事且露，国法重」！王惧，始请名立为世孙。崇祯五年，端王薨，王袭位；年三十一矣。选妃曾氏，诸生曾文彦女。七年，流寇入河南，南阳当其冲；城卑薄，王捐千金谋修筑。知府陈俊豪勿授工；王上言，诏逮俊豪下狱。王乃援潞藩例，请增兵三千人，设参将一员以陈永福充之；不许。八年冬，贼再犯南阳。上疏言：「臣府护卫一千二百人，近制以其半为汴梁班军，给抚臣以下策使，无谓。惟明诏念臣困阨，以全军见还」！庄烈帝报之曰：「南阳番军班直，祖制已久，朕不敢变」。时欲行宗室换授之法，陈子壮署礼部事，执不可；王贻书于子壮相驳难，称说典训，援据经传，皆有本。廷臣顾勿及知，特以为诸侯王尚气持异同而已。子壮寻下狱，众口惜子壮者，辄以尤王。王亦薄公卿为不足重，而尊宗藩体统。劾总督卢象升不朝。其所建请，颇多与群臣相抵牾，帝意亦不之善也。九年秋八月，京师戒严。王率军勤王；汝南道周以兴制之，不听。至裕州，巡按御史杨绳武以闻；旨下切责。会前锋值寇，亡内竖三人，乃返国。十一日，下部议，废为庶人，安置凤阳高墙。押发官同知张有度欲以槛车行，王自裁不殊。至凤阳，守巷奄人索贿不得，墩锁以困苦之；不胜其辱，病几殆。曾妃割股以进，始愈。有司廪禄不时，资用乏绝。时有望气者以高墙中有天子气，言于淮抚路振飞。振飞假赈罪宗名入见王，心异之。王告以吏虐状；振飞上疏请加恩罪宗，赡以私钱，且责吏之无状者。王甚德之。

　　甲申春三月，北部陷，南京福王立，大赦，王出高墙。礼臣请复王爵，不许；命徙驻广西之平乐府。

　　乙酉夏五月，行抵杭州，而南都已覆。王劝潞王监国，不听。时镇江总兵郑鸿逵自京口、户部主事苏观生自南都，胥会于杭；遂奉王入闽。六月甲戌，次浦城。闰六月癸未，福建各官迎谒于水口驿，南安伯郑芝龙、礼部尚书黄道周、福建巡抚张肯堂等三笺劝进。王出御用银一百五十两，令有司葺行宫，勿扰民。丁亥，至福州监国，建行在太庙社稷。时郑芝龙拥兵骄悍，鸿逵欲王早正位以系人心，芝龙犹豫弗决。群臣多言监国名正，建号宜迟；不报。

　　丁未，祭告天地、祖宗，即位南郊。以福建为福京、福州为天兴府、布政司为行殿。大赦，称号隆武。追尊皇考为皇帝、妣为皇后，遥上福王尊号曰圣安皇帝。芝龙、鸿逵俱进爵为侯，其弟芝豹封澄济伯、郑彩永胜伯；并赐号「奉天翊运中兴宣力定难守正功臣」。以黄道周为吏部尚书武英殿大学士、苏观生为吏部右侍郎兼东阁大学士、福建巡抚张肯堂为兵部尚书兼左都御史、何楷为户部尚书、四川按察使曹学佺为礼部尚书，福建巡按御史吴春枝为兵部右侍郎兼右副都御史、周应期为刑部尚书、郑諠为工部尚书、黄锦为礼部右侍郎，并赐号「奉天翊运中兴宣猷守正文臣」。各官进秩有差。自道周外，凡有声望者何吾驺、蒋德璟、黄景昉、朱继祚、林欲楫、姜曰广、吴甡、高弘图、路振飞、曾樱、郑三俊、熊开元、黄土俊、顾锡畴、陈子壮、林增志、李先春、陈洪谥等皆遥授阁辅；戎车转侧，至者数人。后林增志、李先春先至，同入阁办事。

　　王性素俭，少遭患难；既即位，慨然以复仇雪耻为务。布衣蔬食，不御酒肉。敕司礼监：行宫不得以金玉玩好陈设，器用磁锡；帏幄被褥皆布帛，绝去锦绣。后宫无嫔妃，御执事者三十人而已。中宫懿旨选女厨十人；王闻之，以为扰民，不许。勤于听政，批阅章奏，丙夜不休。上书陈言军国大事者，辄以手诏答之。素好读书，博通典故，手撰三诏与鲁监国书，群臣皆莫能及。重风节、重文学，收召名士不次擢用。其志欲大有为于天下，而呃于时势乃尔。感路振飞旧恩，募能致者赏千金、给五品秩。

　　六月，浙东张国维、朱大典、孙嘉绩、方逢年等迎鲁王监国绍兴。时浙西已降附，大清兵方在江、楚，吏部侍郎杨廷麟、兵部侍郎万元吉、国子祭酒刘同升等以义师往来捍御，克复吉安、临江等处。遂加廷麟兵部尚书兼东阁大学士，赐剑便宜从事；元吉副都御史，总督江西、湖广诸军；以同升为南赣巡抚。

　　时王优礼郑氏，以闽事属之。芝龙长子森入见，奇其表，赐国姓，改名成功；命提督禁旅，以驸马都尉体制从事。芝龙议陈战守事宜，自仙霞关外当守者计百余处，应设守兵若干；其战兵以今冬简练、明春出关：一出浙东、一出江右，计兵二十余万。合闽、粤饷，不支一年；仍请于两税正供内米一石预借银一两，令群臣捐俸、劝绅士输助。察府县历年积榖银两未解者，悉催赴行在；遣侍郎科道征发。吏部主事王兆熊兼御史督御饷急迫，不输者榜其门曰「不义」：于是闾里骚然矣。芝龙又请清理寺田，可得饷八十万；王不听。户部侍郎李长蒨请广开事例，从之；无论厮养隶卒皆得给札授官，犹苦饷不足。守关兵仅数百人，率疲癃不堪用。

　　设储贤馆，定十二科取士，以苏观生领之。已而招徕者多挟邪士，王亦厌罢。

　　王以盗贼之兴皆由贪吏虐民，欲效高皇帝之法惩之。建阳知县沉炉■〈火豦〉贪酷被劾，特敕诛之；辅臣申救，不听。由是人稍知惧。

　　廷臣日请出关，王屡戒征期，芝龙辄以饷绌为辞。会赐宴大臣，芝龙自以侯爵，欲位首辅上。黄道周争以祖制武职无班文臣右者，终先道周；芝龙鞅鞅不悦。道周知芝龙无意视师，乃自请出关号召义旅图恢复；王许之。请兵、请饷，芝龙皆不应，仅给羸卒千人、赍一月饷。秋七月辛未，道周率以行。

　　八月乙酉，颁祖训五十七条于阁部科道，大学士林欲楫率诸臣表谢。

　　庚寅，命肃卤伯黄斌卿出镇舟山。命吴江诸生孙文中赍手敕召路振飞；及其至，拜太子太保、吏兵二部尚书文渊阁大学士，官其子太平为兵部员外郎。

　　壬辰，册曾妃为后；赠后父曾文彦为吉水伯。

　　癸巳，行郊天礼于南郊，芝龙、鸿逵称疾不从。户部尚书何楷劾其无人臣礼，宜正厥罪；王喜楷敢言，命掌都察院事。命妇朝后于太和殿。

　　邵武知府吴炆炜、推官朱健闻敌畏葸，弃城先逃；下狱诛。

　　靖江王嘉享僭号桂林，执巡抚瞿式耜幽之，两广总督丁魁楚遣总兵陈邦傅往攻。封魁楚平粤伯，加式耜兵部侍郎。式耜得释，即令中军焦琏合邦傅兵擒之。

　　行保甲法于天兴府。定锦衣卫军制：设中、前、后五所，每军百户曰一威所，八威所为一禁军。

　　时兵事皆掌于郑氏，芝龙自知众论不平，不出关无以弭众，乃请以鸿逵出浙东、彩出江西，各拥兵数千，号数万。既出关，托候饷，仍驻不行。鸿逵驻仙阳镇，虑有上书言事者，严禁仙霞关不听四方儒人入。王檄催孔亟，不应；彩行百里而还，称饷缺，留如故。

　　九月，大清兵取徽州。

　　时李自成兵败奔九宫山，为村民鉏击以死；楚督何腾蛟以闻。其众无所归，推其兄子李锦为主，同自成后妻高氏、高弟一功等乞降；腾蛟与摄抚堵胤锡往受之，一时增兵数十万。王大喜，告庙。进腾蛟大学士，封定兴伯；胤锡右副都御史，实授湖北巡抚，总制其军。降将皆授总兵官，赐李锦名亦心、一功名必正、高氏为贞义夫人，号其营为「忠贞营」。已而粮不继，降者稍稍散去。高、李十三部就食施州卫，其余郝摇旗、马进忠、王进才、张光翠、袁应第、牛万才、张先璧等十余营悉隶腾蛟麾下，军势颇振。然王内制于郑氏，不能出关相应援也。

　　十月，科臣刘中藻颁谕浙东，鲁王不受。自是，闽、浙相水火矣。

　　原任兵部郎中王期升、御史彭遇颽至行在，加期升总督衔、遇颽佥都御史；大学士路振飞、曾樱封还内传，谓遇颽依附马士英，期升在太湖奉朱盛澄称通城王派饷苛虐，不可用。王乃止。

　　杨廷麟疏至，请王幸江右；何腾蛟请驻湖南，浙中诸将请如衢州。王以芝龙不足恃，欲出赣入楚倚腾蛟。会原任临清知州金堡朝行在，言腾蛟可倚，急宜弃闽幸楚；王大喜，即擢堡兵科给事中，决计由赣以赴长沙。遣大学士苏观生先诣南安募兵。

　　户部尚书何楷请告去。未几，死之。

　　十一月甲午，类于上帝；乙未，禋于太庙；丙午，禡于社稷。丁酉，以郑鸿逵为御营左先锋出浙江、郑彩为御营右先锋出江西，驾幸西郊，行推毂礼。先期为坛，设先帝高皇帝位；王御翼善冠诣坛所，百官陪位，武臣戎服听事。王皮弁升坛拜谒，立于神位西、南面；御营先锋北面跪。兵部授钺，王东向揖之。赐饯，光禄寺授爵；御营先锋跪受爵。诫劳毕，谢恩出，率将士跪坛下；王甲冑誓师，乃鸣金鼓扬旌而出。当授钺时，风雨晦冥，大风陡起，坛上烛尽灭、神位皆仆。鸿逵出城，马蹶踣地。识者以为不祥。

　　下诏亲行，以唐王聿钊、邓王鼎器监国，大学士曾樱协同芝龙留守。以吴震文为随营兵部侍郎，王觐光为随营户部侍郎，皆兼吏、户、礼三部事；张家玉、陈履贞为随营兵科，亦兼吏、户、礼三科事。命曹学佺修「思宗实录」，设兰台馆以处之。

　　十二月甲申，王戎服登舟，大学上何吾驺等随行。舟次芊江五溪，百姓壶桨迎者载道；皆赉以银牌。

　　壬寅，黄道周师溃婺源，被执。南赣巡抚刘同升卒，命万元吉兼摄其事。

　　大清顺治三年（丙戌）春正月己酉朔，唐王在建宁，称隆武二年。不受朝贺，以三大罪自责，令百官皆戴罪从行。

　　交趾、日本国皆遣使入贡。

　　广东布政使汤来贺运饷十万由海道至，擢来贺户部右侍郎。

　　马士英叩关求入朝；王数其罪，谕守关将士勿纳。士英七疏自理，终不许。

　　鲁监国遣柯夏卿、曹维才来聘，王加夏卿兵部尚书、维才光禄寺少卿。手敕谓：「朕无子，王为皇太侄，同心戮力，共拜孝陵。朕有祚土，终致于王」。取浙东所用职官同列朝籍，不分彼此。寻遣佥都御史陆清源解饷十万犒浙东江防诸军；以散给不平，方国安纵兵夺饷，杀清源（或曰：士英使之也）：而闽、浙衅益深矣。

　　熊开元罢。以苏观生兼吏、兵二部尚书、行在文渊阁大学士，出为经略；赐上方剑便宜行事。王御门，赐银印曰「瞻奉南北山陵、安集军民文武官」。召见泉州布衣蔡鼎，授为军师。

　　二月，马胫岭兵变，命路振飞至浦城安抚之。江、楚迎王疏相继至。

　　诏宽「逆案」之禁。王曰：「北京陷于东林、南都亡于魏党，厥罪维均。今中兴之初，嘉运綦新；其附党诸臣概予洗濯，以收后效」。擢堵胤锡右副都御史，巡抚湖广。

　　丁亥，大雨雹（闽所无也）；风霾昼黑，对面不相见。

　　广西有僧自称弘光，召九卿科道议，将迎请。廷臣曰：「即真弘光，甫经失国，有尊奉而无迎请」。已而有司审知其伪，下狱诛之。嘉亨俘至，下诸王议，废为庶人，以幽死；诛其臣顾奕、吴之琮、杨国威、张龙翼等。

　　三月戊申朔，督师大学士黄道周殉节南京；王闻，恸哭撤朝，赠文明伯。

　　王将出汀入赣与湖南为声援，芝龙使军民数万人遮道号呼，拥驾不得行，芝龙因具表请回天兴；王不得已，驻札延平。封成功为忠孝伯。以张肯堂为留守；旋加少保，总制浙直，给敕印便宜从事。

　　辛未，大清兵破吉安，郑彩弃广信奔入关。

　　夏四月五日万寿节，不受贺。未几，抚州亦破。

　　命礼臣追复建文年号，立方孝孺祠。

　　先是，汀、邵间有大帽山峒蛮最强，屡征不服。益宗永宁王慈炎诱之出降，以与大兵战，屡捷，遂复抚州，大兵围之。郑彩屯广信府，永宁王请救，其监军给事中张家玉以三营往援，围暂解。已而复合，彩军溃，抚州遂破；永宁王死之，峒蛮亦散。报至，举朝震惊；命削职戴罪图功。廷麟、元吉退守赣州，大兵追攻之。

　　五月，琉球国入贡。

　　廷试贡生，取万荆等十二人；命为萃士，照庶吉士例送翰林院教习。

　　擢湖广监军道章旷为右佥都御史，巡抚湖北。

　　鲁监国遣都督陈谦入闽，久驻衢州，持两端；自云鲁已爵为侯，欲邀封。召赴行在，御史钱邦芑劾其外媾，下狱将杀之。芝龙与谦有旧，亟入朝，请以官赎谦死；王故留芝龙久语，密促行刑。芝龙出，已死矣，因厚殓之。由是，益怀异志。

　　加吏部尚书郭维经六省督师衔，募兵援赣。时赣已被围两月，巡抚刘广胤战败，受执；援兵皆不敢前。

　　六月，开科取士。命广额七十名，流寓者皆入试；以编修刘以修、闵肃为主考，举叶琐等一百七十五名。士子多以贿进，乃命覆试，落四名。逮同考推官王三俊下狱，追赃一万两。

　　兵部侍郎前南赣巡抚李永茂遣粤兵五千援赣，与大清兵战于李家山，围暂解；粤兵退守南康。时赣城坚守已久，奉谕奖劳，赐名「忠诚府」。加杨文荐右都御史，偕郭维经出闽入援，与杨廷麟、万元吉等为协守计。

　　浙东报至，大兵已渡江取绍兴，鲁监国航海去，江上诸师尽溃。鸿逵驻城外，警报我兵至，乃徒跣而逃；三日，抵浦城。事闻，行在大震；削其封爵。

　　秋七月，元子生。大赦，加恩从兴诸臣，悉进爵；御史钱邦芑言：「浙东新破，唇亡齿寒。举朝正切同仇之日，非蒙恩受赏时也」。不报。

　　己巳，王御门，内侍捧小匣置御前；诏谕群臣曰：「朕本无利天下心，以勋辅拥戴，不得已勉徇群策。浣衣粝食，有何人君之乐。朝夕干惕，恐负重付，岂意诸臣已变初志！昨巡关之使得尔等出关迎降书二百余封，今俱在此。朕不欲知其姓名也，今命锦衣卫焚之午门前。尔诸臣其有名者，尚洗心涤虑否？倘能竭节奉公，不渝终始，是所望也」！王长身丰颐，声如洪钟，闻者悚息。

　　时锐志出赣，芝龙百计阻之，欲留王以自重。既而阴通款于洪承畴，托言海寇至，驰还临安，尽撤关隘，水陆诸兵随之去。大清兵既破浙东，长驱而前；仙霞岭空无一卒，遂如入无人之境焉。

　　何腾蛟遣郝永忠以铁骑五千迎驾，将至韶州。大兵已出衢州，于八月乙未抵仙霞，守浦城巡按御史郑为虹、治饷兵科给事黄大鹏、延平知府王士和死之。

　　丁酉，王自延平出奔。宫眷皆骑，犹载书十余簏以从，辅臣吾驺、继祚等随行。庚子，入汀州城。

　　辛丑，大兵奄至。有十余骑叩城称扈跸者；开门纳之，则追骑也。直入行宫，从官迸散，乃执王与曾妃去。妃至九泷潭，投水死；王死于福州。其从难之臣，有部郎赖垓、给事中熊纬、御营总兵胡上琛等（或曰：建宁代死者为唐王聿钊、汀州代死者为张致远，王实未死。后郑成功屯兵鼓浪屿，有遣使存问诸臣者，云为僧于五指山；然亦莫必其真伪也）。

　　是冬十月，赣州闻王讣，全城气索。会天雾雨雪，城夜破；督师大学士兵部尚书杨廷麟、兵部侍郎左副都御史江广总督万元吉俱赴水死，吏部尚书郭维经、御史姚奇胤入嵯峨寺自焚死，湖西兵备佥事太常卿彭期生自缢死。兵部职方主事周瑚被执不屈，戮之。右都御史杨文荐擒至南昌，绝粒死。后以闻难继死者，御史艾南英缢于汀州僧舍、大学士蒋德璟于泉州不食而卒。

　　粤中永明王立，遥上尊号曰思文皇帝。丁酉春，复谥曰绍宗襄皇帝。

　　「勘本」曰：闯贼败走九宫山为村民锄死事在九月，原本载于「杨廷麟、万元吉以义师守赣」之下；错讹甚矣。其「李锦、高一功等乞降」下至「浙中诸将请如衢州」一节，原阙；又卷末「是冬十月」下赣州殉事诸臣及后闻难继死者，原本皆阙书。今悉纂补。

　　案唐王躬行节俭，伤国家之多难，至敕断酒肉。其初孤身南来，郑氏进美女十二人以充后宫；王意不忍拂，姑留之，然卒未尝一御及也。夫福京之亡，亡于芝龙之通款；其衅则在王杀鲁使臣陈谦而起。谦为南直隶武进人，先以乙酉之春赍福王诏封芝龙南安伯；比读券，误书「安南」。芝龙故南安人，心不怿。谦曰：「南安一邑也。安南则地兼两广，当是将军福命所致，为他日拓地开疆之兆，又何不乐为！请即留券易诏，而更爵为侯」。芝龙喜，乃与之订交，称莫逆。谦之行成于闽也，先诣郑；言者谓芝龙有异图。御史陈邦芑挟夙嫌，遂谮谦于王所。吾独怪以唐王之贤，而肯信一陈邦芑。且芝龙百计营救，甚至请以己官贷谦死，而王直以必杀谦为快。究竟谦何罪哉？呜呼！此残明气数使然，展转致败尔。闽中苟无此失，则芝龙虽有二心，而未必恝然投款掣兵以去。芝龙存，而福京或可旦夕延也。芝龙子森，故为王弄儿，王为之改成功名。厥后背父入海，独搘一面。虽经屡抗王师，死有余辜。而于鲁监国则修颁诏之怨，终其身不肯奉；徒以张司马煌言以忠义相激劝，仅为之施寓公礼。至王虽殂而犹称隆武号，则其尽于唐事也，至矣。

　　曾妃固通交义，辅王管章奏；凡外廷拟进批答，悉由妃所决可否。妃父文彦颇知大义，绝不干与朝政，较监国之张国俊胜矣。然王则内惮于妃，亦多所牵制。及王将巡赣，命妃先发；甫出城而大兵猝至，妃亟投水死。

　　温氏于宫壶俱阙书，续当补纂后妃传也。今以舟山、安隆殉节妃嫔附「摭遗」纪诸。

　　●南疆绎史勘本卷四

　　霅川温氏原本

　　古高阳氏勘定

　　目录

　　纪略四

　　永明王（上）

　　右粤中纪略第四。

　　○嗟夫！粤中之立国也，仅矣。崎岖黔、粤之间，与蛮獠杂处，鎗攘窜越，几不暖席；然犹支撑倾侧历十五年。其始也，瞿、严绸缪于内，何、堵捍御于外，陈、张之徒义旗云举，辑忠贞营数十万之众，分疆驻守；然后金、王反正于江右，成栋投戈于粤左，李、王、杨、沐经营滇、蜀，骎骎乎画江、汉而守之，似可有为矣。然进寸退尺，朝得夕失，仓卒不能称有树立。盖大命有归，强阳余闰，固天之所不能庇者也。自瞿、何致命而后文吏偷安，武将骄暴；倚寇盗为长城，托绝域以寄命。蝥贼内讧，忠良屠戮，而遗烬以息。「诗」曰：「人之云亡，邦国殄瘁」；岂不谅哉！

　　纪略四

　　永明王（上）

　　。永明王（上）

　　永明王讳由榔，神宗之孙、桂恭王常瀛少子也。常瀛，李贵妃出；万历二十九年封。天启七年，恭王就国衡州。衡在江、湖之表，地僻远。崇祯九年，封由榔为永明王。十六年张献忠陷衡州，王由永州入粤西，为贼执，系道州。征蛮将军杨国威遣部将焦琏率兵至，攀城破械，出之；王病不能行，琏乃负王以趋，渡河始得免。

　　乙酉南都覆，□东在籍尚书陈子壮将奉恭王监国，会闽中好王立，遂寝议。是年，恭王薨于苍梧，遂葬焉。长子安仁王由僾袭封，旋病卒。

　　丙戌春，闽中遣司礼太监庞天寿封王为桂王，居肇庆府。

　　秋九月，大清兵下汀州。唐王聿键就执；粤中总督丁魁楚、巡抚瞿式耜、巡按御史王化澄与旧臣吕大器、李永茂、晏日曙、汤来贺、董天闳、朱治■〈忄间〉、周鼎瀚、朱容藩、方以智、林佳鼎、程源等议所立，乃共推永明王。昔者，唐王尝语群臣曰：「永明神宗嫡孙，统系最正。朕无子，后当属诸」！时桂大妃王氏曰：「诸臣何患于无君。吾儿仁柔，非拨乱才，愿更择可者」！魁楚等请之坚，遂以冬十月十一日（壬午）监国肇庆，祭告天地宗庙。以魁楚为东阁大学士兼戎政尚书、大器大学士兼兵部尚书；式耜大学士兼吏部右侍郎，摄尚书事。永茂请终制。化澄以下皆进秩有差。

　　壬辰，湖广督师大学士何腾蛟、巡抚兵部右侍郎堵胤锡等上表劝进，优诏答之。司礼监太监王坤至自汀州，知唐王已殂；群臣请即位。

　　是月，大清兵破赣州。魁楚闻报，与太监王坤仓卒奉王奔梧州。

　　福王旧辅苏观生，粤人也；尝贻书魁楚欲预拥戴功，遣陈邦彦来劝进。魁楚与观生素不协，拒之。观生乃自南韶还师，适唐王弟聿■〈金粤〉浮海至广州；十一月癸卯朔，观生与布政使顾元镜、总兵林察等拥聿■〈金粤〉入广州城自立，伪号绍武。招海上郑、石、马、徐四姓盗，授总兵官；以与肇庆相拒。

　　甲寅，王还肇庆。先是，王出奔时，式耜等力争之不得。至是，定议迎还，于庚申即位，称号永历。追尊皇考曰端皇帝，尊继母太妃王氏为皇〔太〕后、生母马氏为皇太妃。册妃王氏为皇后。上隆武尊号曰思文皇帝。大赦，封太后弟王国玺武靖伯、皇后父王略长洲伯、太妃侄马九功镇远伯。

　　使给事中彭耀宣谕广州，观生杀之。乃以兵部侍郎林佳鼎总督兵事，御观生于三水。佳鼎故粤中监司，与林察同姓相善。察使群盗诈降，佳鼎信之；十二月甲戌，乘胜追至三山口，乱作，全师皆覆。佳鼎同佥事夏四敷赴水死，肇庆大震。

　　复以王化澄为兵部侍郎，代佳鼎督师。尚书吕大器辞官入蜀，即以化澄行尚书事。李永茂为大学士；未几，亦罢去。

　　时大清遣巡抚佟养甲、总兵李成栋提兵由福建直趋惠、潮，俱下之。望日丁亥，潜师袭广州，执聿■〈金粤〉。观生自缢，祭酒梁朝钟、太仆寺卿霍子衡等死之；余皆降。聿■〈金粤〉与周、益、辽等二十四王俱及于难。

　　报至肇庆，式耜请守峡口；太监王坤不从。乃以朱治■〈忄间〉为两广总督，守肇庆；奉王复走梧州。

　　是月，大兵取四川，张献忠伏诛。

　　大清顺治四年（丁亥）春正月癸卯朔，永明王在梧州，称永历元年。李成栋分兵徇南韶，自率劲卒抵肇庆，朱治■〈忄间〉走之。城破，王由梧州走平乐。丁魁楚走岑溪、王化澄走浔州，皆弃王去；从者惟瞿式耜、吴贞毓、吴炳等。李成栋别遣将下高、廉、雷三府。

　　癸亥，王由平乐抵桂林，欲幸楚。遣使湖南慰劳督师定兴侯何腾蛟等，并趣其兵入卫。

　　乙丑，梧州破，广西巡抚曹晔降。兵科给事中陈邦彦起兵于高明、兵部右侍郎张家玉起兵于东莞。征四川吏部尚书文安之、云南吏部侍郎王锡衮入阁，道阻不至；乃以翰林学士方以智为东阁大学士，同式耜入阁办事。未几，以智为僧去，锡衮寻为沙定洲所杀。以周堪赓、郭都贤、刘远生等为六卿，丁时魁、金堡等为给事中。

　　当是时，献忠部将孙可望等由蜀至黔，转入云南。丁魁楚入岑溪，辎重累多，舳舻相属；为大兵追及，薙发以降。李成栋与有隙，录其家数百人杀之；魁楚乞一子，成栋笑曰：「汝身且莫保，尚求活人耶」？至藤江，并杀之。平乐亦不守。桂林闻报，大恐；会武冈镇将刘承胤以兵至全州，王坤请赴之。

　　二月丙戌，王如全州。瞿式耜极陈桂林形势，请留；不听。因日请留守，与城存亡，许之；进文渊阁大学士兼吏、兵二部尚书督师，赐剑便宜从事，以总兵新兴伯焦琏兵隶麾下。封刘承胤安国公；陈邦傅思恩侯，守昭平。锦衣指挥马吉翔、郭承昊、严云从等皆为伯；御史毛寿登争之。吉翔怒，激承胤胁王杖寿登并刘湘客、吴德藻、万六吉于牙门外，承胤又为申救得免，皆夺职。以礼部尚书吴炳兼东阁大学士，入阁办事。承胤以五千人援桂林，挟王归武冈州。

　　三月癸亥，王至武冈，改曰奉天府；以岷王府为行宫。大清兵攻桂林，与焦琏连战城下，退屯昆阳。

　　封式耜临桂伯、琏新兴伯。

　　是时，长沙、常德俱失。何腾蛟与郝永忠等退保衡州。张先璧走宝庆，堵胤锡走永定卫。忠贞营李赤心等攻荆州不克，溃入归、巫两江间，马进忠、王有才等遁五溪山中。先，承胤所遣桂林援兵在城与焦兵主客不和，击伤琏，大掠而去；式耜檄诛首恶二十余人，劾承胤驭兵无状。武冈远在宝庆西，惟依承胤为重，政事皆取决焉；承胤遂专恣益甚。

　　夏六月庚午朔，何腾蛟朝行在；王慰劳再三，赐金币，以赵印选、胡一青兵隶之。承胤前在湖南以腾蛟荐，受节制；腾蛟以藤溪之捷，请加永忠援剿左将军、先璧右将军，承胤怒。至是，以长沙不守，奏解腾蛟兵柄。王乃密召腾蛟入，将以图承胤也；先璧劾承胤专擅，腾蛟翻和解之。

　　大学士陈子壮起兵九江镇，与张家玉等破东莞、高明诸县。

　　秋七月甲辰，进围广州，不克。命腾蛟督诸镇兵守衡州；未至，衡州已破，永忠等南走。腾蛟退保永州。湖南巡抚章旷徇永安，卒于军。

　　八月己巳朔，以户部侍郎严起恒为东阁大学士。

　　壬午，大清兵破宝庆，直趋奉天城外；刘承胤拒战败绩，举城降。参将谢复荣战死。马吉翔等奉王及两宫斩关出，夜走靖州。出古泥，总兵官侯性、司礼太监庞天寿将兵入卫，以舟来迎；由信道县入蛮境，达柳州。会天雨，宫眷、内竖狼籍泥淖中，饥饿无人色；性供帐储备。王喜，封性商邱伯，以天寿掌司礼监印。大学士吴炳扈世子以行，中道被执，死之。

　　九月，王在柳州；式耜请回桂林。我兵李成栋破清远，兵科给事中陈邦彦被执，不屈见杀。

　　冬十月，土司单鸣珂与守道龙文明挟仇相攻，陷柳州；文明走，鸣珂大掠城中，矢及王舟。

　　丁丑，王南走象州。

　　兵部尚书张家玉兵败，死之。

　　时大清兵已定湖南，西入黎平，永州亦破；郝永忠、卢鼎等俱还桂林。何腾蛟与严起恒、刘湘客随至，与留守瞿式耜议分地给诸将，俾各自为守。式耜督焦琏兵已先复阳朔及平乐府，陈邦傅亦由滨州复浔州，合兵复梧州，粤西全省稍定。

　　十一月丁酉朔，王回桂林，式耜与起恒、化澄并入直，腾蛟督师出全州。王坤、庞天寿掌司礼监事。

　　大清兵破高州；大学士陈子壮被执不屈，磔死。

　　大清顺治五年（戊子）春正月丁酉朔，王在桂林，称永历二年。巡按御史钱邦芑疏报四川全省恢定九州一百三十余县，王视朝受贺。叙全州功，晋腾蛟定兴侯、柱国太师，兵部尚书，赵印选新宁伯，胡一青兴宁伯，焦琏新兴侯；封王祥等侯伯职有差。擢邦芑右佥都御史，巡抚四川。

　　癸亥，江西提督金声桓、王得仁叛大清，以南昌内附。

　　二月，大兵至灵州。广东巡抚佟养甲与总兵李成栋亦叛之，以地内附。郝永忠之兵溃于兴安，奔还桂林；纵兵大掠，挟王夜走南宁。滇营兵亦入城纵火相攻，朝士皆被僇辱。腾蛟在永福闻警驰回，与式耜同调诸镇兵入城守御。

　　三月丁巳，大清兵至桂林北门；式耜城守，腾蛟等拒战，却之。时大兵闻江西叛，遂旋师。

　　金声桓使人间道赍佛经置密疏其中，赴南宁输款。

　　以礼部侍郎朱天麟为礼部尚书，旋进东阁大学士。王应熊卒。进吕大器为少傅，尽督西南诸军，代应熊；赐剑，便宜从事。

　　闰三月丙寅朔，王子慈烜生，大赦；正妃王氏出。

　　夏四月乙未朔，遣吏部侍郎吴贞毓、商邱伯侯性敕劳李成栋于广东，封惠国公；并封佟养甲襄平伯。

　　五月，何腾蛟复全州。壬午，复宝庆。

　　六月甲午朔，王幸浔州。封陈邦傅庆国公。

　　秋七月甲子朔，次梧州，谒兴陵。成栋请移驻广东，使其将罗成耀率甲士五千迎驾。瞿式耜请回桂林；众议肇庆监国之地，居两省中，遂移居焉。

　　八月癸巳朔，王还肇庆。拜成栋翊明大将军；以其子李元胤为锦衣卫指挥使，掌丝纶房事。袁彭年为左都御史（彭年以广东布政使与成栋密谋内附者也）。

　　宗室朱容藩自称楚世子、天下兵马副元帅，建行台于夔州；督师吕大器传檄诸路声其罪，命川将李占春诛之。

　　九月，召旧辅何吾驺、黄士俊入阁。

　　冬十月，何腾蛟攻永州、衡州，克之。成栋命其子元胤以兵三千宿卫，遂为禁旅。

　　是时，江西、广东俱复，惟赣州为高进库所守；金声桓使王得仁攻之不能克，命成栋率师助之。比成栋至，而大清兵已抵南昌，得仁还救；成栋战不利，退屯南康。

　　十一月，盗杀佟养甲于梧州。

　　李亦心与大兵战，破线国安于湘潭，遂复益阳、湘潭、湘乡、衡山等县。堵胤锡围长沙。

　　十二月辛丑朔，封李元胤南阳伯、马吉翎文安侯。

　　长沙告急，诸将溃，腾蛟退保湘潭。

　　大清顺治六年春正月庚申朔，王在肇庆，称永历三年。

　　壬申，朱天麟罢。

　　戊寅，南昌破；金声桓、王得仁皆死。

　　二月庚寅朔，湘潭破，马进忠败走。督师定兴侯何腾蛟被执，不屈；至长沙死之。李成栋亦败于信丰，渡河堕水死。事闻，王震悼，赠腾蛟中湘王，谥「忠烈」；成栋宁夏王、声桓南昌王，设坛祭之。以杜永和为两广总督；驻广州；罗成耀守南雄。

　　忠贞营之众亦溃于茶陵，由道州以入粤西。堵胤锡以胡一青、赵印选兵守衡州。三月，大清兵至，胤锡走道州。衡、永二府俱不守。

　　夏四月，孙可望遣使奉表投诚，请封王爵；廷议不可。可望自丁亥春入滇，据有全省，称国主，以干支纪年；其党李定国等抗不相下。云南监军杨畏知诱之来归，冀得封以制其党。议久不决；武康伯胡执恭驻思恩，便宜矫册印入滇封可望为秦王，而肇庆不知也。

　　六月己丑朔，堵锡胤至肇庆，加文渊阁大学士、封光化伯；使招李赤心等出楚。

　　秋七月，实封可望为平辽王，赐名朝宗；刘文秀、李定国、艾能奇等皆为公。可望却不受。

　　冬十月己丑，马进忠、王进才克武冈；乙卯，克宝庆、靖州。

　　何吾驺、王化澄罢。封黔镇皮熊为匡国公、滇镇王祥为忠国公，防守滇、黔。

　　十一月辛巳，督师大学士堵胤锡卒于浔州；赠浔国公。

　　十二月戊申，以史馆乏员，王亲试士；取刘■〈艹洍〉、钱东锡、杨在、李来、吴龙桢、姚子壮、涂宏猷、杨致和八人，俱授庶吉士。

　　大兵入粤东，罗成耀自南雄遁回。

　　大清顺治七年（庚寅）春正月乙卯朔，王在肇庆，称永历四年。

　　己未，闻庾关不守，问备御之策；群臣无对。

　　辛酉，王登舟。

　　戊辰，韶州复破。辛未，王西幸。问（？）戎政尚书刘远生、给事中金堡宣谕广州诸将，令杜永和出师；留马吉翔、李元胤居守。

　　庚辰，王至梧州，驻舟江干。内阁黄士俊以疾归，召朱天麟入直。

　　二月，大清兵至广州，围之。调陈邦傅、高必正等东援。

　　丁亥，户部尚书吴贞毓等合疏论袁彭年、金堡、丁时魁、蒙正发、刘湘客朋党误国十大罪。王以彭年反正有功，置不问：余下锦衣狱遣戌。

　　戊戌，大兵破武冈，马进忠退守靖州。

　　三月己未卯刻，日赤如血。

　　五月，必正与邦傅相雠杀，率所部西回；惟邦傅出屯肇庆。马宝等袭清远，败归。李元胤、马吉翔进驻三水，观望不敢进。而梧州郝永忠、惠州黄应杰俱已降，广州被围日久不能救；惟进封杜永和等为侯，以虚名慰劳而已。

　　六月，文安之入朝，命入阁办事。

　　秋八月，孙可望复遣使至梧州，自称秦王，且以不愿改号为请；付从官集议。

　　九月，可望由云南东袭贵州；皮熊走清浪，追执之，夺其兵。又使贺九仪袭遵义，滇镇王祥师败，自刎死。于是张先璧、马进忠等皆归可望，势益强，地与粤西相接矣。

　　冬十月辛巳朔，日有食之。

　　十一月辛亥，广州破，范承恩降；杜永和奔琼州。

　　甲寅，桂林破，留守大学士瞿式耜、总督兵部侍郎张同敞皆死之。初，衡、永俱破，胡一青、赵印选等南走粤，式耜命与焦琏、杨国栋等扼榕江。既而全州复破，榕江尽溃。

　　报至梧州，乙卯，王乘唬船夜发；比晓，从官踉跄遁走。陈邦傅在清远闻广州失，飞帆先归，劫从官于藤江，部郎潘骏观、童英、许王凤等皆被杀。内阁王化澄、吏部尚书晏清等俱走北流，不得达。马吉翔、李元胤追及于南宁，从官稍集，饥冻无人色；乃括行槖并吉翔所献金四千，散给之。赵印选、胡一青率滇兵驻滨州。

　　袁彭年自佛山遁，复投大军降。

　　十二月，命文安之出督师，经略川、秦、楚、豫。封赵印选为开国公、胡一青为卫国公、王光兴等俱为侯伯；所谓十三家之兵也。

　　「勘本」曰：此粤中纪略，亦多简脱不完处。今从天末山樵「南樵外纪」增益之，分作上下两卷；然犹有所未尽也。案时以逆臣翻覆，政令靡常；金声桓之于江右、李成栋之于粤中，交错其会，纪载亦未能尽晰。温氏以成栋事附其子元胤传，今「勘本」并削诸，因节其翻覆厓略于此。方大兵之下岭也，成栋以降将先驱，摧锋拓地，皆出其力；佟养甲以重臣视师，拱手受成而已。及奏功，养甲得为制府，而成栋仍官总兵加都督衔。上事日，戎服廷参，心怏怏；所取故明印信迨五十颗，而独匿「总制」印不缴。尔际阁部陈子壮、尚书张家玉、给事陈邦彦及霍师连、韩如璜辈兵四起，成栋犹尽力相赴；而所望殊迁，终不得。时袁彭年为布政使，乃密与之谋。会赣州告急，养甲拨饷八万，令成栋往援之；彭年故言额匮，迁延不发。成栋潜招花山群盗大至广州，郭门昼闭；绐养甲曰：「干州旦暮亡，而此间土寇深，五岭且不保。彼声言复故国耳，曷若权宜许之，俟治军再剿」！养甲故庸懦，知其不可而无如何。群盗受所指，纵火焚野，呼声震天地；不得已，出示安民，但书「甲子」。榜既下，成栋宣言曰：「制府降矣」！即用所藏总制印，奉永历朔，上表南宁；养甲仓皇逊位。王遂加成栋大将军、惠国公，养甲兵部尚书、襄平伯。先是，陈阁部子壮之死，养甲寸磔之，投骨四郊。论者谓子壮先朝大臣起兵，亦各为其主。杀之足矣，而乃处以极刑；且未足，而至无完骸，忍过矣！至是，子壮赠太师、番禺侯，谥「文忠」；即遣养甲为谕祭使，养甲媿欲死。而遗臣又时相挫辱，乃密令人赍表北行，将自归，为逻者所得。旋遣祭兴陵（即桂端王墓）；成栋子元胤以兵擒之江中，磔杀之。元胤恃功浸骄，父子且不相属。后成栋于国事复多观望；江右告急，将兵往援，而迁延不进。渡桥马蹶，人马俱坠下，直立水中以死。

　　●南疆绎史勘本卷五

　　霅川温氏原本

　　古高阳氏勘定

　　目录

　　纪略五

　　永明王（下）

　　右粤中纪略第五。

　　○永明王之于粤中也，地日以削、势日以偪，流离奔窜，已无复人君之望。然当其未入安龙时，合外内而言之，凡大臣之忠贞直亮者，犹大有人也：何忠烈、瞿文忠，皆天下后世所共见闻者也。王顾不得谓其无知人之明，实不能有自强之智。文忠定策元勋，一心王室；乃遽以翻覆无成之李成栋浸润数言，亟予内召，几几误乃公。为不获已，而自请留守，则元勋因之以丧。方其五虎横行，贤者已弗能并立；第不早为之所，而遂使聚讼朝堂。洎至孙可望之凶顽而倚之，则甚危矣；胁封肆毒，劫杀辅臣，旋又兴十八先生之狱。王固知李晋王之贤也，而独于奸险龌■〈齿局〉之马吉翔，去之不能、割之不绝，诚不可解。呜呼！当是时，问天厨之玉食，则犵酱藤醪也；问尚方之衮服，则桂布賨幪也；问法乘之钧驷，则露犬纨牛也；问上林之春色，则犵鸟蛮花也。虎落■〈拖，虫代扌〉乡，苟延喘息；君惟臣命，极此凌夷。然必曰皇帝一员、皇后一口而笔诸岁销银米册中，直是上下三千年于史籍外创一书法。吁！

　　纪略五

　　永明王（下）

　　。永明王（下）

　　大清顺治八年（辛卯）春正月己卯朔，永明王在南宁，称永历五年。二月，柳州破，移驻田州。

　　三月，使编修刘■〈艹洍〉封孙可望为冀王；至平越，不得入。

　　夏四月戊午，太妃王氏崩于田州。五月，葬南宁；上尊谥曰孝正、庄翼、康圣皇太后。

　　可望使贺九仪、张胜、张明志等将兵入卫，戕杀大学士严起恒、兵部尚书杨鼎和、给事中刘尧珍、吴霖、张载述等，皆主不予「秦」封者也；投起恒尸于江。于是，真封可望为秦王。

　　秋八月，赠瞿式耜吴国公、张同敞江陵伯。

　　九月，陈邦傅叛，诱杀宣国公焦琏；率浔州郡县以降。报闻，王发南宁。冬十月，次新宁。上生母马氏徽号曰昭圣仁寿皇太后，册慈烜为太子。

　　十二月甲辰朔，大清兵破滨州；庚午，破南宁。赵印选、胡一青战败奔还，同马吉翔请王速行；急由水道走土司。抵濑湍，二将报大兵逼近，相距止百里；上下失色，从官多散去；更请弃舟从陆，尽焚龙舟重器而行。已次罗江，追骑相距止一舍。会日晡，引去；乃稍安。径由安平、下雷、归顺一路进发，诸蛮各供粮饷并从官夫役。可望以既受「秦」封，乃遣其将狄三品、陈国能、高文贵等率兵三千来迎；并致书从官曰：「当驻安隆」。从之。是时，可望已据有东、西两川矣。

　　大清顺治九年（壬辰）春正月癸酉朔，王行次龙英，称永历六年。留九日，发。戊子，次广南；孙可望遣总兵王爱秀奉表请居安隆。

　　二月戊申，王至安隆，改名安龙府。可望岁以银八千两、米六百石上供，从官取给焉。

　　大清命定南王孔有德统兵入川，可望守将白文选走回云南。有德以大兵驻柳州，自从广西以七百骑出河池州向黔。可望乃使李定国与冯双礼等围桂林，步骑八万人；刘文秀等围成都，步骑五万人。疏闻安隆，封定国西宁王、文秀南康王，余各加公侯；从可望请也。

　　三月壬申朔，建行在太庙。

　　夏五月，定国等进攻靖、沅、武冈，皆不下；疾趋广西。

　　秋七月癸酉，遂复桂林，定南王有德自焚死；获陈邦傅并其子曾禹，送贵州诛之。

　　杜永和以琼州北降。南阳侯李元胤及弟安肃伯李建捷见执；不屈，被杀。

　　文秀等陷叙州、重庆；大兵出击，大破之，全军俱杀。

　　秋九月，定国北取衡州。可望亦自至沅州，攻辰州府；陷之。

　　冬十一月辛未，大兵遇定国于衡州城下，大战竟日；定国不能支，遂败走。会我主帅敬谨亲王遇伏殒，定国乃得收兵退屯武冈。

　　是年，凡宗藩之在贵州者，可望皆以计敛杀之。

　　大清顺治十年（癸巳）春正月戊辰朔，王在安龙，称永历七年。

　　李定国自桂林胜后，不复受可望约束。可望恶之，使人召赴沅州议事，将杀之；定国辞不行，径回广西，可望自追之。大兵进宝庆，与可望战于花子街，杀伤相当；可望急退，诸营遂溃，大兵亦不进，各引还，以武、庆之间为界。

　　王在安龙，日益穷促。闻定国得广西，且与可望有隙；乃与大学士吴贞毓、中官张福禄、全为国等十八人定谋，召定国入卫。密使员外郎林青阳驰往谕之；定国感泣，许以身报。而马吉翔谄附可望，私告之。

　　大清顺治十一年（甲午）春正月壬辰朔，王在安龙，称永历八年。

　　二月，开科取士四十名。以四川熊渭为第一，授庶吉士；余授知县、教职有差。

　　孙可望既闻密敕召李定国，怨甚。三月，使其部将郑国至安龙，杀与谋大学士吴贞毓、员外郎蔡演、蒋干昌及中官张福禄、全为国等十八人；以贞毓为大臣，勒自尽。憾定国益深。

　　定国亦防可望来袭，因举兵出掠廉、雷。夏五月，陷高州，进围新会。冬十二月，我兵大帅尚可喜、耿继茂至，合击之；定国遂败走。

　　大清顺治十二年（乙未）春正月丙戌朔，王在安龙，称永历九年。孙可望遣兵攻常德，复败归。

　　王在安龙，涂苇薄以处，日食脱粟。守将承可望意，更相凌逼，挟弹骑马直入其门；文吏乘舆呵殿过之，不复下。仍改安龙府为安隆。岁造开销银米册报可望，称皇帝一员，月支若干；皇后一口，月支若干。隐忍之，苟延喘息而已。

　　李定国既解新会之围，由高州退守南宁。十二月，可望闻其势不振，遣兵袭之。

　　大清顺治十三年（丙申）春正月丙戌朔，王在安隆，称永历十年。李定国败可望兵于田州，率兵将袭安隆，迎王入滇；可望侦知之，先使白文选来促王移黔。太妃闻之哭，从官亦哭；文选见之心动，因以情告曰：「姑迟行。且俟西府至」（西府者，定国也）。遂以舆徒不集报可望，阴留候之。数日，定国至，遂奉王由安南卫西走云南。可望复遣兵来邀，定国已抵曲靖。时刘文秀守滇，亦素怨可望；闻定国至，即纳之。黔国公沐天波迎王于马龙驿。

　　三月，王入云南，居可望第中。加赐李定国晋王册宝，封刘文秀为蜀王、白文选巩国公，余俱为侯伯。又以定国记室金维新为吏部侍郎兼左都御史、龚铭为兵部侍郎，加天波柱国少师。马吉翎复谄附定国，仍以文安侯入阁办事如故。遣文选还黔慰可望；可望恨甚，以文选有二心，尽撤其所部而复羁之。然以妻子在滇，犹未敢公然为逆也。

　　大清顺治十四年（丁酉）春正月甲辰朔，王在云南，称永历十一年。

　　二月甲申，王子出阁讲学。

　　夏四月癸酉朔，上福王庙号曰安宗简皇帝、后曰简皇后，唐王庙号曰绍宗襄皇帝、后曰襄皇后，皇考庙号曰礼宗端皇帝、嫡母王氏曰端皇后。下诏大赦。

　　五月，使张虎送可望妻孥还黔。可望既无内顾，遂于秋七月举兵反；诏削其王爵。时可望所部至众，定国兵不过数千，文秀将留镇兵亦少；然人心不直可望，部下皆愿归定国。兵至交水三岔口，其大将白文选、马进忠、马维兴、马宝等皆叛之，遂大败走。还至贵州，守将冯双礼绐言追兵至；可望知人心已涣，乃挈妻子赴长沙投大清降。

　　论功，封冯双礼庆阳王、马进忠汉阳王、马维兴叙国公、贺九仪广国公，余将封侯伯者十五人。其党附可望者，程源、郑逢元等皆降级。

　　十月，遣使周金汤间道赴海，封郑成功为延平郡王。

　　十一月，追赠吴贞毓以下十八人谥荫有差；遣官谕祭，立庙安隆。

　　大清顺治十五年（戊戌）春正月戊戌朔，王在云南，称永历十二年。

　　二月，王师从蜀、楚、粤三路入黔。李定国遣其将刘正国、杨武等分守三陂、红关诸险要以防蜀，使马进忠等驻贵州。

　　夏四月庚寅，刘文秀卒。可望旧将王士奇、关有才叛，定国讨平之；内乱靖，而贵州已不守矣。

　　是时，蜀师抵三陂，刘正国由水西奔回；晦日，克遵义。楚师自镇远抵黔，马进忠等亦走。

　　五月，蜀师击走杨武于开州之倒流水。

　　秋七月丙申朔，命李定国为招讨大元帅，赐黄钺。

　　粤师抵独山州。

　　冬十月，二路兵俱集，信郡王自北至，会于杨老堡，戒期入滇。定国与冯双礼等扼鸡公背，图复贵州。别遣白文选将四万兵守七星关；抵生界，立营示攻遵义，以牵制蜀师。

　　十二月，蜀师出遵义，由水西趋天生桥，入乌撒；文选惧，弃七星关走回沾益。泗城州土官岑继禄道粤师入安隆，定国使怀仁侯吴子圣御之，败绩；定国由盘江还兵拒战，连败于安隆之罗炎凉水井，遂撤寨遁回。丁丑，报至，王发云南。

　　大清顺治十六年（己亥）春正月癸巳朔，称永历十三年。王次永平。

　　乙未，大兵入云南。公侯伯文武吏多迎降。

　　丙申，王至永昌，下诏罪己；李定国还黄钺待罪，自请削秩；不许。

　　二月，白文选败于玉龙关。初，文选自沾益追及定国，留之断后。

　　是月癸亥朔，大兵出云南；辛未，追败王国勋于普洱。丙子，至大理玉龙关。文选与张先璧、陈胜等俱战败，由沙木和走镇康，出木邦土司；总兵吕三桂被杀。永昌闻之，使沐天波、马吉翔等随行。

　　己卯，王至腾越；李定国伏兵潞江之高黎贡山中。大兵抵永昌；辛巳，次潞江。中书卢桂投大营降，泄其谋。定国乃出战竟日，窦名望、王玺皆没于■〈阝覃〉。定国不能支，退兵；复遁出腾越，走孟艮。

　　时李国泰、马吉翔辎重甚厚，闻报，趣王乘夜走南甸；平阳侯崇雅邀劫之，资装尽失。定国令总兵靳统武以兵四千人为卫；火光烛天，中夜疾驰迷道，互相惊扰，群臣妻子不及顾，叛卒乘机剽掠。及天明，仍在故处也；贵人宫嫔已失去过半。戊子，抵囊木河；是为缅境。庚寅，至铜壁关。统武去，仍归定国。王命沐天波入谕，缅人始启关；勒从官尽弃所携兵器而后入。晦日，至蛮漠；土官思绵迎入土司城。蛮漠旧为寅抚司，属永昌府，自万历中始为缅有。

　　三月三日甲午，缅酋以四舟来迎，止足供王用；从官自觅江舟，得后者六百四十六人。故岷王子及总兵潘世荣、内监江国泰等九百余人、马九百四十余匹，俱由陆迂道入，期会于缅。中途遭缅人劫杀者：通政使朱蕴金、中军姜承德、副总兵高升、戚臣马九功、千户谢安祚、向鼎忠、范有礼、温如珍、李胜、刘兴隆、段忠等，皆死难。王自丁酉开舟，己酉至井亘。缅人禁勿进，遂止其地。

　　李定国驻孟艮、白文选驻木邦；已而，文选以兵入缅，缅使人至井亘求檄止兵。文选战不胜，走回孟艮。

　　夏四月，祁三升兵至蛮漠；复使丁调鼎、杨生芳往止之。沐天波、蒲缨、王启龙等谋奉王乘间走户腊二河，不许。

　　五月四日甲子，缅复以舟迎。乙丑，发井亘。丁卯，至阿瓦城；距河止焉（阿瓦者，缅酋所居城也）。戊寅，从旱道五、六里进赭硁，始知陆行者多遇害。初，潘世荣等先入缅，缅酋疑之；曰：「此非避乱来者，将为内应耳」。围之以兵，杀之。仅存者掠给土人为奴，亦多自杀；惟岷王子等八十人流入暹罗云。缅人于赭硁构台以栖车马，置草屋十间以居王。编木为城，每日以兵士百余人护之。从官各结茅篷散处，蛮男妇自来贸易。初至馈献颇丰，后渐薄。

　　秋九月，缅进新稻；命分给从官之窘者。

　　冬十月戊子朔，颁历于缅。

　　李定国入居孟艮；内有女土官，定国往擒之，遂据其城。十一月，白文选至，乃与定国合军。

　　十二月，文选移营猛■〈土禀〉。

　　大清顺治十七年（庚子）春正月丁巳朔，王在赭硁，称永历十四年。

　　三月，李定国部将贺九仪欲出降，定国杖杀之；其卒多溃，还云南。

　　夏四月，白文选移军景湶。李定国遣使往约会兵攻缅，欲迎王，不得；败缅兵于瑞羊堡。

　　从官资用尽竭，有数日不举火者。王出「皇帝之宝」，吉翔就地碎之分给，人各数钱。

　　秋九月，太白经天，凡十有五旬。

　　大清顺治十八年（辛丑）春正月辛亥朔，王在缅甸，称永历十五年。

　　缅发兵守隘，筑木城，防守甚严。李定国与缅战于垌■〈土白〉，白文选助之，复败缅兵；缅终不肯出王。

　　先是，定国军垌■〈土白〉，去缅城八十里；文选军象寨，去缅城一百十里：皆缅东南境也。定国遣人密奏曰：「臣等兵不敢深入，恐生内变；宜与缅人约送何地。诸臣在内何泄泄不以为意也」？文选旋驾浮梁将济师；缅人断之，不克济。定国乃遣都督丁仲柳、副将董朝用、高三允于阿瓦上流造舟，缅人夺之；仲柳等弃舟投大营以降。

　　五月，缅酋弟莽猛白弒兄自立；来索贺礼。秋七月，又言三月供给之劳，索报礼。俱无以应。于是，咒水之祸作。

　　是月丁亥，缅使人来绐言蛮俗贵诅盟，请与天朝诸公饮咒水；马吉翔与李国泰邀百官尽过河。既济，围以兵，戕之；自松滋王而下，勋臣黔国公沐天波、武臣马吉翔、王维恭、魏豹、马雄飞、王启龙、蒲缨、王自京、龚勋、陈谦、吴承爵、安朝柱、任子信、张拱极、刘相、宋宗宰、刘广寅、宋国柱、丁调鼎、文臣邓士廉、杨在、邬昌琦、邓居诏、任国玺、王祖望、裴廷谟、杨生芳、潘璜、齐应巽、郭璘、张宗伯、内监李国泰、李茂芳、杨宗华、杨强益、李崇贵、沉由龙、周某、卢某、曹某等凡四十二人，俱被害。惟都督同知邓凯以病足得免，生还；为人述其状。缅杀诸臣后，即以兵三千围王所，搜刮金帛，诸王妃及贵人、百官妻女多自尽；其未乱而先病故、遇乱而即毕命者，至不可胜数。俄有驰呼而来者曰：「勿害皇帝及黔国公」！盖欲留之以献也。而天波已先死；乃复治天波所居之室，移王及宫眷二十五人居之；并进衣食。

　　八月，李定国振兵以十六舟攻缅，复为所败，覆其五舟；遂引还。

　　冬十二月丙子朔，大清兵临缅；白文选以本部兵自木邦降。

　　戊申，缅人送王与王子至军前。明年三月丙戌，至云南府。夏四月望日戊午，王终，年三十又八；妃与王子俱从死。王丰颐伟干，貌似神宗，而性恶繁华亦颇类之。素不饮酒，无声色玩好。虽不甚学，而喜闻讲论忠义；事两宫俱克尽孝。蒙难时，有暴风雷雨之异；士卒皆涕出。丛葬于云南郡城北门外。太妃及余宫眷俱北去。

　　「勘本」曰：康熙元年（壬寅），奉诏恩免献俘；故永明得终于滇。时李晋王定国犹乞师车里、暹罗诸国；既闻王信，乃恸哭却食，旁皇于交址境上，呼天祈死。即以是夏发病，卒。其子旋出降。

　　古高阳氏曰：定国虽起家扰攘，而能辟党奉王，始终无间，百折不降。洎至天鉴其诚，祈死得死，可谓贤矣。推其晚节，惟不能杀一马吉翔为有余憾；若欲其挽邓林之落日，以一隅而抗天兵，则太苛也。全氏曰：「屈翁山（大均）题李献武王祠云：「从来赐姓者，只有晋王贤」；谓定国也。「明史」「桂王传」于王死后，大书曰「李定国卒，其子以所部降」；而后终卷。然则定国之卒，关于王者大矣。定国亦可以瞑目矣」。呜呼！李晋王之于永明，犹之黄靖南之于赧王、张司马之于鲁监国也。温氏于靖南则略，于晋王、于司马则阙；故「勘本」南都下，以靖南之殁大书爵位。此粤中、浙东二纪，则于「书后」特表出之，是不背乎载笔者之旌善云尔。

　　温氏原文之沿讹脱失处，虽校勘轃益过半矣。而续有所征者，随事订明，犹复不少。是卷殆以梨洲黄先生「桂藩纪年」为蓝本。当时传闻之殊，全氏亦详言之；兹更列数则以证：

　　桐城方密之（以智）之从亡梧江也，是年丁亥，永明王以阁衔召之入直。密之知事不可为，力辞；十召不至。及王走武冈，乃入天雷苗中，犹未为僧。庚寅，粤事再溃，叹曰：「南荒尽矣，舍西竺安归」！遂祝发。

　　陈邦傅驻浔州，焦琏驻平乐。从前焦最跋扈、陈最恭顺；其后陈叛焦死，两人判然不同。

　　孙可望争封，首辅严起恒力主不与；遂为所害，投尸于江。一夕，虎负之登岸。是滇中最大奇文、最大节目，盖王自起恒死而始入安隆也。原本太略；今起恒传列「摭遗」。

　　庚寅十一月初五日（甲寅），桂林城破。越日（乙卯），瞿留守与张少司马被执；至闰十一月十七日正命。案明金陵历、闽中历及会稽、长垣、舟山诸历，概与新历不符。此粤中历以庚寅十一月置闰，而国朝则顺治八年辛卯闰二月也；温氏于粤「纪略」中失之。

　　「岭表纪年」载：「尚书鲁元藻（本史作可藻）于己丑冬疏请召录诸贤。时杨廷枢已殉节，乃赠侍读；而召张自烈为简讨，且以沉寿民、刘城、康范三为给事，杜如兰、金光豸为礼兵二部郎，张之升、金光闵为行人」。当此匆匆而以收罗遗逸为事，亦见有明三百年养士善政未替也。「明史」，杨廷枢失载。案鲁可藻「明史」不为立传。全民曰：「可藻仕桂王，盖章旷之亚，出堵胤锡上。事去不辱，亦难能者也」。

　　「纪年」又载：「己丑，首辅瞿式耜同族人瞿共美到粤，亦海上来也。明年，题授行人」。考诸史皆无其美名；惟「天南逸史」，全氏谓是留守族人所着。卷中称留守为先太师、为稼轩，述留守之语呼之为弟。其自言在幕府司钱局事，是亦曾仕于粤。又云：是年图入蜀不果，往来恭城，颇与永国公曹志建善。又言：乙酉几死于詹世勋。则亦尝预于太湖集师之役者也。杨氏跋语云：「共美为瞿纯仁元初子。见钱东涧「元初墓志」」。

　　温氏讹以「天南逸史」为瞿昌文作。昌文乃文忠公孙，自有「粤中纪事」、「粤行纪」，方简讨密之以长歌题其后；自序：「戊子腊月，自吴赴粤；己丑徂暑，始抵桂林」。与其美到粤，亦海上来，书年相符。

　　右「粤中纪略」上、下两卷，多所勘补。孙可望之作孽、马吉翔之肆奸、大狱迭兴、缅人造祸，俱详列「摭遗」诸传。

　　●南疆绎史勘本卷六

　　霅川温氏原本

　　古高阳氏勘定

　　目录

　　纪略六

　　鲁监国

　　右浙东纪略第六。

　　○当时义旗初建，使鲁藩肯受约束，渡钱塘而来，三吴豪杰闻声相附，未必不可以为计也。其如畏葸自守，以蕞尔两府供十万之众，即王师不发一矢，一年之后亦涤地无遗类已。及自浙、闽失守之后，以海水为金汤、以舟楫为宫殿，陆处者惟舟山二年耳。御舟稍大，名曰河艍；即其顶为朝房，诸臣议事于此。落日狂涛，君臣相对；乱礁穷岛，衣冠聚谈。所谓零丁飘絮，固犹未罄其形容也矣。

　　◎案「浙东纪略」一卷，事实简漏，不成篇章。「原本」以鲁监国事为无足书者，谓其在浙则闽有君、入海则粤有君也。噫！温氏斯言则误甚。夫当日江东奋义，自孙忠襄嘉绩、钱忠介肃乐辈一呼振旅，凡遗臣、烈士、故老、逸民一时向风麇集；其如扼于强帅之手，无能为役！及其遯迹入海，飘泊于蛎滩鳌背之间，如张太傅肯堂、吴宗伯钟峦、张司马煌言辈，又皆崎岖相从。健跳之驻、舟山之守，从事诸臣大节昭然；书之不胜其书，若有过于南都、闽疆者焉。且南中之亡，走降相继；而江上之溃，激烈独多。直至海角天涯，犹是依依不释；剖肝绝腹，甘死若饴。则监国之为君，可概见已。而温氏略之又略，所失远矣。原文都半本诸黄梨洲（宗羲）「行朝录」；即如梨洲于丙戌二月授官职方主事、后累官至左都御史，「录」中自晦其名，每署之曰「某」；己丑，次健跳，书从亡之臣大学士沈宸荃而下有左都御史某。曰「某」者，宗羲也，其自晦也；温氏不察，乃仍其旧。凡此征引之失，虽经抉摘，而恐复有所未尽。「勘本」于此卷较补过半，然而乌得悉数以书。如甬上六狂生、钱氏诸弟之类，事有所系，而名弗及者，别于「摭遗」补传；监国事迹之续见者，更于「书后」详列焉。监国宫眷殉节最烈，温氏于此略不一书；「勘本」皆纂补。元妃张氏之出海而遭掠也，寻以智脱，入长垣、入舟山；舟山破而殉诸宫井者，即妃也。张国柱掠之北去者，为宫嫔周氏，亦自刎死。并于「摭遗」列传。

　　纪略六

　　鲁监国（附纪略补）

　　。鲁监国

　　鲁王讳以海，高帝十世孙也。父寿镛，世封于鲁；崇祯十五年，大清兵攻兖州，城破自缢。以海年幼，被执，三刃不中，乃舍去。十七年春二月甲戌，嗣鲁王位。

　　北都之变，诸王皆南下。

　　顺治二年（乙酉），南都称弘光元年。夏四月，命往移驻台州。五月，南都不守。六月，浙中潞王亦降。闰六月己丑，九江道佥事孙嘉绩、吏科都给事中熊汝霖同起兵于余姚。其明日，诸生郑遵谦应之绍兴，袭杀招抚使于江上；兵部尚书张国维起兵东阳。又明日，刑部员外郎钱肃乐起兵于鄞；以是月十八日遣举人张煌言奉笺赴台迎请鲁王监国。同时，以兵以饷来归者，总兵王之仁自定海，黄斌卿遣将自滃州，张名振自石浦，沉宸荃、冯元飗亦应之慈溪，声势震兴。二十八日，再奉笺劝进。国维与宋之溥、陈函辉、柯夏卿等亦具表迎王。即日移驻绍兴，以分守署为行在。途中，加钱肃乐太仆寺少卿，授张煌言为行人；至是，进肃乐右佥都御史，加督师衔。以张国维、朱大典、宋之溥为东阁大学士，国维督师江上、大典镇守金华、之溥司票拟。未几，召大学士方逢年入直，宋之博罢。起章正宸为户部左侍郎行吏部事；李占春户部尚书，王思任礼部尚书，余煌兵部尚书，张文郁工部尚书，陈函辉詹事府少詹事。擢陈潜夫为太仆寺少卿，寻改大理寺卿。列兵江上，画地戍守：总兵方国安自浙西来，驻守七条沙；王之仁守西兴，郑遵谦守少亹，孙嘉绩、熊汝霖、钱肃乐分守沥海。嘉绩、汝霖等亦加佥都御史督师衔；进国安镇东侯、之仁武宁伯。

　　秋七月，会师西兴。张国维复富阳，封其子世凤为将军。命姚志倬守分水。江上兵每日蓐食鸣鼓放船，登陆搏战，日中复转舵还戌；率为常。

　　八月，国维复于潜。兵部尚书田仰从海道至，留为东阁大学士。赐张煌言进士，加翰林院编修，典制诰。

　　九月，兵部主事摄余姚知县王正中表进监国大统历，宣付史馆。

　　冬十月，大清兵至。初八日壬辰，战于江上。方国安严阵以待，张国维、钱肃乐等咸率兵部翼后。前锋副将钟鼎新用火攻，首先击杀绯衣大将一；诸将等吕宗忠、王国斌、赵天祥各斩数十级。俞国荣等直抵张湾，夺获军械归。连阵十日，诸军皆有功，第七战尤捷。既乃贪功骄战，败至草桥门下；会大风雨，弓矢各不能发而退。时浙西诸路义旗四起，苏、松、嘉、湖列营数百；杭州孤悬，危甚。说者谓监国初起江上，适有浙西首尾相应之势；惜坐失此会也。

　　未几，分地分饷之议起：统计浙东地丁正饷六十余万，尽予正兵（正兵者，方、王之众也）；义兵则取给于义饷（盖富户乐输之款也）。交争之，不能平；而国安尤暴横。已正兵并取义饷，致义兵无所仰给。钱肃乐屡疏入告，王不能问，但叙其十捷功，加右副都御史；具疏辞，且言：「臣今不能入杭，誓不再受一官」。不许。

　　闽中唐王立，遣兵科给事中刘中藻颁诏于越，将吏恇惑，谣称将避返台州。张国维亟驰还，令勿宣读。与熊汝霖议，以「唐、鲁同宗，无亲疏之别；义兵同举，无先后之分：惟成功者帝耳。若一称臣，则江上诸将须听命于闽，如王之号令何」？钱肃乐、朱大典谓「宜权称皇太侄报命。大敌在前，未可先雠同姓」！议大不合。然卒如国维指，具疏以报。于是，闽、浙若水火矣。行人张煌言自请充使赴闽释二国之嫌；从之。

　　以内臣客凤仪、李国辅兼制军饷，饷更不可问。

　　十一月，进方国安荆国公、王之仁宁武侯，封郑遵谦义兴伯。王劳军江上，驻札西兴；筑坛拜方国安为帅，命各营佥听节制。初，义兵派支鄞、奉二县义饷。至是，国安檄县不准应给，致绝粮四十余日，行乞于道；徒以肃乐忠义相激，无敢叛者。太仆寺卿陈潜夫破家治兵；既竭，请饷四百金，而饷臣弗给。马士英窜入国安军中，阮大铖亦踵至。士英欲朝见，不许；张国维劾其误国十大罪。

　　十二月，王回越城。以故太仆谢三宾为礼部尚书，入阁办事；从戚臣张国俊之请。国俊纳三宝贿，外倚方、王势，内通客、李二奄，与马、阮相呼应，遂表里作奸。王之仁上疏言：「义师初起，人人有直下黄龙之志。乃一败后，遂欲以钱塘为鸿沟。天下事尚何忍言！臣愿率所部沉船决一死战；今日欲死犹及于战，他日即死恐不能战也」！不报。钱肃乐疏陈利害，言「国有十亡无一存，民有十死无一生」；王深然之，而无若强帅何。寻加肃乐兵部右侍郎；再疏辞，不许。命以王正中所进黄宗羲造监国鲁元年（丙戌）大统历颁行民间。命鼓铸「大明通宝」钱。

　　丙戌春正月，监国鲁王在绍兴。以柯夏卿、曹维才为使，奉书闽中。

　　二月，录黄宗羲造历、从军功，授兵部职方主事。张国柱掠余姚，其党张邦宁掠慈溪。国柱，刘泽清部将也。初，航海依王鸣谦于定海；得五百人，劫鸣谦入内地。行朝震恐，乃署以将军，始退。总兵陈锡败于嘉兴，掠余姚。摄令王正中遣卒系杀之。

　　三月丙寅，思宗大祥；王于朝堂哭临，三军缟素一日。谍言大清兵由海道来，钱肃乐移守海口；久之，终无所得饷，乃与孙嘉绩连名请以兵归开远伯吴凯，而身并从军自效。王温旨慰留；诸帅嫉甚，诬其有贰于闽，遣客刺之。肃乐乃弃军，拜表以行；表言：「臣今披发入山，永与世辞。请赐侦迹，必不入闽，自取殄灭」！王骇叹，即降旨令往海上，偕黄斌卿、张名振等作窥吴计。

　　大清兵入钱塘，张国维、王之仁率师拒战。东南风作，之仁扬帆奋斗；大兵触之，舟多碎，郑遵谦获铁甲八百余副。国维乘罅渡江围杭州，不克而还。

　　夏四月，大兵屯北岸，以巨炮击方国安营，厨灶尽破；国安叹曰：「此天夺我食」！遂欲投闽。王正中率众渡海盐，夺澉浦城。

　　五月，加孙嘉绩、熊汝霖东阁大学士，督师如故；而饷终不给，众心已涣。两人又不谙于军，乃以众付黄宗羲、王正中领之，合师三千；尚宝卿朱大定、大理卿陈潜夫、兵部主事吴乃武、查继佐各募数百人来附。出札海坛山，将袭海宁；闻江上兵溃，皆散去。国安拔营走绍兴，劫王南行；郑遵谦入于海，张国维振旅追扈之。

　　时夏旱水涸，有浴于江者，徒涉往返；大军驱马试之，不及腹。潮信数日不至，相诧为神助。六月丙子朔，以数十骑过江，列戌惊溃；大清兵遂毕渡。马士英衔弗纳之怨，说方国安献监国以降。国安计决，乃遣人守王。守者病，王始得脱，亟趋海门航海去；令保定伯毛有伦扈王妃、世子出定海，张国维退守东阳以图后举。

　　大兵既逼，列城俱下。礼部尚书王思任绝粒死，兵部尚书余煌衣冠赴水死，礼部侍郎陈函辉入僧舍自经死，大理寺卿陈潜夫率妻妾联袂赴水死，通政使吴从鲁以不薙发死，主事叶汝■〈艹恒〉、高岱、故山西佥事郑之尹皆自溺死，故太常博士李山于吴中绝粒死，御史何弘仁追至关山岭投崖死，主事谢震龙被执不屈抗言死。

　　大清兵至金华，破义乌，大学士张国维死之。或有劝其入山者，国维曰：「误天下事者文山、叠山也」。乃自沉。武宁侯王之仁入海，沉其妻孥；既而曰：「吾死此无名」！乃由松江转至金陵。佥谓其降也，引之见大吏；命易服，曰：「吾来此求死，非求生也」！遂见杀。大学士朱大典犹守金华不下；马、阮既降，导兵攻破之，屠其城。大典发火药自焚死，全家俱殉。方逢年、方国安父子薙发迎附，旋并伏诛。马士英遁入太湖；明年俘获，亦伏法。阮大铖死仙霞岭上。

　　衢州知府伍经正、推官邓岩忠、守将张鹏翼、江山知县方召俱殉节。自金、衢陷，而全闽无一夫之拒矣。

　　王之出海也，石浦富平将军张名振弃其地以舟师来扈；至舟山，黄斌卿不纳。毛有伦扈王妃张氏及世子出海，为叛将张国柱劫之北去。会永胜伯郑彩至，奉王入闽；时唐王就擒，已终。

　　冬十月丁酉，王发舟山；十一月丙寅，次中左所（亦名鹭门）。郑芝龙方降附，密令彩执王归命；彩不可，乃匿王，以南夷貌类者服王冠服居舟中，谓守者曰：「苟事急，则缢以示之」！芝龙子成功起兵海上，驻札中左所；意不欲奉王，伪称明年为隆武三年。于是，郑彩奉王改次长垣。

　　丁亥春正月，监国鲁王在长垣。熊汝霖相；加张煌言右佥都御史。

　　辛未，王禡牙誓师；提督杨耿、总兵郑联皆以兵来会。进郑彩建国公、张名振定西侯、杨耿同安伯、郑联定远伯、周瑞闽安伯、周鹤芝平彝伯、阮骏荡湖伯。鹤芝复海口，以参谋林钥舞、总兵赵牧为守。时故尚书张肯堂募兵海上，贻书招之。前佥都御史金衢巡抚刘中藻以众来归，授为兵部尚书兼东阁大学士。

　　二月壬申朔，袭海澄，围其城。明日，攻漳州，失利。又明日，大清兵救海澄；退入于海。丙子，袭漳浦，以闽人洪有文为令；夏四月复破，有文死之。

　　郧西王复建宁，其裨将王祁复邵武。祁营山中，取民间几案数百张，每悬大线香数百炷，黑夜顺流环城而过。守者谓祁兵薄城，炮石大下；迟明，方知其伪，城中习之不疑。一日，祁突至，遂破。

　　五月，海口复失，林钥舞、赵牧死之；周鹤芝退守火烧屿。

　　六月，攻漳州，不利。钱肃乐来觐，王大喜，授兵部尚书。

　　秋七月，王亲戎，次长垣。会郑彩、周瑞、周鹤芝、阮骏之师攻福州，败绩。

　　八月丙戌，袭连江。

　　冬十月，长乐、永福、闽清皆下，罗源知县朱丕承、宁德知县钱楷皆以城来归。以马思理为东阁大学士、林正亨户部尚书、沈宸荃工部尚书，以刘沂春为右副都御史、吴钟峦通政使、余扬左都御史、林嵋吏科给事中、黄宾吏部考功司郎中。

　　大学士刘中藻起兵福安，攻福宁州；守将涂登华降。

　　辛未，邓藩理陈世亨以一旅复安固；援兵不继，被执不屈，死。吏部文选司员外郎林垐、兵部侍郎林汝翥自募乡勇围攻福清；战败，偕死之。

　　戊子春正月，监国鲁王在闽安镇；杨耿、朱继祚袭兴化。分巡道彭遇颽，故南都御史也，伺其守将出战，乃登陴尽易明帜；守将不敢入，城遂下。

　　望后二日，郑彩杀大学士熊汝霖及义兴侯郑遵谦。

　　二月，以钱肃乐为东阁大学士；力辞，弗许。时郑彩横，专朝政，王亦不得顾问；逆节已着，诸镇皆恶之。肃乐日中系艍王舟之次，票拟章奏封进后，即解维别去。每入见，即流涕不止；曰：「朝衣拭泪，昔人所讥；而臣今不能禁」！王亦潸然。

　　江西金声桓遣部将郭天才援闽；与巡抚佟国鼐有隙，遂以兵来归。封为忠勤伯。

　　自王入闽，先后克获建宁、邵武、兴化、福宁三府一州及漳浦、海澄、连江、长乐等二十七县；温、台响应，军声颇振。至是，我大清调两广、江、浙之兵三路进讨，所得府县破失迨尽，仅存宁德、福安两邑而已。兴化郡城破，大学士朱继祚、参政汤芬、给事中林嵋、知县都廷谏俱自杀；永福、长乐间乡宦士庶亦多殉义者。

　　夏六月戊戌，兵部尚书大学士钱肃乐卒。王闻，震悼辍朝；赐祭、予谥荫。

　　冬十月，大学士马思理卒。沉宸荃相，刘沂春副之。

　　己丑春正月，监国鲁王次沙埕。

　　三月，宁德破。

　　夏四月，福安破；兵部尚书大学士刘中藻衣冠坐堂上，为文自祭，服金屑死。翰林院简讨兵科给事中钱肃范被执，不屈死。闽地悉平。

　　六月，定西侯张名振复健跳所，遣使迎王。

　　秋七月壬戌，王复入浙，次健跳；郑彩弃王去。从王者，大学士沈宸荃、刘沂春、礼部尚书吴钟峦、兵部尚书李向中、户部侍郎孙延龄、左副都御史黄宗羲、兵部职方司郎中朱养时、户部主事林瑛及右佥都御史张煌言等；每日朝于水殿。中山王后徐仁爵以扈从功，封定南伯。

　　壬午，大清兵围健跳；阮骏以楼船至，遂解去。封王朝先为平西伯。朝先初同张国柱、王之仁出海，黄斌卿留之部下，不以事任；朝先故土司，调征塞上，累立战功，不肯郁郁居闲。请徇海边札奉化之鹿头镇，遂有众数千。

　　八月壬辰，世子生。

　　九月丁酉，张名振、阮骏、王朝先合兵执杀黄斌卿。

　　冬十月己巳，奉王驻札舟山。太保沈宸荃以疾请罢，刘沂春还闽。以前吏部尚书张肯堂为东阁大学士、朱永佑为吏部侍郎、孙延龄为户部尚书、张煌言为兵部左侍郎。

　　庚寅春正月，监国鲁王在舟山。岐阳王后李锡祚、弟锡贡并以勇着，航海来朝；命佐阮骏军守螺头门。

　　秋九月，周瑞、周鹤芝楼船三百余艘分屯温之三盘，以为犄角。

　　冬十月辛巳朔，日有食之。

　　辛卯春正月，监国鲁王在舟山。

　　二月乙卯，张名振雠杀平西伯王朝先；时国事尽归名振。滃人有欲纳女于王者，张肯堂谏止之。

　　大清兵会攻舟山，命降将张天禄出崇安分水关、马进宝出台州海门、陈锦总督全师出定海。御史沈履祥督饷台州，被执死。

　　秋七月，舟山闻警，定西侯张名振奉王驾航入海，亲捣吴淞以牵制之；王命张肯堂以兵六千留守舟山。

　　八月辛酉，大兵试舟海口，肯堂令阮骏邀击之。骏以三舟突阵，夺楼船一、战舰十余；获十一人，纵之还。丙寅，大雾弥漫，咫尺莫睹。顷之，大兵悉抵螺头门，守阵者方觉。英义将军荡湖伯阮骏还师，遇之横水洋，以火球掷敌舟。风反转击，骏面烂焉；岐阳李锡祚救之，亦被创。师熸力竭，同投水死。安洋将军刘世勋、左都督张名扬统精兵五百、义勇数千背城奋战，杀伤过当。

　　九月二日丙子，诸军力竭，舟山城遂陷。世勋巷战，丛箭死；岐阳李锡贡短兵巷战，马蹶被执，不屈死；名扬（即名振弟）抱母范自焚死。太傅吏部尚书留守大学士张肯堂阖门尽节。其门下士礼部主事中书苏兆人先缢于庑，肯堂呼酒奠之，乃自冠带南向坐；视其子妇女孙及四妾先死，始自缢。其下奴婢之从死者，又二十人。兵部尚书李向中被执，大帅呵曰：「聘之不至，捕而至，何也」？对曰：「向则辞官，今就戮尔」！卒不屈死。礼部尚书吴钟峦入文庙抱孔子木主坐积薪上自焚死。吏部侍郎朱永佑执至，令薙发；曰：「吾发可薙，何待今日」！洞剌其胁而死。通政使郑遵谦、给事中董志宁、郎中朱养时、主事林瑛、江用楫、董元、李开国、顾珍、顾宗尧、王正、载仲明、参谋顾明楫、诸生林世英等俱死之。锦衣卫指挥王朝相护王妃陈氏、贵嫔张氏、义阳王妃杜氏投诸井，以巨石覆之，乃自刎；太监刘潮等从死者十有八人。事后，大兵相谓曰：「我军南下，所不易拔者江阴、泾县，今舟山而三耳」。

　　明年壬辰春，兵部侍郎沉廷扬率舟师北出福山口；战败，被获，不屈死。定西侯张名振、大学士沈宸荃、兵部左侍郎张煌言扈王再入闽，至中左所。

　　又明年癸巳春三月，王自去监国号。甲午，移居金门（其后事轶）。

　　「勘本」曰：维时王师南征，所至奏捷。鲁监国自甲午后遁迹海岛者，又延九年而终。案昭讨郑成功初以唐之孤臣自居，军最盛；而既不肯奉王，诸藩畏之，亦莫敢助。独张司马煌言监富平将军张名振一军为左右卫，且时时激发诸藩使之致贡；尝曰：「昭讨始终为唐，真纯臣也」！成功闻之，曰：「侍郎始终为鲁，岂与吾异趣哉」！两人所奉不同，而其交甚睦。监国初至鹭门，成功礼待颇恭，亦良有以也。司马自平冈入卫，部下不满三百人，积年往来海峤，跋涉练兵，屡濒于危。比后富平卒，遗言以所部授诸；于是，稍稍振作。甲午，以富平军入长江、登金山，望陵遥祭；三军恸哭，声震江城。丙申，定南伯中山徐仁爵分兵攻崇沙战败，与郁离公子刘永锡同日死；师徒单弱，无响应者。司马乃还军天台，复军秦川。丁酉，大兵迁舟山之民。时王已自削其号，飘泊岛澳间；尝与滇中通问。洎至永明就俘、成功亦卒，闽南诸遗老犹欲再奉王为监国，贻书司马并故尚书卢若腾、成功子经谋复大举；会以郑经偷安自固，消息遂杳。康熙建元（壬寅）冬十一月，前监国鲁王殂于台。越二年（甲辰）秋九月，故明权兵部尚书兼翰林院侍讲学士张煌言执送杭州，不屈饮刃死。

　　舟山之役，遗老几尽；郑氏子孙负隅抗命，自成一家。其心于明事者，惟张司马一人也。备尝险阻而死独殿，实与鲁监国脉络终始耳。监国殁而明之余气斩，司马殁而明之孤忠绝。皇朝应运，恩及前王；我高宗圣谕谓：「开创之初，兵威迅扫，不得不行抗命之诛。诸人琐尾间关，有死无贰；人臣忠于所事，实为无媿。即书为某王之某臣某，概不必斥之为伪」。猗欤！书法至公，允垂万世。此纪略六卷，敬从钦定「通鉴辑略」为则，旁及诸大家传载，核实纂补。在南都、闽、粤三朝事迹较备，渗漏无多；惟监国一卷，温氏原本简陋，今谨详为考订。凡所遗诸臣之有应予列传者，并于「摭遗」补稿。

　　旧传：鲁王在金门日益穷蹙，郑成功礼意寖衰。王不能平，将移居南澳；成功衔之，乃使人要于道而沉诸海。今以「台海纪事」、「鲁春秋」、「鲒埼亭集」各编依时考之，则此说弗信甚矣！由「甲午」下，王固浮沉海上，而未能实按岁居何所。故于「书后」补其阙文，于纪末则仍署为「轶」。盖句存温氏之本恉云尔。

　　绎史纪略补

　　道光十年秋九月，「绎史」捭订事毕，予抱书渡江诣军门。越三日，军门之客过予曰：「皇朝振旅入关，上契天心、下苏民困；堂堂整整，史册备详。而始，实因于吴三桂之奉书乞援耳。然三桂翻覆无恒及于自灭，在是史例不得载。惟桂王之死，实出其贪功希赏之举；似宜于「粤纪」下附言以证明之」。乃袖出一册曰「吴逆始末记」，盖当时军府从事者之日钞也。因复略综其说，作「纪略补」。

　　崇祯十七年春，流寇渐逼；给事中吴麟征请调宁远总兵官吴三桂兵入卫，帝意犹豫。三月，闯贼陷大同，京师戒严。乃封三桂为平西伯，飞檄召之，迁延不即发；及抵山海关，凶问至，遂止。

　　闯闻三桂据于关，执其父襄，令招以书；略曰：「尔以君恩特简，得专阃任。乃怯懦观望，使西兵长驱。事机已去，天命难回。尔君已逝，尔父犹存。呜呼，识时务者可以知所变计矣。及今早降，不失通侯之赏，犹全孝子之名」。贼并发银四万，遣伪将赍往犒之。三桂得书，即令贼将入关代守，自率精锐赴燕京降。至滦州，闻爱姬陈圆为贼帅刘宗敏所掠。时方食，抵几于地，须发奋张。具书答襄曰：「父既不能为忠臣，儿亦不能为孝子矣」！即卷旆驰还山海，袭杀贼将，歼其众。遣部将杨坤奉书乞师于我大清，略曰：「三桂以螡负之身，忝镇山海；亦思坚守东陲，巩固神京。不意流寇犯阙，奸党开门；先帝不幸，九庙煨烬。今天人共愤，众志已离，败可立待。三桂受国厚恩，欲兴师问罪；奈京东地小，兵力未集。特泣血求助，乞念亡国孤臣忠义之言，速选精兵。三桂自率所部，合兵以抵国门，灭流寇于宫庭；则我朝之所图报，岂徒财帛而已哉」！时我睿亲王绥辑中原，得书即遣使报之；略云：「闻明祟祯帝丧于流寇，不胜发指。故率仁义之师，沉舟破釜，誓不旋旌；期必灭贼，出民水火。今伯遣人致书，深为喜悦。若率众来归，必封以旧土，晋为藩王；国雠可报，身家可保也」。三桂乃传檄远近云：「闯贼李自成以幺魔小丑荡秽神京，日色无光，妖氛吐焰；弒我帝后、刑我缙绅、戮僇我士民、掠我财物。二祖、列宗之怨恫，天寿凄风；元勋、懿戚之诛鉏，鬼门泣血」！又云：「周命未改，汉德可思。诚志所孚，顺能克逆。义兵所向，一以当千」。闯贼闻之大怒，执吴襄随行，亲帅贼众十余万东攻山海关。三桂惧，请我朝速进兵。

　　四月，大兵至沙河，败贼将唐通于一片石（通为明总兵官，守居庸；以关降贼者）。贼复部勒其众，北距山、南抵海，为长阵以待。睿亲王命三桂兵皆系白布为识，冲其中坚；贼不能支，追至永平。贼恨甚，杀吴襄悬首于竿，走还京师。大兵至，于四月晦日，闯焚宫殿，挟太子、二王西走。三桂追及于定州清水河，斩其伪帅谷可成。贼奔真定，三桂合辽东兵击之。贼以屡败而忿，乃勒精骑依山为阵，大呼曰：「今日亲决死斗，不求人助，乃为豪杰耳」！于是纵兵大战。狂风东来，卷沙蔽日，贼营旌旗俱折。贼恐，急收兵；三桂射之中肩，狼狈由故关遁去。时睿亲王摄政，赐三桂玉带、蟒服、鞍马、弓矢等物，晋爵平西王。

　　南都福王立，闻三桂乞师破贼，遥封为蓟国公。八月，遣使臣左懋第、陈洪范`赍银币入朝致谢，并诣三桂营致福王意。三桂谢曰：「时势至此，夫复何言！惟有闭门束甲，以俟后命耳」！所赐俱辞不受。

　　明年，南都亡，闽中唐王立。时秦、晋、楚、豫、吴越之地，俱入版图，三桂镇锦州。又明年，汀州亡，粤中桂王立。自湖以南，川、广、滇、黔皆为明守；乃移驻汉中。

　　顺治九年，桂王走安隆。十四年，三桂晋平西大将军，同都统莫尔根由四川定黔、滇。十五年，自重庆进兵破遵义之三坡，下贵阳，大兵毕集于平越之杨老堡。三桂兵至七星关，白文选分军守险，不得前；三桂乃从水西间道取乌撒，袭其后，守兵惊遁。是冬，三路兵会于云南，桂王君臣奔永昌，旋奔腾越。明年，克永昌，引大兵渡潞江。先，李定国设伏磨盘岭（即高梨贡山），为首尾横击计；为降人泄其谋，三桂分精甲先蹂之。大兵继至，短兵相接战山上；自卯至午，尸委山谷皆满。定国不能支，军溃。桂王亡入缅，滇地悉平。

　　十七年，朝命吴三桂以平西王为总管，镇云南。三桂裨将杨坤为之谋，请效黔国公世守滇中为子孙计，必入缅擒王以献乃可。三桂深然之；即具疏请兵云：「滇南负固有年，一朝戡定。独由榔在缅，李定国、白文选等分驻三宣、六慰、孟艮一带，借由榔以鼓惑众心。窥我边防，则患在门户；号召诸蛮，则患在肘腋；投诚生心，则患在腠理。请大举入缅」！冬十二月，大兵临缅江（即大金沙江）。缅人恐，送桂王并其眷属于军前。三桂使人环守之。王南面坐，三桂入见，北向长揖。王问为谁？三桂噤不敢对。再问之，不觉膝之屈也。问之数回，始称名以对。王切责良久，已而叹曰：「今亦已矣！我本北人，欲见十二陵而死；汝能任此事乎」？对曰：「能」。王乃麾之去。三桂伏地不能起，左右掖之出。自是不敢复见。越日，拥王还滇。康熙元年四月，三桂令人以帛缢杀王，藁葬云南城外。嗣奉朝命：「贵州一切文武官员兵民事务，照云南例，蓍平西王管理」；又令文武官听自选用。是时也，明之根蘖已尽；李定国已死、白文选已降，高枕无与复为难者。爵晋亲王，子尚公主。据有滇、黔数千里之地，爪牙腹心布列要害，自以为西南一隅真子孙万世之业，而不轨之迹渐彰矣。

　　古高阳氏曰：案顺治十年八月，以太宗十四女和硕公主下嫁三桂子应熊。夫三桂世受明恩，一旦国破君亡，而托于父命，即伏首降贼。既以妖淫艳嬖诡语复雠，始效秦庭之哭。关门再战，致其父殒首贼中而不恤一顾。负国忘亲，厥罪已不容擢发数矣。洎至永明之窜入缅甸也，我国家已度外置之。而三桂惑于营窟之谋，乃为此断草除根之举；为人臣者而忍出于此！矧既宣力兴朝，分茅胙土；特恩异数，天地同深。顾以衰朽余年而妄希非分，称兵构逆，自斩其宗；又安知非天诱其衷，以为明室诸孙之报乎！

　　●南疆绎史勘本卷七

　　霅川温氏原本

　　古高阳氏勘定

　　目录

　　列传一

　　史可法（上）

　　右督辅列传第一。

　　○「传」云：「不有君子，其能国乎」？南渡之初，所恃者，史阁部一人而已。其余安守故常，不达时务，自谓清流。而小人鸱张满朝，相与排诋，树寇门庭；强臣悍将，因之拥兵安坐，遥制朝命。阁部奔走抚辑，内攘不给，何暇计疆场以外乎！迨夫左镇称兵，藩篱尽撤，王师长驱而入，所向投戈；烽镝未及乎国门，君相已弃其社稷而遯.此即睢阳坚御，何补败亡；况乎以一隅当百万之众哉！揽后之应廷吉论，亦足以明天命之不祚矣。虽有忠贞，岂能回天？悲夫！余所以读阁部之疏而惨乎有余恸焉尔。

　　◎案传中事迹、奏议，多所简略，于「我朝闻金陵自立，遣使贻书」之下，但云引「春秋」「不讨贼，新君不得书即位」之义，将移师相问。原本仅载督辅一书，亦舛缺不完全；传语义多勿贯注。夫睿亲王书，为南渡之初一大关键也。今从「史稿」、「东华录」诸编详校并列。督辅答书向存内阁，干隆间奉命检出装潢；御制弁文，有「即以可法比诸文天祥，亦无不可」之誉。忠贤遗泽垂二百年来，上邀宸鉴，弆重若斯；具征昭代右文，首崇名节，可弗与四海之内、千载之下共广见闻乎！勘补汇录，庶称合璧。

　　列传一

　　史可法（上）

　　。史可法（上）

　　史可法字宪之，号道邻，顺天大兴人。其先以开国公，世为锦衣百户。祖应元，举人，官黄平知州，有惠政；语其子从质曰：「我家必昌」。从质妻尹氏既娠，梦文天祥入其舍，生可法。事亲以孝。举崇祯元年戊辰进士，兼有文武材。

　　初授西安府推官。平剧盗，能声大着。迁户部主事，历员外郎郎中。八年，迁右参议，分守池州、太平。总理侍郎卢象升大举讨贼，改可法副使；分巡安庆、池州，监江北军。楚寇南下攻颍、寿，犯皇陵，可法所部不及千人，日驰数十里。后贼大至，分掠宿松、太湖、潜山、桐城，将犯安庆；可法辄发兵袭击。复会同参将潘可大、左良玉、总兵牟文绶、刘良佐等连营堵剿，累有斩获。贼去则下马坐积尸上，计贼出没及身所历州邑、被陷长吏逃死状，草奏以闻；授军吏去，复上马驰行。且战且抚，贼乃不敢逼。

　　十年，廷议安庆急宜设重臣为镇，即擢可法右佥都御史，巡抚安庆、庐州、太平、池州四府及河南之光山、固始、罗田、湖广之蕲州、广济、黄梅、江西之德化、湖口诸县，提督军务。十二年，丁外艰归。

　　十四年，起户部右侍郎兼右佥都御史；代朱大典总督漕运，巡抚凤阳、淮安诸军。扬州漕挽岁致愆期，缺额几百万；可法即劾罢督粮道三人、增设漕储道一人，大浚南河，慎选运官，尽剔诸蠹弊。吏部尚书李日宣等言可法文武才，漕事方亟，治理有效；宜俟报竣召用。盖时有易可法为凤阳总督之议也（事备「明史」）。可法感上知，每自奋励。其治军也，身杂行伍间，与同劳苦。士不饱，不先食；不授衣，不先御。故将士皆感激，战辄有功。既乃开屯田、招流亡、缮城郭、访贤豪而咨以军政，江淮南北屹然称一重镇。天子嘉其能，凡所奏，悉报可。已而，贼又连破荆襄、承天，分兵南犯，蔓延河南、山东，军书旁午。可法即屯师淮岸，贼众望见旗帜辄遁去。寻欲召为兵部尚书；检讨汪伟曰：「有可法淮扬以安、无可法江南必危，且留之以系东南望」。

　　十六年，乃拜南京兵部尚书，参赞机务。可法入南都，武备久弛，即奏行更新八事。京营之有籍无兵者尽按去之，营中惮其威名不敢动。

　　十七年四月朔，知贼犯宫阙，大会群僚誓师勤王。檄诸镇兵并进，身即渡江抵浦口。及闻北都陷、庄烈帝崩，可法北向恸哭，以首触柱，血流至踵。遂发丧，提兵欲长驱决战。群僚诸将皆曰：「社稷无主，盍先择君以定南都」？是时潞王已过江，泊舟无锡。初议所立，谓以亲则桂而远，以贤则潞而近，而不知福王已在淮上也。诸大臣之在南京者，都御史张慎言、侍郎吕大器、詹事姜曰广等言「福王有七不可立，惟潞王贤明可定大计」；移牒可法。凤阳总督马士英先迎款于福王，欲挟之以居拥戴功；亦书咨可法，言以伦、以序无如福王。可法即答以「七不可」之说，而身还南京。诸大臣议未定，士英已内结操江诚意伯刘孔昭，外约靖南伯黄得功、总兵官高杰、刘泽清、刘良佐等发兵拥福王至仪征；可法不得已，乃与诸大臣具启往迎。

　　五月朔，王谒孝陵奉先殿毕，出居内守备府，群臣入朝。可法即陈战守大计，谓当素服郊次，发师讨罪，示天下以必报雠之义。王唯唯不能答一语；可法退，忧形于色。明日再朝，慎言以国虚无人，可遂即大位。可法曰：「太子存亡未卜，倘南来若何」？孔昭言：「今日既定，谁敢复更」！可法曰：「稍缓数日亦无害」。初三日，王监国。廷推阁臣，众举可法及弘图、曰广三人；孔昭攘臂欲并列。可法曰：「本朝无勋臣入阁例」。孔昭勃然云：「即我不可，马士英何不可」！乃并推士英。又议起废，共推郑三俊、刘宗周、徐石麒；孔昭特举阮大铖。可法曰：「此先帝钦定「逆案」，毋庸议」。越二日，拜可法礼部尚书兼东阁大学士，与弘图、士英并；仍命可法掌兵部事、士英仍督凤阳。而王以士英有建立功，将专倚之。可法寓书士英曰：「寇深矣，黄、高、二刘之众未尽为国用，当更立重臣开府镇之。今日之事，非可法与公谁任之者」！因即合疏言：「守江南，必于江北当酌地利设四藩，以淮、扬、泗、庐自守，以徐、凤、池、六为进攻之途。兵马钱粮皆听镇臣自取给于有司，勿复为征输调度之扰。四藩一辖淮扬、一辖徐泗、一辖凤寿、一辖滁和，即以得功、杰、泽清、良佐为之。更立督师于扬州，节制诸镇。如此，则诸镇各卫其地无不致力，而受成于督师；机不遥度、事不中制，士气奋而民心定，江南庶几可保矣」。从之。又请定京营兵制，分设营将如北京事，简精壮、募义勇以实之；及侍卫与锦衣、銮仪诸司所隶军役，当多事之日，俱宜入伍操练，毋坐耗钱粮。至锦衣镇抚司官不必备，亦所以杜告密、节繁费、收人心，于新政有裨者也。

　　十五日，王即位。诏立四藩如可法议。当是时，士英旦夕冀入相，而廷臣皆欲士英督师。士英既闻仍督凤阳之命，大怒；密以可法「七不可」书陈于王，而拥兵请入觐，拜疏即驰。及至，谓可法曰：「我驭军宽，颇扰于民；公威名着淮上，军士皆惮服。公诚能经营于外而我居于中，帅以听命，当无不济者」！可法以士英之入，势不两立；乃曰：「居者守、行者御，莫能偏废。既受事，敢辞难乎」！遂请行。京师士民哗曰：「何乃夺我史公」！大学士陈方策、诸生卢经才等上疏言：「淮扬门户也，京师堂奥也。门户有人而堂奥无人可乎」？勿听。翌日，可法陛辞。加太子太保、兵部尚书、武英殿大学士，百官郊饯以行。可法去，士英即以是日入直，遂无所忌惮。旋进得功为侯，杰、泽清、良佐皆封伯。自是，四镇各拥重兵，愈尊贵自恣，渐不可制矣。

　　及慎言荐吴甡于朝，刘孔昭言其不可，露章劾慎言。廷臣言「孔昭武臣，不宜与铨选事」。士英阴嗾孔昭左右袒，联袂相结。可法叹曰：「党祸起矣」！上疏力言「甡无罪，可饬文武臣虚衷用事」。报闻。寻诏可法祭告凤陵、泗陵。事毕，因上言曰：「臣伏见二陵松楸如故，佳气郁郁，知万年灵祚之方未艾也。惟是北顾神州，山河顿异，感痛填膺不能已已。连岁凤、泗之间灾异叠见，天鼓一日数鸣，地且三震，以致今春罹兹大祸。先帝躬神明之质，敬天法祖、勤政爱民，一十七年如一日；尚不免身殉社稷，抱恨千古！天命之难堪而地灵之不足恃，可见于此。陛下践祚之始，祗谒孝陵哭泣尽哀，道路感动。若使躬谒二陵，亲见凤、泗境中万井悲风、千里赤地，蒿莱极目，鸡犬无声；汤沐遗黎，死亡殆尽：其呜咽悲愤又不知何如也！伏愿陛下坚此一心，慎终如始；察天人相与之故，考祖宗灵爽之依。处深宫广厦，则思东北诸陵魂魄之未安；享玉食大庖，则思东北诸陵麦饭之无展；膺图受箓，则念先帝之临渊集木何以忽遘危亡？早朝宴罢，则念先帝之克勤克俭何以卒隳大业？战兢惕励，无敢刻忘，则二祖列宗在天之灵必为请命上帝，默相陛下光复中兴。若晏处东南不思远略，滥恩施、开告密，贤奸无辨、威断不灵，老成激而投簪、豪杰因之裹足。窃恐祖宗怨痛，天命潜移，东南一隅犹未可晏然自保也」。王嘉答之。

　　是月，吴三桂从我大清乞师入北京破贼。六月，贼遁而西。其山东、河南诸郡县，多据城自保，结寨聚义，杀贼所置伪官以望王师。可法请速遣使北行，颁发「监国」、「登极」二诏抚慰之；使中原知南国之有君，则人心忻向而大业可定。疏入，报可。

　　时四镇不即守所分地，暴横江北，皆欲驻扬州；以兵争扬州，民撄城弗纳。杰先至，纵军大掠城外，死者无算，民益怨恶。进士郑元勋素有才望，欲为之解；众疑其私于杰，竞起击杀之。知府马鸣录、推官汤来贺坚守月余，杰攻之日急。泽清又大掠淮上；良佐以临淮人不纳其兵，亦攻围之。诸邑民争诣阙言状；诏可法往解，使各归镇。可法以次往，得功、良佐、泽清皆听命；乃诣杰，杰素惮可法，具櫜鞬迎谒。升帐之日，洒然变色易容；可法知其军可用，欲以诚感之。裨校以下，无不召见抚慰；因责杰曰：「将军之所以贵显者，以有君命也。如不奉诏而妄冀非属之地，则诸军与扬州之民皆得弯弓而射将军，将军又何辞以对」？杰色沮，默然者久之。然漫视为易与，止可法宿军中；易所隶卒，而更遣部下百人给事左右，所移文檄必取视乃行。可法一以坦怀待之，勉众以大义；皆感泣，传语曰：「史相公，我主也」！杰惧可法得军心，而又深服其诚，乃谨事请受命。可法乃集扬州民曲谕之；即为具疏以瓜洲城屯杰众。可法遂留扬州，开府治事。设礼贤馆，招徕天下智谋之士及稍通天文并阴符、遁甲诸术者，皆廪饩之，以监纪推官应廷吉主其事。复募士，得胜铠甲者百余人。上疏请行保举之法，以补危疆守、令；许之。旋诏可法：谕四镇厉兵秣马驻防河淮，刻日进师。当可法出，士英未敢即背；屡疏请饷，士英命户部百方应之，按期分给，诸镇益和。

　　秋七月，大学士弘图乞休，请召可法还京；报闻。时我大清兵收附山东，且闻南都新立，摄政睿亲王遣官赍书可法曰：「予向在沈阳，即知燕京物望，咸推司马。及入关破贼，与都人士相接，识介弟于清班；曾托其手勒平安，权致衷绪，未审何时得达钧览！比闻道路纷纷，多谓金陵有自立者。夫君父之雠，不共戴天；「春秋」之义：「有贼未讨，则故君不得书葬、新君不得书即位」，所以防乱贼，法至严也。闯贼李自成称兵犯阙，手毒君亲，中国臣民不闻加遗一矢；平西王吴三桂介东陲，独效包胥之哭。朝廷感其忠义，念累世之宿好、弃近日之小嫌，爰整貔貅，驱除狗鼠。入京之日，首崇怀宗帝后谥号，卜葬山陵，悉如典礼；亲郡王将军以下一仍故封，不加改削；勋戚文武诸臣咸在朝列，恩礼有加；耕市不惊，秋毫无扰。方拟秋高气爽，遣将西征；传檄江南，联兵河朔。陈师鞠旅，戮力同心，报乃君国之雠，彰我朝廷之德。岂意南州诸君子苟安旦夕，弗审事机；聊慕虚名，顿忘实害：予甚惑之！国家之抚定燕都，乃得之于闯贼，非取之于明朝也。贼毁明朝之庙主，辱及先人；我国家不惮征缮之劳，悉索敝赋代为雪耻。孝子仁人，当如何感恩图报！兹乃乘逆贼稽诛，王师暂息，遂欲雄据江南，坐享渔人之利。揆诸情理，岂可谓平！将以为天堑不能飞渡，投鞭不足断流耶？夫闯贼但为明朝祟耳，未尝得罪于我国家也；徒以薄海同雠，特伸大义。今若拥号称尊，便是天有二日，俨为劲敌。予将简西行之锐卒，转旝东征。且拟释彼重诛，命为前导。夫以中华全力受困潢池，而欲以江左一隅兼支大国，胜负之数，无待蓍龟矣。予闻君子之爱人也以德，细人以姑息。诸君子果识时知命，笃念故主、厚爱贤王，宜劝令削号归藩，永绥福禄；朝廷当待以虞宾，统承礼物，带砺山河，位在诸王侯上，庶不负朝廷伸义讨贼、兴灭继绝之初心。至南州群彦翩然来仪，则尔公、尔侯，列爵分土，有平西之典例；惟执事实图利之。挽近士大夫好高树名义而不顾国家之急，每有大事，辄同筑舍；昔宋人议论未定，兵已渡河，可为殷鉴。先生领袖名流，主持至计；必能深惟终始，宁忍随俗浮沉？取舍从违，应早审定！兵行在即，可西可东；南国安危，此一举。愿诸君子同以讨贼为心，毋贪一时瞬息之荣，而重故国无穷之祸，为乱臣贼子所笑！予实有厚望焉。「记」有之：「惟善人能受尽言」；敬布腹心，伫闻明教。江天在望，延跂为劳。书不宣意」。可法表上其书，劝王为自强计。即自具答书曰：「南中向接好音，法随遣使问讯吴大将军，未敢遽通左右；非委隆仪于草莽也，诚以大夫无私交，「春秋」之义。今倥偬之际，忽捧琬瑊之章，真不啻从天而降也。循读再三，殷殷致意；若以逆贼尚稽天讨，烦贵国忧，法且感且愧。惧左右不察，谓南中臣民偷安江左，竟忘君父之怨；敬为贵国一详陈之。我大行皇帝敬天法祖、勤政爱民，真尧舜之主也。以庸臣误国，致有三月十九日之事。法待罪南枢，救援无及。师次淮上，凶问遂来；地坼天崩，山枯海泣。嗟乎，人孰无君！虽肆法于市朝以为泄泄者之戒，亦奚足谢先皇帝于地下哉！尔时南中臣民，哀恸如丧考妣；无不拊膺切齿，欲悉东南之甲，立翦凶仇。而二、三老臣，谓国破君亡，宗社为重；相与迎立今上，以系中外之心。今上非他，神宗之孙、光宗犹子，而大行皇帝之兄也；名正言顺，天与人归。五月朔日驾临南都，万姓夹道欢呼，声闻数里。群臣劝进，今上悲不自胜；让再让三，仅允监国。迨臣民伏阙屡请，始以十五日正位南都。从前凤集河清，瑞应非一。即告庙之日，紫云如盖，祝文升霄；万目共瞻，欣传盛事。大江涌出柟梓数十万章，助修宫殿；岂非天意也哉？越数日，遂命法视师江北，刻日西征。忽传我大将军吴三桂借兵贵国破走逆成，为我先皇帝后发丧成礼；扫清宫阙，抚辑群黎。且罢薙发之令，示不忘本朝。此等举动，振古铄今。凡为大明臣子，无不长跽北向，顶礼加额，岂但如明谕所云感恩图报已乎！谨于八月薄治筐篚，遣使犒师；兼欲请命鸿裁，连兵西讨。是以王师既发，复次江淮。乃辱明诲引「春秋」大义来相诘责，善哉言乎！然此文为列国君薨，世子应立，有贼未讨，不忍死其君者立说耳。若夫天下共主身殉社稷、青宫皇子惨变非常，而犹拘牵不即位之文、坐昧大一统之义，中原鼎沸，仓卒出师，将何以维系人心、号召忠义？紫阳「纲目」，踵事「春秋」。其间特书，如莽移汉鼎，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵统：是皆于国雠未翦之日，亟正位号，「纲目」未尝斥为自立，率以正统予之。甚至如元宗幸蜀，太子即位灵武；议者庇之，亦未尝不许以行权，幸其光复旧物也。本朝传世十六，正统相承，自治冠带之族，继绝存亡，仁恩遐被。贵国昔在先朝，夙膺封号，载在盟府。后以小人构衅，致启兵端；先帝深痛疾之，旋加诛戮：此殿下之所知也。今痛心本朝之难，驱除乱逆，可谓大义复着于「春秋」矣。昔契丹和宋，止岁输以金缯；回纥助唐，原不利其地土。况贵国笃念世好，兵以义动；万代瞻仰，在此一举。若乃乘我蒙难，弃好崇雠；规此幅■〈巾员〉，为德不卒：是以义始而以利终，为贼人所窃笑也，贵国又岂其然！往者，先帝轸念潢池，不忍尽戮，剿抚互用，贻误至今。今上天纵英武，刻刻以复仇为念。庙堂之上，和衷体国。介冑之士，饮泣枕戈；忠义民兵，愿为国死。窃以天亡逆闯，当不越于斯时矣。语曰：「树德务滋，除恶务尽」。今逆贼未服天诛，谍知卷土西秦，方图报复。此不独本朝不共戴天之恨，抑亦贵国除恶未尽之忧。伏乞坚同仇之谊、全始终之德，合师进讨，问罪秦中；共枭逆贼之头，以泄敷天之愤：则贵国义问照耀千秋，本朝图报惟力是视。从此两国世通盟好，传之无穷，不亦休乎？至于牛耳之盟，本朝使臣久已在道，不日抵燕奉盘盂从事矣。法北望陵庙，无涕可挥；身蹈大戮，罪应万死。所以不即从先帝于地下者，实为社稷之故。传曰：「竭股肱之力，继之以忠贞」。法处今日，鞠躬致命，克尽臣节而已。即日奖帅三军长驱渡河，以穷狐鼠之窟，光复神州，以报今上及大行皇帝之恩。贵国即有他命，弗敢与闻。惟殿下实昭鉴之！弘光甲申九月十五日」。

　　「勘本」曰：案「东华录」称：「史公答书，「实录」不载。其原书尚存内阁，用红帖写，皮面一詹字，盖印文曰「督师辅臣之印」。首列衔款云：「大明国督师兵部尚书兼东阁大学士史某顿首，谨启大清国摄政王殿下」。每页作四行写，并抬头共二十字」。

　　●南疆绎史勘本卷八

　　霅川温氏原本

　　古高阳氏勘定

　　目录

　　列传二

　　史可法（下）（应廷吉、卢渭等附）

　　右督辅列传第二。

　　◎督辅开府维扬，志切中原，不辞劳瘁。无如权奸执国命、强帅专阃威，嗣主昏庸，荒耽于嬉；谏则不行，言则不听。茫茫宇宙，无计可施。遂尔收罗豪杰，激劝吏民；尽所血诚，早矢「一死而后已」之志，以殉于国。其同守诸君幕下客及扬之士庶具有天良者，感其忠荩，亦惟有一死以殉于公。总之，南都之亡，亡于左兵之内犯也。得如督辅议，则左乱自翦；防军弗撤，淮泗无波。维扬存而长城可倚，南都之胤祀或可一线苟延也。吁！天而既厌周德已，督辅其能与马、阮争乎？

　　列传二

　　史可法（下）（应廷吉、卢渭等附）

　　。史可法（下）

　　是时，可法锐意进取，出巡淮上。阅泽清、良佐军，徒虚夸不足用；惟高杰所统四万人皆山陕劲卒，欲使为前锋。乃与杰往复论事，多所奖借推重之，让扬州己府以处其妻子。杰大喜，刻期进取开、归。可法亟请饷于朝，而大铖为士英计，以镇将与可法协为不利己，尤畏杰强；阴欲裁抑之，且使可法不见信于四镇也。于是，四镇缺饷则号可法；可法以闻，士英益靳之不发，翻数诏趣出师。可法举示四镇；皆曰：「不能给我饷而责我战乎」！由是坐困。

　　亡何，士英力排众议，迁大铖兵部尚书，使握兵政。群臣交章论劾，疏数十上，俱不报；姜曰广、高弘图、徐石麒、刘宗周等以次去位。可法乃上言：「近来人才日耗，仕路日淆；由名心胜而实业不修，议论多而成功绝少。遇清卿台省，则曰谋猷经济非其人不可；遇钱榖之任，则曰此危地何为困我辈。此推彼卸，姑付庸人；倏用倏更，有同儿戏。即偶出特简，亦必百计求全，非托病、则弃官，曾无为国家实心任事者；以致败坏至此。今事势更非昔比，必专主讨成复雠，舍筹兵筹饷无议论，舍治兵、治饷无人才。有摭拾浮淡、巧营华要者，罚无赦。停不急官、罢不急务，俾大小臣工并力恢复：则中兴之业可成」！王仅优奖之而不能行。又言：「欲用大铖者以才，争大铖者以「逆案」也。大铖即可用，何必罪争者；即不可用，当采群议。何至以一人坏天下大计乎」？不听。

　　初，可法虞杰跋扈，故移得功军于仪征防之。九月朔，杰构兵土桥，得功几危，赖可法调剂始解。是月，徇阅得功士马，将赴河南；朝谕以北使方行议款，兵不宜继进，遂止。

　　前北都降贼诸臣，以贼败南还。可法言：「诸臣原籍北土者，宜令投呈吏、兵二部注名录用；否则，绝其南归之心」。又言：「北都之变，凡属臣子皆有罪。若在北者始应从死，岂在南者独非人臣。即臣可法谬典南枢、臣士英叨任凤督，未能悉东南兵甲疾趋北援；镇臣泽清、杰以兵力不支，折而南走：是首应重论者，臣等罪也。乃因圣明继统，鈇钺未加，且恩荣叠被；而独于在北诸臣毛举而概绳之，岂散秩间曹责反重于南枢、凤督乎！宜摘罪状显著者，重惩示儆。若伪命未污、身被刑辱，皆当姑置不问；其逃避北方、徘徊后至者，许戴罪讨贼，赴臣军前效用」。廷议并从之。

　　寻赴清江浦，遣官屯田开封，为经略中原计。诸镇各分汛地择便利者；其王家营而北至宿迁最冲要，诸镇不敢任，可法自任之，令幕下文武筑垒缘河南岸。

　　十一月四日，舟次鹤镇。谍报我大清兵入海州，破宿迁；即遣总兵刘肇基往援，大兵引还。无何，围邳州，肇基复援，相持半月而解。山东镇将邱磊将航海降，诛之。先，可法檄诸镇出兵，高杰首奉命渡泗水，遣所部王之纲前驱薄睢阳。可法因亦移营进次河上，建大纛南岸戒师。而大铖方引其党布列朝端，朝政大乱。凡可法所奏请，辄多中格；期所请铠仗刍粮，皆不至。可法复上疏曰：「自三月以来，陵庙荒芜，山河鼎沸。逆贼鼠窜，一矢未加；备员督师，死不塞责。昔晋之东也，其君臣日图中原，而仅保江左；宋之南也，其君臣尽力楚、蜀，而仅保临安。盖偏安者恢复之却步；未有意在偏安而遽能自立者也。大变之初，君臣洒泣，士庶悲哀；痛愤相乘，犹有朝气。今则兵骄饷绌、文恬武嬉，顿成暮气矣。屡得北来谍报，□兵皆必南下；水则广调唬船，陆则分布精锐。黄河以北，悉已沦没；而我河上之防，百未经理。人心不肃，威令不行。复雠之师，不闻及关、陕；讨贼之诏，不闻达燕、齐。晏然以不共戴天之雠置诸膜外，遂使北朝翻得以「僭逆」加我，鞿我使臣、蹂我近境：是和议断断不成也。宗社安危，决于此日。今即庳宫室、菲饮食、卧薪尝胆、破釜沉舟，尚虞无救；况臣观庙堂之规画、百执事之经营，尚有未尽然者乎！夫将之所以能克敌者，气也；君之所以能驭将者，志也。庙堂之志不奋，则行间之气不张。夏少康痛心出窦，终缵旧服；汉光武抚膺河北，奄有万邦。惟愿陛下之为少康、光武，不愿左右贽御之臣仅以晋元、宋高之说进也。忆臣等初迎圣驾时，陛下言及先帝，则泣下沾襟；恭谒孝陵，则泪痕满袖。皇天后土，实式鉴临。曾几何时，顿忘斯志。先皇帝死于贼、恭皇帝亦死于贼，此千古未有之痛；国家变出非常，在北诸臣死节者无多、在南诸臣讨贼者复少，此千古未有之耻。夫庶民之家，父兄被杀，尚思穴胸断脰，得而甘心；况在朝廷，顾可膜置！臣恐恢复无期，即偏安亦未再保也。为今之计，宜速下讨贼之诏，严责臣与诸镇悉简精锐，直指秦关；悬上赏以待有功，假便宜而责成效。丝纶之布，痛切淋漓；庶海内忠臣义士闻风感愤，必有投袂而起者矣。国家遭此大故，陛下嗣登大宝，原与先朝不同。诸臣但有罪之当诛，曾无功之足录；幸免斧锧，已为大幸。臣于陛下登极诏稿，特去「加恩」一条；不意颁发之日，仍复开载，贻笑天下。今复恩外加恩，纷纷陈乞；貂珰满座，保傅洊加：名器滥觞，于斯为极！似宜少加毖慎，以待战功；庶使行间戮力者，有所激劝。至师行讨贼，最苦无粮；搜括不可行，劝输亦难继。请将不急之工、可省之费，一切报罢；朝夕之燕衎、左右之进献，一切谢绝。即事关典礼、万不容已者，亦概从俭约。盖盗贼一日不灭，海宇一日不宁。即有深宫曲房，岂能晏处；即有锦衣玉食，岂能安享！此时一举一动，皆人情向背所关，窥伺所及。必得陛下早作夜思，念祖宗之鸿业，复先帝之深仇；振举朝之精神、萃四方之物力，以并于选将、练兵之一事：庶乎人心可鼓，天意可回耳。臣待罪戎行，不宜复预朝政。然安内实外攘之本，故敢痛切直陈，惟陛下留意」！疏出，朝野传诵。可法受事数月，疏凡数十上，皆中兴大故，言极痛愤。时诸镇位秩既崇，咸无进师意，且数相攻；可法深悔之。尝语其客曰：「宜斩己及弘图、士英、曰广四人头，为任事不忠者戒」！复疏言：「先帝待诸镇甚厚，陛下封诸镇甚隆。乃不思报国，自弄干戈；舍父母之雠，寻同室之斗。今和议不成，惟有言战；战非诸镇事而谁事乎」？可法每缮疏，循环讽诵，呜咽不自胜，幕下士皆为饮泣；其如朝廷方骛声色，恶闻危乱。士英、大铖争斗门户，起大狱，欲杀尽清流，以快己意；出师、聚饷未暇及也。

　　乙酉春三月，大清兵分道南下。令沂州、济宁兵从庙湾南渡，薄邳、宿；彰德、卫辉兵从孟津东渡，逼归、徐。可法飞章以报，言「我与北军仅隔一河耳。今已渡河长驱而来，旦夕不守。乞多给军饷，移得功、良佐兵驻颍、亳，以杰守归、徐；戮力同心，无分畛域。臣犹恐江南半壁未能高枕而卧也」！疏入，士英谓可法徒欲叙防河将士功，卒不省。前左中允卫胤文，韩城人；曾受伪命，与杰同乡。杰荐之，请留监己军。闻朝中有严治从逆之命，胤文惧，欲娱士英以自解；度士英所忌，乃上疏曰：「国家兵事问镇臣、粮饷问部臣，督师赘也。且可法浪得名耳，朝廷当置居内员，备顾问；亦不得听归故里，养其高望。陛下若念拥戴功，则爵之侯伯、优以廪饩，毋令久当津要为也」。疏入，得旨严责；然士英则心是之也。可法因具陈乞罢，不许。

　　已而兴平伯高杰所遣荡寇将军王之纲与许定国争睢阳不决，定国于杰伪为恭顺；杰至则张乐设晏，伏兵杀之。诘且，杰部兵攻城入，定国走北降；之纲等遂大掠，睢阳旁近二百里民无孑遗。杰兵仓卒未有属，互为雄长。可法闻变，疾驰至徐州抚定之，以杰甥总兵李本深为都督，代统其军；立杰子元爵为世子，请恤于朝。士英闻可法大得杰军心，勿善也；乃擢胤文为兵部右侍郎，都督兴平营。将士怒，于胤文莅任日，禁无一人至。可法再三讽谕之，忘其曾劾己者；之纲等益以此归可法，即胤文亦心折焉。而都督之命久不下，兴平军士皆弃汛奔还。

　　时大清兵已悉渡河。值庄烈帝讳日，诏可法等望祭河上；可法因言「天星已周，君仇未复；乞先治臣罪以谢天下」！无何，大兵破蒙城，逼淮、徐，江南震恐；乃下诏从可法议，以李本深为左都督，尽领兴平诸将，已无及矣。而得功、泽清、良佐闻本深领军，连章劾可法。

　　二月，可法将还扬州。未至，得功来袭，欲代统杰军；城中大惧。可法急遣同知曲从直等解之，始引去。

　　夏四月朔，淮南告警。可法将移镇泗州护祖陵，合诸军防御，命幕僚载辎重先赴。会有伪太子事，诸臣失职者，咸欲藉名攻士英。宁南侯左良玉声称奉太子密诏以清君侧，发兵将犯阙，移檄远近；南都戒严。王手书召可法督诸军渡江入援；可法言：「北势日迫，请留诸镇兵迎敌；亲往谕良玉要与俱西，有功则割地王之。倘勿听，而后击之」。不可，诏且切责。于是合诸军倍道入，抵浦口，将入朝面陈；士英等惧，扬言可法且为内应，遂弗许。

　　大清兵已入亳州、下天长，援将侯方岩全军败没。盱眙降，徐、泗飞书告急。复召可法还扬援泗，亟渡江，昼夜兼行。及抵泗，守将李遇春已举城叛，可法退保扬州。俄报徐州破，降将李成栋引兵而南，攻扬州新城。可法方在旧城，急檄防河诸镇赴援。总兵李栖凤、张天禄皆不应，寻拔营叛；惟左都督刘肇基、副总兵乙邦才、庄子固与楼挺等各引所部至。可法乃率扬州知府任民育、按察佥事王缵爵、监军同知曲从直、江都知县周志畏、权令罗伏龙、参军何刚，又盐运使杨振熙、监饷佥事黄铉、通判吴道正、县丞王志瑞及肇基诸将等，昼夜分陴严守。十八日，降将李遇春持大清豫亲王檄抵城下招可法，可法指遇春数其罪。遇春曰：「公忠义闻华夏，而独不见信于朝，死何益也！何如退选义帝以成名乎」？可法怒，趣发矢射之。须臾，复令乡民持书至，守者引之见；遂挞守者，人与书俱投诸水。豫王愈欲生致之，麾诸军攻姑缓。复遣人贻以书；不启，趣焚之。王知其意坚，攻始急。监军副使高岐凤等踰城降，城中益孤，势不支。越二日，可法乃为书辞其母及妻，呼部将史德威诀曰：「我死当葬我高皇帝侧；不能，梅花岭下可也」。即擐甲上城。豫王复以诏书招之。可法守愈固，相拒七昼夜。大兵四面环击，可法祷诸天，发炮击伤数百人。豫王怒，自督劲卒用巨炮悉力攻城西北隅，崩声如雷；守陴者犹不退，发矢如雨。城下死者山积，大兵翻藉以登，城遂陷。时乙酉四月二十五日也。

　　先是，可法谓庄子固曰：「城一破，托君剸办之」！子固姑许之。是时，引颈相向，子固弗忍，可法急拔刀自刎。子固与参将许谨共抱持之，血溅满衣袂，未决。复命德威加刃；德威泣，可法骂之。乱兵至，拥之下城，而谨与子固已中飞矢死。一将挟之出小东门，可法大呼曰：「我史阁部也，可见汝兵主」！遂见豫王。王劳之曰：「累以书招而先生不从。今忠义既成，可为我收拾江南，当不惜重任」。可法曰：「我来此，祗索一死耳」！王曰：「君不见洪承畴乎？降则富贵」。曰：「承畴受先帝厚恩而不死，其不忠于后也明矣！我讵肯效其所为」！王乃命将宜尔顿劝之。三日，终不屈，乃杀之。宜尔顿为之殓，未暇识姓名于棺，遂不可辨。肇基等各率将佐巷战移时，格杀千余人，全军尽没，飞矢贯额死；邦才力竭自杀，挺战死城上。其余文武将吏，死者甚众；另有传幕下宾从等之从死者，得十又九人。

　　扬州既陷五日，史德威报赴南京；举朝震惊，不知所出。又数日，福王出奔太平，京师溃。可法督师几一年，行不张盖、食不重味，夏不箑、冬不裘。小冠窄衣，与部卒相杂处。短小精悍，面黑色，两目烁烁有光；将士见者多慑服。年四十余无子，妻欲为置妾，可法曰：「王事方殷，敢恋儿女私乎」！遂无子。军中值岁除封印，南北文移交至，手自批答。自辰至酉，分给将士月粮。至夜三鼓，谓军吏曰：「今夕，除夕也。索酒试饮」。酒未至，复呼曰：「礼贤馆诸秀才当共饮。顾夜已半，可赍酒资分馈之」。吏往，独酌；庖人报日中飨士肉已尽，乃索盐豉下之。可法素善饮，数斗不乱；军兴以来，竟绝饮。不解衣就寝者，已七阅月。当夕满酌数十杯；思及先帝，泫然泪下。酒微醺，隐几卧。将旦，有司吏士咸集军门外，门未启；军吏遥谓曰：「相公方隐几奈何」？知府任民育曰：「噫，相公此夕不易得也，勿惊之」！且戒鼓人更击四鼓。可法寤，天已曙，大惊；闻鼓声怒曰：「乃敢乱我军法」！传令缚至，趣斩之。诸将士皆长跪言：「相公久劳苦，始得一夕暇，不忍相惊；故乱鼓声以待。此知府意也」。可法意解。亟具盥漱，启门，文武臣皆北向贺，将吏上谒。民育更前请罪；可法曰：「公固爱我，奈何以私爱变常法」！乃赦鼓人。然自是不复隐几卧矣。后军事益冗，以监军郎中黄日芳才敏练，留之左右；辞曰：「日芳老矣，岂能久侍，公亦宜节劳。发书走檄，僚士优为；征兵问饷，有司专责：何必昼夜损神，躬亲庶务乎！且兵，杀机也，当以乐意行之；将，死官也，须以生气出之：汾阳所以生色满前也」。可法笑不答。

　　初以定策功，加少保兼太子太保；太后至，加少傅兼太子太傅；叙江北战功，加少兼师太子太师；徐州擒盗功，加太傅：皆力辞，不许。后以宫殿成，加太师；又辞，许之。既死后，四方弄兵者念其遗烈，多假其名号以行，故时谓可法不死。部将史德威奉遗命为子，乃具衣冠招魂葬于梅花岭下。闽中立国，首赠太师，谥「忠靖」。

　　弟可程，崇祯癸未进士，选庶吉士。京师陷，不能死；贼去，南归。可法请下吏；朝廷以可法故，令家居养母。后流寓金陵，阅四十年而卒。

　　「勘本」曰：阁辅史忠正公殉节后，或有诬之者曰：公如姚平仲故事，跨白骡去。或曰：缒城走，目沉诸江。或曰：城破，执至大营，留三日，不屈杀之（温氏从此）。杨氏跋语云：「皆非也。事实得杨遇蕃、安珠护、史德威之所述而后知公之授命，即于城破之日也。杨遇蕃，凤阳人，向依幕下。扬州破，公自刭未遂，乱兵拥至西城上见大帅。帅询之，公曰：「我史阁部也」。时，遇蕃被擒，令辨之。报曰：「确」。帅乃劝公降，公怒。遇蕃亦言「愿忍须臾死，以救百姓」。公叱曰：「若父一教官权令事而能死节；我独何？我今日一死外，遑恤其它」！声愈厉。帅起拔刀将砍之，公挺立，首迎其刃。帅退，叠呼「好男子」不置。左右杀之，支解之。遇蕃遁，潜觅公骸竟不可得：此见之阁部遗文王源序（遇蕃父教谕舒城，流贼将偪，县令乏人，上台乃檄之署事。城破，骂贼死。遇蕃婴贼刃亦死，民救之苏。后具其父死节状于官，久不报。比公巡抚安庆复上之，邀恤典甚优。遂相依幕下云）。四明万季野先生曰：康熙时吴汉槎（兆骞）流宁古塔，后释还。其守将安珠护者谓之曰：「今闻朝廷修明史，徐立斋先生总其事。余昔在军，亲见史阁部之死，而世或诬为隐去。子归，幸告之。初，扬州城破，求史公不得。既而自出，众挟之见豫王。王疑之，公曰：「我出以明白死，岂伪邪」！令人识之，信。劝之降，不应；即见杀。余生平但闻忠臣，不知何状；及见史公，而始信世真有忠臣也」。案黎士宏书扬州殉事，载此小异。于公自裁不绝，拥至小东门下云：公问前驱为谁？德威言是豫王。公自呼曰：「某在斯」。众惊愕，执赴新城堞楼上。王遇之以礼，称先生；劝之降。公曰：「吾为天朝重臣，岂可苟且偷生，作万世罪人哉！吾头可断，身不可屈。愿速死，从先帝于地下」。德威持遗书投城中旌忠寺藏之；复驰回见公，公词色益厉。王曰：「既为忠臣，当杀之以全其名」。公厉声应曰：「吾意早决，城亡与亡。即劈尸万段，甘之如饴。但扬城百万生灵，不可杀戮」！遂慨然授命。德威被执，发许定国处讯嗣公真赝得实，王令释诸，以保忠臣之后。时四月二十五日也。德威即渡江赴报。比五月七日还扬，入城觅公尸，气候炎蒸，胔骸塞路，无可识。乃奉公袍笏招魂，如命葬于梅花岭下，立石封坎而去」。

　　古高阳氏曰：公而果为文信国之后身邪？则两朝残局两世兵解已。以言乎数，则天也；天何以必如此而始成其为忠臣烈士也！太空冥冥，孰能起乌龙而叩诸？呜呼！

　　是卷于公之奏疏、从难之职名缺失尤甚。悉勘补。

　　应廷吉字棐臣，鄞县人。天启丁卯进士，授砀山知县。史可法督师扬州，御史左光先荐其才，擢淮安府推官，赴军前为监纪。与黄日芳、陆逊之、刘湘客、张鑻、纪允明等并事幕府，一时称得人。

　　廷吉精天文，用勾股三式之学，可法倚之。先是，丁丑计偕，至宣武门见一白鸡，羽毛鲜好、啄距纯赤，重四十斤；哄观莫识。廷吉惨然曰：「此鹜也。见则亡国」。癸未六月露生，阴云骤合，雷电并作；有大星出，声如爆。廷吉曰：「「天元玉历」所谓电中聚火也。君绝世乱，此殆是乎」！。可法按部至淮，升帐，有旋风从东南起，吹折牙旗，转至丹墀下。命占之；曰：「风从月德方来，是本日贵人时，当有贵人奉王命至者。风势飘忽旋转，其事为争。音属征，象为火，数居四；二十日内当有争斗之事，近地则虞火灾，损六畜」。越三日，城北隅火，毁民舍，伤一骡；匝月，而有土桥之变，中官以朝命至：悉如其占。淮阴紫霄观皂荚树间产物如饴，色黄味美，人以为甘露。廷吉曰：「此爵饧也；白者甘露，黄者爵饧。所见之地，期年易王」。

　　时可法锐意经略河南。日芳、逊之辈私问曰：「阁部志勤矣，于君意何如」？廷吉曰：「明年太乙在震，角、亢司垣，始击掩寿星之次，法当蹶上将；天下事无可为也。意者先试之山左乎！民翘首王师如时雨焉。若旌旗旅进，豪杰必有响应者」。及高杰将行，誓师祭旗；忽风起纛折，西洋炮无故裂。廷吉知为不祥。十月十四日登舟，廷吉曰：「此俗称月忌日，又为十恶大败；高师其不免乎」！明年正月，杰果为定国所戕。

　　可法议修屯政，欲遣逊之屯开、归，廷吉屯邳、宿。廷吉曰：「国家故有屯军，世受业为恒产矣，安所得闲田而屯哉？且田之所获既入官军，有司常赋又将何出？开挑诸生有愿输牛百头、麦五百石以博县令者，此面欺耳」。及河防戒严，令秦士奇沿岸筑土墩驻炮。廷吉曰：「无益也。黄河沙岸，其性虚浮，水至即圯，安架炮为」！议乃格。是冬，紫微垣诸星皆暗。可法夜召廷吉曰：「垣星失耀，奈何」？曰：「上将独明」。可法怆然曰：「辅弼皆暗，上将其独生乎」！左兵东下，福王手书至；可法亟问延吉曰：「君精三式之学，所言淮阴安堵终不被兵，人能言之。第谓夏至后南都多事，果何所见」？对曰：「今岁太乙阳局，镇坤二宫，始击关提，主大将凶。客参将发，且文昌与太阴并，凶祸有不可言者。夏至后，更换阴局，大事去矣」。可法欷歔久之。因出书示之曰：「君言不信犹可，信则天也」。以军事付廷吉。越三日，督诸军赴泗州。过山阳，刘泽清遣人取军器、火药、饷银；廷吉不与，退屯高邮。

　　大清兵破盱眙，可法还扬州，立召廷吉督饷至浦口。已而，又令率军回扬屯天长。廷吉曰：「阁部方寸乱矣！岂有千里之程一日三调？警急频仍，扬且有内变」！急入城，坐守南门。可法又令移取泗饷；是夜，缒城出。明日城陷，得免于难。

　　可法之筑礼贤馆也，招四方才智及下僚有才被弃者，悉举任用；命廷吉董其事。时方士云集，少负所能，咸思效用；而幸进之徒，日亦踵至。廷吉曰：「是皆跃冶之士，坐谈有余，无俾实用。当此财匮而月给不赀，盍且散遣之，别选真才乎」？可法曰：「吾将以礼为罗，冀收什一于千百耳」。行之数月，迄无拔萃破格之选。诸人私谓曰：「始吾以为幸馆也，今求囊而不得矣」！于是，稍稍引去。可法将移镇泗州护祖陵，谓廷吉曰：「诸生从事防河，积苦既久；今又趋泗，是重劳也。君其品定，量授一官酬之」。四月二日，发策试士，拔取长洲卢渭、昆山归昭等二十余人，拟授通判、推官、知县；甫二旬，而扬州城陷。渭字渭生，方以岁贡，自当得官，不受职；监守钞关，投河死。昭分守西门，死。同时从可法死者，书记顾起龙、龚之厚、陆晓、唐经世、家人史书等共十九人焉。

　　「勘本」曰：监纪应君主幕中事最悉。此文与督辅传相发明，例当附后；温氏列诸次卷之首，则其序翻越阁臣高、姜而上，谬矣。「勘本」纂立扬州从难一门于南都守职下，应君则不及于难者，故不得并列，而亦不得以正名书。

　　●南疆绎史勘本卷九

　　霅川温氏原本

　　古高阳氏勘定

　　目录

　　列传三

　　高弘图姜日广

　　右阁辅列传第三。

　　◎温氏有言：弘图、曰广固平世三公望也。观于跄攘之际，正议不挠，亦足以想其风概。夫胶州、新建之并相也，仅阅五月，正气一伸。胶州于丑类虽未显有抉摘，新建则极言诋之；故士英犹有所牵制不为，必欲挤两公以去也。两公去而群小幸进，遂肆无忌惮，无所不为已。胶州于政令率以承平旧章，实无裨益。如言通使礼，尚欲自尊所称。君子曰：「固哉！高叟之为相也。亦难免乎不达时务之讥矣」。初，士英自以荐阮大铖后丛物议，稍稍意折。一日阁中为词臣缺，论及故庶吉士张溥。士英曰：「是我故人也。我闻其死，酹而哭之」。新建莞尔曰：「公哭东林贤者，亦东林邪」？士英佛然嚄唶久之，曰：「我非畔东林者，东林拒我耳」。胶州窥其意，从旁怂惥之。士英色始解。然则高与姜亦少有殊趣者与！赧王六相，史忠正以尽瘁维扬，殉于兵；胶州以克守臣节，殉于野。最后，新建以金、王之难殉于水。谢山全氏曰：「不然，则南都纶扉真秽地矣」！全氏有与绍守为明故相胶州高公立祠议。据监国时评事林时跃草制云：「即避兵之净土，为荐酹之周垣」。是胶州之殁于竹园僧舍也，征矣。当时我朝贝勒具书聘六公，附以貂参之属，高相为首。使者至而胶州已殁。遂致命殡宫，太息而返。

　　列传三

　　高弘图、姜日广

　　。高弘图

　　高弘图字研文，号硁斋，胶州人。万历庚戌进士，授中书舍人，擢御史。天启元年，陈时政八患，并请用邹元标、赵南星。寻与同官张慎言交章论救贾继春；忤旨，停俸。

　　已而巡按陕西，捕诛奸民扇乱者；澄清吏治，风裁肃然。因题荐属吏，为南星所纠，心衔之。当时东林齐、楚、宣、浙之党互相诋诽，弘图辄无所附丽。及魏忠贤乱政，杨涟、魏大中之狱起，锻炼严酷；乃上疏力诋南星，微言忠贤过当。且引汉元帝乘船事，又谏毋出东郊。而忠贤方导游幸，怒甚，矫旨以抗沮切责之；名以此高。既乃乞归，令闲住。

　　庄烈帝即位，起故官，擢大仆少卿。逾年，迁佥都御史，转左副都御史，进工部右侍郎。是时，中官张彝宪受敕总理户、工二部事；弘图耻与并坐，七疏乞休，复罢归，声望益重。家居十年不起，言者交荐。来年春，帝思之；且闻其佐胶州城守功，召至阙，谘以时事。补南京兵部右侍郎，就迁户部尚书。

　　甲申，闯贼犯阙，史可法谋勤王，弘图转刍粟浮江入淮以济。师方发，而庄烈凶问至；南都大臣议所立，可法谓非英主不足以定乱，弘图与姜曰广、吕大器佐之。会福王至淮，马士英贪定策功，与诸将以兵威奉王，仓卒称号。以弘图物望所属，改礼部尚书、东阁大学士，与可法并入直。弘图因请移跸中都，进山东，以示大举讨贼。疏陈新政八事：一、宣义问，请声逆贼之罪，鼓发忠义。一、勤圣学，请不俟释服，日御经筵。一、设记注，请召词臣入侍，日记言动。一睦亲藩，请如先朝践极故事，遣官赍玺书慰问。一、议庙祀，请权附列圣神主于奉先殿，仍于孝陵侧望祀列圣山陵。一、严章奏，请禁奸宄小人借端妄言，脱罪侥幸。一、收人心，请蠲江北、河南、山东田租，毋使贼徒借口。一、择诏使，请遣官招谕朝鲜，示牵制之势。并褒纳焉。

　　未几，可法出督师，士英辅政，惮弘图、曰广、慎言等持正。廷议起废，慎言举用吴甡、郑三俊；士英党诚意伯刘孔昭率诸动臣叱慎言于朝，目为奸邪，声振殿陛。弘图曰：「文武各有所司，即文臣中各部不得侵吏部之权，武臣何得越职相争！且甡与三俊三朝遗老，清望在人。孔昭妄思侵害，非其党者目为奸臣。忝在政府，宸陛之严，化为讼庭，愧死无地；乞赐斥罢」！不许。既而士英疏荐阮大铖，弘图持之。士英曰：「我既犯人言，岂敢相累」。因拟旨，命假冠带来京陛见。大铖既见，疏陈江防要害，娓娓可听。将退，士英奏曰：「大铖名在丹书，非其罪也，人诬之耳」！大铖因奏向日冤陷状，引弘图为证；以弘图素不附东林，必不忌己也。弘图曰：「大铖顷者陈说兵事，臣不知兵，无所参驳。若其起用，关系非细。昔崔、魏乱政，风教堕地。先帝首锄大恶，其党附者不可胜诛。钦定「逆案」一书以遏群邪，大铖与焉。臣不知其果知兵与否，但以先帝明鉴，岂容擅改。即如士英奏，乞下群臣集议，以彰公论；则大铖用亦光明」。士英愤然曰：「臣荐大铖，非受贿也，何不光明之有」？弘图因乞罢，以谢不能附和之罪；王慰留之。而大铖卒起为兵部侍郎，弘图则渐不安其位矣。

　　左懋第之北使也，弘图奏事宜曰：「一、山陵宜选日改葬。闻梓宫今葬田贵妃墓，应在天寿山特立陵寝。一、分地毋许割偷。关以外，不得侵及关内。一、岁币宜量增十之三。一、国书宜如古可汗之称。一、使礼宜遵「会典」，不应屈膝以致辱命」。后议简用中官督畿辅、浙、闽粮饷，复设东厂；弘图皆力争之。都御史刘宗周劾大铖疏至，大铖宣言：「日广实使之」。士英怒，连起「逆案」张捷、谢升。于是朝端益水火矣。已用中旨传升户部侍郎张有誉为尚书；弘图谓其端不可开，封还诏书。又请召还史可法入直。士英愈怒，矫旨切责；因力求去。秋八月，加太子少师，改户部尚书、文渊阁大学士。大后至，进太子太保。冬十月，致仕。弘图在阁，士英尚畏之，不敢肆志。及其去，遂无所忌惮。

　　时山东已失，弘图无家可归，乃流寓吴门。已复渡江，入浙东。南都亡，泣涕绝食，殁于会稽之竹园寺。「佚史」曰：金陵立国，弘图与小人同朝；不激不随，持守正直，有足观者。然不能通古今之变、览存亡之势。如论使礼，犹执向时故事，将约是具文乎，抑欲求当于国事也！史可法恐四镇之横，以建议始封为弘图误国罪。是则不然，使君相英明，庙堂胜算，四镇何尝不可用；况如得功之忠勇乎！自马、阮出而纪纲紊乱，外结强援，以遏正士；贤者岌岌乎不安其位。是四镇之横，马、阮召之也，于弘图何尤哉！弘图虽非材，使其幸而当平世，固一贤宰相也。

　　「勘本」曰：胶州家本素封，以兵乱不存片瓦。罢相后，挈一少子至吴。初之常熟，欲居不果；乃还之郡城寓。久之，入浙居绍兴；人乞一面不可得，日惟一餐祈死。既闻芜湖败，蕺山先生与姚江熊公渡江，议发罗木营兵奉潞藩拒守；胶州不往，叹曰：「天之丧明，若穑夫徒苦江东父老，复何益！吾筹之熟矣」。乃托其子于门客海昌谈迁携之去。盖逆知其地之必将有事也。遂绝粒。浙东监国，赠太师，谥「文忠」。是皆明史诸野乘所未及者，特表证诸。

　　姜曰广

　　姜曰广字居之，号燕及，新建人。万历己未进士，改庶吉士，进编修。天启六年，出使朝鲜；还，陈海外情形有裨军国者八事。明年，魏忠贤以其为东林因得推升，削其籍。崇祯初，起右中允；积官至吏部右侍郎。坐事，左迁太常卿；引疾去。后以廷荐，擢詹事，掌南京翰林院印。福王之至也，文武大臣具集议守备。太监韩赞周定议具启迎王，令各官署名；曰广曰：「此大事，须先祭告奉先殿，然后举行」。福王立，廷推阁臣，用史可法、高弘图、马士英；以曰广曾有异议，不用。及推词臣，以王铎、陈子壮、黄道周等上，而曰广居首；乃改礼部右侍郎兼东阁大学士。与弘图协心辅政，将以次渐引正人为中兴之望。

　　已而士英锐意欲用阮大铖，内结勋臣朱国弼、刘孔昭、赵之龙，外连诸镇刘泽清、刘良佐等谋擅朝权，深忌二人。及曰广沮大铖进用，益为所疾。因抗疏乞休曰：「前者文武纷竞，自惭无术调和；近尔「逆案」掀翻，又愧无能寝息。遂使先帝十七年之定力，顿付逝波；皇上数日前之精神，竟同反汗。梓宫未冷，增龙驭之凄凉；制墨未干，骇四方之观听。惜哉维新，遂有此举！但恐忠臣裹足，志士灰心。臣遭遇圣明，备员政府，不能扶危持颠，有负生平。必待群言交责，始求斥罢，良亦晚矣。夫祖宗会推之典，行之万世者也；昨日大铖之起，竟出内传。夫斜封墨敕，种种覆辙，史册昭然。臣观先帝之善政虽多，而以坚持「逆案」为盛美；先帝之害政间有，而以频出口宣为乱阶。用阁臣以内传，用部臣、勋臣以内传，选大将、选言官以内传。所得阁臣，则淫贪巧猾之周延儒，逢君朘民、奸险刻毒之温体仁、杨嗣昌（体仁名原阙，勘补），偷生从贼之魏藻德；所得部臣，则阴邪贪狡之王永光、陈新甲；所得勋臣，则力阻南迁、尽撤守御狂穉之李国桢；所得大将，则纨绔支离之王朴、倪宠辈；所得言官，则贪横无赖之史■〈范上土下〉、陈启新。凡此皆力排众议，简自中旨者也，其后效亦可睹矣。陛下亦知内传之故乎？总缘鄙夫热心仕进，一见摈于公论，遂乞哀于内廷；见其可悯之状、听其一面之词，不能无动者，亦人情也。而外庭口谈清议之人，亦有贪婪败类之事；援之口舌，得以反唇。而内廷攻之者，尽皆如此也。间其以事情密闻于上及得上之意，则又转而援之。于是别创新法，令之面试平台，祗须一语投机也。夫立谈取官，同登场之戏剧；下殿意得，类赢胜之贩夫：天下事从此不可为矣。臣昔痛心此事，亦于讲义敷陈。小人何知，求进而已。阴夺会推之柄，阳避中旨之名，此岂可为训哉！先帝一误，皇上岂堪再误！天威在上，密勿深严，臣安得事事争！但愿深宫有暇，时取「大学衍义」、「资治通鉴」视之：周宣、汉光何以复还前烈，晋元、宋高何以终狃偏安？武侯之出师，何惓惓于亲君子、远小人？李纲之御敌，何切切以信君子、勿比小人进？必能发圣心之天明、破邪说于先觉，然后国耻可得雪、中兴可得期也。臣待罪纶扉，朝廷未肃、风俗未淳、兵民之危疑未解、江河之备御全疏，半壁东南，有同幕燕，就死无地；终夜拊膺，而责臣者丛至矣。苟好尽言，终蹈不测之祸；聊取充位，又来鲜耻之讥。郁郁居此，臣今诚病，恐他日求病而死亦不可得耳」。疏入，王温旨慰留。而士英、大铖大愠，阴嗾国弼、孔昭以诽谤先帝、诬蔑忠臣李国桢为辞，交章攻之，诋为党人。时议复设厂卫，曰广力持不可；言「缉事不除，宗社且不可知，何厂卫之有」！会苏松巡抚祁彪佳亦上疏力谏，曰广拟旨俞之；亦不从。乃具疏力争之，始改命五城御史察访。士英念曰广不去，己终不得肆志，乃使大铖为疏，令宗室朱统■〈金类〉上之；言「从贼之辈，皆曰广私人。定策时又怀异志，不可为相」。旋又劾曰广五大罪，其词甚丑秽。疏不由通政司上，礼科纠之，通政使刘士桢亦劾其违制；俱不问。其词曰：「一、引用东林死党郑三俊、吴甡等，把持朝政；以刘士桢为通政，沮遏章奏；以王重为文选，广植私人。二、纂逆。令杨廷麟出剧盗于狱，交联江河大侠，与水陆奸弁日窥南都声息。非谋劫迁，则谋别戴。三、庇从贼诸臣。四、纳贿。五、奸媳。请并士桢、重、廷麟及刘宗周、陈必谦、周镳、雷演祚俱置之理」。疏入，必谦、镳并被逮。给事中熊汝霖、总督袁继咸抗疏论列，不报；朝士皆为不平。

　　曰广连被诬蔑，于是求罢益力。以太后至，加太子太保；至九月，得请。及陛辞日，王御殿，群臣陪列；曰广曰：「微臣触忤权奸，自应万死。圣恩广大，犹许归田。臣去后，陛下当还以国事为重」！王曰：「先生言是」。士英勃然曰：「我为权奸，汝且老而贼矣」！即叩头言：「臣从满朝异议中拥戴皇上，愿以犬马余生归老贵阳，避贤路。如陛下留臣，臣亦但多一死」。曰广叱之曰：「拥戴，是人臣居功地耶」！士英曰：「汝谋立潞藩，功安在」？王曰：「潞王，朕之叔父，贤明当立。两先生无伤国体！内廷之事，不可向外廷道也」。既出，复于朝门相诟骂。曰广骨鲠廉介，正色立朝，有古大臣风；扼于奸邪，未竟其用，天下惜之。

　　南京亡，越二年，而金声桓事起。声桓，左良玉部将也。良玉死，其子梦庚与之降大清，即遣声桓及副将王体忠同取江西。声桓畏体忠兵强，伏甲杀之；以其中军王得仁统其众，略定南昌、九江、抚、饶诸郡。得仁起盗贼，与声桓素骄横。抚按骤节制之，怨甚；遂以戊子正月二十七日壬戌举兵反。曰广方居家，声桓、得仁以其名望所归，迎至省，奉为盟主，以资号召。曰广顾纯墨士，用兵非其所长。初与隐士汉儒裔交；洎将应金、王而出也，使人邀与俱，裔力辞。既受事，又邀致之，乃入谒。曰广问事当若何？不答。固问之，则曰：「明之所以失天下，非左与闯耶？金则左孽、王乃闯枝，公与侯安所授之哉！十月间，年号两易；名虽归明，实叛清耳。今擅除爵、杀人、筦刑权，若明有主而不待命，是僭也；若不奉隆、永而为之，是伪也。与僭伪，「春秋」所不许。而公与之同事，后世且以公为何如人？今两人内相猜忌，公能亲于建武之与豫国乎？能则揽其兵柄，退称旧辅，缟素待罪，以告天下。令其惭而听我，竭心力为之；不济则死。不能，则引身而退，归耕浠水之阳，毋从叛乱。夫人居美名，天道所恶也」。曰广沉吟无以答。后在围城中徘徊太息，思其言而悔不能用。

　　及己丑正月十九日戊寅，城溃。声桓、得仁俱自杀。曰广乃作绝命歌六章，投偰家池死。一家从死者三十余人。

　　「佚史」曰：姜曰广持躬端正，惜非拨乱才。至军旅之事，尤非所长。议者徒见金、王举事不成，因以咎姜太保之不智。嗟乎！陆沉海竭，大事已矣。忠臣之谊，苟有其会，则且几千万一，岂暇择其人、计其利害哉！文信国崎岖山海，尚招义旅。况乎居名城、树强兵，拥戴中兴而鄙夷不屑，则太保之所以不敢不出也。故夫南昌之举，君子悲之。

　　「勘本」曰：初，刘泽清附东林；拥立时，亦主潞议。及士英乱政，欲自解，入朝见王，乃力诋东林之诳。已且曰：「中兴所恃，全在政府。此后用辅臣，须令大帅佥议」。比谒内阁，姜太保微以声气动之。泽清作色曰：「我在先朝为东林所卖，被弹几无完肤；今不尽杀此辈不止也」。姜默然。越数日，泽清竟劾吕大器、雷演祚而荐张捷、张孙振等；又陈保邦八事，首规政府、末刺朋党，语绝恣肆；又请免故辅周延儒赃。姜恶其渐干朝政，留其疏；欲待言路之发，然后下之。久之，无言者，乃下部议；竟不许。泽清益衔之。尝与士英言定策勋，交诋王前。姜曰：「以亲以序，上自应立，汝何功」？士英厉声曰：「吾无功，尔辈欲立潞藩，故成吾功耳」！

　　庄烈帝君临天下十七年，而内阁宰臣至五十人；方诸汉武五十四年间相者十三人，殆不啻十倍过之。杨氏曰：「国变以后，在朝、在野存者十有九人：南北死难者三，范景文、傅冠、蒋德璟；为贼榜掠死者四，陈演、魏藻德、方岳贡、邱瑜入；仕本朝者二，谢升、李建泰；降者一，方逢年；仕闽、粤者三，黄景昉、何吾驺、黄士俊；家居终老者五，钱龙锡、吴甡、孔贞运、钱士升（一阙）。五人中，机山之殁，金陵有国，犹是赵家土也；无媿完人。若兴化之自命，则曰远追微、箕狂遁之迹，终矢龚、谢病卧之心，凛守岁寒，归觐君父；又言以溪堂为大窖，胆薪为毡雪，冠履为汉节。其志虽未必尽然，然视香山、顺德，迥不侔矣。至此，南渡一年之局，而两太保执政祗数月耳。高则绝粒尽节、姜则助兵尽诚，直可于范文贞下增一坐焉；彼陈、魏、谢、方辈得无耻死」！

　　●南疆绎史勘本卷十

　　霅川温氏原本

　　古高阳氏勘定

　　目录

　　列传四

　　张慎言徐石麒张有誉解学龙吕大器高倬

　　右卿贰列传第四。

　　○南都初建，众正盈朝；其六卿之长，皆民誉也。迨马、阮执国命，次第芟斥，而国事变坏不可救；然则小人亦何利之有哉！南都之不终也，议者多追咎潞王之不得立，以为差胜；是岂其然！盖王亦中材耳。其居杭州，常命内官博访古玩。南都亡，都御史刘宗周劝王监国守浙境，王不可。及大兵至，即与巡抚张秉贞开门迎降，乃纳叛臣陈洪范之谋也。大理少卿沉胤培尝言：「使潞王立而钱谦益为相，其败坏与马士英等耳」。呜乎！谦益之欲立潞王，亦自为富贵计也。使其果欲为国择贤，则其后不先马、阮而卖国已！

　　◎张金铭、徐宝摩之代为冢宰也，皆能持正举贤；无如愠于群小，不三月而廷辱之、诬揭之，朝堂聚讼，而赧王胥柔，置之弗顾也。始政如此，宜贤者之席不暇暖矣。张司农夙膺才望，几误内传；众正争之，而卒归于廷推以上也。解石帆畅晓庶务，即「额兵岁饷」一疏，可谓痛快明彻已。及官南渡，岂绌于马、阮，而所定六等案率多不实、不尽处。既掌刑权，奈何悬论人罪而贻议从来邪？

　　「原本」于从逆诸人官阶悉作分注，多所错讹；殆传钞展转，久而愈淆。今并校及，贯书之。

　　列传四

　　张慎言、徐石麒、张有誉、解学龙、吕大器、高倬

　　。张慎言

　　张慎言字金铭，阳城人；万历庚戌进士。天启时，除寿张知县；有能声，绸繁曹县。泰昌时，擢御史；立群枉之间，持议侃侃。卒为冯铨所陷，编戍肃州。崇祯初，起故官，累迁太常卿、刑部右侍郎；改南京吏部尚书，掌右都御史事。南都官名吏隐政事，皆决于北；慎言虽位冢宰，从众佥名而已。

　　京师陷，南都建国；以慎言宿德重望，命专理部事。慎言上中兴八议：「一曰：议节制。淮、安、凤、庐、荆、襄为锁钥重地，自寇盗充斥，城郭荒残。宜申命镇抚大臣分戍增保，扼守险要；东西关阃，首尾相援。添战舰于江、淮之间，沿北郡县各积榖万石，为仓卒转运之资。二曰：议屏藩。诸王流离南窜，不可不思所以处之者，浙东名山郡邑及闽、粤间居焉。其府第之护卫官属，暂从节省。三曰：议开屯。江北地广名流，今为畿辅。若于其间招集流离，开立屯田，择其邑之豪，以百夫屯为百夫长、千百屯为千夫长，连其什伍、教之兵阵，就使守御，亦强富之一策也。四曰：议招徕。河北沦陷郡县设立伪官，有能诛擒者赏。五曰：议宽宥。诸臣陷贼，事非得已；家属在南，企望归正。不宜以风闻苛议，坚其从贼之想。至若自拔来归，尤宜矜嘉，随才录用；不当以死责。六曰：议褒恤。忠烈之臣，如范景文、倪元璐、李邦华等传闻确者，立宜赠恤，以慰幽魂。其余次第详核，勿有所遗。七曰：议铨叙。起废之条，是非庞杂，不可不慎。若「逆案」诸人，无容更议。其在戌籍废居者，一从清论，不挠毁誉。八曰：议漕卒。北漕万有余旗，柁工、挽夫实烦有徒；募自外江，衣食于官。今漕登近地，此十余万人无室无乡，游食不已，为患非细；安辑宜亟也」！俱嘉纳之。

　　未几，大起废籍。慎言荐吴甡、郑三俊，命召甡陛见，三俊不许；大学士高弘图所拟也。甡者，故大学士，先帝时命之督师，以逗遛遣戌者。时阮大铖方谋起用，而诏款有「逆案」不得轻议之文。慎言秉铨持正，度不可进言；诚意伯刘孔昭故与大铖善，因置酒约诸勋臣赵之龙等，欲廷讦慎言以起衅。次日朝罢，群诟于廷，指慎言及甡为奸邪；叱咤声彻殿陛；慎言立班不辩。给事中罗万象言：「慎言平生具在，甡素有清望，安得妄指」！高弘图解之，不退。孔昭遂拔刀，声言：「杀此老奸」！慎言于丛人中展转相避，众皆失色，班行大乱。司礼太监韩赞周从殿上大声叱之曰：「从古无此朝仪」！孔昭始约刀伏地痛哭，谓「慎言举用文臣，不及武臣」；嚣争不已。王曰：「文武各官宜和衷，何得偏竞」！乃出，复具疏劾慎言，极诋三俊；且谓「慎言当迎立时阻难肆辨，怀二心，且多欺蔽罪状；乞寝甡陛见之命」！慎言疏辨，因乞休。可法闻之，奏：「慎言之荐，非为不当。即诸臣以为不可，亦须平心入告，何至痛哭喧呼，灭绝法纪！使骄将悍卒闻之，不益轻朝廷，长祸乱耶！昔主辱而臣死，今主亡而臣生，凡在臣工，谁能无罪。文臣固多误国，武臣岂尽矢忠！若各执成见，文武水火，国家朋党之祸自此开，人才向用之途自此塞。臣不愿诸臣存此见也」！给事中罗万象言：「首膺封爵者，四镇也；新改京营，又加二镇衔，何尝不用武。年来封疆之法，先帝多宽武臣；武臣报先帝者安在？祖制以票拟归阁臣、以参驳归言官，不闻委勋臣以纠劾也。使勋臣得兼纠劾，文臣可胜逐哉」！御史王孙蕃亦具疏为慎言辨，劾孔昭不敬；言「用人吏部职掌，奈何廷辱冢宰」！弘图等亦以不能戢和文武，各疏乞休。王又柔置不问，但慰留弘图、慎言而已。

　　甡既不受诏，慎言四疏乞罢，乃得请；赉银币，给应得诰命、恩荫。慎言立辞，其表有云：「先帝山陵未卜，而臣之祖父先受丝纶；青宫皇子安在，而臣之子孙妄叨恩荫。况风尘不定，逐虎驱狼；回首长安诸陵下而松楸黍稷，诸臣何以为心？而犹侈口论功乎」！秋七月，加太子太保，荫一子。自慎言罢，徐石麒亦继之去；大铖乃起其党张捷为之。捷惟奉行马、阮指挥，贿赂公行，诸丽名「逆案」者尽发用。于是铨政不可问矣。

　　时山西尽陷于贼，慎言无家可归，流寓芜湖、宣城间。南都亡，疽发于背，戒勿药卒；年六十有九。生少孤，鞠于祖母；及为御史，讣闻，乞归执丧三年以报。

　　子履旋，壬午举人。贼陷阳城，叹曰：「吾父决不为乱臣，吾岂为贼子」！遂投崖死。事闻，赠御史。

　　徐石麒

　　徐石麒字宝摩，号虞求；嘉兴人。天启壬戌进士，授工部营缮主事。御史黄尊素坐忤魏忠贤，下狱；石麒以座主故，为尽力。忠贤怒，诬以赃私，削其籍。崇祯中，起官南京；历十二年，始入为通政司，升刑部侍郎、署部事。时帝以刑威驭下，法官引律大抵深入；石麒多所平反。寻进尚书，论诛兵部尚书陈新甲。最后有熊、姜之狱，卒以执法去位。

　　南京立国，起右都御史；未至，改吏部尚书。再疏力辞，举郑三俊自代；不允。乃入朝，即奏陈省庶官、慎破格、行久任、重名器、严起废、明保举、交堂廉七事；皆褒纳之。石麒方以进贤退奸为任，而马士英、阮大铖植党树私，货贿公行，权倾中外；石麒以祖宗之法裁之。士英欲得侯封，讽司礼监韩赞周入言之，请加恩定策，五等延世。石麒奏曰：「世宗以外藩入继，将封辅臣伯爵，而杨廷和、蒋冕谦不受。今国耻未雪，诸臣俱列土自荣，不愧廷和等耶？且俟海内清晏之后，议之未晚」。又言：「恭王殉难，先帝尚遣一勋臣、一黄门、一内侍审唁具殓。今先帝梓官何处，封树若何？仅遣一健儿应故事；则群臣之悲思大行，祗具文耳」！士英恶之，凡所上考选年例，少所称可。

　　先是，御史刘宗周矢公甄别，拟庄元辰等十三人为科道；士英庇其私人，更易殆半。御史黄耳鼎、陆朗有物议，石麒以年例出之；朗急贿奄人内传留用。石麒愤甚，因发朗内通之罪；朗恚诋石麒，石麒遂称疾乞休。无何，耳鼎亦两疏劾石麒：一言尝劾吴昌时，代为报复；一言枉杀陈新甲，致败和局。士英助之。石麒益愤，历叙昔年和议始未及新甲欺罔隐情；因力请罢斥，卒引疾去。去后以登极恩，加太子太保。

　　明年南都亡，石麒移居嘉兴城外，扁舟水宿。及城守将破，至城下呼曰：「吾大臣不可野死，当与城俱」。复入居城中，朝服自缢死；闰六月二十七日也。僧真实藏之柜中，踰二旬始殓，颜色如生。仆祖敏、李升从死。时刘宗周在绍兴饿经七日，曰：「此降城，非我死所」！乃至城外野寺死。夫二公之意相反，而其义则一也；士人作「降城叹」、「我公回」乐府以美之。闽中唐王立，谥「忠襄」。

　　石麒立朝刚方清介，值权奸用事，郁郁不得志。中贵田成辈纳赂请属，皆拒不应，且疏劾之。其博闻强识，尤长于国家掌故。性乐易爱人，与人言移日不倦。下吏寒士有才者，汲引不遗余力。所着有「可经堂集」。

　　张有誉

　　张有誉字难誉，江阴人；天启壬戌进士。以户部主事榷税芜湖，力持清操。崇祯中，出为饶州知府，累迁江西督粮副使、四川按察司，俱有惠政。吏部尚书郑三俊举天下廉能方面官五人，以有誉为首；帝书其名于屏，擢南京户部右侍郎兼右佥都御史，总督粮储。还中道，闻都城之变；抵任，则福王立矣。内官张执中兼收白粮，勒铺垫费踰旧例数倍，杖毙解户；有誉连疏论之，收其胥役送狱，执中稍敛。常因召对，言「统计一年经费须千余万，今所入仅八百万，不敷所出。惟有裁冗兵、节冗食、汰冗费，自宫中始。愿圣明躬行节俭，为天下先」！

　　时士英锐意起阮大铖而廷臣持之急，思以中旨用之，难以发端。以有誉人望也；八月，即传旨用为户部尚书。高弘图以有誉才望堪用，而内传不可开，封还诏旨；群臣亦交章论奏。不许。自是，传升纷然矣。

　　寻加太子太保。时四镇各需饷二十万，有誉计无所出，至呕血。连疏乞归，不允。

　　明年五月，南京失守，有誉奔武康。久之，旋里。仕宦二十年，仅守先世遗产。其治家居乡，俱堪为后人法。八十一而终。

　　解学龙

　　解学龙字石帆，兴化人；万历己丑进士。历金华、东昌二府推官，擢刑科给事中。魏忠贤乱政，以东林削籍。

　　崇祯中，累迁太仆卿、右佥都御史，巡抚江西；擢南京兵部右侍郎，未赴。时黄道周方得罪，学龙于荐举属吏，推引及之。帝怒，惩下狱；杖八十，遣戍。

　　福王立，召起故官。十月，擢刑部尚书。时方治从贼诸臣，马士英、阮大铖视贿为出入，故案久不定。学龙仿唐制，以六等定罪。一等应磔者十一人：吏部员外郎宋起郊、举人牛金星、平阳知府张嶙然，太仆少卿曹钦程、御史李振声、喻上猷、山西提学黎志升、陕西布政陆之祺、兵科高翔汉、潼关道杨王休、检讨刘世芳；二等应斩、秋决者四人：刑科光时亨、河南提学巩焴、庶吉士周钟、兵部主事方允昌；三等应绞者七人：编修陈名夏、户科杨枝起、廖国遴、襄阳知府王承曾、天津兵备原毓宗、庶吉士何孕光、少詹项煜；四等应流者十五人：礼部主事王孙蕙、检讨梁兆阳、大理寺正卿钱位坤、总督侯恂、山西副使王秉鉴、御史陈万象、给事中申芝芳、举人金汝砺、黄维祖、修撰杨廷鉴、司员陈羽白、刘大巩、裴希度、张懋爵；五等应徒者十人：通政参议宋学显、进士沈元龙、谕德方拱干、工部主事缪沅，给事中吕兆龙、傅振铎、进士吴恩刚、检讨方以智、傅鼎铨、庶吉士张家玉；六等应杖者八人：员外潘同春、吴泰来、主事张琦、行人王于曜、行取知县周寿明、进士向列星、李刚、徐家麟。自绞以下听赎、候定夺者十九人：少詹何征瑞、杨观光、仆少张若麒、副使方大猷、户部侍郎党崇雅、吏部郎中熊文举、太仆卿叶初春、给中事龚鼎孳、戴明说、孙承泽、刘昌、御史涂必泓、张鸣骏、司业薛所蕴、通政赵京仕、编修高尔俨、郎中卫周祚、黄纪、孙襄；其另存再议者二十八人：给事中翁元益、郭充、庶吉士鲁■、吴尔埙、史可程、王自超、白引谦、梁清标、杨栖鹗、张元琳、吕崇烈、李化麟、朱积、赵颖、刘廷琮、部郎侯佐、左懋泰、吴之琦、邹明魁、行人诸伟梅、博士龚懋熙、进士王显、庶职王之牧、王皋、梅鄂、姬琨、朱国寿、吴嵩引；已奉旨录用者十人：尚书张缙彦、给事中时敏、谕德卫胤文、韩四维、御史苏京、行取知县黄国琦、施凤仪、部郎张正声、中书顾大成、姜荃林。疏上，士英以轻不称意；矫旨云：「周钟等不当缓决，陈名夏等未蔽厥辜，侯恂、宋学显、吴思刚、方以智、潘同春等拟罪未合。新榜进士尽污伪命，不当复玷班联。其再议」！而方拱干以结纳马、阮，特免罪。明年正月，学龙拟重，周钟、光时亨各加一等；潘同春诸臣皆候补小臣，受伪无据，仍执前议。时马、阮必欲杀周钟，而学龙欲为之缓死，乃谋之次辅王铎，乘士英注籍上之，且请停刑。铎即拟俞旨，且有「详慎平允」之褒。士英闻而怒，然事已无及。大铖暨其党张捷、杨维垣声言欲劾学龙，学龙乃引疾。大铖复嗾保国公朱国弼、御史张孙振诋其曲庇行私；遂削籍。至四月，左良玉犯阙。士英即传旨杀钟、时亨。旋命二等罪斩者，遣戍云南金齿；三等罪绞者，戍广西边卫；四等流徒以下为民，永不叙录。然学龙所定亦多未审：其一等犯皆随贼西行，实未得正法；傅鼎铨、张家玉后起兵死节最烈，亦在五等中。要之，身未对理而悬拟罪名。原马、阮之意，亦不过借以快恩仇、制党人，立威自重；「爰书」所据尽属传闻，非为国家明正典刑也。

　　学龙通晓政务，在崇祯朝所敷奏，皆关天下大计。尝言：「辽左额兵旧九万四千有奇，岁饷四十余万耳。今关上兵止十余万人，而月饷乃至二十二万。辽兵尽溃，关门不得不募新兵。蓟镇则旧有额兵，乃亦行召募，给以厚糈；旧兵以其饷厚，悉窜入新营，而旧额依然如故：其为漏卮可胜言哉！国初，定文职五千四百有奇、武职二万八千有奇；神祖时，文增至一万六千余员、武增至八万二千余员矣。今日不知又增几倍！主爵者诚肯悉心计度，冗者汰之，岁可得饷数十万；裁冗吏、核旷卒，俾卫所应袭子弟袭职而不给俸，又可得数十万。从来问国之强，莫若民富；问民之富，莫若多粟。亦尝取京边之米，较其出入而推其损益乎？夫京边之米一石，其输自民间，则非一石也；以民之费与国之收衷之，不啻三倍：是国之一、民之三也。今关饷一斛抵银四钱；迨以易钱，则米好者不过百文、恶者止三四十文。又其下者，则腐臭而不可食。以国之费与兵之食衷之，不啻二倍：是兵之一、国之三矣。总计之，则民费其六，而兵食其一；民既病矣，兵亦未尝利也。况小民作奸以欺漕卒、漕卒作奸以欺官司、官司作奸以欺天子，展转相欺，而米已化为糠粃、为沙土，兼湿热所蒸，色味俱变，食不可下咽：是又化有用之六为无用之一矣。然则如之何？臣以为莫如修屯政。屯政修，则地辟而民有乐土、粟积而民有固志。昔吴璘守天水，经营屯事，纵横凿渠，绵亘不绝，名曰地网；敌骑不能逞。今略仿其制，毕力图之。沟涂之界，则各树土所宜木；小可获薪果之饶、大可得控扼之利。敌虽强，何所施乎」！帝善其言，亟下所司议之；然竟中格。

　　吕大器

　　吕大器字俨若，遂宁人。崇祯戊辰进士；授行人，擢吏部稽勋主事。更历四司，至文选，乞假归。以邑城痹恶，倡率修筑。工甫竣而贼至，大器佐有司拒守，城获全。诏赠秩一等；出为关南道参议，迁固原副使。讨长武剧贼，以穴地火攻法灭之。寻擢右佥都御史，巡抚甘肃；劾罢总兵柴时华，威望甚着。迁兵部添注右侍郎。

　　大器负才而性刚，善于避事。见天下多故，惧当军旅任；力辞。以「五不堪、四不可」自揭吏科，言己好酒色、近财，必不可用。给事中劾之。帝趣令入京，诡称疾不至；严旨切责，亦不至。给事中郝絅劾其偃卧邱园，不知有君国；命所司察奏。明年三月，始至京；命以本官兼右佥都御史，总督保定、山东、河北军务。未几，以保定息警，罢总督官。特设江西湖广应天安庆总督，驻九江；大器任之。时湖北已失，武昌亦陷。左良玉与大器不和，札九江，称疾不进，疑大器图己；大器诣榻前与慰劳，稍释。而廷议虑其败事，乃以袁继咸代之；改大器南京兵部右侍郎兼礼部事。

　　十七年四月，尚书史可法闻贼犯京师，督兵入卫；方抵江浦，而北都报陷，南京诸大臣议所立。时潞王常淓已渡江在吴中，前侍郎钱谦益与雷演祚等议立之；乃入说大器曰：「潞王，穆宗之孙、神宗犹子，昭穆不远，贤明可立。福恭王，昔者觊觎天位，几酿大祸；若立其子，势必翻三案以报私雠，视吾辈俎上肉矣。公今掌礼、兵二部事，公若倡言，谁敢异议」！大器然之，慎言、曰广等亦附焉。贻书可法，言福王有「七不可立」状。议未决，而马士英与镇将刘泽清等已率兵拥福王至。大器犹不肯署状；给事中李沾面折之曰：「今日之事，论典礼，则礼莫重于尊君；论典兵，则兵莫先于卫王。众议佥同，公独持异，沾请得以颈血溅公衣矣」！大器乃不敢言。福王监国，迁大器吏部左侍郎；遂以异议见绌，恒自危。及可法出督师，士英入辅政，与刘孔昭比；欲尽起「逆案」诸人，先荐阮大铖为兵部侍郎；举朝大哗。大器知必不为时所容，乃倡言以攻士英；言「其拥兵入朝，腼留政府，浊乱纪纲，颠倒邪正。「逆案」一书先帝手定，而士英悍然不顾，目无先帝，何论陛下！且其子以铜臭列衔都督，女弟之夫未履行阵冒授总戎；姻娅若越其杰、田仰、杨文骢等皆先朝罪人，尽登膴仕。名器僭越，莫此为甚！总之，吴甡、郑三俊，臣不谓无一事之失，而端方亮直终为海内正人之归；士英、大铖，臣不谓无一技之长，而奸回邪慝终为宗社无穷之祸」。疏入，勖以和衷体国，已不能用也。而士英则大怒，嗾刘泽清劾其心怀异图。未几，逮雷演祚、周镳下狱；二人亦主潞议者。大器遂致仕去。虑有后祸，以手书监国告庙文送内阁。士英憾未已，令李沾复劾之，遂削籍；乃超擢沾为左都御史。复命法司逮治大器，以蜀地尽失，无可踪迹而止。而谦益谄附士英，上书颂其功，与大铖深相结，得为礼部尚书；独演祚论死。

　　明年，唐王立，召为兵部尚书兼东阁大学士。道梗，久而始至。汀州变，奔广东，与丁魁楚等拥立永明王；命以原官掌兵部事，入直。及幸梧州，自请留守东方；遂往韶州。久之，入乌罗土司。

　　戊子春，王应熊卒；进大器少傅，尽督西南诸军，赐剑便宜从事。其夏，至涪州。荡寇将军李占春来谒，大器以为可用，深相结；他部杨展、于大海、胡云凤、袁韬、武大定、谭弘、谭诣、谭文等皆受约束。会宗室朱容藩谋逆，自称楚世子、天下兵马副元帅；建行台于夔州，称制封职（时以武冈之败，讹传永明王已殁）。大器乃过占春营，具言容藩乘机僭窃罪；传檄诸路军，声其罪以讨之。容藩窘，北依二谭，乞兵攻石砫.占春往击之，遂败走云阳以死。

　　寻赴召至思南，谓遵义守将王祥曰：「吾历观川将，杨展志大而疏，大海、韬贪而无谋，余鄙劣不足数；国家将何藉以中兴邪？吾死目不瞑矣」！时已得疾。明年春，次都匀卒；谥「文肃」。

　　子潜，癸未进士；隐居湖州不仕。

　　「勘本」曰：「原本」「吕文肃传」脱简甚伙；殆重其南都初立之持议，而以其从粤督师为轻。故于「至涪州」下，即略焉弗详。案文肃于永明幸梧后，自请留守；得赐剑尽督诸军，徇行蛮境，志将别有所为也。就其联络诸镇传檄以平楚宗朱容藩之乱，则其勋亦卓然不尠已。是文肃当以晚节重，且宜列诸粤中阁辅矣。兹所以仍其旧者，以尝历事四朝，为时相准耳。温氏略之，意不可解；岂缘其「五不堪、四不可」之说而有所不足与？

　　高倬

　　高倬，忠州人。天启乙丑进士；除德清知县，调金华。祟祯初，征为河南道御史。草场火，以巡规不谨，褫职。其后起废，屡迁南京太仆卿、右佥都御史，提督操江。

　　福王立，用为工部右侍郎。御用监内官请给工料钱置龙凤几榻诸器及宫殿陈设宝玩金玉计费数十万、光禄寺诸办御用器至一万五千七百有奇；倬上言：「国家草创，民愁财匮，宜力行节俭，为天下先。昔卫之亡也，卫文公衣大布之衣、冠大帛之冠，通商务农，故能立国楚邱。今大难未夷，百万之师宿于江淮，嗷嗷告饥；司农遂无以应，以致觖望掠食。即君臣缟素，示以匮乏，彼尚未必信也。而乃雕镂华彩，欲饰太平美观乎」！皆不纳。

　　明年二月，由左侍郎拜刑部尚书，代解学龙任。

　　南都失守，投缳死。

　　「勘本」曰：残明之金陵，不同于南宋之杭州也；以留都城池宫殿之皆所固有也。如此丧乱之余，诚如高司寇言：宜力行节俭，为天下先。而赧王则工作繁兴，征及玩好已。于是奄人得计，因之请数十万不急之费，为一时粉饰太平之用；而置江淮诸镇之执锐披坚数百万口于不给。吁！器造既成，而宫殿墟矣。哀哉！

　　●南疆绎史勘本卷十一

　　霅川温氏原本

　　古高阳氏勘定

　　目录

　　列传五

　　刘宗周（祝渊、王毓蓍、潘集、傅日炯、张应煜、恽日初、张之璇附）黄道周（赵士超等）

　　右儒臣列传第五。

　　○当明之季，若刘、黄二公，岂非盛时之麟凤哉！惜乎，出非其时！夫道有污隆、时有常变，文经武纬迭相为用。兵之设，肇于炎黄，圣人未尝不亟讲之也；故「易」着师象、艺尚射御。武王亲秉旄钺，周公东征，四国是吪。孔子夹谷之会，具左右司马，诛莱夷而齐侯惧；清之战，冉求用矛以入齐师，孔子称其义。故以即戎望之善人，而自言战必克，盖得其道矣；圣人亦何尝讳言兵哉！自晋人尚清言、宋人祟理学，指武备为末事、将帅伪麤人，借弭兵偃武之说以自文其不能，天下靡然从之；于是将鲜道德之选、兵蔑尊亲之习，甲兵朽钝，行伍单弱。驯至盗贼纵横，貊夷交侵；乃尊用麤暴猛厉之夫，奉以为将。始则慢之，继则畏之；骄兵悍将挟寇自重，文吏恇怯而不敢救。盖后世中国之衰，皆自腐儒酿之也。宗周侃侃正色，忠矣、直矣。至欲以干羽格闯、献方张之虐焰，何迂也！南都立国，宿将尽矣，惟有镇耳。故虽暴横，而史公欲用之；不惮委曲绸缪，抚绥其众。乃宗周指其当诛以激其怒；使之抗疏诬诋大臣，不反轻朝廷之威耶？汉文帝有言曰：「卑之无甚高论」；自古及今皆可施行也。后世君子自持正论，岂计时势之不能行哉！夫道周出关之举，志则伟矣。然以不练之兵甲，糗粮百不一具，又轻信敌人之间深入险地，是弃师也。呜呼！世有君子而使其道不得行，亦君子之过也。尊其身矣、听其言矣，而言不度乎时宜、身无救于败亡，则岂孔、孟之道果仅可用诸平世欤！若二公者，君子谅其志焉可也。

　　列传五

　　刘宗周（祝渊、王毓蓍、潘集、傅日炯、张应煜、恽日初、张之璇附）　黄道周（赵士超等）

　　。刘宗周

　　刘宗周字启东，号念台，山阴人；学者所称蕺山先生者也。万历辛丑进士；以家难，久之始谒选。时中朝有昆党、宣党与东林为难；乃上言：「东林顾宪成讲学处，高攀龙、刘永澄、姜士昌、刘元珍辈皆贤人；于玉立、丁元荐亦较然不欺其志，有国士风。是故摘流品可也，争意见不可；攻东林可也，党昆、宣必不可」！于是，党人大哗。御史劾之，因请告归。

　　天启元年，起仪制主事。抗疏极言「魏进忠导皇上驰射戏剧，而奉圣夫人客氏出入自由，无以闲内外；且一举逐谏臣三人、罚一人，皆出中旨。左右将日进鹰犬声色，指鹿为马，生杀予夺制国家大命。今东西方用兵，奈何以天下委阉竖哉」！进忠者，忠贤也；大怒，将重谴之。既而，累迁光禄丞、尚宝太仆卿。忠贤恶之，寻夺其职。崇祯元年，召为顺天府尹，屡论时攻得失，以直谏闻（语详「明史」）；历官至都察院左都御史。后以请释熊、姜之狱，斥为民，年已六十有四。

　　归二年，而京师陷。宗周闻之，恸哭徒步涉江诣杭州，以发丧讨贼责巡抚黄鸣骏；〔鸣骏〕曰：「哀诏未至，何故发丧？且今当静以镇之」。宗周勃然曰：「嘻！此何时，安所得哀诏哉！君父变出非常，公专阃外，不思枕戈泣血激励同仇，反借口镇静作逊避计耶」？于是发丧哭临毕，与朱大典、章正宸、熊汝霖召募义旅。将发，而福王立于南京，以原官召；宗周以大仇未报，不敢受职。

　　六月，上疏陈时政四事，自称「草莽孤臣」；言「今日宗社大计，舍讨贼复仇，无以表陛下渡江之心；非毅然决策亲征，亦无以作天下忠臣义士之气。至讨贼次第：一曰据形胜以规进取。江左非偏安之业，请进图江北。凤阳号称中都，东扼徐淮、北控豫州、西顾荆楚，南去金陵不远。亲征之师驻跸于此，大小铨除暂称「行在」，少存臣子负罪引慝之心。从此渐进，秦、晋、燕、齐必有响应而起者。一曰重屏藩以资弹压。淮阳数百里设两节钺不能御乱，争先南下，致江北一块土拱手授贼。督漕路振飞坐守淮城，久以家属浮舟远地，是倡之逃也；于是镇臣刘泽清、高杰遂有家属寄江南之说。军法临阵脱逃者斩。臣谓一抚、二镇皆可斩也。一曰慎爵赏以肃军情。请分别各帅封赏，孰当孰滥？轻则收侯爵，重则夺伯爵。夫以左帅之恢复而封，高、刘之败逃亦封，又谁不当封者！武臣既滥，文臣随之；外臣既滥，中珰随之：恐天下闻而解体也。一曰核旧官以立臣纪。燕京既破，有受伪命而叛者、有受伪官而逃者、有在封守而逃者、有奉使命而逃者，法皆不赦；亟宜分别定罪，为戒将来。至于伪命南下，徘徊顺逆之间，实烦有徒；必且倡为曲说以惑人心，尤宜诛绝」。又言：「今日问罪之师，当自中外诸臣之不职者始。一、当贼入秦流晋，渐逼畿南，远近汹汹；独大江南北晏然，而一、二督抚不闻遣一骑以壮声援，贼遂得长驱犯阙。坐视君父之危亡而不救：则封疆诸臣之当诛者。一、凶问已确，诸臣奋戈而起，决一战以赎前愆，自当不俟朝食。方且仰声息于南中，争言固圉之策；卸兵权于阃外，首图定策之功：则封疆诸臣之尤当诛者。一、新朝既立，谓宜不待终日，首建北伐之师。不然，则亟驰一介间道北进，檄燕中父老、起塞上名王，哭九庙、厝梓宫、访诸王，万无容自诿者。更不然，则起闽帅郑芝龙以海师直下，与九边督镇合谋共奋，事或可为。而诸臣泄泄自安，计不出此：则举朝谋国不忠之当诛者。一、罪废诸臣量从昭雪，自应援先帝遗诏及之。今乃概用新恩，诛奄定案前后诏书鹘突，势必彪虎之类，尽从平反而后已：则举朝谋国不忠之尤当诛者」。诏报曰：「亲统六师，光复旧物；严文武恇怯之大法、激臣子忠义之良心，慎新爵、劾旧官：朕拜昌言，宣付史馆」。中外为之悚动。是时，宗周本无意于出，谓朝中党祸方兴，何暇图贼；而一时奸人虽不利宗周，然又耻不能致宗周，急其一出。及方出，而弹劾踵至。其言谔谔，引绳披根，不少假借。由是群小侧目，马士英、高杰、刘泽清尤深疾之。

　　宗周连疏请告不得命，遂抗疏劾士英，言「陛下龙飞淮甸，天实予之。乃有扈跸微劳，入内阁、进中枢，官衔世荫，晏然当之不疑者，非士英乎？于是李沾侈言定策，挑激廷臣矣。刘孔昭以功赏不均，发愤冢臣，朝端哗然聚讼，而群阴且翩翩起矣。借知兵之名，则「逆案」可以燃灰；宽反正之路，则逃臣可以吸引：而阁部诸臣且次第言去矣。中朝之党论方兴，何暇图河北之贼；立国之本纪已疏，何以言匡襄之略。高杰一逃将也，而奉若骄子，浸有尾大之忧。淮阳失事，不难谴抚臣、道臣以谢之；安得不长其桀骜，则亦恃士英卵翼也。刘、黄诸将各有汛地而置若奕棋，汹汹为连溪之势，至分剖江北四镇以慰之，安得不启其雄心；则皆高杰一人倡之也。京营自祖宗以来，皆勋臣为政，枢贰佐之。陛下立国伊始，而有内臣卢九德之命；则士英有不得辞其责者。总之，兵戈盗贼皆从小人气类感召而生，而小人与奄竖又往往相表里。自古未有奄官用事，而将帅能树功于方域者。惟陛下首辨阴阳消长之几，出士英仍督凤阳，联络诸镇，决用兵之策；史可法即不还中枢，亦当自淮而北、历河以南，别开幕府，与士英相犄角。京营提省，独断寝之。书之史册，为弘光第一美政」。王优诏答之，而促其速入。士英益怒，佯具疏辞位；且扬言于朝曰：「刘公自称「草莽孤臣」、不书新命，是明示不臣也」。

　　朱统■〈金类〉言：「宗周请移跸凤阳。凤阳高墙所在，盖欲以罪宗处皇上，而与史可法拥立潞王。其兵已伏丹阳，宜急备」！是时，浙抚黄鸣骏入觐，兵抵京口，与防江兵相击斗；士英闻之而信，亦震怒。泽清初倚东林，极重宗周；至是恨甚，具疏痛诋，词连姜曰广、吴甡，且请正以谋危君父之罪。疏出，举朝大骇。弘图乃言于上，传谕曰：「昔汉宣起于艰难，魏、丙合志；唐肃兴于灵武，李、郭同心。今者袒分左右、口构元黄，天下事不堪再坏。诸臣各宜和衷集事，息竞图功。庶几君臣之间，礼全终始」。宗周不得已，受命。

　　方宗周在丹阳僧舍也，泽清、杰遣刺客数辈迹之。见其正容危坐，亦心折不敢加害。以七月十八日入朝，仍居萧寺。士英不使入对，给事中陈子龙以为言，不省。时南渡乱政，无不危言奸党士英、孔昭、泽清、杰内外结连，人莫敢忤；宗周昌言排之。甫视事，即引董仲舒言，请正心以正朝廷；会设东厂，给事中袁彭年争之被谪，宗周复力言其冤。及阮大铖起用，宗周曰：「大铖进退，江左之兴亡系焉」。其视国事之颠连，犹疾病之在身也；流涕正辞，以冀庙堂之一悟。迄不见纳。

　　九月，再疏乞休；许驰驿归，给登极恩典。临行，复疏陈五事：一曰修圣政，毋以近娱忽远猷；二曰振王纲，毋以主恩伤臣纪；三曰明国是，毋以邪锋危正气；四曰端治术，毋以刑名先教化；五曰固邦本，毋以外衅酿内忧。优诏报闻而已。宗周以宿儒重望为海内清流领袖，以出处卜国家治乱。既出国门，都人士聚观叹息，知南都之不可有为也。

　　明年五月南都亡，六月浙江亦不守；宗周方食，推案恸哭曰：「此余正命之时也」！移居郭外。门人有以文、谢故事劝者，宗周曰：「北都之变不死者，以身在田里，留以俟后王也。南都之变，主上自弃其社稷，仆在悬车，尚曰可以死、可以无死。今吾越又降，区区老臣尚何之乎？若曰身不在位，不当与城为存亡，独不当与土为存亡乎？故相江万里之所以死也。世无逃生之宰相，亦岂有逃死之御史大夫哉」！扁舟辞墓，舟过西洋港，再拜叩头，跃入水中。水浅不得死，舟人扶出之。绝食二十三日，始犹进茗饮，后勺水不下者十三日，与门人问答如平时；竟以闰六月八日卒。宗周既死，浙东绅士孙嘉绩、熊汝霖、钱肃乐、郑遵谦等各起兵迎鲁王监国绍兴，与大兵相距者一年。人以为由宗周所倡云。

　　宗周以遗腹生。父坡为诸生，家酷贫。母章氏，姙甫五月而坡亡，遂育之外家。幼端颖，稍长即志圣贤之学，内行修饰。然体孱甚，母忧念不置，因成疾；以贫故，忍而不治。宗周甫释褐，即遭母丧，奔归；为垩室中门外，日哭泣其中。尚书陶望龄吊之，叹曰：「世衰礼废，吾未见善居丧若刘子者」！服阕，选行人。以祖父母老疾请养；柝薪、汲水、持药糜伺息望颜，三年未尝少惰。及遭丧，哀瘠如初。居七年，而始赴补。

　　母乃以节闻于朝，建坊旌表。通籍四十五年，立朝仅四年。絜守所学，不以时方变乱更术以进也。庄烈帝综核名实，群下惴恐；宗周以为此刑名之术，不可以治天下，乃以仁义之说进。帝每谓其清执敢言，有古大臣风；然终以为迂，故不得久在位。居家潜心理学，清修笃行，无愧衾影。性严正，尝面折人过，不可干以私。其学以慎独为功、以知天为归，而本之敬诚，作「人谱」以授学者。立古小学，日会讲其中。说者为明之大儒推薛、胡、陈、王，而宗周似胜之。所着有「刘子全书」百余卷及他著述二十余种。

　　子汋，字伯绳；执贫乐道，能世守其学，同人私谥之曰「贞孝」。

　　「勘本」曰：蕺山先生未生，其父秦台公亡故，号曰念台。幼从外大父南洲章公学。家贫无衣锦，外家为之制縘袍，落拓如袯；及长，犹衣之。尝以就学寿昌，烈日中走百里，一足遂挛。既而师事许孚远，分别理欲；受古大学于高大行攀龙。已同总宪邹元标讲首善书院，避珰祸。时辑「皇明道统录」，始以逊志、终于阳明；尝曰：「吾今而知主静之要也」。辛卯，由京兆请告，立证人社，弟子日益众。乃着第一义等说，又集圣学宗要。及官少司空，记所独得曰「独证篇」。晚年着「读易经说」、「易钞」、「经籍考」，既又编辑「十三经诸子史传」之有裨于教者。萧山毛氏曰：「其言逾博而旨逾谧」。甬上全氏有「子刘子祠堂配享碑记」。其门弟子之最著者，为海盐吴磊斋（麟征）、顺天余伯玉（铉。皆甲申北都殉难；见「明史」）、山阴祁虎子（彪佳。乙酉尽节）、海盐彭观我（期生。赣州殉难）、会稽章格庵（正宸。浙东兵败，以缁衣隐。「绎史」皆有传）、润州叶润山（廷秀。闽败披缁，以忧死）、山阴何书台（宏仁。丙戌后，以缁衣终）、关右董（标；未详其字。甲申前卒）。全氏曰：「八先生者皆执弟子礼，而子刘子但以朋辈待之，如蔡季通例」。其余则山阴陈敬伯（尧年。党祸之烈，曾受孤托）、会稽章晋侯（明德）、余姚王士美（业洵。蕺山开讲时，陶石梁之徒有异说，晋侯、士美、黄梨洲辈力辟之）、山阴朱绵之（昌祚。皆甲申前死）、海宁祝开美（渊）、会稽王元趾（毓蓍）、山阴潘子翔（集）、诸暨傅中黄（日炯。自祝而下，皆乙酉殉难；语附「书后」）、武进恽逊庵（日初。晚为灵隐僧；见「书后」）、西安叶静远（敦艮。全氏称为大弟子，能昌明蕺山之教者）、慈溪刘瑞当（应期。丙戌后，以愤死）、山阴张奠夫（应鳌。在南都作「中兴金鉴」，欲上不果。丙戌后，嗣讲山中）、会稽董旡休（玚.有高行，晚岁披缁，手辑「刘子遗书」）、山阴戴南枝（易。吴中徐高士枋殿独理其丧，为世所称；遗民中之奇者）、鄞华吉甫（夏）、王卣一（家勤。甬上六狂生之二。兵以同起以同死，「摭遗」补传）、余姚张应煜（不详其字。语见「书后」）、会稽赵禹功（甸。丙戌后，以缁衣隐；见「摭遗」）、慈溪张能信（成义。丙戌后，起兵不克，行逊；莫知所终）、萧山徐徽之（芳馨）、仁和沉甸华（确）、海宁陈干初（确）、山阴周敬可（之璇；见「书后」），诸暨陈章侯（淇绶）、余姚黄梨洲（宗羲）及其弟晦木（宗光）、泽望（宗会。并见「摭遗」），都三十又五人。其间为忠臣、为义士、为逸民，皆不负所学而能有光于门下者也。

　　先生居贫，食不兼蔬。尝以少宰起官，中道赀乏，受临朐令十金之馈；至前途得故人助，乃如数趣还之。熊、姜之狱时掌宪，仅六十日罢归，至不能成行；朝士为之敛赆，悉不纳。后赴南都召，冠服久敝，假于从子之有官者。比其归，仍饬还之；笑曰：「吾不可挂他人冠也」。其耿介类此。

　　初，京口兵哄，马士英遽指先生怀异，将与黄鸣骏入清君侧，为废立计；故入朝而竟不听见。洎至绝粒时，有名王之聘；已困不能语，张目颔之。既卒，先生子贞孝君又自号遯斋者奉遗书避兵山中，盖犹护发未薙云。

　　祝渊，崇祯癸酉举于乡。自以所学未充，借僧舍读书三年，僧罕睹其面。壬午冬，公车入都，值先生诤熊、姜狱削籍，抗疏申救，罚停会试，下礼官议；时与先生犹未相识也。既得命，始走谒之。先生曰：「子为是举，无为而为之乎，抑动于民心而为之也」？因爽然自失曰：「先生名满天下，诚耻不得列门墙尔」！遂执贽为弟子。明年，礼官议逮渊下狱，诘指使者姓名；慷慨对曰：「男儿死即死，安肯听人指使」！未几，都城陷，太常少卿吴麟征殉难，辄亲为函殓，宿柩下者旬日。寻诣南京刑部请竟前狱，尚书谕止之。已复草一疏请诛奸辅，通政司屏不奏。时先生复罢官归，因而数往从学。尝有过，入曲室闭户长跪竟日不起，流涕自挝。杭州失守，方葬母山中，趣速竣工；还家设祭，即投缳死。年三十五。

　　王毓蓍，少为诸生，跌宕不羁。已受业先生门下，同门生咸非笑之，不顾。乙酉六月，先生绝粒未死；乃上书曰：「愿先生早自裁，毋为王炎午所吊」！先生得书，呼其字曰：「元趾，吾讲数十年，得子随之足矣」！俄其友来视，毓着问曰：「子若何」？友曰：「有陶渊明故事在」。曰：「是不然。吾辈声色中人，久则难持；及今早死为愈」！乃召故交张乐欢饮；既酣，携灯出门，投梭桥下死。乡人私谥曰「正义」。

　　潘集，闻毓蓍死，为文祭之。袖二石及所着诗文至东渡桥下，亦自沉。

　　傅日炯，于江上师溃，遍别所亲，先赴池死。

　　张应煜，当先生誓死时，劝拥诸藩起兵。先生谢以事不可为；曰：「然则此降城也，亦非先生死所」。先生瞿然起，曰：「子言是也」。遽出城。

　　恽日初，风概颇近祝子，亦尝上书为先生申救者。既闻殉节，累过山阴哭奠；手撰行状几十万言。晚岁披缁，为灵隐嗣法僧。

　　张之璇，与先生子遯斋同入山，累受逻者之厄，流离迁播。每谓之曰：「死则俱死，断不负吾师以生」！既而薙发令严，相与披缁兴福寺，诡耳。事定还家，则田宅尽为人夺，至无栖止处。或劝之讼；曰：「吾不忠不孝，投死他乡，复何颜构狱，与恶少对簿」！之璇本世勋籍。初，证人之会以为左班官子弟忽之，而不知其后之苦节过人也。已遂寄食遯斋所以死。

　　黄道周（赵士超等）

　　黄道周字幼平，号石斋；漳浦人。家贫。时挟策远游，读书罗浮山。山水暴涨，坠涧中，溯流而出；遇异人，授以读书之法，过目不忘。自少攻苦，为文典奥，原本经术。登天启壬戌进士，改庶吉士；授编修。内艰归。崇祯初，起右中允，以救钱龙锡贬三秩，调他曹。未几，遘疾求去；濒行，犹疏引「易」理治乱之准为谏。屡起屡蹶，五迁而至少詹事兼侍讲学士。

　　道周以文章风节高天下，而严厉方刚，不谐流俗；公卿多畏而忌之。尝上疏自陈，言己有三罪、四耻、七不如。三罪、四耻以自责；七不如者，谓品行高峻、卓绝伦表不如刘宗周，至性奇情、无媿纯孝不如倪元潞，湛深大虑、远见深计不如魏呈润，犯颜敢谏、清裁绝俗不如詹尔选、吴执御，志尚高雅、博学多通不如华亭布衣陈继儒、龙溪举人张燮，至圜土累系之臣朴心纯行不如李汝璨、傅朝佑，文章意气、坎坷磊落不如钱谦益、郑鄤。时鄤方以杖母被大诟；帝得疏骇异，而忌者愈藉为口实。最后以劾杨嗣昌夺情入阁，帝怒甚，亲召至平台诘责，下狱遣戍（事具「明史」）。

　　南渡，起吏部右侍郎。道周不欲出，马士英遣人讽之曰：「人望在公，公而不起，岂欲从史可法拥立潞王乎」？道周不得已，乃趋朝；至则陈进取九策。九月，升礼部尚书，掌詹事府事。寻以祭告禹陵出。临行上言：「今欲东收兖济、北略漳河、西取应安，然后问洛阳之钟簴、扫承德之松楸，上规天寿：此旷日持久，其道诚难。必如臣愚计，得一沉鸷之将，简士三万、赍粮百日，出赣榆、韦桥，东踰破车，度临朐，历博兴，直上盐山，抵沧州。此间千四百里皆荒旷如升虚邑，惟临朐、安邱、乐安、阳信之间稍有屯聚，可因粮而食。尽七昼夜至武清，渡白沟，出其不意，从天而下。然后致陛下哀痛之意，祭告洒扫于十二陵，与长安士民拭泪而觐九庙。还则兵分两道：一下临清，以收兖济；一下邯郸，以收彰卫。其用力甚少，奏功甚钜。此耿弇所发愤于祝阿、刘裕所欢呼于大岘也」。

　　南京溃，唐王建号福州；以本官兼武英殿大学士，参赞机务。王素重其学行，礼敬备至。时何吾驺、蒋德璟等未至，道周为首辅。会赐宴，郑芝龙以侯爵欲居第一；道周谓「祖制武职无班文臣右者」。芝龙辞绌。由是文武不和。有诸生上书诋道周迂，不可居相位；王知出芝龙意，下督学御史挞之。然是时国势衰微，兵食俱乏，政归郑氏；诸大帅选观望。

　　道周见芝龙殊无经略之志，愤激请督师自效。请兵请粮，芝龙皆不应。乃以七月二十二日启行，仅赍一月粮以虚声鼓动忠义士，旬日间得九千余人。亲写札副奖语给为公赏，得之者荣于诰敕。而应募者多不练之兵，不能应敌。由广信抵衢州；婺源令某，其门人也，伪致降书，道周信之，决计深入。曰：「国家养士数百年，士民岂无人心；传檄自归命耳」。十二月，至婺源明堂里，大兵猝至，一军歼焉，道周知为令所卖。比从者俱遁，曰：「吾死此矣」！遂被执。幕下士兵部职方主事福建赵士超，字渊卿；中书赖维谨，字敬儒；蔡春溶，字时培：皆漳州人。道周妻弟通判毛玉洁，字去水，六合人。四人俱从之。道周绝粒七日，不死。至徽州，元旦张灯甚盛，为鱼龙曼衍诸戏；乃与士超等怅然赋诗。是夜，雷雨大作，统行三昼夜不止；训导吴士绣呼其子祺生曰：「皇天震怒，殆为黄先生乎」！不食而卒。道周至江宁，洪承畴其乡人也；遣使来言：「幸毋自苦，我可以保先生不死」。道周詈之曰：「承畴死久矣！松山之败，先帝痛其死，亲自祭哭，焉得尚存？此无藉小人冒其名耳」。承畴馆而礼之，上疏乞贷死；朝旨不许。道周在馆，与门人讲习吟咏如常，着诗文数卷。素善书翰，都人争求之，终日握管不辞也。三月七日赴市，书绝命词于衣带间；过东华门坐不起，曰：「此与高皇帝陵寝近，可死也」！既见市有竖福建门牌者，指曰：「福建吾君在焉，死于此可也」！南向再拜，遂受刑；士超等四人皆从死。唐王闻之大哭，迫赠文明伯，谥「忠烈」。

　　道周诗文敏捷，精天文、历数、皇极诸书。所着「三易洞诠」、「革象新书」，学者穷年不能通其说；而道周以之推验治乱，其说多中。自推行年终于六十三岁丙戌，书之小册；始知其能前知也。

　　「勘本」曰：石斋先生为翰林时，补经筵展书官；故事：必膝行以前。先生独否；魏忠贤目慑之。后救故相钱龙锡，疏凡三上；钱得减死。及召对平台，帝问：「郑鄤，激父杖母者也。尔自言不如，何邪」？对曰：「匡章见弃通国，孟子不失礼貌。臣言文章不如，且众恶之必察也」。论列久之（语详「明史」）。既而曰：「臣今日不尽言，则臣欺陛下；陛下今日杀臣，则陛下负臣」。帝怒，下之狱，寻即遣戌。时有涂仲吉者，漳浦诸生；以论救受廷杖，遂终身事之无怨言。先生所至，学者云集，讲论无倦。所居铜山在孤岛中，有石室，自幼坐卧其中；故门下士称为石斋先生。讲学禹航时，爱大涤山川之胜；尝曰：「大涤，吾墓田也」。后之人有为之立祠祀焉者。其传道弟子，曰禹航何羲兆（瑞图）、曰绍兴吕汉■〈常上心下〉（叔伦）。先生正命，门人星散；惟二君抱其遗书入山，终身不出，以逸民终，其节最高。他如甬上董次公（守谕），少即受业，而讲学于大涤山房为最久；江东司饟，几至杀身。其所着「易学」，则犹是漳海绪言也。

　　右是卷，专为儒臣二周先生传。原本简略过半；如子刘子门下尽属有光残局者也，特于「书后」表出诸，以证一时忠义之盛云。

　　●南疆绎史勘本卷十二

　　霅川温氏原本

　　古高阳氏勘定

　　目录

　　列传六

　　左懋第（陈用极）袁继咸

　　右〔使臣〕封疆列传第六。

　　○呜呼！左司马之忠，烈矣！虽然，吾于通使事深叹谋国之无人也。当是时江南虽立君，败亡之余耳。而我朝替天顺人，应运入关，将相之豫和、士马之坚利，骎骎乎有席卷囊括之势。为江南计者，或辑重兵固守河淮，而遣智辨之士具玉帛，卑辞纳款，愿为兴朝输岁币，画大河为界；凡降臣家属之在城者，厚予赈抚，以系其心，毋令进说内戕：犹恐朝计未必听从，南牧之马难遏也。而乃晏然自大，欲执承平故事折捶之。所遣之使固刚直不挠，而又佐以阴奸悖逆之流；徒是知不屈膝之为不辱命，而不知适以启衅之为败国也。且夫金革不避，君子犹将议之；况煌煌聘问之吉而以缞绖将之，可乎？家国不可两顾、忠孝不得两全，懋第请之则不智，廷臣不言则不忠；致使御书不达、使事不终，岂非谋国者之咎哉！即无陈洪范之阴输，亦岂能有当乎？故夫忠臣之义，全国为上；吾计足以卫国不用而后死之，则庶乎其无憾也。江督之料左审矣。小人反龃龉之，以自撤其藩篱。使江督计得行，内外一心，良玉虽有异志，尚有所惮而必不至称戈内向也！呜呼！天祸人国，凶德会参。君子不幸而值其时，计惟一死以报国耳。若二公之忠节，固昭昭乎与日月争光哉！

　　◎温氏于左萝石之论，是矣！而古高阳氏则犹有所进言者。夫庄烈之自讼曰非亡国君，固也；然性愎而护非，祸实基之。其退宦官，未几复用。申款议负气，终挠泥于龙虎将军之称必欲以臣礼待我；何所见之浅也。在昔辽、宋议和，不过敌体，以南朝为兄耳。伏案我太宗时，与有明议和之交，至再至三；初与督抚言、与镇守太监言、与庄烈帝书为亲言，已而令朵颜三卫上疏言。后破济南，执德王；即令王上疏，激切以言。而帝悉岸然置之。其始欲我去大号，我太宗亦降心相从，不称帝而称汗，并乞明人制宝给之；复不应。尔时我朝国书，推为中原共主，则视辽为尤谦矣。甬上全氏曰：「亦思本朝何所畏于明而求和乎」？明人于百战百败之后，负气若此、不量力若此，是则自求灭亡之道也。总之，有明之所以亡者，非流贼也。力屈于东、祸蔓于西；卢九台（象升）、孙白谷（传庭）及洪承畴三人皆治贼之有效者，向使东方修好，而专力于西，则闯、献之首早授矣。乃未几，而杨嗣昌与陈新甲私意言和，致杀九台、陷白谷，以求成其谋。厥罪通天，两不相顾；熊罴尽而府库竭，即令流贼不陷京师，而大兵再至，将何以应？亦终必亡而已矣！吾故曰：庄烈虽有十七年之忧勤惕励，而适足以误天下苍生者也。至于左萝石之奉使，而彼以坚强倔傲竭其忠，则礼于何有、情于何有？亦思奉使者为何事邪？然及此而论，则末也；而萝石之于南都，要不失为尽职者也。南都之亡，亡于左兵之内犯也。然将军跋扈，亦以姑息而成。夫称兵索饷为良玉故智；在先得袁临侯数言开导，即媿返武昌，则知良玉本无贼心也。比至借名清侧，实因裁其额饷，势激使然，且惑于黄澍之怂谗耳。福王溺听谗言，不特不纳临侯之谏、不许史忠正之调度，而翻疑忠正之为内应。吁！其不亡也何待！当时临侯处境虽有封疆之尊，而实展侧不能自如矣，不信于朝而威令不能制下矣。观其舟中慷慨、城上涕洟，虽以良玉之暴戾，而犹大哭为「我负临侯」；则临侯之足以定左也可见矣。嗟哉！

　　列传六

　　左懋第（陈用极）、袁继咸

　　。左懋第

　　左懋第字仲及，号萝石；莱阳人。崇祯辛未进士，授韩城知县，有异政。遭父丧，三年不入内寝；事母尽孝。擢户科给事中。

　　十七年春，奉命督兵湖襄；闻变，誓师而北。会南京建号，懋第入见，流涕陈中兴大计；遂命以右佥都御史巡抚应天、徽州诸府，督师江上。时大清连破闯贼兵，朝议遣使通好，祭告大行皇帝，且册封吴三桂。而懋第以母陈氏死于天津，讣至，疏请终制；不许。因请使北，诏加兵部右侍郎兼副都御史以行；左都督陈洪范、太仆寺少卿兼职方司郎中马绍愉副之。绍愉，先帝时令与陈新甲通款事于我朝，至义州而还，未能得要领；皆为懋第劾罢者也。诏旨又令第懋经理河北，联络关东诸军务。懋第言：「臣此行致祭先帝后梓宫、访东宫二王踪迹，谊不敢辞。但既充使臣，势不能兼封疆重任。绍愉前事奉使辱国，为臣劾罢，今不当与共事。且经理、通和两事也，今以之兼行，则名实乖；将先夺地而后经理乎，抑先经理而后往和乎？如必欲用臣经理，则乞命洪范同绍愉出使，而假臣一旅偕山东抚臣收拾山东以待，不敢复言北行；如用臣与洪范北行，则去臣经理联络之衔，但衔命而往谒先帝梓宫、访东宫二王踪迹，而罢绍愉勿遣」。阁部议止绍愉，改命原任蓟督王永吉；不听。懋第临行，复上疏曰：「臣此行生死未卜，愿以辞阙之身效一言。臣所望者恢复，而近日朝政似少恢复之气；望陛下时时以先帝之仇、北都之耻为念。瞻高皇帝之松楸，而即念成祖、烈宗之陵寝见有黍离之痛；抚江左之遗民，而即念河北、山东之版图不免陆沉之祸。更望严谕诸臣整顿士马，勿以臣北行为必可成！即成矣，勿以和成为必可恃！必能渡河而战，而后能扼河而守；必能扼河而守，而后能拱护南都于万全」。末言「先帝殉难臣少，由谏诤臣少也。远如幽燕之地，勿以在远而忘；近如汲真之流，勿以逆耳而弃。惟陛下幸察」！众韪其言。赍银十万两、金一千两、币数万端，吏卒三千人护行。时可法驻泗州，与懋第相见，谓曰：「经理具文耳。通和诏旨也，公宜疾行无留」！以故所至山东，豪杰稽首愿效驱策者皆不敢用，慰遣而已。

　　八月，渡河，次沧州。闻吴三桂已改封平西王，于是遣使以策命先授三桂，喻来意。三桂不发书，缄册上摄政王，王怒；然朝议以礼来，且令使臣入见。十月至张家湾，令以百人入，授四夷馆。懋第曰：「我奉命通好而夷馆授我，是以属国见待也，我必不入」。往返再四，乃改鸿胪寺；且遣官骑迎之，建旄乘车，肃队而入。懋第斩缞大绖，迎者讶曰：「吉礼也，而以凶服将之可乎」？答曰：「国丧也，兼有母丧。国丧臣所同，而母丧所独也」。迎者不能诘。十四日，内院大学士刚林至，责朝见。懋第欲以客礼，刚林曰：「我皇帝践祚，不闻尔国朝贡使臣乃欲据客礼耶」！懋第曰：「我中朝使臣，自应具主客礼见。我皇上嗣位中兴，朝贡云何」？反复折辨，声色俱厉。洪范、绍愉俱戄然色变，乃曰：「此大事，非可一日决，姑徐之」！刚林出。明日，索国书；懋第不答，以所赍金、币及陵工之犒先之。时我朝初定中原，中朝故事犹未深晣；所往复辨论者，皆诸降臣之指。而懋第慷慨引义，正气不挠；刚林叹曰：「此中国奇男子也」！厚为客礼待之。懋第既不得谒陵，乃陈太牢于寺厅，率将士丧服为三日哭。摄政王闻，益重之。二十八日，悉归使臣。甫出京，洪范已输款，请身赴江南招诸将刘泽清等以地来降；而留懋第等勿遣。乃自沧州复追懋第、绍愉还，独洪范得归；而大兵已南下，十一月初五也。懋第北发止沧州，将士以数骑随行，改馆于太医院。久之，上摄政王启曰：「懋第奉命通两国好，今无故羁我使臣，我士马饥困；则后之持节者，谁复不避险阻以勤国事」？不报。

　　明年正月，沧州将士刘英、曹逊、金镳等入见；懋第曰：「生为明臣，死为明鬼，我志也」！因以蜡丸奉表南京，遣金镳、杨三泰往；道梗，不得达。三月十九日，为哀表望祭先帝，哭失声。六月，闻南京失守，恸哭。其从弟懋泰先降贼为吏部郎，后归本朝授官者；来见，劝之降。懋第叱曰：「我家无是人也」！遣出之。闰六月十五日，命薙发；中军艾大选有二志，懋第怒杀之。十九日，乃收入狱；参谋兵部司务陈用极、游击王一斌、都司张良佐、王廷翰、守备刘统五人俱从入。守者来讯，懋第曰：「我头可断、发不可断，我早办一死矣。艾大选违我节制，我自行我法、杀我人，与若何与」！越日，复廷谕，终不屈。摄政王雅敬懋第，欲生之，以问在廷汉臣；而降臣愧见之，无复言者。王叹曰：「汝等不畏死，皆忠臣也。然降，终不失富贵」。莫应，乃引出。既至市，王又遣骑谕降者三，终莫应。懋第顾谓五人曰：「得毋悔乎」！用极曰：「求仁得仁，又何怨」！懋第向北再拜曰：「臣等事大明之心尽矣」！端坐受刑。行刑者亦挥泪。大风昼晦，卷市棚入云际，观者无不泣下。门人戚默、徐元敷葬之彰义门白马寺侧。将士留沧州者闻之，号泣散去。绍愉获免。所奉蜡书，久之始达于鲁王。

　　懋第之在太医院也，处之恬然，读书不辍。凡中朝降臣来者必遭叱骂，朝土亦惮其忠直，遂不敢见。陈用极，昆山人；王一斌，宁国人；张良佐、王廷翰、刘统，皆上元人。

　　「佚史」曰：陈洪范卖懋第得侯。明年六月十又九日病亟，连称「老爷至」，哀呼而死。

　　「勘本」曰：左司马临难时题绝命词曰：「漠漠黄沙少雁过，片云南下竟如何！丹忱碧血消难尽，荡作寒烟总不磨」。一时风沙四起，都民为之罢市。

　　袁继咸

　　袁继咸字季通，号临侯；宜春人。天启乙丑进士，授行人；迁广东道御史，巡视中城。以监会试疏纵，谪南京行人司副。踰年，迁礼部员外郎；出为山西学道，巡抚吴甡特疏荐之。巡按张孙振以请属不应，衔之；诬劾以赃，逮问。三晋士民赴阙讼冤，得释。进武昌参议；平贼吕瘦子，核贼产数万亩使民佃之，以其半入为军粮。寻升郧阳抚治佥都御史；以贼陷襄阳不能御，逮治遣戍，归。明年，以荐复起，总理河北屯政。大学士吴甡将出视师，议设总督于九江控制吴、楚；乃加继咸兵部右侍郎兼右佥都御史，总督江、楚、应、皖。至芜湖，遇左良玉索饷东下；继咸激以忠义，挽良玉西行。时张献忠方蹂躏楚地；至安庆，指江中浮尸示良玉曰：「大将军忍见此乎」！左变色。因责之曰：「君侯功虽多，过亦不少。朝廷不遣责，岁遣中使宣谕，奈何不图报称！且人孰无死，张睢阳死、贺兰进明亦死；某宁为睢阳死，不为进明生也」！良玉大感动，遂旋师复武昌。继咸至九江，申明军政，实联络柯、陈诸大姓兵扼瑞州，窥贼所向。而吴甡得罪，又改屯田；以吕大器代之。大器与良玉不睦，军中大哄。帝曰：「今日袁、明日吕，朕不知诸臣纷纷何见也」！于是，复以继咸代大器。

　　甲申四月闻京师陷，史可法遣人约勤王，继咸遽率师；至安庆，而福王监国诏至。继咸虑宁南左右无正人，闻变必生异议；亟致书言福王伦序之正，邀同入朝。良玉得诏果不肯拜；闻继咸言，开读如礼。俄以拥戴功，晋四镇伯爵；继咸入见，面陈「封爵以劝有功，无功而伯，则有功者不劝；跋扈而伯，则跋扈者愈多」。王深然之，曰：「事已行，奈何」！继咸又言：「皇上即位之初，虽以恩泽收人心，尤当以纪纲肃众志。盖君德刚毅为先，不可使太阿倒持。窃虑冬、春之间，淮上未必无事。臣虽驽，愿奉六龙为澶渊之行」。王有难色。阁臣姜曰广曰：「所言非遽为此事，要不可不存此心」！又诣榻前密奏曰：「左良玉虽无异图，然所部多降将，非孝子顺孙。陛下初登大宝，人心未免危疑。意外不可不防，臣当驰还汛地」。上是之。继咸赴阁，责可法不当封杰等，士英嗛之。俄陈致治守邦大计，言「金陵之界限在大江，而淮南、江北为之屏蔽；金陵之咽喉在浔阳，而湖南襄樊为之门户。今淮南、江北无恙也，叛将溃兵盘踞其间；小民嚣然，丧其乐生之心：此可不加意措置？湖南新经贼乱，千里蒿莱；宜简重臣抚治其地，选补廉吏缉和难民，招徕商贾，通巴蜀、黔、粤之货。襄阳为古今必争之地，必设重镇。重镇必宿兵，宿兵必责饷、修城、置器，诸费不赀，皆不可不早计也。夫樊、襄守，则可由宛叶以图关中；淮南、江北守，则可由归德以图河南，亦可由彭城以图河北。攻守之大势如此」。又言：「致治必先得人。高宗知李纲、赵鼎之贤而不能用、用而不能信，而以汪伯彦、黄潜善、秦桧、汤恩泰诸小人参之，以致主势日卑，亲耻不雪；其得偏安一隅，犹幸耳。国难虽殷，老成未谢。以臣所知，若刘宗周、吴甡、黄道周、杨廷麟、叶廷秀诸人，著名先朝；至今思其议论，于后之祸败，灼如蓍龟。使先帝早用其言，岂有今日」！马士英以为刺己，恨之。

　　亡何，逆党诸人尽起，通政司杨维垣请「三朝要典」重颁天下。会湖广巡按御史黄澍监良玉军，挟其势，劾士英罪可斩。澍返，士英遣缇骑往逮之；澍乃阴讽将士哗。继咸为留江漕十万石、饷十三万金给之，且代澍申理。明年元月，具疏曰：「今元朔受贺，人以为拜手称觞之日，陛下当以为卧薪尝胆之日。乞痛念大耻未雪，以周宣之未央问夜为法，以晚近长夜之饮、角抵之戏为戒。省土木之工、节浮淫之费，儆谕臣工后私斗而急国雠。臣每叹三十年来，徒以三案葛藤不已。若「要典」一书，先帝特旨焚毁；诸臣非属附崔、魏之人，何必复寻崔、魏罗织之书。臣请书未进，亟寝之；己进，亟毁之。至王者代兴，从古亦多异同。平、勃迎立汉文，不闻穷治朱虚之过；房、杜决策秦邸，不闻力究魏征之非。固其君豁达大度，亦其大臣公忠善谋，翊赞其美。请再下宽大之诏，解圜扉疑入之囚，断草野株连之案」。王降旨俞其言；而士英等方以「要典」排善类，力持之不毁也。刘泽清之诬奏姜曰广也，继咸又驰疏申辨。士英愈怒，欲败坏其事；凡所陈奏及题用监司郡县官，悉被停寝。而阮大铖在兵部于继咸奏调部将，必俟行贿，方给敕印。由是，诸将愈解体。

　　先是，楚将杨国栋、张先璧、黄朝先等溃卒数万人无所属，劫掠蕲、黄间。继咸阴以恩抚之，使无为良玉用；疏请湖南总督速莅任，收士卒心。而士英不听，方进良玉侯爵，令镇全楚；良玉得尽收先璧等军，其势愈张。继咸贻书朝臣，「左兵不可不备。宜稍加督抚权，示相维势」。士英终不省，反裁其额饷六万，且以之畀良玉；军中有怨言。继咸疏争不得，力求罢；又不许。时继咸以江上兵寡，而郑鸿逵战舰又不还，议更造；檄九江佥事叶士彦于江流截买树木。士彦家芜湖，与诸商昵，封还其檄。继咸耻令不行，疏劾士彦。士彦同年黄耳鼎亦劾继咸有心腹将校劝左良玉立他宗，良玉不从；盖欲离间两人交也。良玉先不拜监国诏；闻之，益疑惧。乃抗疏力辨明与继咸无隙，诋耳鼎受指使，而言「要典」宜焚。议者遂为继咸与良玉倡和，胁制朝廷。由是群小衔继咸不已，将召入害之，推为刑部右侍郎；王曰：「彼地须继咸耳」。不允。复推为户部右侍郎；王恐无以牵制良玉，亦不果。

　　伪太子事起，士英、大铖欲借之以起大狱，尽诛正人，流传汹汹。良玉疏争，不纳。继咸疏言：「太子真伪非臣所能悬揣，真则望行良玉言，伪则不妨从容审处；多召东宫旧臣辨识，以解中外之疑」。疏未达，良玉已起兵。时闯贼败，方逼汉、沔，左兵欲避寇无名；黄澍因说良玉清君侧恶，救太子。乙酉四月，良玉遂传檄数士英罪，部署三十六总兵而东。初，继咸闻闯贼南渡，令其部将郝效忠、邓林奇等守九江，自统副将汪硕画、李士元等援吉安。甫登舟而闻左兵且至，九江士民大恐，环泣留；继咸乃争移诸将家口入城以系兵心，列兵城外拒战。士民皆言「我兵十不及三，激之祸不测。若俟良玉至，谕之以理，且令诸将敛兵入守，相机而动」。继咸曰：「入城示之弱，不可」。而裨将郝效忠不得令，随移其家口入城矣。良玉抵北岸，书来：愿握手一别，为太子死。继咸至其舟，言及太子事，良玉大哭，袖出太子密谕劫诸将盟。继咸正色曰：「先帝旧恩不可忘，今上新恩亦不可负。密谕从何来？公今以檄行之，是仇国也；请改为疏」。良玉不得已，约不破城、从之驻军、侯旨成礼而别。继咸归，集诸将城楼，涕泣曰：「兵谏，非正也。晋阳之甲，「春秋」所恶；我可同乱乎！当与诸君共城守以俟朝命」！而两营诸将有相通者，左营蓦入纵火。袁营张世勋、郝效忠夜半斩门出，良玉兵士遂入城劫财物、掠妇女。继咸度不能制，冠带欲自尽。黄澍入署泣拜曰：「宁南无异图。公以一死激成之，大事去矣」！副将李士春密白继咸：「隐忍到前途，王文成之事可图也」。继咸乃止，出城欲面责之。

　　时良玉疾已剧，望城中火光，大哭曰：「我负临侯矣」！呕血数升而死。其子梦庚秘不发丧，自为留后；邀继咸偕至池州。阅日，报大兵已破泗州，逼仪征；黄澍、梦庚阴遣人迎降。继咸孤舟避芦苇中，梦庚劫之去；入大清营见豫王，长揖不拜。王亦敬礼之，为设宴；不饮，亦不交一言。舟中夜起，自缢。监纪俞有灏觉而解之，乃拘送北。在道中绝粒八日，不死。至良乡，叹曰：「此谢叠山尽节处也」！又缢，左右又解之。入京就馆。梦庚将朝，学士刘某曰：「盍与之同朝乎」？继咸曰：「今与之同朝，何异前与之同叛乎」！次日，内院学士刚林等复劝之朝；且曰：「朝廷为明讨贼，今贼未绝，君入仕，可得为元帝报仇」。继咸曰：「讨贼者，新朝之惠也。今弘光何在，而臣子可图富贵乎」！刘曰：「弘光之立是乎？贼未讨、君未葬，安得遽立」！继咸曰：「今上神宗孙也，伦序以继。大变之后，社稷为重；立君所以示四方有主也」。刘又言弘光不道事。曰：「是吾君也。君父之过，臣子何敢知」！阅数日，摄政王传谕欲官之；乃大恸曰：「国亡与亡，古今通义。继咸今日可以负明，异日亦可以负清。此不忠之臣，又安所用之」！王知其志不可夺，改馆；逻卒守之。幅巾衲衣，兀坐读书，终不薙发。明年六月二十四日，出至柴市，问何地？从者曰：「柴市也」。曰：「昔文先生死此，吾得死所矣」！遂见杀。年四十九。乡人李元鼎为兵部右侍郎，收其骸骨归袁州。子一藻，不仕，亦早卒。

　　「勘本」曰：袁制府督学晋巾，得阳曲士傅山，最契之。后为巡按张孙振所诬，傅约同学诣匦使，三上书讼冤，不得通；乃伏阙陈情。时抚军吴公甡亦直袁，遂得雪。乙酉，制府以难中诗贻之曰：「晋士惟门下知我深。盖棺不远，断不肯负知己，使异日羞称友生也」。傅得书恸哭，曰：「公乎！吾亦安敢负公哉」！后累遭刑辱，抗词不屈（吾见「摭遗」补传）。初，制府为梦庚挟至池、阳，南都皆疑其同反。前后遣使奉书凡数上，率不达；乃书之衣带，以死自誓。屡劝梦庚旋师，弗听；寻寄语部将邓林奇、汪硕画、李士元等不可为不忠事。林奇等移舟避入皖湖之阴，密遣人来迎。而裨将郝效忠有异志，不以情告；绐言林奇等已入南昌为后图，制府信之。行及河口，复为梦庚劫之以北。

　　●南疆绎史勘本卷十三

　　古高阳氏补纂

　　目录

　　列传七

　　黄得功高杰刘泽清

　　右镇将列传第七。

　　◎温氏「原本」于四镇最略，仅节「绥寇纪略」数语合论之。夫靖南之神勇多劳、戆忠殉主，兴平之投诚服善、赍志亡身，虽其始末踪迹有殊，要之尽于国事，均足千古者也。史督辅于四镇中，实惟兴平有厚望焉；故于其受害后而叹为「中原之不复可图」。尚兴平而抑东平，是崇褒裁贬之道，亦历世至公之道。至于广昌固不足论与补三传；三传为通篇补纂之文，而四镇则列名「绎史」者，又未可类入「摭遗」也。芟其文，仍其编次，读者当亮我阑入之咎！

　　列传七

　　黄得功、高杰、刘泽清

　　。黄得功

　　黄得功字浒山，开原卫人；其先自合肥徙。早孤，与母徐居。少负奇气，胆略过人。年十二，母酿酒熟，窃饮至尽；母责之，笑曰：「偿易耳」。时辽事方急，得功持刀杂行伍间，出斩首二级；中赏率得白金五十两。归奉母曰：「儿以之偿酒也」。既而执鞭役属人，年壮出关投经略为健卒，遂隶辽阳籍。忠勇、善骑射，帅拔之帐前亲军。积功至游击，入援山东，擢参将。旋充总兵官，加太子太师。每临阵，饮酒数斗。酒酣，气益厉；深入敌营，不顾生死利害。战喜持铁鞭，鞭血渍手腕，以水需之久不脱。军中呼为「黄闯子」。

　　祟祯十五年，流贼陷庐、凤，诏镇定远。时献忠潜匿英、霍，旁掠潜山、太湖间。得功以骑五千蹑之，遇于石牌；献贼惧，不敢战。得功追及距丈许，欲生致之，反为逸去；乃收其所掳男女万余人，令各回乡土，以甲仗辎重归于朝。明年，移镇庐州，讨平叛将刘迁。十七年，封靖南伯。

　　南都立，进封侯。旋命与高杰、刘良佐、刘泽清为四镇。初，督辅史可法虑杰跋扈，请置得功于仪征，阴相牵制。杰素忌得功，适登莱总兵黄蜚将之任，与得功同姓称兄弟，道由维扬，乞兵为护，得功率轻骑三百出高邮以迎。三叉河守备胡茂桢遽报杰；杰疑其图己，乃伏精卒中道邀击之。得功至土桥，方作食，伏者猝起，亟举鞭上马。飞矢雨集，所乘马值千金，中矢踣；腾上他骑驰去。杰之遣伏也，戒必生获得功。有骁健十七骑舞槊直前，得功大呼反斗，挟其槊抶之，人马披靡。复发腰间七矢，殪七人。矢尽，挥长刀更杀数人，跳入颓垣中，哮声如雷。追者不敢逼，乃及于大军以免。方斗时，杰潜师袭仪征，夜至。守将邱钺、马岱侦知，设守于城外，棋置炬火为疑兵；杰不敢进。岱等开门出击，杀伤相当。得功还，怒甚；而所俱行之骑三百人尽殁，遂诉于朝，誓与杰决一死战。可法命监军万元吉解之，不可。会得功有母丧，可法来吊，立而语之曰：「土桥之衅，无智愚知杰不义。今将军以国事、亲事蠲盛怒，是归曲于彼，而将军收大名于天下也」。得功色稍和，终以所杀亡多为恨。可法即令监纪应廷吉、陆逊之语杰曰：「靖南首肯矣，君何爱数百骑而害大事乎」！杰如命偿其马。马羸病不堪，可法自出三千金代之偿；复属杰以千金为黄母赗.得功不得已，听之。

　　明年，杰感可法义，如议规取中原，提兵抵关雒，进据虎牢；诏得功、良佐屯守颍、亳、邳、徐间为后应。杰死，得功还仪征，奋袂起曰：「固当以此州还我」！引众至境，将袭之。可法亟命中军马应魁、同知曲从直往解；得功曰：「吾为大将勋最多，僻处濒江小邑。杰有何功？食数城。姑念其不终，割三县足矣；余非高有也」！可法曰：「吾岂不知将军功，又非爱杰而故右之。徒以彼士马多，令不一；今日骤夺，明日必乱，乱且曰：「将军首难也」」。得功悔，因挥其众少却。会朝廷亦遣中官卢九德来谕止，遂罢去；得功乃复移镇庐州。

　　四月，宁南侯左良玉举兵称清君侧恶；至九江死，军中立其子梦庚。诏得功堵剿，驻师荻港；寻破梦庚于坂子矶，命移家太平镇之。论功，进封靖国公，世袭；加左柱国。

　　时大清兵已渡江，福王奔，分兵来袭。得功方收兵屯芜湖，福王蓦然入其营；得功大骇失色，泣曰：「陛下死守京城，臣等犹可尽力。奈何听奸人言，仓卒至此。且臣方对敌，安能扈驾」！王亦泣曰：「非卿，则谁可仗者」？得功泣曰：「无已，顾效死」！先，得功战荻港时伤臂几堕；衣葛衣，以帛络臂，佩刀坐小舟，督麾下八总兵结束迎敌。而刘良佐已归命，大呼岸上招之降；得功怒吼曰：「汝其降乎」！忽叛将张天禄从良佐后抽矢射中喉，偏左。得功知不可为，掷刀拾所拔箭自刺其吭而死。其妻闻之，亦自经。

　　得功麤猛，不识文义。福王新立，诏旨多出群小；得功受诏，每对使谩骂，或裂而掷之地。然忠义天成，有以国事相规者，辄俛首引咎改。不旋踵伪太子狱起，抗疏屡争；言「东宫未必假冒。先帝子即上子，岂有了无证明而敢于自投者」？又言：「臣恐在廷诸臣谄徇者多、抗颜者少，即明白识认，亦不敢抗词取祸矣」！时太子真伪莫决，而其忠愤不阿如此。军行，纪律严，无敢犯。所至人感其德，庐州、桐城、定远皆为立生祠。葬仪征方山母墓侧。

　　魔下总兵有翁之琪者，于得功自尽时，投江死。中军田雄，遂挟福王以降。

　　「勘本」曰：靖南戆而忠，其神勇，当时几诧为无敌。年少，尝执鞭从群商出山东。响马突发，群商遁；靖南手捉两驴蹄，独御之。由是，远近闻其名。办贼时，革里眼、左金王、老回回等俱畏避。靖南有前锋副将林报国，勇敢当先，所向有功。革贼设伏截杀之，提其首登山诱骂，左右无敢前；靖南恨切齿，匹马直取贼。贼有二用挠勾，勾之几中，亟奔回。二贼追将近，靖南翻身射，连殪二贼。贼兵来夺，乃掣铁鞭击之却；竟割贼首归以祭林，群贼丧气去。兴平之为扬州也，史阁部从靖南饮帐下，将佐以次坐；盘列生彘肩，浮巨觥。有邱总兵弟，官守备，辞不能；靖南怒，呼杖。总兵目公，公大笑。靖南问故曰：「生笑守备腿不及棒粗也」。一笑解。俄报高兵至，离十里；笑饮不动。报五里、又报三里，饮如故。及报已抵城，乃从容上马，一卒授弓左手执，一卒授鎗挂肘后，一卒授鞭跨左腿下，一卒授锏挟右腿上；背后五骑，骑负一箭筩，筩箭百。传炮以出，抽箭乱射，疾如雨。箭尽掷弓，以鎗贯二骑；折，又击死二骑。乃掷鎗，以鞭、以锏两挥之，肉雨阵飞。众已唱凯，旋复入坐，豪饮如初。呜呼！靖南始随大帅立功名，及专镇封侯不一年而南北转移；徒以忠义自激，无所致其力；主奔将溃，与国俱亡，故至今人有余哀也。彼恃势横恣，末复倒戈相向者，岂可以之同日语。江干庙貌与武穆埒，谅哉！「金陵剩事」云：「靖南既尽节，忽有人奔真武庙跳舞，大呼曰：「我黄某，承上帝命代岳为四将。今岳已升」。遂入右廊提岳像出，登其位作握鞭状，良久始苏。土人念之，更塑之」。

　　高杰

　　高杰字英吾，米脂人；与李自成同起事。初寇陇州，参将贺人龙来救，自成令杰遗书约其反，不报；使者回，先见杰。城围两月不下，自成心疑之，遣别将代其归，令守营。自成前妻韩，故倡也，与县役通；杀之，乃亡命。后妻邢，趫武多智，掌军资；每日支粮仗，杰辄过邢氏营，分合符验。邢伟其貌，与之通；惧诛，遂偕以归降。即隶人龙麾下，令破贼立效为信。杰尝语人曰：「邢有将略，吾得以自助，非贪其色也」。破献贼于盐井，授游击。从孙传庭冢头之战，擢副总兵；朝廷以杰为自成所切齿，故命专意办贼，充总兵官。郏县溃，潼关不支；杰时有众四十万，渡河南下，肆志大掠。邳、泗之间惊呼高兵至，居者丧失魂魄。

　　福王立，督辅史可法忧之；议设四镇，俾画疆以守，勿妄有越。进封兴平伯，领扬州，驻城外。杰固欲入城，官民畏弗纳，登陴死守。进士郑元勋自恃才望，锐然出为游说；杰喜，置酒款之，具陈无他意。元勋归语于众曰：「高帅奉敕来，言入城当镇静父老以无动。苟如是，南京且听之入，况扬州乎」！众哗曰：「元勋反矣，卖吾城以市德」。捽其首，脔割之立尽。杰攻城益急；逾月剽敓厢村妇女，屠脍日以百数。会可法渡江誓师，杰见暴骨载道，虑非法；趣其下宵坎而埋之，攻稍懈。可法至，诸将櫜键来迎，视杰加恭。既庭谒，可法故示以坦易，偏裨而下无不召见，加慰劳。杰以元勋死非命，请究首恶，纳其兵；可法弗许。因谋止以要之，屏其左右，易已所亲者，杖刀侍侧；可法谈笑不为动，徐草奏与以瓜洲城，众乃慑服。寻命驻徐州，给事中卫胤文过之，请留为监军。以擒斩土贼程继孔功，加太子太傅，荫一子。

　　初，杰伏兵土桥，要击黄得功，得功几不免；两镇遂相雠怨。当时兴平军最强，争扬州时，可法颇受窘。邢氏言史公出至诚，背之不祥，调护良厚，屡劝杰倾心以事。至是，杰感悟，遂与可法议恢复。可法锐志中原，亦念非杰不足以任。因调得功、泽清分屯颍、亳、邳、宿间，以李本深、王之纲、李成栋、胡茂桢为大将与之俱。杰曰：「身既许公，而将吏妻子暴露野次，非所以安内顾也；敢终以扬州请」！士民复震动。可法乃自迁东偏，虚己府为之舍；邢氏亦约其兵听节制，军民相安。九月十日，杰誓师，大风折纛，炮自裂；识者为之危。十月十四日，杰提兵直趋归、开，且■〈耳敢〉宛、洛、荆、襄为根本。具疏言：「今日大势，守江北以保江南，人能言之。然从曹、单渡，则黄河无险；自颍、归入，则凤、泗可虑：犹曰有长江天堑在耳。若何而据上游、若何而防海道，岂止瓜、仪、浦、采为江南门户已邪！伏乞通盘筹算，定议速行；中兴大业，庶几可观」！语极激切。又云：「得功与臣犹介介前事，臣知报君雪耻而已，安肯与同列较短长哉」！然得功固不欲为后劲，而泽清尤狡横；可法不得已，更调良佐赴徐为声援。

　　明年正月，杰抵归德。总兵许定国方驻睢州，年已七十矣；尝毁家养士，负其功不得封，上疏诋杰为贼，杰怨之。定国不自安，求可法为计；可法曰：「许总兵何地不可居，而必睢州乎」！时有言其送子渡河者。杰至不出，巡抚越其杰、巡按御史陈潜夫偕往趣之，始郊迎。其杰讽杰勿入城，杰心轻之，遽入。诘朝，召定国数之曰：「若岂不知我之将杀汝而顾不去，何也」？定国顿首谢曰：「固知公之怒，然不知所罪」。杰言：「累疏名我为贼，乌得无罪」？曰：「此定国之所以不可去也。定国目不知书，仓皇中假手记室，误入公名，初不知疏中为何语。以此见杀，不亦冤乎」？杰索记室名；曰：「彼知公怒，先期遁。彼去而定国不去，以明向名公者之非定国意也」。杰麤疏，见其屈服且怜之，以为信。比有千户某遮马投牒云：「许将不利于公」！杰故示勿贰，马前笞六十，付定国置之法；更刑牲约为兄弟。十三日夜，定国开宴极声伎之盛。杰既酣，为之刻行期，固促之去，并微及送子事。定国愤，伏甲杰所，传炮大呼，其杰等遁走；亲将俱沾醉，杰酣卧帐中，仓卒夺刀斗，力竭就执。拥至定国前，定国蹀血南向坐，曰：「三日来受汝挫辱已尽，今定何如」？杰大笑曰：「吾乃为竖子所算。呼酒来，当痛饮死」！明日日中，城不启；李本深、王之纲等攻南门入，老弱无孑遗。而定国已渡河，投大清以降。先是，杰以定国将去睢，尽发所部戍开封，所留仅亲健三百人；竟尽死。

　　可法至徐州，初勿信。既而审之确，乃哭之恸，知中原之不复可图矣。赠太子太保，子元爵袭职。

　　「勘本」曰：兴平扰攘起家，性淫毒；扬之人闻其死，酹酒相贺。然其末也，能感史阁部之化，改行效忠，锐意进取；故时复有惜之者矣。军至睢州，营于城外二十里，悬王命旗于城之闉，非令不得入；所从者，左右骁健三百人。定国诈为恭顺，曲意下之；私饰美姝以进。兴平屏弗御，笑曰：「军行无事女子，弟蓄之，俟功成以娱我老」！十三日夜，定国烧镫张乐，令其弟饮诸将于别所，妇女宾客相杂坐。酒半，许弟举止失度；坐者觉，密告兴平。兴平推之以手，曰：「去夫！何敢」！于是，三百人尽醉。兴平所居，睢人甲第也，重垣复室；定国置伏，故人不知。既息，榻畔仅二、三治文书者与传事小儿而已。漏将残，屋瓦历然作声；惊视，则壮士数十辈踰垣入。兴平有备身铁杖，亟索之，已亡去；犹夺他人刀鎗斗。诸将皆受定国算，以二伎偶一人寝，且尽醉；闻炮欲起，为二伎所嬲无脱者。惟一人伏床下，床陷幸免；他日告人如此。吁！酒色之误人，况军行乎！当其驻徐州日，尝启约我朝大帅会兵灭贼；报云：「同灭闯贼，其事不合与予言。弃暗投明，宜早自择」！我将唐起龙父唐虞时与兴平有旧，亦致书招之，有「大王、小侯，世世茅士」之语；而竟不为动。其贤于东平也远矣。「东华录」载：是年正月，奏报睢州总兵许定国遣子投诚；并言高杰以兵五千围睢城，请师驰救。又于二月，定国疏报高杰已用计擒斩，请发大军以靖残寇。呜呼！当日送子渡河，已南北偏闻；而兴平顾一以坦率遇之邪！定国子名尔安，封一等子。兴平之能一志尽诚，卒收此令名者，亦阁部有以化之耳。吾更奇邢氏者之出身若彼，而独知以大义劝。甚矣！人之不可概论也，有是夫？

　　刘泽清

　　刘泽清字鹤洲，曹县人。以将材，授辽东卫守备。积功至总兵官，加左都督，进太子太师；久镇山东。尝率五千人渡河救汴，壁垒未成，贼来争，相持三日，互有杀伤，即命拔营去；惶扰奔迸，士卒争舟，多溺死。将略无所长，惟货利声色之是好；赂贻权贵，招纳宾客。部兵所至，焚掠一空。给事中韩如愈劾之，泽清亟赂以重币，如愈拒弗纳，且加诮让；后奉使督饷江、浙还，过东昌，泽清遣人劫杀之，无敢上闻者。如愈立朝严正，被劫时身中数创，挺挺不挠，惟言幼子不应杀；劫者曰：「无与小儿事」。舍之去。

　　京师陷，泽清走南都。福王以为四镇之一，封东平伯，驻庐州；与马士英相表里。时武臣各占分地，赋入不上供，恣其所用；封疆兵事，置不问。泽清颇涉文艺，与闻国是，所言多狂悖。王初立，即援靖康故事，请以今岁五月改元、请宥故辅周延儒、请禁巡按不得访拏追贼、请严缉故督侯恂及其子方夏。都御史刘宗周尝劾诸镇跋扈状，泽清两疏痛诋之。初言宗周劝往凤阳，为谋不忠、料事不智；抗疏称「孤臣」，无礼；阴挠恢复，不义；欲诛臣等，激变士心，召生灵之祸，不仁。疏未下，复草一疏，并署得功、杰、良佐名上之；言「诸人往以梃击、红丸谋害皇祖母、皇考，今岁迎立时又方戴疏藩、诋诬圣德。非臣等与马士英、朱国弼歃血订盟，书约可法翊戴，则天位久属他人。宗周谋危圣躬，已见于「驻凤阳」一疏。凤阳无城郭，止有高墙。陛下新承大统，欲安置于烽火凶危之地；此必非宗周一人逆谋，乃姜曰广、吴甡合谋也。曰广心雄胆大、行诡言坚，不快陛下之得位；故密通死党宗周，先翦除内外翊戴诸忠，然后迫劫乘舆迁居耳。乞逮曰广、甡、宗周三奸付法司，明正其谋危君父大罪。如甡等入都，臣等即刻渡江赴阙，面讦其奸，正「春秋」讨贼之义」。疏入，举朝大骇。先是，泽清录稿示杰，杰曰：「我辈武人，乃预朝事邪」！得功亦驰奏明不预闻，士英尼之不上。督辅史可法不平，遣使遍诘诸镇，咸云不知；可法遽以入告。泽清闻之，即言疏实己出而良佐知状。可法驳议公疏不知是居何心？又曰：「陛下若诛宗周，臣愿即刻卸职。惟皇上赐剑」！朝廷不得已，温诏解之。是冬，进爵为侯。

　　明年，可法谋恢复，杰兵趋河南，议调诸镇防河。而泽清狡横难任，比杰死，复与二镇谋分其众；朝议弗许。遂于其间大治淮邸，极宫室之盛，且以钟鼓、美人充之。三月，左兵起；即托名勤王，大掠而东。四月，扬州告急，诏泽清等往援；泽清已与良佐潜谋输款矣，良佐寻以所部至上新河降。

　　良佐字明宇，故淮督朱大典部将也。从护祖陵，御革、左二寇及收永城功，积官至总兵。福王封为广昌伯，镇寿州；泽清倚之若唇齿。诬劾宗周时，良佐亦附和出疏，言「宗周力持三案为门户主盟；倡议亲征，图晁错之自为居守、司马懿之闭城拒君。陛下既不为诸奸所容，莫若顺成其志，暂幸凤阳」！嗟乎！当时士英预结诸镇以胁制大臣，而诸镇又各居拥戴功互分党援，专一排挤异己，干预朝政；奏牍纷陈，纪纲尽裂。及南都覆，泽清与良佐即解甲归命，且同称愿执弘光以自效。性惟反复，至顺治五年戊子，勾连曹县叛首李名让、李化鲸、张学允等作乱；是冬十月，伏诛。良佐受职本朝，例不列传。削其名，而略附其事，亦以见二刘之有同志焉。

　　「勘本」曰：维时大厦将倾，仅仅督辅以一木搘之；栋折榱崩，势必然也。诸镇虽合志尽诚，犹且有覆厌之惧；况各殊城府而复观望怀私哉！吾论东平之为人，其一无所取者也。当怀宗朝，妄报大捷，诡称坠马，屡邀宠赉。既于枕戈喋血之际，费千金构一水阁，招诸生争献诗歌颂功德，亦祗自诩其能文事、能咏吟而已，而遂置疆理大计于不问邪！初诣淮安，守将邱磊劫其辎重；恐贻侪辈羞，匿不闻。旋中以他罪，顾又置酒就系所为驩，卒又致之以成其死。向特以计厚兴平；兴平受害，则曰：「我维孺子不足立，固当分其众部之」。士英不可，曰：「彼所部亦恶肯轻属人，徒多乱耳。亟假诸将以号，待其子元爵长而还之」。然东平此中不无怏怏也。平居蓄两猿，以名呼之立至。一日宴其故人子，酌酒金瓯中。瓯可容三升许，呼猿捧之跪送客。客以猿状狰狞，逡巡不敢受。东平笑曰：「若怖乎」？命取囚来，扑阶下，剜其心肝与脑和酒置瓯中，付猿捧之前，饮嚼立尽，颜色自若。其谲诈凶顽类此，又恶可与论天下大计哉！

　　史例，武臣率书诸传之末。温氏于「封疆」下，即以四镇列之；良以尔时镇将得与闻朝政。况若靖南者，实与督辅史忠正相终始与有关系耳。故三传之补，仍其旧次。

　　●南疆绎史勘本卷十四

　　霅川温氏原本

　　古高阳氏勘定

　　目录

　　列传八

　　祁彪佳王瑞旃凌駉陈潜夫何刚

　　右抚按列传第八。

　　○祁、王以下五人者，皆经济才也。彪佳、瑞旃、凌駉，深沉有谋，辅以儒术；潜夫、何刚，倜傥奇伟，言多大略。使畀之重任，未必不足以削平祸乱；而卒无成者，何也？言之而不用、用之而不尽，而忌沮者之众也。自古金陵之国必以河、洛为屏蔽，荆、襄为门户；故刘裕、桓温尝出锐师亲举北伐，宿重兵于徐、凤，而后江南得偏安焉。当明之末，李自成奔突之寇，得城不守；京师虽陷，中原则犹完土也，日盻王师如时雨焉。苟有贤君，疾遣重臣镇之，控制河淮、联络山左，其间草野寨师、龙蛇将士，且望风向附，争先效命；晋、宋之业未失也。乃委而去之，视为异域；至有人焉，创立军府，疾呼望援，曾不策应。遂至士民失望，豪杰解体；骁将劲旅，反戈相向。此岂得谓天亡之哉！瑞旃之策抚事审矣；文灿庸愚，有谋不信，以酿滔天之祸。呜呼！为人主者，奈何置庸愚于高位，使惘惘事机，而抱奇智者沉沦下僚，视其败而不得救。有志之士，所以抚膺而太息也。

　　◎温氏「祁忠敏传」，讹「彪」为「豸」，事迹简脱甚伙。先从正史勘补；读西河毛氏传，补所不足，见诸「书后」。比阅于越「殉节录」，当忠敏赴寓园尽节时，又有所证明处，则纂入「摭遗」。其子理孙、班孙，传中得参观焉。

　　列传八

　　祁彪佳、王瑞旃、凌駉、陈潜夫、何刚

　　。祁彪佳

　　祁彪佳字弘吉，一字虎子；山阴人。年十七，举于乡。又四年，第天启壬戌进士，授兴化府推官。生而英特，丰姿绝人。胥吏易其年少；及视事，剖决精敏，民间情伪无不洞知，始惊服。故事：巡按御史率依推官为耳目，其胥吏奸恶无问者；彪佳倡议凡访犯，先从推官左右始，中外服其公。居数年，政绩大着；以外艰归。

　　祟祯初，起擢御史。时治尚综核；彪佳言：「如此则人臣救过不遑，揣摹迎合，渐至规避，天下事益不可为矣」！军兴，上合筹天下全局疏。出按苏、松、宜兴。翰林陈于鼎、陈于泰暴于其乡，民乃聚焚其庐、发其墓并及首辅周延儒祖墓，汹汹不散。彪佳单骑往，捕治如法，而于延儒无所徇；延儒憾之。吴中奸民结党，立「天主」名号，横行乡里，有司不能制。彪佳廉得其魁四人，召绅士父老会鞫城隍庙，咸曰：「可杀」。实时杖死之，民大称快表礼。郡中清修之士归子慕、朱升宣、张基等奉羊酒鼓吹骑从列门以见，并疏其学行于朝，请授翰林院待诏；士林传颂，为一时盛事。既而回道考核，延儒修怨，讽主考者镌秩一级；帝察其无罪，祗令降俸。寻请终养归，从刘宗周游，其学益进。家居九年，母服阕，召掌河南道事。宗周以直谏撄帝怒，彪佳言「清望直臣，宜留诸表率百官」。奉旨切责。以京察不当，面斥吴昌时于朝；昌时方附首辅，声势赫弈，迄获罪。是时彪佳以御史刷卷南畿；乞休，不允，便道还家。

　　闻北都变，恸哭趋赴南京。会福王至，群议援宋高宗故事，立为兵马大元帅。彪佳曰：「今日与宋不同，宋时徽、钦尚在也。今海内无主，盍如景泰制，称监国」！首陈纪纲法度为立国本，次及发号、用人二事。五月三日，王监国，俄内传即位；盖侍郎吕太器初主潞议，惧祸欲自媚，请即登极也。彪佳曰：「监国名正，遽议登极，何以服人心、谢江北将士？且今日监国、明日即位，事同儿戏。宜待发丧、除服后，始议其仪」。从之。又二日，疏陈致治大本，语甚剀切；王嘉纳之。高杰驻扬州，纵兵淫掠，士民奔避，无赖者乘间剽敓。廷议以彪佳尝按吴，有威望，命往宣谕。斩倡乱者数人，宣布赦文，甄别有司臧否；一方遂安。

　　六月，迁大理寺丞，转右佥都御史，巡抚江南。先是，北京之变，缙绅授伪职者，乡邑间各出檄文以讨。奸人因之择其众所怨者纷纷焚劫，且以为利；苏州詹事项煜、大理寺正钱位坤、通政司参议宋学显、礼部员外郎汤有庆四家荡洗无遗，又焚常熟给事中时敏家，三代四棺俱毁。彪佳奏「民情嚣动，借名义愤；与其振之使惧，不如感之使服。国法诚申，人心自正。朝廷宜将从逆诸臣灼知其实者，先行处分，使士庶无所借口；则焚掠之徒，可加等治」。允之。寻诏复设厂卫缉事官。彪佳上言：「洪武初，官民有犯，或收系锦衣卫，当事者因非法凌虐；高皇帝乃于二十年焚其刑具，送囚刑部：是祖制原无诏狱也。后以锻炼为工，罗织为事。虽朝廷爪牙，实权臣鹰狗，举朝尽知其枉，而法司无敢雪；惨酷等于来、周，平反从无徐、杜：此诏狱之弊也。永乐间，设立东厂，始开告密。无籍凶徒投为厮养，诬告遍及善良，赤手立致钜万。招承多出于拷掠，怨愤充塞于京畿。欲绝苞苴，苞苴弥盛；欲清奸宄，奸宄益多：此缉事之弊也。若夫刑不上大夫，祖宗忠厚立国之本。及逆瑾用事，始去衣受杖。刑章不归司败，扑责多及直臣；本无可杀之罪，乃加必死之刑。血溅玉阶、肉飞金陛，班行削色，气短神摇。即恤录随颁，已魂惊骨削矣。朝廷徒受复谏之名，天下反归忠直之誉：此廷杖之弊也。三者弊政，当永行禁革」。疏入，大学士姜曰广拟俞旨；群奄共挠之。曰广复力争曰：「缉事不除，宗社且不可知，何厂卫之有」！乃命五城御史体访。

　　督辅史可法部将刘肇基、于永绶、陈可立、张应梦驻防京口，浙江入卫都司黄之奎亦部水陆兵数千戍其地。之奎御军严；四将兵恣横，尝刃伤士民，劫夺财物。浙兵见之不平，缚而投之江，相激起斗。浙将中矢死，京口兵乘势焚掠，死者四百人，民财罄尽。彪佳闻之，自苏昼夜兼驰至。永绶等怵其威名，乘舟遁；斩首数十，变遂定。奏闻，命四将赴可法军前听核；彪佳巡视被难家，赒恤备至，民咸悦。当是时，高杰、刘泽清开藩江北，顾未尝忘情江南也。闻彪佳布置周详，沿江设屯，惮其威望，未敢犯；各以书通问，报书感以大义。自是，无一卒渡江者。杰驻瓜洲尤跋扈，尝以书克期会于大观楼。杰意彪佳文士畏缩，必不敢轻渡江。至期，风大作，彪佳掉小舟、屏仪卫，从小吏数人出没波浪中，须臾泊岸。杰见大骇异，尽撤兵卫，下拜曰：「不意公之勇亦如是也」！彪佳披肝膈，勉以共奖王室，慷慨流涕。杰曰：「杰阅人多矣，如公者，甘为之死！公一日在吴，杰一日遵公约束」！张筵驩饮，明晨别去。马士英辈驱除异己，嫉之甚；嗾私人朱统■〈金类〉劾之。未几，御史张孙振希士英指，亦劾之；谓初沮登极者，为潞王地。十一月，彪佳竟移疾去；三吴之民，泣送载道。遂隐于云门山。

　　明年五月，南都失守；六月，大兵下杭州。使者以书币至越，不受，因绝粒。其妻虑其死，令家人环守之；乃洋洋如平时，防守稍疏。闰六月四日，出云门，至寓园；饮至夜分，遣从者出，惟其友祝山人在。星月微明，望南山喟然叹曰：「山川人物，皆属幻景；山川无改，而人物倏忽一世矣」！已而山人卧，处分余事，自携烛投梅花阁前浅水中，端坐而逝；年四十有四。家人觉而寻之，烛犹未见跋也。唐王赠少保、兵部尚书，谥「忠敏」。

　　彪佳举止蕴藉，见者爱其和雅；及处事断决，凛如也。宗周告以「舍生取义」之说；观彪佳之从容殉节，可谓不负所学矣！

　　「勘本」曰：「祁忠敏传」，萧山毛氏曰：「字幼文。初授官，濒行，跪其父故参政承■〈火业〉前请教，不答。或问之，曰：「不见夫诲泅者乎？絷壶而扶瓮，人藉以肘，终其身不能泅；一旦挟诸清冷之渊，翻壶却瓮，■〈扌双〉其身入水，而泅成矣。今者入官，则翻壶却瓮时也」」。案忠敏之按吾吴也，威令大彰。檄苏、松所属，有十革、十四申见询之目。革者革其弊，申者申其所当行，询者询其何者可行、何者在所革？即核属所报之是否，定黜陟。郡中无厉者名「打行」，以有事为荣。乃械其首恶四，集乡三老询之曰：「可杀否」？曰「可」。即又询诸观者，观者亦曰「杀之可」。于是抡大棰（棰厚一寸、宽半尺），每十棰易一人操之，棰至死而陈尸于涂。宜兴乡官陈，为旧辅周延儒僚婿，纵奴客肆虐，占掠乡间妇女、田产；怨家刑牲邀众焚劫之。遂先捕诸奴客至法，追还所占掠，而奏夺陈氏父子官，然后治怨家之为乱者。后乞病家居，过八年。尝立赈灾法赈东南，浙中宁、绍、台皆仿之行。尝自劾，请照闲住逾限五年例；诏免，即起掌察。及召对，赐茶饼。福王监国，旋议正大位；抗言不可，且曰：「群帅劝表未至。自古忠如陶侃，尚以不预定策为耻，况其它乎」！寻以民变，安抚苏州。所至设先帝位，率众哭，晓以大义；言中原已无贼，国有长君，使人心得安。揭榜通衢曰：「叛逆不可名，忠义不可矜。毋借锄逆报私怨，毋假勤王造祸乱」。民乱初定，而嘉定华生家奴客勾合他家奴及群不逞近万人，突起劫敓，各暴其主。且踞坐索身券，缚而杖之。忠敏悉捕之，立斩数辈，余尽掩诸狱；令曰：「有原主来保者，得贳死」。于是诸奴搏颡膝行丐原主以免。因募士为苍头军，亲教战。后张孙振党奸劾之，谓「前阻正位，乃为潞王地」。竟勿与辨，祗疏辞定策功所擢右都御史而归。大兵渡江，贝勒孛罗驻营萧然山下，命将以貂、参聘六遗老：首胶州、次蕺山、再次忠敏与格庵，其二则降。已忠敏驾言应召出，瞒其所亲，宿别业中以自沉。家人索之，见水面露巾角，诧曰：「是邪」！盖入水端坐之云。

　　忠敏世为山阴巨室，其「淡生堂」藏书最富，为江南冠。家居梅墅，而园林池馆在寓山，其盛则甲于越东也。夫人商，有淑德，能文。公子二：理孙、班孙；后将兵江上，倾家助饟，思所以申父志而不得。呜呼！贤矣（详「摭遗」补传）！

　　王瑞旃

　　王瑞旃字圣木，永嘉人。天启乙丑进士，授苏州推官，兼理兑运。军民交兑，恒相轧启衅；瑞旃调剂得宜，岁省浮费三万金，上官为勒石着令。寻改河间推官，入为工部主事，转兵部职方员外郎，擢郧襄兵备佥事。

　　会张献忠据榖城乞抚，总理熊文灿许之。瑞旃以为非计，谋于巡按林铭球、总兵官左良玉，将俟其至执之。文灿固以为不可。瑞旃言：「贼以抚愚我，我岂可以抚自愚」？文灿恚，以为挠抚局。瑞旃曰：「非挠抚，实济抚也。今良玉等力能办贼，南漳费一选、光化周士凤四面分防，皆为劲敌。当召布于榖城近郊，下令会剿。夫贼未创而遽抚，彼将无所惧；惟示之以必剿之势，乃心折不敢贰。否则，玩而尝我，我何以制其变也」？文灿不从。瑞旃知事必败，亟陈随征、归农、解散三策；又不从。乃自为檄谕献忠；献忠恃文灿庇己，不听。瑞旃曰：「天下事可知矣」！继而群盗混世王、整世王、托天王、小秦王、过天星逼处均、房间，复乞抚；文灿又力持之。瑞旃曰：「争抚必堕贼计；且仓猝间前后受抚，郧、襄为贼薮矣」！文灿坚执不从。明年，献忠果反，瑞旃已以忧去。献忠留书于壁，言己之叛，总理使然。列具上官姓名及取贿岁月多寡于下；题其末曰：「不受献忠钱者，郧襄道王瑞旃一人耳」。由是，名大着。

　　南渡，授太仆寺少卿，将用为湖广巡抚，极陈有司虐民状。旋告归。

　　唐王召赴福建，仍故官，督理兵饷。未几，闽地全失，温州亦不守；谕降不应，避之山中。丁亥五月十五，为瑞旃生日；从容拜家庙，置酒高会。既而良久不出，则缢死寝室矣。遗命五日而殓；及有司验视，恰〔五〕日云。

　　凌駉

　　凌駉字龙翰，歙县人。崇祯癸未进士，授兵部职方主事，赞画督师李建泰军。建泰至保定降贼，駉遁至临清。临清陷，官吏溃降贼，株求富室。駉因商人之资，募兵三千人，权佩州印，部署乡勇；说降贼将，擒斩贼官，临清、济宁同日收复，与德州诸生谢陛遥相应（谢陛者，起兵德州，南中讹传以为故相谢升者也）。駉间道使人上言，请收拾山东，通好南北；又言胶州与南岸相对者为庙湾，宜设水师一旅与青、齐义勇暗相结援，东郡可不劳而下。当是时，朝议方以江北分四镇，遂无一人计及山东者；疏入，不省。然駉孤军难以自立，亦时与我朝通书问；将以兵科给事中畀之，駉不受。

　　甲申七月，东昌下，駉走大名。冬，至南京陛见，授监察御史，巡按山东。而山东已溃，駉乃入河南；上方略云：「臣今与各寨将领约分地画守，仿古人合纵之策，一寨破，约各寨致讨；以长河为边垣，以各寨为州郡，以守为战、以农为兵。臣寝食于河，创痕风裂，不敢自逸」。诏命吏、兵二部给空札百余，以待归正之人。然实无一军相策应。

　　乙酉正月，许定国杀高杰叛降，与李际遇导大清兵从河南渡河。駉行部至归德，兵猝至；遣人入城说降，駉斩之。次日，守城吏民开门款迎。駉将仰药死，豫王下令须生致凌御史，否者城且屠！駉叹曰：「与其慷慨而殃小民，何如从容而全大义」！遂往见；从子润生从之。长揖不拜；赐之酒，辞不饮。越日，无降意。王取学道蔡凤、监军道吴琦于阶前斩之；且云：「公以首领易虚名乎」？曰：「駉已早办一死」！遗之貂裘、革舄，皆不受。是夜，谓润生曰：「吾艰险倍尝，欲守此土以为江南屏蔽。今已矣，臣志未尽，死有遗恨」！乃上书豫王言：「大江以南，天之所限；否则，扬子江头凌御史，即钱塘江上伍相国也」。遂与润生同死。王命殡之，吏民皆哭失声。事闻，赠兵部侍郎。

　　当江南初建，自谓画淮而守之以偷安；孰知门庭撤而堂奥必不固也！使于大兵未集之日，一军北出与駉犄角为势，则中原或可稍持；即不然，大兵传檄而下，亦未必若是之神且速也。豫王心重駉，不忍杀之，有以哉！

　　陈潜夫

　　陈潜夫初名朱明，字符倩，仁和人；崇祯丙子举人。好大言以骇俗，广交游，多豪举。臧否人物，里人恶之。尝与友人陆培有违言，陆氏党为文逐潜夫；潜夫不与较，避居华亭。曰：「士贵自立垂不朽，岂以翰墨争是非哉」！

　　十六年，授开封府推官。时大河以南五郡尽为贼蹂躏，开封被河灌，城虚无人，诸持节者皆移封邱以居。有劝潜夫勿往者，不听；乃驰之封邱。甲申正月，奉周王渡河；至杞县，檄召旁近长吏，设高皇帝位，歃血誓守。闻西平寨副将刘洪起勇而好义，杀贼有功；躬往说之。五月五日，方誓师而京师报陷；乃恸哭，令其下尽缟素。率洪起兵先驱至杞，俘贼伪官，大破贼将陈德于柳园，获牛马、辎重无算。

　　时李自成已败走山西，福王立；潜夫传露布至南京，朝中大喜，即擢监军御史，巡按河南。潜夫乃入朝，言「中兴在进取，王业不偏安。山东、河南地，尺寸不可弃；其间豪杰结寨自固，大者数万、小亦千人，莫不引领以待官军。诚能分命藩镇一军出颍、寿，一军出淮、徐，使天下知朝廷有必进之心，则众心尽奋，争为我用。更颁爵赏鼓舞，计远近，画城堡，俾以自守；而我督抚、将帅屯锐师于要害以策应之。宽则耕屯为食，急则荷戈乘墉；一方有警，前后救援，长河不足守也。汴梁义勇，臣联络已定，旬日可集十余万众；稍给糗粮，容臣自将。臣当荷戈先驱，诸藩镇为后劲，则河南五郡可尽复。五郡既复，画河为固，南联荆、楚，西控秦、闽，北临赵、卫；上之则恢复可望，下之则江淮永安：此今日至计也。两淮之上，何事多兵；督抚纷纭，并为虚设。若不思外拒，专事退守，举土地甲兵之利委之他人，臣恐江淮亦未可保也」！时马士英不恤国计，佯应之而阴绌其言。尔际开封、汝宁间列寨百数，刘洪起最大；南阳列寨数十，萧应训最大；洛阳列寨亦数十，李际遇最大。诸帅中独洪起志在效忠，潜夫请予桂印为将军；士英不听，而用其姻娅越其杰巡抚河南。潜夫自九月入觐，便道省亲；五日即驰赴河上。所建白皆不用，诸镇兵亦无至者。其杰老惫不知兵；兵部尚书张缙彦总督河南、山东军务，止提空名，不能驭诸将。他寨闻潜夫来，颇有归意。十月，萧应训复南阳及泌阳、舞阳、桐柏诸县，遣其子三杰来献捷；潜夫饮之酒，为授告身，鼓吹旌旗前导出，三杰喜过望。谒其杰，其杰谓其势衰而来附也，意觊其贿，故为尊严、倨辞色以见之，且诋为贼；三杰泣而出，大恨，萌异心。潜夫按行诸寨，皆列旗帐铙吹迎送；其杰间过之，诸寨辄闭门不出。其杰恚，谓潜夫实使之，日夜谮于士英；士英怒，岁终召潜夫还，以凌駉代。潜夫亦遭外艰，归。

　　明年三月，给事中林有本疏劾御史彭遇颽，并及潜夫。遇颽为士英私人，置不问；令独议潜夫罪。已而有故妃童氏事。王初封德昌，娶黄氏；继李、再继童，封王妃。洛阳陷，遂相失；太妃及妃各依人自活。太妃之南也，潜夫奏童妃故在，王不问。妃乃诣其杰自陈本末，刘良佐具礼送之；会潜夫至寿州，见车马驺从传呼「皇后来」，亦称臣朝谒。及童氏入都，王以为假冒，下镇抚司拷问；士英因责潜夫妄谒妖妇，逮下法司治之。

　　南京溃，得归。鲁王监国绍兴，潜夫往谒。命复故官，加太仆寺少卿，监军浙西；乃自募三百人，与孙、熊诸家军列营江上。寻改大理寺，兼御史如故。

　　丙戌夏五月，浙中防江师尽溃。潜夫谓其妻孟氏、妾孟氏曰：「我为忠臣、尔为烈女，泉下差不恶」！秉烛书绝命词，拜辞祖庙，相携至化龙桥下曰：「不图孟氏有此二人」！拊其背，令之先下；乃自沉。年仅三十有七。

　　何刚

　　何刚字悫人，上海人；崇祯庚午举人。为人英毅，有才略。见海内乱作，与同郡士结几社，诋诽迂儒徐言踽步之辈，日讲求济世事，其成就乃多实学；与陈子龙、徐孚远为之魁也，所交多奇士。东阳许都亦以豪杰自喜者，尝从刚学；刚谓之曰：「子居天下精兵处，高皇帝尝用之平乱矣。盍不令成一旅以待用乎」？许都归，散财结客，招致数千人；后为邑令姚孙棐所陷。

　　十七年春，刚疏陈选练、灭贼诸策；帝褒纳之。又言：「国家设制科、立资格，以约束天下豪杰。此所以弭乱，非所以戡乱也。今救民生、匡君国，则莫急于治兵。然平生未尝学问，一旦畀以兵戎，孰能胜任？臣愿陛下亲简强壮英敏之士，命知兵大臣教习之；日讲韬钤，练筋骨、拓胆智，陛下时召试之。俟实学既成者，特优其秩，寄以兵柄；必能建奇功，当一面。臣尝游东阳、义乌间，见其人多智勇奋发、忠义慷慨；戚继光书数言其兵可用。昔时名将劲旅，半出其地。臣愿以布衣奔走联络，准继光遗法，申详约束、开导劝率，并收徽、婺奇才。岁余，必可赴汤蹈火；使诸分布河南郡州，则大寇不足平也」！因荐许都及进士杭州姚奇胤、生员桐城周岐、陕西刘湘客（时多死者，而刚不知）。帝壮其言，特授兵部职方司主事，募兵金华。先，贼逼京师，陈子龙、夏允彝以二千人联海舟达天津为缓急计。及福王立，子龙入为给事中；言「防江之策莫过水师，海舟之设更不容缓。臣昔召募得二千人，请委何刚训练」！从之。九月，命防篙子港，转本司员外郎。

　　时朝廷草创，庶务繁兴，皆非所急。刚言：「臣请陛下三年之内宫室不必修，礼乐百官不必备；惟日求天下奇士智谋者决策，廉明者理财，勇捍者临戎。朝政、爵禄、军务不出三者，驱天下材能而图之，求富必富、求强必强。若漫无经制，空言恢复，是却行而求前也；优游岁月，润色偏安，是株守以待尽也。惟庙堂不及文辞取士，而以实用爵人，则真才皆为国用，而朝廷亦少浮议矣。令大度之士分兵四出，求草泽英雄，得才多者受上赏；则枭雄皆毕命疆场，而内地亦鲜寇盗矣。南人满，徙之江北地方，或以赐爵、或以赎刑；则豪右皆尽力农事，而军资亦充实矣。今臣窃观庙堂经国者，徒欲袭晋、宋之余业，恐未必能及晋、宋也」！寻命以其兵隶史可法。可法甚奇其才，刚亦以遇知己誓同生死。

　　大兵破徐、泗，泗军退屯瓦窑铺，刚以所部会之。及逼扬州，因率之入卫。可法曰：「城危矣，死无益也。不如出城号召援兵，以为后图」！刚叹曰：「刚计之熟矣。天命已去，民心瓦解，谁复应者？刚为国家死则死之、为知己死则死之，濡忍而无成，非智士也」！城陷，以弓弦自勒死。刚之才虽不尽用，而其死则烈矣。

　　「勘本」曰：何兵部之论，亦高阔而鲜实用；徒以其后之从阁部死为重耳。「原本」列于凌御史后、祁中丞前，且截分两卷，综错甚矣。案温氏言五人皆经济才；此五传，自应合作一卷也。

　　●南疆绎史勘本卷十五

　　霅川温氏原本

　　古高阳氏勘定

　　目录

　　列传九

　　周镳雷演祚周钟

　　右罪案列传第九。

　　◎温氏以镳、钟、演祚三人为南渡一大案也；镳以张孙振而死，演祚以阮大铖而死，钟又害于镳而致死。夫马士英力起大铖，孙振辈乃归其狱于从逆诸臣；诸臣多以贿免，乃归其罪于镳、钟、演祚，而非致之死地不快也。大钺所谓立「顺案」相对者，斯也。既名罪案，则他传不得与并；因就此三人为一卷。

　　列传九

　　周镳、雷演祚、周钟

　　。周镳

　　周镳字仲驭，号鹿溪；金坛人。父泰时，云南布政使。镳举乡试第一；崇祯戊辰进士，授南京户部主事，榷税芜湖，以忧归。服阕，授礼部主事。抗疏极论不当宠任内臣，罢斥言官；帝怒，斥为民。自是知名。镳伯父，尚书应秋；叔父，御史维持：以党附魏忠贤并列「逆案」，镳深耻之。通籍后，即交东林，矫矫树名节。及被放，与宣城沉寿民读书茅山。然好臧否人物是非，不少假借；名愈高，而谤议滋起矣。会廷臣多论荐者，起故官，进郎中；复为给事中韩如愈劾罢。

　　南都议立，吕大器、姜曰广并主潞王，镳与雷演祚往来游说。及福王立、大器被逐，马士英深恶曰广，令其私人朱统■〈金类〉诬劾之，而指镳、演祚为曰广私党，悉置于理；复诋镳榷关时贪肆状。士英亦劾周钟从逆，牵连及镳；有诏俱逮治。镳叔父维持与弟前萧山知县铨及钟因奏言：「家门不幸，镳、钟兄弟成隙，而镳乃私刻「燕中纪事」、「国变录」诸书，伪撰「劝进表」、「下江南策」以诬钟；恶名流布，不能洗。且镳于陛下登极时首倡异谋，别图拥戴。是钟罪止一身，镳罪实在社稷也」。诏所司并勘。先，阮大铖徙居金陵，招纳时流，置酒高会，复联络诸废类，将为翻「逆案」计。镳恶之曰：「此乱萌也」；与同社顾杲等出「留都防乱公揭」讨之。以故大铖憾甚，必欲杀之。狱急，镳嘱御史陈丹衷致书币求解于士英；为缉事者所获，丹衷坐谪，出为长沙知府。御史罗万爵上疏痛诋镳，且遍诋东林。

　　明年三月，诛妖僧大悲。御史王懩因言：「斩百大悲，不如斩周镳、雷演祚；二人者，妖所由兴也。夫真主既出，海内帖然；乃今日冒称皇子、明日冒称皇后，希踵王郎故智，实由二人讥讪新政、造谤宫闱，故讹言烦兴。若不立斩二人，恐鱼腹藏书、狐号丛野，乘间窃发」！而光禄卿祁逢吉与镳同邑，以詈镳得为户部侍郎。

　　初，镳友人桐城左国棅、芜湖沉士柱皆列名「防乱公揭」；后避大铖，客左良玉所。及良玉称兵犯阙，传檄讨士英罪，言其引用大铖，构陷镳、演祚。士英、大铖益怒，谓良玉之兵，镳实召之；遂得旨赐镳、演祚自尽。二人闻命，互书「先帝遗臣」于腹，乃就缢。

　　雷演祚

　　雷演祚字介公，太湖人；崇祯庚午举于乡。十三年夏，帝思破格用人，而考选止及进士；乃命举、贡悉就铨，用为部寺司属及州县吏凡二百六十三人：时号「庚辰特用」，命勒石太学以张大之，而演祚得刑部主事。踰年，擢武德道兵备佥事。十二月，山东被兵，演祚固守德州，有诏奖励。乃劾督师范志完纵兵淫掠、折除军饷，构大党；帝心善其言，召之入朝，与志完面质。卒诛志完，而令演祚还任。初，演祚之来也，意骄甚，自谓可得总宪，故极意攻击；及是，颇沮丧，廷臣遂忌之。寻以忧去。

　　姜曰广之谋立潞王也，演祚参其谋。及福王立，士英乃借演祚倾曰广，以其为曰广之门人也。刘孔昭尝语大铖曰：「当迎立时，曰广、演祚倡言上不可立，当设法阻之」。大铖竟据以入告；且曰：「陛下龙飞之初，不知彼欲设何法，可为寒心。曰广尚不敢为贾充，而演祚公然欲为成济；宜立正西市」。

　　明年二月，给事中林有本复劾其为不孝、不忠。至四月，遂与镳俱赐自尽。

　　「勘本」曰：介公此传原列介生之后，非是；因其事与仲驭相联属也，今移次之。

　　周钟

　　周钟字介生，镳从弟也。为诸生，有盛名。举崇祯癸未进士，改庶吉士。甫半载，李自成陷京师，钟出降；贼徒顾君恩荐之牛金星，用为检讨。

　　贼败，南归。周氏金坛贵族，而其父子、兄弟悉有离心。镳与钟尤以才相忌，各招致生徒，立门户；汲引既广，败类入焉。彼讪此谤，两家弟子遇于途不交一揖。钟既降贼，镳门人徐时霖等益被以恶名；朝中传其「劝进表」有「独夫授首，万姓归心；比尧、舜而有武功，迈汤、武而无惭德」等语，远近莫不切齿。初，钟与弟某遇阮大铖于酒肆，席间弟与语不合，推案坏座；坐者皆失色，钟徐引去不为谢。刘泽清之镇山东也，慕钟名，奉五百金以交欢；拒勿纳。以此，二人深恨之。至是，大铖用事，与马士英谋必欲杀钟。其年八月，士英言：「给事中光时亨力阻南迁，致使先帝身殒社稷；而身先从贼，为大逆之尤。庶吉士周钟者，劝进未已，又劝贼早定江南；闻其尝骤马于先帝梓宫前，臣不胜发指。其伯父应秋、维持皆魏忠贤鹰犬，今钟复为闯贼忠臣，枭獍萃一门、逆恶种两世，宜加赤族诛。其胞兄铨尚厕衣冠之班、从兄镳俨然寅清之署，均宜从坐，用清逆党」。钟遂被逮。初，士英之起大铖也，为廷臣所阻，怒甚。大铖语人曰：「彼阻「逆案」，我当立「顺案」相对」（以闯伪号「顺」也）。由是，痛斥从贼诸人。其以钟为首者，以钟自谓领袖复社、继嗣东林，故曰为党魁；而不知复社者举场事之标榜，非东林也。

　　钟既系狱，数求解于士英，不可得。及六等定罪，刑官解学龙置钟次等待系。士英拟旨诘问；学龙不得已，改从一等而以停刑请。士英怒，学龙以此去位。明年四月，御史张孙振再鞫，杖钟三十。居数日而左兵檄至，人情汹汹，遂与光时亨、武愫同弃市。

　　「佚史」曰：故事，小臣无赐自尽者；盖大铖辈急欲杀之也。初，少詹事吴伟业奉使出都，大铖语之曰：「今上仁柔，一切生杀予夺，与数公主焉。归与诸君猿鹤梦稳，定不赴同文狱也」。又曰：「周钟、光时亨听之公论，周镳无死法，惟雷演祚不可赦耳」。而御史张振孙必欲尽杀之。给事中钱增曰：「镳非从逆者」。孙振曰：「当以门户诛之」。黄宗羲曰：「徐时霖为镳而啮钟，翻因钟以害镳；大铖无心于杀钟，又因镳以累钟：事之不可知如斯」！要之，立乎乱人之朝，倾险獧薄，衅起萧墙，宜其不免也哉！

　　「勘本」曰：钟在乡里，文名出镳右。镳先五科得第，而钟犹非讪之。其假仁义以骂天下者，已二十年。国变降贼，而为贼画策以自献其能，良不诬也。后高司寇倬擒钟至，开新竹篦对众杖数十。嗟乎！不知钟于二十年前所读何书，而肺肝之坏一至于斯！其于宗族兄弟间之势不相能也，亦无足怪矣。

　　仲驭自以门户耻，竭志湔立，遂与群小迕。阮大铖初以魏奄义子而废居金陵也，阴谋复用；诸名士深诋之，每于雨花、桃叶间置酒高会。大铖尝密遣黎园子弟为间谍，窃听公评。诸名士当酣歌畅意，多戟手毒詈以为快。大铖闻之，辄嚼腭搥床大恨。比时流贼南犯，烽火及瓜步、浦口，人且疑大铖为内应；于是有「留都防乱檄」之作也。大铖内衔且惧，独身跳匿于牛首山之祖堂；使腹心收买檄文，愈收而布愈广。或谓大铖曰：「周镳之名以诟公而重，诸名士之党又以诟公者媚镳」。于是大铖怨仲驭及诸名士次骨；一朝得志，即欲起大狱，非杀之尽不止也。赧王立，起废；仲驭与雷介公初以「三朝要典」力阻定策迕士英意，群小遂谓仲驭欲迎立疏藩。及大铖用事，修「要典」、翻「逆案」，举朝之号为君子者争之，市井中又满布歌谣谓必杀马、阮。于是忌之者，又谓仲驭实使之也。马、阮因而合谋，不逐东林诸臣，则「逆案」不可翻；不杀镳一人，则东林不尽；不根究迎立疏藩之名，则杀镳无名。遂以镳为钟兄，法当从坐。一时附奸者先后疏劾，以验成其罪，与介公同系刑部狱。校尉纷出，捕诸名士，善类一空。

　　雷介公有直谏名，癸未疏劾宜兴当柄纳贿、招权，凡考选科道求总兵巡抚者，必先通其幕客董廷献，然后得之。上始疑宜兴，放之归。复征听勘，及赐之死，以故众正为归。既与仲驭同系，御史王懩迎马、阮意，请斩此二人。吉服承旨入狱，介公曰：「王懩能断我辈首邪」！仲驭曰：「不能，则吉服何为」？会左兵起，檄中有「构陷周镳、雷演祚」语。马、阮益怒，扬言镳与演祚实召左兵，趣赐自尽。乃各作家书，互为书腹，投缳死。遗命仿伍子胥抉目意，置棺雨花台；不浃月，而南都陷矣。是曰罪案，实大铖藉报私雠而士英为渠所用耳。

　　左兵下，大铖欲借题报怨，即扬言兵实周、雷所招。已又言：「归德侯生将内应」。于是缇骑四出，阖城鼎沸矣。侯生方域，本复社中人，大铖所切齿者。时寓湖上，以书诋大铖，其略曰：「仆闻君子处己，不欲自恕而苛责他人，以非其道。今执事之于仆有不然者。执事，仆之父行也；神宗之末，与大人同朝甚驩.后乃有欲终事之而不能者，执事当自追忆其故，不必仆言之也。大人削官归时，念执事才，往往嗟惜弥日。及仆之金陵求友，大人曰：「御史成公勇虽后进，而我常心重之。汝至，当以为师；老友方公孔照，汝当持刺拜床下」。而语不及执事。比至，则成公已得罪，仅见方公。方子以智与仆夙有交，以此晨夕过从。执事同为父行，理当谒；然不敢者，执事当自追忆其故，不必仆言之也。今执事责仆与方公厚、与执事薄；噫！亦过矣。忽一日，有王将军者过仆，甚恭。每至，必邀仆为诗歌；既得，必喜而为仆贳酒奏伎，招游舫、携山屐，殷殷不倦。积旬日，仆初疑之，问将军；将军屏人以告曰：「是皆阮光禄所纳交于君者也。光禄方为诸君所诟，愿更有以道之。君之友陈君定生、吴君次尾，庶稍湔乎」！仆敛容谢之曰：「光禄身为贵卿，不少佳宾客足自娱；又安用此二、三书生为哉！仆果道之两君，必重为两君绝；仆若独从光禄游，窃恐无益于光禄。辱相款八日，意良厚；然不得不绝矣」！凡此，皆仆平心称量，自以为未甚太过；而执事顾含怒不已，仆诚无所逃罪矣。昨夜方寝，杨令君文骢叩门过仆曰：「左将军兵且来，都人汹汹。阮光禄扬言于清议堂云：子与左有旧，将应之于内；子盍行乎？仆乃知执事不独怒之，且恨之、且欲置之族灭而后快也。仆诚与友有旧，亦已奉熊尚书教，驰书止之，而其心事尚不可知。若其犯顺，则贼也；仆诚应之于内，亦贼也。士君子稍知礼义，何至甘心作贼？万一有焉，此必日暮途穷、倒行而逆施。若昔日干儿义孙之徒，计无复之，容出于此；而仆岂其人耶？何执事文织之深也！窃怪执事常愿下交天下士，而展转蹉跎，乃至嫁祸而灭人之族，亦甚违其本念。倘一旦追忆天下士所以相远之故，执事当未必不悔，悔未必不改；果悔且改，静待数年，则心事未必不暴白；果暴白，则天下士未必不接踵而至执事之门；天下士果接踵而至执事之门，仆亦必随属其后，长揖谢过，岂为晚乎！而奈何阴毒左计一至于此！仆今遭乱无家，扁舟短棹，措此身甚易。独惜执事忮机一动，长伏草莽则已万一；复得志，礜必至杀尽天下，以酬其宿所不快。则是使天下士终不复至执事之门，而后世操简书以议执事者，不能如仆之词微而义婉也！仆且去，可以不言。然恐执事不察，终谓仆于长者傲；故敢述其区区，以告后世之操简书者」（「摭遗」补曰：朝宗此书不恶而严；其手迹犹存万卷楼，与刻稿略有异。阮胡当周、雷之狱，已放手杀人；凡复社名流之来探问者，豫属狱吏报其名，次尾则幸脱者也。而朝宗夷然不避，尚尔游燕甄歌，狂言无忌；故阮胡就左兵之起以中之。使龙友不之告，则必遭所荼毒矣。夫君子、小人势无两立，在马、阮之必杀周、雷，殊不足异；而独怪仲驭构家门之变，彼周铨者兄也、张明弼者甥也，皆从而挤之以下石焉。甚至门弟子之尝亲受业者，皆扇为异辞，但字仲驭而不先生；又举人某以受德素深者，至比部磨勘时，不特不为之地，复呈身要路，持疏恫喝，多方毕力而速死其师。吁！此紫阳门下之胡綋仅知附韩侂胃而遂屏朱子为伪学也，怪哉）！

　　●南疆绎史勘本卷十六

　　霅川温氏原本

　　古高阳氏勘定

　　目录

　　列传十

　　刘成治黄端伯吴嘉胤龚廷祥陈于阶（吴可箕、黄金玺等附）刘肇基（乙邦才、庄子固、马应魁、许谨、楼挺等）卫胤文吴尔埙张伯鲸（高孝缵、王士琇等）

　　右南都守职、扬州从难诸臣列传第十。

　　○呜呼！南渡君臣岂不哀哉！大兵已逼，而朝堂嬉戏若无事然。及闻扬州破，文武大僚始仓皇丛集，窃窃偶语；百官后至，微闻其语曰：「即降志辱身，亦所甘心」！盖群思卖国也。兵科吴适至兵部问防江守御计，职方王期升曰：「长江之险，北军岂能飞渡？君何深虑」！于是一骑未至，君相先逃；总督京营戎政忻城伯赵之龙、礼部尚书钱谦益首先具启迎降。百官或降或窜，奔走恐后矣。其出降者，公侯则徐允爵、朱国弼、常延龄（延龄名，温氏误入，辨详「摭遗」世臣下；其次，顾鸣郊、唐世济亦误窜）、汤国祚、柳祚昌、徐弘爵、李祖述、顾鸣郊、张拱日、孙维城、邓文郁、方一元、郭永祚、焦梦熊、刘印吉、张承志、邹存义、黄中鼎、常应俊、齐赞元，大学士则王铎、蔡奕琛，都御史则李沾、唐世济、邹之麟，侍郎则李乔、朱之臣、梁云构，翰林詹事则陈于鼎、程正揆、李景濂、刘正宗、张居仁、陈之遴，给事中则钱增、陆朗、丁允之、王之晋，御史则张孙振、徐复扬、袁弘勋、王懩；其余部曹寺司下僚，不可胜计。而独刘成治、王端伯数人者，挺然不屈、嚼然不缁；岂非希世之鸣凤哉！且此数人者，位非尊也、禄非厚也、权非重也、无封疆守城之寄、无兵马捍御之责，冷曹散秩，具员而已；而引义自守，刀锯不避。高皇帝陵寝之防，灵爽所冯，仅此数人之仰答。其平居自讲东林，号召徒众相与标榜，而首倡邪谋，腼颜屈膝，曾不愧耻，至今人翻称誉之。呜呼，世之衰也，三代直道泯没尽矣！当大清豫王之将至也，戎政府、都察院先遣官骑迎之于郊；之龙、谦益奉舆图、册籍候之于途，四拜长跪以献。将入城，大雨淋漓，百官搴裳恐后。王命谦益以五百骑入清宫，谦益封府库、收锁钥导之入。之龙集梨园子弟数百人张筵广乐迎王南面坐，奉觞上寿；张幕天坛，椎牛酾酒，大飨将士。酒未半，广昌伯刘良佐、东平伯刘泽清率其军士投戈解甲，稽首归命，且请擒弘光以自效。不五日，而田雄等竟挟福王以至矣。

　　◎扬州溃而南都不守，其事实相属也。南都之下，凡拥高位、食世禄，争以识天命迎王师者，得尔许人；而湛然以臣节守者，祗此下僚之五君子也。之五人可以死、可以毋死也，而竟死；则死或重于泰山者邪！扬州破，知府任民育及监军、佥事等官死之。温氏立传于后，是皆有守土责，不可以不死者也。其左都督刘肇基以下数人皆一心于阁部者，讵可略焉弗详（前刻附于史忠正传后，非是）！至卫胤文得罪清议，「佚史」削诸；「勘本」予诸，乃予其死而不予其生尔。故不得与守土并列，而赘附于诸将之末也。吴参军以乡贼自新、张兵部以乡官见重，因而并书之曰「扬州从难」。

　　刘成治、黄端伯、吴嘉胤、 龚廷祥、 陈于阶（吴可箕、黄金玺等附）、刘肇基（乙邦才、庄子固、马应魁、许谨、楼挺等）、卫胤文、吴尔埙、张伯鲸（高孝缵、王士琇等）

　　。刘成治

　　户部郎中刘成治字广如，汉阳人。崇祯甲戌进士，初知庐陵县。南渡，补国子监助教；历升郎署。

　　赵之龙将出降，先入户部封库；成治怒，奋拳击之，之龙亟走免。大兵入城，成治闭户不出。已闻豫王命百官谒见，出使乞假者注册，晨起呼名，官吏俱寅往午归；否则，妻子为俘。成治慨然曰：「国家养士三百年，遂无一忠义以报累朝恩邪」？即题壁曰：「钟山之气，赫赫洋洋；归于帝侧，保此冠裳」。自缢死。

　　黄端伯

　　礼部主事黄端伯字符公，新城人。崇祯戊辰进士，为宁波、杭州二府推官；皆古越名胜地，人士汇集。端伯聪颖，杂治儒、墨百家之学。性冲淡夷旷，虚怀下士。每出，则诸生以经史、文艺及语录、禅旨、金丹符箓裒然竞进者，恒数百人；端伯应接从容，莫不厌服而去。治行报最，征入京，以忧归。意不欲仕，将嗣法于开元寺而不果。已而屏弃一切，潜心儒学，慨然欲自树名节。当少时，每思遗世出尘，自署印文曰「海岸道人」。至是，改其篆曰「忠孝廉节之章」；识者知其学之更有进也。益王居建昌，与郑芝龙结姻，势横甚；端伯疏论之。益王怒，亦劾端伯离间亲藩及出妻、酗酒事。有诏候勘，端伯乃避迹庐山。

　　福王立，大学士姜曰广荐起之，授礼部仪制主事。南京覆，或曰：「公如老衲，盍浮沉山野」？端伯曰：「临难苟免，先圣训也；我岂借口释氏以苟活乎」！百官迎降，端伯独不赴。从者固请，乃书一帖与之，曰「大明忠臣黄端伯」。豫王命趣召之。兵往，先捶其妾；端伯毅然不顾曰：「杀即杀耳，我不投谒也」。系之去，方巾不冠，亦不拜。王甚重之，授以职，不可；以方外礼，亦不可。王问：弘光何君？曰：「圣君」。问何以指昏为圣？曰：「子不言父过」。问马士英何相？曰：「贤相」。问何指奸为贤？曰：「不降即贤」。遂下狱。狱中作「明夷录」自跋云：「甲戍易数疏成，灵龟旁见。初筮得明夷，再筮得箕子之明夷。今江南犴狴，妖梦是践；有欲以三公洿我者，我任死不从也。薇荒麦秀，寓象明夷，岂不信而有征哉」！豫王高其义，欲生之不得；乃曰：「文信国终不负宋，姑听之以成其义」。八月十三日，正坐待命。一卒左刃之，手颤弃刀走；一卒右刃之，亦颤弃刀走。端伯厉声曰：「吾心不死，头不可断；盍刺吾心」！卒如之而绝。一仆拱立其侧，挥之不去；亦见杀。鲁王赠太常卿，谥「忠节」。

　　端伯深于禅，归于忠义以死。当两京陷没，大臣之不能死者，辄因缘杖拂称济洞宗嗣，以自文其偷生之末路；岂端伯所谓借口释氏者乎？

　　吴嘉胤

　　户部主事吴嘉胤字绳如，松江华亭人。天启甲子举于乡，历官户部主事；方正不苟。

　　南渡，管理新饷；奉使至丹阳闻变，亟驰还。从者曰：「往则投死耳。幸而不遇难，且归为后图」！嘉胤曰：「是何言欤！君亡，则率土皆非明有也。我归欲安之」！乃还，止车城外报恩寺；上书求存明社稷，不报。命二仆携官服至方正学祠，拜曰：「愿从先生于地下，令后世知吾与先生同志也」。从容缢于树。一仆欲解之，一仆曰：「嗟乎！主人有成言矣。解之必不听，不如已也」！此仆亦从死。

　　龚廷祥

　　中书舍人龚廷祥字伯兴，无锡人；马世奇门人也。癸未进士。明年京师陷，福王立；廷祥知其不能为国，不欲出。既而念母老，冀得诰命以荣之；慨然曰：「仕不仕，我已策名吏部，国难不可避也；将为娱亲地乎」！乃赴选，授中书舍人。四月，命下。

　　旬日间，扬州不守，南都继覆，举朝迎附。廷祥恸哭曰：「吾固知国祚必移，而不意如是其速也。吾岂忍背恩于国乎」！遗书戒其子曰：「捐躯见志，吾事也。善事祖母，无使老人悲」！五月二十二日，与吏部主事骆天闲约同死。天闲佯听之，偕诣文庙跪，将自刎；其仆急持之，天闲竟去。廷祥乃肃衣冠拜孔子讫，大呼曰：「吾不负师友马君常、刘湛六也」！自投武定桥下死。

　　陈于阶

　　钦天监五官挈壶正陈于阶，字詹一；上海人。尝从大学士徐光启学历法，荐授是职。

　　南渡，令督造火器。及大兵至，叹曰：「吾微员也，可以无死；然他日何以见徐公哉」！遂自经于天主堂。呜呼！此可谓不负徐公矣。

　　「勘本」曰：同时，国子监生徽州吴可箕题诗衣襟，自缢于鸡鸣山关壮缪祠。金陵黄金玺者，闻诸勋臣大僚俱出降，大书于壁曰：「大明武举黄金玺以一死而媿人臣之怀二心者」！遂自经。布衣陈士达，亦投水死。

　　「佚史」曰：予于诸人皆大书其官者何？官以人重也。且以见贤人君子沦于下僚而奸狠卖国之徒翻居高位，此国之所以亡也。或曰：其时吏部尚书张捷、副都御史杨维垣皆死，子削而不书，何也？曰：非死义也。福王既出，城中无主；百姓群起破狱，出太子拥之入朝，道遇王铎，群殴之曰：「汝何故以我先帝子为假子」？拔其须且尽。张捷闻之，恐其及己也，欲走丹阳，城闭不得出。仓皇与僧怀璧走鸡鸣寺，寺人复窘之；怀璧劝之死，不得已，乃缢。维垣亦虑祸及，驱二妾投井死；置三棺，旁殓二妾，中题己名，置中堂。身微服夜遁，至土桥为冤家所杀。死如是，得谓之死义乎？且夫维垣身附「逆案」、名在「丹书」，马、阮嬖之，拔置显秩，首以颁「要典」请。自是群小鸱张，联翩而至；乱政亟行，以速于败。张捷身为冢宰，曾不救正，惟马、阮意旨是奉：所谓死不偿责者也。昔齐庄公之杀贾举、州绰十人者死之，「春秋」削而不书；胡文定以为是皆逢君之恶从于昏乱，不得以死节名。然则使张、杨慨然殉国，犹贾举类耳；况于不得已而为人所杀哉！「传」曰：「君子表微」。余于是史之作，发潜德、阐幽贞，旁搜远绍，虽市夫田隶苟其死义，必不敢遗；岂于大僚而翻略之！惟其征之而信、考之而核，而后敢书而传之；传之不妄，而后可以告天下万世也。

　　刘肇基（乙邦才、庄子固、马应奎、许谨、楼挺等）

　　◎阁部军前将官之叛降者，比比矣。惟刘都督、乙、庄、马副戎而下数人奋身从公，守死无二。彼东平、广昌之徒，得毋媿见于地下邪！温氏略焉，兹特补传，以「扬州从难」名。

　　左都督刘肇基字鼎维，辽东人。嗣世职指挥佥事，迁都司佥书，隶山海总兵尤世威麾下，多战功。世威罢，肇基分领其众。贼破汝州，而所部皆边军，久戍思归，噪而走。坐是，解职。寻起为辽东副总兵，擢都督佥事。

　　十七年春，加都督同知，提督南京大教场。南都立，史可法督师淮阳；肇基请从征自效，屡加左都督、太子太保。可法议分布诸将，荐令肇基驻高家集、李栖凤驻睢宁以防河。栖凤本甘肃总兵，以地失留淮扬者；督师前锋，则用张天禄驻瓜州。十一月，肇基、栖凤以可法命，谋取宿迁。初八日，渡河复其城。越数日，大清兵围邳州，军城北；肇基军城南，相持半月始解去。

　　明年四月，大兵抵扬州，可法邀诸将赴援，肇基（栖凤？）、天禄不至，寻皆叛降，独肇基自白河以兵四千趋赴；过高邮，且不见妻子。既入城，请乘北军未集，背城一战；可法持重，不可。肇基乃分守北门，发炮伤围者无算。已而城破，率所部死士四百人巷战，格杀千余人。兵来益众，力不支，为流矢贯额死；一军皆覆。

　　乙邦才，青州人；庄子固，辽东人；马应魁，贵池人：俱从可法军前，官副总兵。邦才初以队长，击贼于河南、江北间。黄得功与贼战霍山，单骑陷淖中，贼围而射之，马毙，得功徒步斗，天将暮，仅余一矢，邦才大呼冲贼走，得功乃得出；邦才授以己马，分与矢，且走且射，连殪追骑，始得及其军。得功自是知其能。时颍、寿、六、霍诸郡县数被寇，六安围急，凤阳总督马士英命邦才与张衡者往六安取知州状；两人简精骑二百，夜冲贼阵，遶州城呼曰：「大军至矣，固守勿懈」！城中因以恃之，守益坚。得状后复突围出，不损一骑。邦才凡大小十余战，咸有功。可法镇扬州，携之行，用为副总兵，分徇江北；城围，即率所部趋援，分门守御。既破力战，自刎死。

　　子固字宪伯；年十三，杀人亡命。后从军，积功至参将。可法令之兴屯徐州、归德间，乃募壮士七百人，立旗帜以「赤心报国」为号。闻扬州围急，率众驰救，三日而至。城垂破，可法自刎不殊，子固与内营参将许谨共抱持之；将拥以出，遇我兵格斗，力竭死。谨亦中流矢死。

　　应魁字守卿，初为小将，巡行村落。贼至，从者惧而奔，应魁呼曰：「勿怖死，死亦命也」！连发二矢，殪二贼，贼即退。可法拔之，俾领旗鼓。每战披白甲，大书于背曰「尽忠报国」。城破，巷战死。

　　同时，副将楼挺、江云龙、李豫、冯国用、副旗鼓参将陶国祚、前营参将陈光玉、徐纯仁、李隆、游击李大忠、孙闻忠、都司姚怀龙、解学曾等皆以巷战死。

　　卫胤文

　　扬州从难卫胤文字祥趾，韩城人。祟祯辛未进士，授庶吉士；历编修、司业、中允、谕德，告归。十四年闯贼入关，全省瓦解。胤文方在里，星夜赴都，痛哭陈剿贼计；言「西士之危，将延社稷」。并请召四大镇翼卫王室。连上十五疏，捐资犒军。帝以其剀切，召对褒劳之。京师陷，匿民间。贼搜得，拷讯备至；乘间南奔。

　　南渡，仍故官，擢御史。后希马士英意，奏罢督师兵；诏切责之，士英遂与之昵。寻诣兴平营谒高杰，杰以同里故，疏请留监己军。杰死，士英荐之，即以兵部右侍郎，都督兴平所部，经略开、归军务，兼徐、扬巡抚。

　　扬州被围，降将李遇春至城下招谕，史可法及四总兵、二道等官皆不从。城破，胤文赴水死。

　　「勘本」曰：胤文之初，颇见忠悃。既后希奸附热，遂有妄劾督辅「请解兵柄」一疏，致屏清议。温氏削其名固当然；卒能以一死为报，亦足逭其罪已。兹以「扬州从难」冠其名，盖不得与守土者例也。

　　吴尔埙

　　阁部参军吴尔埙，崇德人。祟祯癸未进士，授庶吉士。京师陷，降于贼。贼败，南还谒可法，请从军赎罪，可法遂留之参军事。其父之屏，方督学福建；尔埙断一指，畀故人祝渊曰：「君归语我父母，悉出私财畀我饷军。我他日不归，以指葬可也」。寻从高杰至睢；杰死，寓祥符，遇一妇，言是福王妃；因守臣附疏以闻。诏斥为妄，逮之。可法为救免，分守新城。城破，投井死。

　　张伯鲸（高孝缵、王士琇等）

　　江都乡官张伯鲸字绳海，万历丙辰进士，历知会稽、归安、鄞三县事；内迁户部主事，出督延、宁二镇军储。后擢兵部添设左侍郎，摄行尚书事。召对万岁山，步行中寒，足疾作，伏地不能起；帝命中官扶出之。遂乞休。

　　南渡后，家居不出。左兵起，马士英尽撤江北兵以御；鲸叹曰：「天下事不可为矣」！扬州受围，与当事分城坚守。城破，身被数创死。妻杨氏、子妇郝，俱从死。

　　诸生高孝缵，字申伯。城破，书衣衿曰：「首阳志、睢阳气，不二其心，古今一致」。入学宫，投先圣座下自经死。

　　同时，王士琇于新城垂破之日，设庄烈帝位，号哭载拜，与其弟并缢死。又有王缵、王绩、王续者昆季三人，俱自沉。医士陈天拔、画士陆榆、武生戴之蕃、义勇张有德、市民冯应昌，皆死之。

　　「勘本」曰：维扬感督辅之化，一时顾名殉义者颇伙，惜不得姓氏以传；其见诸史册者，则寥寥也。外于南都覆后，如皋、六合间亦有数辈，详入「摭遗」。此「扬州从难」之附于「南都守职」下者，时则同而事亦类也。「原本」有卷次，而等类不分；所谓「南都守职」，亦是「勘本」之区别耳。自刘都督传下皆「勘本」纂补之文。并注。

　　●南疆绎史勘本卷十七

　　霅川温氏原本

　　古高阳氏勘定

　　目录

　　列传十一

　　徐汧华允诚杨廷枢刘曙陆培王道焜叶向荣

　　○右义烈诸臣列传第十一。

　　此数君子者，皆直谅气节之士也。使其当平世，岂不彬彬乎王国之羽仪哉！学不售于时、才不展乎用，从容引义以自毕其志，盖列圣祖宗养士之泽，即此亦可见也。当明之季，江、浙人文最炽，衣冠甲第遍满郊圻。专化枢、秉国钧，翰林、侍从、台省跄跻于长安道上，华緌高轩、鸣驺呵拥者，半江、浙士也。于是尚诗书、说礼乐，相矜以文墨、相接以儒雅。而儇巧机诈、舞智恃势者，亦时出于其间。及乎江翻海覆、陵圮谷迁，而挺然以纲常自任者，亦郡不数人；其余，率恇怯淟涊、与时俱化而已。

　　◎「原本」，徐宫尹下七君子统于祁忠敏后为一卷。推温氏言，以祁后五臣为治世才，而若嗟其用之晚；以徐下七君为南中贤士，而微议其死之激：事文简缺。此「勘本」之所以缀补而类分也。夫有明十六朝，除逆奄乱政外，遇士固不薄；而士报，亦较历代为独昌。逮至小朝廷上马、阮得志，则势必于清流一网尽之矣。设使金陵无恙，而勿斋先生辈则时在两奸梦呓之中得忘情而不予罗织乎？矧夫有柳祚昌者之狂吠而噬人乎！

　　列传十一

　　徐汧、华允诚、杨廷枢、刘曙、陆培、王道焜、叶向荣

　　。徐汧

　　徐汧字九一，号勿斋；长洲人。崇祯戊辰进士，选庶吉士，授检讨，迁右谕德。黄道周以救钱龙锡贬官，倪元璐请以己代谪，不允。汧上疏力颂道周、元璐贤，自请偕与罢斥；忤旨切责，乞假归。久之还朝，迁右庶子，充日讲官。寻奉使江西封益藩，便道旋里。周延儒再柄国政，数招之，不应。久而始行抵镇江，闻京师陷，一恸几绝。汧雅好交游，畜声妓；至是，悉屏去，独居一室。

　　南都立，起少詹事。汧以国破君亡，臣子不当叨位，具疏固辞。且痛宗社之丧，由朋党相倾；移书当事，言「今日贤邪之辨，不可不严；而异同之见，不可不化。在诸君以君民为心、以职掌为务耳。其忠君爱民清白乃心者，君子也；否则小人。修职就业、竭节在公者，君子也；否则小人。执此为衡流品、明澄叙，当矣；岂必人挟异同哉！先帝十七年之中，忧勤干惕有如一日，卒使海内鼎沸、社稷邱墟，良由频年来是非混淆，士大夫精神智虑不为君民，不念职掌；乃至膜视王上，委身寇仇，岂不痛哉！祸及国君，身亦随之。然则朋党相倾，亦何利之有？今丧败之余，人思危惧。宜戒前事，勿蹈覆辙；尊耿介特立之人、尚悃愊无华之士，并建贤哲，明试以功，各修职业，思不出位。未有人心不正，而能支撑倾侧者也」！既就职，即陈时政七事：曰辨人才、课职业、敦寅恭、励廉耻、核名实、纳忠谠、破情面；复惓惓以化恩雠、去偏党为言。已而乞退。

　　及南都失守，慨然太息；作书戒其二子曰：「国事不支，吾死迫矣」！出居村舍。乙酉六月四日，闻郡城破，夜自缢，仆救之苏；其友朱薇曰：「公大臣也，野死可乎」？汧曰：「郡城，非吾土也，我何家有」！遂自沉于虎邱之后河。尝语人曰：「留此不屈膝、不薙头之身，以见先人于地下」。时闰六月十一日也。阅三日，颜色如生。一老仆随之死。郡中赴哭者数千人。

　　长子枋，字昭法；弱冠，登崇祯壬午贤书。痛父死节，隐居不仕，有高行。

　　「勘本」曰：徐宫尹生未期而孤，稍长砥行，有时誉。天启五年奄祸作，逮魏忠节公大中过苏州，宫尹贷金资其行；后周忠介公顺昌亦被逮，缇骑横索钱，复与同里杨维斗（廷枢）为之敛财以助。官南都时，马、阮乱政，群小憎之。安远侯柳祚昌希马、阮指，疏攻之；言「前者潞藩在京口，汧朝服以谒，有异志。自恃东林巨魁，与复社诸奸张采、华元诚、杨廷枢、顾杲等狼狈相倚。陛下定鼎金陵，彼公然为讨金陵檄；所云「中原逐鹿，南国指马」，是为何语？乞置汧于理；除廷枢、杲名，立行提讯！其余党徒，容臣次第纠弹」。疏出，善类惶惧。幸而尔时士英不欲骤兴大狱，寝其奏；宫尹乃得移疾归。苏城既破，肃衣冠北向稽首，投虎邱之新塘桥下死。子枋隐居涧上，终身不入城市，与宣城沉寿名、嘉兴巢鸣盛为海内三遗民。制军蔡毓荣慕之，具书币属友人通意，坚不受；汤文正抚吴时，屏从入山造庐至再，卒不得一见，叹息而返。居恒以书画自娱，笔致高简。乡人争重之，号为俟斋先生。其所居当天平山麓，后之人就草堂立祠祀焉（详于「摭遗」补传）。

　　华允诚

　　华允诚字汝立，号凤超；无锡人。早有志行，受「易」于同郡钱一本。天启壬戌殿试对策，极陈奄寺之害；主者不敢进呈，置二甲。乃从同里高攀龙讲学首善书院，执业为弟子，传其「主静」之学。

　　旋从攀龙入京，授工部都水司主事。时魏奄乱政日炽，攀龙去官归，允诚亦乞假同行。崇祯改元，起营缮主事，转员外郎。命督琉璃厂，减经费数万缮城工。明年冬，京师戒严；诸曹郎分守城门，以守御不备，多杖下毙。允诚守德胜门，四十余日不稍懈。帝微行察知之，赐白金；叙功，复加俸一年。久之，调兵部职方员外郎；谢绝请寄，门庭肃然。疏言时政，至不顾身。寻以终养归里。居十二年，事母色养备至，母年八十三而终；哀毁骨立。服阕，未赴而京城陷。

　　南都立，起验封员外郎，署文选司事。莅官十三日，见高弘图、徐石麒等先后去位，即引疾退。乙酉后，屏居墓田，杜门读「易」。戊子四月，有讦其不薙发者；逮至江宁，满、汉各执事并以缓言款之。允诚直立南向，举手曰：「二祖、列宗，神灵在天；允诚发不可薙，身不可降」。因赋绝命诗，遂见杀；年六十一。

　　其从孙尚濂字静观，亦违制同执；巡抚宥之归，尚濂不肯，乃与允诚同死。仆薛成闻主被执，长恸不食，先一日死。讣至，仆宋孝亦号哭触阶死。

　　「勘本」曰：华选部当崇祯五年夏，愤首辅温体仁乱政，疏陈三大可惜、四大可忧；言「天子焦劳于上、群工鞅掌于下，孜孜日不暇给。而法令滋章，臣民解体；人才荡尽，根本受伤。惟愿尚德缓可，用贤去佞。勿以治人治法之大，为奸邪所牵。勿过于严，致士气人心日趋须懦；勿偏为任，致名流善类永锢清时。使臣言得行，即治臣以出位僭越之罪，臣有余荣矣」。疏凡千余言，并论尚书闵洪学附和作奸状。奏入，朝士共危之；选部亦目以身后事嘱其家人，祸恐不测也。帝疑其别有指授，责令回奏。乃复言：「体仁生平紾臂涂颜，廉隅扫地；一厕揆路，熏灼顿张。又有如洪学者为之羽翼，必欲收尽天下之私人、戕尽天下之善类。两年来，无一人敢犯其锋者。臣忠孝自盟，岂肯受人指使」！时帝方以体仁为纯忠亮节，摘疏中有「握定机关」一语，再令陈状。选部又言：「二人表里朋比，朝端共知。外廷一事之失、一言之讹，政府无不抉摘；何两月来独洪学事事尽善，一然可抉摘乎？温体仁铜臭小人，文义不识；其部考之卷，满堂掩口，裒然首拔。罗义喻以「左右非人」一语为体仁所深恨，遂遭斥逐。此非事之彰明较著者乎」？于是，帝亦悟两人同里有私；仅夺选部半年俸，而洪学即罢去焉。

　　杨廷枢

　　杨廷枢字维斗，吴县人。为诸生，以气质自任。天启丙寅，逆奄矫诏逮吏部周顺昌，廷枢倡率士民数千人谒巡抚，乞上书申救。巡抚不可，哭声振地；校尉呵问，即起击杀之。已而又逮御史黄尊素至驿中，士民共出阊门焚其舟，毁其驾帖。巡抚毛一鹭惧祸，根究乱民，杀颜佩韦、马杰、杨念如、沈杨、周文元五人以谢奄；苏人义而表其墓，所谓五人之墓也。廷枢仅而得免，名以此闻。崇祯庚午，举应天乡试第一。幼与同里徐汧交最善；乙酉夏，闻其殉难，即隐居邓尉山中，浙东遥授翰林院检讨兼兵科给事中。廷枢深自韬晦，改号复庵。

　　丁亥四月，松江总兵官吴兆胜叛；为之运筹者，乃廷枢之门人戴之隽也。事败，词连廷枢。廷枢被执系狱中，慨然曰：「予自幼读书，慕文信国之为人；今日之事，素志也」。饿延五日，遍体伤，十指俱陨；而浩然之气正与信国柴市不异，俯仰忻然，可无憾矣。五月朔，大帅会鞫于吴江泗洲寺，语不屈。巡抚重其名，欲生之，命之薙头；廷枢曰：「砍头事小，薙头事大」！乃拥出至寺桥，临刑大声曰：生为大明人，……」；刑者急挥刀，首坠地，复曰：「……死为大明鬼」。刑者为之咋舌，乃礼而殡之。

　　「勘本」曰：杨先生维斗受刑后，指尽断；强书血衣以遗其孤曰：「惜时命之不犹，未登朝而食禄；值中原之多难，遂蒙祸以捐生。其年丁亥之建，为日孟夏之终；方隐遯夫山椒，忽陷罹于罗网。虽云突如其来，亦已知之稔矣。生平所学，至此方快；千古为昭，到底不没。但因报国无能、怀忠未展，是人臣未竟之志，辜累朝所授之恩」云云。末复附以绝命诗十二章。夫先生负气不挠，死犹湛然；首既坠而复能作语，正与蔺坦生事绝相类。

　　坦生名刚中，陵县进士，官山西副使。甫抵任，城陷于贼，被执；说之降，大骂曰：「岂有蔺坦生屈膝求活者乎」！贼杀之。首坠地，复跃起丈余，贼皆辟易。时甲申二月五日也。谚云：「从古忠臣最易死」；其所千古不死者，惟此浩然之气也。孤忠触类，因赘及之。

　　刘曙

　　刘曙字公旦，长洲人。崇祯癸未进士。授南昌知县，未赴而苏州破；避地邓尉山，未尝一至城市。丁亥，南海诸生钦浩通款舟山，疏吴中忠义士二十三人，以曙为首；游骑获其书，上之巡抚。乃逮曙，曙膝不肯屈；诘曰：「尔反乎」？曰：「诚有之，愧事未成耳」！然曙实不识钦也。知其无罪，第恶其词激，槛送金陵，卒不辨。下狱八旬，赋诗别其母，于九月十九日出市，夷然就刑死。

　　「佚史」曰：或谓死亦君子之所重也；可以死、可以无死，则君子不必死。若杨、刘二君者，其于明士也、非臣也；且其事诬而不辨，毋乃过欤！或曰：不然，二君者其愿死久矣，特未得其死所耳。苟有其会，视死如归，岂复肯濡首以自明哉！君子曰：二君者，虽死不死也。而其时之腼颜偷生者，乃真死！

　　陆培

　　陆培字鲲庭，仁和人。父运昌，以进士知永丰县、调吉水，有声。培少负俊才，美丰仪；善属文，行谊修谨。尝客华亭，主人妾从屏间窥而悦之，遣青衣致意；培不答，即放舟去。登崇祯庚辰进士，不谒选，归而读书。里中多名士，培时初冠，出与之上下议论，咸以为弗如也。其所为诗文，一时争效之；号浙派。性峻洁，遇高才则轻身下之；有不可意，辄瞋目叱之。与陈潜夫有违言，即为文以逐之；于是，传者谓其任侠使气。然与人交，重然诺、急困阨，虽患难死生不易也。

　　南都授行人。十月朔，〔副〕吏科熊汝霖祭奠淮安，知国势已去，不复命，便道归家；与其友陆彦龙结壮士数百人，谋保障乡土。大兵至浙，谒巡抚张秉贞，请兵拒守；而秉贞已与陈洪范谋，挟潞王降，令曰：「太后在此，危驾者诛」！培恸哭去，曰：「事难立矣！吾不死无以报国」。乃携家避横山之桐岭，道遇其友陈廷会，语以故；廷会曰：「君职行人，无守士责。且天下事未可知，无已，国亡与亡，不亦可乎」？培仰天叹息曰：「需，乃事之贼！后日将有求死不得者，子不见北都某某乎」？遂长号而别。

　　俄闻潞王降，索酒饮，将自裁。其妻昼夜防之严，乃止。一日，绐其妻他往，脱身归故居，键户自经。妻兄子破壁救之苏，培大恨；曰：「奈何苦我」！夜上书辞母，作绝命词；揖其二仆，以绳授之曰：「我为烈士，若辈宜成我志」！坐方床，从容就缢死；年二十九。闽中赠尚宝司少卿，谥「忠毅」。

　　王道焜

　　王道焜字少平，仁和人。少豪宕，好声伎；性高迈。家藏法书名画、尊古彝器物最伙；客室，摩挲品评，焚香赋诗，竟日无俗语。

　　天启辛酉，举于乡。历福宁州学正，升南平知县，南雄、邵武二府同知。时光泽妖乱，抚按交章请留，诏摄光泽县事。至则单骑往谕，降之。庄烈帝破格求材，尽征天下廉能吏，临轩亲试，不次用；抚按以道焜名上，铨曹谓郡丞例不与选，授兵部职方主事。道焜不平，抗疏言：「皇上破资格以待非常，铨臣援故例而靳考选。夫知州、同知秩皆五品，御史王孙蕃即由知州改授；何知州可改而同知独不可改乎？是非陛下搜罗贤豪之至意」！寻得温旨，许候考。会都城陷，微服南归。

　　及杭州不守，慨然谓其子均曰：「北都之变，我受先帝知遇恩，当死久矣。所以不死者，俟将以有为也。南都之立，小人盈朝，我往必不得志，故濡濡至今，更何望哉！且向者铨曹以故事格我，庳我官也；今而不死，天下将谓属吏中固无人矣」！乃投缳死。均举崇祯壬午乡试。

　　叶向荣

　　叶向荣，金华举人。庚辰，以乡荐授宁都知县；廉明有惠政。修城垣、足兵食，数月，守具悉备。有贼邱旭东行劫邻邑，郡守檄向荣捕之；即捐金购贼，获其魁七人。闯贼寇江西，去宁都百里为营。向荣昼夜登陴；贼知有备，不敢犯。既而贼屯马羊坑，先伏十人于关下；向荣侦得，立杀之，陈尸于郊。自督乡勇衔枚出击，斩首二百余，生擒贼渠十五人，余皆窜去。总督袁继咸、御史周灿交章荐之，以忤马士英意，量移吉安同知；向荣遂投劾归。

　　明年夏，浙东失；金华城将破，乃具衣冠投项村之野塘死。

　　「勘本」曰：鲲庭、元倩两先生，初以细故起门户争，各分左右袒。乙酉，鲲庭殉节而元倩起兵西陵，于是异立者咸来谢过，深悔前此之不相知而不相能也。元倩乃具疏首为鲲庭请恤谥，时益叹为不可及。既而，陆氏之子梦其父曰：「若辈小儿，恐未知大义。自今以往，其与陈氏重叙旧好，以永世世」。吁！所谓死者其糟粕、不死者其精英耶！

　　案鲲庭十六补诸生，十七娶妇陈。十八，吉水公方释褐，初授永丰令。时大母乐家居，留侍之。诸父曰：「豫章多才，可求友」。遂读书令署。其同产兄弟六，日以书下酒，轰饮畅辩，声彻外垣；宵巡者每迟铃柝，惊听。己卯，登贤书，联捷成进士。辛巳，父殁南徐；乃徒行数百里，跪柩前，呼号动地，抟颡尽肿；更自啮臂，血肉淋漓，左右惨莫可视。平居所为古今文辞，人谓之西陵体。与元倩忤，时同年姚有仆（奇胤）劝之止，弗善也。尝坐逆旅中，酣饮读史；一夕，觉身渐短可四、三寸，良久方能引长。甲申之变，长号，即欲殉国；其妇亟止之曰：「君素称读史，不闻晋、宋间事乎？宜有待」！已而南中赧王立，拜行人，栖迟冷署凡十阅月。乙酉，江防溃乱，奉母居盐官。寻入桐坞，过其友陈廷会家，握手涕洟曰：「行将别矣」！妇敕左右守之。始缢，为左右救，大愠。越夕，呼纸笔为书三缄，冠带叩头北向五、南向三，以结袜绳付二仆，再拜属其成所志；年仅二十又八。妇陈誓以殉，自楼坠地，若有神持之者；又饿经旬，竟无恙。母氏裘谓之曰：「是天欲生汝也，违天不祥」。乃不死。先是，母氏裘方娠，梦羽葆鼓吹，有神人从云际直堕入怀，始见生。乡举后，尝祈梦于忠肃祠，梦忠肃召与语；语甚秘，世莫能解。既而，沉子鼎新者暴卒；及苏，语人曰：「陆部娄（陆之字）方与某某副冥司任」。林鹿■〈人酉皿，上中下〉璐曰：「忠孝人极也，如王新建故事，亦无足怪。惟不媿乎人，斯可以为神」。王昭平闻鲲庭死而亦死，江东独赠「忠毅」谥，而不及昭平。董户部守谕曰：「两人同死，岂以道焜非进士邪」？乃得谥「节愍」。

　　仁和徐世臣于南都，举明经；首为文，深刺匦臣之奸。士英怒，趣官旗逮之。时鲲庭为大行力争之；谓「世臣十岁能文，历主东南坛坫；今朝廷新立，不宜轻名下士」。乃已。世臣后为僧，大畅宗风，号俍亭。初，大行之友最密者为吴宫允，曾约与之尽国事。及将殉，邀之偕；吴乃不顾而逃。

　　补注：己丑冬，粤中鲁尚书可藻疏请召录诸贤，首举杨先生维斗；既闻其殉，乃赠以翰林侍读。

　　《南疆绎史》　中　（清）温睿临、李瑶 撰

　　●南疆绎史勘本卷十八

　　霅川温氏原本

　　古高阳氏勘定

　　目录

　　列传十二

　　金声（江天一）夏允彝（子完淳、兄之旭）陈子龙沉廷扬

　　右义师诸臣列传第十二。

　　○金、陈诸君子，皆以文章名世者也；而其激昂磊落之气，复不甘自晦。适会其变，慷慨投袂，誓不顾死，固忠义奋发哉；亦其才之所施，有以成之也。议者徒见举事之不遂，祸延宗戚，因以咎其不智。嗟乎！明之亡也，士大夫皆背公植私，蔑视君亲；名教既隳，祸乱遂作。有诸君子，而后人知义之贵乎生、君国之急于身家者也，其遗教万世者远矣。夫岂不知其事之难成哉！惟知其不可而犹为之，此志士仁人之所以「杀身成仁」也。

　　◎原本四传行实、笺奏，罣漏致多。兹各厘次案补；有弗尽者，更于「书后」见诸。如江文石之附于金文毅传，寥寥数语而已；沈侍郎传，则讹脱尤甚也。文毅始于黔兵之狱，保卫梓桑，为力最钜。乙酉义师起，指画机宜，昕夕不暇休息，不阅旬而须鬓俱白。以绩溪之大鄣山为中屯，一出太平之箬岭、一出旌德之岩关、一出祁门之祁山，据扼形势，民心倾向而首尾联络。若非降人黄澍诱之，则亦一时未易下也。

　　列传十二

　　金声（江天一）、夏允彝（子完淳、兄之旭）、陈子龙、沉廷扬

　　。金声（江天一）

　　金声字正希，休宁人。少好学，工举子业；多湛深之思，名倾一时。崇祯戊辰进士，改庶吉士。

　　明年十一月，大清兵自大安口入，京师戒严。声上言慷慨，乞面陈急务，即召对平台；退，具疏言：「臣书生，素矢忠义；遭遇圣明，日夜为陛下忧念天下事。今兵逼京畿，不得不急为君父用。夫通州、昌平为京师左右翼，宜戍以重兵；而天津漕艘所集，尤宜急防。今天下草泽之雄，欲效用国家者不少，在破格用之耳。臣所知申甫有将才，愿仗圣天子威灵，与之练敢战之士，为国家捍御强敌；惟陛下立赐裁许」！申甫者，僧也；云南人。好谈兵，少遇异人授，能制战车、火器。以其术游长安，干诸公卿；声独信之。既荐，帝纳其言，令取车器入览，授申甫都司佥书。即日召见，奏对称旨，擢副总兵；敕募新军，便宜从事，以声为御史监其军。当是时，权贵人俱不习兵，且与声素相左；忌甫以草泽进，所需军装、粮饷又不时给。甫仓猝间募得数千人，皆市井游游也。而大兵久在郊，朝廷日夜下兵符，趣使出战。甫与总理满桂兵不和，委之当敌；不得已，恸哭缒城引众出，结车营于芦沟桥。大兵遶出其后，御车惶惧不能转，歼戮殆尽，甫亦阵亡。权贵人乃诮声不知人；声痛伤之，言甫受事日浅，直前冲锋，遗骸矢刃殆遍，非喋血力战不至此。帝亦伤之，命予恤典。后屡请练兵收桑榆之效，又请颁诏朝鲜、连络东江张海外形势；皆不果用。久之，谢病归。

　　十六年春，凤阳总督马士英遣使者李章玉调黔兵剿寇，过徽州大掠；吏民以为贼，率众破走之。章玉讳其激变，谓声与推官吴翔凤所主使。士英以闻；声两疏陈辨，帝察其无罪，置不问。是冬，廷臣交荐，起为修撰。会母丧，未赴。

　　南渡，迁左佥都御史，不出。知天下多故，与其门人江天一纠练义勇以虑变。乙酉夏，大兵破池州，将及徽、宁。声以闰六月奉太祖高皇帝像，率士民拜哭，谋起兵。天一曰：「徽州为形胜地，诸县皆有阻隘可守。独绩溪一面当孔道，其地平迤，宜筑关隘以重兵据之，与他县为砥柱」。遂筑丛山关，屯军其中，分守六岭。于是，宁国邱祖德、泾县尹民兴、徽州温璜、贵池吴应箕等多应之。乃遣使拜表闽中，唐王亦命中书童赤心授声右都御史、兵部右侍郎，总督南直军务。声刊布唐王手诏，曰：「使南中知闽地之有主也」。遂拔旌德、宁国诸县。

　　已而大兵攻绩溪，天一率兵登陴守御；间出迎战，杀伤相当。复相持累月，会军无粮，祖德、民兴等多败死。降将张天禄等以少骑牵制天一于绩溪，间道从新岭入，守岭者先溃。九月二十日，徽故御史黄澍诈称援兵入绩溪，声见其着故衣冠而发未薙也，信之；城遂破，为杨守壮所获。呼曰：「徽民之守，吾使之。第执吾去，勿残民」！天一追及之，声言：「君有老母不可死」！天一谢曰：「焉有与人共事而逃其难者」！系至南京时，改服已久，声与天一等犹峨冠博带入，道路聚观。诸大僚知其名，欲降之，馆而加礼；不顾。十月十八日，引诣通济门。临刑，官复遣人与耳语。天一大呼曰：「先生之千秋，在此一刻也」！声谓刑者曰：「但绝我气，无断我头」！捻须仰面饮刃死。唐王赠为礼部尚书，谥「文毅」。

　　天一，字文石，歙诸生；赠礼部主事。同死者，天一外，有陈际遇、吴国祯、余元英。其同起兵者，歙县诸生项远、洪士魁、副将罗腾蛟、闵士英、都司汪以玉，先后被执，不屈死。

　　「勘本」曰：文毅金先生，平居着论，原本性情。每制一艺，兀坐蒲团或半日、或终日；起则一挥就，神情孤往，笔力坚锐。论者谓其弃魄取神、弃骨取髓，纵横穿穴，而又不越乎法度，与震川并驾海内焉。其先，为休宁城东十里瓯山人。原字子骏。其父客嘉鱼，遂籍嘉鱼；故其子为熊鱼山婿。先生四岁就傅，问孔子何人？曰：「圣人」。问何在？曰：「没且二千年矣」。乃哭不食。由拔萃，举顺天乡试。既成进士，授庶常。闭户读书，旋以病归。流寇起，行友助法以保御之。邑中灾，所在遏籴；因集乡三老议平粜，藉是饥不为害。寻授山东道监察御史，丁内艰。比有黔兵之乱，与凤督马士英翻覆申论；及逮治，曰：「吾以一身当之」！疏上，帝怆念旧劳，传旨：「金声速与起用」。遂以翰林修撰召。明年甲申至丹徒；国变乃还，诣县哭临。既闻汪长源（伟）殉难，哭之曰：「吾与同籍十七年，无日不在其包罗中。今长源往已，吾将继之见先帝于地下」。每出，遇绝壁下临无底，辄伫目俛视，足三分出外；旁观者股栗。曰：「吾炼吾心耳」。盖先生早已决志尽命也。或有议其临难费曲折者，何梦梦邪！

　　江主事文石，家贫好学，其为文亦磊落闳肆。困童子试，凡二十年。祖母胡，以节孝着。父宦楚，殉献贼难，自沉于江。世居歙之寒江村。初闻介生名，徒步往从。归语其友曰：「周君，非佳士也」！比为博士弟子，贫益甚，帬穿见尻。会有所亲谋脱官事，馅以金百二十；不顾而唾。既乃授徒淮上。淮之妇有截肝活姑者，心义之；乃妄干淮守，请予旌。守藐其为别郡生，弗许。遂私出束修羊，以己名刻楔往表诸。守出适相陟，鼓乐突前；守亦义其所为，置勿问。晚年厌弃举业，慨然有澄清志，奉金先生讲学里中。先生起兵，参其事；撄险固守，劳最多。及先生受执，挥之去，文石亟走归；拜其祖母、母并家庙曰：「吾首与金公举事，义不能使公独死也」！复追之及，呼曰：「我金翰林参军江天一也」！并执之。其族孙孟卿者从之，亦见杀；妻孥并没入官。其友闵遵古、萧伦、僧海月，构尸殡之。

　　夏允彝（子完淳、兄之旭）

　　夏允彝字彝仲，松江华亭人。弱冠举于乡；好古博学，工属文。时东林方盛讲学，长洲名士杨廷枢、太仓张溥等慕之，结文会，名复社；允彝与同邑陈子龙、何刚、徐孚远、王光书辈亦结几社相应和。由是，名重海内。

　　崇祯丁丑，与子龙同举进士，授长乐知县。善决事，他郡邑疑狱，上官多下长乐审。居五年，邑大治。吏部尚书郑三俊荐天下廉能知县七人，允彝为首；大臣方岳贡等力称其贤，召见。将特擢，会丁母忧归。北都变闻，恸哭累日。毁家倡义，走谒尚书史可法，与谋兴复。福王立，乃还。是年五月，擢吏部考功主事；疏请终制，不赴。及马、阮乱政，重允彝名，屡为好辞招之；拒不应。服阕，犹不起。御史徐复阳者，故「逆案」中人；复官后，希马、阮意，劾允彝与其同官文德翼居丧授职为非制：以两人皆东林也。而两人实未尝之官，无可罪；吏部尚书张捷遽议贬秩调用。时论为之不平。

　　乙酉八月，大兵遣安抚官入郡，士大夫不出谒者以逆论。允彝彷徨山泽间，欲有所为；乃投之书曰：「大清革命，万物维新；故明废臣，理应芟除，其何所逃死！顾有一言，为盛朝陈之。昔金人渡江下三吴抵温、宁，还师以授宋高；即中原之地，亦举以授张邦昌、刘豫者。诚以南土庳湿多疫、海险江深，毒蛇匝地，聚螡若雷，呕吐霍乱以时而发。凡同居中国，北人之吏于南者，犹以为病；况自塞外来邪！昔蒙古之为南吏者，以三月至，九月归；一切吏治，惟中土人是问。其赋税漕粮，尽由海运。未及八十年，而吴、浙剧寇猬毛以起；江南大乱，河北瓦解。是江南为元累，不为元利矣。向使割江南以予宋，岁辇金缯以实北地，则元之疆场正未艾也。今为盛朝计，明之支系惙若悬丝，莫若以淮河为界，存其宗社，则可收千百世兴灭继绝之名；责其岁币，亦可获数万里盟主睦邻之利。于名甚隆、于利可久，惟执事以下裁之」！书入，罔报。是时，总兵吴志葵方起兵吴淞江；允彝入其军，为之飞书走檄，联络江、浙士大夫，由是四方响应。然皆文士不知兵，所聚又多市井无赖子，见敌辄蹷，迄于无成。

　　松江破，或说之入海趋闽。允彝曰：「我昔吏闽，闽中八郡咸德我恩。今往辅闽主，图再举，策固善；然举事一不当，而遯以求生，何以示后世哉！不如死也」。嘉定侯峒曾遇害，允彝经纪其丧。归，闻徐石麒、黄淳耀、徐汧等皆死，欲自经。其兄之旭讽投方外；允彝曰：「是多方求活耳」。当事重其名，欲招致之，云「夏君来，当大用之。即不愿，第一见我」！允彝曰：「譬有贞妇，或欲嫁之，妇不可；则语之曰：「尔即勿从，姑出其面」；妇将搴帷以出乎，抑以死自蔽乎」！乃作绝命词。九月，自沉于松塘；尸浮水面，衣带不濡。越三日，黄道周奉唐王檄，以翰林侍读兼给事中召；至则方殓矣，使者哭而去。赠左春坊左庶子，谥「文忠」。所着「禹贡合注」，有「幸存录」为绝笔。

　　子完淳，字存古。生有异禀，七岁能诗文。年十三，拟庾信「大哀赋」；才藻横逸，江左罕俪。丙戌，上书监国，授中书舍人。监国航海，完淳拜表慰问，为罗者所得。明年，以子龙狱词连及，逮下狱；谈笑自如，作乐府数十首。临刑，神色不变；年甫十八。

　　允彝兄之旭，字符初；以诸生贡于廷，有声。以匿陈子龙，官兵捕之；乃谒文庙自缢于复圣颜子位旁。其遗令云：「余自舍弟殉节，即欲偕死；彼以孤寡见托，未忍也。然不向城市坐者，两年于兹矣。今者吴镇效忠，一时趋附。几事不密，变且中作；搜求余党，坐以叛名。嗟乎！新朝之所谓「叛」，乃故国之所谓「忠」也；夫何伤哉！余幼读圣贤书，今死圣贤地；夫亦死于圣贤之教，非死于法也」。其诗曰：「嗟乎薄祜，少遭不造；皇路多虞，抚膺思报。穰穰国人，藩之垣之；惴惴缧绁，抗章白之。余一介儒，曾霁天颜；岁寒之义，至死勿迁。仲也怀沙，身无贬屈；惜哉卧子，何不早决！故君曰逝，故友云云；吾将安归，敬附首阳。从容自引，鲁璧跄跄；遐哉尼父，余敢对扬」！

　　「勘本」曰：彝仲有经世之志，好奖励后进，片善必称；人多因以成材者。其所学历朝制度、昭代典章，靡不赅贯，名倾四方。书问酬答，日无暇晷。横云山人言其独处一室，志常在天下。与卧子齐名，晚节亦略相似；可谓白首同所归云。又元初诗「曾霁天颜」句，温氏原注云：「岂救松江守方岳贡事邪」？案是句未必有所实指，殆自谓入贡王廷意尔。

　　陈子龙

　　陈子龙字卧子，松江华亭人。幼时颖异，工举业，兼治诗赋、古文，卓绝流辈。以经世自任，喜纵横术；与郡人别树坛坫，立几社，海内宗仰之。与江右艾南英争名，诋讥不相下。登崇祯丁丑进士，授惠州推官；改绍兴。折节下士，叙盟社交。

　　东阳诸生许都者，副使达道孙也；家富，任侠好施，能得人。见天下将乱，阴以兵法部勒宾客子弟，思得一当。同郡孝廉徐孚远见而奇之，谓子龙曰：「许都国士，朝廷方破格求材，倘假以职，隐然干城也」。子龙因与都游，数荐之上官，不能用。东阳令姚孙棐，桐城人；以备乱敛士民赀，坐都以万金，都乞免不得。适义乌奸人假中贵名招兵事发，令谓都结党逆，持之急。时都有母丧，会葬山中者数千人；令疑为变，遽告监司王雄曰：「都反矣」！雄乃遣使收捕都党，执令痛笞之。旬日间，聚众数万，下东阳、义乌、浦江，遂逼郡城。然都一无所杀掠，遣从者谢长吏而已。巡抚董象恒坐事逮，代者未至；巡按御史左光先与令同里姻连，急调抚标兵行剿。民各保寨拒敌，官兵大败。监司雄欲抚之，语子龙曰：「贼聚粮据险，官军不能仰攻，非久持不克。我兵万人，止五日粮，奈何」？子龙曰：「都，旧识也；请往察之」！乃单骑入都营，数其罪；谕令归降，待之以不死。乃挟都见雄，复挟之徇山中散遣其众；都乃以二百人随子龙来降。光先忌其功，且将以报；令竟杀都等六十余人于江浒。子龙救之不得，大恨。当是时，按臣专生杀，而光先尤庸懦。夫都以一书生能聚万众，其才必有过人者；感知己一言投戈就缚，此岂悖逆之人哉！激于贪令无以自明，不得已而走险耳。使赦其死，令率所抚众渡江逐贼自赎，将必有得当以报者；而顾令豪俊之士骈首同尽！子龙纪其事曰：「激变之虐令不诛、受降之功绩不叙，官军剿杀平民，株连无辜。贼平数月，犹骚扰不得宁」。呜呼！即此一事，知明之所以亡矣。以招抚功，擢兵科给事中；子龙痛负都，不赴也。

　　南都立，以原官召用。子龙疏言：「自古中兴之主如少康、周宣，皆躬亲武事。三代以后，汉之光武、唐之肃宗，莫不身先士卒，故能光复旧物；从未有深居法宫，履安处顺，而可以勘定祸乱者。臣瞻拜孝陵，依依北望，不知十二陵尚能无恙否？而先帝、先后之梓宫何在？兴言及此，陛下当尝胆卧薪、宵衣旰食，群工庶尹亦宜砥砺锋锷、奋发意志，以报仇雪耻是务。窃闻山东、河北义旗云集，咸拭目以望南师。朝廷晏然置之度外，何以收三齐抗手之雄、慰赵魏悲歌之士乎！臣恐天下豪杰知朝廷不足恃，不折而归贼，则群然有自王之心矣！伏望陛下速幸京营大阅，复弭节江浒，大集舟师，分命武臣一至芜湖、一至京口，以视险要、固根本，使天下晓然知陛下下诏亲戎六师。并发令一军由归、亳以入汝、雒，次潼关；一军由襄、邓以攻武关，出广汉；巴蜀之甲、燕晋之师则用之为奇兵，为声援。逆贼授首，可计日待矣」。又言：「臣入国门再旬矣。人情泄沓，无异升平；清歌漏舟之中、痛饮焚屋之内，臣不知其所终。其始皆起姑息一、二武臣，至凡百政令皆因循遵养，臣甚为之寒心也」！时廷臣惩刘孔昭殿上相争事，多无敢言者。太仆少卿马绍愉陛见，言及陈新甲主款事，王曰：「如此新甲，当恤」！群下愕然相顾，少詹陈盟曰：「可」。因命予恤，且追罪尝劾新甲者。子龙与同官李清交章力谏之，乃获已。未几，请召还故尚书郑三俊、御史易应昌、房可壮、孙昔等；并可之。又上防守要策，言「防江之计，莫过水师；海舟之设，更不容缓。请专委兵部主事何刚训练」！又疏备边三害，请收复襄阳：皆当时至计，而莫之能用也。

　　明年二月，以时事不可为，乞终养去。马士英深忌之，恐其奉潞藩以清君侧，未尝一日忘也。南都不守，闰六月十日松江兵起。子龙设太祖像誓众称监军左给事中，沉犹龙称总督兵部尚书，邀致水师总兵黄蜚、吴淞副总兵吴志葵、故巡抚王家瑞、苏松兵备李向中等为守城计。闽中授子龙兵部右侍郎、左都御史；浙东授兵部尚书，节制七省漕务。八月三日，李成栋破松江，子龙以祖母在，匿深山。

　　无何，吴胜兆之事起。胜兆提督松江，长洲诸生戴之隽客其所，教之反；阴遣人约舟山黄斌卿，令举兵内向，己可从中取事。斌卿以故所封伯印授胜兆，期于丁亥四月十五、六日以水部至。胜兆机事不密，通国皆知，海防同知杨之易、推官方重朗密揭告变于总督洪承畴。承畴未之信，即以其揭下胜兆；已又杀其部将之在金陵者毕光胜。十五日，胜兆知事泄，以令箭促之易、重朗至，亦杀之，下令入海；意翼日海兵之必至也。使中军詹世勋、都司高永义侦之，而海兵已于十四夜为飓风所没。世勋、永义登城久望，烽火寂然；遂变志反兵相向，矫令召其所亲信者尽杀之。之隽亦死，竟执胜兆送江宁穷治。其狱词连子龙，子龙亡命，同夏之旭奔嘉定，告急于侯岐曾；匿其仆刘驯家，已迁昆山顾天逵所。当事迹至嘉定，执岐曾，别遣兵围天逵家；遂获子龙，锁舟中，泊跨塘桥下。子龙乘间，跃入水死，是月二十四日也；犹戮其尸。时以匿子龙死者，延安推官顾咸正、诸生侯岐曾、夏之旭、张宽也。

　　「勘本」曰：卧子不独文行高迈，其见事远到，尤为人所弗及。有明庶政，以采选民间淑女为第一弊；南都数月之君，而采选令凡三见。大兵渡淮，史阁部已退保扬州，危不可支；犹进淑女于元辉殿选御，当时无敢一言及者。卧子入国门不数旬，即疏言：「近来中使四出搜巷，凡有女之家以黄纸贴额，持之即去；闾井骚然，怨讟已甚。明旨未经有司，中使私自搜采，甚非法纪」！疏入，乃有禁讹传诳惑之命。嗟乎！卧子死，而苏、杭郡县间有于明伦堂下为位哭之者，亦宜也。卧子为文以汉、魏为宗；其骈俪之体，虽徐、庾弗能过。所谓死者其糟粕，不死者其精英邪！

　　沉廷扬

　　沈廷扬字季明，崇明人。为人多智，好谈经济。崇祯中，由国子生，为内阁中书舍人。帝以山东多警，运道时梗，议复海运。廷扬生长海滨，习水道，上疏极言其便。且辑「海运书」五卷，因户部尚书倪元璐以呈，请以庙湾六船试之。不一月，廷扬上谒。元璐惊曰：「我已言公去矣，奈何尚在」？廷扬笑曰：「粮至」！已元璐即入奏，帝大喜。即授户部郎中；往登州与巡抚徐人龙计海运事。向来宁远军饷，用天津船自登州候东南风转粟至天津，又候西南风转至宁远；廷扬请从登州直达宁远。帝用其议，省费甚多。寻命赴淮安，专督海运事宜，加光禄寺少卿。

　　福王立，命以原官督饷馈江北诸军。乃疏言：「臣历年海运，有舟百艘皆高大完好，系臣自造，中可容兵二百人。所招水手，亦皆熟知水道、便捷善斗，堪充水师。但曩时止及于运米，故每舟不过三十人；今海运已停，如招集水师，加以简练，沿江上下习战，臣愿统之。则二万人之众，足成一军，亦长江之卫也」。疏上，不报。时廷臣有请由海道出师北伐者；叹曰：「诚使是策得用，愿为前军开道」。皆不行；但命运米十万饷吴三桂军。刘泽清在淮上，欲得其舟；廷扬曰：「须俟朝命」。泽清纵兵夺之。时漕抚田仰为马士英私人，一切军务置不问。淮上瓦解，遂率部下归崇明。

　　大兵下江南，廷扬航海入浙。鲁王监国，加以户部侍郎兼右佥都御史，总督浙、直，令由海道以窥三吴。时田仰为相，忌之；廷扬乃至舟山依黄斌卿。唐王在闽，授官亦如之。时诸军无饷，竞起剽敓，系累男妇，索钱取赎，肆行淫纵；浙东之张国柱、陈梧为尤甚。乃密谓斌卿曰：「师以恢复为名。今若此，则贼已。将军其戒之」！斌卿曰：「军中乏食，不得不取之于民。公言固是，然将何以足食」？廷扬因为之定履亩劝输法，于是军士不复敢掠。

　　丁亥，松江提督吴胜兆之将举事也，送款舟山，斌卿犹豫不欲应。廷扬曰：「事机之来，间不容发。奈何坐失之」！定西侯张名振慨然请行，邀之为导。乃谓之曰：「兵至必以崇明为驻札地，禁打粮，然后可」。名振许之。至崇明食尽，名振违约登岸掠食。舟泊鹿苑，五更飓风大作，自相击，军士溺死者过半。大兵逆岸上，合呼「薙发者不死」；名振与监军都御史张煌言、冯京第杂降卒中逸去。廷扬叹曰：「风波如此，其天意耶！吾当以一死报国。然死此无名」！乃呼谓游骑曰：「吾都御史也，可解吾之南京」！时四月十四日事也。至苏，见抚军，谕之降；不可。曰：「事之不济，命耳」！至江宁，经略洪承畴与有旧，使人说之曰：「公但薙发，当大用」。问谁使汝来？曰：「经略」。廷扬曰：「经略死松山之难，先帝赐祭十三坛，建祠都下；安得尚有其人」！承畴知必不可屈。遂与部下十二人同日被刑死。其亲兵六百人，斩于苏之娄门，无一降者；时比诸田横之士云。

　　「勘本」曰：侍郎部下从死之士，温氏作十四人；今实考之，仅十有二：赞画职方主事沉始元、总兵官蔡德（「原本」作聪）、游击蔡耀、戴启、施荣、刘金城、翁彪、朱斌、林树、守备毕从义、陈邦定及从子甲也。「原本」：「南京失守，走还乡里」；实则，扼于田仰，其归犹甲申岁也。吴胜兆之事，即书「慨然请行」，无定西侯名。谢山全氏曰：「公上书在诸生时，倪公元璐在户部，是辛巳以后事」：温氏皆误。案甲申正月，流贼犯急，京师粮匮，侍郎乃言于尚书倪公曰：「事急矣，请以大部檄借漕粮二十万，复从海运，勿拘常期。侥天之幸，得达京师，或可以济」。倪公然之，付以檄；即驰至淮上。时漕抚为路公振飞，如数拨给。顾米甫还发，而凶报至；路公驰使追还之。其初崇祯丙子，侍郎应诏请复海运，始以庙湾六船试运，由淮河口出，七昼夜达天津。驰疏以闻，命奴子致笺户部。户部诸臣见而诧曰：「前已奏汝主人就道，奈何犹在」？奴子笑曰：「运船抵津矣」。思宗大喜。而在廷诸臣尚疑之，谓其饶于财，恐自东省买米充数；海道艰难，乌得七日即至之理！不数日，漕抚奏报拨米开洋日期、津抚奏报米至登岸日期，咸与之合。思宗出示群臣曰：「朕固知其无伪也」！遂定议，岁以春秋两运增米二十万石；经费悉委任之，运到给费如内漕之半。督运凡七年，历官主事员外郎郎中。癸未，加内府光禄少卿，驻札登州，督运如故。初，大兵之下松山也，绕出洪承畴后，围之急，援兵十三镇俱不得前；城中粮绝，道已断。思宗召之议，侍郎请行；乃由天津口出，经山海关，左达鸭绿江，半月抵松山，军中皆呼万岁。侍郎还，而后饷不继，城遂陷。此承畴之所以相识也。比侍郎执至，使人劝降，实媿与之见耳。黄斌卿本无大略，后卒以不奉监国被诛。其军之稍有纪律而民以无援者，微夫人之力不及此。故侍郎受刑后，问至舟山，哭声如雷，就地立祠以祀焉。右温氏所讹数则之仍其故者，质此，始见传信之难；特于「书后」详证之。自「南都立后，疏请招集水师」下诸文，多「勘本」补纂。

　　●南疆绎史勘本卷十九

　　霅川温氏原本

　　古高阳氏勘定

　　目录

　　列传十三

　　李模乔可聘（姚思孝）章正宸李清熊开元（姜采附）金堡

　　右谏臣列传第十三。

　　○言路之开，至明盛矣。高皇帝鉴拥蔽之害，故令公卿大夫、士庶皆得言事，而以封驳、纠弹归台谏。由是，其权愈重。其始也，纠主慝、劾权奸、达民隐，朝纲凛焉；盛矣美矣！既其弊也，朋党比周、假公植私，毁誉乱真：意之所昵，廉来可为尧；意之所触，颜曾可为跖。即有经纶才干之士为国家任艰巨、捍患难者，稍拂其意，必百计败坏其功以伸己之说。于是贤智毒螫于内、将帅钤束于外，使人主眩瞀于是非而莫知适从；事机屡失，贤奸不辨：岂非言路太横而无所以择之哉！南中立国之日浅，其风未熄，故马、阮既得借爪牙于张孙振辈以肆其虐。至于崎岖两粤间，而五虎之威犹能专执朝命，可畏哉！宋时台谏之选，常及清流；其要在慎择其人而已矣。若开元、正宸诸人，皆言路之铮铮者也；然无救于败亡。金堡之昌言不讳，横幸詟慑；而比匪怙势以受酷刑，悲夫！

　　◎谏垣诸传，「原本」综错；章格庵申申前事简脱太甚，今详于「书后」。金道隐人固不足取，而事迹弗可略也；殿诸。

　　列传十三

　　李模、乔可聘（姚思孝）、章正宸、李清、熊开元（姜采附）、金堡

　　。李模

　　李模字子木，号灌溪；吴县人。天启乙丑进士，授东莞知县，有声。入为御史，巡按真定诸府。劾论分守中官，〔出为〕南京国子监典籍。

　　福王立，封四镇为侯伯；模上言：「拥立时，陛下不以得位为利，诸臣何敢以定策为功！甚至侯伯之封，轻加镇将。夫诸将事先帝未收桑榆之效、事陛下未彰汗马之绩，按其实，亦在戴罪科，而与之定策勋，其何以安？诸将性果忠义，必先大慰先帝殉国之灵，而后可膺陛下延世之赏」。报闻。寻复为河南道御史。马、阮乱政，叹曰：「事不可为矣」！即请告还家，不复出。

　　国变后，里居三十余年而终。

　　乔可聘（姚思孝）

　　乔可聘字君征，宝应人；天启壬戍进士，官御史。

　　崇祯时，出按浙江。行部至金华，水涨舟阻，索挽夫不得；兰溪知县盛王赞持手版立雨中，大声曰：「村民方事东作，县令请以身代役」。可聘立乘肩舆冒雨去，而慰荐县令于朝。时人两贤之。寻以所属大吏坐赃败，贬三秩。

　　南渡，起故官，掌河南道事。数陈宜罢厂卫、停燕饮；君臣交儆，早决大计，用光中兴。皆不省。御史黄耳鼎外迁，疏诋都御史刘宗周，牵连朝士甚众。可聘言：「宗周正色立朝，实社稷臣。耳鼎厌外转，尽诬善类以畅己私，非人臣也。请以耳鼎所转官，换臣为之」。事乃止。御史黄澍之面劾马士英也，士英衔之入骨。而澍按湖广有秽声，故锦衣刘侨希士英指讦之，章下法司。宗周怒侨，将救澍；可聘曰：「侨希时相指，固也。而澍贪亦有迹，请行巡按何腾蛟核奏」！时谓得体。宗周初劾台臣从贼者三十三人；及李沾代事，欲翻其议，可聘抗不可。其在台班与掌科章正宸持论侃侃，群小惮之；乃起戌籍张孙振为河南道。孙振贪横与马、阮比，陵厉出沾上；凡坏法乱纪事，争先为之，台纲扫地矣。

　　左良玉犯阙，士英欲尽撤江北兵以御。时大兵日逼，可聘与大理少卿姚思孝、御史成友廉合疏乞留江北兵，固守淮阳、控扼颍寿，命刘良佐还镇；士英于御前戟手詈之，举朝气慑。南都亡，归老于家。

　　思孝，崇祯辛未进士；在谏垣论列最多，时号称职。后薙发为僧。与友廉、可聘俱同乡。

　　章正宸

　　章正宸字羽侯，号格庵；会稽人。从学同里刘宗周，早以学行着。登崇祯辛未进士，选庶吉士，改礼科给事中。疏请法周、孔仁义，黜管、商富强，则太平可坐而致；报闻。后以会推阁臣失帝意，谪戍均州。

　　南渡，召复故官。疏言：「今日江左形势，视晋、宋为更难。当事者泄泄偷息，处堂自娱。两月以来，闻文吏锡鞶矣，不闻献馘；闻武臣私斗矣，不闻公战；闻老成引遁矣，不闻敌忾；闻诸生卷堂矣，不闻请缨：如此可曰兴朝气象乎？臣愚以为今宜以进取为第一义；进取不锐，守御必不坚。比者河北、山东忠义响应，立寨自保；截戮伪官，为朝廷效死。不及此时电掣星驰、风雷奔赴，使联络壁垒，倡义申讨，是劘天下之气而坐失事机也。当急檄四镇渡河，与河北、山东诸路齐心协力，互为声援；使两京道通，而后塞井陉、绝孟津，扼武关以夺陇右。陇右士民怨贼入骨髓，临以大师，贼不难平也。陛下宜缟素誓师，驻跸淮上；声灵所及，人切同仇。今乃部院寺司各署不称「行在」，而工作烦兴；议者已占陛下志图偏安，天下事变皆生意外，将何以待之」！其言甚激切，然不能用。

　　马士英欲以中旨起阮大铖，先内传张有誉为户部尚书。正宸封还诏书，以有誉虽贤，而传升之弊必不可启。抗疏力争，有誉卒以廷推进。旋安远候柳祚昌受士英指，荐用大铖；正宸又力争，且曰：「朝廷如此举动，邸报流传，见臣姓名尚挂仕版，必相顾骇愕；谓负掖垣职掌，万死何辞！乞放臣归里」！正宸清严方正，为清流所倚赖。其同官沈胤培常言「章君不特怒时可畏，即笑时亦可畏」。时士英辈忌之甚，转为大理寺丞，实夺其言路也。已见国事日非，乞假归。

　　鲁王监国，起吏部左侍郎。不受；仍署旧官。明年事败，溺水不死、自经又不死，遂以僧服去，不知所终。

　　「勘本」曰：格庵章先生，为蕺山先生夫人之妷也。乡、会试，俱冠经有名。温体仁私招之，不往，出为礼科给事中。王应熊与戚畹通，内传入阁，在廷莫敢谏；乃抗疏论之曰：「岂有枚卜下传奉者。在皇上出此，必谓特用易感恩；却众议，则绝窥伺。顾天下未有不顺人情而可以有济者也！夫应熊亦惟非人情故，不可用。夫徇情与顺情名同而实异，振作与操作事近而用殊；今廷臣纵乏人，奈何使傲狠之夫赞平成之治哉」！帝大怒，诏狱镇抚曰：「新进妄言耳，无他肺肠」。格庵仰而曰：「新进直言则有之，未妄也」。词臣马世奇为解于应熊，应熊遽离坐掷茗碗去。科臣同力救之，止革职。及贼犯凤阳陵，帝怒应熊曲庇凤抚，廷臣遽以格庵荐。体仁抑之，应熊败。议起废，吏部条上百余员，体仁嘱■〈扌戹〉其名。帝曰：「中何以无正宸邪」？亲笔取十二人，而乙名其间。体仁务刻，深结诸奄，毛举细故；至军国大事，概置勿问。科道箝默，甚以圣朝无阙为谀。格庵甫复官，即疏谢；沥言左右茸阘宰执，上下惜身家、保禄位，关通内侍，名为线索，其言不可问。帝亲标其疏，令通行严饬；于是阁臣、内官咸切齿。明之设立西厂也，为累朝弊政，旋革旋复。崇祯中，内官专权，罗织人罪；公卿以下，仰鼻息幸免。凡所刺举，无枉直，皆糜烂。京师无厉子弟窜身入籍，白鞾带力，攫市井金钱；每一指，大符立下郡县，无不灭门者。格庵愤激疏陈，帝心动，以红勒「西厂」字付阁票旨。阁臣惧珰责，拟以不合。三上三改，帝密召大珰戒之。寻罢厂，厂焰一夕散。比已再迁礼科左给事中，然阁臣、内官之伺其短者日益至，帝每维持之。其乡举时主试姚明恭，尝以乡人谋官吏部为嘱；力却之。

　　故辅周延儒会试知贡举也，时家居；朝议起用。格庵曰：「不闻处为远志乎」？延儒闻，大憾。旋掌吏科，而延儒适入。壬午元日朝贺毕，宣延儒上殿，帝东向揖，称先生；曰：「先生其辅朕，朕将端冕以求」。格庵遂驩呼入颂圣德，且责阁臣以报称，累数千言。帝叹赏，称汉子。而延儒见疏大惊曰：「是劾我也」！尝过其居，执手叹曰：「朝廷事大家可为，何必执意见以与物忤」！乃悚然对曰：「正宸亦惟视大家事，故不敢徇私」。延儒色变。旧辅冯铨，延儒姻家也；将复以冠带，格庵复争之。延儒大怒曰：「吾固无师生已，而欲我无姻亲耶」？既而推举阁臣，欲骤用魏藻德，召对中左门，语不合；延儒乘机谮之，谓「正宸与尚书李日宣等把持枚卜，罪不赦」。次日，复召平台赐食。群臣叩头讫，帝大呼正宸、日宣及左都御史房可壮、侍郎宋玫等，大诟之；立叱卫士捽头、褫衣冠，缚出午门候处分。漏下，传付法司拷讯。而内奄修憾，捕诸家奴之送橐饘者为詷察狱情。于是扃鐍严求，牍具拟杖赎；中旨加日宣等遣戌，格庵遂编管均州。十七年三月，太常吴磊斋（麟征）迁掌科，荐以自代。命甫下，而京师陷；蕺山先生偕之缞绖号哭，荷戈渡江，诸生门弟子从者数百人。乃趣浙抚黄鸣俊发丧出师，鸣俊谢之。蕺山勃然出，同裂尺布裹头，率官吏士民行哭庙礼于佑圣观；和者数万，声宸屋瓦。寻募义旅将出，会南都立，诏至乃止。初，蕺山开讲偁山，格庵首从之。生平崇尚气节，不甚讲学；曰：「力行不在口说也」。

　　乙酉六遗臣之聘使至，逃去。复起兵，败；求死不得，遂行遁为僧。

　　右是篇「书后」，尽补崇祯时事。以前传改官谪戍，简错弗明，故复见诸。又案萧山毛氏言，杭州哭临后，以丁艰归庐墓凡一年；大哭三日，别墓髠其首以僧去。据此，若未尝官南渡矣；殊不可解。

　　李清

　　李清字映碧，扬州兴化人；大学士春芳五世孙、礼部尚书思诚之孙也。举崇祯辛未进士，授宁波府推官。擢刑科给事中，请宥绩溪李世选假敕之狱。未移工科左给事中，出封淮南。

　　会国变，复命南京，进本科给事中。上言：「陛下自中州播迁后，栉风沐雨，备极辛苦。汉光武之不忘麦饭豆粥、唐太宗之不忘质衣僦舍，皆从安乐忆艰难以励俭也。陛下亦宜持此自励，则安不忘危，侈源塞矣。否则，奢用必至多藏，多藏必至厚敛，厚敛必至烦刑；恐全盛之天下，膏血亦殚，况今日乎！乞申饬内外，废无用之金玉、罢不时之传奉，勿谓奢小而为之、勿谓俭小而不为；则宗社幸甚，臣民幸甚」！又言：「当今各镇自为守土计，增设兵马，需求器械；曾不念司农之艰？各监局辟为御用计，增索金钱，务求华靡；曾不顾司空之匮？公私交困，何以应之！乞敕各部察现征之数，通行会计，量入为出」！皆报闻。是时庙堂但修文法、饰太平，无复有报仇讨贼之志。而清于其间，亦请追谥开国名臣、武熹两朝忠谏诸臣，加成祖朝奸谀大臣胡广、陈瑊等恶谥；更请追封冯胜、傅友德为王，赐之谥。皆得议；然人多议其所言非急务也。懿文太子时已尊为孝康皇帝，清请与兴、献并祀别庙，奉孝宗为不祧之宗；不听。北都之陷，镇远侯顾肇迹等十五人为贼所杀，诸勋臣朱国弼等请如殉国难例，赠荫庙祭。清言：「肇迹等或禁或拷，半膏贼刃，非殉难也。同时文臣若内阁邱瑜、方岳贡等何尝不以拷禁死，而褒讥相半，祠祭犹悬；何独文武异施」！乃已。请裁宫中兽炭，岁省费一千八百余金。议者谓时政虽乱，言官尚有权；惜乎所争者细，无裨大计。清在省中号为清正，尝陈内治之说，引规时事；言「子胥之揣句践，曰为人能辛苦。何谓辛苦，毋荒于燕觞，毋荒于琼宫、瑶台、南金、和宝是也」。明年二月，进大理寺卿。请更思宗庙号、修「实录」及「惠宗实录」；并允之。四月，遣祭南岳。

　　南都亡，归隐于家，以著述自娱。阅四十年，乃卒。

　　「勘本」曰：映碧先生「三垣笔记」，力为赧王湔雪，言其仁慈胜而决断少；固是人臣不没故君之义。然持议以恕为主，则未足昭信后来也。而况如李国桢之误国丧名，张捷、杨维垣之作奸逃死，而皆书为「甲乙死难」；则尤失之甚焉者矣。谢山全氏谓其语最和平，可想见其宅心仁恕。当时多气节士，虽于清议有功，然亦多激成小人之祸；使皆得如映碧者，则党祸可消矣。

　　案假敕之狱，世选为韩国善长十世孙；洪武时，驸马都尉祺坐父罪死，其子盛庆即临安公主出贬绩溪为民。主号泣上前，上手赐龙封，许二百十六年执此见主复故爵。世选于崇祯初具奏呈验，而敕中讹「祺」为「棋」，以胡惟庸为「容」，善长死年且不符；谳狱者乃援妄假敕书律，论辟。司寇郑三俊批其牍曰：「若善长之功，虽百世宥之可也」。映碧善其言，力请释之。然世选已长系十年矣；所呈龙封纸墨钤印严重久远，实非外间仓卒所能办。是岂当时高皇故为斯误以塞主请，以开后世疑案邪？

　　熊开元

　　熊开元字鱼山，嘉鱼人。天启乙丑进士；除崇明知县，调繁吴江。崇祯朝，征授吏科给事中。论事逆意，贬二秩外用，不赴。久之，起山西按察司照磨，迁光禄寺监事、行人司副。劾首辅周延儒得罪，与给事中姜采同受廷杖，下狱；所谓「熊、姜之狱」者也。卒遣戌杭州（事具「明史」）。

　　南都建国，起吏科给事中；会丁内艰，不赴。闽中唐王立，以工科召；疏请终丧。连擢太常少卿、佥都御史，再疏辞。诏曰：「天地生才，祗有此数。迩者老臣凋丧，宗周、彪佳、石麒等既皆捐躯，郑三俊又损目；故于开元之至，旦夕以冀。既在郊垧，慰予饥渴」！及入对，眷礼有加。开元请罢捐助、停事例、重爵禄、简刑罚、急亲征、实听纳、散朋党，俱嘉纳之。越日，敕授御营随征东阁大学士兼行在右副都御史，权理院事。时方破格用人，躁竞者争以口舌得官；开元恶之，力持资格。丹徒诸生钱邦芑言事称旨，特授御史，开元请改兵部司务；重违王意，命以司务，得非时言事，实同御史权。丙戌正月，王在建宁；外虽优礼辅臣，而事辄独断。开元遂乞罢归，不许。已而邦芑复授御史；开元力争，不令入院。诸御史合疏劾之，乃引疾。自是，王出幸，皆不及从。

　　汀州破，弃家为僧于苏之灵岩，师事南岳和尚。开元素精「内典」，嗣其法；辟居华山，称善知识者三十年。年七十余，卒。

　　「勘本」曰：故事：左降官率骤迁。鱼山以淹久觖望，会光禄缺丞，为诣延儒述己困顿状；延儒适有事，辄命驾出。鱼山大愠，尝思所以报之。后畿辅被兵求谠言，两次召见；比欲尽发延儒罪，以其侍侧，逡巡不敢尽，请补牍。时大兵未退，思宗焦劳甚，览奏大怒；令锦衣卫逮治，严刑诘供主谋。系至午门，命与姜采并杖一百，下刑部狱。或云尔时思陵已愠延儒，实怒鱼山首鼠；谓其两下讨好，故反以诽谤大臣加之耳。

　　姜贞毅采纠延儒疏中，有「皇上何所见而云然」一语，思陵怒其诘问诏旨，因责二十四气姓名，遂获谴。福王立，得赦；起故官，以忧不赴，流寓苏州。浙东监国，再以兵部侍郎手诏起之，亦不赴。疾革时，语二子曰：「吾奉先帝命戌宣州，死必葬我敬亭山麓」！其弟贞文孝友过人，当贞毅廷杖毕已死，乃口溺灌之始苏。既闻莱阳乡邑破，父殉难，一门死者二十余人；即疏请代兄系狱，乞释兄归葬。不许。阮大铖得志，屡欲杀之；遂奉母居于苏，变姓名之宁波。后应监国召，奔走钱忠介公幕下，几为方国安所杀。戊子而后，犹时探五岭消息；久之卒。人称「二姜先生」，吴门立祠祀焉。贞文名垓，字如须。

　　南岳和尚，号退翁；是浮屠中之遗民也。名满天下，有真实行。鱼山自蛮中归，闻其名，往依之，请为执爨。退翁一见曰：「是非常人也」。乃授以钵。鱼山尝住休宁仰山，改号蘖庵。随人参谒，或以禅悦忠孝、或以经史艺文，率各各惬心去。后卒于花山，葬徽州黄山之丞相原。

　　金堡

　　金堡字道隐，仁和人。崇祯庚辰进士，授临清知县；坐事罢。十六年，吏部尚书郑三俊荐其才，未及用而都城陷。堡南还，丁内艰。

　　乙酉，杭州失守；偕里人姚志卓起兵山中，与浙东诸军遥为声援。唐王立，堡入朝陈志卓战功，劝王弃闽幸楚，谓何腾蛟可依、郑芝龙不可倚；且言「中兴之国，须马上成功。湖南有新抚诸营，陛下亲往效光武故事，此皆精兵百战，可得其力。若乃千骑万乘出入警跸，是承平威仪，宜且屏不用」。帝大喜，与廷臣曰：「朕见金堡，如获异宝」。即授兵科给事中，封志卓仁武伯。堡以服未终，力辞；请赐敕印联络江上师。从之。既至浙，入大将方国安军。诸事于鲁王者诋曰：「堡已北降，来为间谍耳」！鲁王语国安，国安执堡。御史陈潜夫曰：「堡何罪？彼与志卓起兵，公所知也。今其家且渡江来，何罪见执」？国安曰：「此郑氏意」。因出芝龙书示之；且曰：「今我释之去，去勿入闽。入闽，必杀之；我不敢得罪郑氏也」。潜夫以告堡。堡曰：「我必入闽缴敕印。倘中道死于盗，亦命耳」！明年夏，再谒王，以敕印上。王欲夺情，堡固辞；不许。芝龙谓将大用之也，嫉愈甚。大学士曾樱曰：「果欲保全堡，莫若听其辞」。遂以秋八月，辞朝去。闽亡，堡流寓他所。

　　及戊子冬，诣肇庆谒永明王，授礼科给事中。堡抗直有锋气，不畏强御，遇事敢言。甫受职，疏陈八事，劾庆国公陈邦傅「十可斩」，文安侯马吉翔、司礼监太监庞天寿、大学士严起恒、王化澄等并与焉。吉翔方倚上宠，掌锦衣、典戎政；一切诏敕符命及奉使四方关领、吏兵二部文凭札付，悉出其手，气焰方炽。至是颇惧，尽谢诸务。时化澄督师于外，与起恒并疏乞休；大学士朱天麟奏留之。由是，堡直声大振。诸轻剽喜事者，南阳伯李元胤、左都御史袁彭年、少詹事刘湘客、给事中丁时魁、蒙正发，咸与交欢。

　　当时朝臣各分党类，从成栋来归者：兵部尚书曹晔、工部尚书耿献忠、吏部侍郎洪天擢、大理寺卿潘曾纬、通政司毛毓祥、太仆卿李绮为一类；自夸反正功，气陵朝士。从广西扈行至者：大学士起恒、化澄、天麟、吏部尚书晏清、户部尚书吴贞毓、给事中吴其雷、洪士彭、雷得复、尹三聘、许兆进、张孝起为一类；自恃旧臣，诋曹、耿辈尝事异姓。久之，复分吴、楚两局：主吴者，内则天麟、贞毓、给事中张孝起、李用楫，外则督师大学士化澄、堵胤锡及兵部侍郎万翱、程源、礼部侍郎郭之奇：皆内结马吉翔、外结邦傅以自助。主楚者：彭年、时魁、正发，而湘客以秦人、堡以浙人为之辅；皆外结巡抚瞿式耜、内结元胤以自强。元胤，惠国公成栋子，为锦衣卫指挥使，进封南阳伯，握大权；以彭年与同反正，倚为腹心，势张甚。彭年尝论事王前，语不逊；王责以君臣之义，彭年勃然曰：「倘去年此日惠国以五千铁骑鼓行而西，君臣之义安在」？帝变色，大恶之。湘客稍通文墨，由荐举入仕，授知式耜；贪狡多智，时魁等动必咨之。时魁起家进士，刚狠使气，富而好利。堡清操绝俗，衣食皆资二人，故称莫逆交；赋性鄙刻，不近人情。惟正发依倚诸人，听受指使。而皆以元胤为归，终日聚谋，专揽朝政；时有五虎之号，又谓之假虎邱。以彭年为虎头、时魁为虎尾、湘客虎皮、堡虎牙、正发虎喉；假者，元胤本姓贾，讥诸臣之以张威耳。后堡与时魁等复相继攻起恒、吉翔、天寿无已；太妃召天麟面谕曰：「武冈之厄，赖吉翔左右之」；令拟旨严责堡等。天麟乃为两解，卒未尝罪言者，而彭年辈怒不止。王知群臣水火甚，令盟于太庙；然党益固不可解。明年正月，邦傅怨堡，因奏言：「堡谓臣无将无兵，请即令监臣军，观臣十万铁骑为何如！且堡昔官临清，曾降贼受伪命」。疏至，天麟抵几笑曰：「道隐善骂人，今亦遭人骂也」！因拟旨：「金堡辛苦何来？实所未悉。所谓监军，可即集议」。盖用杜甫「辛苦贼中来」语。堡固未尝降贼，见之大恚愤。时魁乃鼓言官十六人诣阁诋天麟曰：「堡论邦傅，即令之监其军；论郝永忠，若请其头，亦即与耶」？相与登殿陛大哗，弃官掷印出；哄曰：「我辈不复仕矣」！王方坐后殿与侍臣论事，大惊；两手交战，茶倾于衣。急命天麟取还所拟，谕诸臣供职；天麟遂辞位，慰留之不可。寻诏何吾驺、黄士俊入辅。吾驺为元胤所荐，既知时魁等意不属，亦引进。元胤强留之，秉政数月，卒不为楚众所喜，交章诋诽；至八月，去。时魁等又劾王化澄贪鄙无物望；会经筵传班，堡面叱之。化澄愤，碎其冠服，立辞去。堡等既连逐诸臣，志益横肆；往往入内阁指挥授意，阁臣唯唯从命。湘客尤工窥瞷，出则指词嫁祸。阁臣患之，请于殿旁建文华殿。九月，殿成，王出御，辅臣侍坐拟旨，于是觊觎之风少止。堵胤锡自湖南入朝，堡劾以丧师失地，面责其结李赤心为援、张筵宴孙可望使者事；且曰：「滇与忠贞皆国仇也，厥罪滔天。公奈何独与之昵」！胤锡失色，徐云：「我鞅掌边事，如君言，竟无功」？堡曰：「劳则有之，功于何有」！朝士因多不直堡。孙可望遣使乞封，堡以异姓无封王例，七疏力争。及胡执恭矫诏封可望为秦王，又请立斩执恭以正国法。可望遂怨恨，愈跋扈。堡之为言，多循资格，拘小数；不能权衡时势，以济艰难。后更连劾贞毓及万翱、程源等，廷臣无不掊击；一月章至六十上。其时政出私门，爵赏过滥；堡一切引绳批根。由是诸臣必欲置之死，徒恐元胤为援，未即发。

　　庚寅春，王赴梧州，元胤留守肇庆，陈邦傅统兵入卫。贞毓、之奇、翱、源辈咸修旧怨，乃与给事中张孝起、李用楫、李日炜、朱士鲲、御史朱统钥、王命来、陈光胤、彭全等合疏论彭年、湘客、时魁、堡、正发把持朝政，罔上行私，列朋党误国十大罪。王以彭年反正有功，特免议；余下锦衣狱。瞿式耜闻之，再疏申救，不听。大学士起恒请对水殿，不得入；乃长跪沙际为求免刑。程源立御舟侧，扬言曰：「金堡即「昌宗之宠方新，仁杰之表何在」二语，当万死」！盖造为飞语以诬太妃。都督张凤鸣受密旨，欲因是杀堡；于古庙中陈刑具，用厂卫故事严鞫之，拷掠惨酷。堡大呼二祖列宗；余皆哀祈，招贿以数十万计，尽以充饷。狱成，堡、时魁并谪戌，湘客、正发赎配追赃。已而李元胤、高必正入朝，咸为堡申雪，王意渐解。庶吉士钱秉镫因言「堡被刑最剧，左足已折；相随止一老仆，又堕水死。安能■〈敝〉躃万里，远戍金齿」？乃改清浪卫；得移居桂林。

　　是冬，桂林破，薙发为僧。后二十余年而终。

　　「勘本」曰：当时五虎钩党横行，黩乱朝政。如金道隐之为人，徒以謇謇自命，图骋私志，救时无济，偾事有余；出语不伦，及身受祸。我纯庙睿断，谓无足齿录；真千古公论也。初拟削其名，以其行事散隶他传；惟温氏原文于永明一朝略无传者，独存此篇，以见水殿君臣之概，因而不革。是区区者亦有所不获已尔！

　　●南疆绎史勘本卷二十

　　霅川温氏原本

　　古高阳氏勘定

　　目录

　　列传十四

　　张国维、朱大典（子万化）、孙嘉绩沉宸荃陈函辉余煌高岱（子朗、叶汝■〈艹恒〉）董守谕王正中（王之仁附）

　　右浙东阁辅督师从亡诸臣列传第十四。

　　○鲁监国之事，无足言者：其在浙东，则闽有君矣；在海上，则粤有君矣。所愔者，诸臣皆故国旧君之臣，依依不释，间关相从而不避险阻，与宋之张、陆有同列焉。然诸臣亦多杂事唐、鲁者；其专心于鲁，则若张、孙、熊、钱而外，惟宸荃以下数人焉。迹其才略，亦不能尽所展布。然蒙难而能正其忠，有足悲者矣！志之。

　　◎温氏以张、朱为江东首事之臣作合传，可也；而孙忠襄则仅附传末数言，失之矣。今概节行实，列诸「书后」。张太傅国维与王武宁之仁，当江上溃军之时，议将抽兵分守；武宁曰：「北军数十万儵然而渡，如何迎敌！吾惟一死耳，公宜自计」。太傅乃追扈监国。行至黄石岩，方国安已烧断桥梁，不得进；遂恸哭还山。监国传命相机图复，因更治兵东阳。武宁入海后，沉其妻妾、两子妇、幼女、诸孙于蛟门下，而毅然还至内地以死。则是武宁之始终，较国安霄壤矣。而温氏竟弗予传，何邪？然既于鲁臣诸传之末附有所论，又未可补入「摭遗」也；故于「勘本」「书后」特议之。

　　列传十四

　　张国维、朱大典（子万化）、孙嘉绩、沉宸荃、陈函辉、余煌、高岱（子朗、叶汝■〈艹恒〉）董守谕、王正中（王之仁附）

　　。张国维、朱大典（子万化）孙嘉绩

　　张国维字玉笋，东阳人；朱大典字延之，金华人。两人皆起家进士；崇祯朝，以佥都御史出为巡抚，国维应天、大典山东。皆善用兵，剿平寇盗，着有劳绩。而国维廉，声望高，遂入为兵部尚书；大典贪黩，为言官所纠，坐赃落职（事具「明史」）。

　　国维奉使江、浙练兵；南都立，召还部，协理戎政。叙讨贼功，加太子太保，荫子锦衣佥事。请建三辅以藩南京，以京口为东辅、芜湖为西辅、京师为中辅，各设重兵镇守；不果行。吏部尚书徐石麒去位，廷议归国维；阮大铖私取中旨，用张捷代。国维知事不可为，遂乞省亲归。

　　时大典家居，都御史刘宗周劝其募兵勤王，给事中熊汝霖奏充为事官；乃率兵三千至南京。石麒言「大典虽贪，其人材足倚也。今湖南残破，可令为巡抚，练士卒、具糗粮，立功自效」。马士英辈以其豪富，不以贿进，矫旨责问石麒；竟不许。大典不得已，乃自乞援马、阮；始收其兵入卫，召为兵部左侍郎。踰月，进尚书，总督上江军务。左良玉兴兵，命监黄得功军御之。福王奔太平，大典与大铖入见舟中，谋幸杭州。王命大典以兵先发；因驰归，治兵于乡。

　　及王被执、潞王亦出降，大帅遣使者至郡县征户口册籍；余姚知县王曰俞弃域遁，教谕某奉册籍归命，即用为知县。发役治道，苦役者大哗；余姚孙嘉绩突入县治，鸣钟鼓斩令以殉。嘉绩字硕肤，大学士如游孙也；仕至兵部职方司郎中。南渡，起为九江佥事，未赴而国亡。时王师所之，郡邑望风下；嘉绩猝然发难，由是浙东响应。国维亦起兵东阳，朝鲁王于台州，请王监国；即日移驻绍兴，加国维太子太傅、兵部尚书，武英殿大学士，大典亦加东阁大学士，嘉绩授右佥都御史。义兵云集，分汛防江。

　　寻进国维为少傅，赐上方剑，督师江上。总兵官方国安亦自金华至，士英素与之善，匿其军中；请入朝。国维劾其十大罪，乃不敢入。秋七月，复富阳，寻克于潜。树木城于缘江要害，联合国安及王之仁、郑遵谦、熊汝霖、钱肃乐诸营为持久计。是冬十月，御大军于江上，连战十日。已败至草桥门，天大风雨，不能战，乃各引退。唐王颁诏入浙，求富者将起而应。监国惑，欲避位。国维驰入朝，令勿宣读。上书闽中曰：「国当大变，凡为高皇帝子孙臣庶，咸当协心并力，誓图中兴。成功之后，入关者王，今日原未暇易也。监国当大势溃散之日，纠集维艰。一旦奉诏退就藩服，人无所依。闽中鞭长不及，猝然有变，则唇亡齿寒，悔将莫追。臣、老臣也，惟社稷是图；岂若朝秦暮楚者举足左右，为功名计哉」！议遂定。明年六月，江上诸师乏饷尽溃，方国安劫鲁王南行，国维振旅追扈之。洎王走台州航海去，乃退守东阳。俄义乌破，知势不可支。有劝之入山观变者，国维曰：「误天下士者，文山、叠山也」！乃作绝命诗三章，跃入池中死；年五十有二。

　　初，大典驻军金华，与闽相近；亦自通于闽。唐王乃就加文渊阁大学士，封婺安伯，督师浙东。阮大铖至，留与共事；金华土庶不能容，檄数其罪，逐之。大铖怒，走诣国安营，构两军交恶；闽中屡以谕解之，不得。及大兵渡江，大铖降；言愿破金华以报新恩。前在金华时，大典尝与之阅城；至西门，戒其下曰：「此门新筑，土未坚；有事，则备御宜严」！至是，大铖用巨炮专攻之，城即崩，杀戮甚惨，以报檄讨之恨。大典全家自焚死。先，绍兴有金姓者，从军金华。祈梦兆，神命出其掌，书一「古」字；久之莫可测。及城屠，收集积尸，凡十口作一坟；然后知「古」字之兆如此。

　　嘉绩后从鲁王出海，亦进文渊阁大学士。至舟山，卒于道。崇祯丁丑，嘉绩举进士，其县令梦其名殿试第一，榜发不验。及嘉绩死，适葬舟山张信坊下。张信者，洪武时进士第一也。

　　「佚史」曰：国维之抚应天也，建苏州九里塘及濒湖诸堤，修松江石塘以捍海；立社学、设常平仓，苏人尤德之，至今虎邱祠焉。而南渡用之，一筹莫展，飘然引疾。岂知其危乱，不欲同污污乎！至于小试防江，亦甚危矣。大典平登州巨寇功甚伟，然以大铖之凶，而大典眤之，遂致谗构两军，败乃国事；挟其小隙残及民生，而藉以逞，比匪之伤耶！嘉绩仓猝建义，其谋非素定也；然鲁则由之监国。事虽不成，溯洄海上者十余年，义士依之，冠裳勿替；则嘉绩有以启之也。

　　「勘本」曰：张太傅为天启壬戌进士，初知番禺县，擢刑科给事中；劾罢魏党六人，为忠贤所逐。寻起用，至崇祯七年，授佥都御史，巡抚应天、安庆等处十府。是冬，贼犯桐城，官军覆没；时年方壮，一夕须发顿白。后见贼势日炽，请于朝，割安庆、池州、太平别设巡抚，以史阁部兼任其事。安庆之不隶江南，自此始也。苏、松间捍海、筑塘、浚渠、通漕，民德之甚。十六年夏，我大清兵犹在畿内，檄赵光抃拒战螺山，师溃。言者交诋之，逮下狱。苏民闻之，争诣阙乞贷。庄烈帝念其治河功，即宥出候命。召对中左门，复故官。命驰赴江、浙督练兵、输饷诸务，因条陈生财七事。出都十日，而都城陷。鲁王监国，以枢辅治兵江上，约诸营于十月初八日始，连阵旬日；及十二月朔，大兵伏内墩，太傅令部将赵天祥西渡，己军上流、熊军下流横截之。大兵徘徊不欲战，乃各引还。二十四日，议分道齐出，夺门而阵，而方国安一军先败焉。

　　朱大司马一字未孩；身干魁杰，瞻视不常。素习骑射，喜谈兵。世本农家子。其大父以殴死族人，论如法；父凤，倾身事吏谋脱之，遂终其身事之，袭其业。司马少补诸生，奇穷。尝为里中鸣不平事，诸吏恨之；声其所行不端，几遭斥辱。兰溪知县刘宇烈曰：「此郎岳岳，不久为池中物」！力护之，始免。万历丙辰，成进士；除章邱知县，报最。天启壬戌，擢兵科给事中。客、魏等十二人假保护功，予荫袭；乃抗疏力谏。出为福建副使，转参议，以病去。崇祯庚午，起山东参政，驻天津治兵，有绩；晋右佥都御史，巡抚其地。辛未冬闰十一月，登州游击孔有德反，与耿仲明等据城相持。久之，贼粮绝，食人，熬人油为烛；恃有水城可遁，固志不降。时论抚之，累被辱；乃密令官军以轻骑夺其水口，贼惧。司马言贼穷必入海，当伏兵海道邀之；朝议未许。明年秋，贼载子女、玉帛先入海。时刘良佐为游击，献轰城策；俘获千余人、贼将七十五人。孔、耿本毛文龙部将，袁崇焕诒杀文龙，将士因之多不辑；未几，反。至是航海，遂诣沈阳降。叙功，晋兵部侍郎兼副都御史，世荫锦衣百户。八年，流贼毁中都陵寝，思宗哭于庙；诏大典以漕督兼淮抚办贼。历任三年，累着战功。当是时，制府杀贼者分三道：总理卢公象升当一面，秦督洪承畴当一面，总漕兼淮抚以护陵、通运当一面。其余抚臣，各守所辖往来策应。然卢公与承畴素称善杀贼，部下如曹变蛟、祖大乐等皆健斗，而淮抚标下仅刘良佐稍见劳绩。司马乃独身支捂，约示方略；终其任，贼不敢再犯中都。后卢公以勤王入，承畴与秦抚孙公传庭继之入，俱以忤杨嗣昌遭排笮；而司马则苟完无恙，论者颇以此启疑。惟行军以来，不持小节，公私囊橐无所戒。后额饷不至，虽出己资以给亲军，而谤讟大兴，弹劾者丛至矣。公子万化，亦任侠选事；司马自以功过不相掩，请出家财募兵剿寇为后效。自以麾下居京口，大集奇才剑客，自治战具，得西洋火药三百余筩；万化亦于东阳、义乌间广纳材武之士以益之。未几，许都变作，乃由京口驰还，勒兵江干，鞭十人、贯三人耳禡祭以往。时万化御贼已有功，绍兴推官陈公子龙旧识都，招之降。东阳徐知县调元、同里姜给事应甲咸与司马有隙，翻诬以纵子通贼；诏逮治，并令籍产充饷。会国变，止。南渡，阮大铖掌戎政，不能有所展；左兵之乱，出督靖南军，为防御。未几，南中下，赧王奔至；方与靖南计，将奉王入浙，而靖南饮羽矣。遂率亲军归，与江上诸公奉迎鲁王监国之议。是时，张太傅与司马主金华，孙、熊两家主绍兴，钱公肃乐主宁波，江东之兵推此三府。监国以太傅辅政，以司马具阁衔建行台督师。寻以分地，则专辖金华、兰溪、汤溪、浦江，太傅则辖东阳、义乌、武康、永康。而方国安等以溃兵列江上，纵暴无状；马士英又蓦入其军，大铖继至，人心岌岌，以故未尝越严州一步。先是，在淮抚时，唐王禁高墙，为白其冤；及闽中立，王虚揆席，屡书招之。司马曰：「钱塘一江扼要，吾去则谁司饷。唇亡齿寒，闽又何能为固」！或劝其子媳先行，为善后计。曰：「吾子媳去，则一境无固志，是教之叛也。为天下者，乌得及其家」！比国安闻其家尚多财，声称索饷四万酬士英引进尚书之德，遽率众往袭；监国召之，传旨至再，始解散。其后事势日非，葺公廨为行在，将迎监国移驻之。或曰：「汀上一危，婺中得安枕邪」？议遂寝。王师渡江，国安首先溃降，导攻金华。司马执招抚使烹之，固守三月。外无蚍蜉蚁子之应，而部下众志如城，无一叛者。其姻家傅御史岩，为义乌强宗；请尽以子弟兵为援，泣许之，岩夜缒而出。部将吴邦璇、何武雄健多智，素倚之。时国安以大炮攻城急，城中亦以火药御之；烟焰蔽空，日哄如雷。而大兵虽失利，乃早夜济师，守者渐疲，纷投坑堑，城遂陷。公子万化尚巷战，力尽见执；司马麾其爱妾、幼女及万化妻章氏投之井。邦璇曰：「城中火药尚多，不可资敌；不若焚之，为吾辈死所」！司马袖出火绳示之曰：「此固吾意也」。即环坐库中，宾从之愿以死侍者得二十余人。顷有告者曰：「公子死矣」！司马亟命举火，火发药，乃大震如霹雳。大兵反走，多蹂践死。傅岩还至义乌，死。公孙钰，官都督，以奉表闽中，于浦城死。金华城民死者，亦十之九焉（古高阳氏又案：公以阁衔督师，乃文华殿大学士也。温氏作闽加文渊阁，非。谢山全氏言：「野史流传多失」。昔吴农祥于公为戚属，而为之传曰：「以四万金与贵阳及专奉闽中事，其不可据如此；因为之别作事状」云。「勘本」「书后」据此）。

　　孙忠襄公嘉绩，为忠烈公燧五世孙，赣州殉难刘同升榜进士。初任职方主事，以弗予太监高起潜世荫，被劾下狱；狱中从黄石斋先生道周受「易」。会有诸生疏救道周，庄烈帝益怒，立移锦衣狱。凡向与往来者，皆诡词以脱；独嘉绩直陈无隐，坐长系。诏下，司寇徐石麟出之，戌金陵。南渡，起九江佥事；未上事而国亡。时县令役民修道，嘉绩葛衣徒步私巡里中，诸役者皆泣下；曰：「盍逃乎」？曰：「有令在，逃者死也」！曰：「役死、逃亦死，独不念于死地求生乎」？役者曰：「顾安所得计」？曰：「江东事未可知，尔等皆壮士，敛手就死，死亦无名。今邻邑举义，诚能合众画江守，则大有功。脱不胜，犹缓旦夕死；况未必然邪」！众曰：「唯命，愿效死」！于是即帅所役三百余人起，执杀县令；偕熊公汝霖入郡奉迎监国，会兵分守。比江上师溃，携印绶、图籍由江溯海至中洋，悉自沉之，蹈海死。时丙戌六月二十四日，年四十有四。初葬滃州张信墓南，表曰「五世忠烈之墓」。予祭，谥「忠襄」。泊后二十八年，公孙讷航海，扶柩归葬故里。

　　沉宸荃

　　沉宸荃号彤庵，慈溪人。崇祯庚辰进士；授行人，奉使旋里。

　　南渡，复命擢山西道御史。初言五事，曰破方隅以立臣表、端品望以立臣模、砺廉洁以清臣操、殚心力以供臣职、息凌躁以安臣分；皆切时病。又言：「疆场之情形日变，臣下之泄沓日深。仪文兴作，粉饰太平；党邪丑正，喜誉恶直：几不知宗社孔棘、国事阽危也。饷入六百余万，而淮、徐四镇及督师岁计已需二百四十余万；江、楚藩镇督抚各标，京营、京口、浦口各镇，其所需又岂淮、徐比哉！即小民卖男鬻女、有司敲骨剥髓，亦未能足；非陛下卧薪尝胆时耶？且北望山陵，麦饭无展；中原、河北，沦为异域。今西北风尘，尚有东南托足；倘东南复起烽火，则将税驾何方？触目心悲，又何暇计及服御、仪文之间乎」！又言：「经略山东、河南者，王永吉、张缙彦也。永吉失机之将，先帝拔为总督，贷其罪、隆其任，恩亦渥矣；乃拥兵近甸，不救国危，奉身先窜。缙彦以部曹骤典中枢，乃不念先帝特达之知，而率先从贼，视息偷生。此二人者，即加以赤诛亦不为过；陛下以封疆故，屈法用之，自宜奋力图功，洗涤前耻。而永吉、缙彦逡巡观望，逗留淮海间，至今未闻荷戈先驱也；死何以见先帝，生何以对陛下！昌平巡抚何谦失陷诸陵，罪不容赦。至都城既陷，先帝宾天；守土臣皆宜砺兵秣马，俟新君复雠。贼尘未扬，顾先去以为民望。如河道总督黄希宪、山东巡抚邱祖德、鲁化龙等，尚可容偃卧家园乎」？疏入，命俱逮治。冬至日郊天，中旨改期。宸荃引「洪范」天人感应之理及体元行政之事，以明祀天之必不可缓；不听。俄又陈御敌实策，下所司议。是时朝政大乱，宸荃独持正要，群小无不恨之；掌道张孙振尤甚。明年，以年例出为苏松兵备佥事。宸荃之初入考选也，有乡人语之云：「公以千金贽，省中可得也」。宸荃曰：「吾岂贿进哉」！已而复来云：「不须金矣。贵阳方收人望，称门下士可也」。曰：「扫门求仕，吾亦耻之」！至是，吏复以千金要之，言「部疏上，从否惟内阁得以转移」。或又转以告，宸荃曰：「诚如吏言，我将为吏用矣」！

　　南都亡，举兵邑中；鲁监国擢为佥都御史。从至闽，进工部尚书。戊子冬，与刘沂春并进东阁大学士，从之舟山。壬辰，又从之泛海，抵中左所及金门。当宸荃从亡时，其父家居；当事者，每齮龁之。父亦强直，莫能加害。宸荃思其亲，辄吟诗恸哭；闻者莫不怜之。

　　陈函辉

　　陈函辉字木叔，号寒山；台州临海人。崇祯甲戌进士，知靖江县；不拘小节，好交游，日事诗酒。御史左光先劾罢之。其友曰：「子盍止酒简事乎」？函辉曰：「昔庞士元非百里才，彼虽废事，犹获大用。今吾县事不废也，友朋、诗酒何害于事。左君摭拾小过，借以立威。子谓我遂无所树立乎？吾闻之：君子志其大者、远者；子姑待之」！后以计典，复坐赃削籍。

　　北都陷，函辉恸哭，刑牲誓众倡义师。福王立，不许草泽勤王；乃已。寻起职方主事，监江北军。事败，奔还。鲁王驻台州，走谒之；且曰：「国统再绝矣！王亦高皇帝子孙也，雪耻建邦，于是乎在；盍亟图之」！王谢曰：「国家祸乱相仍，区区江南且不能保，尚何冀乎」！函辉曰：「不然！浙东沃野千里，南倚瓯闽、北据三江，环以大海，士民忠义知勇；句践之所以称霸也。王若有事，臣愿竭股肱之力」！会兵部尚书张国维起兵东阳来迎王，函辉乃与柯夏卿从至绍兴。王监国，擢少詹事。或言函辉曾入计典，不宜侍左右；遂弃官归。寻复原官，迁礼部右侍郎，进礼、兵二部尚书。国维督师江上，函辉居中调度。其时诸军皆不习行陈，华衣呵殿，相为夸耀；而方、王二镇又日事争饷，义兵渐散。叹曰：「大事去矣！夫无种、蠡之材，而有宰嚭之佞，何以能久」！

　　明年，防江师败，从监国自台州航海。半道阻乱兵，遂与相失。驰回台州，哭入云峰山，于文心僧舍赋绝命诗六言十章，自沉死；年五十七。

　　余煌

　　余煌字武贞，号公逊；会稽人。天启乙丑，进士第一。初名皇，熹宗御笔改之；授翰林修撰。崇祯时，转中允；历左谕德右庶子，充经筵讲官。给事中韩源劾其与修「三朝要典」，宜斥；煌疏辨，帝慰谕之。然由是不得显用。户部尚书陈国祥请借京城房租，煌力争，不可；乞假归。煌事亲孝；登第后，犹俯仰受杖。家居不妄谒当事，邑有大利害则言之。

　　鲁王监国，初起礼部侍郎，再起户部尚书，皆不就。明年，以武将横恣，拜兵部尚书，始受命。时内阁田仰与义兴伯郑遵谦争运饷，两军格斗，喋血禁门；煌至，申严军纪，将士敛戢。诸臣竞营高爵，请乞无厌；煌上言：「今国势愈危，尺土未复；朝政愈繁，战守无资。诸臣请祭，则当思先帝烝尝未备；请葬，则当思先帝山陵未营；请封，则当思先帝宗庙未享；请荫，则当思先帝子孙未保；请谥，则当思先帝光烈未昭」。时以为名言。后乞师滃州，煌寄书黄斌卿主之，不从（？）。

　　及王航海去，有欲据城抗者；煌以徒害生民，乃大开诸门任其避难，由是一城获全。旋赋绝命诗，投城东渡东桥下；久之，浮出水面曰：「忠臣不易为也」！复奋力自沉而死。

　　「勘本」曰：丙戌五月晦日，江上失守，众议登陴。余司马叹曰：「临江数万军犹不能战，乃欲以老弱守孤城，是聚肉待虎也」！亟开九门，纵民所之；而自出东郭，沉渡东桥下。朝衣广袖猝不没，老仆陈二■〈车从〉述及之，拯以起；复急袖巨石自沉。比得尸，衣带间有小木版，书绝命辞曰：「穆骏自驰，老驹勿逝。止水汨罗，以了吾事。有愧文山，不入柴市」（又案余氏家乘载：「公投渡东桥水，会男妇出奔，齐呼「公活我辈，公死敢不救」！急拯之，负以逃。及梅龙堰，公苏，谢诸民。民去，再投堰水以死」。存此备质）。

　　高岱（子朗、叶汝质）

　　高岱字鲁瞻，号白浦；会稽人。崇祯中，以武学生举顺天乡试，被黜；久之，辨复。鲁王监国，授兵部职方主事。

　　及绍兴失守，慨然曰：「上恩厚矣，国家文武异途，重文轻武：咕哔小生，持议庙堂；而戮力疆场者，指为麤人。以致寇盗充斥，不能抗御。神州陆沉，职是故也。我本武学，授事文职，偪仄抢攘，无益毫发，尚不能以一死报国乎！刘蕺山，吾乡先生也；吾当师之」。即绝粒。子朗，诸生，亦气节士；日夜守之。阅八日，令下薙发；朗泣辞其父曰：「大人决志弃世，儿愿先往泉下扫除」！岱瞠目曰：「有是哉，若乃能先我」？朗携巾服泛小舟，绐舟子曰：「我欲祷神，亟驾出海」！视去岸远，北面再拜，跃入海。舟子急挽之，啮其臂，始得下。舟子又入水救之，猝其中；朗跃出水面，正巾而没。岱闻之，曰：「有是哉，儿果能先我」！一笑而绝。

　　「勘本」曰：高兵部亦字疚葊，先世家凤阳。洪武初，名安道者，以武勋，世授沥海所百夫长；遂籍会稽。崇祯庚午，武举。昌平陷，尝疏陈安危计，格不上。监国时，受职；严禁兵伍打粮、送札等弊，民赖以苏。江上溃，绝食十三日不死。仲子朗，促之。又三日，朗泣拜曰：「儿不能俟矣，请先死」！遂奔偁江。其兄澄，追之及，曰：「吾居长，分随父死；汝其奉母」！朗厉声呼曰：「兄死之与养孰难？弟姑为其易者」。遽跃入水。澄力持之，朗乃啮臂始脱。帻欹，复出水正之，死。朗字子亮、补弟子员甫十日，兵至；衣青衿遍谒所亲曰：「此来别也，无烦答拜」！初，监国欲以武职授；辞曰：「兵戎事素未谙，生平读书冀博一领青衫，称明朝士子足矣」。其妻潘氏，以节称。

　　叶汝■〈艹恒〉字衡生，崇祯庚午举人。浙东监国，授行人；监军江上，加职方主事。与高岱以同里故，同官会食，每抵掌共言忠孝事。闻变，偕妻王氏出居桐坞墓所。岱送之曰：「君殆隐是乎」？曰：「非也。我无城守责，我死墓耳」。谓其妻曰：「吾得死所，子奈何」？王曰：「我岂不能从子」！汝■〈艹恒〉遽投地拜之曰：「成吾者，子也」！乃同赴水。王被救，里人劝以食；不可。越日，复投于水死。

　　董守谕

　　董守谕字次公，鄞县人；汉孝子黯之裔。天启甲子，举人；七试南宫，不第。文行素高，与翁鸿业、姜思睿齐名；所谓「浙东三俊」也。

　　鲁王监国，召为户部贵州司主事。当是时，熊汝霖、孙嘉绩首事起兵。然皆书生不知调度，乃迎方国安、王之仁授之军政，凡原设营兵卫军俱隶之；孙、熊所统，惟召募之街卒、田儿数百人。方、王兵既盛，反恶当国者有所参决，因而分饷、分地之议起。分饷者，正兵食正饷，田赋之出也；方、王主之。义兵食义饷，劝捐无名之征也；熊、孙诸军主之。分地者，某正兵支某邑正饷，某义兵支某邑义饷也。监国令廷臣集议，方、王司饷者皆至殿陛哗争。守谕曰：「诸君起义旅，咫尺天威，不守朝廷之法乎」？乃稍退。户部主事邵之詹等议绍兴八邑各有义师，专供本郡；以海宁给王藩、金华归诸阁部、五府归方藩。守谕进曰：「是议皆非也！夫义饷者，虽有其名无其实；以之馈义兵必不继。即使能继，谁为管库？今请以一切税供悉归户部，计兵而后授饷，核地之远近酌给之后先，则兵不绌于食，而饷可以时给也」。方、王虽不从，然所议正无以难也。之仁请上渔舟税，守谕曰：「今日所恃者，人心耳。渔户已办渔丁税矣，若再苛求，民不堪命。杂贩小夫且不自安，人心一摇，国何以立」！久之，又请行税人法、请塞郡之金钱湖为田、请官卖大户祀田以赡军；三疏皆下部议，兵士露刃其门以待覆。守谕不顾，力持不可。之仁大怒，谓「行朝大臣尚不敢裁量，幕府户曹小臣敢尔阻大事耶」！上言：「得孟轲百，不如得商鞅一；得谈仁讲义之徒百，不如得鸡鸣狗盗之雄一」。乃檄召守谕，将杀之；王不能禁，令且避。守谕慷慨对曰：「司饷守正，臣分也；生杀出主上，宁武虽悍，将何为者！桓温、刘裕雄才钜略，其托言晋阳之甲，不过欲擅执朝臣。臣任死王前，听宁武以臣血溅丹墀可耳」！于是举朝愤怒曰：「之仁反耶！何敢无王命而害饷臣」！之仁卒迫大义以止。

　　明年，庄烈帝大祥；守谕诣朝堂哭，三军缟素一日。迁经筵日讲官，兼理饷事。六月，大兵渡江，鲁王航海；守谕不及从，遂浮沉闾里间。尔时，凡举人入仕者，许重就公车；守谕独杜门著书。张肯堂死，其孤以浮海求还葬；有司征状，缙绅莫敢应。守谕叹曰：「忠裔也，可使莫助乎」！有司惊曰：「公素高节，今何勇来」！立应之。卒年六十又九。

　　「勘本」曰：董户部少受业于漳海黄先生，讲学大涤山房，着有「擥兰集」。国亡，遯迹荒郊中，由丙戌迄甲辰凡一十九年。其为言多沉郁哀挽之作。邵给事之詹，姚江人。其仕江东，诸野乘所无称，独于此一见其名。户部哭之以诗极哀，称有建义之功、借箸之策。钱塘破，之詹悲愤，疽发背死。

　　王正中

　　王正中字仲撝，直隶保定人；宁武侯之仁从子。崇祯丁丑进士，授长兴知县。

　　国变，流寓绍兴。鲁王以兵部职方司主事召，摄余姚县事。时军旅猝起，公私赤立，市魁、里正得一札付，则入民舍括金币；甚至系累呼号，交错道路，郡县不敢问。正中率所练乡兵之任；既视事，令各营取饷必经县票品核资产以应，否者以盗论。民间稍靖。总兵陈梧败于嘉兴，渡海掠余姚。正中遣民兵击杀之，诸营大哗。行朝忌者劾正中擅杀大将，黄宗羲言于王曰：「梧借丧乱以济其私，致犯众怒，是贼也。正中守上，即当为国保民，何罪之有」！议乃息。诸将张国柱、田仰，荆本彻各率兵过姚江，舳舻蔽空；以正中严备，不敢犯。国柱后从定海入，纵兵淫劫，百姓汹汹；正中单骑入其军呵止之，国柱迄不得逞。尝率轻骑渡海盐，夺澉浦；县人倚之若严城焉。擢监察御史。喜星象、律吕、度数之学，故与宗羲善；造监国鲁元年丙戌大统历以进。

　　浙东亡，隐山中，贫甚；赁田以食，佐以医卜。丁未八月卒，葬山阴。

　　「勘本」曰：案「残明东江丙戌历书」全氏跋云：「乙酉秋九月，职方主事权知余姚县事王正中表曰：「伏以上天下泽，颁朔以定民心；治历明时，纪年以垂国统。知大明之昭然，斯余分之不作。臣正中诚惶诚恐、稽首顿首，窃自高皇洗湛昏之日月，颁之夏商；列圣承复旦之乾坤，分其经纬。岂意天崩地裂，玉改鼎沦。幸遇主上飞龙会稽、援戈江左，而日官失御，天学无传。虽百务未遑，姑次第夫典礼；乃一统为大，将肇始夫「春王」。一鴈不来，竟是谁家之天下；千梅欲动，难慰避地之遗民。臣正中博访异人，亲求岩穴；有黄宗羲者，精革象之学、任推算之能。爰成大明监国鲁元年丙戌大统历一卷，谨缮写随表上进以闻」。又别状曰：「宗羲系余姚故监察御史、赠太仆卿尊素子，思宗皇帝所赐荫。方今以里社子从军，在左佥都御史孙嘉绩部」。有诏优答，宣付史臣。次年二月，录宗羲从军之劳并造历功，授职方主事；寻与正中并为御史」。古高阳氏曰：聿自我朝应天顺人，入主中原。时山海未靖，四王送起，其自为正朔者尚十余年，节气、正闰、晦朔互有不同也。全氏言黄氏最精历学，会通中西，顾于沧海横流之际，一小试之；以瓯越之弹丸，当山河之两戒，其亦可悲也夫！

　　「佚史」曰：监国君臣，本无大略；授国政于悍帅，民之苦兵有甚于盗。藉非董、王诸臣力摧其锋，拥护孤弱，民之涂炭亦岂能历一岁哉！虽无救于乱亡，然支持一时、即受一时之赐。及其亡也，宁武侯王之仁入海而败，将自沉；既而曰：「吾死此，孰知名节」！乃立旗帜、张鼓吹，扬帆直抵松江。官军兵谓其降也，护至金陵；峨冠大袖，肩舆而入，都人聚观。制府令其易服薙发，之仁笑曰：「我握兵柄，爵通侯。谋人国事而无成，死固分也。然葬于鲸鲵，身死不明；后世青史，何以征信？故就此以求死耳」。遂见杀。呜呼烈矣！论者谓其始降后悔，并没其节，亦太过也。悯之，附于鲁臣之末。

　　「勘本」曰：王仲撝传，「原本」附于董户部末。观其御难、主兵、荐才、进历，是亦贤者之所为也；自应正名，专立一传。温氏于宁武以江上之失，故不为立传；然并削其名，则苛矣。案之仁首虽纳款而能幡然自新，从钱忠介起义，末虽丧师而能明目张胆至江宁死节；惟于画江之役入方国安党，遂致终其身不克有令名也，吾甚惜之。方甬上六狂生之奉忠介起事也，降绅谢三宾飞书以告，而忠介书同时至。之仁具答，两应之；约是月十五日至鄞，而密语忠介客倪君曰：「归致尔钱公具燕犒，届期以兵至」。三宾侈然以为杀忠介、杀六狂生直俄顷耳，乃大合诸绅耆于城东演武场；甫入坐，之仁鞾中出三宾书，对众朗诵。三宾遑遽无地容，突前欲夺之。之仁色变，转而向忠介曰：「是可杀却祭纛否」？语未既，长刀夹之下；三宾哀号跪阶下，叩头无算，请输万金充饷。诸耆为之请命，始释之。之仁此举，爽健有豪杰气；惜乎录其财，不竟杀却，致后来多所是非。惜乎！已之中节为国安所误。呼！士君子取友固不可不审也。然以之较方、郑之徒，则迥不侔矣。「勘本」附其名，亦所以奖有终也。

　　●南疆绎史勘本卷二十一

　　霅川温氏原本

　　古高阳氏勘定

　　目录

　　列传十五

　　张肯堂吴钟峦（子福之附）林垐（林汝翥、叶子器）刘中藻（陈世享等）朱继祚（汤芬、林嵋、都廷谏）朱永佑李向中沉履祥（刘世勋、张名扬、林瑛、王朝相、刘潮等附）

　　右浙中阁部留守舟山殉节诸臣列传第十五。

　　○舟山环海，原为昌国卫；越王句践尝欲置夫差于甬东地，即此。明隶定海，设参将一员。唐王时，命黄斌卿镇之，遂欲雄据其地。鲁王至，不纳；卒为定西侯张名振等所诛，诸臣始得奉王以居也。夫鲁监国自浙至闽，连克郡县，谓非林垐诸人力哉？亦几几一成、一旅之聚矣。然卒无成者，天也。大本已摧，乃欲藉■〈木卉〉蘖以成林，不亦远乎！其后陆处者，惟舟山二年耳。王师进攻历年后下，岂其地势险要而固于两都与？曰：非也。语有云：「同党执虎，十夫挠推；二人同心，其利断金」：盖明之遗臣在焉。舟山破，而明之遗臣尽矣。其殉义多于两都者，何也？曰：当日诸臣之不死者有二：其一，私妻子、保富贵，偷生无耻之小人；其一，怀才未试，抱申胥之忠、矢田单之智，庶几后王得当以报。至舟山，则二者之臣无矣；慕富贵者必不至，至者皆志在死忠者也。地末天荒，鲸鲵为伍，岂尚有余望哉！故君子无责焉，亦无褒焉。褒之，以其始至也，非以其死终也；责之，无可责焉，至此而臣事毕矣。虽然，吾闻之海上有十洲、三岛为神仙所聚，安知诸君子非以兵解而复神游其际也乎！

　　◎监国驻舟山，当以华亭张太傅、武进吴宗伯为垂绅正笏之大臣也。「勘本」于二传纂补倍详，而移其次于「林传」之前。

　　列传十五

　　张肯堂、吴钟峦（子福之附）、林垐（林汝翥、叶子器）、刘中藻（陈世享等）、朱继祚（汤芬、林嵋、都廷谏）、 朱永佑、 李向中、沉履祥（刘世勋、张名扬、林瑛、王朝相、刘潮等附）

　　。张肯堂

　　张肯堂字载宁，号鲲渊；松江华亭人。天启乙丑进士。知浚县，弭盗安民，大着声绩；擢御史。流贼陷凤阳，皇陵震惊；疏劾阁臣，条上灭贼方略。寻出按福建；时抚军沉犹龙亦松产良吏，同心剿抚，寇氛少辑，论功受赉。还朝，掌河南道；倏奏时事，词旨恳切，帝多嘉纳。旋迁大理寺丞。顷之，以右佥都御史巡抚福建。初下车，漳南大盗郑芝龙以受抚，官至总兵，倚巢窟跋扈，私招盗五十余人，报肯堂请留标下。肯堂曰：「剿盗，元戎职也。未有朝命而擅受降，不可」！即具疏入告；得严旨，悉论斩。芝龙以此衔之。南都立国，选兵三千入卫，令部将周蕃率之助防江；玺书褒美。时汀、漳间有贼数万，出没剽掠。肯堂剿、抚并用，踰年悉平。

　　南中亡，芝龙弟鸿逵奉唐王至水口驿，肯堂具启迎；王复以书，言「两京沦没，陵寝暴露，怀枕戈复雠之志而无其地；流离蹈海，几作波臣。惟天南一片土，先生保障以待中兴，高皇在天之灵实式凭之」。书至，乃急约漳浦故尚书黄道周自浙驰至。芝龙意犹豫，而以弟鸿逵所迎，勉就约。秋七月，唐王称制，进兵部尚书。寻改左都御史，掌都察院事。因而陈恢复大计，且言江干之祸，皆由罪辅马士英，又加以弃主而逃；今闻其在浙，法所不赦。以故王登极诏中即发其罪，士英叩关自理七疏，皆不纳。而芝龙力为之请，诏令其恢复杭州始申雪；士英竟不得入，芝龙益恨。旋以曾妃参与政事，具疏谏之；妃恚，王遂疏。时芝龙无意恢复，亦恶肯堂日以亲征进劝，思黜之；用其私人郭必昌代为巡抚，夺其兵。犹以翊戴功，晋太子少师；令总理留务，造器转饷。八月，命监临福京乡试；盖外之也。已而故尚书曾樱至，诏肯堂以冢宰专掌院事，而以铨事属之樱。

　　丙戌正月，累疏请兵。诏加少保兼户部、工部尚书，总制北征；赐上方剑，专理兵马粮饷，抚镇以下许便宜从事。其实，皆空言尔。孙茂滋方家居，肯堂遣部下汝应元归省之。会吴淞兵起，主之者夏允彝、陈子龙也。应元固雄俊人，即以肯堂命奉茂滋发家助助军；王授应元为御旗牌总兵官。未几兵败，徐孚远浮海来诣，茂滋亦与应元至，为言「吴淞事虽无济，而犹保聚相观望；倘有招者，可一呼集」。遂上水师合战之议，请王亲征由浙东，而已以舟师由海道抵吴淞，招诸军为犄角。阁臣曹学佺力赞之，谓「徼天之幸，在此一举，当乘风疾发」；即捐饷一万速其行。肯堂请以太常卿朱永佑及赵玉成、徐孚远参其军。有周之夔者，故苏州推官，旧与东林有隙。至是，起兵于家，报国甚勇，且熟海道；亦用之。以平海将军周鹤芝将前军、定洋将军辛一根将中军、楼船将军林习将后军；诏晋肯堂大学士。行有日矣，而芝龙密疏止之；密以郭必昌将步卒先发。必昌受命，不出三关一步而令肯堂待命。遂数舟入海，徘徊岛上，逾半载；朝事不复相闻，邮筒亦隔绝。六月，复下督师之命。然军资、器械并饷三万尽为芝龙所取；于是自募得六千人，屯鹭门。是秋七月，闻王亲戎出延平，且幸赣州；方引领望消息，而芝龙蓦引大兵追王，执王去。乃痛哭，誓不欲生。

　　时所屯地旁为东石，即芝龙居。会鹤芝军至，劝之；以为「封疆之臣，封疆失则死之。今公奉使北伐，非封疆也；不如振旅以为后图」！肯堂因入其军。鹤芝亦以盗起海上，至大将；然其忠顺，非芝龙比。肯堂出师，因欲以先锋用。芝龙将降，以书招鹤芝计事，故以兵来会，而道与肯堂遇，止之；不信。既至，知其降已决，遂与肯堂谋出师，破海口诸城。大兵势盛，鹤芝度不能抗，由闽入浙。有周洪益者，荡湖伯阮骏部将也；劫肯堂于路，踉当入滃州，滃之总兵官黄斌卿留之。斌卿无远略，虽外致隆礼，馆于参将故署；而凡所进言皆弗纳，但谋厚自封殖以偷安海外。鹤芝故与日本国王善，议往乞师，有成约；为斌卿所沮。鹤芝怒入闽，斌卿乃自遣其弟孝卿副安昌王以行；日本以鹤芝不至，师不出。肯堂不得志，栽花种竹，作「寓生居记」以见志；贻书都御史黄宗羲曰：「铜盘之役，仆恶敢后；顾飘梗随流，安假黄鹄之一羽哉」！皆指斌卿之擅命，不肯与诸军协力而思掳弹丸以老也。

　　无何，张名振等奉鲁监国至，力劝斌卿奉迎；不听。诸军兴问罪师，斌卿战累败，复求肯堂为救；为之上章待罪，请革心事君；名振等不可。斌卿死，监国入舟山，拜东阁大学士；遂虚所居邸以为王宫。时扈从至者太保沈宸荃，以肯堂耆德宿望，让为首揆，自以疾请休。肯堂独相，加大傅。张名振之杀王朝先也，为力解之而不能得；国事尽归名振，肯堂亦不得有所豫。飞书发使，每多所沮；终日咄咄，至愤恨不食。然老成持正，中外倚之。滃之人有将纳女入宫者，闻其尝字人，疏谏之；监国遽却。邸中筑雪交亭，夹一梅、一梨，花开则两头相接。尝叹谓汝应元及门下士苏兆人曰：「此吾止水也」！兆人曰：「公死，兆人必不独生」。尝抚其孙茂滋，顾应元曰：「下官一线之托，其在君乎」！应元曰：「诺」。于是蓦然去，披缁普陀。而兆人始终相从，居二年。

　　辛卯八月，大兵至；名振奉监国捣吴淞，命肯堂留守。城中兵六千、居民万余，协力坚御。当遣荡湖伯阮骏邀击大洋，风反师熸。大兵直抵城下，安洋将军刘世勋等固守力竭，城陷。先一夕，少保礼部尚书吴钟峦至，与作永诀词；因谓家属曰：「毋为人辱」！比晨，集雪交亭，蟒玉南向坐，视其四姬方、周、姜、毕及冢妇沉氏（即茂滋母）、女孙茂漪并先后就缢、投水死，诸婢仆妇之从死者复十九人。呼茂滋曰：「汝不可死；然得全与否，非吾所能必已」！甫引缳，家人报苏仪部缢庑下；亟呼酒往酹之曰：「君少待我」！遂复入缳以卒，九月二日也。茂滋狂号欲共死，中军将林志灿、林桂掖之行；甫出门而乱兵集，茂滋脱去，志灿、桂等格斗死。守备吴士俊、家人张俊、彭欢，皆绝脰死。茂滋寻被执，后赖应元与鄞诸生陆宇燝、前户部董德偁等救之以免。

　　肯堂生平以用世为学，顾皆不久其任，未得展其所用。乃遭丧乱之余，初翊戴闽中，事或可为；而扼于强帅，动掣其肘。己丑后，则延残息矣。读其「寓生居记」，零丁惶恐之情，犹在目前；辄令人黯然神伤。

　　附鲲渊先生「寓生居记」

　　张子以视师之役，航海就黄侯虎痴于翁。侯馆余参戎之署中，有旧池台焉。张子葺治之，踰两春秋稍成绪。忽自咎曰：「余何人也、兹何时也！不养运甓之神，而反躬灌园之事，余其有狂疾哉」？偶读「本草」寓生之木，一名续断；则又怃然叹曰：「有是哉！是木之类余也」。

　　夫是木之植本也，不土而滋，有似于丈夫之志四方；其附物也，匪胶而固，有似于君子之交。有是哉！是木之类余也！虽然，是木之自托其生也甚微，而利天下之生也甚溥；余安能比于斯木哉！余也，生世寡谐，而姓名时为人指。以故不能为有用之用，如楩、楠、栝、柏之大显于时；而又不能为无用之用，如拥肿、拳曲之诡覆其短。以至戴鳌三倾、檠曦再昃，疆孤撑而群撼之，蝥先登而下射之。浸假而朝宁之上，荆棘生焉，余因为沟断；浸假而弃置之余，风波作焉，余因为梗飘；浸假而师旅之命，汤火蹈焉；余因为槎泛。斯时身萍世絮、命叶愁山，直委此七尺以几幸于死之得所，而吾事毕矣；宁计海上有岛、岛中有庐、庐傍有圃，又有地主如黄侯舍盖公堂下孺子榻乎！夫既适然遇之，则亦适然遇之而已。闻之三宿桑下，竺干氏所诃；而郭林宗逆旅一宿，无间焚扫。予尝校其意趣，以为竺先生似伯夷，盖视天下无寓非累，而是处欲袪之者也；郭先生似柳下惠，盖视天下无寓非适，而是处欲安之者也。今余将空无生之累以就有道之安，则文山之牵舟住岸，其视易京郿坞，将孰险、孰夷耶？彼共荣悴于同臭之根而保贞萎于持生之干，亦若是则已矣。若夫死不徒死，必有补于纲常；生不徒生，必有裨于名教。如兹木之佐俞、扁而起膏肓，则余方以此自期、世亦以此相责，非兹言所能概也。然而感慨系之矣！

　　「勘本」曰：大兵破舟山，太傅、阁都尚书华亭张公阖门殉节。兵入其家至雪交亭下，见遗骸二十有七：有珥貂、佩玉、束带、拖绅而中悬者，公也；有朱紫其衣、珠翠其饰悬诸左右梁或缳绝而坠、亦有浮出池而者，则公之子妇、女孙、诸姬及婢从是也；庑之下寇服俨然者，门人苏仪部也；亦有手利器而自刎与夫被兵死者，则公之诸部将家人也。于是大兵愕眙却步，迁延太息而出，且命扃其户。时汝都督应元已薙发普陀，名无凡；曾受孤托，于翌日入城谒帅府，乞葬故主。诸帅皆大怒，诃曰：「尔主抗天命，久拒天兵；尔余孽也，其窜伏之不暇，敢来此收骨邪」！命驱出斩之。无凡曰：「山僧本戴头来，祗请假一日命；得葬故主还就戳，何如」？提督金砺故好佛，悯之曰：「是出家人，姑贳之」！无凡遂舁公尸去。鄞之诸生闻性道者，先入公邸视之，欲为殡而棺不可得。至是，偕定海谢生归昌及普陀僧心莲募乡民同舁眷属、宾从等尸出城，无凡以火化之，分贮三大瓮，瘗普陀之茶山（即其所筑宝称庵）。后公孙茂滋以俘入鄞；次年，无凡邀诸义士救之出。道梗，公骨不得归，仅载木主祔先茔，俟后期。未几，茂滋亦卒；无凡乃终其身居庵以奉公墓（「摭遗」于「方外」别有传）。古高阳氏又曰：呜呼！鲲渊先生以经世之学为循吏、为名谏臣、为贤节度，而惜乎任之皆不久，用之皆不能尽其才。入闽后稍稍可为，而复为芝龙所阻；入舟山后，则肃卤、定西、平西、荡湖辈方虎争之际，在朝公卿咸自危若朝露，赖以至诚宿望之调护其间也。临难，与宗伯吴穉山先生诀，作绝命词曰：「虚名廿载误尘寰，晚节空愁学圃闲；难赋「归来」如靖节，聊歌「正气」续文山。君恩未报徒长恨，臣道无亏在克艰。留与千秋青史笔，「衣冠」二字莫轻删」！后制府悬赏购此手迹，一老兵得以献；赏之，不受；曰：「藉慰公昭忠之意，非羡金也」。事平，雪交亭就圮，其梅与梨独无恙；一时亡国大夫睠念不置。黄都御史梨洲接其种于姚江之黄竹浦、高式部蘖庵（宇泰）接其种于甬江万竹屿，于是「雪交」之名有嗣，而鲲渊之祀竟斩。

　　苏兆人字寅侯，吴江诸生；少事华亭张太傅。江南失守，亡命至海上；监国以太傅相荐，授中书舍人，进礼部主事。尝谓太傅曰：「先生他日必死国事，兆人请先驱」！比江阴黄介子殉节，传其狱中诗至，自太傅与穉山吴宗伯而下皆和之；兆人亦和之，有「不改衣冠可为士，误移头面即成魔」句。时海上诸老晨夕聚处，惟以一死相期。舟山陷，兆人书绝命词于襟上曰：「保发严臣节，扶明一死生。孤忠惟自许，义重此身轻」。乃先诣太傅，下拜辞曰：「兆人行矣」！即缢于雪交亭之右庑。全氏曰：「太傅于甲申前已开府负天下重望，不死固无以见鲁卫之士。仪部甫受荒朝一命而舍生恐后，其有光师门，不亦大乎！且太傅断无不死理，仪部若惟恐其不决者，而以身先之，较之生祭文山者为更苦」！

　　吴钟峦

　　吴钟峦字峻伯，号穉山，学者称为霞舟先生；武进人。崇祯甲戌进士。少为诸生，出入文社讲会者四十余年，海内推为名宿而不得第。晚以明经，授光州学正；遂籍光州。比成进士，年已五十有八矣；授长兴知县。时与诸生讲学，从者如云；顾以旱潦相仍，催科甚拙。丙子校士，钱肃乐出其门下。己卯，奄人崔璘以巡视盐粮至，守令见之皆蒲伏，钟峦独长揖不屈。璘怒，中以蜚语，削籍归。辛巳，湔除左降官，补绍兴照磨，迁桂林推官。

　　甲申，闻国难，绝而复苏曰：「吾友马素修必死矣」！福王南渡，授吏部主事。抵南雄，而金陵亡。子福之，以起兵太湖死。钟峦转赴闽中，唐王以原官召，转员外郎。痛陈国事，时宰不悦；钟峦曰：「天下分崩，资群策犹恐不支。今日何日，尚欲拒人言耶」？时郑氏专恣，王患之，欲往赣州。钟峦曰：「闽海虽非立国之区，然今日所急者，选锋锐以进，克复南昌，联络吴、楚以得长江，犹可自固。倘舍此他图，关门一有骚动，则全闽震惊矣」！王不能用。出为广东副使，未行而闽又亡。遯迹海滨，尝愤士夫多失节，因作「十愿斋说」寄意。

　　丁亥，鲁王入于海，郑彩以其军奉之至中左所，士大夫皆观望不出。钟峦曰：「出，固无益也！虽然，不出，则人心遂涣。济不济，以死继之」！乃入朝，拜通政使。至则申明职掌，言「今远近章奏，武臣则自称将军、都督，文臣则自称都御史、侍郎；三品以下，不屑署也。至所在游食江河者，则又假造符玺，贩鬻官爵。偃卧邱园，而云联师齐楚；保守仆御，而云聚兵十万。以此声闻，徒致乱阶。臣请自后严加核实，集兵则稽其军籍、职官则考其敕符」。王是之。晋礼部尚书，原官如故兼督学政。从王幸浙，所至录其士之秀者，率见于王，仆仆拜起；人笑其迂。钟峦曰：「济济多士，维周之祯；可以乱世而失教士耶」！时朝政尽归武臣，公卿不得有所可否。叹曰：「当此之时，惟见危授命，是天下第一等事；不死以图恢复，成败听诸天，非立命之学也。当此之时，惟避世深山，亦天下第一等事；徼幸以就功名，祸福全听诸人，非保身之学也」。都御史黄宗羲尝招之居四明洞天，钟峦答以书曰：「故人有母，固应言归；老生从王所在，待尽而已」。遂退居普陀。

　　辛卯秋，舟山师溃；乃慷慨谓人曰：「昔者吾师高忠宪公与吾弟子李仲达死珰祸、吾友马君常死国难，吾皆为诗哭之；吾门生钱希声从亡而死、吾子福之倡义而死，吾亦为诗哭之。今吾老矣，不及此时寻一块干净土，即一旦疾病死，其何以见先帝、谢诸君于地下哉」！乃复渡海入城。九月二日，与留守阁部张肯堂诀曰：「吾于前途待公」！至文庙，右庑设高座，积薪其下，捧先师神位举火自焚。赋绝命词曰：「只为同志催程急，故遣临行火浣衣」。时年七十有五。

　　公子福之，字公介；公第三子。少聪颖，年十五能文。侍父之任光州，集诸名士角艺，辄与对垒；循例应州试，即成州诸生。寻归本邑重试童子军，即成邑诸生。岁试，即成廪膳生；贡试，即成选贡生。以故自成童至弱冠，无不以科名期。福之亦雅自负，落笔不作凡近语；奥思怪字，初阅之，不可句读；徐解之，法脉井然，非以艰深文浅易也。读书该博，无所不窥，而尤留心经济。感时事亟，尝上笺于公曰：「天下事，无非兵理；处今乱世，非将略兵法，无以处事驭人。杜牧注「孙子」云：「得其一、二者为小吏，尽得其道则可为大吏也」。今见当事统数百兵即哗矣，大吏见数十乱民即仓皇矣。有地方之责者，凡其地弁将、营卒、缙绅、耆老、吏胥、役隶以及盗贼、土豪，无不留心着眼，以法诘纠部勒之密密，有心腹爪牙之用；则卒有事变，可以制置」。公深异其言。乙酉，常州破，职方吴易起兵太湖；福之约其友任源邃同就总兵李氏军以应之，屡与大兵战。越三月，总兵败死；福之自书其襟曰：「我生不辰，遭此兵燹；从李勤王，冒死不避。血战三月，誓死不二。再举再克，全军失利。公既成仁，我亦取义。不揣小子，敢附斯意」。遂自沉于湖以死。

　　「摭遗」曰：谅哉，有是父必有是子！吴氏之后不斩矣。「原本」福之名列太湖义兵，于体例非是。案吴氏之先，本无锡人。有远祖以革除去御史官而归隐者，三迁至武进之横林；既卒而葬，遂家于此。霞舟先生，年未三十，即岳岳称人师；着有「周易卦说」、「大学衍注」、「霞舟樵卷语录」藏于家。洎至海上，有「稚山集」行世。弱冠时读王文成「传习录」，悦之；继游于释氏，又习养生家言。己闻顾端文讲学东林书院，执经以从；遂尽弃所学，一意濂、洛之旨。又游高忠宪之门，复以孙文介「困思钞」为宗主。其门下最着，为江阴李忠毅应升。忠毅以进士入台忤魏奄，缇骑逮入京，道武进；先生犹青衿也，乃逆之归家，具饮饯。忠毅叹曰：「此后莫令吾儿更读书」！曰：「弗为真读书人则已耳；稍读之庸何伤」！忠毅笑曰：「然则莫令从真先生读书乎」！因相与订婚姻而去。任长兴，后既削籍，幞被登舟，语士民之送于郊者曰：「吾宦于此有三乐：一为蕺山先生来吊丁君长孺，得与证明所学；一为重九日登乌瞻山，一为丙子校士得钱生肃乐也」。性本恬淡；及罢去，即有投老志。宜兴再相，颇以延揽清流为事；遗所知通意，许为之登启事。笑答之曰：「公为山巨源，请容我为稽叔夜；公为富彦国，请容我为邵尧夫」！宜兴初不乐，而视之泊如也。所作「十愿斋说」：一曰「吾愿子孙世为儒，不愿其登科第」；再曰「吾愿其读圣贤书，不愿其乞灵于西竺之三车」；终曰「吾愿其见危授命，不愿其偷生事仇」。又集累朝革命间诸忠，上自夷、齐下迄逊国，名曰「岁寒松柏集」。时流离海上，或有劝之归者；复作「止归说」以谢之。

　　节录霞舟先生「岁寒松柏集」「客问」

　　客有问曰：「诸君子之死节诚忠矣，然无救于国之亡也；子何述焉」？应之曰：「子不云乎：「岁寒知松柏」？叹知之晚也。夫诸君子皆公忠直亮之臣，较然不欺其志者也。临难而能励其操，必授命而能尽其职。使人主早知而用之，用为宰执，则如中国相司马而辽边息警；用为谏议，则如汉延有汲黯而淮南寝谋；用为镇帅，则如军中有范、韩而西贼破瞻：又安得有亡国事乎！惟不知而不用，即用之而不柄用，渐且惮其方正而疏之、惑于谗佞而斥之，甚且锢其党而并其同道之朋一空之；于是高爵厚禄徒以豢养庸禄贪鄙之辈，相与招权纳贿，阻塞贤路，天下之事日就败坏而不为补救。及其亡也，奉身鼠窜，反颜事仇。嗟嗟！烈女不更二夫，况荐枕席于手刃其夫之人乎！若辈之肉尚足食耶？「易」曰：「小人勿用，必乱邦也」。吾将以告后世人主之误于小人而后知君子者，又乌容以无述」。客又问曰：「诸君子之抗节者诚清矣，曷不死之」？应之曰：「「记」云：「君子谋人之国，国亡则死之；谋人之军，军败则死之」。诸君子皆不柄用，未尝与谋军国事。「易」曰：「介于石不终日，俭德避难」。夫安得死之，守吾义焉耳」。曰：「然则恢复可乎」？曰：「事去矣，是非其力所能及也，存吾志耳。志在恢复，环堵之中不污异命，居一室是一室之恢复也；此身不死、此志不移，生一日是一日之恢复也。尺地莫非其有，吾方寸之地终非其有也；一民莫非其臣，吾先朝之老终非其臣也。是故商之亡，不亡于牧野之倒戈，而亡于微子之抱器；宋之亡，不亡于皋亭之出玺，而亡于柴市之临刑。国以一人存，此之谓也」。又曰：「子谓空言无补，将谓「春秋」之作曾不足以存周乎」？客乃慨然而退。

　　林垐（林汝翥、叶子器）

　　林垐字子野，福州人。祟祯癸未进士，授海宁知县；有能名。邑有妖人以剑术惑众，能缘壁走，伏水中一、二日不出；聚党千人。闻都城陷，将举事；垐即捕杀之。南都覆，杭州不守；兵士乘乱鼓噪，环署乞饷。垐罪其为首者，而如其所请。以城孤不能存，弃官归。

　　闽中唐王立，召之欲置左右。黄道周督师请偕行，以户部员外郎司饷；改监察御史，往谕浙西。行至赣州，以典铨缺人召还，授吏部文选员外郎；立职清峻，一时请托遂绝。从王至汀州。江、楚迎驾者疏沓至，王欲出汀入赣，闻大兵已渡关蔽江而下，遂仓猝西行，群臣不能从；垐号恸返，走匿山中。时歌时哭，有所愤激，形之篇章；读者无不泣下。

　　丁亥七月，鲁王监国航海至长垣；郡邑响应，乡兵拥之为主。是冬十月，垐别于父曰：「儿当死久矣。作令，城不守当死；扈王，事不终当死。若再苟延，恐以不令之名贻父母羞」！乃易履负戈杂旅徒中攻福清。身被数创，犹勒兵战，流矢中喉死。

　　其宗人汝翥字大葳，号心泓；以乡举，授知沛县。天启时，缉妖人王普光党有功，擢御史。巡视京城，杖内侍曹进、傅国兴；魏忠贤恶之而不能杀也。以是，得刚直名。南都立，起官授云南临沆道；以海疆不靖贬。鲁王至闽，征为兵部右侍郎，总督义师。与垐攻福清，兵溃被执。除夕，服金屑死。

　　垐友叶子器者，向在营中掌记室事。被获，使作书招垐；授以纸笔，子器乃挥绝命词与之。亦被杀。

　　「勘本」曰：林御史巡城时，有京民曹大妻与富家奴角口，服毒死，内奄曹进、傅国兴以众掠富家，用大锥锥其主；刑官不敢问。林捕得进，进惧劾，自请受杖；遂杖之五十。国兴忿，邀林于道，骂不已，因攻系之；亦请杖，复杖之如进。魏忠贤闻之，大怒；立传旨收林廷杖。先数日，群奄殴杀万燝；林惧，乃逸。至遵化，巡抚及同列御史交章论救，不得解。卒杖之，削籍归。一时强直之名大着。

　　刘中藻（陈世亨等）

　　刘中藻字荐叔，福安人。崇祯庚辰进士，授行人。甲申之难薙发，被榜掠。贼败，南归。唐王立，始出以兵科给事中，宣谕浙东；张国维、熊汝霖不奉诏。还至金华，朱大典客之，荐其才；召对称旨，擢右佥都御史，巡抚金衢。团练獠民，时称能军。闽败，率众归鲁王；复福宁、长乐，进兵部尚书兼东阁大学士。

　　中藻善抚循，激劝富人出财佐饷；士卒乐为用，兵最盛。郑彩专政，心勿善也；中藻亦不相下，遂有隙。王使大学士沈宸荃解之，彩不听。中藻在福宁，彩反掠其地。大兵乘之攻城，中藻善守，所杀伤四、五千人。戊子冬十月，我军距城十里，下掘壕，环树以栅，城中求战不得。明年四月，食尽。中藻知必陷，遂冠带坐堂上，为文自祭，吞金屑死。

　　时中书舍人陈世亨闻鲁王至闽，亦以一旅复固安；援兵莫继，被执不屈死。未几，永福失；乡官给事中邬正畿（字鸿原）、御史林逢德（字守一），俱投水死。长乐失，御史王恩及服毒死；妻李氏同死。建宁失，守将王祈巷战不胜，自焚死。

　　「勘本」曰：天既厌明，群策总屈而不施矣。当此崎岖竭蹶之会，犹得如刘阁辅者之善于抚练，得民得兵，而奈何抗于强帅，图快己私，必挫之、折之至一败涂地而后已也！吁！闽中诸镇，则犹南都奸相也。天实为之，谓之何哉！

　　朱继祚（汤芬、林嵋、都廷谏）

　　朱继祚，莆田人。万历已未进士，授庶吉士，进编修。天启中，与修「三朝要典」；寻罢归。崇祯初，复官礼部右侍郎，充「实录」总裁。给事中葛枢言其纂修「要典」得罪清议，不可总裁国史；因谢病去。旋起南京礼部尚书，又以人言而罢。南渡时，起故官，协理詹事府事；未赴。唐王立，召拜东阁大学士；从至汀州。无何，王就擒，乃奔还乡里。

　　戊子春，鲁王监国在闽安镇，邻境州县多下；继祚亦举兵应之。与同安伯杨耿合攻兴化城，守城者监司彭遇颽，故南都御史也；令将士出战，己即登陴易树明帜，其将不敢入，遇颽遂开城招继祚入。守之三月，大兵至，城复破；继祚及参政汤芬、给事中林嵋、知县都廷谏并死之。监国两年中所复郡县，至是尽失云。

　　「勘本」曰：鲁监国自丁亥正月至长垣，逮次年正月连克建宁、邵武、兴化三府、福宁一州、漳浦、海澄、连江、长乐等二十七县，军声颇振；及是，得者复尽失矣。

　　汤芬，字方侯，嘉善人。崇祯癸未进士，尝为史阁部监纪推官。闽中授御史、监国以为参政，分守兴、泉。城破，绯袍坐堂上，被杀。

　　乡官林嵋，字小眉；莆田人。由进士，为吴江知县。苏州失，归仕唐王。至是自缢。

　　都廷谏，杭州人，莆田知县也；被杀。

　　海澄复五日，即失；知县洪有文，饶州人，亦死之。

　　朱永佑

　　朱永佑字爰启，号闻元；上海人。崇祯甲戊进士。释褐，授刑部主事，调文选司；罢归。

　　乙酉，南中乱，预于松江夏、陈之师；事云，弃家航海。唐王立，进郎中，改户、兵二科都给事中，迁太常寺卿。为总制尚书张肯堂同乡，力荐为北征监军；诏监平彝侯周鹤芝营。而郑芝龙密约诸将降，诸军皆不得发；鹤芝以兵入海，相机进屯于鹭门。芝龙之降也，弃福州入东石。东石与鹭门近，永佑偕鹤芝流涕谏之，不能得，乃谋遣客刺之。会有常熟赵牧者，勇士也；常谒幕下，密召之，语曰：「足下往见芝龙，诡称欲降北自效。芝龙必相亲，乘隙击杀之以成千古名」。牧欣然去，累谒不得通，而芝龙已匆匆行。于是，永佑以鹤芝军移札海坛。时郑成功起兵未集、郑彩自浙东亦未来，遂收拾散亡，以扶大义，海上翕然。

　　明年正月，复海口、镇东二城，为鹤芝故里；即以林钥舞、赵牧守之。四月，大兵攻海口，牧出，战累胜；旋以众寡不敌，城破，钥舞、牧俱死之。

　　鲁监国再出师，加刑部侍郎，监军如故。丁亥航海，与张肯堂及都御史徐孚远至舟山。永佑好奖借人，上下咸得其欢心；故虽黄斌卿之猜忌，亦相善也。寻转吏部侍郎。斌卿诛，舟山建国，晋工部尚书，仍兼吏部事。

　　尝令鹤芝兄弟屯军温之三盘为犄角。城破，病不能起，执之；令跪，挺立不屈。令薙发，曰：「我发可薙，何待今日」！斫其胁，盛骂而死。大营有时甲者，曾受永佑恩；惧帅离其首，出私金赂得其尸，与其仆负之出城。血涔涔不止；仆哭曰：「主生前好洁，虽夏日不肯使汗沾衣；今乃尔耶」！血乃应声止。

　　「勘本」曰：少宰初不以学问许；在舟山日，辄与稚山宗伯讲顾氏东林之学。或笑其迂，答曰：「然则崖山陆丞相亦非邪」？时诸镇各以私意相仇杀，文臣左右□多获咎；加熊、钱、沉诸公，且由之死。独少宰回翔其间，遍能得所驩以自保焉。

　　李向中

　　李向中号立斋，钟祥人。崇祯庚辰进士，知长兴县。以才，调秀水；大革漕弊，着廉声。内迁车驾司主事；至淮上而国亡。南中，进职方郎中、巡视浙西嘉湖兵备副使。寻调苏松；甫至，而南中又亡。松江沈犹龙、夏允彝起兵，预之；兵败，走入浙。方、王用事，弃之入闽；闽授尚宝寺卿，而郑氏专攻。未几，浙、闽相继亡，乃奉父母避处海滨雒城山中。

　　丁亥，诸军次长垣。刘中藻起兵招之，同朝监国所，即拜兵部侍郎，巡抚福宁。中藻善治兵，时开府福安，向中监其军扼沙埕。中藻以一旅之卒，激发忠义，累战累胜；顾其部下颇多不戢，海上居民谣曰：「长髯总兵，黔面御史；锐头中军，有如封豕；我父我儿，交臂且死」！向中曰：「是非所以成大事也」！中藻曰：「是为监军之任，公何嫌焉」！向中乃持节召其中军将，欲斩之；中军将诉于中藻。中藻曰：「汝今日乃遇段太尉也」。自是，福安军士始整肃。向中在行间，衣短后衣、缚袴褶，遍历诸舶，加慰劳鲛人鲛户，勉以故国之谊，使量力输助而无所掠；福宁一带，依之如父。已而大兵攻福安，兵少不能援。城破，振威伯涂觉突围以所部出。勷武伯章义，旧与觉以福宁来归者也，方共守沙埕；而觉至，向中以二将之师护监国入浙，次于三盘。已而，与定西候张名振取健跳诸所，大兵围之。荡湖伯阮骏来援，再战再捷；遂奉监国都翁洲，晋尚书兼掌都察院事。悍帅迭起，见事不可为；叹曰：「此所谓是何天子、是何节度使者也」！尝问左右：「绝粒几日可死」？曰：「七日」。曰：「何缓也」！然是时风帆浪楫，从亡诸臣多憔悴无颜色；独向中丰采隐然，白晰如故。

　　庚寅冬，父卒，监国令墨衰视事。舟山破，叹曰：「先帝以治行拔向中，不得死难；华亭之役，不与沈、夏诸公俱死；福宁之役，不与刘公俱死：偷生七载，亦希得一当以报先帝。今已矣！先大夫在殡、老母在堂，向中不可死；然不死则辱，不如一决之愈也。我死，幸投我海中以志恨」。大兵召之，不至；捕之，衰绖入见。大帅问曰：「召君不来，捕始来，何也」？曰：「召则恐谕降也，捕则谨就戮耳」！翔武而去。越日，乃就戮；年四十有一。

　　「勘本」曰：司马公为令时，左光先以巡按至，凡属吏之馈遗少后者多中劾；公独以巨瓮二，盛泉水上之。光先闻其廉，辄不敢议。就戮时，公长子善毓从死。行刑者，为其旧部，乃投公于海以副其志。太夫人傅氏、夫人蒋氏及次子善隲，有义士匿之；或以之告提督田雄，雄亦服其义，置弗究，遂得归钟祥。全氏曰：「杭人吴农祥作公传，谓公与刘公中藻以治兵故，有旷林之争，互杀其中军将以相攻；刘公夫人劝之而止。此妄言也，刘公于公始终无间。农祥所记明末事，半出无稽；不特此传也」。

　　沉履祥

　　沉履祥号复庵，慈溪人。崇祯丁丑进士，授侯官知县，调繁瓯宁。南都立，上治安、责成二疏，颇见采纳。鲁王监国，授御史，督饷台州。大兵攻舟山，道台州；城陷，走入山谷中。及搜山获之，杀于野。其弟求其尸，得首于桑园、得身于积尸中，以有服带可据，遂合而纫之以葬。

　　「佚史」曰：舟山之难，同时殉节者，安洋将军刘世勋、左都督张名扬率兵迎战，世勋败死。名扬，定西侯名振弟也；名振扈王航海捣吴淞，令其领兵与留守张肯堂凭城以御。城陷，母范以下数十人皆自焚死。通政使会稽郑遵俭、兵科给事中鄞县董志宁、兵部职方郎中江阴朱养时，俱自杀。吏部主事福建林瑛，字玉英；与妻陈分梁而缢。瑛初偕母、妻、婿、女五人航海入浙，其婿随郑彩去。瑛至健跳所，母死，贫甚，妻及女为人纫衣以给食。户都主事苏州江用楫、礼部主事会稽董元、兵部主事福建朱万年、长洲顾珍、临山卫李开国、工部主事长洲顾中尧、中书舍人吴江苏兆人、工部所正鄞县戴仲明、定西参谋顺天顾明楫、诸生福建林世英，皆死之。锦衣卫指挥大兴王朝相奉妃嫔入井，覆以石，自刎于旁；内官监太监刘潮等死者凡十八人。

　　「勘本」曰：末一节自「安洋将军」下，温氏本诸舟山从祀诸名；当时殉难者，正不尽于此。兹「勘本」「鲁纪略」中已纂入，是则为重文也。然亦少有所异；去之，则传且阙名矣。因以「佚史」曰别之为「附」。

　　●南疆绎史勘本卷二十二

　　霅川温氏原本

　　古高阳氏勘定

　　目录

　　列传十六

　　熊汝霖（郑遵谦附）钱肃乐张煌言（罗子木、杨冠玉、王居敬附）

　　右浙东阁部诸臣列传第十六。

　　○熊、钱二公及张司马三人者，天下才也；使其当盛世，且与前王争烈矣。不幸，而值于末流也；谋之不见用，用之不得尽其才！譬诸九尺之躯，俯首矮檐中。吁！可悲也夫！钱既厄于强帅，熊复凶终，张亦侘傺无聊以死。甚矣！盗贼小人，乌足以共功名哉！

　　◎温氏于此三传，皆弗详也。今通篇勘补，合此三公为一卷。义兴伯郑遵谦，「原本」阙名，得附列。案江东之兵，实惟郑履恭一夫作难，鼓厥士气，而孙、熊诸军联镳树纛，声势遂振。钱忠介甬江集义，奉表倡迎；其心于监国也，始终无间。无如尊其言而不果于行；监国有云：「先生手疏，予悉藏之，时从镫下展览」。吁！事惟悍帅命，虽终夜不寝，亦复奚益！忠介初临江浒，困于方、王之比奸，而几不免；及处海崖，困于郑彩之专政，而终不免。力为彩地，而翻为彩害。贤人隘塞，小人侈张；祸结兵连，卒无成就。若张司马苍水，则专事监国，而其节尤苦。始也在江上，则力争颁诏，自请使闽释嫌；在海上，则转移郑氏，化旧隙以致用。洎至晚岁，以苍头异军流离山海间，屡起屡蹶；末复欲奉王再举，逮夫力必不支而后散军避世：是苍翁之始终为监国结果也。谢山全氏曰：「公答安抚书，前半如谢叠山之却聘，后半如陈文龙之请漳、泉三郡以存宋祀。凡此数大节目，皆为苍翁十九年中之最大作用也。观其坚持苦节、百死不移，而惟我仁祖宥恤孤忠、惓惓无已，直是亘古所罕觏。备之详之，正所以见我朝列圣如天之度」。「摭遗」补阙，揽温氏之本则陋矣。

　　列传十六

　　熊汝霖（郑遵谦附）、钱肃乐、张煌言（罗子木、杨冠玉、王居敬附）

　　。熊汝霖（郑遵谦附）

　　熊汝霖字雨殷，余姚人。祟祯辛未进士。知同安县，有治声；擢户科给事中，疏陈历来用将之非，论天下督抚得失。已而京师戒严，分守东直门。尝因召对，极言「将不任战，南北往返，如厮隶之于贵官负弩前驱，望尘靡及而已。何名为将、何名为督师」？帝深然之。戒严以来，疏凡二十上。帝恶其中有「饮泣地下」语，谪为福建按察使照磨。

　　福王立，以原官给事中起用，转吏科。汝霖言：「诸臣争夸定策，罔计复仇；处堂未已，且为门穴。始之武与文争、继而文与文角，殿廷之上，无人臣礼。此岂立国之规哉」！士英锐意起阮大铖，汝霖言：「阴阳消长，间不容发。国家必欲求奇才，草泽中尚不乏人；何至择及丹书？阁臣此举，无乃负先帝、负皇上乎！臣自丹阳来，知浙兵为边兵所击，火民居十余里。边师有言：「四镇以杀掠获封爵，我亦何惮而不为」！臣意四镇必毅然北征，一雪此耻。今恋恋淮扬，何也？况一镇之饷多至六十万，势必不能供。即仿古藩镇法，亦当在大江以北开屯设府；会奥窔之内，而逮以藩篱视之」。顷之言：「臣窃观目前大势，无论恢复未能，即偏安尚未可必；宜日讨究兵饷战守，乃专在恩怨异同。勋臣方镇舌锋笔锷是逞，近且以匿名帖逐旧臣，以疏远宗亲劾宰辅。中外纷纷，谓将复厂卫。夫厂卫树威牟利，小民鸡犬无宁日。先帝一十七年忧勤惕励，曾无失德；止有厂卫一节，府怨臣民。前事不远，后事可师。且先帝笃念宗藩，而闻寇先逃，谁死社稷；先帝隆重武臣，而叛降跋扈，肩背相踵；先帝委任勋臣，而克营健卒，徒为寇藉；先帝倚任内臣，而开门延敌，反在禁旅；先帝破格擢用文臣，而边陲督抚首鼠两端，超迁宰执罗拜贼庭。思前日之何以失，即知今日之何以得矣。及今不为，将待何时」！疏奏，停俸。寻补吏科给事中。初，马士英荐阮大铖，汝霖争不可。及大铖起佐兵部，复言：「大铖以知兵用，当置有用地，不宜处中朝」！不听。踰月，以奉使淮南；陛辞言：「朝端议论日新，官府揣摩日熟。少宰、枢贰悉废廷推，四品、监司竟进詹尹。追赃定罪，无烦司寇；蹊径叠出，谣诼繁兴。一人未用，便目满朝为党人；一官外迁，辄訾当事为可杀。市井狡狯，眈眈得官。置国恤于罔闻，逞私图而得志；黄白充庭，青紫塞路。六朝佳丽，复见今时。独不思他时税驾何地耶」？其语无不切实，迄不见用。未几，南京破；士英窜杭州，汝霖责其弃主。

　　杭州破，与孙嘉绩同起兵。鲁王监国，擢右佥都御史，督师防江，战屡败。是时画江为守，汝霖谓非长计，欲令诸师渡；不听。因率所部千人从小亹渡江，进至海宁，集父老豪杰激扬忠义，洒泪誓众；闻者莫不感动，集拜辕门者且万人。列行伍、分汛地，以本邑进士俞元良司饷、指挥姜国成主兵。由是，浙西吴中如响斯应，一时号为熊兵。加兵部右侍郎兼左副都御史，总督义师。闽中诏使刘中藻至，议开读礼；汝霖持不可，言「主上原无利天下之心，唐藩亦无坐登大宝之理，有功者王耳。若我兵能复杭城，主上即膺大号，已是有名；若其不能，使闽兵克复武林、直取建业，功之所在，谁敢与争！此时而议迎诏未晚也」。张国维亦持此议。于是人心始定。

　　丙戌六月朔，浙江溃，汝霖从鲁监国航海入闽。会唐王初亡，郡县尽向附；监国即以汝霖为东阁大学士，会兵长垣，分道进取，先后得三府、一州、二十七县。

　　戊子，在闽安镇，时国事皆专于郑彩。彩暴横，汝霖每折之。彩与定远伯周瑞交恶，汝霖票拟恒右瑞，彩积恨已深。既而义兴伯郑遵谦与彩争洋船，彩常恐其袭己也。适汝霖自闽安至琅崎休沐，守将李茂与汝霖奴有隙，元夕熊、郑两家相问遗，茂即以合谋告变；乃遣兵潜害之，并其幼子投海中。

　　「勘本」曰：乙酉南中下，潞王在杭，蕺山先生偕公缟素渡江，公议发罗木营兵拒战，且守独松关；而潞王定策迎降，不纳。于是东归；蕺山绝粒，以兵事属之公。公归姚江，事未集，蕺山垂死，迟之不至；张目曰：「雨殷岂愆约哉」！既卒之又明日，公兵起，乃哭于旐前以行。闰六月二十五日，会军西陵，驻龙王塘，列营数十，参差前却。公军于其中最弱，而战最勇；每出，必为大兵所首冲。或败，辄再整，不少□。□月，张太傅连江为阵，公与陈公潜夫合营进，部将卢可充、史标、魏良及从子茂芳先后皆有功，未及十日收兵而止。凡四战，胜负相当，而魏良阵殁。先是，公以江面仰攻不易，议从间道入内地为攻心策。会海宁查氏继坤、继佐兄弟至，为言临平陈万良之勇；公请于王，以书币招之至，授万良平吴将军。适平湖马万方亦至，遂令西渡，复遣部将徐明发以兵策应。明发往，而万良方受大兵困，援之免。于是公西行，杀临平务官，与万良、明发合军札五杭，败嘉湖道佟国器兵，焚其舟，夺其甲炮弓刀之属：是月二十二日也。次日，札新墅、札双林，三宿而至吴江；后军不继，退五杭，复退临平，又退至天开河。大兵正邀击，公以中军至，遂济江。是役也，浙西为之一震。腊月朔，张太傅命将西渡，乃以所部应之，分流札营，大兵不果出。二十四日，议分道出战。方国安败走，诸将不救；公与陈公潜夫、王之仁血战下流，相持久之，而诸军气已自沮。公愤甚，因乞师于张鹏翼，裘尚奭，仍与陈公合军以出，稍有斩获。既而请封万良为平吴伯，以吴易为总督，朱大定、钱重为监军。大定至，请期；且云：「嘉善、长兴、吴江、宜兴间皆密有成约，而瑞昌王在广德引领望」。因是，公请由海宁、海盐直趋芜湖，以梗运道；又虑二郡可取、不可守，则引太湖诸军以为犄角，踞浙西肩背。万良言但得兵三千、饷半月即可有成；顾公军实不满千，饷又减口而给。陈公军已不支，他营之足食者咸不足信，坐视而已；虽大声疾呼，继之痛哭，而终莫之应。惟孙公嘉绩遣余姚知县王正中独进乍浦，不克，还。万良三疏请行，乃力为之措，得饷又无舟，即由陆路冒矢石以进，几克德清；德清内应之民兵先溃，部将徐龙达死之。及吴易领军来会，则公兵以无继，已渡江。返时，浙抚张存仁大举攻易，而万良则入山自保，不复敢出。是役也，使江上有一旅牵制，则公可不即返，万良与易可互援相应；而又以独进败。于是请兵急援万良，永丰伯张鹏翼、宣义将军裘尚奭皆请行，开远伯吴凯尤毅然独任。行且有日，忽诏鹏翼援严、吴凯守温，其局复散。后万良战败，受执不屈死。最后，大学士陈盟助之请，乃复议别发舟山、石浦兵由海道行，又令姚志倬出长兴、广德；事益迂缓矣。既而兵溃入海，马万方从之。至戊子春正月十七日，郑彩兵与部下竞；诉之彩，彩令送公治，公笞而逐之。彩激使众怒，夜分破门入执公，沉诸海。其子琦官甫六龄，及全家俱被害。未几，万方亦死。而郑公遵谦心不平，亦为彩所沉（古高阳氏又案诸史，多所异同。高氏「雪交亭录」言公子为郑彩婿，公死彩育于家，阳抚而阴贼之。谢山全氏谓：此亦误也。公生平颇畏其夫人之严，故在北都时尝置一妾生一子而留之都门，未尝携归。及公全家受害，而妾自京还，出其子得以奉公之祀）。

　　郑遵谦字履恭，会稽诸生，山西佥事之尹子也。素放诞，喜结客；凡扛鼎击剑之徒，日盈其庭。其妻尝杀人，推官陈子龙论坐之，东阳许都救以免。后都作乱，遵谦将从事；其叔扃户，不听往。杭州潞王降，乃集其徒号义兴军，搴旗过清风里，杀山阴知县彭万里、署绍兴知府通判张愫，取库中兵仗给士卒，声势大振；表迎鲁王监国，诸义旅一时并起。诏为义兴将军，与熊、钱诸军分守小亹，号众数万。然遵谦故膏梁子，不谙兵事，数困于田仰、方国安、王之仁辈而势寖衰。江上溃，携赀挟妾金，从王入海，崎岖岛澳；晋封义兴伯。及郑彩雠杀大学士熊汝霖，心不平之；彩复遣兵追摄，沉诸福清海中（古高阳氏曰：义兴伯从亡海角，颇能尽于事君、交友之道，不可以其初节不谨而忽之也；况终其身为强帅所扼，亦良足悲矣！温氏阙其名，何邪？其妾金氏，亦以智节为彩所害；传见「摭遗」）。

　　钱肃乐

　　钱肃乐字希声，一字虞孙，号止亭；鄞县人。幼颖异，书过目不忘。为诸生，有盛名。祟祯丁丑进士，知太仓州。州濒海而富，多贵族豪奴，黠吏相缘为奸，凶徒党聚；有杀人而焚其尸者。肃乐痛惩之，皆敛迹。又以朱白榜列善恶人名，械白榜者至阶下，予大杖；久之，杖者少。尝摄昆山、祟明两县事，民皆立碑颂其德。治州五年，俗大化。迁刑部员外郎，以忧归。

　　乙酉六月杭州不守，宁波官吏已迎降；肃乐恸哭，绝粒以死誓。会鄞有六狂生者首倡义谋，集诸生于学宫，遍谒诸乡老而咸弗敢应，皇皇乏计。已闻肃乐至，挽之入城。以十二日大集绅士于城隍庙，开陈大义；诸乡老相继至。时降吏故同知朱之葵新命晋级，治府事；偕通判孔闻语亦驰至。诸绅议未定，多降阶迎；肃乐拂衣起，遽碎其刺。观者数千人，驩声动地。布衣戴尔惠呼曰：「何不竟奉钱公起事」！于是上下齐声应之，举手互招，拥之入巡按署中。俄而海防道二营兵、城守兵皆不戒而至，请受约束。肃乐遂封府库、收符钥，以墨缞视师。之葵等匍匐请罪乞哀，百姓请释之。鄞故太仆谢三宾家富耦国，方西行纳款归。害其所为，乃密使贻书定海总兵王之仁曰：「潝潝訿訿，出自庸妄六狂生，而一穉绅和之。将军请以所部来斩此七人，则事定矣。某当奉千金为寿」！稚绅者，指肃乐年未四十也。会肃乐亦遣客倪懋熹以书告劝之仁来归，盖以之仁先会款降耳。之仁两答之，期十五日至。及期，之仁至，大会诸乡老，突出三宾书，数其罪；三宾叩头乞命，愿出万金助饷。之仁遂从肃乐缔盟，共城守。

　　是月十八日，遣举人张煌言赴台州，表迎鲁王监国。会余姚、绍兴亦举兵，王乃至绍兴行监国事，画江防守。途中加太仆寺少卿。二十八日，再奉笺劝进，召肃乐往，晋右佥都御史。四疏固辞，请以原衔视事；其诸弟侄授爵者，并辞之。兼言：「爵赏宜慎，不可蹈赧王覆辙，滥予名器」！当是时，浙西诸郡县并起义兵，苏、松、嘉、湖列营数百，适与浙东首尾相应，惟杭州孤悬。肃乐请帅兵由海道，作窥吴计；不听。未几，分地、分饷之议起。故总兵官方国安自浙西来，军最盛，王之仁次之，号正兵；食用宁、绍、台三郡田赋，谓之正饷。肃乐所领之义兵，则取给于富室之乐输，谓之义饷。未几，正兵并取义饷，而义兵遂无所取给，司饷者不能应。肃乐派取之饷惟鄞、奉二县，国安檄二县不必支应，盖留以为之仁地也。屡疏入告，不能诘；但以叙十捷功，再加右副都御史。复疏言：「臣郡臣邑因臣起义兵，桑梓膏血一空，曾莫之救；而今日迁官、明日加级，是臣无恻隐之心也。沉宸荃、陈潜夫之才略机谋，方端士之勇，官阶并出臣下；而臣翻受赏，是臣无羞恶之心也。臣部将钟鼎新等，斩级擒囚之事皆出其力，臣以未得取杭，不欲为请殊擢；而臣自受之，是臣无辞让之心也。臣少见史册所载冒荣苟禄，恶之若仇；而臣自蹈之，是臣无是非之心也」。又言：「臣近者十道并举，冀杭城可复。闻主上起行中廷，盼望捷音，不能安坐，而臣终不能绝流而渡。臣今不能入杭，誓不再受一官」！王不许。闽中唐王立，诏至，张国维、熊汝霖主不奉诏。朱大典与肃乐议以「大敌在前而同姓先争，岂能成中兴之业，宜权称皇太侄报命。若我师渡江向金陵，则大号非闽人所能夺」！于是议不大合。方、王辈忌之，遂言肃乐初不受副都之命为怀贰心于闽也；不得已，郁郁受官，而饷仍不至。旋以奄人客凤仪、李国辅兼制军需，因力言中官不可任外事。由是诸藩、内臣交恶之，随事中梗；兵至断饷四十日，行乞于涂，徒以肃乐忠义感成，相依不散而卒无叛者。疏凡数十上。略曰：「国有十亡而无一存、民有十死而无一生。翘车四出，无一应命，贤人肥遁，不肖攘臂：一也。宪臣刘宗周之死，关系甚钜；赠谥、荫恤未协舆情，敕部改正，迟久未上：二也。张国俊以戚畹倚强权、侔人主，中外共指奸丛：三也。诸臣以国俊故，相继进言，主上以为不必，几于防口；所以台省直谏发言盈廷，而无俾群枉：四也。新进鼓舌摇唇，罔识体统；朝章申令，委诸草莽：五也。反复小人，借推戴以呈身；阘茸下流，冒荐举而入幕：六也。楚藩江干开诏息同姓之争，李长祥面加斥辱，凌蔑至此：七也。咫尺江波，烽烟不息；而越城裦衣博带，满目太平，燕笑漏舟之中、回翔焚栋之下：八也。所与托国者，强半南中故臣；鸮鸟怪声转徙可恶，飞蛾灭烛至死不改：九也。此犹枝叶也，请言根本。今七月雨水不时，漂庐舍千百，以水死；卤潮冲入，西成失望，以饥死；壮者殒锋镝、弱者疲转输，以战死；文武牙门票取牌索，一日数至，以供应死；享南泽国，倚舟为命，今调发既烦，小民皆沉舟束手，以无艺死；入乡钞掠，鸡犬不遗，此营未去而彼营又来，以财死；富室输金，当以义劝，非有罪于官也，而动鞿职囚，有甘心雉经者，以刑死；大军所过，沿门供亿，淫洿横行，以辱死；劣衿恶棍罗织乡里以为生涯，百毒齐起，以忧死；今也竭小民之膏血不足供藩镇之一吸，继也合藩镇之兵马不足卫小民之一发，凛凛乎将以不薙发死。由前九亡，并此而十。若不早图变计，臣不知所税驾矣」！时国俊外仗方、王，内与客、李二奄比；马、阮皆在方军遥相应，见疏皆恨甚。既而谢三宾以重金啖国俊，引以为礼部尚书，直阁事；遂并力挤之。寻加兵部侍郎，辞不受。会传闽遣大学士黄鸣骏来，尽科浙中八府之粮；而闽中故无是举，士英、大铖交构之也。已谍言大清兵将自海道来，乃移守沥海；时饷终无所得，疏言：「臣师二千，既无分地，势须遣散。但臣以举义而来，大仇未复，终不敢归安庐墓。散兵之日，愿率家丁数人从军自效。济则君之灵也，不济则以死继之」！王温旨慰留。而诸将益蜚语，谓将弃军逃闽。先是，闽颁诏入浙，并赐倡义诸臣敕命，加官爵，肃乐奉表谢；遂为群小口实，甚且有遣客刺取其首者。于是拜表弃军以行；言「臣从今披发入山，永与世辞。主上请加■〈车从〉迹，断不入闽以遭殄灭」！遂之温州避人。王得疏大骇；知不可留，降旨令往海上同藩臣黄斌卿、镇臣张名振共取道崇明以复三吴。加吏部尚书兼理户部事；辞之。是为丙戌五月。不三旬而江上破。

　　肃乐之解兵也，闽使召之；以江上之嫌不赴。及江上破，由海道入闽，请急提兵出关；不可。退入广东，疏陈越中十弊为戒；唐王优诏答之，以右副都御史召。即疏言故大学士孙嘉绩之忠，请恤典。未几，闽中破，与诸弟避至福清，展转文石、海坛之间，米不可得，食麦；麦不可得，食薯；薯亦不可得，则采其枯者屑之，拾青茆作薪。尝夜涉绝谷，足尽裂，极所艰苦。

　　明年（丁亥），闻郑彩扈监国至鹭门，来往诸岛禡牙举事；六月，驻琅江。肃乐入觐，监国大喜。时从亡诸臣之在侧者，熊汝霖、马思理、孙延龄。思理位汝霖上，同直阁；延龄即嘉绩子，年尚少。彩自署兵部；及肃乐至，推以自代。肃乐泣陈无功，请以侍郎行部事；不许。因疏言：「兵部之设，所以统理群帅，归其权于朝廷。今虽未能尽复旧制，然当申明约束，使臣得行其法不相凌辱，可乎？国家多难，大帅往往揜败为功，以致日坏；江干王之仁报捷诸书，其余习也。臣愿海上诸臣持「勿欺」二字以事主上，可乎？臣在化南，有感臣忠义、愿携赀来投者，有愿夺降臣家财以充饷者，聚之可数百人；臣亦不敢私以自卫。藩臣入关，当驱臣为先锋。但愿诸将稍存部臣体统，一切争兵并船不相加遗，以为朝廷羞，可乎？叙功之举，往往及官而不及兵，谁肯致死？臣请凡兵有能获级、夺马者，竟授守、把等官，可乎」？又言：「近奉明旨，江上之师病在不归于一。今宜以建国公彩为元戎，登坛锡命。平夷、闽安、荡湖诸镇，此建国之左右手；令其选择偏裨，或为先锋、或为殿后，合而为一，弗令异同，如邺下九节度之师。其次则编定什伍，弗令杂然而进、杂然而退，孟浪以战」。并得旨允行。又疏言：「主上允臣前疏，委任建国，则兵出于一矣。复命建国合挑各营之兵，选其健者。请自今以往，一切封拜暂行停止；特悬一印，令于众曰：「有能为建国所挑之兵为先锋立功者，不论守、把等官，竟与挂印」。如此，则奇杰之人至矣。或谓各藩私兵安肯令挑，即令各藩自挑敢死善战之士各为一营，各悬一印，令曰：「有能将本营所挑之兵立功者，竟与挂印」。可耶、否耶」？王以为然。于是兵威顿振，连下兴化、福清、连江、长乐、罗源三十余城。侍郎林汝翥、都御史林垐皆起兵；郭天才以所部援闽，亦来降。遂围福州，而浙东诸山寨亦遥应之。前此六狂生之家居者，谋取宁、绍、台各郡，与肃乐约为犄角势，复为降绅谢三宾所告而死。故太仆卿刘沂春初仕苕中，既而还闽；广东粮道吴钟峦素行忠直：时皆隐遯.乃疏乞特敕召用；得旨：以沂春为右副都御史、钟峦通政使。二人犹不起，肃乐复贻以书曰：「时平则高洗耳、世乱则美搴裳；司徒女子犹知君父，东海妇人尚切报仇。嗟乎！公等忍负斯言」！二人始翻然就道。由是，闽中遗臣无不出矣。福州之败，请恤宗臣统■〈金睿〉、诸将叶仪等。王之初至闽也，招讨郑成功修浙中颁诏之怨，待以寄公礼而不称臣；仍称隆武三年。至是，奏颁明年戊子监国三年历，海上遂有二朔。肃乐尝与成功书，奖其忠义、勉以恢复，故成功不为忤；监国始媿叹，知前此江上之谤非有贰也。

　　戊子，王次闽安，肃乐请立史官纪事。寻晋东阁大学士兼吏部尚书，四疏力辞，不许；乃与马思理、林正亨同入直。时郑彩恣横，连害熊、郑，逆节大着。肃乐每日系艍于驾舟之次，票拟章奏，即其中接见宾客；封进后，则牵船别去，匡坐读书。彩初与肃乐颇相睦，自汝霖死，并疑之。先是，唐王殁，其将总兵官涂登华尚守福宁。督辅刘中藻时起兵福安，移兵攻之。城将破，登华欲降未决，谓人曰：「岂有海上天子、舟中国公」！肃乐晓之以书曰：「将军独不闻南宋之末，二帝并在海上，文、陆并在舟中，后世卒以正统归之？而况不为宋末者乎！今将军死守孤城，以言乎守义，力已尽也；以言乎保身，策未善也。据沸鼎以称安、巢危林而自得，何计之左耶」！登华遂诣郑彩降。

　　彩使私人守之；中藻愠不可，彩翻掠其地。肃乐与中藻书不直彩；彩使人刺得之，恨甚，以为树外援图己。朝见之次，辄故诵书中语；肃乐向有血疾，至是忧愤交至。而彩自知为诸藩同列者所恶，遂不复协力，逍遥海上；连江失守。肃乐闻之，以头触枕祈死；血疾大动，因绝粒。监国赐药，亦不肯进。六月五日，卒于琅江；年四十三。讣闻，监国震悼，辍朝三日；亲制文，赐祭九坛。赠太保、吏部尚书，谥「忠介」；荫一子尚宝司丞。后六年，故相叶向高孙进晟助其丧葬；海宁职方姚翼明助之，乞地黄蘗山僧隆琦而修埏道焉。

　　「勘本」曰：甬上钱氏世为右姓，忠介七世祖奂，以侍郎管广西布政使最，有名。祖若赓，知临江府，为万历直臣；以忤江陵，几死于狱。忠介才九岁，间呈所作帖括；临江喜曰：「扬虞翁有孙矣」；故字曰虞孙。其初治太仓也，有母诉其子者，请置之死；乃重责之。谓其母曰：「汝止此子，杀之则将以他人为子耶？他人则未必胜所生，汝且悔已」！语未毕，母子抱哭而出。有兄弟讼者，曰：「尔以小忿伤天性，吾一人挞，则尔终身怨矣。尔退可三日思，再就案」。及期，兄弟惭媿请罪。推官周之夔逢迎乌程，以太仓折色，思牵连起党祸；以公在，终不敢发难。常欲行义仓法，庚辰岁稔，言于长官，令民亩输米升，得数万石；明年旱灾，藉此赈。又苦蝗，即以余米赏捕者。忠介状貌最文弱，而守义甚刚。素病咯血，因祷雨走烈日中，黧瘠骨立；民环泣请止曰：「侯病甚矣」！曰：「无岁将无民，又焉用我」！相对哭，皆失声。病几以此至不起。常熟侍郎钱谦益林居，延揽天下士归门下。知忠介名，百方招致之；卒不往。忠介举计吏，出武进吴宗伯稚山先生之门。太仓有巨室子坐罪，竭力营救不能得；乃重币求宗伯为属，竟不可。宗伯叹曰：「止亭状如处女，不料其刚如此。太史公所以疑留侯也」！尝摄昆山令事，方大旱，昆之民揭竿敓粟，围朱太守大受第，而州中亦告变；遂亟集兵，擒其渠诛之，而严饬上户之闭籴者。不三日，两地皆安堵。其治崇明也，以滨海多盗，募练乡兵出击，斩其魁三、擒获者二；于是洋面差靖。少时，尝梦日堕其手，扶之稍稍上；终不支，渐小渐晦，卒堕臂下。心窃有异，私语其外舅董光远。寓海上时，传唐王在大帽山，拟赴之。间梦兄弟四、五人大临，哭尽哀，疑甚。未几，赧王讣至。盖其忠义性成，神明天通，而寤寝之间默先呈告云。光远尝参幕府事；忠介之闽，家被籍，乃自破其家为之输饟。既闻入海，即自经死。忠介之自浙入闽也，之福州，不久陷，遂遯迹龙峰，采薯以食。无已，祝发为人外计，非志也；其题壁云：「一下猛想时，身世不知何处；数声钟响里，归途还在这边」。识者谓非缁流语；渐有从之问学者，乃赖其修脯以自给。故于监国之至，则翻然起从之。又二年，而竟以尽瘁卒；遗命以部郎章服殓。公子曰兆恭，荫尚宝丞；曰翘恭，先亡。后其弟四御史肃图、弟五简讨肃范挈兆恭依刘公于福宁；城陷，肃范死之，肃图以兆恭走舟山。庚寅六月，兆恭亦卒，祀绝。又七年，弟九推官肃典，以义死于乡。又一年，弟七职方肃遴，亡命之昆山，佯狂死。公夫人董、嫂陈、兄子克恭，皆先于岛上殁。呜呼！以父子、兄弟、翁婿相继死国，一门六棺，滞留琅江者凡六年，而始得叶文清公孙及姚兴公辈乞黄蘗僧地以葬，亦良可恸也。公死后几三十年，肃图始有子，曰浚恭；遂举以为嗣。公着有「正气堂集」、「越中集」、「南征集」；乱后卷帙蘦落，全氏为之编次以存。后有传公降神为鄞江城隍云（古高阳氏曰：温氏于忠介传，具而弗详；其诸弟之死事者，诸史俱阙书。今于本传勘补十之三、于「书后」别辏十之七；侍御肃图传列「摭遗」补稿。黄蘗僧隆琦，亦异人也。既得葬公，乃弃中土航海去，之日本居焉）。

　　张煌言

　　张煌言字符箸，号苍水；鄞县人。崇祯壬午，举于乡。父圭章，刑部员外郎。母赵，感异梦生。生而神骨清颋，豪迈不鞿.能文章，善骑射。思陵以天下多故，令诸生于试经义后，试射矢；三发三中。常感愤国事，愿请缨。

　　及钱肃乐集师，檄会诸乡老，煌言独先至。肃乐且喜且泣，即遣之天台迎鲁王；授行人。绍兴监国，赐进士，加翰林院编修；入典制诰，出筹军旅。闽中颁诏之役，自请为使，释二国嫌。既归，累有建白。丙戌师溃，泛海将之舟山；道逢富平将军张名振扈监国入闽，从之行。招讨郑成功不奉命，乃劝名振还石浦，与威卤侯黄斌卿为犄角。加右佥都御史。

　　明年，松江提督吴胜兆请以所部来归，斌卿不乐从；乃与故都御史沈廷扬、御史冯京第共说名振应之，遂监其军以行。至崇明，飓风覆舟。廷扬死，煌言、名振等皆被执；有百夫长者导之走，间道复还入海。时肃乐已奉监国出师于闽，浙东山寨亦群起遥应，煌言复集义旅札上虞之平冈。诸山寨咸事钞掠，独大兰王翊、东山李长祥与煌言而三，履亩劝税，相安无扰。己丑，从居健跳。庚寅，闽师败，诸将以监国退保舟山。名振当国；召以所部入卫，加兵部右侍郎。辛卯，降将田雄官浙江提督，以书来招，峻拒之。是秋，大兵下滃州，名振奉王捣吴淞，冀有所牵制，邀与俱；舟山城破，扈监国再入闽，次鹭门。时成功纵横海上，军独强；遥奉隆武为号，于监国则修寓公之敬而已。惟煌言以名振军为卫，成功因之有加礼，煌言亦极推其忠。尝曰：「招讨始终为唐，真纯臣也」。成功亦曰：「侍郎始终为鲁，与吾岂异趋哉」！

　　癸巳冬，复间行入吴淞；寻招军天台。明年，军吴淞，会名振之师入长江，趋丹阳、掠丹徒。登金山，望石头城遥祭孝陵；三军恸哭，皆失声。烽火连江，江宁震动。而上游有夙约失期不至，乃左探祟明。俄复入江，掠瓜洲、仪真，薄燕子矶；而所期终不至，师徒单弱，遂乘流东下，仍驻滃州。是年，名振卒，遗言尽以部下归诸。于是，军容始盛。

　　乙未，成功书约大举。丙申，驻天台。冬，又驻秦川。丁酉，大兵迁舟山之民，煌言还军舟山；王去监国号，通表滇中。戊戌，永明王遣使进成功延平郡王，加煌言兵部左侍郎兼翰林院学士。江督郎廷佐具书相招，峻词拒之。七月，成功兴师，以监军会之。北行，泊舟羊山。山故多羊，见人驯扰，然弗可杀；杀则风涛立至。军士不能戒，烹之；羊熟而祸作，碎船百余，义阳王溺焉。遂反旆之滃州治舟。己亥五月，会于台；悉师以行游军，至鄞之东鄙。师次崇沙，煌言曰：「崇沙为江海门户，有悬洲可守；不若先定之以为老营。脱有疏虞，进退可据」。不听。因请以所部为前军。时大兵于金、焦间以铁锁横江，所谓「滚江龙」者。谭家洲岸皆西洋大炮雷鍧，而煌言孤军出入其间。成功遣将助之，令善泅者截断滚江龙，将夺上流木城，而舟多为炮没，不得前；乃登舵楼焚香祝天，飞火夹船下，遂以十七舟翦江渡，木城俱溃。明日，成功至，城中出战不利。成功欲趋金陵，煌言欲先镇江；成功曰：「我顿兵镇江，金陵援骑朝发夕至，为之奈何」！煌言曰：「我以偏师水道薄观音门，金陵自救不暇，岂能他顾」！成功请即行，煌言遂袭仪真。未至五十里，而士民迎降。六月二十七日，成功来告镇江之捷。煌言兼程还抵观音门，致书成功，请以步卒陆行赴白下。时江督郎廷佐惧甚，不意成功仍从水道来；而大兵之征黔者凯旋，闻信驰至，请同城守，于是严备已具。秋七月朔，以哨卒百人乘虚掠江浦，取之。初四日，成功水师方至；次日，芜湖降书至，煌言所遣之将也。成功虑江、楚援师且及，必得控制上游芜湖往来要道也。七日，煌言至芜湖，相度形胜；一军出溧阳窥广德，一军镇池州截上流，一军拔和州以固采石，一军入宁国以偪徽州。传檄郡邑，大江南北相率送款；郡则太平、宁国、池州、徽州、县则当涂、芜湖、繁昌、宣城、宁国、南陵、太平、旌德、泾县、贵池、铜陵、东流、建德、青阳、石埭、含山、巢县、舒城、庐江、建平、高淳、溧阳、州则和州、广德、无为，凡得四府、三州、二十二县。煌言考察官吏，黜陟廉明；江、楚、鲁、卫人士多诣军门愿受约束，归许起兵相应。八月，方诣徽郡受降，而江宁之败闻；乃亟返芜湖。初，煌言贻书成功曰：「师不可老，老则生变；宜速遣诸将分徇近邑。如金陵出援，我则先尾相击；如其自守，我则坚壁以待。如四面克复，则收兵鳞集，金陵在我掌中矣」。成功以累捷自骄，又闻江北如破竹势，谓城可旦夕下，但命八十三营牵连立屯，设云梯，地当置木栅；释戈开晏，军士率捕鱼纵酒为乐。而官军之各路援师已长驱至，侦其不备，乃以轻骑穴城出，袭破前锋，擒其将余新。仓猝间，士气已馁，拔营遁；垒灶未安，大兵复倾城出，诸营瓦解。成功之良将甘辉，马蹶被擒，死；遂大败。成功亟登舟乘流下海，镇江诸师并撤去。

　　先是，镇江之捷，有漕督以援兵中道溺死。松江水师提督密以书请降，自巡抚而下皆欲出走；以故力劝成功持久观变。至是，江督郎廷佐复以书招，严拒之；廷佐乃发舟师扼其归路。下流已梗，煌言与诸将议将入鄱阳，招集故杨、万诸子弟号召江、楚。八月七日，舟次铜陵，与援师之自楚来者遇；奋击之，沉其四舟。已而，夜战不利，义士魏耕请赴英、霍山寨；乃焚舟登陆，士卒尚数百人。初之霍山，已受抚；乃转入英山。甫度东溪岭而追者至，众皆窜，相从止一童、一卒。迷失道，赂土人为导，变服夜行。

　　天明而迹之者伙，导者亦脱去；以赂散诸迹者。然茫茫无所归，念皖有故人卖药于高浒埠，复赂一人偕之姑投之；投则故人无在也。故人之友，亦以观变自江上来者，识为张司马；怜其忠悃，教之由枞阳渡黄湓。溯江而上，抵东流之张家滩登岸，走建德、祁门乱山间。比又病疟，力疾趋休宁，买棹入严陵；浙之人熟其貌，仍作山中行。自东阳、义乌出天台，达海壖；复树纛鸣角，招集散亡。成功闻之，遣兵来助。海上有长亭乡者，多田而苦潮，乃募义民筑塘捍之；至今犹蒙其利。遣使告败于滇，且自引咎；永明王专敕慰问，晋本部尚书。

　　庚子，驻师林门；寻驻桃渚。辛丑，入闽，次沙关。时成功已抵澎湖，乃遣幕客罗子木以书责成功出师；谓「军有寸进，无尺退。今一入台，则将来两岛恐并不可守，是孤天下之望也」！不听！时成功虽东下而大兵尚忌之，惧其招煽沿海之民，于是有迁界之役；民多不愿，以威胁之，犹迟延不发。煌言顿足叹曰：「弃此十万生灵而争红夷乎」！复以书招成功，谓可乘此机以取闽南；卒不听。乃遗书故侍郎王忠孝、都御史沈佺期、徐孚远、监军曹从龙，劝其力挽成功；而终不能用。于是，以孤军徘徊两岛间。已而滇中事急，复遣子木入台，苦口责之；成功以方得台不能行。无已，乃别遣职方郎中吴鉏挟帛书入郧阳山中，说十三家军，使之挠楚救滇；而十三家已衰敝不敢出。壬寅，滇中陷，成功亦卒于台；乃哭曰：「已矣，吾无望矣」！复还军林门。会闽南诸遗老以成功卒，谋复奉鲁王监国，贻书来商；喜甚，即以书约故尚书卢若腾而下，劝以大举。又拟上诏书一道，并约成功子经，劝以亚子「锦囊三矢」之业，复厉兵束装以待。是年，浙督与中朝所遣安抚使各以书相招，煌言答简谢之；略曰：「不佞所以百折不回者，上则欲匡扶宗社，下则欲保捍梓桑。乃因国事之靡宁，而致民生之愈蹙；十余年来，海上刍茭糗糒之供、楼橹舟航之费，敲骨吸髓，可为惕然！况复重之以迁徙，讫以流离；哀我人斯，亦已劳止。今执事既以「保兵息民」为言，则莫若尽复滨海之民，即以滨海之赋畀我。在贵朝既捐弃地以收人心，在不佞亦暂息争端以俟天命。当与执事从容羊、陆之交，别求生聚教训之区于十洲、三岛间，而沿海藉我外兵以御他盗。是珠崖虽弃，休息宜然；朝鲜自存，艰贞如故。特恐执事之疑且畏耳，则请与幕府约：但使残黎朝还故土，不佞即当夕挂高帆，不重困此一方也」。又复督府书曰：「执事新朝佐命，仆明室孤臣，区区之诚，言尽于此」。闽南消息既杳，郑经则偷安海外，因悒悒日甚。

　　甲辰六月，乃散军居南田之悬岙。悬岙在海中，荒瘠无人烟；惟山南有■〈氵义〉港，可通舟楫。而其北则峭壁巉岩，人不能及。遂结茅以居，从者祗故参军罗子木、门生王居敬、侍者杨冠玉将卒数人，舟子一人。是时，闽、粤俱靖，惟煌言独在。议者谓煌言不死，海寇且复逞也。奉旨：构之有司，系累其妻子、族属以待；募得其故校，使投滃州之普陀伪为行脚僧以伺。会煌言告籴之舟至，籴人昵其故，但且为僧不之忌；故校遽出刀胁之，其将赴水死，又骈杀数人。最后者，乃告之曰：「虽然，公则不可得也。公蓄双猿觇动静，船在十里外，猿辄鸣树杪，公得为备矣」。故校乃于夜半潜出山背，缘萝踰岭而入，暗中执煌言并子木、冠玉、舟子三人；七月十七日也。越二日，至宁波；提督张杰以轿迎，盖故校之募出杰意也。煌言方巾葛衣入，叹曰：「此沈文恭故第，今而为厩乎」？杰延以客礼，举酒属曰：「迟公久矣」！曰：「父死不能葬、国亡不能救，死有余罪。今日至此，速死而已」！比至杭州，供帐如上宾，督抚而下皆敬之。凡故时部曲之内附者许得存问，官吏愿见亦弗禁；省中人赂守者以得睹一面为幸。九月七日赴市，遥望凤皇山一带曰：「好山色」！赋绝命词，挺立受刑；年四十五。子木、冠玉、舟子，并从死。子万祺械至镇江，先三日死。煌言精「壬遯」之学；己亥，渡东溪岭，占得四课空陷，方大惊而追骑至。籴舟未返，课象大凶，徘徊假寝；梦金甲神告曰：「上帝日中取汝」。方呼居敬告之，言未既而兵入。浙人张文嘉、万斯大等为举其骸，葬诸南屏山麓；子木等三人附焉。

　　「勘本」曰：吾于苍水张公传勘补初毕，而恻乎有动于中也。观其孤行守忠，投荒落海，蓄猿备警，神梦告终，非一片至诚所格邪！全氏云：「公解军后，将以悬岙为首阳；向非张杰生事徼功，公似可以无死。然是时年未五十，非甘心以黄冠老者。若留至十年以往，三藩之祸起，亦决不肯晏然坐视；而谓中土能忘情于公呼！此文山之所以不见保于梦炎也」。案壬寅冬十一月，鲁王薨于台；公哭之曰：「孤臣之栖栖有待，徒苦部下相依不去者，以吾主上也。今更何待乎」！癸卯，遣使祭告于王。初，公之航海也，仓卒不得尽族行。我世祖以公有父，命勿籍其家，但令公父以书谕之；公乃复之曰：「愿大人有儿如李通，弗为徐庶；儿他日不惮作赵苞自赎」！父亦潜寄声云：「汝弗以我为虑也」！壬辰，父天年终。有司又强公夫人及子招以书；不发，趣焚之。己亥，家始被籍；然犹令镇江将军善遇之，勿囚。呜呼！自来亡国大夫所未有者；我世祖之所以待公也至矣。其先，入海时，尝遭风绝食，飘至一荒岛；梦金甲神告曰：「翌日赠君千年鹿，迟十九年还我」！果得一苍鹿，食一脔，积日不饥。及被执，神又来招；盖十九年云。赴省时，大吏遣官护行。公出宁波城，载拜曰：「某不肖，有孤故乡父老二十年之望」！比登舟，有防卒史丙者，中夜坐篷下，唱苏武「牧羊曲」。公披衣起，扣舷和之；且酌予酒劳之曰：「尔亦〔有〕心人也。吾志已定，尔无虑」！后公之诗文集，皆丙所藏。或有从而购之者，丙曰：「公之真迹，吾日夕焚香拜，安得付子」！是不可谓哙等无奇士也。渡泉塘时，于船中拾一笺，句云：「此行莫作黄冠想，静听先生正气歌」！公笑曰：「此王炎午后身耳」！夫人童、公子万祺送镇江，先公三日受刑死。杭有朱孝廉璧，尝投状请以百口保其母子，不得。公着有「奇零草」、「冰槎集」、「北征录」、「采薇吟」。

　　罗子木，名纶，以字行；溧阳人。己亥，公在江上，乃挟策上谒。以其年少负奇气，欲留之幕下；以父老，辞。金陵之役，其族父引之见成功。及败，子木顿首涕泣，固请勿遽去；成功弗听，且强令之奉父入海。既而，不乐参其军，复奉父赴公营。中道与大兵遇，格斗坠水；得救起，则父已被缚去。因展转闽南，思出奇计以救父；久之不得，呕血濒死。公勉以立功，即属报仇；遂相依以及于死。杨冠玉，鄞人。制府谓其少年也，将脱之；固请从死，卒死之。王居敬，字畏斋，一字采薇；黄岩人。公被执，以计得逸。后为僧，名超遁；颇能道遗事，亦不负于公者。

　　前张杰所募之故校以诱执公，功授千户；后奉帅令巡海岛，猝遇公之旧将，愤其害主也，突刺杀之。

　　●南疆绎史勘本卷二十三

　　霅川温氏原本

　　古高阳氏勘定

　　目录

　　列传十七

　　扬州：任民育、曲从直、王缵爵、周志畏、罗伏龙（杨振熙等）

　　徽州：温璜

　　浙江：顾咸建（兄咸正）、唐自彩、过俊民

　　闽中：郑为虹、黄大鹏、王士和、胡上琛

　　衢州：王景亮、伍经正、邓岩忠、方召、张鹏翼（弟鹏飞、李熊、赵景麔、张君正、邹钦尧、邹之琦、朱玮等附）

　　建昌：王养正、王域、刘允浩、夏万亨（史夏隆）

　　万安：梁于涘

　　新城：李翱

　　宁都：徐伯昌（子先春）、徐世名（子常吉）

　　右守土诸臣列传第十七。

　　○呜呼！封疆之吏与地存亡、郡县之吏与城存亡，人臣之通义也。明之末也，为吏既朘剥以致变，及贼至，则捧头鼠窜，列郡土崩；求其捐躯以报者，寥寥也。间一有之，岂非岁寒松柏欤！凡死事之大者，既各识诸以传矣；其余守土不去、婴惨酷而自甘者，虽他事无所表见，亦不敢湮没其志。自弘之隆、之永，咸列姓氏如右。

　　◎是卷皆以守土尽节者。如淮扬监军道佥事王节愍传、徽州温推官传，多所异同；及永丰伯张氏三忠，「原本」阙焉无闻。今以类补。

　　列传十七

　　扬州：任民育、曲从直、王缵爵、周志畏、罗伏龙（杨振熙等）

　　徽州：温璜

　　浙江：顾咸建（兄咸正）、唐自彩、过俊民

　　闽中：郑为虹、黄大鹏、王士和、胡上琛

　　衢州：王景亮、伍经正、邓岩忠、方召、张鹏翼

　　建昌：王养正、王域、刘允浩、夏万亨（史夏隆）

　　万安：梁于涘

　　新城：李翱

　　宁都：徐伯昌（子先春）、徐世名（子常吉）

　　。扬州：任民育、曲从直、王缵爵、周志畏、罗伏龙（杨振熙等）

　　扬州自史督辅尽节下，守土之吏得九人焉。

　　知府任民育字时泽，济宁人。天启时，举于乡。善骑射，为乡里捍卫；里人德之。真定巡抚徐标荐其才，用为赞画，经理屯务。真定失守，遂南还。福王时，授亳州知州。兵燹后，户口死亡略尽，而征赋如故。民育核州田计一万九千顷，荒者半焉；乃并八十里为四十里，止征现户，民感其恩。擢扬州知府，可法倚之。城被围，以戎服守镇淮门。城破驰归，易绯服端坐堂上曰：「此吾土也，当死此」！左右皆奔散，独吏陆某者侍。兵至，欲拥之出，不可；遂死之。阖家男妇俱投井死，吏亦自经以殉。

　　同知曲从直，与其子分守东门，父子皆死。从直字完初，辽东举人也。

　　监军同知王缵爵字佑申，鄞县人；工部尚书佐孙。以荫入太学，授应天府通判，摄溧水篆。清介刚直，忤上官，投劾归。乙酉，请赴阁部军前自效，授扬州监军同知。寻擢按察佥事，持节。时可法内困谗口、外惟诸镇不用命，有死而已。一日谓缵爵曰：「君书生不知兵，徒死此何益！吾当送君还留都，作后图可乎」？对曰：「下官世受国恩，岂敢避难。愿从明公死，不愿从马、阮生也」！可法改容谢焉。城破，遂从死。

　　江都知县周志畏字一畏，号雪松；与缵爵同邑。癸未进士。年少气高，果于决事。高杰将士在城暴横，志畏屡戢之，反受挫辱；不胜愤，求解职。会罗伏龙至，可法即命代之。伏龙，新喻举人，曾知梓潼县。代志畏受事甫三日，城即陷；两人皆死于兵。而志畏妻子、仆隶合门徇义，无一脱者。

　　其时两淮监运使杨振熙、扬州监饷佥事黄铉、通判吴道正、江都县丞王志端，亦皆死。振熙，临海举人；铉，彭泽举人；道正，余姚人；志端字研方，孝丰人：行事惜俱轶。

　　「勘本」曰：阁部尽节后，犹讹传未死；故王监军虽死，而或言其缒城逃之淮北者。谢山全氏曰：「呜呼！士君子断头死国，而其事犹在明昧之间，令人疑信相参，良久始得其真；岂不悲夫！监军有子一，名兆豸；有异才。痛父之殉于扬也，不忍家居终其身，踯躅于蜀冈邗沟间，遂野死。有女一，适董户部德偁之子；贤而孝，通翰墨。当讹传生死不决之际，昕夕啜血望父以死（案「明史」「王监军传」附阁部卷中，权称故官扬州府监军同知也。全氏曰：「公之死，以应参军廷吉自军中归寄其遗言而后信之；复以嘉禾高氏「忠节录」证之，则知其已为监司也。公之大节，岂在阶列崇卑，而榷史则不可以荒朝之命而没之」。勘本从此）。

　　。徽州：温璜

　　徽州推官温璜字宝忠，初名以介，字于石；乌程人。生三岁而孤；母陆，苦节被旌。璜久为诸生，有学行，名誉归之。湛深于「易」，为教授师。性至孝；母殁，庐墓出入为文以告。丙子，举于乡，始易名。癸未成进士，年五十九矣。授徽州府推官；甫莅任，京师报陷。恸哭誓死，亟募民兵、缮城堞为保障计。明年，南都覆，知府秦祖襄及诸僚属皆遁；叹曰：「城无主，民且自相屠」！乃尽摄诸印，召士民慰谕之。众感泣愿守，远近从而保守者数万家。会佥都御史金声举兵绩溪，璜与为犄角，且转饷给其军。徙家属于■〈冫龠〉杭村，诸吏不得通私问凡四阅月。声败，严兵登陴。郡人故御史黄澍以城献，璜抽刀将自刎；吏持之，请归村舍。乃趋还，语妻茅以同死。茅无难色，具酒坐谈。夜将阑，仆婢咸就寝，遂匿幼子女于别室，急呼长女宝德起；女年十四，方熟睡，问何为？曰：「死尔」！女即延颈就帨；未绝，复刃之。茅整衣以卧，璜刀截其喉。有顷，呼曰：「未也」！再刃而绝。乃书遗令曰：「世受国恩，惟以死报。薄棺火葬，不必完尸」！投笔长啸，即自刎；乙酉九月二十四日也。越日复苏，居人舁至幕府；进之食，挥之。又五日，两手自扼其喉而死。

　　「勘本」曰：温推官为故辅体仁再从弟，即佚史氏睿临之世父也。原本称「先伯父司理公」；末云「公殁，先君往迎其丧而抚其孤。先君性方介，幼学于公，后隐居终身」云。窃谓列传是公家言，体必归一；即以分属从子，亦应作「书后」注明而已。今从史例，芟正之。所以附识此者，不敢冺佚史氏之本意耳。然以全氏「温推官传」较之，则犹多所罣漏也。推官之初祈梦于忠肃公祠，梦公为之改名，遂名璜。既登贤书，以奉母不上计。方体仁之贵，门生属吏趋之若骛，内而九列、外而开府监司指顾可得；而推官则夷然自守，翻与东林结契，名在复社第一。南都以「防乱揭」之逐阮大铖也，曰：「阮大铖为真小人，钱谦益则伪君子。真者易知，伪者难测。斯人得志，即小臣亦当裂麻争之；况同僚邪」！授职后，甫上事而国难作。尝引一刀自佩，叹曰：「此身终当付汝」！佚史氏言生三岁而孤；全氏云：「生二月，母陆氏抚之，破屋一间无帷帐。君姑沈，老病且饿；同坐卧一板箱，种火煨粥以为食，教之读。姑卒，哀毁如子，而所业亦成。天启七年，有司闻于朝；诏旌其门。越十又八年而成进士，出吴给事甘来门下」。

　　。浙江：顾咸建（兄咸正）、唐自彩、过俊民

　　钱塘令顾咸建，字汉石；昆山人，大学士鼎臣孙也。与兄咸正，同登崇祯癸未进士。咸正授延安推官；咸建得知县，选钱塘。

　　会城地剧，适以连岁水祲，米价腾贵，民间削树皮、采草根为食。而三饷叠加，催科愈急；长吏以解额为殿最，里甲往往雉经仓门。咸建下车，分两税为十，限令里甲自相晓谕，不以官符追摄。集父老告之曰：「寇患若此，朝廷师旅征饷，非得已也。尔曹受列圣深仁，独不思急公分上忧，而烦我遣胥隶乎」！民欢曰：「使君爱我，我何敢以逋课负使君」！输者填溢无后期。俄闻京师变，人情汹汹。咸建出令安民，戢奸宄、严警备。及福王立，御史彭遇颽为士英私人，出按浙江，横甚，遣奴辈四出剽敓。百姓愤，聚哗于署；遇颽出兵击杀七千余人，民激思变。咸建驰抚之，得已，而民免株连；遇颽旋劾罢。及南都失守，镇江守将郑彩率众还闽，缘道劫掠，城中鼎沸。咸建出私财迎犒，率吏卒日夜防御；乃敛威去。亡何，马士英拥兵至，巡抚张秉贞命咸建往迓；咸建力请驻师城外。顷之，大将方国安兵亦至；咸建谋于上官，先期遣使行赂，兵乃不入城。四乡悉被两军淫掠，而城中得无扰。时监司及郡邑长吏悉逋窜，咸建散遣其妻子，独守官不去。既而大兵压境，秉贞恇扰不知所为；总兵陈洪范劝之纳款，咸建力争不得。秉贞将挟潞王出降，先使咸建犒师；既复命，即弃官出城去。追骑及于吴江，执以还，词不屈。闰六月朔，杀于忠清坊，士民徒跣号泣；悬首城楼，一蝇不集。闽中赠太仆少卿，谥「忠节」。

　　咸正之选推官也，延安已为贼所陷；未赴而京师变，需次于家。丁亥，松江兵科给事中陈子龙欲与提督吴胜兆共举事，为人告变，匿咸正子天逵所。捕得之，子龙死；咸正执至江宁。总督洪承畴问曰：「汝知史可法在乎、不在乎」？咸正答曰：「汝知洪承畴死乎、不死乎」？洪默然。与二子天逵、天邻俱被杀。

　　临安令唐自彩，字西望，四川达州贡生；为兵部侍郎阶泰从父。崇祯末，授知临安县事；无锡贡生过俊民，方为训导。自彩居官廉，多惠政，尤振兴文教；与俊民最相得。临安乃山县，俗醇朴易治。自彩政暇，则与俊民饮酒赋诗；士民爱信之。大兵至浙，大吏皆迎降，邑人震恐。自彩叹曰：「临安弹丸地，以战无兵、以守无食。且尔民素不习武事，无徒苦父老为也。册印俱在，听邑人之所为。我老矣，岂复北面事二姓哉」！与从子阶豫携家人入梅邬；俊民亦同匿。士民遂赍册印赴省；大帅问曰：「若令安在」？曰：「唐令尹，贤父母也；怜我民之被干戈，不能守土，已入山隐矣」。帅曰：「果贤耶？我还汝令。汝曹迎奉之，我必不遣他吏也」。民乃入山迎，自彩坚不可。

　　阅两月，帅闻自彩终不出，下教置令。新令至，欲自媚；诡言自彩受鲁王敕，山中阴集兵为变。总督张存仁遣兵捕之，俘其家。是时八月，值下丁，俊民语山中诸生曰：「我为学博，犹庙祝也。我在，可令夫子缺一祀乎」！刑牲具醴，侵晨入城。甫初献，而执唐令之兵至；见有峨冠博带执笏堂上者，问何人？曰：「学官也」。因前系之。俊民大骂，杀于功臣山下。自彩至，不屈；经略洪承畴曰：「昔有宋受命，吴越纳土，临安故事也；汝毋自苦！我知汝贤，故不加兵。县民德汝多矣，行且荐于朝」。自彩曰：「士各有志，安用相强」！承畴指其下曰：「独不念少妾、幼子乎」？曰：「大大夫岂以子女易大节」！当自彩被执时，麾其从子阶豫走，不听；至是，卒同死。其妾大呼曰：「主死妾愿从！官若怜我幼子，有乳媪在」。延颈受刃。幼子既长，遇蜀人挈诸归。闽中赠自彩太常少卿。阶豫字敬之，亦贡生；赠博士。而俊民竟无为请谥以恤其后者。

　　。闽中：郑为虹、黄大鹏、王士和、胡上琛

　　唐王立国之日浅，殉节之士众。是乃前之遗臣未殒南北难，留其身以有待者焉。其着于行事诸臣既各为传，此录其闽中守土而死者。

　　郑为虹字天玉；江都人。崇祯癸未进士，除浦城知县。唐王道浦城，闻其为廉吏，欲拔置左右；部民相率乞留，有「十不可去」之疏。乃令以御史巡视仙霞关，驻浦城。郑芝龙步将强夺商人米，为虹绳以法。芝龙谓其市恩邀誉，诉于王；王知其忠，谕解之。寻令巡抚上游四府，兼领关务。于是纪纲肃然，将士皆敛迹。时芝龙已怀二心，尽撤守关将士；闻浙东陷，即驰还临安，仙霞岭二百里间遂无一人。丙戌三月，大兵抵关，长驱直入。为虻叹曰：「食肉者不忠而屠民以殉乎」！亟还浦城，启门从百姓去，空城自守。无何，被执，死之；年二十有五：是秋八月也。

　　同时守关者为黄大鹏，字文若；建阳人。少孤贫，不能从师，求列弟子职。每会，辄从旁窃听，遂知书，能属文。崇祯庚辰，成进士；知义乌县，有能声。王召为兵科给事中，兼治兵饷。旋从至建宁；王以仙霞关重地，宜使闽人自为守。关破被执，南向立曰：「封疆失守，吾分应死」！乃射杀之。

　　王士和字万育，金溪举人；避乱入闽。谒选，得吏部司务；即陈时政阙失凡六事，曰文职广而妄衔者多、武弁骄而立功者少、升迁骤而责任益轻、议论烦而实用惟寡、听纳博而精神愈劳、移跸频而民生自苦，疏列数千言。唐王读之，曰：「此苦口良药也。朕朝夕省览，尔诸文武亦共儆戒」！令刊所奏，分赐之。召士和入对，嘉奖备至。丙戌夏，擢兵部主事。未一月，授知延平府；时延平为驻跸地，重委之也。八月，仙霞关不守，王仓卒奔汀州，留兵部侍郎曹履泰偕士和居守。俄警报叠至，士和召父老告之曰：「吾虽一月郡守，受恩义不可生，当与城存亡。若等当自为计，可速出；毋以数万生灵尽膏斧锧也」！众泣，士和亦泣。退入内署，谓其友曰：「吾一介书生，数月而忝位二千石，恩亦厚矣。不死，人且谓主上不知人」。其友劝止之，正色曰：「君子爱人以德，君何出此言邪」！从容正衣冠，北面再拜，系印于腰，闭户自缢死。

　　汀州从难胡上琛，字席公；世袭福州右卫指挥使。性喜读书，时时窃为吟咏。年十八，赴京袭职；复举武乡试。唐王时，官锦衣卫指挥，署都督佥事，充御营总兵官。从至汀州遇变，奔还福州；谓家人曰：「吾世臣也，不可苟活。可入山采毒草来」！其妻刚，年甫二十，闻之愿与俱。上琛喜曰：「尔妇人亦能之耶」！遂具冠带，同拜天地、辞祖宗，仰药同死。

　　。衢州：王景亮、伍经正、邓岩忠、方召、张鹏翼

　　○衢州为闽、浙错守之地，王巡按下，皆官于唐而死于鲁者也，合志之。「原本」伍、邓、方三人仅存其名而轶其事，并纂补。

　　王景亮字武侯，吴江人。崇祯末，成进士。南渡，授中书舍人。唐王时，擢监察御史，加太仆寺卿，巡按金、衢兼视学政；奉命通好于鲁。衢乃唐、鲁之交，政令不一；鲁监国亦置官并守。景亮居久之，未有以报命。城破，缢于冯家园。

　　衢州知府伍经正，安福贡生；为西安知县。闽中超擢知府事兼摄道印，并臣于鲁；婴城固守。既破，赴井死。

　　推官邓岩忠，江陵人；由乡举官此。自经死。

　　江山知县方召，宣城诸生；署知县事。金华被屠，集父老告之曰：「兵且至，吾义不当去；然不可以一人故，致阖城被殃，汝曹可迎附」！遂封其印绶，且冠带北向再拜，赴井死。士民为之收葬，立祠以祀。

　　鲁置镇将张鹏翼，亦死之。

　　「勘本」曰：衢州城破，乐安王、楚王、晋平王俱被杀。案张鹏翼字耀先，诸暨人；世以军功授职。其弟鹏飞、季熊，皆有勇善战。鹏翼初挂淮海将军印、镇守莺游射阳等处总兵官，迁中府左都督。乙酉五月，赧王出奔，乃提兵六千航海至越。义师起，即斩将自守，驻江干；潮至帐淹，无敢离伍者。鲁监国封之为永丰伯，出镇衢州；标下副将秦应科等约大兵为内应，城破巷战，与弟鹏飞同被执，不屈自刎死。季熊御严州，战败力竭，匿村巷中。追骑至，令村民献之；季熊突出，大吼曰：「大丈夫肯避尔者邪」！复手刃数十人。援绝，跃上屋拾瓦四击，坐屋脊骂。攻益急，拔鞾刀自剚，尸直三日不仆。时称张氏三忠云。

　　同时，附近郡邑之殉义者，鄞县诸生赵景麐，整巾服，怀所作诗文走谒先圣，投入泮池死。浦江张君正，夜入明伦堂自经。瑞安邹钦尧、永嘉邹之琦，俱自溺。山阴布衣朱玮，赋绝命词，亦投深塘死。

　　。建昌：王养正、王域、刘允浩、夏万亨（史夏隆）

　　建昌之守，当以王副使养正及夏方伯为主。而副使行略，「原本」阙书之；今补入建昌事首。王养正字圣功，一字蒙修；泗州人。崇祯元年戊辰进士，授海盐知县；以忧归。服阕，补秀水计典，改河南按察司照磨。历迁襄阳推官、刑部主事员外郎、南康知府，平盗有功。南都立，进副使，分巡建昌。乙酉秋七月，大兵下，金声桓入南昌；巡抚旷昭弃城走，列郡望风溃。会布政夏万亨至，养正乃与知府王域、推官刘允浩、南昌推官史夏隆共起兵拒守。阅三日，有客兵内应，城即破。被执，械至武昌，与万亨等同见杀。其妻张氏，闻之，绝粒九日而死。

　　王域字符寿，松江华亭举人；除宿州学正。流贼至，佐有司捍御有功。历工部主事，榷税芜湖。时上游道梗，商少而税额增；域疏请仍旧，从之。都城陷，诸榷税者多入己；乃叹曰：「君父遭非常祸，臣子顾因以为利邪」！悉归诸南京户部。南渡，擢本部郎中；出为建昌知府，以清正称。南昌破，本城官民等谋拒守；域曰：「事亟矣，国无主不可以集众」！乃与副使王养正等奉益王为号，分守南门。城陷，益王走；域被执不屈，送武昌。

　　刘允浩字集生，掖县人；崇祯癸未进士。家居，闻北京之变，欲南下说刘泽清举兵；适贼至莱州，即领乡勇击走之，奉母以南。时寇接踵；闻其名，不敢害。抵淮，与黄得功相结，慨然有报国之志。史可法壮之，将留以参军事；允浩不可。谒选南都，授建昌推官；助城守。大兵来攻，督战甚力，杀伤过当。城陷，犹率众巷战，中矢被执。

　　夏万亨字符礼，昆山举人。由婺源教谕，迁西华知县。时河南寇盗充斥，万亨修备甚严。居三载，量移夏邑；地小，不足以用武。贼常顿兵城下，万亨谕解之，辄引去。刘超叛，督师丁启睿率军讨之，屯聚者且数万，军需器械，不缺于供；万亨力也。福王立，使迎太后，擢江西布政使；言者以为骤，改佥事，分巡南昌、瑞州。保宁王避寇南昌，其舍人恣横无状，执而笞之；一府汹汹，皆露刃作难，民与格斗，声将焚王府，万亨抚定之。寻迁按察司署布政司事。南京溃，奉母至抚州，属于门生。时南昌已为金声桓所据，万亨乃入建昌奉益王。建昌破，被执。声桓以其能得民，将藉以抚徇诸郡；曰：「公从，当大任」。万亨乃书绝命词见志，示不可夺也。声桓不欲有害贤名，遂械发武昌。妻顾，子妇陆、孙一、女孙一，皆先赴井死。婢仆等同死建昌者，复三十余人。万亨至武昌，与王养正、王域、刘允浩、史夏隆同日受刑；传首江西，弃尸城下。

　　夏隆，宜兴人，祟祯癸未进士。时同死者六人；建昌士民哀其忠，裒而瘗之沌砦河侧，表曰「六君子之墓」。其一人失所考。

　　「勘本」曰：建昌为益王分藩；王名由本，年少，柔懦不习武事。城守时，悉以战备机宜委永宁、罗川两郡藩。罗川王乃与东乡艾命新、艾南英辈书约诸绅共仇集义，得刘琦、杨独龙、僧丹竹等三十六将，就南英家歃血以盟；王、谢二巨室捐赀助饷，募练乡兵几及万人。遂与官吏分陴拒守，军势颇振。比有保宁王者，由河南避地之南昌；南昌溃，之建昌。傲睨谈兵，益王信之。而保宁私与我军通，约内应。会滇将赵印选以象州兵援南都不及，假道还师，益王留之战；既阵，保宁从后以火箭伤象兵，遂大溃乱。城破，益王奔旗塘佛舍；已遁入闽，闽覆死之。

　　案六君子中一阙名，乃建昌通判胡缜，桐城人也。

　　。万安：梁于涘

　　梁于涘字饮先，江都人。崇祯癸未进士，知万安县。婴城固守，援绝被执；金声桓欲降之，不可。系南昌狱者五十有三日，日作诗文。客有慰之者，于涘曰：「国破家亡，自天子、公卿百官北面受辱；余一小令，所图曷济！然古今忠孝名节，在人自立耳」！声桓欲官之，客又来贺；于涘曰：「死我者可贺而不可吊，官我者可吊而不可贺。死者形立，官者神灭；吾岂以神易形哉」！九月十三日，作绝命词，自缢死。

　　。新城：李翱

　　李翱字飚举，邵武人。祟祯己卯，以乡贡廷试。会诏求言，翱上书切直，几得祸。闽中授新城知县。先是，永胜伯郑彩驻新城；风闻大兵至，即走入关。旧令谭梦开具款降，借犒师名，敛民财；奸徒乘之，弗堪其扰，民乃导守关兵诛令。令之党，日与民兵相雠杀，弥月不靖。兵部侍郎吴春枝按部至邵武，以新令难其人，特荐翱。将入邑，众欲拒之。翱单骑入城，斩令党一人，余散置不问；人大服。时习为乱，有佃人以田主征租斛大，聚数千人噪县庭；谕之不解，且出抄掠。翱乃扬言彩兵还，密遣义勇三百人红抹首、摄弓矢，从南门进；众皆奔。明日复聚，翱曰：「乌合之众亦易与耳。一不惩艾，恐多效尤」！遂率兵出，斩首百余，且战且抚；乱乃定。

　　初，翰林侍讲张家玉监彩军。彩走，家玉邀翱共城守。翱乃招新城徐伯昌共募义勇，日夜戒严，亲督千人出演武场杀战。而大兵已从间道入，家玉出战，中矢坠马，折其臂，遂走入关；义勇迸散，从翱返者仅三十人，及城下者则三人耳。翱直前斩三级，驰入；四顾彷徨，谓三人曰：「汝等去，我入城死矣」！顷之，策马复出；大呼曰：「我新城新令也」！执之送建昌，僵立不跪。劝以酒，举杯掷地；遂斩之。赠光禄寺少卿，谥「忠壮」。

　　。宁都：徐伯昌（子先春）、徐世名（子常吉）

　　徐伯昌字子期，江西新城人。崇祯庚午，举于乡。幼颖敏好学，闻杭州黄汝亨名，徒步涉江执弟子业；复之楚，事郭子章于家，并得其指授。家酷贫，夫妇竟日食一瓜；冬犹披苎衣，怡然不屑也。初补庠生，督学昆山；蔡懋德甚器之。后汝亨亦以视学至；伯昌方居忧，招之见，谢不往。人曰：「子昔千里相从，今咫尺自拒耶」？曰：「间者求师，非见学使也。我岂以师故而越丧往哉」！尝携其子先春入山读书，宵夜不辍。唐王立，授兵部主事；迁监察御史。奉命督江西义旅，自新城、广昌抵宁都；适金声桓败，大兵徇行郡县，伯昌乃撄城为守，受围者一年。城破，将自经，大书于壁曰：「读圣贤书，但知守经死、不知达权生」。时庚寅二月十日也。

　　先春先奉父命，挈妻匿山中。复返，则城已戒严。仆呼曰：「敌且至，速走」！先春曰；「吾大人在，吾舍是何之」？仆曰：「主往广昌矣」。先春弗答，奋袖入；遂及于难。

　　徐世名字仲嘉，为伯昌从子。丁卯举人，闽中授龙溪知县。甫莅任，大兵已入仙霞关，郑芝龙迎降，全省皆溃；世名独不屈。子常吉，遣之行；常吉曰：「父在，儿焉往」！寻被执同死，士民藁葬之。新守令至，哀其忠，赎其二孙、归其丧。

　　世名伟干修髯，豪侠尚气节。为孝廉日，当事爱其才，赠之金；随手辄尽。

　　有仆黄锡、黄扬、王亨、蒋三，俱殉之。

　　「佚史」曰：二君以孝廉起家，皆死忠；又皆有子死孝。忠孝一门，何其盛者！必如是，庶不愧孝廉也夫？

　　●南疆绎史勘本卷二十四

　　霅川温氏原本

　　古高阳氏勘定

　　目录

　　列传十八

　　寇难：黄克善、吴锡玉

　　左兵：彭永春、徐可行（董四明）、成启（孙大华、张亮附）

　　孙兵：张耀、曾益（弟栻）、吴子骐（刘管、杨元瀛、谭先哲、石声和、顾人龙等）、王运开（弟运闳）、刘廷标、焦润生（杨于陆）、陈六奇、徐道兴、张朝纲（子耀）、鲁异撰、席上珍（金世鼎）、何思、冷阳春、夏祖训（段伯玉、余继善、耿希哲）

　　兵难：那嵩、龙吉兆、龙吉佐

　　右寇难诸臣列传第十八。

　　◎温氏于此卷淆而不分、紊而无次，使读者瞢然末知所因；今类次而标分之。嗟乎！有明未造，民弗堪命矣：始之以闯、献之嗜杀，诸镇之肆虐；益之以金、王之翻覆，孙孽之构乱。迨夫天兵扫荡，撄锋镝、蹈水火；凡在山颠海角者，又靡不授首而归于一运焉。此卷同以守土而死者也，然与「列传十」之南都守职、扬州从难者则有异。温氏胥谓之守土，未可也；区之别之，而以「寇难」名。孙固寇；左则内犯，亦寇也。若吴三桂，时虽归命，而纵其所部肆淫劫敓，致民怨沸腾；则较诸寇，且甚焉者也！

　　列传十八

　　冠难：黄克善、吴锡玉

　　左兵：彭永春、徐可行（董四明）、成启（孙大华）

　　孙兵：张耀、曾益（弟栻）、吴子骐（刘管、杨元瀛、谭先哲、石声和、顾人龙等）、王运开（弟运闳）、刘廷标、焦润生（杨于陆）、陈六奇、徐道兴、张朝纲（子耀）、詹异撰、席上珍（金世鼎）、何思、冷阳春、夏祖训（段伯玉、金继善、耿希哲）

　　兵难：那嵩、龙吉兆、龙吉佐

　　。冠难：黄克善、吴锡玉

　　甲申秋以御贼死难者，东湖守备黄克善，合肥人。福建流贼闫、罗、宋三家劫龟兹，官兵合剿，克善斩获独多。马蹶被执；将死，捋其须曰：「毋令血染我须也」！贼壮之。

　　南康通判吴锡玉，字辑五；歙人。柯贼掠南康，锡玉手提铁鞭率壮丁数百人往剿；贼已去城二十里，追及之。贼隔水据冈为阵，锡玉发一矢，中贼渠；贼拔嗅之曰：「未傅毒」！下冈返攻。于是锡玉跃马独出，鞭杀数贼。贼众围之，遂遇害；其死尤烈。赠按察使佥事。

　　。左兵：彭永春、徐可行（董四明）、成启（孙大华）

　　左兵之乱死者，惟下执事四人可以风诸大吏矣。

　　彭永春，武陵人；官九江卫经历。四月四日，左兵突入城。永春曰：「我官虽卑，然食朝廷禄，遇难不可以不死」！命仆举火焚其廨，大书于壁曰：「九江卫经历彭永春死节处」。具衣冠，率子女六人赴火死。

　　徐可行字三山，九江卫指挥佥事。城陷，闻都司董四明于城楼自刎，其妻史、妾姚偕二子俱投水死；可行大呼曰：「我武臣，亦有人哉」！入告其母汪氏；母曰：「我家何不若彼也」！即投于井。妻邹、子妇陈，继之。可行于屏间大书曰：「世受国忠，合门殉节」。投笔北向拜，自缢于望京门之城楼。

　　成启字伯佑，应天人。以贡生，官湖口县主簿。城被围，具公服端坐于庭。乱兵掩至，启叱曰：「国家养汝将以靖乱，何反为乱耶」！兵索其金；启复叱曰：「吾寒官也，何金可索」！遂被杀。

　　更有德化民孙大华者，左兵肆掠，民不胜愤，挟刀入市杀一兵。次日，众露刃而噪，总督袁继咸不得已，命究杀兵者。市人大哗，民慨然曰：「杀身以安众，我何惜一死」！乃挺身出曰：「杀兵者我也，与众何与」！遂斩以徇，一城得解。呜呼，与颜佩韦五人何异，世固不乏义士哉！

　　「勘本」曰：左梦庚北降时，死难者有四川张亮，崇祯举人。历官榆林兵备参议，有能声。荐改安庐兵备监军，讨贼有功；擢右佥都御史，巡抚其地。南都立，亮奏贼势可图，请解职视贼所向，督兵进讨；从之。寻召还；时士英意不在贼，复令回任。明年四月，梦庚陷安庆，被执；挟与俱北，乘间赴水死。

　　。孙兵：张耀、曾益（弟栻）、吴子骐（刘管、杨元瀛、谭先哲、石声和、顾人龙等）、王运开（弟运闳）、刘廷标、焦润生（杨于陆）、陈六奇、徐道兴、张朝纲（子耀）、詹异撰、席上珍（金世鼎）、何思、冷阳春、夏祖训（段伯玉、金继善、耿希哲）

　　○孙可望，献贼之余孽也。献既伏诛于蜀，可望溃掠而西，往来黔、滇，所至崩摧，无敢相抗。乃有忠愤激烈徒手而与之持者，虽不量力，其义有足尚也。附录如右。

　　◎「原本」综错无次，以吴子骐、席上珍二则列入末卷，讹也；案自张耀下八人为孙贼初入贵州之难，自王运开下七人为入云南授沙定洲之难，自鲁异撰下九人为重还黔中之难也。

　　张耀字融我，三原人。万历中，举于乡；除闻喜知县，累官贵州布政使。为人淳朴，所至以和厚得民。丙戌，献贼伏诛，其党孙可望等呼集残卒，夺重庆，由遵义将入黔。耀言于巡抚，请发民兵守御；巡抚以众寡不敌，难之。俄贼掩至，耀率家童守拒。城陷，犹手刃数贼。可望以礼请曰：「公，秦人也；若降，当位宰辅」。耀怒骂不屈。械其妻孥三十人于前曰：「降则一家免死」。耀骂愈毒。贼恨甚，乃断其舌而支解之。于是，三十余人皆惨死。

　　平安兵备佥事曾益，临川人。以贡生特用，历官兵部司务，迁主事。贵阳被围，益拒守数月；城破，一门死难。弟栻为蒲圻令，亦死于贼。

　　吴子骐字九逵，贵阳举人，授兴宁知县。安邦彦之叛也，围贵阳；子骐念母在，仓卒弃官归，遂不复仕。总督朱燮元知其才；祟祯十年蛮贼阿迷作乱，劫官据城将内向，燮元属子骐走书召诸酋，晓谕利害，果相率降附。乃上其功，玺书嘉奖。及闻可望拥众至，子骐谓邑绅刘管、杨元瀛等曰：「吾侪，明之老臣也；坐视贼难，屠戮乡邦，何以见先帝」！因共起兵扼于要路，败之。后贼益众，力竭被执，俱不屈死。管字子佩，官主事；元瀛，字蓬山，官同知：并乡荐起家。

　　谭先哲，平坝卫人；子骐同年生，官户部郎中。石声和，邑人，官兵部参政：皆合门殉难。

　　有顾人龙者，定番州人；尝出仕。既老家居，冠带登陴，率士民拒守，杀贼甚众。被执，骂贼死。

　　「勘本」曰：尔时云南苦沙乱，可望将入黔，副将龙在田遣使告急，劝其往援之。可望因诈称黔国焦夫人弟来复雠也，滇人延颈望之，而不知其为贼。

　　王运开字子朗，夹江举人；授永昌推官，署金腾道。刘廷标字霞起，上杭人；通判永昌，摄府篆。丁亥春，土司沙定洲之乱，黔国公沐天波走永昌。可望入黔窥滇，遂破定洲，扬言为黔国复仇；屠沾益、曲靖，下楚雄、临安、大理，移檄永昌迎天波归，并索道府印。天波信之，将遣子送款。时运开、廷标方守澜澹拒战；天波止之，谕其以印往。两人曰：「印往，则我亦降也；且贼言何可信哉」！不听。两人乃遣家属避腾越。运开有弟运闳，字子远，在署；谓之曰：「弟未仕，可无死；可将吾妾俱西，勿在此乱人意」！士民惧不降且屠，诣运开厅事哭；运开慰遣之。又诣廷标，廷标曰：「贼伎俩，吾数知之；他城之降而屠者亦屡矣，无益也」！众哭益甚；廷标取毒酒将饮，众始散。两人相谓曰：「众心如此，何以守」！是夜，运开缢；廷标叹曰：「男子哉！吾年老当先王公死，公乃先我耶」！遂沐浴，赋诗三章，亦自缢。

　　运闳至永昌治丧，门下有过而哭者。运闳曰：「我辈舍生取义，何哭为」！殓毕厝之，复走腾越。可望闻两人死节，求其后；或以其弟对，立召之。运闳至潞江，语仆曰：「此行将臣贼，吾与兄岂异趋耶！吾死，将吾骨与兄合葬，题曰「夹江王氏兄弟之墓」。遂跃入江。数日获其尸，色如生。

　　「勘本」曰：沙定洲，为阿迷土司普明声部将。乙酉秋，元谋土司吾必奎反，黔镇沐国公天波檄调诸蛮兵会剿。土官宁州知州禄永命、石屏副将龙在田等击吾，已成擒；沙兵后至，逗遛城外。有奸人言天波之富，沙心动，遂焚劫其府。天波从水窦逸出，至楚雄；家口俱被难。沙贼蟠踞省城，劫巡抚吴兆元、执故辅王锡衮传檄各郡县。时楚雄被吾乱缮守具，金沧副使杨公畏知与天波谋令走永昌。明年丙戌，贼力攻楚雄，而杨公守甚坚；久之，贼环城掘濠作长围计。又明年丁亥，可望以残兵出遵义，龙在田故告变乞援；以暴易暴，且于沙有甚焉者矣。

　　焦润生字茂慈，上元人；修撰竑之子也。历官南京户部郎中，出知曲靖府。城破被执，不屈死。武定同知杨于陆，剑州举人；亦死之。

　　陈六奇字鸣鸾，龙江卫人；万历戊午举人。初知景陵县，以廉平称；民多爱之。尝语人曰：「吾因公夜归，民必束炬照舆从；其无男子者，妇女于门内应焉。吾又何功于民而堪此；见之慨然，忍不加惠乎」！后移知南宁县。城破，被杀于东门。

　　徐道兴，睢州人。官云南经历，署师宗州事；廉洁爱民，民以殷实。曲靖被屠，道兴集士民谕之曰：「城守乎」？士民曰：「力薄兵寡，何以拒」！曰：「然。若等何罪，徒膏兵刃；可速去，毋顾我！我死分也」。士民请与偕；厉声曰：「失守封疆，我安所逃死」！言既，须眉奋张。众乃洒泪去。舍中止一仆，出白金二，授之曰：「此非俸金也，一以赐汝、一以治棺殓我」！仆哭，请从死；曰：「尔死，谁收我骨」！举酒自饮。贼入，大骂贼。令迎其将，乃掷手中酒卮击之曰：「我朝廷命吏，肯从贼求活耶」！怒骂不绝，遂被杀。

　　张朝纲，广通人。由贡生，授浑源州同知；解职归。贼至，谓其妻冯曰：「曾受国恩，何颜对贼」！并缢死。子耀，诸生；恸绝而苏，葬亲讫，亦缢死。

　　鲁异撰字雩人，福建顺昌人。祟祯壬午举人，以诗文名世；同时陈子龙、艾南英不能出其右。官永宁知州。可望等还兵入黔，郡邑望风溃。异撰与其客江津、进士程玉成、贡生龚茂勋谋曰：「州据盘江大险，控拒全黔；弃之不守，事不可为矣」！遂登陴守御。贼兵日益，城陷，乃自焚。

　　席上珍，姚安举人。贼既逼，与里人金世鼎谋曰：「城尚可守，盍起兵拒之」！因散家财，募壮士二万人，与姚州知州何思率以乘城。缮备未周，可望突遣其将张虎掩至；一战而败，世鼎自杀。上珍及思被执，可望欲降之；上珍厉声曰：「我大明忠臣，岂屈于贼耶」！骂不绝；刃其口，骂益厉。可望怒，剥其皮从踵至顶；其骂声犹隐隐也。思亦不屈死。

　　其时，晋宁举人段伯玉、呈贡诸生余继善、耿希哲及昆阳孔师程等募兵拒守。师程以从军得官，众服其雄，推为长。及李定国来攻，师程泛舟遁。城破，晋宁知州冷阳春、呈贡知县夏祖训俱死之，伯玉等亦自刎。阳春，石阡人；祖训，嘉兴人。

　　「勘本」曰：可望为献义子，习其残忍；入滇之初，屠戳不亚于蜀也。席孝廉遭此惨死，而英气至今犹在纸上。献贼动剥人皮。其法从顶至尻刻一缕，裂之，张于前如鸟翅；率逾日始绝。有即毙者；行刑之人必反坐。呜呼，残也而忍至斯！

　　。兵难：那嵩、龙吉兆、龙吉佐

　　◎土官那氏父子、龙氏昆弟，不以蛮荒自鄙，史册美之。已时吴三桂归命之初，戎车所及，狐兔不存；历过诸蛮，逼索妇女行歌侑酒，诸蛮恨刻骨。一时撄锋毕命，正自有人。惜核诸册史，而仅以那、龙见，无可勘补。龙氏之言曰：「受国恩三百载，仗义守死」。吁！当南中覆日，不闻徐允爵、柳祚昌辈作斯言也。之斯三者，亦可以风天下世禄之臣矣。

　　那嵩，沅江土官也；世为知府。嗣职后，循法敬事。己亥正月，永明王入缅过沅江，嵩与子焘迎谒，供奉甚谨。设馔用金银器，宴毕悉敛以献；曰：「此行上供者少，聊以佐缺乏耳」。后李定国号召诸土司兵，嵩即率众应之。已而为吴三桂攻败；城陷，登楼自焚，一家皆烬焉。其士民亦都巷战死。

　　龙吉兆、龙吉佐，麻哈土司也。辛丑春，为吴三桂所获；问何反？两人曰：「我受国恩三百载，仗义守死；何名为反」！又问：「独不畏死耶」？曰：「我两人尽忠而死，诚贤于尔之不忠、不孝而生」！同声极骂。三桂怒，截其舌斩之。

　　「佚史」曰：「传」有之：「国君死社稷」。今之藩臬郡县守令，非即古之方伯、连帅、侯伯子男之名与？古者世其土，民犹其家之子弟焉。今者不世其土，则即以其家视之；俨然曰：「吾，尔公祖也、尔父母也；尔宜衣食我」！而民亦遂曰：「固我公祖也、我父母也」！殚其地之出、竭其力之入，金玉之贵、筐篚之彩彩肥腯鲜异之品、土木仪卫之具，莫不致其美好、阜其备用。不足，则辍其长老之养以奉之；不足，则夺其妻子之生以奉之；又不足，则邻里姻娅称贷而不惜；又不足，则赤肌肤、受榜棰而不辞。若是而冤抑不之伸、争辨不之决，盗贼不之禁、天灾流行水旱饥馑不之恤；呜呼！是直土寇也！且国有大故，则挈囊、担赀、褰裳而遁，甚者以土奉贼为己功。夫彼固不知「死社稷」之义矣，独不知失陷城池之律欤？法令：失陷城池者，斩。是即失社稷之义也，非酷也；特以后世不明其义而借律以示诸耳。明之死事者不少已，乃知其守土之义者不概见。吴、楚、闽、越、滇、黔名都大邑半天下，守土之吏不下数千员，而慷慨殉义者寥寥若此！岂乱世崩离，文字残缺，失之纪载欤？吾于是传，即斗粟末秩、要荒土司亦不敢略焉！呜呼！其时拥名城、享厚糈而窜降相继者，以视此诸君子，不如萤火之较列星哉！

　　古高阳氏曰：吴三桂之初衷本善也，于闯陷京师之初，缟素发丧，独效秦庭之哭。闯闻我朝举兵入关，大惧；胁吴襄作书招其子，令叛将唐通附札劝降，且言东宫无恙。三桂上书于襄曰：「父既不能为忠臣，桂亦安能为孝子！请与父诀，自今虽置父鼎俎以诱桂，桂亦不顾也」。遂顿兵山海关，以忠义相激劝，檄约都民缟素复仇，一时皆制白衣冠以待。及贼东遯，挟太子、永王、定王去，绿衣元帻各一，兵抱之置马上，见者多雪涕；三桂乃连破贼兵于关门。已而我大清兵至，所向披靡。闯穷求和，三桂许之；贼遁，复追之。贼乃奔还京师，坏民屋数万，杀士民亦数万。三桂兵压城力攻，闯乃枭吴襄首，以高竿揭城上；尽戳其家三十八口。三桂坠鞍披发而号；三军感愤，各抽刀砍地，大呼杀贼。比闯窃帝位，我大兵进攻急，贼毁宫殿、毁九门，由齐化门逸。三桂逆知其必西，豫取酒罂数千，以石灰实之，埋当道，加浮土；贼出，万骑突驰，罂穿贯马足，马惊且踣，后骑累压。灰起，人马俱盲。伏兵远噪，遂大溃散。嗟乎！三桂之初衷本善也，其如后之恃兵而骄，肆淫不道，欲壑浸深，忠诚汨没；卒不能保其身命，至大登其座以绝，岂不大可哀哉！至若土司那、龙者之遭其荼毒，则末也；其荼毒者，犹不胜亿计也。

　　●南疆绎史勘本卷二十五

　　霅川温氏原本

　　古高阳氏勘定

　　目录

　　列传十九

　　嘉定：侯峒曾（子元演、元洁）、黄淳耀（弟渊耀）、张锡眉（龚用圆、马元调、夏云蛟、唐全昌）

　　松江：沈犹龙（李待问、章简）、眭明永（徐念祖、傅凝之、戴泓、陆厚元）

　　昆山：朱集璜、王佐才（陈宏勋、周室瑜、陶瑊、陈大任、苏观道等附）

　　太仓：王湛（兄淳、蔡仲昭、魏虎臣、附常熟徐守贞）

　　溧阳：谢琢（钱国华）

　　广德：吴源长（裘君量）

　　盐城：司石盘、酆都司（阙名）、缪鼎吉（弟鼎言）

　　右乡兵集义诸臣列传第十九。

　　○呜呼！余每读「尚书」至「多士多方」，未尝不废书三叹也。当是时，周之克殷有年矣；以武、周之圣，抚循安辑，德亦至矣。而故国旧君之感，商之民若不能一日忘；周公不得已，反复于天命之去留，以消其兴亡之感。然则周之顽民，殷之义士也。南都之建，其君相以儿戏亡其国；窃怪庙堂之上，忠义之士何寥寥也！以为圣祖、列宗培养三百年，不应偷薄至此。及观其后义旅四起，率多奋不顾身。其行事不仅以起兵见者，既别为传；兹列其以兵事相始终者焉。

　　◎温氏于乡兵集义者合战守御不分、路所不分，主从、后先棼序；其为文亦多脱节处。今案史勘补，每首以引跋为之区别焉。眭广文，旧误作「睦」；昆山一路原轶，朱集璜等名仅见于目；其谢、吴、司、酆等文，「原本」列诸后卷；谢琢或作「球」，以其字「石攻」言之，则非「球」也。

　　列传十九

　　嘉定：侯峒曾（子元演、元洁）、黄淳耀（弟渊耀）、张锡眉（龚用圆、马元调、夏云蛟、唐全昌）

　　松江：沈犹龙（李待问、章简）、眭明永（徐念祖、傅凝之、戴泓、陆厚元）

　　昆山：朱集璜、王佐才（陈宏勋、周室瑜、陶瑊、陈大任）

　　太仓：王湛（兄淳、蔡仲昭、魏虎臣）

　　溧阳：谢琢（钱国华）、广德：吴源长（裘君量）、盐城：司石盘、酆都司（阙名）、缪鼎吉（弟鼎言）

　　。嘉定：侯峒曾（子元演、元洁）、黄淳耀（弟渊耀）、张锡眉（龚用圆、马元调、夏云蛟、唐全昌）

　　侯峒曾字豫赡，号广成；太仓嘉定人，给事中震旸子也。登天启乙丑进士。顾秉谦欲招致之，畀以馆选；峒曾不往谒。已授南京兵部武选主事，以忧归。崇祯初，尚书张凤翼荐为职方郎中，辞；改南京文选主事，转稽勋郎中、江西提学参议。寻拜浙江参政，分守嘉、湖。漕卒击伤秀水知县李向中，峒曾请于抚按，捕戮首恶；于是部内肃然。吏部尚书郑三俊举天下贤能监司五人，峒曾与焉。擢顺天府丞，未赴而京师陷。福王时，起左通政，引疾不就。南都溃，走避乡舍。

　　乙酉六月，李成栋以水陆兵驻吴淞，多剽敓；民愤甚，揭竿四起，团练乡兵，破成栋舟师于新泾，遂城守为自保计，推峒曾为主。逐新令张维熙，与里人黄淳耀、张锡眉、龚用圆、马元调、夏云蛟、唐全昌等慷慨誓师，分门固守，设谋备御；西窥太仓、东扼吴淞，各邑响应。数发兵攻城，城中出兵邀击；一败之于罗店，再败之于仓桥。成栋怒，大修战具，破娄塘、逼太仓，自率锐师来攻。峒曾乞师于总兵吴志葵，志葵遣游击蔡祥以七百人赴援。一战失利，束甲遁；外援遂绝，矢石俱尽。七月三日大雨，城崩一角；架巨木支之。明日，雨溢注，城大崩。成栋薄东门上，峒曾与其子元演、元洁犹立睥睨间指挥巷战。乡民争欲扶之去，峒曾曰：「我既与城守，城亡与亡，去何之」！趋归拜家庙，将溺于池，叱二子速走避。二子痛哭，愿从死，相抱入水。未绝而兵至，钩出之；取峒曾首，号令徇城。有金生者，夜窃其首藏箧中。峒曾之叔自野舆棺入，收其尸。方殓，有哭声自外来者，则金生负箧至也。

　　「勘本」曰：侯参政提学江西时，益王势方炽。当岁试，黜其宗生名二；王怒，遣使诮让，不为动。江右人颂其公明，谓数十年所未有也。初有给事中耿始然奉命督赋至，监司以属礼见；参政不可，独与抗行。一时刚正之誉达帝都焉。

　　黄淳耀字蕴生，号陶庵。幼好学，性冲和湛静，喜怒不形于色。至谈古今忠议名节，侃侃持论，不少假借。登崇祯癸未进士；见天下乱，人犹营进不已，遂赋诗南归。

　　福王立，不谒选。大兵围城，佐峒曾调兵御守。城破，淳耀与弟渊耀入草庵；庵僧无垢与淳耀为方外交，曰：「君未受职，可以无死」！淳耀曰：「忝名进士，宜为国死。今托上人，死此清净土足矣」！索笔书曰「进士黄淳耀死此。呜呼！进不能宣力王朝、退不能洁身自隐；读书寡益，学道无成。耿耿不没，此心而已」！与渊耀分左右就缢，年四十一。暴尸七昼夜，神色不变。

　　渊耀字伟恭，诸生。律己严恪，与其兄相师友，讲诵勿辍。至是，怡然偕死。

　　张锡眉字介兹，崇祯庚午举人。素有志行。尝孤馆独坐，一女子窥之，投簪几上，正容不动；明日，即辞归，亦终不言也。岁大祲，力请有司发粟赈之；复募瘗道殣者，以千计。故人叶生，无嗣，殁后葬其两世。好行其德如此。城破，自经；妾何，抱女赴水死。

　　龚用圆，字知渊，天启辛酉举人，选秀水教谕。乙酉，弃官归。龚氏自宋、元来，称文献家。兄用广，方严有操；用圆精研经学，互相师友，乡人称之。城破，兄弟皆自溺。

　　马元调，受学于邑人娄坚，有学行；时年已七十矣。夏云蛟字启霖，家贫，笃行好学，与淳耀齐名。城破，并见杀。唐全昌与其妻同死。三人皆邑诸生。

　　。松江：沈犹龙（李待问、章简）、眭明永（徐念祖、傅凝之、戴泓、陆厚元）

　　沉犹龙字云升，松江华亭人。万历丙辰进士，除鄞县知县；征授御史。崇祯间，进太仆少卿，拜右佥都御史，巡抚福建。妖贼张普薇等作乱江西，犹龙遣游击黄斌卿协剿；大破之，增秩赐金。后以招降郑芝龙，威名特着。迁兵部右侍郎，总督两广军务，兼广东巡抚。

　　甲申冬，福王召理部事，不就。明年南京覆，列城望风下。闰六月，吴淞水师提督吴志葵自海入江，总兵黄蜚亦拥千艘由无锡来会，共结水寨于泖湖。适大兵遣安抚官至，有常指挥者遍括郡人物，郡人苦之，执杀之；共推犹龙起兵。犹龙乃偕邑绅李待问、章简等募壮士数千为城守计，与志葵、蜚相犄角。八月初，我兵至，以轻舟截春申浦大战，乘风纵火；二将舟重不能运，潮落风烈，水师多尽。二将皆被执，郡城遂围。降绅董廷对将内应，事觉，郡人磔杀之。已有假黄蜚兵号者突至，犹龙以为信，开门纳。大兵以红巾抹首随之入；俄而巾脱，皆辫发也。众大惊諠呼：「城破矣」！守卒尽溃。犹龙出东门，中流矢死于濠。

　　待问字存我，崇顾癸未进士，授中书舍人。工文章，精书法。杀于织染局。初，待问梦袍服间有字曰「天孙织锦」，以为中翰兆也；至是，竟死所。

　　简字坤能，天启甲子举人；尝为罗源知县。守南门被执，不屈死。

　　华亭教谕眭明永字嵩年，丹阳举人；共城守。以书戒其子曰：「北兵已渡江，我自谓有三不可生：平居节义自命，且以勉人，一也；赋性鲠直，触境辄动，二也；且我父命我名，「修短视明」，三也」。城破，题诗明伦堂自缢。

　　尚宝司丞徐念祖及妻张、二妾陆与李，俱投缳死。有举人傅凝之者，参志葵军。黄浦之败，与诸生戴泓赴水死。衣工陆厚元，城陷，积薪于门，语其妻曰：「能完节乎」？曰：「能」。厚元举火，以其妻子女皆焚死。

　　。昆山：朱集璜、王佐才（陈宏勋、周室瑜、陶瑊、陈大任）

　　昆山朱集璜字以发，岁贡生。素有学行，为乡井所推重。教授弟子，多至数百人。数论郡邑利害，当事咸信听之。南京既亡，邑人议拒守，而县丞阎茂才已遣使投诚，用为知县；众乃执杀茂才，以六月望，推旧将王佐才为兵主。参将陈宏勋、前知县杨永言各率壮士百余来助，里中周室瑜、陶瑊、陈大任等亦举兵应之。佐才即昆山人，尝官狼山副总兵，年老乞休于家。大兵至，宏勋率舟师迎战，败还；游击孙志尹阵殁，城遂陷。永言遁去，佐才纵民出走；已独冠带坐帅府，被杀。集璜投东禅寺后河死，门人孙道民、张谦同日死。

　　室瑜，举人，尝官仪封知县。城破，与子朝矿同死；妻诸，被执不辱，死之。朝矿妻王，自缢。瑊诸生，受业同里蔡懋德；所居鸡鸣塘，去城二十里。城困，率乡兵赴援；未及已溃，还家自经。大任贡生，倡义迎佐才，以其宅为帅府。城既破，所亲拥之出。已复入，死之；妻张、子思翰，皆赴水死。

　　「勘本」曰：集璜以下六人，温氏有目无文；今纂补。夫昆山一弹丸地，处水陆孔道，无险要可凭；当时顾名思义者，犹得尔许人。复有以守御死者，曰苏观道、庄万程、陵世镗，陆云将、归之甲、周复培、陆彦冲；代父死者，有沈征宪、朱国轼；救母死者，有徐洺；从容自尽者，有徐洺、王在中、吴行贞等。

　　。太仓：王湛（兄淳、蔡仲昭、魏虎臣）

　　太仓王湛字道广，诸生。性刚毅。州城已下，牧晓谕薙发；乃慨然语其兄淳曰：「弟誓与发为存亡也」！即集里人陈说大义，声与泪俱。众云：「若欲何为」？湛曰：「新牧强劫民；吾以众姓，当无不摧陷者」。王固巨族，里中重之。于是，从者数百人；淳、湛与其友蔡仲昭、魏虎臣横刀前驱，围州城。城中官吏登陴笑曰：「此乌合耳，何能为」！举炮击之；众皆伏地，不能伤。始讶曰：「此知兵者」！遂传令禁举火，以虞内变；三日突烟不起，人声寂然。众谓其怯也，以板扉遮矢石薄城呼噪。越日，暑甚，众单衣挥汗，荷戈直抵壕畔；自辰至未，饥且疲，解衣少憩。守者骤开门，以十二骑突驰之，遂大溃。淳先受伤，赴水死；湛砍一骑未及，亦被斫死。仲昭、虎臣俱战没。

　　「勘本」曰：凡酉、戌之间，以世臣而殉于国事者，昆山顾文康公鼎臣曾孙延安推官咸正、钱塘知县咸建暨弟举人咸受、推官之子天逵、天遴，江陵张文忠公居正孙侍郎同敞（又益之以允修），余姚孙文恭公如游孙相国嘉绩，长山刘公鸿训子都督孔和，嘉善钱公士升子吏部棅（又益之以柟），长洲文文肃公震孟弟舍人震亨、子秉，华亭徐文贞公阶族孙中丞孚远（又益之以念祖），乌程温氏体仁家有徽州推官璜、秀水朱氏文恪公国祥家有大定，东阿于氏文定公慎行家有元晔，宜城邱氏瑜家有之陶；而后此鄞县钱忠介公肃乐家有诸弟简讨肃范、监纪推官肃典、职方主事肃璘辈，皆相继死国。此太仓王氏弟兄，为文肃公锡爵后人也。昆山朱集璜，亦为文靖公天麟族人；后文靖子行人斗垣殉孙可望犯阙。他如湖州朱文肃公国桢，前有诸孙都督佥事鉴如，于甲申闯贼之难死；后有诸孙某，于辛卯起兵南浔死。若而人者，皆膏粱之胤冑、末路之英雄也；或絷马埋轮、或沉渊伏剑，均不可以成败论。温氏「原本」，事或有传、有不传，名或有见、有不见。杨氏跋语云：「哂园孝廉世居辑里，去文肃家（朱氏）不数里，其作史时去鼎革未五、六十年；而纂东南死事传，于乡曲之忠义亦多渗漏，何与？夫天地剥复之交，有攀鳞附翼佐新命以兴者，则必有赴汤蹈火惟故主是殉者；盖当死而死谓之义，可以死、可以无死与万万不必死而竟死则于义之中又奇焉者也。此千古之奇人、千古之愚人也。吁！其愚不可及也」！凡此世臣中之罣漏而得所考证者，咸于「摭遗」补稿。

　　「佚史」曰：常熟诸生有徐守贞者，奉母避兵于乡。乡兵起，守贞以母病不能迁，兄守噩谓之曰：「尔去，我留」！方相让而兵至，守噩遁。母与妹俱投井，守贞亟从之；兵挽其发，乃踞坐谩骂，杀于井傍。其友冯知十见其遇害，奋臂格斗；俄而乱兵至，丛箭以死（古高阳氏曰：守贞非集义从兵而死，乃奉母避兵而死者也。「原本」载此，初不允当。无已，以「佚史曰」别之为「附」；明其不与义兵为类也）。

　　。溧阳：谢琢（钱国华）、广德：吴源长（裘君量）、盐城：司石盘、酆都司（阙名）、缪鼎吉（弟鼎言）

　　诸生集议者，溧阳谢琢、广德吴源长、盐城司石盘、如皋兴化张明圣等，皆一时蜂起；而战功，以东场盐丁缪鼎吉兄弟为最。

　　谢琢字石攻，兵备佥事鼎新子。与溧阳副将钱国华同日起兵；士卒欲取饷民间，琢毁家应之。不继而溃，被执，命输资；琢曰：「我大明诸生，岂以货活哉」！乃饮刃死。国华遥奉宗室瑞昌王者；兵败，至对埠见杀。

　　吴源长，大学生。举兵梭子山；民人裘君量等破家鸠众，合攻广德城，破之。至湖州战败，受执俱死。

　　司石盘与盐城都司酆某，同领乡兵。既溃，缚至淮安见大吏，挺立不跪；酆欲脱之曰：「此儒生，吾劫之为书记者」。石盘大呼曰：「公言何谬！吾实首事，奈何讳之」！下狱六十余日，狂歌痛饮，酣詈不辍。与酆皆伏法。

　　缪鼎吉、鼎言，兄弟也；俱绝有力。淮人王翘林等奉宗室新昌王克盐城、兴化，鼎吉以其徒应之，劫杀官弁，锋锐不可当。官兵至，鼎言持长矛掠阵，奋力击刺；丛箭而死。鼎吉仍纠众攻城，屡有斩获；冲其营，不为动，转战不息。以饥不得食，被擒。大帅爱其勇，欲释之；不屈，乃杀之。浙东俱赠参将。其余十二人，亦并死：事皆在乙酉秋间也。

　　「佚史」曰：夫自王师南下，诸郡文武吏争献版籍，开门迎附，即用为守。而江南副总兵吴志葵者，吏部主事夏允彝之门生也；顿兵海上，独不屈。先是，有十将官者集众千余屯陈湖中。湖旁诸生陆世钥虑其为乱，亦聚千余人；名为犄角，实防遏也。适薙发令下，乡民骇愕，而吏胥乘势鱼肉之，民乃汹汹思乱。十将官因之邀世钥起兵，杀吏胥而焚其舟。于是，松江兵科给事中陈子龙、举人徐孚远、章简阴与陈湖兵通，志葵与参将鲁之玙率舟师三千自吴淞江入淀泖，将窥苏州。允彝出入军中，飞书走檄，联络士大夫。四方闻之，争为响应：华亭则总督兵部侍郎沉犹龙、下江监军道荆本彻、中书舍人李待问，嘉定则左通政使侯峒曾、进士黄淳耀、总兵蒋若来，昆山则郧阳抚治佥都御史王永祚、编修朱天麟，吴江则职方吴易、总兵黄蜚，太仓则总兵张士仪，宜兴则行人卢象观；南则连于徽州佥都御史金声，西则达于浙中嘉兴吏部尚书徐石麟、翰林屠象美、嘉善职方监军钱柟、知县钱默、平湖总兵陈梧、海宁举人郑宗彝等，竞以家资助军为恢复计。方我大清之下金陵也，兵数十万；杭及苏克，又籍郡邑丁壮薙发以充，势益盛，其一军驻金陵、一军驻苏、一军驻杭、一军驻沿海吴淞等处。允彝计欲与志葵入据苏州，扼断首尾；石麟等率嘉、湖民兵，子龙、孚远、柟、默等联络浙东西之众，并力抗守。峒曾率其邑兵照会海上之师，荆本彻、张士仪等驻札海口，合句容、溧水、溧阳、宜兴之兵直走南京，驰檄九江督袁继咸及江楚、江北诸宿将观望顺逆间者，使倚舰江中，伺官军还渡半济而后击之。定计：约苏州捷音至，克日同发。而志葵所率海上军素怯，方攻苏州，副将鲁之玙领三百人先登，斩胥门入，我帅匿其骑于盘门府学宫中。兵入城，行四、五里不见敌，内自疑欲退。骑兵突出驰之，三百人皆陷；之玙以斗死。于是各军争思引退，志葵不能止；允彝流涕遍拜之，得少留。时吴中民兵十余万，贾客僧道咸来助力。及嘉兴、平湖、嘉善、华亭、清浦、上海、昆山、常熟、江阴、溧阳、句容、盐城、兴化所在多揭竿集义婴城为守，得首级、辎重、器械无算。然诸民兵皆猝起，无甲仗、无马匹；饷之所入，什不偿一。我帅之驻苏者，据仓廪、凭坚城。方闻外变，督令薙发日急。又虑民或坠城出，则严禁诸门。率骑巡逻，不薙辄杀，日杀千数人。民不能存，无已，乃如令薙发。既剃，即编入降队，驱之登陴守御。志葵数出兵仰攻，以不得入而溃。浙中及沿海诸旅时复四出攻敓所附郡邑，邑绅惧祸，乃潜通官军，或引以攻、或约以应，或执、或杀，瞬戮殆尽。计其始末，仅百日云。

　　●南疆绎史勘本卷二十六

　　霅川温氏原本

　　古高阳氏勘定

　　目录

　　列传二十

　　江阴：阎应元、陈明遇、许用德（冯厚敦、沉鼎科、戚勋、夏维新等）、黄毓祺、徐趋（邓大临）

　　金山：侯承祖（子世禄）

　　右义兵守御诸臣列传第二十。

　　○江阴，小邑也；城守之严，江以南无过此者：则赖于典史阎君也。侯指麾之守金山卫亦如之。

　　◎当时天兵南下，所向不血刃。其以一郡抗命者，浙东之金华、江右之赣；以一邑抗命者，惟泾与江阴也。至如金山、舟山，不过江海中一孤岛，如黑子、如点螺，而竟亦顿戈相搘，多所夷伤；至使诸将皆以为南下所未有，殆于二京有光也与！

　　列传二十

　　江阴：阎应元、陈明遇、许用德（冯厚敦、沉鼎科、戚勋、夏维新等）、黄毓祺、徐趋（邓大临）

　　金山：侯承祖（子世禄）

　　。江阴：阎应元、陈明遇、许用德（冯厚敦、沉鼎科、戚勋、夏维新等）、黄毓祺、徐趋（邓大临）

　　阎应元字丽亨，顺天通州人。崇祯中，为江阴典史。甲申海盗顾三麻以百艘乘潮至黄田港，应元率乡兵往御，手殪三人。寇退，以功迁英德主簿；道阻未赴，寓居江阴。

　　乙酉，南都亡，列城皆下，檄至江阴；闰六月朔，诸生许用德倡言于明伦堂曰：「头可断，不可剃」！众曰：「然则城守乎」！相与设太祖像，拜且哭；远近应者数万人。推新尉陈明遇主兵，以徽人邵康公为将，前都司周瑞能泊江口相犄角；与大兵战，失利。明遇曰：「我不如阎君智勇，可属大事」！驰骑迎；应元率家丁四十人夜驰入，召士民盟之曰：「今日之事，非有所强于诸君者，诸君其无以生死计」！问有饷乎？徽人程璧前曰：「璧愿输三万五千金以助」。又问有军实乎？明遇曰：「前兵备所制装械故在也」。发之，得火药三百罂、铅铁九千石、大炮佛狼机千张。应元下令曰：「输不必金；凡菽粟、刍藁、布帛、酒酤、盐醯皆是也。城苟完，何患无财；否则，身且不保，遑恤乎家」！众曰：「诺」。于是集饷治楼橹、修堵堞；户出男子一，登陴守，余丁传餐。已乃分城列甲，令乡兵伏四郊砍游骑。部署甫定，内外围合。当是时，大兵南下若破竹，守土吏非投诚、即弃走；间有拒者，攻之辄拔，迟不过旬日耳。及至江阴境，辄多贼杀；乃相与大骇。于是大兵薄城下者且十万，列营数百、围十重；依山起垒，下瞰城中，矢集如雨。城上杂发礧炮之属，夜遣壮士缒城下，顺风纵火。军乱，自相噪踏践，死伤万计，营乃移。居民黄云善弩，傅以毒药，中人辄毙。陈瑞制水铳，近者縻烂。应元出新意造铁锤，系以长绳，能于城上刺人十步外。大兵力攻既久，遂架大炮来击，城裂。应元用铁叶裹门板，贯铁索护之；取空棺实以土，障溃处，命人运石视阙者垒焉。又尝以矢尽，束藁为人，夜立陴■〈阝儿〉间，击金鼓大噪，若将缒城袭营者；大兵惊，矢乃猬集，获无算。凡守御之法，殚极智巧。大军乃济师。时刘良佐已归命，遣之来攻。临城，呼应元语；应元曰：「我一典史，虮虱臣耳，犹不忘故国。汝爵为列侯，握重兵不能捍卫疆圉，而乃反戈前驱，有何面目向我耶」！良佐惭而退。

　　八月，松江破；李成栋率所部十四万至，驱吴志葵、黄蜚作书招降。志葵至城下陈说利害，蜚不语；应元叱曰：「汝等不能斩将搴旗，为所缚，死已晚矣。何喋喋为」！会中秋给军民赏月钱，分曹携具登城痛饮。许用德制乐府「五更转」，使善讴者曼声歌之，其声凄惋；大兵闻者皆泣下。应元伟躯干，性严毅，号令明肃，犯者不稍贷；然轻财与中，赏辄逾格。伤者亲为裹创，死则酬酒哭之。明遇，浙江人。居官以宽厚称，毁家徇义，善抚循，往往流涕相劳苦；士故乐为之死，虽知危急不少变。外兵既盛，攻愈急，炮声彻昼夜；城中死伤日积，矢石亦尽，犹固守自如。二十一日，大雨如注，城倾，大兵蜂拥上。应元巷战，所当披靡；夺门得出，投于前河，水浅不死，遂被执。良佐持之泣，应元曰：「死耳，何泣为」！见大帅贝勒，不屈膝；死于栖霞禅院。用德、明遇，举家自焚死。城中尸骸枕籍，街巷几塞，男妇投池井皆满。攻守凡八十一日，竟无一人降者，而大兵之死者亦六、七万。嗟乎！应元守善矣；惜所守者小耳。使两京得如应元者守之，其亡或有待哉！唐王闻之，泣曰：「吾家子孙遇江阴人，虽三尺童子，亦当加敬也」。应元至今庙食江阴。

　　训导冯厚敦字培卿，金坛人。城破，诣明伦堂冠带南向以自缢；妻王氏，与其孀妹结■〈衤任〉投水死。其邑人死事者，兵部主事沉鼎科字铣臣，辛未进士，自缢死；家人藁葬之，兵凿棺取其首。中书舍人戚勋字伯屏，甲申假归；至临清闻国变，士人欲留之参军，勋曰：「非我死所」！南渡，奉命督闽饷，事毕而国亡。佐应元守城；城陷，召妻及子女、子妇授之巾帨，视其缢，北面再拜，自起举火。火炽，乃投入；从死者十二人。流寓者武进举人夏维新、诸生吕九韶、王华常，郡降，避之江阴。至是，皆痛饮自刎。踰月，有归姜者，不知何许人；入城自掷死。

　　「勘本」曰：江阴之初，海寇至，县尹李令晰以摄靖江事去，丞薄选懦，城虚无所备，一时男妇奔窜；阎君乃晓谕止之。即领乡兵拒战，手射贼三，应弦倒；气慑，始扬帆遁。巡抚状闻，以钦依都司拿徼巡，得张黄盖。后循资迁秩广东；道远，会母病，遂寓县东之砂山。其代者，为陈君明遇也。城围时，刘良佐用牛皮帐急攻东北隅；武举黄略以炮石悉力击之，良佐乃移营十方庵，令僧面陈利害。已复策马薄城下招之；阎以大义诘责，乃惭退。许用德，一作许用，字孝孺。所制乐府，杂刁斗笳吹以曼声度之，竟三日夜；北来军卒，多废戈窃叹。城陷时，有红光突起如线，由土桥而西；官兵从祥符寺后登，阎犹短兵相接。夺门，门闭；度不免，踊身入水不没顶。被执不屈，刺其胫踣地。暮拥入栖霞禅院，夜半僧闻大声呼「速砍我」者再；己乃寂。明遇，搏战被杀，手握刀僵立不仆。用德，于前数日驱妻子一室自焚死。程璧，字昆玉。先助赀，后即身赴吴淞乞师于吴志葵；师至，还新安去。

　　古高阳氏曰：江阴破，官军谓其民之撄城久抗也，男则戮之、女则俘之，几无所孑遗。有戚三者，项已中刃，血晕仆城下，独不死；妇王氏，已被俘。乃匍匐祷于汉寿亭侯祠，夜梦神书示「戚三」二字曰：「此为汝赎妇者」。醒而叹曰：「我戚三也。乌得有其二而赎我妇哉？已矣」！乃野哭至曙，蓦有一人自荡间出，怅怅而前；询之，则亦寻妇者盛三也。戚惧然，念梦中「戚三」当是此「盛三」之讹。遂同行至江宁，二人出所谓「招帖」者于道。或有来告戚妇所，索酬金；戚曰：「我实无金，向所言诳耳」。或曰：「然则何以言赎」？曰：「我固能书，姑出此揭求一消息，亦幸也」！或愠，拂衣出；戚挽之泣。其人咨嗟少留；寻视其揭，俛首曰：「若苟善于书，今有客雇书首楞严者百部于报恩塔，是可得值也」。戚乞其为介，即受佣而半贷之，得金十。赎之禄旗郝将军所，郝妇有诈心，阴受金而赖为无有，且鞭逐之；时盛三同往，泣曰：「此金非他，江阴戚三佣书以赎妇者也。城陷家破，所不惮死以佣此金为妇计。妇不还而金失，岂谓城陷时不死，而复不能死此耶！吾盛三也，敢同戚三来，敢不令戚三独死」！乃大号而大哗，声震诸旗。于是郝将军者出，义之，许以妇还。及还，则盛三妇也，相对愕然。先是，盛妇被俘，密书驿壁曰：「江阴盛三妇，在郝将军旗」。而盛字中蚀，有似于戚，故告者之误「盛」为「戚」而指以所。盛三曰：「奈何以戚三金而为盛三妇赎！愿吾夫妇俱鬻诸旗还戚值，即佐之觅妇」。戚曰：「吾毋庸」！有红旗张将军者需役，因荐，得值金二十，尽予戚而留戚于旗下。既晚，除马通，闻傍室妇操里音，盛亦操里音作歌曰：「二十一是七三，托我寻汝来江南」。少顷，内妇亦微吟曰：「一十一是王氏，愿为七三告七四」！盛乃大喜曰：「是矣」。急呼戚至，蹑之而妇已他徙。次日，盛偕戚语郝，郝预为过探得实，遂同诣张请赎。张执不可；且曰：「是妇有色值金多。且妇已留此，何赎为」？二人固争之，郝亦力解，势无如何。久之，盛挥己妇出，诀曰：「吾与戚同来，义不可独还。今戚三以佣书金赎汝，书尚未尽偿，而吾与汝徒鬻身无以报戚，何用独赎汝！汝仍还郝，吾与戚同去赴江水死」！以妇交郝、以值返张；二人拜郝及张，即牵臂出，且号且行，而戚妇与盛妇俱掷身大哭。时张之旗有愿出金代赎者、有迸涕者、有束手相叹者；张心动，遽起谓郝曰：「止。予安惜一妇以全两家骨肉哉！虽然，妇值不止是，而减值以赎，则无以示来者。且此值，盛值也；盛为戚鬻身，而予何能独遣戚而反留盛」？因并遣盛三、戚三，而以金二十令分之，为归里赀。于是上下欢呼，男女各罗拜谢去。比过佣书所，二人夫妇皆能书，请各为书以偿。主者感之，不听。遂合书一部贮报恩塔，而盛三夫妇所书经悉署戚三名。戚三夜梦神持卷，令之改「盛」字。嗟乎！戚三也、盛三也？梦也、神也？而咸为义理之所感也。惟足于义理而始可以感红旗之张将军。

　　江阴贡生黄毓祺字介兹，与弟毓礽好学有盛名。毓祺精释氏学，性慷慨。其门人诸生徐趋字佩玉，亦以气节着。江阴城守，毓祺与趋起兵行塘以应；鲁监国遥以授兵部尚书，赐敕印。城破，毓祺亡命淮南，与其党栖山中。明年冬，侦城中无备，率王春等十四人来袭；不克，俱死。

　　趋被获，见县令刘景绰，长揖不跪；左右叱云：「非尔父母官耶！何不跪」？趋厉声曰：「此故明降臣，何父母为」！令壮其志，拟释之；言：「吾知子非谋逆者。岂有所亲在狱，欲篡取之耶」？曰：「我何亲在？志不忘故国耳」。令曰：「若然，子必死耳」！曰：「我固不欲生，而遂为此也」！令言：「子诚奇士，吾将荐之以官」。趋乃笑曰：「汝为明进士，位至监司亦不卑矣；今降而为令。汝官且不能自择，而为我择官乎」！令言：「吾非得已，徒以吏隐耳」，曰：「汝外吏，欲去则去；天壤甚宽，何致含羞苟活贻青史玷哉」！令大惭，连呼送狱。丁亥正月八日，杀之。

　　已而，捕同谋者；毓祺既远逸，乃收其二子大湛、大江，兄弟争为死。时毓祺在泰州，寄书所善江纯一者，犹用故时官印。纯一之客持之，纯一惧，遂告变。毓祺见执，入江宁狱。命其具供，奋笔大书曰：「道重君亲、教先忠孝，避禅已久，岂有宦情！义愤激中，情不容已。明主嘉诚，遣使授职；招贤选士，分所应然。然哀愤旷官，死有余辜；谨抱印待终身，附子卿之义」。己丑三月，狱成。将刑，门人邓大临告之期。命取袭衣自敛，趺坐而逝；当事戮其尸。大临号泣，赎之归葬；变服为黄冠去。大临字西起，常熟人。大湛等输入官，配功臣家；乡人敛金赎之，教授毘陵，弟子颇众。有学行，不愧其父。妻周氏，死节甚烈。有邵长蘅为之传云。

　　「勘本」曰：邑令之言，直无羞恶心。徐君佩玉刺松如剥笋，逾剥逾精；大是快人也。黄君介兹为友所误，即所谓故敕狱；江之南以此牵絓颇不少。

　　。金山：侯承祖（子世禄）

　　金山卫指挥侯承祖字怀玉，世袭其职。松江兵起，集诸镇议；乃以兵往，愿襄事。提督吴志葵忌之，沮其谋。承祖恚曰：「然则府城听之总戎，承祖以金山为存亡耳」！遂拂袖归，与子世禄治兵严御。未几，志葵败，松江亦破。大兵进攻金山，承祖坐陴■〈阝儿〉间，亲冒矢石；缘城上者，手刃立尽。屡进屡却，久不能拔。至八月二十四日，江阴城陷，李成栋还师来助，守卒皆疲。俄有内应者，启水门以入，承祖率世禄亲兵等犹巷战。踰时，众且尽，世禄身受四十矢；被获，骂成栋不绝口，见杀。承祖亦被执，说之降；曰：「吾家自始祖以开国勋，子孙不替，食禄二百八十年；今日不当一死报国哉」？至文庙前曰：「此吾死所」。望先师再拜，饮刃死。

　　「勘本」曰：侯氏父子真所谓勇于大义者。夫金山地不及一丸、众不及一旅，虽则悬险江心，而守亦何能以久！且不必言其四面受敌也；饷道一梗，便成俎肉矣。惟激于义愤而为之者，初不以成败计也；是真不媿其为开国勋臣之后！彼身膺大将符而囚首喋喋者，视此得无愧媿死！

　　●南疆绎史勘本卷二十七

　　霅川温氏原本

　　古高阳氏勘定

　　目录

　　列传二十一

　　宁国：邱祖德（钱龙文、沉寿荛）、麻三衡

　　泾县：尹民兴（赵初浣）、吴汉超

　　池州：吴应箕

　　青阳：庞昌胤

　　江上：卢象观、方明、潘文焕、葛麟

　　无锡：顾杲

　　庐皖：冯宏图、周损、傅梦鼎（傅谦之、桂蟾、僧义堂、侯应龙）、王■〈火鼎〉

　　四明：王翊（弟翃附）、王江（沉调伦、赵立言、子桢）

　　右上江乡兵、皖浙山兵列传第二十一。

　　◎宛陵、泾川之兵以城守，池则往来游掠而已。卢幼哲，阳羡人也；顾子芳，锡山人也：而皆次名于此者，以其起自京江、入太湖，复与皖、浙相呼应。若王笃庵称大兰洞主，则尤井井成

　　列者也。温氏原文综错，兹并合之为一卷。

　　列传二十一

　　宁国：邱祖德（钱龙文、沉寿荛）、麻三衡

　　泾县：尹民兴（赵初浣）、吴汉超

　　池州：吴应箕

　　青阳：庞昌胤

　　江上：庐象观、方明、潘文焕、葛麟

　　无锡：顾杲

　　庐皖：冯宏图、周损、傅梦鼎（傅谦之、桂蟾、僧义堂、侯应龙）、王■〈火鼎〉

　　四明：王翊（弟翃附）、王江（沉调伦、赵立言、子桢）

　　。宁国：邱祖德（钱龙文、沉寿荛）、麻三衡

　　○宁国之兵，主之者邱巡抚，而麻生等附诸也。

　　邱祖德字念修，成都人。崇祯丁丑进士，授宁国府推官。以才，调济南，超授按察司佥事，分巡东昌。十四年夏，给事中张元始上言：「土寇与流寇异；土寇皆饥民耳，聚则盗、散则农，计莫善于抚。今祖德既受殊擢，宜令专理抚事」。帝从之。寇多解散。以功，迁右佥都御史，巡抚保定；后代王永吉巡抚山东。京师陷，闯贼以檄招降；祖德斩其使。中军梅应元叛，入劫印。祖德将自刎，士民卫之出境，遇鲁王于道，同之过淮。福王时，御史沈宸荃尝劾其轻弃封疆，削籍；久之，获雪。

　　时四川大乱，祖德无家可归，乃流寓宁国。南都既覆，乙酉闰六月金声起兵绩溪，祖德与宁国举人钱龙文、诸生麻三衡、沉寿荛等各举兵应之。时郡城已失，祖德驻师华阳山，纠集别部颜苗、王一衡、金经、万曰吉等十余部，共攻郡城；不克，寿荛阵殁，祖德退归山中。七月下旬，大兵攻拔其寨，获其父子送江宁；不屈，磔死。闽中赠太子太师、吏部尚书。

　　寿荛，字景山，都督有容子也。

　　麻三衡字孟璇，宣城人；布政使溶之孙。生有异相，长好习武事；与同邑沉寿民、梅朗中、铜陵徐律时、芜湖沉士柱并知名于时，以诗酒自豪。

　　既起兵，与旁近诸生吴太平、阮恒、阮善长、刘鼎甲、胡天球、冯百家号称七家军，皆诸生也。三衡驻兵稽亭；每战，策马当先，舞大刀陷阵。人多望而畏之。后以众寡不敌，被获；赋绝命诗，杀于江宁。七家皆死。

　　。泾县：尹民兴（赵初浣）、吴汉超

　　○泾县城守，坚似江阴，久而始下；尹令主谋，吴生主战也。「原本」尹民兴传阙，今纂补。

　　尹民兴字宣子，平阳人。崇祯初，由进士，授宁国知县，调繁泾县。除奸厘蠹，民颂神明。行取入都，为陈启新所讦，谪福建按察司检校。寻以兵警，疏陈时务十四事；帝嘉之，召为职方主事。数召对称旨，即擢本司郎中。周延儒出督师，命从军赞画。延儒被谴，亦下吏除名；久之，始释。

　　南渡，起故官；旋谢病归，流寓于泾。南都覆，与邑诸生赵初浣、宣城诸生吴汉超等据城坚御。民兴多智善谋，大兵攻之，损伤最多；久乃克，谓不亚于江阴之战也。初浣字雪度；城破，被杀。民兴走入闽，唐王授兵部郎中，行御史事。闽亡，归卒于家。

　　吴汉超字许公，宣城诸生。为人强直有胆决，深沉不露。甲申之变，哭于庙，与其友汤廷铉谋募师赴难；会福王立，乃止。已而南京覆，慨然曰：「天下事遂已乎」？议保宁国境，无应者。乃走泾县，从尹民兴起民城守，相持最久，不减江阴；汉超力也。师溃，匿华阳山中。先，当涂人徐淮聚众驻华阳。闻汉超名，礼而致之；遂合兵连破句容、溧水、高淳、溧阳、太平诸县。汉超曰：「我兵少，聚而守城则无以攻战；我以游骑四出，使御者疲于策应，此伍员报楚之智也」。以故所克州县皆不守。然是时民心既涣，汉超复无以抚定之，徒事一乱而已。

　　丙戌正月四日袭宁国，夜缘南城登；同知王家梁勒兵巷战。宁国为汉超乡郡，人各顾其家，莫有斗志，遂溃。讯俘卒，始知汉超为主；于是围其家，令曰：「不出，其族」！汉超已出城，念其母在，且恐累族人，乃归死。问其同事？曰：「郡中十万户，谁非吾党，不可以一、二数」！临刑，终不屈膝；剖其腹，胆长三寸。妻戚氏，坠楼死。

　　。池州：吴应箕

　　○池阳奉宗人朱盛浓为号，楼山吴先生兵应焉。

　　吴应箕字次尾，号楼山；贵池人。善今古文辞，意气横厉一世；复社领袖也。崇祯壬午，以乡试副榜贡入京，公卿以下咸加礼异，视其臧否为荣辱。先，阮大铖在南都，应箕集诸名士出「防乱公揭」噪逐之。大铖弗敢较；然愤甚，欲得而甘心焉。后周镳下狱，应箕入视，大铖急捕之；乃乘夜亡命去。左兵南下，狱始解。

　　南都不守，起义旅应金声攻池州，复建德、东流数县。大兵逼战，溃；匿婺源、祁门界。被获不屈；将戮之市，应箕曰：「此非死所」！至松林，曰：「可矣」！一卒以刀拟之；叱曰：「吾头岂汝可断邪」！乃伸颈，谓总兵黄某曰：「以此烦公！然毋去吾冠，将以见先朝于地下也」。其就刑处，至今血迹犹存，洒之不去。

　　「勘本」曰：如皋冒襄序「楼山文集」有云：「楼山之为人，卓荦淹通，豪俊负大志。一贫诸生，挥金帛娱声色。好面折人过，与公卿大夫辩论是非得失；赴人患难，缓急如不及。至经史证据、国家关系、时势安危、方舆形胜以及兵贼战守攻击之成败，无不抵掌而谈，掀髯长啸，唾骂痛哭而后已。又议者谓：崇祯间处士横议，擅操国政、要挟公卿，为汉亡故事。试思瓮牖绳枢，干萤朽蠹，与朝廷似有间；乃一闻国变，皆毁弃身家，上灭宗祀、下杀妻子，断头碎骨，浩然不顾以报二祖、列宗之教养，自非读书明道、穷理养气、群居确然、切磋砥砺，安能以天下己任、以纲常名教共肩至此」！小东林，楼山所首倡。方大铖之必欲杀之也，尝语归德侯方域曰：「今有欲吾谢大铖而可转祸为福者，岂不为范滂所笑哉」！

　　壬午副榜盛至百余人，有「题名」、「叙齿」二录，南国贤书竟以是终。同榜嘉定侯雍瞻（岐曾），亦殉国。

　　。青阳：庞昌胤

　　庞昌胤字载玉，西充人。崇祯丁丑进士，知青阳县。国亡，弃官隐九华山。与邑人孙象壮谋起兵，事泄被执。行至五溪桥旅店，夜扃户卧；明日呼之，则死矣。卒不知其如何而死也。

　　。江上：庐象观、方明、潘文焕、葛麟

　　◎江上之师，起自宜兴卢中允，后方都司、葛中书皆与之合；而无锡顾子方以兵来应，为途人所害，以不明、不白而死。其智之不若于才与？惜哉！

　　卢象观字幼哲，故山西宣大总督、兵部尚书象升之弟也。祟祯癸未进士，授金溪知县；未仕，改中书舍人。象升智勇，知兵有谋略，威望兼着；象观习其家学，以仕晚未获用。大兵南下，象观与宗室子遇西湖，相与痛哭；入于忠肃祠，誓同起兵。至茅山，以督部故将陈坦公为先锋，多所杀伤。谋攻南京；都人朱君兆，奇士也，为之计曰：「京城雄深，未易拔。况北兵四面萃，于我败道也；公盍谋内应者乎」？象观曰：「君意若何」？曰：「城中之豪素与君兆习，愿为公先入；公定期告我，我从中以火为应」。

　　已而，遣僧诣君兆约之期，僧乃密叩大清营告变；密知君兆严备，即举火诳之。象观兵薄城下，烧太平门；骑兵突出冲击，象观骇败，精锐尽丧。宗室子匿水窦中，得逸；复与象观至宜兴，稍收士卒。攻溧阳，又败；象观遂亡入太湖，去广德。

　　屯田都司方明，字开之；与吴兴豪杰素相结。起兵据广德，乃迎宗室子入其军；号召义旅，连破孝丰、临安、宁国等县，声势颇振。闽中闻之，封宗室子为瑞昌王，方明等授官有差。无何，降将张天禄自徽州还师，明不能御，弃营走浙东。

　　有潘文焕者，镇江人；匿瑞昌王于茅山民舍。久之，其部曲喜正赴京口置弓矢；事觉，有司捕之。杂治之，遂杀王（王名盛沥也）；事连文焕。文焕见喜正，切齿骂曰：「吾死何足惜！王能一日在，则人心一日未散。鼠子乃坏吾大计」！奋起批其颊。其子哭，文焕曰：「我死忠，汝死孝。传之后，世有颂述焉。不然，一老氓也，谁复知」！械至金陵，洪承畴欲屈之，不可；乃被杀。一女亦不食死。逾年丙戌，明还长兴。众疑为谍者，执付防将郭虎所。一小卒指曰：「此方明也」。遂斩之。

　　象观之入太湖，与葛麟、王期升合，有众二万；奉通城王盛澄居长兴。是秋八月二十又八日，阵于小湄，鏖战久之，麟败殁；象观知不免，起拜其众曰：「我兄弟受国恩，无以报；空烦公等，死有余愧」！跃入水。部下掖之出，叹曰：「爱我者，不如成我义也」！复自沉于渊以死。先锋副将陈坦公、总兵毛重泰俱死之。

　　「勘本」曰：卢允中英略稍视其兄忠烈公，而文采过之。幼与齐名，举崇祯十五年乡试第一。忠烈公尝言：「功成，筑湄隐于桃溪间，埙箎可乐也」。乃竟不得遂其志，各以国事殉。嗟哉！

　　葛麟，丹阳人；与卢象观同举于乡。生有膂力，貌类武夫，能开数石弓。福王时，巡抚祁彪佳荐其才勇，授中书舍人；与郑鸿逵协守京口。上便宜十二事，又请练兵江北；皆不报。京口破，过家门不入；徒走海上，佐总兵吴志葵起兵攻复青浦。志葵败，且见擒；溃卒无所归，推麟为帅。麟乃扬帆抵太湖；时职方郎中王期升奉通城王立寨西山，因与之合。未几，象观亦至，军遂盛。期升性贪，不能军，惟以剽敓邻近为事；民苦之，引大兵焚其舟。期升遁，象观危甚。麟望见火光，率三舟冲之；军吏曰：「众寡弗敌，毋陷死地」！麟曰：「临难不救，同盟之谓何」！手搦长矛奋力战，所当披靡；连殪百人于湖。大兵耳其名，群目之，噪曰：「长而肥者，葛中书也」。万箭注之。麟挥矛如风，箭悉坠入水。乃更攻以火；火及舟，舟焦，始自沉。

　　。无锡：顾杲

　　顾杲字子方，无锡人；光禄卿宪成从子。为人豪迈尚义，以名节自任。宪成讲学东林书院，清流偕之，遂为东林党魁；人皆引以自重，杲名因是亦逾起。阮大铖附珰削籍，侨居金陵，联络「逆案」失职者，劫持当道；且思结纳后进以延时誉，乃蓄名讴、制新声，日置酒高会，一时近风雅者多归之。礼部主事周镳恶之，倡议草檄以讨，名曰「留都防乱公揭」。列名者百四十余人，皆复社诸生，而难于为首者；杲曰：「舍我其谁」！大铖大沮丧，衔之刺骨。及得志，将捕诸人兴大狱；杲犹无所顾忌，为万言书上于当事。祁彪佳抚吴，嘉其义，为筑礼贤馆待诸，保护甚至。大铖乃募人具劾，有徐丞者应募；马士英即拟旨逮问。副都御史邹之麟与杲为姻连，稽其驾帖；未旬日而国亡，事得解。

　　大兵抵常州，知县林饰遁，邑人王如玉、顾君起持册献降；杲方起兵以应江上，遇之砂山。杲怒，命所部执之。两人大呼曰：「此贼也」。砂山人方团练御盗，初不加辨，群起执杲。杲无以自明，乃曰：「愿诛如玉、君起而后死」。砂山人听之，于是竟被害。既而审其为杲，众大悔，就地立祠以祀焉。

　　「勘本」曰：子方居恒好倚酒骂座，每与次尾张髯抵掌言天下可悲愤事，辄痛哭；哭罢，辄狂歌。南都覆，散家财募士千人，取道江阴，应江上师，而遂及于难。吁！吾不知子方矫矫者，而竟不辩以死，何邪？

　　。庐皖：冯宏图、周损、傅梦鼎（傅谦之、桂蟾、僧义堂、侯应龙）、王■〈火鼎〉

　　丙戌后，江、浙间义旗杂树，有寨王、洞主之号。庐州冯宏图因讹言史阁部未死，假其名召众，远近信之。戊子春，攻英、霍、六安，旬日皆下；大江南北欣然谓阁部尚存也。未几，败殁。无为州吴光宁、巢县叶士章，皆以内应受诛。

　　是时，英、霍间各建旗鼓，引寨自主共四十八所，有周损、傅梦鼎、傅谦之、桂蟾、义堂和尚、侯应龙、王■〈火鼎〉之属。周损麻城人，崇祯癸未进士，授饶州推官；行取御史。大兵逼江西，损走福建，唐王授兵部尚书。事败归家，与侄羽仪团练乡勇。知宗室石城王统锜立飞旗寨，乃率募卒数百人、马数千匹归之。梦鼎，贵州人。以选贡，官泗州教谕。献御寇策有功，擢凤阳同知，迁安庆知府。安庆破，出走潜山，踞皖涧寨。谦之，故潜山典史；桂蟾，鄱阳诸生，尝从淮上起义；义堂和尚者，故公安贡生，国变为僧。至是，偕归统锜。统锜败，诸人皆就死。霍山侯应龙与张图容、杨国士等有众万余人，伪佩义胜将军印；与王■〈火鼎〉合军攻霍山不下，退取舒城、潜山。已而，自刘家园出攻狮子寨及南关，拔之，营于管家渡；又移札将军寨。己丑正月，大兵会剿；寨破被执，俱伏法。

　　王■〈火鼎〉字定安，罗田举人；授洧川知县；乙酉归里。戊子秋，与曹胤昌称兵，破庐州不守，转战蕲、黄间。己丑，粤中进兵部尚书，总督凤阳义军。庚寅二月，帅众连为潜山、太湖之战；既败，俘至江宁不屈，死之。

　　「勘本」曰：上江之兵，唯以新安金文毅公一旅为归，泾则婴城自保者；其余所在揭竿兴义，多以遥应为名。一自翚岭下绩溪、石埭，出青阳之大通，而及松江；江南北之众应焉。一自渔梁出淳安，由严州、金华涉江而及于浙；浙东西之众亦应焉。惟是踰岭连江、跨吴介越，声应虽众而志量不齐；王师奋扬，迅扫尽灭矣。一时江、浙间自号寨主、洞主者，不过负隅竞长也。若王笃庵之雄踞大兰，真于浙东天尽处为斟鄩计邪！梨洲黄氏曰：「凡为忠臣义士之志，竭海水不足较其浅深」！君子亦哀其志而已矣。

　　。四明：王翊（弟翃附）、王江（沉调伦、赵立言、子桢）

　　王翊字完勋，余姚人；王江字长升，慈溪人：俱庠生，有智略。翊尤强毅；鲁监国时，募卒海滨，与防江诸师为声援，授兵部职方主事。浙东溃，翊至舟山说黄斌卿来袭宁波，许内应。归约宁波举人杨文瓒、诸生华夏、屠献宸、杨文琦、董志宁、王家勤等合兵起事；降绅谢三宾密以告，捕夏等入狱。斌卿果以舟师至，大兵击之去。因索同谋者甚急，夏慷慨对曰：「忠义士何可多得！无已，则高皇帝与先帝耳」。以故夏死，志宁脱走，而翊得不名捕；遂结寨于四明山。

　　戊子春，破上虞，杀摄印官。故御史冯京第以湖州军破，亦间行入山，与翊合守杜岙，以岩险为关。提督乃调浙西兵来攻，令山民之团练者为导，遂破杜岙。翊以四百人亡入天台，依威远将军天台洞主俞国望。久之，翊谓部下曰：「官兵虽健，非团练为向导，则山形险恶未易窥；是山民之不可不诛也」！乃由天台至四明，击散团练者；兼旬中随道收合，得万余人。京第久匿民舍，至是亦出。己丑春，再破上虞；走其知县，得其印。当是时，浙东千里之间，山寨鳞次，屹然相望。萧山石仲芳、会稽王化龙、台州俞国望、金汤、奉化吴奎明、袁应彪，浙西之湖州柏襄甫等亦应之；其余小寨支军，不下百数。然皆招集无厉，不能不从事钞掠。惟故翰林张煌言军上虞之平冈、故御史李长祥军上虞之东山及故都督章钦臣军会稽之南镇，则皆且耕且屯而不扰于民；而又单弱不如翊雄。翊一旅蔓延四明八百里，结主寨于山之西北境曰大兰山，遂号曰大兰洞主。内设五营、五司。五营主军，翊统之；五司主饷，江任之。翊善治事，善必赏、恶必诛，无偏无纵；凡所剖决，靡不悦服。一时四明之有讼狱者，不之官而之翊。江善会计，量富以劝、履亩而税；内地遗老尝资屝履，兵毋盗粮，民皆安堵。以故四明二百八十峰之租赋，亦不之官而之江；胥吏则无敢下乡、汛兵则远伏眺望，列城畏之若老罢当道，城门尽闭。甚至疆理官司，多具私书荐款，一军独踌。

　　是年六月，鲁王之健跳；翊发使奔问，附贡方物。王遣官诣寨，授翊河南道御史、江户部主事；朝士咸以为薄。时黄宗羲以都御史从行，上言：「诸营文则自称侍郎、都御史，武则自称将军、都督；惟翊不自张大而兵又最强，品级悬绝，非所以奖翊，且无以临诸营也」。是秋，翊朝谒舟山，擢右佥都御史。后会稽严我公充招抚使，遍历两浙，而诸寨走降相继。我公因渡海，发使入四明；部下左都督黄中道谋诸翊，执其使烹之。我公惧，遁去。庚寅春三月，再谒舟山。晋兵部右侍郎；命破新昌、拔虎山。

　　秋九月，王师会讨，令曰：「不洗山寨，无以塞内顾」！乃大举：将军金砺由奉化、提督田雄由余姚，会于大兰；军帐弥漫三十里，游骑四出，仍用团练兵为导，搜剔伏藏。翊累战不能抗，遂帅亲兵避入海。京第以病不能行，居灌顶山中，为降将王升所杀。辛卯秋，闻大兵三道下舟山；翊曰：「事急矣！请复入山，集散亡为援」。七月，还之山中；诸将死亡殆尽。旁皇故寨，父老劝之由奉化招兵榆林、白溪间。是夜有大星坠地有声，野鸟惊噪；父老忧之。诘朝，二十四日也；将由奉化出天台。至北溪，为团练兵所执，部下参军蒋士铨从之。越日，过奉化，赋绝命诗。其在系也，每日束帻掠鬓，谓守者曰：「使汝曹见此汉官威仪也」。比以舟山之役，群帅集定海。八月十二日，总督陈锦讯之。翊坐地抗声曰：「成败利钝，天也！毋多言」！十四日行刑，群帅愤其积年倔强，聚射之，中肩、中颊、中胁、洞胸者三，如贯植本，不稍动。及截耳刲额，终不仆；乃斧其首下之，始仆。时年三十又六。其从者二人，初不肯跪；掠之跪，则跪而向主，并死翊旁。见者无不泣下曰：「非独王公忠，其从者亦义士也」！

　　大兵之入山也，江母被缚，以之招江。江尽削其发，以僧服见。时议招徕故国遗臣，得安置杭州而防闲之。未几，母以天年终。江忽置一妾昵之甚，其妻日夜勃蹊；江控之吏，出之。妻亦攘臂登车，历数其隐微之过，而渡江去。邻舍骇焉，闻者无不薄其为人。一日，江出游湖上，守者以其妾在，不疑。久之，不返；始知向者之以术脱其妻也。江既得逸，携其妻复入海，朝监国于金门，定西侯张名振请为监军。甲午，引师入长江，登燕子矶望祭孝陵，赋诗恸哭而还。乙未，名振卒。丙申，有沉调伦者，复起山中；江赴之。人闻其至，壶浆相迎。大兵恐其重为舟山犄角，急攻之；调伦见杀，江中流矢卒。

　　时复有休宁赵立言者，亦以余众栖山中。会江山诸生李国楹约取江山；明年元旦，立言以三百人攻克之，国楹失期不至。越日，兵大集；立言独战，连杀数十人，马踬坠水死。其子祯恨国楹，诣其家欲刃之；官兵掩至，乃与国楹同受执，亦不屈死。

　　勘木曰：王少司马一字笃庵。少孤，不善治家；其弟翃，以耕读助之。及补诸生，好谈兵；见时方多难，思得一当。画江之役，余姚令王仲撝（正中）以御史仍行县事，集民兵从事江上，具疏荐之；授职方，尽以军事属之。已而仲撝与同官黄梨洲（宗羲）合军西渡；江上破，黄独引残卒入四明，结寨观变；山民攻之去。时笃庵方走海隅募兵，谋与之合；而大兵购甚急，囚其弟翃以招之，不顾。翃与幕下诸生，俱不屈死；笃庵泣曰：「是真不负完勋家也」！因即以所募众入山，告父老曰：「前此诸将横扰至激变，今我军足为山卫，而一无所扰。倘念故国，其许我乎」！遂得结寨大兰。大兰者，唐时裘甫之乱尝为巢穴；地险恶，猝不可登。于是军日益雄，为诸寨冠。戊子秋，朝于舟山。时定西侯当国，嫌其表贡不由己达，颇忮之；笃庵曰：「吾岂受彼指麾哉」！大兵南向，凡一纸所招，多俯首归命。昔惟金华朱督师曾一烹使；至是，黄都督引田横烹郦生之说进曰：「田横不烹郦生于说降之时而款之，其志屈矣。固愿降，则齐之士心已摇，岂得复鼓。及其后而烹之，不已晚乎」？笃庵曰：「善，子言正合吾意」。乃发使邀之。我公中餪，先以使至，竟醢之。笃庵既死，枭示宁波西城；故观察陆公宇■〈火鼎〉、故都督江公汉以奇计窃藏之。遗一女年十三，字梨洲子；后没入勋贵家，亦自刎死（详见「摭遗」）。从死之二仆：一曰石必正，维扬人；一曰明知，姚江人。

　　●南疆绎史勘本卷二十八

　　霅川温氏原本

　　古高阳氏勘定

　　目录

　　列传二十二

　　太湖：陆世钥、吴易、吴鉴、孙兆奎、沉自炳（弟自駉、华京、吴旦、赵汝珪、周瑞）、茹略文、李总兵（阙名）（任源邃、吴福之、徐安远）

　　长兴：金有鉴（王士麟、岑元泰）、徐昌明、姚志倬（张起芬）

　　海宁：俞元良

　　嘉兴：屠象美、陈梧、钱棅（郑宗彝）、（吴兴朱生附）

　　右太湖、浙西义兵列传第二十二。

　　◎案尔时长白荡、朱泾、四保汇等处揭竿联寨，出没无定。每以助饷名，殷户率遭剽敓；黠者辄豫贿免。湖道梗塞，久与官军持：是江南一劫也。嘉兴之徒，初无可观；惟长兴金、姚两路与湖兵相呼应。「原本」错落，兹以吴江孙烈士传证诸。

　　列传二十二

　　太湖：陆世钥、吴易、吴鉴、孙兆奎、沉自炳（弟自駉、华京、吴旦、赵汝珪、周瑞）、茹略文、李总兵（阙名）（任源邃、吴福之、徐安远）

　　长兴：金有鉴（王士麟、岑元春）、徐昌明、姚志倬（张起芬）

　　海宁：俞元良

　　嘉兴：屠象美、陈梧、钱棅（郑崇彝）

　　。太湖：陆世钥、吴易、吴鉴、孙兆奎、沉自炳（弟自駉、华京、吴旦、赵汝珪、周瑞）、茹略文、李总兵（阙名）（任源邃、吴福之、徐安远）

　　陆世钥，吴郡诸生，字兆鱼；以财雄于洞庭东湖。国变后，散财募士，保障乡里。苏州既降，约福山副总兵鲁之玙率众薄城焚堞以入。之玙战败死，钥乃遁归。

　　时湖傍诸生沉自征亦任侠自负，预备非常，造渔船千艘匿于湖。自征死，其弟中书舍人自炳、诸生自駉收其船以集兵；主事吴易因之起。易字日生，吴江人。生有膂力，跅弛不鞿.崇祯癸未进士，不谒选。福王立，见史可法于扬州；奇其才，题授职方主事，留之监军。乙酉奉檄征饷，未还而扬州失。六月，大兵徇吴江，县丞朱国佐以城降。诸生吴鉴，字子仪；欲起兵诛之。会黄蜚兵至自无锡，鉴喜，徒手入县庭骂国佐。国佐执送苏州郡守，询其党，抗声曰：「孔子、孟子、张睢阳、颜平原是也，何问为」！遂杀于胥门学士街。易闻而哀之，率众擒国佐，授鉴父汝延，令杀以祭鉴。于是与举人孙兆奎、诸生华京、吴旦及沉、陆辈谋举兵；旬日中得千余人，屯长白荡，出没五湖、三泖间，多所杀伤，道路为之梗。大兵之初至也，未习水战；易使部卒狎于水者，杂入农民散处湖畔，大兵将济，取民舟索人操之。前散处者咸集，乃棹至中流凿沉之，波溺无算。是时部郎王期升、吴景亶等起兵西山，克长兴；然兵不及易强，多弃之归易。唐王闻之，授兵部右侍郎兼右佥都御史，总督江南诸军。兵部侍郎杨文骢奏易斩获多，进为兵部尚书，封忠义伯。鲁监国亦授易兵部侍郎、长兴伯。

　　八月，总兵吴胜兆以舟师至，既败葛麟、卢象观等军，引兵追易。二十四日，出战塘口，夺胜兆舟二十。次晨大雨，不设备，为胜兆所袭，大败。易孑身走；父承绪、妻沈及女皆投水死，一军尽歼。华京先驱妻子入水，格杀数人；卒与大兵搏战，相持不释，同溺死。自炳及弟自駉、吴旦、赵汝珪等，皆战死。自炳，字君晦；自駉，字君牧；旦，字尔赤；汝珪，字子玉；京，字北舆：皆诸生中之有志行，知名于时者也。兆奎兵败将走，虑易妻女迁延或被辱；视其赴水然后行，遂为追者所获。械至江宁，见总督洪承畴，大言曰：「崇祯时有一洪承畴督师败绩，身死封疆；先帝亲祭十三坛，为文哭。今而又一洪承畴，为一人耶、两人耶」？承畴曰：「咄！尔无问一人、两人也，尔自为一人事可耳」。驱出斩之。

　　时义旗四列，多肆劫掠；惟世钥毁其家以充饷，敕勒部下妄掠一钱者罪必死，故其军独摄静。兵败，为僧去。明年春，吴江人周瑞字曼青，复聚众长白荡。官兵讨之败，八百人皆死；军声遂振，迎易入其营。已而入孙璋家饮。侦者知之，猝引大兵至，易与瑞并获，杀于杭州草桥门；璋父子亦死。

　　易部将茹略文字振先，余姚人。骁勇善战，少从军长兴，为千人长。浙西既降，略文携壮士千余人入太湖；从徐云龙破长兴，屡战有功。云龙死，乃归易；易优礼之，奏授总兵。每持长矛突阵；八月之败，略文手斫数十人，身被十余枪，血尽而仆。兵犹疑其佯死，连刃之。兵去，稍苏，捧其头以走；至浔溪，休于野庙。庙祝见而识之，曰：「子非茹某耶」？持之泣。傅以良药，百日愈。间行至长兴，访母及妻子，无一存矣。丙戌正月，又从军于麻湖，与大兵战，所杀过当；援绝乃亡。其将周志韬冲围出，收余众自保；鲁王遥授为参将。明年夏，兵败，赴水死。

　　「勘本」曰：读「明史稿」，于沉氏之序作自駉、自炳，皆诸生；当讹。而偕事者，有吴福之之名，其行实又略不载。以「佚史」总兵李某传较之，决非也；当从温氏所言为准。今「勘本」以福之事移纂吴稚山宗伯传后，庶几无间体裁。

　　太湖间与易同起兵而别分一路者，有总兵官李某（失其名与居）；诸生任源邃、吴福之、徐安远等皆附焉。源邃深沉有大略，见所在起兵，往来游说，求可与成事者，皆不当意；喟然曰：「天下事，遂无可为乎？我视诸军皆儿戏耳」！及福之起兵，约源邃同就李氏，始合军，屡与大兵战。越三月，兵溃，总兵官李自刎死。源邃被执至溧阳，当事命之跪；曰：「若非明臣耶？见我不愧死，而尚欲屈我乎」！当事言：「子尚年少，盍姑待之」！源邃曰：「汝惟有待，故至此；我何待，速死耳」！福之，闽中礼部尚书钟峦子；自书绝命词于衣衿间，投湖死。安远字世珍，武进人。被擒，说之降；不屈，乃见杀。妻杨水、妾惠香，皆死之。

　　。长兴：金有鉴（王士麟、岑元春）、徐昌明、姚志倬（张起芬）

　　金有鉴，长兴人，字改玉。有膂力。乙酉六月，率里人许升、沈磊、沉士弘、金艳色等奉通城王盛澄为号，自署总兵；一战拔湖州，据守十余日，聚众万余。进攻长兴，不下；吏员王士麟引兵会之再攻，再败，士麟且战死。十月，有鉴战于吕山，盛澄遣金琪宇、毛蜚卿率兵二千来助，复不克；寻遣总兵贾应龙、杨象观、吴永昌、参将金筠鹿等合军夺城，复大败。回至梅溪，盛澄弟盛涤被围急，有鉴单骑援之，身中七矢；遂收健卒数十人间走宜兴山中，与岑元泰保守山寨。大兵逼，三战三北。及明年正月，复攻长兴，有鉴、元泰俱陷阵死。

　　徐昌明字闇本，初入卢象观军，署为监纪推官。既败，奔四安山，与有鉴合军。亦死于长兴西门。

　　是夏闰六月，长兴有姚志倬者，字子求，钱唐人；与参将方元章誓义举兵，以张起芬为将，破余杭、走于潜。战败，志倬逸去，元章死之。明年丙戌冬，合余众取江山，又不利；遂遁入括苍山中。既而，出怀玉山。其兄志元讹称志倬已降，因得脱；而志元被戮。乃走依詹兆恒，同破永丰。其后，迁徙无常。至乙未冬，入海攻崇明，殁于阵；浙东封仁武伯。起芬被执至杭，挫辱不屈；悬之树间，射杀之。平生不读书，刑讯时有诗云：「头能过铁身方显，死不封泥骨亦香」。

　　。海宁：俞元良

　　海宁俞元良字绥榖，祟祯进士。浙东既奉鲁王监国，画江而守；熊汝霖独以数百人渡海袭海宁，士民迎者以万计。汝霖欲择一人为主兵；时杭州搢绅之士避地居此，于其至也，咸来问讯。汝霖因敷陈大义，颇有感动，然多首鼠持论者。元良慨然曰：「事岂公一人事哉，元良敢独后」！遂任守城。寻败没。

　　。嘉兴：屠象美、陈梧、钱棅（郑崇彝）

　　大兵之下浙江也，传檄而定，兵不血刃，郡县皆置官吏矣。闰六月，令下薙发；嘉兴民猝起，不期而会者数千人，杀秀水知县胡之臣，婴城拒守。推翰林屠象美主其事（象美尝饬令备兵者也），迎镇将陈梧为帅；主事钱棅毁家充饷，吏部尚书徐石麒亦受盟。然皆文士不知兵，兵卒多市井子，甲仗、器械且不备。大兵在杭闻报，遣数百骑袭之。城上闻笳角声已胆落，陈梧率众御诸三塔湾，大败。象美出走，乱民追杀之。顷有诸生郑宗彝，字雪舫；袒臂呼市上，集者复千人，复与守者。十又六日后，饷不足；里民不便，潜通款于我营，引兵击杀之。城陷，遂被屠。宗彝与弟宗琦战死，一门俱自尽。石麒自缢，钱棅杀于湖。

　　「勘本」曰：镇将陈梧字肤公，上虞人；官都督佥事、定远将军。尝奉命西征，拥兵蛟关。后入舟山战败，死。以上诸传，皆与太湖兵同时起义者也。

　　按吾郡吴江旧县志载：「有施世杰者，字宾王，为故明诸生；着「酉戌杂记」，今已轶。往尝于同里顾氏见所钞记中「孙烈士传」，于湖兵之起讫最详。惟吴易之「易」作「易」；按诸史册，皆非也。今节其传之大凡，以补本史之不足，其略曰：

　　国朝顺治元年，定鼎燕都；洪河以北，秦、晋诸郡咸入版图。乃命豫王转西征之锐卒，回旗东指，定山东、略河南。二年，克广陵，自仪征渡江，下陪京、破太平。豫王留守金陵，遣贝勒王统水陵兵由苏州，定浙西。时大兵南渡，势如风雨。苏州既下，我邑叶令嵋弃官走，朱县丞廷佐迎降；众庶纷然，归命恐后。而举人孙兆奎者，素怀殉国之心，奋不顾难，与职方吴易等倡议兴复；散家财募水卒，旬日间得三千余人。遂拥易为主盟，而奎佐之。于六月朔，起兵湖中，传檄远近，广树声援。于是云间沉犹龙、昆山顾锡畴、秀水陈谟、平湖倪长圩等，皆同时应之。鲁王监国浙东，奎等遥受节制。自京口至余杭八百余里，东西飚动，所在蜂起；吟啸四顾，舳舻雨集，皆奎等为之倡也。

　　先是，议者谓：「天下之势始于北，而终于南；一气之运，建于子而屈于午。本朝发祥辽左，五边为一；明自神宗以来，竭中华全力仅足搘拄。今荡除寇盗，混合南北良将精兵，所当披靡。江南所恃，惟在水战。而大众深入，擅湖山之利，诸险要悉为凭守；舟楫无所用其长，奇智无所运其权。大势若此，而妄有所图乎」？奎曰：「我岂不知国家大势不在江南，戎马及斯而强欲御之，何异游步于蹄涔、称戈于井底！但恨有明养士三百年，一旦至此，而南北诸臣死节寥寥、义声寂寂！我故欲一身殉之，藉以鼓义士之气、羞懦夫之颜，庶不负累世之厚泽、平生之壮志。其成败，听之而已」！遂整旅而行。闰六月，攻下邑城，廷佐被杀。进薄郡城，内外大扰。会明将吴志葵亦声言来攻，其前锋鲁瑟若集舟数千，突门先进，纵火焚公署；城中居民号呼相应，火光接天，易军在后。侍郎李延龄、中丞王国宝止有骑兵千余，悉屯于城之东南隅；登盘门瑞光寺浮屠以观外来兵势，相与谋曰：「近因薙发之令，故外衅得乘。然敌虽众，非有谋士、虓将、精骑、健卒，不过乌合之辈乘时剽掠，击前则后不支、击左则右不应。人众而嚣，是无纪律；穿城而进，是有轻我心。当权敛戌卒，避其锐气。俟过日中，其气必怠；突选马骑蹂而躏之，破其前锋，余必溃散，不足虑也」！乃秣马蓐食，厉兵以待。良久，见外兵弃仗，各运财物；因选兵百余出盘门，环城而转，多张旗帜为疑兵，扬言江宁援兵将至。外兵即纷纷引退城外；先以轻兵挑之，众乱，遂纵虎骑夹击，矢发如雨，大破之。乘胜逐北，杀千余人。前所遣骑，又突至阊门截杀；众争赴船，沸声若雷，悉皆奔散。城中民震惧，复闭门以守。易军亦退于离城数十里之大漾立营，往来为游兵，尝败官军于五龙桥。

　　时有浙东人李九成假名建义，以战舰千号，宵昼劫掠，民罹其毒。兆奎与易密谋歼之；伪为结好，以弛其备。约以期日，两军合营。或以军形羸弱，大敌方强，不宜自翦羽翼；奎曰：「不然！今日之势，正如寸刃剚鲸、空拳搏虎，所恃以号令人众者，惟此区区之信义耳。若纵彼焚劫，且假成为名，则所在之民谁非寇仇；是敌未至，而先自败矣」！于是密约乡豪以为内应。八月七日，遣骁将许某统十三艘往讨。先有黑气如长堤，直扑李营而陨；北风大起，尘埃障天。未几，复大雾，咫尺不相睹。兵已渐逼，李营之众咸喜，以谓吴军来合营也。俄而炮声大起，兵已四集，李众大溃。九成冲围西走，兵塞其前；大惊，弃仗就缚。至烂溪，斩之；所俘妇女皆遣还。当时起事诸人，或潜行泽国、啸聚水乡，未尝见大敌；拥众一、二千，即志气盈溢，以谓黄金横带、列土分茅，指日可俟。缘是人无战心，兵至冲敌，甚有自相违贰而溃者。惟奎整辑戎卒，戒无侵掠，众颇效命。

　　已而，贝勒王留内院张存仁守临安以拒浙东，自将步骑十余万鼓行而东；遂自崇德，进攻嘉兴易军。探者遥见红盖映日、旌旗蔽天，势如长蛇，横亘数十里。旋围其城，炮声不绝。甫一昼夜，城遂破。复分兵攻下旁近郡邑，咸设兵固守。贝勒王振旅还京，行至八斥，兆奎等以神枪来击，颇多伤者。又明将黄蜚兵卒数万在太湖中，其军势较诸营为最强；乍前乍却，以观世事。奎劝易致书于蜚，欲与之合；而蜚已由吴淞江屯泖湖，将出云间合沉犹龙军。李延龄将八百骑自苏追杀之，李成栋复将舟师合战，蜚军大溃；遂擒蜚，余众悉降。江宁以南、钱唐以北，惟易、兆奎一军而已。

　　七月二十日，嘉兴总镇李遇春兵五十四艘过吴江，自平望至白龙桥列陈三十里，易与兆奎来击。会陈湖沉某至（当是自炳、自駉也），适吴、沉两军相为犄角，遇春兵败而退。几，吴提督胜兆军至，与战，互有胜负。兆奎留易守营，自率锐卒伏芦苇中；昏时大兵过之，为奎所袭，杀伤甚众。胜兆回军，易众皆酾酒相贺；而奎戒其下谨备无懈，盖知胜兆之将大集兵一举而扑灭也。俄而胜兆合四郡兵至石桩桥，诸港路皆断绝。易军无见粮，营中震慑；劝奎走海。奎曰：「今四围皆兵，即欲走海，其可至乎？事之不济，我将横尸水上，遂「以身许国」之志；岂能窜伏海洋，苟求存活邪」！黎明，大兵鳞集，八面环攻；炮火雷飞，箭若雨注。会阴雨连旬，易营泞滞；举炮炮不震，持弓弓弦解。奎往来督战，自寅至午，官兵益多；易众内溃，自相击杀赴水者不可悉数。奎见势不可为，乃与父诀；先沉妻子于河，视其死而后自溺，父死于兵。易与骁骑数人易服乘小船南走；父亦遇害。余兵尽为大兵所俘：八月二十二日事也。自六月起，至此未三月，而全军尽没。奎溺水气未绝，为兵所缚；至苏州，王国宝欲降之，不屈。乃解赴江宁见洪承畴，奎厉声诘之曰：「先帝时闻督师洪承畴死，亲祭哭之；今而又一洪承畴，为一人邪、两人邪」？承畴无以应，曰：「汝无问一人、两人也！汝自为一人事耳」！驱出斩之。兆奎临刑，怡然赋诗，颜色不变。时年三十有九。

　　明年，易子复集溃散，徇至嘉善见执；械送杭州，死之。

　　「梦华潭丛录」载：「或传孙孝廉兵败，执至白下；洪经略与之有旧，问曰：「先生在兵间，审知扬州阁部史公果死邪？抑未死邪」？孝廉曰：「经略从北来，审知故松山殉难督师洪公果死邪？抑未死邪」？洪乃大恚，呼麾下驱出斩之」。与施传异。温氏即引施传之言为准；附此备参。杨氏跋语中亦载施世杰所作「孙烈士传」，谓世杰有「丹桂楼杂制」二十六种，「酉戍杂记」其一也；书已散佚，惟烈士一传犹有缮写者。其深识时势、明于兵机、议论卓荦，足以补死事诸臣传之阙。

　　又案孙、吴之后，有朱生者起兵南浔；为吴兴朱文肃（国桢）诸孙也。时帅其众数千，出没吴淞、泖淀间，北拒王师，转战白龙桥北。寻败，受执，语不屈；大帅断其喉殪。友人某，潜抱尸以楮封喉殓之，归其家。其妻某氏，一恸而绝；既苏，日夜哭，竟断肠死。杨氏曰：「朱生事，余得之郑元庆「湖录」「五行考」中，惜也逸其名。虽然，其名逸而其人自磊落轩举于宇宙间，盖以扶天纲而立人纪者也。昔年舟过淞、泖间，或谓余曰：「国初有朱少师之孙某，举义旗屯兵于斯；战败死难」。是时残照在空，水天混一；慨然想见异军苍头特起，舳舻雨集、旍旆星罗，雷斧轰輘、风樯闪旸；回既坠之日、嘘已烬之灰，雄魂毅魄长在太虚，髣佛有云车霓裳猎猎然从空而下。噫！事往百数十年已，觉其人凛凛犹有生气。若彼陈演、谢升、李建泰、魏藻德之徒名秽史册，亦克寿世于无穷，然而人皆不屑齿其名；即偶齿其名而唾骂随之，不啻狗彘焉。呜呼！怖矣！

　　●南疆绎史勘本卷二十九

　　霅川温氏原本

　　古高阳氏勘定

　　目录

　　列传二十三

　　建昌：邓思铭

　　新城：杨应和（杨居久）

　　新昌：陈泰来

　　广信：胡梦泰、詹兆恒、周定礽、万文英（唐倜、胡奇伟、汪硕画）

　　抚州：曾亨应（子筠、王秉干、汤仲发、弟和应附、乐平倪大显等附）

　　南昌：揭重熙、傅鼎铨（广信曹大镐）

　　都昌：余应桂（子显临、九江金志达、僧了悟）

　　德兴：胡定海

　　宁都：彭锟（吉水王龙、抚州僧丹竹、建昌孔彻元、蔡观光等附）

　　右江右义兵列传第二十三。

　　○江右自左梦庚降，部将金声桓不愿北行。请略地自效；声桓本无智略，所至惟杀掠为威，于是诸郡各以城守。义兵之发，始于建昌、广信，抚、饶继之；惟赣州之守为久，其被毒亦尤酷。洎至声桓反复，南昌复歼焉。数年之间，江右生民尽矣！其守土者已别见，兹列其义兵于右。

　　◎江右义兵，推赣州为最；而温氏失之，无一人及者。如杨、万二公，大节琅琅，未可纂附于斯也；今于「摭遗」别列一卷。凡在金、王反复之际而以兵见者，如倪大显、王宠、丹竹僧、孔彻元、蔡观光等皆补此。

　　列传二十三

　　建昌：邓思铭

　　新城：杨应和（杨居久）

　　新昌：陈泰来

　　广信：胡梦泰、詹兆恒、周定礽、万文英（唐倜、胡奇伟、汪硕画）

　　抚州：曾应亨（子筠、王秉干、汤仲发）

　　南昌：揭重熙、傅鼎铨（广信曹大镐）

　　都昌：余应桂（子显临、九江金志远、僧了悟）

　　德兴：胡定海

　　宁都：彭锟

　　。建昌：邓思铭

　　邓思铭字建侯，江西南城诸生。北都陷，即见益王说之曰：「王身兼臣子，今宗社倾危，岂容坐视」！王因感动。思铭即号召诸生百数人，名曰庠兵；以赡财者助饷、负才者参谋、有勇者出战，期于朔望习射、学技击。声将为国抒难，请于有司；有司笑之曰：「兵可庠耶」？众乃涣散，思铭郁郁不得志。明年，建昌知府王域等奉益王举兵，遂入幕参赞。城破，被执，指金声桓大骂。乃系于竿首射之；每发一矢，辄呼曰：「未中要害」！连及六矢，思铭大吼曰：「经时不能杀我，技何劣也」！已而死。

　　。新城：杨应和（杨居久）

　　杨应和字惠生；从弟居久，字淡若：皆新城诸生。新城被围，绅士议迎款；应和赋诗痛哭曰：「我一身当敌，祸不及诸公也」！众遂止。居久叹曰：「壮哉吾兄，可无与之共事者乎」！提刀出杀数人；并就缚，直立不少俯。强之，不屈。既死，尸不仆，两手犹作击刺状。

　　。新昌：陈泰来

　　陈泰来字刚长，新昌人。祟祯辛未进士，由宣城知县，入为户科给事中。尝自请假兵一万，肃清辇毂；帝壮之。即改兵科，出视诸军战守方略。召对中左门，多所奏可。迁吏科，乞假归。南都以刑科起官，不赴。闽中擢为太仆少卿；寻迁右佥都御史，督领江西义军。

　　益王之起兵建昌也，王域等奉之监国。泰来亦将从；同里按察使漆嘉祉、举人戴国士持不可。曰：「公受闽命矣。今复从王，将奉王臣闽乎，王必不屈；将两事乎，是怀二心也。公为国事捐身家，本以教忠；而先示二心于人，人谁谅之」！乃止。已而建康失援，新昌破，王奔；国士降，翻为金声桓用。泰来恨之曰：「吾乃为贼所绐，彼固为敌游说也！均之国事，益与闽又何所分乎」！意欲诛之，顾力薄不敢显抗，仍相通好。时有上高举人曹志明与鲁国祺、聂明时、黄■〈木英〉、黄国彦等兵起，泰来与相结。十二月，攻取上高、新昌、宁州，戮国士妻子及亲党数人，暴其罪。围瑞州不克，遂取万载。声桓引大兵逼新昌，守将出降。泰来至界埠，志明等从上高移军会之，进攻抚州；俱殁于阵。

　　「勘本」曰：「纪事本末」载陈公事迹，少异。言乙酉副都御史陈泰来捐赀募众，遣部下李凌虹克复万载，状邑令，袭破新昌。命子正仪、正俨他往，自帅其众东下。戴国士者，与陈为姻联；已降附，权驿传道事。金声桓知之，使之招陈，俾勿疑；而以重兵蹑其后。国士入陈营甫相见，大军已压垒阵矣；猝不及备，陈遂败走黄氏祠中，自刎死。其同起兵死者，瑞州刘诏新、谌廷椿、胡亲民。

　　。广信：胡梦泰、詹兆恒、周定礽、万文英（唐倜、胡奇伟、汪硕画）

　　胡梦泰字友蠡，铅山人；詹兆恒字仲常，号月如，永丰人：皆以进士起家，为县令，有能名。兆恒先擢南京监察御史。吏部举天下廉能吏十人，梦泰与焉。帝重念畿辅州县残破，欲得治行已效者抚之；梦泰因得为唐县。京师陷，南归。福王立，擢兆恒大理寺丞。阮大铖之起，兆恒上疏切谏，言「「逆案」一书，先皇定自宸衷，芟刈群凶，颁之天下，万世共凛；乃第一美政。然十七年间，此辈日夕聚谋，欲翻者数矣；赖先皇神明独断，坚持不移。夫党人巧为蒙蔽，妄谓怜才；贼乱之才，适足以败国。今大仇未报，忽召见大铖，还之冠带；岂不上伤先皇之灵、下短忠臣义士之气哉！陛下试取书观之，应亦悔左右之误国矣」！奏入，命取「逆案」进览。兆恒即呈进，而马士英亦于是日进「三朝要典」也。九月，擢本寺少卿，即奉命祭告。明年二月，乞假旋里。

　　唐王立，兆恒表贺，拜兵部左侍郎，寻进尚书；梦泰授兵科给事中，同命佐督师协守广信。广信为闽、楚出入要地，丙戌大兵逼江右，广信故宿重兵。督师大学士黄道周方出闽，闻广信之急，遣监军御史周定礽、兵部员外郎万文英分兵来援。定礽字雪笠、文英字仲实，俱南昌进士也。梦泰倾家募士，与兆恒、定礽悉力守广信，文英守铅山。有太平诸生唐倜者，字着夫；熊开元荐其才，授兵部主事。募兵出关，得数百人。夏四月，金声桓引兵至铅山，猝与遇；与文英合军出战。倜陷阵死；文英败，挈家投前湖，铅山遂破。梦泰夫妇同缢死。八月，诸军皆溃，广信破；定礽见杀，兆恒奔怀玉山。

　　其时兵部主事湖东副使进贤胡奇伟、总兵官徽州汪硕画，皆以兵来广信。硕画兵败贵溪，不屈死；奇伟城破自刎。兆恒在山中聚众数千人自保；明年三月，进攻衢州之开化县，战于马岭，亦败死。又有进士徐敬时者，与杨文、李克升举兵广信之九仙山；至甲午正月，寨破，皆被杀。

　　「勘本」曰：胡给谏以崇祯丁丑进士，知奉化县。邑人戴澳，官顺天府丞；其子怙势不纳赋，捕治之。其子急走诉澳，借事阴劾之。御史某发其隐，澳下狱，除名。于是，给谏声望日益起。詹尚书父士龙，顺天府尹。詹先胡两科成进士，知瓯宁县。民居失火，延及学宫，乃率诸生突烟抱木主出，倡议重建；善政甚多。周御史为癸未进士，与万员外起兵保广信；唐王即授以右佥都御史，巡抚其地。万初为凤阳推官；城破，子元享代死得脱。归南京，以礼部主事召，不赴。闽授兵部员外郎，监诸部军。

　　。抚州：曾应亨（子筠、王秉干、汤仲发）

　　曾亨应字子嘉，号凤山；临川人。崇祯甲戌进士，历官吏部文选主事。诏起废，亨应以毛士龙、乔可聘、李右谠等十人上之；御史张懋爵有夙怨，以纳贿行私力攻之，遂坐谪。南都立，凡以谪籍起者多骤贵，亨应独不赴。

　　金声桓令王得仁以官兵徇抚州，亨应乃命弟和应急奉父入闽；已与举人艾南英、前吏部揭重熙议守御。募兵未集，骑已薄城下，众皆散。会益宗永宁王慈炎以建昌败走闽，广招连子峒士兵数万下建昌，入抚州；寓书亨应，请为东道主。亨应喜，募卒数百与相犄角；走书大姓，劝助饷，张皇其事，以冀四方之有响应者。一日，置酒高会；得仁侦得之，潜从祝家渡济师。或驰以告，亨应怒，按剑曰：「汝欲乱吾军耶？抚州有永藩，关隘阻绝、侦探分明，敌岂能从天降」！言未既，而兵大至。家族罹刃者二十人；其亲故及部下好义者，骈死三百人。焚其庐舍，邑里为墟。亨应趋避石室中；有从弟某恨其贾祸，指穴出之，并执其长子筠。亨应顾谓筠曰：「勉之，一日千秋，丈夫毋自负也」！筠曰：「诺」！大骂不屈，立杀之。亨应缚至，得仁解其缚；揖之曰：「公义士也。时不可为，盍随世以就功名乎？否则，鸡犬肉耳」！亨应箝口不一答。曳诸阶下挝数十；询之，复如前。乃悬诸树间，令射之；已复宛曲相慰，亨应终不可。得仁叹曰：「此铁石人也」！遂被戮。

　　其同邑举人王秉干、诸生汤仲发，皆以举兵未集而事露，受刑最酷。仲发，显祖孙也。

　　「勘本」曰：曾选部初举事，啮断一指，吮其血，裹而瘗之。其子筠每语人曰：「吾家一门，已登鬼录」。其父子湛忠殉国如此。选部之父栋，尝为广东布政使。其从父蒲圻知县栻、贵州兵备佥事益，两人俱以死难着。弟和应，雅尚名节。闻选部死，曰：「烈哉！兄为忠臣、兄子为孝子，复何憾」！既奉命入闽，闽失，避之肇庆。肇庆又失，乃拜辞其父，即投井死。时称之为曾氏五节云。

　　案维时乐平倪大显者，与兄大恢、大登俱以勇力闻。乙酉，饶州司里周损币致之。周败，归督师大学士黄道周；黄败，从广信威武侯曹大镐。后王得仁大发兵屠乐平，军中闻显勇，争取之以为奇功。有僧长八尺余，下马搏显；显斫僧应手落。已官军鳞集，度不支，抽刀自刎死。大恢、大登被执，服法。

　　。南昌：揭重熙、傅鼎铨（广信曹大镐）

　　揭重熙字祝万、傅鼎铨字维衡，俱临川人。崇祯丁丑科，重熙以五经登进士第，时称异才；授福宁知州。又三年，鼎铨亦成进士；入翰林为检讨。北都之变，鼎铨不能死，出谒贼；由是为人所讪；鼎铨亦悔恨，尝思洗涤。南渡，擢重熙吏部考功主事，以忧归。

　　乙酉六月，大兵下南昌，抚州亦破。重熙与同里曾亨应先后起兵，唐王命以故官联络建昌；一战而北，吏部主事王兆熊劾之。既而大学士曾樱掌吏部，疏荐重熙及鼎铨。王以鼎铨曾降贼，命予知府衔赴赣州军前自效；独召重熙入见。重熙乃偕鼎铨至闽，召对称旨，迁考功员外郎兼兵科给事中；亦复鼎铨翰林故官，令还赣。命重熙从大学士傅冠办湖东兵事；滤溪告警，冠不能救，重熙劾解冠任；兵事遂皆委重熙。丙戌五月，江西巡抚刘广胤督兵援赣州，战败被执；复用樱议，恐新抚莅任缓不及事，即擢重熙为佥都御史代广胤，得便宜行事。八月，福州不守，鼎铨往宁都借兵于田海忠，不应；自集乡勇克复宜黄，驻札乐安。九月，大兵入关；重熙引众援福州。闻王将赴赣，乃倍道趋还；途遇官军掩击，几溃。亟收败卒攻抚州，又不克；部将洪深等阵殁，兵士仅存千人。遂退次王洞间，身为贱者装，间行入南昌，以觇虚实。

　　及闽亡、赣州破，两人俱解兵入武夷山。戊子，金声桓据南昌，首迎两人出；以闽事属重熙，仓猝募得万余人率之入关，鼎铨亦举本部兵会之。时郡武方宿重兵，重熙进薄城下，为守兵所败，丧失几尽。南昌围急，重熙入肇庆请救。永明王欲留为内用，重熙不可；加兵部尚书兼右副都御史，总督江西兵务。亦擢鼎铨兵部右侍郎兼翰林侍读学士，令同援南昌。至则声桓已灭；战于程乡，身中三矢，仅免。时诸军尽散，惟平西伯张自盛走保闽界，有众数万；入其军，约广信威武侯曹大镐犄角并进。大镐池州人，与自盛俱以兵应声桓故，皆得封。庚寅冬，自盛掠邵武，兵败死。鼎铨至广信张村，为守将所执，系南昌狱；谕之降，不从。令作书招重熙，亦不从；乃见杀。重熙走依大镐；辛卯五月，率数十人至百丈磜会师。适大镐还军铅山，惟空营在；众乃就营炊食。游骑侦得之，大兵猝至，射重熙中项。重熙大呼曰：「我揭阁部也」！遂拥去。至祟安，邑令来谒，劝之降；叱曰：「小子亦读书，岂不识纲常名教耶」！抵建宁，兵备与有旧，出迎之，俯揖不敢仰视。重熙持其手，瞪目詈之；遂下狱。十一月，昂首受刃，双瞳如生。重熙好谈兵，知调度；其如所部皆纨袴子，不谙军法，山中乏食，剽掠无虚日。自盛军尤暴横，不受节制。当时固多怨也，及其没而无不哀之。鼎铨始虽从贼，卒为忠义，君子亦谅其志焉。

　　未几，大镐亦兵败入闽，被执于岑阳关。械至南昌，杀之。都昌督师余应桂兵，亦以是岁亡。江右义师遂尽。

　　「勘本」曰：峡江曾留守樱以揭、傅并荐唐王，以傅陷贼，故少抑之而召揭独见；揭辄与傅偕赴闽，傅得仍故官。后同事于赣，同走入山，其交谊洵乎足多者已。吁！生今之世，有同列标，榜攻讦之不暇者，揽揭阁部之风，倘亦知所为愧乎！阁部既入狱，觅死具不得；日整衣冠，拜呼高皇帝祈死：其志亦良足悲矣。傅初洿贼，为乡人非笑，尝欲求一死所以自涤；笥中先置木主，书死年而空其月日。受执后，卒能负气节而不少挫；于八月朔，从容就刑。于是乡人争贤之。士大夫之贵于晚，盖也如是夫！

　　。都昌：余应桂（子显临、九江金志远、僧了悟）

　　余应桂字二矶，都昌人。万历己未进士，历知武康、龙岩、海澄三县；吏事精敏，下不能欺。崇祯朝，征授御史；疏劾首辅周延儒，有直声。出按湖广，绝私交、逐贪吏、饬武备，风纪肃然；帝嘉之。期满，命再任；旋擢右佥都御史，代王梦尹巡抚湖广。时献贼受抚后反迹复着，应桂贻书总理熊文灿翻覆论之，为贼所得；文灿因诬纠应桂私书贻误封疆，为异日卸罪地步。帝怒，即逮下狱，遣戍。及献贼反，文灿伏诛，起为兵部左侍郎。甲申后，居于家。

　　金、王之乱，起兵都昌，率舟师援会城，败于落星湖。已复倾赀募众，尝语人曰：「吾年六十四，官尊禄厚，复何恨！所未了者，欠先帝一死耳」。后督领义师。星子诸生吴江兵溃，应桂援之。子显临，诸生，亦能军。事败被执，俱见杀。

　　同时九江诸生金志达与僧了悟等，集万余人结营鄱阳、彭泽间；出战池州，取东流、建德。后亦俱败殁。

　　。德兴：胡定海

　　胡定海，南昌人。起家乡贡，荐为泛水知县。操守廉洁；致仕归，贫甚。移居德兴之海口，授徒董氏。董亦义侠；国变后，破家兴兵，定海喜为之联络乡勇。洎后大兵入婺源、逼海口，定海徒步乞师于黄道周。比其归，海口已有兵。战败，被执至婺源，杀之；首既殊，犹僵立不仆。

　　。宁都：彭锟

　　彭锟字剑伯，宁都诸生。从督师杨廷麟治兵有绩，奏授兵部员外郎。廷麟败，以幼子为属，锟厚抚之。庚寅春，宁都被围，锟治具，广召亲故，酒过半，谓之曰：「此城必破，我义不可辱；行与诸君诀矣！且我与杨公事久，当死。所以不死者，以杨氏孤也。今孤少长，我即死，人必无虐忠臣后者」。遂揖其友某，以杨氏孤托之。索衣冠，烧烛于庭，呼妻李氏亦冠帔出；北面再拜，乃引绳就东西偏各自经死。

　　「勘本」曰：温氏于江右诸军，亦多所简脱。当金、王反复之际之最著者，尚有吉水王宠。初从刘同升起兵，以所都不戢去，遂往来临、吉、抚、赣间。一日为大兵所获，宠诡降。越日夜半起，尽杀其伴，即载其旗帜以行。过新淦、峡江，令见旗帜，以为本兵也，出迎江浒。宠遽起，擒杀之。连破二县，乃遯.已同里邹文鼎者，与其从子敬起兵，宠与之合。大兵至，战败，文鼎赴水死，敬被执至省见杀。宠既得脱，别树一帜，大书「追剿王宠」四宇，群呼杀贼而去。去既远，官兵始知其即宠。明年，金、王反正，遍招之不得；庞已入山死。

　　安仁僧丹竹者，益藩起兵所招三十六营之一也。益藩败，从揭阁部袭抚州；猝遇王得仁，僧以步逐马，刃及得仁面，几获之。后金声桓兵过安仁，闻其病，遣九骑往缚之。丹竹力疾起，呼所部十余人先伏于隘。侦知金骑在酒肆中，丹竹单身入，金骑见其为僧而不知其即丹竹也，因问「识丹竹乎」？曰：「我即是」！遽拔刀杀二人。七骑者上马驰遇伏，获其二；再前，再遇伏，获其三，惟二骑得归。声桓破广信，丹竹邀之，先以木桩置水中，因持长枪火箭逼之。声桓兵乘舟遁，舟触桩尽碎；遂弃舟，多泅水死；丹竹乃尽其所获而返。后率壮士邀击我军零骑之入闽者，而大兵忽至，马蹶见杀。

　　建昌复有孔彻元、彻哲者，家素封；与客蔡观光起兵应声桓。及被围，彻哲往援之，溃殁；彻元勿能忘也。己丑秋七月，讹传瑞德七邑奉靖武遗宗。彻元喜，遂入城戕令。已而各邑寂然。同党执以献，部众迸散。而观光心憾之；庚寅于南昌揭竿将起，迹露，走鄱阳，为逻卒所获，论死。

　　又案江右之兵，始自益王由本，以仪宾邓思铭之言而召兵建昌；性不习武事，以战守机宜悉委永宁王及罗川王者。罗川故与东乡艾氏命新、甫英辈交，遂约诸绅士集刘琦、杨独龙、僧丹竹等三十六人，于南英家歃血起义焉。后以宗人保宁王者私与王体忠通，兵溃。益王奔入闽；闽败，受执见杀。永宁王走宁都，入粤图复。而罗川王与艾命新已拔抚州，不能守，退驻许湾，招军贵东、安仁间，有众二万。永宁以粤兵复抚、建，罗川与之合；约分道进恢江省。会粤兵与罗川兵争，罗川中流矢死。永宁粮绝，弃地之抚州、之建昌，为王得仁追获而死。

　　●南疆绎史勘本卷三十

　　霅川温氏原本

　　古高阳氏勘定

　　目录

　　列传二十四

　　山西：李虞夔

　　陕西：孙守法（武大武、姚翀霄、卫天明、康姬命、王知礼、李世仁、曹三俊等）

　　右山、陕义兵列传第二十四。

　　◎南渡以来，视西土若弁髦矣；盗贼蹂躏之余，亦曾无一言计及者。乃得此数人揭竿以起，故温氏举之为诸义旅作殿军也。吴兴杨氏跋尾，附并载。

　　列传二十四

　　山西：李虞夔

　　陕西：孙守法（武大定、姚翀霄、卫天明、康姬命、王知礼、李世仁、曹三俊等）

　　。山西：李虞夔

　　李虞夔字一甫，平陆人。天启壬戌进士，累官右佥都御史，巡抚宁夏。戊子冬，大同总兵姜瓖叛，其党姚举等劫杀官军并运饷冀宁道王昌龄于平原驿；虞夔起兵应之，陷潼关及蒲、解二州。己丑秋，大兵至平陆，破山寨；其子宏投崖死，虞夔奔陕西，匿于其婿王某家。庚寅，迹得之，系陕西狱；旋杀之。

　　「勘本」曰：姜瓖于是秋八月为其部将杨振威所杀，并及其兄琳、弟有光，献首大营；振威等伪将二十三员家属、兵丁俱得留养。其余官吏军民尽行诛戮，大同城垣撤去五尺。

　　。陕西：孙守法（武大定、姚翀霄、卫天明、康姬命、王知礼、李世仁、曹三俊等）

　　孙守法，咸阳人；有勇略。崇祯末，以功授陕西副总兵，加都督同知。甲申，贼陷京师；踰月，为大清兵败入关，守将皆降。乃弃妻子，走终南山召众，锐志讨贼。或曰：「君亡国灭，何所效功」？守法泣曰：「是何言欤！我受先帝恩，见贼不讨，何面目立天下」！时贼拔兴安州，守法与郧阳总兵王光恩合兵攻破之；又克平利、白河、上津等县。九月朔，伪将路应标以贼十万围郧阳；守法、光恩督参将苗时化、王光泰等大战，杀贼无算，贼势寖弱。

　　乙酉五月，我大清命吴三桂率兵入关徇秦地，守法复入终南去。久之，奉秦藩第四子称汉中王者，开邸五郎山，檄召西溪、凤平、延庆等郡兵将薄西安。十一月初七日启行，遣副将贺珍以义勇三千复凤翔。于是，盩厔、鄠渭、泾阳、三原、临潼、澄城、白水诸县次第来归，军声大振。守法之初起也，武大定、刘文炳、贺■〈弓卩〉器、郭金镇、黄金鱼、焦容、仇璜等俱应之。大定本固原旧将，功最多，守法推重之。十二月，与攻西安。是时，合阳举人姚翀霄、千总卫天明、康姬命、朝邑诸生王知礼、李世仁等各戕守令以应。后败，俱伏法。时官兵之守西安者不过七百人，总督孟乔芳惧甚，亟调山西兵五百为援。甫过河，知礼命朝邑百姓伪持羊酒半道迎之，伏兵于旁；饮之醉，尽歼之。乔芳益惧，更调榆林兵二千入援。二十八日，守法率众攻城，仅以骑兵七千、步兵五千而已。平阳人曹三俊、王英、师可宗谋以城应；事泄，被杀。丙戌正月五日，援师至，守法部将贺珍、胡向化等谋曰：「我兵少，攻之猝未易拔，安能复战」！乃解围去。二月，宁夏、甘肃、神木、靖边各以兵来附。

　　唐王闻之，遣使间道封守法、大定俱为伯。然是时大兵之徇秦地者众，守法所侵郡县旋即恢复，声势寖衰。六月，守法退回五郎山。八月，大定败于兴安境，后乃遁走入蜀。九月，光泰等败归郧城，又败走房县。丁亥正月，守法走石子城；二月，走长安石鳌谷。三月朔，复与高勋等破宁州，拔兴安之乔麦山。总督孟乔芳引兵来剿；四月八日，伏甲深林以轻骑诱守法出，擒之。守法执铁鞭格杀百十人，乃死；传首西安。

　　「佚史」曰：或有问予者曰：「子以诸义旅之举，是与非与」？余曰：「于君何如」？或曰：「是不知天命者耳。昔者以全盛之世，九重之尊、四海之富、山川之阻、关塞之险，荷戈彀弩防卫者所在如林，犹且一夫袒臂、千百成群，披袯襫、持白挺，望屋而食，列城为之尽闭；其势浸以蔓延，攻城郭、掠官市、屠乡众。于是天子赫然震怒，选徒命旅，贤相制其谋、良将奋其威、循吏供其饷，不受高爵重赏，招致武健异能之士以制狂猘、救黎元；然而此蹶彼炽、朝散暮聚，丧师失国，所在见告。其垂青纡紫、华盖高轩之徒，委印授、捧符册，望尘归命；长驱至京，不三日而开门延贼，帝后仓皇捐身尺组。迨夫紫盖南渡，长江天堑犹足立国，晋元、宋高之业或未艾也。无何而元帅请命，王师入关；以方长之虐焰，百万之众易于拉朽。然后真人应运，徐收大物，命官置吏，蓍定中原。旌旗南指，马首倒戈；前锋未临于近甸，窜舻已出于横江。君相逃亡，臣民恇骇，壶浆筐篚，络绎劳军；传檄而定吴越之墟，亦足见天命之有归而历数之已定矣。乃诸臣者，吹既灰之烬、导将涸之波，怒其螳臂以当雷车、驱乌合、招亡命，依狡猾为谋臣、仗戎卒为将帅。使晏然之州里，卒罹锋刃；积骸为邱，流血成川。宗党戚姻，骈首同尽；累世蓄藏，涂地无遗。兵之所屯，荆榛弥望。哀哉！拚三百年之休养生息以博虚名之一误也。且不知其无成而为之，不智；知其无成而驱父兄子弟以殉于侥幸之万一，不仁：不仁不义之事，君子讳焉。而吾子犹胪列而纪述诸，得毋以之奖乱乎」？余喟然叹曰：「有是哉！信如子言，则是胶鬲不必奋迹于戎旅、箕子不必伤心于麦秀；申胥秦庭之哭为妄、田单火牛之策为愚也。而岂其然哉！夫孝子不以父疾而斥其医，贞妇不以夫亡而蔑其孤。蒙险而愈厉者，忠臣之谊也；犯难而不避者，志士之烈也：故曰岁寒知劲节、板荡识忠臣。子乃以不智不仁目之，则将奉君父如奕棋、视宗社如传舍，腼颜蒙面以事仇者之皆智欤？私家室、保妻子、恋利禄、营爵位、卖人城社、覆人宗族以博进取者之皆仁欤？审如是，则三纲将沦、九流将斁，礼乐崩颓、诗书灭绝，尚得谓之宇宙哉！夫南都之立国也，仅矣。其小人之酿成祸败者，不足论。至有平居高谈名节，号召徒党自附清流，忽焉丧志，屈膝献国；而其忠义激发、誓死不顾者，乃在放逐之孤臣、斥远之下僚。穷山绝谷布衣韦带之士，慷慨陈言，流涕书檄，而四方响应，千里之远如共方社，缁流、羽士裹粮呈技跰踵来赴。事虽不成，天地震动。此其志气伟然皜皜乎与天日为照者也，成败利钝，又何计焉！善乎！赵襄子之言曰：「智伯亡无后，其臣欲为报仇，此天下之贤人也」。斯言也，有三代之遗直焉。呜呼！以土崩瓦解之秋，支撑于区区闽、粤之一隅，甚至海滨蛮岛、浪楫风帆，保其冠裳及数十载而弗替，则皆诸义士之风声所激也。惜夫！可纪止此耳。其它怀忠抱信、名湮没而身不彰者，可胜叹哉！后之君子，续而传之，其必有孚乎吾言者矣」。

　　「勘本」曰：「佚史」原本通载之传，自南渡下直接唐、鲁；而鲁诸臣多阙书，其永明一朝人事仅见于金道隐一传，而闽诸臣亦多所弗详也。案杨氏跋语云：「「南疆佚史」，吾乡温孝廉睿临撰。盖述明季福、唐、桂三藩之遗事，终以鲁藩附之。纪略四、列传五十二，计五十有六卷；首列自序及凡例二十则。简而有法，是非未大悖于「春秋」之义，世称信史；不特网罗散佚，备胜国之旧闻已也。然微嫌其失之太简，要必为之注以补其阙遗，若裴松之注「三国志」之例，而后文献足征焉」。古高阳氏曰：夫郑氏「湖录」称为四十卷，此杨氏又言五十有六卷；文固久久传钞，多所阙伪，又何至卷数悬殊若斯。曰四十、曰五十六，倘犹未足以为信邪！今吾之于「勘本」也，凡「纪略」中，南都则按日，闽、粤则按年；若浙东，则通篇重辑之。凡列传中，按人按事，轃其原文，附以「书后」，添注处已不下万万言。比客有过而笑之者，曰：「子于是史不过演窜旧文，剿取余名也。即如「义兵」一门，人事无所加而六分其卷，不过翻叶间厚者薄之耳」！吾乃喟然曰：「绌哉！世固有善读书者在，而难为浅见、寡闻道也；惟其厚者薄，而其所薄者厚矣。从来注史之例，原不准意为损益，然损益赤无伤也。「汉书」实因「史记」之旧，而篇章字句时有窜改，故宋人倪思有「班马异同」、吴仁杰有「两汉刊误」。凡丛论史鉴之作，有「唐书纠缪」、「通鉴考异」、「五代史补逸」，皆各自成书者。至如「战国策」三十三卷为汉刘向所编、高诱所注；及宋时「诱注」残本仅存八卷，得姚宏补注之以行于世，今但称「诱注」者，非也。后鲍彪又以己意改移刘氏原编之章第先后，而自名之为「鲍氏战国策注」。元吴师道更取姚、鲍两家言，合群书参订而别为一编曰「战国策校注」；其实则一书也。明李清作「南北史合注」一百五卷，于李延寿原文多所改定。凡此，虽为窜乱古本之滥觞，而词举理澈，千百年来改本与原本并行不背。吾于此书以其疵类多而脱漏者过半，意求赅备，广厥流传，一以表证圣明、一以阐扬忠节；故于卷首层层剖白，又岂肯掠美以弋名乎！统计纪传诸文，勘补者十之七、替者十之三；不得已而芟之者，十不逮于一。亦知卷目间必以温氏标之之谓何，正所以明当世之自有原本，自有定论也」。客又曰：「观子是作，心手告瘁，而铸稿屡更，囊橐无余而工徒大集；团沙捉雾，人墨相磨。书有成，而子病深矣。以一无可藉之途而安事此？以吾子之才、之美，何不可为而顾乐此」？「呜呼！是则可为智者道也。丈夫生世，惟力是事；事之成败在天，而力之坚定在人。就观明末三朝诸臣，其为忠贤、为义烈，无不出坎入险至死不变，而守此一心以求一是处。今区区者生逢盛世，才智不足以副廊庙用；遂尔甘弃蓬蒿，耽翫史册，亦尝广览千秋、从横万里，自少而壮迄于无闻，徒以此收研田之税、淘墨海之金，良足悲矣！比也，刻志斯编，虽渺乎细故而艰苦备尝，亦唯恃此一心之安固不摇，而守有志竟成之说以自乐其乐耳」。客乃敛容起，逡巡拱手以谢曰：「谅哉！微子之学、之力而不及此。是则可谓贤者而后乐此也」！书成，并赘于尾，籍以告四海之内之善读书者。

　　附录杨氏「跋尾」一则

　　注史之法，以刘昭、裴松之二家为极轨。国朝徐氏炯之「五代史记注」、厉氏鹗之「辽史摭遗」、杭氏世骏之「北齐书疏证」、「金史补阙」，皆仿而为之者。杭氏又有「陈寿三国志补注」，增益松之之所未备；而徐氏补「三臣传」于死事，似更为刘、裴二家通其例矣。温孝廉「佚史」一编，病其太简；因属吾宗〔□□〕为之讨论群书，旁参互审，草创具注。而复阅体例，更嫌其有未尽善者。后妃、皇子不立专传，附于「纪略」之末；前史例有之，因时制宜可也。而列传不分立儒林、孝友、文苑、隐逸、独行、方技等目，则曰人数无几，末由分析；倘以隐逸一传概之，愚窃以为不然。夫鼎革之际，士人出处之节，固尚论者之所先；然不有不专以隐逸一节标者乎！则列传不可不分立，宜从其重者而特书之也。至于列女之传，搜采幽贞，史家例不得阙。夫「志」以铺政体、「表」以谱年爵，于时可考。其详实者，为历、为兵、为食货，志分而三；为宰辅、为七卿、为封爵、为职方，表分而四：此志、表之不可不补也。余如传则四夷外国、志则礼乐刑法、表则公王宗藩之类，均不可不补。何也？强阳余闰，迁徙流离，国逼而祚短，声教不闻远讫，经制无暇修明；百年以后，载笔者又何从而摭实乎？噫！略则注之，明白头讫之序也；阙则补之，品酌事例之条也。若斯之科，万代一准。然作者业肇始而未备、述者或续末而不终，任情矢正，则予滋惧焉。如谓以腾褒裁贬故相绳墨，则吾岂敢！

　　「梦华潭丛录」跋语一册，不列姓氏。读其词，着自昭阳赤奋若为干隆五十八年，而成于嘉庆三年也。考青浦王先生述庵「西湖柳枝词」附刻「湖州杨凤苞作」。注：「凤苞着有「南畺佚史」跋尾十二则」云。是跋从杭州司马河东月沧年丈借钞采附。杨氏自言愿为温氏诤臣；就其考异辨诬、发明补漏，功不浅焉。「勘本」多所引断，亦以见百世以下、卅年以上，事之有同志也如此。

　　上章摄提格闰夏日躔鹑首之次，古高阳氏补勘于萧山蔡氏之城南草堂。

　　●绎史摭遗卷一

　　吴郡李瑶子玉纂

　　目录

　　宫壶妃御列传

　　唐元妃曾氏

　　鲁妃张氏（附从难宫嫔周氏）元妃张氏（舟山册立）

　　桂太妃王氏、太妃马氏（永明王生母）桂元妃王氏（从难宫嫔某氏附）

　　案「梦华潭丛录」曰：「自古宫壶之肃雍，未有过于胜国者也；嫱媛之殉烈，亦未有过于胜国者也。一朝之家法严矣！二祖之贻谋远矣！故甲申三月之变，孝哀、孝烈二皇后与妃侍十数人、宫女二百余同殉国难。洎南都之下也，潞王以杭州降，福藩邹太后北去；渡淮水，太后伺间奋跃，堕急湍死」。考之质疑诸文，则曰：「马士英挟走入浙之太后；伪也」。疑者言即士英母，其说近是；未便列之传次。其福王故妃童氏之狱已详附「南都纪」后；疑词歧说而究非正御之妃，是亦不足以为之传。赧王先妃黄氏、继妃李氏，皆早逝；甲申秋，南都追谥黄妃曰「孝哲懿庄、温贞仁靖皇后」，李妃曰「孝义端仁、肃明贞洁皇后」。明年三月于童妃狱后，更上黄妃谥曰「孝哀慈靖、恭惠温贞、偕天协圣哲皇后」，妃戚黄九鼎封雒中伯。

　　列传一

　　唐妃曾氏

　　唐王元妃曾氏，南阳人，诸生曾文彦女。崇祯五年，王袭位，年已三十有一；妃年十九，选入宫。颇知书礼，任内政，王甚昵之。九年秋，京师戒严，王以擅发护军勤王得罪，废庶人；安置凤阳高墙。押发官张有度将以槛车上道，王自裁不殊。比至高墙，中奄人索贿不可得，以石墩锁之，极所困苦，王病濒死；官医下药，妃恐有诈，不与饮。入夜，默祷于天，自剜股肉进之；食淡攻苦以居。王愈后始闻，遂更相怜爱。南都立，以赦，命徙广西之平乐；乙酉夏，抵浙而南都覆，妃间劝王为自立计。六月，入闽。至福州，群臣拥之监国。既即位，于秋八月壬辰奉册为后；父文彦，封吉水伯。命妇入朝太和殿，佥有所赉。王性从俭，宫中亦屏去金玉、锦绣一切供饰；至帏幕衾褥，率以大布为之。不列嫔御，仅有执事人三十余辈而已。以故郑氏初进美女十二人，虽留之而绝不见御。

　　妃既素能理事，至是颇与外政。凡王批阅章奏，多所参驳。每当临朝，则垂帘座后，以共听断；朝臣私有所议。总宪张肯堂具疏论之；略曰：「本朝高、文二后皆有圣善之德，助成王业；然皆宫闱之中，默相赞助。若垂帘之制，则非圣世所宜，不可以示远人」！疏入，妃大恚。肯堂以是遂疏于王。说者谓唐王当烈庙时，有英察之誉；至此虽锐意中兴，而溺于内爱如此，有以知其不能成大功也。是冬十二月，王亲戎；由水道进，妃亦御舟以从。

　　丙戌元日，王在建宁，不受朝贺。既而江右督师杨廷麟、楚督何腾蛟迎王移驻各疏相继至，妃密言郑氏不可倚，亟请依何腾蛟为是。时芝龙阴怀不测，多方沮遏；洎王决计出汀巡赣，乃使军民数万遮道号呼，拥驾不得前，即又表请暂回天兴。无已，遂移驻延平。秋七月，元子生，妃出。大赦；加恩，从兴诸臣悉晋爵一级。腾蛟命将以铁骑五千来迎；行抵韶州，而芝龙已弃关去。

　　王师长驱度仙霞岭，行在震动。将出奔，急命妃先发；宫眷皆以骑从。甫出城，官军掩至，称扈跸者；直入行宫。从官迸散，王遂被难。妃先被执于涂，舟次九泷潭，乘间投水死。闽中永明王立，遥上尊号曰「思文皇后」；已加谥曰「孝毅襄皇后」。

　　「摭遗」曰：曾妃以才能自用，固有揽及外政之非；然卒无大过，犹不失为明德之助也。论者谓唐王内制于妃，而有以知其无功；斯语则苛矣。夫天不祚明，虽有贤妃内赞，又何能免于悍帅外投乎！

　　温氏「纪略」，于闽、粤诸妃大书为「后」；「摭遗」削之，故不曰「后妃传」而曰「宫壶妃御传」也。

　　鲁妃张氏（附从难宫嫔周氏）、元妃张氏（舟山册立）

　　鲁监国前妃张氏，会稽人。早岁入宫；王监国后，册为妃，生世子。父国俊，故选事；与内奄合，专揽事权，延纳货贿。尝受鄞降臣谢三宾金万两，胁监国必致三宾于枢要而后已。妃闻之，脱簪待罪；监国慰之以免。

　　及江上师溃，命保定伯毛有伦扈宫眷及世子出海。妃载拜辞曰：「勿以妾故为王累」。遂手碎磁盘，自刭死。

　　宫嫔周氏于出海后被劫北去，亦自刎。

　　鲁元妃张氏，鄞人。入舟山后，册立。初以丙戌春入宫，次于会稽张妃，主内政。西陵失守，监国自江入海。保定伯毛有伦奉命扈宫眷，世子自蛟关出，期于舟山会。道逢定海总兵张国柱乱兵杀掠，劫宫嫔诸内人去，有伦全军归命。时妃在副舟中，急令舟人鼓棹突前，追兵不及。伏荒岛数日，飘泊至舟山而监国已入闽，旁皇无所归；吏部尚书张肯堂遣官护之，得达长垣。监国见之流涕，始进册为元妃。在海上者三年，风帆浪楫，莫副山河之容。已丑，黄斌卿伏诛，始复入舟山。先是，会稽张妃父国俊豫事，妃欢曰：「是何国家、是何勋戚？而尚欲尔尔乎」！至是，亲族之有至者悉遣之。

　　大兵以辛卯三道入海，监国谓蛟关未能猝渡，亲帅师捣松江以牵其势。荡湖伯阮骏居守，败死。兵临城下，安洋将军刘世勋议分兵送宫眷出，然后背城一战。妃传谕辞曰：「将军意良厚，然蛎滩鲸背之间，惧为奸人所卖，则张妃之续也。愿得死此净土」！诸臣乃止。城陷，元妃整簪服北向拜谢，投井而死。义阳王妃杜氏、宫娥张氏并从之。锦衣指挥王相、内臣刘朝共掌宫事，叹曰：「真国母也！岂可使其遗骸为乱兵所窥」。相与舁巨石填之；即共刎其旁。既而监国闻之，加谥为「贞妃」；封其井，立碑以祀。

　　「摭遗」曰：或传鲁世子为义士申毅潜挟以去，不知所终。舟山册立之妃，或作陈氏、或又作即妃张氏之妹。今以甬上全氏「宫井篇」案诸，则信张氏之为元妃矣。全氏云：「元妃世居吾鄞郑丞相府大池之北，其女兄归吾家佥事府君。当妃未死，尝遣间使至中土，寄书讯其女兄，历叙蛟关之掠、长垣之困、琅琦之溃、健跳之围，操尺组而待命者不知凡几。鬼火以当庭燎、黄蘗以充葛藟、猿鸣龙啸以拟晨鸡，苟延余息，荼苦六稔。然到头，终拟一死以完皎然之躯。其节素定如此。夫天下之善恶一也，景阳之辱，高颎正法于青溪，不可以为暴；则舟山之烈，虽经易代，而表章不可以为嫌。向使当时史局诸臣达之兴王之前，岂有不动色矜叹，附之二后传中者。奈何并此不食之泥，湮没恐后？是皆不知圣朝旌励幽冥之盛者也！翁洲即前宋之崖山也，况元妃为鄞产；是尤吾乡所最有光者。宫可亡，井不可没矣」！

　　又案会稽张妃之死，或谓出海被劫北去，中途碎磁盘以自刭。质诸杨氏「跋语」：「鲁纪年」、「海上见闻纪」，并言被劫，而「鲁春秋」、「今鲁史」、「江东闰位纪」、「舟山纪略」诸书皆作辞王死，当得实也；今从之。然推元妃之辞「惧为奸人所卖，为张妃之续」一语，则似出海后被劫自刭之说是矣。附注此，以待后考。

　　桂太妃王氏、太妃马氏（永明王生母）

　　桂太妃王氏，湖广人；为桂恭王继妃。性慈惠，通知大体。丙戌秋九月，粤中督臣丁魁楚、抚臣瞿式耜等议立君，共推永明王为神宗嫡孙统系之正，将拥之监国。太妃召王入宫，严词诲之；且曰：「当此天下大乱，儿非治世才。何苦以一朝虚号，致涂炭生民；南中、闽中可鉴也」！已又明告诸大臣曰：「诸臣何患无君，愿更择其可」！及即位，追尊皇考桂恭王为端皇帝，遂尊太妃为皇太后；封其弟国玺为武靖伯。辛卯夏四月戊午，薨于田州，葬南宁；谥曰「孝正、庄翼、康圣皇太后」。

　　马太妃，永明王生母也（家世不详所自）。肇庆即位，尊为皇太妃。兄之子马九功，封镇远伯。积十六年中，备极流离奔播之厄。后为缅人执送之滇，吴三桂遣将吏押发赴燕；行次黄茆驿，与王妃推軨相望，彼此禁不得语而各以手示，乃同时扼吭以死。

　　桂元妃王氏

　　永明王妃王氏，吴人。父略，尝为粤中郡守；国变去官，遂家于粤。妃素闲静；入宫后，上侍两宫能尽敬礼，总持内政。丙戌冬十有一月，册立为后；父略封长洲伯。

　　明年丁亥，王称永历元年；驻武冈，改名奉天府。秋七月，我大清兵破宝庆，直趋奉天城下。锦衣指挥文安伯马吉翔奉太妃及妃、诸宫眷斩关夜遯，由水道驰入蛮境。会天淫雨，泥涂轩冕，至竟日不得具一餐。宫女、内竖皆踉跄泥淖中，饥饿无人色；而妃则夷然也。

　　戊子春，驻南宁。闰三月，王子慈烜生，妃出；大赦。

　　初，桂林之役，妃尝发内储银饷军；不足，则资以簪珥之属。留守大学士瞿式耜妻邵，亦出金珠为助；时谓中宫之贤，有以召之。及入安隆，土锉芦帘，几不蔽风雨；浣衣麤饲，供给且不时：倍历有生之厄。

　　已而贼臣孙可望日益无礼于王，王不能堪，与大学士吴贞毓、内臣张福禄、全为国等定策，密使奉敕进李定国为晋王，令之将兵入卫；所谓「密敕之狱」也。而马吉翔与司礼太监庞天寿比奸，谄事可望；发其事，指贞毓而下豫议者十八人为欺君误国、盗宝矫诏，以福禄、为国及主事张镌为首罪。凌迟时，张、全二人愬于太妃求救，天寿等乃直入宫门，擒二人于坤宁宫外。太妃与妃稍问之，寿怒目厉声诃之止。狱既具，吉翔、天寿益思所以媚可望，以为事涉内宫，王妃必知情，宜废之以截后祸，令其党主事萧尹具疏密陈古来后妃不道诸废立事。妃乃泣愬王前曰：「不虞汉家末世之风，见于今日也」！王乃留中寝之。

　　洎入缅，辄以病自哀。既而咒水祸作，与诸宫眷丛处一室。每闻诸家眷属之自尽者，泣谓嫔侍曰：「吾非不能为此，顾以太妃在，恐重伤王心也」！寻为缅人所献，中涂与马太妃同扼吭死。

　　案有明三百年，列辟鲜专房之溺、后宫无预政之嫌。若万贵妃、刘夫人、郑贵妃、李选侍之流，虽宠冠当时，实权无私授；法至严矣。尔后南疆称号，流离琐尾中，而宫府肃然；及际危亡，皆能以节自显。温氏阙诸，乌足以昭信史；特裒此为「摭遗」卷首。

　　缅中咒水之祸，同时从难诸王眷属暨文武诸臣之妻女仓猝毕命者，并得数十人。略附姓氏如左：

　　吉王（阙名）同妃某氏及二贵人，当祸作时，相向哭。旋闻缅人复以兵三千围王所，逼桂太妃、王妃、诸宫眷等二十五人入一小房，聚泣逾雨炊许（？）。诸酋搜括财物，每三、五人执一人，无分贵贱。多触刃死，自缢者亦不可胜数。既而有通事者引护守缅酋飞马至，呼曰：「勿伤皇帝与国公」（而沐国公已先过河死）。俄，复移王及诸宫眷出居天波之屋，大小内外共栖一楼三日夜，几断水食；吉王妃与二贵人遂自经。

　　松滋王妃某氏，闻王罹祸，裣衽载拜，投缳死。

　　从官王启隆妻吴、妾周，连袂并缢。内监见而解之；吴曰：「汝与吾夫善，当速吾死，何救为」！卒死之。吴承爵妻先勒其子女死，乃自尽。齐环妻，抱子自沉于渊。马吉翔第四女将投缳，哭曰：「不知吾父为何等事，虽死，人犹骂之也」！亦死之。

　　「摭遗」曰：永明王寄迹安隆，名拥虚位，实类幽囚。六年十一月，有杖杀坤宁宫常在郭良璞一事（常在女官名，其阶出近侍上）。安隆行宫庳隘，奄寺宫人分班宿卫，余尽寓居于外。良璞，故奄夏国祥之对食也；年十九，■〈艹闵〉■〈丽上女下〉捷敏，雅擅三绝，能击剑、走马。在安隆时，巴东王妃某氏与之善。有张应科者，孙可望私人也；一日窥见良璞，心好之。乃移居近巴东王第，晨夕致殷勤甚，缔于王。王亦昵就应科，王妃亦出见，呼之曰「嫂」，又甚致尊礼。因得通于良璞。久之事觉，王命杖良璞死，并杀内监李安国，赐巴东王与妃悉自裁。王畏可望，特下玺书一通，与言应科事；可望第令杖应科于朝门之外。当是时，播越之惨已如此，而宫令之肃犹如彼；则有明一代禁中帷簿修、衽席辨，始之终之罔或佚荡，又谁得致疑于燕归龙帐之春、犬吠羊车之影也哉！

　　又案尔时永明复有宫嫔某氏者，初由安隆入缅，追送不及，遂入白文选营中；端谨持礼，文选亦甚致敬诚也。冀将得所间而送归王所，久之不获。比文选出降，将挟以北走；嫔氏闻之，急自散髻，以发结喉而死。

　　「摭遗」补曰：案士英奔浙时，道有所沮；辄大言曰：「谁敢危太后驾」！此即老奸欺世逃生之计，而早为广德州牧赵景和一语道破；故必执杀景和而后行。及之杭州，守臣以总兵府为太后行宫，许百官士民往朝之。见则侍一女官、一士英。仪度褊陋，出词且不类宫中语；诸臣有以南中事请者，则左顾无以应，士英多代之答。后潞藩虽迎入第中，亦未尝识其真赝也。或者谓是南都老宫人，受士英所指而然；实则太后先于我军进守皇城时，毁容易服溷入诸宫人中被驱以北。及渡淮，乃乘间堕水死；监守者方知为太后。此说则近似矣。二者交错，讹传之如此。太后邹氏，本京师人，为福恭王次妃；甲申秋七月，南都遥上尊号曰「恪贞、仁寿皇太后」。其弟存义，官千户；南都封大兴伯。

　　故妃童氏，本周府宫人，为福王再继之妃。洛阳破，氏与邹太妃逃至尉氏县，将依其族人童尚宣不得，遂展转逆旅间。未几，福王亦至，就邸中相依；久之，生一子。及王南下，氏与太妃乃散失不相顾。已而南中遣官赍诏恭迎太后而不及童氏，氏沿泣于涂，自为状投河南巡抚越其杰所。其杰与巡按御史陈潜夫议，奏报童妃故在；王置勿召。乙酉三月十三日，氏以其杰议送至都，王益不悦，命付锦衣卫监候。寻命冯可京鞫之，氏就阶下细书入宫奉御年月及相离情事甚详晰。可京奏闻，王抵之地，叱为妖妇；可京遂辞勿与审。已改命屈尚忠竟其狱；以严刑拷掠，血肉狼籍矣。氏乃宛转呼号，阅两日死。

　　●绎史摭遗卷二

　　吴郡李瑶子玉纂

　　目录

　　南都遗臣、闽疆阁部从难诸臣列传

　　曾樱、路振飞何楷徐人龙杨文骢（孙临）钱敬忠姜一洪熊纬（郭符甲）徐复仪周之藩（傅冠、曹学佺、马思理、蒋德璟、顾锡畴、黄大鹏、叶翼云、傅启耀、元纶、赵卯等附）

　　前史本恉殉国是重；「摭遗」则尽臣职者，同列传也。闽疆诸臣，前史已概见；而阁辅曾、路两公、尚书何元子、徐亮生、侍郎杨龙友、太仆姜开初及给谏熊文江辈皆南都所遗，而毕于唐王之事、之时而未臣永明者。钱玉尘三疏，足以补南渡之阙文也。龙友以士英故，屏于清议；究其末得一死自赎，后世当亦恕之矣。至于闽事败而诸臣之有闻信自尽者，或因征实不详、或因仅以死见，并于「书后」附列其名。

　　列传二

　　曾樱、路振飞

　　曾樱字仲含，峡江人。万历丙辰进士，授工部主事，历郎中。天启二年，出为常州知府。时诸御史巡视监仓、江漕及提学、屯田者皆操举劾权，文牒日至。樱具状南京都察院曰：「他方守令奔命一巡按，独南畿者奔命数巡按；请一切饬罢」。比屯田御史索属吏应劾姓名，樱不应。索者愠，危言恐之；答曰：「僚属无可劾，止知府无状」。因自署「下考」，杜门待罪；抚按亟为慰留，始起视事。织造中官李实劾罢周起元，迫知府行属礼；樱独如故。既而檄至，侮以「尔汝」；樱亦以「尔汝」报，卒不屈。魏忠贤祸起，无锡高攀龙、江阴缪昌期、李应升俱被逮；乃为之助赀。攀龙死，复经纪其丧，出其子、僮仆于狱，为文祭之。宜兴毛士龙、武进孙慎行并以忤奄遣戍，樱讽士龙逃去，而缓慎行之行；忠贤败，事遂解。寻迁浙江右参政；士民请留，诏以新秩还任。

　　崇祯初，以参政分守漳南；擒斩九莲山土贼至尽，士民为建祠。母忧归。服阕，进按察司，分巡福宁。先是，红夷为寇，副总兵郑芝龙平之。及广东贼刘香作难，总督熊文灿欲得芝龙为援，微闻香与芝龙有旧，疑不遣；樱以百口保之，遂讨灭。芝龙，憾樱次骨（？）。逾年，东厂获一男子，言为樱行贿谋迁秩。帝怒，命逮治。御史叶先春曾为属吏，知其贤；于他疏附白之。诏诘问；因具陈樱贤。然不知贿所从来，乃命闽抚沉犹龙、巡按张肯堂案覆。案厂檄有奸人黄四臣名；芝龙前曰：「四臣我所遣。我感樱恩，恐迁去。命从都下探之，不意妄言之此」。犹龙、肯堂遂据以入告，力讼樱冤；芝龙亦上疏请罪。士民为之醵金办装，耆老数千人诣阙击登闻鼓声其冤。得旨免入狱，俟命都中；削芝龙都督衔，仍令樱以故官巡视海道。未行，改湖广按察使兼右参政，赐敕分守湖南。故事，分守无敕；帝为特赐之也。衡、永故多寇，数残州县，守令咸不称职。樱至，疏荐苏州同知晏日曙、归德推官万元吉才。两人方坐事罢，以荐，俱赴官。乃调芝龙剿贼，贼多降，一方以安。

　　迁山东右布政使，分守登莱。旋擢南京工部右侍郎，乞假归。初山东被兵，巡抚王永吉所部济、兖、东三郡尽失，匿不闻；兵退，以恢复报。登莱所失无几，以实奏。及论罪，永吉翻擢兵部侍郎，总督辽冀；樱竟夺职，下刑部狱。不十日而京师陷，贼尽释诸囚；樱乃微服遁，自诣南京刑部。会福王立，法司当以赎徒。

　　及唐王称号福州，郑芝龙专柄；因荐樱，起工部尚书兼东阁大学士。时张肯堂为吏部，王移肯堂于都察院，令樱专掌吏部事。樱处躬廉谨，不畏强御；其当诠政，持法不挠，数有所执争。丙戌春，邵武讹传寇至，知府吴士炜、推官朱健并出奔；建阳知县施■〈火豦〉坐贪墨：俱逮问论辟。樱力争之，以为罪不至死；王虽不能用其言而心嘉其忠直。寻荐揭重熙、傅鼎铨等，擢用之；后皆以节着，人谓其知贤。以覃恩，晋太子太保、吏部尚书、文渊阁大学士。

　　比王幸建宁、驻延平，命与定远侯邓文昌留守福京。大清兵入景宁关，势不支；文昌死之。樱乃挈家避海外，依郑成功于中左所。越五年，其地被兵；叹曰：「吾之不即死者，死有待也。今而已矣」！遂自缢。

　　路振飞字见白，曲周人。天启乙丑进士，除泾阳知县。大吏谄魏忠贤，将建祠泾阳，执不从。邑人张问达忤奄，坐追赃十万，故为迁延；奄败，乃解。流寇入境，击却之。

　　崇祯初，征授御史。疏劾首辅周延儒「卑洿奸险、党邪丑正，启宵小奔竞之门、短豪杰敢言之气。祈立斥，以清揆路」！被旨切责。复陈时事十大弊，进退黜陟间，多所论列，侃侃不阿。寻出按福建，会海贼刘香老数勾红夷入犯，乃悬千金激励将士；于是郑芝龙等破之，诏赐银币。俸满，以京秩录用。疏请暂止钱谷、刑名之奏，深思安危治乱之几。比将简用辅臣，上言：「枚卜盛典使夤绿者窃附，则不光如何者周延儒、温体仁等公论俱弃，宅揆以后，民穷盗兴。辱已者，必不能正天下」。时延儒己斥而体仁方居首揆，大恨。已而巡按苏松，清除积弊，民困以苏。常熟奸民张汉儒讦乡官钱谦益、瞿式耜贪状，体仁主之，坐振飞以失纠；拟旨：令自陈。乃白谦益、式耜无罪，而语刺体仁。体仁益恚，激帝怒，谪河南按察司检校；入为上林丞，屡迁光禄少卿。已擢右佥都御史，总督漕运，巡抚淮、扬。

　　甲申，流贼陷山西，遣将金声桓等分道防河；团练乡兵，犒以牛酒，得两淮间劲卒数万人。福、周、潞、崇四王避贼同日抵淮，大将刘泽清、高杰等亦弃汛地南下，振飞悉接延之。北都陷，福王新立，故河南副使吕弼周受贼命，以节度使来代振飞任；进士武愫以伪防御使招抚徐、沛，贼将董学礼据宿迁。振飞率兵出击，学礼逃去。擒弼周系于竿，置法场，命军士射三矢，乃磔之。缚愫徇诸市，鞭八十，槛车献于朝；后伏诛：时论快之。五月，马士英用所亲田仰来代。适振飞亦遭母丧，家无可归，流寓苏州。录功，即旅次加右都御史。

　　初，督漕时谒凤阳皇陵，望气者言高墙中有天子气。唐王聿键方以罪锢，守陵中官虐之；辄捕治其尤者。上疏乞概宽罪宗，竟得请。杨维垣谪戍淮安，振飞待之薄；及是，起用事，嗾抚宁侯朱国弼劾其私语凤阳王气者，时不迎驾入淮城，心怀异图。行人朱统■〈金类〉复诋之，遂以免官。

　　南都失守，闽中唐王立，进左都御史。戎车塞途，音耗隔截，募能致振飞者，官五品、金三千。振飞乃赴召，中道，拜太子太保、吏部尚书兼文渊阁大学士；至则王大喜，与燕抵夜分，撤烛送归，解玉带以赐。官其子职方员外郎；又录守淮功，荫锦衣世袭千户。王每责廷臣怠玩，因进言曰：「上谓臣僚不改因循，必致败亡；臣谓上不改操切，亦未必能中兴也。上有爱民之心而未见爱民之政，有听言之明而未收听言之效。喜怒轻发，号令屡更，群臣庸下而过于督责。因博览书史，而务求明备。凡上所长者，皆臣所甚忧也」！其言曲中王短云。

　　丙戌秋，我大清兵进仙霞关，王走汀州，追赴不及。汀州破，走居海岛。明年，永明王召之，卒于途。

　　「摭遗」曰：曾、路两阁辅刚正廉明，知贤善讽，朝事可冀改观。惜乎！唐王之制于强帅，徒负虚名而不能实收成效。二公虽非殉国，而于闽政之兴败有关，因并补传列首。

　　何楷

　　何楷字符子，漳州镇海卫人。生有异质，读书过目不忘。举天启乙丑进士；值魏奄乱政，不谒选。归建紫芝书院，讲学其中。

　　崇祯时授户部主事，进员外郎，改刑科给事中。贼毁皇陵，疏劾巡抚杨一鹏、巡按吴振缨罪；言「振缨为温体仁私人，一鹏为王应熊座主。逆贼犯皇陵，神人共愤；陛下辍讲避殿，感动臣民。而二辅臣漫然视之，欲令一鹏、振缨戴罪自赎，情面重、皇陵轻、朋比深，而天下讥刺且不恤，臣所以愤发于中，言不能已」。忤旨，镌一秩视事。已应熊疏辨；楷复言：「臣疏未奉旨，应熊先一日摭引臣词，必有漏泄禁中语者」。帝意动，应熊竟以是罢。屡迁工科给事中。后火星逆行，帝减膳修省；尚书杨嗣昌方主款议，历引前史以进。楷乃案条驳奏。比嗣昌夺情柄政，楷又劾其「入阁视事，吉服烂然。臣恐天下士民有以窥辅臣深浅也」！复忤旨，贬二秩，为南京国子监丞，就迁礼部郎中。母忧归。

　　福王立，擢户部右侍郎，督理钱法；命兼工部右侍郎。连疏请告，不许。

　　南都破，走杭州；从唐王入闽，进户部尚书。时郑芝龙、鸿逵兄弟横甚，王行郊天礼，称疾不出。楷言：「礼莫大于郊。二勋臣不陪祀，无人臣礼，宜正其罪」！王奖其风节，命掌都察院事。已而鸿逵挥扇殿上，楷呵止之。二郑交恶，知不为所容，连请告去。中途遇盗，截去一耳；芝龙使部将杨耿为之也。

　　后漳州破，抑郁而卒。

　　「摭遗」曰：何元子博综群书，寒暑勿辍；尤邃于经学。与黄幼平道周、刘晋卿同升、林石士兰友、赵景之士春，称长安五谏；搏击豪强，权党侧目。奈何用不竟其才，而卒为郑氏残贼以死；惜哉！

　　徐人龙

　　徐人龙字亮生，上虞人。万历丙辰进士，授工部主事，出为湖广荆襄道佥事兼筦榷务。时蜀寇樊龙等杀抚据蜀，江汉震动；人龙与楚抚日议战守事甚具。寻迁湖南提学副使。故事，使车按止义陵；凡义陵而南辰、沅、郴、靖官师子弟皆就试。以自桃源南入，接岭连山，争高竞险，而舆挽不得前，故却；人龙乃独往。每度一关，必询视形势。及抵辰龙关，徒行尽得其要害。后剿临蓝大盗，辄用有功其地。辰郡稍稍能文，溆、沅歌谣杂出。至靖川，与峒彝相半；有通「论语」一章者，即举茂才。人龙乘传所至，人多化之；且惊喜以为开国来无此事。已擢湖南道参议；珰难起，即乞终养归。以前发策试士题多侵，为珰所衔。家居凡十又二年。

　　崇祯乙亥，服未阕，即起为岭北道。多善政，增拓城垣十数处，以能闻于朝。调苏松兵备道按察司副使，虔民留之。会郴、桂贼起，围长沙、攻衡州；诏命两广江虔会楚合剿，檄人龙为监军。累战奏功，破诸寨，斩级万余，擒贼渠十有八。捷闻，迁武昌道，晋参政。特召赐对；道臣向无特召，召自人龙始。时杨嗣昌以夺情起官入阁，兼本兵；因人龙曾任楚官，载拜执手指所坐曰：「以此待公」！人龙初应召，疏论时政与嗣昌忤；至是见其墨绖在坐，连瞩之，且言已终养历十二年，慷慨激切。嗣昌■〈目咢〉眙不知所对，遽引退。先是虔饥，人龙输粟为赈，民赖以苏。召对时，上问所全活者几何？曰：「以十万计」。上喜。及退，上犹顾左右曰：「活人至十万，亦几矣」！嗣昌遽曰：「虔户版几何？而动言十万，此冈上也」。上默然。然嘉其能，谕吏部遇督、抚缺推用。遂超拜右佥都御史，巡抚山东登莱等处；叠陈防海、通运、粮储各事宜。而嗣昌衔怨，谓漕非所职，严敕之；且中以他事夺俸。人龙知事不可为，乞放归田。无何，嗣昌死。会兵部增设右侍郎，备边关制督之选，廷推起用；疏辞，不允。

　　甲申，晋户部尚书。以倪元璐荐，特旨兵部马上催赴。比至淮，闻国变，恸哭草檄讨贼。南都立，马士英兼本兵，仍为副。每堂同坐，机事一决于士英；人龙心不平，求去。且每在堂，正色危坐，士英踧踖不自安。遂分部事判两堂，命人龙督理驾库、漕运。既而人龙多所谏诤，语侵士英。复极言「安置四镇不宜。以庐、凤、淮、扬祖宗汤沐重地，而遽予拥兵自卫之人。夫带砺之盟，俟有成绩。即事在急，遽争先歆赏，亦必策以自效。使恢一城，即予以是城；复一地，即授以是地。当前激励未为不是，乃兵未动而遽刳内地畀之，则江南尺寸土可胜刳哉」？土英恶其言，讽台臣劾之；无可劾，乃使御史何纶纠其年耄拜舞失仪，勒致仕。时人龙年六十有九，进止矍铄，实无少误。

　　浙东鲁王监国，起工部尚书。闽中唐王立，以武英殿大学士、兵部尚书召，命人龙门下士闽抚吴春枝赍诏谕促行。比入闽，力辞不受事，杜门却扫者又七年而卒。卒之日，流涕曰：「吾颇知兵事，且官兵当国家需兵时，乃竟不得为国家用兵以死」！

　　「摭遗」曰：徐公奉敕巡抚山东，陛辞日，赐银币，遣中官四人扶肩轝出都，道路荣之。上事后，治行一如其守赣时。既而孔有德之乱，引朝鲜船至，军吏告急。公治事不辍，密檄津门、山海为犄角，遣标将焚其船，夺其大铜炮三十余架，贼氛顿息。因是虑阻漕，欲疏胶河故道傍入于海，以通运。亲视有成画，疏告；乃受嗣昌之扼。江东之役，公提一旅与王之仁分屯江口，名西陵军。既溃，乃遯入海。西河毛氏曰：「公既优文事，又擅武备。方其虔之事兵，一切皆听命联络，如出一人；故一往有功。后四镇之出，人自为政；即同堂决机者尚龃龉不合，欲其命将出师、制胜庙堂，是亦难矣」！

　　公子咸清，有神童之誉；一岁识字，五岁通经。甫蓄发，既应乡举入场。后被征归，与其妻商偕隐以终。商与祁忠敏配景兰，兄弟也；世称仲商夫人云。

　　杨文骢（孙临）

　　杨文骢字龙友，贵阳人。万历末，举于乡。与马士英为渊联，故人多诋谋之。崇祯时，官江宁知县。御史詹兆恒劾其贪，夺职。

　　福王立，士英当国，起兵部主事，历员外郎中，监军京口。以金山踞大江中。控制南北，请筑城以资守御；从之。善书，有文藻。好交游，干士英者多缘以进；气焰赫然。为人豪迈自憙，颇推奖士类，士亦以此附之。明年，迁兵备副使，分巡常、镇二府，监大将郑鸿逵、郑彩军。及大清兵临江，文骢驻金山，扼大江而守。五月初，擢右佥都御史，巡抚其地，兼督沿海诸军。乃还京口，合鸿逵等军札南岸，与大兵隔一江相持。大兵编巨筏，夜置镫火，放之中流；南岸军虚发炮石以为克敌也，日以捷闻。九日，大兵乘雾潜济；迫岸，诸军始知，仓皇列阵于甘露寺。大兵以铁骑冲之，悉溃，文骢走苏州。十三日，南京破，百官尽降，命鸿胪丞黄家鼒往苏州安抚，文骢袭杀之，遂走处州。

　　时福州唐王立，乃遣使奉表称贺。鸿逵已由海道赴闽，数荐其才；旋拜兵部右侍郎兼右佥都御史、提督军务，令图南京。初，王在镇江，与文骢交好。其子鼎卿为士英甥，士英遣迎福王，与王遇于淮安；王贫窭甚，鼎卿赒给之，王与定布衣交。及鼎卿上谒，以故人子待之，宠甚。特授左都督、太子太保奖其父子，拟以汉朝大、小耿。

　　明年，衢州告急；诚意侯刘孔昭亦驻处州，王令文骢与共为援。七月，大兵至；文骢不能御，退至浦城，与监纪孙临并为追骑所获。说之降，不从，同被杀。

　　临，字武公，桐城人；官职方主事。龙友招之入幕，前兵部侍郎晋之弟也。

　　「摭遗」曰：龙友顾曲秦淮，一时名下士翕然和之。观其设守金山，胸中非漫无计画者。累于附热，损厥清名，遂至沦入奸党。幸而死之，犹得其所耳。嗟哉！吾特因其尽节也，拔诸。

　　钱敬忠

　　钱敬忠字孝直，号玉尘；鄞县人。万历己未进士，临江知府若赓子。若赓初官仪部，论选妃事得罪神庙，几不免。既出守，以会勘江陵所陷故御史状，江抚因之遣戍。诸权贵衔之，诬为酷吏。神宗以夙怒，诏置之死。诸法司申救不得，临江士民千数人连年赴阙，亦不得。阁臣申儒行冤之而不敢请，乃与理臣议请缓决；遂长系于狱者三十又七年。若赓三子皆授经于狱，其冢孙肃乐亦时寄所业就狱教之。下狱时，敬忠祗一岁；至是成进士，不赴大对。为文誓墓，省其父。还诣京，具疏吁冤至千万言。会熹宗新即位，匦臣尼之；乃自囚服泣血跪午门前，丐阁部诸臣转请。凡江右人之在官者徐良彦、姜曰广、吴士元辈为出公揭，同榜生如姚希孟、孔开运、陈子壮等亦力与当道谋。时邹元标筦刑部，促议以入。得旨：「钱敬忠为父呼冤，请以身代，其情可哀！汝不负父，将来必不负朕。准将钱若赓免死，放还乡里」。遂驰赴江西，奉父归浙。当其伏阙也，别作誓天文，以必死要之；而卒遂其志。

　　壬戌，补奉大对谒选，授刑部主事。寻以忧归。珰祸炽，服阕不起。时涿鹿冯铨嫟于珰，呼吸通天；以敬忠出其门，招之，绝不往。后南京御史沈希韶疏言：「敬忠泣血长安道上三年而出父于狱，精诚上通帝座。冯铨炙手可热，而独不肯一为俯首，如水不波。宜亟加擢用，以重学使铨衡之选」。诏起原官。会以母氏田病，自念兄伯仲咸在舍，不得援终养例，竟乞休。奉母几二十年，再补原官，出知宁国府；已罢还。

　　甲申之难，重趼奔赴。南都立，敬忠以六月朔上疏，凡千数百言。略曰：「皇上所亲遘之难与三月十九日，为开辟未有之变。纔一念及，则蹐地局天，行尸走肉，不觉魄已离魂，生不如死。独念国破君亡，虽陵寝震惊、钟簴非故，犹赖东南半壁，何止一成一旅！而皇上渊跃天飞，依然有君。则自监国以来、登基以后，皇上一大事因缘、朝野一正经题目，除却讨贼复仇外，更无与为第二义者。今观举朝诸臣，似以三月十九事亦未为地覆天翻、千古非常之奇变也。如以为奇变，当必有洗胃刮肠一番痛心之设施。乃两月来，立纲陈纪、张官置吏，亦既济济彬彬章满公车、言满朝听，而讨贼复仇一事未闻有痛哭流涕为皇上一赞决者，亦未见有单肩赤脊为皇上一亟图者。臣不敢深言，亦不忍深言。百年以来，功利之毒沦入骨髓，已成膏肓；乃有书破万卷、官跻一品，未识「君父」二字者，致有今日！以今日世道人心，恢复大事，诸臣已不足恃；独有皇上不共戴天一念，果可彻地通天、反风却日，决不愁神灵不护呵、群力不辐辏也！臣昧死请我皇上无烦再计、不俟终朝，推瞿然失席之情，挺身蹶起；效素服哭郊之事，洒泪誓师。悬诏国门、布告天下，亲率敢死之士一往无前，灭此朝食。四海之内，义称臣子者，各各蠲赀贾勇以佐军；现有职司者，在在炼兵转饷而接济。万事不理，单刀直入。即有谓万乘之孝，与匹夫不同；孤注之危，非万全良策者。彼虽陈议甚高，吾思吾父不能顾矣。即今残破地方姑置弗论，其未经兵火者南直十数郡外，江、浙、闽、广皆雄藩也。诚早以训练转输专责之师帅之，任十数万子弟兵、数百万粮草，何虑不首尾接应。只须掀翻格套，使■〈飠匊〉郁尽舒；宽假便宜，令胆智毕吐：庶几真才为我作使。若复一瓢众举、十羊九牧，徒相与蒿目而忧；无兵无饷，真是向饭箩边愁饿死耳。在事诸臣必诋臣腐儒不暗时务，不曰祖宗社稷为重，必曰轻举躁动为殃；臣亦敢不谓然。独恨功利之毒自锢锢人，听其所言洋洋至理，扪心自揣，或非本怀。从来误人家国、贻羞千载，何尝不据一面之理。唯愿皇上存敝屣草芥之心，不绥被发缨冠之举；思伍员夜泣之悲，早决枕戈待旦之计。除凶雪耻，远迹康、宣；抑亦惧乱贼、扶纲常、正人心，息邪说。否则，无父无君，不知其所终矣」！得旨：「钱敬忠有何异谋可足兵食，以便恢剿？着再奏」。敬忠溯典引经，复得千数百言，再上之；报闻。已又陈第三疏，备论齐、鲁重轻之势；且云：「庙堂诸老，非有张良之智、裴度之忠、李德裕之才与识，不过以定策而枋国耳。昔者楚、汉之争，势重在楚不在汉；比三老董公遮说义帝之丧发，而天下大势尽归重于刘。楚、汉轻重之势，亦即今日我与贼及廷臣诸镇轻重之势。汉高能早握其机以成帝业，此我今日君臣所当共念者也。晋栾却杀厉公，立十四龄之悼公，势在栾却；已悼公召群大夫誓之，稽首唯命，而晋势得尽归于公。夫悼公能早握其机以致中兴，此又我皇上今日所当独念者也。舍此一着，何言宗佑百年，即欲为皇上图一身亦无计矣；何言恢复一统，即欲为皇上保半壁亦无计矣。盖皇上一失此机，则浸假而移于柄臣、落于雄镇，且浸假而倒授于贼。今登莱等处未睹诏书，犹为我大明坚守；民之思汉可知。乃当事诸臣四顾踌躇，动忧兵食；且鳃鳃乎奇谋异计，借此箸筹。此机一失、此势不回，天下事未知税驾；偏安且不可得，臣从此不复敢言矣」。敬忠连上三疏，待命逾月，庙堂充耳；而马士英辈以其累渎，终不上。遂怏怏失志归，自称「崇祯遗臣」，卧病不出。

　　次年，大兵渡江。敬忠病甚，每索邸抄读之，抚膺恸哭，自叹其不幸多言而应也。乃戒勿药，以六月望后一日卒。生平喜聚书，终日丹黄不倦；手批书至数千卷。子二：光绣、昭绣，并能诗。光绣字蛰庵，尤有名。

　　「摭遗」曰：钱公血疏救父，痛累万余言。神宗之于此狱，实伤天地之和。节其词云：「臣父下狱，年未四十，臣甫一岁无所知。祖父母俱六十，相继断肠死。嫡母张，忧怖死。臣父有子之妾，一时改嫁，子母生离；两弟以忆母而殇。两姊未嫁，嫡母既丧，别无亲人；日夜号咷，以成疾而殀.止余臣兄弟三人俱断乳，依圜土中。臣父刀俎残喘，实兼母、师；抱哺煦濡，含酸授简。臣自一岁至三十八岁，桁■〈木匣〉杨柜之间、沮洳臭秽之地，履影吊心，酸鼻痛胃」。又云：「臣自童时不忍见父受苦，今何能两眼看父断送圜中。且何能手持父尸，独生出狱门，尔时必无逃一死。臣不揣昧死侥幸，愿以余年代父伏法；使臣两兄裹父残躯至祖墓，洒血长号，一写终天之痛，而得免拖尸之恶名。臣虽身首异处，死有余荣矣」！嗟乎！此文百世而下，犹恻恻不忍踵读也。「摭遗」之所以补列斯传者，以赧王时三疏为剀切之文，而藉以见忠介公忠孝一门之盛云。

　　姜一洪

　　姜一洪字开初，号光阳；余姚人。万历丙辰进士。历职礼、户二部员外郎，转郎中；出守江西。迁河南兵备，分巡汴梁。时流寇分犯河北，一洪设法防御；叶县、鄢陵、彰德、怀庆千里之内，赖之以安。叙功，擢福建按察使，转广东布政使左参议。累着政绩，迁太仆卿。

　　甲申之变，与左都御史刘宗周议振义旗，不果。唐王立，大学士黄道周荐之，晋吏部侍郎。旋升户部尚书，奉命赴赣，会仙霞岭兵溃。丙戌秋八月二十一日，唐王出奔，一洪徒步追从之。及抵赣之木榔庵，力竭恸哭，赴江死。

　　子二：长曰天植、次曰廷梧；偕走四千余里，负楬椟以还。中涂屡遘官军，械天植为逃丁；而廷梧方总角少年也，辄膝行马前，求为兄代。一时以孝友称。

　　「摭遗」曰：案姜司农尽节时，有陈若水者，同赴江右；竭蹶道路，同以力尽死。爵里不可考。

　　熊纬（郭符甲）

　　熊纬字文江，南昌人。崇祯癸酉进士，官行人。两都既覆，家居。每饮酒，辄涕泗横流。其友或语之曰：「昔狼■〈月覃〉有言：「吾未获死所」。子既有志，盍求其所」！纬因驰诣延平谒唐王，擢兵科给事中。寻扈行至汀洲遘变，从官迸散，纬独奔赴于王。大兵遂之，号哭入行宫；说之降，不屈，乃被杀。

　　泉州破，故南京户部主事郭符甲举兵谋恢复，战殁。尸暴七日如生，乡人义而葬之。符甲，晋江人；崇祯癸未进士。

　　徐复仪

　　徐复仪字汉宫，上虞人；崇祯癸未进士，为兵部尚书人龙族子。北都变，家居恸哭，誓讨贼。南都立，授刑部员外郎；按治逆臣罪，有能声。出典云南乡试，未至，南都破；人心汹汹，而复仪讲宾兴礼如故。夜谒黔国公沐天波，使陈兵卫镇抚之；土夷遂不敢肆。

　　乙酉闰六月，闽中唐王立，起翰林院编修。丙戌八月大兵下，复仪乃幅巾草履走千里归；辞父母、妻妾，独居山中，日诵「离骚」。或从危崖撺身而下，累不得死。一日，风雨昼晦；恸哭，急投谷中死，目犹张。其父承宠趋视，持其首哭之，乃瞑。

　　周之藩

　　周之藩字长屏，籍贯弗详。崇祯中，曾为福建参将。乙酉，进前军都督府总兵官。唐王大举出师，诏之藩以所部由汀州出，直抵南昌；遥授御营右先锋，属永胜伯郑彩节度。已而不果行，封福清伯。

　　延平失守，乃踉跄趋扈。追兵急，辄大声呼曰：「吾大明皇帝也」！乱兵争前执之，知其非是；群矢集如猬，遂死。时方大暑，群尸虫腐，之藩摊尸五日而玉色莹然。

　　「摭遗」曰：闽事既败，东阁大学士傅冠不屈死。冠，进贤人，崇祯时入阁。性简易，罢职归。唐王起故官，命督师江右；后致仕。大兵被执，不屈死。礼部尚书曹学佺投缳死。学佺，侯官人；学问淹贯，立朝有风节。通政使马思理亦死之。前大学士蒋德璟卒于泉州。东阁大学士兼礼部尚书顾锡畴，字瑞屏，昆山人。寓居温州江心寺，唐王命以故官督师；为降将总兵贺君尧所杀。浦城破，协守仙霞关兵科给事中建阳黄大鹏阖门死之。吏部稽勋司员外郎泉州叶翼云，为令有声。兵破同安，被获不屈死。都督同知义乌傅启耀，亦以不顺命死；全家俱殉。侯官贡生元纶绝粒死。闽县民赵卯，哭辞所亲，雉经死。黄鸣俊既投款，授五品官。已而自羞，以疾辞；未几卒。

　　「摭遗」补曰：当时遗臣若曾、若路、若何，名犹在史册间，人得知之。若徐、若钱、若姜而下诸公，皆能尽诚、尽节于一时者也，而可失诸记载乎？外此而犹有所遗者，则于闽、粤诸臣之下分附其名；得有事实，则续稿疏列以载补之。

　　●绎史摭遗卷三

　　吴郡李瑶子玉纂

　　目录

　　闽疆督师守赣诸臣列传

　　杨廷麟万元吉郭维经（子应铨、应衡、应煜）刘同升彭期生姚奇胤、杨文荐（陈烈、吴国球、林逢春、周瑚、熊国本等、李时兴、高飞声、胡甲桂、郭宁登附）

　　赣州之守也，阁部督师杨、万、郭三公协志婴城，湛身殉国，实与唐王相终始。温氏于闽「纪略」中仅一见其名，概不书其死事。殆以汀州之平在八月，而赣则及十月始溃，无所附丽，故略之邪？且案之诸义师中，又不为立传；是「佚史」之于吃要处，其脱失正复不少耳。凡江右之守土效死及赣中殉义所遗者，并摭附。

　　列传三

　　杨廷麟

　　杨廷麟字伯祥，清江人。崇祯辛未进士，授庶吉士，转编修。勤学嗜古，声震馆阁；与都御史黄道周善。皇太子将出阁，简充讲官兼直经延；乃具疏力让道周，不许。明年春，帝御经筵，问保举、考选之法何者能得人？对曰：「保举当严举主；如唐世济、王维章为温体仁、王应熊所荐，今二臣败而举主无恙。是连坐之令先不行于大臣，欲守保举效得乎」？帝为动容。畿辅告警，因上疏劾兵部尚书杨嗣昌；言「陛下有挞伐之志，大臣无御侮之才。谋之不臧，以国为戏。嗣昌及蓟辽总督吴阿衡内外扶同、朋谋误国，倡和款议，武备顿忘，以至于此。今可忧之在外者三、在内者五。督臣卢象升以祸国责枢臣，言之痛心。夫南仲在内，李纲无功；潜善秉成，宗泽殒命。乞陛下赫然一怒，明正向者主和之罪；俾将士畏法，无有二心。召见大小诸臣，咨以方略；谕象升集诸路援师乘机赴敌，不从中制：此今日之急务也」。时嗣昌意主和议而廷麟痛诋之，遂大恚忿，诡荐其知兵。帝即召见，改兵部职方主事，赞昼象升军。象升得之甚喜，即令往真定转饷济师。及象升战死贾庄，嗣昌亟问杨赞画死未？侦卒以奉使在外对，嗣昌为不怿者久之。初在军中报曲折，嗣昌拟旨责其欺罔。事后几欲中以危法；帝察无罪，仅贬秩。黄道周狱起词连，将逮治；旋狱释。言者交荐，得仍故官；未赴，都城陷。廷麟时在南昌，跄地恸哭；与翰林修撰刘同升遇，集兵勤王。会福王立，御史祁彪佳荐之，授左庶子；辞不就。宗室朱统■〈金类〉诬劾大学士姜曰广并诬廷麟招健儿，有不轨谋，曰广为内应。语绝狂诞，王置不问：然所募兵竟以散去。

　　乙丑南都破，我大清兵下南昌，袁州、临江、吉安俱投诚。已又取建昌，惟赣州孤悬上游，岌岌独存；而兵力单寡，人怀汹惧。廷麟乃与同升谋邀南赣巡抚李永茂享士大夫于明伦堂，劝谕兵饷，刻期大举。唐王手诏至，嘉奖备优，擢吏部右侍郎。比有粤东入卫兵过境，即疏留之；立忠诚社，得二万余人。九月，廷麟领兵偕同升取万安、抵泰和，复吉安全郡，又收临江。具表，以偏安海甸为非计，请王移驻赣州；进兵部尚书兼东阁大学士，赐尚方剑，便宜从事。未几，王召永茂为兵部右侍郎，以张朝綖来代。俄，朝綖召还，即以同升代。十月，吉安告警，副将徐必达战败赴水死。援师至，大兵稍退，屯峡江。十二月，同升卒；总制万元吉自闽至赣，遂兼巡抚事，与廷麟协力规画。明年正月，廷麟赴赣招降峒蛮张安等四营，复得四万人；安骁勇善战，赐名「龙武新军」。三月，闻王将莅赣，趋往朝之。甫行，吉安告警；留屯郊外，日驰疏陈援吉、防赣事宜。时元吉代守吉安，守将胡长荫违节制战败，城复失。元吉走皂口欲自沉；永丰令亟持之，乃退保赣州。

　　初，中书舍人张同敞于崇祯末奉命赴云南调兵；及抵江西而南都且失，因退还吉安。廷麟留与共守，待以客礼。其将赵印选、胡一青频立战功，元吉约束严，不少假贷，诸将渐不悦，不用命。元吉以新军张安为足恃也，蔑视云、广军；云、广两军因之解体。然安故蛮寇，受降后淫掠自如；廷麟遣救湖西，所过无不残破。及是，大兵逼吉安，诸军皆内携，城中不战而溃。四月，我兵复乘胜至赣，薄城下。江西巡抚刘远生亟出城，躬往雩都邀张琮者将兵来救；赣人疑之曰：「抚军遁矣」！焚其舟，并拘其妻子。俄而远生率琮兵至，赣人乃悔罪。琮渡河抵梅林，中伏大败；还至河争舟，多堕水死。远生愤甚，五月朔渡河复阵，身先士卒，被执；复逃归，围愈急。廷麟乃遣使调广西狼兵，己往湖西邀新军还。及望日，与我兵再战梅林，再败；即散遣其军，而身入赣城与元吉誓守。六月，李永茂遣副将吴之蕃率广东兵五千至，战于李家山，围暂解。广安（？）退保南康；已复合廷麟等分门坚拒如初。

　　赣州困守久，王奖劳之，赐名「忠诚府」。七月，尚书郭维经来援，与御史姚奇胤募兵八千，元吉部将汪起龙率兵数千，云南援将赵印选、胡一青率兵三千，大学士苏观生遣兵亦如之，两广总督丁魁楚亦遣兵四千，廷麟更命将吏收合散亡得数千，先后抵赣，营于城外，军声颇振。八月，水师罗明受至，战江上大败，死者无算。云、广军气夺，不战自溃；他营亦稍稍溃去。会闻汀州破，人情益震惧，守者疲甚。十月四日，天雾且雪，大兵用向导乘夜登城，廷麟急督乡勇巷战。黎明，大兵至；城上发炮，炮炸城裂，遂走城西清水塘自沉死。同守者，总制万元吉、尚书郭维经、御史姚奇胤、主事彭期生俱死之。

　　「摭遗」曰：杨阁部起义兵于闽中颁诏之先、失孤城于汀州就俘之后，观其奉表请驻赣州以图恢复，心甚雄而力甚钜矣。及其死，我将有贾熊者叹为忠臣；仓卒无所得棺，遂以门四扇軿之，瘗之东关之外。其始为赞画时，卢忠烈公甚倚之。后之以阁部督师而尽力若此，可谓不负所友矣。

　　卢忠烈公象升之墨绖从事也，虽死于战，实死于杨嗣昌耳。贾庄之难，遘怨者犹讳其状。嗣昌且遣逻卒三人往察之；中有俞振龙者，归报卢督麻衣被体，实死战场。嗣昌怒，棰楚三昼夜，终不易一词；垂毙，翘首呼曰：「天道神明，我不能枉忠臣以求活也」！闻者莫不切齿于嗣昌云。夫振龙一小卒，而尚义若此；终附忠烈以传矣。忠烈少读张睢阳、岳武穆传，叹曰：「吾得为斯人，亦幸尔」！军中粮尽，士卒饥甚，知必死；晨起出帐，四面拜曰：「吾与将士同受国恩，惟患不得死、不患不得生」！众皆泣，莫能仰视。乃遣杨赞画廷麟赴总监高起潜营乞援，且曰：「与其死西市，何如死疆场」！赞画诣之，号泣请兵；而起潜卒不应。忠烈乃突围奋斗，身中四矢三刃，一军尽亡。亡后，畿民雨泣奔赴，曰：「卢公死，谁更恤我者」！竞起立祠祀之。嗣昌格其死状，尸逾两月始得殓。呜呼！嗣昌当时犹恐杨赞画之不死焉耳。忠烈事与本史无与，吾因慨赞画之终能成志而附及之。

　　万元吉

　　万元吉字吉人，南昌人。天启乙丑进士，授潮州推官，补归德；捕盗有声。

　　崇祯时计典，镌级为永州检校；寻迁大理评士。杨嗣昌荐其才，为军前监纪。嗣昌倚之若左右手，诸将亦悦服；驰驱兵间，未尝一夕安枕。以忧归。

　　服阕，起南京职方主事，进郎中。福王立，仍故官。元吉以四镇不和，请奉诏宣谕；请发万金犒高杰军，申以大义，令保江淮。乃渡江诣诸营。时杰与黄得功、刘泽清方争扬州，元吉致书得功共奖王室，得功报如所指；遂录稿传示泽清、杰，嫌渐解。顷之，上言朝廷不当偏安，宜仍「南京」故名，示不忘恢复；而减锦衣旗尉、罢南北镇抚，以杜告密。廷议以元吉能辑诸镇，擢太仆少卿，监视江北军。又疏请修「建文实录」，复尊号配祀；褒靖难诸臣及近日北都四方殉难者，以作忠义之气。元吉身在外而心于朝廷，每多论奏；皆可之。及高杰欲赴河南讨贼，方拟请速予饷，杰乃袭得功于土桥。元吉心伤之，因言：「古大将保功名，必以恭顺为本。今朝廷新立，纲纪未尊，恐从此相沿，恭顺日替。轻朝廷、隳纲纪，臣罪滋大」！因自请罢斥；不许。

　　南都覆，走闽疆，归唐王。大兵下江西，诸郡望风附，惟赣州城守。元吉以兵部右侍郎兼右副都御史，总督江西、湖广诸军。及抵赣，刘同升已卒；遂兼巡抚事。明年春，督师杨廷麟将谒王，代守吉安。吉安复失，奔皂口。乃檄谕赣州，极言云南军弃城罪；云南军因而西去。大兵来逼，不能御；即趋入赣城，被围。元吉素有才，莅事精敏；及失吉安，令益严，部下多不用命。日坐城上，与将吏不交一言，神志愍然；隔河大营遍山麓，而指为空营。兵民从大营中至，言敌势盛；辄叱为间谍，斩之。给事中杨文荐，其门生也；奉命往湖南，过赣见事急，因自任守御，城中赖之。既而云南、两广援师毕集，军威一振。诸将请战，元吉必待水师至，并击之。水师帅罗明受者，故海盗也；兵部主事王其宏言：「明受桀骜难制，若慈母之奉骄子。今且水涸，巨舟难进，岂能如约」？不听。及水师至，大兵侦知，即夜截诸江，焚巨舟八十，死者无算；明受遁还舟中，火约、戎器尽弃之。于是云南、两广军皆自溃，诸营散走一空；城中止郭维经等部卒四千余人，城外水师后营二千余人而已。廷麟初调广西狼兵八千人已逾岭，不及至；参将谢志良驻雩都，拥众万余，观望不敢进。

　　旋闻唐王被难汀州，全城气索，城遂陷。部将拥之夺门出；元吉叹曰：「大事去矣！为我致谢赣人，使阖城涂炭者我也。我何可独存」！遂投赣江以死；年四十有四。

　　「摭遗」曰：万总制申命过严，遂致客将不复效勇。先禁妇女出城，民间率以为怨，其家人有潜载其妾缒城去者，乃遣飞骑追之还，缚其家人痛捶之；故迄于城破而竟无一人出。向与金声桓善，声桓收江右，尝具书币来招；总制以各行其志辞。既而主抚金恢省议，亦移书相闻，声桓颇为之心动也。

　　郭维经（子应铨、应衡、应煜）

　　郭维经字六修，江西龙泉人。天启乙丑进士，授行人。崇祯初，迁御史。疏陈时弊，有所举刺，责令指实；乃极言顺天府尹刘宗周之贤，力诋吏部尚书王永光溪刻及用人颠倒罪。不省。后周延儒罢，温体仁代之；复言「执政不患无才。有才而用之，乃排挤正人，不以之筹国事。国事日非，则委曰「我不知」；坐视盗贼日猖、边警日急，止与二、三小臣争口舌是非。平章之地，几成聚讼；可谓之有才邪」？帝切责之。寻以忧去。久之，起故官。

　　北都变，南京诸臣议立潞王，维经力主福王。王立，进应天府丞；仍兼御史，巡视中城。维经以加衔为魏忠贤陋习，力辞；不允。俄上言：「圣明御极将二旬，一切雪耻除凶、收拾人心之事，丝毫未举。今伪官纵横于凤、泗，悍卒抢攘于瓜、仪，焚戮剽掠之惨，渐逼江南。而庙廊之上不闻动色相戒，惟以慢不切要之务，盈庭訾议，致启旁门斗捷足，营钻窥之隙穴、作富贵之阶梯。举朝人心如狂如醉，匹夫匹妇呼天愤郁，酿成灾祲。乞令内外文武诸臣洗涤肺肠，尽去刻薄偏私、及恩怨报〔复〕故习，一以办贼复仇为事」！报闻。马士英荐阮大铖，廷臣力争。史可法进调停之说，谓「前监国诏有「逆案不许起用」一则，臣为删去；后来何故复入此，示人以隘」？维经驳之，以为失言；士英、大铖等深疾之。寻迁大理少卿、左佥都御史，命专督五城御史，稽察非常，肃清辇毂。乙酉二月，隆平侯张拱日劾其「迎恭王御容日，托疾不赴；是不欲观盛典也」。保国公朱国弼复言其「署大理事，刑部以伪防御使武愫案会题，辄以未经覆谳驳之。愫已受伪命，何矜何疑？执法之官，甘心庇逆；乞重惩」！乃下部院勘议，令回籍。

　　唐王召为吏部右侍郎。其子应铨、应衡、应煜举兵临川，大小十数战，颇有斩获。王授应铨、应衡兵部郎中，应煜户部主事。丙戌五月赣围急，命维经以吏、兵二部尚书兼右副都御史，总理湖广、江西、广东、浙江、福建军务，督师往援。遂与御史姚奇胤同发，沿路募兵，得八千人。入赣，与杨廷麟、万元吉协力坚守；应铨等驻兵龙泉为犄角，而声势不相属。及城破，维经偕奇胤入嵯峨寺自焚死。

　　明年，大兵攻龙泉，应铨设伏拒却。部下裨将刘文耀者潜引军入城，兄弟同就执。应铨投崖不绝，缚至不顺命，扼吭死。应衡至吉安，巡抚刘一鹏欲降之，饮以酒，乃掷其饮具；凿齿断臂以死。应煜见巡按董学成，踞地坐，极口骂其奸贪状；抽肠而死，死尤酷。

　　刘同升

　　刘同升字晋卿，吉水人；祭酒应秋之子。崇祯丁丑，廷试第一。帝问年纪何？对曰：「臣年五十一，老矣。恐无以报圣恩」。帝曰：「尔尚似少年，勉之」！授翰林修撰。乞假省墓，归。后以论杨嗣昌，谪福建按察司知事。未赴而国变，同升闻之，痛哭几绝；乃驰檄遍告十三郡乡官士庶兴义复仇，缟素辞墓。书（？）至会城，与杨廷麟遇；大集澹台祠，为思宗发丧，蠲吉誓师启行。

　　会南都立，以左中允召，不赴。明年，与廷麟谋邀巡抚李永茂共建义旗，保守赣州。唐王闻而嘉之，诏加国子祭酒，转詹事。遂建忠诚社，招致四方豪健。乡官王其宏、刘明保、赵曰诹等各率家丁赍粮相从，集几二万人，克复吉安、临江。

　　既而永茂内召，即擢同升兵部左侍郎，总理江西；寻命巡抚其地。时益宗永宁王慈炎复取建昌、抚州诸路、约并下省；而同升拮据劳瘁，已疾作。是冬十二月，徇至雩都，卒于道。赠东阁大学士，谥「文忠」。

　　彭期生

　　彭期生字观我，海盐人。万历戊辰进士。以教授迁国子博士，历官员外郎中，出为长沙知府。再调扬州、南昌及济南，坐失囚被谪。复转至南京兵部主事，进郎中。献贼乱江西，迁江西兵备佥事，驻吉安。兵至，拒守不支，走赣州；杨廷麟偕与招峒蛮降。唐王加太常卿，仍视兵备事。城破，冠带自经死。

　　姚奇胤、杨文荐

　　姚奇胤字有仆，钱唐人。由进士，授南海知县。地饶多盗，力绝苞苴；专以弭靖地方为事，政声大起。行取进京，为兵部主事；改监察御史，巡按广东。未任，郭维经偕之赴援，同以自焚死。

　　杨文荐字幼宇，京山人。由进士，为兵科给事中。城破，因病不能起，执送南昌。绝粒而卒。

　　「摭遗」曰：赣城破，自守土职官、邑绅、士民殉者，不下数百人。参将陈烈数力战，众以其弟先附降，疑之；烈因誓死疾斗。及被缚，其弟已受职，劝之降；不听。顾谓赣人曰：「今日方知我无二心也」！推官署府事吴国球、赣县知县林逢春等皆起义举兵入社者，及部曹各官数十人等俱被戮。兵部主事周瑚被执不屈，磔死，最惨。其余乡官士民合门尽节者甚众：有织人熊国本入忠诚社最力，被执见赣令；令举人也，叱之曰：「尔织人何知为义」？国本曰：「我织人不知义，举人顾当为不义邪」！遂斩之。

　　江右之守土效死者，先有袁州知府李时兴、抚州知府高飞声、广信同知胡甲桂；城破，俱殉之。时兴，福清举人。初授知县，历官至袁州同知，摄行府事。时会城已降，时兴独与士民悉力拒守。无何，守将蒲缨战溃，援兵湖广黄朝宣等五营亦噪归。时兴知不可为，遂自缢于萍乡官舍；一仆亦从死。飞声，字克正，长乐举人。初授玉山知县，迁同知；乞养去。唐王时，大学士黄道周以督师募兵，邀与之偕；旋令飞声摄抚州事。大兵逼，量力不支，乃遣家人怀印走谒王缴之，而身以守城死。甲桂，字秋卿，昆山人。以乡试副贡入国学，授南昌通判；迁永州同知。道梗，不能之任，改广信。至则南昌、袁州、吉安俱失，广信止疲卒千人，士民多窜徙。会道周以募兵至，相与议城守。已而道周败殁，势益孤，甲桂效死弗去。城破被执，谕降不从，幽诸别室；遂自缢死。

　　「摭遗」补曰：案赣州破，在城官吏之殉者，更有监纪通判郭宁登、通判王明汲、临江推官胡缜、训导徐君鼎、雩都训导胡董明，俱被执见杀。都督佥事刘天驷、赣州卫千户孙经世、弟纬世、纮世、监纪军务聂邦晟、子士燫、士焕，俱阖门死。在籍乡官之殉者，编修兵科给事中万发祥、吏部主事龚棻、户部主事林琦、兵部主事王其宏、弟其窿、黎遂球、柳昂霄、鲁嗣宗、钱谦亨、中书舍人袁从谔、刘孟鍧、刘应式等，皆受戳。河南同知卢观象尽驱男妇入水，亦自沉。马平知县谢赞、子胤绣、从子胤斗，衣冠自缢。荐授万州判官周世光携幼孙赴水死。举人刘曰佺、贡生杨万言、诸生董缵卿、冯复京、余学义、欧阳丽天，咸率母妻子女以自经。又诸生郭必昌者，与其妻号哭三日夜死。金之杰巷战，手劈数人，挈妻自溺。王统、王纯入文庙，自经。周葵、陈君猷，积薪自焚。乡约谢明登携妻及子，投于井。书工赵廷瑞，亦自尽。其流寓被难者，广东提学副使符溯中与其兄述中、诸生庐陵段之浑、新喻萧瑛、宁都曾嗣宗、杨燧。

　　右赣州之难所以备书其姓氏者，藉以见杨、万诸公之勋劳不亚于扬州，而于南都、闽疆为有光也。凡江右之兵事尽于此。

　　附「夏万亨传」补：温氏前史于本事甚略，兹拾所遗赘此。案万亨初闻京师陷，北向恸哭曰：「臣当从死，顾有八十老母；今从皇上乞身空门，以奉天年耳」。后以南都命，擢江西布政使。

　　中州有怨者，论令不当超擢。至是，乃改按察佥事。时国步臲卼，人无固志。初至，给兵饷赢十之一。诘之吏，吏曰：「故事为公所得」。辄正色曰：「侵夺军资，岂我所为；况今何时乎」！及笞保宁王府隶，隶群起围官廨，声将以泄愤。一时南昌士民趋王府哗曰：「奈何杀我夏公」！焚门入。巡抚下令戢之，不得；保宁惧，亟邀万亨至。民则曰：「公固无恙，我辈何为者」！时上事未三月也。已而，兼绾七印。奉其母属门人之为临川令者，与东乡艾氏举兵以死。万亨一字葵甫，万历戊午举于乡。初以校官，迁西平知县，练兵御贼。调夏县，县洊被兵，内则以德绥民、外则以诚感贼。贼有钞掠城下者，单骑开门谕之。或不听命，则曰：「宁杀我，毋杀我百姓」！贼乃相惊异，称为好官，不杀一人而去。

　　●绎史摭遗卷四

　　吴郡李瑶子玉纂

　　目录

　　浙东监国诸臣列传

　　于颍庄元辰李长祥（章有功）徐孚远（沈光文）王思任王玉藻李山吴从鲁何弘仁刘穆（子肇绩、肇勷、吴邦璇、张国纪、谢震龙）

　　鲁监国画江之役，向以为张公玉笋之勋也；而实自于公九瀛，始湛然明节。史乘忽诸，世遂莫能举其名。矧夫投荒蹈海如研斋之独搘山砦、闇公之联络波臣；同其时以零丁并难者，可胜道哉！先太常火庐保社，所全宾多。至刘子肤之腹泐「尽忠」、谢云生之舌战殉国，直是天壤间一片血诚也。百世而上、九原以下，庶几无憾斯文。案时维唐、鲁交错之会，于永明则远且后也。故以江上前事诸臣先列一卷；至庚寅间入舟山殉者，则后见。

　　列传四

　　于颍

　　于颍字颍长，号九瀛；金坛人。崇祯辛未进士，累官工部员外郎，出授顺德知府；移西安，以事罢。

　　寻起复为工部郎，授绍兴知府。越人重水利，前守富顺汤绍恩筑三江应宿闸而越水治；然闸在下流，能泄不能引，能御潦而无以处旱。崇祯末，适苦旱。左都御史刘宗周家居，谓惟麻溪坝更于坝之上流，通之茅山；闸则闭之，是为良策。而萧山愚民挟形家言阻之万方，且极口詈。长吏谘于颍；颍曰：「刘总宪言是，下官当力任」。乃捕萧民之梗令者杖之、梏之；事得集。虽大旱不为灾，民复翕然诵。颍虽为一郡长，而事必请于宗周若子弟。

　　乙酉，迁分巡宁绍台道。马士英挟太后入浙，宗周泣曰：「事乃至此，若非斩士英，无以收既溃之人心」。颍于是再疏请诛士英；不报。宗周曰：「明府竟申大义于天下可矣」！颍自以外臣，未可擅杀宰相；偕之归，谋结熊汝霖辈共起兵。而我大清兵已至杭，宗周绝粒，颍亦驰入云门山观变。绍兴通判张愫以城降，贝勒帅令之行府事。会郑遵谦以苍头军起，斩愫迎颍。颍驰回，望城哭。城中人呼曰：「于公来，吾事济矣」！颍先曾密遣在事军官募兵备敌，至是络绎率众至；乡官前太仆萧山来方炜、前职方来集之等亦各以兵会。颍乃操小舟，挟短童西徇。之萧，新令陈瀛者出谒，执之；贝勒之使以榜至，又执之，焚其榜。鸣鼓誓师，大集都亭：时闰六月旬又三日也。即夕以五百人趋固陵，前所遣诸生庄则敬等以江船百余艘来迎。大兵札西岸杳未知；颍兵顾无甲，乃借絮衣于居民，各一冲潮径渡。萧人沉振东为导，尽驱西岸之船而东。至中流，大兵始觉，则无所得船。颍帅众登岸大噪，遂画江以守；一军扼潭头、一军扼桥司、一军扼海门、一军扼七条沙。寻大兵拽内河舟百余于江，复札木簰填土拟渡。颍遣死士陈胜等凿之沉；风起潮涌，簰尽漂向东，各营勾致以为用。时以为神助。颍谓诸将曰；「杭已有重兵，攻不易。莫若于下流由桥司入海宁、出海盐，以通震泽上流；由潭头入富阳通余杭，以扼独松关」。比闻海宁兵起，而富阳为降将郎斗金所据；勿坐视，乃遣副将刘穆夜袭之，余杭之道得通。故余杭令邱若浚、故瓶窑副将姚志倬来会，穆乃驻师清风亭为声援。大兵突至，克富阳；义士刘肇勷等死之。王宗茂、阮维新等迸力以御，颍自渔浦渡江救之，富阳复定。方国安之得驻七条沙也，始此。自江干立国，而王师未能遽渡者，徒以颍之取富阳也。监国至，晋按察使，行巡抚事。旋晋右佥都御史，督师江上；遂自为一军守渔浦。

　　时正兵为方、王二家，义兵为孙、熊、章、郑、钱、沉六家，客兵陈潜夫等又别为数家；内外交讧，争兵争饷。而颍参处其间，悉力支拄；与钱肃乐军相似，视诸军为最苦。王之仁尤恶之；一日会于潭头，语不合，之仁拔剑拟之。马士英却以身蔽，乃免。

　　已而谍言大兵自海道至，命移军守三江口。先尝三疏辞官，不许；至是，连章陈危急。而方兵忽走，列戍惊溃。颍复航海扈从，不及；即由海道还京口，以黄冠终。

　　「摭遗」曰：谢山全氏言富阳之役，世谓张公国维之功者，非也。于公之去越百余载，志乘以嫌故，不为立传。案画江之守，实自公始。是为浙东监国始事之臣也，补传首列。

　　庄元辰

　　庄元辰字起贞，晚字顽庵；鄞人。崇祯丁丑进士，学者称为汉晓先生。赋性严凝，不肯随人唯阿。下笔千言，亦倔强，睥睨一切。会试，出汪文毅、马文忠门下。释褐，授南太常博士；八载不迁，冷曹清望泊如也。

　　甲申之变，元辰一日七至中枢史可法之门，促以勤王。比赧王立，朝议选科臣；总宪刘宗周、掌科章正宸皆举元辰为首。而马士英势方张，欲尽致朝臣出其门；密遣私人致意曰：「博士曷不持门下刺上谒相公，掌科必无他属」。元辰峻拒之。是时虽东林宿老如钱侍郎谦益，亦俛首称门下于马、阮之徒，而考选诸臣能抗之者则惟元辰与沈行人宸荃而已。士英怒；或言是故刘、章之私也，遂传中旨仅授刑部主事，恤刑江南：公论为之不平。已而士英日横，且以阮大铖故，欲兴同文之狱，尽杀复社诸公。元辰曰：「祸将烈矣」！遽出都。且以板荡诗人之意，赋「招归诗」十章志感。未几，而留都陷。

　　钱肃乐之起事也，诸乡老之最惬心者，莫如元辰；遂破家输饷。初，降臣谢三宾欲梗师，而为王之仁所胁，不得已以饷自赎。及肃乐与之仁赴江上，三宾潜招兵于翠山；众疑之。王明经家勤谓之曰：「公等竟欲西行乎？何其疏也」。肃乐惊问计将安出？家勤曰：「浙东沿海皆可以舟师达盐官，五代钱氏尝由此道会黄晟之师。倘彼乘风而渡，北来捣巢，列城且立溃矣。非分兵留守不可」。肃乐曰：「是无以易吾庄公者」。于是共推之为城守事，分兵千人属之。以四明驿为幕府，请以家勤及林明经时跃等参其事；肃乐乃西行。元辰日耀兵巡诸堞，里人呼之为城门军。是役也，危城岌岌，赖此以镇。而三宾亦不敢动，乃以翠山之众迎鲁王于天台。自七月至十月，鄞始解严。

　　王召元辰入，晋吏科都给事中；迁太常少卿，再迁正卿，仍兼吏科如故。寻上疏言：「殿下大仇未雪，举兵以来，将士宣劳于外，炎威寒冻、沐雨栉风；编氓殚藏于内，敲骨吸髓。重以昔年秋潦、今兹亢旱，卧薪尝胆之不遑；而数月以来，颇安逸乐。釜鱼幕燕，抚事增忧：则晏安何可怀也！敌在门庭，朝不及夕；有深宫养优之心，安得有前席借箸之事：则蒙蔽何可滋也！天下安危，托命将相；今左右之人，颇能内承色笑：则事权何可移也！五等崇封，有如探囊；有为昔时佐命元臣所不能得者：则恩赏何可滥也！陛下试念两都之毁、黍离麦秀之悲，则居处必不安；试念孝陵、长陵铜驼荆棘之惨，则对越必不安；试念青宫、二王之辱，则抚王子何以为情；试念江干将士、列邦生民之困，则衣食可以俱废」！疏入，报闻。已又言：「中旨用人之非，乃赧王之秕政。臣叨居科长，断不敢随声奉诏」。王不能用。自是，累有封驳；时谢三宾夤缘居要，皆结内侍力阻之。而马士英又至，故佥事王思任等移檄以拒，且廷争之。元辰言：「士英不斩，国事必不可为」！于是贻书同官黄宗羲、林时对云：「蕞尔气象，似惟恐其不速尽者。区区忧愤，无事不痛心疾首，以致咳嗽缠绵，形容骨立，愿得以微罪成其山野。若非自洿，恐必不免」。举朝共留之，而意决竟去。

　　未几，大兵东下；乃狂走诸深山中，朝夕野哭。元辰故美须眉，顾盼落落；至是失其面目、巾服，似头陀而稍别。一日数徙，莫知所止；山中人亦不复识。忽有老妇呼其小字曰：「是非廿四郎邪」？因叹曰：「吾晦迹未深，奈何」！丁亥，疽发于背，戒勿药；曰：「吾死已晚，然及今死犹可」！其门人林奕隆曰：「请为吾师作「大还词」以祖道」。曰：「试歌之」。歌毕，元辰首颔者三，遂卒。

　　「摭遗」曰：林词「反招魂也」句多衍，有云：「汹汹天狼，绥绥野狐。逐人駓駓，白日幽都。敦脄血拇，肝胆横屠。悬人以娭，如跖之脯。六千君子，与白日殂；五千甲楯，与东流楛。往哉浩然，逃之大虚。火宅既离，毒苦可除。帝且饷公，九光五铢。小子謌此，以当骊驹」。

　　李长祥

　　李长祥字研斋，达州人。崇祯癸未进士，神采英毅。为诸生时，即憙言兵。比献贼乱蜀，募练乡勇，擐甲助城守；贼中皆知其名。

　　后选庶常，吏部荐之，使备督师之选。或曰：「天子果用公，计安出」？叹曰：「不见孙白谷往事乎？今惟有请便宜行事，屏邸钞不寓目；虽有金牌，亦不受进止。待平贼后，囚首阙下受斧钺耳」。闻者咋舌。时首辅以同里故，欲引为私人；不可。因不得召见。贼日逼，遂自上疏：「请急调宁远镇臣吴三桂兵，拒战都城下。新进士袁噩者，具将才；可辅之。令密云镇臣唐通与臣从太行入太原，历宁武、雁门攻其后。首尾夹击，贼可擒也」。思宗下其议未定，密云帅已至，诡请守居庸关，则放贼直抵昌平。长祥复疏，请急令大臣辅太子出镇津门，以提调勤王兵。皆不果行。而京师溃，为贼所缚，遭搒掠，乘间南奔。

　　福王立，改监察御史，巡浙盐。南中溃，起兵浙东；监国加右佥都御史，督师西行。而七条沙之师又溃，监国浮海去；长祥以余众结寨上虞之东山。时浙东诸寨林立，顾无所得饷；四出募输，居民苦之。独长祥与张煌言、王翊三营且屯且耕，井邑不扰。监军鄞人华夏者，为之联络布置：请引翁洲之兵连大兰诸寨以定鄞、慈五县，因下姚江会师曹娥，合偁山诸寨以下西陵。佥议奉长祥为盟主，刻期将集。而鄞之降绅谢三宾告之大兵，急攻东山。前军章有功，故会稽农家子，骁锐敢战，所将五百人具兼人勇；累胜。大兵以全力压之，不支被擒，拉胁决齿；垂毙，犹大骂而死。时有百夫长十二人，故尝受官兵指为间；至是，中军汪汇者与十二人期密以次日缚长祥入献。晨起，十二人忽自相语：「奈何杀忠臣」！折矢扣刃，偕誓而遯；汪汇追之不及。于是浙东沿村接落奉檄，有得长祥者受上赏。长祥匿丐人舟中，入绍兴城居数日，事益急。复遯至奉化，依平西伯王朝先。朝先亦蜀人，华夏曾为长祥通好订婚姻；得其资粮屝屦之助，复合众于夏盖山。一日，泊舟山下，有孽龙挟雷电将上天，涛涌荡舟，士卒皆无人色。长祥令发巨炮击之，雷电愈怒，水起立；长祥色自如，俄而晴霁。由健跳移翁洲入朝，监国晋兵部左侍郎，兼官如故。已言于王，请合朝先之众，联络沿海以为舟山卫。定西侯张名振不喜，袭杀朝先；长祥仅免。

　　辛卯舟山破，亡命江、淮间。制府陈锦得之京口，都统金砺、巡道沉润将杀之；锦不可，释之。乃居山阴涧谷中，寻游钱唐。然大吏以为终不可测，更安置江宁。长祥自舟山亡命与其妻氏黄相失，有婢文莺者代黄死。及居山阴，则黄自海上来，得再聚。后长祥鞿江宁，黄已卒。大府阳礼之，而终疑之。曰：「是子然者，谁相保邪」？长祥微闻之。时江宁有闺秀曰钟山秀才，善墨竹，容色绝世；乃娶之，朝夕甚昵。大府曰：「李公有所恋矣」。未几，乘守者之怠，竟逸去。由吴门渡秦邮，走河北；遍历宣府、大同，复南下百粤。天下大定，始还；南居毘陵，筑读易台以老。

　　「摭遗」曰：侍郎通籍甫一年而国亡，其自为诸生、为孝廉，已披坚执锐，为里社树捍御勋。逮夫侧身军旅，展转于鲛宫蛎屋之间者，又一十七载。而「明史」竟阙传！推其末，与王长升宠妾脱妻之意小异而实同也（文莺事，详「列女」）。

　　徐孚远（沈光文）

　　徐孚远字闇公，华亭人。崇祯壬午举于乡；故太师阶之支孙也。当明之季，江左社事最盛；而松江几社以经济见，孚远与夏允彝、陈子龙、何刚则尤为社中之杰。时寇祸亟，颇求健儿侠客，联络部署，欲为勤王之备。及子龙任绍兴推官，孚远乃引东阳许都见之；使其召募义勇，西行杀贼。又令刚疏荐之。既而东阳激变事起，子龙单骑入都营，许以不死；招之降。大吏持不可，竟杀都。既杀而刚疏下，已召之。孚远贻子龙书曰：「彼以吾故，始降。今负之，天下谁复敢交子龙哉」！以故子龙虽得功迁给事，而力辞不赴。马、阮乱政，尤恶几社诸公，因杜门不出。

　　南都亡，允彝起兵，乃赞之。闽中授福州推官。已而以张肯堂荐，进兵科给事中。闽事去，浮海入浙，而浙亦溃。钱肃乐方自浙奔闽，遇诸永嘉，恸哭，遂偕行。会监国至，再出师。孚远独身周旋诸义旅间，欲令之协和其事；而悍帅如郑彩、周瑞之徒咸勿听，因力劝肃乐以早去。时诸军方下福宁、围长乐，肃乐冀其有功，不纳。孚远复返浙东，入蛟关，结寨于定海之柴楼。此监国自长垣至舟山，孚远入朝。时宁、绍、台诸郡山寨相望，俱为舟山接应；柴楼则尤与之近。乃以劝输充贡赋，海滨避地之士多依之。迁左佥都御史。

　　辛卯舟山破，监国复入闽；孚远亦航海从之。是时，郑成功启疆礼士，雄冠诸岛，海上诸军尽隶之；凡老成耆德之避地者，咸往归之。孚远领袖其间，每以忠义相镞厉。成功娓娓听，至终夕不倦；有大事辄谘而后行。尝自嗟曰：「司马相如入夜郎教盛，此平世事也。以吾亡国大夫当之，伤如之何」！

　　戊戌，滇中遣漳平伯周金汤至，晋诸勋爵；迁孚远为左副都御史。是冬，随金汤入觐，失道安南；安南王要以臣礼，乃大骂。或曰：「且将以相公也」；则愈骂。安南王叹曰：「忠臣也」！厚资之。卒完节归。

　　明年，成功大举入江，败于白下；还师入台湾，未几卒。孚远无复有望，饬巾待尽；寻亦殁于台。遗一子；郑氏内附时，扶柩南旋。已而，其子以饿死。

　　沈光文字文开，号斯庵；鄞人。以明经入贡。乙酉，豫画江之师，授太常博士。已从至长垣，豫琅江军事；进工部郎。军溃，扈监国不及，走肇庆；累迁太仆寺卿。辛卯，由潮阳至金门。闽督李率泰密以使招；拒之，焚其书、返其币。时将卜居泉之海口，挈家航海。飓风作，失维飘泊至台湾。时郑氏未至，犹为荷兰地，乃从之受一廛，极旅人之困。及成功至，知光文故在，喜甚；以客礼见。时令致饩，拨田宅赡之。亡何，成功卒；诸臣欲再奉鲁王监国，光文从之。壬寅，王遽薨，议遂寝。郑经嗣立，颇改父政；讽以诗，几得祸。因变服逸至罗汉门，结茆以居；授徒自给，不足则济以医。叹曰：「吾二十年飘零绝岛、弃墓不顾者，祗欲完发以见先帝。而卒不克，其命也夫」！癸丑，台湾归附，光文虽老，而岿然独存。制军姚公启圣贻书曰：「管宁无恙邪」？寻卒于诸罗。按其居台凡三十年，盖及见延平三世之盛衰云。

　　「摭遗」曰：闽自无余造国，台海素外版图。洎郑氏开疆，群贤辏集，而闇公、斯庵籍作寓公，以隐副其志之不食周粟以死，是又古来殉难之一变局也。夫闇公崎岖谋国，若欲求一当而不能。而斯庵则孤立海隅，初无作为，似宜附诸外臣之列。然推其心，则非甘于郑氏而已者；故得于闇公传后类次之。

　　王思任

　　王思任字季重，山阴人。万历乙未进士。母唐，梦太白入怀，故小字金星；其父东海翁，以遂己志，又字之曰遂东。释褐时，年初二十；历官九江佥事。鲁王监国，擢礼部右侍郎；屡疏极言官乱、民乱、兵乱、饷乱、士乱之失。乞休，不听。既而叹曰：「江上之事不腊矣」！

　　先是，马士英称奉太后入浙，将趋绍兴。绍之人犹未知赧王就擒也，思任乃具疏太后，数王之短，痛斥士英奸；略云：「主上心惑奸相，耽于逸乐；士英窥微献媚，公窃太阿。以疆场担子一肩，卸与史可法；又心忌其成功，而掣其肘。四方狐狗之愿出其门者，得一望见，费至百两；得一登簿，献及千金。文选、职方，乘机打劫；巡抚、总督，交兑即题。其余编头修脚、服锦横行，更不待言矣。总之，士英知利而不知害，知存而不知亡；朝廷信之笃，所以覆之速。试问相臣之尊、司马之重，而可以不战不守，拥兵以逃乎？口称护太后驾，则圣驾独不当护乎？及今犹可呼号泣告之际，宜立斩贼臣头以谢天下」！又致士英书曰：「阁下政本自由，兵权独握；只知酒色逢君，门墙固党。从不讲求战守，遂致乘舆播迁。谋国至此，即喙长三尺，何以自解？以愚上计，莫如明水一盂，自刎以谢天下。若仍逍遥湖上、潦倒烟霞，效贾似道之故辙，则千古笑齿已经冷绝；再不然，如伯嚭渡江，我越乃报仇雪耻之邦，非藏垢纳污之地。当先赴胥涛，乞素车白马以拒」！及大兵渡江，思任已病；遂避至秦望山丙舍以卒。

　　「摭遗」曰；遂东于丙戌以詹事晋秩礼部，始宁倪无功；谓其本有意于筐篚之迎，论殊苛矣。其疏与书，犹足以褫老奸之魄也；则死事姑阙议之。

　　王玉藻

　　王玉藻字螺山，江都人。崇祯癸未进士，授慈溪知县。政尚和平，民不扰而事集。未期北都亡，前令汪伟以翰林检讨殉国；玉藻率官吏士民为大行哭临毕，别为位哭之三日。寻故少詹项煜以从逆亡命至，玉藻与慈之冯元飂皆出其门，冯氏匿之夹田桥别业：玉藻虽为致饩，顾甚菲。煜为慈之义民所不容，扑之淹桥下，置不问。有明士习最重闱谊，或以为过；应之曰：「吾不能为向雄之待钟会哉！顾惧负前日大临一哭耳。夫君臣之与师友，果孰重」？闻者耸然。

　　乙酉夏，大江以南尽附。浙中百城守令，或弃官去，否则降。而玉藻与沉宸荃起兵，遂晋御史，仍行县。复乃募义勇，请赴江上自效。旋解事，以兵科都给事中往军前。玉藻任事迈往，壮气勃勃；而江上诸帅恶之先，不予以饷。叹曰：「是将剚刃于我也」！因力请还朝。其在垣中推持正议，又不为诸臣所喜；不得已，力求斥罢，太常庄元辰留之。

　　丙戌夏，浙东再破；以黄冠遯于剡溪，久而不归。资粮尽，慈民及浙东义士时为周之。每临流，读所作诗，激厉慷慨，仰天起舞。辛卯后，始归故乡，以饿死。

　　「摭遗」曰：螺山与客谈岛上事，辄叹曰：「今犹靖康、建炎际耳。若以祥兴拟之，则下矣」。其恉崛强犹此。

　　李山

　　李山字少华，长洲人。寄家白下，以饩贡教授井里。有文名，兼能绘事，束脡及门者最盛。赋性峭絜，与人笃诚。官南京太常寺博士；福王立，以故官应召。马士英当政，詟其名，意颇下之；屡索所制，不报。同僚笑之曰：「李山直顽石耳」！因又号「顽石居士」。士英亦少解画，尝面乞为代；不获已，作郭忠恕「天外数峰」与之，然心终以为耻。寻挂冠归，卜居吴中之蠡墅；足不践城土，与徐勿斋、杨维斗、顾所受辈订莫逆交。

　　族人有名采者，为幕府客；偶至，密示一册，乃松江兵事株连狱也。大府信采，属访实；凡郡中声望所归之户均在列，得三百余姓。读之怛然。会日暮风雨至，亟呼酒；采故善饮，饮至如泥，命仆扶置他所卧。就地自火其庐；及扑灭，采亦醒，索册已灰，相对懊叹。因诫之曰：「此册性命多，安知非天意假火以销其狱乎！或有此册而遂有此火乎」！采悟，竟弃官扬去。

　　初，张国维抚吴时，即知山名。比审其贤，荐之；自为书招之。旋鲁监国遣使至吴，以太常卿召。至浙，未几发病，归。及闻国维事败且没、监国出海，乃处分家事，曰：「吾将报知己于地下」！，时勿斋、维斗、所受俱尽节，山断粒九日而终。

　　子天民，精历数之学。痛父介节，以浪走四方卒。

　　案家传，先博士少华公，为始迁蠡墅之族祖也。甲申六月，以南都命，颁诏往蜀，吴孝子威克从之。然不载使归月日，传中故勿为叙。而顾黄公作吴隐君赞，亦有「南都李博士使蜀」语，与之吻合；当非附会矣。公所着有「钓鳌客集」、「顽石画中诗」、「双清堂文稿」、「画禅造微论」、「六朝文丛」、「说明通事案」等书，惜子姓中落，稿本半轶。兹略举大凡，以略表先人之志。支孙瑶谨附识。

　　「摭遗」曰：士英酷憙清玩，或有谋得清要者，以重值购。黄子久「长江万里图卷」馈之，土英喜甚，寝食必偕。一日，其子銮攫之，士英持不与，爪伤銮手至出血；后携至江上之镇潮庵。大兵猝至，乃提携欲入怀袖；追呼急，复仓皇弃掷而去。士英画，笔致颇不恶；世丑其人，多改其名为冯玉瑛。「玉瑛」，秦淮妓之有画名者也。

　　吴从鲁

　　吴从鲁字金堂，山阴人。万历丙辰进士；由南阳县知县，历任监司。及江东起义，捐躯首事辄被抑。丙戌春，礼部侍郎王思任荐之，补通政司左参议。浙东不守，野服避居入山；设棺于庭曰：「有踪迹我者，即盖棺」！旋病；栉沐，衣冠含笑入卧，命家人盖之，气绝。

　　何弘仁

　　何弘仁字仲渊，号书台；山阴人。崇祯丁丑进士；历知建宁、高要县事，授御史，监江上军。越破，追监国不及；过关山岭，作诗书衣带间曰：「有心扶日月，无计巩河山」！末书「弘仁间关奔行在，闻台又失守；已矣！无复可为。身非吾身，吾何家为！吾子者食贫守节而已。明御史何弘仁绝笔」。遂投岭下死。

　　「摭遗」曰：案「浙江通志」：两京没，弘仁投台之白峰下，死而复苏。有土人负之入陶介山，削颜苦行，往来缙云、义乌诸山间。寻以病卒，遗命暴骸三日，野火焚之。

　　刘穆（子肇绩、肇勷、吴邦璇、张国纪、谢震龙）

　　刘穆字公岸，山阴人。貌修伟，善大刀及射。崇祯丁丑武进士。南京兵部尚书史可法知其才，由上海把总，檄补江南水师参将。南都破，募兵五百归越，为监国守潭头。以功，开府晋爵。丙戌六月，监国航海去；穆闻，一夕暴卒，目不瞑。子肇绩，行八，字子肤；以游击将军从父军。乃与诸弟长跪床下，腹刺「尽忠报国」四字，湼而誓之；目乃瞑。

　　肇绩之弟曰肇勷者，行九，字子让。先一年战死。勷短悍有胆识，幼亦随父任。识大盗毕昆阳于狱；昆阳歙人，善用枪，世称之为「毕家枪」。勷与兄绩咸慕之，日赂守者进以■〈飠木〉，经年不怠。昆阳出，遂以枪法授。由是，刘氏兄弟以「毕枪」名天下。后从父命，分领一军守江干。乙酉秋，兄弟合兵渡江战。肇勷骑而据岭，连殪十数人。矢尽，控弦作霹雳声，皆反走。会伏兵起，丛射之，矢集如猬，犹僵立不仆。其兄肇绩号而上者三，勿应；驰而下，视则死矣。抽矢出，镞至斗许；负以归。

　　一时同死者，义士王胤贤、陆建夔、郡吏印玉及掾吏、壮士又十六人。

　　都督同知吴邦璇，字睿玉；山阴世家子。习孙、吴法，受知于朱少师大典；监国时，荐之守金、衢。监国躼海，或约偕之闽邦；璇曰：「奉命守此，而他之吾不知也」。遂与大典协守金华至二十日。及阮大铖用炮专攻，势不支；大典麾其眷属尽投于井。邦璇曰：「城中火药正多，不可资敌，当为吾辈死所」。大典曰：「固吾意也」。即环坐武库中，举火；火发，作霹雳声，外兵都却走。其妻传亦投缳死。

　　都督同知张国纪，字羽仪；山阴人。挂襄毅将军印。南都溃，马士英称奉母后奔越，国纪白于长吏，力请诛之；不听。叹曰：「坏天下事者，必此人也」。恸哭而退。丙戌，江干兵溃，不食死。

　　中书舍人谢震龙，字云生；会稽人。监国时，以舌辩授官，命连络各镇。寻擢兵部主事。丙戌，江干师溃，为团练兵缚送巡抚。讯之，则自称部院。曰：「若两榜乎」？曰：「曾见两榜不屈者几人？明朝天下坏于两榜，监国特用我辈以压倒之。今虽就死，亦为诸公作榜样耳」！叱之跪，不屈；踞坐慢骂。巡抚怒，令以尺木勒两颐，深入寸许，使勿能有声；血流被面，乃就斩。

　　●绎史摭遗卷五

　　吴郡李瑶子玉纂

　　目录

　　闽粤义臣列传

　　陈子壮张家玉陈邦彦苏观生、霍子衡（梁朝钟）

　　由唐王而下，臣于永明而未尝登朝者列此。所谓义臣者，如义帝之义也。唐王弟聿■〈金粤〉窃据广州，事于「观生传」中附见。南都解学龙定拟罪案，张家玉与方以智、傅鼎铨同入五等「应徒拟赎」之列。后以智尽事于闽，以僧死；鼎铨尽事于虔，以兵死。家玉之死，则尤彰著者也。在当日为六等之刑书，在异日为千秋之铁案；谅哉！

　　列传五

　　陈子壮

　　陈子壮字集生，南海人。万历己未进士第三人，授翰林编修。天启甲子科，典浙江乡试；发策刺奄。魏忠贤怒，假他事削其籍，并免其父吏科都给事中熙昌官。

　　崇祯初，子壮起故官，累迁吏部右侍郎。流贼犯皇陵，帝素服召对廷臣；因对「今日所急，在收人心；宜下罪己诏，激发忠义」。纳之。乃会同列上蠲租、清狱、赦过、宥罪等十二事。寻以海内多故，帝思广罗贤才；诏援祖训「郡王子孙文武堪用者，准考验授职」。子壮虑后患，立陈五不可。会唐王聿键引前代故事诋之，遂除名下狱，坐赎徒归。已用荐起，官协理詹事府；未赴。

　　南都立，以礼部尚书召。至芜湖，而南都失守；乃驰还。时桂王常瀛避难梧州，子壮谓王神宗子宜立。总督丁魁楚方集众议，而唐王已立于福州矣；议遂寝。唐王召相；子壮以前议宗室有宿憾，辞不行。丙戌，汀洲破，桂王子永明王由榔为丁魁楚等拥立于肇庆。苏观生又议立唐王弟聿■〈金粤〉，子壮阻之不得，遂退居南海之九江村。永明王授以东阁大学士兼兵部尚书，总督福建、江西、湖广军务。大清兵入广州，聿■〈金粤〉被执死；子壮止不行。

　　明年春，张家玉、陈邦彦及新会王兴、潮阳赖其肖先后举兵，子壮亦以八月起兵九江村。兵多蜑户番鬼，善战；乃与邦彦约共攻广州，结故指挥杨可观等为内应。子壮兵先至，城中不敢动。事泄，可观等死，子壮退驻五羊驿。时我大清遣降将李成栋攻张家玉于新安；及邦彦至，与子壮谋伏兵禺珠洲侧，伺成栋还救会城，纵火以焚其舟，己军以青旗朱斿为号。子壮如计，果焚舟数十。成栋走下风引西，而邦彦尾之。会日暮，旗帜不能辨，皆疑为敌舟，阵动。风忽转，大兵乃顺风返击；大溃，长子上庸死焉，子壮走还九江村。

　　会故御史麦而炫破高明，具书来迎。子壮至，以故主事朱实莲摄县事。九月，高明破，实莲战死，子壮、而炫俱被执，械至广州。劝之降，不从；遂被戮。子壮母自缢。永明王赠番禺侯，谥「文忠」；荫子上图为锦衣卫指挥使。而炫字章闇，高明进士。历官上海、安肃知县；唐王时为御史。实莲字子洁，由举人历官刑部主事，为子壮邑子也。

　　「摭遗」曰：陈文忠之死，时制府佟养甲与李成栋领兵初出，得文忠而处以极刑且寸砾之，投骨四郊。呜呼！惨矣、忍矣！比后成栋反正，养甲亦降附；王乃恤赠文忠以太师番禺侯，即以养甲为谕祭使。养甲媿绝欲死；又通使归朝，乃为成栋子元胤所杀。闻先数日，恍惚见文忠抽矢射之云。

　　张家玉

　　张家玉字子元，东莞人。崇祯癸酉进士，授庶吉士。闯贼陷京师，被执，不能死。上书于贼，请旌己门为「翰林院庶告士张先生之庐」，请褒恤范景文、周凤翔等，隆礼刘宗周、黄道周，尊养史可程、魏学濂。自称殷人从周，愿学孔子；称李自成大顺皇帝。自成怒，召之入，长揖不跪；缚午门外三日，复胁之降，怵以极刑，卒不动。自成曰：「当磔汝父母」！乃跪。其时父母在岭南而遽自屈，人咸笑之。

　　贼败，南还。阮大铖等攻其荐贤于贼，令收人望、集群党；遂被逮。南京破，脱归。从唐王入闽，擢翰林侍讲，监郑彩军。出杉关，谋复江西，解抚州围。丙戌，闻大兵至，彩即奔入关；家玉走新城，与知县李■〈羽皇〉共城守。兵至，出战；中矢坠马，折臂，走入关。寻以右佥都御史，巡抚广信。广信已失，请募兵惠、潮；说降山贼数万，将赴赣州急。会汀州破，乃还东莞。

　　明年，与举人韩如璜结乡兵攻东莞城，知县郑霖降；籍前尚书李觉斯等赀以犒士。甫三日而大兵至，众败走。知永明王立，奉表贺，进兵部尚书。无何，兵至，战又败；如璜死，家玉走西乡。祖母陈、母黎及妹石宝俱赴水死，妻彭被执不屈死；乡人歼焉。西乡大豪陈文豹奉之取新安、袭东莞，战赤冈；大兵大至，攻数日，复败走铁冈，文豹等皆死。觉斯怨家玉甚，发其先垄、毁其家庙，尽灭其族，村市为墟；家玉过故里，号哭而去。途次得众数千，取龙门、博罗、连平、长宁，攻惠州，克归善，还屯博罗。大兵来攻，乃走龙门。复募兵万余人，分其众为龙、虎、犀、象四营，攻据增城。十月，大兵以步骑万余来击，家玉三分其众，犄角相救，倚深溪高崖以自固。大战十日，力竭而败。围数重，诸将请溃围出；叹曰：「矢尽炮裂，欲战无具；将伤卒毙，欲战无人。乌用徘徊不决，以颈血溅敌人手哉」！因遍拜诸将，自投野塘中以死；年三十有三。永明王赠少保、武英殿大学士、吏部尚书、增城侯，谥「文烈」。其父兆龙犹在籍，以子爵封之。

　　陈邦彦

　　陈邦彦字令斌，顺德人。为诸生时，意气豪迈。福王立，诣阙上政要三十二事，格不用。唐王读而伟之；既自立，即其家授监纪推官。未任，举于乡。以苏观生荐，改职方主事，监广西狼兵，援赣州急。至岭，闻汀州变。劝观生东保惠、潮；不听。

　　永明王监国肇庆，观生遣之入贺，王已西走梧州；邦彦甫晋谒，而观生又别立唐王弟聿■〈金粤〉于广州，邦彦不知也。夜二鼓，王遣中使十余辈召入舟中；王太妃垂帘坐、王西向坐、魁楚侍，语以广州僭立事。邦彦请亟还肇庆正大位，以系人心；且云：「彼强我弱，以战则非计；彼曲我直，以和则非名。警报日迫，彼若知惧，必来求成。如其不然，则粤东十郡我居其七，委其三于彼以代我受敌，我复从而乘其敝，不亦可乎」？王大悦。立擢兵科给事中，令赍敕还谕观生。及入境，闻杀使臣事；因遣从人以敕授观生，而致书晓以利害。观生犹豫累日，欲议和；旋闻永明王兵败，不果。邦彦乃变姓名入高明山中。

　　丙戌冬，广州破，观生死之，列城悉下；邦彦谋起兵。初，赣州万元吉遣族人万年募兵于广，得余龙等千余人，未行而赣失。龙等无所归，聚甘竹滩为盗，他溃卒多附之至二万余。丁亥春，大兵定广州、克肇庆，逼永明王于梧州，抵平乐。王走桂林，势危甚，邦彦乘间说余龙出围广州。已而发高明兵由海道入珠江，与龙会。遗书张家玉曰：「桂林累卵，但得牵制毋西，使浔、平间可完葺；是我致力于此而收功于彼也」。家玉以为然。大兵在桂林，闻乱还救，扬言取甘竹滩。龙卒素无纪律，且顾其家，辄引退；邦彦亦却归。乃遣门人马应芳既会龙军取顺德，战败，应芳赴水死。四月，龙再战于黄连江，亦败殁。邦彦乃弃高明，收合余众，据下江门。初，大兵于广州之围，李成栋俘获败卒及降者械送会城；巡抚佟养甲讯知谋出邦彦，遂以轻兵袭其家。执其妾何氏及二子和尹、虞尹，令为书以招邦彦。邦彦判书尾曰：「妾辱之、子杀之，身为忠臣，义不顾妻子」。养甲壮焉，颇以善遇。后郡绅李皇一、举人杜璜帅兵攻肇庆，始被杀；皇一等亦阵殁。

　　秋九月，密与陈子壮约复攻广州，水陆兼进。邦彦复至，谋泄不果。乃与子壮伏兵伺击，以火舟冲之，大兵引却。已而乘风夜战，大败；奔三水、清远。指挥白常灿以城迎奉，乃入清远，与诸生朱学熙婴城固守；精锐尽丧，外无援军。越数日，城破，常灿死。邦彦率数十人巷战；肩受三刃不死，走朱氏园中；见学熙自缢，拜哭之。旋被执；馈之食，不食。系狱五日，被戮。永明王赠兵部尚书，谥「忠愍」；荫其子为锦衣卫挥指使。

　　「摭遗」曰：举九江村之蜑户番鬼、龙门之龙虎犀象，加以高明山、甘竹滩之众，通力合作，则珠江上下尚可观邪！奉永明而计不自赡，不知当时二陈公与张先生何徒扰扰为也！夫张文烈近贼而不制于贼，犹可遯词希恕；其必欲旌此门焉，岂不可笑！至后之赤族殷仇，祸延祠墓，亦良可痛哉！其生平任侠好击剑，多草泽豪杰交；故所至辄能得众。陈忠愍亦能与下同劳苦，一军最强。起事后，日则一食、夜则假寐待旦，诵其义不顾妻子数语，直使千古同声一哭。陈文忠之典试浙江也，丙辰第二人江夏贺逢圣同被命，得应天；偕与出都。魏忠贤以逢圣不诣谢，矫旨追还，以侍讲李标代之；此所以有「发策刺奄」之举。及其集义九江村，往来多不如志。忠愍系狱死，而文忠亦被执。踰月，张文忠亦自沉矣。呜呼！

　　苏观生、霍子衡（梁朝钟）

　　苏观生字宇霖，东莞人。年三十，始为诸生。崇祯中，由保举，授无极知县；迁永平同知，监纪军事。已擢户部员外郎。京师陷，脱走。南京进郎中，督饷苏州。

　　南京覆，走杭州谒唐王，与语大悦。联舟赴闽，与郑氏兄弟拥立王；擢翰林学士，进礼部右侍郎兼学士。设储贤馆，分十二科招四方士，令观生领之。至者多庸流，王亦厌，罢。观生矢清操，稍有文学，而时望不属。王以故人，恩眷出廷臣右；乃超拜东阁大学士，参机务。观生数赞王出师，见郑氏不足与有为，且事权悉为所握，请王赴赣州，经略江西、湖广。王议，遣之先行。

　　明年，观生赴赣大征甲兵；饟不继，竟不能出师。丙戌三月，吉安破；总督万元吉乞援，乃遣二百人往，协守绵津滩，战败。大兵围赣城，观生走南康；赣数告急，不敢援。六月，兵退屯水西，因发三千人驰入赣助城守。久之，我兵再攻，三千人皆引去。八月，观生移驻南安。闽中急，不能赴救，唐王聿键死汀州。十月，赣州亦破，遂退入广州。监纪主事陈邦彦劝以疾趋惠、潮，扼漳、泉，两粤可自保；不从。

　　会丁魁楚等将立永明王，观生欲与共事。魁楚素轻之，且欲专定策功，虑其以旧相居己上，拒不与议。吕大器亦以其出身非两榜，叱辱之；观生愠甚。时唐王之弟聿■〈金粤〉嗣称唐王者，与大学士何吾驺自闽至。有番禺梁朝钟、南海关捷先首倡「兄终弟及」议，观生遂与吾驺及侍郎王应华、曾道唯、布政使顾元镜等以十一月二日拥聿■〈金粤〉为监国，伪号绍武；就都司署为行宫。即日封观生建明伯，掌兵部事；进吾驺等秩。旋与应华等并拜东阁大学士，分掌诸部。时仓猝举事，亟治宫室、服御、卤簿，通国奔走，夜中如白昼。不旬日，除官数千；冠服皆假之优伶，市人传以为笑。

　　永明王立肇庆，命给事中彭耀、主事陈嘉谟赍敕往谕。耀，顺德人，过家拜先庙，托子于友；至广州，以诸王礼见，备陈天潢伦序、监国先后，语甚切至。因历诋观生诸人；观生怒，执杀之。嘉谟亦不屈死。乃治兵日相攻，以番禺人陈际泰督师；与永明王总督林佳鼎战三水。既败，复招海盗数万，以大将林察帅之。佳鼎故粤中监司，与察同姓相善；察诈使盗降，佳鼎以为信。十二月二日，舟次三山口乱作，全军俱覆，佳鼎赴水死；肇庆大震。观生意得，务为粉饰太平。而惟捷先、朝钟是任。有杨明竞者，潮州人；好为大言，诡称精兵满惠、潮间可十万，即特授惠潮巡抚。观生器此三人，事必咨之。又有梁鍙者，妄人也。观生谓其才，用为吏科都给事中；与明竞大纳贿赂，日荐数十人。观生本乏猷略，兼综内外事，益惛瞀。所招海盗为捍卫；其众白日杀人，剜肺肠悬诸贵官之门以示威，城内外大扰。

　　时大兵已下惠、潮，长吏皆降附；即用其印移牒广州，报平安，观生信甚。是月望日，聿■〈金粤〉视学，百僚咸集。或报大清兵已逼，观生叱之曰：「昨潮州报无警，乌得遽至！此妄言惑众」。斩之；如是者三。兵临城下，观生犹疑为海盗。已自东门入，始召兵亟战；精锐者皆西出，仓猝不能集。观生乃走鍙所问计，鍙曰：「死尔，复何言」！观生入东房、鍙入西房，各拒户自缢。观生虑其诈，稍留听之。鍙故扼其吭，气涌有声，且推几仆地；久而寂然。观生信其死，遂自经。明日，鍙出，献其尸以降。聿■〈金粤〉方阅射，急易服逾垣匿王应华家。俄，缒城走，为追骑所获。馈之食，不食；曰：「我若饮汝一勺水，何以见先人于地下」！遂投缳死。吾驺、应华、先镜等悉降。

　　霍子衡字觉商，南海人。万历中，举于乡；除海康教谕。累迁国子助教、都察院司务、户部员外郎中，出授袁州知府，解职归。闽地尽失，聿■〈金粤〉召为太仆寺卿。广州破，语妾莫及三子应兰、应荃、应芷曰：「「礼」：「临难毋苟免」。若辈知之乎」？三子皆曰：「惟大人命」。子衡援笔大书「忠孝节烈之家」六字，悬诸中堂。易朝服，北向再拜；又易绯袍，谒家庙。先赴井，妾从之；应兰偕妻梁及一女继之，应荃、应芷偕其妻徐、区又继之。惟三孙得存。有小婢见之，亦从井死。

　　梁朝钟，番禺举人。善谈论，与南海关捷先同为观生所倚。捷先由进士，历官监司。少有才，便笔札。倡议同拥聿■〈金粤〉，擢为吏部尚书。朝钟浃旬三迁至祭酒，尝语人曰：「内有捷先、外有杨明竞，强敌不足平也」！闻变，投于池；为邻人救出，复自刭。捷先出降。

　　「摭遗」曰：假令广州不杀使臣，与肇庆平，联络高明等众为犄角，势或可少延喘息。奈何登用非类，玩若戏场。观生一死，且难自决，犹须咨及妄人；乌足以与人家国！天兵下而群丑尽矣，谅哉！

　　广州聿■〈金粤〉事，应与益王、靖江王及南直隶诸义兵之拥以为号者数辈，别列宗藩传以传之。顾载籍简陋，卒未能会考成书。姑从「史稿」例，于「苏传」附见；后当续纂类分之也。

　　●绎史摭遗卷六

　　吴郡李瑶子玉纂

　　目录

　　闽粤督辅发事诸臣列传

　　何腾蛟章旷（傅作霖、周震、陈象明、余鲲起、萧■〈广，心代八〉周二南、王景熙、李兴玮等附）

　　何忠烈公身历四朝，胸藏万甲，戎车载骤，宵枕旡安；于全楚疆场之计，可谓坚志如城。鞠躬尽瘁，实自史督辅后一人也。洎至长沙再出，众力不齐；空守湘潭，抚膺恸哭曰：「督师五年，所就若此；天邪人邪」！因即绯衣、冠带坐堂皇间以待执。迨其没，而楚民为之挂孝举哀，立祠祀焉。或言正命时有僧以勺水进者，曰：「水自衡来，犹吾君泽」！公颔之。此说不经；时衡、湘已早入版图矣。章侍郎本丙子解元，熹谈兵，名重于乡；所着多兵家言。其佐忠烈事，坎坷不渝，收辑降军、继志恢剿，实为不负所知。若刘承胤之因公起而翻欲夺公权者，其小人中之小人与！

　　列传六

　　何腾蛟

　　何腾蛟字云从，贵州黎平卫人。天启元年辛酉举人。崇祯中，授南阳知县。地当要冲，流寇出没；即请诸大吏练兵堵剿，斩首四百余级。土贼发，亦讨平之：能声大着。迁兵部主事，进员外郎。出为怀来兵备佥事，调口北道。丁内艰；巡抚荐其才，将夺情，固辞归。服阕，起原官，兵备淮、徐；擒斩土寇，境内肃然。

　　癸未冬，晋右佥都御史，巡抚湖广。时湖北尽陷，止武昌一郡为宁南侯左良玉屯军所。腾蛟之任，与良玉交欢，一军帖服。甲申五月，福王立；时良玉在汉阳，诏至，部下有异议。腾蛟乃以剑自随曰：「社稷安危，系此一举。倘不奉诏，当以此身付三尺剑耳」！会江督袁继咸亦以书劝正纪卢鼎言于良玉，力请开读如礼（正纪者，良玉所置官名也）。八月，加兵部右侍郎，兼抚湖南；寻命总督湖广、四川、云南、贵州、广西军务。乙酉三月，南都有北来太子事，朝议为伪，物论沸然。即抗疏极言不可杀；与当国者大忤。无何，良玉举兵从巡按御史黄澍谋，称奉太子密诏清君侧恶，将邀之偕行；腾蛟坚不可。良玉因谋夺其印，尽杀城中人以劫之。士民惧，争匿其署，遂身坐门屏间听民入。左兵辄破垣纵火，避难者悉焚死。腾蛟急解印付家人，令速出城，毋为所得。拔剑将自刭，左兵拥之去。良玉邀与同舟，不从；因以别舟置之，以副将四人监之。舟次汉左门，乘间跃入江；四人急且危，亦自沉。腾蛟漂泊十数里，至竹牌门触渔船，救之起；登岸，则汉寿亭侯庙也。家人怀印者亦在，相视大惊。觅渔船，忽不见；远近共诧为神助，从者多归心焉。腾蛟乃由宁州转浏阳，抵长沙。集旧时属吏，痛哭以盟，誓图报复；士马、舟车、粮饷，各自分任。权令堵胤锡为湖北巡抚、傅上瑞为湖南巡抚、章旷为总督监军、周大启提督学政；严起恒故衡永道，即督二郡军食；吴晋锡以长沙推官摄郴桂道事。就遣旷往诸路调兵，副将黄朝宣自燕子窝、张先璧自溆浦、刘承胤自武冈先后俱至，兵势稍振。是时，良玉抵九江，已死。

　　五月，我大清兵下南都，闽中唐王聿键立。王居南阳时，稔知腾蛟才且贤，委任益至。旋闯贼李自成败至九宫山，为村民鉏击以毙。其伪将刘体仁、郝摇旗等有众四、五万，以无主将，依腾蛟降；骤入湘阴，距长沙仅百里。城中初不知其意，惧甚。朝宣即率兵还御，上瑞请出避。腾蛟曰：「死于左、死于贼一也，何避为」！长沙知府周二南以千人往侦之，贼疑来袭，射杀之，从行者尽死；民益汹汹。腾蛟与旷谋以部将万大鹏等二人持书往抚，贼见止二骑，迎入演武场，饮以酒。二人不交一言，相与痛饮毕，贼问来意；二人曰：「督师以湘阴褊小不足容大军，请即移驻长沙」。因出书示之。书云：「公等归朝，誓为永保富贵」。摇旗等喜，即随二人至。腾蛟开诚抚慰，宴礼尽欢，以牛酒犒其从者。命先璧以卒三万出郊驰射，旌旗蔽天；摇旗等大悦，悉招余党来归。骤增兵至十数万，声威大振。未几，自成后妻高氏与其弟一功、从子李锦拥众数十万逼常德乞抚，腾蛟驰檄令巡抚堵胤锡往抚之，安置荆州。复虑锦等跋扈难制，受降日过其营，请见高氏，执礼甚恭。高悦，戒锦毋负何、堵二公。因是，卒无异志。锦后赐名赤心、一功赐名必正，号其军为「忠贞营」。自成乱天下者二十年，陷帝都、覆庙社；其众数十万，一旦尽归腾蛟，无不诧为异事。腾蛟上疏但云：「元凶已除，稍泄神人之愤，宜告谢郊庙」！卒不言己功。唐王大喜，立拜东阁大学士兼兵部尚书，封定兴伯，仍督楚师；而微疑自成死未确。腾蛟言自成实死，身首已糜烂；不敢居功，因辞封爵。不允，且命规取两江。于是部置降卒，参以旧军，题授期宣、先璧为总兵官；与承胤、赤心、郝永忠、袁宗第、王进才及董英、马进忠、马士秀、曹志建、王允成、卢鼎并开镇湖南、湖北间，所谓十三镇者是也（永忠即摇旗，英、志建故中军，余皆良玉旧将）。腾蛟锐意东下；丙戌正月，拜表出师赴湘阴，期大会。诸镇观望不进，独赤心自湖北至；遇大兵，三战三北而还。诸镇兵遂罢，腾蛟威望亦顿损。诸镇日渐骄横，且贪残；朝宣尤甚，劫人每剥其皮。永忠效之，皆不能制。王数议出关，为郑氏所阻；腾蛟屡疏请幸赣州，协力以取江西。王遣使征兵，乃令永忠以精骑五千往；永忠逗遛钞掠而已。会王师破汀州，唐王被执死，赣州亦失；腾蛟闻之，大恸哭，厉兵保境如常。

　　既而永明王立；诏至，乃稍安。王以为武英殿大学士，加太子太保。腾蛟之建十三镇也，以为卫长沙计。及丁亥春，大兵下楚，则诸镇复起而为盗。长沙不能守，腾蛟单骑走，更为先璧等所挟，展转衡、永间。寻与侍郎严起恒遇，走白牙市。五月，王遣中使来，密告刘承胤罪状。六月朔，诣武冈谒王，王及太妃皆召见，慰劳再三。初，腾蛟荐承胤，由小校至大将，称门生；已渐倔肆。在长沙时，征其兵，怒不应；驰入黎平，执腾蛟子索饷数万，始以众至。腾蛟不能问；复为之请，得封定蛮伯，且与为姻。由是日益骄。固爵安国公，勋上柱国，赐尚方剑，翻嫌腾蛟出己上，欲夺其权；自请为户部尚书，专领饷务。王弗许，因密召腾蛟为计，然固无如承胤何也。腾蛟且无兵，命以云南援将赵印选、胡一青兵隶之。及辞朝，赐银币，遣廷臣郊饯；承胤伏甲将袭之，印选、一青乃力战，尽歼其众，还驻白牙。八月，武冈破，承胤降；王走靖州、走柳州。时常德、宝庆尽失，永州亦再失。是冬，王还居桂林。桂林止焦琏一军在，腾蛟即率印选、一青等入卫。明年戊子春，加太师，晋爵为侯；子孙世袭。二月，全州破，郝永忠兵溃，奔入桂林，逼王西徇，纵兵大掠。大兵知桂林有变，直抵北门。腾蛟自永福驰至，与留守瞿式耜督琏、一青等分门拒守。闰三月，金声桓、李成栋叛大清，以江西、广东地内附；凡我兵之在湖南者，始退，腾蛟遂克复全州。更遣保昌侯曹志建、宜章侯卢鼎、新兴侯焦琏、新宁侯赵印选攻永州，围城百日，大小三十六战；十一月朔，克之。未几，监军御史余鲲起、职方主事李甲春取宝庆，以王进才守之；诸将亦取衡州，马进忠取常德，所失地多复。腾蛟议进兵长沙，适督师堵胤锡与进忠有隙，恶其兵，招忠贞营李赤心军自夔州至，令进忠以常德让。进忠大怒，驱居民出城，焚庐舍至尽，走武冈；进才亦弃宝庆走他城，守将悉溃去。赤心等所至皆空城，即弃之东趋长沙。时腾蛟驻衡州，闻之大骇；檄进忠由益阳至会垣，期与诸将为大会。亲诣忠贞营邀赤心入衡，而部下将士畏怯不护行，仅携吏卒三十人往。至则赤心已东，即尾之至湘潭。湘潭空城也，赤心不宿而去，腾蛟乃入居之。

　　己丑正月，大兵逼长沙；知腾蛟居空城，遣将徐勇引军入。勇故部下旧将，率众罗拜，劝之降，腾蛟大叱之，遂拥以出，至长沙。绝粒七日不死，乃见杀。永明王闻之，哀悼甚至；赐祭九坛，赠中湘王，谥「忠烈」。其子文瑞以荫，官佥都御史。

　　「摭遗」曰：忠烈之功伟矣，惜乎十三镇之不力也！然若忠贞营将士固孽也，而翻不得唾之矣。当李锦就抚时，自成妻高氏语之曰：「汝其为无赖贼何，抑愿为大将也」？锦请其说。曰：「为贼则无论已，为将则身既许国，须爱民；听主将节制，有死无二。是我愿也」！锦曰：「诺」。乃如命。此忠烈之所以加礼于高，而锦卒始终无异志耳。噫！吾独怪闯贼先后两妻各能以大义自盖：邢则成兴平之事忠靖、高则成赤心之事忠烈；异矣哉，贼妻也！忠烈所居有神鱼井；井故无鱼，忠烈生，鱼忽满井，五色粲然。既死；井复空；黎平人犹能言其处。十三镇为傅上瑞劝忠烈以设，上瑞得实授偏沅巡抚事；而反复成性，弃忠烈如遗也。沅州急，上瑞竟出降；逾年，与刘承胤并伏诛。

　　章旷（傅作霖、周震、陈象明、余鲲起、萧■〈广，心代八〉）

　　章旷字于野，松江华亭人。崇祯丁丑进士，授沔阳知州。十六年，贼陷州城，走免。谒总督袁继咸于九江，署为监纪推官。从诸将方国安等复汉阳，遂摄府事，兼署分巡道；空城独守，有卫官数人赍诸印将送贼，旷收而斩之，日夕为警备。寻调荆西道；代者李藻至，失将士心，城复失。被劾，侯讯。何腾蛟荐之，令戴罪立功。

　　福王立，左良玉将犯阙，腾蛟至长沙，以旷为总督。监军黄朝宣者，故巡抚宋一鹗部将也，驻燕子窝；张先璧以精骑三千屯溆浦。腾蛟令旷悉往召之，又令调刘承胤兵于武冈。闯贼死，其下刘体仁、郝摇旗、袁宗第、蔺养成、王进才、牛有勇六大部各拥兵数万至，腾蛟与旷计，尽抚其众，军容大盛。良玉死，其将马进忠、王允成无所归，突至岳州。偏沅巡抚傅上瑞大惧，旷曰：「此无主之兵，可抚也」！入其营，与进忠握手，指白水为誓；进忠等皆从之（进忠，即贼中渠魁混十万也）。

　　南都既覆，大兵逼湖南，诸将皆畏怯；旷独悉力御。唐王擢为右佥都御史，提督军务，恢剿湖北。旷有智略，行军不避锋镝；身扼湖阴、平江之冲，湖南恃以无恐。尝战岳州，以后军不继而还；已又大战于大荆驿。永明王加兵部右侍郎。长沙守将王进才与狼兵将覃遇春哄，大掠去；腾蛟奔衡州，旷亦走宝庆，长沙遂失。后至祁阳，与腾蛟会；时腾蛟将赴武冈谒王，乃以兵事属之。

　　已复移驻永州；警报至，诸大将拥兵不顾，急则弃城走。旷力不能赡，乃抑郁而卒。

　　傅作霖，武陵人。由乡举，仕唐王。以大学士苏观生荐，为职方主事，监纪其军。观生殁，依腾蛟于长沙，改监军御史。永明王在全州，擢兵部左侍郎，掌部事。寻进尚书，从至武冈。时刘承胤擅政，作霖与之善，故得骤迁。大兵逼武冈，承胤议迎降；作霖勃然责之。及承胤遣使纳款，兵入城，作霖冠带坐堂上；承胤力劝之降，不从，遂被杀。妾郑氏，有殊姿；被执，驱之过桥，跃入水中死。

　　周震，官中书舍人；居全州。慷慨尚气节，尝佐腾蛟军。武冈失，全州危甚；乃集文武将吏盟于神，誓以死拒。条上城守事宜，即擢御史充监军。无何，郝永忠等尽撤兵还；外援既绝，城虚不能守。诸将等议举城降，震力争不可；众怒，曳出斩之。同难者，守备孟泰（本州人），以仰药死。妻子俱自杀。

　　陈象明字丽南，东莞人。崇祯元年戊辰进士。授户部主事，榷税淮安；以清操闻。历迁饶州知府；忤巡按被劾，谪两浙运副。累迁湖南道副使，腾蛟令之征饷广西。永明王立，粤地尽失，象明檄调士兵与陈邦傅连营东。至梧州榕树潭，遇大兵战败，死之。

　　余鲲起字南溟，鄞人。初以明经从腾蛟幕，累功荐授御史，监其军。尝与职方主事李甲春克复宝庆，会兵下长沙，图进取。而腾蛟受执死，遂重趼还至桂林，仍以御史用。桂林破，乃入野寺绝粒卒。

　　萧■〈广，心代八〉，武昌人。以诸生，为刘承胤坐营参将。腾蛟题为总兵官，管黎平参将事。承胤既归命，令降将陈友龙招之；不从。已而城破，■〈广，心代八〉以短兵相接，力竭自刭死；友龙遂尽劫腾蛟眷属以去。

　　「摭遗」曰：闯孽求抚时，突入长沙，官兵无备。惟岳州知府移守长沙蒙化周二南领兵探之；孽党刘体仁、郝摇旗等以为来袭，丛射之死；其从者亦尽歼。武冈破后，总兵王景熙战败，不屈死之。长沙佥事赵廷璧，内乡人，率妻古氏、子燝、子妇马，俱自尽。布政司参议嶍峨刘佐、荆州佥事邱懋朴，俱遇兵死。署临武令教谕李兴玮，巴陵人。岳州破时，同父赴省请援，其母止之，勿顾；全家俱遇害。后随巡抚章旷起兵衡阳图恢复，以抗节死。

　　「摭遗」补曰：先时史忠正之开府扬州也，礼贤馆之士有桐城蒋臣（一个）、长兴李令晰（霜回）、归德侯方岩（叔岱）、乌程韩绎祖（茂贻）。洎至何忠烈以督师镇长沙、瞿文忠以留守驻桂林，在两公幕下者，更有益阳郭良史（野臣）、长洲史记言（伯顾）、吉州施（阙名）（伟长）、钱唐潘问奇（云客）、临山倪国锦（玉成）：或综核军储，或经营战守；或画控荆襄、扼巩洛之谋，或建收山东、取河南之策；或捍御围城，共保岩疆者四载；或监制降将，议分雄镇者十三。其章、堵二公外，专佐督师以经略南楚者，复有长沙陶汝鼐（仲调）、宿松张凤翥（威赤）、吴江吴晋锡（兹受），崎岖衡、永，转战湖、湘；挥回日之戈，拔冲星之剑。师中尽瘁，与南北两院略同。然而天命已移，人谋鲜济。三公则杀身以成仁，诸君亦潜■〈车从〉汐社、誓操谷音；宁有殊于西台恸哭之谢参军、北向生祭之王上舍哉！而温氏概失之，今从杨氏「跋语」录其姓氏。惟惜事迹勿详，姑附此以俟续注。

　　《南疆绎史》　下　（清）温睿临、李瑶 撰

　　●绎史摭遗卷七

　　吴郡李瑶子玉篡

　　目录

　　粤中阁辅留守从难诸臣列传

　　瞿式耜（张同敞）堵胤锡吴炳（侯时伟）焦琏（朱闵如、白常灿附）

　　瞿、堵勋名，当时并驾；然一则晋文、一则齐桓也。文忠于苍梧力定祸乱、于桂林力保危疆，初不以定策自矜，而翻受李成栋之间。至独请留守，其皦然大节，直贯存亡也。惟于五虎颇事标榜；及其败，而疏救凡七上，又具密揭封进太妃力为之护。此正贤者之过，不必以之为讳。彼堵总制者，固有收辑忠贞之劳、捍卫岭表之绩；虽名与何齐，实功出瞿下。矧夫忠君爱友之道，留守则一于至诚，总制则概以权术：真迥乎其不侔者已。全氏题「岭表纪年」谓瞿仆周文、顾成之横，至比之江陵之游七。周文死，顾成官至锦衣佥事。此亦当时勋镇之气习，要不足怪耳。

　　列传七

　　瞿式耜（张同敞）

　　瞿式耜字起田，常熟人；礼部侍郎景淳孙、湖广参议汝说子也。万历丙辰进士；授吉安、永丰知县，有政声。天启元年，调繁江陵；永丰民乞留，命再任，以忧归。崇祯元年，擢户科给事中；多所建白，辄当帝意。为礼部侍郎钱谦益门下士；后会推阁臣，谦益以同官周延儒方蒙眷注，虑并推则己绌，谋沮之，授意式耜言于当事者摈延儒弗推，而列谦益名第二。温体仁发其难，延儒助之；因夺谦益官闲住，式耜坐贬。复以贵州布政使胡平表不谨罢职，式耜荐举不实，再贬二秩；遂废于家。常熟奸民张汉儒希体仁指，讦谦益、式耜贪肆不法；体仁主其议，逮下狱。巡抚张国维、巡抚路振飞交章白其冤，不听。及两人就狱，体仁已去位；从末减，削谦益籍，式耜得赎徒。

　　甲申八月，福王起其官，授应天府丞；寻擢右佥都御史，巡抚广西。明年夏，甫抵梧州，闻南都亡。靖江王亨嘉据桂林谋僭号，式耜与中军焦琏谋檄调思恩参将陈邦傅以兵助，密止狼兵勿应亨嘉调。亨嘉至梧，乃劫式耜幽之桂林，取其敕印。初，式耜有立桂恭王长子安仁王由■〈木爱〉之议；及唐王监国，且谓伦序不当，不奉表贺。至是，自幽所遣使往朝，并乞援。适亨嘉为丁魁楚所攻，势窘甚，遂释式耜。式耜既出，立召邦傅、琏等共图之。即执亨嘉送福州，乱定。唐王擢为兵部右侍郎，协理戎政。寻以晏日曙来代，乃退居广东。

　　丙戌九月，汀州破，唐王已及于难，式耜与总督丁魁楚、前兵部尚书吕大器、李永茂等会议立君；首称永明王贤，当立。遂自梧州迎至肇庆，以十月十五日（壬午）监国。魁楚、大器并为大学士；式耜为吏部右侍郎兼内阁学士，掌铨事。顷之，赣州败报至，司理监太监王坤迫王还梧州。时坤擅权恣肆，铨政、军务任意颠倒。吏科给事刘鼒抗疏纠之，忤旨；式耜论救，乃免。十一月，唐王弟聿■〈金粤〉为苏观生立，据广州；此中监国之诏未达而彼中登极之诏先颁矣。式耜遂与魁楚定谋，迎王还肇庆，以正位号。遣兵科给事章耀往谕之，章为观生所杀；复命兵部侍郎林佳鼎督师出，与广州兵遇于三水，全军覆没，佳鼎及佥事夏四敷俱死之。十二月望日，我大清命总兵官李成栋袭破广州，擒聿■〈金粤〉，肇庆震动；式耜请守峡口，王坤难之，促王出奔。争之不可，遂乘轻舟上西峡；及式耜趋至，王已越梧而西。

　　丁亥正月，大兵下肇庆、逼梧州，巡抚曹晔具款降。王将走依何腾蛟于湖广，式耜乃激切疏言：「半年之内，三、四播迁，兵心、民心无不惶惑。王留则粤留，王去则粤亦去。今日之势我进一步，人亦进一步；我去速一日，人来亦速一日。若去而弗守，愚者亦知其拱手送之矣」！时吕大器、丁魁楚、王化澄等皆弃王去，止式耜与吴炳、吴贞毓跋涉相从王由平乐达桂林。二月，以吴炳为大学士；式耜肃殿陛、饬守御，请都于此。魁楚兵屯岑溪；大兵招之，不从。水陆设伏，战于藤江；魁楚中箭死。李成栋既定广东，分兵将趋桂林；王亟走全州。式耜极以桂林形势开陈，不纳。因自请留守，与城存亡；许之。进文渊阁大学士兼吏、兵二部尚书，赐剑便宜从事。平乐、浔州相继破，桂林危甚；总督侍郎朱盛浓、巡按御史辜延泰、布政使朱盛■〈氵调〉、副使杨垂云、知府王惠卿以下皆遁走，惟式耜与通判郑国藩、县丞李世荣、都司林应昌、李当瑞、沉煌在焉。三月，大兵至桂林；援将焦琏遇之，战却之。五月，李成栋薄城下，以数十骑突入文昌门，登城楼瞰式耜公署。急令焦琏、白贵、白玉等开城出战，马之骥隔江发大炮以助声势，成栋引退。已而别有一路由栗木岭来，之骥突出逆战，追奔数十里，自是桂林获全。当城守时，式耜亲立矢石中，与士卒同甘苦。积雨城坏，吏士无人色；式耜垒石补阙，督守自如。俄以援兵索饷，括库且不足；式耜妻邵，捐簪珥助之，人故无叛志。

　　焦琏时已擢参将。初，永明王居藩服，贼陷衡州，奔粤西；中途被执，琏率众攀城破械救诸出。王病，琏复背负以趋：王故念此德之也。城守最力；既以所部主客不和，哗而走，城几破。会陈邦彦攻广州，大兵遂东。琏亦复阳朔及平乐，邦傅亦由浔合兵复梧州，粤势麤定。捷闻，封琏新兴伯、式耜临桂伯，余各进秩有差。式耜请王返全州，不听；寻又请还桂林，已许之。秋八月，武冈破，王由靖州假蛮道以达柳州，大学士吴炳死之。十一月，大兵自湖南逼全州，何腾蛟督兵分战，诸将连营亘三百里，拒却之。已梧州复破，王方在象州，欲走南宁；诸臣谏阻，遂以十二月还居桂林，以严起恒并为大学士。明年（戊子）二月，南安侯郝永忠驻桂林，与城外团练兵相恶，尽破水东十八村，杀戮无算，且与式耜构难；乃力为调停以安。永忠移驻兴安，与大兵战灵川败绩，奔还桂林，请王即夕西徇；式耜争留，不可。左右皆请速驾，又力争之；曰：「督师在楚，警报未至，宜候之还；背城借一，胜负犹未可知。若以走为策，则何地不危」！王曰：「卿不过欲予死社稷尔」！式耜泣下沾衣。夜半，王甫行，永忠即四面纵火大掠；捶杀太常卿黄太元。式耜家亦被劫敓，家人矫腾蛟令箭，始出城。日中，赵印选诸营自灵川至，亦大掠，城内外如洗；永忠走柳州，印选等走永宁。明日，式耜救息余烬，安抚远近；焦琏及胡一青、周金、汤兆佐诸镇兵皆至，腾蛟所部军亦至。三月，大兵闻变亟来袭，抵北门；乃与腾蛟督诸将拒战，获全。遣使赴南宁慰问三宫起居；王始知式耜无恙，为之泣下。赐金印一，文曰「精忠贯日」。

　　比金声桓、李成栋皆据地内附，成栋具表请王赴广州。式耜虑其挟王自专如刘承胤事，力请还桂林；疏言：「驾若东幸，军中将帅谓朝廷乐新复之土，成栋亦有邀驾之嫌。号令既远，人心涣散，臣不能制也」！再疏，令简讨蔡之俊往迎；又疏，令给事中蒙正发往迎。俱不报，王竟由南宁移驻肇庆。成栋疏称：「式耜拥戴元勋，不宜久在外，请召还」！使者数至。式耜因辞乞骸骨，不许；遂以国事让成栋，己请留守桂林。十一月，永州、宝庆、衡州相继恢复。即疏言：「机会可乘，请仍还桂林，图出楚计」。不纳。庆国公陈邦傅守浔州，自称世守广西，欲如黔国公例；式耜劾之。广西巡抚鲁可藻自署衔为巡抚两广；亦奏驳之。式耜身在外，凡政有所阙，必论谏；尝曰：「臣与主上患难相随、休戚与共，较他臣不同。一切大政，自得与闻」。王为褒纳。是时，成栋子元胤专朝政，颇知敬礼式耜；如袁彭年、丁时魁、金堡辈咸相倚附。己丑春正月，时魁辈逐朱天麟，不欲何吾驺为首辅，召式耜入直，以文渊阁印畀之；终不入。

　　未几，腾蛟被执湘潭，成栋、声桓俱败没，国势大危。夏六月，以戎政张同敞总督各路军马。秋九月，大清命帅定南王孔有德抵衡州，同敞驰赴全州为御；从式耜之请也。庚寅春正月，南雄破，罗成耀遁；韶州亦失。王惧，西走梧州。式耜驰疏请留；不听。时我帅平南王尚可喜、靖南王耿仲明久顿江西之吉安府，惠潮道李士琏、镇将郝尚忠密往投诚，导之入龙虎关；式耜飞章入告。而朝士方植党相角，尚书吴贞毓辈疏劾袁彭年等五虎把持朝政，罔上行私；皆下锦衣卫狱。式耜闻之，疏凡七上，申救备至。又胡执恭之擅封孙可望也，疏请斩之。皆不报。

　　秋九月，全州破；开国公赵印选居桂林，卫国公胡一青、宁远伯王永祚守榕江，皆惶惧不出，大兵遂入严关。十月，一青、永祚俱赴桂林领饟，榕江一带遂为空壁；大兵入益深。十一月五日，式耜檄印选出城为战守计，不应；再趣之，则尽室逃。一青及武陵侯杨国栋、绥宁伯蒲缨、宁武伯马养麟等驰出小路勒兵，兵自溃；乃各逃去。永祚迎降，城中空无一卒。式耜端坐府中，家人亦散；总兵戚良勋操二骑至，请乘之速走为后图，坚弗许。曰：「尔去则去；我去不过多活几日。自古至今，谁不死者」！良勋乃去。俄，总督张同敞自灵川回，入见曰：「事急矣，将奈何」！曰：「封疆之臣，身将焉往！子无留守责，盍去诸」！同敞曰：「死则俱死耳」。乃呼酒对饮。四顾茫然，祗一老兵侍；命急召中军徐高。高至，以敕印付之，属星驰送王。是夕，两人秉烛危坐。黎明，有数骑进；式耜曰：「吾两人待死久矣」！偕之出。抵大营，见定南王孔有德。有德举手曰：「谁为瞿阁部先生」？式耜曰：「某是也。城既陷，惟求一死」！有德曰：「吾断不杀忠臣，阁部毋自苦！吾掌兵马、阁部掌粮饟，一如前朝事」。曰：「某为天朝大臣，岂与汝供职」！有德曰：「吾且先圣裔；势会所迫，以至今日。阁部何太执」！同敞厉声曰：「尔不过毛文龙下走耳，毋辱先圣」！有德惭且怒，叱缚之。式耜曰：「此宫詹司马张某，来与我同死者，不可辱」！遂命释缚，还其衣冠；命之坐。式耜坚请死；有德遣官守护，居于别第。劝令薙发，不可；令为僧，亦不可。曰：「为僧者薙发之渐。发短命长，我不为也」！两人日赋诗倡和，得百余首。至闰十一月十有七日，将就刑，从容肃衣冠，南向再拜讫，至风洞山下饮刃死。

　　同敞，大学士居正孙；有文武才。每战，辄跃马独出为诸将先。年四十无子，妻早卒；萧然一榻而已。至是，并见杀。

　　「摭遗」曰：瞿留守居台谏日，矫矫树名，搏击权豪，大臣多畏其口。尝颂杨涟、魏大中、周顺昌为清中之清、忠中之忠，三人遂得赐谥。陈时务七事，言起废不可不核、升迁不可不渐、会推不可不慎、谥典宜严、刑章宜饬、论人宜审、附珰者宜区分；又极论馆选奔竞之弊，乞临轩亲试。比将定「逆案」，请尽发红本，准其情罪轻重。帝多嘉纳。桂林殉节日，天大雷电，空中震击者三；远近称异。时金堡已薙发为僧，名澹归；上书定南，乞收瘗瞿、张二人遗骸，不报。后有故御史姚端、吴江杨艺、阳羡浮屠清凝，密具衣冠殓之，葬于北郊之原。

　　堵胤锡

　　堵胤锡字仲缄，无锡人。崇祯丁丑进士；除南京户部主事，迁郎中。外授长沙知府；山贼扰境，督乡勇破灭之，又杀醴陵贼渠，遂以知兵名。

　　福王授湖广参政，分守武昌、黄州、汉阳。左良玉称兵，总督何腾蛟奔长沙；令胤锡摄湖北巡抚事，驻常德。唐王立，拜右副都御史，实授巡抚。李自成死，众推其兄子锦为主，奉自成妻高氏及高弟一功骤至澧州，言欲乞降，号众三十万；远近大震。胤锡议抚之，腾蛟亦驰檄至；乃躬入其营，开诚慰谕，称诏赐高氏命服，锦、一功蟒玉金银器，厚犒其军，皆踊跃拜谢；就军中宴之，导以忠孝大义数千言。明日，高氏出拜，谓锦曰：「堵公，天人也；汝不可负」！别部田见秀、刘汝魁等亦来降。唐王大喜，告庙。加兵部右侍郎兼右佥都御史，总制其军。手书奖劳李锦，赐名「赤心」，授御营前部左军；一功赐名「必正」，为右军：并挂龙虎将军印，封列侯。他部帅封赏有差，号其营曰「忠贞」。封高氏贞义夫人，赐珠冠彩币；命有司建坊，题曰「淑赞中兴」，嘉奖甚至。胤锡遂与赤心等深相结，倚以自强。已而袁宗第、刘体仁诸营先归腾蛟者，亦引与赤心合，众日益盛。胤锡以刍粮难继，令散处江北就食。明年丙戌正月，腾蛟大举，期与诸军尽会岳州。独赤心先至，余皆逗遛；卒不能进。

　　永明王立，进兵部尚书，总制如故。丁丑春，王令赤心等攻荆州；月余大兵来援，赤心等大败，步走入蜀，数日不得食。乃散入施州卫，言就食湖南。时王在武冈，刘承胤惧为赤心所并，计非胤锡不能御，乃加东阁大学士，封光化伯，赐剑便宜从事。承胤欲杀腾蛟，胤锡疏劾其罪。八月，武冈破，宝庆、常德、辰、沅俱失。胤锡走永顺士司。寻赴贵阳，抵遵义，乞师于皮熊、王祥；又入施州，请忠贞营军。会楚宗人朱容藩伪称「监国天下兵马副元帅」，擅居夔州；御吏钱邦芑传檄讨之。戊子正月，胤锡见容藩，责以大义，晓譬利害，檄其党。顷之，金声桓、李成栋据地归附；于是马进忠、王进才、李赤心、高必正等乘间取常德、桃源、澧州、临武、益山、道州、靖州、荆门、宜城诸州县，进忠、赤心、必正等皆封公。胤锡与进忠有隙，令赤心、必正争其所取常德地。进忠怒，尽焚庐舍而去。赤心等至，见空城，弃之；引兵而东。所至守将皆烧营弃城走，湖南所复州县为之一空。胤锡乃率赤心等入湘潭，期与腾蛟会；腾蛟后至。己丑正月，腾蛟在湘被执，诸军遂散。赤心等溃于茶陵，由道州走广西，缘路剽敓。胤锡与胡一青守衡州；寻亦战败，走桂阳。

　　初，赤心等入广西龙虎关，守将曹志建恶其淫掠，并恶胤锡。或言胤锡将召忠贞营图志建，志建益恨；即夜发兵围之，杀其从者千余人。胤锡及子逃入富川猺峒，志建索之急；猺惧，潜出胤锡于监军道何图复。图复送之，间关达梧州。时王在肇庆，遣大臣严起恒及刘湘客来安辑忠贞将士；至则赤心已走宾、横二州间，乃载胤锡以谒王。而志建迁怒图复，诱杀之，阖门俱尽。是时，马吉翔与李元胤皆专柄，各树党援；胤锡至，与吉翔交欢，激赤心等东来与元胤为难。移书桂林留守大学士瞿式耜，托言奉密敕，令与共像素胤。王闻，颇不悦。元胤党丁时魁、金堡又论其丧师失地，乃令总统兵马，移驻梧州。

　　后自以赤心等不足恃，欲遥结孙可望为强援，矫诏封可望平辽王；旋诣浔州。十一月，自恨发病死。赠浔国公，谥「文忠」。

　　「摭遗」曰：君子守经行权，处乎离乱崩摧之季，原不可执以平论。然观总制之所为，而不能无议焉。当其于赐剑、得便宜后，尝疏请空敕百道，自铸印信，颁给秦中诸路之举兵者；专也。先澧州受降日，称诏赐高氏命服、锦与一功蟒玉金银器；称诏云者，矫也。然此矫与专，犹得谓之迫于疆理时势也。既而与进忠交恶，图快己私，令「忠贞」之众争其城，卒致诸将所复土地、人民焚弃一空，全楚大局从此决裂。末复附党构难、假敕为间，妄树强援；珼诏与封，则更作奚说？虽至自恨病发，而厥罪已莫逭矣。夫「春秋」责备贤者；吾于堵公不能不进一词曰「谲」。赤心既受官，书疏间犹称自成为「先帝」、高氏为「太后」；总制顾与之昵，竟不能一言规之！有明之世，闯乱天下者阅二十年，君国销沉，湖山碎裂；洎至皇朝应运，绥定万邦，岁星未周而闯已授馘九宫矣。其妻也、从子也，固给谏金道隐之所谓「国仇」也；当其时抚之固不容已，昵之乌乎为可？绰楔表题而必曰「淑赞中兴」，亦思中兴之颂何事而起邪！道隐之责总制曰：「劳则有之，功于何有」！亦未始非确论；况且有失地丧师之咎在。

　　吴炳（侯时伟）

　　吴炳，宜兴人。万历丙辰进士；授蒲圻知县，历官江西提学副使。江西失，流寓广东。永明王召之，擢为礼部右侍郎。从至桂林，令以本官兼东阁大学士入直，仍掌部事。又从至武冈；警报至，王仓卒奔靖州，命炳扈世子出走城步，吏部主事侯伟时亦从之。伟时公安进士，历官考功主事。既至，城已失，同被大兵所获。说之降，不屈。械送衡州，炳不食，自尽湘山寺。伟时补官纔数月也，亦死之。

　　焦琏

　　焦琏字国器，山西人。其少也，精悍绝有力。初，隶征蛮将军杨国威部下。崇祯癸未，献贼陷湖广，永明王为贼所执系道州。琏以兵至，逾城入狱破械出之。会王以惊怛致病不能行，琏乃背负登城，手短兵一跃下，轻捷如飞；贼疑不敢逼，遂亟趋渡河以免。王德之。

　　乙酉，瞿式耜巡抚广西，按部苍梧；亨嘉反，率兵执式耜令易朝服以见。式耜不从，胁以兵，亦不动；遂夺其敕印，以小艇载回桂林，幽诸。会总督丁魁楚遣将赵千驷、严遵诰、马吉翔、陈邦傅合兵邀击，时杨国威为亨嘉帅，偕焦琏等来救。琏与式耜素相善，乃自幽所阴结之。时城守者皆琏兵，密约邦傅缒城入，擒亨嘉及国威，械送福州，乱遂定。

　　丙戌，永明王立，擢参将。丁亥，式耜以大学士留守桂林，琏连战城下。时尚书鲁可藻与式耜悉力协力为御，琏叹曰：「文官如此，何敌不克。徒令吾侪武夫媿死耳」！

　　后与刘承胤兵主客不和，纵掠而去，退屯昆阳。旋以所部克复阳朔、平乐，累功封新兴伯。已而移札南宁，训练士卒，屡着战勋，晋爵至宣国公。

　　及辛卯秋九月，陈邦傅以浔州叛，诱之降；不屈，自刎死。

　　「摭遗」曰：维时平乐守将朱闵如，临桂人；官左军都督，挂镇西将军印，撄城坚守。大兵至，城破；南望载拜，先杀其妻子，即自刭。清远卫指麾白常灿，本卫人。陈邦傅既降附，以兵至；常灿初未知其叛，迎之。邦傅说之降，大怒，遽唾其面，骂不绝。遂死于乱刃下。

　　补注

　　杨二痴者，瞿文忠幕下客也。少年落魄，性戆；能道人休咎，颇中。而词无忌讳，好面质人。人目为痴，故自署曰「二痴」。终以不合于人，辞留守去。顺治六年（己丑、永明王在肇庆称永历二年）春二月，我师定南王孔有德统师入湘潭，督师大学士何公腾蛟被执尽节，遂传檄至粤。粤中总督张公同敞督师防御，新宁伯赵印选驻全州、兴宁伯胡一青驻永州、新兴侯焦琏驻阳朔，而留守大学士瞿公式耜守桂林，居中调度。至七年（庚寅）冬十又一月，王师破永及全，直抵灵川，入严关。诸将皆扬去，同敞乃乘夜独泅漓江入城见留守，对泣誓同死。兵至，被执。时二痴犹在粤中，取留守家属匿之。事发，并见执，语不逊；定南义而置之。留守死，二痴服衰绖，悬楮钱满肩背间，行则■〈宀卒〉■〈宀卒〉有声，向军门号哭三月。凡缨弁、跨靴、衣短后衣出者，则叩头请转达，请收殓故主骸骨。定南闻之，曰：「义哉！有客若此，不媿忠良矣」。乃并同敞尸与之以葬。二痴名■〈艹秇〉，字硕文，故明诸生，吴江人。

　　文忠之孙昌文，着有「粤中纪事」；方简讨密之，以长歌题其后。盖昌文以戊子冬腊月自吴启行，迨明年（己丑）徂暑始达桂林。远道零丁，孤城危迫，可于此补记载之所未及也。歌云：「我读「粤行纪」，长歌三四阕；此事入青史，金石可以锲。中兴赖留守，功高齐■〈山截〉嶪.浮海来公孙，公孙洵人杰。自从抚粤军，邦家悲杌■〈陧，木代阝〉。卷地腾风波，陵谷变凹凸。五载田园倾，支措余窄窒。省亲代父母，望云眼可抉。伶仃一书生，艰难愁蹩■〈薛〉。孤身万余里，出门何其决！戊子腊月朔，从此负覉绁。适有刘文华，具舟相提挈。吹箫算资斧，囊不满三锊；南屏叩老僧，倾橐佽行襒.蒿坝脱绿林，天台遭雨雪。两足冻入髓，五更犹凛冽。乘黑冲毒雾，文此裹麦糈。十日见瓯城，旅舍相逢瞥。同盟赵秋屋，先已过东浙。接得高堂信，回顾心惙惙。刘君归取资，拾薪晨自爇.且复畏关津，缩首苦日暍。喜遇新安商，煦沫扶孤孑。因入沙埕关，里巷俨巾栉。便附安海艘，火长望中蔑。晻霭此高州，音尘海外截。石井复开帆，黑洋风暴颲.波涛撼天地，喧豗心胆裂。悲啸惊蛟龙，汨影叹鱼鳖。河伯真望洋，海赋信塽泐。幼安能从容，恭祖免蹉跌。仗庇东北风，正柁救漂潎。得泊吴州港，陆程有前辙。五月至苍梧，翘首鹳鸣垤。觅船叩郡守，探札自藩臬。讹言桂林省，烽燧正侵轶。赵子请先行，郡斋息疲■〈忝，艹代二〉。翌日绣衣请，蓝缕羞吶吶。始赌王父书，绸缪桑士彻。整衣催楫棹，水涨溢堤埒。一夜三十丈，闉市湮枨楔。突拥控弦兵，汹掳如草窃。蛇豕荡神州，荼毒存余孽。避焰向封川，徒走猛趋蹶。小道通临贺，茅檐似楼■〈土桀〉。荒村久畏兵，柴荆半扃鐍.盛暑喘赤日；雨汗杂流歠.乃抵昭江郡，重趼力已竭。桂林闻孙来，倚门望日昳；大母更焦愁，病中数惊瞲.岂谓在大墟，遂此先永诀！闻言仰天号，奔驰探前趹。既至拜王父，齐衰任麻绖。千涕复万语，左右助呜咽。援笔记其事，中间甚曲折。我叹公孙来，「春秋」大书揭」！案己丑自湘潭何忠烈之失，援师李成栋亦败没，国势大危矣。是时桂林震动，即诗中可见日夕彷徨之象。读此，益足以征留守之勋劳，实与何忠烈之守楚、史忠正之守扬可并勒也。

　　「岭表记年」载留守身后事，于义士杨外，有御史姚端、阳羡浮屠清凝。俟续考。

　　●绎史摭遗卷八

　　吴郡李瑶子玉纂

　　目录

　　粤中阁辅督师诸臣列传

　　严起恒朱天麟文安之张孝起杨畏知（罗国瓛、朱寿琳李干德、范文光、詹天颜、米寿图附）

　　顺治六年（已丑、永明王居肇庆称永历三年）春，孙可望内附请封，乃杨文烈公畏知诱之而来也。朝端集议，金给谏堡倡言三百年来无异姓封王例，祖宗定制不可坏。主之者严阁辅起恒，助之者文督师安之也。然而朝议未行，矫诏先发；国危政乱，日益支离。遂使索封者至必「秦」而后可，靳封者至必死而后已也。案杨公当日入告，力祈如所请行；疏有云：「国事危矣，不如此时以虚名为招徕，而竟自树强敌乎！且可望固盗之渠也，向者屠毒海内，庙社凌夷。今一旦投诚向义，岂朝廷威德所能制，盖列圣神灵阴以启之也。倘因其来而明示以异等之恩，彼必踊跃听命，庶几收用于万一。奈何信及一二腐儒，使坐失大计。夫法有因革、势有变通；今土宇非昔，百务俱隳，而独于区区封议必欲执旧法以绳之邪」！既而宗人朱议浘以把持误国劾堡；则又驳之曰：「斯论亦否也。给事争之、朝旨予之，使滇则归恩主上而惮朝内之有人。怀德畏威，不更两得其乎」！噫！推文烈之言，可谓明体达用者矣。其如小朝廷上之裦如充耳，而必激其挺而走险，萌莽、卓之志，效傕、泛之谋，可不哀哉！

　　列传八

　　严起恒

　　严起恒，浙江山阴人。崇祯辛未进士；除刑部主事，历员外郎。出为广州知府，迁衡永兵备副使；广州民感其德，闭城不使去。上官慰谕，乃得行。献贼躏湖南，吏民悉窜；起恒独坚守永州，贼亦不敢窥。左良玉称兵将犯阙，总督何腾蛟赴水不死，奔长沙，大集僚属；起恒与盟，主转粟以赡兵食。唐王时，擢户部右侍郎，总督湘南钱法；永明王立，命兼督军饟。丁亥，王驻武冈，拜礼部尚书兼东阁大学士，仍领钱法。王走靖州，不及从；已知驻柳州，即间道驰往。留守大学士瞿式耜请王居桂林，寻王复走柳州、走宁南，俱间关相从。及李成栋以广东附、封翊明大将军，王还驻肇庆；起恒与王化澄、朱天麟同入直。时成栋遣子元胤领兵入为禁旅，命充锦衣指挥使，掌丝纶房事；遂专决朝政。都御史袁彭年、少詹事刘湘客、给事中丁时魁、金堡、蒙正发五人附之，揽权树党；人目为五虎。起恒处其间，不能有所匡救。

　　未几，化澄、天麟皆罢去，旧辅何吾驺、黄士俊入。吾驺旋亦罢，士俊居首辅，起恒次之。其在位也，廉洁持平；与马吉翔、庞天寿患难共事，久无所忤。而五虎憾之，竞诋为邪党。王在梧州，尚书吴贞毓等十四人合疏揭五虎，下湘客等狱，将置之死。起恒且力救，至长跪王舟侧。贞毓等并恶之，乃请召化澄还，而合词相攻。给事中雷得复劾其二十余罪，比之严嵩；王不悦，夺得复官。起恒力求斥罢，王挽留至再不得；放舟竟去。会勋国公高必正入朝，贞毓欲藉力倾轧，言「朝事坏于五虎，主之者严也；公入见，请除君侧奸，数言决矣」。有为起恒解曰：「五虎攻严公，严公翻力救五虎。此长者，奈何以为奸」！必正见王，乃力言起恒虚公可任，请手敕邀与俱还，乃还。寻文安之入，起桓让为首辅。桂林破，从王奔南宁。

　　初，孙可望请封，起恒沮之再；使求真封，又沮之，可望大怒。及此播迁之际，遣其将贺九仪、张胜、张明志等率劲卒五千迎王；抵南宁，直上起恒舟，怒目攘臂，问王封是「秦」非「秦」？起恒曰：「君远迎主上，功甚伟，朝廷当有隆恩。若专问此事，是挟封，非迎主上也」！九仪怒，格杀之，投尸于江。给事中刘尧珍、吴霖、张载述并被杀，兵部尚书杨鼎和追杀于昆仑关：时辛卯二月也。鼎和、尧珍以阻议故，而霖与载述祗以曾劾主「秦」封者耳。起昆死，其尸流三十里泊沙渚间，突有虎负之登崖，守视不去。九仪等闻之，惊悸累月；乃礼之，葬诸丛山之麓。

　　「遮遗」曰：虎也，而犹知忠义，负之登、守之葬；若有神助。奈何人则毒于猰狗，曾不少知悛悔乎！彼孽类云者，真禽兽之不若哉！

　　朱天麟

　　朱天麟字游初，昆山人。崇祯元年戊辰进士，授饶州推官；屡摄属邑，咸有声。考选入都，贫不能以赂，拟授部曹；帝御经筵，讲官并为之称屈。比临轩亲试，乃改翰林编修。

　　甲申正月，奉命祭淮王；抵山东而京师陷。及南部破，走福州谒唐王；擢升詹事，署国子监事。见郑芝龙状跋扈，乞假。至广东，闻汀州变，又走广西，入安平士司。

　　丁亥，永明王居武冈，以礼部右侍郎召，辞不赴；具疏请王自将为先锋，倡率诸镇，毋坐失事机。明年春，王在南宁，擢礼部尚书；旋拜东阁大学士。又自请亲率士兵略江右，不听；乃趋朝入直，从王至浔州。浔帅陈邦傅封庆国公，复请世居广西如黔国公故事；天麟执不许。邦傅怒，以所赐印剑掷天麟舟中，要必得；仍执之不允。已而惠国公李成栋奉王驻肇庆，天麟谓机势可乘，复劝亟颁亲征诏，规取中原；顾优诏答之，而不能行也。

　　当是时，朝臣树党分局，倾轧日兴。天麟暨严起恒、王化澄、晏清、吴贞毓、张孝起为广西扈从旧臣，与从成栋反正党曹晔、耿献忠等势不相能。久之，复分吴、楚两局：吴则天麟、化澄、贞毓、孝起及堵胤锡辈，内结马吉翔、外结陈邦傅也；楚则袁彭年、丁时魁、蒙正发、刘湘客、金堡等，外结瞿式耜、内结李元胤也。堡等时称为五虎；寻以天麟拟旨讥堡，堡等共鼓言官十六人哗登殿陛，掷印弃官出（语具「堡传」）。由是，天麟即日辞位；慰留再三，不可。陛辞，叩头泣；王亦泣曰：「卿去，予益孤矣」！初，五虎等谓所拟出起恒意，群起诣阁，将殴之；起恒适未至，因移怒天麟，务逐之，并逐其弟之为行人、两子之为御史、为中书舍人者。天麟去，移居庆远。化澄向无物望，亦为众逐；何吾驺、王士俊入辅。顷之，吾驺又为五虎所排；独士俊、起恒在。王复召之，天麟力辞，不赴。上言：「今国势累卵，路人皆知，而建言者绝不问。琐屑一人一事，则掉头以争曰：「我古遗直也」！今而后，请勿以四方无利害者执为极重大事。独愿主上为社稷忧则忧之」！尔后五虎等以把持朝政、罔上行私罪，并谪戍去。王遣使再召；天麟复拜疏，极言：「年来百尔构争，尽坏实事。昔宋高宗航海，犹有退步；今则何地可退？陛下当奋然自将，使文武诸臣尽擐甲冑；臣亦抽峒丁、择土豪、募水手，经略岭北、湖南为六军倡。若徒责票拟以为主持政本，试问今之政本安在乎」！时大兵日逼，王不能从；惟趣令入直进官而已。

　　未几，广州、桂林皆失，王奔南宁；孙可望请赴云南。先，起恒沮封议，独天麟谓宜许。及是，滇使至，乃乞王如其请。诸臣以杀起恒故，皆力沮。天麟遂奉命经略左、右两江土司，以为勤王之助。兵未集，南宁告警；王仓皇出走，复扶病从之。

　　明年（壬辰）夏四月，抵广南，王已先驻安龙；天麟方病剧，不得入觐，竟卒于四阪村。

　　「摭遗」曰：当时五虎气欲咥人，而游初必以「辛苦何来」一语构同党之怒，代拟王言；亦未免有伤忠厚之恉也。

　　文安之

　　文安之，夷陵人。天启壬戌进士，授庶吉士，进检讨；改南京国子司业，转祭酒。罣议，削藉归。福王时，起詹事；唐王召拜礼部尚书。皆以兵戈转侧，辞不赴。

　　永明王立，以瞿式耜荐，与王锡衮并拜东阁大学士；亦不赴。庚寅六月，王在梧州，严起恒为首辅，王化澄、朱天麟次之；安之至，起恒让之居首，而己处其下。后桂林破，王奔南宁；大兵日迫，云南又为孙可望据，不可往。因念川中诸镇兵颇强，欲结之共奖王室，自请督师；加诸镇封爵。王从之；加太子太保兼吏、兵二部尚书，总督川、湖诸路军务，赐剑便宜从事；进诸将王光兴、郝永忠、刘体仁、袁宗第、李来亨及谭弘、谭诣、谭文等十六营皆爵公侯，即命安之赍敕印行。可望闻而恶之，又衔其阻封议；遣兵伺于都匀邀止之，追夺诸将敕印。留数月，安之乘间走贵州，将谒王于安龙。可望坐以罪，戍之毕节卫。

　　先是，可望设六部翰林等官，虑人议其僭，乃以任僎、范矿、马兆义、万年策为吏、户、礼、兵尚书，并加「行营」之号。而僎最宠，后与方于宣屡词劝进；可望令待王入黔再议。王久驻安龙，可望遂自设内阁九卿等官，以安之为东阁大学士；安之不为用，走依刘体仁等以居。时李赤心、高必正久窜广西宾、横、南宁间，赤心死，养子来亨代领其众，推必正为主。已而，必正亦死，食且尽；畏大兵来逼，率众走川东，分据川、湖间耕田自给。川中旧将王光兴、谭弘等附之，众犹数十万。

　　及己亥正月，王奔永昌；安之率体仁、宗第、来亨十六营由水道袭重庆。会谭弘、谭诣劫杀谭文，诸将不服；安之欲讨之，弘、诣遂以所部乞降于我大清。于是诸镇尽散去。时王已入缅甸，地尽亡。安之郁郁，不久卒。

　　「摭遗」曰：文督师初志将大有所为也，阨于孙可望，一蹶不振矣。既而走依川将，相机欲发；及至谭氏自柏仇杀，而安之乃绝望。夫朱则力请自将、文则力求外授，卒致同抱郁郁以死。其心一于永明，其志并可悯也已。

　　张孝起

　　张孝起，吴江人。举于乡，为廉州推官；避兵海隅。寻举兵谋恢复，战败被获，妻、妾俱投海死；遂鞿军中。

　　久之，李成栋以地归附永明王，乃得脱去；王以为吏科给事中。清真介直，不与流俗伍。从至梧州，时五虎等以失李元胤援，并辞职；乃以孝起掌吏科印。高必正为刘湘客乡人，疾孝起之尽排湘客党也，怒骂于朝；王为解之，始已。

　　寻擢右佥都御史，巡抚高、廉、雷、琼四府。城破，走避龙门岛。岛破被执，不食七日死。

　　杨畏知

　　杨畏知，宝鸡举人。崇祯中，历官云南副使，分巡金、沧。乙酉秋，武定土官吾必奎反，畏知督兵剿除之。明年，阿迷土官沙定洲继乱，黔国公沐天波避走楚雄；畏知缮守征援，间出击贼，多所杀伤。

　　又明年（丁亥），孙可望、李定国等□云南，称为黔国公复仇，与定洲战于革泥关。定洲大败，遁归阿迷，可望遂进据会城；法令苛切，百姓失业愈于沙贼之乱。初，唐王闻畏知抗贼功，进授右佥都御史，巡抚云南；可望以同乡故，甚重之。寻遣李定国徇迤东，己与刘文秀西略。畏知领兵出禄丰拒战败；至启明桥投水不死，踞而骂。可望下马慰之曰：「闻公名久。吾为讨贼来，公能共事，相与匡扶明室，非有他也」！畏知瞪目视之；曰：「绐我尔」！曰：「不信，当折矢以誓」。畏知曰：「果尔，当从我三事：一、不得仍用「伪西」年号；二、不得杀人；三、不得焚庐舍、淫妇女」。可望皆许诺。乃偕至楚雄，定大理诸郡，使文秀至永昌迎天波归。迤西八郡免屠戮者，微畏知之力不及此。

　　永明王立，一时诏令不至，可望遂称国主。畏知愤甚，有所激发，辄抵掌谩骂；可望数欲杀之，定国、文秀为保护得免。刘、李，故侪辈也；可望虽自尊，两人殊不为下。既闻肇庆有君，李锦、李成栋等并加封爵，念得朝命加王封，庶可相制；乃议遣使奉表，畏知亦以尊主为言。己丑春，遣畏知及故兵部郎中龚彝赴肇庆，进表请王封。金堡等持之；畏知乃曰：「可望欲权出刘、李上，今晋之上公，而库刘、李为侯可也」。乃议封景国公，赐名朝宗；文秀、定国皆列侯。命大理卿赵昱为使，加畏知兵部尚书、彝兵部侍郎同行。时堵胤锡曾赐空敕，得便宜行事；昱乃就与谋，矫命改封可望平辽王，易敕书以往。武康伯胡执恭者，庆国公陈邦傅中军也；守泗城州，与云南接。畏知假道入朝，执恭知其故，欲自结强援；言与邦傅，请先矫命封为秦王。邦傅乃范金为印，文曰「秦王之宝」；填所给空敕，即令执恭赍发。可望大喜，郊迎。亡何，畏知等至，可望骇，不受；曰：「我已得「秦」封」。畏知曰：「此伪也」。执恭曰：「彼亦伪也。所封实景国公，敕印故在」。可望怒，辞敕使，畏知、执恭并下狱；亟遣使至梧州问故，廷臣始知矫诏事。马吉翔请封为澄江王；使者云：「非「秦」不敢复命」！大学士严起恒力持不可，兵部侍郎杨鼎和助之，且请却所献南金、玉带、良马诸物。会郧国公高必正入朝，召使者言：「本朝无异姓封王例。我破京师，逼死先帝，罪大滔天，蒙恩宥赦，亦止公爵尔。张氏窃据一隅，罪固减等；封上公足矣，安冀王爵！自今当与我同心报国，洗去贼名，毋欺朝廷孱弱；我两家士马，足相当也」！又致可望书，词严义正。使者唯唯退，议遂寝。可望欲不遂，怒益甚。是秋九月，亲率兵至贵州。十一月，大兵破广州、桂林，王走南宁；事急。遣编修刘■〈艹洍〉封可望冀王，仍不受。畏知曰：「「秦」、「翼」等尔，假何如真」！不听；定国等劝可望遣畏知终其事。明年二月，先令部将贺九仪等赴南宁索沮「秦」封者起恒、鼎和及给事中刘尧珍、吴霖、张载述，俱杀之。无已，乃真封可望为秦王。

　　畏知入朝，见九仪凶悖，痛哭自劾，极言可望擅杀大臣罪；遂留为东阁大学士，与吴贞毓同辅政。可望闻之怒，使人召至贵阳，面责数之。畏知大愤，除头上冠撞之；立时被杀。楚雄人以其有守城功，乃为之建祠。迤西八郡，至今尸祝弗替云。

　　「摭遗」曰：楚雄之役，杨公日坐雉堞间，多方缮守，定洲力攻不下；相持既久，辄发巨炮击之，烟焰直冲其处。群蛮周麾而呼曰：「杨公死矣」！顷之烟散，杨公则端坐如故也；因惊叹为神，逡巡稍却。定洲遂寇迤东去；已而还兵，分七十二营，每七营设一大屯，环城凿壕，示久困计。杨公守益坚，敌终不得侵。明年（丁亥），孙可望等入黔，适溃人告变；可望乃诈称黔国焦夫人弟为公报仇，兼程驰至，解楚雄围，定洲战败逃还。初，云南苦沙乱，日望援师至，而不知孙之为贼也。孙兵由沾益、曲靖及交水，城俱被屠。由陆凉、宜良入省，宜良知县方兴佐持羊酒迎之；可望喜，约不入城。及省，巡抚吴兆元等迎于郊。巡按御史罗国瓛在曲靖被执不从，挟至会城，自焚死。前通判朱寿琳以佥都御史奉差募兵，亦不屈；敛容赋绝命诗，被杀。后永明王立四载，可望始肯奉朔归诚也。其愿祗乞一封号以牵其党耳，奈何小朝廷上拘文执法，聚讼纷纷！曾不有审时度势，顾及全局以晓鬯出诸者？靳此一字虚封，竟至几人毕命，尸浮江上、头触阶前。嗟夫！嗟夫！

　　案可望陷嘉定时，有经略川、湖、云、贵、河、陕兵部尚书李干德者，西充人；永明王命之总督两川。抵蜀，乡邑已陷，遂驱家人及弟赴水死。其父明华，先于贼破西充时被难。川南巡摭右佥都御史范文光，内江人；因干德以总制令激杀杨展，遽入山不视事。及嘉定不守，文光赋诗一章，仰药死。川北巡抚右佥都御史詹天颜，龙岩人；贵川巡抚、右佥都御史米寿图，宛平人。大兵下，各以城守不支被执；谕之降，不屈死。是皆无愧封疆者。

　　「抚遗」补曰：严相起怛字震生，一字秋野。其在位也，颇能持平自洁。当永明迁播之世，是何君相而钩党不化一至于此，又何至以介溪目之邪？虽一无知之高必正而尚能力持公道，则吴元声宜有以媿之矣。孙贼挟驾南宁，使张护卫明志者上严舟攘臂问封；已而张奋拳乱殴之，严乃急起赴水死。阅七昼夜，有黄虎负其尸，循砂碛陟冈止于平原，绕行左右；贼众鸣金逐之，虎大吼，徐引去。贼就视，见严尸，始惊悸下拜；衣冠整肃，面如生。南宁彭生倡义，即其所瘗之，而立石表之曰「于越山阴严先生之墓」。

　　刘尧珍，官兵科都给事中；镇雄人。吴霖，官兵科给事中；歙县人。张载，官御史；泾县人。同以论封被害。

　　●绎史摭遗卷九

　　吴郡李瑶子玉纂

　　目录

　　安隆、缅甸尽难诸臣列传

　　吴贞毓高绩（金简）李如月任国玺（薛大观附张镌、郑允元，任斗墟、林青阳等、陈纯来）王兴

　　胜朝启、祯之世，隤政丛出；制于内奄、扼于强臣，展转相因，比末造而犹弗免焉。安隆十八先生之狱，亦一部二十一史中所仅见者也。永明王迁徙荒徼，正如衣败絮行荆棘中，牵一罣十，跬步勿能自主。然极此艰危困苦之区，犹得此数辈守正不阿而恬死相从焉，益足以见先时君泽之深、臣节之重如是如是。入缅后事，详此。

　　虎贲将军王兴，为永明孤臣也。于平粤后，坚守文村，逾十有一年之久。以力尽，自焚。诸记失之，特摭附。

　　列传九

　　吴贞毓

　　吴贞毓字符声，宜兴人。崇祯癸未进士；闽中授吏部文选主事。永明王立，预议；进郎中。王驻全州，加太常少卿，掌选事；已擢吏部右侍郎。从至肇庆，拜户部尚书。寻广东、广西会城先后失，王徙浔州、再徙南宁，皆从之。

　　时孙可望据云南，遣龚彝奉表贡方物，道归顺意；移书当事，乞封王爵。大学士严起恒持不可，给事中金堡以为祖制无有，固诤之。南宁与广南错趾，可望书有「不允封号，即提兵出战」语。会武康伯胡执恭矫诏先封秦王；既而可望知其伪，复遣使来问故、求真封，贞毓与起恒共阻之。可望怒，后竟遣将杀起恒，贞毓以奉使获免。及还，进东阁大学士，代起恒辅政。

　　辛卯，王师南征；势已迫，王召诸臣集议。或请走海滨就南阳伯李元胤、或请入安南避难、或请航海抵闽依忠孝伯郑成功；惟文安侯马吉翔、司礼太监庞天寿素结可望，坚主赴黔议。贞毓因前阻封故，不敢决。元胤疏请出海；王固不欲就可望，又以海滨为远，再下廷议。顷开国公赵印选、卫国公胡一青殿后军战败奔还，请王急由水道走土司。抵濑湍，我兵追近距百里；上下失色，皆散去。旋次罗江，追骑止隔一舍。岁已暮，日晡，引却；乃稍安。明年壬辰正月，次龙英。既望，抵广南。可望遣兵，以二月迎王入居安隆所，改名安龙府。宫室庳陋、服御粗麤，守护将吏亦罕尽人臣礼；王已不堪其忧，隐忍之。时吉翔掌戎政、天寿督勇卫营，皆谄事可望者；吉翔恶贞毓不附己，令其党交章弹劾，且曰：「秦王宰天下，我具启以内外事尽付戎政、勇卫二司，大权归我，君等为羽仪；贞毓何能为也」！遂属门生郭璘说主事胡士瑞拥戴秦王；士瑞厉声叱之，退。他日，更遣璘求郎中古其品画「尧舜嬗受图」以献可望，其品拒不从；吉翔乃谮于可望，杖杀之。而可望果以朝事悉委吉翔、天寿；于是士瑞与给事中徐极、员外郎林青阳、蔡演、主事张镌连章发其奸。王大怒，两人求救于太妃以免。

　　先是，王监国肇庆，诏令未及；有故御史任僎、主事方于宣等尊可望为国主，定朝仪，劝设内阁九卿、六部科道官；至是，尽易旧。立太庙，括近省田亩、盐井之利以官四、民六分收之。王忧惧益深，密谓中官张福禄、全为国曰：「闻西宁王李定国已定广西，军声大振。欲密下一敕令统兵入卫，若等能与图否」？二人言徐极、林青阳、张镌、蔡演、胡士瑞曾疏劾吉翔、天寿，宜可与谋。遂趣令告之，皆许诺；引以白贞毓。贞毓曰：「主上阽危，正我辈报国之秋。诸君中谁能充此使者」？青阳请行。乃令佯乞假归葬；使员外郎蒋干昌撰敕进爵晋王，主事朱东旦书之，福禄等持入用宝。青阳于岁尽间驰至定国所，定国接敕感泣，许以迎王。明年夏，青阳久未还；将择使往促，贞毓举翰林孔目周官。都督郑允元曰：「吉翔晨夕在侧，湏假事出之外，庶有济」。因使吉翔往梧州、南宁谒祭先王及太妃陵，即命周官诣定国。而吉翔在道微知有密敕事，遣人赴定国营侦之。适主事刘遇新者遇吉翔于涂，意其必预谋也，告以两使赍赴状。吉翔骇，报可望。可望大怒，并疑吉翔亦预谋；亟遣其将郑国赴南宁逮之。初，青阳还至南宁，为守将常荣所留；密令亲信刘吉复命于王。王喜，改青阳给事中。谕贞毓再撰敕，铸「屏翰亲臣」金印，赐定国；即遣刘吉还付青阳，转送廉州。青阳行次高州，与周官遇，遂偕往；定国拜受命。而是时吉翔已为郑国械至安龙，与诸臣面质；国恨甚，挟贞毓直入文华殿胁王索主谋者。王惧，不敢正言；谓「必外人假敕宝所为」！国即怒目出，与天寿至朝房械贞毓并蔡演、徐极、张铸、郑允元、蒋干昌、朱东旦、胡士瑞及太仆少卿赵赓禹、御史林钟、周允吉、朱议浘、员外郎任斗墟、主事易士佳、李元开等系私室；天寿等又入宫擒张福禄、全为国而出。其党冷孟銋、蒲缨、宋德亮、朱企鋘辈逼王速具主谋名，王大悲恨。翌日，国等严刑拷掠。以贞毓大臣，略免；众不胜楚，号呼二祖、列宗，且极口骂。会日暮，风雷忽震烈，演厉声曰：「今日吾等直承此狱，少见臣子报国苦衷」！由是，众皆自承。国又问：「主上知否」？演大声曰：「未经奏明」！乃复收系，以欺君、误国、盗宝、矫诏为罪报可望。可望请王亲裁，王不胜愤；下廷议。吏部侍郎张佐辰及蒋御曦、孟銋、缨等谓国曰：「此辈尽当处死。倘留一人，将为后患」。于是御曦执笔、佐辰拟旨，以镌、福禄、为国三人为首，凌迟；余为从，斩。王以贞毓大臣，言于可望改绞。吉翔、天寿以福禄等内侍，谓王妃必知情，将废之；令主事萧尹历陈往古废后事。妃泣诉于王，乃已。诸人就刑，神色不变；各赋诗大骂而死。其家人合瘗于安龙北关之马场。已而林青阳逮至，亦被杀；独周官走免。时甲午三月也。

　　居二载，定国竟奉前敕护王入云南。乃赠贞毓少师、太子太师、吏部尚书、中极殿大学士，赐祭，谥「文忠」，荫子锦衣千户世袭罔替；余赠恤有差。即马场建庙，勒碑大书曰「十八先生成仁处」。

　　「摭遗」曰：密敕之狱，吴文忠首言「凡事宰相主持，吾约晋军讨孙可望是实；与诸臣何与」！而马吉翔党及郑国之徒，必欲彰此狱邀孙贼欢；遂罗织其词，为某也主谋、某也从，某也草敕、某也缮。狱具上诸贼，贼复于王，请王决。呜呼！尔时贼辈掌中有王，目中岂复有王哉！明季逆珰踵祸，宗社濒移。及斯蜗角萤光，而初则王坤之揽权持政，劫主播迁；既则庞天寿之煽乱构难，危动中宫。若张、全二人，真是侪类中之勇义而难能者矣！夫人孰无一死，死之贵得其所。今树名「十八先生」间，不几于北都王承恩下并不朽邪！

　　高绩（金简）

　　光禄少卿高绩，字无功；绍兴人。马吉翔、庞天寿构杀吴贞毓后，李定国奉王至云南；吉翔复媚事定国，荐用入阁，与天寿重握中外权。时定国为晋王，刘文秀亦封蜀王；每相与入二人家为长夜欢。绩与御史邬昌琦患之，合疏言「二王功高望重，不当往来权佞之门；恐滋奸弊，复蹈秦王故辙」！疏上，二王遂不入朝。吉翔衔之，激王怒，命各杖一百五十，除名。定国客金维新者，走告定国曰：「绩等诚有罪，但不可有杀谏官名」。乃偕文秀入朝救之，得复官。

　　及定国败孙可望兵，自以为无他患，武备尽弛。绩与郎官金简进言曰：「令内难虽除，外忧方大，伺我者顿刃以待两虎之毙。而我酣歌漏舟之中、熟寝爇薪之上，能旦夕安邪？二王老于兵事，胡泄泄如此」！定国乃愬于王前，词颇激；王拟杖绩等以解之，朝士多争不可。移时未决，而三路败书至，定国始逡巡引谢而出。

　　简字万藏，与绩同里。王入缅甸，二人扈行，并殁于道。

　　李如月

　　山东道御史李如月，东莞人。壬辰秋七月，孙可望获叛将陈邦傅并其子曾禹杀之，去其皮，传尸至安龙。如月疏劾可望不请旨，擅杀勋镇，有不臣心，罪同莽、操；而请加邦傅以恶谥，俾为不忠者戒。王知可望必怒，留其疏；召如月入，谕以「谥本褒忠，无恶谥理；小臣妄言乱制，杖四十除名」。意将以解可望也。可望辄大怒，遣人至王所执如月至朝门外，抑之使跪。如月愤甚，乃向阙叩头，大呼「太祖高皇帝」，极口大骂。其人遂剥其皮，断其首及手足；揎草于皮，纫而悬之市。

　　「摭遗」曰：可望贼心未泯，惨毒如是，已无天日。永明至此，蛇落虎乡矣；嗟哉！

　　任国玺（薛大观）

　　云南道御史任国玺，籍贯未详。戊戌冬，王师三路入黔，王议出奔。时国玺官行人，独疏力请死守；下廷议。定国等言：「行人议固是，但前途尚宽。今暂移跸，他日卷土重来，再图恢复未晚也」！乃扈王入缅。缅俗，中秋大会。王欲为好于酋，命沐国公等皆以臣礼见；国玺与礼部侍郎杨在劾之。时李国泰掌司礼监印，吉翔复与表里为奸。会东宫开讲，国玺集宋末大臣贤奸事为一书，进之；吉翔深恶之。王览仅一日，国泰即为窃去。寻擢御史；复上疏论时事「三不可解」。中言：「祸急燃眉，当思出险；勋臣、国戚亦可主持，岂宜令翔、泰久专大柄」？吉翔恨益甚，即令之献出险策。国玺忿然曰：「时事至此，而犹抑言官使不言邪」！已而缅酋弟弒兄自立，欲尽杀文武诸臣；遣通事来告曰：「蛮俗贵诅盟，请与天朝诸公饮咒水」。吉翔、国泰邀诸臣尽往；至则以兵围之，令诸臣以次出外，出辄杀之。凡杀松滋王、黔国公及翔、泰等四十二人，国玺与焉。都督同知邓凯以足疾未赴，幸免；后入昆阳普照寺为僧。时顺治十八年辛丑秋七月二十三日也。

　　昆明诸生薛大观，于王之将入缅甸也，喟然叹曰：「生不能背城一战，以君臣同死社稷；顾欲走蛮邦图苟活，不重可羞邪」！回视其子之翰曰：「吾不惜七尺躯为天下明大义，汝其勉之」！之翰曰：「大人死忠，儿当死孝」。大观曰：「汝有母在」。时其母适在旁，顾谓之翰妻曰：「彼父子能死忠孝，而吾两人独不能死节义邪」！其侍女方抱幼子立户外，问曰：「主人皆死，何以处我」？大观曰：「尔能死甚善」！于是五人偕赴城北黑龙潭死。次日，诸尸相牵浮水上；幼子在侍女怀中，两手犹坚抱如故。大观次女已适人，避兵山中，相去数十里；亦同日赴火死。

　　「摭遗」曰：高、李、任三公以官系之者，官以人重也。薛以一诸生而风节若此，可谓一家仁矣，虽百世其犹生也。缅事于「任御史传」已得大凡，而犹有所未尽者，注此证诸。永明王之初入阿瓦也，缅人请诸大臣过河议事，以册宝视神宗时差小，疑为假；及出沐国公印券对符始信，始肯延入旧城。既而进居赭硁；缅人则植木为城、编竹为垣，置草屋数十间安置从官。蛮妇多自来贸易，诸臣亦短衣、跣足效之为乐，大为诸酋所轻。时马吉翔、李国泰比奸专权，胁奏大臣有「三日不举火者」；王无以应。翌日，翔、泰复合奏，词颇激。王怒，以御宝掷下。翔就地击之碎，散给诸臣，人各数星。其凶悍如此。王祖望、邓居诏、任国玺等各疏劾之，王固无如翔、泰何也。绥宁伯蒲缨大开赌市，昼夜呼卢不绝；华亭侯王维恭与内监争赌挥拳，諠彻中外：诸酋益鄙之。锦衣卫赵明鉴等谋将潜奉世子逸出，出则并杀翔、泰；事泄不果，明鉴与同官十七人俱死之。既而咒水祸作，缅人复以重兵围王所，执杀群从；嗥然突之王居，搜取财物。于是诸王官眷、文武诸臣家属之被刃及自经者，莫可数纪，而姓氏亦不得详也。中官陈德远等十八人作一行缢（诸臣妇女尽节者，附见「妃御」下）。

　　「摭遗」补曰：密敕之狱，详于「吴文忠传」；而十八先生衔冤骈死，其行实不得详具也。兹特别列其名以表着之：刑科给事中宁国张镌、司礼太监张福禄、全为国，狱具为首，同以凌迟死。其从者，中军都督府左都督歙县郑允元、大理寺丞湖广林钟、太仆寺少卿袁州赵赓禹、翰林院检讨晋江蒋干昌、善化李元开、吏科给事中赣州徐极、广西道御史钱唐周允吉、广西道御史南昌朱议浘、福建道御史进贤胡士瑞、兵部郎中四川朱东旦、工部郎中九江蔡演、内阁中书庐陵易士佳、吏部员外郎直诰敕房事鄞县任斗墟，俱同时被害；兵科给事中新宁林青阳，以奉使后获，亦见杀。

　　案任吏部斗墟，字一齐；先以明经入瞿文忠幕。文忠荐之，为中书舍人，直诰敕。久之晋秩，兼部事。桂林失守，从王入安隆，豫密议。及对簿时，备受搒楚；乃大声曰：「死耳，大丈夫岂求免于贼臣者」！从容赋绝命词以就刑。后李定国迎王出险，其予恤典，赠太常卿。是狱豫议者十九人，其翰林院孔目周官以幸免；死难者实十八人，二监亦与之也。「安龙纪事」，汪辰初有「浩气歌」，中列陈麐瑞、李颀、刘议新名。「议新」当是「遇新」之讹；即涂次泄谋于吉翔者也；恶乎列！

　　陈纯来者，字孝标；奉化人。以监生赴桂林，官工部主事。王称制后，尊其父端王墓为兴陵；命往监造。既而遣降臣佟养甲祭陵，诏纯来密杀之。桂林失，王奔；或劝之走，不可。曰：「吾当为先王守陵寝，以待吾君之还。死且未敢，况行乎」？乃削发为浮屠装，居陵下护视之。后不知所终。

　　王兴

　　虎贲将军王兴，漳州人。其先以世勋，开镇海疆；驻文村，为藩篱之臣。文村者，处万山中；左联戈壁、右挹大洋，惟鸟道一线略可通人。而灌木丛莽，连阴翳天日，无臞色。虽健卒短兵，亦轻易不得径入。当永明迁播时，兴奋勇帅其蛮部来应，累与大兵战，所向奏功；晋爵广宁伯。及王入缅，两粤既定，兴乃还守文村，且耕且屯；负固久持，逾十一年。官兵屡构之，终不得要领。

　　既而，我军平南王幕下客金光者，有谋干。兴闻其名，使将卒谩骂曰：「若陈兵百万亦奚益；可传语汝军中令金某来，则我出矣」！守陴者以告，我军置弗问。积日嫚骂如故；金闻之，浩然请行。诸大吏诧曰：「此蛮语耳，乌呼信」！金请之坚，帅欲以兵从；曰：「兵则吾岂敢，吾旡生还矣」！乃呼老兵一，跨羸马为导。至村口，村口之戍者见之，匆匆入；有顷，令易笋轝.进径数里，甲杖糗茭之属亚于山。兴出迓，问骑几何？曰：「一」。「从者几何」？曰：「一」。兴笑曰：「子何信而一至此」？金曰：「公先我信，我安得不信若」！乃升堂开燕，欢若平生。酒半兴起，挥涕曰：「吾祖宗累世受明恩德，约束外藩，于兹二百八十有余年。曩者，借兵雪故主仇，干戈奋扬、将士凌替；今而天不祚明矣！虽然，兴岂能为降将军者邪」！语未既，突一人启扉出，则故侍郎两浙学臣王应华也。金与之有旧，携手载拜，于邑不能声。于是金留村中，一饮凡三日。既而，兴复举酒曰：「吾之所以必乞一客莅兹土者，将以明吾不背故主之诚，而非甘于为孽云也。子谨厚且有胆，既来，吾当践所说」。即命其五子出拜，洗盏更酌；捻须裂眦，大呼曰：「兴不能回天也，亦终必死而已矣；死而魂魄有灵，藉子以「大明虎贲将军王兴之墓」作十字碑则幸矣」！兴乃大集所部，给资使散归农。自召妻妾登层楼，手爇连珠炮，轰然震发而殁。

　　越三日，金如教携其五子出给敕印、田土、户籍，愿降者以次赴军前听用；然大半皆浮海去。金曰：「兴能明志自焚，固胜朝之忠臣也。吾不敢有负死者」！劝帅疏请于朝，恤其五子；而于兴亦有奖焉。

　　「摭遗」曰：文村孤悬海峤，当王将军之久持也，望之若负隅之虎；而不谓其死志光明如此。及其洁身自焚也，一以报故君、一以敬天命；君子曰：「文村斯两举善矣」！彼金君者，亦杰士也。案金光字公绚，义乌人。博学多能，早从毛帅文龙于海上。毛受害后，部下航海归朝，金亦被罹入智顺王幕（智顺为平南始封爵）；乘间窃逃，几中死法。平南后信之，结为姻，隐于军中五十年，多奇绩。淡归为之作「留须子传」。

　　●绎史摭遗卷十

　　吴郡李瑶子玉纂

　　目录

　　武臣列传

　　李定国（靳统武）郑成功（子经、孙克塽）

　　案前史「原例」中，以孙可望降附本朝，例不得载，详于「李定国传」；以李成栋事属无始，但于其子元胤传中见诸；以郑氏父子、祖孙仿「吴越世家」例，专合一传之。此三者，温氏仅存其说；考诸旧文，尽湮失矣。夫定国起家草泽，坎坷从王；其能拔志尽瘁、没身不渝，彼孙贼岂得与之并议哉！李成栋有终无始、郑芝龙有始无终，其揆一也。唐王之于郑氏，初则倚若长城；芝龙开府安平，私榷洋税，富与国侔。乃竟弃主如遗，弃家不顾。成功不得已，以子叛父；入海后，则自成一家。已虽阳奉粤朔而设官兴寇，久稽天讨，直与永明痛痒无关。今各摭其略，以备参观，以副「佚史」之志，至成栋扰乱粤中，覆土毒民；奉王后又块然负职，忌瞿留守则疏请召还、援金声桓则中道醉死，俱旁见他传。其子元胤怙势揽权、勾党敛贿，于五虎事间亦略书厥状；他复无可纪录也，兹姑从简。

　　列传十

　　李定国（靳统武）

　　李定国字鸿远，延安人。与孙可望、艾能奇、刘文秀同为献忠义子，赐张姓；与众徇行诸郡县。贼性喜杀，乱蜀时，立赏格：凡部卒日得男壮手足二百双者授把总，女倍之；童稚不计。官以次进阶，寅出酉还以为常；可望辈遂皆至将军。

　　岁丙戌，我大清兵戮献贼于西充之凤凰坡；定国时伪称抚南将军，与可望、能奇、文秀及伪都督白文选、冯双礼等招集残寇，由重庆南窜。明年丁亥春，破遵义、入贵州。可望赴云南救沙定洲之乱，令定国分兵袭临安。临安为沙部李阿楚驻守，拒战甚力。定国乃穴地置炮，炮发城陷；阿楚赴火死，城中士民悉被屠。复围晋宁及昆阳、呈贡，归化，晋宁知州冷阳春、呈贡知县夏祖训等俱死之。江川知县周柔强率兵拒于抚仙湖，战败，一军尽歼。迤东诸郡屠戮之惨，不亚于蜀也。

　　时永明王立肇庆，诏令不及至；可望已据有全滇，妄自尊。还至黔中，自称平东王。故在籍御史任僎、礼部主事方于宣倡议尊为国主，设内阁九卿、六部科道官。即以僎为吏、兵二部尚书，于宣为翰林编修。制卤簿、定朝仪；拟伪号为「后明」，以干支纪年。改印篆九叠，铸钱文曰「兴朝通宝」。定国等皆自名为王；置四王府，尽撤昆阳、呈贡二城砖石为之。又毁民居万余间，作演武场。收各路工技悉归行伍，隐然谋窃大号。然定国、能奇辈犹侪视之；定国尤倔强，遇事相亢。可望思所以示威，与文秀密为计；于己丑春以演武，当场缚定国，声其罪，杖之百。已复相抱哭，令取沙定洲自赎。定国心灭之，念兄事久，未可造次发难；辄领所部驰至晋洱讨定洲，围以木城，绝其水道。阅五旬，诸蛮惧，降者相续。乃擒定洲及其属数百人出；回至省，剥其皮，号令通衢。黔国公沐天波来具礼，谢雪不共仇；凡滇人之撄沙毒者，咸称快焉。定国既并蛮部，声势益强；可望遂无以为制，独霸之念于是乎沮。会闻粤东有君，乃具表奉朔，求封爵；孙、李之隙自此始。

　　永明王初封定国为侯，寻进公。壬辰春，王居安龙，进封西宁王。大清遣定南王孔有德统师南伐，有德分重兵驻柳州为声援，己以七百骑趋河池州入黔。定国乃与冯双礼由黎平出靖、马进忠由镇远出沅，期于武冈会图桂林。有德还军，入桂林城守；遇于全州，战不利。叛将陈邦傅及其子曾禹获之，送贵州去其皮，戮之；有德自经死。

　　是时，定国军威壮盛，不复受可望节制，可望忿甚。已而有衡州之败；可望遗使往召，将以其败也杀之。定国觉，不赴。进攻靖、沅、武冈，不下；乃疾走粤西。初追定国，双礼邀击定国；定国擒而释之，故双礼得倾心以事。明年癸巳春，可望自将精骑追定国；大兵抵宝庆，猝与之遇。双礼将左、文选将右，而可望建龙旗、列鼓吹；大兵急攻之，大败走，惟双礼军不动。大兵引还，乃以武、宝之间为界；定国遂据守粤西。

　　时王在安龙，日就穷促，忧惧加殷。可望又尽撤旧立太庙，括取近省田亩、盐井之利，以官四、民六为令。王乃密与大学士吴贞毓、中官张福禄、全为国等谋遣给事中林青阳赍敕赴定国营，进封晋王；令统兵入扈。定国奉诏感泣，许以身报；王复铸「屏翰亲臣」金印赐之。已而，马吉翔泄其谋于可望。甲午春，可望遣使诣王所，索同谋者；吉翔与内监庞天寿助之，自贞毓而下十八人俱被害。可望憾定国益深；定国亦恐其来袭，因出掠廉、雷，破高州，进攻新会，为大兵败而走。乙未，退守南宁；可望攻常德，亦败归。王起居日困，诸将吏希可望指，率无人臣礼。丙申春，定国败可望兵于田州，将迎王入滇。可望侦知，辄令白文选至安隆劫王赴黔；合宫皆恸哭，从官亦哭。文选虽为可望用，而心不直其所为；乃密告王曰：「姑迟之，候西府至」（西府者，定国也）。定国至，乃奉王由安南卫西趋云南。滇中守将为刘文秀、王尚礼、王自奇等；文秀亦数怨可望，遂率骑私出迓，沐天波亦来迎。王入城，居可望第中。定国亟令收吉翔，将杀之；吉翔复媚事之，以免；寻与天寿仍用事。王封文秀为蜀王，尚礼、自奇亦封公；封文选巩昌王。文选还，可望怒其二于晋也，尽夺其众而鞿之。然以家口在滇，未敢反。明年丁酉夏，王命张虎归其妻子。秋七月，孙贼遂举兵反；诏削其爵。九月，定国、文秀军于三坌河，与贼夹交水为阵。孙贼揣曾城必虚，别遣部下马宝、张胜由寻甸袭云南，自将劲卒与定国斗。兵方合，贼众大呼迎晋王，一军瓦解；其大将白文选、马进忠、马维兴等悉叛归晋军。而袭云南之将马宝，亦来降。惟张胜抵城下，尚礼将内应；天波知之，守以兵，得不发。定国还师擒胜于浑水塘，杀之；尚礼仰药死。于是文秀、文选合兵穷追贼，贼狼狈入黔；挈妻子奔长沙，投我经略洪承畴军前以降。冯双礼截其所掠子女、玉帛还；论功，双礼、进忠俱爵为王，其余诸将进秩有差。

　　戊戌二月，王师自蜀、楚、粤三路会兵入黔。报至，定国分遣其将刘正国、杨武等扼守三陂、红关诸险要，马进忠驻贵州。四月，王自奇、关有才反；定国自将讨平之。楚师入镇远，贵州告急，不及救；进忠遁，贵州遂失。蜀师至三陂，正国遁；遵义亦失。五月，蜀师破杨武兵于开州之倒流水。秋七月朔，王拜定国为招讨大元帅，赐黄钺。粤师抵独山州；十月，三路兵俱集，戒期入滇。定国与双礼等扼鸡公背，图复贵州；令文选守七星关。十二月，蜀师出遵义，趋天生桥，入乌撒。文选惧，弃关走沾益。会泗城州土司官岑继禄导师入安隆，定国遣怀仁侯吴子圣御之，败绩；乃由盘江还兵拒战，连败于安隆之罗炎凉水井。大营、妻子俱散失，诸将北走不相顾，遂拔寨遁回；马宝等降。报至，王奔永昌。己亥正月三日，大兵入云南。王下诏罪己，定国还钺待罪；请削秩，不许。

　　二月望日，大兵抵大理之玉龙关。文选战败，从沙木和走石甸；出镇康，入木邦。定国令总兵靳统武以兵四千扈王奔腾越，己乃伏兵高黎贡山中。十八日，大兵次永昌；越日，次潞江。谋泄，定国出战；势不支，退至孟艮。王与马吉翔、李建泰等连夜走；二十八日抵铜壁关，缅人令从者悉去兵器以入。既而白文选屯兵木邦，定国就之谋；曰：「主上入，缅敕汉兵无入关。我若深入，恐生不测祸。万一北兵有警，此地无险要可御；莫若妥择边境屯集作后图」。而文选以王左右无重兵，请身入捍卫；意不合。定国遂自引所部从孟艮抵猛缅驻札；前此溃众陆续至，势稍振。未几，移营孟连；贺九仪邀文选部将张国用、赵得胜等皆投归。旋约沅江土司那嵩为恢复计；孟艮酋长惧为所并，纠众斗。定国灭之，遂据其城。时我大清命帅吴三桂破沅江，那嵩自焚死，事不果。九仪妻子在滇为三桂所得，命作书招之。九仪将出降，定国执杀之；国用、得胜皆鞅鞅。总兵唐宗尧，奸弁也；守磨艿。凡告奋勇投孟艮者，已悉收隶麾下；商贾往来者，财货悉被劫。由是，南北道梗，滇中、阿瓦消息绝不通。已文选与定国别由木邦举兵薄阿瓦。阿瓦者，缅人所都也；有新、旧二城，王居于旧而缅自处于新。文选急攻新城，城无备，几破；缅人绐之曰：「三日后，出此让王」。文选信之，却兵十里；城中得固备。再攻之，翻为所击；遂还兵至孟艮，会定国重逼阿瓦：时庚子秋九月也。

　　明年辛丑，缅人战守兼修。夏四月，定国遣使入城求王，不许；相持久，乃退屯三十里。缅人于郊外立木城，日移而前偪寨下。五月，战于垌■〈土白〉；定国前队稍却，文选引兵横截，夷众大败，遁入城。定国与文选决计渡河，先驾浮桥；将济师，为缅所断。复遣都督丁仲柳等于上流造船；工将竣，缅出奇兵焚击，仲柳弃船走。初，定国屡购夷民具奏，密请王速计出坎；且言：「臣等兵不敢深入者，激则恐生内变也。必须善谕缅人，送之出境，方为上策。诸臣在内，何泄泄不以为意也」！王以玺书奖慰之。先后凡三十余疏，半为缅人所获，不得达。寻与文选议，分兵进次垌邬；以十六舟攻之，复为缅人凿沉其五，遂引还。而文选部下国用、得胜以九仪之死衔定国，挟文选北走，将出降。抵耿马，遇定国部将吴三省。三省于安隆之败，寻获定国家口来诣孟艮。至则定国已移营；及至磨艿，知宗尧奸，杀之。兵弱不敢深入，流连孟定、耿马间。文选退走抵此见三省，不言而涕。三省察有变，说以情、质以义，诸将心复动，复合军屯于锡薄，伺定国信。吴三桂侦知之，亟令马宝率兵追文选，且招之。三桂自引大兵入缅时，文选已内移；马宝单骑驰及说之，遂降。王妃某氏，在文选营自缢死。是冬十二月朔，大兵临阿瓦，檄缅人取王及妃。三日，缅酋数十突入王所，连座拥之去。夜漏二十刻，入三桂营。康熙元年（壬寅）春三月，至滇。夏四月十五日，王终于云南府，明绝。宫眷北去。沅江总兵皮熊走水西，断粒七日不死。执至，背立不顺命；积十三日不食，始暗。越日，乃绝；戮其尸。熊女夫赵默被执，令具供；书绝命词与之，亦受戮。定国闻王出，遣将入车里、暹罗诸国乞师，图复；逗遛交址境上。及闻王殁，呼天恸哭，昕夕祈死。六月十一日生辰，病作；谓其子嗣兴、部将靳统武曰：「任死荒徼，无降也」！越数日，定国卒。

　　统武寻亦死。嗣兴乃以所部降。

　　「摭遗」曰：昔蒪乡董氏言：「定国拔身群盗之中，秉忠反正，尽瘁事国，乃至崎岖而死，呼天以明其心；亦古之烈丈夫哉！方其破两粤、下衡阳，义声先路，所在引领；使可望等同心齐力，虽汾阳临淮之勋可希也。乃形势偪而猜忌成、嫌疑积而戕贼并，分疆疾视、共穴斗狠；座使菁英凋丧，不可收拾！夫天纵穷凶，祸及家国；虽挥鲁阳之戈，莫填精卫之海！斯时北望燕云，而天兵直下，薄海归心。嗟乎！李晋王之所怀，又何可告哉！至白文选间关异域，感泣风雨；其扼于部将不能引决，则有之。后之言者，倘见原焉」！

　　案「明史」「桂王传」于王殁后，大书「李定国卒」。是定国之卒，若有关于明之末数也。「摭遗」补传，大旨与蒪乡所论若符契，倘亦不背于史氏「腾褒裁贬」之余意邪！丙申之春，定国奉王居滇；恨马吉翔之朋奸乱政也，亟遣靳统武捕之，并系其家人，将杀之。吉翔乃鼓其术，日媚统武及定国之客；客与靳俱堕术中，为之延誉于定国前，且微白其冤。定国悯之，召之入；吉翔即匍匐言：「惟王再造功，千古无两。幸望见颜色，死且不朽。他是他非，不敢辩也」！言即涕出，叩头不止。定国喜，乃释之。后益谄其客，令怂恿定国荐己入阁，庞天寿亦再用。吉翔与客竟蟠结中外，尽握大权如故。客也者，金维新也；时夤缘，官至吏部侍郎。密敕之狱，吉翔危及中宫矣；读「吴文忠传」下，直令人发指，不减于曹瞒之逼伏后。事虽未行，罪实通天。奈何李晋王初欲杀之，终则恕之、昵之，亦何能免于后世之讥邪！至于王之刚断不行，复起吉翔、天寿，则又乌足与议也□□！

　　孙贼之伪称国主也，方于宣谄事尤甚；为之撰「国史」，奉献贼伪太祖、比庄烈于桀纣，作「太祖本纪」；已言帝星明于井度，三笺劝进。后孙贼为定国所败，即拔营挈妻子以所部奔降本朝；于宣恐祸及，即投书定国自辨。时钱邦芑为巡抚，抗节效死，人心倾向。于宣又上书愿纠义旅，擒可望自效。邦芑览之大笑，答以一绝云：「修史常年笔削余，帝星井度竟成虚；秦宫火后收图籍，犹见君家「劝进书」」！

　　郑成功（子经、孙克塽）

　　郑成功，南安人。其母倭妇也。本名森。生有异表。父芝龙携之谒唐王；王故无子，奇其貌，赐国姓、改名成功。命典禁旅，日侍左右，辄以驸马都尉体制尊宠之。丙戊春三月，封忠孝伯。福州破，母死于兵，号恸不自胜。后芝龙议降，持裾泣谏；不纳。及北去，成功与其客及所部乘巨舰入海，收集余众数千，据南澳居焉。

　　芝龙初为海寇。以泉州桑梓地，侵漳而不侵泉；故漳人议剿、泉人议抚。福建巡抚沉犹龙招之降；既归朝，屡平剧盗，积官至都督同知。刘香老之乱，福宁按察使曾樱以百口保其平贼；得奏功。甲申冬十月，福王命充总兵官，镇守福建。明年，封南安伯；遣兵入卫。其弟芝虎，有勇冠军；以擒香老，殁于海。次鸿逵，亦充总兵官于镇江。再次芝豹，与逵之子彩并为水师副将。唐王立，芝龙、鸿逵以定策勋，皆爵为侯；尽握中外权。芝豹、彩，亦进封伯。一门勋望，声焰赫然；王优礼甚至。时大清兵日逼，招抚使黄熙胤者，晋江人也；以同里故，说芝龙归命。芝龙因之，密使通款。初，芝龙定助饷例，有官助、绅助、大户助之目；预征赋税，大鬻爵官。王趣使出兵，每以饷绌辞。及王亲戎意决，将行推毂礼。无已，乃命鸿逵为帅，号称出浙东；以彩为副，出江右：强事出关。未越五百里，即疏报饷竭而还。会浙中鲁藩监国，都督陈谦奉使至；芝龙与有旧，遂引之入见。启函称皇叔父；王怒，下谦于狱。芝龙疏救，不听。御史陈邦芑密奏：「谦为鲁心腹，与郑氏交最深；不急除，恐生内患」！王因即命诛之。或以告芝龙；芝龙曰：「刑人于市必经吾门，吾且命停刑，愿以吾官赎谦死」！比入朝，王故留久语至夜半；移谦于他所斩之。芝龙奔赴，伏尸恸哭，厚葬之；为文以祭，有「我虽不杀伯仁，伯仁由我而死」之句。中怀怨悱，去志遂坚。寻扬言海寇来犯，须速备御；令守关将施福尽撤兵还安平，拜疏即行。于是仙霞岭二百里，遂为空壁；及大兵之入，竟不烦一矢加遗矣。安平，为芝龙筑城自居之地；未几，芝豹亦弃泉州奔回，共保此镇。水陆毕备，军容大盛。外虽示武，而内已纳款；然犹惧以辅立唐王为罪。时我朝命帅贝勒王招以书曰：「我之所以重将军者，以能文唐藩也。人臣事君必竭其力，力尽不胜天，则投明而事，建不世勋，此豪杰之举也。今两粤未平，铸「闽粤总督」印以待」！芝龙得书大悦，即劫其众奉表出降。诸将力谏，弟侄辈及成功皆痛哭劝止曰：「鱼不可脱于渊也」！不听。竟投福州大军见贝勒，握手言欢，折箭为誓，痛饮三日。忽夜半，拔营挟以北去；从者五百人分隶各旗，莫能相见。芝龙因言：「吾子弟素非驯良，今拥兵海上，脱有变，奈何」？贝勒曰：「此无与尔事，亦非吾虑所及者」！

　　既后，永明王立。成功归自南澳，泊鼓浪屿，寇海澄。与鸿逵合攻泉，败我守将赵国佐于桃花山；复攻同安、漳浦。己丑春，下云霄、薄诏安，屯分水关。秋七月，王遣使诣岛，封广平公。

　　庚寅，潮人黄海如邀成功入潮，与大兵战。兵却，乃乘流至中左所（即厦门）；从兄联据。比成功至，联方醉卧万石岩，不得通；诘朝相见，笑曰：「兄能以一军假我乎」？联不及答，诸锐突前挽其舟，部下皆詟服。联亟窜入金门愬于彩，彩将全军出避；联沮之，而又不为备。金门，浯州也；与厦门并隶同安为两岛。成功驰至，夜袭之。遂雄踞两岛间，兵势日强；海寇之在东南者尽归心焉。是冬，大兵破广州，总督杜永和奔琼州。

　　明年，成功率兵南寇。时黄澍久受职，出为福建巡道；密与抚臣张学圣谋，垂涎金穴，邀镇将马得功乘隙潜往，倾其家。成功恨之刻骨；称索偿，乃并力转攻沿海属邑，皆下之。初，芝龙出入海中，每一海舶例入金三千；不得郑氏旗，不能行也。以故富与国埒。

　　壬辰春，定西侯张名振、大学士沈宸荃、兵部侍郎张煌言奉鲁监国航海至，入居中左所；成功礼待颇恭。夏五月，成功进围漳州；凡七阅月，城中粮尽，人相食，死者枕籍。有士人饥死，邻舍儿窃食之；剖其腹，历历昏故纸，字迹可数；邻舍儿亦一恸绝。癸巳，援师至，屡获胜仗，成功退保海澄。海澄被围，城坏百余丈；成功亲冒矢石堵御，得以全。一日空炮递发，成功令曰：「是将临城矣」！勒兵挺巨斧，视敌之缘城者斫。官兵渡濠大呼登城，城上众斧齐举，随斫随落，濠为之平；围遂解。

　　甲午，鲁监国徙居金门，自去其号；成功礼待少懈。会我朝下令招安，芝豹等皆就抚去；成功不顺命，乘机登岸措饷，大扰福州、兴化等郡。冬，复议抚局，成功不应；芝龙、芝豹俱遣戍遐方。

　　乙未，寇仙游，破舟山暨惠安、同安、南安等邑。丙申，进略温、台。还攻宁德，杀我守将阿克襄；襄坠马，犹手刃数人以死。

　　及戊戌，永明王命周金汤航海至，进封成功为延平郡王；遂议大举入寇。从行甲士凡十七万，以五万习水战、五万习骑射、五万习步击，以万人为往来策应，以万人为铁人。铁人者，披铁甲，绘朱碧彪文；耸立阵前，砍马足，最坚锐。以侍郎张煌言为监军。抵浙境，陷乐清、宁海等邑。比次羊山，飓风怒发，碎巨舰百余，漂没士卒八千余人；义阳王者亦溺死。成功废然返。

　　明年（己亥）五月，复出崇明入江。抵京口、夺瓜洲、围镇江，大军分五路叠垒而阵。成功令周麾传炮，金鼓震作，与江声相沸腾；士卒皆下马殊死战。郡中惧，走降相继；属邑皆下。部将甘辉进曰：「断瓜洲，则山东之师可扼；据北固，则两浙之路不通。但须坐镇于此，南都可不劳而定也」。弗纳。竟薄金陵，至观音门。已而登陆，屯岳庙山；轻敌不备，纵酒为欢。煌言与辉并苦谏，以严城师老，猝不得拔，必生中变；复不纳。久之，大军由仪凤门穴城出，衔枚疾走，直捣中坚；别以骑兵数万绕出山后，夹攻之。遂大溃，诸将北走不相顾。甘辉以数骑奔江口，被执死之。成功急麾兵退，以舟遯.及崇明，攻之不下；弃而归。冬十月还岛，痛哭甘辉而后入；曰：「试从其言不及此」！令立庙旌其忠。时煌言先已自领所部由芜湖进取徽、宁诸路也。

　　庚子夏，王师进讨，以广东降将为导；大小数阵，杀伤相当。洎战海上，我军不谙海性，晕眩不能成列；成功手自搴旗。风吼涛涌，我军退，多陷于淖。将军达素者自杀。

　　辛丑，成功议夺台湾。台湾强富为四省之要，袤延三千里。初，芝龙与群盔出没其间，后为红夷所踞。成功自江南败归，势渐蹙；亟思拓地。三月，以百艘泊澎湖，次鹿耳门。向维水浅沙胶，必纡折数四始拢岸；至是，潮水骤涨高丈余，扬帆直达。夷人惊怖莫措，遂克赤嵌城，进逼王城。城为荷兰所居，久不下。冬十月，我朝弃芝龙于柴市，郑氏子孙之在京者无少长皆伏法。十二月，成功悉力攻荷兰城，曰：「斯为先人故土，所志在城；余仍以归汝」！荷兰乃出降。成功既克台湾，即以安平镇名之；制法律、定职官、兴学校、修武备，大起池馆，延纳名流。以赤嵌城为承天府，县曰天兴、万年。成功扰乱海疆，迄于僭立，凡十七载。康熙元年（壬寅）五月，卒；年三十有九。台人以其弟袭为代。

　　时长子经出守厦门；讣至，经自称「招讨大将军」，嗣立。我帅靖南王耿继茂、总督李率泰遣人持书招之，经请如朝鲜例；不报。是冬，台人谋奉袭拒经。经领兵克之，遂入台。癸未，永明王终；而经犹奉永历之号。既而，王师南征逼两岛，两岛之民烂焉。

　　至七年（戊申），诏大臣明珠、蔡毓荣赴漳，檄兴化知府慕天颜往抚之；经仍以朝鲜事例为请。后吴三桂据滇、黔、巴蜀以叛，耿精忠亦以闽叛。精忠先与经交恶，常从漳、泉间相劫杀；旋复和。王师屡出，剿抚并加，不逊。十四年（乙卯），经据有泉、潮、漳、韶、惠、汀、兴、邵八郡地。又三年，安溪乡官李光地以蜡书上剿寇事宜。寻王师战于龙虎山，斩首四千级，掳获千二百人，亡溺者以万数。

　　及二十年（辛酉）六月，经卒。长子克■〈臧上土下〉嗣，伪称监国，实非郑氏出；经母董即收杀之，以次子克塽嗣。诸地侵削，两岛亦覆；仅守台湾以处。

　　越二年夏，王师发铜山，抵澎湖。澎湖水故咸，师至味忽甘。鏖战十数阵，战舰被焚者数百，甲士死伤者无算。克塽势不支，决计纳款；遣其将刘国昌、冯锡珪等赍延平王招讨大将军金印各一、公侯伯及将军都督银印五，籍土地、户口、府库、军实诣军门降。时康熙二十二年癸亥秋七月也。克塽入都，归汉军，授公爵。郑氏自成功迄此凡三世，窃据三十八年。自是，海宇悉平。

　　「摭遗」曰：澎湖之水，于郑氏亦异矣哉！水涨则兴，水甘则亡。成功内寇，于岳庙卜；有羽士以珓词示之曰：「青海到门宏大业，白波回味起重城」。噫！即此僭随机数十年，亦神乎其兆矣。台湾旧无城，惟红毛城在西南角，为荷兰所居；郑氏之故宫在焉。国朝因之，特设郡县。北园及海会寺，皆其别馆，以留待宾客者。澎湖为台海门户，鹿耳门则台湾海之咽喉也。当成功时，有辽王之后术桂者称宁静王，渡海来依；驻澎湖口。既败，术桂以王印授塽，投缳死。其妾五人袁氏、王氏、秀姑、荷姐、梅姐，俱从缢。塽既投诚受爵，于庚辰春乞归葬其祖与父；许之。于是成功及经之丧，得归葬南安。

　　「摭遗」补曰：台湾自生民来，不通上国。迨崇祯时，芝龙为盗，始屯聚于此；既而受前明招抚之命，又弃之。及丙戌芝龙降于我朝，其子成功不从，聚其故部，据有厦门、金门二岛，以侵轶中土。己亥大举，自江宁败归，始取台湾定为老巢，而往来二岛间为窥衅计。

　　壬寅，成功殁；其诸将如施烺、黄梧等先已降于我。至二岛既平，成功子经遁入台湾；兵不及万、船不满百，势稍衰。康熙十有二年，三藩难作，靖南王耿精忠反于福建；次年，始乞师于郑氏。台人大喜，亟渡海而西。闽中故皆郑氏恩旧，精忠之海澄总兵赵得胜首约同官刘国轩等皆附于经；精忠始惧。经遣人说精忠借漳、泉二府以治兵，精忠难之。经怒，遽取泉州，南取广之潮州。次年，又败漳州；精忠大惧。吴三桂累为精忠请，令画枫亭之界守之；然不获成。至十六三桂令尚之信割惠州赂经，重申盟。然郑氏不旋踵取汀州，复大振；精忠势失，乃归朝。至十六年，王师收复邵武、兴此、漳、泉之地；经遁入厦门。其潮州守将刘进忠亦出降，经遂弃惠州去。明年春，郑氏复出，沿海洲堡连下十数处。时其骁将曰刘国轩、曰吴淑、曰何佑，而国轩尤竞。于是总督郎廷相檄调官军四路合剿，大战兼旬；提督段应举战于祖山，大败，奔入海澄。国轩取平和，还围海澄；断堑环桩，飞鸟莫能度。沿海之士，从者如云。至夏六月，海澄食尽。城陷，应举自缢死之；官军失陷三万余丁、马万余匹。国轩乘胜，复下漳平、长泰、同安，略取南安、惠安、安溪、永春、德化诸邑。秋七月，围泉州，号称十万。至九月，始解泉州围而力致漳州；郑氏乃大会二十八镇兵为十九寨，列烽相望。国轩以十七镇精兵三万军于西，吴淑、何佑以十一镇精兵二万军于南，请与大兵战于龙虎、蜈蚣二山之间，声势寖大。官军中馁，累战不利。久之，恃胜兵骄；而制军姚启圣善调度，密饬诸将出不意奋击之，连破十六营，士卒死伤以万计。国轩泅水遁，奔还海澄；官军遂复长泰、同安。是冬议抚，制军遣中书舍人张雄入厦门说之；经不从。既而，用间言散郑氏大将及五镇兵。十九年正月，官军逼海坛，郑氏戈船将朱天贵叛降；即用之，尽破水师十九寨。国轩茫然失恃，遂弃海澄入厦门。追兵逼之，国轩复弃厦门、金门，奉经入台湾。其时成功之妻董氏尚在堂，数经曰：「汝父之业衰矣。汝辈不才之子，其更无往也」！初，闽人当成功之世，内输官赋、外又竭应郑氏之饷，岁以为常。奸民因而盗窃，日出事滋。于是有迁界之议：定沿海之界而迁之域内，出界者死。被迁之民，流离荡析，又尽失海上鱼蜃之利，而闽益贫。已而耿、郑之乱交作，杀掠所至，不知谁兵。闽中驻一王、一贝子、一公、一伯，将军都统以下各开幕府。所将皆禁旅，无所得居，则以民屋居之；无所得器械，即以屋中之器械供之；无所得役，即以屋中之民役之。朋淫其妻女、系其老幼，喑哑叱咤；稍不如意，棰楚横至，日有死者。加以饥馑，而民之存者寡矣。及郑氏奔入海澄，耿精忠奉诏入京，界始复开，而民困少苏。时郑经有嬖人施亥者，制军密招之，令擒经以自归；事泄。会经死，嗣子克塽年少，其行人傅为霖通于我将，联续顺公沉瑞以覆郑氏。续顺公者，先为明将，名志祥，自辽左来归；已有「恭顺」、「怀顺」、「智顺」三王之号，故号以「续顺」。其后镇闽，移粤。耿逆时，并其军，迁之饶平。郑氏攻饶平而获之，遂以入台。乃与官军通，密纠十一镇同日发难。事泄，瑞等死。国轩居台而被刺者再；郑氏以此，益崩剥不知所为。方施烺之叛成功而归附也，我朝用为水师提督；既以出兵无功，召入京。至是，以督臣荐，仍领水师出。以康熙二十二年夏六月，师下澎湖；国轩守娘妈宫。飓风夜发，潮立如山；烺军前锋，皆为急流飘散。国轩自将精兵二万，自牛心湾出；别遣部将以精兵万自鸡笼屿出，夹攻之；集矢于烺之目，烺惧。已而澎湖水骤长，官军因复进。其降将朱天贵先达，大败国轩军，降者甚众；而天贵亦为国轩所斩。国轩力竭，由吼门逸去。先是，漳浦有道士黄性震者，自台出降，自言能得国轩要领。制军姚公以千户使奉密书说之，国轩曾以书来报；至是，性震故泄之，于是郑氏君臣相猜。既败，欲更出斗，而人心已涣失；大兵遂由鹿耳门平行而入。秋七月甲午，国轩以郑氏降，缴上成功所遗延平郡王、漳国公、招讨大将军、忠孝伯、御营都督等印信，除道出迎。八月癸亥，大兵入城，台海始尽隶版图云（又案：是役也，勋实出于闽督姚公启圣，而施烺贪其功上之。姚后疽发背，卒。郑氏之初兴也，厦门有浮石，其文曰：「生女灭鸡，十亿相倚，丁庚小熙」。十亿者，兆也；倚以女，姚也。酉者，鸡也；成功之赐姓，岁在酉：而天实早有以告之也。本传于成功卒后，经以下事迹从简。盖以永明既殂，则胜朝之余气已绝；而经也、克塽也，据险负固，我疆是寇，且隐有目王志矣。夫芝龙不过一吏人子耳，少时以投石见相、以拜剑得魁，蹋岛数十年，嬗立迄三世；洵非草窃幸致者比。「摭遗」始末麤具，兹并及夫「台海归诚」之略云）。

　　附注：芝龙父绍祖，家于南安石井里；为泉州库吏。府治后衙，与库隔一街相望。芝龙时十岁，戏投石子误中太守蔡善继额；擒治之，见其貌奇之，曰：「法当贵，且封侯」！释之。不数年，芝龙与其弟芝虎流入海岛为盗。渠者没，众无所统，例祷于天；盖贮米一斛，插以剑，使各当剑拜，拜而剑跃动者，天授也。以次至芝龙，载拜，剑跃于地。众咸异之，遂推以为魁。

　　●绎史摭遗卷十一

　　吴郡李瑶子玉纂

　　目录

　　勋戚、世禄诸臣列传

　　徐弘基（子文爵、从子仁爵）李升、李锡祚（弟锡贡、刘永锡）邓文昌常元亮、汤南金常延龄徐逸度刘文照、刘孔和沐天波

　　故明勋臣六王之后，于三百年来保延分玉、誓绝酎金；所谓与国同休戚者也。一旦赧王衔璧、公族投戈，贲角丧心，但求苟活；直视故国不值一敝屣耳。于戏！以明祖之灵、五王之烈，而愿有是臣、有是孙乎？自徐壮武而下十人，不独为门户一洒其辱，虽与日月争光也可。怀远侯苍谷抱节不渝，而温氏谬入迎附之流；特为表辩而大书其名。彼逸度、雪舫、节之者，皆无愧于故家乔木也。黔国公沐星海事，略见前史；其不避艰难，至罹祸以殁节，尤可悯也。特补传。

　　列传十一

　　徐弘基（子文爵、从子仁爵）

　　徐弘基字绍公，中山武宁王达之后；世居大功坊里。崇祯时，袭爵魏国公，守备南京。

　　甲申夏四月，诸大臣集议其居，迎福王于江浦。及王监国，奉宝以进。奉使祭告孝陵，晋左柱国。既而与马、阮忤，决志乞休；以子文爵嗣职。明年，率妻奴投吴江袁进士世奇家避迹焉。且惟大布深衣，徜徉陇亩。貌魁梧，须垂过腹，有异度。所至村童牧竖辄随之游，亦藉以自遣。世奇性高阔，郡绅多避兵其室：咸以魏公位望素隆，劝作匡复计，弘基颔之。即树帜募练乡勇，得千数人；凡附近村堡，令按户出资助饟。有陆醇儒者，雄于财，亦佻达选事。会其弟某偕客过庄舍，弘基邀致之；踞坐相见，抑之跪，勒之书饟。某坚弗承，乃系诸闇陬困苦之。客独脱归以告；醇儒惧，亟悬重赏纠众。先，总兵黄蜚溃降，部下田胜嘉收合散亡出入湖、泖间，专事剽敓。醇儒具厚币乞援，复得亡命三百人。乘夜发难。密遣健从登袁屋，劫其弟去，乃集众进攻；于是袁、徐两姓家属及避兵诸绅，无少长悉被惨戮而沉尸于湖。弘基挺矛夺门出，投分湖叶氏；叶惧祸，缚而致诸陆。陆拴之柳树下，趣军士蚕枪击毙之。其子文爵，年十五；被围时，登屋顶发矢三，殪三人。众至，被执，亦丛箭死。袁氏家为田、陆所倾，装两巨舰，分道扬帆而去。永明王闻弘基之倡义被害也，悯之；赐谥「壮武」。

　　其从子仁爵，初从鲁藩于台州；及监国后，以功封定南伯。江上师溃，扈从入海。寻偕张名振攻崇明战败，没于海。

　　「摭遗」曰：「明史」「中山王传」附载「弘基卒，谥「壮武」；子文爵嗣」。温氏亦仍其讹，盖以乞休之时为卒；以粤中之赐谥，为南都事也。此「魏国公传」，正足以证旧史之阙。

　　李升、李锡祚（弟锡贡、刘永锡）

　　李升字东君，岐阳武靖王文忠十七世孙。耽吟咏，善骑射。甲申，年才十有四；袭官都督同知。北都急，史可法檄召诸镇部兵勤王；升诣军前自陈曰：「君父之难，臣子惧弗能奋飞赴救。升请为前锋，疾驰而北挫贼锐，得五百人足矣」。可法壮其言；然以童子也，姑置之。翌日，大阅京营。升弯劲弩，一发九矢皆破的；可法大喜。会师未齐而凶问至，遂已。南都立，诚意伯刘孔昭与马、阮济奸害正，升积愤甚。一日，遇孔昭于涂，戟手毒詈；孔昭大恨，劾之，罢。可法乃招往扬州，命参军事；善遇之。升短小精悍，不辞劳瘁。寻得呕血，疾归。明年，南都亡，走天台山削发为僧。丙戌，浙东不守，鲁监国入于海；作诗伤之云：「徒闻绛帻离淝水，旋见青衣出洛阳」；又「天下犹悬唐日月，海中莫恃汉金汤」！遂痛哭发狂死。

　　其族人锡祚，与弟锡贡，以有勇闻。偕谒舟山，命佐荡湖伯阮骏守螺头门。大兵三路下，骏以舟师阵于横水洋，掷火球烧战舰。风反转击，骏面烂焉。锡祚趣救，亦被创；同投于水死。舟山城破，锡贡勒兵巷战，马蹶被获。至四明，见杀。

　　孔昭子永锡，年十七，亦航海相从，赴崇明之战；败绩，与徐仁爵同日死。世称郁离公子真■〈牛辛〉且角者，不愧文成十五世孙也。

　　「摭遗」曰：舟山殉难，总总林林，而于李氏二子独不录；海师往来，备详诸传，而于郁离公子概勿书。嗟夫！有志之士奋身为国而名与之俱湮者，又何可更仆数也！

　　邓文昌

　　邓文昌字汝言，宁河武顺王愈之后、魏国公弘基之女夫也。南渡时，任后军都督。左兵东下，马士英尽撤防河诸军以御；文昌诣朝门力争之，反复陈说利害。士英语塞，厉声曰：「公勋臣，无预国家大事」！文昌怆然叹息出，遂弃官隐于伞山之天开岩。

　　既闻闽疆唐王立，即航海赴阙；王嘉之，命袭封定远侯，加中府。屡疏请王出关为恢复计，王优旨答之；扼于郑氏，终不能用其言也。比王幸建宁，命与大学士曾樱留守福州。大兵至，樱避之海；文昌慷慨誓义，妻氏徐先仰药死，文昌即自绝其吭以卒。年仅一十九。闽人哀之，合葬于城北芙蓉岭下。

　　「摭遗」曰：邓侯之兄名文郁，于南都覆时，偕中山徐允爵、弘爵、开平常应俊、岐阳李祖述、东瓯汤国祚辈争先迎降；虽曰达天知命，然弃故国则如敝屣耳。若定远侯荷戈卫国，守死不移；是死于一朝而生于千秋也。且彼夫妇皆少年，而独能明于大义；其气壮、其志烈、其忠贞为世所不可及，允足为门户一洗其玷。彼其必文郁者，直生于一时而死于千古已（徐氏传见「列女」）。

　　常元亮、汤南金

　　常元亮字亦陶，开平忠武王遇春之裔。恺爽尚气节，与汤南金者为诗友。南金字廷献，东瓯襄武王和十三世孙。折节读书；国变后，隐于都梁，力耕自给。元亮尝以大雪中过访，草舍三间，糁雪满地；南金危坐一隅，高咏弗辍。两人清谈竟日，燃糠煨芋，各食一器而别。

　　南金于崇祯末，官锦衣卫指挥使。南都立，以将材荐。未几，以马、阮故，坚乞放还，遂不与世接。及戊戌，闻粤地尽失、永明王入于缅，竟断粒卒。

　　南金既卒之明年，元亮因郑成功长江之役无功而返，誓将航海说之重举。诀妻子、告坟墓，微行之澉浦、之乍浦，觅渡不得；转之甬东，复不得。乃愤绝，蹈海死。

　　「摭遗」曰：之二人者，一则踽踽凉凉，惟恐其不死为辱姓；一虽高自位置，亦惟恐不死为辱身。吁！得南金，而六王者皆有所后矣。

　　常延龄

　　案温氏于赧王出奔，书公卿之投款者二十人；于徐允爵下有常延龄名。杨氏曰：「是诬也。是编体例未善，犹小焉者；譔事而弗核，何以传信来兹！夫乔石之志，当与徐逸度、刘雪舫并传。而乃等于崩角稽颡之流，纪载失实，莫此为甚；则又不可以不辩也」。因立怀远侯传。

　　怀远侯延龄字乔石，号苍谷；开平十二世孙。有大志；袭封，官锦衣指挥，遇事敢言。崇祯中，疏陈时政凡十二上；帝为嘉纳。熊、姜狱起，抗章请释二臣罪；又致书首辅周延儒，以文彦博救唐介故事相激劝。朝论韪之。

　　福王立，马士英荐起阮大铖，乃与给事中罗万象、应天府丞郭维经等具疏劾之；不报。即挂冠去。

　　乙酉后，与妻氏徐中山上公女偕隐金陵湖塾，种菜为生；晏如也。殁后无以殓，友人醵金葬之雨花台侧。

　　干隆初，侯之孙名执桓者乞诗诸名下，一时竞赋「开平王孙种菜歌」以纪其事。案钱秉镫「田间集」云：「金陵城东湖塾村，中有隐者开平孙；通侯甲第今已矣，意气豪华无复存！开平去今凡几代，五王之后惟君在；往昔争言青门瓜，如今独数湖塾菜」。又厉鹗「樊榭山房续集」云：「中山同志有贤妇，曲折天吴移旧绣；谁知偕隐灌园人，俱为异姓分茅后！几棱荒畦非赐田，晚崧早韭资寒泉。可怜一纸「鉏奸」疏，却裹长街卖菜钱」！

　　徐逸度

　　遂初老人徐逸度，以字称；中山之裔。国变后，自讳其迹，弃家远遯.以挟昆山李氏子同窜，呼之以伯仲，遂姓李；以来南故，遂名南。世或有言李南诗者，非真姓名也。其先人系于外家吕氏，官韶州府同知。

　　逸度自粤遘难，间关至浙，隐于杭东郭之艮山；卖药自给，不与世通。所交，惟佚民徐坚石、施蕙农数人。疾革时，子嘉锡跪床下，请宗姓及名；嗔目叱之，终不言。故若子若孙，终不知氏之所自。卒年八十有五。其为诗歌多可嗟可泣语，率不存；存者，惟「楚归吟」、「村居漫兴」二卷、前后「梅花二百咏」而已。

　　逸度行事无所表见，赖仁和处士吴颖芳为之传；颖芳得之金厚余，厚余得之其师徐坚石。

　　刘文照、刘孔和

　　新乐小侯刘文照，号雪舫；兄文炳爵新乐侯，故称。甲申之难，文炳阖门殉节（具「明史」）。其姑，即孝纯皇后生母也。文照年方十五，逃回海州故里。已而变姓名避人；至袁浦，流寓珠湖，惟与一、二遗老为觞咏计。尝有句云：「去住向谁商出处？飘零到我负平生」！可嗟也。

　　长山刘孔和，字节之；为大学士鸿训子。少年任侠自喜，以知兵称。诗文多奇气；结纳敢死之士，置酒高会。京师陷，即散财集兵数千屯长白山；杀伪县令，引众南下。

　　时刘泽清开藩淮上，以同里故，举所部属之。后见泽清不道，屡侮之。泽清怒，令健儿二十人拉之死，裂其尸。

　　吴梅村诗赠雪舫云：「亡姑备宫掖，吾父天家婚；长兄进彻侯，次兄拜将军」。又云：「我幼独见存，贫贱合依人」！或言雪舫尝从事于幕府，则信矣。节之在淮时，与逸民阎修龄（再彭）、靳茶坡（璧星）善；及遇害，二子出重金购其骸，竟弗得。「渔洋诗话」载节之「听琴」句：「高梧修竹晓沉沉，待子垂帘拂素琴；听尽明光三十段，碧池凉雨一时深」。可想见五陵公子之风致也。

　　沐天波

　　「摭遗」曰：昔庄烈帝以文武大臣不足用，而思得勋臣、戚臣；曰：「此属究是吾家臣也」。至国变，则于刘氏见新乐、于张氏见惠安、于巩氏见都尉，皆戚畹也；至南中，勋镇则见朋奸误国者有首先迎附之赵之龙、斩关而遯之刘孔昭，其它匍匐泥淖之公、侯、伯、驸马数十人而已。而孔昭遯后，更有翻覆以冀自洒处，益足以彰其罪戾矣。故由南渡而下，闽也、浙也、粤与滇黔也，祗见一沐国公天波耳。若思陵时之李国桢，身实降贼，受搒掠死；而其家乃行贿南都，置之殉节之列，以崇祀报功。不知与吾卷中诸君子地下相逢，当作何状？因补沐公传。

　　沐天波字星海，黔宁昭靖王英十二世孙；云南定远人。赋性谨厚。以崇祯初袭爵，镇守滇、黔；尊贤礼士，时誉归之。当庄烈之世，岁贡方物，纾诚无间；尝得手诏褒美。家本饶于资，凡四方文学、游侠之士，亦多出其门。

　　乙酉秋八月，元谋土司吾必奎反，连陷武定、禄丰、楚雄诸郡县，天波檄调官军及各土司会剿。冬十月，宁州土官禄永命、石屏土人副将龙在田偕官兵击败必奎，擒之。永命、在田昔皆随从总理熊文灿出征，杀贼有功者。时有阿迷土司沙定洲亦以奉调领兵后至，至则必奎已伏法；乱既平，定洲自以为徒来无功，巡逡城外不即归。会有奸民饶希之、余锡朋者，尝于天波第中以货宝玩为名。积久弊生，累负天波金至巨万，无以偿。比诣各土司营中贸易，甚夸沐氏富埒国。定洲心动，阴结城中都司阮韵嘉、张国用、袁士宏等为应。以十二月朔入城辞行；直天波家忌，谢勿见。定洲入门，辄大声呼噪，其下蜂起焚劫。天波仓猝，由水窦以逸。时禄永命方与必奎党余拒战，留从官周鼎止防御城中。天波疑鼎止见诱，执杀之，遂走楚雄。其母氏陈、妻氏焦，亦走城北普吉村之金井里，当夜举火自焚死。定洲因尽得沐氏所有，盘踞会城。劫巡抚吴兆元具题，请代天波镇滇；潜至禄丰，执故大学士王锡衮于家，胁与兆元传檄郡县：皆不屈。是时龙在田驻安宁，闻变，与禄永命各引所部归。其初，阿迷土司，为普明声也；明声死，其妻万氏抚有其众。万，江西寄籍人，狡而淫；尝选部下丁壮更番入侍。其将沙源诸子定海、定洲等，皆与之私。久之，无以服众，竟赘定海为婿。已复嫌其朴陋，而定洲少年白晰，乃贼杀定海而更赘定洲。其子普服远耻之，分寨以居。未几，服远忧抑死，定洲遂兼有安南阿迷之地。至是，作乱。万氏闻之，惊曰：「吾家当败此贼手」！谋自至省，执以投诚。既至，见其声焰赫然、资用饶足，且起居八座尊若王者，更喜过望。

　　天波至楚雄，沙贼悉兵追之。时金沧道副使杨畏知以调御吾必奎，驻军楚城；与天波计曰：「公之所在，贼必专力困之，城其危矣。公不如西走永昌，使楚得为备。贼若西追，则恐吾断其后；贼若攻楚，则恐公自西来。首尾牵制，斯上策也」。天波从之。比贼至，城闭不得入；遂分遣其党攻陷大理、蒙化，屠戮万计。畏知乘间缮完城守，撤民入居，筑隍于野，示久持意；檄调汉、土兵马以遥应之。明年丙戌，贼环围楚雄，力攻久之，不下；城中间出奇兵，击杀贼众无算。至夏，贼稍懈；引之而东攻石屏，龙在田坚御，却之。贼乃转攻宁州，破之；土司官禄永命自杀。贼乘势更下嶍峨，土官王克猷走死于路。石屏惧，偕其党许名臣窜入大理。于是，迤东诸郡尽陷于贼。贼复薄楚雄，誓破之，连结七十二营。城中守益坚（语见「杨畏知传」）。

　　丁亥，献贼伏诛，孙可望、李定国等以残卒由遵义入黔；龙在田遣使告变，劝其至滇。可望因诈称黔国焦夫人弟帅兵复仇；云南苦沙乱，皆延颈望之，而不知其为伪而祸之有甚于沙也。三月，可望入滇。贼解楚雄围，战于革泥关；大败，遯归阿迷。可望乃使定国徇迤东，而自率兵西出。畏知不从，御于启明桥；战败被执，可望好言慰之，自誓洒心共扶明室。畏知乃以三事要之曰：「一、禁用伪「西」年号，二、勿杀百姓，三、不准掳淫妇女；皆许之，折箭定盟。至大理，龙在田、许名臣俱出降；遂具书招天波归，言如畏知所约，天波遣子报命。永昌通判上杭刘廷标、推官夹江王运开，并不屈死。可望厚遇天波子，阴使其党刘文秀随之驰度兰祥；至永昌，会天波与乡官龚彝等于北城楼，乃携之同畏知等诣省。迨戊子李定国有憾于可望，可望使之取沙定洲自效。初，沙贼之归，屯兵洱革竜，与万氏分险以守；其下汤嘉宾、陈长命等各据一山为犄角势；私与交址通，借其声援固诸蛮心。一日，燕集嘉宾营。定国侦得之，帅兵掩至，围以木城，绝其水道。困至百日，诸蛮惧，多出降；遂擒定洲及万氏，凡沙氏之属得数百人。械送至省，声其罪，剥其皮，号令通衢。于是，天波具衣冠谢雪祖宗之耻与母弟妻子之仇。先是，天波弟天泽官都阃；于贼叛时，领部下巷战，被执死之，故天波深以为痛。滇人之向被沙毒者，亦靡不谓快。

　　时可望连踞滇、黔，妄称国主；而定国自得蛮部后，声势日强，遂抗不相下。比粤中事去，永明王迁驻安隆；至丙申，定国败可望军于田州。可望怒，遣白文选来，将劫驾赴黔；太妃以下彷徨莫措，皆相向哭。文选心动，亦不直其所为，乃阴留俟定国。定国至，奉王由安南卫西走云南。刘文秀守滇，亦怨可望；王至，即纳之。天波出迎于马龙驿，晋柱国少师。

　　丁酉，可望反；戊戌，大兵三路入黔，贵州不守。己亥，王发云南；由木邦土司以入腾越，命天波护行。警至，乘夜走南甸，备极艰苦。时仅携一妾夏氏，随诸宫眷以行。及抵缅境，王命天波趋入铜壁关，以敕书谕之；缅人启关，勒从官尽去甲仗而后入。进至蛮漠，土官思绵迎之土司城。而缅以敕宝差小不足信，有异议；天波乃出「黔国公铁券」较之，始肯具舟来迎。及抵井■〈一上且下〉，缅戒勿进。时定国兵驻孟艮、白文选兵驻木邦、祁三升兵驻蛮漠；缅人疑，遣使求救，止各道兵毋许更进。天波与绥宁伯蒲缨谋奉王乘间走户腊二河，不许。比入赭硁，缅人乃编木为城，筑土台以实车马，构板屋十数间为王居；余则结草数十架，以栖从官。不足，则各自诛茅散处，聊庇风雨而已；诸蛮男妇纷至沓来易侮之。王初入缅，犹供给如礼，寖次而衰。后群从有四、三日不火食者，采木子、蔬果以慰饥；天波乃尽出所有分畀之。潜与锦衣指麾赵明鉴等筹，使密奉世子出坎。时庞天寿已卒，李国泰代掌司礼监印；马吉翔与之左右作奸。众议逸出后，并杀翔、泰。事泄，明鉴等死者十又七人。于是，内外敻绝不复通。缅俗：岁以中秋日为大会，群蛮来朝。王欲夸示之，亦将为好于缅酋也，命从官尽效其装，椎髻跣足，用臣礼见。天波不得已，乃往；归而恸哭，告于众曰：「国体何存，辱及吾祖！吾之所以苟忍屈行者，恐惊忧主上耳。否则，彼将无状，吾罪滋大。然后此亦何堪哉」！

　　自王入缅之三年（辛丑）秋七月二十三日，咒水祸作。缅人计杀诸王、勋戚、文武、内监诸臣凡四十二人，天波与焉。其妾夏氏闻之，亦自经。是冬十二月，永明王遂为缅人所执。

　　「摭遗」曰：右勋戚、世禄诸臣，温氏俱失之；仅于「粤中纪略」载沐国公名，凡数见而已。此卷自徐壮武而下十又二人，俱得诸吴兴杨氏之说。杨氏曰：「故明勋臣六王之裔世袭公侯，咸与国相终始。当其陪京赐葬，密迩孝陵，剑舄衣冠忾焉如昨。彼徐允爵辈履寝园之霜露、怀草昧之风云，曾不闻激发孤愤，而低首下心、苟且偷活，直腼然人面者。后之振旅金山，望陵遥祭而三军皆痛哭者，独何人乎？惟弘基而下，诸君皆能致命遂志，无忝前人。昔人谓褚彦回曰：「人笑褚公，至今齿冷」！则凡甘为臣仆者，倘亦少知所媿邪！「金陵剩事」言「王师之下金陵也，勋戚自少保兼太子太保、总督京营戎政、忻城伯赵之龙而下，庶官自太子太保、礼部尚书兼翰林院学士钱谦益而下，躬率公侯文武数十百人报名郊迎。时大雨如注，我豫王前导过，麾之，弗敢起；王过，马蹄蹴之，亦弗敢起。北来将士多以马鞭敲其纱帽，作阁阁声，并弗敢仰视。及闻王命且劳之，乃群然叩头呼万岁而后起」。吁！是皆三台八座、尝食禄万钟而誓丹书、盟白马者也。苟不有黔宁沐氏之全家殉国，中山徐氏之倡义灭身，岐阳、宁河之以少年尽职而亡，开平、东瓯之以孤隐蹈海而没，则明祀在天之灵与五王者，岂不蹙额而痛心也哉」！

　　怀远侯苍谷，自温氏一语之讹，遂使受诬百年。虽有钱田间、厉太鸿歌咏表章，而读温氏书者恐不能无惑也。今「勘本」原文下注明而「摭遗」补传于此，与逸度并着之。雪舫、节之事迹弗详，姑存其概。

　　「沐国公传」入缅后事，与缅甸尽难「任御史传」下「书后」参看，然详于彼则略于此，非同文也。

　　●绎史摭遗卷十二

　　吴郡李瑶子玉纂

　　目录

　　舟山尽节、江上殉事诸臣列传

　　张名振（阮骏附董元、顾玢、陈所学、章有期、马泰、单云、杜芳、夏霖、李向荣、梁隆吉等）董志宁（于士骏、士骧、仆文周附）华夏、陆宇■〈火鼎〉（弟宇燝）、张梦锡、王家勤、毛聚奎杨又琦（弟文琮、文瓒、文球）屠献辰、董德钦倪懋熹（倪元楷）徐启睿钱肃绣杜懋俊、施邦炌（杜兆苮、卖炭赵翁）沉齐贤（杨守程、倪文征、周卜年、八十九、钟皁隶）

　　定西侯全家殉国；其于海上有丙戌、己丑两度大勋，于鲁监国实尽始终矣。若黄斌卿，初虽尽事于唐，既实得罪于鲁；彼特以舟山为自固计耳。舟山之镇，肇始于黄；削其名，所以戒不臣也。江东列国，甬上之奋义者盛极一时。然如六狂生、五君子者，要皆明经、茂才间人；非有析圭葄士之为宠，何必濡首没趾以为报。矧夫小人反侧，竟尔百折不挠。彼苍者天，鉴其心曲。于戏！可以不为而为之，则一死已先自判矣。留血三年，化而为碧；就使海枯石烂，此血当独不可磨也。谅哉、谅哉！其余系同时殉事者，以类附。

　　列传十二

　　张名振（阮骏）

　　张名振字侯服，南直隶江宁人。少伉爽，有大略。壮游京师，东厂太监曹化淳延之为上客。时奄人中惟化淳以王安门下故，与东林亲；名振亦遂得与复社诸公通声息。熊开元之廷杖也，名振阴属杖者，得不死；而实未尝识面也。

　　崇祯癸未，授台州石浦游击。乙酉，南都破；安抚使至浙东，不受命。已而监国起事，加富平将军。时肃卤伯黄斌卿以闽中命守翁洲（即舟山），与石浦相犄角；斌卿因与名振为姻，荐之唐王。时闽、浙方争，而二军兼受闽、浙之命，议由海道窥崇明，扰三吴；以为钱塘之援。未行，而钱塘师溃。方国安欲以监国降，监国脱走至石浦之南田，名振弃石浦扈王。会叛将张国柱以军攻翁洲，斌卿求救，名振破之；因劝之纳王，斌卿不从。计无所出，适永胜伯郑彩至，以其军共扈王入闽；晋封定西伯。时闽中诸将林立，请归浙中招故部。及还，而石浦已附本朝，乃入舟山依斌卿；斌卿见其势孤，稍侮之。丁亥，松江帅吴胜兆来归，请一军为援，愿以所部合力向南都；斌卿犹豫不欲应，名振方有自远之志，遂自以其军赴约。沉廷扬、张煌言等争劝之，即整军抵崇明；遇飓风，尽丧其军。廷扬死于溺；名振得逸，复入海。斌卿以其无军，益侮之。名振乃招故部，营于南田；黄、张之隙始大构。初，其救斌卿也，部将阮骏最有功；斌卿不德于振，而说骏使叛。及北发，骏以不习三吴水道为辞。洎南入闽，招军颇盛；骏亦得封，进荡湖伯。至是，名振由南田复健跳，以书招骏，复与之合。时闽地尽失，诸将以监国复入浙，名振乃与骏迎之，次健跳；斌卿不至。大兵围健跳，骏使人告籴于斌卿，又不得。因而与诸将议：海上诸岛惟翁洲稍大，而斌卿负固，不若共讨诛之，则王可驻军；乃传檄讨斌卿。斌卿见诸军大集，度不能抗；乃上表待罪，请迎王以自赎。名振将许之；而骏卒击杀斌卿，沉之于海。监国既居舟山，晋太师，当国。

　　庚寅，杀平西伯王朝先。朝先，翁洲人；骁勇善战，本斌卿将。名振与骏招之，豫平翁洲功；洲之人多倚之。名振忌甚，遂袭杀朝先；其部将尽降本朝，请之为乡导。辛卯秋，大兵下舟山；名振以蛟关天险，海上诸军熟于风信，足相拒，必不能猝渡。乃留阮骏守横水洋，以弟左都督名扬副安洋将军刘世勋守城；而自帅兵奉王捣吴淞以牵制之。或曰：「物议谓公借此避敌矣」！曰：「吾母妻子弟皆在城，吾岂有他心哉」！遂发。寻阮骏之军以反风失势，战死；世勋、名扬力守，急呼还救，未至而城陷。母氏范、妻氏马、弟名扬偕其幼弟及妾阖门举火自焚死；参谋军事顺天顾明楫亦豫之。名振闻信恸哭曰：「臣误国误家，死不足赎」！欲投于海。监国与诸将救之，止。乃复扈王次鹭门。

　　癸巳，以军入长江，直抵金、焦，遥向石头城望祭孝陵，题诗恸哭。甲午，复以军入长江，掠瓜、仪深入，侵江宁之观音门。时以上游有蜡书请为内应，故名振再举；而所约卒不至，乃还。复屯军南田。

　　是年病，遗言令以所部归监军张煌言，悉以后事畀之；论者谓陶谦之在豫州，不是过也。殁后，煌言为之葬于芦花岙。

　　「摭遗」曰：黄斌卿雄据舟山，一拒监国于丙戌，微定西弃地扈从，则闽中二年之延不可得；再拒监国于己丑，微定西合军诛讨，则舟山二年之延不可得：罪实显然以著者也。定西于监国勋劳尚矣，其所失祗在袭杀王朝先耳。初，舟山之破也，沉公宸荃在军中，辄咎其恃险轻出以致败。不数月，沉公泊舟南日山，失维不知所之。全氏曰：「或谓定西本挟王以逃，而特覆沉公以弭谤。然是时一门眷属尽在危城，仅仅挟王以逃，则必无是理。案世言监国之没于南日山者，当以此事而讹传也。定西累蹶累起，以死奉王；其精忠不可诬。至其恃险轻出，则亦天意为之，不可以成败论」。

　　辛卯秋，舟山破；凡诸大臣之行事较著者，各为之传矣。其同时奋身殉土者更若而人，并摭列：礼部祠祭主事董元，字天孙，会稽人。城破，先驱妻子入井而自从之死。中书舍人顾玢，字玉盘；陈所学，字顾行：俱山阴人。各聚妻子于一堂，举火自焚死。太医院副使章有期，字绍泉；会稽人。率御医童广等自焚死。总兵官马泰、副将单云、杜芳、夏霖等及锦衣卫李向荣，俱率兵巷战死。定西监军梁隆吉，余姚人。城破，手刃全家，自刭死。越后丙申之秋，大兵再下舟山。有太常卿陈久征者，字青麟；被执，不屈死。同死者，为副使俞师范。

　　董志宁（子士骏、士骧）

　　董志宁字幼安，鄞人。以饩贡，入太学；素以名节自励。乙酉六月，大兵长驱入浙；乃遍谒同里荐绅，劝起兵。闻者皆笑为狂，独刑部员外郎钱肃乐是之；顾其事莫能集。闰六月，余姚、会稽皆起兵，鄞人始会议；然莫敢主。最后，肃乐力疾至，请独任。而故太仆卿谢三宾新以迎降归，恶之；贻书定海总兵王之仁（之仁亦以迎降得仍旧任者也）曰：「■〈言翁〉■〈言翁〉訿訿，思拚头颅以披猖于一掷者，皆出自庸妄者之口，而一稚绅和之。将军以所部来斩六狂生，事即解矣；仆请以千金为寿」。六狂生者：陆宇■〈火鼎〉、张梦锡、华夏、王家勤、毛聚奎，而志宁其首也。会之仁中悔，先致书于肃乐，请自效。翌日，帅所部至，大会鄞人于演武场；三宾扬扬来，谓六狂生命在漏刻耳。已而之仁从靴中出其书朗诵，责之。三宾戟手前夺；之仁怒，麾令斩以祭纛。三宾乃叩头乞哀，请出家财充饷；一军股栗。

　　监国次会稽，授志宁大理寺评事，视师瓜沥。三宾亦至，以赂结戚畹张氏，由散僚骤跻东阁；且假劝输义饷名，干没里中军需。志宁恶甚，弃官归。

　　江上师溃，三宾复内降。时浙地尽归版图，祗舟山、石浦未下；而监国航海之军至长垣，连陷闽海州县，且逼福州。于是官军之备浙者抽以备闽，残明遗老始起结寨于越东山中拒命，李长祥、王翊两军为主盟。志宁与华夏辈计：将以翊军下宁波而己以翻城应之，复连长祥军下绍兴，则监国故疆可复。夏与家勤辈皆喜；侍郎冯京第闻之，亦请以舟山军刻日来会。部署定，复为三宾谍知，发其事；搜捕四出，诸君子多受害，惟宇■〈火鼎〉得脱而志宁亦逃之舟山。寻监国至，晋兵科都给事中。以奉使，时入内地联络山寨诸军，以为海上应。诸山寨亦感其孤忠，资粮不戒而集。

　　辛卯，舟山破；志宁自刎死。其妻罗，继室也；闻赴，仰药死。

　　子二：士骏、士骧，为高武部宇泰育之于家。及长，二子痛父之志，皆蹈海不返。

　　「摭遗」曰：幼安初入舟山，妻孥在急捕中；其义仆文周者，匿之。挺身赴官，锻炼几死，而卒不一言；乃获免。洎后，悼其主之祀绝也，独以缟衣蔬食终其身。一门节烈之盛，实为古今罕觏。

　　「摭遗」补曰：监国始于绍兴、终于舟山。其后海艍飘泊，则无能为已。幼安倡义首事，卒以一死谢之；遂得与张太傅、吴少保诸元老雁行海上，亦何贵如之邪！遗骸为陆公宇■〈火鼎〉捐金募葬；先一夕，忽入梦曰：「吾刖一足，奈何」？启视，果失右趾。陆乃大惊，束蒲补诸。噫！亦灵矣哉；斯文山之见梦于发绳也。

　　华夏、陆宇■〈火鼎〉（弟宇燝）、张梦锡、王家勤、毛聚奎

　　东江集义诸君载起载蹶，大狱烦兴；惟降人谢三宾一夫作难也。谢尝三出揭帖，直欲效阮胡网尽清流手段；不独甬东一郡之殃矣！幼安殉节舟山，而实居六狂之首；六狂生诸传因附列。

　　华夏字吉甫，号嘿农；定海人，寄籍甬江。以恩贡入太学，与同里王家勤齐名。初与家勤同受业于始宁倪元潞、漳浦黄道周；已又同参蕺山刘子之席：浙东所称「华、王二子」者也。既又同受知于新城黄端伯、华亭陈子龙最深。夏虽一诸生，而咢咢有范滂、陈东之风；浙东资其清议以为月旦。

　　乙酉六月，越中兵起；首与董志宁倡大义，豫于六狂生之目。降人几欲杀之。不得。监国驻越，论倡义功，授兵部司务，晋职方主事；皆不受。请以布衣从军；而悍帅格之，凡所敷陈，悉置不理。祗与陈太仆潜夫出战牛头湾，弹从头上过如雨，不少退。性素劲挺，即与督师钱肃乐议，亦不能尽合。

　　江上既溃，浙东学士、大夫以至军民，犹惓惓故国；于是山寨四起，以恢复为辞：夏谓人心未去也。及肃乐航海入闽，连下三十余城；闽人告急，浙中抽兵去，备稍虚。夏又谓此可乘之会，谋之急。丁亥，始入舟山，乞师于故总兵黄斌卿。斌卿故无远略，犹豫不应；愤而归。未几，慈溪大侠以冯侍郎京第书往来海上事泄牵连，捕夏入狱；家勤与其友董德钦悉力营救，出之。旋复谒李侍御长祥于东山；长祥曰：「吾于会稽诸城俱有腹心，一鼓可集；但欲得海师以张军势」！夏曰：「海师不足用也」！长祥以为此间人以海师为望，可因其势用之；遂强夏再入舟山。会冯京第亦在坐，力劝斌卿。斌卿曰：「我军弱，中土之助我者究得几何」？夏慨然应曰：「布置已定，发不待时；何庸以寡助忧！将军至蛟关，有范公子兆芝当以徐给事孚远柴楼师会，可六百人。至鄞江，杨推官文琦当以王职方翊大兰师会，可千人；王评事家勤当以施公子邦炌管江师助，可三千人；张屯田梦锡当以大皎师助，可四百人；而屠驾部献宸当以城中海道麾下陈天宠、仲谟二营之师为内应，可千人。至慈溪，冯职方家桢当以子弟亲兵会，可五百人。至姚江，则李侍御长祥当已下绍兴，迟于东山之寨，除道以俟；而张都御史煌言当以平冈之师会，可三百人。渡曹江，章都督钦臣以偁山之师会，可二千人。若急移小亹，合李侍御军西渡萧山，尚有石仲芳寨，可千人。将军以此众长驱入杭，百里之内，牛酒日至；何庸以寡助忧」！敝卿辄不为信。夏益恨，激之；怒。斌卿奋拳来击曰：「吾今听子。倘诸军爽约，则取子肝以饷军」！然特强许之，而终无出师意。无已，废然归。复令杨推官文琦往，丐京第等益劝斌卿。文琦入曰：「期既累失，事且坏。今指日直指使入天台、监司而下送于南渡，其虚可乘也。我当约诸道毕集，以待将军之楼船。东山之兵，亦以是日入越」。斌卿乃曰：「诺」。夫夏自偕杨、王辈飞书发使，经营恢复事宜，直呕心血数斗；至是以为功有绪也，而又为谢三宾告变。三宾初欲杀六狂生以阻军，自度清议所不容；及再归降，益决裂。刊揭四布，自言前此归命之早，后为王之仁所胁；今幸复得反正见天日，然而卒不见用。乃益思所以徼功者，广行贿赂，得反间力。中途赚取夏贻大兰帛书，尽得其详。遂告之诸大僚，密调慈溪兵袭大兰、调定海兵剿管江、调姚江兵捣东山。三道兵皆溃，捕夏急，得之。届期，舟山兵果入关，直抵三江口；诸军无一至。分巡道孙枝秀严备不发；斌卿不敢进，亟引去。直指使令知府大陈刑具，究党与。夏慷慨曰：「心、腹、肾、肠、胆，吾同谋也」。及问帛书所载杨、王、屠、董诸名，言皆不预。再拷之至酷；夏大呼曰：「太祖高皇帝造谋、庄烈皇帝主兵、安皇帝司饷，其余甲申、乙酉殉节诸忠范公景文、史公可法而下皆同谋也」！知府三拷之，终不屈。而是日谢氏子亦为人所告，下之狱。谢之初欲害五君子以求用于新朝也，不意枝秀艳其富，欲并杀之，取其室；密使人说夏曰：「汝于谢之仇深已；力引之，则汝怨可伸」！及庭讯，夏曰：「咄！斯反面易行、首先送款之人也，乃谓其不忘故国而预吾事，吾目不瞑矣」。谢旁跪抟颡而呼曰：「长者，长者」！夏在缧绁中日事鼓琴、赋诗，自称「过宜居士」。或叩之；曰：「周公之过，不亦宜乎！何有于夏」？临刑，直指曰：「非不欲活尔，奈国法何」！夏曰：「事成则吾不汝置、事败则汝不吾置，理也」。绝命时，忽有白光一缕冲天去。监国还军舟山，赠检讨。其门人私谥之曰「毅烈」。

　　「摭遗」曰：乙酉之难，行营将士争口求识六狂生者。毛公聚奎曰：「狂者，不量力之谓也。量力则爱身，爱身则君父亦不足言；若谢氏子者是矣」！案当日者，六狂生合志尽诚，惟恐死之不得其当。故先后死者五而生者一：董公志宁以首难，入舟山死；陆公宇■〈火鼎〉，以应海上军逮死；王公家勤，则与华公以翻城狱同死；张公梦锡，则结寨大皎，虽少有所展，而终以不支死。惟毛公以亡命得免，而老死牖下焉。

　　陆宇■〈火鼎〉字周明，号戆庵；鄞诸生。父尝为廷尉，有声。与其弟宇燝，并以风节自励。乙酉六月，同董、华六人倡义甬江，倾家助饷；遭捕，几死于法。

　　初，与姚江王翊交最善。及自江上归，而翊已悬首城西门；宇■〈火鼎〉思篡取之，每徘徊其下。一日，见暗中有叩首而去者。迹之，走入破屋；问为谁？曰：「渔人也」。宇■〈火鼎〉曰：「子必有异，无吾隐」！其人熟视之，曰：「予实毛明山，曾入行伍事王公，不胜故主之感耳」。乃相与流涕，而诣江子云所定计。子云者名汉，为钱肃乐故将；失势家居。会中秋竞渡，游人杂沓；子云戴红笠、握短刀，从十许人登城遨游。至枭示所，问守卒曰：「谁戴此头也者」？卒以翊对。子云佯怒曰：「嘻！是吾怨家也，亦有是日乎」！拔刀击之，绳断坠地。时龙舟噪甚，人无易视。宇■〈火鼎〉、明山豫立城下。乃以身蔽明山，拾头窜入俦人中而归。宇■〈火鼎〉得头，祀之密室，名「不波航中」。凡十二年，每逢寒食、重九，招同志祭之，放声恸哭，各以诗纪；虽家人，莫知为谁祭也。癸卯，宇■〈火鼎〉为降人所诬，以海上事牵连入省狱。有司籍其家；家早丧，绝无所得，得破书数百卷而已。其柜中，则故纸丛残，置勿阅。既去，其女屏当遗弃，于柜中得一锦函；启之，则赫然人头也。其弟宇燝哭之曰：「此王侍郎首，而得不为有司所录，天也」！遂束蒲为身，瘗之城北。

　　既而省狱具，宇■〈火鼎〉得昭雪；脱械出门，不及于寓而死。监国初，命之监江上军，授按察副使。

　　宇燝字春明；偕其兄力持苦节，不愧世臣之后。当张尚书煌言之殁，亦设祭恸哭于不波航中，一如其兄之祀翊也。凡同难诸孤，护之不遗余力；而家已如洒。时论高之。

　　张梦锡字云生；同与六狂之难，幸而免。

　　初入幕府，授司务；寻晋侍御。董、华之起，顾文弱士，仅司书檄，奔走其闻；梦锡则弓矢戈矛皆习之，故尝在战阵中。江上失守，山寨大起，曰冯家军京第、曰王家军翊、曰李家军长祥；其余草窃圃聚，不可指屈。而平冈之军与大皎之军相望，故诸营呼之曰大张军煌言、小张军梦锡。时天下已定，海隅山僻非果有恢复之望，特以故君尚在岛中，而资粮应接，以延一线之喘。及庚寅大兵洗山，将入海。大张军航海入卫，李家军溃，冯、王二家相继死；独小张军五百人誓相守不去。既而官军合围，梦锡挟长矛出门，夷伤略相等；但众寡不敌，力尽死，五百余人亦从之死。呼之降，无一应者；惟有三人突围出。翌日，大皎之南麓有负梦锡尸以葬者，即此三人也。

　　王家勤字卣一，号石雁。风格遒上，师友渊源与华夏同。其子，即夏之女夫也。乙酉，六狂生之祸幸免，而罹于戊子五君子之难。

　　其初，以诸生应尚书嘉禾冯氏之聘，掌笺奏。南都立，由选贡入太学。监国召之，官大理评事。期年事败，诸遗臣分界立寨。家勤主东南甄，逾姜山至管江；管江之豪施氏、杜氏破产募得死士三千人，相与刺血誓师，并约翁洲水师入关及诸山寨兵由陆路会于宁波城下：是为翻城之狱。五君子者：华夏、杨文琦、施邦炌、杜懋俊及家勤也。而诸道所集，莫如管江为盛；已为降人所发。谍至，家勤谓耳目有异，率众擒谍者；搜得其檄，斩之。官军旋至，施、杜乃据险斗；密遣死士卫家勤入海乞援，中道见执。时有顾子者从行，亦被缚；其人狂且也。降人谢三宾私授意，谓多引荐绅，可自免；家勤怒叱之。而顾子诈砌一纸，如高、冯、李、范诸名下咸与列。由是，衣冠之祸大作，家勤更遭不白冤。华夏从狱中惊询之，悉其故。三宾又布言曰：「王卣一静默者，非若华子之疏，必不可活」！直指使乃急移其狱于省。家勤曰：「吾岂望覆巢之完卵哉！惟华、杨、施、杜为不可负」！累讯，瞠目不复有一语。遂以六月二十日，正命于市。

　　毛聚奎字象来，号文垣。慷直多节概。少与弟聚壁并有声，称西皋双凤。以六狂生为降臣所害，幸不死。

　　寻参瓜里军，以明经授户部郎，司饷。监国既败，奔走山海；累遭名捕，遯而免，而家亦遂落。晚岁始归。所着有「吞月子集」，有「方石铭」词甚奇伟；有舆人、皁人、丐人传，亦志当时之殉义者也。凡六狂生之幸得终于牖下者，聚奎一人而已。

　　「摭遗」补曰：钱忠介公兵起甬东，惟六狂生肇之；六狂生勇于大义，惟陆先生宇■〈火鼎〉兴之。盖五人者，皆窭儒；独先生一贵分子，为之倾家输饷耳。先生当南都覆时，入学宫恸哭；董公志宁至，相抱长号。因聚谋作起兵计，顷华、王、张、毛四君不戒而集；董出载书于袖，先生握管连名署诸纸尾。遍谒诸荐绅，无一许者。乃沉吟良久曰：「是惟钱刑部虞孙可语。但彼以喀血，逾年不应客，吾当排闼往见」。即直入卧内以告。钱公强起，急应曰：「诺、诺，弗敢辞」！先生曰：「决乎」？曰：「决矣」！遂不告于家以行。召募数日，终不就。旋闻绍兴兵起，荐绅间始得数辈出，事稍集。而降人构书致武宁，请杀六狂生、一稚绅以靖乱。先生露章责之曰：「昔德佑之季，谢昌元赞赵孟传诱杀袁进士以卖国；此执事之家风也。今幸总戎不为孟传，遂使执事不得收昌元效顺之功。以是知卖国之智，亦不能保其万全也」！三宾得书，咋舌缩项而已。监国次会稽，授监纪同知；晋按察副使，仍监江上军。时马士英伪奉太后至，又跳至越，匿方国安军中。乃大书暴其十恶罪，乞枭其首谢江左。同朝王詹事思任、庄给事元辰、黄侍御宗羲皆助之；不报。叹曰：「即此已不堪立国矣」！遽弃官归。而士英果挟国安导破金华，江上事遂大溃。寻为冯、王二侍郎募兵榆林；未几，皆败。于是六狂生者，陷死其四；而厥志不灰。翁洲之破也，先生复捐金遣谍访死事消息。闻华亭张阁部孙以俘至，亟治橐饘省于狱；语其弟宇燝，使计脱之。又于海上归董公之丧以葬之。己亥之役，张公苍水以孤军入江北。密为飞书发使，喜形于色；及闻其败，而当食失箸。壬寅，为降卒所发，捕至钱唐；时已病，犹自用计得出狱门而卒。其遗言：「诸子虽贫，毋得妄求宦达」！闻者哀之。其子经异，后竟以贫死（案先生号赣庵，一作戆。生平好用奇策，前传仅列其篡取髑髅事；从「南雷」本也。兹重言以表诸）。

　　杨文琦（弟文琮、文瓒、文球）

　　杨氏诸昆忠节甚着，并合传。

　　杨文琦字瑶仲，号楚石；与其弟文琮、文瓒、文球为甬上杨氏四忠也。其父秉鼎，素以名节勖诸子、以谨厚应里人；人故呼之曰「杨太公」。文琦喜交当世豪俊，引进诸弟；然家贪甚。截江之役，太公亲帅诸子从军。

　　文瓒，崇祯己卯举人。监国授以监察之任；乃力言「浙、闽宜合不宜分。即使主上屈节于天兴，将来无损于配天之业」。时方以开读礼为争，皆不为然；行人张煌言尤竭力排之。文瓒乃入闽；唐王召对，又力言「当联络闽、浙以为同仇，不当启争端。闽强、浙弱，莫若输闽饷以助浙，自足以服其心」。王然之；即赐食，撤御前镫送之还邸。丙戌春，温陵饥；按视，请发帑金三千赈给。归而陈「四难」、「十失」诸疏。王即命之巡抚云南；力辞。请如前旨，以领饷入浙中，图会师；郑氏尼之，不果。寻命掌贵州道，扼防建、延三关，便宜行事，召募义勇。未几，浙东亡；仙霞告急，唐王出奔。初，按赈温陵时，王询知有兄，即召文琦临轩试之；对言：「今日宜作马上天子，未可狃承平积习」！王韪其言，以明经，授惠安训导；旋加监纪推官，监惠安诸军。至是，来就商所向。而太公率季子文球挈眷至，至则伯子、叔子已他适。乱兵突过，执太公去，重索万金；不则，烹。文球散须狂号于路；路人怜其孝，不数日得泉数千缗，赍入砦。贼以数不足，欲杀之。文球对父长号；贼感动，即令奉翁以归。俄而文琮、文瓒返，乃偕之避地于泰顺之竹园；欲求故君消息，卒不得，遂返甬上。

　　时浙中止舟山未下，而宁、绍、台山寨大起，遥相首尾。文琦与大兰寨主王翊最善，于是有五君子之难，而文琦独主西南一道。已以华夏所发帛书为降人袭得，密揭告变，并列推官、御史名，旁及都事。都事者，文球也；监国所授之官。而仲子文琮亦官职方主事，职方乃独遗。时兄弟四人方谋于野，闻变，或劝之逃。伯子文琦曰：「吾以义动，临难不赴，且将陷父于危，安用义为！然偕死无益，吾力任之」。因遣弟辈入闽。文瓒不肯，乃独令季子文球变服走。文琦就讯，慷慨无卮词；但言文瓒不预谋，请释之养父，而自请速死。然帛书之狱，华夏已独承，欲尽脱诸同难；故同难亦多不任者。而文奇独不可，竟坐之；与夏同死于法。御史文瓒得释归。归未几，而复为降人谢三宾所仇，贿请当事必杀之；乃复逮辟，遂大呼高皇帝不绝而死。其妻张，亦烈妇也，吮血纫首，躬自负尸以葬。葬毕，哭辞太公，即投缳死。推官之妇沉哭曰：「吾姒烈矣，吾后之哉」！亦自经。

　　文球之入闽也，钱督师肃乐已卒；遂谒刘阁部中藻，参军事。次年，福宁不守，亦殉之。

　　时太公无恙、仅存仲子职方文琮以侍；间亦往来海上。迨父卒，尝曰：「吾固雁行中漏网也」。旋以降卒告其出海状，且言将引海上军赵彪者为患；遂亦被逮。至省赋绝命词，自扼其吭以死。

　　文琮，字天璧；文瓒，字赞玉；文球，字天琅。

　　屠献宸、董德钦

　　屠献宸字天生，董德钦字若思。其先世，皆官兵部侍郎，并以门第称。

　　南中亡，德钦纳衣巾于文庙恸哭。献宸西探行省消息；孙、熊兵起，即诣之参其事，更自募一军屯瓜沥之龙王堂，授车驾主事。德钦亦招军输饷，授监纪推官。屠氏之居，为侍郎故第也；颇■〈门外宏内〉畅。大兵渡江后，诸将夺其半为署。有海道中营游击陈天宠、仲谟者，故史阁部麾下士。时二子以事去，角巾归里；瞰知二将有异，微说之。二将乃屏左右言：「当阁部垂死，遗言属我辈，必无负明；心实勿忘，顾无所措力。今观公等非录录者，且往来■〈车从〉迹亦略有闻。愿勿疑，当效死力」！遂从衣领间，出史阁部遗牒示之；且曰：「城下倘有警，吾等缚备兵使以应」。于是屠、董二子皆大喜，用少牢祀史阁部于密室以盟；与盟者，华夏、王家勤、杨丈琦及陈、仲二将也。夏与家勤乃奔走山海诸道，合约大举；德钦独请任饷，先期斥卖家赀以待。方聚谋时，献宸谓夏曰：「里中有外托气节名而阴贼不可问者，宜慎之」！夏疏不甚防。己而果为三宾所告；陈、仲二将犹秣马待应，而诸道兵已尽为官军所截。事既泄，二子跳至天台；三宾又力构之，遂急捕下狱，与夏等同日死。临刑，夏曰：「吾与诸兄，其成长虹矣」！献宸妻朱氏，潜赋绝命词，即投缳以殉。

　　倪懋熹（倪元楷）

　　倪懋熹字仲晦，鄞人。乙酉夏，定海总兵王之仁缴敕印，得仍故官；会郡中钱肃乐起兵，谢三宾密扎之仁具千金犒，请杀首乱者。时肃乐亦欲通一言而难其使，懋熹慨然请行；以大义说诸，之仁竟反正。监国至，授懋熹职方主事，参瓜里军。

　　颁诏之衅，越使陈谦入闽死，闽使陆清源入浙亦死。懋熹往解之；唐王留之，授佥事，分守建宁。时驻兵为郑氏掣去，乃捐俸召募。丙戌秋，大兵下，力战不支死，一军尽殁。

　　其族人元楷，字端卿；同起江上，官评事。兵溃还里，以不薙发，被收论死。日坐囚中，与华夏、李文缵高歌「木公不屈魔鬼」一曲，声撼狱壁。一夕，饮大醉；及醒握发，则秃矣。痛哭欲自裁，家人谓是母命出此；乃叹曰：「吾不得与仲晦白首同归矣」！其后，以苦节卒。

　　徐启睿

　　徐启睿字圣思，鄞诸生。负才任气，为侠烈之行；眉如棱、目如堑。尤嗜击剑，卧起皆佩之。旁通琴、书、篆刻、陆博诸技，而篆刻最精；然不肯以艺名。时对酒当歌，自叹为「天生徐公，胡乃老之草间而使寇敌交讧哉」！尝拔剑起舞，谩骂座上贵人，以剑拟之；人莫敢忤视，各跳去，于是相见远之。然肯规人过，至苦口泣下。一日，忽自埋故剑，椎酒床、裂琴衣，髡其首，事径山浮屠雪峤；则又澄静寡言，粥粥如真道者。

　　甲申之难，哭七日夜不绝声。既而曰：「江南半壁，我高皇帝龙兴地；建武之业，犹可望也」！则又闭关如初。逾年，南都再陷，则破关出；掘故所埋剑，夹以双斧，冠鹖冠、衣绿锦衣，大声如雷，趋督师钱肃乐营。肃乐故与之同社，亟引见监国，问需何官方称手？曰：「臣请以布衣居肃乐幕，入参帷幄、出捍军旅；无需官也」。监国奇之，授以锦衣卫指挥；不拜，自称白衣参军。

　　时江上诸营首鼠观望，则詈之曰：「今日焚舟前进，犹或一逞；可逍遥坐老以自困乎」！江上耀兵，每先众立矢石间。忽一日晨起，衷甲佩剑，集其麾下百夫，屠牛大享，谕以大义；百夫唯唯而泣。径自渡江，直薄西岸。大兵以为游骑不为意，则奋剑直前，掩杀过半；乃亟出锐师，且戒曰：「观其帅甚奇，必生致之」！由是长围四合，且战且拥，陷入泥淖中，遂被执。谕之降，谩骂；众怒，刳其腹，实以草，悬之望江门。其麾下百夫亦无一降者。方其出也，肃乐力止之曰：「军行必无继，徒入虎口奚益」？曰：「信陵君欲以宾客赴秦军，岂能若秦何？亦各申其志也。吾将触斗而死，以愧诸营之赋清人者」！至是，肃乐哭之曰：「呜呼！果见其出而不见其入也」！监国闻而悼之，令以原官加赠都督，荫其子为卫衣指挥。

　　「摭遗」曰：徐监军初闻辽渖日蹙、两河内溃，叹息以为国必亡；则自雕一私印曰「复明」。其志如此。其从雪峤为僧时，名洪节，字近公；闭关延庆寺中，锢其门，饮食自窦中入。其妻亦受佛法。此以其不终于僧而以监军死也，故仍列于诸臣之传。

　　径山弟子三千人，无付法者。后得江右黄端伯；曰：「可矣」。已又寂然。及徐公至，自谋曰：「某亦端伯之亚也」！相视而笑，亦付之。时谓之「双瓣香」。

　　钱肃绣

　　钱肃绣字文卿，故大学士肃乐同产弟，世称之为钱八将军。钱氏以簪缨礼乐着，而无以勇力见者；有之，自肃绣始。独能射虎命中。饮酒可数斗，饮愈醉、胆愈壮；仰天振缨，意气横举。

　　肃乐起兵，其同产弟之从军者四、从子一；又族北二：曰肃文、肃度。忽于众中，见肃绣仗策请自效；以其恃勇，恐至蹉跌，遏之不许列名。既乃变姓名，注籍诸将幕下。及誓师，始见之：肃乐骇曰：「汝必欲随征邪」！江上出战，独为先茅；浮白大呼，挺矛直前。尝中利刃，肠出不及纳；一手揽之，一手榷斗不止，卒连斫二人仆地，始得还营。一军皆大惊，而意气自若，若无伤。其时肃乐军中多魁士。如江子云、王征南皆百夫之特；而肃绣以兄弟尤勤护卫，几如魏武之有许褚也。顾肃乐时时愤诸营滥邀爵赏，为偏裨树恩泽；故其弟在行间，积功多而官止参将。

　　事后穷老桑麻间，掩关不轻出，而日饮亦就减。无何，以郁郁死。

　　「摭遗」曰：文卿事忠介甚谨。是时淡巴菰初出，荐绅士人犹勿用；文卿一见，好之。忠介知之，怒鞭之；乃惶恐泣血，扶服谢过。忠介抚之，乃止。全氏曰：「昔北齐之彭乐、唐之郭琪，皆临阵肠出；而文卿一书生，同此奇勇，几乎过之矣。乃仅效其长于爝火之一隅，悲夫」！

　　杜懋俊、施邦炌（杜兆苮、卖炭赵翁）

　　杜懋俊字英侯，宁波诸生，世居管江。少熹言兵。当流寇鼎沸中原，海隅不逞之徒乘间起，乃谋于其仲父兆苮，请以土团之法陈诸有司；遂部勒族人，分队瞭野、击柝行夜。闾党为之安堵；而沿海诸村无不仿而行之。丙戌，浙东不守；诸遗民章皇山泽间，犹思再举。懋俊叹曰：「国家养士三百年，今日反颜易节者大半进贤冠人物也！草野书生，安得军师国邑之寄为一洒之」！于是忽若病癎，独坐一楼，援笔不少置；或吟、或笑，或痛哭竟日夕。家人惶骇，从壁罅窃窥；则案无他物，惟黄进士淳耀「臣事君以忠」文一首，墨之、朱之，累累不绝。

　　施公子邦炌者，故都督翰之子。以武世家，而独为文；诸生。豫五君子难，散家财募死士。懋俊闻而喜；为之集众以助，几三千人。刻期举事，且约冯侍郎京第军为应。闻金峨山中有卖岸赵翁者，精于星象、谙兵法，亲往致之置军中，奉以为帅。先三日，王评事家勤来奔；事露，为谢三宾所发，城中大索，逻者踵至。邦炌枭逻者首，与懋俊据山立寨，鸣鼓起事；而急令家勤先入海。意谓城中虽有备，而海师早晚必薄城，则势未能分，故且部署军士为入海计。城中兵果不出，定海镇将常得功豫遣舟师扼海口，分军直抵管江；家勤中途被执。山寨颇阨塞，懋俊据险而斗三日夜，矢石雨集，夷伤殆尽。寨陷，犹以家丁力战，头目中矢如猬；伤重倚墙毙，尸屹立不仆者数日。邦炌纵火自焚其营，拔世遗佩刀自刎之曰：「吾不负此刀也」！兆苮被缚，斫其首十二刀而后坠。事定，管江之血如渠。而卖炭赵翁者，或见其从烟焰中飞去。

　　「摭遗」曰：揽杜子之志，其茂才而异等者也。卖炭翁于辛卯、壬辰间，犹往来海上衒其术；寻亦死。杜子有二子，陆春明（宇燝）抚之如己出。少者早夭。长者名宪埼，有志行。以父死国，缟素禁酒肉，且不肯娶；诸长者以大义责之，始婚。旋病卒。施公子邦炌既补博士弟子，自期以科名见，文学、武备兼习之；以荫应袭，而不赴。国难作，思执干戈卫社稷；乃悔曰：「吾非袭爵，无以号召人」！会钱忠介起兵，即毁家输饷；监国许以左班换授部曹。未上，而江防溃。兆苮，字承芝；邦炌，字仲茂。时称之为管江三烈。

　　沉齐贤（杨守程、倪文征、周卜年、八十九、钟皁隶）

　　乙酉而下，南中之以诸生殉国者，或以义、或以节，已类见之矣。浙中监国之际，甬东为盛、绍兴次之；然亦在处有人，而湮晦不能举其姓氏者多也。夫皇朝应天顺人，同轨毕附。彼诸生者，或欲以精卫之力以填阏海波、或欲以皋羽之志以独纾气节；于事何补？可谓愚矣！吁！然则其愚不可及也？其不愚者，如谢三宾之流也，壶桨筐篚，究何保于身家？而徒贻万世骂名耳！自吴中七贤、海上三义、浙东六狂、五君子而外，犹得殉国者数辈，附列此。

　　钱塘诸生沉齐贤者，字寤伊。髫年读书，以尺寸计；执经问难，师每为之诎。长而慨然以济时为念。然性峭直，一语不合，辄发声詈；以故人无与近。父病，刳臂肉疗之；弗起，屡恸至绝。时流寇充斥，灾及凤阳寝园，江、浙亦骚动。治兵者议登陴；叹曰：「寇未至，而劳民奚益」！流涕上书谓：「饷不知措、兵不知用、地不知屯、民不知恤，束于具文，画界而保；将以听寇之蹂躏乎」！大吏目为妄，置弗问。乃彷皇痛饮，入神庙狂号，声彻衢路；行者皆骇避。

　　甲申之难，百官率绅士哭临三日；齐贤亦从之而如其哭庙，时群吏皆骇散。因复于里社私立木主，每日朝拜伏地哭；题其楹曰：「臣身誓死，君仇必报」！社故有雷部神，■〈土素〉作狰狞状。尝怒叱之曰：「汝亦当为国捍御，徒自金睛赤发惊里媪乎」！操杖击之，金泥片片落。闾巷小儿环之而哗，即起逐之；一市人皆以为痴。家之人劝以饭，进肉；怒曰：「此岂肉食时耶」！以恶草进，亦■〈氵歮〉喉若不可下；家人笑而去。哭泣不时；或阻之，答曰：「君毋阻我！我泪尽，当自止」。或曰：「顷御史大夫刘公至矣」；乃具白衣冠往，拂地坐，扼腕论事，声泪与俱。有一生私谓坐客曰：「黄巢、朱温，倘亦天命」！齐贤突起，奋拳搏之。

　　南都立，辄叹曰：「江左敬仲安在」？欲献策阙下，耻以口舌进；遂遯迹皋亭山下。乙酉，闯入九宫山，为村农所毙；道路传为殛于神。越年，或告之；拊掌起跃曰：「神能报国仇乎！吾少时期为张代州，今乃不及吴门许秀才，吾死矣」！竟寝疾数日而死。

　　「摭遗」曰：沉生，「独行传」中人也。因其为浙诸生而激于义者，故类书之，应作「附」。

　　江防溃，萧山诸生杨守程，字雪门；妻氏汤，兵至，度不可存，乃与守程及子各抱石投村之去虎池死。族人云门者，亦诸生；自经死。

　　山阴医士倪文征，字舜年；避乱入乡。已而自卖所提药囊易二缸；以余赀置酒食，召里中少年饮。既酣，曰：「吾明人今不鬼，鬼不明矣。请以二缸覆我」！诸少年皆笑其妄。文征跪地抟颡，强再三；姑应之。翌日，舁缸坎祖墓旁。诸少年至，遽跃入；自题句云：「五湖四海逍遥客，四海无家浪荡身」！曰：「候至矣，请覆」！少顷曰：「开！开」！诸少年复大笑出之；曰：「否！吾坐未正也」。既正坐，乃覆。众环走呼之，初辄应；久之渐微，又久之而绝。诸少年叹息泣下，封土去。

　　山阴布衣周卜年，字定夫。闻蕺山先生门下士王毓蓍、潘集俱殉义，乃痛饮极酣，作「五噫歌」。趋至海滨，招牧牛儿，出一缄付之；曰：「家人来问，烦以此示」！遂蹈海死。父追至，发简读之，为辞亲永诀语、属其弟立后事也。父号哭曰：「儿死诚当！但尸不可得，奈何」！明日，怒涛涌尸而上，冠履不脱。

　　八十九者，但知其姓沉。江防既溃，札寨榆青岭，死守。久之，后杀一裨将；官军遂合攻。攻之急，乃独持筤筅斗，所至披靡。众弁惊谓曰：「好蛮子！再得十余人，江东不吾有矣」！既而战酣，渴甚；趋涧饮。索之者从后搠之，堕水死。同其事者，更有张锯匠，抡大斧为左右翼；以力竭，死。官军初驻义桥；闻二人死，乃长驱以入。二人皆萧产。

　　钟皁隶，会稽人。旧为县隶，已从海上赍黄斌卿檄往山寨团练。事露被缚，送镇将录供。责之跪，不听；挝两膝，乃坐而向外。镇将怒，痛挞之；曰：「轻则斫、重则剐，法不当杖毙也」！槛送省，倔强如故；磔于市。

　　附录毛户部舆人、皁人、丐人传

　　舆人者，南都武定桥人；不详其姓氏。乙酉之变，夫妇同日缢死。吾友吴于蕃亲见其事，为吊之。皁人者，于姓；江阴人。乙酉之变；传新县官至，往执旧役；谛视良久，叹曰：「此寡廉鲜耻者，吾不可以为之役」！遂归而缢。时新县官者，湖州李某也。丐人者，姓氏与邑里俱未详。闯贼陷北都，题诗养济院，自缢死。

　　吞月子曰：夫舆人、皁人、丐人也，汲汲赴义若此，可异也？噫，无异也！舆人、皁人、丐人，人之微者也；然而人也。人则义，其性之者也，则亦有人而不舆人、皂人、丐人者乎？夫人而不舆人、皁人、丐人者多矣；不舆人、皁人、丐人而人者，吾未数数见也。予之为三人者立传也，拟曰「舆公、皁公、丐公三先生传」；既而思之，今所谓公之、先生之者，皆其不舆人、皁人、丐人者。举舆人、皂人、丐人而公之、先生之，是不以人目之也。故从而人之人之者，人之也；人之者，则于不舆人、皁人、丐人而不人之者也。不异，固所以异之也。

　　●绎史摭遗卷十三

　　吴郡李瑶子玉纂

　　目录

　　文学、儒行列传

　　傅山应撝谦林时对黄宗羲顾炎武李容黄宗炎（弟宗会）

　　于戏！当其残山剩水之局，不有志节之士以品行励人心、以文章维世道，则一线之源几于沦矣。夫啬庐、潜斋暨二曲者，皆诸生耳；其孤介绝俗，惟知以斯道为己任。玺庵、晦木，未免有用违其才之叹，故或于论着间时一流露。矧如太冲者之为孤忠、为硕德，为后世诵之、念之之故老；如亭林者之为孝子、为奇士、为天下可一、不可二之人哉！当其时儒行文学中，岂仅如斯数辈而已。然末节之有遯乎世外而或不近人情者，则概不列。

　　列传十三

　　傅山

　　傅山，阳曲人；字青主，号啬庐。列署朱衣道人，亦曰公之它、亦曰石道人。家世以学行师表晋中。

　　六岁，啖黄精，不乐谷食；强之，乃饭。少读书，上口即成诵。顾任侠；见天下丧乱，诸荐绅多腐恶不足道，愤之。乃坚苦持气节，不与时媕娿。

　　提学袁继咸为巡按张孙振所诬（孙振故奄党），乃约其同学曹良直等诣匦使，三上书讼之，不得达；遂自伏阙陈情。时抚军吴甡亦直袁，竟得雪。以是名闻天下。马世奇为作传，以为裴瑜、魏劭复出。已而，良直任兵科。山贻以书曰：「谏官当言天下第一等事，以不负故人之期」！良直瞿然，即疏劾首辅周延儒及锦衣骆养性，直声大震。

　　山少长晋中，得其山川雄深之气。思以济世自见，不屑为空言。时晋抚为蔡懋德，讲学于三立书院。因寇亟，论及军政、军器之属，往听之；归曰：「迂哉！公言非可以起行者也」。

　　甲申，梦天帝赐之黄冠，衣朱衣，居土穴以养母。次年，袁继咸为左梦庚挟至燕邸，寄难中书曰：「晋士惟门下知我最深。盖棺不远，断不敢负知已，使异日羞称友生也」。山得书恸哭曰：「公乎！吾亦安敢负公哉」！甲午，以连染遭刑戮，抗词不屈，绝粒九日，几死；门人有以奇计救之者，始得免。于是深自诧，恨恨以为不如速死之为愈；而其仰视天、俛画地者，并未尝一日止。如是者凡二十年；天下大定，始以黄冠自放，稍稍出土穴与客接。

　　间有问学者，则告之曰：「老夫学庄、列者，于此间诸仁义事实羞道之；即强言之，亦不工」。又雅不喜欧公以后之文；曰：「是所谓江南之文也」。平定张际，亦遗民也；以不谨得疾死。抚其尸哭之曰：「今世之醇酒妇人以求必死者，有几何哉！呜呼！张生，是与沙场之痛等也」！又自叹曰：「弯强跃骏之骨，而以占毕朽之；是则埋吾血千年而碧不可灭者矣」！

　　素工书，自大小篆、隶以下无不精；兼工画。尝自论其书曰：「弱冠学晋、唐人楷法，皆不能肖。及得松雪、香山墨迹，爱其员转流丽；稍临之，则已乱真」。已乃愧之曰：「是如学正人君子者，每觉其觚棱难近；降与匪人游，不觉其日亲：此心术坏而手随之也」。弃去，复学颜。曰：「学书之法，宁拙毋巧、宁丑毋媚、宁支离毋轻滑、宁真率毋安排」。君子以为山非仅言书也。

　　山既绝世事，而家传故有禁方，乃资以自活。其子眉，字寿髦；能养志。每日入山樵采，置书担头；休担则取读。中州有吏部郎者，故名士；访之，问郎君安在？曰：「少需」！俄而有负薪者归；山呼曰：「孺子来！前肃客」。吏部颇惊。抵暮，令之伴客寝；则与叙中州文献，滔滔不置。吏部或不能尽答；诘朝，谢曰：「吾甚惭于郎君也」。山故喜苦酒，自称「老蘖禅」；眉亦自称曰「小蘖禅」。或出游，眉与子共挽车。暮宿逆旅，仍篝灯课读经、史、骚、选诸书。诘旦，必成诵始行；否则，予杖。故其家学，大河以北莫能窥其藩篱。尝批欧公「集古录」曰：「吾今乃知此老真不读书也」！

　　戊午，天子有大科之命。时年七十有四，当事荐之；而眉以病先卒，山固辞称疾。有司舁其床以行，二孙侍。既至京师三十里，以死拒不入城。于是在朝自相国而下，公卿毕至；山卧床不具礼，遂以老病闻。诏免试，许放还山，且特予中书舍人以宠之。匦臣曰：「朝廷恩命出自格外，征君虽病，其强入一谢」！意不可。复令宾客百辈说之，遂称疾笃，以竹榻舁之入；望见午门，泪涔涔下。执政者掖之使谢，则仆于地。次日，遽归；在廷诸贤，皆出城送之。山叹曰：「自今以还，其脱然无累哉」！既又曰：「使后世或妄以刘因辈贤我，且死不瞑目矣」！闻者咋舌。

　　及卒，以朱衣、黄冠殓。著述之仅传者，曰「霜红龛集」十二卷；眉之诗亦附焉。

　　应撝谦

　　应撝谦字嗣寅，学者称为潜济先生；仁和人。父尚伦，故孝子。撝谦生而有文在手，曰「八卦」；左重耳、右重■〈目重〉。少即以斯道为己任。

　　逾冠，作「君子贵自勉论」。偕其同志之士曰虞畯民、曰张伏生、曰蒋与恒为狷社，取「有所不为」也。其时大江以南社事盛，杭则读书社、小筑社、登楼社；然不过以文词相雄长。撝谦于其中稍后出，而狷社之所相淬励者，乃别有在。

　　其母病，服勤数年。母怜之曰：「吾为汝娶妇以助汝」！撝谦终不肯入私室。母卒除丧，始成礼。

　　性坦白，直谅表里。洞然于遗经，皆实践力行之，不以剿说。一筵一席，罔不整肃。其倦而休，则端坐瞑目；其寤而起，则游息徐行。终日无疾言遽色。所居仅足蔽风雨，箪瓢屡空，晏如也。生平不为术数之学；一日见白蛇堕地，曰：「兵象也」！奉亲逃之山中。既遭丧乱，自以故国诸生，绝志进取；叹曰：「今日唯正人心而维世教，庶不负所生耳」！乃益尽力著书。

　　戊午，阁学合肥李天馥、同里项景襄以大科荐之。舆床以告有司曰：「撝谦非敢却聘，实病不能行」。俄，抚军范承谟知其名，又荐之；遂称废疾。盖其和平养晦，深惧夫所谓名高者。

　　海宁许令酉山请主讲席，造庐者再，不见；致书者再，不赴。既而曰：「是非君子中庸之道也」。扁舟至其县报谒。令喜曰：「应先生其许我乎」！乃逡巡对曰：「使君学道，但从事于爱人足矣。彼口说者，适所以长客气也」。令默然不怡。既出，即解维疾行。弟子曰：「使君已戒车骑，且即至；何恝也」？笑曰：「使君好事，吾虽不就讲席，彼必有束帛之将。拒之则益其愠，受之则非我心所安。行已，莫更濡迟也」。异日，杭守稽叔子以志局召。辞之；则曰：「愿先生暂下榻郡斋数日以请益」！撝谦但一报谒而已。盖不为逾垣凿坏以自异，而卒不能夺也。

　　同里姜御史图以视鹾归，于故旧皆有所馈；撝谦独不受。一日遇诸涂，盛暑衣木棉衣，憔悴踯躅。御史者归，以越葛二投之曰：「雅知先生不肯受人一丝，然此区区者非盗跖物，聊以消暑；幸毋拒」！辄谢曰：「昨偶感寒耳。感厚意；然吾自有絺绤，实不需」。卒举还之。

　　及门弟子致多，以楼上、楼下为差，如马融例。里中一少年使酒素无厉，忽来听讲；门下弗纳。撝谦独许之曰：「来者不拒、去者不追，是孟子之教也」。其人听三日，不胜拘苦，不复至；酒如故。一日醉，持刀欲击人于道，汹汹莫能阻；忽有人曰：「应先生来」！其人顿失魄，投刀垂手，汗出浃背。及前抚之，曰：「一朝之忿，何至于此？盍归乎」！乃俛首谢过而去。

　　晚年，益以义理无穷、岁月有限，歉然不足于心。病革，尚手辑「周忠毅公传」；未竟而卒。年六十有九。

　　「摭遗」曰：潜斋先生素不喜陆、王之学。所著书二十有八种；其大者：「周易集解」、「诗传翼」、「书传拾遗」、「春秋传考」、「礼乐汇编」、「古乐书」、「论孟拾遗」、「学庸本义」、「孝经辨定」、「性理大中幼学蒙养编」、「朱子集要」、「教养全录」、「潜斋集」共如干卷。尝自作「无闷先生传」，盖其自道也。其论「易」，谓孔子得「易」之「干」、老子得「易」之「坤」，亦别自有名理。先生践履笃实，涵养冲融，是人师也；其于经师之品则其次也。

　　林时对

　　林时对字殿扬，学者称为茧庵先生；鄞人。崇祯己卯、庚辰连荐，成进士；时年十八，授行人司行人。逾年，以使淮藩出；旋以忧去。又逾年，南都亡，踉跄归里。鲁王监国，从戎江干；累迁太常寺卿，晋都察院右副都御史。及事去，杜门不出，又十有八年而终。

　　方其少也，执经倪文正元璐门下。既释褐，诸先哲皆重之，多所指授。常熟钱侍郎谦益闻其名，招致之，不往；于同官最与刘中藻、陆培、沉宸荃相昵。或曰：「冷官索莫，何以自遣」？曰：「苟不爱钱，原无热地」。其居制归里，钱肃乐一见，契之。

　　及在科中，时局正恣昏狂。乃以轮对三上折；言「史督相可法之军江北，所以藩卫江南者也；不当使之掣肘。至于进战退守，当假以便宜。左都御史刘宗周，四朝老臣、天下山斗；当置左右。翰林检讨方以智，忠孝世家，间关南来；不当诬以傅会之说」。并留中不下。当是时，台省混沓，邪党过半；独掌科熊汝霖、掌道章正宸清望谔谔，顾皆引之为助。阮大城深恶之，乃嗾方国安以东林遗孽纠之；遂与同里沉履祥偕去。

　　截江之役，孙嘉绩故时对庚辰房师，挽以共事。熊、钱诸督师交章荐，乃起佐嘉绩幕。后上封事，每遭阻格；中枢余煌辄叹息，以不能力持为媿。前御史姜采兄弟避地天台，以谓人望，请召之；御史不至，已而其弟垓赴军。时对力主渡江议；汝霖之下海军，实力赞之。及江干师溃、监国遯去，遂恸哭弃冠服，转徙山海间久之，而年尚未四十也。一腔热血，旁魄无所寄。

　　比归，则家门破碎。因博访国难事，上自巨公元夫、下至老兵退卒，随所闻见，折衷而论定之。斜日荒江，以此自消其块磊。既闻征车四出，当事荐其名；以病辞。有同年者来访以出处；答曰：「此事宁容商诸人耶！吾志自定。为君谋，宁有殊」！同年愧其言而止。素论人物，不少假借。

　　未几，咸淳诸老凋落殆尽，时对独逾大耋；幅巾深衣，踯躅行吟，至莫可与语。于是悒悒弥甚，乃令小胥舁篮轝遍行坊市，遇场头演剧，辄驻足视之。轝之所至，五尺童子俱让道。一日，至湖上；远望场间，不辨何曲，但见有冕旒而前者。或曰：「此流贼破京师也」。因狂号，自篮轝撞身下，踣地晕绝，流血满面；伶人亦共□涕，观者迸散，是日为之罢剧。嗣是不复出，揜关咄咄而已。及卒，遗命柳棺、布衣，不许以状闻。

　　「摭遗」曰：先生所着「茧庵逸史」，阙而不完；存世者，惟「诗史」四卷。尝语人曰：「野史之难信者有二：彭仲谋「流寇志」，错讹十五出于传闻，是君子之过；邹漪「明季遗闻」，则有心淆乱黑白，是小人之过」。

　　黄宗羲

　　黄宗羲字太冲，海内称为梨洲先生；余姚人。垂髫读书，即不琐守章句。年十四，补诸生。随父尊素任京邸；夜分秉烛观书，辄不及经、艺。

　　尊素为杨、左同志，逆奄势张，诸贤昕夕过从，屏左右论时事，或密封急至。宗羲独得侍侧，尽知朝局清流、浊流之分。尊素死诏狱（事详「明史」），而门户臲卼，宗羲以伯子奉养王父，以孝闻。夜读毕，每呜呜然哭，顾又不敢令母知。庄烈即位，年十九；袖长锥，草疏入京讼冤。至则，逆奄已磔。有诏：死奄难者赠官三品，予谥、予祭葬；祖、父如所赠官，荫子。尊素谥「忠端」。宗羲既谢恩，即疏请诛曹钦程、李实；盖其父之削籍，初由钦程奉奄旨论劾，李实则成丙寅之祸者也。有旨：刑部作速究问，得会讯许显纯、崔应元。及对簿，出所袖锥锥显纯，流血蔽体。显纯自诉为孝定皇后外甥，律有「议亲」之条；宗羲曰：「显纯与奄构难，忠良尽死其手，当与谋逆同科。夫谋逆，则以亲王高煦尚不免诛，况皇后外亲乎」！二人卒论斩，妻子流徙。因又殴应元胸，拔其须归而设祭。又与先时同难诸子弟共锥狱卒二人，应时毙。时钦程归入「逆案」，李实辨原疏不自己出：「忠贤取印信空本，令李永贞填之；故墨在朱上」；又阴致金三千，求宗羲弗质。宗羲立奏之，谓「实今日犹能贿赂公行，其所辨岂足信」！于对簿时，复以锥锥之。然丙寅之祸，确由永贞填写空本；故永贞论死，而实末减。狱竟，偕诸家子弟设祭狱门，哭声如雷达禁中。庄烈闻而叹曰：「忠臣孤子，甚恻朕怀」！

　　洎归治葬事毕，肆力于学。当忠端之被逮也，尝言学者不可不通知史事。遂自有明「十三朝实录」、上溯「二十一史」靡不究心；而归宿于诸经，旁求之九流百家，无所不窥。已而，愤科举锢人，思所以变之。既尽发家藏书读之；不足，则钞之诸藏书家，穷年搜讨。游屐所至，故遍搜故书，乘夜丹铅；次日复出，率为常。是时山阴刘宗周倡道蕺山，以忠端遗命从之游。而越中承海门周氏之绪，援儒入释，为之魁者石梁陶奭龄；狂澜鼓众，姚江之绪几于是坏。宗周忧之，未有以为计；宗羲年尚少，奋然曰：「是何言与」！乃约吴越高材六十余人共侍讲席，力排其说。故蕺山弟子如祁、章诸子，皆以名德重；而御侮之助，莫如宗羲。蕺山之学专言心性、漳浦黄道周则兼及象数，当时拟之程、邵两家；因出己所治律历诸说相疏证，多不谋合。一时老宿闻其名，竞延致之。阁学文文肃震孟见其行卷曰：「是当以大著作名世者」！弟宗炎，字晦木；宗会，字泽望：并负异才，皆自教之。不数年，皆大有声；儒林中有「东浙三黄」之目。

　　南都作「防乱揭」攻阮大铖，东林子弟推无锡顾果居首，天启被难诸家推宗羲居首；大铖恨之刺骨。说者谓庄烈帝十七年中，善政莫大于坚持「逆案」之定力；而太学清议，亦足以寒奸人之胆。壬午入京，周延儒欲荐为中书，力辞不就。一日，闻市中铎声；曰：「此非吉声也」！遽南下。已而，大清兵果入口。甲申难作，大铖骤起；遂按「揭」中一百四十人姓氏，欲尽杀之。时方至南中，上书阙下而祸作。姚江里中，有奄党首纠刘宗周三大弟子；祁与章尚列名仕籍，而宗羲徒以人望亦挂弹章，闻者骇之。遂与杲并逮。母氏姚叹曰：「章妻、滂母，乃萃吾一身耶」！揭中人士如陈贞慧、周镳，俱逮至论死；沉寿民、吴应箕、沉士柱等，亡命；而桐城左氏兄弟入左良玉军。晋阳之甲虽良玉自为，然大铖以为「揭」中人所为；咸惴惴不保。驾帖未出，而南中归命；宗羲踉跄还浙东。

　　会孙嘉绩、熊汝霖以一旅之师画江而守，因纠合黄竹浦宗族子弟数百人随诸军于江上，共呼之为世忠营。请援李泌、客从义以布衣参军事，不许；授职方主事。寻以嘉绩及柯夏卿等交荐，改监察御史，兼旧官。方、王跋扈，诸乱兵因之；总兵陈梧自嘉兴之乍浦浮海至余姚大掠，职方王正中方行县事，集兵击杀之。乱兵大噪，有欲罢正中以安诸营者。宗羲曰：「借丧乱以济其私致于众怒，是贼也。正中守土，即当为国保民；何罪之有」！监国是之。已进所作「监国鲁元年大统历」；即命颁之浙东。马士英在方国安营欲入朝，朝臣皆言当杀；熊汝霖恐其挟国安为患，好言曰：「此非杀士英时，宜使立功自赎」！宗羲曰：「诸臣力不能杀耳；春秋之孔子，岂能加于陈恒？但不得谓其不当杀」！又遗书王之仁曰：「诸公何不沉舟决战，由赭山直趋浙西？若日于江上鸣鼓放船攻其有备，盖意在自守也。蕞尔三府以供十万之众，北兵即不发一矢，一年之后亦何能支？何守之为」！又言：「崇明为江海门户，曷以兵扰之，分江上之势」？不能用。寻张国柱浮海至，诸营大震；廷议欲爵以伯。曰：「如此则益横已，且何以待后！请署将军足矣」。从之。当时抢攘之际，持议岳岳；悍帅亦慑于义，而不敢有加。自其力陈西渡策，惟汝霖尝再以所部火攻之；既而尽以营卒付之，因与王正中合军得三千人。正中为之仁从子，能以忠义自奋；深结之，使之仁不以私意相挠。故熊、钱诸督师皆不得饷，而正中与世忠二营独不乏食。海宁职方查继佐军乱，披发走入营，乃床下；乃呼其兵责之，以定。遂偕继佐渡海札潭山，烽火遍浙西；太仆卿陈潜夫以军同行，尚宝卿朱大定、兵部主事吴乃武等来会。议由海宁取海盐入太湖，招吴中豪杰；百里之内，牛酒日至，军容甚整。直抵乍浦，约崇德义士孙奭等为内应。会大兵綦严，不得前，少顿。复议再举，而江上已溃，废然归。因入四明山结寨自固；余兵愿从者尚五百余人，驻军杖锡寺。微服潜出，欲访监国消息为扈从计，戒部下善与山民结；部下不能尽遵节制，山民畏祸，潜焚其寨，部将茅翰、汪涵死之。无所归，而迹捕累及，复走入郯中。

　　己丑，闻监国在海上，乃与都御史方端士赴之；晋左佥都御史，再晋左副都御史。时方发使拜山寨诸营官爵；为言「诸营之强而乃心王室者，莫如王翊。诸营文臣辄自称都御史、侍郎，武臣自称都督；其不自张大，亦莫如翊。宜优其爵，使之总临诸营，以捍海上」。朝论为然；定西侯张名振弗善也。俄而，大兵围健跳，城中危甚，置靴刀待命；荡湖伯阮骏救至，得免。时诸帅之悍甚于方、王，文臣稍有异同，祸立致；如熊汝霖非命死、刘中藻失援死、钱肃乐忧死。宗羲既失兵，日与尚书吴钟峦坐船中，正襟讲学；暇则注「授时」、「泰西」、「回回」三历。当其从亡也，母氏尚居故里；而朝廷以胜国遗臣不顺命者，录其家口以闻。宗羲闻之，叹曰：「主上以忠臣之后仗吾，吾所以栖栖不忍去。今方寸既乱，吾不能为姜伯约矣」！亟陈情监国，得请；钟峦乃棹三板船送之数十里，呜咽涛中。遂变姓名，间行归家。

　　是年，监国由健跳至翁洲；复召之，副冯京第乞师日本。抵长埼，不得请，为赋「式微之章」以感将士。自以为从桑海中来，杜门匿影，东迁西徙，靡有宁居。而名悬象魏，又有上变者以之为首。时方搜剿沿海诸寨之窃伏与海上相首尾者，诸山寨相继灭亡。其弟宗炎首以交通冯京第有状，被缚；刑已有日，乃潜至鄞计脱之。辛卯夏秋之交，遣使入海告警，令为备。后复连有牵涉，幸而不死。熊汝霖妻孥被逮，将入燕；独为调护脱之。

　　其后，海氛渐灭，无复有望；乃奉其母返里门。于是始毕力于著述，而四方请业之士渐至矣。尝自谓受业蕺山时，颇熹为志节斩斩一流，不免牵缠科举之习，所得尚浅；患难之余，始多深造，胸中窒碍为之尽释。而追恨为过时之学，盖不以少年之功自足也。问学者既多，丁未后举证人书院之会于越中，以申蕺山余绪。复东之鄞、西之海宁，皆主讲席，大江南、北从者骈集，守令亦或与会。已而大府皆请之开讲，不得已应之，非其志也。

　　康熙戊午，诏征博学鸿儒；掌院学士叶方蔼寓以诗，敦促就道；再辞以免。未几，方蔼奉诏与同院学士徐元文监修「明史」，将征之备顾问，督、抚以礼来聘。时以母既耄期、己亦老病，又辞之。朝论必不可致，请敕下浙抚钞其所著书关史事者送入京。其子百家，得预参史局事。自后屡蒙圣祖存问，叹为得人之难！以乙亥秋卒于里中，年至八十有六。

　　「摭遗」曰：时汤文正公斌为工部尚书，尝曰：「黄先生论学如大禹导水、导山，脉络分明；吾党之斗杓也」。庚午，刑部尚书徐公干学因侍直，上访及遗献，以先生对；且言：「曾经臣弟元文奏荐」。上曰：「可召之京，朕不授以事。如欲归，当遣官送之」。徐公对似笃老，恐无来意；因叹「得人之难如此」！谢山全氏云：「呜呼！公为胜国遗臣，盖濒九死之余，乃卒以大儒耆年受知当宁，又终保完节；不可谓非贞元之运护之矣」！戌辰冬，自营生圹于忠端墓旁；中置石床，不具棺椁。作「葬制或问」一篇，援赵邠卿、陈希夷例，戒子弟无违。盖以身遭变故，期于速朽也。遗命：以所服角巾、深衣殓。平居著书千数百卷；凡志甲、乙后国事者，亦数百卷。其目不及备载。

　　顾炎武

　　顾炎武字宁人，原名绛；乙酉后，改名。或自署曰蒋山佣，学者称为亭林先生。少落落有大志，不与人苟同，耿介绝俗。其双瞳子中白而边黑，见者异之。最与里中归庄相善，共游复社；相传有「归奇、顾怪」之目。于书无所不窥，尤留心经世之学。其时，四国多虞；太息天下乏材，以至败坏。自崇祯己卯后，历览「二十一史」、「十三朝实录」、「天下图经」、前辈文编说部以至公移、邸抄之类有关于民生之利害者，随录之；旁推互证，务质之今日所可行而不为泥古之空言，曰「天下郡国利病书」。然犹未敢自信；其后周流西北且二十年，遍行边塞亭障无不了然而始成。其别有一编曰「肇域志」，则考索「利病」之余，合图经而成者。

　　乙酉夏，奉母避兵常熟之郊。既应昆山令杨永言之征，与嘉定诸生吴其沆及归庄共起兵，奉故郧抚王永祚以从夏允彝于吴；浙中授为兵部司务。事既不克，永言行遁去，其沆死之，炎武与庄幸得脱；而母氏王遂不食卒，遗言「后人勿事二姓」。次年，闽中使至，以职方郎召。欲与族父延安推官咸正赴之；念母丧未葬，不果。次年，几豫吴胜兆之祸；更欲赴海上，道梗不前。

　　顾虽世籍江南，而其姿禀颇不类吴会人。以是不为乡里所善，己亦甚厌裙屐浮华之习。尝言：「古之疑众者，行伪而坚；今之疑众者，行伪而脆，了不足恃」！既抱故国之戚，焦原毒浪，日无宁晷。庚寅，有怨家欲陷之；乃变衣冠作商贾游京口，又游禾中。次年，之旧都，拜谒孝陵。癸巳，再谒；是冬，又谒而图焉。次年春，侨居神烈山下；遍游沿江一带，以观旧都畿辅之胜。顾氏有三世仆曰陆恩，见其日出游，家中落；叛投里豪。丁酉，四谒孝陵归；持之急，乃欲告为通海。炎武亟往擒之，数其罪，湛之水。仆婿复投里豪，以千金贿太守求杀之；不系讼曹，而即系之奴之家。危甚，狱日急；有为之求救于钱尚书谦益者，欲称门下而后可。其人知必不许，而惧失之援，乃私书一刺与之；既而闻之，亟索刺还不得，遂列揭通衢以自白。曲周路舍人泽溥者，故相振飞子；侨居洞庭东山，识兵备使者。乃为愬之，始得移讯松江而事解。于是，浩然有去志。五谒孝陵，始东行；垦田长白山下，颇赡足。

　　戊戌，遍游北都诸畿甸，直抵山海关外。归至昌平，谒长陵，图而记之。次年，还江南以览山水之未尽者，六谒孝陵；东游至会稽。已复北谒思陵；由太原、大同入关中，直至榆林。是年，浙中史祸作，幸而得脱。甲辰，四谒思陵毕，乃垦田于雁门之北、五台之东。初，其居东也，以其地湿，不欲久留。每言马伏波、田畴皆从塞上立业，欲居代北；尝曰：「使吾泽中有牛羊千，则江南不足怀也」。然又苦其地寒；乃但经营创始，使门人辈司之而身出游。

　　丁未，之淮上。越明年，自山东入京师。莱之黄氏有奴告其主所作诗，事多株连。奴得计，复指吴人陈济生所辑「忠义录」为炎武作，首之；书中列名者三百人。时在京师，驰赴山东听勘，讼系半年。富平李因笃亲至历下急告有力者，狱始白。复入京，五谒思陵。自是，往还河北诸边塞者几十年。

　　丁巳，六谒思陵；始卜居陕之华阴。初，遍观四方，其心耿耿未下，谓秦人慕经学、重处士、持清议，实他邦所少；而华阴绾毂关河之口，虽足不出户，亦能见天下之人、闻天下之事。一旦有警，入山守险，不过十里之遥。若志四方，则一出关门，亦有建瓴之便；乃定居焉。置田五十亩于华下供晨夕；而东西开垦所入，别贮之以备有事。尝饵沙苑、蒺藜而甘之；曰：「啖此久；不肉、不茗可也」。每游，以二马、二骡载书自随。所至厄塞，呼老兵、退卒询曲折；或与平昔所闻不合，即坊肆中发书对勘之。或径行平原大野无足留意，则于鞍上默诵诸经注疏；有所遗忘，则即坊肆中发书熟复之。

　　时有钜公者，以史事自任，具书招之；答以「愿一死自谢；最下，则逃之世外」。遂止。戊午，诏举大科，诸钜公争欲致之；乃豫语诸门人之在京者曰：「刀、绳具在，无速我死」！及大修「明史」，当事又将特荐之；竟请以身殉，始免。或曰：「先生盍亦听人一荐！荐而不出，名不愈高」？笑曰：「此所谓钓名者也。譬夫妇人之失所天也，从一而终，之死靡慝，其心岂欲见知于人！若曰「盍亦令人强委禽焉而力拒之以明节」，则吾未之闻矣」。

　　华下诸生请讲学；谢之曰：「近日二曲徒以讲学得名，招逼迫，几凶死；虽曰「威武不屈」，然名之为累则已甚！又况东林覆辄之进于此乎」！有求其文者；则曰：「韩文公起八代之衰；若但作「原道」、「谏佛骨表」、「平淮西碑」、「张中丞传后」诸篇，而一切谀墓之文不作，岂不诚山斗乎」？其论学，则曰：「孔子尝言「博我以文，约之以礼」；刘康公亦云「民受天地之中以生，所谓命也」。是以动作礼义、威仪之则以定命；然则君子为学，舍礼何由！近来讲学之师，专以聚徒立帜为心，而其教不肃」。

　　乙未春，出关观伊、洛，历嵩山；曰：「五岳已游其四」。岁饥，乃渡河至代北，复还华下。炎武既负用世之略，不得一遂；而所至，每小试之：垦田度地，累致千金，故随寓即饶足。尚书徐干学，兄弟甥也；当其未遇，常振其乏。至是鼎贵，为东南人士所宗。累书迎请南归，愿分别业为之买田以报；终不至。或叩之，对曰：「昔岁孤生，飘摇风雨；今兹亲串，崛起云霄。思归尼父之辕，恐近伯鸾之灶！且天仍梦梦，世尚滔滔；犹吾大夫，未见君子！徘徊渭川，以毕余年足矣」。

　　庚申，其妻卒于里中，仅寄诗挽之。次年，竟客死华阴；年六十九。无子，徐尚书为之立其从孙洪慎以承祀；门人奉丧归葬昆山。吴江潘耒，弟子也；收其遗书序而行之。又别辑「亭林诗文集」十卷，而「日知录」最盛传。

　　「摭遗」曰：王高士不庵云：「宁人身负沉痛，思大揭其亲之志于天下；奔走流离，老而无子。其幽隐莫发，数十年靡愬之衷曾不得快然一吐；而使后起少年推以多闻博学，其辱已甚：安得不掉首故乡，甘于客死！噫！可痛也」！谢山全氏曰：「历年渐远，世之能读先生之书者虽多，而能言其大节者已罕。且有不知其大节而妄为之立传者，以先生为长洲人；可哂也」！

　　李容

　　李容字中孚，盩厔人；学者称为二曲先生。其先世无闻。其父本烈士，名可从，字信吾；以壮武从军。崇祯壬午，督师汪乔年讨贼，监纪孙兆禄偕可从以行。时贼势大张，官军累战不利；可从濒行，抉一齿与其妇彭曰：「战危事。不捷，吾当委骨沙场，子其善教儿矣」！中途寓书三，惟容是念。时容年甫十有六，家贫甚。已而师徒挠败，可从死，从者五十人尽没。赴闻，彭欲以身殉；容哭曰：「母殉父固宜，然儿亦必殉母；如是，则父且绝矣」！彭氏乃制泪抚之。然无以为活，其亲族谓之曰：「可令儿佣以餬口」；或言：「可给事县廷，则母子不致有冻馁」。彭氏皆弗许；乃令之从师受学。顾修脯不具，而师皆谢之；已而彭氏曰：「经书固在，亦何必师」。时容已麤解文义，母能言忠孝大节以督课之，茕茕相依；或一日不再食、或数日不火食，恬如也。但闻其教者甚远且大，里巷非之、诮之，而母不顾。容乃果能自拔于流俗，以昌明「关学」为己任。家故无书，俱从人借之；自经、史、子、集至二氏书，无不博览，■〈广，心代八〉然会通。其论学曰：「天下大根本，人心而已；天下大肯綮，提醒天下之人心而已。是故天下之治乱，由人心之邪正；人心之邪正，由学术之晦明」。尝曰：「下愚之与圣人，本无以异；但气质蔽之、物欲诱之，积而为过。此其道在悔；知悔必改，改之必尽。夫尽则吾之本原已复，复则圣矣。「易」曰：「知几其神」。夫子谓颜子其庶几；以其有不善必知，知必改也。颜子所以能之者，由于心斋静极而明，则知过矣。上士之于过，知其皆由于吾心；则直向根源刬除之，故为力易。然中材，稍难矣。要之，以静坐观心为入手；静坐乃能知过，知过乃能悔过，悔过乃能改过以自新」。其论朱、陆之学曰：「学者当先观象山、慈湖、阳明、白沙之书，阐明心性，直指本初。熟读之，则可以洞斯道之大源。然后取二程、朱子以及康斋、敬轩、泾野、整庵之书玩索，以尽践履之功；由工夫以合本体，下学上达，内外本末一以贯之。至诸儒之说，醇驳相间；去短集长，当善读之。不然，醇厚者乏通慧、颖悟者杂竺干；不问是朱、是陆，皆未能于道有得也」。于是关中士子争就之学。关中自横渠而后，三原、径野、少墟累作累替，至容而复盛。

　　当事慕容名，踵门求见，力辞不得者则一见之；终不报。曰：「庶人不可入公府也」。再至，并不复见。有所馈遗，虽十反亦不受。或曰：「交道接礼，孟子不却；先生得无已甚」！答曰：「我辈百不能学孟子；即此一事稍不守孟子家法，正自无害」。当事请主关中讲院；容方为冯恭定公设俎豆，勉就之。既而悔曰：「合六州铁，不足铸此错也」！亟舍去。寻陕抚军欲荐之，哀吁得免。督学使将进其所著书，亦不可。然关中利害在民者，则未尝不为当事言之也。

　　初，彭氏葬可从之齿，曰「齿冢」；留穴以待身。后容屡欲之襄城招父魂，惟以母老不敢遽出，且惧伤母心。及母卒服阕，庚戌始徒步往。抵城，绕城走遍，觅遗蜕不得。乃为文祷于社，服斩衰，昼夜哭；泪尽继以血。襄城令闻之，出迎适馆；辞不受。令亦为之祷，卒不得。容遂设祭招魂，狂号不绝聋。令因议为可从立祠祀，且造冢于故战场，以慰孝子心。知常州府骆钟麟前令盩厔，尝执贽门下。至是闻已至襄城，谓祠事未能亟具，请先南下谒道南书院，发顾氏、高氏诸遗书且讲学，以慰东林余望；容赴之，远近之从游者云集。凡开讲于无锡、江阴、宜兴间，昼夜不息。忽静中雪涕如雨，搥胸自詈曰：「不孝！汝此行为何事，竟喋喋于此。尚为有人心乎！虽得见诸贤遗籍，究何益」？申旦不寐，即戒行。毘陵学者固留之，不可。时祠事已毕，还宿襄城祠下。夜分，鬼声大作；盖尝祝于父，愿以五千国殇魂同返关中故也。襄城令乃为之设祭，上列督师汪乔年、监纪孙兆禄主，以容父从事可从为配；下列长筵，遍及当时之殉国者。容伏地大哭，观者亦哭。于是立碑于冢曰「义林」；取其冢土西归告母墓，附之齿冢中，更持初服如初。

　　既而制府竟以隐逸荐；容辞以书曰：「仆少失学问，又无他技能；徒抱皋鱼之至痛，敢希和靖之芳踪哉！古人学真行实，轻于一出，尚受谤于当时，困辱其身；况如仆者，而使之应对殿廷？明公此举，必当为我曲成！如必不获所请，即当以死继之；断不惜此余生，以为大典之辱」！牍凡八上，更辞以病；得旨：「俟病愈，敦促至京」。自是，大吏岁时来问起居，欲具车马送之入觐；遂称废疾，长卧不起。寻部臣以海内真儒荐，时词科荐章遍海内。而容独有「昌明绝学」之目，以故朝议必欲致之，将大用。官司劝行益急，檄县守之；不获已，舁床诣行省。方伯而下，亲至榻前怂惥之；容乃绝粒，水桨不入口者六日。大吏犹强之，容乃突出佩刀自刺。于是诸官属骇绝，始得予假疗治。已复叹曰：「此事恐不死不止！所谓「生我名者杀我身」，不幸有此！皆生平学道不纯、洗心不密，不能自晦所致」。戒其子曰：「我日抱隐痛，自期永栖垩室；平生心迹，惟在「垩室录感」一书。令万一见逼死，宜麤衣、白棺，即以是书殉。厝室中三年后葬，毋受吊；毋使我泉下重有憾」！自是，当道亦不复敦迫。荆扉反鐍，弗与世通；虽旧日生徒，亦罕一觐。惟吴中顾炎武至，则具鸡黍以尽欢。越年，天子西巡狩，令督臣传旨引见，容以疾废辞；当赐御书「关中大儒」四字以颜其庐。

　　容年四十以前，着有「十三经纠缪」、「廿一史纠缪」及「象数」诸书。既而自以为近口耳之学，无当身平；不复示人。尝语门弟子曰：「授受精微，不在乎书，要在自得而已」。晚岁迁居富平，四方之士不远而至。容起自孤根，上接「关学」六百年之统，于寒饿清苦中守道愈严。耿光四出，而一无凭籍，尤为人所莫及。子二：慎言、慎行。慎言以门户故，出补诸生，终未尝与科举之役。后陕学使者以选拔贡之太学，卒不赴。兄弟皆克守父志，时论予诸。

　　「摭遗」曰：先生名从「禺」、从「页」，避作容；尝自别署为「二曲」、「土室病夫」。时海内称三大儒者：北方孙先生夏峰，当明之季，已与杨、左诸公善；易代而后，声名益大。南方，则黄先生梨洲；西方，则先生也。先生所以终身不出者，良以痛其父之截齿、母之葬齿；然襄城、盩厔各得专祠以显其亲，其道愈尊，斯可谓之大孝也矣！

　　黄宗炎（弟宗会）

　　黄宗炎字晦木，一字立溪；世称鹧鸪先生。崇祯中，以明经贡诸太学。其学术，大略与兄宗义等；而奡岸几有过之。己卯秋试不售，与弟宗会约闭关尽读天下之书而后出。

　　画江之役，兄弟蠲家资，尽帅家丁荷殳前驱、妇女胥执爨以饷，步迎监国于蒿坝。宗义西下海昌，宗炎乃留龛川治辎重；所谓世忠营者是。事败，狂走入四明山之道岩，为冯侍郎京第参军，奔走诸寨间。

　　庚寅，山寨军歼，宗炎亦被缚。京第之嫂，其妻母也；匿于其家，迹得之。验实，待死牢户中。宗义还至鄞，谋以计活之。会有冯尚书子道济，故人也；既然独任其责。与高旦中等为画策，而方僧木欲挺身请之幕府。道济曰：「姑徐之，定无死法」。及行刑之日，傍晚始出，潜载死囚随之。既至法场，忽灭火。暗中有突出负宗炎去者，不知何许人也。及火至，以囚代之。暮行十里始息肩，亟入一室，则万户部履安白云庄也；负之者，即户部子程也。鄞之诸遗民毕至，为之解缚，置酒慰惊魂，陶然而醉。既闻弦管声出隔岸，棹小舟往听之。因自取调之曰：「广陵散，幸无恙」！寻京弟故部复合，复与共事。慈湖寨主沉尔绪又以帑寄，兄弟辈交阻之，不得。丙申，再遭名捕；宗羲叹曰：「死矣」！故人朱湛侯、诸雅六救之，免。

　　于是尽丧其资，提药笼游于海昌、石门之间以自给。或以古篆为人镌花乳石印，或以李思训、赵伯驹二家画法为人作屏轴，或为人制砚，其贾值皆有定；世所传卖艺文者也。生平于象纬、律吕、轨革、壬遁之学，皆有所密授。既自放，乃着「忧患学易」以存遗经、着「六书会通」以正小学。雅不喜先天太极之说，论八卦方位凡数千言。自先天太极之图出，儒林疑之者亦多；然终以出自大贤，不敢立异。即言之，亦嗛嗛莫敢尽；至宗炎，而悉排之。尝语问学者曰：「诸子收拾自己聪明，归之有用一路，足矣」！

　　其解「易」「离」之三曰：「人至日昃，任达之士托物情外，则自谓有观化之乐；故鼓缶而歌。不然，忧生嗟老，戚戚寡欢！不彼则此，人间惟此二种皆凶道也。君子任重道远，死而后已；卫武公之所以贤也」。其论小学虽好奇字，然谓「杨雄但知识奇字、不知识常字；不知常字乃奇字所自出，奇而犹不诡于法也」。生平作诗几万首，沉冤凄结。晚更颓唐，性极僻；虽其伯兄时有不满意处。

　　弟宗会，字泽望；从者称石田先生。性更狷介。国变后，尝髡发作头陀状，浪游名山。后俱以抑塞而卒。

　　「摭遗」曰：或云晦木晚年尝作一石函，锢其所著述于中，悬之梁上；谓其子曰：「有急，则埋之安化山丙舍」！身后，果有索之者；其子遂埋之。及其子卒，而莫知所在（或言不戒于火，非也）。其生平酷嗜古玩，所聚孔多。尝一日入金陵，市买汉、唐铜印数百，肆为之空。乱后，以贫故，俱不守；叹曰：「夺我希世珍，天真扼我已」！尝阅澹归「遍行堂集」（澹归，即金堡披缁后名），笑曰：「不为雪庵之徒，而甘自堕落于沿门托钵之堂头；又尽书之于集，以当供状，以贻不朽之辱。甚矣！此老之耄也」。

　　案姚江黄氏伯仲，当时以其各悬象魏，不免嫌讳相因，无敢为之传者。及全氏之文出，而曲折始详。以太冲之理学文章，特邀圣鉴，固炳炳百世者矣。然其志节，惟在陵谷崎岖起军、乞师、从亡诸大案。故「摭遗」详其前事，而于被征以后则从略也。晦木之行，与伯子少有殊致；故别立一传，而以泽望名附。

　　●绎史摭遗卷十四

　　吴郡李瑶子玉纂

　　目录

　　逸民、独行列传

　　徐枋（吴稽田、戴南枝附）李天植邵以贯沉盷陆世仪钱光绣陈洪绶（崔子忠附）徐芳声、蔡仲光（从弟宜之附）画网巾先生（二仆）采薇子一壶先生（纸衣翁附）

　　正叔有言：「饿死事小，失节事大」；涧上、川上三君子，其庶几之。或曰：老莲以画名，早已传诸画鉴；无事子以「逸民」列！余曰：人知其画，而不知其所以画；列诸「逸民」，正所以明其志也。彼若画网巾先生者，宛转剑锋、矢镝之间，而自以留姓名为辱身，则其志为尤苦；惜不能与采薇、一壶、纸衣者拍手相见耳。且二仆者，亦人奴也；从故主于孤穷危踬之余，而恬然以殉；此又文丞相所不能得于余元庆者，可不敬哉？

　　列传十四

　　徐枋

　　徐枋字昭法，号俟斋；崇祯壬午举于乡，为故詹事汧之子，海内三高士之一也。

　　初丁国难，避地汾湖；已迁芦区、迁金墅，往来灵岩、支硎间。及定卜上沙，筑涧上草堂遂老焉。枋痛父死节，故不入城；及老涧上，并不入市。长年禁足，以书画自给，非力不食。虽达官贵人访之，每逾垣避去；凡有所遗，悉屏却。是时以汤抚军斌之贤，欲致一丝一粟，辄不可；既而屏骑徒步，叩门者再，卒不见。平居往来者，惟世好数人，如莱阳姜实节、宣城沉寿名、昆山朱用纯、同里杨旡咎、其门弟子吴江潘耒及南岳和尚洪储也。洪储每以香火资周其所急，曰：「此世外清净食，得独留」。以故涧上之得安止者，多洪储力。

　　尝豢一驴甚驯，而通人意。日用间有所需，则以所作书画卷置一簏驾于背驱之，驴乃独行至城，立城闉间而不阑出一步。市人见之，咸谓高士驴至；亟取其卷，争以日用所需之物如其指，备而纳诸簏，遂返。枋所居，当天平山簏，平远清胜；读书染翰之外，则竟日不出一语。年七十有三，卒。其门下即以草堂为之祠。

　　「摭遗」曰：俟斋先生与李潜夫、巢端明三君子，皆毕其生不入城市者，海内敬其高躅。其书法孙过庭、画法巨然，自署为秦余山人。晚尤名重江左，得其遗墨，不啻珊瑚钩也。涧上之祀，至今秋菊春兰，犹绵其泽。当时理先生之事者，为南岳大师外，更有山阴戴先生南枝、嘉善吴先生稽田。盖先生之得安于涧上也，为南岳力；其身后，则皆南枝之力也。先生既却汤文正之聘，易箦时，遗命并不受吊，而托殡事于南枝。故漫堂宋公为提唱风雅者，辄以不得一致赙襚于先生为歉。是南枝、稽田，特为先生素心之交且笃者也。子文止，字观成；诗文翰墨有父风。惜年仅二十四，卒。故先生殁时，仅存一孙，托诸次耕、稽田云。

　　谢山全氏曰：「稽田生平■〈车从〉迹，颇与徐先生相反，而实为同德。盖二公，故郎舅也。稽田抱刘琨、祖逖之志，而又欲雪其王哀之耻；故终身冥行，不返家园。先生之初于汾湖、于芦区，则依稽田；及于金墅，则稽田依先生。因其往来灵严、支硎间，既又同栖积翠；及居涧上，稽田每自北来，但过先生而不入其家。先生集中以储公之贤言之，不一而足；而于南枝则未及。凡呼远公者，皆稽田也。稽田一生逐日奔走中原，不得稍泄其志。死葬胶东，以明其蹈海之愤、白其不愿首邱之恨；是非大招、广招所能致也。且由是而知徐先生之高蹈，非石隐者流也」。

　　次耕作「南枝传」曰：「戴山人易，字南枝；不详其出处。语操越音；数称刘念台先生及酉、戌间事，盖越之遗民云。来游吴门，年七十余；苍颜古貌，谈论娓娓。能作径丈八分书。先师性行高峻，平居阖户不见一人；特与之相得，称老友。先师没，仅一嫠妇、一孤孙，饘粥不继；谋葬于祖茔，而族人不可。山人曰：「吾为俟斋任此事；一日不得，则吾一旦不了」。经年，乃得地于邓尉之西真如坞；谓耒曰：「地甚佳，又在梅花深处，与高士宜；但价需三十金」。耒先以十金成券。会有黄、庐之游，山人因募于人，无应者；乃矢愿卖字以买地。初，求其八分书者，非其人多不应；得者，必厚酬。至是榜于门，一幅止受银一钱；赀稍稍集。又相旁地并买之，凡四十余金；而地毕入。山人酷贫，寓无隔宿炊，冬月常衣绤。其求地也，目之所营、神之所驰，无往不在地；黧面茧足，彷徨山谷中而不知疲悴。其卖字也，铢积寸累，悉归之地，不妄费一钱。一苍头饥不能忍，辄辞去。已则寄食僧舍中，语及徐先生必流涕。人笑其迂、讥其愚，终不悔；至诚感人，事竟以集。呜呼！先师簪缨世家，亲族故旧甚众；身后鲜过而问焉者。山人非有葭莩之亲，簦笠之好，徒以片言心许，不惜倾身命以践之，无所为而为；岂非天下之高义哉」？

　　李天植

　　李天植字因仲，学者称为蜃园先生；平湖之乍浦镇人。崇祯癸酉，举于乡。先世有隐德；少而萧散，其于世事泊如也。尝曰：「无欲则心清，心清则识朗，识朗则力坚；无欲则心真，心真则情挚，情挚则气厚」。时时以诲，学者亦颇耽清言。浦上之以科名起者，自天植始；三上公车。

　　癸未，其子诸生观卒；自以为有隐慝，痛自刻责。遂绝意仕进，改名确，字潜天（或言其国难后，改名非）。洊遭丧乱，遣妾、遣婢殆尽；尚有田四十余亩、宅一区并家具一切，分畀所后（子震与其女），遂自髡其发，别其妻，径入陈山隐。足不至城市，训山中童子以自给；其自署曰「村学究」、「老头陀」。

　　居山十年，陈山之僧开堂，以避喧，始返其蜃园；复与妻居，卖文取食。不足，则与其妻为棕鞋、竹筥以佐之。时有好事者，约为月给供米；力辞不受。有司慕其高，访之；逾垣避。其所着诗赋，皆吊甲申以来之殉节者。

　　蜃园者，乍浦胜地，可以望见海市者也。又十年，家益困，不复能保其园；乃以妻委之婿家，而身寄食于僧寺。戚友怜之，相与赎蜃园归之。于是复与妻居，则年已七十矣。

　　所后子震，亦禀其教；弃诸生，顾以谋食走四方。二老相对，时绝食；乃叹曰：「吾本为长往之谋，顾蜡屐未能、乘桴又未能；至于今日，悔之无及。待死而已」！有馈之食者，非其人终不受。或问以身后；曰：「杨王孙之葬，何必棺也」！

　　又十年，蜃园但存二楹。两耳失聪，又苦下坠，终日仰卧；客至，以粉版相问答。或有自江西来者造其庐，相对而泣。临别，以银五钱赠之；五反不受。固以请曰：「此非盗跖物也」！始纳之。客属曹侍郎倦圃纠同志为继粟之举，且谋其身后事；吴中徐昭法闻之，曰：「李先生不食人食，听其以饿死可矣」。旋使至则言，果坚拒不受；客乃深以为媿。未几，竟饿死。

　　「摭遗」曰：乍浦同时有郑婴垣者，孤介绝俗；与蜃园先生称金石交。先数年，于大雪中以冻死。客自江西至者，乃魏凝叔也。及为之谋继粟而不受，凝叔叹曰：「吾浅之乎，为丈夫已」！凝叔知为先生谋食，而不知为先生谋施食之人！夫倦圃，新朝之贵人也：先生肯食其食，亦何待凝叔。故俟斋之在涧上能食之者，惟一退翁禅师，余莫能也。俟斋闻凝叔之举，而卜其必不食；亦可谓相知以心者矣。

　　邵以贯

　　邵以贯字得鲁，余姚人。门材最盛；少与兄以发齐名。性狷洁，日讲求有用之学。时遭饥馑，倡设义仓；桑梓德之。

　　已国难大作，几欲死；以母在，不得。遂髡为头陀状，狂走入雪窦山中妙高台。僧道岩者，故鄞广文张廷宾也，亦姚产；乃依之。苦身持力，不与人接。

　　寻以省母，返故居。时，姚江黄氏季子名宗会者，志节夙近；至是，来同居其潭上园中。夜相与读谢皋羽「游录」，辄幕之曰：「方今豺虎满天下，五狱之志不可期矣。四明二百八十峰近在卧榻，当使峰峰有吾二人屐齿」！于是遍走山中。然山寨方不靖，所在多逻卒；而二人者冠服奇古，踯躅其间，频遭诘难不为苦。一日，忽入绝谷，罔知所向，茫然求故道不可得。俄而峰回路转，松梧桐竹甚盛，有鸡犬声。就一家，有幅巾者出曰：「客从何来」？语之以宅里，笑曰：「吾亦姚人，避世居此；不虞君之陟吾地也」！止二人宿。曰：「是名石屋山。仆为陈从之，尝监故大学士孙公嘉绩军。公死海上，吾无所依；来此山中，未尝与世接」。因相顾嗟叹曰：「是真桃源矣」！宗会尝语人曰：「得鲁自甲申后，颊辅间无日不有泪痕；其稍开笑口者，则游山耳」。

　　未几，宗会卒；遂孑然无所向，遂弃家投四明山中。时尚有一妾，不忍判；亦自为尼，偕隐山中之杨庵。每日晨昏，各上堂礼佛。外此，虽茗粥不相通。久之，并卒。

　　「摭遗」曰：读诸家文集，于国初遗民为之传者多矣；而得鲁邵先生事独轶。清节若斯，而后世几不能举其名；嗟哉！

　　沉盷

　　沉盷字朗思，初名兰先，号甸华；仁和人。弱冠，为名诸生，从学蕺山。

　　甲申之变，年二十七；即弃诸生业，甘作首阳之饿，以刻苦清励自守。力排佛、老，曰：「其精者傍吾儒，其异者不可一日容也」！闻四方之士有贤者，即书其姓氏置夹袋中，冀得一见。然亦不肯妄有交，取与尤介。授徒自给，三旬九食以为常；每连日绝粒，采阶前马蓝草食之。闻者馈之米，不受；固请，则固辞。时饿已甚，宛转辞谢而益困，遂仆于地；其人皇骇去。良久始苏，笑曰：「其意可感，然适以困老子耳」！尝展蕺山墓，徒步来往。里中子弟习知其清节；有好事者，极意为继粟、继肉之举，而卒莫敢前。

　　残明讲学习气，蕺山身后弟子争其宗旨，各有烦言。盷独曰：「道在躬行；但滕口说，非师门所望于吾曹也」！疾革，门人问曰：「夫子今日之事何如」？曰：「心中并无一物，惟知诚敬而已」。夜半卒，年六十三。

　　「摭遗」曰：沈先生与潜斋应先生交最醇；没后无以殓，潜斋经纪其丧，不知所出，涕泣不食。或问之；曰：「吾不敢轻受赙襚以玷之」！潜斋之徒姚生者曰：「如某何如」？曰：「子笃行，乃先生夙许；殆可也」。于是姚生遂殓而葬之。甬上全氏曰：「世或有知潜斋者，而甸华则沉冥也。潜斋与之淳心笃行，师表人伦；其风节殊绝如此」。

　　陆世仪

　　陆世仪字道威，号桴亭；太仓人。少好养生之说：既而弃去，一于敬天敬心之学。钱肃乐为州牧，奇之曰：「他日必以魁儒着」。

　　流寇日甚，世仪谓：「平贼在良将，尤在良有司；宜大破成格。凡进士、举贡、诸生，不当拘资地；但有文武干略者，辄与便宜，委以治兵、积粟、守城之事。有功，即以为其地之牧令。如此，则将兵者，所至皆有呼应。今拘以吏部之法，重以贿赂，随人充数，是卖封疆也」！时不能用。国亡，上书南都，复不用。太湖起事，又尝参其军。既解，凿池宽可十亩，筑一亭，拥书坐卧其中，不通宾客；榜曰「桴亭」。其旧日门弟子询之；曰：「吾藉此作浮海观耳」。

　　风波既定，至四明哭肃乐。归，始应诸生请，讲学东林、毗陵间。寻还里中；当事者累欲荐之，力辞不出。西安叶静远者，蕺山门下士也；千里贻书，与之讨论。喜曰：「证人尚有绪言，吾得慰未见之憾矣」！先是，里■〈尙阝〉少年之从学者，尝问「知行」先后之序；曰：「有知及之而行不逮者，知者是也；有行及之而知不逮者，贤者是也：故未可以概而论之。及其至也，真知即是行，真行始是知；又未可以歧而言之」。闻者无不叹服。遂以隐君子终。

　　〔「摭遗」〕曰：国初遗老如孙夏峰、黄梨州、李二曲、其高蹈如徐昭法而下诸君，名皆最着；而桴亭，则少得知者也。读其书，则叹其学之邃、品之清。昔温公撰「文中子传」，而采其粹言为词；「摭遗」于此，亦从其例。

　　钱光绣

　　钱光绣字圣月，号蛰庵；故大学士肃乐从弟。少负异才；侍其父侨居硖石，尽交浙西诸名士。既游吴中、宛中、南中，又尽交江左诸名士。是时社会方殷，四方豪杰俱游江、浙间，因尽交天下诸名士。年甫及冠，而诸宿老俱重之。

　　流寇逼京师，上书南枢史可法，请「急引兵勤王，以救京师之困。而先以飞骑追还漕艘，勿赍盗粮」！可法答以「具晓忠怀，即图进发」。福王称制，累言于当道，深以立马量江为忧。陈潜夫按河南，檄光绣知舞阳县；以亲老辞。而于周镳之狱，则悉力营救。南都破，肃乐方举兵江上，乃独居硖中；惟隔一水，竟不赴。吴中起义，硖中举兵应之；光绣亦不豫。盖虽为故国常抱杞人忧，而逆知时事犯手之难，故置身局外；卒无不如其所料。

　　丙戌以后，颓然自放。生平师友半死剑铓，所之有山阳之痛；遂以佞佛晦之，别署其号曰「寒灰道人」。居吴中久，乃■〈示多〉吴中习；谈谐四出，必有名理。一茗一粥，非手制无可意；虽曰佞佛，辄旦旦啖鼋羹、炙牛心、饮醇酒不置。逃儒入墨，固其宿根所近；然亦半触于时之所激，故未尝不一呈露本色也。

　　时肃乐家方被籍，隐欲为之纾家难。适招抚严我公至，往见之。严欲召以赞画，且有荐之修「玉牒」者；因辞绝。肃乐既殉，诸弟远去；独修其祝版之文，凄感行路。从兄肃凯向有隙，以江宁推官罹刑，惧家门不保，托以幼子；竟力任之。

　　时吴、越诸野老多以不仕养高，而牧守干谒仍不废；因作长谣讽之云：「昔日夷、齐以饿死，今日夷、齐以饱死；只有吾乡夷、齐犹昔日，何怪枵腹死今日」！闻者惕然。

　　光绣平居蕴藉性成，虽困厄不少憾。然感怀家国，渐至憔悴，竟成心疾，以自裁死。

　　「摭遗」曰：钱氏诸弟无不尽命于国；其得盘恒牖下者，独蛰庵一人。然卒不能以善终，亦可哀也！

　　陈洪绶

　　陈洪绶字章侯，诸暨人。四岁，就读妇翁家塾。翁方治舍垩壁，诫童子曰：「毋许人入我舍，洿我壁」！洪绶入，视之良久，绐童子出，自累其案登之；手绘汉前将军关侯像长十余尺，拱而立。童子至，遑惧号哭。闻于翁，翁见之惊且拜，即其舍奉香火。

　　既长，师事蕺山讲性命之学。已而，意有所不如，遂纵酒、近妇人，而头面或数十日不沐。客有求画者，虽罄折至恭，辄勿与。或置酒召妓，辄自索笔墨；虽孺子傔从，无不应。尝赴西湖友人之召；先与他舟遇，径登其席，据上坐，举酒大嚼。主人怪之；已知为洪绶，亟称其画。洪绶骇曰：「子与我素不相识也」？竟起拂袖去。

　　崇祯末，始入赀为国子生。明年还里遭乱，混迹浮屠氏；自称「老迟」，亦称「悔迟」、亦称「老莲」，纵酒狎妓则如故。醉后语及国家沦丧、身世颠连，辄痛哭不已。

　　后画名逾重，而意气逾奇。更数年，以疾卒。

　　「摭遗」曰：老莲作画，是无等等咒；是夙世得来，至不可思议。后之人蘧篨戚施，直自献其百丑图耳！或曰：老莲饮醇酒、近妇人，在国难前已然；则为之有玷蕺山之门，更何豫于故国、故君之感邪！噫！此正赵州和尚未见大菩萨时所论，乌足与言老莲哉！世之传老莲、知老莲者多矣，各自成文、各自有说，胥置之。此从潜采堂本，志其奇。其妾胡净鬘亦能画，亦一遗民氏女也。

　　思宗之世之以画名家者，称南陈、北崔。崔即所谓宛平秀才崔子忠也，一名丹，字道母，又字青蚓。其先莱阳人，以书画，为华亭董尚书其昌所许。顾自矜贵，虽贫甚而不能以金帛动。友人官诠部者念之，属选人具千金为寿；子忠怒，投之地曰：「念我贫，当分俸饷我；乃以此外来物洿我邪」！时史阁部官南枢，故与之善；偶诣其舍，见子忠方绝食，乃脱乘马曰：「聊佐一夕卫（？）」。径徒步归。于是子忠牵马入市，得金呼友噱饮之；曰：「此酒自史道邻来，非盗泉也」。凡饮一日夜，而金去尽，绝食如故。已闯陷京师，子忠出奔，郁郁不自得。适有世俗子拂其意，遂遯入土室中匿不出。南都覆后，以饿死。

　　徐芳声、蔡仲光

　　徐芳声，字徽之；蔡仲光字子伯，原名士京，一字大敬：萧山两高士也。才名素相泐，而高尚之名亦与齐。

　　天启丁卯，芳声父子同举省试；主者斥子而取其父明征，卷为「书经」冠。明征曰：「吾冠一经无所媿；吾媿者，特吾儿耳」！时甫弱冠，所试无大小，必第一。四方论文之家，每耻不得与芳声交。而仲光之学，则益主居敬者也。甲申之变，同集学中诸子弟哭孔氏庙三日。

　　既而芳声入潘山隐，称「潘山埜人」。尝曰：「读书贵有用也」。自惜其经济不为天下用，思以言嬗后；因着兵、农、礼、乐诸有用书，而于「兵」尤详。别辑兵书数十卷，凡运筹指顾、制械器、设屯灶，无不简核，以辟从前之虚言兵者。嘉兴徐仲威于乡闱虑策及兵政，忽梦关侯告之曰：「萧山徐生善言兵，盍师之」！仲威即晋谒而语以故，乃尽授之。

　　初，与里中翁德洪、何之杰、张杉、毛甡交最得。德洪字纤若；乙酉，阖家以义死。杉字南士；亦尽节。甡独受聘，应制科；芳声、仲光，各为诗文赠其行，寓意切劘。甡佩之至都，都人士问两君者踵至。尝谒益都冯相国溥于私宅；升阶，见左厢朱扉间大书「萧山徐芳声，字徽之；葵仲光，字子伯」十四字。其足不出户，而名达都下者如此。会朝廷恢复西南，大赦；诏征天下山林隐逸之士。侍读汤斌、侍讲施闰章联名具荐，以例由外入贡；于是萧山知县姚文熊承益都命，特赍书币亲造门征之，芳声、仲光并却之。芳声年八十四，卒于贞节里。

　　既而毛甡归里，诣仲光请见。时，仲光栖一楼，久不与世相接；甡至，亦谢之。甡拱立不去；无已，凭楼语曰：「仆与子为金石友；子今新朝贵人也。为忠、为孝，则子自有子事。仆以桑榆之景，将披发入山矣；更弗敢豫世俗交」！甡洒然动容。已复请其业，遂出旧着经学诸疏，曰：「仲光毕生精力尽此。子能昌明斯道，请即署子名无伤也」！命童子举以为赠。或云：今「西河集」中之论经者，都半是仲光生平于指授弟子文章；忠孝外，无他言。至灾祥、星纬之验，亦无不明彻；而绝不肯妄言休咎。当戊申之夏六月地震，凡幽燕齐鲁以南、晋豫以东、闽与粤、江南与江右半天之下，震无不同于浙，而泰山之东为尤甚。客有自远游归者告之，叩其故至再；乃着「地震说」数千言以示之。略云：「土莫旺于五月之午、六月之未；阴气乘之，一震而泄。以震之时日测之，其在甲寅之年乎！震之月日皆刚，刚为阳；以阳胜阴，天之道也。甲木之德为仁、寅木为禄；木得禄逾疆，有「除刑去暴」之义。以东方震之日，合于都城震之日，两支相刑；甲辅寅、寅又刑申，申虽属金，不能敌也。故阴之衰，必始于甲寅。天道三十年一变，以甲申始，必以甲寅变。今兹天下，东方其有灾乎！然震之岁在申，虽灾不害」。后七年，而有逆藩之变起东南，旋平；学者益尊其言若操券。年至七十有奇；康熙乙丑秋，以病终。晚岁得男子子二，长某先卒。载嬗而嗣斩，著述遂散佚。凡诗文之传于世者，仅数十篇。

　　「摭遗」曰：大敬先生孤■〈车从〉绝俗，宠辱弗惊；其造诣，较徽之为尤进。盖后徽之而没者，则世际隆平矣；若故人者，已欣欣向荣矣。夫实学优行如先生，假令当时奉诏而出，恐西河氏终须逊却一筹也。矧先生于故国以一衿垂老，无斗糈之恩、无乔木之感，非可与吾乡徐高士辈例论也。而竟自甘岩穴以遂其披发行吟之志，则其志之皭然不滓，益为世所几希者矣！同时其从弟宣之者，字德修；奉父避兵，甫出城即冲散，号泣追寻。已见父于隔岸已被执，亟■〈扌双〉身入河，泅水救之；然素不习水也，及岸则父已在刃下。乃以身庇，请代死；兵亦感动，得两全去。既而潜心理学，有名行，学者甚众；题其门为「匠门」。与大敬先生同祀乡贤云。

　　道光庚寅，匠门七世孙孝廉聘珍助予勘补事而为之捭版焉。孝廉与予族父盘溪先生为同岁生，其从父鹤（松町）丈尝为予道大敬先生高节如斯。既而读「近轩文集」，以西河诸文参之，遂合作两高士传，而并书匠门节概于后（瑶附记）：匠门凡五子，近轩其伯子也；有文集行世。名惟慧，字青侯；康熙岁贡。筑屋城南，阐道授经，学者宗之。其五世孙诸生松龄，亦以夙学名。嘉庆己卯，予为浙都转掌记室；以事渡江，鹤与松龄得定交。鹤则出自匠门之叔子、聘珍则为季子六世孙也。鹤之子亦登贤书。其一门渊源如此。

　　画网巾先生（二仆）

　　胜朝至酉、戌间，邦殄人亡，将相草靡矣；既以竖掌支天者，亦旋起而旋仆。凡吴、越、闽、粤之士，或就死若鹜、或束身世外者，■〈扌麕〉补类列，复得尔许人。外此而别有恬死藏名、悯默沉苦如画网巾先生、采薇子、一壶先生数辈者，则其志节之苦更加人一等也。故于「逸民」中又判其传曰「独行」。

　　画网巾先生，其名位、乡里皆不可稽。初同二仆潜迹邵武光泽山寺中作苦观变，衣冠俨然。久之，声影渐露。光泽防将吴镇者，闻其岸异，因掩捕之。逮至邵武，镇将池凤鸣讯其里居、姓名，默不答。凤鸣伟其状，戒部卒曰：「谨事之。去而网巾，无以惑众，足矣」。明日，自索网巾无有；盥栉毕，则谓二仆曰：「得笔墨否？为我画网巾额上」！仆问故；曰：「衣冠本历代旧制；网巾，则大明创制也。即死，可忘明制乎」？于是二仆为之画；画已，乃加冠。二仆亦复交相画。军中哗然笑之，共呼之曰「画网巾」云。

　　是时，适有四大营之乱。四营者，张自盛、洪国玉、曹大镐、李安民也。自盛始为王得仁裨将；得仁据江西反正后败死，自盛亡入山，纠召残卒及贼之无■〈车页〉者众逾万人，借义声曰「恢复」；一时名德如督师侍郎揭重熙、詹事傅鼎铨等皆依之。顾攻取无策，徙鸟徒（？）江、闽界；所经地毛如洗，飞走皆尽，流毒诸村落者二年。庚寅夏，江、闽之师合剿之，四营溃。池凤鸣因诡称为俘获画网巾者，献之闽督杨名高。杨鞿之，欲生之；见所画网巾固历录然，笑置不问。既就槛车至泰宁，杨犹欲谕之降；因谓杨曰：「左路总兵王之纲吾旧识，就彼决之可乎」？杨喜，即遣往。之纲愕然；乃曰：「吾固不识公，特从公索死耳」！之纲穷诘里籍、姓字殊苦；喟然曰：「吾忠未报国，留姓名则辱国；智不保家，留姓名则辱家；国危不即致身，留姓名则辱身。若曹呼我「画网巾」，吾即此姓名矣」。之纲抗声曰：「天下大定，一夫强死何济！且改制易服，历代皆然，薙发亦奚伤；胡作此怪鬼为」！画网巾者顾之而唾曰：「何许痴物！网巾且不忍去，况发乎！死已，无多谈」！语侵之纲益厉。之纲怒曰：「明亡，填沟壑者莫名数；庸渠皆俊物乎」！令先斩二仆。逡巡间，群卒捽之；二仆嗔目叱曰：「痴奴！吾岂怯死者。顾死亦有礼，当一辞吾主人」！于是向先生再拜辞，曰：「奴得扫除泉下矣」！欣然受戳。之纲复好谓之曰：「若岂有所负乎？不然，义死亦佳，何坚自晦也」！曰：「我何负？负明耳！一筹不抒，束手就尽，去婢妾无几！又以此易节烈名，吾笑古今之随例就义者；故耻不自述也」！检袖中有诗一卷，掷于地。复出白金一小封，掷向刽者曰：「此樵川范生所赠，今与汝」！遂挺然受刃于泰宁之杉津。泰人聚观之，所画网巾犹斑斑在额上也。泰之诸生谢韩者收其遗骸，瘗郭外之松窠山，题曰「画网巾先生之墓」；岁时谒奠如家仪。其后泰人有召乩仙者，乩动如飞，辄书曰：「我画网巾也」；而终不名。其幽灵蕴结如此。

　　「摭遗」曰：此传节诸「明文授读」中，为李世熊着；且曰：「是时杨、王追破四营，报获累累；多有文秀俨毅、顾盼睴睴伟，绝无鞿类愁状者。岂亦「画网巾」先生之流欤！其别营有投降者，当就邵武听抚；行至朱口，忍一魁独不肯前，伸颈就其党索杀，曰：「吾熟思累日，终不能俯仰于官，宁死汝手」！其党难之。即奋袂裂眦抽刃相拟，曰：「不杀我者，今当杀汝」！其党乃挥涕刃之，瘗骨而去。张自盛后亦就俘泸溪山中。

　　采薇子

　　国初，有采薇子者，衣如悬鹑，两足重茧如漆。往来绩溪岭北，常宿路亭中，拾楛枝、撅野菜就沙罐烂煮食之。食已，复撅菜、拾枝如故，而未尝向人乞一钱。间入村馆中，向童子假楮笔题诗；诗或可解不可解，而字甚工。题已，呜呜诵、呜呜哭；尾辄署曰「采薇子」。叩其姓氏，即流涕不答；再叩之，则哀号疾驰去。顾每岁三月既望，必僵卧地下者数日；不饮不食，不言笑。好事者或蹴而呼之以食，则口又呜呜然若诵、若哭至不已；而卒不肯食。人以是度其为故明之有爵位而悼丧其君焉者耳。

　　「摭遗」曰：绩溪为一郡之僻、岭北为一邑之偏，彼其人入山惟恐不深、去名惟恐不尽，而独不忘失国变之期也，隐哉！吾特补此「采薇子」传告后世。

　　一壶先生

　　一壶先生者，其姓氏、里族不可知，亦不知其为何如人。尝见诸登、莱间，角巾破衣，徉狂自放。好饮酒，行辄以酒一壶笼袖中；人故称之如此。好之者咽以酒，即留宿其家。间一读书，即欷歔流涕，往往不竟读；虽黑夜，亦踉跄走。

　　其踪迹无定向，或宿野人家、或寄僧寺；然不久辄去，去复罔知所之。与即墨黄生、莱阳李生者善。每与两生相对，瞪目无语；既而曰：「行酒来，吾为汝痛饮」！两生度其胸中多不平而外自放乎酒也，尝从容叩之；勿答，即舍去。去之数岁，忽再至，仍居僧寺。容貌憔悴，神气惝怳.中夜即放声哭，哭之达旦。阅数日，竟雉经死；年垂七十矣。两生者为之殡，而岁以一壶酒浇其土。

　　「摭遗」曰：吴中有纸衣翁者，面目略可辨，言语不可知。徜徉廛市，儿童绕之。尝自翦纸为衣，行则■〈宀卒〉■〈宀卒〉作响。日诣破庙野寺中卧；卧起，于两袖间出崇祯大钱一，弘光、隆武平钱二，置之高所而载拜。拜已，始就食；食亦不审其何所得。识者谓是南都、闽疆之遗臣邪！而姓氏竟弗传。

　　●绎史摭遗卷十五

　　吴郡李瑶子玉纂

　　目录

　　列女列传

　　顾母王氏（昆山顾炎武母）伯商夫人（故苏松巡抚祁彪佳配）（仲商夫人、祁氏诸妇、诸女附）史八夫人（督辅弟可经妻）女将军沈氏云英、刘氏淑英李氏（故靖南将军毛有俶配）鲍氏（故职方主事钱肃遴配）陆氏（故检讨华夏妻）潘氏（乙酉殉节诸生高朗妻）中山徐氏（故定远侯邓文昌配）二孟氏（故河南巡按陈潜夫配）烈女王氏（大兰洞主王翊女）金氏（故义兴伯郑遵谦妾）华亭四姬（故太傅张肯堂妾）文莺（故兵部侍郎李长祥婢）余氏（故总兵章宪配）毕氏■〈山上〈弓攵〉下〉文（蓟邱守将女）烈妇钱氏、陈氏俞沈氏何余氏张氏（故登莱道来斯行妾）（来氏诸妇等、杨氏、汤氏、茹倪氏并附）李陈氏香娘（故职方主事吴易姬）（草衣道人附）隐隐（乙酉殉节诸生夏子龙姬）

　　余既补纂宫闱尽难者列诸「摭遗」卷首矣。夫明人自熹、毅二后湛身殉国，不失阴教之正，实于前史有光焉。而臣僚之母妻、姬妾、妇女并命殊多；降及草野，尤见节烈风化之盛，未有过于此者。自宜详列一卷，以表章一时彤管。而吾独于庐陵女子刘淑英事，甚惜其命之蹇也！负此文武才而一不得白头偕老之夫，早伤寡鹄，洎至自将一旅以赴义破家。推其心，则但祈为石砫将军之续，以保厥身名而已。而卒受奸徒所卖，赍恨不伸，致坐一蒲团以老。天下之抱奇才者，往往作此结煞，可胜痛哉！彼吴中、邗上之歌姬舞女能明大义而从容殉主者，亦大有其人；此又不可以早岁之失身而鬲诸清流者也。若柳如是之于钱牧斋、顾横波之于龚芝麓，以两尚书而自送其名节于两妇人之手，则又当别论。然河东君于虞山故后，有宗子争产而能身殉以定厥祸；其智足多、前愆足盖矣。论者云：流品何当归于晚节，为士夫者庶可以兴！

　　列传十五

　　顾母王氏（昆山顾炎武母）

　　昆山顾母王氏，左赞善绍芳子妇、官荫生同应妻也。子炎武，以文章、经济名于世。同应早卒，氏苦志守节，养炎武于襁褓中。尝以君姑疾笃，百药不能治；氏祷于天，抽刀断一指杂入药饵以饮姑，姑病以疗。党族间遂称其孝。崇祯丙子，直指使具疏上闻，中例得旌；饬有司建坊焉。

　　乙酉夏，氏年六十。大兵下江南，昆山去郡祗三十里，警报沓至；乃避至常熟之郊，谓炎武曰：「我虽妇人哉！然已受朝廷恩命。果有大故，则死之」！时炎武方应邑令杨永言之辟，与嘉定诸生吴其沆及归庄等共起兵，奉故郧抚王永祚以从夏允彝于吴。浙东鲁监国闻之，授炎武兵部司务。事败，永言行遯去，其沆死之。炎武与庄脱归，将奉母他徙；而氏必不可，遂从容绝粒而卒。遗言：「后人勿事二姓」。以故炎武累奉本朝征召，辄力辞不赴，以游学终其身。

　　「摭遗」曰：亭林先生承太安人之教，虽以奔走天涯，有故国、故君之感；而实成其学殖也。观太安人之从容尽命，衰然真足以为巾帼首。

　　伯商夫人（故苏松巡抚祁彪佳配）

　　伯商夫人，名景兰，字媚生；山阴人。家本着姓，世有名德；故冢宰商周祚女、苏松巡抚赠忠敏祁彪佳配。累膺冠诰，封一品夫人。赡才藻，能诗画。越中闺秀，旧称伯、仲商夫人。仲即其妹，有国色；归兵部尚书上虞徐人龙子咸清为室。

　　伯商归忠敏，极闺中倡和之雅。祁氏自其先世夷度君以来，淡生堂藏书甲于大江以南；其梅墅寓园池馆之胜，则又甲于越中也。商日从事简册，学益富。尝与忠敏分咏史事，慷慨激昂，绝不类巾帼中语。教其女及冢妇张氏楚纕、介妇朱氏赵璧，各操柔翰为咏吟；壶以内雍然化之。忠敏尽节，商作诗悼亡云：「公自垂千古，吾犹恋一生。君臣原大节，儿女亦人情。折槛生前事，遗碑死后名。存亡虽异路，贞白本相成」。亦足见其风概矣。

　　生二子，长理孙、次班孙；同以家丁应江上军，商亦为之助饷事。既而理孙被诬，抑郁死。班孙遣戍关外，后遯归为僧；其娶，即朱氏，故少师黔督爕元女孙。班孙被难，朱尚盛年，无所出；孤灯缁帐泊如也。与姒氏张历守数十年卒，未尝一出屏宁间。里中钦其节，谓实出自姑氏之教里。

　　「摭遗」曰：仲商夫人，诗名与伯商齐；适徐征士仲山（咸清）。仲山幼慧，五岁通经。甫蓄发，即以官监生应乡举，有文章名。初随父任山东巡抚；会冢宰公还朝过其署，见而爱之，乃以仲商许。既而国家多故，至乙酉始行嘉会礼。却扇之际，仲山惊其艳；曰：「吾以是为王霸妻足矣」！遂避之稽山门故里，辟广庭、设长筵，杂树花木；发藏书散□之，夫妇终日相对坐纵观。以暇，则各抽牍为诗；如是有年。一日，天台老尼从万年来，遥望之，合掌曰：「此妙色身如来也；莲花化生相，好光明」！已乃咄唶曰：「善持之、善持之！几见曼陁长养人间世邪」！于是仲山与仲商约，请各为程。己则着「小学」一书，自一画以至多画，正形、正声、正义，博引群书，合成若干卷，名之曰「资治文字」；而仲商则发愿写「妙莲华经」三部。每晨焚香涤指，握管作楷；凡阅三年而成，统字二十万八千有嬴。时仲山方外友三目尊者以孝禅寺落成，率领僧众披袈裟宣佛号拜，乞两部去；供其一于大殿极甍间、纳其一于毘卢遮那世尊腹中。别一部，则送之天台万年龙藏中，以从老尼志。后康熙十七年，仲山以当事荐赴召。或有沮之者，浩然归；遂与仲商偕隐故居，逍遥以老。子东、女昭华，皆有才。昭华能诗，与祁湘君齐名。

　　案伯商夫人初为祁忠敏配，乡里间有金童、玉女之目。伉俪相重，未尝置妾媵。忠敏尽节时，夫人年仅四十二。生三女，曰德渊（■〈山上〈弓攵〉下〉英）、曰德璚（修嫣）、曰德茞（湘君）。子妇理孙妻张，曰德蕙（楚纕）；班孙妻朱，曰德蓉（赵璧）：粹美一门。着有「东书堂合稿」。人望之，若十二瑶台焉。

　　■〈山上〈弓攵〉下〉英能文，适姚江姜司农公子桐音先生（廷梧）。着有「静好集」。出五男、五女。桐音远游，必贻诗相问。已罹祸下狱，久乃得释；寻以中湿病卒。易箦时，诸子环列；桐音指之曰：「以此累子」！以故诸子无少长，皆自课之。三年丧毕，不易服，缟素至一十六年；盖有所隐痛也。时天下久定，凡保家门者多隆隆起；诸子愿就试，许之。仲子兆鹏，康熙辛酉贡于乡。及癸酉，伯子兆熊登贤书榜。帖至，家人跽请更吉；曰：「谓此区区者，遂足以易我心乎」？诸子无计，乞之西河毛氏，以历古迁变之说进；始易服。毛氏遂作「祁夫人易服记」。

　　史八夫人（督辅弟可经妻）

　　史八夫人者，姓李氏；宛平人，督辅史可法弟可经妻，即督辅夫人之女弟也。督辅殉国难，可经旋物故；八夫人与其姊夫人奉太夫人居金陵焉。

　　先是，扬州开府时，有幕下客浙中厉韶伯者，躯貌类阁部；遂冒其名，集亡命数百人由舒、庐破巢县、无为，沿流顺轨而下。大帅率省兵擒之；询之，则坚冒督辅名。众莫能辨，乃召三夫人识认；斥其妄，始吐实。而八夫人有国色，为众所窥。会豫章金声桓反，禁旅往讨，驻金陵；有辽官聂三者艳之，思媚少宰某，强为委禽。八夫人遣婢拒之，不听；詈之，亦不听。须臾，一婢奉黑漆盘进，曰：「奉八夫人命，意尽于此，恣若所为」！聂启视之，则一发髻、一耳、一鼻也。血淋漓满漆盘。聂乃大惊失措，急跃马驰去。

　　「摭遗」曰：忠正公弟可程陷贼不死，南都以公故，置勿问；公恨之，出疏纠之。案公兄弟，自可程官翰林外，尚有数人，其后咸来江南省墓。可经为公第八弟，诸生；年最少。八夫人既自裁，时以其出于大将所逼，莫敢为之表章者。嗟乎！公恨可程不能仗节至，不以为弟矣；岂知身后乃得此幼弟之妇以踵兄公余烈乎！可程其益有以媿焉否？

　　女将军沈氏雪英、刘氏淑英

　　胜朝女官，始自楚雄同知高思弄；女将军，则石砫宣抚秦良玉：然皆蛮女而土官也。如徐铁者，故河东女子，以黑名。初陷于贼，后归我将从征，累功封夫人；贼畏之，谓「女将军锋不可当也」。既老，居■〈山亡〉 砀山，入道去。当其时，称女将军而功存故国、身入兴朝以隐者，有二英焉。乃合传。

　　沈氏云英，萧山人。父官守备，以战死。云英单骑入贼垒，夺还父尸；即自帅所部代城守，诏授游击将军。刘氏淑英，庐陵人。父死珰祸，从母受书，且知兵。早寡，而自募一军誓以报国仇。于戏！是固两女子也。

　　云英父沈至绪，崇祯辛未武进士，授职守备道州。癸未，献贼破武昌、陷岳州，过洞庭湖，风作覆其百艘；贼大怒，还之岳州，纵火延烧，遂骑而破长沙，宝庆、衡州。湖南郡县皆糜烂，惟道州以至绪力战得全。既而，贼再至；再战，马惊仆，陨于阵。云英闻变，奋臂持矛号哭趋贼营，夺父尸还。贼环搠之，云英左右支格，兵莫能伤，竟完守入保。因是，道州终不破。巡抚王聚奎具疏以闻，帝语（？）赠至绪昭武将军，赐祠麻滩，予祭；授云英为游击将军，仍代父职，领兵守城。云英初随父任，适西川贾万策，官荆州督师中军。荆州困，万策分门拒守；城陷，不屈死。云英闻讣，恸哭辞职，间关数千里出入贼中，扶其夫■〈木匶〉 归萧山，并殡其父。甲申国变后，蠲弃服饰，隐居里门，为女教授。素工书法，旁涉经、史；然非本宗子弟，不教也。其族子兆阳者，后之受「春秋」胡氏传，为知名士；西河毛氏曾为之立传焉。卒年三十又八。

　　淑英父刘铎，天启时，知扬州府事；忤奄死。风节最着，谥「忠烈」。方罹祸时，淑英止七岁。母氏萧，陈其父书自课之；旁及司马兵法、公孙剑术至普门经咒，莫不精贯。及笄，归同邑王蔼；年十八而寡。甲申，闯贼陷京师，帝后殉社稷；淑英闻之，恸哭曰：「先子与王氏皆世禄，吾恨不为男子！然独不能歼此渠凶，以报国仇邪」？因散家财募士卒得千余人，并其僮仆、婢媵部勒之，成一旅；然孤军无策应者，自念当寇徒死无益。时督辅何腾蛟置十三家军散驻楚中，会张先璧札永新，闻名请谒。淑英喜，欲资为助；遂开壁门见之，流涕为諠，指陈大义。诸军胥变色，拱立听命。旦日，过先璧报礼，且周视其营，阅其兵；出千金为犒，佐以牛酒，一军尽欢。然先璧心持两端，卒不敢赴敌；且微露欲纳淑英意。淑英乃大怒，就筵间拔剑将斩之；先璧惶遽，环柱而走，一军皆甲。淑英叱曰：「汝曹何怯也！怯如是而能赴汤蹈火乎！此吾自明，吾自误。吾一女子耳，又安事甲」！口占句云：「销磨铁胆甘吞剑，抉却双瞳欲掞门」；大书于壁。从容北向载拜曰：「臣妾将从先国母周皇后在天左右矣」！先璧悔且惧，率麾下叩头请死。淑英曰：「妇言不出于阃。吾以国难蒙耻以至于此，事之不济，天也。将军好为之」！跨马竟去，尽散所部使归田里。独辟一小庵曰「莲舫」，迎其母归养，奉佛以终。

　　于戏！哭父捐躯，有若浮江孝女；奉母完节，依然报国初心。于戏！是固两女子也。

　　「摭遗」曰：「萧山县志」：沉氏为邑之长巷人。以女子而授将军，在明朝亦未有之典也。毛氏「县志」刊误曰：「少时赴洛思山文会，有言「此地长巷，沉氏有女，节烈知书，通「春秋」传。同社沉兆阳，其高足也」。予急持兆阳询之。曰：「诚然吾姑行；授书家衖，非同姓儿不授。吾老于孤经，每苦传题多沿误；藉其正之」。予乃悚然，请随往谒之，不可；请通名，亦不可。遂询其节烈事；同社闻之，皆叹息去。及其死，其从弟索予为墓铭；因题曰「故明特授淤击将军兼道州守备列女沈氏云英」云」。案云英守备道州，在甲申前，无豫本史事；以其归隐在南渡而后，名节卓然，故与淑英并列也。淑英之初痛父被逮，尝欲趋阙下死；其母泣不食，遂止。比母病，复刲股肉杂入药饵以疗之。吁！此固两女子也。始皆愤然于敌忾，而卒能完节自全。其孝同、其勇同、其志节与归处亦同，乃为之同传也可，呜呼！遹自光岳气分，其为士者几无全节，而妇人女子往往以忠孝、贞烈着其名！天乎、人乎，虽百世可哀也！

　　李氏（故靖南将军毛有俶配）

　　李氏，京卫人；故靖南将军余姚毛有俶配。父荣，为卫将军，称世卫李氏。氏少，梦神授之笔；颇能知钤略。

　　既长，适毛氏有俶，官定海守；为保定伯有伦弟。乙酉之变，移定海军从武宁侯王之仁札西陵渡；时氏在营中。南都覆，马士英称奉太后奔临安；既而窜身镇东将军方国安营，称方、马军。氏曰：「士英，逆贼也！弃君来此，此地难与守矣。武宁军西陵，君何不移驻龛山以远方、马乎」？既而太湖兵起，吴易、陈万良辈各以侦课从龛山渡，阴为声援，欲引龛山军从海宁入；氏复劝有俶行。未及，而江上诸军溃。

　　有伦以扈监国宫眷中道相失，遂全军归命；有俶乃偕氏逸之海宁。既又迁淮、迁彭城，隐姓名入编户以终。

　　有俶初以从监国功，爵靖南将军；氏亦曾获夫人封。

　　「摭遗」曰：异哉！何尔时女子之多豪杰也！观李氏戒儆其夫之词，而有以知其胸中、目中矣；而有俶弗如也。噫！将军，男子也；其畏首畏尾逾于女，乌足与言断脰沥血事！有俶，其固弗如也。

　　鲍氏（故职方主事钱肃遴配）

　　鲍氏，闽人；兵部职方主事钱肃遴妻。甲申前纳采，未娶而难作；闽、浙路绝，鲍氏父兄欲更择婿，氏不可。父兄难曰：「非不知其不可；顾钱郎播迁天末，必无生还之望」！氏遽啮臂出血以誓，其家愕然，乃止。己丑，肃遴从亡翁洲；辛卯，翁洲破，始归成婚，氏年二十又六矣。

　　甲午，张煌言以定西军入长江，肃遴挈眷与弟推官肃典间道赴之；煌言倒屣迎曰：「段文鸯耶？江子四耶？尊兄为不死矣」！已而师退，肃遴归。乙未，复至海上。时复潜行中土，结内主之助。丙申，我大将军宜尔德再下翁洲；偕其弟先驱入海以告，中涂为追兵所执，肃典死焉。是时，同祖兄弟有通籍而惧事者，恐其出入焦原，终为家门累；颇相齮兀。无已，复挈眷之江南居昆山，思得间为入海计。己亥，煌言又入长江，又从之。既而兵败相失，流转太仓、嘉定间，怏怏不自得。一日，呕血数斗，大呼不绝死；年仅三十也。鲍氏勉力治殓；祝发为尼，与是洲殉难忠臣刘曙妻某氏同居一草庵，泣血纺绩以求归赀。数年，始得；呼其弟至昆负骨以归。或劝以火化，辄哭拒之；卒归葬之祖墓旁。

　　「摭遗」曰：忠介公父子、兄弟相继死国，而更得弟妇者以节孝称；其一门义烈，于天壤间历劫不磨矣！推官字叶虞，行九；后忠介七年而死。职方字兼三，行七；又一年而佯狂死。哀哉！然何亦幸也。

　　陆氏（故检讨华夏妻）

　　陆氏，鄞故检讨诸生华夏妻。生有隽才，性贞且孝。夏入狱，闻信绝粒，七日不死；或曰：「姑在，何可死」！乃起，日进一餐。及夏正命，亲诣市，纫其首于尸，负以归。既殓，复绝粒。其姑垂泪劝之，复日进一餐。已而有令，徙诸家妻孥于燕。夏之友高文学斗魁急过语曰：「夫人当自为计」！氏曰：「诺。愿得衰衣以见先夫子于地下」。斗魁即以其妻所有予之。次晨起，对镜；叹曰：「天乎！吾不得终孝养矣」。视其盎中尚有米，扫臼舂之。舂毕，跪姑前泣曰：「妇不随郎去，恐终不得事姑也。姑其强饭自爱，以保天年」！语毕，其姑哭，氏亦哭。邻里闻者，聚观如堵墙，皆失声哭。氏徐起，投缳堂中；既上，而缳绝者再。时方盛署，汗涔涔下；邻人或以杨梅一盂进曰：「愿夫人尝此而后死」！氏亦渴甚，啖之尽；以巾拭汗，复易缳而绝。次子名凛咫，氏于前数日密托其夫友林评事时跃窃出匿之，但以瘽儿闻；其家莫有知者。氏之慷慨从容，既克从死、又克保孤，时人以为巾帼中奇男子云。

　　其后凛咫竟育于林氏。年二十，始复姓。

　　「摭遗」曰：时有谢寅生者，素与检讨不相往还。及在狱，忽往讯之，曰：「吾愿以女配公子」！许之。寅生乃分以田宅而成立之。是亦一义士也。

　　潘氏（乙酉殉节诸生高朗妻）

　　乙酉殉节诸生高朗，妻潘氏。朗父岱，兵部主事；将尽节时，朗先蹈海死。氏年十九，就缢；姑氏何诫曰：「高氏两世忠孝，幸汝已娠，或不绝尔夫后」！逾时，产一男。抚至七岁，氏病，姑进药；泣曰：「向以姑命为此呱呱者，未即死。今将从亡人地下矣」！卒不饮食以死。

　　中山徐氏（故定远侯邓文昌配）

　　中山徐氏，定远侯邓文昌妻、守备南京魏国公弘基女。文昌航海，偕赴闽。唐王命袭爵，晋中府，封恭人；年纔十有七。文昌佐大学士曾樱留守福京；及大兵入景宁关，氏谓文昌曰：「君毋自辱！妾请先于地下伺之」。遂再拜，仰药死。闽人哀之，合葬于芙蓉山下。

　　二孟氏（故河南巡按陈潜夫配）

　　河南巡按御史陈潜夫妻二孟氏（前史温氏作妻与妾；非也。案「樵史」言：潜夫之妾，即妻妹；浙东盛传大孟、小孟），为孟桓初二女；同日花烛以娶。

　　南都破，潜夫航海至越；上书监国，愿假兵五千直渡海昌断武林左臂，为恢复计。加太仆寺少卿，监浙西军。募三百余人，与孙、熊二家兵合，列舟江上。丙戌五月晦，军溃；归山阴小赭里。置酒赋诗，与亲友诀；谓二妻曰：「行矣！我为忠臣、汝为烈妇；泉下差不恶也」！整衣冠，上化龙桥北面再拜，推二妻入水，具棺殓。然后赋诗别亲友，自跃入水死（诸史作左手挽妻、右手挽妾，联臂共沉者；皆失实）。今孟氏屋壁犹存潜夫手书绝命诗曰：「万里关河戎马奔，三朝宫阙夕阳昏；清风血染苌弘碧，明月声哀杜宇魂。白水无边留姓氏，黄泉耐可度寒暄。一忠双烈传千古，独有乾坤正气存」！（又案「忠义录」载：潜夫并欲拉二子同死，以继母不许，免。盖潜夫素以孝闻云）。

　　潜夫，字符倩，别字紫雪，又字确庵。谥「忠襄」。

　　列女王氏（大兰洞主王翊女）

　　大兰洞主侍郎王翊既被执，论辟。遗一女，年十三；许嫁左副都御史黄宗羲子百家。以例，没入勋贵家；遂为杭州将军部下参领某所养。参领怜其为忠臣女，抚之如所生，而女亦相亲依。逾时，参领欲为择婿。有刘弁者求之，女不可；参领难之，女乃突出不意拔所佩剑自刎死。参领大惊；高其义，即以剑殉葬之临平山中。

　　「摭遗」曰：少女也，而明大义若此；不媿于父，并不媿于翁矣！虽佐领一武夫，而亦知所以感。

　　金氏（故义兴伯郑遵谦妾）

　　义兴伯郑遵谦妾，金氏四姐。当江上军溃，遵谦挟赀及氏入于海。戊子正月，郑彩杀大学士熊汝霖，遵谦不平；彩招与议事，投之海中。金氏号恸欲死，家人救之；乃缚草人书彩姓名，每祭必寸斩以侑食。彩闻之，亦投金氏于海。己亥秋，彩坐厅事，见熊、郑拥兵入，惊扑，投阶下，七孔流血死。金氏于海上屡显灵异，海人称之为「金娘娘」。

　　华亭四姬（故太傅张肯堂妾）

　　太傅、文渊阁大学士华亭张肯堂留守舟山，于殉节之前一日，与吴少保钟峦题诗为诀。因集家人曰：「毋为人辱」！及晨，大兵入城。肯堂冠带至雪交亭南向坐，诸姬方氏、周氏、毕氏、姜氏及冢妇沉氏（即公孙茂滋母）、女孙漪相率拜辞；或投缳、或投池、各各含笑赴之。毕姬临水将先下，姜姬呼之曰：「止！虽死亦当有序，莫匆匆也」！肯堂曰：「善」。乃各以序死。诸仆妇、诸婢之从死者，又十数人。

　　文莺（故兵部侍郎李长祥婢）

　　奇女子文莺者，李侍郎长祥室黄氏之侍女，已给其仆某为妻。长祥被难，黄氏集家人谋共死。文莺泣而前曰：「夫人当为公子计，以延李氏香火；恶可死」！黄曰：「然则奈何」？曰：「婢子死罪，愿代夫人；以吾女代公子，俟死于此。愿夫人速以公子去」！黄泣曰：「安忍使汝代我死」！曰：「小不忍，最害事！速驱之」。时山中有罗吉甫者，尝游侍郎门下。至是奔至；曰：「夫人、公子，我则任之；虽以是死，甘心焉」。于是黄氏抱其子畮拜吉甫，且拜文莺；文莺曰：「夫人休矣，捕者行至矣」！甫出门而捕者果至，以文莺去。有徐昭如者，亦义士；不知夫人之既脱，约死士谋要之。已乃微闻其非真，遂止。吉甫匿黄氏母子，知西平伯王朝先之于侍郎为姻，乃偕之航海以就；往则长祥已先在，相见恸哭。为言文莺事，长祥曰：「文莺一木讷女子；今若此，实难能可感也」！

　　文莺初被逮，居然以命妇自重；虽见大府，不肯少屈，莫不以为真夫人云。时以例，应徙辽左。按察使刘自宏，淮人；一日五鼓，传令启城，命吏以文莺就道，不得少待。或曰：刘盖怜侍郎之忠，亦壮文莺之奇；密取诸归养于家，而以囚中他妇代之去。

　　「摭遗」曰：文莺一婢子，独能为天壤间可一、不可二之事，居然一侠烈丈夫也；文莺其终不死矣！因大书之曰「奇女子」；而尚得以下陈目之乎？彼廉访使者，亦自有心人哉！

　　余氏（故总兵章宪配）

　　总兵章宪妻余氏，会稽人。于鲁监国航海后，宪自江上率溃兵还里，令各散去；氏曰：「散易复难；鲁王在海上，万一诏至，其何以应」！宪不听。戊子，山海氛起，宪匿东山中。逆奴潜引剿师，执宪夫妇去。郡守刘桓、镇将吴学礼许以官，令招抚山寇；宪不应。氏大声曰：「男子死即死耳！毋二心也。妾愿从若死」！狱成，以氏年少美姿容，欲留畀幕将；氏不许。命同戮，则欣然就缚。至镇东阁下，先磔宪，氏瞑目诵佛号。及氏，连呼「剐剐」。行刑者马某故以刀刺氏阴，双股夹不可开；乃支解之。明日，马恍惚见氏至曰：「死故我分，何见辱耶？我得取尔命矣」！遂椎胸呕血而死。

　　「摭遗」曰：宪为安庆游击。方美子监国江上驻军（？），呼宪为老章而不名。妇烈若此，英风犹在纸上！

　　毕氏■〈山上〈弓攵〉下〉文（蓟邱守将女）

　　毕■〈山上〈弓攵〉下〉文，名著，歙人。以女子战贼，夺父尸。其■〈车从〉迹，大类沈云英云。

　　■〈山上〈弓攵〉下〉文生崇祯末，禀异姿。幼工文翰，兼能挽一石弓，善击剑。其父守蓟邱，撄城拒贼，力竭战死，尸陷贼中。其部从议请兵复仇；曰：「城在援且绝，况城没邪！即有应，亦旷日，贼备无济矣」。乘夜率众出袭。贼方幸城中主将亡，夜决无变；方婐妓哄饮，而一军突入。贼骇如天下，惊愕失措。■〈山上〈弓攵〉下〉文手刃其渠，握首级号于众曰：「敢抗王师者，有如此首」！贼乃溃。辄焚其营，追杀无算；贼竟平。舁父尸还。时年甫二十也。捷闻，将援萧山沈烈女事授官，俾讨贼；■〈山上〈弓攵〉下〉文以父丧，辞归，营葬金陵。及南中败，事寝。

　　当其随父任时，愿委禽者沓至，■〈山上〈弓攵〉下〉文俱不可；若求才之得兼智勇者，方许。至是，归于昆山土人王圣开，相誓偕隐；遂入吴门，结庐僻境，宅畔种梅百本以自给。人异其能杀贼而复有林下风，争识之；则见裙布钗荆恬然井臼，无复昔时英概矣。

　　「摭遗」曰：吾吴传诵毕弢文杀贼诗云：「吾父矢报国，战死于蓟邱；父马为贼乘，父尸为贼收。父仇不能报，有愧秦女休！乘贼不及防，夜进千貔貅；杀贼血漉漉、手握仇人头。贼溃自践踏，尸横满坑沟。父体轝榇归，薄葬荒山陬。相期智勇士，慨然赋同仇。蛾贼一扫除，国家巩金瓯」。吾初读是诗，谓其身在庄烈末世，无豫「绎史」事；比得「天都文类」，方识其于乙酉后，高隐吴中。因亟补传列此，俾与云英、淑英先后辉映之云。

　　烈妇钱氏、陈氏

　　仁和烈妇钱氏，诸生陈世正妻。乙酉，江上防军溃，氏偕世正姊陈氏避入富春山中。大兵下追方、马军，游骑四出，入山搜捕；被获。氏守三岁儿走，仰天大呼；知不免，跃赴江中，与儿俱死。游骑亟拥陈氏上马，坠马者再；发乱委地，肤色如玉。骑不忍杀，辄以好语慰之曰：「行将送汝归」！扶上马者凡六，恸哭大骂。骑怒甚，挥刀断陈氏躯为三截去。路人哀之，埋道傍古槐下。

　　「摭遗」曰：陈烈妇适仁和傅氏，婿曰天耳。毕命时，与弟妇钱年皆二十余。钱烈妇死时，娠数月矣；手一儿、腹一儿，同殉江鱼腹中。哀哉！

　　俞沉氏

　　俞沉氏，会稽殉义士俞禹机妻也；母女同殉于龙华潭。

　　时郡邑扰乱，氏年三十六、女十七。挈女登舟，别以一舟属子贻谷奉姑他奔。既而呼舟止，谓女曰：「骑逼村落，计终不免。吾诀矣！始所以分舟者，恐伤阿婆心，且不欲令稚子见也」。会骑至，将逼之。氏骂不已，自投于潭；女亦从之入。骑乃大呼烈妇、烈女去（时六月六日）。阅八日而殓，颜色犹生。女夫吴大节，儒家子。

　　何余氏

　　何烈妇余氏，山阴人；诸生何光卫妻。江防既溃，官军檄村落，氏家峡山环居千余户悉走避；光卫曰：「事亟矣！汝有娠，且挈三岁女滋为累。奈何」？曰：「吾思之熟；君去，毋我虑」！是夕遍纫衣裾，抱女走匿吴家坞港口苗田中。比旦，有隔河呼者曰：「苗田中谁何妇」？声未绝而控弦者逐田畔。氏惧，亟抱女起，投入港水以死。控弦者大呼隔河人趋救，隔河匿者窜者各骇散，不敢一返顾。有幸免者，窃见其状如是。时丙戌六月五日，年二十有三。

　　光卫从兄光有女，适本村唐氏子；同日抱子赴水死。年二十有八。称双烈。

　　「摭遗」曰：许文学尚质作「何烈妇传」，称烈妇从子某言：康熙癸丑客燕京，有告吴三桂逆谋者，捕其党甚亟。某适过一友旅寓，倏而重围三匝，寓人被缚无一脱。时若有掖之从门内出，人不之见。先夕，某梦乘舆驺从若王者，乃屏息伏道左；窃闻环佩声，视舆中人，为从母烈妇也。呼某名前曰：「诘朝当有大难」！悸而寤。至是乃验。因遍乞诗歌以纪其事。

　　张氏（故登莱道来斯行妾）

　　张氏，东平州人。父昌，官千户；母氏王：同遭白莲贼乱，不屈死。时萧山来斯行任登莱兵备，因鬻为妾；从之归。及斯行死，断发秉节；宗族贤之。丙戌，遇兵湘湖，欲洿之；氏预缝衣带，坚不可解，大骂，被刃死。

　　「摭遗」曰：萧山来氏本望姓，以巾帼尽节者最盛。兵至时，其投长兴乡水死者：儒士冠伦母俞氏、妻任氏，诸生冠朝妻何氏，儒士逢盛妻黄氏；又国子生沈骧妻来氏，诸生来裕女及婢小春。其投白马湖死者：诸生梦麟妾程氏。自缢张家村杨梅树下死者：贡士逢时母王氏。而进士集之妻杨氏者，为诸生杨雪门女兄；闻雪门殉义，恸哭沉水死，尤凛凛也。雪门名守程；妻汤氏，遇兵抱石投水；子趋救之，亦死。茹倪氏，山阴诸生茹芳妻。芳素与营弁谭某隙，谭拥兵擒芳；芳遁，遂擒氏及一子、一女。氏泣谓姑曰：「计惟一死，断不辱身贻玷清白」。弁迫胁之，鞿庞公池侧之空室，期以暮至。氏密缝襦裤，破窗投池水死。

　　李陈氏

　　李陈氏，居山阴之画桥。夫某，力农而贫；氏纺绩佐之，晏如也。乱作，居民仓皇奔避。氏既无力独行，求附娣姒舟；不许。遂率女沿河滨行；至青田湖畔，闻扰攘声四起。泣曰：「及今不死，后将有求死不得者。盍葬身此湖」！乃密缝女衣裾，拾巨土纳两袖而挈之赴水。越数日，偕行者语其夫；得尸于故沉处，色不变。

　　「摭遗」曰：同时遇兵以溺者，更有丁瑞南妇周氏；三跃三救之，而卒以自沉死。

　　越东以监国故，官军初下，毕力搜之。妇女之以节殉者多，书弗胜书也。此数者，祗存其着焉者而已。

　　香娘（故职方主事吴易姬）

　　香娘，吴人；为故兵部职方主事吴易姬。易自太湖兵败殉于国，全家尽节。惟香娘为官军所获，求死不得；主者欲收之充下陈，香娘泣曰：「我相公每饭不忘故君，妾亦何忍负之！必欲见辱，有死而已」！主者肃然起，凄然不忍加以刃；遂听其所之。香娘本金阊名下妓，艳于姿而工诗。于是入一草庵，削发洁身以老。

　　「摭遗」曰：草衣道人者，金陵人；故光禄许誉卿姬。病革时，密以剃刀薙衣之属贻誉卿曰：「当此丧乱之中，得全身为上；幸毋自辱」！尔时，若桐城孙职方姬葛嫩者，最知名；余澹心「板桥轶事」为之传。至如李香君之于侯朝宗而不肯屈于田仰、阮大铖，是尤青楼中所罕得。朝宗末路，无乃媿之！

　　隐隐（乙酉殉节诸生夏子龙姬）

　　隐隐一名素璚；姓沉氏，本维扬倡家女。有姿色，能诗。落籍，归歙诸生夏子龙。子龙倜傥有志行；好诗酒，不为章句腐陋之士。得隐隐后，唱和极乐。

　　甲申之变，子龙怏怏不自得；遂与之穷日夜，酣饮不复休。或规之；叹曰：「此信陵君所谓饮醇酒、近妇人者也；子未揣其意邪」！南都垂破，子龙已得奇疾，不可疗，遂死。属纩之日，隐隐凭尸哭曰：「天乎！亦知郎之所以死乎」？既而盛饰载拜，就棺旁结缳以死。

　　「摭遗」曰：全氏言夏子死，其族人名基者叹云：「子龙求死得死，是求仁得仁也。然而虽得之，犹恐目未遽瞑；得姬之死，而可以瞑矣」。沈隐为夏氏子，真知己也！初不在男女间事。当其时臣弃其君、奴卖其主者比比，而隐以一青楼故妓，独能呼天鸣心，从容不迫以殉；厥所归夏氏子亦幸矣哉！夏子虽贤，亦得隐而愈彰也；故「摭遗」不为夏子传而为隐传云。

　　「摭遗」补曰：当时闺阃中卓然以尽节闻者，又岂仅如斯而已乎！如靖国黄忠桓夫人闻难自尽禾中，徐忠懿夫人孙氏以赴水死，南海陈忠简母朱氏自缢九江村；漳浦黄忠端夫人劝公尽力王事，旋自经。其它如华亭张忠穆之如夫人数辈，皆能从容以礼而殉其主者，犹不乏人也。大凡考之弗详、载之差略，以稍见于前史者姑阙之；俟续辏为「列女」次卷。

　　●绎史摭遗卷十六

　　吴郡李瑶子玉纂

　　目录

　　方外列传

　　洪储无可（肃峰）无凡咒林醉和尚钱道人桑山人陈仙（悳宗、石屋僧、九顽民附）

　　储公为国难以前之僧，而独能收拾残山剩水之局，贤矣夫！诸祖传灯，未闻出身科目；天若以愚者开此一端。如无凡，则所谓十指间犹有血腥者；乃放下屠刀，立地成佛。咒林以贤公子而能割弃儿女情，于曲彔床上自摩其两趺以报君父之余痛；是非载来者，安得敏决若斯！之数人者，其为忠也、义也、释也、道也，则合而为一者也。现此宰官身，升诸狮子座；天又于文人、侠客、孝子、公孙、高士、真僧之外，而别创一格以位置之。至若九顽民者，乃九道人也；于国事略无关系。而皆骯脏自毁，以成于道；故合作一传附之。嗟乎！即此方外数辈、誉之则仙也、佛也；毁之则妄也、怪也。然皆奇男子也，而要不尽可悲夫！

　　昔东海生言：伽蓝显卜，皇觉缘以肇基；度牒秘遗，西山藉是返骨。道衍称佐命善世，雪庵为护法沙门；三主两朝，龙骧鸟逸：皆具杀活大手。岂非近世以来一绝奇公案哉！则谓之以是始者，而亦以是终也可。

　　列传十六

　　洪储

　　南岳和尚退翁者，名洪储，字继起；扬之兴化人，姓李氏。早岁出家，师事三峰，为高弟。后十坐道场，而苏之灵岩最久。

　　退翁父嘉兆，志士也。甲申之变，贻书其子曰：「吾始祖咎繇为理官，子孙因氏理；其后以音同，亦氏李。今先皇帝死社稷，而贼乃李氏；吾忍与贼同姓乎！吾子孙尚复姓理氏」。先是，中州李鬯和（寒石）耻与贼同姓，上书请改理氏。嘉兆未知而适与合，天下传为二理。洪储虽出家，然感其父之大节，时时思所继。

　　丙戌以后，东南之士濡首焦原，相寻无已。而吴中为最冲，皆相结纳，从者如市。其才厚重不泄，为人排大难最多，世不尽知也。辛卯，竟被连染；诸义士争救之。久而得脱，好事如故。或以前事戒之；则曰：「吾苟自反无愧，即有意外风波，久当自定」。又曰：「道人家得力，正于不如意中求之」。又曰：「使忧患得其宜，汤火亦乐国」。吴中高士徐枋叹曰：「是真以忠孝作佛事者也」！枋所居涧上草堂，正当灵岩之麓；生平少所可，宁耐寒饿，不肯纳入一丝、一粟之馈。顾独于洪储有深契，自称「白衣弟子」。洪储时其急而周之，无不受。尝曰：「退翁是西竺国中所谓大人者也」。

　　故仪部周之玙，三吴之良也；临终脱然谈笑逝。洪储蹙然沉吟曰：「是恐非故国遗臣所宜」！闻者瞿然。嘉禾吴鉏有大志；一见，辄叹曰：「军持中有此老，吾辈宁不媿死」！一日，登堂说法，忽发问曰：「今日山河大地又是一度否」？众莫敢对。

　　居吴既久，明发之慕至老弗衰。乃筑报慈堂于尧峰祀其父，同人私谥曰「孝敏」。晚以南岳之请，主讲福严寺；吴人惟恐失之，复迎之归。壬子，卒于灵岩；年六十又九。

　　「摭遗」曰：退翁着有「灵岩树泉集」、「孝经笺说」。其在沙门凡四十年，闳畅宗风，笃好人物，大类三峰；海内皆能道之。俟斋先生曰：「是非退翁心之精微，但观其每年三月十九日素服焚香、北面挥涕，二十八年如一日，是何为者」！全氏云：「易姓之交，诸遗民多隐于浮屠。其人不肯以浮屠自待，宜也」。退翁本国难以前之浮屠，而耿耿别有至性；遂为浮屠中之遗民，以收拾残山剩水之局，不亦奇乎！

　　退翁嗣法弟子满天下。其最，曰嘉鱼熊开元，故大学士也。初依之说法，为执爨事。退翁一见，辄叹为非常人。后居华山，名正志。其次，曰宣城沉麐生，故监司寿岳子也。寿岳死国，麐生深抱王裒之痛；遂师事之。后居姚江，名大瓠。再次，曰归安董说，故诸生也；经学极博，高隐浔溪。辛卯之难，道场星散；说独负书杖策入山开讲，为时下所重。后居尧峰，名南潜。

　　无可（啸峰）

　　无可，桐城人，姓方氏，自署其号曰浮山愚者。自披缁后，故无常名：初在天界，为无可；既入匡庐，为五老一；居寿昌，为药地、或为墨历。人讹呼之，又名之曰木立。其最后，称为「愚者」也。父孔照，领袖清流，世称贞述先生。

　　无可少尝避地南都，与吴中杨廷枢、陈子龙、夏允彝辈相友善。时事方亟，而在廷多恬嬉无与图难；乃愤甚，日偕陈、夏诸子画灰聚米筹当世计。崇祯庚辰，成进士。会父以楚抚被逮，上书跪阙下，泣请代囚；帝为动容。寻擢翰林简讨。闯贼陷京师，父子俱见絷，幽勒搒楚濒于死。福王立，马士英当国，与阮大铖以门户旧隙掊击无虚日。无可叹曰：「是尚可为耶！不亟去，人将浊流投我矣」！遂褫衣散发，卖药五岭间自给。

　　唐王召之，未赴。后永明王连以大学士召用；未几事败，复叹曰：「南荒尽矣，舍西竺安归」？及大兵入，知其为粤臣，物色得之；令曰：「易服则生，否则死。袍帽在左、白刃在右，惟自择」！乃辞左而受右。帅起为之解缚谢之，听为僧；遂披缁去。人皆钦其志，加礼之。

　　旋诣天界事俍公，足迹遍诸山。已访所知于荷叶岭；所知者远出，就其草庵以居。积三月，寒铛破灶子，亲水火。尝题一箑，为居士鸿庄者见之；诧曰：「此桐城方密之也」。捉臂大笑。自是■〈车从〉迹绽露。

　　密之名以智；自以相粤无成，竟落染。历主寿昌、青原诸讲席，而遂以僧终。

　　「摭遗」曰：密之，于崇祯朝供事内廷。一日，帝御经筵回，天颜不怡，忽叹息至再曰：「求忠臣必于孝子之门」。近臣跪请其说；帝曰：「今早经筵上展书官陈某，其父以巡抚河南失机系狱，处决在即矣；而其子衣锦熏香展书朕前，略无戚容。不孝如此，其能忠乎」？近臣对曰：「展书官，旧例皆然。跪进上前，防有不洁气；故必衣饰鲜华，熏香盈补。要令展书时，芳馨袭御座耳」。帝曰：「知此例，便当辞官；不然，辞差可也。今新进士有方以智，其父方孔照亦以巡抚湖广与陈某父同罪下狱；朕闻以智怀有血疏，日于朝门外候百官过，叩头呼号，求上达，代父死。此亦人子也」。言已，又叹曰：「求忠臣必于孝子之门」！未几，孔照释而陈辟（此甲午秋九月事）。甲申三月之变，方氏父子皆陷于贼。当时凡被刑辱一夹、二夹不等者五十又五人，好丑不齐；而密之亦在辱中。贼去，南归。后南都立，马、阮诬孔照曾洿伪命，入之六等罪中；举朝大哗，乃已。右传不列粤臣而列于方外者，以密之虽事三朝，略无政迹；迨其后就白刃、披缁衣，嗣法俍公，世竟以善知识称，尚其晚节也。故于南中熊鱼山下，特设一座。鱼山，则以官以经济重，见诸前史；故不得入「方外」。

　　无可同时，有啸峰者，亦皖人；尝历官都给事中。与之并师俍公，时称为皖江两大师。

　　无凡

　　无凡，姓汝氏，名应元，字善长；华亭人。释名行诚，世称其字曰无凡；故太傅张肯堂麾下总兵官都督同知也。少读书，通文笔。颀大魁硕，有勇干，善料事。以贫故，且与肯堂为同里，遂服役；时年尚未二十。肯堂一见，异之曰：「此非隶役中人」！及巡抚福建，应元在幕府最荷委任；往来海上，指麾诸将。以捕盗，积功至都司佥书；然尚侍军未上也。

　　乙酉四月，以公孙茂滋同归松江，而南都亡。考功夏允彝倡义时，吴淞总兵吴志葵故出夏门下，以麾下应之；荐绅则尚书沈犹龙、给事陈子龙、中书李待问，皆松之望也。应元遽以便宜尽发张氏家丁，出家财为支军一队与志葵合。或骇之曰：「此大事，子何匆匆为」？笑曰：「我公志也」。于是夏、陈诸公相纳，以袍笏列拜之于营前。且曰：「斯四十年领袖东林之钱尚书所不肯为」！而应元名遂大震。

　　未几师败，仍护公孙以浮海入闽。唐王知之，大喜；即授御旗牌总兵官，都督同知福州。时军政归郑氏，肯堂虽位大宰，不得有所展布。王议亲征，以肯堂任水师，率麾下，从禡牙；将发，而郑氏以其私人郭必昌代之。已芝龙降，唐王出走，肯堂浮海至舟山依黄斌卿；适监国鲁王方失浙东，即关求援，斌卿不纳。肯堂力争，不应。应元曰：「斌卿意叵测，请使死士刺之，夺其军以迎监国居之」。肯堂曰：「危道也，汝姑止」！张名振之应松江也，都督亦踊跃欲赴。肯堂曰：「事未可知，吾今不可一日离」。汝尝抚茂滋，谓之曰「我大臣宜死国；下官一线之寄，其在君乎！他日幸无忘」！曰：「谨受命」。忽一日大风雨，呼之则已空阁，不知所往；肯堂大惊，如失手足。次日，有补陀僧入城曰：「昨有一伟男子来，腰间佩剑犹带血痕。忽膜拜不可止，亟求剃度。麾之不去，不知何许人」！其侪辈闻之，亟归告肯堂曰：「此必吾家应元也」。已而以书来谢曰：「公完发所以报国，应元削发所以报公。息壤之约，弗敢忘也」！自是遂为僧于补陀，号无凡。居茶山，筑宝称庵。

　　辛卯舟山破，肯堂以二十七人死之；独命茂滋出亡。无凡遽入城，则已失茂滋所在。乃诣辕门求葬故主，诸帅欲斩之；提督金砺故好佛，怜其僧，以好语解之曰：「汝亦义士，然此骨非汝所得葬；不畏死耶」！无凡曰：「僧固带头来，愿葬故主而死；虽死不恨」！金曰：「吾今许汝；葬之毕来此」。曰：「诺」。乃归殓太傅并诸骨为一大冢，瘗之。径诣辕门请囚，诸帅咸惊异，乃命安置太白山中。无凡既不得自由，密遣人四出诇茂滋。闻其羁鄞狱中，乃令同院僧之出入帅府者为金砺言：「无凡精晓禅理，可语也」。金喜，延与语，相得甚驩；则乘间为言「茂滋忠臣裔，可矜。且孺子无足虑，丐往一视」！许之。无凡乃请之当事，求出之，不得；以合山行众请之，又不得；请以身代，亦不得。会鄞义士陆宇燝等以合门四十余口保之，茂滋乃得出；无凡又为之力请，竟得放归华亭。

　　后数年，茂滋以病卒。无凡遂终其身守张太傅墓下，老死于补陀云。

　　「摭遗」曰：读应元之言曰：「公以完发报国，吾以薙发报公」；直使百世而下，令人起敬不已。即领袖东林之钱侍郎，得无媿见九原邪？本传初宜从其俗姓入「舟山殉节」下，然其苦节正在入补陀后也；故列诸「方外」，以彰其报主之诚。

　　咒林

　　咒林明大师，故右佥都御史巡抚苏松、谥忠敏山阴祁彪佳子也，世所称祁六公子者是。不以祁氏子传，而以大师传而竟入诸「方外」者，悯其志、且以悲其为忠臣后也。本名班孙，字奕喜，小字季郎。其兄曰理孙，字奕庆；以大功兄弟次其行，故呼之曰祁氏五、六两公子。班孙受生时，母氏商尝梦一老衲入其室。生有美姿，白如瓠。而双足重趼，日堪行数百里无倦；又时时喜结跏趺坐。

　　彪佳尽节未二旬，东江兵起，其群从之。长曰鸿孙者，尝与彪佳同学蕺山门下；遂将兵江上，冀有以申从父志。于是理孙、班孙二子罄家饷之，与黄氏世忠营勒。及事去，鸿孙走死，二子乃别求为计。班孙娶朱氏，为故少师总制滇黔、谥忠定爕元女孙。其妇翁兆宣，官都督后府都事；戒之曰：「勿更从事焦原矣」！弗听。

　　祁氏自夷度先生下，以淡生堂藏书甲于江、浙间。其诸子尤豪，喜结客，讲求食经；四方簪履望以为膏粱之极选，不胫而集。洎二子兄弟自任以故国之乔木，虽屠沽、贩竖有一技长，亦兼收并蓄。家居山阴之梅墅，其园亭在寓山，柳车踵至。登其堂，则复壁大隧莫能诘。时有慈溪布衣魏耕者，狂走四方，思得一当；二子与之誓天，称莫逆。耕之谈兵有奇癖，非酒不甘、非妓不饮，礼法之士莫之许；而二子独以忠义故，曲奉之。每至，则盛陈越酒，呼若耶溪娃以荐之；又发故藏壬遁、剑术之编以示之，又遍约同里诸遗民如朱士稚、张宗道辈以疏附之。

　　壬寅，或有告变于浙之幕府，刊章四道捕魏耕。首者曰：「苕上耕妇家、梅墅耕死友，多所啸聚」。官兵亟发，果得耕；遂并缚二子兄弟去。兄弟争承其狱，祁氏之客谋曰：「二子并命，事不更惨」？乃纳赂而宥其兄，以班孙遣戍辽左。其后理孙竟以痛弟郁郁死；祁氏之衰破，自兹始。君子曰：「是固忠敏之子也」！当是时，禁网尚疏，宁古塔将军得赂，则弛约束。丁巳，班孙脱身归。已而里社中渐物色之，乃祝发于吴之尧峰；寻主毗陵马鞍山寺，遂以咒林明大师称。时荐绅大夫皆相传曰：「是何浮屠氏！但喜议论古今，不谈佛法。每及先朝，则掩面哭」。然终莫有知之者；而咒林之名日益着。

　　尝于曲彔座上摩其足，喟然发叹曰：「使我困此间者，汝耳」！癸丑冬子月旬又一日，忽沐浴，竟曳杖绕堂走；曰：「我将西归也」！入暮，跏趺坐，垂眉久之；既复张目周视，又久而后逝。发其箧，有所着「东行风俗记」、「紫芝轩集」；且得遗教欲归祔.人始知为山阴祁氏子之自关外来者；遂如其教以归葬。

　　「摭遗」曰：咒林以贵介公子，竟脱焉为僧；时其母伯商夫人犹在堂、室人朱氏正盛年也，门无次丁。论者颇以其于骨肉间失之太忍，终欠一着。吁！咒林当日自岂不知所谓忍也哉？顾实谓之不得已也。惟其生性好奇，当东归时留一妾于宁古塔；及披缁，亦累作东游。东人或与之谈禅，受其法，称弟子。尝语人曰：「宁古塔麻菇，足称天下第一；以吾妾所居篱下出者，又为宁古塔第一，令人思之不置」！其风流余韵如此。谢山全氏曰：「自公子兄弟死，淡生堂书云崩星散矣。是岂特梅墅一门之衰，抑亦江东文献之大厄运邪」！

　　醉和尚

　　醉和尚，无名；以其逃名醉乡，遂以「醉」名。其未为僧时，姓周氏，名元懋，字柱础，一字德林；宁波文穆公应宾从子也。以应宾荫，累官南京右军都事、屯部郎中，榷税杨关；奉使蜀中归，知贵州。调思南，丁内艰，未赴而国难作。生而跌宕自喜，本思以文辞置身馆阁；及受门资之宠，非其好也。

　　东江建国，服未阕，钱肃乐屡招之，辞不出；而破家输饷弗少吝。丙戌六月，家人自江上告失守；乃恸哭自沉于水。救之苏，即削发入灌顶山中。性故善饮，至是日益饮无度；又不喜独酌，初呼山僧不问能否强斟之，夜以达旦。山僧为所苦，遂避匿；则呼樵者强斟之。樵者以日暮长跪乞去，无与共，则斟其侍者。侍者醉而仆，乃呼月；月落，乃呼云。灌顶去所居且百里，酒不时至；又以深山觅酒伴不易，始返其城西枝隐轩。

　　每晨起，即呼子弟饮；子弟去，则更觅他人。他人或出，则携酒极之于其所往；不遇，则执涂之人而饮。于是浮石十里中，望见颜色皆不敢近。无已，始独酌。已而，积饮成病。凡劝止者，辄叱之去；或以无子请少间，则张目不答。有长者规之曰：「郎君不思养身待时耶」？乃瞿然不饮。出三日，则纵饮如初。然虽以酒困，凡江湖侠客之有事投止者，虽甚醉，蹶然起接，无失词；倾其所有以输之。因是，家尽丧。

　　旋得呕血疾不止，卒，年四十。妻氏俞亦自毁，继之死。

　　「摭遗」曰：全氏引梨洲之言云：「是不甘为异姓之臣，乃甘为异姓之子者也」！全氏曰：「吾乡浮石周氏，披缁者三：通城以佯狂死，所谓颠和尚者也；思南以沉湎死，所谓醉和尚者也；顺德以苦身持力不入城市死，所谓野和尚者也。是三公者，真所谓有托以逃者邪！其在和尚中，当为唐子然，而不媿孤臣矣！其志节之奇，尤莫若醉和尚」！

　　钱道人

　　钱道人者，不知何许人。貌清而癯，举止矫异；语无伦次，人因以「疯子」呼之。自言「明进士，不能死；又相之文为其所作」。好事者考之，疑即嘉禾钱氏之名槚者也。

　　康熙初，渡江而西。渡船至中流，索渡钱；道人张空拳、瞪两目曰：「咄咄」！舟子窘辱之，突起跃入江。时雨雪祈寒，篙师骇救；而江流迅急，已无及。及抵岸，则道人故在江澨，破衲间悬冰铎如缨络作琳琅声；向舟子拍手大笑，曳冰而走。至西陵，趺坐道旁。或怜之，且谓其冻将毙也，环视之；道人少闭目有顷，破衲中热气如蒸，衲倏干。蹒跚入萧山城西，趺坐凤堰桥上，坐处雪不沾。近市中竞传渡江事，咸疑为神。选事者谓试之，必更有异；乃闭诸空舍中，戒勿与食，并绝水饮。至十许日，瞷之，固无恙。因饷热粥一瓯；甫受，粥已汩汩入喉。守者曰：「粥满釜方沸；能啜，我不吝」！道人即以两手捧釜，须臾啜之尽，唇舌略无恙；人更异之。复与■〈飠不〉饦数百枚，又立尽。再益之以汤饼至无算，食兼十人而未觉其饱。一老儒泛云：「此人自诩曾登甲科，当招之讲「四子」书」。道人闻之，踵门而告曰：「翁欲吾讲「养气」章邪！子舆氏尚云难言也，吾何敢置喙」！老儒大惊，遽下拜。盖拟以此书穷其底蕴，实未出诸口而忽为道破也。时有人以母抱沉痾，求判吉凶；曰：「君贫而孝，当令无恙；且小有所赠」。腰间出葫芦一，倾药如米黍曰：「半可服；半可投以铅镕之，给终岁粮」。其人如法，母果愈。投铅，果得白金。于是人尽神之，呼为仙。或携其邀游马鞍山；适僧出，众欲炙饼无所乞火。道人乃坦腹卧地，以饼数十百层累腹上；逾时，热气蒸出，饼已熟且馥，作兰蕙香。

　　与之游者日丛至；有叩必答，多中隐。已而厌之，辞去。濒行，谓门下曰：「萧山百年后，当产地仙。诸君虽雅慕，轻举无益也」。又诫之曰：「炼汞采补，蛊人入髓。无知者堕此恶道，惜哉」！选事者弃家尾之。中涂回顾曰：「咄，子母妻子女倚闾望，胡恝然行」？行至数百里，绝无他词。从者心动，返；而道人竟飘然长往不知所之。

　　桑山人

　　桑山人，姓许氏，名澄；汴人也。少举茂才。崇祯中，尝献剿贼三策于督师杨嗣昌；不用，郁郁归。甲申后至淮上，会刘泽清延揽东南游士，入其幕。既而与泽清语不合，拂衣去。

　　乡之人有怨者，发其隐事于我帅之镇汴者；乃走匿桑下，因自姓桑，号桑山人，日与嵩阳曹道士游。夜坐忽耳鸣，丝竹徐发；若有物拔其顶，耸身丈余，骨节皆通。自是竟得道。尝卖药嵩山庙市，以水酌喑者能言、洗盲者能睹。许州童子或为狐所苦；邀过其家，呼狐出。狐遯，追斩之；空中啾啾有声，毛落盈把。人遂以为神。

　　已复还汴。怨家见之曰：「此许某也。虽服道士服而能逃我缚乎」？率十数人掩捕之。山人乃大笑，独身指挥，尽缚诸捕者。揖怨家者谢曰：「天壤甚宽，人心自窄。尔必吾杀，吾必尔报。怨之不解，伤吾道矣！吾姑去」。遂身游衡阳，不复返。

　　陈仙

　　陈仙者，本名王宾，字天倪；定海诸生。少负异禀，诗文、书画无不入妙。性高伉，不肯一毫挫于人。

　　甲申之变，号咷于野。当是时，大江以南顽民未化，而海氛错出，以故定海多群不逞；风波所震，猿鹤皆惊。遂遯迹，中怏怏不自得。忽一道士过之曰：「吾子诚高士，然丧乱之辰，负此刚肠，恐为意外之变所折也！吾授子药，急则用」。初不以为意，庋其药阁中。未几时，果当厄；因念道土言，姑试之，神效。乃稍稍习之，已泠泠然轻举矣。又念当此身世，良不如长往，但罔之何所向。注念须臾，蓦睹洞天瑶草，非复人间世。道士缓步出，握手笑曰：「此罗浮也，当与君居此」。顾其家中忽失王宾所在，则相与求之山巅水澨，而消息屏绝；佥谓其已死。一日，降于其里人之庭，呼其友来前。空中作书曰：「吾不欲以出世之面目，来归里巷；但踪迹不可不白」。遂告以道士颠末。于是，其家始大惊。时计其年，犹未逾三十也。

　　当在家日，所作诗画或有藏之者，动见灵异。因共呼为仙，谓之陈仙人墨迹云。

　　「摭遗」曰：当时尊艾耆宿身豫庙祀，以所图不遂，因而振衣千仞，固其宜也。若陈仙者，则一祭酒弟子耳，且年最少；于故国、故君有何所涉？乃必欲保此发以遯于黄冠！全氏云：「是为柴桑之变局，则又一奇也」。

　　先时，维阳僧德宗者，谭祸福奇中；兴平伯高杰折节皈依。方金声桓团练两淮时，德宗说其「好为之，二十年后为江右主」；一若有先知焉。史督辅一日与杰及监军陆逊之四人同坐，杰询曰：「弟子他日得免于祸否」！僧曰：「居士起家扰攘，今归朝为大将、为通侯，皆不足为居士重。惟从史居士一志并力，生世尽诚，没世留名，可谓得所归矣；儒家为之圣人、我法为之菩萨。徒问老僧无为也」！杰乃敛客俯首，督辅亦称善。

　　大兵下江南，邳州有石屋僧者，见里中国子生王台辅大集亲朋哭祭先帝，而后就缢。僧适过之，手持一麻鞭指之曰：「此亦常事也，恶用是矜张为」！后数月，有人渡河来者，曰：「石屋寺一僧以雉经死，有麻鞭在其侧」。僧名不可知，以其死石屋，而遂名之曰石屋僧。

　　国变后，有变服道士服，纵其嬉笑怒骂以舒其沉郁之气而自全者得九人。惟于国事无系，故世或以道人呼，而「摭遗」合名之以「顽民」也。当献贼乱蜀时，成都市上之最著者，曰狗皮道人、铜袍道者，又曰铁道士、铁娘子、活死人者；又先后之散见者，曰占月、心月两道人，曰鬼道士、朱衣道人者：是皆■〈车从〉迹诡异，而隐以殷民自痛者也。乃作九顽民传。

　　狗皮道人者，黄冠朱履，身被狗皮、口作狗吠，乞食成都。成都之狗同声相应，群然来从，几成狗国。市人惧，急与之粟、与之钞，乃画然作虎啸，狗类皆辟易而道人亦勿见。俄而，献贼至，狗皆突出马前作狗声。贼怒，逐之弗及；呼其下加鞭逐之，亦弗及。贼益怒，跃马独出射之；矢及其脑激而还，贯贼骑，骑蹶。贼骇以为神。比贼僭号，元旦受朝贺，忽狗皮者列班行中，作狗吠如故。贼怒且恨，命缚之；顷刻庭陛间狗声数千，合城俱应，喧震天地。贼大呼「杀！杀」！众若不闻；盖为吠声乱也。贼乃惊退。退而狗倏绝声，道人亦杳。

　　铜袍道者，张闲善也；联铜片周其身，行则丁当有声。于狗皮后见于川，川之人遂以「铜袍」名，而或又呼为「张丁当」。尝与滇中铁道士饮市中，即醉，则歌呼乌乌，大恸去。铁道士，残明诸生，初不详其姓氏。以避乱出游。及永明入缅，并弃其家学道。已而辟谷不火食；性惟熹酒、更熹铁，见必膜拜，首覆一折脚铛为冠。人与之酒，少即张口下，多则脱铛受；且行且咽，歌且哭。若妇人与之，则睁目曰：「男女也，可授受乎」！麾之弗顾。所至间向人丐铁一片，自肩臂胸背至腰以下悉悬之。小大如鳞。故与铜袍遇，辄击掌狂笑；于是，鏦鏦铮铮金铁皆鸣，而哄然入市。

　　方成都市上之乞食者，又一女子，自称铁娘子。腰缠铁索，麤如牛，重不可知。自西之东疾走，大呼曰：「铁娘子失去铁牛一头；报信者，予钱十万贯」！呼数日，贼以为妖，帅千骑射之；矢若飞蝗，卒无一中。贼乃大怖，归而病。未几，天兵下，即中创死。铁娘子者，后从狗皮道人竟仙去。

　　活死人者，本蜀中素封子；姓江氏，名本实。国亡后，亟散家财、弃妻孥，入终南山；得炼形术，因自号活死人焉。寻结庐妙高峰顶，十年丹成。弟子甚众；独陈留王者，得其旨，能于水面立、峭壁行，驾云往来。一日，缚虎为骑；活死人怒责之曰：「所贵乎道者，静无为也；有为则骇世，岂妙道哉」！陈留王乃面壁三年；曰：「斯可矣」！遂授以道。既而曰：「道有传人，吾将蜕已」。趣掘土穴仅容身，入居之；命封土，毋许通隙。既埋，群弟子朝夕拜，呼之辄应。三年后，始寂；乃立石表之曰「活死人之墓」。

　　酉、戌后，有上官常明者，南昌人；尝为武弁，居天津卫天妃宫为道士。年六十余，有道行。闽中败，忽命其徒购一缸舁之庭。遽入试之，南面坐；曰：「正好，不须择日眩世，去了罢」！即瞑目逝。缸贮于室三年。其徒素无赖，好饮博，谋出其尸，以缸易酒。夜启之，枵然也，大惊；已遍体生疮不能动。有客自吴门还，与道人有旧，遇之淮阴市，问何日离天津？云三月三。客乃留之饭。临别，授一方，乞付其徒治其疮。客归诣之，始知道人先三年亡；启缸之夕，正上已也。

　　上官同里周德风，字思永。博学工诗，曾列仕版。南都亡，弃官入道，自号占月。游广陵，搢绅间多师事之。豫告死期以坐化，年七十又六。后有所知从武当来，遇诸涂，云将入终南去；且附书于徒。

　　同时有心月道人谭守诚，酃县人；儿时见一绀发道者入其舍曰：「此子骨气非凡也，他日可肩吾道也」。家人怪之；道者遽勿见。明亡，谭竟以黄冠弃家，遍游名山。一日，遇王真人昆扬，偕往武当。修真三十年，授龙门心印。且曰：「尔得吾道，以度人为第一义」！以故游行天下，专事援人；虽盗魁，亦能诱之革心归善。止江宁城西虎踞山之隐仙庵；既而语弟子曰：「某日吾将归」。乃端坐说偈而逝。

　　宿州鬼道士，姓章，失其名；以其能役鬼，故以鬼为号。若曰：「国变时，鬼或有胜人处」。鬼名柳青，随道士所至，常住徐州。大雪中，麻衣踯躅，汗津津如六月状。明春，徐之人挈榼登山；道士乞饮，或曰：「一壶酒，群饮且不足，安得余沥」！道士拊掌拾一石子如豆，呵之成白金，付主人奴代沽；尽醉数十客，而壶未竭。于是有御史者奇之，与之游，多奇迹。一日，忽请贷金十笏，御史者有难色；鬼道士曰：「戏耳，吾自有吾金」。呼柳青来，遥指榻上，则黄白粲粲列；细审之，皆御史囊中物，大疑。道士复呼柳青去，则物已空。明日，御史者竟暴卒。南中亡，道士祷于鬼，沉于桃源之渊。后数年，徐之人往山左，过泰山酒楼，闻有歌「大江东」者；视之，则依然一鬼道士。

　　朱衣道人，不知何许人；自言为明诸生。国亡，弃家入道，能作九州外夷语。冠玉冠、服朱服，尝自三吴走苏门，七日往返；寄人家书，有验。尝戏作纸鸢数十丈，坐二童子于鸢背，且给以金鼓鼓之，乘风吹去，高入云霄。人闻其声，疑是天乐。或有知之者曰：「此朱衣者，为明室支孙」。盖隐其所姓，而告人曰明诸生。

　　「摭遗」补曰：狗皮、铜、铁、活死人，行■〈车从〉诡异。仙也？怪也？吾无以名。上官而下三人，去来自若也；故不设怪，而道即在是。彼以鬼为役者，明示一不为人役之志。若朱衣者，岂果改玉藏形而深抱所隐者邪！是固十乱也，而吾乃以九顽称，亦曰有妇人焉尔。

　　案昔泉唐老狂冯山公书九道人事，与陈定九传差有异。然事于国亡后见，则征且信也。今吾于「九顽民传」，则又与老狂之所云云，未同而合者也。

　　●绎史摭遗卷十七

　　吴郡李瑶子玉纂

　　目录

　　逆臣列传

　　左良玉金声桓、王得仁

　　左宁南跋扈早着，用甲后则衰病侵寻矣；称兵内向，实为黄澍怂恿以成，遂不能逃一「逆」字。赧王云：「看他本上，原不曾反」；论者目为疑案，直是千秋遗恨耳。至金声桓则翻覆无成，惟以嗜杀立威，生民涂炭。温氏谓其始终一贼，列于「逆臣」；良不诬也。甬上全氏言：「金、王断非成事之人。然使当时赣州无梗，则李成栋之兵下庾关、直抵江上；外援未绝，虽终非官军敌，而围城亦未易遽下，且尚有退步也。乃天特假高进库以厄之，以是知大命之有归也夫」！

　　列传十七

　　左良玉

　　左良玉昆昆山，辽东人。以军校，历职至都司。崇祯元年，宁远兵变，巡抚死；坐削职，窘甚。已走昌平，投总督侯恂麾下。大凌河围急，恂与总兵尤世威议所遣，世威言非良玉不可。良玉顾为走卒，当夜世威往谕意；诘旦，恂大集军士，乃拜为副将。酌酒三、令箭一，并以金三千送之行；曰：「三卮酒，以三军属也；令箭，如吾所亲行者。尔诸将勉听左将军令」！即拜疏入朝。良玉遂连战松山、杏山下，录功第一；身经百战，绩最多。岁余，擢至总兵官，以故感恂恩次骨。献贼躏江此，良玉往来堵剿；至辄报捷，渐自恣。

　　十年，应天巡抚张国维入山搜贼；三檄调赴，不应。总理熊文灿至安庆，令以其军听节制；良玉心轻之，不为用。明年，贼假官军旗号袭南阳，屯南关。良玉适至，疑而急召之；献贼逸。追及，发两矢，中贼肩；复挥刀以击，流血被面，乃为其党救之去，逃入谷城。未几请降；良玉知为伪，请击之，文灿不许。十三年，杨嗣昌出督师；奏其有大将才，拜平贼将军。寻加太子少保；浸骄日甚，遂不受约束。

　　献贼自马瑙山之败，妻妾俱被擒，窜入兴归界。良玉乘胜力追，降其党过天星为部将。贼既穷，遣使操重宝啖之曰：「公所部杀掠多，而阁部猜且专。献忠灭，公亦不久矣」！良玉心动，纵之去。监军万元吉审其跋扈，劝嗣昌制之；不听。已而贼入蜀之巴州；召合兵往击，九檄不至。贼竟席卷出川，陷襄阳，襄王被执，嗣昌不食死；诏落职，戴罪自赎。即从南阳进兵，大破之，降其众数万；献贼中股负重伤，宵遁。而闯贼适至，困良玉于偃城，几陷；得陕西总督汪乔年兵救之。

　　帝时肃清军政，专倚良玉办贼。十五年三月，闯贼围开封急。时侯恂系于狱，命释之，起为督师；发帑金十五万犒良玉营激劝之。会师朱仙镇，官军营北、贼营西，贼势猖獗。良玉一夕拔营走，群帅望见皆溃。贼于要道先掘堑而从后，大呼掩击。良玉兵大乱，下马渡沟，僵仆溪堑中，趾其颠而过；贼更蹂之，遂大败，弃马骡万匹、器械辎重无算。走襄阳，迁延不进。寻开封以河决亡；帝怒，罢恂官，而罪不能及良玉也。

　　良玉壁樊城，大造战舰，驱襄阳一郡人以实军，有众二十万。时已多病，不能与闯贼角。贼复以众十万至，争渡，势不可遏；乃引舟夜遁。抵武昌，从楚王乞二十万人饷曰：「我为王保境」。王不应；乃纵兵大掠，火光照江中，宗室士民奔山谷中，半为土寇所戕。驿传道王扬基夺门出，良玉兵劫其赀并及其子女。自十二月二十四日抵武昌，至十六年正月中始去；居人庆更生。

　　蕲州守将王允成顺流为乱，破建德、掠池阳、下芜湖，泊舟三山、荻港间；声将载兵，漕艘、盐船尽被劫夺。南京文武陈师江上为防御，商旅不行，士民一夕数徙。都御史李邦华奉召出湖口，亟草疏以闻。良玉招允成，以危词慑之，稍敛；令安庆巡抚发九江库银十五万，补己营六月粮。邦华陛见，帝论良玉溃兵状；乃请归罪允成，诏诛之而奖良玉能定变。良玉留允成于军中，竟不诛；军留安庆十数旬，始溯九江上。

　　献贼破湖广，沉楚王于江；坐视不救。秋八月，入武昌，自立军府。总督侯恂已解任，兵部侍郎吕大器来代，恂中道逮下狱；良玉知以己故，心鞅鞅，遂与大器龃龉。江右诸路告急，率不为援。

　　甲申正月，封宁南伯，其子梦庚挂平贼将军印；功成，世守武昌。命给事中左懋第便道督战；良玉条具进兵月日以闻，未报，京师陷。福王立，晋爵为侯，荫一子锦衣卫正千户；与黄得功等列诸镇，专以上流事委诸。寻加太子太傅。时闯贼败于关门，得趁其隙稍复楚西境之荆州、德安、承天。而湖广巡抚何腾蛟及总督袁继咸居江西，皆与之善；南都因倚为屏蔽。

　　良玉长身頳面，骁勇；能开左右弓，箭不虚射。目不知书，而多机智；亲军爱将，得众心欢，以是战辄着功。兵数十万，号百万；前五营为亲军，后五营为降军。每春秋肄兵武昌诸山，一山轵一色，山谷为满。军令以两人夹一马驰，曰「过对」；马足动地殷如雷，声闻数里。诸镇兵，高杰最强，而远不及于左。比朱仙镇之败，精锐略尽；后归者多乌合。自以老且病，已无意中原；故军容虽盛，法令不复相慑。马士英当国，与阮大铖虑东林倚为难，谩辞修好，阴忌之；以良玉由侯恂起，恂故东林也。会监军御史黄澍入朝，挟良玉势面触士英奸。士英恨甚；使人纠其赃，拟旨逮治。澍返，缇骑至；良玉留弗遣澍。乃阴讽将土哗，欲下南京索饷以救澍；澍复曰：「以清君则为请」。亡何，有北来太子事；良玉疏救，言「东宫之来，吴三桂实有明验。诸臣逢君，不顾大体；何至一家骨肉，视若仇仇」！澍遂藉此激众，以报己怨；召三十六营与之盟，良玉意始决。具流传檄，声明士英七大罪讨之。疏云：「窃见逆贼马士英，出自苗种、性本凶顽。臣身在行间，无日不闻其罪状，无人不恨其奸邪。先帝皇太子至京，道路汹传，陛下屡发矜慈；士英以真为假，必欲置之于死而为快。臣前两疏，望陛下从容审处！犹冀士英夜气稍存，亦当剔肠悔过，以存先帝一线。不意奸谋日甚一日，臣自此不与奸贼共天日矣。臣已提师在途，将士裂目指发，人人思食其肉。臣恐百万之众发而难收，震惊宫阙；且声其罪状，正告陛下。仰祈刚断，与天下共弃之」！下列翻「逆案」、修「要典」、鬻官爵、进私党。「两子枭獍，各操重兵；司马昭将复见今日。私蓄歌女，希图选御，乱及中宫。又睚眦报怨，生平不快意人，一网打尽。九重秘密，而言动周知。募死士诡名禁旅，以观陛下动静；辄谓废立由我。凡此罪不容于死者有七」。疏计千余言。末云：「此非臣之言，诸将士之言也；非独臣标将士之言，天下忠臣义士、愚夫愚妇之公言也。伏乞陛下立将贼臣士英等肆诸市朝，传首四方，用抒公愤。臣等束兵计刻以待，不禁大声疾呼，檄切以闻」。其檄有云：「本为报仇而立君，乃事事与先帝为仇；初因民愿而立王，乃事事拂生民之愿。除诰命、赠荫之余无朝政，自私怨、旧仇而外无事功」。又云：「朝中奸党尽去，则诸贼不讨自平；倘左右凶恶未除，则河北虽平无用」！檄发，良玉遂举兵邀巡抚何腾蛟偕行；腾蛟赴水，免。自汉口达蕲州二百里，舳舻相接。至九江，邀总督袁继咸入舟；袖出一笺云：「奉皇太子密敕，集诸将盟」！继咸正词拒之；且约不破城，驻军待命。而督部裨将郝效忠与左兵通私约，入城纵火残劫。良玉病已剧，望城中火光，大哭曰：「吾负临侯矣」（临侯继咸字）！是夜，呕血数升死；时乙酉四月初也。其子梦庚秘不发丧，诸将推为「留后」。连陷郡县，顺流东下，抵采石；朝命黄得功渡江防剿。我大清兵已下泗州，逼仪征；梦庚为得功所败，遂偕黄澍以众降。

　　「摭遗」曰：宁南恃功寖骄。祗以心轻熊文灿、杨嗣昌一流人耳。夙昔深得将士驩，无黄澍则必无索饟事；兵不索饟，则乌得入其内犯罪：是可保修名于不坠也。观其「吾负临侯」一语，其初衷可鉴矣！百世而下，史氏率书其反。反，则澍成之也。澍惟有「触奸」一事为时论所许。既降后，又以不薙发，赚死金先生正希；受职后，又垂涎金穴，致沿海生灵于重遭夷戮。吁！名教中乃有此人邪！君子曰：「损者三友」。宁南之身败名裂而遗恨千秋者，惟澍一人足成诸。甚矣，交之不可不慎也！

　　金声桓、王得仁

　　金声桓，字虎臣；辽东卫人。辽东平，家口被俘，身独脱走入关。初投左良玉军，良玉以同里故，任之。积功至都督同知，充总兵官。甲申，淮扬巡抚路振飞调将分道防河，声桓与之团练两淮间，得众数万以助。大学士史可法督师出，请之从征；已驻防扬州，隶良玉后军。

　　乙酉五月，我大清兵下九江；左梦庚以所部三十六营降，诸将相率北去。声桓不欲从，请规取江省以自效；与闯部降将王体忠合兵屯浔阳。六月传檄，南昌巡抚旷昭首先遁，士民款迎；南康、九江望风下。建昌知府王域与布政使夏万亨、湖东巡道王养正等辅益藩起兵，拒城守。俄有宗人保宁王者与体忠私；及战，以火箭射援军。军溃，城遂破；万亨等被执不屈，俱死之。已攻袁州，万安守令亦俱死。八月，声桓矫杀体忠，以其中军副将王得仁代之。得仁骁勇善战，军中呼为「王杂毛」。时临汝乡官吏部主事曾亨应倾家募兵，婴城拒守；得仁乃夜率百骑驰至，执杀之。抚州、饶州、吉安、广信，相继破。

　　明年，江左悉平，惟赣州未下。声桓自以为不世功，旦夕望得侯；乃疏还，仅授副总兵，而得仁不列衔，二人气索然。复以所置将吏多为抚按裁易之，巡抚章于天遇之倨，且勒贿无厌；心益鞅鞅。丁亥秋，有公燕，席地置氍毺；文吏皆上坐，而声桓、得仁坐于外。得仁有忿色，于天顾之笑曰：「王把总欲反邪」？二人耻且恨。得仁所居为宜春王第，常于后堂张乐；自着明衣冠，令优人演郭子仪、韩世忠故事。至是，巡按董学成至，人有讦之者。学成扬言将奏闻，乃阴遣人求重赂，兼乞其侍儿。得仁恐，即以侍儿予之；居家状更泄。抚按并力持之，株求累亿。得仁怒裂眦，坚劝声桓速举事；声桓以妻子俘留都下，犹豫未决。寻幕中客诡言唐王未死，实在五子寨。命客往探之，客即假以敕命封声桓镇江公、得仁维新侯；金、王大喜过望。戊子正月，江抚章于天忽率骑之瑞州，捕掠富室；客曰：「此非为刮金去。前有北骑数千，莫知所向；殆与赣抚会议而后发，将不利于公等邪」！适声桓妻子已自都还，因集诸将士密议，书约山东、河南克日并举。得仁出建昌，合揭、杨诸部；或说之曰：「声桓疑而诈，脱有中变，而公顾居外也；不若坐据省门，仗钺投袂为必不可曷之势以胁之，彼必不敢不从。但贵神速耳」！于是，得仁立传令部勒全营，杜七门，围守巡按官廨（时正月二十六日夜漏下已三十刻）。翌晨，七门不启，得仁擐甲出缚学成，至桓声自状云：「奉诏为此」。声桓唯唯，未及答；得仁即起而割其辫，以令箭传示诸营悉去辫。出谕安民，伪称隆武四年。凡军民之戴缨帽者，辄射杀之；一时城中弃积如山。即日绞杀董学成及副使成大业，擒章于天于江中。首迎太保姜曰广入省，为盟主；金之族人皆得为都督。其幕客黄人龙为总制，王妻弟黄天雷为兵部侍郎；各开幕府，门趋如市。初，声桓诛体忠后，事辄与得仁谋，颇相得；及是，各自为功，始有隙，所置吏率分东、西府。二月朔，得仁率众取九江；客胡澹进言：「宜乘破竹势，直趋建业。下流猝无备，必易举。建业举，而兖、豫响应。更引兵而北，中原可传檄定也」！捷闻，声桓辄召得仁还，得仁以澹谋告，众皆主之；人龙不可，曰：「赣州居上游，文武重臣俱在，宜先取之。不然，且拟我后」。姜曰广亦言：「昔宁庶人起兵不破赣，而卒贻后患」。金、王乃决志取赣，提兵偕行，以宋奎光守南昌。时粤中永明王立，颁诏至；即奉称永历四年。声桓遗书广东总督李成栋共图恢复，成栋遂叛我大清，而表迎永明王驻肇庆；王因实封声桓昌国公、得仁新喻侯。

　　比时兵围赣州，城固不可拔，师且老，省内久虚。夏四月，大兵入河口；逾日破九江、下南康。旋以千骑逼石头镇，犹不为意；已见红缨白帽，始色骇。明日，铁骑满西山矣。大兵进次南昌，围其城；令别将东破饶州，西自浔江入麦源、青岚诸路，日昃故未下营，血刃已数百里。声桓兄成勋及部将楚国佐、得仁部将贡鳌等将叛降；宋奎光侦知，尽杀之。奎光多机智，能肆应。大兵攻得胜门急，城数坏；乃垒石囊土，悉力御之。旋出神枪火筒焚毁攻具，兵少却。报至赣，金、王大惧，亟撤围返；赣师尾之，击伤过半。声桓兵先至，其前锋刘一鹏与大兵战小胜，获巨炮三。得仁闻捷，气扬甚，控马而驰；中伏，大败于七里街，即嗒然若丧，尽撤城外屯兵入壁。声桓部将郭天才争之不得，自札黄泥洲为犄角。天才所统皆川卒，精锐无敌；三战三捷，军中颇惮之，已而奎光单骑渡江按行地利，还请「移兵二队，一驻生米渡、一驻市■〈氵义〉以达饷路；继则大举逐之，必获算」。金、王并不听，专主坚壁。大兵虽屡胜而夜常虑为袭，每惊呼「王杂毛来也」！久之，见城中终无斗志，乃掘长壕以困：东自王家渡属灌城、西自鸡笼山属生米渡，起土城、驾飞桥。自是，内外耗绝。

　　秋九月，李成栋率万人度岭攻赣以救南昌，而赣州守将高进库伪降以缀其师，使南昌坐困；成栋信之，即还军岭上。冬十月，南昌粮尽，郭天才撤兵入城；城中斗米需八十金，人相食矣。乃大出居民，虚实得尽露。大兵遂以余暇旁收郡县，凡傅鼎铨、余应桂诸军以次靖之。金、王闻报，唯有嚄唶悼恨而已。明年己丑春正月，声桓部将汤执中守进贤门，其部下与大兵通约为应。大兵乃佯攻得胜门，炮声震天，闻三百里；声桓、得仁齐师赴救，而奇兵已从进贤门梯垒以登，城遂陷。声桓自投于城之东湖死，宋奎光、刘一鹏、郭天才等巷战被执不顺命死，太保姜曰广赴偰家池死。得仁犹以短兵相接，突得胜门三出三入，与我将马首再值，各不知。已而被获，磔杀之。

　　初，声桓、得仁之主坚壁也，恃粤师之为援耳；而书记所草「乞师表」，但陈胜状，不告急。比闻江事危，王命李赤心由吉安、李成栋再出岭攻赣，期于南昌会；赤心则逗遛不进，成栋则屯于信丰。二月，南昌既下，我兵溯流援赣，直趋信丰。诸将欲拔营归，成栋不可。会天久雨，召诸将集议，去者已过半；乃命酒痛饮至大醉。左右挽之上马渡湖，水涨，人马俱沉。三日后犹植立水中，人始知成栋已死也。

　　「摭遗」曰：此江右所谓金、王之难也；称兵往复，糜烂斯民。通省郡县遘此难者，至无可胜数：是大一劫也。声桓早时师事维扬僧德宗，僧奇其貌，拊其背曰：「勉旃！二十年后江右福主；世人尽变红头虫，此其侯已」。大兵下，帽着红缨；及从梦庚降，得建牙江省：益信礼之。僧每劝其改图，比南昌诸生胡以宁至幕下，言如僧所指；声桓意遂决，与得仁同发难。当其叛归粤中也，降表以豫国公自署，诏改封昌国公；而声桓自以反正有功，朝廷辄违所署，意颇鞅鞅。致书粤中大臣请还故封；卒未许。泊至坚壁抗师，束手待尽，而绝无一筹之展；岂不悲哉！我兵之用锁围法，凿壕周四十里；设南昌令于白茶市、设新建令于蛟溪，征役收赋，安坐制之。而得仁于危城中犹娶武都司女为继室，金鼓沸阗，绣旗亲迎；外兵疑望大骇，初不知为「王杂毛」娶妇也。酣歌漏舟、沉卧爇薪，乃信有此邪！

　　姜太保燕及之预事也，世或讥之。全氏曰：「设身处地，则姜固有甚难者。当金、王突起，托名故国，奉迎旧辅；而谓可以扃户而力拒之乎！拒之且立死矣。是时之死，则甚无名。此姜之所以不得不出。既出，安得复归？祗有一死殉之耳。吾儒据正谊以责备前贤；然终非局内，不知事势之难自由也」。

　　补注

　　左良玉内犯而南都亡、郑芝龙通款而福京亡、孙可望迎降而滇中亡；此三人，实为三朝之叛臣、三朝之大关楗也。温氏有云：「以芝龙冠郑成功传首、以可望附李定国传中」，而独不为良玉立传。今「摭遗」于成功、定国两传俱承其意，乃别列良玉传于「逆臣」以补之。夫良平之叛，自非郑与孙之比也。矧当南渡之初，犹肯心于国是；即如伪太子、童妃两案为之翻覆申辩。无如马士英激之挺险耳。凡论南都事者，若吴农祥辈皆以王之明为真。夫乙酉以后，东宫、二王之■〈车从〉迹杂出，南伪太子则似乎东宫、北为伪太子则似乎永王；又有浮屠一鉴者，则似乎定王。然当之明之前，已有定王南来被沉于河；故良玉檄中曾有「既沉其弟、又杀其兄」之说。全氏曰：「江阴白孟新尝目击王之明事，足资参考。孟新之言曰：「初传太子南来，予即同友人往迹之。甫出城，即有百余骑驰至，云往卫太子者。至寺门，键甚严；有窥者，骑辄以白棓击之。俄有勋戚数人至，亦不得入。内传语曰：太子劳，诸公倦甚；请以明日见。即散去。虽寺僧亦不得识太子何状。酉时，士英遣人至，即入之。漏五下，锦衣冯可宗以骑至，言迎太子，戒寺僧无动；有起者，即杀之。遂拥太子去。明日，使朝官杂认、则皆言非矣。南都失守，士英走。有入其室者，得可宗一缄，自称门生言密启：狱事恐动人耳目，当早决！其月日，正案狱时也。及都人出之明于狱，入宫后，即遣使特敕封南都狱神为王，则居然自以为天子矣。其愚妄如此；即使非伪，亦必无成」。或谓闻贼中云：「太子实被害于通州之东门外」。呜呼！良玉称奉太子密诏，举兵南下；专听黄澍一人调度，名既不正，事安得集！假令当日者，四镇协心而受成于阁部，以大义声明朝野，使贼臣丧胆、赧王革心，则霍嫖姚之勋亦未始不可再见。武夫谋国，徒事偾张；卒致身败名裂，贻讥后来。岂不哀哉！岂不哀哉」！

　　芝龙始末，详于「郑成功传」。「摭遗」列郑氏于「武臣」，人或议之。夫成功叛父之子、拒命之寇耳。然当其身能援天复、天佑之例，号称隆武三年，则其所以报唐王也，志亦可矜；非若彩之徒夸斗很、经之负固跳梁者然。故当时海上，丁亥至辛卯自有二朔：成功修颁诏之怨，不奉鲁王，其在金门，奉淮王监国，颁东武四年历；钱忠介在长垣，颁鲁二年历。己丑，粤中使至，成功奉朔；淮王去监国号，舟山仍奉鲁。辛卯以后，鲁王尽失其地；壬辰，次中左所、寻次金门；癸巳，亦去监国号，通表滇中。于是，海上之历始合。已而舟山旧臣日益消落，鲁王竟依郑氏为寄公；丁酉，次南澳。辛丑，成功入台湾。盖成功虽不奉王，而仍以宗藩之礼为之致饩，未尝相陵也。壬寅，缅甸赴至，成功亦卒；海上遗臣复奉王监国。经不肯奉，致饩亦少衰，徒然而已。甲辰，王薨。梨洲黄氏曰：「吾君之子在其家，而不能奉之以申大义于天下」。由此言之，则是王薨而王子犹依郑氏耳。成功父子固为周室顽民，然其不负故国之诚，有如是者；则亦可原也矣！

　　孙可望降心内附，实为迂阔庸鄙之儒所误。杨氏曰：「若斯人者，不审经权、不规时势。无因之强聒，自诩敢言；有意之诪张，辄矜尽瘁：则其祸中于人国有不可收拾者」。今于「摭遗」「杨畏知传」详论之矣。昔唐德宗幸梁州，陆忠宣疏请抚循李楚琳；略云：「楚琳本怀，惟恶是务。今能两端顾望，乃是天诱其衷；故通归涂，将济大业」！又云：「知陈平无行而不弃、忿韩信自王而遂封，此汉祖所以恢帝业也；置射钩之贼而任其才、释斩祛之怨以免于难，此桓、文所以宏伯功也。然则当事之要，虽罪恶不得不容；适时之宜，虽仇仇不得不用。慎勿纳竖儒小忠，以亏兴复大计」！德宗悟，善待其使，优诏存慰；卒底中兴。此可望之事约略相类。故德宗之臣，有一忠宣其人者，则足以匡复社稷；永明之臣，无一忠宣其人者，则不足以偏据滇、黔也。起恒、安之诸人不足责，而不能不问于瞿文忠留守也！

　　●绎史摭遗卷十八

　　吴郡李瑶子玉纂

　　目录

　　奸臣列传

　　马士英阮大铖

　　南都之速于覆亡者，微马、阮两奸之力不及此。自古未有奸臣在朝而将帅能立功于外者。说者谓附逆之徒与荐逆之人是皆包藏祸心，必致贼及君国而后已：此士英之所以必荐大铖以为之助也。夫士英之党，内则田成、张执中、屈尚忠、韩赞周诸奄，加以忻城、抚宁辈为之应；外则阮大铖、杨维垣、张孙振数奸，更有东平、广昌等为之援。浊乱朝权、阻挠吏治，遂至肆其毒螫，而一无顾忌，无所不为矣。前史于马、阮行事，旁见他传而不为列名。然斥其名不翻隐其秽迹邪？补之殿之。殿，犹玷南都人物之玷也。

　　列传十八

　　马士英

　　马士英，贵阳人。万历丙辰，会试中式；又三年，成进士。授南京户部主事，迁郎中；历知严州、河南、大同三府。

　　崇祯初，迁山西阳和道副使。寻擢右佥都御史，巡抚宣府。上事甫一月，檄取帑金数千两，馈遗朝贵；为镇守太监王坤所发，削职遣戌。时阮大铖以「逆案」失官；与士英为同年生，同寓南京，相结甚欢。周延儒内召，大铖要以援己，谢不能；则举士英属之。

　　十五年，凤阳总督高斗光被劾缺，遂起士英为兵部右侍郎兼右佥都御史，总督庐、凤等处军务。旋招降河南土寇刘超。超故四川总兵官，为士英旧好；既降，犹佩刀自卫。士英笑曰：「若已归朝，安用此乎」？解之，乃缚以献俘。流寇充斥，数有防堵功。

　　甲申国变，南都议立君；恐福王追怨「妖书」及「梃击」、「移宫」三案，诸大臣多主立潞王，士英独不可。时督师庐、凤，密约勋臣、镇将排众定策，拥福王践位；进东阁大学士兼兵部尚书、都察院右副都御史。以定策勋，加太子太师，荫子锦衣卫指挥佥事。史可法督师维扬，士英即日入阁居首辅，仍掌兵部事；权震中外矣。叙江北战功，加少傅兼太子太师、建极殿大学士；已进少师。宫殿成，进太保。

　　王以拥戴故，深德之，委任心膂。而士英为人实贪鄙无远略，亟思树党；首荐阮大铖知兵，用中旨授兵部右侍郎。廷臣力争之，不获。左良玉初奉监国诏，令承天守备太监何志孔、巡按御史黄澍入贺，阴伺朝廷动静。澍当陛见，面数士英奸贪不法；且言尝受伪官周文江重贿，为之题授参将，罪当斩（文江献贼所置伪兵部尚书也）。志孔亦论其罔上行私诸款；太监韩赞周叱之止。士英乃跪，乞处分。澍举笏直击其背曰：「愿与奸臣同死」！士英大号呼。王摇首无词。久之，谕姑退；赞周即执志孔待命。王意颇动，夜辄谕使士英暂避位。士英佯引疾，而赂福邸旧奄田成、张执中向王泣曰：「上非马公不得立；逐马公，天下将议上背恩。马公在阁，诸事得不烦圣虑；马公去，谁肯念上更用力」！王怃然，仍慰留之；并释志孔，命澍速还楚。初，故锦衣卫刘侨以罪，并家属遣戍；私以玉杯古玩由周文江进于献贼，贼即署为指挥使。比良玉兵复蕲、黄，侨削发逃去，澍持之急；而士英纳侨贿，召至京复其职，即令讦澍赃。又嗾楚宗朱盛浓言澍凌逼宗室，已随出疏纠之；拟旨夺官，立逮治。澍乃匿良玉军中，阴令众哗索饷为保救地；袁继咸代奏申理，始免。由此，与良玉成隙。

　　当时士英独理机枢，手综大柄，重修「三朝要典」进之，日惟锄正人、进凶党为务。内则中官韩赞周、田成辈，外则勋臣刘孔昭、朱国弼、柳祚昌及镇将刘泽清、刘良佐等相倚作奸，漫无顾忌；而一以大铖之言是听。贿赂公行，朝纲紊乱，绝不锐厉恢复之计；四方警报狎至，而置若罔闻。「逆案」中杨维垣、虞廷陛一流得尽起，其死者悉予赠恤；余如张捷、唐世济等，皆用之以为爪牙。大铖初入，诸正犹存；举朝以「逆案」相攻，憾甚。已见北都从贼者颇多附会清流，因倡言「彼攻「逆案」，吾作「顺案」以对」（「顺」为闯贼伪国号也）。于是，光时亨、周钟之狱起。其它大僚降贼者，贿入辄复官。河南张缙彦者，以本兵首从贼，受伪职；闯贼遯，乃诈言集义勇还乡，收复列城。士英餍其赂，即授原官，总督河北、河南诸路军务，便宜行事。给事中李维樾劾「缙彦闇曶失机，寸斩莫赎。逆贼入宫，青衣侯点；及贼西走，即鼠窜狼奔，草间求活。逃散余魂，安事收复？总督何官，顾界贼臣」！刑赏倒乱如此。其女弟夫越其杰以贪谪戍，起为河南巡抚。又令各府州县童生捐免小试，分上、中、下户以纳银多寡定名次先后，即赴院考。行纳贡佐工等例。布衣何光显上疏请诛奸相；诏戮于市，籍其家。时我大清兵日南下，中原尽失。嗣抵宿迁、邳州，督辅史可法以闻；俄引还。士英笑曰：「史公妙用！此特为叙功稽算地耳」。

　　比有北来太子事，朝士指为伪，都民哗然以为是，可法与诸镇及御史等交章论救。研审久之，供为王之明。后呼其名不应，曰：「何不呼为明之王为」？狱既具，王以之示士英。士英反复详辨，且言「臣愚宜更穷究主使，与臣民共见而弃之」！顷又有故妃童氏自其杰所送至京，王目为妖妇，付锦衣卫监候。氏从狱中细书入宫年月、离情甚悉；士英颇进劝言：「苟非至情所关，谁敢冒死与陛下认敌体」？初命冯可京鞫问；可京辞，乃命屈尚忠严刑拷掠，氏宛转诅号以死。因出两案狱词宣示中外，而众论益藉藉，谓士英等朋奸导王灭绝伦理。黄树在左营，因日夜言太子冤状，请引兵除君侧恶。良玉亦上疏请全太子，斥士英奸；不报。士英旋裁其饷，乃大恨；即援此为兵端，移檄远近声其罪，复疏请寸磔奸臣以谢先帝。遂举兵而来。袁继咸乞赦太子遏止之，不可；遣阮大铖、刘孔昭会朱大典、黄得功军截江分御，撤江北刘良佐从之西下。其时大兵日逼，徇徐州，抵亳、泗；可法飞章告急。大理卿姚思孝、御史乔可聘等言良玉非叛，请毋撤江北兵，亟守淮、扬；可法复奏：「上游志在除奸，原不敢与君父为难。北兵一至，宗社堪虞！不审辅臣何蒙蔽若此」？文武诸臣亦多诤者。士英内怯于左，坚不应。越日，王言：「左兵虽不该声逼南都，然看他本上原不曾反。江北防兵，且不可撤」！士英急指思孝等厉声曰：「若辈东林，皆良玉死党；为之游说，乃欲纵其入犯邪！北兵至，犹可议款；若左逆至，吾君臣独死耳。吾君臣宁死于清，不可死于良玉手；有异议者斩」！王默然。已可法叠疏请面朝，士英恶之；倡言史公将为内应，趣王驰谕止之。王乃谕以「卿当专心料理，待奏凯后见」。可法叹曰：「「奏凯」二字谈何容易！诚如上言，面君不知在何日矣」！会良玉抵九江亡；报至，士英欣然谓天夺其魄。

　　先是，陈洪范北使还，盛陈我大清兵旦夕南下；诸臣恇蹙。士英曰：「有四镇在，何虑」！未几，扬州破，可法殉之；总兵郑鸿逵张帆东遯龙潭。驿卒报云：「北军编木为筏，乘风而下」。次云：「江中一炮，京口城去其四垛」。最后，监军巡抚杨文骢令箭至，言「江有数筏架炮来攻，火从后发，震倒颓垣半垛。城上早发一炮，江筏已齐粉」。士英因笞驿卒而重赏杨使。缘是，警报无复再至者。五月五日，百官进贺，王不视朝，方以选淑女为急。十日，大兵由老鹳河渡，京城戒严；集文武于朝门会议，大臣多窃窃偶语，约俱纳款。午后，犹演剧，王与内官田成、屈尚忠等杂坐酣饮；至夜半，出奔太平，投得功军。诘朝，都民破狱，出王之明拥以监国。后三日，勋臣赵之龙、柳祚昌等、文臣王铎、钱谦益、张孙振等文武数百员、马步兵二十余万俱奉表迎降；之明亦降（后北去）。

　　士英于王走之翌日，以黔兵四百人为卫，声称护太后驾渡江，由芜湖径广德入浙江。广德知州赵景和曰：「彼不奉君而奉母后，诈也」！闭门坚拒。士英攻破之，执杀景和。抵杭州，守臣以总兵府为太妃行宫，潞王及群臣往朝。太妃出，服赭，一紫衣女官侍；官吏士民皆入见。传命召用在籍诸臣；江北巡按彭遇颽适奔至，命以佥都御史募兵两浙。寻刘宗周、熊汝霖入朝；汝霖痛责士英当从王。士英无以应，惟日盻江上之捷。不数日，大铖、大典及总兵方国安俱踉跄至，则得功兵败已死、福王已就擒，遂请潞王监国；不受。太妃召王泣拜之，终不受；乃迎太妃入府。已从巡抚张秉贞及陈洪范等谋，决计迎款。旋大兵至，潞王率众开门降，偕太妃以北。此即吕大器等所欲议立者也。士英与国安等走钱塘，距杭城十里立五营；我兵追蹑之，斩其众五百级。

　　鲁王监国绍兴，士英将赴谒，张国维首劾其误国十大罪。绍兴王思任，前九江佥事也；于士英初至浙时，曾出疏历数其罪，且致书劝令自刎以谢天下。至是，鲁诸臣又坚拒之；逡巡东走，依国安于严州。我兵击诸，姚江溃，国安亦溃于富春山间。无何，合军重渡钱塘，窥杭城，沿江列阵；大败，溺死者无算。既乃收聚余众，于江东赭山、朱桥、范村等处纵肆剽敓。深衔鲁臣弗纳之怨，密与国安计，将劫监国来献；监国脱去。及六月，大兵渡江，国安一军尽歼，遂与其父逢年剃发以降；士英逸去之台州。

　　闻唐王立，复拥残卒求入关；王以其罪大，不许。又遁入太湖，投长兴伯吴易军中。及明年，为官军所擒，戮于市；市人脔切之以饲犬。

　　「摭遗」曰：南都闰位，非士英力于拥载，则未必竟及福王也；王故德之深、任之至以迄于亡，而无敢或怨也。然以逢君好货之才，当国步多艰之任，虽下愚亦知其不堪旦夕矣！刘侨谋复原官，献赤金至三千两，加女乐十二人；士英曰：「就此一物，已足释西伯」！立起用之。吁！期月之蹔事，凡类此者，指弗胜偻。辅相之道，乃如是邪！及其所终，说更有三：一云与方氏父子同时投顺。一云于国安败降后遯至天台山寺为僧，搜获之。一云我兵至台，始出降。及唐王被执，搜龙摃得方氏父子与马、阮连名疏请驾出关为内应，事在已降后；遂骈斩四人于延平城下，妻子给被甲为奴。

　　阮大铖

　　阮大铖，怀宁人；万历戊辰进士。有才藻，机敏而猾，行谲且险。初授行人；天启元年，擢户科给事中，迁吏科。以忧归。其曾祖鹗尝为福建巡抚，居桐城。

　　御史左光斗谠直有声，以同里，稍与之交；大铖遂倚以自重。会吏科都给事中缺以次当迁，光斗招之；而赵南星、高攀龙、杨涟等谓察典近，大铖轻躁不可任，欲用魏大中。及大铖至，中变，改补工科；心憾之，乃阴结奄党寝推大中疏。吏部不得已，更上大铖名，即得请。自是，依附逆奄魏忠贤与杨维垣、倪文焕、霍维华为死友，造百官图因文焕以达忠贤。然畏东林攻轧，不一月遽告归；大中遂掌吏科。大铖愤甚，私语所亲曰：「我善归也，未知左氏将何如」！光斗旋削籍。逾年，汪文言狱起，逮杀涟与光斗六人；寻又逮攀龙等七人。大铖里居，诩诩自矜其能。已以太常少卿召，至都。奉忠贤惟谨，而默虑其祸，每入谒，辄厚赂阍者还其刺。居数月，复乞归。

　　崇祯改元，逆奄诛。大铖私拟二疏：其一专劾崔、魏者，其二以七年合算者。谓天启四年后乱政，则忠贤而翼以呈秀；四年前乱政，则王安而济之东林也。函其稿驰示维垣，且言时局若大变，即上专劾疏；脱未定，可上合算疏。时维垣指东林、崔魏并为邪党，方与倪元璐相刺诽；得此大喜，亟投「合算疏」自助，闻者咸切齿。元年，起光禄卿；御史毛羽健劾其党邪，罢去。明年，钦定「逆案」论徒，赎为民。终庄烈之世，废弃十七年，郁郁不得志。皖中被寇，大铖乃避居秦淮，倾资延纳游侠，选事之流多附之；谈兵说剑，坐客常满。比边警日急，希将以边才召也。

　　时金坛周镳、无锡顾杲、长洲杨廷枢、贵池吴应箕、芜湖沉士柱、余姚黄宗羲、鄞县万泰等皆复社中名宿，方聚讲南京，恶之甚；草「留都防乱公揭」逐之，列名者百四十人。大铖惧，始闭门谢客，独与戍籍马士英为莫逆交。周延儒再召，次维扬；大铖辇金为寿，求湔濯。延儒以己为东林所推，难之；无已，乃以士英属，士英因得起用。既而，与守备太监韩赞周■〈目匿〉；北京陷，中贵人悉南奔，更得遍结驩.福王之立也，初非诸大臣意；大铖与群奄私言东林当日之所以危贵妃、福王者，使备陈王前，以潜倾可法等。群奄复极口誉其才，王固心识之。迨士英迎立专柄；不逾月即以边才荐；奏称：「臣至浦口，与诸臣面商定策。大铖从山中致书于臣及操江刘孔昭，戒以力扫邪谋，坚持伦序。臣甚韪之」。并白其向日附珰赞导无实迹：「珰败籍家，按门籍治附者罪，而大铖独无名，可证也」。遂命假予冠带，陛见。见即上守江策及三要、两合、十四隙疏，其言娓娓可听。并自白孤忠被陷状至痛哭，极诋孙慎行、魏大中、左光斗，指大中为大逆。于是大学士姜曰广、侍郎吕大器、太仆少卿万元吉、府丞郭维经、大理丞詹兆恒、给事中罗万象、陈子龙、怀远侯常延龄及诸御史部郎等交章并劾大铖「逆案」巨魁，不可用；士英为之力辨，翻攻曰广等护持局面。迟回月余，竟取中旨，起为兵部添注右侍郎。都御史刘宗周言：「当年争吏垣，致魏大中死于诏狱，实大铖主使。祖宗故事，凡列大僚，必用廷推。乃者中旨类降，司农之后继以少宰，而大铖又为司马。其墨敕斜封之渐，有不待问者。大铖进退，实系江左兴亡，乞寝命」！司农乃谓张有誉、少宰为张捷也；盖士英以中旨起。大铖恐滋朝议，先以清望用有誉；而捷则因荐「逆案」吕纯如得罪，于时士英并用之。给事中熊汝霖言：「大铖既知兵，当拔置有用地；若止优游司马，则枢辅已优为，何必增置」？有旨切责，俱不听。旋命兼右佥都御史，巡阅江防。未几，转左侍郎。明年二月，进本部尚书，赐蟒玉；仍兼御史防江。

　　时既得志，专务报复；悉召「逆案」杨维垣及所善张孙振等数十人胪置选曹、言路，排挤善类。孙振亦得罪先朝者；寻作「正续蝗蝻录」、「蝇蚋录」，盖以东林为蝗、复社为蝻，诸和从者为蝇、为蚋。比有狂僧大悲之狱，乃密与孙振谋更造十八罗汉、五十三参、七十二菩萨之目统千余人，翼以前主潞议及东林、复社诸贤一网毕之。引史可法、高弘图、姜曰广为首，海内人望搜罗几尽，潜纳僧袖中；将穷治其事，以兴大狱。狱词诡秘，朝士皆自危。会士英不敢骤发此难，仅坐僧妖言律斩而止。先是，金陵刊布「防乱公揭」，谓礼部员外郎周镳主之，大铖衔恨次骨。及得志，则首立「顺案」，劝士英穷治镳之从弟钟从贼受职，法当连坐；又以按察副使雷演祚力阻定策，与镳倡立疏藩之说，遂并逮下狱。时大铖虽居兵部，职在巡江；顾一切军事不问，而日惟阻挠六部权，专以结党敛赇、浊乱黜陟为务。仓场侍郎贺世寿引疾去，大铖密遣人劫之江中。尝欲罢按抚纠荐，令纳金于官则纠者免、荐者予；否则，反是。江西总督袁继咸奏其部将功，请擢总兵官；大铖辄索重赂，始给敕印。白丁隶役输厚金，立跻大帅。都人语云：「职方贱如狗，都督满街走」。其谬诞黩货如此。庄烈帝小祥，设坛望祭；独大铖后至，哭呼先帝而来曰：「致先帝殉社稷者，东林也；不尽杀东林，无以对先帝于地下。今陈名夏、徐汧俱北去矣」！士英急掩其口曰：「毋！徐九一见有人在」（九一，汧小字也）。士英初以前好，言无不从；及吏部尚书缺，廷议将用张国维，大铖乃密邀内奄取中旨特授张捷，士英■〈目咢〉眙累日，始怨之。

　　大铖与继咸有夙嫌，力请减裁江、楚兵饷，左良玉兵由此以起。上游告急，大铖读其檄有诬陷周、雷语，复扬言左兵实自周、雷召之；亟请勒二臣死。不获已，乃与刘孔昭谋集师拒敌，出札芜湖江口。而我大清兵已逼南京，福王奔；及被执北去，大铖急弃衣冠逃，从太平趋浙东。抵金华，投督师朱大典。大典正与义旅婴城固守，因留与共事。士民不可，传檄逐之；乃送诸方国安军。而士英与国安故同乡；以杭州既降，跳身先入其军。大铖至，则掀髯抵掌，日以谈兵自负，国安信且喜。已复扇两军交恶，大典几为国安所窘。士英以南中之坏，半出其手而己受恶名；至是，有所论辨，颇与矛盾。

　　明年，王师渡钱塘，国安兵败降，士英走之。大铖失已纳款，遂偕谢三宾、宋之普、苏壮等赴江干迎降，言愿破金华以自效。其先，大典尝与之阅城。至西门，曰：「此处新筑土未坚」。饬其下备严。大铖识之，因用巨炮专攻之，城即陷；士民杀戮无孑遗，藉泄檄讨之恨也。旋从我兵入闽；至仙霞岭，有微疾。同行者曰：「子老矣！毋苦跋涉，其留此调摄；众先逾岭，子姑徐徐以来」！大铖艴然曰：「吾虽老，尚能弯强弓、骑壮马；且今欲收七闽，舍吾其谁？奈何言若是」！既而曰：「咨，此必东林、复社来间我也」！军中初弗解东林、复社为何语；曰：「子行矣，非敢有挠也」。翌早，全军度岭；大铖下马步行，趫捷若猱。以鞭稍指骑者曰：「若等少壮男子，顾不及一老秃翁」！矜盻矍铄，军中颇壮之。既过五通岭，则喘急，气息不相属；蹲一石上死。其仆自后至见之，复下岭购椑。时干戈遍野，人民一空，顾无所得木；越数日，始舁板扉以上。会天暑，尸虫四出，溢于路，仅存腐骨而已（或云方其自矜得意时，为士卒挤之坠岩死；而仍僇其尸）。

　　「摭遗」曰：马、阮朋奸鬼秘，平居聚讼率至夜分始散；都人有「天昏地惨鬼语密」之咏。士英二子并拥重兵，怙恶无状。募死士窜伏皇城，以伺察动静；扰及良民，至无可告。左宁南言「司马昭复见今日」，良有以也。王选淑女，采至者，士英得先阅；拔其尤，置大铖宅中，名曰「教习宫仪」，其间则不可问矣。又密购旧院歌妓，以时进御；凡九重密事，无弗周知。童氏之狱，士英虽有面劝数言，并未疏争；既乃伪具一疏，使刊入邸钞中，题曰「内阁密奏」。左兵起，大铖等会兵防江；时上游停留未下，辄日报捷音。及靖南败梦庚于采石报至，谓大铖防堵有功，特晋太保；百官进贺，朝堂赐燕，以掩饰都人耳目。其欺世盗名类此。一说大铖登岭时，忽尔俯首大呼曰：「介公饶我」！即自挞其面，坠马跌岭下，身首异处。其奴寻得之，系其头于马上；求棺三日，方得殓云。

　　芜湖沈自柱祭阮大铖文，兴会淋漓；附录此。略曰：「丙戌长至之后二日，迎故降大司马阮公之丧至自浙东。芜湖沉某辱公知最深，为文以告其灵曰：古称知己，重于感恩。以予观之，岂独恩为知己哉！汉之有孔融也，博闻强记，一代师表；操非不知之。唐之有颜真卿也，纯忠大节，烂然与日月争光；卢杞非不知之。然惟知之深，故忌之愈切、杀之愈速。天下后世止知操、杞之妒贤荣身，而不知于两公未始不称相知也。以余少贱，未尝与司马公谋面。窃闻公以早岁掇科，历登华膴中常侍之际，势中要路，与贤士君子为仇。说者遂诋公为假手献百官图，导之杀正人；予谓不然。逆焰熏灼，嗣胤满天下；得公不加益、失公不加损。效吮痈舐痔之行、媚衔宪握爵之人，具翻江揽海之才、行坠石下井之事：何求不遂，何欲不盈？而位不过光禄，雄狐九尾不得与彪虎称雁行；予以知公之迹巧而事拙也。烈皇帝手定「逆案」，阅公封事入赞道之列，终身不齿。鼎湖之后，说者以公深仇先帝，不复为先帝报仇；予谓不然。先帝御宇，使悉公权智复为采录，抑或洗涤疮痏，涵茹包容，则恩怨、亲仇与众相忘久矣。惟毅然不摇于群论，使公十七年林壑养其鳞甲、丰其羽毛，得甘心快意为杀人之具者，伊谁之赐也？予以知公之阳仇而阴德也。公初涉艺苑，其诗文不异常人；后所制词曲，奔走一时。说者谓其愤时嫉俗，科诨皆指目正人；予谓不然。弘光半载，公所以登场涂面，自为玩弄；尝语人曰：「宁使终身无子，不可一日无官」。与流芳、遗臭语何异！及逃窜鸠兹，复谓敝乡亲友：「我必不学伯嚭走钱塘！无论公自比宰嚭、作谶钱塘；此语不出前史作剧者神子胥之灵以褫后世公等谗邪之魄。公目不识史，胸中独有梨园稿本，以国为戏；予以知公之胆大而才小也。公以里闬小怨、坛坫微词，杀雷介公、周仲驭，复兴钩党之狱；使宇内重见范滂、张俭之事，骚然不宁。说者罪公流毒宗社，职此之由；予谓不然。迹公所以见叱者，不止杀周、雷一端；且周、雷以亢直闻天下，见忌群小，不独一阮也。阮不杀，群小必杀之；即不死于阮、不死于群小，设不幸贤佞并列、邪正不分，终令大厦莫支、狂澜失砥！迨五月十一日，无补于存亡之数，而复殒命报国。执「春秋」之义者，不责其见几之不早，则议其反正之无术。故死于阮，犹愈自死也。即同难诸君子，青衫牢落、雕虫小技，当与草木同腐；天假公手，登弹墨以永其名，俾异代得与左、史同称。虽公为国谋不忠、为身谋不祥，而为诸君子谋则善也，予以知公之事险而意厚也。公闻变倡逃，弃君如敝屣；一代共主，陷于怀、愍、徽、钦之辱。说者以卖君而缓追期与误国而趋间道者，律于马同罪；予谓不然。公与马密谋策，如置奕棋，有无君之心；然马一贪夫败类，自公出山，无日不以戕贼毒螫为事。马堕其术中不觉，及愧悔为所用，而事已去矣。浙东一载，马尚欢然同方合志，而不知输诚纳款；公又先马效之矣。使公同受戮西市，一生恶迹补过盖愆，天夺其魄，何委质后乃糜烂以死；生与马同丑行，死并不得与马同荣名，天实为之也。又传公骑行万山中，临岩一跌，身首异处；从者挟其头马上，三日而后得棺以敛。公之智能保首领于生前，不能全躯于没后；谁分其尸、谁传其首？天实为之矣。予以知公之意狡而神愚也。是前五者，其行事皆灼然耳目。议公险者，予为公平之；议公深者，子为公浅之；议公毒者，予为公厚之；议公巧者，予为公拙之。独词曲一端，人或高公之才，而予独畜以俳优，谓公以人国侥幸，皆坐此病。虽较众为深文，然泉下有知，未尝不以予为知言也」！又曰：「忆党祸初发，公曾庭语坐客：「某某者，我之门人故旧子也，而中叛之，是悔罪无暇修好者也。某某者，是色厉内荏，我能令望尘而拜，膝行而前者也。某某者，有小才而无用，但丧其胆、摧其肺肝，使之闭门思过，缩朒不得出者也。惟二沉崛强者，必生致之」。二沉者，一谓眉生、一谓予也。夫崛强之名世所讳、古所尊，公不吝以加诸予，公不可不谓知我！今秋公降后，闻将有纶扉之命；同人皆动色相戒，复为予危之。予笑谓人曰：「阮公，狡烬人也。且于予一发不效，有懈志矣。使复再为之，公自度向以搏象全力，免尚得脱；今游魂余烬，自救不暇，焉能钩致周内，复陷人于罪罟哉」！予知公之不为也，予不可谓不知公。今有人接遇之殷、绸缪之素，而实泛常。公操利刃、设深阱，致我流离琐尾，家业荡然，犹窃附于知己之谊。魂而有灵，当临风一笑也」！

　　「摭遗」补曰：阴疑于阳必战，盖邪正之势固不能两立也。世之秉忠良者，无弗孤；入奸回者，无弗比。使马瑶草不得阮圆海，则其为狠、为毒，亦未必至是。其实，马则堕彼术中，而徒为阮作傀儡玩耳。洎至遯依国安军，意始有悔，而时事已去；阮复扇使方、朱构衅，密自背马投诚，因而力破金华，为进身效：阮罪之浮于马者多矣。呜呼！彼小人者笑骂虽复由人，好官究亦安在？天之报施于岭上一跌时见之。读沉氏之词，则尤信生而无所不至、死则何益来者；可弗鉴诸！

　　●绎史恤谥考卷一

　　吴郡李瑶子玉氏辑

　　专谥

　　南都诸臣（传列「勘本」）

　　史可法督师、太傅、建极殿大学士、兵部尚书

　　节秉清刚，心存干济；危颠难救，正直不回：谥「忠正」。

　　锦衣卫籍，祥符人。崇祯中，历安池道，擢安庆巡抚。爱民敬士，屡却寇兵。晋南京兵部尚书，誓师勤王。迎立福王，出镇江北，力图恢复。大兵克扬州，自刎不遂，死之。

　　黄得功左柱国、镇守滁和等处总兵官、靖国公

　　材昭武劲，性懋朴忠；卫主殒身，克明大义：谥「忠桓」。

　　开原卫籍，其先合肥人。为偏裨，多战功。天性忠义，纪律严明；所至人感其德。乙酉五月大兵渡江，福王潜入其军；得功惊泣，率麾下守御。忽飞矢中喉，知事不济，拾箭刺吭死。妻闻，亦自经。

　　刘宗周都察院左都御史

　　望着清标，言多谠论；纯修无两，介节独持：谥「忠介」。

　　山阴人。学术深醇，立朝忠谠，指陈多中时弊。南都亡，杭州亦失守，赴水不死，绝食二十三日卒。

　　高弘图太子少师、文渊阁大学士、吏部尚书

　　秉直忤时，怀忠事主；国亡身殒，大节炳然：谥「忠直」。

　　胶州人。崇祯中，为工部侍郎；耻与中官张彝宪共事，抗论削籍。福王时入阁，以持正与马、阮不合，乞归；寓会稽。南京破，逃野寺中绝粒死。

　　姜曰广东阁大学士、礼部尚书

　　抗论触邪，协心事主；捐躯殉国，无负本衷：谥「忠确」。

　　新建人。官翰林，奉使廉洁；侍经筵，议论激切。福王时入阁，以鲠直为马、阮所挤，罢去。后南昌破，投偰家池死。

　　徐石麒吏部尚书

　　风规挺直，议论老成；殉义从容，全节无媿：谥「忠懿」。

　　嘉兴人。崇祯中，为刑部侍郎，谳狱平允。福王召为尚书，力持正义。忤马士英，罢归。大兵定嘉兴，自经死。妻孙氏，赴水死。

　　祁彪佳巡抚应天等处都察院右佥都御史

　　廉静自守，抚辑有方；绩着居官，节全临难：谥「忠惠」。

　　山阴人。初为兴化推官，善折狱。擢御史，直言敢谏。巡抚江南，靖乱安民，有治绩。忤马、阮等，罢归。闻杭州破，绐家人先寝，投水死。

　　左懋第督师、经理河北兵部右侍郎兼右佥都御史、充通问使

　　仗节难挠，蹈死不悔；出疆之义，无媿全贞：谥「忠贞」。

　　莱阳人。崇祯中，为知县，有异政。擢给事中，屡陈时弊。福王时，受命奉使入朝，馆于太医院。南都破，谕降不从，死。

　　袁继咸总督江楚应皖等处军务兵部右侍郎兼都察院左副都御史

　　义感悍军，忠抒谠议；克坚大节，悉本纯衷：谥「忠毅」。

　　宜春人。崇祯时，分巡武昌，击贼有功。任总督，以忠义结良玉心。福王初立，极言时弊。

　　良玉举兵，被留军中；其子梦庚既降附，继咸遂被执入都。不屈，杀之。

　　陈子龙兵部右侍郎兼翰林院侍读学士

　　学问淹通，猷为练达；贞心可谅，大节无亏：谥「忠裕」。

　　松江华亭人。为绍兴推官，定东阳民乱。擢给事中，屡陈时计。后以结太湖兵举事应浙、闽，被执。乘间，投水死。

　　闽疆诸臣（传列「勘本」）

　　黄道周督师、少傅、武英殿大学士、吏兵二部尚书

　　硕学清操、孤忠亮节；克全儒行，无媿贞臣：谥「忠端」。

　　漳浦人。学行推重于天下。崇祯中，劾杨嗣昌、陈新申、方一藻；召对平台，反复抗论，坐谪戍。南都亡，赴闽见唐王，请募兵江西，得义旅九千余人，出徽州。遇大兵，战败；被执至江宁，不屈死之。

　　浙中监国诸臣（传列「勘本」）

　　张国维督师、少傅、武英殿大学士、兵部尚书

　　保障岩疆，支撑余烬；心坚抱义，力矢全忠：谥「忠敏」。

　　东阳人。为给事中，謇咢敢言。巡抚应天、总督河道，有御寇治河功。南都破，请鲁王监国绍兴。江上师溃，还守东阳；知势不支，作绝命词赴水死。

　　张肯堂东阁大学士兼吏部尚书

　　大义能明，忠谋素蕴；崎岖渡海，慷慨捐生：谥「忠穆」。

　　松江华亭人。崇祯中，在言路着謇咢声。巡抚福建，常遣兵入卫。唐王命为尚书，请由海道抵江南，为郑芝龙所阻。闽败，走从鲁王。顺治八年，大兵破舟山城；肯堂衣蟒玉南向坐，从容赋诗自经死。四妾周方姜毕、子妇沉、女孙茂漪同死。其下之从死者又二十许人。

　　粤中诸臣（传列「摭遗」）

　　何腾蛟督师、兵部尚书兼武英殿大学士、定兴侯

　　志切持危，情坚报主；艰难百战，终始一心：谥「忠诚」。

　　黎平人。崇祯末，巡抚湖广，能调护左良玉军。唐王时，降闯贼余众，军声大震。桂王时，入广西，竭力战守。后因进取长沙师溃，至湘潭被执；绝食七日，死之。

　　瞿式耜武英殿大学士、吏兵二部尚书、桂林留守

　　定议立君，竭诚奉上；义全忠孝，节贯存亡：谥「忠宣」。

　　常熟人。崇祯中，为给事中；搏击权豪，论事切直。福王时，为广西巡抚，定乱有功。迎立桂王，力保危疆，支持数载。大兵破桂林，被执不屈死。

　　陈子壮东阁大学士兼兵部尚书节制闽广江楚军务

　　早敦直节，晚抗军锋；白刃无辞，丹心堪悯：谥「忠简」。

　　南海人。初为翰林，忤逆奄，削籍。崇祯时，为礼部侍郎，持论抗直。大兵破广州，起兵应桂林；不克，被执受戮。母氏朱，自缢。子上庸，起兵九江村，殁于阵。

　　——以上专谥诸臣，都十六人。

　　●绎史恤谥考卷二

　　吴郡李瑶子玉氏辑

　　通谥

　　南都诸臣

　　「忠烈」

　　沉犹龙兵部右侍郎、福建巡抚。

　　松江华亭人。崇祯时，巡抚闽中，讨贼有功。福王召，未起。南京亡，募兵守松江城；城破，中矢死。

　　刘肇基援剿团练总兵官、右军都督府左都督。

　　辽东籍，赣榆人。初，剿流寇有功。史可法檄防河，赴援扬州，守北门；城破，率所部巷战死（「勘本」补传）。

　　侯承祖金山卫指挥使、功加参将。

　　本卫人。乙酉，撄城固守。城破，巷战力尽被执；谕降不从，死。子世禄，身中四十矢，被获；死。

　　阎应元英德主簿、前江阴典史。

　　顺天通州人。初以御海贼功迁职，未赴，寓江阴。南都亡，倡率守城，竭力捍御者三月。城破，众犹巷战，急投于水；复被执，不屈死（以上三人传列「勘本」）。

　　「忠节」

　　张伯鲸兵部左侍郎

　　江都人。扬州被围，分城守。城破，自缢死（「勘本」补传）。

　　任民育扬州知府

　　济宁人。扬州破，绯衣坐堂上见杀。阖门赴井死。

　　何刚兵部职方司员外郎擢遵义知府

　　上海人。佐史可法幕，协力拒守。城破，投井死。

　　翁子琪水师总兵官、中军都督府都督同知

　　钱塘人。从黄得功驻军芜湖；得功自刎，乃痛哭投江死（附见「黄传」）。

　　侯峒曾通政使司左通政

　　嘉定人。南都亡，里居，起兵守城。及城破，即拜辞家庙，挈二子元演、元洁并投水死。

　　黄淳耀进士

　　嘉定人。力学敦行，闇修自好。嘉定破，忾然入僧舍，索笔书绝命词，缢死。弟渊耀从之。

　　李待问中书舍人

　　松江华亭人。募兵守郡东门；城破，朝服自缢死。

　　陈用极参谋、兵部主事

　　昆山人。从左懋第出使，谕降不从；死（附见「左传」）。

　　徐汧詹事府少詹事

　　长洲人。移疾归。闻南京破，投虎邱新塘桥下死。

　　杨廷枢翰林院检讨兼兵科给事中

　　长洲人。遁居山中。久之被获，杀于芦墟泗洲寺。

　　夏允彝吏部考功司主事

　　松江华亭人。博学工文，为知县有廉能誉。南都破，赋绝命词，自投深渊死。

　　卢象观中书舍人

　　宜兴人。总督象升弟。乙酉，与象升部将陈安起兵；战败，赴水死。

　　陆培行人司行人

　　钱塘人。奉使归省；国亡，入桐坞，授绳于仆缢死。

　　顾咸建钱塘知县

　　昆山人。大学士鼎臣曾孙。居官有惠政。潞王以杭州降，不屈被执，死。

　　唐自彩临安知县

　　四川达州籍，江宁人。杭州破，逸之山中；为人所首，捕获不屈，死。从子阶豫从死。

　　高倬刑部尚书

　　中州人。崇祯中为御史，请罢监军、省刑罚。事福王，议裁冗费。南都破，投缳死（以上十三人传列「勘本」）。

　　张亮巡抚安庐池太四府都察院右佥都御史

　　内江人。左兵破安庆，被执。梦庚北行，挟与俱；乘间，赴水死（「勘本」补传）

　　「烈愍」

　　曲从直扬州府同知

　　辽东人。扬州破，与其子守东门；城陷，不屈死。

　　周志畏江都知县

　　鄞县人。时罗伏龙受代，方解职；城破，阖门死之。

　　乙邦才（青州人）、马应魁（贵池人）、庄子固（辽东人）、楼挺、江应龙、李豫

　　（以上副总兵）、陶国祚、许谨、冯国用、陈光玉、李隆、徐纯仁（以上参将）、李大忠、孙开忠（以上游击）、姚怀龙、解学曾（以上都司）

　　籍贯未详。右扬州督师部将十六人，皆分城守御。城破，率竭力巷战已死（以上传附「勘本」）。

　　王佐才狼山副总兵

　　昆山人。里人拒守，推为帅，分御北门；城陷，冠带坐帅府被杀。

　　孙志尹游击

　　籍贯未详。守昆山城；逆战，败殁（「勘本」补传）。

　　陈明遇江阴典史

　　上虞人。与前任阎应元守城三月，阖门赴火死。

　　戚勋文华殿中书舍人

　　江阴人。与应元等分城拒守。城陷，力不支；令妻氏侯、三妾程、叶、梁及女三人先就缢，乃举火自焚死（以上「勘本」附传）。

　　黄端伯礼部仪制司主事

　　新城人。南都破，谕降不屈，死。

　　董四民九江卫都司

　　本卫人。左良玉兵至，从总制袁继咸守九江城。力竭，先令妻史、妾姚并二子投于池；登城楼射殪数人，自刎死（传列「勘本」）。

　　「节愍」

　　周室瑜仪封知县

　　昆山人。与里人固守；城破，死之。子朝矿同死。

　　杨振熙两淮都转盐运使

　　临海人。

　　王缵爵杨州府同知

　　鄞县人。

　　吴道正监饷知县

　　余姚人。

　　罗伏龙江都知县

　　新喻人。代周志畏甫三日。

　　王志端江都县丞

　　孝丰人。

　　汪思诚城守副总兵

　　贵池人。

　　以上俱从史可法分守扬州；城破，俱死之。

　　侯方岩泗州援将

　　籍贯未详。乙酉四月，盱眙下，全军败殁。

　　鲁之玙福州副总兵

　　苏州卫人。苏州破，率千人入城战南园；兵败，死。

　　冯厚敦江阴训导

　　金坛人。城破，冠带自缢于明伦堂。妻王氏及娣结衽投井死（以上传附「勘本」）。

　　王铁常熟知县

　　籍贯未详。乙酉，殉节。孙道焕同死（传阙）。

　　文震亨武英殿中书舍人

　　吴县人。大学士震孟之弟。南都亡，绝粒死。

　　王道焜兵部职方主事

　　钱塘人。都城陷，微服南还。杭州破，投缳死。

　　高岱兵部职方主事

　　会稽人。绍兴破，绝粒死。子朗，跃入海中死。

　　叶汝蘅兵部主事

　　会稽人。绍兴破，出居墓所；与妻氏王赴水死。

　　刘成治户部郎中

　　汉阳人。南都破，赵之龙将出降封户部库；成治手搏之。还寓，自缢死。

　　徐念祖中书

　　华亭人。大学士阶元孙。以诸生，荫中书。松江破，与妻氏张、二妾陆与李皆自缢死。

　　吴嘉胤户部主事

　　华亭人。奉使出都；闻城陷，还。谒方正学祠，缢死。

　　龚廷祥中书舍人

　　无锡人。南都破，衣冠步至武定桥投水井死。

　　陈于阶钦天监博士

　　上海人。史可法荐为博士。南都破，冠带自缢死。

　　庞昌允青阳知县

　　西充人。南都破，奔九华山谋举兵；事泄，被执，死。

　　王一斌游击

　　宁都人。

　　张良佐都司

　　王廷佐都司

　　刘统守备

　　俱上元人。并从左懋第出使，以不降死。

　　酆某都司

　　籍贯未详。与诸生司石盘起兵；事败，死之。

　　章简罗源知县

　　松江华亭人。募兵守南门；城破，死之。

　　华允诚工部员外

　　无锡人。国亡，被执不屈，受戮死。从孙尚濂同死（以上俱传列「勘本」）。

　　赵景和广德知州

　　钱塘人。南都亡，马士英奔至，景和拒不纳；士英攻破之，为所杀（附见「摭遗」）。

　　刘洪□□□□□总兵官

　　西□人。御闯贼有功。后以战死。

　　周斌左都督

　　晋江人。事母至孝。闻闯贼死，大兵且至；曰：「向不死者，贼未讨耳。今可从先帝地下矣」！遂自刎。

　　韩鼎新浙江知县

　　江都人。城破，公服死堂上。

　　高一麟指挥

　　江都人。城破，死之。

　　朱贤游击

　　萧县人。分防徐邳；城破，死之。

　　孟振邦参将

　　安庆卫人。左兵陷城，骂贼死。

　　王治心安庆同知

　　忻州人。多政绩。左兵破城，死。

　　杜学伸孝陵参将

　　东阳人。国亡，入里中天宁寺死（以上八人俱阙传）。

　　刘曙南昌知县

　　长洲人。由进士，授官。未行，金陵失守，死（传列「勘本」）。

　　项嘉谟蓟辽守备

　　嘉兴人。家居；率二子翼心、妾张氏投天星河死。

　　王乔栋湖广粮储道右参议

　　雄县人。贼据武昌，时巡驻兴国州；登城楼自经。

　　郭之麟九江府监纪同知

　　威远卫人。前知真宁县，保城有功。寻以左梦庚挟降不从，死。

　　余士玮九江推官

　　黄冈人。左兵至，直入其营大骂；麾之去，号恸死。

　　傅宏祖福建通判

　　德化人。致仕归。乙酉左兵至，遇害（以上传阙）。

　　徐行可世袭指挥佥事

　　九江卫人。左兵陷城，自经死。母氏任、妻氏周、子妇氏陈，皆投井以殉（传列「勘本」）。

　　程九万东流知县

　　湖广人。乙酉杨幺儿破县，死之。

　　胡鲲化铜陵知县

　　鹿邑人。左兵破城，被害（传阙）。

　　——以上福王殉节诸臣，都九十人。

　　●绎史恤谥考卷三

　　吴郡李瑶子玉氏辑

　　通谥

　　闽疆诸臣

　　「忠烈」

　　邱祖德山东巡抚、右佥都御史

　　成都人，流寓宁国。举兵应金声，战败被获，磔死。

　　温璜徽州府推官

　　乌程人。练民兵保障郡城，与金声相犄角，复为转饷。城破，刃其妻茅氏及女，自刎死（以上传列「勘本」）。

　　蒋若来都督

　　长洲人。善骑射，屡破贼有功。后守金华援绝，先焚其妻子，巷战经日；力尽，自刎死（传阙）。

　　郑为虹巡按上游四府兼巡关监军御史

　　仪征籍，歙县人。扼守仙霞关；大兵入关，被执不降，戮死（传列「勘本」）。

　　周之藩总兵

　　井研人。时追兵及汀州，卫主巷战；矢集其身而死（传列「摭遗」）。

　　傅冠东阁大学士兼礼部尚书

　　进贤人。唐王时起原官，督师江西；后致仕。福建下，被执不屈，死（附见「摭遗」）。

　　郭维经吏、兵二部尚书兼右副都御史经理军务

　　江西龙泉人。孤介强立。崇祯中，在南台劾温体仁，以直声着。唐王命率师援赣；城破，入嵯峨寺自焚死（传列「摭遗」）。

　　詹兆恒兵部左侍郎

　　永丰人。崇祯时，为南京御史，有殊绩。福王时，尝劾阮大铖。唐王命佐黄道周守广信；寻奔怀玉山，攻开化。兵败，死于阵（传列「勘本」）。

　　「忠节」

　　金声巡抚徽宁等处兵部右侍郎、右佥都御史

　　休宁人。南都破，保徽州；通表唐王。为大兵间道袭执；至江宁，不屈死。

　　吴应箕监纪推官

　　贵池人。为诸生，尚气节。起兵应金声，屯师泥湾。谕降不从；被获，死。

　　王瑞柟都御史、襄阳佥事

　　永嘉人。崇祯中，分巡襄阳，以熊文灿抚贼为非计。福王时，极陈有司虐政。唐王召入闽，旋归。温州破，拜辞家庙自缢死（以上传列「勘本」）。

　　陆清原佥都御史

　　平湖人。以闽命犒军江上，为方国安所留。江防溃，即投江死（附见）。

　　王之栻兵部职方司主事、监军道

　　武进人。以闽命宣谕江上，行次永康被执。谕降不屈，死（传阙）。

　　曹学佺礼部尚书

　　侯官人。闽败，投缳死（附见「摭遗」）。

　　曾樱文渊阁大学士兼吏部尚书

　　峡江人。初为常州知府，洁己爱民。分巡福宁，平海寇有功。唐王命留守福州。后至中左卫被兵，自缢死。

　　杨廷麟东阁大学士兼兵部尚书

　　清江人。唐王命督师赣州，坚守一年，援绝粮尽。城破，戎服投清水塘中死。

　　万元吉总督江南湖广诸军兵部尚书

　　南昌人。崇祯中为推官，能捕盗。福王时，监视江北军务，协和诸镇，陈奏悉中时弊。与杨廷麟同守赣州；城破，投水死。

　　杨文荐巡抚南赣兵部右侍郎兼右佥都御史

　　金山人。与元吉守赣州，日夜登陴，积劳成疾。城破，被执送南昌，绝粒死（以上四人传列「摭遗」）。

　　陈泰来提督江西义军右佥都御史

　　新昌人。崇祯中为给事中，累陈战守方略。守新昌，破闯孽；后守抚州，拒贼死（传列「勘本」）。

　　「烈愍」

　　朱大典东阁大学士兼兵部尚书

　　金华人。初以巡抚山东，平登州乱；镇凤阳，捍御有功。福王时，命督江上军。王被擒，走杭州；还守金华，通表唐王。逾年城破，阖门死之（传列「勘本」）。

　　张鹏翼衢州总兵官、中军都督府左都督、永丰伯

　　诸暨人。衢州破，被执不屈死（「勘本」补传）。

　　熊纬兵科给事中

　　南昌人。唐王被执，独奔赴之；遇兵死（传列「摭遗」）。

　　黄大鹏兵科给事中协守仙霞关

　　建阳人。浦城破，被执不屈死。

　　叶翼云吏部稽勋员外郎

　　泉州人。初为令，有声。同安破，被获不屈，阖门死。

　　傅启耀都督同知

　　义乌人。福建破，全家死。

　　夏万亨江西右布政使

　　昆山人。与王养正等守建昌，力战；城破，絷送武昌被戮。妻氏顾，率子妇陆、孙祥生、孙女二，先赴井死，奴仆从死者十余人。

　　王城江西按察司副使管建昌府事

　　松江华亭人。宿州学正。有捍御功，佐守建昌。城破，械至武昌被戮。同难者五人。

　　王养正分巡建昌兵备道副使

　　泗州人。初知南康府，有歼贼功。倡议起兵守建昌；城破，执送武昌被僇.妻氏张，绝粒九日死。

　　刘允浩建昌推官

　　掖县人。

　　史夏隆南昌推官

　　宜兴人。

　　胡缜建昌通判

　　桐城人。案夏万亨而下为建昌六君子也；同日受刑死（「勘本」夏传阙胡缜名；一作临江通判。以上传列「勘本」）。

　　吴国球赣州推官署知府事

　　郭宁登监纪通判

　　籍贯并未详。城破，尽难。

　　王明汲赣州同知

　　金坛人。

　　林逢春赣县知县

　　福建人。同守赣州，城陷尽难。

　　淦君鼎署赣州通判事

　　建昌人。城陷，说降不屈，死。子宏裕、宏佑，俱被杀。孙关生、秀贞、妻氏熊、子妇氏熊、氏李、婢吕氏瑞香，俱赴井死（以上吴、郭、王、林四人附见「摭遗」；淦阙）。

　　马观鹏赣州副总兵晋飞虎将军

　　顺德人。时方乞假归娶；警至，急请坚守，以力战死。妻氏谭，闻讣矢节（传阙）。

　　陈烈赣州参将

　　籍贯未详。守城善战。有弟先降，人疑之；益奋勇斗。被执不屈，死（传附「摭遗」）。

　　朱永盛长宁营参将

　　汀州人。守南赣；城破，受戮。

　　袁从鄂中书舍人

　　郴州人。募兵援万元吉赣州之围，守东门；望西垣火起，闻元吉已殁，跃入烈焰中死。

　　黎遂球兵部职方员外郎

　　番禺人。尝与杨州诸名士会郑进士元勋影园，赋「黄牡丹诗」十首，时推第一；号黄牡丹状元。乙酉，督师广东，以兵援赣州。城破，巷战死。弟遂珙同死之。

　　于斯昌兵部主事

　　黄冈人。

　　林琦户部主事

　　闽县人。

　　王其宖兵部主事

　　安福人。兄其窿，亦死之。

　　周瑚兵部职方主事

　　大名人。

　　万发祥翰林院编修兼兵科给事中

　　新喻人。

　　柳昂霄工部主事

　　钱谦亨兵部主事

　　籍贯俱未详。

　　曾嗣宗兵部主事

　　宁都人。出金为饷佐杨廷麟军。

　　刘孟鍧中书舍人

　　刘应试

　　并安福人。

　　以上十数人，同以守赣尽节（皆附见「摭遗」）。

　　曾亨应吏部文选主事

　　临川人。谪官后，与杨重遇募兵守抚州。城陷，被执不屈，被戮。子筠，举人；先受刑死（传列「勘本」）。

　　赖雍中书

　　平和人。

　　蔡绍谨中书

　　龙溪人。

　　毛玉洁江西广信府通判

　　六合人。

　　蔡士超兵部主事

　　闽县人。皆黄道周幕下士。从之江宁，同死（附见「黄传」）。

　　「节愍」

　　吴易兵部尚书、长兴伯

　　吴江人。初为史可法监军，征饷江南。后募兵屯长白荡；唐王诏拜尚书，晋爵。师败被获，不屈死。父承绪，投水死；妻沈氏及女亦殉。

　　江天一监纪推官

　　歙县人。金声门下士。同举兵，被执不屈死。

　　方召江山知县

　　宣城人。闻金华被屠，封印；冠带载拜，投井死。

　　夏元淳中书舍人

　　华亭人。吏部主事允彝子。执送江宁，不屈死。

　　王景亮巡抚金衢兼督学御史、太仆寺少卿

　　吴江人。同衢州知府等拒城缮守。城破，自缢死。

　　伍经正衢州知府

　　安福人。赴井死。

　　邓岩忠衢州同知

　　江陵人。自缢死（以上俱传列「勘本」）。

　　钟鼎臣嘉兴知府

　　新会人。浙中降，自缢死。

　　洪祖烈都督府左都督

　　吴江人。扈从唐王奔浦城，被执不屈死（传阙）。

　　马思理东阁大学士、礼部尚书

　　长乐人，自缢死（附见）。

　　江振鹏怀远知县

　　泰宁人，饿死。子白龙、怀龙殉之。

　　郑羽仪中书舍人

　　闽县人。

　　刘之谦户部主事

　　上杭人。廷标子。

　　崔攀龙建阳知县

　　临颍人。

　　张兆凤游击

　　长江人。投井死。

　　李国英永定守备

　　汀州卫人。有剿寇功。

　　以上俱福建城破殉节。

　　汪宗明处州知府

　　泉州人。初官户部主事，奏缴太仓库羡八千余。守处州日，讨平山寇。家居起兵，事败投水死。仲子载殉之。

　　元体中守备

　　邵武人。屡有战功。殉节死。

　　胡定海泛水知县

　　南昌人。南都亡，走平乐率乡勇与黄道周师合。力战不胜，被执不屈，死（一作海定。传列「勘本」）。

　　傅云龙福建督粮道参议

　　籍贯未详。漳州破，死之。

　　郭符申兵科给事中

　　晋江人。豫守建宁，兵败，身被数创；抵永春官舍，自经死（传列「摭遗」）。

　　金丽泽漳州同知

　　武进人。治事有声。兵至，尽节。

　　涂世名龙溪知县

　　新城人，令龙溪。漳郡破，被执不屈，死。子常吉同死。仆黄薛、黄扬、王亨、蒋山殉之（一作徐。传列「勘本」）。

　　王士和延平知府

　　金溪籍，临川人。唐王走汀州，命之居守。城将陷，从容正衣冠，闭户投缳死。

　　李翔新城知县

　　邵武人。由贡生，唐王擢为令。擒杀邑中叛党，境赖以靖。后以守城，战败死。

　　徐伯昌监察御史

　　新城人。与翔共守，死（传列「勘本」）。

　　陈其礼闽清知县

　　西安人。城破，被执不屈死。子龙玉、子妇氏吴、婿徐应宜皆从死，男女死者十五人。

　　刘永祥副使知兴化府事

　　武进人。御史熙祚弟。尝擒贼曾旺有功。城破，仰药死（传阙）。

　　旷昭巡抚江西右佥都御史

　　遂宁人。初弃南昌走临江，后退屯万安。大兵破城，被执不屈，死。

　　胡梦泰兵科给事中

　　铅山人。唐王时，奉使旋里，倾家募士守广信。城破，夫妇俱缢死。

　　周定礽巡抚广信右佥都御史

　　南昌人。缮守广信至数月；城破，死之。

　　万文英兵部员外郎

　　南昌人。奉命监黄道周军，之广信协守。兵败铅山，举家赴水死（以上传列「勘本」）。

　　胡奇伟湖东道副使

　　进贤人。御广信，分门拒战；兵败，力竭死。

　　胡甲桂广信同知

　　昆山人。会黄道周以募兵至，同城守。比破，被执；谕降不从，自缢死。

　　胡上琛署都督佥事、充御营总兵官

　　闽县人。唐王被执，奔还福州；从容正衣冠，与其妾刘氏同饮药酒死。

　　彭期生太常寺卿、江西布政使管南赣岭北道事

　　海盐人。与杨廷麟、万元吉等力守赣州；城破，冠带自缢死。

　　姚奇胤巡抚广东监军御史

　　钱塘人。令南海，有善政。后与郭维经同援赣州；城破，肃衣冠入文庙自缢死。子端，于柳州殉节。

　　卢象观兵部员外郎

　　赣州人，在籍。城破，悉驱男妇大小同溺死（案彭、姚为豫守赣州之人，皆传列「摭遗」。自卢而下为同时守御殉节者，皆附见）。

　　龚棻吏部验封主事

　　南昌人。赴水死。

　　龙嘉震内阁中书

　　泰和人。辟为督师参谋；自经死。

　　姚生文湖东道

　　仁和人。

　　高镳赣县知县

　　胶州人。城破，衣冠自缢死。

　　程必进赣州府学训导、加衔监纪同知

　　松阳人。

　　吴世安监纪推官

　　归安人。事母以孝闻。俱尽节。

　　梁于涘万安知县

　　兴化人。负大节。叛将入城，衣冠赴水死（传列「勘本」）。

　　李时兴袁州同知署知府事

　　福清人。极力守城；城陷，缢于萍乡官舍。一仆殉。

　　高飞声抚州同知署知府事

　　长乐人。黄道周督师，邀与偕守抚州。被围，遣家人怀印走谒唐王；而自以守城死（以上传列「摭遗」）。

　　徐必达副总兵

　　南昌人。守吉安，血战；既败，赴水死。

　　桂有煃抚州训导

　　石埭人。城破，自经死（传阙）。

　　彭燧署兵备佥事

　　宁都人。宁都围急，与其妻李氏自缢死（传列「勘本」）。

　　杨燧云南临安府通判

　　宁都人，里居。城破，冠带自经死。

　　孙临监军道副使

　　桐城人。监杨文骢军。兵败，被执不屈死。

　　顾锡畴东阁大学士兼礼部尚书

　　昆山人。以故官督师，为总兵贺君尧所杀（附见「摭遗」）。

　　——以上唐王殉节诸臣，都一百七人。

　　●绎史恤谥考卷四

　　吴郡李瑶子玉氏辑

　　通谥

　　浙中监国诸臣

　　「忠烈」（传列「勘本」）

　　吴钟峦礼部尚书兼右都御史

　　武进人。从鲁王至舟山，往来普陀山中。大兵至宁波，急渡海入昌国卫孔庙，积薪自焚死。

　　张煌言东阁大学士兼兵部尚书

　　鄞县人。初以举人奉表迎鲁王监国，复以兵从至海外。后桂王遥命为大学士。滇南平，散遣部曲，遁居悬岙。寻为大兵所袭执，谕降不从，死。

　　「忠节」

　　熊汝霖东阁大学士兼兵部尚书

　　余姚人。崇祯时为给事中，以直谏外谪。福王召复官，极论时政，辞旨剀切。创议迎鲁王监国。舟山破，从至海外，为郑彩所憾，投水死。

　　朱继祚东阁大学士礼部尚书

　　莆田人。事唐王，为大学士；从至汀州。后举兵应鲁王，守兴化。城破，死。

　　钱肃乐东阁大学士兼礼部尚书

　　鄞县人。初知太仓州，有声。起兵甬上，建议迎鲁王。后至海外，忧愤呕血。连江陷，以头触床死。

　　沈宸荃大学士兼兵部尚书

　　慈溪人。初为御史，条奏切中时病。后事鲁王，泛海抵金门。覆舟死。

　　李向中兵部尚书

　　钟祥人。舟山破，捕得之，以缞绖见；终不屈，死。

　　余煌督师、兵部尚书

　　会稽人。绍兴破，王航海去；煌投水死。

　　陈函辉兵部左侍郎兼翰林院侍读学士

　　临海人。北都陷，倡义勤王。后航海相失，投水死。

　　林汝翥兵部右侍郎

　　福清人。攻福宁，战败被执；不屈，吞金屑死。

　　沉廷扬兵部右侍郎总督水师

　　崇明人。崇祯中，转漕有功。后事鲁王，以舟师次鹿苑，舟胶于沙，被执；谕降不从，死。

　　陈潜夫大理寺少卿兼江西道御史

　　钱塘人。福王时，巡按河南，招降流寇有功。后事鲁王，募兵列营江上。绍兴破，偕妻孟氏、妾孟氏投水死。

　　董志宁兵科给事中

　　鄞县人。浙东破，倡谋起兵。事泄，弃妻子奔舟山。辛卯城破，自缢死（传列「摭遗」）。

　　「烈愍」

　　刘中藻武英殿大学士兼兵部尚书

　　福安人。初事唐王，巡抚金、衢。后事鲁王，攻取福宁。城破，冠带坐堂上，为文自祭，吞金屑死。

　　林垐吏部文选司员外郎

　　侯官人。率福清乡兵攻福宁城；兵败，中流矢死。

　　王祈建宁守将、郧国公

　　太仓人。建宁破，巷战不胜，自焚死。

　　汤芬分守福兴泉三府福建布政司参政

　　嘉善人。兴化破，绯衣坐堂上，被杀（以上传列「勘本」）。

　　杨文瓒贵州道御史

　　鄞县人。初谋起兵，事泄被执；妻张氏殉之。兄文琦、文琮、弟文球，先后死节（传列「摭遗」）。

　　屠献宸兵部职方司主事

　　鄞县人。与杨文瓒同狱死。妻朱氏殉之（同上）。

　　王翊兵部尚书兼右副都御史

　　余姚人。寨屯四明山；兵败，被执不屈，死。

　　朱永佑吏部左侍郎

　　上海人。舟山城破，被执戮死（以上传列「勘本」）。

　　刘世勋安洋将军

　　上元人。守安洋城，力战死。

　　张名扬左都督

　　江宁人。定西侯名振之弟。舟山破，被执不屈，死。母范氏赴水死。亲属二十余人同自焚。

　　王朝相锦衣卫指挥

　　籍贯未详。舟山破，护鲁王妃嫔入井，覆以石；自刎死（以上传附「勘本」）。

　　「节愍」

　　郑遵谦中军都督府左都督、义兴侯

　　会稽人。倡义起兵。从鲁王至鹭门。投海死。

　　沉履祥督运清察粮务江西道御史

　　慈溪人。鲁王监国，奉命督饷台州。城破，死节。

　　顾咸正延安推官

　　昆山人。与吴胜兆通谋事泄，被执；死于金陵。二子天逵、天遴以藏匿陈子龙死。

　　俞元良监军兼摄海宁县事

　　海宁人。城破，与兄旡礼同殉节死（以上四人传列「勘本」）。

　　傅岩江西道御史

　　义乌人。为朱大典监军。金华破，被执不屈，死。

　　荆本澈职方郎中

　　丹阳人。初为温体仁所怒，免官。后监下江军，没于浙东（以上传阙）。

　　陈士京给事中

　　浙江人。随鲁王之闽，死于同安之鼓浪屿。

　　徐复仪翰林院编修

　　上虞人。浙东破，泣奔蹲山，投空谷以死。一云拒抗死（传列「摭遗」）。

　　郑遵俭通政司使

　　会稽人。

　　朱养时兵部郎中

　　江阴人。

　　林瑛户部主事

　　董元礼部主事

　　朱万年兵部主事

　　俱福建人。

　　江用楫户部主事

　　苏州人。

　　顾珍兵部主事

　　长洲人。

　　李开国兵部主事

　　临山卫人。

　　顾宗尧工部主事

　　长沙人。

　　苏兆人中书

　　苏州人。

　　戴仲明工部营缮所所正

　　鄞人。

　　以上十一人，偕守舟山；城破，俱尽节。瑛与用楫之妻，开国、宗尧之母并殉之（传列「勘本」）。

　　都廷谏莆田知县

　　杭州人。兴化城破，死之。

　　林嵋给事中

　　莆田人。兴化城破，自缢死。

　　洪有文海澄知县

　　籍贯未详。守城力竭，死。

　　王恩及御史

　　长乐人。邑破，仰药死。妻李，殉之。

　　鄢正畿兵科给事中

　　林逢经御史

　　俱永福人。里居。城破，并投水死（传附「勘本」）。

　　案「殉节录」于鲁王殉节诸臣下载：浙江副总兵莆田黄斌乡，为从戎有功。甲申，率舟师入援，马士英沮之。后在舟山，被张名振所杀。通谥「节愍」。夫斌卿雄据翁洲，有自大志；以不奉鲁王故，名振合诸镇兵讨之，则于鲁王为不臣矣。「绎史」削其名，今「恤谥考」亦阙之；并注。

　　●绎史恤谥考卷五

　　吴郡李瑶子玉氏辑

　　通谥

　　粤中诸臣

　　「忠烈」

　　张同敞总督各路兵马兵部右侍郎兼翰林院侍读学士

　　江陵人。大学士居正曾孙。总督军务，每战辄为诸将先。桂林破，与留守瞿式耜危坐待执。

　　谕之降，不从；整衣冠就刃，颜色不变死（传列「摭遗」）。

　　揭重熙总督江西兵部尚书兼右副都御史

　　临川人，事唐、桂二王，屡率兵攻抚州、邵武，不克。大兵袭执之，送建宁；不屈，受戮（传列「勘本」）。

　　李若星吏部尚书

　　息县人。为御史，劾发魏忠贤、客氏奸。讨贵州余孽，有功。桂王时，召为尚书。武冈破，自刎死（传阙）。

　　陈邦彦兵科给事中

　　顺德人。起兵谋复广州不克，入清远缮守。比城破，被执不降，戮死（附见）。

　　张耀贵州布政使

　　三原人。为闻喜令，慈惠抚民。孙可望攻贵州，耀至定番州，率家众乘城拒守。城陷被执，劝降不屈，被杀。家属十三人并死（传列「勘本」）。

　　罗国瓛巡按云南御史

　　嘉定州人。孙可望攻曲靖时，按部其地，婴城拒守。城陷，被执不屈；携至昆明，自焚死（附见「摭遗」）。

　　「忠节」

　　吴炳兵部右侍郎兼东阁大学士

　　宜兴人。桂王奔靖州，扈从王子走城步。未至，遇大兵执送衡州；于湘山寺不食死。

　　傅作霖兵部尚书

　　武陵人。监刘承胤军。至武冈，城破，被执不降，死。妾郑氏投水死（以上传列「摭遗」）。

　　李干德经略川湖云贵河陕兵部尚书

　　西充人。孙可望陷嘉定，率家人及弟赴水死。贼破西充时，其父明举先被难死。

　　范文光巡抚川南右佥都御史

　　内江人。与守嘉定；城破，赋诗仰药死。

　　詹天颜巡抚川北右佥都御史

　　龙岩人。石泉破，被执不屈，死（以上附见「摭遗」）。

　　曹大镐管理义勇营总兵

　　贵池人。江西破，招集散亡，往来广信、邵武间。后事败被执，死（传附「勘本」）。

　　余应桂兵部侍郎兼右佥都御史督师关中

　　都昌人。为御史，有直声。巡按湖南，捐赎锾十万余佐军需。后夺职家居；久之，起兵败（传列「勘本」）。

　　米寿图巡抚贵州右佥都御史

　　宛平人。唐王时，擢黔抚。后贵阳失，奔沅州；沅州破，死之（附见「摭遗」）。

　　马干巡抚四川右副都御史

　　吴县人。初为川东兵备佥事，击走献贼将刘廷举，复重庆固守。大兵下重庆，战败死。

　　耿廷箓巡抚四川右佥都御史

　　临安河西人。里居。孙可望遣兵陷河西，乃赴水死。妻杨氏被执，骂死。

　　龙之虬巡抚柳庆右佥都御史

　　永新人。辛卯，柳州城被围，誓死以守。及城陷，不屈死。妻朱氏亦殉之。

　　洪育鳌总督

　　晋江人。大兵定庆阳，谕降不屈，死（以上传阙）。

　　沐天波黔国公黔宁王英十二世孙，定远人。从桂王入缅。缅人欲劫之，不屈；受极刑死。其母陈氏、妻焦氏，先于沙定洲之乱同焚死。妾夏氏，入缅自缢死（案天波入缅后，以咒水祸死；受刑之说讹。传列「摭遗」）。

　　严起恒文渊阁大学士、吏部尚书

　　山阴人。事桂王。以阻孙可望王封，为所杀。

　　吴贞毓东阁大学士

　　宜兴人。事桂王。以谋召李定国去孙可望之逼，遂为所杀。

　　杨畏知东阁大学士、兵部尚书

　　宝鸡人。事桂王。劾贺九仪贼杀严起恒，为孙可望所执；以帻击之，被害。

　　杨鼎和兵部尚书

　　江安人。以阻封议，孙可望追杀之于昆仑关。

　　周震监军御史

　　全州人。监全州军。城围急，诸将谋降不从，被杀。

　　张孝起巡抚高雷廉琼四府右佥都御史

　　吴江人。初授廉州推官；举兵谋恢复，被获。妻妾投水死。后居龙门岛；大兵破岛，被执，不食七日死（以上传列「摭遗」）。

　　郭之奇文渊阁大学士、吏兵二部尚书

　　揭阳人。明亡，跋涉闽、粤、滇、黔，往来数万里。后闻孙可望杀严起恒，团聚乡勇守乐民所，为陈奇策等声援。后被执至广西省城，不屈，死（补传）。

　　「烈愍」

　　麦而炫监军御史

　　高明人。起兵复高明，迎陈子壮。及高明破，被执至广州不屈，戮死。

　　朱实莲户部郎中摄高明县事

　　南海人。与麦而炫同起，战败死（俱附见「摭遗」「陈传」）。

　　韩如璜兵部职方司主事

　　博罗人。起兵与张家玉攻东莞，战败死。

　　白常灿清远卫指挥

　　清远人。迎陈邦彦守城，兵败，战死（俱附见「摭遗」）。

　　霍子衡太仆寺少卿

　　南海人。初知袁州，廉洁自持。三子皆生员；广州破，时家居，并召之死节。朝服北向拜，又易绯袍拜家庙，先赴井死。妾莫氏殉之，子应兰偕妇梁、女一继之，应荃、应芷妇徐、妇区又继之，一小婢亦从之死。

　　陈象明湖南道副使

　　东莞人。征饷广西，调士兵至梧州，战败死。

　　焦琏总督广西军务宣国公

　　山西人。与留守瞿式耜同守桂林。后移驻南宁，训练兵士；行至平乐，陈邦傅说降不屈，自刎死。

　　王兴虎贲将军、广宁伯

　　漳州人。大兵平粤，兴坚守文村力尽，阖室自焚死（以上俱传列「摭遗）。

　　那嵩沅江土知府

　　沅江人。嗣职循法，守沅江。大兵至，登楼自焚，阖家死。那氏藏书甲于滇中，至是尽焚（传列「勘本」）。

　　侯伟时吏部考功司主事

　　公安人。从吴炳走城步，被执不屈，死。

　　萧旷总兵官管黎平参将事

　　武昌人。从何腾蛟用军有功。以战死（传列「摭遗」）。

　　朱闵如都督府右都督挂镇西将军印

　　临桂人。坚守平乐；城破，杀其妻子，自刎死。

　　徐日舜云南参将

　　西安人。城破被擒；说之降，不屈，矢贯舌端死。

　　孟泰全州守备

　　全州人。守将出降，仰药死。妻子皆自杀（附见）。

　　刘尧珍

　　镇雄人。

　　吴霖

　　歙县人。俱给事中。

　　张载述御史

　　泾县人。俱以阻封，被孙可望所杀。

　　张镌

　　宁国人。

　　徐极

　　江西人。

　　林青阳

　　新宁人。俱给事中。

　　周允吉

　　钱塘人。

　　胡士瑞

　　进贤人。

　　朱议浘

　　南昌人。俱御史。

　　蒋干昌

　　晋江人。

　　李元开

　　善化人。俱检讨。

　　郑允元都督

　　歙人。

　　林钟大理丞

　　湖广人。

　　赵赓禹太仆少卿

　　袁州人。

　　朱东旦

　　四川人。

　　蔡演

　　九江人。

　　任斗墟

　　鄞人。俱部郎。

　　易士佳主事

　　庐陵人。

　　案以上为密敕之狱。本有辅臣吴贞毓、内臣全为国、张福禄，共十八人；皆被孙可望所杀（俱附见「摭遗」）。

　　李如月山东道御史

　　东莞人。劾孙可望不臣，被杀（传列「摭遗」）。

　　冷阳春晋宁知州

　　石阡人。孙寇遣众陷晋宁，拒战死。

　　徐道兴师宗知州

　　睢州人。廉洁爱民。孙寇陷曲靖，胁之奉迎；以杯击贼首，骂不绝口死（俱传列「勘本」）。

　　胡恒分巡上川南道佥事

　　竟陵人。孙寇陷邛州，被执辱骂，死之。妻氏樊、子之骅，投端公河死。

　　朱奉■〈金伊〉巡按贵州御史

　　华阳人。左迁陕西道参议。归蜀，率众御孙可望于雅州；兵败，骂贼被杀。

　　郑廷爵户部浙江司主事

　　内江人。起兵拒寇雅州；战败，殁于阵（传阙）。

　　谭先哲户部郎中

　　平坝卫人。孙寇陷安顺，与妻刘骂贼，全家死。

　　吴子骐兴宁知县

　　贵阳人。去职。曾谕降土蛮阿乌谜等有功，优奖。孙寇贵州，率乡兵御之。战败被执，不屈死。

　　曾异撰永宁知州

　　荣昌人。孙寇永宁，集义兵撄城拒守。及陷，自焚死（以上传列「勘本」）。

　　王锡衮吏部左侍郎

　　禄丰人。致仕归，倡义起兵讨沙贼之乱。兵败被执，不屈死（附见「摭遗」）。

　　杨之明天全碉门六番招讨使

　　籍贯未详。拒孙寇于飞仙关；兵败被执，不屈死。

　　陈桢大理卫指挥

　　大理卫人。沙定洲陷城，督众巷战；手馘数贼，死。

　　王承宪游击、楚雄卫指挥

　　楚雄卫人。沙贼之乱，出城逆战，贼皆披靡。俄中流矢，死。弟承瑱，力战死；全军皆没。

　　陈诲大理卫守备

　　大理人。沙贼围城，分门守御；杀贼力竭，死。

　　李君植澜沧卫指挥

　　永昌人。领军赴大理，值沙贼围城，力战死（传阙）。

　　董邦君思恩知府

　　昆明人。流寇陷城，举家自焚死。

　　刘之兰临安通判

　　平越人。流寇入滇，执之；胁授伪官，骂贼死。

　　杨永言昆山知县

　　昆明人。流寇破城，巷战死（附见）。

　　「节愍」

　　林佳鼎总督两广军务兵部右侍郎

　　莆田人。桂王立，率兵拒聿■〈金粤〉，战海口；不胜，被杀。

　　彭耀兵科给事中

　　顺德人。奉使广州谕聿■〈金粤〉，被杀（传列「勘本」）。

　　陈嘉谟主事

　　籍贯未详。奉使广州，被杀。

　　赵廷璧长沙佥事道

　　内乡人。武冈破，妻氏吉、子燝、子妇马，并死。

　　邱懋朴荆南佥事

　　新添人。遇难死。

　　周二南岳州知府

　　蒙化人。闯孽至长沙，迎战死（附见「摭遗」）。

　　刘佐布政司参议、分守下河南道

　　嶍峨人。宝庆破，死之。

　　王景熙武冈总兵

　　攸县人。湖南下，抗节死。

　　李兴玮教谕、署临武知县

　　巴陵人。戊子岳州破，同父请兵，母止之，不顾；一家遇害。后随巡抚章旷图恢复，于衡阳死节。

　　赵三荐肇庆同知、瑞昌知县

　　全州人。擢任未行，死。

　　杨可观广州卫指挥使加京营指挥

　　广州人。兵至，结陈子壮谋内应；事泄，被杀。

　　梁若衡左州知州

　　顺德人。初令永福，有声。后擢任，不赴。广州既下，陈子壮举兵谋应之；事泄，执死。

　　巫如衡苍梧知县

　　宁化人。为令，有惠政。粤平，持印不纳，死。

　　王基固巡按御史

　　费长统推官

　　籍贯俱未详。粤东下，同死节。

　　喻萃庆遂西知县

　　四川人。有政声。兵至，死之。

　　梁万爵行人

　　番禺人。广州破，赴水死。

　　梁朝钟国子监祭酒

　　南海人。广州破，自经死。

　　廖翰标新城知县

　　龙门人。有廉名。龙门破，自缢死。

　　汪皞光禄寺少卿

　　歙县人。桂林破，投水死。

　　李信和平知县

　　扬州人。子泓远、淑远俱死之。

　　王猷南韶参将

　　义乌人。广东破，死节。

　　饶元珙工部郎中

　　进贤人。避兵鹤山峰；被执，死之。子宇柟，不屈死。

　　杨树烈南川知县

　　昆明人。流寇陷城，再拜自经死。

　　刘摭户部主事

　　昆明人。流寇招授伪职，不屈死。

　　刘昌应参将

　　右卫人。流寇入滇，倡义兵；屡战不克，为贼所执不屈，遇害。

　　皇甫信铜梁知县

　　罗平人。致仕归。流寇陷城，与子俱被害（以上传阙）。

　　周官兵部郎中

　　临川人。以诸生，荐授部郎。檄募义勇；城破，死之。

　　杨钟广西巡按御史

　　吉水人。柳州城破，死之。

　　余昆翔苏松兵备道参政

　　辰溪人。与总督汪硕德等同在广西被获，死节（以上传附「摭遗」）。

　　高绩光禄寺少卿

　　绍兴人。

　　金简兵部职方司郎中

　　山阴人。

　　任国玺江西道御史

　　福建人。

　　杨在礼部侍郎

　　余姚人。

　　王维恭左军都督府掌府事、华亭侯

　　华亭人。

　　邓士廉吏部侍郎

　　广安州人。

　　邬昌期御史

　　都匀人。由柳州同知擢任。

　　以上七人，俱从桂王入缅甸，殉节。

　　高其勋防守武定府参将、世袭指挥

　　丙戌沙定洲叛，守御力竭，城陷，服毒死。

　　萧时显永昌同知

　　籍贯未详。丙戌沙乱，方升任，以道阻未行。城陷，自经死。

　　禄永命宁州土司

　　沙贼乱，以城守力战死。

　　朱家梁宁州知州

　　江宁人。沙乱，骂贼殉节。

　　陈爰谋知府

　　昆明人。家居。沙贼破城，逼降不屈，死。

　　沐天泽都司

　　黔国公天波弟，云南人。沙贼叛，率兵巷战；被执不屈，死。

　　邵元龄兵马司指挥使

　　陆凉人。有能名。沙党陷城，骂贼不屈，死。

　　陈于宸巴县知县

　　蒙化人。致仕归。沙贼陷城，死之。

　　王来仪应州知州

　　昆明人。流寇入滇，骂贼死。

　　陈昌裔知县

　　富民人。孙寇陷城，强授伪职不从，死。

　　郭承汾巡按贵州御史

　　晋江人。有能声。孙寇说降不屈，羁民舍，自饿死。

　　石声和宁前道兵备参议

　　平坝卫人。孙寇陷安顺，阖门死。子吉，生员；同殉。

　　曾益分守安平道副使

　　临川人。主事亨应之叔。孙寇定番州，与张耀集众拒守；城陷，自经死。

　　陈新第定番知州

　　长寿人。孙寇入，誓众坚守，杀贼数百；城破，缢死。

　　李公门陕西关西道副使

　　李世甲知州

　　俱贵阳人。同拒守。被执不屈，死。

　　曹英副将

　　巡抚马干偕之守重庆。战败，赴江死。

　　阮士奇雅州指挥

　　城破，死之。籍贯俱未详。

　　王祥挂征讨将军印忠国公

　　綦江人。守遵义。孙可望遣将白文选攻之，被杀。

　　朱寿■〈金林〉佥都御史

　　鲁府宗室。孙寇胁之降，不从，题诗于壁；旋被执，死（附见「摭遗」）。

　　刘管南京户部主事

　　贵阳人。在籍。孙寇攻贵阳，战败被执，不屈死。

　　杨元瀛同知

　　贵阳人。孙寇贵州时，在籍；与兴宁令吴子骐同败贼于滴清桥。贼悉众至，被执不屈，死。

　　刘廷标永昌通判摄府事

　　上杭人。孙寇入云南，驰檄谕降；赋诗三章，缢死。

　　王运开永昌推官摄金腾道事

　　夹江人。孙寇招降，自经死。弟运闳，举人；可望亦聘之，投潞江死（以上传列「勘本」）。

　　黄应运平越知府

　　归化人。有平苗功。孙寇攻城，缮守；比陷，不屈死。

　　陈征定番州都司

　　常州人。与张耀率兵同御；被执，骂贼死。

　　夏衍虞曲靖推官署道事

　　江津人。孙寇陷滇，乃贻巡按罗国瓛书，誓共讨贼。事觉，阖门遇害（传阙）。

　　何思姚州知州

　　籍贯未详。孙寇逼姚安，与席上珍起兵；城破，被执不屈，死。

　　夏祖训呈贡知县

　　秀水人。城陷，死之。

　　张朝纲勋阳同知

　　广通人。家居。城陷，与妻氏冯自经。子耀，生员；葬亲毕，亦缢死。

　　焦润生曲靖知府

　　上元人。修撰竑子。城陷，被可望所执，不屈死。

　　陈六奇南宁知县

　　上元人。曲靖陷，与知府焦润生同被执，阖门遇害（以上五人传列「勘本」）。

　　李升德御史

　　经略干德弟，西充人。孙寇陷嘉定，与兄同赴水死。

　　陶世显威远卫守备

　　籍贯未详。孙寇定番州，屡战克捷。后贼众至，血战死。

　　廖履亨兵科给事中

　　建水州人。孙寇陷州，冠带赴水死。

　　蒋劝善河间同知

　　清镇人。在籍。城破，被可望所执，不屈死。

　　陈梦熊金腾卫指挥使

　　腾越人。孙寇据滇，其党杨武迫胁之，不屈；将杖，其子世培乞以身代，父子皆死于贼（以上传阙）。

　　——以上桂王殉节诸臣，都一百五十人。

　　●绎史恤谥考卷六

　　吴郡李瑶子玉氏辑

　　入祠职官

　　睦明永华亭教谕

　　丹阳人。松江城破，题诗明伦堂，自缢死（「勘本」作「眭」）。

　　龚用圆秀水教谕

　　嘉定人。与里人守城，赴水死。

　　过俊民临安训导

　　无锡人。乙酉城破，缢死勋臣山。

　　成启湖口主簿

　　应天人。左兵至，被执不屈，死。

　　彭永春九江卫经历

　　武陵人。左兵至，冠带焚署死。从死者男女六人（以上俱传列「勘本」）。

　　潘文先江阴训导

　　丹徒人。罢官后城陷，与训导冯厚敦同死。

　　王明德太平训导

　　徐州人。城破，偕其妻赴泮水死。

　　张龙德湖广都司经历

　　秀水人。里居。与妻侯俱死。

　　沉鸿起太湖教谕

　　娄懋履训导

　　陈知训典史

　　乙酉五月，与知县李盛英同守城，死。

　　邹孕孝蕲水教训

　　临川人。左兵至，骂贼遇害。

　　王国佐福建巡抚、副中军

　　清流人。寇逼上杭，随朱大典力战，面带三矢死。

　　胡国瑨铜陵典史

　　余姚人。城破，与胡鲲化同死。

　　张纬铜陵训导

　　安东人。左兵破城，被害。

　　陈安督师部将

　　籍贯未详。旧隶卢象升麾下。乙酉，与中书卢象观起兵，战败死（传俱阙）。

　　——以上福王殉节职官，都十六人。

　　潘大成金华训导

　　新昌人。城破，父子同死。

　　叶向荣吉安同知

　　金华人。浙东既下，具衣冠投向村崖死（传列「勘本」）。

　　王兆熊浦城训导

　　建宁卫人。兵至，入山寺不食死。

　　张天威把总

　　莆田人。漳浦告警，赴援力战死。

　　闵时百户

　　汀州卫人。唐王被追时，方守丽春门；骑发矢，洞胸死。

　　廖汝健广信府训导

　　赣州人。黄道周督师，委以战守。贵溪城破，被执死。

　　黄廷柱赣州教授

　　归化人。福建破，北向再拜死。

　　宋本忠南康典史

　　山阳人。殉难死（以上传俱阙）。

　　——以上唐王殉节职官，都八人。

　　谭三谟临安教授

　　昆阳人。流寇破城，阖家自缢死。

　　李兆旗庐江训导

　　昆阳人。流寇陷城，被执不屈死。其子凉，骂贼死。

　　陆九衢嶍峨训导

　　保山人。流寇陷城，衣冠坐明伦堂大骂死。

　　杨一忠巴县教授

　　河西人。流寇攻城，分门扼守。城陷，骂贼，被害。其子名嗣，亦被杀。

　　王道淑广东按察使经历

　　仪征人。广州破，殉节死。其子棫瑞从之。

　　刘飞汉千户

　　灌阳人。时广西破，自以世受明恩，诣城下请死；并其二子歼焉。

　　钱士用千户

　　南宁人。流寇入滇，骂贼被杀。

　　王士杰太和县丞

　　籍贯未详。沙贼围城，殚力捍御；城陷，死于城上。

　　段见锦大理府教授

　　杨明盛经历

　　魏崇治司狱

　　籍贯俱未详。沙定洲反，守大理城，同死节。明盛子一甲亦死之。

　　关维翰大理卫千户

　　杨淇土官

　　皆大理人。沙贼之乱，以杀贼死节。维翰子大中亦殉。

　　杨昌印、王象干、鲍洪

　　皆大理人。同官大理卫千户。沙贼攻城，协力拒守；既陷，并率妻子阖户自焚死。

　　徐高迁裨将

　　云南人。沐天波之将。沙定洲叛，纠众援剿；不济，阖户自焚死。

　　黄恩百户

　　右卫人。沙贼叛，率家丁巷战死。

　　单国祥通海典史

　　会稽人。沙贼陷城，骂贼不屈死。

　　尹大任定番州学正

　　陆凉人。孙可望入滇时，冠带谢祖考，望阙自缢死。

　　徐鏕定番州训导

　　安绍祖史目

　　周龄六广顺州吏目

　　籍贯俱未详。孙可望等攻陷州城，同时殉节（以上俱阙传）。

　　顾人龙乡官

　　定番州人。家居。孙寇来犯，率士民拒守；城陷，骂贼死。妻氏李缢死。子大元，抱父母尸恸哭不去，并被杀（传列「勘本」）。

　　艾养中教授

　　赴火死。

　　陈玉环按司狱

　　自经死。

　　许华宇把总

　　战死。俱定番州人。

　　程民悦、韦帝臣皆土官

　　韦之福土舍

　　巷战死。

　　尹思民乡官

　　贼诗壁间，投笔引绳死。

　　黎维垣乡官

　　城上督战死。

　　胡允中乡官

　　冠带坐庭中叱贼，受刃死。

　　龙在田、龙起潜皆土官

　　龙飞土舍

　　并血战死。

　　蒋荐定番州前卫千户

　　率妻子各尽节死。

　　向宸百户

　　流寇至，阖门自经死。

　　向琪百户

　　左卫人。寇至，一家十六口皆缢死。

　　殷尚声桂阳州判

　　通州人。孙寇破城，父子俱死。

　　——以上桂王殉节职官，〔都〕四十人。

　　●绎史恤谥考卷七

　　吴郡李瑶子玉氏辑

　　入祠士民（上）

　　郑元勋进士

　　歙县人，寄籍扬州。高杰攻城，独出以大义责之。后为乱兵所杀。

　　卢渭岁贡生

　　长洲人。入史可法幕府。守钞关；城破，投水死。

　　归昭生员

　　昆山人。同在扬州幕府守西门，死。

　　文乘生员

　　吴县人。大学士震孟子。家居，殉节。

　　王湛生员

　　太仓州人。城破，与其兄淳（亦诸生）起兵龚城；事败，被斫死。

　　吴可箕国子生

　　休宁人，寄居金陵。福王出奔，乃登鸡鸣山缢于英灵坊死。

　　黄金玺武举

　　江宁人。谋募兵为守；南都破，扼吭死。

　　许德溥布衣

　　如皋人。闻扬州陷，恸哭刺臂曰：「生为明人，死为明鬼」。事发，见杀。妻朱氏殉之。

　　司石盘生员

　　盐城人。与都司酆某起兵，败死。

　　谢球生员

　　溧阳人。毁家募兵；事败，被获死。

　　朱集璜贡生

　　昆山人。倡义，率里人守城。城破，投东禅寺后河死。

　　顾咸受举人

　　陈大任（子思翰）、陶炎、孙道民、张谦俱生员

　　孙、张为集璜弟子。同以守城殉节。

　　张锡眉举人

　　嘉定人。

　　夏云蛟唐全昌邑诸生

　　马元调上海诸生

　　流寓嘉定。同城守死。

　　傅凝之举人

　　嘉定人。参总兵吴志葵军；兵败，溺死。

　　戴泓生员

　　华亭人。松江郡城破，赴水死。

　　许用生员

　　江阴人。南都破，倡义守城，与阎主簿应元等坚守三月。城破，举家自焚死。

　　夏维新举人

　　王华邑诸生

　　吕九韶武进诸生

　　江阴破，皆自刎死。

　　顾杲生员

　　无锡人。负才，有大节。举兵应江阴，中途为乡民所害。

　　黄毓祺贡生

　　江阴人。初，举兵行塘应县城。及城破，复与门人募兵。事发将刑，乃趺坐死；仍戮尸。

　　徐趋生员

　　江阴人。毓祺弟子。行塘兵败，逸去。后侦知城中无备，突率壮士十四人袭之；不克死。

　　徐守质、冯知十

　　俱常熟诸生。兵至，死之。

　　潘集

　　会稽人。

　　周卜年

　　山阴人。

　　傅日炯

　　诸暨人。

　　张君正

　　浦江人。

　　邹之琦

　　永嘉人。

　　朱玮

　　山阴人。俱生员。浙东破，先后殉节。

　　赵景麐

　　鄞县人。

　　陈士达

　　仁和人。俱布衣。殉节。

　　高孝缵、王士绣、宋祥远、王缵、王绩、王续、韩默（妻马、子彦超）俱生员

　　戴之藩武生

　　陈天拔医士

　　陆愉画士

　　冯应昌义民

　　张有德义民

　　舟子徐某

　　俱扬州人。城破，死节。

　　马纯仁生员

　　六合人。题铭桥柱，抱石自沉死。

　　吕云奇生员

　　太仓人。城破，以救父，冒刃死。

　　项志宁选贡

　　常熟人。南都不守，绝粒死。

　　五台辅国子生

　　邳州人，南都破。自视其廪曰：「此吾所树，当尽此死」。明年粟尽，北向跪拜以缢死。

　　方天春、诸复俱仁和诸生

　　巾服再拜，方自刺死；诸诣罗木营，死之。

　　汪应坤、张映发、刘庆远、金飙、吕家齐、饶余、汪自盘、王廷佩俱丹阳诸生扬州破，死之。

　　陆彦冲、周复培、归之甲、陆云将、徐溵、王在中、吴行贞、陆世镗、庄万程、苏达道并昆山诸生

　　竭力守御死（一云陆彦冲在随州与知州黄焘同殉节）。

　　沈征宪、朱国轼

　　以代父死。

　　徐洺、杨在

　　以救母死。俱昆山人。

　　李鸿

　　德化人。乙酉，左兵倡乱，鸿负母潜逃，贼追及之；不忍舍，冒白刃而死。

　　李全昌

　　德化人，左兵东下，依母殡，不忍离。城破，入阳明祠缢死。妻孙氏，亦投井死。

　　李独明、柳清

　　俱德化人。左兵至，赴府学泮池死。

　　蒋奕之、阮之焊、黄淡

　　俱怀宁人。乙酉城溃，救母死。黄之兄中通、中德俱死。

　　方都翰

　　遇兵，代父死。

　　胡士恂

　　左兵陷城死。二子再寅、绍虞，悲愤不食死。

　　张瓒、杨士奇

　　俱宿松人，乙酉城溃，救父死。

　　王加封

　　建宁卫人。甲申后，散财募义勇，从军婺源。战败，死之。

　　虎邱儒士（不知姓名里贯）

　　南京破，儒冠襕衫跃虎邱剑池中死。土人怜而葬之。

　　石楼寺僧

　　自缢死（见「摭遗」；作「石屋僧」）。

　　——以上福王殉节士民，都九十九人。

　　曹志明举人

　　上高人。起义兵佐陈泰来攻抚州；兵败，死之。

　　毕贞士举人

　　贵溪人。佐黄道周等守广信；城破，赴水。家人救之，至五里桥触桥柱死。

　　钱文龙举人

　　宁国人。举兵应金声败，死。

　　冯百家、胡天球、刘鼎甲、阮善长、阮恒、吴太平俱宁国诸生募兵应麻三衡，兵败死。

　　孙兆奎举人

　　吴江人。

　　沈自駉、弟自炳俱生员

　　吴江人。起兵太湖败，死。

　　吴之福

　　武进人。并从吴易举兵；被获，死之（俱见「勘本」）。

　　刘日佺举人

　　赣县人。赣州破，偕母、妻、弟妇、子良竑、侄良翊同日死。

　　祝渊举人

　　海宁人。学于刘宗周。杭州失守，方葬母；还家设祭毕，投缳死。

　　王毓蓍

　　会稽人。刘宗周门下士。于宗周绝食时，贻书请早自裁；投水死。

　　麻三衡

　　宣城人。布政使溶孙。起乡兵屯于姑山；战败，被执死。

　　沉寿荛

　　宣城人。都督有容子。举兵应金声，战死。

　　夏之旭

　　华亭人。允彝兄。以陈子龙狱词连及，执至江宁见杀。

　　邓思铭

　　南城人。闻北都陷，集庠兵思报国，有司不许。城破，殉节死。

　　赵初浣

　　泾县人。据县城拒守；城破，被戮死。

　　吴汉超

　　宣城人。募兵袭宁国，兵败死。妻戚氏，掷楼死。以上俱生员（以上俱传列「勘本」）。

　　李鲁举人

　　上杭人。崇祯末，隐福员山。邑令强之仕，椎心泣血绝吭卒。

　　李大载生员

　　瓯宁人。乙酉秋谒孝陵，被执下狱。慷慨就刃死。

　　吴煌进士

　　永定人。一门殉节。

　　陈鼎举人

　　泉州人。

　　林曾宾举人

　　莆田人。

　　林化熙举人

　　福清人。

　　缪士珦举人

　　福安人。

　　林说举人

　　莆田人。入深山绝粒死。

　　卓震举人

　　福清人。

　　张璇光廪生

　　同安人。以上俱福建破，殉节。

　　吴应铉、李欣春俱生员

　　邵武人，应铉绝食七日死。欣春入水死。

　　韩元亨生员

　　平远人，起兵至上杭。遇盗失援死。

　　邹宗善

　　上杭人。走明伦堂自经死。

　　石魁

　　长乐人。自溺死。俱生员。

　　唐周慈零陵诸生

　　从万元吉守赣死。

　　樊于震举人

　　郭景相、樊良佐、黎士奇、李应春、樊廷槐、孙玉球、孙玉球俱生员

　　南海人。广州破，随太仆卿霍子衡死节（以上俱阙）。

　　卢象同生员

　　宜兴人。兵部尚书象升从弟。南都亡，起兵战败，死。

　　周瑞

　　吴江人。与吴易举兵，被获，死之（传附「勘本」）。

　　杨文奇布衣

　　宁都人。临安通判燧从子。从杨廷麟守赣州城，死之。

　　铁锐布衣

　　永丰人。兵至，不屈死。妻黄，投城濠死。

　　马干

　　长汀人。御贼牛领隘被害。妻黄，同死。

　　彭君选

　　寓永平，未详里居。唐王败，投水死。

　　唐钟祚

　　平乐人。应募团练仙回乡兵；广东陈恩率众突入，被执罹害。妻孙氏、妾马氏亦骂贼死。

　　江豫

　　泰宁人。与其弟复同死节。

　　刘景瑗

　　永丰人。侨寓浦城，缢于泮宫。

　　李上林、陈扬言

　　俱长乐人。

　　赵宗人、徐英俱布衣

　　侯官人。以上并福建死节。英始以肩贩为生，后折节读书；城破，不食死。

　　月世光、谢赞、杨万言、孙经世、徐余庆、郭其昌、聂邦晟、董赞、谢明登、冯复宗、杨丽天、徐孝义、金之杰俱赣州绅士

　　殉节。

　　——以上唐王殉节士民，都七十五人。

　　●绎史恤谥考卷八

　　吴郡李瑶子玉氏辑

　　入祠士民（下）

　　顾明楫定西侯参谋

　　顺天人。尽节舟山，妻亦殉之。

　　林世英生员

　　福建人。舟山破，死之。

　　华夏贡生

　　定海人。杭州破，与钱肃乐等起兵守宁波。后以密谋通海，事泄下狱死。妻陆殉之。

　　周宗彝举人

　　海宁人。熊汝霖令守硖石；兵溃，赴海死。妻卜与二妾亦死。弟启琦，巷战力竭被杀。

　　娄文焕贡生

　　昌国卫人。舟山破，痛哭拱坐海边沙上；潮至，随水涌去。

　　倪文征布衣

　　山阴人。为医师。绍兴破，掘坎坐缸中自瘗死（以上俱附见「勘本」、「摭遗」）。

　　——以上鲁王殉节士民，都七人。

　　金世鼎举人

　　大姚人。佐知州何思等守姚安，死。

　　张如良岁贡

　　昆阳人。流寇之乱，与子景辉、景耀及妻、媳俱殉节。

　　马应芳生员

　　顺德人。陈邦彦门人。邦彦遣之会余龙军取顺德；战败，赴水死。

　　宋学熙大学生

　　清远人。与邦彦守清远；城被，缢死。

　　周金汤诸生

　　莆田人。粤破，殉节。

　　薛大观生员

　　昆明人。妻氏杨、子之翰（亦生员）、子妇孟氏、侍女琐儿抱幼子同赴黑龙潭死。时云南破，桂王将入安隆也。其仆亦殉之（传列「摭遗」）。

　　祝维霍生员

　　保山人。寇乱，与妻子三人投井死。

　　李玉衡廪生

　　昆阳人。流寇至，一家七口俱投水死。

　　胡郁然廪生

　　昆阳人。寇陷，母先死；以守母尸，被杀。

　　王开生员

　　宁州人。流寇入滇，母与妻先赴昆明池死。已被执，见杀。

　　陈士道举人

　　朱国龙贡生

　　俱福建人。

　　邓贵、戴凤福建布衣

　　与揭重熙同被戮。

　　蔡绍周贡生

　　胡修超、王孙齐俱贵阳诸生

　　与兴宁知县吴子麒等拒孙寇，被执不屈，死。

　　王家祥廪生

　　楚雄人。流寇入城，一家二十九口皆投水尽节。

　　单武襄贡生

　　昆明人。遇兵溃，阖家举火自焚死。

　　施于京生员

　　昆明人。流寇破城，阖门自焚死。

　　席上珍举人

　　姚安人。孙可望等攻姚安，与知州何思举兵守城。城陷，骂贼磔死。全家自溺（传列「勘本」）。

　　杜天祯举人

　　楚雄人。初，佐杨畏知拒沙贼有功。后畏知督兵击孙寇败绩，即自缢死。

　　饶谟、王道中、顾从龙、黄文芳、李一龙、夏朝卿、李二龙、尹汤傅、尹汤卿、熊化、毛一练、杨东明、唐琏、贾翰、张新建、王仰、王基昌俱定番诸生（饶谟贡生）。

　　孙寇攻城，同巷战死。

　　毛琛举人

　　投井死。

　　尹汤宾、周卜年、熊钟、杜凡六俱生员

　　随乡约赴火死。

　　谢赐璠、黎应阳、江山秀、潘达、黎应辰

　　俱投泮池死。

　　蒙九锡武举

　　为贼将艾能奇逼降不屈，中箭死。

　　段伯美举人

　　余继善、耿希哲俱生员

　　晋宁人。继善、希哲皆伯美门人。同助冷阳春登城拒守；城陷，死之（三人附见「勘本」）。

　　李开芳贡生

　　富民人。孙寇陷，先令妻及二子赴井死，乃自经于松花坝。

　　王朝贺生员

　　富民人。开芳之友。开芳死，为之掩埋毕，即自经。

　　曾和应布衣

　　临川人。主事亨应弟。江西破，奉父入闽；又走肇庆，遇变，投井死。

　　陈文豹布衣

　　新安人。募兵保境。从张家玉取新安、袭东莞；战败于赤冈，死之。

　　李师泌武生

　　姚州人。土寇吾必奎叛，杨畏知委之协守州城。城破，被执死。

　　冯师宠

　　湄潭人。隐居。城破，不食死。

　　李方泌布衣

　　昆阳人。为流寇所获，不屈，见杀。其妻抱子骂贼，投水死。

　　左廷皋进士

　　陈怀瑾生员

　　俱蒙化人。丙戌沙定洲乱，登陴守御；城破，不屈死。

　　高拱极举人

　　大理人。沙贼陷城，投池死。

　　杨士俊举人

　　太和人。城陷，同母、妻、妹自焚死。

　　杨瑡、李褒、宋应奎、马斯龙、张相业、王宁、陈捷、尹亮工、苏升、杨大鸿、胡康、尹宏载、李元凤、张景仲、张书绅、杨先芔、杨宪俱太和诸生

　　沙贼之乱，皆殉节。景仲妻、女投井死。宪倡义守城，一门俱焚死。

　　杨毓华、弟时华、振华、李嗣淳

　　俱太和人。沙贼陷城，毓华一家焚死，嗣淳投五印庵池死。

　　司慎

　　昆明人。沐天波参随。定洲袭天波，直入府第；慎叱之，被刃死。

　　向六、马三

　　俱昆明人。沙贼反，阴约敢死士共图贼；不克，被死。

　　冯大成、尹梦旗、尹梦符俱生员

　　大理人。沙贼攻城，倡义助守；战败被执，皆骂贼死。

　　马生布衣

　　保山人。流贼至永郡，举家纵火死。

　　莫贵德布衣

　　宜良人。流寇陷城，与妻氏麻赴井死。

　　简成书

　　定番州人。孙寇陷州，殉节。

　　——以上桂王殉节士民，都一百十一人。

　　●蔡序

　　谥以尊名节，以壹志；饰终之典，代有常经。夫时至明末，南渡而下，荒残丛扰；即此两字褒勋，亦率多偏私冒滥。迨我高庙重予权衡，特施旷典；庶几尔时诸臣、诸士民之殉于国是者，志节胪章，无憾千古矣。比者，子玉氏于「绎史」勘补事竟、捭版就毕，乃以灯火余闲，别出书八卷曰「恤谥考」。其文宗诸「钦定胜朝殉节诸臣录」；盖圣谕、诗文及疏议等篇先已录冠「勘本」卷端，此独节取福、唐、桂三朝与鲁监国时之以兵事相终始者，曰专谥、曰通谥、曰祠祀，都如干人，略置区别，而丽于「摭遗」之首以并行。一以补「绎史」纪传所或阙，一以使天下后世读是史者知皇朝至德所加两字公平，昭然衮钺，实足以为千秋定案也。

　　庚寅秋七月既望，萧山蔡聘珍序。

　　●绎史摭遗卷目

　　卷一宫壶妃御列传………………………………………………………………（四二九）

　　卷二南都遗臣、闽疆阁部从难诸臣列传………………………………………（四三九）

　　卷三闽疆督师守赣诸臣列传……………………………………………………（四五七）

　　卷四浙东监国诸臣列传…………………………………………………………（四七一）

　　卷五闽粤义臣列传………………………………………………………………（四八九）

　　卷六闽粤督辅从事诸臣列传……………………………………………………（四九九）

　　卷七粤中阁辅留守从难诸臣列传………………………………………………（五○九）

　　卷八粤中阁部督师诸臣列传……………………………………………………（五二三）

　　卷九安隆、缅甸尽难诸臣列传…………………………………………………（五三五）

　　卷十武臣列传……………………………………………………………………（五四七）

　　卷十一勋戚、世禄诸臣列传……………………………………………………（五六五）

　　卷十二舟山尽节、江东殉事诸臣列传…………………………………………（五七九）

　　卷十三文学、儒行列传…………………………………………………………（六○五）

　　卷十四逸民、独行列传…………………………………………………………（六三一）

　　卷十五列女列传…………………………………………………………………（六五一）

　　卷十六方外列传…………………………………………………………………（六七三）

　　卷十七逆臣列传…………………………………………………………………（六九一）

　　卷十八奸臣列传…………………………………………………………………（七○五）

　　右「绎史摭遗」传目都十八卷。己丑所定者十卷，先曾刊附以行；庚寅勘补者：曰宫壶妃御、曰浙东监国诸臣、曰勋戚世禄、曰舟山尽节江东殉义、曰文学儒行、曰逸民独行艺术、曰列女、曰方外，凡八卷。就论南渡而下之三朝人事，于此亦颇赅贯；然必曰举之无遗，则吾岂敢！从来正附各史，初不嫌于修之惟精、续之惟详也。是书出，而吾愿海内同志之士如吴兴氏之著作跋尾者，更有以助吾，则幸甚。

　　道光十年重午，七宝生并记。

　　●绎史恤谥考目录

　　卷一专谥诸臣……………………………………………………………………（七二一）

　　卷二通谥（南都诸臣）…………………………………………………………（七二七）

　　卷三通谥（闽疆诸臣）…………………………………………………………（七三九）

　　卷四通谥（浙中监国诸臣）……………………………………………………（七五七）

　　卷五通谥（粤中诸臣）…………………………………………………………（七六五）

　　卷六入祠职官……………………………………………………………………（七八七）

　　卷七入祠士民（上）……………………………………………………………（七九五）

　　卷八入祠士民（下）……………………………………………………………（八○九）

　　《南疆逸史跋》　　（清）杨凤苞 撰

　　南疆逸史跋

　　「南疆逸史」（一作「南疆佚史」）跋十二篇，清干、嘉间归安杨凤苞（字傅九，号秋室）撰。据杨氏同邑后人陆心源所编「杨秋室先生集」（简称「秋室集」）序文：杨氏「早工词章，以「西湖秋柳词」知名。后务为证经搉史之学，尤留心明季遗事。尝病温氏「南疆逸史」体例未纯，事多讹漏；拟另撰一书未就，大凡见十三跋中」（按世傅十二跋，三或二之误耳）：此「南疆逸史」十二跋之由来也。李瑶所定「勘本」并其「摭遗」，尝就杨氏跋文多所引断；兹将十二跋全文录附本书之末，以利参阅。

　　至所录各跋，系以中央研究院历史语言研究所藏「梦华潭水榭丛录」本（抄本）为依据。惟第十二跋末尾约缺七百余字，另据「秋室集」（刊本）补足；其余各篇遇有与「秋室集」不同时，并分加「注语」备考。

　　又，本书卷首原载有「杨氏跋语」一则，按即第十二跋后半段，录自「梦华潭水榭丛录」者。为免重沓，经予略去。附此说明。（编者）

　　一

　　「南疆逸史」，吾乡温孝廉睿临譔.盖述明季福、唐、桂三藩之遗事，终以鲁藩附之。纪略四、列传五十二，计五十有六卷；首列自序及「凡例」二十则。简而有法，是非未大悖于「春秋」之义，世称信史；不特网罗散佚，备胜国之旧闻已也。然微嫌其失之太简，要必为之注，以补其阙遗，若裴松之注「三国志」之例；而后文献足征焉。

　　考其「例」中胪引书目四十余种，亦称该备；第以予所知，三藩之野史出乎是编采择之外尚多。其兼纪三藩事者，则有吴蕃昌「三朝大事纪」、沉东生「三朝宰辅年表」、「大臣年表」、「封爵年表」、韩昌箕（「秋室集」箕作基）「日昃月亏录」、潘居贞「鞠旃小史」（是书及「甬东余气绿」均属编年体；自甲申至辛丑止，凡两大册。往见之舅氏沈北垞先生许。按郑氏「湖录」云：「予求「鞠旃日记」一览而不可得，闻其纪鼎革时事甚悉；及庚子、辛丑数年中，苕上诸大案始末历历如绘。故甚秘之，不以示人」。据此，则「小史」、「余气录」二书即从「日记」中钞出者）、某「残明纪事」、「明末纪事」、「明季南略」、「南北实钞」、杨陆荣「三藩纪事本末」；其纪北都国变兼及南都事者，则有沉国元「甲申大事记」、钱■〈甹只〉「甲申传信录」、释法遯「甲申核真略」、李延是「崇祯甲申录」、碧水翁「甲乙编年录」、徐肇台「甲乙纪政录」、东村老人「明季甲乙事略」、李逊之「三朝野记」、王世德「崇祯遗录」、某「崇祯纪略」、「崇祯纪事」、「甲申纪事」、「国变纪实」（原名「北都叙略」；后续附南都乙酉事，改是名）；其专纪福藩事者，则有顾绅「中兴颂治」、「中兴纪录」、朱鉴等「中兴肇记」、何光显「中兴全盛录」、冯梦龙「中兴从信录」、永历史臣「圣安实录」（董丈希辂语予云：「「圣安实录」十二卷，昔从羊城故家见之，犹是当时进呈原本；前有敕譔旨一通、表一通、总裁纂修誊录衔名一通。尝录卷首数翻，入所见书目中；是时偶忘借钞」。丈今下世已十年矣，子传先卒；伯道无儿，遗书零落可叹）、吴应箕「留都见闻录」、顾炎武「南都时事」、黄宗羲「汰存录」、夏完淳「续幸存录」、史元「旧京遗事」、某「南渡录」（此与李清譔者同名）、「南都大略」、「南都杂着」、「留都怆见录」；其兼纪唐、桂两藩事者，则有周齐曾「闽粤春秋」、吴晋锡「孤臣泣血录」、吴系「蹈东小史」、朱继升「三闽四广后录」、天末山樵「南樵外记」；其专纪唐藩事者，则有徐肇台「续丙纪政录」、褚廷绾「闽史」、李令晰「福京大事略」、吴门啸客「镇海春秋」、某「闽海纪略」（陈睿思譔者纪鲁藩事）、「中兴录」、铁函录（一名「思文大政记」）；其专纪桂藩事者，则有冯苏「永历编年」（此「劫灰录」定本）、「见闻随笔」、释明心「永历纪年」、胡钦华「永历本末」、沧洲渔隐（或作溪上樵隐）「安龙逸史」、郭良史「滇黔近事」、戴有孚「辛壬录」、某「永历纪事」、「粤游纪闻野笔」；其专纪一人一事及合纪殉难事者，有朱子素「乙酉纪」（「秋室集」作「乙酉纪事」）、墙东先生「识小录」、王玑（「秋室集」玑作「几」）「信书」、某「扬州十日录」（「秋室集」作王秀楚「扬州十日纪」）、沈彦章「四镇始末」、顾苓「三大忠行实」（一赠太师史忠清公、一赠粤国公瞿文忠公、一赠中湘王何忠烈公）、某「江左二臣传」（史、黄二公）、沉虬「三吴义旅记」、施世杰「酉戌杂记」、「孙烈士传」、姜廷梧「守浙纪闻」、戴东旻「行间纪略」、熊纬「幸赣行程日记」、曾畹「赣州守御日志」、「金王反正事迹」、宋之盛「江难述」、严炜「蜀滇梼杌」（述孙可望事）、「李晋王事述」（一名「晋乘」；记李定国事）、彭遵泗「蜀碧」、释金种「寅卯军中别集」、李延是「南吴旧话录」、史惇「恸余杂记」、八十朽人「遗事琐谈」、某「生还纪事」（或云邓凯撰；非）、「天潢谱」（是编自称名曰玙，不着姓氏）、李清「诸忠纪略」、高承埏「自靖录」（承埏所辑，自崇祯以来殉节诸臣，迄岁丁亥止；其子佑■〈金己〉续成之）、陈济生「忠节录」、戴笠「殉国汇编」（一名「则堂纪事」）、「骨香集」（纪女子死节者）、「耆旧集」（纪隐逸后死者）、「发潜录」、赵庾「殉节诸臣传」、徐与参（「秋室集」作徐兴）「本朝生气录」、金种「四朝成仁录」、黄容「忠烈编」、郑亦邹「明季遂志录」、赵吉士（「秋室集」作赵哲士）「二续表忠记」、葛世振「昭忠录」（「秋室集」作「照忠录」）、任皞臣（「秋室集」作任皞）「表忠纪略」、某「国殇纪略」、「丹忠录」、「南忠纪实」、「明末忠节列传」；其专纪鲁藩事者，则有周齐曾「鲁春秋」、韦全祉「鲁监国宰臣卿寺年表」、潘居贞「甬东余气录」、张煌言「北征纪略」、徐芳烈「浙东纪略」、闵及申「海岛闰历」、于颖「今鲁史」、余增远「鲁历」：总百一十余种。合原采书目，凡百六十余家。又诸「明史」定本（三朝史馆分纂纪传稿本）及诸「通纪」、「编年」约有百余家以暨故老遗民之奏疏、文集、私乘、家牒、稗官小说又不下二百家；而山经、地志之书，不在是数。及今群籍具存，取而甄综，考其同异，删其纰缪、拾其佚遗、补其缺略，以分注于纪传之下，俾亡王播迁之惨，外无漏迹；而令后世有国者览之，亦足以为殷鉴矣（吾宗拙园（拙园二字，原抄空缺，「秋室集」补；下同）精熟故明史事，向予假是书；爰跋此以贻之，冀其博求掌故，锐意编摩，汗青有日。予虽梼昧，犹能预于校仇之役；拙园勉旃）！

　　昭阳赤奋若修寎之月，哉生霸小玲珑山樵书。

　　附录「逸史」「凡例」一则

　　野史中有兼纪三朝事者，吴伟业「绥寇纪略」、邹漪「明季遗闻」是也；有纪国变及南渡事者，夏允彝「幸存录」、文秉「甲乙事案」、许重熙「甲乙汇略」、李清「三垣笔记」是也；有专纪宏光事者，顾炎武「圣安本纪」、黄宗羲「宏光实录」、李清「南渡录」是也；有纪隆、永两朝事者，黄宗羲「行朝录」、钱秉镫「所知录」、瞿昌文「天南逸史」、刘湘客「行在阳秋」是也；有专纪隆武事者，闽人「思文大纪」是也；有专纪永历事者，沉佳「存信编」、鲁可藻「岭表纪年」、刘湘客、杨在、綦母邃「象郡纪事」、冯苏「劫灰录」、某「南粤新书」、「粤事纪略」、邓凯「滇缅纪闻」、「滇缅日记」是也；有专纪一人一事者，应廷吉「青磷屑」、史德威「维扬殉节始末」、袁继咸「浔江纪事」、某「北使记」、康范生「虔事始末」、某「赣州乙丙纪略」、某「江人事纪」、徐世溥「江变纪略」、章旷「楚事纪略」、沈荀蔚「蜀难叙略」、杨在「朱容藩乱蜀始末」、「武岗播迁始末」、「孙可望胁王始末」、「犯阙始末」、「犯隆纪事」、（「秋室集」作「安隆纪事」）、邓凯「遗忠录」、「求野录」、「也是录」是也；有专纪鲁监国事者，黄宗羲「鲁纪年」、「四明山寨纪」、「舟山兴废纪」、「日本乞师纪」、冯京第「浮海纪」、鲍泽「甲子纪略」、陈睿思「闽海见闻纪略」（「秋室集」作「闽海见闻纪」）、阮畴生「海上见闻录」是也：共四十余种。其间纪载有详略、年月有先后、是非有异同、毁誉有彼此；乃取史馆明末诸传及徐阁学「明季忠烈纪实」诸传合而订之，以成是编。其它未见之书，尚俟再考；然大略具是矣。

　　按「赣州乙丙纪略」、雩水易学实譔.黄宗羲「宏光实录」，一名「宏光实录钞」，又名「宏光纪年」；「行朝录」，本「隆武纪年」、「永历纪年」二书而合并者；「舟山兴废记」，一名「舟山纪闻」。闽人「思文大纪」，一名「三山野录」。

　　又按「鲒埼亭外集」「题天南逸史」云：「是书殆瞿留守族人所为，故多称「先太师」；又间称稼轩而述留守之言，称之为「弟」。又言在留守幕府为之理钱局事，则亦尝仕于桂矣。而予考「庚寅桂林百官簿」，无其人也。其自称是年图入蜀不果，又往来恭城，颇与永国公曹志建善；且自言乙酉几死于詹世勋：则是豫于太湖集师之役者也。「岭表纪年」曰：「己丑，守辅瞿式耜同族瞿共美到粤，亦海上来也。明年，题授行人」：则是书殆即其人所作。其所志留守身后事，有御史姚端、杨艺，有阳羡浮屠清凝。今「明史」但有杨艺耳，可采以补其阙」。予谓谢山以为瞿某之所撰近是：哂园误以为瞿昌文，■〈纟此〉缪殊甚。书中述留守称之为「弟」，岂不知昌文乃稼轩孙、非稼轩弟乎？昌文自有「粤中纪事」及「粤行纪」，方简讨密之题其后云：「我读「粤行纪」，长歌三、四阕。此事入青史，金石可以锲。中兴赖留守，功高齐嶪■〈山辟〉。浮海来公孙，公孙洵人杰；自从抚粤军，邦家悲杌陧！卷地腾风波，陵谷变凹凸。五载田园倾，支措余穹窒。省亲代父母，望云眼可抉；伶仃一书生，艰难愁蹩■〈薛〉！孤身万余里，出门何其决！戊子腊月朔，从此负羁绁。适有刘文华，具舟相提絜；吹箫算资斧，囊不满三锊。南屏叩老僧，倾橐侧行襒.蒿坝脱绿林，天台遭雨雪；两足冻入髓，五更犹凛冽。乘黑冲毒雾，夜饭裹麦糏.十日见瓯城，旅舍相逢瞥；同盟赵秋屋，先已过东浙。接得高堂信，回顾心惙惙。刘君归取资，拾薪晨自爇；且复畏关津，缩首苦日暍。喜遇新安商，呴沫扶孤孑；因入沙埕关，里巷俨巾栉。便附安海艘，火岛望中蔑；晻霭指高州，音尘海外截。石井复开帆，黑洋风暴颲；波涛撼天地，喧豗心胆裂。悲啸惊蛟龙，汨影叹鱼鳖！河伯真望洋，海赋信磢沏；幼安能从容，恭祖免蹉跌。仗庇东北风，正柁救漂潎；得泊吴川港，陆程有前辙。五月至苍梧，翘首鹳鸣垤。觅船叩郡守，探札白藩臬；讹言桂林省，烽燧正侵轶。赵子请先行，郡斋息疲；翼日绣衣请，蓝缕羞吶吶。始睹王父书，绸缪桑土彻。整衣催棹楫，水涨溢堤埒；一夜三十丈，闉市湮枨楔。突拥控弦兵，淘掳如草窃；蛇豕荡神州，荼毒存余孽。避焰向封川，徒走猛趋蹶；小道通临贺，茅檐伴栖■〈土桀〉。荒村久畏兵，柴荆半扃鐍；盛暑喘赤日，雨汗杂流歠.乃抵昭江郡，重趼力已竭。桂林闻孙来，倚门望日昳；大母更焦愁，病中数惊瞲.岂谓在大墟，遂此先永诀！闻言仰天号，奔驰探前趹。既至拜王父，齐衰牡麻绖；千涕复万语，左右助呜咽。援笔记其事，中间甚曲折。我叹公孙来，「春秋」大书揭」！此叙昌文以戊子腊月自吴赴粤，己丑徂暑始抵桂林；与「岭表纪年」所云「己丑瞿共美到粤，亦海上来」，书年相合。共美，瞿纯仁（元初）子也；见东涧（「秋室集」作某氏。下同）「元初墓志铭」中。志谓其取友曰瞿汝说星卿所由，留守称之为弟尔。则「天南逸史」出自共美所纂，夫复何疑！

　　又按谢山题「岭表纪年」云：「是书未知出何人之手？似有憾于稼轩与别山者。其谓稼轩仆周文、顾成之横，至比之江陵之游七；岭外大臣惟于元晔、鲁可藻不为之屈，余虽别山不能免。周文死，顾成官至锦衣佥事；后为稼轩孙昌文缢杀之于桂林。稼轩不应至此，别山亦不应至此。又言别山与元晔争为督师，激怒稼轩，收回成命。果尔，别山非真士矣。又言稼轩亦标榜五虎，不免勋镇习气；疑出自爱憎之口。明季野史家极难信，以二公之大节，可保其无此；然士大夫亦不可不以此为戒也」。再题云：「鲁尚书可藻仕桂王，盖章旷之亚，而出堵胤锡之上。事去洁身不辱，亦难能也。「明史」不为立传，乃阙事。「岭表纪年」戴其于己丑冬疏请召录诸贤时，则杨廷枢已殉节，赠侍读；而召张自烈为简讨，且以沉寿民、刘城、康范生为给事，杜如兰、金光豸为礼、兵二部郎，张之升、金光旻为行人。当此匆匆而以搜罗遗逸为事，亦见有明三百年养士善政未替也。「明史」「杨廷枢传」亦失载。「纪年」历诋稼轩，则作者必与稼轩不相能可知。哂园以为鲁可藻所述，非也」。考可藻与稼轩悉心协力共守桂林，焦琏叹为「文官如此，我能灭此朝食者也」！可藻自署「总制两广」衔，稼轩曰：「方今武臣多自署督镇，妄自尊大，贻笑远人；君奈何亦效此！果欲兼抚，盍令余代君请乎」？可藻逊谢之。即此二事，而知可藻断不毁稼轩。「纪年」之书，必不出自可藻手也决矣。稼轩标榜五虎，自是实事，非爱憎之口所增加。予尝见稼轩手评金道隐「岭海焚余」，击节叹赏。及五虎之败也，七疏申救，又具密揭封进呈桂王太后；其袒护至矣，然不必为稼轩讳也。谢山于明末诸王事如数家珍，而独于稼轩之比五虎犹未之或知也，何与？甚矣！榷史之难也。哂园撰「可藻传」，载其建议劝学，又请恤周镳、雷演祚、郑元勋诸人，独不及召录诸贤一疏，亦其疏也。因录谢山跋语以补之。

　　着雍敦牂寎月辛卯。

　　二

　　注史之法，以刘昭、裴松之二家为极轨。国朝徐氏炯之「五代史记注」、厉氏鹗之「辽史拾遗」、杭氏世骏之「北齐书疏证」、「金史补阙」，皆仿而为之者。杭氏又有陈寿「三国志补注」，增益松之所未备；而徐氏补三臣传于死事，似更为刘、裴二家通其例矣。

　　温孝廉「逸史」一编，予病其太简。因属吾宗拙园讨论群书，旁参互审，草创具注。而复阅体例，更嫌其有未尽善者。后妃、皇子不立专传，附于「纪略」之末；前史例有之，因时制宜可也。而列传不分立儒林、孝友、文苑、隐逸、独行、方技等目，则曰「人数无几，末由分析；仅以「隐逸」一传概之」。愚窃以为不然。夫鼎革之际，士人出处之节，固尚论者之所先；然不有不专以「隐逸」一节标着乎？则列传不可以不分立，宜从其重者而特书之也。当此之时，儒林大有其人矣，若孙奇逢（夏峰）、张履祥（杨园）、顾炎武（亭林）、黄宗羲（梨洲）诸公是也；不分立，恶乎可（张、顾二人原编阙）？孝友亦大有其人矣，若严书开（三求）、姜廷梧（桐音）、黄向坚（端木）、刘龙光（蓼萧）诸公是也；不分立，恶乎可（姜、黄、刘三人原编阙）？文苑亦大有其人矣，若王猷定（于一）、魏禧（叔子）、韩洽（君望）、董说（若雨）诸公是也；不分立，恶乎可（王、韩、董三人原编阙）？又若王鸿羽、杨大器、曾尧晃（「秋室集」晃作昶）、李潜蛟、魏允禧、杨忠（「秋室集」忠作宗）、罗牧、杨艺、程观生、卢之颐、李无垢诸人入之「附传」则不详、厕之「遗民」亦不类；则不分传「独行」、「方技」，又恶乎可（魏、杨、罗、程、卢、二李七人原编阙）？至于列女之传，史家例不得阙。于时慷慨而死者，有左萝石之母徐、钱田间之妻方；从容而殉者，有朱君舆之妻赵、顾亭林之母王：褒然为巾帼首，其它难以搂指数矣。搜采幽贞，此传之不可不补也。志以铺政体、表以谱年爵。于时可考其详实者，为历、为兵、为食货，志分为三；为宰辅、为七卿、为封爵、为职方，表分而四：此志、表之不可不补也。余如传则四夷、外国，志则礼乐、刑法，表则公主、宗藩之类，均不可补，何也？强阳余闰，迁徙流离，国逼而祚短；声教不闻远讫，经制无暇修明。百年以后，载笔者又何从摭实乎！噫！略则注之，明白头讫之序也；阙则补之，品酌事例之条也。若斯之科，万代一准。然作者业肇始而未备述者，或续末而不终、任情〔而〕失正；予滋惧焉！如谓以腾褒、裁贬故相绳墨，则吾岂敢！

　　寎月既望。

　　三

　　按是编体例之未善，其小焉者也。譔事而弗核，何以传信来兹？则又不可以不辩。

　　刘、黄诸殉节传，叙列公侯迎降者二十人，而怀远侯常延龄与焉；是诬也，乃其失之大者。考延龄字乔石，号苍谷，开平王遇春十二世孙（一云十四世孙，俟考）；伉爽有大志。既袭封，官南京锦衣卫指挥使，遇事敢言。崇祯中，尝条陈时政疏十二上，帝深嘉叹。时姜采、熊开元以劾周延儒下狱，抗章请释二臣；又致书于延儒，以文彦博救唐介故事相激劝，朝论韪之。福藩建国，复劾马、阮乱政之罪，不报；即挂冠去（一云去为僧，号苍谷）。乙酉后，与夫人徐氏中山上公之爱（「秋室集」作季）女种菜于金陵湖墅，偕隐食贫，处之晏如。死无以为殓，友人白大生、胡星卿醵金赠赙，乃克葬。干干初载，裔孙执桓乞诗于诸名士，竞赋「开平王孙种菜歌」以美之；厉征君鹗所云「可怜一纸「鉏奸疏」，却裹长街卖菜钱」者是也。夫乔石之志操，当与徐逸度、刘雪舫合传；而乃等于崩角稽颡之流，纪载之失实莫此为甚。于戏！桑海瓜畴，故侯飘泊；相逢宝玦，洒涕谁怜！其不至道困苦而乞为奴者，几希。而抱节不渝如常、徐数君子，实史册所罕见；钟阜泰坛，亦为生色。逸度，即世所称遂初老人者。仁和吴处士颍芳尝为撰传，其略曰：「老人李氏，南名；字曰逸度，遂初其号也。家金陵。国初，来杭隐东郭之艮山，卖药自给；卒年八十有五。始，老人晦迹匿名，弃家远遯，为挟昆山李氏子同窜，以伯季呼，故姓李；来南，故名南，然非真姓名。疾革时，子嘉锡跪请宗姓所自及名字；瞋目叱之，终不言。故其子孙，懵不知自何氏也。老人不与世接，往来遗民佚老徐坚石、施蕙农数人而已。颍芳得见金翁厚余，徐坚石弟子也；闻之于师云：「老人是徐中山后人。先人复系于外家吕氏，官韶州司马。遘国难，闲关至此。诗歌抑塞磊落，可嗟可泣，多不存；其存者，「楚归吟」一卷、「村居漫兴」一卷、前、后「梅花二百咏」」。逸度事，他无所见；微处士撰传，亦将泯没矣。雪舫名文照（「秋室集」照作照），即所谓新乐小侯者；附见魏氏禧、王氏源两家「新乐侯传」中。因乔石之诬，牵连而及，欲使撰事者知考核之不可以己也。虽然，孝廉雅具史才，颇能裁断。其诬乔石也，良由惑于野史传闻之讹，未暇荟蕞而质实尔；论者慎勿以一事之失而概疑之也！

　　余月癸亥朔，□□书于葿香■〈厂外串内〉。始，寎月下旬，仁和□□□邀予同过□□于月湖，留见南山房三日，纵谭史事为觞政。又偕访□□□，主人留客芳椒堂，三人论史一昔而别。是日，新自石溪归也。

　　附录钱秉镫「田间诗集」「湖塾种菜歌」

　　金陵城东湖塾村，中有隐者开平孙；通侯甲第今已矣，意气豪华无复存。开平去今凡几代，五王之后惟君在。往昔争言青门（「秋室集」青门作故侯）瓜，如今独数湖塾菜。问谁种菜满畦新，一家生计只三人；终岁把鉏菜畦里，妇能炊饭儿负薪。为君妇亦太辛苦，娇贵当年难比数；翟珈赐出小侯妻，珠翠裹成上公女。都人犹记嫁时装，如云妾媵烂生光；台前照镜轮梳髻，架上熏衣派管香。一朝散去竟何有，相对惟余双白首；早从府内厌笙歌，迁向村中操井臼。村中井臼倚柴扉，卖菜还愁终岁饥；长夜不肯然薪坐，十指侵寒绽故衣。东川子孙公主裔，妻孥行没（「秋室集」作深）心常媿；闻说君妇尽伤情，无心更拟求奴婢。

　　又胡星卿「茅屋歌」

　　白鹭洲接大江濆，牧马儿来动成群；先生避世何处去，合家住近公主坟。茅屋三间倚坟脚，门户欹斜草绳缚；篱外时闻樵妇喧，树下每有渔船泊。先生田无一石租，餬口祗赖青囊书；春深妇子竞锄菜，水落弟兄公养鱼。可怜茅屋多年破，五柳阴中留客坐；风雨淹旬不出门，先生高卧举家饿。先生本是公主孙，当年驸马最承恩。驯象门西起府第，至今基址宛然存；府基荒去坟园冷，细竹寒花空满岭；洗菜犹传金水桥，灌畦争汲琉璃井。东川战功晚始酬，驸马还蒙少主优；靖难师来家已破，子孙旋失东川侯。夺爵犹加主国号，上书乞恩无不报；下降闻在高帝年，问安尚睹英宗诏。诏书累朝墨有光，龙笺宝篆枕中藏；主家法物一朝尽，朴素惟留驸马床。驸马之床朴如此，想见国初俗不侈；当时赐出椒房宫，如今锁在茅屋里。茅屋相看几度春，终年抱膝不知贫；叩门半是先朝爵，失路时怜帝室亲。先朝帝室复谁在？茅屋栖迟人勿怪！君不见开平王孙怀远侯，妻子负薪身种菜。

　　厉鹗「樊榭山房续集」「开平王孙种菜歌序」云：「常延龄，字乔石，号苍谷；开平王遇春十二世孙。袭封怀远侯，官南京锦衣卫指挥使。有贤行，曾疏劾马、阮。鼎革后，与夫人徐氏中山上公之爱女种菜于金陵湖墅。裔孙执桓乞诗，诗云：「高皇初定江南日，采石矶头功第一；横行十万常将军，带砺河山永无失。沧桑抱节有贤孙，钟阜秋青入泪痕；飘零大树不复见，领悴故侯安足论！中山同志深闺妇，曲折天吴移旧绣；谁知偕隐灌园人，俱为异姓分茅后！几棱荒畦非赐田，晚菘早韭资寒泉；可怜一纸「鉏奸疏」，却里长街卖菜钱。归来偃仰栖衡宇，犹胜貂蝉舆皁伍；凤台园里鬼迷花，鸡鸣庙前狐啸雨。漫向金陵吊夕曛，百年寂寂但孤坟；篱边尚发东风菜，一任空原野火焚」。

　　四

　　明末南都之亡，亡于左良玉之内犯；福京之亡，亡于郑芝龙之通款；滇中之亡，亡于孙可望之迎降。之三人者，南疆兴亡之一大关键也；均宜置诸叛臣之列。「逸史」则以芝龙冠「郑成功传」首、以可望附「李定国传」中，当矣；而独不为良玉立传，何也？庄烈愍皇帝君临天下十七年，而内阁宰臣至五十人；方诸汉武五十四年间为相者十三人，殆不啻十倍过之焉。国变之后，在朝在野存者十有九人、南北死难者三（范景文、傅冠、蒋德璟）、为贼搒掠死者四（陈演、魏藻德、方贡岳、邱瑜）、入仕本朝者二（谢升、李建泰）、起兵保乡邦者一（王应熊）、诈降者一（方逢年）、仕闽粤者三（黄景昉、何吾驺、黄士俊）、而家居终老者五（钱龙锡、吴甡、孔贞运、钱士升、范复粹（范复粹，据「秋室集」补））。五人中机山之殁，在王师未下金陵时，犹赵家土也，无媿完人。若兴化之自命，则曰「远追微、箕狂遁之迹，终矢龚、谢病卧之心；凛守岁寒，归觐君父」。又曰：「以溪塘为大窖、胆薪为毡雪、冠履为汉节」。其志行虽未必尽然，然视香山、顺德迥不侔矣。「逸史」则录何、黄而遗钱、吴，何也？史阁部之开府扬州也，礼贤馆之士有桐城蒋臣（一个）、长兴李令晢（霜回）、归德侯方岩（叔岱）、乌程韩绎祖（茂贻）若而人；瞿留守之驻桂林、何督师之镇长沙，两公幕下有吉州施□□（伟长）、益阳郭良史（野臣）、长洲史记言（伯顾）、钱塘潘问奇（云客）、临山倪国锦（玉成）若而人：或综核军储，或经营战守，或画控荆襄、扼巩洛之谋，或建收山东、取河南之策，或捍御围城、共保岩疆者四载，或监制降将、议分雄镇者十三。既而天命已移，人谋鲜济；三公则杀身以成仁，诸君亦潜踪汐社、誓操谷音，宁有殊于西台恸哭之谢参军、北向生祭之王上舍哉，而「逸史」概不譔着于编，则又何也？佐督师之经略南楚者，章、堵二公而外，长沙陶汝鼐（仲调）、宿松张凤翥（威赤）、吴江吴晋锡（兹受）其亚也。崎岖衡、永，转战湖、湘，挥回日之戈、拔冲星之剑；师中尽瘁，与南北两院略同。而「逸史」则并其姓氏而轶之，则又何也？甲、乙之际，大河以北建义旗者云集响臻，长山则刘孔和、掖县则赵士哲（「秋室集」作赵哲文）、文登则满之章、鸡泽则殷渊、上谷则周永宪、德州则谢陛、沛县则阎尔梅：是皆临江节土、扶风豪士一流人，事未可以成败论者，君子取其志焉可尔。而「逸史」仅于「凌駉传」附见陛名、于「义士传」述孔和事，余更无词组齿及之，抑又何也？他若志殉节，漏去洪后府祖烈、蒋都督若来；叙贼臣，窜入顾镇远鸣郊、唐左都世济；记义兵，则不数周耀始等；录宗潢，则不及朱谊■〈氵斗〉辈；以至苏门三贤、海虞三义、西泠五君、中吴四文学、四明六狂生之类觥觥在人耳目者，遗脱尚多：又何论行遯之臣、韬晦之士之失编者不可枚数乎！夫三藩之载记颇繁，予所见者而论，莫逾是书之详具，而犹有遗憾若此。甚矣！史才之难也。南丰曾氏之言曰：「史不得其人，虽有殊功、伟德非常之迹，将闇而不章、郁而不发；而梼杌嵬琐、奸回凶慝之形，可幸而掩也。非所谓黑白不当、律吕失次者邪」？故予跋是书，不惮再三甘冒辞费之讥者，要皆以曾氏斯论为准则；诚以作史之程，必欲垂万世之法戒，不得执一己之是非也。况乎明之南疆国统数更，史氏放逸；不及今论次，后数十百年文献无征，使操笔削之权者将何所取信邪！则发潜诛奸、补苴罅漏，是所望于吾党之君子！昭阳干月之晦。

　　五

　　三藩之野记，余嫌「逸史」采掇未备，既一一摭其目羼入第一跋中；年来流览群书，核诸见闻所及，又以知前跋之挂漏犹多也。今续为胪列以补之：曰「三朝备要」（邹洁）、曰「三朝诏令」、曰「三朝奏议」（二种俱沈宋圻）、曰「三藩总记」（茅元铭）、曰「三藩遗事」（吴锵）、曰「三王纪载」（「秋室集」作「五王纪载」）（沉谀）、曰「野史亭剩录」（钮应斗）、曰「明末闰录」（胡虞裔）、曰「明季闰历」（唐元迪）、曰「残明册府拾遗」（金邦柱）、曰「残明书」（瞿某）、曰「樵史」（无名氏）：此皆合纪三藩者也。曰「光武纪年」（吴鉏）、曰「乙丙时事」（周灿）、曰「南福两京实录」（李沂）、曰「余烬前录」（呼谷）：此皆兼纪福、唐二藩者也。曰「中兴金鉴」（张应鳌）、曰「中兴时政录」（金镜）、曰「白云述」（张鹿征）、曰「山阳录」（陈贞慧。盖用汉献事，非取向秀「思旧」意也）、曰「圣安书法」（戴笠）、曰「圣安北狩事迹」（无名氏）：此皆专纪福藩者也。曰「闽粤外史」（殳京）、曰「闽广遗闻」（沉应瑞）、曰「隆永编年」（王隼）、曰「隆永两朝统纪」（郑逢元）、曰「隆永两朝奏议略」（无名氏）：此皆兼纪唐、桂二藩者也。曰「浙闽交恶事略」、曰「江东争诏录」（二种俱无名氏）：此皆兼纪唐、鲁二藩者也。曰「闽小史」（沉应旦）、曰「思文纪略」（戴笠）、曰「福京遗事」（林佳玑）、曰「绍宗实录」（永历史臣）、曰「唐王始末」（无名氏）：此皆专纪唐藩者也。曰「粤滇小史」（沉应旦）、曰「粤滇播迁录」（孙尔元）、曰「滇黔逸事」（韦人龙）、曰「滇南外史」（昆明无名氏辑录）、曰「黔史」（钱某）、曰「余烬后录」（呼某；谷之子也）、曰「行在春秋」（「秋室集」作「行在阳秋」）（戴笠）、曰「残明纪事」（无名氏。一作「大明纪事」。前有桐山罗谦序；与第一跋中总记三藩者名同实异）：此皆专纪桂藩者也。曰「海外（一作上）恸哭记」（黄宗羲）、曰「玺庵逸史」（林时对）、曰「鲁春秋」（戴笠。与周齐曾譔者同名）、曰「雪交亭录」（高宇泰）、曰「井中录」（李文缵）、曰「闻变录」（朱金芝）、曰「江东闰位记」（沉自鋋）（「秋室集」鋋作诞）、曰「沧田录」（「秋室集」作「圣田录」）（全祖望）、曰「舟山纪略」（无名氏）：此皆专纪鲁藩者也。曰「福王谥法考」（周朱耒）、曰（甲乙义师始末」（陆云祥）、曰「蜀乱纪略」（费经虞）、曰「赣州失事」、曰「绍武争立」、曰「沙定洲纪乱」、曰「赐姓本末」（四种俱黄宗羲、曰「南楚抚贼记」（李夏器）、曰「楚事略」（郭贤）、曰「粤中记事」（瞿昌文）、曰「东宁纪年」（陈忱）、曰「东宁纪年续」（钱元觉）、曰「翁洲寓公诗小传」（全祖望）、曰「扬州殉节纪略」（无名氏）：此皆专纪一人一事者也。曰「忠孝见闻录」、曰「甲子纪言」（二种俱邵泰清）、曰「丙丁杂志」（侯岐曾）、曰「思旧录」（黄宗羲）、曰「三冈志略」（董舍。一名「莼芗赘笔」）、曰「余生录」（张茂滋）、曰「见闻实录」（拜鹃山人）（「秋室集」作拜鹘山人）、曰「乙丙日记」（叶继武）、曰「硕果录」（沈兰谷）、曰「正气录」（凡二：一林时跃、一张贞生）、曰「破梦闲谈」（沉寿世）、曰「忠烈传」（陈鼎。按鼎撰「东林列传」自序云：「橐笔奔走海内，舟车所通，足迹皆至。计二十余年，廉访死难、死事忠臣义士得四千六百余人，节妇烈女在外；摭其事实，作「忠烈传」六十余卷。稿成，欲上之史馆。携诣京师，寓崇文门；夜为偷儿胠去，仅存姓名录五卷，盖目录也。是传忠烈中五十之一耳」）、曰「明遗民所知传」（邵廷荣）、曰「金陵小史」、曰「殷顽录」、曰「大事记」、曰「山中见闻录」、曰「北楼日记」、曰「野老漫录」、曰「梦华潭客谭」、曰「乙丙识小录」、曰「龙汉纪年」、曰「劫末记」、曰「偷生私记」、曰「嘘烬杂言」、曰「菜圃旧话」、曰「蕉园录余」、曰「旧京纪闻」（十五种俱无名氏）：此皆杂记时事，或专录殉难、或并及逸民者也。曰「平寇志」（彭孙贻）、曰「寇事编年」（戴笠）、曰「甲申杂记」（无名氏）、曰「崇祯五十辅臣传」（曹溶）、曰「崇祯四十九阁臣传」（吴世杰）、曰「崇祯阁臣行略」（陈盟）：此皆牵连而及三藩者也。曰「宏光大统历元」、曰「东武四先历」、曰「永历大统历书」、曰「鲁监国大统历」：此皆历志之所取材者也。曰「南京缙绅录」（凡三：宏光甲申二，秋、冬；乙酉一，春）、曰「福京缙绅录（一名「行在缙绅便览」；唐藩有序。凡二：隆武乙酉一，冬；丙戌一，春）、曰「行在缙绅录」（凡三十有五：永历丁亥二，阙春、夏；戊子四；己丑三，阙夏；庚寅三，阙秋；辛卯二，阙春、冬；壬辰四；癸巳四；甲午四；乙未四；丙申二，阙夏、冬；丁酉一，阙春、夏、冬；辛丑三，阙冬）（「秋室集」「辛丑三，阙冬」作「戊戌二，阙秋、冬」）、〔曰监国搢绅录（凡一十有六：乙酉一，冬；丙戌四；丁亥三，阙秋；戊子四；己丑二，阙夏、秋；庚寅一，夏；辛卯三，阙冬〕（据「秋室集」补）：此皆年表之所取材，兼足以考是时诸臣之历官者也。夫坏墙之弆、废阁之储、铁函之书、转藏之籍，当代岂得尽见；不特其书，并其目亦有不克知之者。余前后跋所列诸书，借人、阅市仅十之五；大半杂出于传记与储藏家着录中。倘异日发名山之藏，得见所未见之书、之目，则于注「逸史」者之编摩甚大，宁止区区补余之阙遗也乎！

　　旃蒙单阏闰月二十五日丁未。

　　按朱英「播迁日记」一卷，记南都破城事。「说铃」有「谈往」一卷，花村看行待者着；中颇及项煜、丁魁楚等事。

　　林评事荔堂（时跃）「正气录」，专纪四明殉节之士；故又名「甬东正气录」。盖与徐监纪霜皋（凤垣）、高员外隐学（宇泰）共为之。荔堂别有「甲申以后丹史」，见全氏「鲒埼亭」集。集中又载吴少保峦稚（钟峦）「稚山丛谭」、「文史」（全氏「稚山先生残稿」序云：「闻先生在翁洲辑「文史」一书，皆同时诸公之作，足备桑海以来之史料者，部帙甚伙；此胜国之宝也。而今亦不可问」。余舅氏沈明府北垞云：「见是书无卷帙，凡二十册，每册约百余翻；出金处士耿庵手誊。后有自跋，仅识写毕岁月。朱上舍文游旧藏本纪江东事者，率多讹传，虽黄耒史不免」。「文史」大半可作鲁监国实录，余亦从亡诸君子之「指南录」、「蹈海编」也。惜乎黄、全二先生均未之见）、冯侍郎簟溪（京第）「中兴十二论」、华简讨默农（夏）「对簿录」、全征君北空（吾骐）「梓里诸忠传略」、无名氏「海上遂志录」、「使臣碧血录」、「南都杂志」、「戾园疑迹」诸书。王文简「池北偶谈」，载「弘光大事记」（一作「弘光大纪」）：是皆残明之史料也。录以补前后两跋之阙。

　　鲁藩事迹，莫详于耒史、莫核于谢山。读「鲒埼亭内、外集」，何啻一部「鲁春秋」；又间及三藩。其词慷慨淋漓，过于耒史，似出邓光荐、谢皋羽、郑所南一流手笔。而谢山固奎章阁中人物也，乃亦有此种文字；异哉！两集皆未付雕，传钞互异。因悉缮碑版、事状、传记暨杂着之目于后，俾他日重事兰台之役者得有依据，当胜吕复危于欧阳佑黄盅之录矣。碑版六十有二：直隶宁国知府玉尘钱公神道表（敬忠）、兵部尚书兼东阁大学士赠太保吏部尚书谥忠介钱公神道第二碑铭（肃乐）、兵科都给事中董公神道表（志宁）、锦衣徐公墓柱文（启睿）、处士四岑张先生墓版文（槤）、建宁兵备道佥事鄞倪公坟版文（懋熹）、翰林院简讨兼兵科给事中箕仲钱公些词（肃范）、故张侍御哀词（梦锡）、管江杜秀才窆石志（懋俊）、雪窦山人坟版文（魏璧）、故兵部尚书兼翰林院侍讲学士鄞张公神道碑铭（煌言）、太傅吏部尚书文渊阁大学士华亭张公神道碑铭（肯堂）、太傅大学士张公神道碑侧记、梨洲先生神道碑文（黄宗羲）、亭林先生神道表（顾炎武）、二曲先生窆石文（李颙）、应潜斋先生神道表（应撝谦）、施石农先生墓志铭（相）、祁六公子墓碣铭（班孙）、沈甸华先生墓碣铭（兰先）、蜃园先生神道表（李天植）、鹧鸪先生神道表（黄宗炎）、中条陆先生墓表（宝）、忍辱道人些词（朱金芝）、故兵部员外郎叶庵高公墓石表（宇泰）、李驾部墓志铭（文缵）、天多老人墓石铭（杨秉弦）、钱东庐征君墓表（廉）、南岳和尚退翁第二碑（李宏绪）、子刘子祠堂配享碑、舟山宫井碑文（以上「内集」）、兵部尚书兼东阁大学士赠太保谥忠襄孙公神道碑铭（嘉绩）、户部右侍郎都察院右佥都御史赠户部尚书崇明沈公神道碑铭（廷扬）、兵部右侍郎兼都察院右佥都御史王公墓前石碑（翊）、都察院右副都御史王公神道阙铭（江）、太师定西侯张公墓碑文（名振）、都察院右佥都御史眉仙冯公神道阙文（元飂）、仪部韦庵李公阡表（棡）、监察御史退山钱公墓石盖文（肃圃）、职方主事兼三钱公坟铭（肃遴）、监纪推官叶虞钱公墓志铭（肃典）、钱八将军墓表（肃绣）、都督江公墓碑铭（汉）、张太傅守墓僧无凡塔志铭（汝应元）、大理寺评事林先生阡表（时跃）、淮扬监军道佥事鄞王公神道碑铭（缵爵）、嵩明州牧房仲钱公两世窆域志铭（士骕、美恭）、按察副使监军赣庵陆公墓碑铭（宇■〈火鼎〉）、杨职方莹志（文琮）、晦溪汪参军墓碣（涵）、施公子墓碣铭（邦玠）、娄秀才窆石志（文焕）、薛高士冢阙文（士术）、湖上社老晓山董先生墓版文（剑锷）、陆佛民先生志（观）、陆披云先生阡表（宇燝）、宗征君墓幢铭（宜）、范处士坟版文（兆芝）、叶处士志（谦）、穆翁全先生墓志（美樟）、族祖苇翁先生墓志（美闲）、先曾王父先王父神道阙文（大和、吾骐。以上「外集」）。事状一十有八：浙抚右佥都御史分巡宁绍台道金坛于公事略（颍）、太常寺卿晋秩右副都御史玺庵林公逸事状（时对）、阳曲傅先生事略（山）、陆丽京先生事略（圻）、邵得鲁先生事略（以贯。以上「内集」）、礼部尚书仍兼通政使武进吴公事状（钟峦）、工部尚书仍兼吏部侍郎上海朱公事状（永佑）、兵部尚书兼掌都察院事钟祥李公事状（向中）、兵部左侍郎兼都察院右佥都御史达州李公研斋行状（长祥）、文华殿大学士兵部尚书督师金华朱公事状（大典）、华氏忠烈合状（夏、张夫人）、杨氏四忠烈合状（监纪推官赠兵科给事中文琦、职方郎中文琮、监察御史赠都察院右佥都御史文瓒、都督府都事文球、张夫人、沈夫人）、屠董二君子合状（驾部屠献宸、推官董德钦）、王评事事状（家勤）、都督张公行状（廷绶）、兵科都给事中前知慈绤县事江都王公事略（玉藻）、李杲堂先生轶事状（邺嗣）、钱蛰庵征君述（光绣。以上「外集」）。传二十有五：庄太常传（元辰、周思南传（元懋）、陈光禄传（士京）、沉太仆传（光文）、贞愍李先生传（桐）、周监军传（元初）、毛户部传（聚奎）、周布衣传（西）、陆桴亭先生传（世仪）、万贞文先生传（斯同）、刘继庄传（献廷）、李元仲别传（世熊。以上「内集」）、吴职方传（祖识）、徐都御史传（孚远）、推官温公传（璜）、夏万亨传、周之藩传、宋菊斋传（龙）、陆雪樵传（昆）、陈仙传（王宾）、李梅岑小传（国标）、沉隐传、甬上桂国三公传（任斗墟、余鲲起、陈纯采）、七贤传（周昌会、周昌时、邵以殴、邵似雍、姚胤昌、姚宇昌、陈自舜）、石萨传（以上「外集」）。记一十有三：太保钱忠介公画像记（肃乐）、钱忠介公降神记（同上）、涧上徐先生祠堂记（枋）、访寒崖草堂记（骆国梃。以上「内集」）、张督师画像记（煌言）、义武将军戴少峰画像记（尔惠、梅花岭记（史可法）、张相国寓生居记（肯堂）、囊云先生云树记（周齐曾）、枝隐轩记（周元懋）、余先生借鉴楼记（■〈木上品下〉）、方子留湖槎记（授）、不波航记（陆宇■〈火鼎〉。以上「外集」）。序一十有九：明故太仆思庵沉公诗集序（光文）、姜贞文先生集序（垓）、钱侍御东村集序（肃图）、董高士晓山墨阳集序（剑锷。以上「内集」）、钱忠介公全集序（肃乐）、张尚书集序（煌言）、雪交亭集序（高宇泰）、周先生囊云集序（齐曾）、观日堂集序（陆宇）、董户部揽兰集题词（守谕）、稚山先生残集序（吴钟峦）、吴少保集序（同上）、冯侍郎遗书序（京第）、陆大行环堵集序（文虎）、明鹤草堂集序（林时跃）、春酒堂文集序、□杲堂诗文续钞序（李邺嗣）、礐樵先生集序（李文缵）、耕石老人诗集序（李文纯。以上「外集」）。杂着四十有六：题三山野录、为明故相胶州高公立祠议、与绍守杜君考正成仁祠祀典议、示定海令、节愍赵先生传纠缪、记范孝子事、周躄堂事辨诬（以上「内集」）、题「江变纪略」后（二则）、残明东江丙戌历书、跋梨洲先生「行朝录」（二则）、彭仲谋「流寇志」跋、题「天南逸史」、题「岭表纪年」（二则）、题「庚寅桂林百官簿」、题「所知录」、题「也是录」、题「海上遂志录」、读「使臣碧血录」、「幸存录」跋、「续幸存录」跋、「汰存录」跋、题「蝗蝻录」、题「南都杂志」、题「戾园疑迹」（三则）、跋「三垣笔记」后、题「潭西草堂忆记」、题恽氏「刘忠正公行实」后、「明大学士熊公行状」跋、题「陆鲲庭陈元倩传」、题「马士英传」、题史阁部传、跋「始宁倪尚书墓铭」、题薛岁星作「王武宁传」、题「徐俟斋传」、题「田间先生墓表后」、跋「明崇祯十七年进士录」、题「徐狷石传后」、跋王节愍公札高鸿胪梦箕手迹后、跋林太常「挽姜给事诗」、答陆聚缑编修「论三藩纪事帖子」、与史雪汀论「明季纪述」帖子、答赵征君谷林「论啸台集」帖、与绍守杜君、札移广东志局论佟督不当立传帖子、与卢玉溪先生求钞「续表忠记」帖、答万西郭问魏衣白「息贤堂集」帖（以上「外集」）：右总一百八十有三通。

　　六

　　故明勋臣六王之裔，世袭公侯，咸与国相终始。迨其亡也，殉难者止黔宁沐氏一家耳，可谓不负世臣矣。若中山徐允爵、宏爵、开平常应俊、岐阳李祖述、宁河邓文郁、东瓯汤国祚之徒，当豫王之下金陵也，争先迎降；虽曰识天命之有在，抑何弃故国如敝屣耶！夫以盟白马、誓丹书之世冑，三百年来长保分玉之封、永绝酎金之罚，一旦孱王衔璧、右族投戈，龙种无归，虫沙顿化；岂不哀哉！而况陪京赐葬，密迩孝陵；剑舄衣冠，月游如昨。彼允爵辈履寝园之霜露、怀草昧之风云，曾不闻激发孤愤，而低首下心、苟且偷活，真腼然人面者也！后之振旅金山、望陵遥拜而三军皆恸哭者，独何人哉？吾知明太祖在天之灵与五王者，必痛心蹙额，不愿有是臣、不愿有是孙也。

　　然而五王之后，莫谓真无人也；余尝表章常延龄、徐南矣。近复搜考遗文，更得徐宏基、仁爵、李升、李锡祚、锡贡、邓文昌、汤南金、常元亮数人，皆不愧故家乔木者也。宏基，崇祯中袭封魏国公；甲申之变，南都诸臣迎立福王，定议于其家。明年金陵不守，宏基率妻子避迹吴江之赵田袁进士世奇家。貌魁岸，须长过腹，骨节珊然；日与村童、牧竖，徜徉阡陌以为乐。世奇迂生不识时务，每以匡复相劝；且称其位隆望重，举事必成。宏基心动，遂树帜招兵而粮不继，乃建助饷之策，劝谕村庄富户。时有陆醇儒者家富而豪，其弟某同客过邻村，宏基遣人要致之，坐厅事抑之拜跪，谕以助饷，坚不从；宏基拘之暗室中，困苦之。客脱归，报醇儒；醇儒惧甚，悬重赏集兵，应者麇至。会吴淞总兵黄蜚败死，其部将田胜嘉收拾散亡，徘徊湖、泖间；醇儒以厚币乞兵于田，得三百人以来。遂乘夜发，先令健仆登袁屋，入囚室，掖其弟出；乃帅兵进攻，尽拘袁、徐家属杀而投之湖，并湖郡绅士避迹于袁者悉被难。宏基持矛出，投分湖叶氏；叶氏惧祸，缚而致之陆。陆拴之柳树，令军士集鸟枪击毙之。其子年十五，方被围时，登屋发三矢、殪三人；已而被执，亦丛射而死。田、陆籍袁家资，装两巨舰以去（沉彤「吴江县志」云：「「明史」「徐达传」：宏基卒，谥「庄武」；子文爵，嗣」。又「南都缙绅录」：「甲申秋，宏基守备南京」。乙酉春，无其名；疑「大事记」所云非宏基事。按施世杰「酉戌杂记」、茅元铭「三藩总记」、陆云祥「甲乙义师始末」并载此事，施云：「宏基在南都时，与马、阮忤，退休；子文爵嗣公」。茅云：「永明王闻宏基倡义被害，赐谥「庄武」」。据此，则「明史」误以退休为卒，并误永明王赐谥为福藩也。又按吴伟业「绥寇纪略未刻编」虞渊沉卷中云：「宏基，宏光元年春卒，谥「庄武」」；此「明史」所本也）。宏基有从子曰仁爵，从鲁王于台州；王监国绍兴，以功封定南伯。江上师溃，扈王入海。丙申，偕张名振攻崇明，战于海岛；败绩，与刘永锡同日死。永锡，世称郁离公子，文成十五世孙、孔昭子也；死时，年十七。升字东君，岐阳王十七世孙。短小精悍，善骑射、喜吟诗。官某军都督同知，年才十四。甲申春，闯贼逼畿辅，南京兵部尚书史可法移檄诸镇勤王；升请于可法曰：「君父之难，臣子恨不能奋飞赴救；升愿为前军疾驰抗贼锋，得五百人足矣」。可法壮其言；以童子也，未之许。翼日（「秋室集」作异日），大阅军营，升弯强弩发九矢，皆中的；可法益壮之。会援师未集，而北都陷。福藩立，诚意伯孔昭与马、阮毗倚残害善类，升积愤；一日，遇孔昭于道，戟手唾詈。孔昭大恨，上章劾罢之。升乃往参可法军事，以劳瘁，得呕血疾，归养于家。明年南都下，亡走天台为僧。丙戌，浙东又下，痛哭发狂而卒。尝赋诗云：「徒闻绛帊离淝水，旋见青衣出洛阳」；又「天下犹悬唐日月，海中莫恃汉金汤」！盖伤福藩北去、监国入海也。锡祚，亦岐阳王裔；与弟锡贡并以武勇闻。庚寅，偕诣鲁王于舟山，王命佐阮进守螺头门。大兵三路下滃州，进遇之横水洋，以火球擿敌舟，反风转击进面，创甚；锡祚趋救，亦被创，同赴水死。舟山城破，锡贡帅兵巷战；马蹶被获，斩于四明。文昌，字汝言；文郁弟也。南渡时，任后军左都督。左兵东下，马士英尽撤防河诸军以御；文昌诣中书堂争之，反复陈利害大计。士英语屈，厉声曰：「公勋臣，无预国家大事」！文昌叹息而出，遂弃官隐于伞山之天开岩。留都既亡，闻唐王立于闽，航海赴阙；王嘉之，命袭封定远侯，加中府。屡疏请王出关恢复，王优旨答之；扼于郑氏，不能用也。未几，王幸建宁，文昌与大学士曾樱留守福京。大兵入景宁关，樱出走依郑成功于厦门；文昌慷慨绝吭死，时年十九。妻徐，即宏基女，少文昌二岁；先仰药卒。将死，谓文昌曰：「君毋自辱！请先于地下待君」。闽人哀之，合葬于城北芙蓉山。南金，字廷献，允廷九世孙，于宁河王为十三世也。崇祯末，官南京指挥使。折节读书，假中山徐氏西园居焉；招邀名流为吟社，有承平王孙之风。福王建国，或以将材荐；南金见马、阮乱政，知江南必不守，坚辞归，隐于都梁。国变后，不与世接，力耕自赡；与常元亮为诗友。元亮，字亦陶；开平王后也。大雪中，元亮往访之；草屋三楹，穿漏渗雪，南金危坐一角不渗处，哦诗自如。两人清谈竟日，燃糠煨芋，各食一瓯而别。戊戌，永明王遯入缅甸；南金闻之，绝粒卒。后数年，元亮以郑成功己亥长江之役无功而还，将赴东宁，说成功复举；诀妻、誓坟墓，微行。至浙右，临澉、乍二海口，觅渡不得；转至甬东，复不得渡。愤绝，遂蹈海死。呜呼！世勋之家与国存亡，谊无更事他姓。宏基诸君皆能致命遂志，不忝前人，为五王一洒其辱；虽与日月争光可也！昔人谓褚彦回曰：「人笑褚公，至今齿冷」！则凡甘为臣仆者，尚少知愧哉，噫！

　　旃蒙单阏闰月己卯。

　　七

　　自古宫壶之肃雍，未有过于胜国者也；嫱媛之殉烈，亦未有过于胜国者也。三代尚矣，秦、汉而还，邯郸鼓瑟，则矫玺靳年；太液吹笙，则蹋歌温室。南风嬖于小吏，献容辱于荤庭。杨花入闼之谣，丑邻鸭■〈肃刂〉；桑条回波之乐，衅视龙漦.齐、魏、周中宫重婚腼姡，安、齐、肃贵主二嫁骞污；金轮丛聚麀之恶，玉环缵鱼网之羞：斯皆所谓中冓之言，不可道者也。迨乎天水造邦，颇修宫教；然而纳祀像之俘嫔、幸提鞋之降后，适情任欲，轻礼弛防：盖亦损秽君德焉。卒也二圣低首于青城，三宫屈心于紫盖；而帝姬、御妾半入金源掖庭，霞帔、孟蝉尽归怯薛帷帟。天道好还，岂不信哉！明之有天下三百年，列辟鲜专房之溺、后宫无预政之嫌；御己有度，险谒不行。若万贵妃、刘夫人、郑贵妃、李选侍之流，虽宠冠当时而权无私授；以方间兴女戎，不大相什伯也乎！然则一朝之家法严矣、二祖之贻谋远矣，故甲申三月之变，孝哀、孝烈二皇后与妃侍十数、宫女二百余人同殉国难。呜呼！铁骑攻都、貂珰揖盗，帝后相持，苍黄引决；血湔金戺，尸积瑶池。流观往籍，纪亡国者无闻焉。尔其后诸藩僭号，南疆流离琐尾；而宫府之中整厘妇制，则前徽犹未沫也。及际危亡，皆能显节。南都之下也，潞王以杭州降，王与福藩邹太后北去；渡淮水，太后伺间奋跃，坠急湍死。是年唐王立于闽，未及期，王幸汀州，曾后从；王将巡赣，命后先发。甫出城西门，遇王师猝至，后急投水死。先是，杭州既降之明年，江上师溃，鲁王欲奔台州，趣元妃张氏偕行；妃再拜，辞曰：「勿以妾故，为王累」。碎瓷盘自刭死（「监国纪年」云：「王命保定伯毛有伦扈元妃张氏与世子由定海而出，总兵张国柱劫宫眷降于大清，妃碎瓷盘自刎死。或传世子为义士申毅潜挟以去，莫知所终」。又云：「或传刎死者为宫嫔周氏，而张氏见害」。按「鲁纪年」、「海上见闻纪」与此同。而「鲁春秋」、「今鲁史」、「江东闰位纪」、「舟山纪略」诸书皆作「妃辞王而死」；当得其实，从之）。监国复册立陈氏为妃；后五年，舟山城破，妃亦赴宫井死，从死者十三人（陈氏，「监国纪年」作张氏；谓即元妃之妹。按「舟山兴废纪」、「雪交亭录」、「鲒埼亭集」诸书皆作陈氏）。又后十一年，永明王被难于昆明；马太后与王后自滇入燕，行过黄茅驿，两后推軨相望，噤不得语，同时扼吭死。又考偕诸妃同殉者，计其数虽未及北都之伙，顾于哀、烈二后有光焉。始，永明王之受制于孙可望也，寄坐安隆；名拥虚位，实类幽囚。六年十一月，有杖杀坤宁宫常在郭良璞一事（常在，宫女官衔；其阶级，下夫人、婆子一等，在近侍之上）。安隆行宫局隘，奄侍、宫人分班宿卫，余尽寓居外。良璞，故奄夏国祥之对食也；年十九，妍丽捷敏，雅擅三绝，能击剑、走马。在安隆，与巴东王妃善。可望私人张应科，一日窥见良璞，心好焉。乃移居近巴东王第，晨夕致殷勤，甚缔于王，王亦昵就应科；王妃亦出见，呼妃曰「嫂」，又甚致尊礼。因得通于良璞；久之事觉，王命杖良璞死，并杀内监李安国，赐巴东王与妃悉自裁。王畏可望，特下玺书一通，与言应科事；可望第令杖应科于朝门之外。当是时，黄屋飘萧，翠华零落：濮铅剑荔之间，木栏竹栈，则王居之华阙矣；土锉芦帘，则次舍之采饰矣；蒟酱藤酒，则天厨之玉食矣；桂布賨幪，则尚方之衮服矣；蛮花犵鸟，则上林之春色矣；露犬纨牛，则法乘之钧驷矣；掉枪架弩，则大驾之卤簿矣。播越之惨已如此，而宫令之肃犹如彼；则有明一代禁中帷薄修、衽席辨，始之终之，罔或佚荡；又谁得致疑于燕归龙帐之春、犬吠羊车之影也哉！「逸史」惟详曾后，余并没而不书；何以昭信史？若诸妃者，皆当大书于「纪略」中；否则，别立后妃传以章之，而附书良璞之事垂为炯鉴焉，亦庶乎可也！

　　端蒙亶安窒寎之月壬子朔，越五日丙辰。

　　八

　　呜呼！迂阔庸鄙之儒，可与谋国是也与哉？其才似宏而谫、其识似卓而陋、其量似涵而隘、其学似正而曲、其守似谨而放，率坚僻之性，肆残忍之心；挟骄矜之气，骋拗执之论。遇事而发，不曰证史鉴，则曰援经义；不曰式古训，则曰法祖制。是故明君为之眩瞀其是非，智士莫能洞烛其谲诡。若斯人者，幸而当升平之世，置散投闲，奉礼循职焉可也；即有建白，尚无大害尔。不幸而值世运屯否、国势倾危，复使之策高足、据要津，不审经权、不规时势，无因之强聒自诩敢言、有意之诪张辄矜尽瘁，则其祸中于人国有不可收拾者，若桂藩诸臣之阻孙可望之封王是已。当永历三年，可望之内附请封，以杨文烈说之而来也，举朝言本朝无异姓封王，三百年定制不宜坏自今日。创之者，金堡也；主之者，严起恒也；助之者，文安之也。善乎！文烈之言曰：「国危矣！不以虚名招徕之而自树敌乎？且彼固巨盗也，向者毒痛海内，宗社为墟；今一旦向义，岂朝廷威德所能制乎？盖列圣神灵阴启之也。若因其来，明示以异等之恩，彼必踊跃听命，庶几收用于万一。奈何听一、二腐儒之首，坐失大计！夫法有因革、势有变易，今土宇非昔，百务堕坏；区区议封，犹必执旧法耶？及宗室朱议■〈雨上豕下〉劾堡把持误国，文烈又曰：「噫！朱君误矣。给事争之、朝旨予之，使滇归恩主上而惮上朝之有人；怀德、畏威，不两得乎」？文烈斯言，真通达国体者也。惜乎！诸人褒如充耳，皆莫之省；仅议封景国公，赐名朝宗。而堵允锡、胡执恭，皆矫诏封为平辽王、封为秦王。可望意在必得「秦」封；明年，封可望冀王，复不受，而使贺九仪等统兵入卫，贼杀起恒及杨鼎和、刘尧珍、吴霖、张再述诸人皆不予秦封者。于是，始真封可望为秦王。又明年，王跸安隆矣；岁造开销银米册报可望，大书「皇帝一员，月支若干；皇后一口，月支若干」。虎落蛇乡，苟延喘息，得非议封之坚执有以致之欤！不然，如文烈言，彼虽盗贼，未必不受命感恩，克终臣节；何至萌莽、卓之志，效傕、汜之谋哉！且诸人独不闻唐德宗幸梁州，陆忠宣之请抚循李楚琳乎？楚琳已杀张鉴，叛附朱泚；及奉天围解，遣使入贡。德宗不得已，除凤翔节度使而心恶之；群臣又言：「若不堤防，恐生窥伺」！由是楚琳使者数辈至，留之不遣。宣公上状，略曰：「乘舆未复，大憝犹存；勤王之师悉在畿内，急宜速召，晷刻是争。商岭则道迂且遥，雒谷复为盗所扼；仅存（「秋室集」作通）王命，惟在褒斜。此路若又阻难，南北遂将敻绝。倘或楚琳发憾，公肆猖狂；南塞要冲、东延巨滑，则我咽喉鲠而心膂分矣！且楚琳本怀，惟恶是务。今能两端顾望，仍是天诱其衷；故通归涂，将济大业」。又曰：「自昔能建奇功、或拯危厄，未必皆是絜矩之士。温良之徒，驱驾驯扰，惟在所驭。朝称凶悖，夕谓忠纯；始为寇仇，终作卿相。知陈平无行而不弃、忿韩信自王而遂封，此汉祖所以恢帝业也；置射钩之贼而任其才、释斩袪之怨以免于难，此桓、文所以宏伯功也。然则当事之要，虽罪恶不得不容；适时之宜，虽仇仇不得不用。慎勿纳竖儒小忠，以亏挠兴复大计」！德宗览状，释然悟；善待使者，优诏存慰之，卒底中兴。故史言德宗克平寇乱，不惟神武之功爪牙宣力，亦资文德腹心之助。可望之事，与楚琳约略相类；诸人何无见及此与！故德宗之臣有一忠宣其人者，则足以匡复社稷；桂藩之臣无一忠宣其人者，则不足以偏据滇、黔，夫非桂藩之才智不若德宗也。「逸史」论曰：「小人之败国人知之，至庸臣之败国则虽贤智不能救；以其托词似正而贻患于后也」。噫！尽之矣。虽然，起恒、安之诸人不足责，吾复不能不致叹于瞿文忠留守也！

　　寎月祓还后十日甲子。

　　九

　　宋家极重史职，故一代之事首尾精赡，足以传信。而眉山李文简公「续资治通鉴长编」犹以日历有舛漏，仿温公「考异」之例，参取家牒、墓版、野乘、方书，辩析周详，定其真妄。井研李氏篹「建炎以来系年要录」，纪高庙一朝之事，与「长编」相续，附以考辨，体例略同；复别譔「旧闻证误」若干卷，驳正北宋私史之讹，间及南宋，则补「要录」所遗：此皆作史之良法也。明史蕉园之草，率多曲笔；而稗官者流又属郢书、燕说，都无足征。是以无名氏力田生有「太祖实录辨证」、「国史考异」之作。下逮三藩僭号，半壁荒朝，史职尽废。载记虽繁，传闻滋谬；又有率臆凭胸者，以好恶为增损，事迹真赝相参、是非混淆莫辨，益不可究诘矣。其甚者，如伪先帝、伪太子、伪定王、伪福王之父恭王、伪故妃童氏、伪太后、伪齐王、伪潞王之弟郡公、伪皇姑尽真伪也，而犹多异论；及谓福王亦伪，乃出东林、复社诸人爱憎之口（全氏祖望「题戾园疑迹」云：「福王亦伪，则见于「所知录」；而余见林太常「玺庵集」中较之「所知录」尤详，则益奇矣。堂堂留都，以史大司马之定策，且名贤林立其间，而使卜者王郎辈践天子位焉，岂非怪事」！按全氏颇信福王为伪；予考诸野记，王实不伪，请一言焉以折之。曰：马士英挟奔之太后固伪也，南都奉迎之太后亦伪耶？宁有母子而不觉察其伪者？盖阮大铖欲尽杀东林、复社诸君子；向后诸君子追憾其事，并恨王之任大铖也，造言污蔑之不已，复奋断曰：「是非明之宗室也」！甚疾之之祠耳）。更加以荒淫不道，诋斥纷纷，藉李映碧「南渡录」暨东涧「读梅村艳诗书后」、「一年」、「鸡人」诸诗雪其冤。若史忠正公之殉节扬州也，或诬云：「公跨白驴去，如姚平仲故事」；或诬云：「缒城走，自沈于江」。或云：「城破，拘之三日不降，乃杀之」（「逸史」从此说）；亦非事实。得杨遇蕃、安珠护、史德威之所述，而后知公之授命，即于城破之日矣（王源自书「史阁部遗文」序后云：「源遇王筠长先生于京师，为源述杨遇蕃事。遇蕃者，凤阳人；父舒城教谕，署县事。流寇破舒城，骂贼死。遇藩婴贼刃，民救之，死而复苏。史公抚安庆，上其父死节事，予典甚优；遇蕃遂依幕下。扬州破，公自刎未殊，乱兵拥至西城上。见大帅，问之；曰：「我史阁部也」！时遇蕃被擒，帅命擒获者辨之；遇蕃曰：「是也」！大帅劝之降，公大骂。遇蕃亦劝其忍死救百姓；公叱曰：「若父一署县事教谕，能死节；我今日一死外，遑恤其它」！骂愈厉，大帅拔刀起砍之，公挺身首迎其刀；帅退而止，啧曰：「好男子」！左右杀之，支解。遇蕃潜遁，觅其骸不可得」。又曰：「四明万斯同曰：「吴兆骞，吴人；康熙某年流宁古塔，后释归。其守将安珠护谓之曰：乙酉破扬州，吾在军亲见史阁部死。初，城破，求史公不得；久之，乃自出。众挟之见豫王，王疑其伪；史公曰：我出明白死，岂伪耶！王令人识之，果然；劝之降，不应。乃杀之；曰：吾生平第闻忠臣，不知何状；及见史公，乃知世真有忠臣。但汉人不知，或诬以为遯去。今闻朝廷修「明史」，而徐立斋先生领史事；子归，幸以吾言告之」」！按「池北偶谈」与此小异。黎士宏书「殉扬州事」云：「四月二十五日，豫王亲督劲卒，疾攻城西北角。城且陷，公知事已去，乃与史德威诀别，举刃自刎；参将许谨泣抱之，血溅衣袂而未殊。公仍命德威加刃，德威不忍；同谨率数十人拥公下城，公骂之。至小东门，谨中箭死。公问前驱为谁？德威言是豫王；公大呼曰：「史可法在此」！众惊愕，执赴新城门楼上。王以礼待之，称先生；曰：「忠义既成，今为我收拾江南，当不惜重任」！公怒曰：「吾为天朝重臣，岂可苟且偷生，作万世罪人！吾头可断、身不可屈，愿速死从先帝于地下」！德威持遗书，走城中旌忠寺寄藏；复回，见公与王语，词色益厉。王曰：「既为忠臣，当杀之以全其名」！公厉声曰：「城亡与亡，我意已决！即碎尸万段，甘之如饴。但扬州百万生灵，不可杀戮」！遂慨然授命。德威被执至营，发往许定国处讯公嗣真赝得实；王命释之，以全忠臣后嗣。五月初七日，德威回扬，入城寻公尸。时炎热方炽，胔骸塞路腐变，不可识。爰奉公袍笏，招魂葬于扬州城北梅花岭右，并立碑封坎而去」）。其余难以枚举，特举荦荦大者以起例。他日博考群籍以求一是，法司马、二李氏，踵钱、潘之后撰成「攻异」一书，以作「逸史」之议例，当亦温氏之诤臣也。强梧大芒落陬月十日。

　　〔钱〕东涧「读梅村艳诗书后」笺

　　「南渡录」，「逸史」已采附。「圣安纪略」中，旧笺东涧诗，附录于此。「读梅村宫詹艳诗有感书后」四首序云：「余观杨孟载论李义山无题诗，以为音调清婉，虽极其秾丽，皆托于「臣不忘君」之意，因以深悟风人之旨。若韩致尧（「秋室集」作光，非）遭唐末造，流离闽越；纵浪香奁，盖亦起兴比物、申写托奇，非犹夫小夫浪子沉湎流连之云也。顷读梅村宫詹艳体诗，见其声律妍秀、风怀悱恻，于歌禾赋麦之诗，为题柳看桃之作；彷徨吟赏，窃有义山、致尧之遗恨焉。雨窗无俚，援笔属和；秋巩寒蝉吟噪啁唽，岂堪与间关上下之音，希风说响乎河上之歌。听者将同病相怜，抑或以为同床各梦而冁然一笑也。时岁在庚寅玄冥之小月二十有五日」。笺曰：「梅村集中艳诗，皆庚寅以后之作；悉有本事可考，亦无故国之感。东涧所读之诗已佚矣，其云同床各梦，东涧感陪京、梅村思北都与」？第一章云：「上林珠树集啼乌，阿阁斜阳下碧梧；博局不成输白帝，聘钱无籍贳黄姑。投壶玉女知天笑，窃药姮娥为月孤。凄断禁垣芳草地，滴残清泪到蘼芜」。笺曰：「此章指福王采选淑女事。按史，甲申八月庚寅，命选淑女。十月丙寅，命杭州选淑女。乙酉二月甲寅朔，命嘉兴、绍兴选淑女。四月丁卯，选淑女于元晖殿。先于二月乙丑，命苏州织造造大婚冠服。未至婚朝而南都下，王北去矣：此诗所以作也。上林珠树，鸾凤所栖；今乃「集啼乌」矣；喻小人之当国，犹「鲁颂」所云「翩彼飞鹗，集于泮林」也。盖谓马、阮辈。阿阁、碧梧，宜如「卷阿」所云「梧桐生矣，于彼朝阳」者，方是盛明气象；今乃「斜阳」下之，喻国之将亡。当时陪京岌岌之势，一言写尽。博局不成，谓通问使被羁，和议已废，而安能遏本朝之南下。王于此当尝胆卧薪，徐图恢复；而惟以中宫未正，急于采选，不亦傎乎！然王虽偏安南服，犹奉正朔；故曰「无籍贳聘钱」也。玉女，谓中山上公之女，备中宫之选者；故云「投壶知天笑」也。姮娥，谓王故妃童氏。南来，王以为假，下锦衣卫狱；故云「窃药为月孤」也。曾未几时，而王逊太平矣，禁垣之地鞠为茂草；彼故人、新人「蘼芜」之咏，可不作也；祗令亡国遗臣，对之而陨涕耳」。笺又曰：「来元成「南行载笔」云：「据邸报，钦天监奏，奉旨：淑女六人，在于十月初十日午时送进选择。礼部奏，奉旨：京城百万余家，岂无淑女以备采择？还宜博访细选，以光大典。司礼监奏，奉旨：淑女一时乏人，在于杭州等处选择。前旨所云六女者，嫔御之类；后二旨，则淑女也：而江、浙之地骚然矣。南京选定七十人，内择一阮淑女；浙江所选五人，内择一王淑女。又辇下一周淑女，其父夤缘自献，亦择取之。三宫已定，六礼未成；于西华门外设厂供奉，悬彩于门，每日女奴演习，彩舆于路。礼官方择日大婚，而鼙鼓动地，惊破「霓裳羽衣」矣。初十日传旨：「三淑女放归母家」。梅村「听女道士卞玉京弹琴歌」云：「玉京别（「秋室集」作与）我南中去（「秋室集」作遇），家在大功坊底住（「秋室集」作路）；小院青楼大道边，对门却（「秋室集」作恰）是中山第（「秋室集」作住）。中山有女娇无双，清眸皓齿垂明珰；曾因内宴直歌舞，坐中瞥见涂鸦黄。问年十六尚未嫁，知音识曲弹清商；归来女伴洗红妆，枉将绝伎矜平康，如此才足当侯王。万事苍黄在南渡，大家几日能拄捂；诏书忽下选娥眉，细马轻车不知数。中山好女光裴回，一时粉黛无人顾；艳色知为天下传，高门愁被旁人妒。尽道当前黄屋尊，谁知转盼红颜误；南内初修梁苑成（「秋室集」作「南内方看起桂宫」），北兵已报扬州破（「秋室集」「扬州破」作「临瓜步」）。闻道君王走玉骢，犊车不用聘昭容；幸迟身入陈宫里，却早名填代籍中。依稀记得祁与阮，同时亦中三宫选；可怜俱未识君王，军府钞名被驱遣。漫咏临春琼树篇，玉颜零落委华钿。当时错怨韩擒虎，张孔承恩已十年；但教一日见天子，玉儿甘为东昏死。羊车望幸阿谁知，青冢凄凉竟如此」！又「过锦陀林玉京道人墓诗」序云：「玉京忽至，取所携琴为生一鼓再行，泫然曰：吾在秦淮，见中山故第有女绝世，名在南内选择中；未入宫而乱作，军府以一鞭驱之去。吾侪沦落分也，又复谁怨乎！坐客皆流涕」。按此与「南行载笔」所记大异，惟所云阮淑女同耳。鄙意：玉女定指中山上公之女，他常女子不敢当此。故笺据梅村诗也」。第二章云：「灵璅森沉宫扇回，属车轣辘动轻雷；江长海阔欺鱼素，地老天荒信鸩媒。袖上唾看成绀碧，怀中泣忍化琼瑰。可怜银烛风前泪，留取胡僧认劫灰」！笺曰：「此章指福王如北京也。「灵璅森沉」，言君既出亡，皇居帝阙閴其无人；平时扇影开阖、得瞻龙颜者，今安在哉！惟闻殷雷之响起，疑象君王之车音耳。原所以致此祸者，由于议和不成，如通问副使陈洪范输款本朝，复纵南归；所谓「欺鱼素」也。江长海阔，则衅隙自生，亦由于宵小炀蔽，如马、阮表里作奸，而王偏任之；所谓「信鸩媒」也。地老天荒，则悔恨何极！又田雄之挟王降也，刘良佐、刘泽清争以为功，无异赵家姊妹之争宠；故以「唾袖」为比。乙酉九月王北去，明年五月与潞王等皆遇害；故以声伯「琼瑰」之占为比，言欲归不得也。嗟乎！故宫烛泪已付劫灰，谁复问胡僧辨之乎」！第三章云：「摘鼓吹箫罢后庭，书帷别殿冷流萤；宫衣蛱蝶晨风举，画帐梅花夜月停。衔璧金釭怜旖旎，翻阶红药笑娉婷。水天闲话天家事，传与人间总泪零（自注：蝶衣、梅帐，皆寓天宝近事）」。笺曰：「此章言福王不迩声色，与长干「塔光集」中「一年天子小朝廷」一首意同。首言王无音乐之好，次言无妃嫔之娱，三言宫中衣履之陋，四言王服御之俭，五，六以汉、唐之奢侈作衬，末联「天家事」三字使微者显之，并上二章亦收拾在内矣。蜨衣喻衣之敝者，如蜨之翻飞；犹所谓衣如悬鹑者、衣如鸡栖者，又所谓凤尾衫者。「注」引明皇蜨幸事，大非；梅帐，即梅花纸帐也」。第四章云：「银汉依然戒玉清，竹宫香烬露盘倾。石碑衔口谁能语，棋局中心自不平。禊日更衣成故事，秋风纨扇又前生。寒窗拥悲啼夜，暮雨残灯识此情」！笺曰：「东涧别抱琵琶，不能自讳，故以梁玉清之奔太白自比。「银汉依然戒」者，言为本朝所羁系，如玉清谪北斗下当舂也。「竹宫烬、露盘倾」，言国亡久矣。于是口不能语，则如「衔石碑」也；心不能平，则如「弹棋局」也。「禊日」句，言弘光时王之宠己，如卫之夫之得幸于武帝。东涧于乙酉三月三日拜礼部尚书，故云「禊日更衣」；而今则已成「故事」矣。「秋风」句，言崇祯时帝之弃己，如班婕妤之见疏于成帝。东涧于二年秋，罢礼部侍郎，故云「秋风纨扇」；而今则又属「前生」矣。结句言己负有明一代史事，而甲乙之际宗社再墟，朝端近局皆身亲而目睹之者，故述之于诗。是诗即史，如樊通德亲侍赵飞燕而述之于伶玄作为外传。然寒窗静夜拥髻悲啼，有谁知者哉！庶几暮雨残灯，或识此情耳。此二语，不特收束本首，实四章结穴也」。笺又曰：「崇祯元年（戊辰）十一月初三日（庚申）会推阁臣，列吏部侍郎成基命等七人进；礼部尚书温体仁讦奏东涧浙闱旧事，不宜滥入枚卜，礼部右侍郎周延儒嗾之也。初六日（癸亥），帝御文华殿召对廷臣，令体仁与东涧质问；于是罢东涧。二年（己丑）五月阁讼结，枚卜不允行。六月南还，「舟行」诗有「世事悲纨扇」之句。又有「团扇篇」云：「碧天一夜秋如水，炎凉尽在君怀里；不怨秋风坐弃捐，却愁明月长相似」！又云：「奉君清暑为君容，莫道恩情中路空；蛛丝虫网频垂泪，还感君恩在箧中」。盖纪枚卜既罢，终不忘君之意，可云怨而不怒矣。所谓「秋风纨扇」，又「前生」者追忆之词也。

　　十

　　王师之既定江南也，三吴之举义旗者，蜂屯蚁聚；自京口以至余杭，在在杀长吏以应。而云间夏吏部瑗公出一奇计，令一军据苏州，以断首尾；一军破杭城，联络越中六家军；一军歼沿海之列戍者；一军直捣金陵，飞檄九江，以窥豫章；复伺余兵势穷，渡江而北，半济而击之：克期同发。计定，而事不集。盖天命有归，谋虽善，其曷以济！往余借书于董上舍「传缃梅阁」，得施世杰「酉戌杂记」；中载义士之筹画，如瑗公者尚有五、六人。上舍殁后，遗书尽迁于西湖别墅，今不可复问。余求杂记十余年，不得再睹，窃恐世无传本矣。惜乎！诸公之奇策亦遂沉堙，未得附诸瑗公之末以传也。世杰著述，有「丹桂楼杂制」二十六种；「杂记」其一也，惟「孙烈士传」犹有缮写者。其深识时势，明于兵机，议论卓荦，足补死事诸臣传之阙；今录于右。

　　其略曰：「国朝顺治元年定鼎燕都，洪河以北秦、晋诸郡，咸入版图。乃命豫王转西征之锐卒，回旗东指，定山东、略河南。二年，遂破广陵；自仪真渡江，下陪京、破太平。豫王留守金陵，遣贝勒王统水陆兵由苏州定浙西。时大兵南渡，势如风雨。苏州既下，我邑叶令嵋弃官走；朱县丞廷佐迎降，众庶纷然归命恐后。而举人孙兆奎者，素怀殉国之心，奋不顾难；与职方吴易等倡议兴复，散家财募水卒，旬日间得三千余人。遂推易为主盟，而奎佐之。于六月朔起兵湖中，传檄远近，广树声援；于是云间沉犹龙、昆山顾锡畴、秀水陈谟、平湖倪长圩等，皆同时起兵。鲁王监国浙东，奎等遥受其节制。自京口至余杭八百余里，东西飙动，所在蜂起；吟啸四顾，舳舻雨集：皆奎等为之倡也。先是，议者以为天下之势始于北而终于南，一气之运建于子而屈于午。本朝起自辽左，胁西虏、逐土蛮，并高丽五边为一。明自神宗以来，竭中华全力谋臣武士之略，仅能支拄；今已据幽都形胜之地，跨燕、赵云骑之乡，荡群寇、混南北，其国内固、其势外成。其精兵突骑，所当必破。江南所恃，惟在水战。而大众深入，擅湖山之利，诸险要悉为所守，舟楫无所用其长、奇智无所运其权。时势如此，而欲图功难矣！奎曰：「我岂不知国家大势不在江南！戎马至此而欲御之，无异游（「秋室集」作浮）步于牛蹄、行兵于井底。但恨神州陆沉，两都茂草；在北诸臣死节寥寥、在南诸臣义声寂寂，以养士三百年之天下，一朝至此，诚可愤也！我故欲身殉之，一以鼓义士之气、一以羞懦夫之颜；上不负列宗累世之厚泽，下不负男子平生之壮志。其成与否，听之而已」！遂整军而行。闰六月，攻下邑城，廷佐被杀；进薄郡城，内外大扰。会明将吴志葵亦声言来攻，其前锋鲁瑟若集舟数千突门先进，纵火焚公署；城中居民号呼相应，火光接天。易军在后，侍郎李延龄、中丞土国宝止有骑兵千余，悉退于城东南隅，登盘门浮屠以观外来兵势；相与谋曰：「近因薙发之令，故外兵得以乘其衅。然敌虽众，非有谋士、虓将、马骑、健卒，不过乌合乘时掳掠；击前则后不支，击右则左不应。今人众而嚣，是无纪律；穿城而进，有轻我心。当权敛戍卒，避其锐气；俟过日中，其气必怠。忽选精骑蹂而躏之，破其前锋，余皆溃散；不足虑也」！乃秣马蓐食，厉兵以待。良久，见外兵各弃兵仗，持运财物。乃选兵百余出盘门，环城而转，多张旗帜为疑兵，扬言江宁救兵将至；外兵纷纷渐退城外。先以轻兵挑之，众遂乱；因纵虎骑夹击，矢发如雨，大破之。乘胜逐北，杀千余人。前所遣骑又突至阊门截杀，众争赴船，沸声如雷，悉皆奔散。城中民震惧，复闭门城守；易军亦退离城数十里，于邑之大漾立营往来为游兵，尝败大兵于五龙桥。时有浙东人李九成假名建义，战舰千艘，宵昼劫掠，民罹其害。兆奎与易密谋歼之，伪与结好以弛其备；约以某日，两军合营。众以军形羸弱，大敌方强，不宜自翦羽翼。奎曰：「不然！今日之势，正如寸刃刜鲸、空拳搏虎；所恃以号令人众者，惟此区区之信义耳。若纵彼焚劫，且假我为名，则所在之民，谁非寇仇？是敌未至，先自败也」。于是，密约乡之豪杰为内应。八月初七日，遣骁将许某统十三艘扑讨。先是，有黑气如长堤，当九成营而陨；北风大起，尘埃障天。未几，复大雾，咫尺不见人。兵已渐逼九成营，李众咸喜，以吴兵来合营也；俄而炮声忽起，兵已四集，李众大溃。九成冲围欲西走北麻乡，兵已塞其前；李兵大惊，弃杖受缚，遂斩九成于烂溪。所俘妇女，皆遣还。又有参将杨应泰大掠于简村，日俘良民妇女，遗黎怨愤。兆奎统舟师往，先伪引兵退；应泰喜，纵酒解严。奎觇知其无备，遂潜回军，乘夜袭击，大破之；斩应泰，俘其众。时起事诸人咸潜行泽国，啸聚水师，未尝见大敌；拥一、二千人，志气盈溢，自以黄金横带、列土分茅，指日可俟。缘是人无战心，兵至冲散，甚有自相违贰而溃者。惟奎整辑戎卒，戒无侵掠，众颇效命。已而贝勒王留内院张存仁守临安，以拒浙东兵；自将步骑十余万鼓行而东，遂自崇德进攻嘉兴。易军探者遥见红盖映日、旌旗蔽天，势如长蛇，横亘数十里；旋围其城，炮声不绝。甫一昼夜，城遂破。复分兵攻下旁郡邑，咸设兵固守。贝勒王振旅还京，行至八斥，兆奎等以神枪来击，颇有伤者。又明将黄蜚兵卒数万在太湖中，其军势较诸营最强；乍前乍却，以观世事。奎劝易致书于蜚，欲与合；而蜚已由吴淞江屯泖湖，欲出云间合沉犹龙军。李延龄将八百骑自苏州追杀，松江李成栋复将舟师合战，蜚军大溃；遂擒蜚，余军悉降。江宁以南、钱塘以北，惟易、兆奎一军而已。七月二十日，嘉兴总镇李遇春兵五十四艘过吴江，自平望至白龙桥列阵三十里，易与兆奎来击；会陈湖沉某适至，吴、沉两军相为犄角，遇春兵败而退。未几，吴提督胜兆军至，与战，互有胜负。兆奎留易守营，自率锐卒伏芦苇中；昏时大兵过之，为所袭杀甚众。胜兆回军，易众皆酾酒相贺；而兆奎戒其众谨备无怠，盖知胜兆之将大集兵一举而扑灭也。俄而胜兆合四郡兵至石椿桥，诸港路皆断绝。易军见无粮，营中震慑，劝奎走海；奎曰：「今四围皆兵，即欲走海，其可至乎？事之不捷，我当横尸水上，遂其以身许国之志；岂能窜伏海洋，苟求存活耶」！黎明，大兵鳞集，八面环攻；炮火雷飞，箭如雨注。会阴雨连旬，易营泞滞，举炮炮不震、持弓弓弦解；奎往来督战，自寅至午，大兵益多，易众内溃，自相击杀，赴水者不可悉数。奎见势不可为，乃与父诀；先沈妻子于河，视其死而后自溺，父死于兵。易易服，与骁骑数人乘小船南走；父亦遇害，余兵悉为大兵所俘：八月二十二日事也。自六月起，至此未三月而败。奎溺水，气未绝，为兵所缚。至苏州，土国宝欲降之，不屈；遂解赴江宁见内院洪承畴，兆奎厉声诘之曰：「先帝时，闻督师洪承畴死，亲祭而哭之；今又一洪承畴，一人耶、二人耶」？承畴无以应，曰：「汝无问一人、两人也，汝自为一人事耳」。驱出杀之。兆奎临刑赋诗，颜色不变；时年三十九。易于明年复集溃散起兵，至嘉善见执，死于杭州」。

　　世杰字汉三，一字宾王；吴江人，故明诸生也。「丹桂楼杂着」虽散佚，览其目多兵家言，兼又慨论时事；盖留心有用之学者。

　　嘉庆二年疆圉大荒落如月望日。

　　或传孙孝廉兵败，执至白下；经略洪承畴与之有旧，问曰：「先生在兵间，审知故扬州阁部史公果死耶，抑未死耶」？孝廉答曰：「经略从北来，审知故松山殉难督师洪公果死耶，抑未死耶」？承畴大恚，呼麾下驱出斩之。与施传异。附录于此，以备参考。寎月载生霸又记。

　　十一

　　鄞全庶常谢山撰「推官温公璜传」曰：「予尝与明史局诸君言，谓明宰相中江夏贺公（逢圣）、高阳孙公（承宗）多子弟从死不论，而以世臣死国事者，昆山顾文康公（鼎臣）曾孙延安推官咸正、钱塘知县咸建暨弟举人咸受、推官之子天逵、天遴，江陵张文忠公（居正）孙侍郎同敞，蒲州韩公（矿）从孙历城知县承宣、青州兵道昭宣（「秋室集」作招宣），余姚孙文恭公（如游）孙相国嘉绩，长山刘公（鸿训）子都督孔和，嘉善钱公（士升）子吏部棅，长洲文文肃公（震孟）弟舍人震亨、子乘。呜呼盛矣！乌程（体仁）有推官，亦宰相家儿也。华亭徐文贞公（阶）族孙中丞孚远，亦与从亡，完节终于海上。而温公之死，尤足为其相君一洗门户之玷：是皆唐宰相世系表所逊也」。又撰「明翰林院简讨兼兵科给事中箕仲钱公些词」，历叙世臣殉难者，视推官传更备。其曰铅山费文宪公（宏）家有曾谋，太仓王文肃公（锡爵）家有湛、有淳，秀水朱文恪公（国祚）家有大定，东阿于文定公（慎行）家有元晔，宣城丘氏（瑜）有之陶；而于华亭益之以念祖、于江陵益之以允修、于嘉善益之以柟。又曰：「吾鄞钱忠介公（肃乐）诸弟相继死国者三：简讨肃范，其第五弟也；殉于福安。其第九弟监纪推官肃典，殉于鄞。其第七弟职方主事肃遴，亡命徉狂，死于昆山」。庶常之麇述，可谓详矣；然恨尚有阙者。南昌之破也，新建姜公（曰广）投偰家池死，阖门毕殉。浙东既下，金华朱公（大典）全家自焚。而南海陈文忠公（子壮）子上庸起兵九江村，战殁于阵。昆山朱文靖公（天麟）子行人斗垣，死于孙可望犯阙。余同里朱文肃公（国桢）诸孙后军都督府都事鉴如，殉甲申闯贼之难。又诸孙某，乙酉起兵南浔，帅其众数千北拒王师；寻败，被执，语不屈，大帅断其喉殉。友人潜抱尸，以楮封喉而殓之，归其家。妻某氏一恸而绝；既苏，日痛哭，断肠死。噫！诸君子絷马埋轮、沉渊伏剑，均无负膏粱之元冑，不得以琐琐任子卑之也！

　　哂园孝廉世居辑里，去文肃家不数里；其作史时，去鼎革未五、六十年。而纂东南死事传，于乡曲之忠义亦多渗漏，何欤？良由吾州自庄廷鑨私续「文肃史概」事发，织染数郡人士；庄又文肃之邻也，嗣后遗臣逸老动色相戒，莫敢有纪录之者。以故文献无征、旧闻放失，可叹也！朱生事，余得之郑氏元庆「湖录」「五行考」中（郑氏采「罪惟录」）；惜也！逸其名。虽然，其名逸而其人自磊落轩举于宇宙间，盖以扶天纲而立人纪者。昔年道过吴淞江，有土人同舟，告余曰：「君之乡朱少师之孙某，国初举义旗屯兵于此，与大军转战于白龙桥北，兵败死难；其名云何」？余谢不敏，耻未能传比邻义士之名焉。是时，残照在空，水天混一；慨然想见异军苍头特起时舳舻雨集、旍旆星罗，雷斧轰輘、风樯闪畅，支撑旅拒，回既坠之日、嘘已烬之灰。壮哉生也，鬼雄毅魄长在太虚，髣佛有云车霓裳猎猎然从空而下，为之酬酒船唇以吊之。噫！事往百余年矣，觉其人凛凛犹有生气。若彼陈演、谢升、李建泰、魏藻德之徒名秽史册，亦克寿世于无穷，然而人皆不屑齿其名；即偶齿其名，而唾骂随之，不啻狗彘然。呜呼！怖矣。

　　着雍敦牂寎月十九日癸未明日立夏，书于菰城东成里寓舍鱼计亭池上。

　　十二

　　干隆四十年闰十月二十四日，上谕曰：「前据各省查送应毁书籍内，有朱璘「明纪辑略」一种。朕详加披阅，其中叙及明季事实俱称本朝为大清，并恭载我太祖高皇帝庙号；其词尚属敬顺，并无诞妄不经字句，可无庸毁禁。外省所以一体查缴者，祗缘从前浙江省因此书附记明末三王年号，奏请销毁，曾经允行。嗣因评纂「通鉴辑览」，儒臣于本朝定鼎后，即削去福王事实。朕以历朝嬗代之际，进退、予夺关系万世至公，必须斟酌持平权衡，始能允协。若前代偏私曲徇之陋习，朕实不以为然。如明之末造，李自成既陷京师，江左遗臣相与迎立福王图存宗社；其时江山半璧，疆域可凭。使福王果能立国自强，则一线绵延，未尝不可比于宋高宗之建炎南渡。特因其荒淫孱弱，君若臣相率为燕雀之处堂，寻至自贻颠覆；而偏安之规模未失，不可遽以国亡之例绝之。特命于甲申以后附记福王年号，仍从「分注」之例，而提纲则书「明」字以别之；直至芜湖被执，始大书「明亡」。并于披阅时，一一详阐其说。盖所以折衷至是，务合乎人情、天理之公，以垂示天下后世也。至于唐王、桂王遁迹闽、滇，苟延残喘，不复成其为国；正与宋末昰、昺二王之流离海岛者相类，自不得等于福王之例。是以「辑览」内，未经加载。但思二王为明室宗支，与异姓僭窃者不同，本非伪托；且其始末虽无足道，而称尊擅号首尾十有余年，事迹亦多有可考。与其听不知者私相传述，转致失实无稽；又何如为之约举大凡，俾知当日边隅偷息，不过若是之穷蹙无成，更可以正传闻之讹异。又若其下诸臣，当时因其旅拒王师，率多以伪官为目。然其间如白文选、李定国等本献贼义子，反侧无常，彼在明已合称「贼」、称「伪」，自当准「春秋」书「盗」之例；又如金堡等之五虎横行，把持国是者，亦为无足齿录。若其它各为其主守节不屈，以致陨首捐躯者，实不一而定；较宋之文天祥、陆秀夫，实相仿佛。虽开创之初，兵威迅扫，不得不行抗命之诛；而诸人琐尾间关，有死无二，在人臣「忠于所事」之义，实为无愧。迄今日久论定，朕方深为嘉予，不欲令其湮没无传。即使载笔有体，亦不妨于事涉二王者书之为彼，以稍存内外之别；而其臣则书为「某王某官之某」，概不必斥之为伪也。着交四库全书馆总裁，将唐、桂二王本末撮叙梗概，并将当时死事诸臣姓名事迹逐一登载，诠次成帙，具稿进呈；候朕裁定后，即刊附「通鉴辑览」之末。俾论史者正名核实，共知朕大中至正、无一毫偏倚之私；而表微阐幽，益称朕宏奖节义之意。所有「明纪辑略」一书，不必禁毁；并将此通谕知之」。是年十一月初十日，上复谕曰：「崇奖忠贞，所以风励臣节。然自昔累朝嬗代，凡胜国死事之臣，罕有录予易名者；惟我世祖章皇帝定鼎之初，于崇祯末殉难之大学士范景文等二十人，特恩赐谥，仰见圣度如天，轸恤遗忠，实为亘古旷典。第当时仅征据传闻，未暇遍为搜访；故得邀表章者，止有此数。迨久而遗事渐彰，复经论定；今「明史」所载，可考而知也。至若史可法之支撑残局，力矢孤忠，终蹈一死以殉；又如刘宗周、黄道周等之立朝蹇谔，抵触佥壬，及遭际时难，临危授命：均足称一代完人，为褒扬所当及。其它或死守城池、或身陨行阵，与夫俘擒骈戮、视死如归者，尔时王旅徂征，自不得不申法令以明顺逆；而事后平情而论，若而人者，皆无愧疾风劲草。即自尽以全名节，其心亦并可矜怜。虽福王不过仓卒偏安，唐、桂二王并且流离窜迹已不复成其为国；而诸人茹苦相从、舍生取义，各能忠于所事，亦岂可令其湮没不彰！自宜稽考史书，一体旌谥。其诸生、韦布及不知姓名之流并能慷慨轻生者，议谥固难于概及；亦当令俎豆其乡，以昭轸慰。恭读我太祖「实录」载萨尔浒之战，明杨镐等集兵二十万，四路分出侵我兴京，我太祖、太宗及贝勒大臣等统劲卒数千，歼戮明兵过半；一时良将如刘綎、杜松等皆没于阵。近曾亲制「书事」一篇，用扬祖烈，而示传信。惟时王业肇基，抗我颜行者，原当多为狝剃；然迹其冒镝撄锋、竭忠效命，未尝不为嘉悯。又若明社将移，孙承宗、卢象升等之抵拒王师，身膏原野；而周遇吉、蔡懋德、孙传廷等以闯、献蹂躏，御贼亡身，凛凛犹有生气。总由明政不纲，自万历以至崇祯，权奸接踵、阉竖横行，遂至黑白混淆、忠良泯灭，每为之切齿不平。福王时虽间有追谥之人，而去取未公，亦无足为重。朕惟以大公至正为衡，凡明季殉节诸臣既能为国抒忠，优奖实同一视。至钱谦益之自诩清流、腼颜降附（以下据「秋室集」补足）及金堡、屈大均辈之幸生畏死、诡托缁流，均属丧心无耻！若辈果能死节，则今日亦当在予旌之列；乃既不能舍命，而犹假语言文字以自图掩饰其偷生，是必当明斥其进退无据之非，以隐殛其冥漠不灵之魄。一褒一贬，衮钺昭然；使天下万世共知朕准情酌理而公好恶，以是植纲常，即以是示彰阐。所有应谥之人，并查「明史」及「辑览」所载，遵照世祖时之例，仍其原官、予以谥号。其如何分别定谥之处？着大学士、九卿、京堂、翰詹、科道集议以闻」。外史氏曰：恭绎敕书，敬凛圣天子湛恩公溥，覃被无私；微显阐幽，裁成义类：即孔子作「春秋」之旨也。夫典午之朝，志三国者，不闻易黄初为章武也；天水之世，记五代者，不闻易开平为天佑也。景炎、祥兴之建号，残元讳之，不闻与至元并纪也。至于一代褒崇之典，旷古希有。沈约撰「宋书」不立袁粲传，齐主曰：「粲自是宋室忠臣」。文信国死于柴市，奇温世祖临朝叹曰；「文丞相好男子，不肯为我用」！明太祖亦尝嗟惜王保保为奇男子。若此者，史已仅见；然不过咨嗟其忠义而已。即间有赠官追谥，如唐太宗之于尧君素、宋太祖之于韩通，亦不过偶及一、二而已。又若以宋仁宗之宽厚、以欧阳永叔之操史笔，尚不为周三臣立传，见讥于刘贡父；其它则又何说！是故存偏安之闰统、录死事之遗臣，大公至正、天地为心，立万世史法之极，伊古以来，未有如我太上皇帝者。今夫抗王师、逆天命，为亡国之义士，即真主之顽民，谁复齿录之者；矧去今更百三十年乎！一旦抉之尘埋委翳之中，或予谥、或祔祠，又辑为「胜朝殉国诸臣录」以褒之；则所以为忠义劝者至矣。今夫攀龙鳞、附凤翼为新朝之佐命，即故国之降臣。昔日申舟刑白以为羁縻归附、今犹赏延于世者，一旦雷霆斧钺之加，或削谥、或夺爵，又裒为贰臣传以愧之，则所以为叛逆警者严矣。

　　谨录谕旨二通于右，将以冠「逸史」之简端，盖不第如太史公所谓「文辞烂然可观」者已。

　　〔嘉庆三年余月，识余菰城学斋〕。
