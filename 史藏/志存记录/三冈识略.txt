三冈识略     ［清］董含 著


　　三冈识略序
　　《春秋》之义，褒贬并行。风人之旨，美刺共载。夫以一人之身，而欲覃精湛思，网罗轶事，必使言之者无罪，闻之者足戒，故足尚也。《三冈》一编，近之矣。榕城登第归，养素邱园，下帷著述，性恬静，不妄交游，乃栖迟杜门，而声望益重，至于宠辱得丧，泊如也。然留心天下事，凡耳闻目击，或见邸报，或系传述，上而日薄星回，下而山崩地震，中而人妖物怪，靡不详核颠末，付诸赫蹏。此虽近悯时悼俗者之所为，乃其间忠臣孝子之姱行，贤人君子之达节，以至士女讴歌，野老吟叹，有关于世道人心、风俗伦常者，一卷之中，未尝不留连致意焉。余读而叹曰：卓哉是书，有以也夫！天下之生久矣，所不至几希澌灭者，其赖此以维持也与！昔者相台岳珂作《桯史》以补宋史之不及，南村陶九成作《辍耕录》以继元史之缺遗，二书叙事斐然，章法古雅，文采瑰丽可观。今《识略》简而核，详而赡，典而有则，不诡不滥，大旨善善长，恶恶短，间有刺讥，义归劝惩，庶几《小雅?巷伯》之义。孔子曰：“多闻阙疑”，“多见而识之”。又曰：“谁毁谁誉”，此物此志也与！位置当在相台、南村间，湘山、狯园，抑末矣。是编自甲申始，序作于戊子阳月。同里卢元昌文子撰。


　　三冈识略自序
　　甲申、乙酉之际，海内鼎沸，时余年未弱冠，避乱转徙，卜居三冈之东。紫冈、沙冈、竹冈。敝庐数椽，足蔽风雨，昼耕夜诵，人事都绝。庭阴有枯槐一株，虽枝干蜿蜒，而萧然无复生意，命仆□去之。不数尺，□然有声，下遇石匣，晶莹如玉。启之，获竹简一，上刻蝌蚪七百馀字，剥落不可辨。遍徵博考，识者曰，类古记事者之文。然卒莫得而详也。厥后奔走四方，三入京洛，既而栖迟里门。自少及老，取耳目所及者，续书于后。凡五年为一卷，以月系岁，以日系月，天道将周，积成十卷，名《三冈识略》。其间或得之邸报，或得之目击，或得之交游所称述，或可以备稽考、广听睹、益劝戒者，靡不远谘详访。即事属细微，语无诠次，要皆确有根据，抑亦稗家者之流也。夫《搜神》、《洞冥》，其旨近诡；《杜阳》、《述异》，其说或诬。取两者而折衷之，岂敢曰鼓吹前哲耶？聊以资覆瓿者之一助云尔。
　　康熙著雍敦毕辜月，莼乡赘客董含题于东冈之艺葵草堂。


　　识略题词
　　丁丑仲夏，小憩东皋客舍，雨窗快读榕城先生《识略》，未终卷而击节久之，因叹史馆中二十年来，不知撰述若何，头白有期，汗青无日，安得大手笔为之裁定，垂千秋信史耶？草野遗民，拭目俟之矣。为拈二韵志感云：“《辍耕录》自南村叟，《桯史》传于岳倦翁。身阅沦桑文献在，《三冈识略》并称雄。”“从他纪事饶银管，自有藏书俪玉杯。谁识江都真史笔，漫夸梁苑有邹枚。”梅花源沈白拜手题。

 

　　凡例
　　一、是书始于甲申，终于癸酉，共五十年。
　　一、事具国史并涉忌讳者，概不敢载。
　　一、其间钦仰高贤、乐为称道者，不必识面。
　　一、偶有褒贬，俱出至公，不敢任私意为去取。
　　一、凡称官位，止据目前，如吴三桂初称吴王，叛后称吴逆之类。
　　一、事虽细微，各有依据，不敢妄为称述。
　　一、凡系风闻、未经目见者，必书某人说。
　　一、是编积五十年，今始告成，不敢期其必传，聊识以为小说家稽考。
　　赘客含识


　　三冈识略卷一【甲申至戊子】华亭董含著

　　星变
　　甲申正月朔，大风霾发。癸丑，夜星入月中。

　　陵哭
　　三月，钦天监奏帝星下移，又守陵官奏孝陵夜哭。

　　召将
　　怀宗尝于宫中符召天将。一召即至，叩以将来事，无弗应者。癸未秋，雷击奉天殿。惧甚，复焚符召之，久不至。良久，元帝下临，乩批云：“天将皆已降生人间，无可应召。”上再拜，问：“降生意欲何为？尚有未降者否？”乩答云：“惟汉寿亭侯，受明厚恩，不肯降生，馀无在者。”批毕寂然，再叩不应矣。

　　物异
　　临淮民家贮豆数斛，悉变人首状，有老者，少者，或类哭泣，或如妇人者。数日，仍复豆形。尝考汉中平元年，东都等处，草作人状，是岁黄巾起，王家板荡。时蛾贼鸱张，比之献贼尤炽。未几，宫阙不守，乃知为陷覆之兆云。

　　逆臣草檄
　　闯贼限三月十八日抵燕都，既而如期破京师。先是，移檄远近，中有云：“主非甚暗，孤立而炀蔽恒多；臣尽行私，比党而公忠绝少。”逆臣周钟笔也，闻者扼腕。钟复献下江南之策，贼败，潜归南都，戮于市。

　　刘诚意秘记
　　大内一密室，相传刘诚意基留秘记，□键甚严，非大变不得开。贼围城急，思陵亲启之，中惟一柜，得图三轴。第一图绘文武官数十，被发乱行。问内臣，答曰：“岂官多法乱乎？”第二图绘兵将倒戈弃甲，百姓襁负奔走状，曰：“得非军民皆叛乎？”再展第三图，画像与御容酷肖，穿白半臂，右足跣，左系袜履，散发悬树下。览毕勃然变色。竟符其状。

　　崇祯亡国
　　怀宗入继大统，太阿独操，忧勤惕励，日昃不暇，声色嗜好，一无所留意。末年寇盗蜂起，灾变迭见，喋血宫庙，自唐宋以来，未有若斯之酷者。愚尝论之，明兴，昏庸之君二：武宗、熹宗是也，二君宜亡国者也；雄略之君二：英宗、怀宗是也，二君不宜亡国者也。乃事有相反者。盖明不亡于怀宗，犹汉不亡于献而亡于桓、灵也。

　　宜兴祸始
　　阳羡周延儒之初相也，案诸人皆厚赂之，欲令转移上意。阮大铖亦馈二万金。延儒畏上英断，不敢发，性贪鄙，又不能还金。诸人惆怅而已，独大铖怨詈之。大铖既负逆名，众皆不齿。马士英黜官居金陵，好声色，与大铖为狭邪交，相得甚欢，士大夫因并薄士英，二人之交愈固。延儒再相，大铖候之京口，曰：“公起，天下拭目望太平矣。某愿为太平之民，一身功名，非所冀也。”延儒始虑其责报，闻之大喜，犹计大铖之为人终不可负，欲有以取偿，曰：“公知人才谁可用者？愿得致力。”大铖举士英，遂从废起擢凤督。及弘光立，士英相，大铖用，而国由以亡。嗟乎，以三百年之宗社，东南十万里之江山，一旦举而捐之，捐之者仅此二万金也。

　　树泣
　　淮安东岳庙殿前大树，无故水点辄落如雨，三日乃止。或云，此名“树泣”。

　　李督师
　　李督师建泰素负重望，自言西人，知贼中事，请身往御寇，以家财佐军需。思陵壮之，告庙授钺。忽殿梁响声大作，如崩裂然；甫出宣武门，舆扛忽折；至暮，其印绶上火光如斗。或谀为指日成功、金印如斗兆。未几，贼陷。

　　贼墓
　　李自成，陕之米脂县双泉人。祖海，父守忠，葬三峰子乱山中，山势险恶，林木丛杂，气概雄伟。幕府檄米脂令边大绶掘之，以泄杀气。先破海冢，骨黑如墨，头额生白毛五六寸长。次至守忠冢，中蟠白蛇一，长一尺二寸，头角崭然，见人昂首张口无所畏，众击杀之。守忠骨节间色如铜绿，生黄毛五六寸长。其馀数冢，骨皆血润，亦有生毛者。大绶有记，名《虎口馀生》，载之甚详。

　　闯贼官制
　　闯贼入都五日，建设伪官。改印曰符券契章，凡四等。更定官名，六部曰六政府，内阁曰天祐殿，翰林院曰弘文院，文选司曰文询院，巡抚曰节度使，兵备曰防御使，六科曰谏议，御史曰直指使，太仆曰验马寺，尚宝曰尚玺，通政司曰知政司，布政曰统会，主事曰从事，知府曰尹，中书曰书写房，知州曰牧，知县曰令，正总兵曰权，副总兵曰制，五军府曰五军部，守备曰守旅，把总曰守旗，馀皆如故。官服以云为级，一品一云，至九云为九品。伪相牛金星所定，真槐国衣冠也。

　　张献忠惨杀
　　献贼穷凶极恶，千古无两。入蜀后僭号“大西”，改元“大顺”。首杀成都百姓，三日三夜始毕。次杀绅士数十万，次杀川兵二十三万、家口三十二万。次屠成都府属三十六州县百姓，每城户口多至千百万，不能计数。次屠村庄百姓，老少无遗。次杀官兵十二万馀，次杀将官五千七百馀、各官家属一万三千二百馀。次杀兵妻五百有馀。次杀随征兵共男妇五十万。诸将报功疏又称：平东一路，杀百姓男人五千九百八十八万，女人九千五百万；抚南一路，杀男人九千九百六十馀万，女人八千六百六十馀万；安西一路，杀男人七千九百馀万，女人八千六百馀万；定北一路，杀男人七千六百馀万，女人九千四百馀万，幼小俱不在其数也。呜呼，何其惨也夫！上帝好生，乃生此贼，以应劫数，不然，彼苍苍者，岂真如醉如梦耶？纵彼凶暴，荼毒生灵，天心亦不仁甚矣。

　　弘光改元
　　五月，福王即位南都，改元弘光。王名由松，质性暗弱，有蜀后主、晋惠帝之风，而荒淫过之。大臣素有声望者，外虽崇礼，内实疏之。简凤督马士英为相，惟以挟私树党、贿官鬻爵为事。首举故光禄阮大铖为大司马，阅江防。旋起其党张孙振、卫胤文等，环布中外，以图报复。辅臣姜曰广特疏纠之，有曰：“梓宫未冷，增龙驭之凄凉；制墨未干，骇四方之观听。”马、阮忌其言切直，谋中伤之，未及行而败。

　　瑞麦
　　是月，江南怀远县产瑞麦，一茎双穗。

　　星异
　　六月，长庚见东方，光芒闪烁，或四角，或五角，中有刀剑兵马之形。


　　江左称号
　　江左称号，不过一载，而诸臣奏牍所慷慨论列者，惟申明三案始末，及广织造、选采女，并鬻官援例等事。富家子弟，皆辇金而入。于是民间有“都督满街走，职方贱如狗”之谣。逮沿江失守，或淟涊偷生，或望风惊窜，惟史公可法战死淮南，以身殉国。馀自尽者，止张捷、杨维垣而已。二人向摈清议，而死颇烈，信乎盖棺论定也。

　　给谏改节
　　相传惠给谏世扬为闯贼所得，慕其名，甚尊礼之。世扬有“天遗一老，以佐陛下”之语。给谏先朝直臣，三秦士民不敢呼姓名，称“延安夫子”，乃胁于凶威，匍匐受伪官。嗟乎，世扬末路，乃至于此，使蚤死一二年，宁有此耶？


　　筑城预兆
　　崇祯初年，于芦沟桥建一城，镌四字于扉石，右曰“永昌”，左曰“顺治”。不数年，闯贼伪号永昌，而我朝长驱破贼，改元顺治。此城之建，若预为兆云。

　　长平公主
　　长平公主名徽娖，周皇后出也。甲申岁，年甫十一，下妙选良家议，降太仆公子都尉周君世显，将筑平阳以馆之。无何，寇至，公主时在侧，御剑亲挥，伤颊断腕。贼以贵主，授尸国戚。越五日，复苏。至是上书，欲归空门。不许。诏求元配完婚，金田邸第，赐赉有加。仅一载，公主上仙，葬彰义门赐庄。公主虽遭丧乱，远胜乐昌，而上之优礼稠叠，始终勿替，盛德真千古无两。吴祭酒作诗以纪之。


　　宸翰
　　思陵聪明天纵，万几之暇，尤工翰墨。先大父邃初公以天官左侍郎兼摄铨、宪二篆，蒙眷最深。一日，对毕，面书十大字以赐，曰“珠藏泽自媚，玉蕴山含辉”，中作一“帝”字，上用玉玺，篆曰“崇祯建极之宝”。笔势飞舞，每一展阅，奎光烂然。予摹四字，额之书斋，以便朝夕为之瞻仰云。


　　福王淫昏
　　时大兵南下，势如破竹。王除夕怃然不乐，亟传各官入见。诸臣以兵败地蹙，俱顿首谢罪。良久，曰：“朕未暇虑此，所忧者后宫寥落，意欲广选民家，以充掖廷，惟诸卿早计之。”或对曰：“臣以陛下忧敌兵，或思先帝耳。”遂散出。又内殿悬一对，曰“万事不如杯在手，百年几见月当头”，傍注“东阁大学士臣王铎奉敕书”，亦可笑也。

　　义马
　　流寇破河内，县尹丁君运泰，骂贼被磔。所乘马甚骏，贼骑以入县。至堂下，大嘶人立，狂逸不可制，竟触墙死。

　　马生卵
　　松江南桥地方，马生卵，大如鹅子。

　　旱魃
　　七月，我乡大旱，禾苗皆枯。西佘浮屠绝顶，旱魃见形，土人亲见之。

　　产怪
　　苏州府崇明县，有孕妇，腹奇大。既产，儿仅五六寸长。连产不止，皆宛转能啼。至第五儿，忽作细语曰：“勿惊也，予兄弟共十三人，偶来相托，将福汝家。乳不继，可饲以饼饵。”产毕，数果十三，怪而投之海，后亦无恙。

　　日食星流
　　乙酉正月朔，日有食之。初八日立春，流星入紫微宫。又二月至五月，日月光芒俱赤。

　　空中城郭
　　十一日午刻，河南荥泽县东南三十里郭村，现大城一座，楼台墙堞，无不备具，观者云集，自午至申始灭。按嘉靖二十九年，东安何家庄忽现城郭楼台，又北隐村亦然。

　　思陵太子
　　二月，献县人高梦箕，其仆穆虎，遇一北来幼童，自称思陵太子。同过江，往绍兴。梦箕密以闻。追入都，令诸臣识认。太监卢九德、讲官方拱乾、伴读邱致中，太子一见即识之。百姓踊跃。既而一审再审，以为系东宫侍卫王之明假冒，将置之死。宁南侯左良玉、江督袁继咸、楚抚何腾蛟等，俱抗疏请保全东宫。不听，竟下狱。未几，福王出奔，士民就狱中拥之出，俾坐武英殿。越两日城破，不知所终，而至今相传，以为确系太子云。

　　福王妃
　　河南有妇人童氏，自称福王元配，巡抚越其杰驿送至京。王震怒，目为妖妇，令严鞫之。童氏叙述侃侃，细书入宫月日、相离情事甚悉。跣足受酷刑，卒无易辞。后旬馀，王出奔，童氏不知所终。说者曰，人非颠狂，谁敢与王冒认敌体？举朝纷纷，无敢言者。士英具疏不可，乃刊刻附邸报中，题曰“密奏”，尤可骇笑也。

　　甑生花
　　丙戌三月，民间鸡生三足。又甑底生花，痕如刻划，或为折枝及菡萏状。江浙之间，十室而九，余亲见之。


　　白燕
　　松郡东关谯楼下，有燕来巢，育双雏，色白如雪，未几毙。相传白燕为瑞，识者谓，燕处堂之鸟，而白者丧象也，实为羽孽。至秋，果有屠城之祸。

　　詹有道
　　四月初一日，有一男子闯入宫门，大呼曰：“太祖高皇帝、神宗显皇帝令我谕汝：汝荒淫酒色，将有覆国之祸！”更有秽语，所不堪述。言讫，昏仆于地。久之苏，鞫其名，为詹有道。从前呓语，叩之不知矣。

　　绝命词
　　左公懋第奉使议和，不屈死。临刑题绝命词曰：“漠漠黄沙少雁过，片云南下竟如何。丹衷碧血消难尽，荡作寒烟总不磨。”被难时，忽风沙四起，卷市棚于云际，一时为之罢市。


　　奇药
　　王师下维扬，有纪生者，遁出城，为乱兵所刃，闷绝仆地。昏黑中，忽闻鬼语曰：“是人有后禄，宜救之。”取青泥涂其肘。少顷苏，视创处已合，旁有泥斗许，因取怀之。以治金疮，无不立愈。不一年，遂致富。

　　几生芝
　　先少宰公求是堂中，设一横几，以铁梨木为之，垂三十馀年，漆纹剥落。夏五月初，忽砉然有声，其下倒生一芝。渐长至尺许，颜色鲜好，香气馥郁，观者接踵，阅数日始萎。前史所载，有绕殿生芝，及兵杖生花，吉凶不一。柳河东谓，朽株败腐，皆能蒸出菌芝。然其理实不可解也。

　　产子三目
　　府治东大吴桥，有杨冠者，以肩舆为业。其妻端午日产一子，三目，额有两角，中一目尚未开，如道家所塑王灵官状。冠惊骇，杀而瘗之。是夕，梦一金甲人诉之曰：“予以微罪，偶谪凡间，托生汝家，何忍见杀？今秋必有报汝。”未几，夫妇俱为乱兵所害。冠系第五叔父士馀舆夫，云目击之。


　　松城屠
　　八月初三日，王师抵松城。时百姓已归顺。乡官沈公犹龙，前总制两粤，有威望，倡义守城，募乡兵为拒敌计。而孤城无援，所募皆市井白徒，金鼓一震，鸟散鼠窜，杀戮最惨。先是，鸺集于谯楼，每夜闻数万鬼哭，又百鸟哀鸣。至是，果罹屠城之祸。沈公及进士李君待问、孝廉章君简，皆死之。


　　薙发文
　　松民归正后，下薙发之令。李舍人雯有《薙发文》，曰：“维某年某月某日，李子将薙发。先夕，梦有物苍苍，蒙茸其形，怒而呼曰：‘予发之神也，从子而生，三十八年。今闻弃予，来责尔言：自子之少，我居尔颠。纤齐圆直，既泽且玄。可以弄姿于帏房，可以耀影于华簪，可以晞阳于扶桑，可以濯流于清泉。顾乃苦思研精，劳干震形，役及于我，失其华英。血早衰而种种，年未至而星星。至于出蓬蒿，登场屋，头如飞葆，匪膏匪沐，人一为之，子屡焉而未足。犹愿没齿而相忘，何期中道而见逐也。且予闻之，绝交不出声，弃妇不堕井。予为亡国之遗族，子为新朝之膴仕。念往者之绸缪，莫深文以相刺。然畴昔之日，以我御穷，一朝见弃，竟如飘风，岂曼缨之可羡，曾毛里之莫恫。苟无言以自释，行诉之于苍穹。’李子闻之，涕泣掩面。已而凝思展意，释然而对曰：‘子既责予，予亦有言：自我与子，体附肌连。使予累子，子不得独鲜；使子去予，予不得独妍。故人之有发，犹草木之有枝叶也，春生而秋谢，春非恩而秋非怨也。犹鸟兽之有羽毛也，夏希而冬毨，冬非厚而夏非薄也。无可奈何而安之若命，是故无不祥之鸣焉。今天子圣德日新，富有万方，一旦稽古礼乐，创制显荣。予犬马齿长，不及于盛时矣，而为子之族类支党者，尚得照耀星弁之下，巍峨黼黻之上。予幸以戴白之老，乞灵于鹿皮竹冠，以庇子焉。所谓鄙人不敏，以晚盖者也，我子其亦有意乎？’于是诸发无语，洒然而退，又明日而李子髠焉。”

　　学仙无成
　　颜进士茂猷，闽之漳州人。尝游名山，遇异人，曰：“子骨气非常，当列名真诰，人间富贵，不足辱子也。”因授以秘术。鼎革后，遂弃官学道，携黄冠三四人，登南山绝顶，采药炼丹。三载丹成，于是择日启炉，以为白日冲举，可计日得。至期，飞符禹步，呼召神将，云旂雾旆，仿佛如有所见。薄暮，雷震一声，炉坏，颜与黄冠，俱成灰烬矣。漳浦赵生为述其事，因记之。

　　不义妇
　　阊门一妇，微有姿色。城破，为一总旗所掳，情好甚洽。其夫不忍弃，罄家资沿途缉访。及于淮安逆旅，痛哭祈之，并献所有。其人恻然，令妇随归。妇坚不肯去，且曰：“此身已属将军矣。”因唾夫面。其人勃然曰：“尔夫千里相寻，何负于汝？我岂可复为尔夫之续乎！”遂拔剑刺杀之，见者大快。

　　题壁诗
　　乱离以来，东南闺阁，间关戎马，情殊可怜。金陵宋氏蕙湘题卫州旅店云：“盈盈十五破瓜初，已学明妃别故庐。谁散千金同孟德，镶黄旗下赎文姝。”香粉流离，红颜薄命，读之怆然酸鼻。


　　乔将军【字百圭，川沙堡人。】
　　乔将军一琦，上海人，家世业儒。琦厌薄经生业，遂以武节著，有神力，能拓数石弓。尝戏驰马从屋梁下过，以两股夹马，四蹄悬空而起。明季，为刘大将军先锋，兵败，投崖死。后大兵南下，琦子兰，渡江迎降，意甚得。易衣帽谒琦墓，忽见琦从冢中出，怒气勃勃，口中咄咄作声，叱兰跪，以铁椎击之，仆地立死。忠义之气，久而不衰如此。

　　绍兴溃
　　丁亥二月，杭城既溃，方将军国安拥众十馀万，有磨盘营数千人，皆所选精锐，摧锋陷阵者。阮大铖逃至国安军中，告之曰：“北兵甚锐，旦夕渡江，此番须用磨盘营。公更严谕之，必以死斗，不然败矣。”国安如其言。大铖又造磨盘营，呼曰：“若见将军令乎？”曰：“然。”大铖曰：“将军有后令，欲若曹尽杀妻子，以死决之。”众惊恐，于是磨盘营先溃，诸营相次土崩，而大兵渡江矣。大铖、士英至绍兴，密通款迎降，欣然自得。然见七闽无恙，为后日计，乃潜通奏疏。有得其奏，马、阮俱被磔。

　　兽知忠义
　　南都既覆，隆武称号闽中。福州破，桂藩子永明王复拥立于肇庆，改号永历，后遁入缅甸，为平西王吴三桂檄取遇害。永历称帝后，流离西粤，受制于孙可望，一时忠烈之士，大半殉难。辅臣严公起恒、杨公畏知，俱负声望。可望要封秦王，严固拒不许。遣贼遮杀之，推入水中。尸流三十余里，忽有虎负之登岸，守视不去。贼愕然，因收葬之。杨公愤激，徒手击贼，亦被杀。献忠诸养子，除伪晋王李定国反正外，馀刘文秀、艾能奇等，皆好酒嗜杀，毒如猰狗，乃此虎犹知忠义。彼逆贼者，真禽兽之不若也哉。
　　野史氏曰：李定国、孙可望、刘文秀、艾能奇，皆献忠义子，伪称四将军；而白文选、王双礼，则伪都督也。献忠死，各率残寇入滇，推可望为主。及可望定滇、黔，遂肆毒虐。于是诛宗室，杀大臣，帝制自为，又一献忠也。定国独拔身群贼之中，秉忠反正，尽瘁事国，乃至崎岖九死，呼天以明其心。呜呼，古烈丈夫哉！方其破百粤，下衡阳，义声先路，所在引领，使可望等同心齐力，虽汾阳、临淮，至今存可也。何乃形势逼而猜忌成，嫌疑积而戕贼并，分疆熟视，共穴疾斗，坐视菁英凋丧，不可收拾。天纵穷凶，祸人家国，虽麾鲁阳之戈，莫填精卫之海。斯时北望燕云，真人继起，薄海归心。嗟呼李王，天之所坏，又何可支哉。至于白文选间关异域，可泣风雨，而扼于部将，不能引决则有之，非其志也。冀后之言者，或见原焉。


　　郡三变
　　鼎革以来，吾郡凡三变：其始顽民团结，号为土兵，大军一临，屠戮殆尽，一变也；既而武弁吴志葵杀逐官吏，劫掠桑梓，未几就缚，而合郡俱被其祸，二变也；继又遭辽人吴圣兆以总兵官镇松，约降海岛，为麾下所执，士大夫平生偶有一面，按籍而求，无得免者，三变也。今伤痍满目，枳棘载道，是所望于长养休息之者。

　　殷公尽节
　　中翰殷公，讳之辂，性忠烈，慷慨好施，养士尝数百人，与夏考功允彝、陈黄门子龙深相结，期死国难，而中翰一门兄弟殉节，被祸尤惨。考功先期著《幸存录》一卷，从容赴水死。子完淳，年十七，有隽才，坐为圣兆画策，亦被诛。

　　阳阵阴阵
　　先是，流寇围汴梁，城中固守，力攻三次，俱不能克。贼计穷，搜妇人数百，悉露下体，倒植于地，向城嫚骂，号曰“阴门阵”，城上炮皆不能发。陈将军永福急取僧人，数略相当，令赤身立垛口对之，谓之“阳门阵”，贼炮亦退后不发。详见李光壂《汴围日录》，后群盗屡用之，往往有验。尝考黄帝风后以来，从无此法，惟孙子“八阵”中有“牝牡”之说，此岂其遗意与？

　　假弘光
　　三月，贵州思州府有僧自称弘光，远近喧传。独米寿图知其诈，叱左右擒之。其人供称，本名查显仁，杭州人。戮于市。

　　死后魂著灵异
　　当乙酉四月大兵之下维扬也，总兵张鹏翼，与右都督徐洪合兵入援，未至而江宁失守，遂从海道投监国鲁王。丙戌三月，移屯太末。鹏翼弟继荣，勇冠诸军，及兵至，疾斗力竭而死。有老僧舁其尸归，将近衢里许，道旁有旅店，忽见继荣披甲跃马，从数人，至店下马，令具酒食。店民飞报入城，军中皆惊喜，急出迎之，则继荣尸适至，始知向入旅店者乃其魂也。后城陷，洪□、鹏翼俱不屈死。

　　伪撰国史
　　伪秦王孙可望，虽阳奉永历，而诛杀任意，一时廷臣，皆收为腹心。有礼部主事方于宣者，擢编修，谄事尤甚，为可望撰《国史》一书，称张献忠为太祖，作“太祖本纪”；比崇祯为桀、纣，又为制天子卤簿，定朝仪，言帝星明于井度，上书劝进。后可望为李定国所败，投归本朝。于宣自知祸及。时有钱中丞邦芑者，守死抗节，为人心所归。方驰书于钱，云欲纠集义旅，截擒可望以报国。邦芑得书大笑，答以一绝云：“修史当年笔削馀，帝星井度竟成虚。秦宫火后收图籍，犹见君家劝进书。”未几，缚至滇，竟得逃死。


　　拒女获报
　　钱江陆君元龙，禔躬甚谨。尝独处馆舍，有邻女慕之，艳妆而至，语笑不止。陆坚拒之，女惭怒去。是夜，梦二龙绕柱，红光满室。秋闱遂登贤书，丁亥成进士。


　　三冈识略卷一补遗
　　女子题壁
　　予友琅玡氏计偕北上，于涿鹿旅邸见一女子题壁，附录于此，以贻好事者：“妾雪英，朱氏，古吴人也。先君起家墨绶，进秩黄门，误事权奸，骤登清要。不谓冰山难恃，春雪易消，志虽切于缇萦，法难宽于正卯。其时旅榇南归，茕茕母女，堂虚栖燕，庭可张罗。又以伯氏枭獍，横加惨毒。始则假当道之虎威，贻讥里；继乃效中山之狼狈，造祸萧墙。遂致六旬孀母，抱恨黄泉；及字孤儿，失身翠馆。嗟呼！白杨衰草，难呼怙恃于九泉；路柳墙花，空伴王孙于锦帐。此情此境，苦矣惨矣。而鸨母奸贪，取偿无厌，逼嫁武弁之手，时遭妒妇之拳。我生不辰，一至于此！兹者奉诏南征，途经涿鹿，中军起塞外之声，闺谱曲中之调，少舒幽恨，薄赋短章。此闺人诉怨之词，非骚客文之咏也：‘吴地红颜旧世家，自怜薄命滞天涯。含羞懒唱青楼曲，拭泪悲听紫塞笳。不及曹碑传古石，漫同章柳集寒鸦。当年妆阁今何在，万种伤心付落花。’时丙戌季冬五日。”

　　水厄
　　丁亥第三岁日，予往丙舍贺大父节，借邻马乘之而行。归至车墩镇，有石梁甚狭，扬鞭而过，马后足先陷，悬空而下。幸两足离镫，又适遇潮至，马浮水去。予不谙水性，自奋者三，不能起，沉入水底，饮水数口，分必死矣。忽若有人将予两股极力推送，身忽抵岸，家人急救得免。此水虽细，岁有被溺者，且堕水宜死，足镫宜死，潮未至，为马所压宜死，予幸无恙，岂一介书生而亦为天之所耶？

　　鱼上
　　八月，黄歇浦群鱼大上，皆长尺许，网之日得五六万头，凡四、五日止。

　　雷杀逆子
　　戊子七月，泖滨有村民张某，母年六十馀，溺妻言，屡肆狂逆。一日晓起，送母往婿家，至半途，挤母水中，疾趋归，与妻阖户寝。时久旱，忽大风雨，电光环绕其室。张反接，出跪庭中，震雷一声，击杀之。天黯，半空中如怒号。须臾雨止，已失其首。众相与踪迹之，行六七里，抵大泽，见一尸横卧，张首方哺其乳，牢不可脱，视之，即其母也。妻惊，始吐实。嗟乎，鸱枭破镜，果有之耶？

　　移冢
　　江右李剑墟，精青囊术，言星子县有夏宪副应台者，以所居地隘，屋后有古墓，欲徙之。夜梦一贵人登堂揖曰：“予宋之丁谓也，公宅后墓乃我茔，祈勿毁，当有以报。”宪副惊寤，语其子曰：“丁乃臣奸，令其人在，尚当殛之，况冢乎？”遂徙之。冢有三穴，左右俱空，其中穴一如新，欲毁之，其子力谏，移之高原。不逾旬，夏病卒。按，谓江南人，入仕家于洛阳，后贬崖州，致仕，居光州卒，何缘葬此？剑墟之言，未足信也。

　　黄雾
　　腊月八日，黄雾四塞。

　　盘龙塘
　　我乡东关外十里，有盘龙塘，两涯冢墓密布。相传旧有仙翁过此，题桥柱曰：“不在盘龙南，不在盘龙北，有人葬此地，黄金满万屋。”于是松之人竞买以营窀穸，然究无吉壤。予自幼及壮，往来于兹不下数十次，但见有被掘者，有塌入水中者，有倒挂涯岸、摧朽暴露者，骸骨纵横，蛇虺杂乱，可伤也。夫青鸟之说，我不谓无，必其人有善缘，为天所佑，或无心而遇之。今本欲邀福，乃反罹祸，竟何益之有哉？昔有凶人营一墓，兆甚佳，考亭先生题二语于壁曰：“此地不发，是无地理；此地若发，是无天理。”后竟为震雷击毁，诚哉是言也。

　　鼠怪
　　广西柳州分司署，有大鼠为怪，啮坏附近居民衣物，不可胜纪。募猫捕之，反为所毙。半年之内，连杀五猫。便捷如猱，白日游行，人不能禁。适郡绅龙某从平越携一猫归，小而健，云能辟鼠。既至，伏梁栋间，扼而擒之。鼠能杀猫，亦异事也。


　　三冈识略卷二【己丑至癸巳】华亭董含著

　　夫妇巧合
　　己丑三月，海盐坏海塘百馀丈，傍海居民，有漂入海者。一妇夫他出，子尚乳，寝一木床，周围皆板。鲸涛如山，波浪汹涌，妇攀床出没，久而不覆。顺流数百里，冲入上海县一团地方。有冯姓者鳏居，救之获免，母子俱无恙，遂为夫妇。后其夫访知，移文来索。众议泛海不死，其事甚奇，虽为野合，实有天意。乃留其妻而还其子，夫悲恸而去。

　　大士显应
　　吾乡樱桃湖，东接海上，有古刹曰白衣庵，大士供养处也。地最僻，寺僧多不法。偶有商人遇暴雨托宿，见铜像剥落，捐白金数笏为助。僧窥其橐重，遂醉以酒，缚之榻，解佛幡缢焉。时已更馀，月光黯然，适捕盗舟至，遥见一缟衣女子，徘徊寺侧，疑僧为奸，入寺穷索，寂无所见，惟所缢之人宛转垂绝，救之复苏，自道其故，乃讶向所见者，即大士显应也。于是将僧系送有司，杖杀之。

　　夜叉岛
　　吴门有吴氏子，与一仆附贾人舟，往日本国，同行约百馀众。未到三四百里，忽遇暴风，飘泊一岛。二十馀人挟弓矢刀枪，登岸觅鸟兽。猝逢一夜叉，长二丈许，朱发蓝面，自岩间出，攫一人，持其足，剖而啖之。馀人反走，夜叉缓步而来，连攫二人。及舟，以两手首尾拆之，舟断为二。倏水中复有夜叉出，始争攫人，既而相斗，海水沸腾，岛峙震动。久之解去，人半堕水，半为所食，惟存二人在樯下夹板内。明午樵者至，见有衣货，取之，乃于夹板得二人，携去。后得归，其一人即吴仆，而吴氏子被食矣。樵者云，此名夜叉岛，惟正午可出樵苏，忌言语，诸人不知，故遭此祸也。吴仆今尚在。

　　白蝙蝠
　　嘉定县南翔白鹤寺，梁太清中所建也，其刹最古。栋间为蝙蝠所窟，寺僧往往取夜明砂以射利。予偶过其地，借宿禅榻，漏将半，有物屡来触帏。披衣索之，获蝙蝠一，其白如雪。取归置笼中，三日后竟逸去。古书言，蝙蝠一千年化为白，名“仙鼠”，食之可以轻举。惜乎未之试也。
　　按《续博物志》载，宋刘亮合丹药，用白蝙蝠，服之立死。又陈子真获大蝙蝠，食之大泻而死。则轻举之说，似未足据。

　　虎异
　　湖广永州熊罴岭，有虎数百共斗。其一最巨者，色赤如火，咆哮搏击，山石俱裂，万雉皆雊。

　　关公默佑
　　济宁南关有文昌阁，阁圯，改为关公庙，址稍缩。后有清真寺，乃回子所创者。诸生王道新、王宏等，以庙貌卑隘，议扩之，而回子杨生花者素暴，欲侵庙址，纠党诬讼。有陈君益修争于官，得如旧。杨大恨，歃众截陈于道，残其肢体，剜双目，捽之以灭。举城如沸，益修垂绝，家人舁至榻，张皇守视，莫知所出。陈夜半忽如梦中，见绿绣丈夫，执巵酒劝之曰：“强饮此，可活。”少顷，喉间喀喀有声，随溺血盈盎，胸腹稍宽。次日，复见一人，形貌如仙，排闼直入，曰：“我能疗子。”以手指抉起双目孔，喷血如注。又见一老姥，以果啖之，捧接之次，二睛欻然堕地，姥趣吸之，目渐有光。不数日，睛如故。陈乙酉登贤书，丙戌捷南宫，历官监司。二王亦俱登科，济宁杨生苏霖记其事。

　　东山行
　　伪肃鲁伯黄斌卿，闽之兴化人。少有胆略。屯兵舟山，后颇骄恣，失将士心，为麾下缚以巨石，沉之于海。或又云，卒于昌国城南之东山。黄之客作《东山行》以诔之曰：“东山风悲吹日黄，千樯万轴戈如霜。东山风怒吹月黑，天裂星飞芒赤色。星飞却入鲛人宫，侯兮侯兮归其中。天吴哀啸鼋鼍战，老鲛腾出为长虹。城中老翁抆血视，愿侯同生侯同死。侯无在舟侯在舟，高牙大纛沉于此。百川东流沧海波，山高水深当奈何。”二说不同，今并记之。

　　箭镞
　　灵壁县西五里，农人锄地遇一穴，以瓦盖之。发视，得箭镞一斛，莫辨其故。

　　舟吼
　　《南史?王琳传》，记琳将战，舟鸣如野猪。尝读其书而疑之。沈高士浩然浮海，舟忽鸣，音如巨牛，自旦至日中不止，众惧不能食。舟人请曰：“当祭而祈之。”浩然不应，作诗而自歌之曰：“石凭而言，惟德之衰。剑悲而啸，其将诉谁？刳木为舟，鸣孰使之？物有变化，吉凶安施？冥冥沧海，吾道在兹。受命于天，舟汝何为？”歌数阕，而舟之鸣亦止。

　　律毕香
　　婺州一怪，有声无形，能与人应答，善盗财物，妇女微有姿色，皆被淫。当其来，如梦魇然。或询其名，曰：“我律毕香也。”郡守患之，遣使乞张真人符，不能禁。时有林生者，善治鬼，结坛行法。三日后，闻空中汹汹如战斗声，妖遂绝，竟不知何物。予姊丈张孝廉士绅，随父宦其地，亲见之。

　　定水带
　　京师穷市，有古铁条，垂三尺许，阔二寸有奇，中虚而外锈涩，两面鼓钉隐起，不甚可辨。欲易钱几十文，无顾问者。有高丽使，旁睨良久，问价几何？鬻者诡对五十金。如数畀之，先令一人负之，疾驰去。时观者渐众，问此何名？使曰：“此名定水带，昔神禹治水，得此带九，以定九区，此特其一。我国航海，每苦水咸，一投水带，立化甘泉，可无病汲，此至宝也。”好事者随至高丽使馆试之。命贮苦水数斛，搅之以盐，投以带，水沸作鱼眼，少顷甘冽无比，遂各惊叹。鬻者言，闯贼陷京师，得自老中贵家，盖内府物也。然历览记载，从未闻此，高丽使何由知之？予未敢信也。有范生者，道之甚详，周亮工《书影》中亦载之。

　　奇门术
　　京师有李翁者，自号生生子，卖数于市。人往叩，但默书所祷事于小铜盒，翁即言某事若何，并道其人姓名甚悉。士大夫惊异，车马填塞。然大约验于前，不验于后，逾年，门遂寂然。予偶造其肆，见手持一册，迫视之，上列杂字千馀，或五六字，或数字，则以朱圈间之，绝无意义。弁邵康节先生一序，云是《奇门术》。《易》曰：“神而明之，存乎其人。”想翁之为数，仅得其形似而已。

　　本朝立法宽大
　　《遁园赘语》云：洪武二十二年三月二十五日榜文云：在京军民人等，但有学唱的，割了舌头；娼优演剧，除神仙、义夫、节妇、孝子、顺孙，劝人为善，及欢乐、太平不禁外，如有亵渎帝王圣贤，法司拿究；下棋、打双陆的，断手；蹴圆的，卸脚。千户虞让之子虞端吹箫唱曲，将上唇连鼻尖割去；指挥伏与姚晏保蹴球，卸去右足，全家戍滇。明初立法之酷，何以至此？几于桀、纣矣。今本朝虽当改革，禁网疏阔，真生民之大幸也。

　　旧臣姓名录
　　东海逸民者，不知何许人，不著姓名，不记乡贯，著《旧臣姓名录》一卷，皆明季荐绅入仕国朝者，其言曰：“沧桑以来，荃化为茅，雀飞成蛤。初疑巽权而待变，久之革面而易心。既乖誓墓之风，孰显捐躯之节？虽有丝麻，愿无忘于菅蒯；眷言禾黍，岂遂弃其釜。然而年将六稔，事系千秋，歧路堪悲，河清难俟，姑存姓氏，以垂来叶云。”予谓逸民记载，不无微意，但义难一例，势有差等。即如癸未科诸公，或初登仕版，或未沾一命，遭逢鼎革，君子有恕辞焉。倘以为予一人之私，则我岂敢。

　　人腊
　　先少宰公致政归，有一边弁，赠人腊二枚，长四五寸，俱系男体，耳目手足悉具，贮以紫檀匣，云孕妇怀妊五月，设法取下，制入丸散，补益倍常。公为之惨然，却不受。吁，始作俑者，亦不仁甚矣。《尚书故实》亦载人腊，长尺许，云取僬侥人为之，大属无据。

　　狼入境
　　凤阳颍上县，群狼入境食人，行旅皆结队而过。

　　关中碑刻
　　客有饷予李北海《云麾将军》碑刻者，缺下半截。询之关中一友，云碑在蒲城县，日有摹拓者，土人厌其扰，盗琢下截之半，故碑本不全。又言，古今碑刻，莫盛于关中，然细加搜访，西安府学，自《十三经》外，则有二十八种；其在属县者，有一百七十一种；在外府各县者，有九种，而宋、元诸拓亦在内矣。盖因宋向拱镇长安，拓三千馀本，民苦之，削其字；韩缜修灞桥，督工急，即磨碑石供之。罹此二厄，得全者几何？银钩铁画，多湮没而不传，是谁之咎欤？

　　宝炉
　　吾郡东关外有土阜，相传为王坟，莫知所自。明季有猎徒纵犬逐兔，见旁有孔穴，乘夜潜入。初觉冷气彻骨，乃投以火。良久复入，内有石床、石几，珍宝充斥。最后获一炉，翠色斑斓，形势殊古。其炉为豪家所得，置桌上，香烟自发，结成五色云，云中见白鹤飞翔，昼夜数起，真奇宝也。既而近墓居人入穴纵观，旁列短碑，云吴诸葛瑾墓。郡吏以擅毁古冢，物追入官，惟炉不知所终。

　　黑虹
　　庚寅六月，黑虹夹日，首尾垂地。失记某日。

　　雨麦
　　凤阳府太和县，天雨荞麦。

　　缚笔作书
　　《传信录》曰：巡江都司朱士鼎，胆气绝伦。张献忠攻武昌，被获。戟手骂贼，贼断其右手，以左手染血洒贼。复去左手，弃之江滨。而士鼎不死，尚能缚笔于臂作楷书，亦一异也。

　　托生
　　山东前进士王晋，登州人，观察越中。家甚裕，栋宇巍焕，服用侈丽。年老病卒，魂投莱州潍县生员刘曰瑚家为子，才堕地，四顾久之，抚膺大哭。曰瑚举家惊怪，止一子，不忍杀，因叩其故。曰：“我本王某，托生汝家，今贫若此，奈何？”随话前生事甚悉，令召其二子、一婿。曰瑚如其言，潍去登二百馀里，不三日即到。语家事，纤悉不遗，其子伏地大哭。又命召妾李氏至，问：“床下埋金五百，得无为人所窃乎？”妾言：“公亡后，即取助丧事矣。”语毕，悲不自胜。于是二子分产之半授曰瑚，两家往来如至戚。宋莱阳琬亲见其事，为予述。

　　春草堂诗
　　寄笠道人者，姓盛氏，名蕴真。幼为给谏纳言侯公第三子所聘，未及于归，纳言父子殉节，遂誓不嫁，薙发入空门。道人读书能吟咏，曾题纳言《春草堂诗》云：“谢公游眺地，春草已无根。夕巷牛羊下，空檐鸟雀喧。可怜旴眕尽，徒有简编存。泪洒西州路，何人酬一樽。”“十载重游地，孤城带落晖。西园迷旧迹，北渚长新矶。玉树人俱尽，金庭事已非。何须问短笛，独立泪沾衣。”亦可感也。

　　虎横
　　蜀保、顺二府多山，遭献贼乱后，烟火萧条。自春徂夏，忽群虎自山中出，约以千计，相率至郭。居人逃避，被噬者甚众。县治、学宫，俱为虎窟，数百里无人迹，南充县尤甚。

　　城嚎
　　九月，武陵候潮门，每夜闻墙垣有哭声，其音甚哀。识者曰，此城嚎也。

　　日食
　　十月朔，日食。既，白光黯黯，小星皆见。

　　女化男
　　粤东新宁县文村，有妇人，其夫出外经商。数月归，妇已化为男子。因别居，后竟娶妻生子。忆前朝吾郡有莫俨臣者，娶武弁李玉孺女，定情之夕，抚摩不能入。久之，阴户忽长一肉，渐如男人。莫大惊。别居三年，因遣还母家。盖李氏具二形，初犹如处子，情兴既发，遂露男形。李翁无子，一旦，为更丈夫服，出见宾客。复纳室，生一孙。莫生有妻而无妻，李翁无子而有子。李氏始以人为夫，继又夫于人，真天地间一怪事也。

　　奇疾
　　小校毕联元，偃师人，得奇疾，左股痛不可忍，呻吟累月。有僧谒门丐食，问其所苦，曰：“此肉鳗也，早治可活，今病深矣。”因刺其膝，出小蛇十馀条，如指大，僧持之去。逾数日，蛇复涌出，竟死焉。

　　麒麟生
　　辛卯三月，陕西平定州麒麟生。是日，有五色祥光绕牛身，遂产道旁，遍体生鳞，四足有甲。地方官护送至京师，观者云集。未几死。

　　天陨石
　　五月初一日，东长安门外，辰刻陨青石一块，大如斗。

　　烈妇殉义
　　七月。大兵破两粤，武进士熊朝佐者，坚守博白县不下，为土寇所害。夫人张氏收葬毕，谓部将曰：“我夫死忠，我可不死节乎？汝等为我办后事，更筑一台生祭我，我当死节自尽。”众初以为未然，见其辞气严决，不敢违，果为筑台。张氏沐浴登其上，南面坐。诸将再拜，具豆觞，为一再举巵。复谕曰：“死是我分，不足为异，惟冀诸君子尽忠报国，勿负我夫。”语毕，遂从容自缢。

　　吴中墨令
　　吴中一令，逸其名，性贪而淫。县治前民家妇，号“花冠菩萨”，色颇艳。令见而悦之，遣役通意，民不敢违，往来久，人无觉者。适诸生数人知其事，匿户外，毁门直入，灭烛乱殴。既而呼火，佯惊曰：“我师也，死罪死罪！”因请曰：“生等寒士，幸遇我师，望稍济其乏。”令曰：“此地无物，奈何？”曰：“库中物皆师物，但批数字，千金可立致也。”令窘绝，书片纸付吏。顷刻金至，剖之。不退，复请曰：“须立誓，某等方散。不然，恐有后患也。”令益窘，执笔写数字。诸生裂之，曰：“必直叙始末乃可。”时天将曙，不得已，如其言，众始散。令后竟以墨败而去。

　　神索仆马
　　湖广田家镇，有吴甘兴霸庙，甚灵异。武进庄君冏生，典试楚省，夜泊庙侧，梦甘来访，延坐。临别，向庄索一仆一马，皆平日所爱者，梦中不得已，诺之。诘朝，仆、马俱死。

　　异蛇
　　江宁溧阳县产异蛇，长四五尺，名曰“蛮甲”，能隐形，尝出入人户内，不可禁。逐之者必遭眚，或善事之，贫者往往得富。予乡举房师江右邱公讳贡瀛，任濑水令，亲见之。实方书所未载。

　　沈翁鸩子
　　南浔沈翁者，性诚朴，家贫，生四子，俱有强力，衣食不给，日求自振之策而无由。一日，长子语诸弟曰：“我侪终年为佣，所得不过数金，不若去而为盗，富可立致也。”议既定，同告翁。翁力阻之，四子意坚。乃谬为好语曰：“不为盗饥死，为盗法死，等死耳，我不可禁，但今夕须尽醉，后死无悔也。”遂出钱令市酒肉，止一孙在侧，遣往探戚，约以翌午归。夜半，翁与诸子痛饮，户至晓不启，邻人窃窥之，则五人皆七窍流血死。盖翁惧子为盗，密买砒置酒中，又虑绝嗣，因遣孙出。若翁者，可谓勇且智矣。士大夫哀翁之死，而服翁之决也，竞为诗歌以美之。

　　自知宿世
　　封邱李公嵩阳，起家乙榜，视学江南，翕然有公明之目。自知其宿世之事，才能言，便能道其前生姓刘，居邑之东关，苦心诵读，年逾壮，犹为诸生。一日偶病，行药城隅，遇旧交李某，邀之同行，随至其家。忽将刘推倒，以红纱罩之。初觉闷极，须臾而出，已不能语矣。及长，尚能记忆。与明季彭城万年少寿祺之事，颇相类焉。

　　萧匠能诗
　　华亭萧中素者，字芷崖，幼业匠，喜为诗，运斤之暇，吟咏不辍。其《建业怀古》云：“千门柳色近萧条，白下楼台矗绛霄。江口舳舻连铁瓮，月中弦管乱铜刁。高牙大纛将军幕，碧草黄云帝子朝。欲向雨花参半偈，片帆无计渡金焦。”虽仅能近体，且他作不甚工，然视张打油、胡钉铰，则少有间矣。

　　白龙吐珠
　　壬辰五月二十六日亭午，有五龙见浦南叶谢。其一龙飞至张泽镇，风雨晦冥，摧屋拔木，桥梁皆掀舞空中。龙长数十丈，白色，鳞爪俱见，口吐一大珠，晶莹澄澈，盘旋烟雾中，火光烛天，河水腾上。一人迫视之，为风所卷，行半里始坠。移时，龙向西南而去。按崇祯三年五月二十三日，宝坻县午后有五龙斗于空中，上下数十丈，先小后大，揭去民房二十馀间、驴二头，庄民华秋被卷去，过河掷下身死。未几，兵起。龙斗之下，杀戮最惨。见先少宰公所著《择言小草》中。

　　均田均役
　　吾乡财赋之区，困于徭役。前明编审大役，有细布北运南运种种名色，赔累者不少。然大率官吏廉谨，户口丰足，虽横索，无苛派，故民犹乐于趋事。今朝大役，止有收兑，而破家亡身者十之九，盖因充役一名，计费银一千二百两，稍朴诚者其费益繁，民生惴惴，朝不保夕。当其始议，以为主户充，客户贴；大户充，小户贴。语非不善，乃富民必诡寄，而充者必穷民矣。客户或殷实而兔脱，主户反赤贫而承值矣。时无召、杜，往往厉民，可为叹息。后娄县尹东郡李复兴者，采纳舆论，力倡均田、均役之法，上司特为入告，得允所请。于是百年之弊，一朝而革。迄今乡城殷户、故宦子孙，得以各保其产、各安其生者，皆李令之力也。

　　种痘
　　安庆张氏传种痘法，云已三世。其法，先收稀痘浆，贮小磁瓶，遇欲种者，录小儿生辰，焚香置几上，随将黄豆一粒，傅以药，按方位埋土中，取所贮浆染衣，衣小儿。黄豆三日萌芽，小儿头痛发热。五日豆长，儿痘亦发。十日而萎，儿痘随愈。自言必验。夫痘疹事关先天，生死预定，乃欲以人工夺之，亦巧矣哉。

　　橘异
　　粤西太平府，距城十馀里，有大橘树，荫一二亩，蛇虺蛰其下。每霜后红实垂垂，多至数十石，人相戒不食。缙云一明经，宦游过其地，摘啖之。既而就邸，邸主人见其目赤，大骇曰：“君得无啖橘耶？勿累我！”急驱之出。少顷，遍体发肿，仆地自跃，跃不已，先脱两臂，又脱两股，化为巨蛇，入橘林而去。

　　栎园笔记
　　周栎园《笔记》曰：六安生员朱鹏死，无子，妻有遗腹，过期不产。鹏弟利兄所有，以为诈，诉之官。鹏母上言。妇实孕。久之不育，以为蛊疾也。共历五十六月，同姑视获，产田中。人见其久而生，谓此必昌朱氏，名之曰“应昌”，编入州志。年四十，迄无就，为齐民。

　　议裁提督
　　吾松旧制，吴淞设总兵一员驻防，其馀沿海如金山卫、川沙等处，各设参戎，形势联络，海滨有警，一呼俱应，最为得策。自国朝，虑海氛飘忽，专设提督，坐镇府城。去海百馀里，分防诸弁，往来请命，缓急不能即赴。贼往往乘隙扬帆突入，屡遭劫掠。逮遣兵至，而已无及矣。况提镇衔尊势重，坐享荣华，縻兵耗饷，有害无益。兼之兵民杂处，尤属不安，百姓房屋，半成营伍。洪内院承畴议撤提督，以总兵驻吴淞，科臣亦有筹及者。何时得复旧制，使郡中士庶复睹升平之象耶？

　　虎邱修禊
　　吴阊宋既庭实、章素文在兹，上巳日飞笺订客，大会于虎邱阜。江浙二省及自远赴者凡二千人，吾乡与会者二十馀人。先一日，布席山顶。次夕，联巨舰数十，飞觞赋诗，歌舞达曙。翌日，各挟一小册，汇书籍贯姓名而散。真修禊以来一盛事也。吴祭酒以诗记之，云：“杨柳丝丝逼禁烟，笔床书卷五湖船。青溪胜集仍遗老，白祫高谈尽少年。笋屐莺花看士女，羽觞冠盖会神仙。茂先往事风流在，重过兰亭意惘然。”

　　秦省雨雹
　　五月初六日及二十一日，陕西省城大风霾，雨雹复作，雹大如鸡卵，鸦鹊纷纷堕地，顷刻堆积。

　　蚩尤旗
　　六月晦，漏二下，东西各有白气，光芒相射，长丈许，数刻而灭。曰此蚩尤旗也。

　　巨鲇
　　闰六月，上海人饮牛春申浦，忽见浦中两鬣，高三四丈，乘潮而至，啮牛足入水。众力救，牛得无恙，股间啮痕大三寸许。访之鱼人，曰此巨鲇也。

　　犬奸
　　关东一妇，性淫荡，夫往戍所，经年不归。家畜一犬，黠甚，妇每置于怀，因与之接。犬与人道无异，而健捷善嬲戏，能昼夜不息，绝爱之。未几遂孕，弥月一产三犬。地方以为妖，闻于官，细鞫，始得其实。

　　三冈识略卷二补遗
　　狐怪
　　崔御史某，北直长垣人。尝差往某处，日将暮，仆从前觅馆舍，独骑一马行。忽睹一妇人步马前，缟衣绣裳。崔心动，妇忽回顾，姿态妖艳，目挑心许，以行人踵至，不及款语，遂策骑赴驿。竟夕不寐。事毕复命，一夕独坐，闻叩户声，启视，则前所见妇人也。讯其何来，曰：“知君见思，特来相就耳。”心颇疑惧，而悦其色，因留与狎。妇肌理莹滑，言词慧利，笑语横陈，曲尽衽席之妙。叩以姓氏，曰：“久当自知，今幸邂逅，永侍箕箒可耳。”居数月，颜色顿减，家人劝令速遣。崔亦疑踪迹莫考，乃缓辞之。妇怒，变作夜叉状，朱发靛面。惊仆，逾时始苏，则妇在侧，宛然如旧。因好语曰：“与君恩义甚深，无听人言，顿生异念。倘复见拒，恐身命亦难保也。”骇极，不敢复言。未几，巡两越，舟次广陵，妇坚不肯渡江。力挽之，复现前形，乃告病回籍。久之，视鹾淮上，妇亦从赴任。妻妾既不敢同寝处，凡事受制，郁郁不得志卒，妇遂隐不见。识者谓，江南无野狐，此妇盖狐精也。夫妖由人兴，苟秉正直，即处微贱，邪岂能干？乃俨列绣衣，顾终其身为淫兽所侮，赍恨而没，此其人亦大概可见矣。

　　玉蟹
　　洞庭之阳，一民家门枕巨石，相传已数世。忽有望气者谓曰：“是中有物，愿以三十金易之。”民以为奇货，姑索三百金。其人慨然曰：“诺，我归取金，必留以待我！”民大喜过望，恐为人所窃，率妻子掘置密室中。至期，其人果至，抚膺叹息。惊问故，曰：“此石中有玉蟹，殆千岁物，乃日月之精、雨露之气相结而成，饵以水穀可活，实希世之宝。今置室中久，形具而神已槁，无所用之矣。”剖之，果得一石，宛然蟹也，但勿能动耳，货之犹获数十缗。

　　妖术
　　京师有妖人，群行于市，呼人姓名，有误应及回顾者，即觉昏迷，随之去。引至僻处，搜剔囊橐，甚或挤之于水，罹害者众。事发被获，悉寘之法，乃止。

　　蜈蚣
　　南塘张氏墓，林木蓊郁，有蜈蚣二，长丈馀，足皆数寸，夏月悬树间，若曳疋练。夏公允彝尝言，宦闽时，被檄至海滨，见一物形如车轮，螯若巨斧，当道而立。众聚击之，熟视乃蟹也，烹之，得数十人馔。乃知海鱼吞舟，巴蛇食象，无足怪者。《海内经》云：海中有千里蟹。《玄中记》云：北海之中，蟹之大，举螯如山，身故在水。然则此蟹又不足言矣。


　　牡丹
　　牡丹种类繁多，《洛阳》、《陈州》、《天彭》诸谱，载之甚详。近有予族人某，颇好事，以重价买得一本，如世之所谓“玉楼春”者，微带紫色，上缀碧瓣，高出半寸许，迎风款款，宛如飞蝶，名曰“蝶穿牡丹”，盖异种也。初植时作花八九朵，次年减其半，又次年并其本不存矣。天下之物，贱者易茂，贵者难成，大抵如此矣。

　　河决
　　河决金龙口，役夫数千，縻费以万计，编柳为牛，大数十围，实以土石，沉于河，阅岁功始就。尝考汉建始中，河决馆陶，犍为王延世取竹落，长四丈，大九围，盛以石，两船夹而下之，三十六日河堤成。其难易固有悬绝者。

　　鳝怪
　　润州一渔人，夜泊江渚，见一黄衣女子，年可十三四，头绾双髻，从芦苇中出，就人乞食。食已即去，每夕如此。怪而迹之，见一鳝长五尺许，金色，目如丹砂，首有肉角，见人跃入江而没。

　　毗陵女子
　　毗陵吴氏，名家女，十七通诗书，姿态艳丽，约婚某氏。闻其夫不慧，常私恨之。一日出游，邂逅娄江王生，一见相悦，遣婢通意，婉娈尼寺中。往来半载，渐有觉者，于是挂帆而遁。夫家鸣于官，迹之，获于旅邸。氏不愿别适，愁容瘁服，亲自供状。郡守览而异之，断还聘金，听归王生。其供词一日传遍人口，今录于此：“贱妾生从桂苑，长自兰闺。罗敷总发之年，弄玉初笄之岁。无情无意，何怨何伤。祸因踏春南陌，随喜东禅。有太仓王生者，援琴而挑，心漫传于流水；投梭难拒，佩乍解于江皋。始托红叶以通词，终藉绿衣而申约。迎风和韵，竟成鄂渚之媒；对月调弦，遂荐巫山之梦。抱锦衾于萧寺，绾翠带于西厢。园中栀子，未喻同心；池上鸳鸯，羞夸比翼。于是贱妾踵西施之约，王生驾范蠡之舟。何图风波顿起，云雨惊飞。王子义造成口剑腹刀，杨介仁织就罗钳吉网。白面书生，指为吒利；红颜女子，认作梁清。命之不犹，夫复何恨！昔卓氏缟素而赴相如，汉皇勿罪；红拂紫衣而奔李靖，杨帅勿追。伏祈将奴断配王生，了却三生业债，完此一段良缘。勿令重瞳之配，伏剑军前；应怜季伦之姬，捐躯楼下。”两家父母深耻之，而吴下相传，诧为奇事。

　　木龙
　　鄱阳湖有大木，乘风鼓浪，昂首掀舞，远望如龙，一月数见，土人呼为“木龙”，犯之者能覆舟，有祷辄应。粮艘骈集，皆虔祀之。中有十馀艘笑其妄，扬帆先行，至中流，忽遇木龙撞击，一时俱沉，救援不及。洞庭有楠木大王，想即此类。

　　先府君轶事
　　北关民昌留者，负人钱，岁暮逼迫，无可为计，卖妻五十金以偿。临别，道经予舍，携手痛哭。先君仲隆府君，适送客见之，叩其故，以实告。呼之入，即如数与之，曰：“以此偿逋。”复赠五金，曰：“汝夫妇可将此度岁，无生他意。”留与妻泣谢而去。至是，忽有衣绣衣、乘四人舆者，求见府君，叩头伏地，大哭，扶之不肯起，熟视乃留也。数年前入海岛为寇，来降，授总兵职衔矣。馈送颇如礼，府君笑而却之。

　　巨蛛
　　九月，泖滨人樵于野，见一古冢颓坏，俯窥，内伏巨蛛，形如箕，因举梃奋击，腹破，获一珠，大类龙眼，夜置暗室，光明达曙。一富翁以穀数斛易去，后不知所之。

　　地理不足据
　　越中一绅，隐其名。宦归，家钜富，颇恃势横行，择地葬亲，久而始得。不数年身死，子弟俱不肖，家中落，地竟无验。尝记吾吴昔有萧生者，精青囊术，为富家择地，足迹几遍山谷，竟无吉壤，因题一诗于斋壁曰：“行尽前山与后山，寻龙不见又空还。想因此去无多路，只在灵台方寸间。”今人动称难于觅地，读此可以醒矣。

　　冒族
　　吴俗最喜联谱，如张姓极繁，必合为一族，不问良贱。此风今盛行，不独江南矣。然有大可笑者：吴门某，耻厥祖寒微，冒一远年词林为高祖。词林向绝嗣，并族中无一人，以为此独得之秘，遂自高祖以下皆私名号，刻单传观，以示可信。将本生一笔抹去，世禄自命，居之不疑。或诮之曰：“先人白屋，一旦化为朱门，荣则荣矣，然置祖宗于何地乎？”可发一噱。

　　谭辂语
　　张氏凤翼《谭辂》曰：“凡人兄弟叔侄间有登科甲者，亦足为家庆。乃有生忌心者，宁冒认同姓贵人为宗，攀援异姓贵人为戚。”斯言也，其殆有所感而发乎？然以予所见，不独忌也，而且加谤焉；不独谤也，而且欲下石焉。百计诋诬，惟恐其胜己，而于受者初无所损也。谁无同气？而忍至此，可为三叹也。

　　佣工奉道
　　洞庭席氏张巨肆于松闵镇，一佣性谨，虔事三元，日夕靡间。一日，索佣值，欲弃家焚修，因具舟送归。渡泖，舟子利其所有，缚手足，絷以铁猫，沉之于水。日暮，忽大雷电，席氏中庭堕一布囊，上□铁猫，启囊则佣工也，见者大骇。久之，佣苏，具道其故。阅数日，舟子来索值，佣携饮食出劳之。叩头请死，金尚宛然。众欲闻于官，佣力止乃已。

　　天门开
　　癸巳二月，襄阳人见天门开，光明洞照，有黄旗二，长各数丈，自上属下，从空飘，隐隐有二十馀字，至暮始灭。

　　慎刑
　　时海内初安，边疆底定，上留心刑狱，谕刑官曰：“国家不得已用刑，必情罪允当，斯受者无怨，不可任喜怒为轻重也。今问刑衙门，恐以情面生疑，护庇为咎，往往故入，作自全之计。朕一日万几，虑不及致详，死者不能复生，咎将谁归？夫为盗之民，犹许自首，叛逆之众，广示招徕，而况有职朝臣、无知赤子，即或罹罪，尚不忍杀，岂得陷以刻深，致滋冤滥？自后务详审真情，引用本律，一切钩索罗织，俱宜痛革。与尔诸臣，共期刑措。”大哉王言，好生之德，真可媲美尧舜矣。

　　蒸麦
　　时淮南北旱荒，禾稼悉枯，三时已过，惟荞麦尚可莳，人争市其种。泰州一富家积麦甚多，市于邵伯镇，获利颇厚。复载以来，增价发卖。忽阴云四合，雷电震击，其人立毙，所载之麦，飘播四野。仆震死复苏，询其由，云主家积此麦二百馀石，虑不得善价，从而蒸之，一以期数增而利厚，一以期其不出，更载馀者以市，皆熟麦也。故有此报。

　　棺有定数
　　越东昌化县周生，性旷达，母丧治槥，并自治其一，置室中。一夕，梦其祖坐堂上，召语之曰：“此棺已付汝子矣。”未几，酷暑中子暴死，仓猝移用。周后赴岭峤作幕，卒于道，竟不获敛。《耳谭》记鄂城一叟，壮岁制棺，常梦绯衣少年卧其内。后高苏门先生宦楚，暴卒，诸司强以百金购之。叟曰：“民不敢辞，但愿一观高公耳。”及入，俨然梦中所见，乃知一棺亦有定数。与此事颇类，陈进士秉谦为余道。


　　三冈识略卷二再补遗
　　神灯
　　越州馀姚县有神灯，春夏之交始见，东郊岳庙为最盛，游人凭高俯眺，初见一二点，冉冉从庙出，已而渐稠密，百千成群，熠熠往来。或见灯聚处，使人趋视，则无有，其人回视故处，或反有之。出没变化，不可纪极，自初更，至钟鸣则灭。俞进士璘约予往游，竟未果也。《草木子》曰，神灯，名山之大者，往往而有。如峨眉县峨眉山、成都圣灯山、简州天光观、衡山圣灯岩、匡庐神灯岩、明州天童山、高丽太白山，皆有之。

　　分县
　　知府李正华，议分华亭之半为娄县。正华患逋赋山积，委罪无从，谋立官以分咎，于是力请抚军，分华之半为娄。至顺治十二年，始得请。自分县之后，凡学宫衙署、官吏廪饩，势不得不增，而游手无赖，投充胥役，弊端愈繁，民生骚然，而积逋如故，其贻害有不可胜言者。正华初未审究利弊，博采舆论，徒恃臆妄行，而上官误信，我郡诸君子，又不起而力争之。吁，可慨也！后言路屡陈应照旧制合并为一，竟不可得。正华之罪，可胜擢发哉。

　　海寇深入
　　九月初六日，海寇深入春申浦，围闵行镇，抢劫一空。郡城及各村落，皆纷纷惊窜。既而乘潮挂帆而去，出入自如。官兵数十，仅骑马遥望，侦其已去，弯弓鼓噪而已。

　　塔影
　　我郡西关外有曹姓者，工医术。晓起开户，见大门有塔影倒挂其上，盖西塔影也，莫解其故。如是十馀年，积赀至数千金，后忽不见，家遂中落。尝见《狯园记》，海虞城东塔，落十五里外水中，天晴，倒影九层，历历可数。又一僧房内小屋，窗中隙光射壁，宛然见小塔。天下事，有不可以理测者。《辍耕录》亦载此异。

　　兵变
　　十月，山东胶州兵变，总兵海时行自称新兴王，破数县，四出劫掠，官军讨擒之。

　　神索书
　　沈学士荃，字绎堂，壬辰殿试第三人，清修好士，尤工书法。西关戚家巷，有五通庙最灵。一夕，庙左一士，梦神来谒曰：“某欲得沈公一扁额，烦君为我致之。”士素不识沈，沈之客计生南阳，居相近，往告之，为代书，悬祠中。夜半，复见梦曰：“某自求沈公真迹耳，计生赝笔，何足贵乎？可为我易之。”士惊寤，投刺谒沈，具语其故。异而与之。是夕，复梦神来谢。学士名位显赫，神盖预知之矣。

　　昌国县
　　舟山，宋元旧设昌国县，四面环海，属定海，城止四五里。有十八大嶴，山田水田，计四万馀亩，人民朴略，畜养繁茂，地擅鱼盐竹木之利。明初，汤国公巡视沿海，创建城堡。崇明特设县，昌国正宜设县，以资防守，乃独废之，致贼屯聚，不知何故？海寇方殷，当事者所宜熟筹也。

　　寒穴泉
　　《墨庄漫录》载，华亭县有寒穴泉，与惠山泉味同，邑人鲜知者。王荆公有诗云：“神震冽冰霜，高穴雪与平。空山渟千秋，不出呜咽声。山风吹重寒，山月相与清。北客不到此，如何洗烦醒。”宋华亭属秀州，不知此泉在何山中，惜不可考。

　　贪横之报
　　缙绅之裔，流为奴隶，虽曰子孙不肖，然似属冥报。华亭有聂某者，鬻身于朱会元锦。朱夫人晓妆，聂妻陆氏持镜旁侍，泫然出涕，镜堕地而碎。朱叱曰：“我登巍科，汝得为奴，幸矣，有何不足，而若有不豫色耶？”陆泣谢曰：“非敢然也，氏父与翁，俱叨甲榜，曾祖亦会元，以此伤心，不觉泪下耳。”细叩，始知为陆文定公之孙、进士庆衍女，而聂吏部慎行之媳也。大惊，亟遣归。吏部贪狠，为害乡里，以恶疾死，未二十年，诸子非死亡则沦落不偶，天之报施，益信不爽。

　　鬼诗
　　黄生雪芳，老儒也，家贫，寓横云之萧寺。一日薄暮，独步林麓间，见一客幅巾袍，揖生坐石上，相与议论古今，吐词清雅。谓曰：“闻君善诗，仆偶得一绝，愿奉闻，可乎？”遂朗吟曰：“山花不复春，涧雾滴如雨。寂寞青松根，鸟啼墓门树。”生惊起曰：“何乃似鬼语耶？”回顾忽不见，怅然而返。

　　王襄敏
　　明王襄敏公以旂，家旧京聚宝门外，屋宇朴陋。及官都宪，有劝其买徐氏大宅者。公往看，随报罢。或问其故，公曰：“此府第也，门堂广大，必常得青衣数人守之。我一老书生，安用此为？况儿辈乎？”竟老旧宅中。呜呼，公之识见过人远矣。士大夫苟读书守礼，当以王公为法。

　　阴丹
　　阴丹之说，最为误人，王长生《真人口诀》曰：“不敢为主而为客，慎莫从高自投掷。侧身内想闭诸隙，正展重壶兼偃脊。四合五合道乃融，翕精吐炁微将通。嫋嫋灵柯不复空，徐徐玉垒补前功。沂流百脉填血脑，夫妇俱仙得此道。”其解详《云笈七签》六十四卷中。又经曰：“欲求此生寿无极，阴户初开别消息。”然知者以之续命，不知者以之丧生。今之术士，借此欺世，还精补脑，百无一人，殒身绝嗣，后悔莫及，可不戒哉！余曾有诗云：“素女纤腰托紫晨，纷纷吐翕恐难真。灵柯玉垒传遗诀，莫把阴丹误后人。”读之可以悚然悟矣。

　　续香草
　　延陵吴氏名湘，字漱玉，年十六七，姿态艳丽。蚤有风流放诞之目，为某妾，佣奴其夫，邂逅唐生，遂越礼焉。某讼之郡守，守命赋“枷词”，有“最新闻，风流刺史，独桌宴红裙”之句。守大称善，判归唐。未几，唐死于兵，湘被掳，后宛转归清河氏。时逾四旬，艳如旧，宠之专房，竟至丧生。所著有《续香草》，大抵皆绮丽之语。其悼亡云：“一自修文赴玉楼，苦无青鸟渡瀛洲。看花曾恋千金黛，倚槛曾添半臂韝。醉掩绮疏魂梦断，吟残幽阁粉香愁。怜君不及多情月，伴我盈盈到白头。”临风怀旧，情绪堪怜，但不知所悼者为何人耳。

　　传经
　　我家世习《尚书》，宗人之举于乡者，皆壁经也。再传而后，族姓益繁，亦有分授各经者，然三百年来，科第不绝，竟无一人以他经获售，亦一异也。

　　削须偿米
　　我郡顾正心者，字青宇，父官少宰。正心善心计，多智数，家业日大。捐银十万四千馀两，置义田四万八百馀亩，合郡皆食其德，前朝义之，命永复其家。再传以后，家渐落，至曾孙名威明者，已粥不给矣。时朝廷忽下所司，尽还其产。顾以窭人，骤拥富厚，豪兴顿发，广交匪类。性喜博，又酷好梨园，聘四方轻薄子，演临川《牡丹亭记》。有一年少，应剃髭髯，装杜丽娘，进曰：“俗语去须一茎，偿米七石。倘勿吝，乃可从命。”顾拊掌笑曰：“此细事耳。”即令一青衣从旁细数，计削须四十三茎，立取白粲三百石送其家。诸人互相怂恿，益为豪举，所费不赀。不四五年，以逋赋为县官所拘，缢死于狱，而所谓五万亩者，亦竟不可考矣。

　　不喜见俗人
　　予性迂拙，颇不喜见俗人，偶遇，便褰裳去之，以此每与世迕。然如阮宣子辈，古亦往往有之，不独余也。昔人云：“无求莫问朝廷事，有耻难交市井人。”斯言也，殆余之知己乎？

　　鹳冢
　　庭前有虬松一株，乃先君子手植也。枝干扶疏，亭亭如盖，予每趺坐其下，盘桓不能去。忽有双鹳，结巢其巅。数日后，雄被弹死，其雌孑然独处，予朝夕遣人护视之。一日，向余踯躅哀鸣，似将言别者。明晨起视之，已死矣。因瘗之松下，积土为坟，人皆呼为“义鹳冢”云。

　　白席
　　今人燕客，一人傍立，高唱举杯、举箸，及茶点之类，甚觉聒耳。然赵宋之时即有之，谓之“白席”，见《老学庵笔记》。

　　乳田
　　予偶客濑水，买市间乳饼供早膳。方食顷，适同年黄君至，谓曰：“此不可食，宜急覆于地！”叩其故，曰：“土人取朽草布阴温处，日以秽物渍之，久之生虫，蠕蠕然渐大如蛹，形状可畏，压其汁以充乳，售与过客，非真牛乳也。”予闻不觉呕哕，几至委顿。后阅张氏《白獭髓》，载广中韶阳，有种乳田者，先掘地窖，以粉铺于内，取草盖之，壅以粪壤，俟粉化成蛹，作汁，汁蒸成乳食之。此系恶俗，不知江左何以传此法也。客游者不可以不知。

　　方氏杂戒
　　侯城方氏曰：人宁可以不食，而不可以不学。不食则死，死则已；不学而生，则入于禽兽。古人所谓皋夔稷契，何书可读？彼愚忠愚孝，独何人欤？况学而入于禽兽者，又不少也。

　　五湖
　　洞庭两山之胜，余神往已久。适于孟冬，有山中友人见招，欣然鼓枻。抵湖口，忽风浪大作，三昼夜不息，于是辍棹而返。洞庭古名震泽，又曰具区，曰笠泽。其谓之五湖者，按志，因东通松江，南通霅溪，西通荆溪，北通滆湖，东又连韭溪，故名。又云，中为菱湖，北为莫湖，东逼胥湖，长山之东曰游湖，通晋陵境者曰贡湖。其名不同，然总一太湖，即范蠡泛舟处也。予初拟登缥缈之峰，憩林屋之馆，探洞天之轶事，访甪里之故居，而兹又不可得矣。因口占一绝云：“白雁横空木叶飞，峭帆西去访灵威。那知咫尺三山路，万顷风涛辍棹归。”《荆州记》言，君山上有道，通吴之包山，故太湖亦有洞庭，下潜通君山。吴楚相去颇远，不知其果否也。

　　姓名杂考
　　仓颉姓侯，名刚，见古篆文。许由字武仲，见《庄子释文》。伯夷名允，字公信。叔齐名智，字公达，见《论语疏》。仲雍字熙哉，见《史记注》。老子初生名玄禄，见《玄妙内篇》。孟子父名激公宜，母仉氏，见《瓦釜漫记》。介子推姓王，名光，见方氏《通雅》。孙叔敖名饶，百里奚字百井，鬼谷子姓王，名□，文翁名党，杂见诸书。汉太公名煓，字执嘉，见《帝王世本》。易牙名亚，见孔颖达疏。伯乐姓孙，名阳，见《庄子疏》。陈仲子字子终，见《高士传》。伏生名胜，见西汉碑。壶关三老姓令狐，名茂，见荀悦《汉纪》。李筌字达观，见《神仙感遇传》。关云长本字长生，见《三国志》。失马塞翁姓李，见高允诗序。武陵渔人姓黄，名道真，见《三洞群仙录》。赤壁吹洞箫客，乃绵竹道士杨世昌，见吴匏庵诗。


　　三冈识略卷三【甲午至戊戌】华亭董含著
　　冰雹
　　甲午五月，陕西平凉、陇西二县冰雹大如斗，伤禾稼。

　　柘泽神显灵
　　青溪柘泽桥杨侯庙最灵。有进士韩君理者，济南人，为松郡司理。七月初二日，经庙侧，遇巨舫，中一人乌纱绛袍，侍卫严肃，举手相揖。少顷，见一青衣吏，率蓬首妇人直入案前，语久之。左右皆不见。盖司理家居时，曾屈死一孀妇，奉彼处城隍神关文，迤逦至松也。须臾疾作，不数日卒。书役朱千之，向助为虐，与妻同寝，忽蹶然起曰：“本官与杨侯将到，当往迎之。”因疾趋出门，跃入水中而死。

　　紫冈著述
　　余宗紫冈先生，名宜阳，字子元，博学善诗古文，与徐长谷忠献、张王屋之象、何元朗良俊，号“四贤”，著述甚富。有《金兰集》一卷，皆一时名贤赠答之作，惧简编遗落，今备载其目于左：
　　《紫冈草堂记》，徐忠献撰。
　　《遗安堂记》，孙承恩撰。
　　《曲水园记》，黄佐撰。
　　《陇西别业记》，张之象撰。
　　《城南草堂记》，张世美撰。
　　《西斋藏书记》，皇甫汸撰。
　　《旧林赋》，徐忠献撰。
　　《咏风堂赋》，袁尊尼撰。
　　《紫冈赋》，卢柟撰。
　　《□园歌》，沈明臣撰。
　　《檐□斋铭》，方道成撰。
　　《寒绿亭赋》，盛时泰撰。
　　《漫园记》，张世美撰。
　　《董氏元卜筑疏》，莫如忠撰。
　　《西霞山房铭》，董氏宜阳自撰。

　　瑞应
　　浙郡一士，将赴省闱，忽盆池长并头莲一，又每夕盆内闻丝竹声，士大喜，殊自负。客有以语先曾叔祖文敏公者，公曰：“此行必捷，然功名其止于此乎？”至秋，果中式。后屡被斥。客复叩故，公曰：“此细事耳。三年一举，何止数百人，乃独示瑞，故知非远到之器也。”近有一生，略负文望，试后将文录出，手加圈评，遍夸同辈，竟亦无成而卒。三复公言，益信不谬。

　　违式被黜
　　嘉禾张明经自幼习《五经》，文思甚敏，乡闱作通场题，如期而毕。以违式贴出，愤甚，伏阙上书，言：“臣家贫力学，值秋试，构成二十三篇，乃与不完者同列通衢，乞吊卷呈览。如果差谬，自甘沦落；倘有一得，亦望收录。”不报。昔崇祯甲戌，漳浦颜君茂猷作《五经》艺，考官以闻，钦命列正榜前。可谓有幸有不幸矣。按颜君特赐二甲第二名，本朝丙戌科法若真、丁卯科查嗣韩俱以《五经》中式。

　　祖墓先兆
　　我家自南渡以来，始祖讳官一公墓，形家谓之“金钩钓月”，相传江西赖布衣大有所作，内有漆柿一株，长二丈许，皮中空，大仅一握，每乡举年结实，则宗子必发一人，历试不爽，载入郡志。明季枯死，垂二十馀稔，至顺治辛卯，忽复生，枝干渐茂。甲午始结实，而余侥幸中式。后庚子又结实，族人有应试者，偷折归，供胆瓶中，朝夕焚香顶礼，乃竟被斥，而余弟俞复得隽。但馀岁亦或结子，且不止一实，大约遇试期所结不过二三，又以经霜不落为度，过多反不验。然其间亦有定数，数既定而后物之气应之。凡我子孙，仰承祖泽，宜积学励行，以期显扬，无徒委诸草木可也。

　　鸦非凶兆
　　先府君宅与大父少宰公大宅前后相望，分授长房。余乡试后，有群鸦数千飞绕祖居，晓夜屯宿，驱之不去，人皆以为不祥，共四五日。余侥幸获隽，报至，鸦始散。尝见玉峰归奉世纪长洲章生家，亦有此异。

　　鸟语词
　　冬十二月，余计偕北行，驱车大梁，疲甚，憩一古刹，见壁间有《鸟语词》数首，后书“广川子题”。偶录于此，
　　其一曰：“不如归去，血染沙场无宿处。野阔天低塞草枯，一身飘荡随飞絮。腰间宝刀光吐花，月明夜夜闻吹笳。楼头少妇掩镜泣，征夫何不思还家。”
　　其二曰：“泥滑滑，铁骑奔腾山欲拔。寒鸡三号夜未央，角声又向江楼轧。朝驱马尾暮挽船，手提浑脱安能前。家乡回首千万里，谁知死在桑乾边。”
　　其三曰：“行不得也哥哥，河南河北皆干戈。前逢官兵后逢盗，飘零十口将如何。拂面西风鹿扑漉，荒崖白骨狐狸啄。谁家双鬟行得迟，横拖上马闻啼哭。”
　　其四曰：“交交桑扈，日色昏黄桑柘苦。官军尽数砍作薪，前往求他拔刀怒。柳绿拂地榆荚长，哀哀寡妇空提筐。野蚕作茧大如瓮，秋风那得成衣裳。”
　　其五曰：“鹁鸪鸪，雨多水涨生蘼芜。鱼飞稻田蛙产灶，可怜有地无人租。兔葵□得连根煮，露笠烟蓑愁不语。闻说明朝要打粮，相将又向他方去。”
　　其六曰：“脱却布□，水冷天寒那得渡。田园荒尽无人耕，闻道官司又增赋。经旬乏食常苦饥，朝来两度遭鞭笞。县官掉头不肯顾，无数烦冤当诉谁。”
　　其七曰：“提壶卢，前村有酒君莫沽。千钱不买一斗米，枯肠沃水如醍醐。书生本是雕龙手，憔悴功名惊老丑。拟向阳昌醉几场，却少金龟来换酒。”
　　其八曰：“得过且过，衔泥无力巢难作。翠翰剥落寒侵肤，况遇今霄风雪大。百丈虬枝嗟只立，微躯敢羡蛟龙蛰。深山日暮行人稀，夜雨荒郊鬼灯泣。”

　　陆逊女墓
　　华亭南桥北二里许有刘叟，晨往田间，遥睹一红裳女子，徘徊岸侧，久而不去。迫视，无所见，如是累日。疑土中有异，呼儿之□。不数尺，获一砖，砖式甚古，下遇巨墎如数间屋，旁有穴，窥之，内有石板，板上卧髑髅一具，前植短碑，镌字十有二，曰“吴陆公逊第三女王夫人之墓”，左列石几，供瓦盆一，色如玉。其人取盆归，忽见红裳女子先在其室，或隐或见，随感疾卒。盆为好事者取去，云无他异，惟盛水一泓澂澈，经岁不竭而已。

　　阴镜
　　南塘李氏家传一石，名曰“阴镜”，其形类镜，而黑色无光。至暮，白气黯黯，更馀光始发，皎洁若月，洞照一室。黑夜愈明，天将曙，光乃灭，真希世之宝。后遇乱，不知所之。

　　地震山合
　　乙未二月初五日午刻，江南地震。六月初八日，又震。又三辅地震，坏民居千馀间，既而两山相去百里，一夕忽合。

　　假目
　　吾乡章进士霖，登第时年垂耳顺。眇一目，厥状颇丑。及引见，希木天之选，惟恐不得当也，于是盛服饰，冠佩甚都，并剪纸为睛，粘于目内，远望双眸炯然。既至上前，不觉脱落，见者皆匿笑。偶见一小说，载唐施肩吾与赵嘏同年不睦，嘏失一目，以假珠代，肩吾嘲之曰：“二十九个人及第，五十七只眼看花。”盖古亦有此事矣。

　　私女失元
　　闽王给事命岳，甲午公车至畿南，遇雨不能进，投避村舍。其主人前晚梦神告曰：“来日王状元至，善待之。”醒而大诧，垂暮给谏至，仆马瘏瘁，问之乃闽中王孝廉也，大喜延入，礼以上宾。诘朝，雨益甚，主人固留。给谏少年颀秀，主人有女及笄，以梦故，欲归孝廉，意未泄而彼此目成，已私谐缱绻。主人觉，请以为侧室，且告以梦，订登第日相迎。亡何榜发，及殿对，进呈第一。中官送阅，忽卷从中析而为二，遂落二甲。当中式后，给谏亦感梦，以是女故，若有所谴责，寻与同馆话及此事。叹曰：“为一女子，失我大魁！”甚恨之，欲渝约。其同年力劝成之。夫主人之女既心许于前，又复议聘于后，止多一私遇，遂遭峻罚，可不戒哉！盱江徐君芳《悬榻编》载甚详。

　　禁蛇
　　江宁一术士，自云能制毒蛇猛兽。偶至吾邑，幕府欲试之，舁至大教场，先令其禁蛇。士禹步握诀，蛇绎络奔赴，四百盘绕。复咒之，乃各散去。

　　日中黑子
　　三月二十四日申刻，日中有黑子，久之乃散。

　　科名定数
　　延陵巢君震林，壬辰礼闱中式一百六十二名，以他事被革，落魄归，不复以进取为意。友人力劝，不得已再上公车。及榜发，则仍一百六十二名也。夫名次前后，尚一定如此，人岂可徼幸非分耶？

　　填榜失判
　　《云间杂志》曰：万历癸丑会试，填榜至一百十六名刘芳节，草稿失判一条，仓猝补入副卷第一名，乃上海董少宰公邃初也。此先祖遗事，附记于此。

　　墨汁污卷
　　越西一孝廉，负美才，兼有所请托，会闱自谓必捷。七艺既毕，展卷朗诵，意甚得，以手拍案，砚忽自举，墨汁淋漓卷面，遂不终场而归。

　　妒妇伏法
　　上海杨狮桥有少妇，与翁姑同居，姑妒甚，屡以新台疑翁，思有以试之。一日薄暮，妇织窗下，姑窃翁衣巾服之，俨然翁矣，突至后，偎妇面。妇大怒，啮落一耳。姑负痛掩面走，佯称病，匿床间。其妇信以为翁也，持耳奔诉兄。兄以翁为人素端谨，未信。至晚，妇怨恨雉经。兄乃伪访翁，欲与坐执之。翁出迎，则双耳宛然，而衣有血痕。告以故，曰：“此必我妒妇所为。”遂偕入室，登榻去被，耳亡其一矣。闻于官，官曰：“蔑翁之行不义，疑妇之奸不慈，致媳之死不仁。”竟拟辟。

　　玄霜
　　五月望，白虹二，其长竟天，至暮始灭。又关中玄霜盈尺。按晋时墨雾，着人如墨。或曰此兵象也。

　　雷震浮屠
　　七月，雷震景州浮屠，火逾三刻乃灭。忆先宗伯忠谏公幼海，直言遣戍，过曹溪，登塔，从四僧四仆。忽雷震塔中，烟焰环绕，目不能视。良久得出，则僧与仆俱毙，惟公获全。公首击巨奸，名重海内，然性暴急，卒受苍头之祸，天或以此示儆与？

　　贵妃托梦
　　马嵬坡距兴平县二十馀里，贵妃墓在焉。墓前地近为土人侵占。邑中某绅，一夕梦妃诉曰：“仗君之力，还妾侵地，当图厚报。”绅奇其梦，亟为经理，顿复旧观，勒石以纪其事。夫太真缢死佛堂，以紫罗囊裹之而葬，千古伤心，于斯为极。钿盒钗股，七夕牵牛，惓惓记忆，总由情缘未断，岂千百载下，魂魄犹恋此耶？噫，异矣！

　　玄猿
　　蜀中产玄猿，性最黠，能解人意。楚帅进于上林，其使者归，猿长号而绝。宋宗卿徵舆作诗吊之曰：“潇湘寒月九疑风，尽日哀吟云水中。借得上林无限树，却教归梦入巴东。”

　　祭墨会
　　周侍郎亮工有墨癖，尝蓄万种，盛以小锦囊，悬之梁间，岁除作祭墨会，以酒浇之。吴祭酒伟业赋诗曰：“山斋清玩富琳琅，似璧如珪万墨庄。口啜饮同高士癖，头濡书类酒人狂。但逢知己随浓淡，若论交情耐久长。不用黄金费装裹，伴他铜雀近周郎。”侍郎慷慨好士，著书甚富，尝托白下张僧持□贻余札，备获奖借，惜未获一御李君也。

　　江左风俗
　　江左风俗，凡奴婢子采芹者皆从主姓，无少长悉以叔祖称之，即位望通显，不敢抗行。余族叔襟海公有仆曰张福，幼有断袖之爱，及长，遂冒主姓，配宠婢，以当炉为业。生子云孙，举甲午乡荐，联捷南宫，虑不齿于众，屡经主人门不入谒。襟海诸子象祖、象功辈，俱名士也，扼腕不平，率弟子毁其舆盖，始释之。云孙含恨刺骨，计图抗主，其父坚执不从，乃止。后复欲与主人为难，父方卧病，呼云孙谕之曰：“我受董氏恩不浅，今不能图报，而屡思反噬，我死不瞑目矣。”云孙咆哮骂曰：“老贼作如此事，至今被恶名，乃不蚤自为计，反欲污我耶？”方啜茗，以瓯掷父面。血流至踵，哽咽不能出一语，少顷气塞而绝。夫人苟能树立，即微贱何害？云孙盖愆无术，欲覆弥彰，而况忘主之恩不忠，逆父之命不孝。自是四方皆知此事，无与往还者。后宦粤西，迎降吴三桂。贼败，潜逃归，忧惧得心疾死。识者以为悖逆之报云。

　　月食既
　　丙申五月望，月食既。

　　马镇图逆
　　马逢知，初名进宝，起家群盗。由浙移镇云间。性贪横，自奉僭侈。百姓殷实者，械至倒悬之，以醋灌其鼻，人不能堪，无不倾其所有，死者无算。复广占民庐，纵兵四出劫掠，官府不敢问。时海寇未靖，逢知密使往来，江上之变，先期约降，要封王爵，反形大露。事定，科臣成公肇毅特疏纠之。朝廷恐生他变，下温旨徵入，系若卢，妻女发配象奴。未几，与二子伏东市。当逢知之入觐也，珍宝二十馀舫，金银数百万，他物不可胜计，绵亘百里。至是无一存者，人皆快之。

　　讹传点选
　　八月，哗传点选彩女，人情惶骇。大河南北，以迄两越，无论妍丑，俱于数日中匹偶，鼓乐花灯，喧阗道路。有一婿数家争之，男子往往中道被迫成婚。又有守节颇久，不得已复嫁，亦或借此再适者。按元顺帝时曾有此事，又晋泰始中博采后宫，先禁天下嫁娶，皆败衣瘁貌以避之。又隆庆二年讹传点选，并采寡妇，千里鼎沸，官司不能禁，与此绝类。

　　谣谶
　　吾松旧有谣云：“秀野原来不入城，凤凰飞不到华亭。明星出在东关外，月到云间便不明。”故吏兹土者，往往不能廉洁。有李正华者，小有才，矫廉饰诈，下车之日，行李萧然，及其归也，方舟不能载。有轻薄子投以一绝云：“吴地由来异郁林，归舟压浪影沉沉。不须更载华亭鹤，江上青山识此心。”近有刘君洪宗，洁己爱民，不一年被黜矣。尝忆前明有张守者，莅任时欲应明星之语，由东关入，过一桥，疑其是也，问隶何名？答曰“张塌桥”。大不怿，甫三日，疽发背卒。谣谶之验如此。

　　庸医杀人
　　里医徐元植，术甚低，过自夸诩。余内子蒋感寒热，渐有起色，徐忽突至，曰：“我与君有戚谊，曷不我属而邀他人乎？”遂探囊出参桂等药曰：“一剂可立愈也。”余素不谙方术，药才下，气结塞不通，喉中作曳锯声，不半日卒。徐遁去。吾郡旧有医沈虚明，负神术而谨厚不伐，贫家延之亦往，每日徒步，病者立起，未尝自矜。今此辈本无所解，乘轿出入，遇疑疾先议贿，谬种流传，不特无效，屡至杀人，即律以故杀之罪亦宜。

　　石坠
　　十二月二十二日，河南归德府宁陵县东北，空中黑气如斗，响声不绝。忽有物坠城内马道街郭伏家，光芒如火，似石非石，重四斤十四两。地方官贮库以闻。

　　败笔头
　　《本草纲目》曰：“男子初婚之夕，痿弱不起，取败笔头兔豪者烧灰，酒服二钱，阳道立兴。”不意管城子于八法之外，复具此能事，亦一异闻也。

　　积书
　　涑水氏曰：“积书以贻子孙，子孙未必能读。”赵文敏曰：“聚书藏书，良非易事。”鼎革后，藏书家散失殆尽，如曹氏石仓、钱氏绛云楼，俱付一炬。迩来真定梁公清标广搜博访，闻牙签玉躞，充塞栋宇，恨未之见也。顷曾以数集见委，遍觅不可得，止以家忠谏幼海公《紫冈》、《处士》二集奉寄，并呈一诗，云：“只爱缥缃不爱官，邺侯书架拥琅玕。他年致主功成后，留向林泉次第看。”

　　避债台
　　丁酉人日，阖户宴客，分韵赋诗。忽闻叩门声，启视乃酒家索逋也。戏咏一绝云：“窗拥红兰径未开，叩门蹑屐有谁来。酒瓶药裹赊偏惯，欲上周王避债台。”见《汉书》注。

　　诗谶
　　季黄门开生，以直言遣戍。匹马出关，虽远徙穷边，声望益著。所为诗多悲歌慷慨，尝送友人入土云：“重关不禁旅魂过，梦里看君渡塞河。白日总悲生事少，黄泉翻羡故人多。荒坟怪鸟啼松柏，废苑寒云锁薜萝。未遂首丘须浅葬，好留枯骨待恩波。”末二语竟成诗谶云。

　　泖寇
　　泖寇钱魁者，饶膂力，善舞双刀。聚众剽劫，出入飘忽，横行湖泖间。所掠财派为三股：一献当路，一赂捕人，其一均分之，以故久而不败，所到之处，迎者获重赏，相拒者悉屠之。自云钱王之后，以此惑众。二省合兵捕之，围之泗泾，魁与妻各持刀格斗，冲突如神，力竭就缚，械至江宁，枭于市。夫魁不过一卖菜佣耳，当事养成其患，遂至猖狂无忌，虽旋就诛戮，而糜费国帑已不可胜计矣。

　　何首乌
　　宁国府太平县，有翁妪居深山中，樵采为业，年各七十馀。一日晨兴，见东壁下土忽坟起二尺许，墙为之倾，掘之得何首乌一枚，大如瓮，香气扑鼻，因生啖之。不逾年，堕齿复生，颜色鲜好，如四十许人。复产一男，至今尚在。第三叔父士开秉铎其地，亲见之。

　　收香鸟
　　交趾国进贡中有收香鸟，其鸟羽毛之内，能收诸香烟，收毕别置一处，将翅展开，各种香气，氤氲四达。

　　李公托生
　　高阳李公霨，前生系老儒，博通经史，屡试不售。偶过邻李氏，所居巍焕壮丽，私心羡之。一日微疾，倏觉躯体轻快，纵步入李室，见群婢方拥一妇，似欲产者，因登屋梁窥之，忽被推下坠怀中。昏愦逾时，及醒，身小仅尺许，束缚卧床上。时天寒下雪，产母问窗外何声，公应曰：“是雪。”怪欲溺之，父不许。后遂不复言。至七岁，有戚指之曰“此哑儿，留之何益？”公忽笑语，众惊异。随入小学，颖慧异凡儿。十六举乡荐，明春联捷，致位宰辅。公尝亲述其事。


　　林史
　　何柘湖曰：“士君子读书出身，虽位至卿相，当存一分秀才气，方是名士。今人几席间往往宝玩充斥，黄白灿陈，若非贾竖，则一富家翁耳。”旨哉斯言！余偶著《林史》，中一则云：士大夫陈设，贵古而忌今，贵雅而忌俗。若乃排列精严，拟于官署；几案纵横，近于客馆；典籍堆砌，同于书肆；古玩纷，疑于宝坊，均大雅之所切戒也。元朗之言，正与余合。

　　拆人夫妇报
　　越中一孝廉，向以才学自诩。有同窗友窥邻人妻色艳，思欲夺之，孝廉为画策。先密语其夫，诬妻有所私邻。因欲出妻，孝廉复力主之为作离书。既脱稿誊讫，适笔贾至，购选毫，漫以稿塞管中。及戊戌礼闱，携笔入试，搜者得前纸。时功令甚严，荷枷杖责，革去举人。夫此等事，岂读书明理之人所宜为？孝廉止于革黜，亦幸焉耳。

　　产子两首
　　七宝镇民家，生男两首。按汉灵帝时，洛阳女子生儿，两首四臂。《京房易传》云：二首下不一也，厥妖人生两头。

　　乡闱异变
　　江南乡试前数日，严霜厚三寸。既锁闱，鬼嚎不止。放榜后，弊发，主考方猷、钱开宗，房考李上林、商显仁、叶楚槐、钱文灿、周霖、张晋、朱、李祥光、田俊民、李大升、龚勋、郝维训、朱建寅、王国桢、卢铸鼎、雷震生，俱骈戮于市。前此，江陵书肆刻传奇，名《万金记》，不知何人所作，以“方”字去一点为“万”、“钱字去边傍为“金”，指二主考姓，备极行贿通贿状，流布禁中，上震怒，遂有是狱。北闱李振邺、张我朴有“张千李万”之谣，事发，被诛者亦数十人。

　　徙巢
　　陆文定公孙庆曾，素负才名，居丙舍，颇擅园亭之胜。以序贡入都中式，事发，遣戍辽左。先是，陆氏墓木悉枯，栖鸟数日内皆徙巢他往。曾见《涌幢小品》载，李景隆未停爵前，冢树皆枯，不久幽废。又庆曾至杭，祈梦于忠肃公祠，梦公授纸一幅，展视乃沈阳图也。至是果验。

　　宁古塔
　　时上严于试官，而宽于举子，南闱覆考，一无黜落；北场情弊显然者，轻者迁尚阳，重者流宁古塔。近鱼皮岛，无庐舍，掘地为屋以居。地极寒，四月尽，布火烧之冻始解。五月可锄，急种蔬菜。六七月便采食，一交白露即枯，至寒露则根亦烂腐矣。或曰，此即昔之五国城也。桐城方孝廉膏茂曾戍其地，为予道其详如此。

　　赏菊
　　九月，东篱生并头菊一，馀亦灿然可观。订诸同人置酒赏之。客曰：“花虽烂熳，惜非佳种。”余笑赋一律云：“北郭先生老更饕，秋来逸兴满林皋。山翁远馈披绵雀，溪妇初分砍雪螯。翠壳脱时菱胜粉，玉缸开处酒如膏。绕篱也种无名菊，莫怪樽前啸咏高。”

　　研山
　　米元章有研山，乃南唐宝石，上有华盖峰、月岩、翠峦、龙池、上洞、方坛、玉笋诸胜。每天欲雨，则龙池津润，真神物也。未几，以研易园，米绘图以记，复作诗曰：“研山不复见，哦诗徒太息。唯有玉蟾蜍，向余频泪滴。”后入吴兴，毁于兵。《辍耕录》图其形，并详载之。近檇李朱公子子褒携至松，长尺许，峰岩玲珑，靡巧不备，盖实未尝毁也。或云此系赝作，恐未必然。

　　金山虎见
　　戊戌四月，金山卫有白虎从城外突入城，负一老妪去。守陴官兵格斗，虎咆哮，复啮死四人。翌日忽不见。旧时传鲨鱼化虎，想即此类。

　　天雨砂
　　六月，遂安县天雨砂，如虫矢，又如芥子。七月复雨。占云：角虫为灾。是秋，四乡牛疫，死者数千头。白秋海棠秋海棠白者，我郡绝少。客有以二本见贻，植之阶前。开时更觉妩媚，然不能耐久，不两年而其种绝矣。余有诗咏之曰：“明艳偏教玉女嗔，倚风无力自横陈。不施脂粉夭斜甚，虢国端应胜太真。”

　　彭禹峰
　　彭公而述，字禹峰，喜谈兵，意气慷慨，远宦岭表，往往驰逐戎马间。善饮啖，酒一吸数十杯，醉后纵谈时事。此古所谓豪杰之士也。尝过伏波庙，题诗曰：“铁桥黑水旧知名，天险还胜百万兵。试问临邛持节客，当时何路入昆明。”其叱驭之气，老而不衰有如此。

　　陈孝廉
　　闽人陈君肇曾，弱冠举于乡，负才名，所与游多四方知名之士，然厄于公车，逾五十馀载。戊戌、己亥，两与计偕，年垂八秩，须鬓皓白而此兴不衰。余微规之曰：“先生少负才华，长通声气，今耄矣，使杜门著述，以垂不朽，亦士君子不得志于时者之所为也。栖栖道途，毋乃劳乎？”君慨然曰：“仆岂不知此？顾一生碌碌，本期有成，圣人所谓朝闻道，夕死可矣。既此志不遂，誓尽我之馀年然后已，要当酬知来生耳。”因江上兵阻，遂辍棹归，题诗邮壁曰：“绕江烽火倚楼看，拂面秋风怯暮寒。岭外音书乡信杳，城头□篥漏声残。岩关羽檄驰铜柱，荒寺藤花落瓦棺。咫尺桑乾天堑隔，月明何处望长安。”

　　萧孝子
　　广陵有萧孝子者，母卧病久而未痊，闻古有刲股救亲事，遂持刀跪神像前，剖腹截肝以啖母，母疾愈而孝子竟卒。远近诧叹，称为“萧孝子”，遍徵诗歌以记之。夫残形以救母，不可谓非愚孝，然发肤尚不可毁，乃白屠割，无异犬豕，岂父母之心哉？万一覆宗绝嗣，为祸滋大，直谓之不孝可也。韩学博日起目击其事。

　　火烧旗竿
　　淮安府大教场中，旗竿高数丈，从上而下，自发火，烈焰甚炽。将至根，忽大声如雷，根突出，烧尽乃止。

　　负心获报
　　武林张士进者，丁酉乡荐，年少美丰姿，同兄士弘赴礼闱。寓与女僧邻，中一尼明艳，且多藏金，士进与之往来甚密，订作继室。尼极欢，先以厚赀赠之，令办聘。士进获赀而背盟，及下第，不辞而归。尼闻之，愧且愤，大哭投缳死，遂为厉鬼，追及士进于中途。随仆地发狂，口作妇人声，宛然尼也。群仆哀恳曰：“愿释我主，当延名僧诵经修荐，以解冤愆，何如？”尼复叹息良久，作声曰：“此雠甚深，特来索命，他非所愿也。”抵家三日，竟不起。其仆有知之者，云是尼系富室，十三岁以家难归空门，洁修十四载，既被污，复为所卖，故恨之刺骨。至今西陵人皆知此事。

　　少参风流
　　林少参嗣环，字铁崖，闽人，顺治乙丑进士，守琼州。时有马伽沙国贾舶抵朱崖界上者，主帅利其重货，将执而戮之。少参执不可。贾人归国，国王德公甚，以其国中所画“渔牧图”二纸，附贾舶贻之。后竟以前隙劾罢官，遇乱徙越，卜居明圣湖。少参喜功名，好结纳，善古文辞，一跌不复振，其牢落不平之气，一遇之于文。尝扁舟往来广陵、建业间，偕骚人墨客，徵歌命酒。与余握手论心，交最晚而最相得。一日，乘醉登妙高峰，抚膺长恸，声振林木，君子闻而悲之。后竟抑郁而卒。

　　孪生女
　　广陵有老儒，孪生二女，有姿色，俱好文墨，并处不能辨，幼时以香炙面为识。是秋，讹传掖廷之选，仓卒归二少年。嫁同日，娠同时，死同病，亦一异也。有赋《渔家傲》吊之者曰：“昼锁纱窗萦碧雾，琼花自是无双树。并蒂娇姿怜解语，经行处，花钿暗识修眉妩。画阁肩随朝复暮，闲情时咏游仙句。奔月化烟留不住，天风度，飞琼自挽双成去。”

　　托生为猪
　　华亭富人庄某者，善居积，性极纤啬，挟金钱权子母之利。死后数月，见梦于其妻曰：“我以宿孽，托生某家为猪，明将就屠，可遣儿持银二两八钱，速往赎归，少缓则不及矣。但圈豕甚多，儿至，衔衣垂泪者即我也。”妻惊寤，语二子急持银往。见一大猪突出，衔子衣伏地而泣。子不告以故，取银买归，适符其数。乃于父旧卧处设一榻，具帏褥，置猪其内，日以铜盆盛米粥饲之。岁余，猪被病死。

　　男人女名
　　冯妇
　　的娘【苗酋，《元泰定记》。】
　　徐夫人【《史记?荆轲传》。】
　　尚婢婢【《通鉴》。】
　　丁夫人【《史记?封禅书》。】
　　念姐【《北史》，羌名。】
　　杨奴奴【忠小名，《后周书》。】
　　马仙婢【《南史》，后改。】
　　李安人【《北史》。】
　　司空命妇【《仓公传》。】
　　五娘【唐李君羡。】

　　释氏命名
　　黄罗汉【《通鉴》，梁时人。】
　　卫菩萨【《北史》，北齐人。】
　　柳达摩【《通鉴》，北齐人。】
　　姚沙弥【姚秦尚书。】
　　萧□黎【齐江夏王小名。】
　　郭药师【《唐书》。】
　　韩文殊【《北史》魏人。】
　　陈和尚【《金史》。】
　　崔迦叶【《北史?崔亮传》。】
　　尔朱菩提【《魏书》。】
　　康维摩【《北史?源贺传》】
　　尔朱文殊【二人荣子。】
　　崔目连【《北史?崔道固传》】
　　尉迟菩萨【丑奴部将。】
　　席毗罗【《北史》，周人。】
　　慕容三藏【绍宗子。】
　　周罗□【见《通鉴》。】
　　斛律沙门【《贺拔岳传》。】
　　鲁悉达【《陈书》。】
　　莫折菩贤【《肃宝寅传》。】
　　萧摩诃【《陈书》。】
　　赫连僧迦【《于仲文传》。】
　　元佛□【《周书》。】
　　宇文禅师【《北史》。】
　　张须陀【《隋书》。】
　　司马弥陀【《北史》。】
　　宋金刚【《隋书》。】
　　贺拔难陀【《北史》。】

　　人身诸神名
　　《灵枢素问》载，人一身有九窍、十二官、三百六十五节，一昼夜一万三千五百息，脉行八百一十丈。又按道书，身中有万二千神，三万六千尸虫族焉。暇日撮录其名，以资博览。《黄庭内景经》曰：发神苍华，字太元。脑神精根，字泥丸。眼神明上，字英玄。鼻神玉垄，字灵坚。耳神空闲，字幽田。舌神通命，字正伦。齿神崿锋，字罗千。心神丹元，字守灵。肺神皓华，字虚成。肝神龙烟，字舍明。肾神玄冥，字育婴。脾神常在，字魂停。胆神龙曜，字威明。腹神灵元，字混康。脐神桃孩，字合延。《仙诀》云：明堂神，左明童，右明女，中明镜。洞房神，左无英，右白元，中黄老。上丹田神，赤子，帝卿，元先。中丹田神，真人，子丹，光坚。下丹田神，婴儿，元阳，谷元。丹田上，中黄真君，流珠宫流珠真人，玉帝宫玉清神母。明堂上，上清真女。洞房上，太极帝妃。左目陵阳，字英明。右目太阴，字元光。左乳名君阿。右乳名翁仲。《中经》云：鼻神太乙，字通卢。口神，字丹朱。两手神，字魄阴。项神，字上间。肩背神，字女爵。两神，字阴隐。胫神，字随孔。足神，字柱天力士。耳神，字娇女。发神，字禄之。上元神，字威成。中元神，字中黄。下元神，字明光。阴神，男字穷英，女字丹成。两膝神，字枢公。《太上胎精记》云：脑神觉元，字道都。发神玄文华，字道衡。皮肤神通众仲，字道连。目神虚监，字道童。髓神始谟盖，字道周。膂神益历辅，字道柱。鼻神冲龙玉，字道微。舌神始梁峙，字道岐。喉神百流放，字道通。肺神素灵生，字道平。心神焕阳昌，字道名。肝神开君童，字道清。胆神龙德拘，字道放。左肾神春元真，字道卿。右肾神象地无，字道玉。脾神宝元全，字道骞。胃神同来育，字道展穷。肠神兆胜康，字道还。大小肠神蓬送留，字道厨。胴中神受亨勃，字道虚。胸膈神广英宅，字道中。两胁神辟假马，字道成。阴左卵神扶流起，字道圭。右卵神苞表明，字道生。气海神逮无马，字道极。《大洞法》云：舌本下神于景清，字会元。玉枕神务犹收，字归会昌。眉神延陵梵，字履昌灵。左腋神玄元叔，字合符。右腋神郁灵标，字玄夷绝。心宫神理明初，字玄度卿。脐神桃孩，字道康。泥丸神玄凝天，字三元先。顶骨神神运珠，字子南丹。脘间神始明精，字元阳昌。口四际神帝昌，字先灵元宗。背骨神舍景，字兆台玄精。颈神素玉，字梁南中。喉根神养光，字太昌。胃腕神明君，字明轮。鼻孔神元生，字黄宁。肠口神坚玉，字凝羽珠。胸中神天精液，字飞生。左耳下神拘制，字三阳。右耳下神上归，字帝子。头面神翳郁无刃，字安来。上胸腹神圆华黄刃，字太张。上小腹至脚底神启明箫刃，字金门。上左手神名接生。右手神名方盈。左足神名飙精。右足神名欻亭。左目童子名飞灵。右目童子名晨婴。五脏二神，名务玄，字育尚生；又玄归，字盛昌。藏下胃上二神，名案延昌，字合和婴；又保谷童，字明天。肠口二神，名斌来生，字精上门；又幽台，字灌上。小腹二神，名祖明车，字无极；又理维藏，字法珠。百关血节二神，名混离，字叔父坚；又发纽子，字庆玄。命根包胎，共七神：高同生，字左回明；又叔火王，字右回光；又重冥空，字幽寥；又日明真，字众帝生；又杨堂王，字八灵；又录回，字绝冥；又照无阿，字广神。人中神光坚，字灵和。阴茎神林灵天。膀胱神保成曷。阴囊神彰安幸。口舌神长来觉。五脏外神凋梁际。又梦神名宜。《真人制魂魄说》云：三魂，名胎虫，爽灵，幽精。七魄，名尸狗，伏矢，雀阴，吞贼，非毒，除秽，臭肺。三尸光，上尸青姑，中尸白姑，下尸血姑。虫，一彭琚，二彭盾，三彭矫。《酉阳杂俎》云：人有九影，神亦有九：一右皇，二魍魉，三泄节枢，四尺凫，五索关，六魄奴，七灶□，八亥灵，九不可考。

　　物名类人名
　　岁暮，同人相聚，或分题赋诗，或徵事饮酒。一夕，陶子欲举鸟兽草木似人名者。余归，于灯下取腹笥所偶忆者，疏之别幅，附识于后：鸟如人名者，天山曰帝江。函山曰王母使者。瀛洲曰信天翁。蜀鸟曰探花使。岭表曰秦吉了。《柳归舜记》有武仙郎，阿苏儿，自在光生。孔雀曰孔都护。鹤曰蓬莱羽士。神禽曰飞廉。鹰曰凌霄君。鹊曰神女。黄莺曰金衣公子。子规曰杜宇，又谢豹。鹦鹉曰雪衣娘。燕曰天女。吐绶曰锦带功曹。鹆曰八哥。鹧鸪曰内史。鸥曰碧海舍人。鹭曰碧继翁。鸿雁曰殊翁。曰雪姑。鹪鹩曰巧妇。鸠曰郭公。黄鸟曰黄公。雀曰喜宾。姑获曰天帝少女。鹅曰兀地奴。鸽曰飞奴。兽如人名者，虎曰李耳。熊曰子路。马曰山子。《王会图》有獩人俞儿，《南丹》有野婆。猿曰山公，又野宾，又孙供奉。狐曰阿紫。象曰大客。牛曰瞿摩帝，又曰周留。猪曰参军，又大阑王。驴曰卫子。羊曰髯主簿。狒狒曰野人。山都曰木客。狗曰飞燕，又逍遥郡君。猫曰白老。犬曰守门使。鳞介诸虫如人名者，龟曰玄夫，又曰玄衣督邮，又东海波臣。绿毛龟曰绿衣使者。鼋曰河伯使者。鳖曰河伯从事。水尸曰鱼伯。鱼曰孩儿，又土父。乌贼曰河伯小吏。蟹曰彭越，又内黄侯，又横行介士，又无肠公子。书蠹曰脉望，瑟中。蛙曰鞠通。海牝曰东海夫人。鼠曰仲能。蝉曰齐女。蜴蜥曰蛇医。螟蛉曰戎女。蜘珠曰络丝娘。蜻蜓曰赤弁丈人。寄生曰宛童。蜂曰笛师。蟋蟀曰王孙。促织曰懒妇。蚯蚓曰歌女。蚊曰黍民。结草虫曰蓑衣丈人。蝍蛆曰吴公。青蚨曰鱼父。蝼蛄曰仙姑。葛花上蛇曰亭长。蜣螂曰推车客。虿曰杜伯。虾蟆曰田父。蜮曰射工。蜉蝣曰慈母。蝎曰主簿虫。樗鸡曰红娘子。芫花上虫曰青娘子。山虫曰山和尚。水虫曰水秀才。草木如人名者，木之精曰彭侯。松曰苍髯叟。林擒曰文林郎。少室山木曰帝休。古赋木曰平仲，曰长卿。枣曰君迁。藤曰简子，又丁公。竹曰越王。枣曰仲思。茶曰孩儿。松曰罗汉。果曰菩提。冬青曰女贞。木兰曰女郎。海棠曰妃子。芙蓉曰文官。荔枝曰十八娘。杨梅曰圣僧。蔓生曰史君子。菊曰傅延年。蕉曰美人。莎曰寡妇。赤豆花曰腐婢。大黄曰将军。甘草曰国老。地丁曰蒲公英。石斛曰杜兰。淫羊藿曰黄德祖。茄曰离娄。岭表有素馨。又药草有刘寄奴、甘遂、杜仲、苏子等名，不可胜举。

　　鹤湖谣
　　阳羡莫进士大勋，筮仕为嘉善令，多善政，厘奸剔弊，群然有卓鲁之目。后以治行擢给谏，未几夭殁。与余称莫逆交，偶过魏塘，见舆颂载道，百姓思慕不已，因作《鹤湖谣》以悼之云：“湛若寒冰，使君之清。燠如春日，使君之泽。东流之水空潺潺，使君一去不复还。”

　　商谜
　　商谜之说，儿童妇女皆喜为之，然亦见正史。《南北史》载“箸谜”曰：“眠则同眠，起则同起。贪如豺狼，赃不入己。”“屐谜”曰：“刺鼻不知嚏，蹋面不知嗔。啮齿作步数，持此得胜人。”“鼓谜”曰：“徒有八尺围，腹无一寸肠。面皮如许厚，受打未渠央。”此谜之始也。至字谜，鲍昭诸集已有之。

　　灯谜诗
　　遂安毛进士际可作灯谜诗十二首，每句寓一人姓名，皆经生所共习者，偶出示，余思之一夕，悉得之，附录于后：“美玉无瑕辑瑞同，岐丰佳气庆云中。从天产下鳞虫长，两道祥光一色红。”右圣瑞。“虎旅归来已罢兵，关梁无禁任遥征。九重天子称仁圣，雅颂原非郑卫声”。右太平乐。“蝶舞莺啼草色萋，郊门回首日初低。延来师席多怡怿，蠹简芸编满架齐。”右闲适。“满苑棋声暑气收，乃翁败局少机谋。君家季父还犹豫，为语儿童且自休。”右嘲低棋。“绿柳阴中点绛红，华堂广厦贵游风。无心邂逅皆年少，一诺何妨缟通。”右赠友。“垂杨枝上漏春光，归去来词独擅长。从此尘劳还久歇，止将田事祀勾芒”。右田家。“将逢弥月祝无灾，绣褓啼声出户来。诸子儿郎皆长大，含饴最喜是初孩。”右汤饼会。“春日问花花解语，绿杨树底午风和。东邻相对怜矫小，争似椒房绝艳多。”右春游。“衰年负荷苦难禁，路远空怀顾仆心。少弟仔肩能代力，馀闲试鼓爨桐音。”右村居。“身长七尺皓须眉，俯首长如持满时。村塾全然无约束，任儿携幼浴清池。”右村学究。“夜永鸡鸣漏未收，官家沉酒百无忧。蛾眉一色谁相让，南院花辉对院幽。”右宫怨。“中男驱犊向前村，鹤发山翁暮倚门。更与诸儿相共语，年来齿落复生根。”右老农。白圭、周霄、龙子、丹朱、毕战、许行、王良。乐正子、景春、东郭氏、傅说、万章、奕秋、公输子、子叔疑、子莫、杨朱、屋庐子、逢蒙、然友、泄柳、颜回、长息、神农、浩生不害、子产、公孙衍、季孙、桃应、柳下惠、西子、宫子奇、戴不胜、百里奚、季任、琴张、高叟、戴盈之、师旷、子濯孺子、景丑、王□、颜般、北宫黝、牧仲、太公望、告子、易牙也。毛君善古文辞，所著有《松皋集》。

　　花名诗谜
　　严进士允肇，吴兴人，所刻有《石樵稿》。尝为花名诗谜数十首示余，择其佳者记之于后：“青蚨百万散无踪，二姓飘零共一宗。渊客泪凝芳草露，樗村却冒管城封。”金钱兰、杨柳、珍珠兰、木笔。九苞天上羽仪新，列宿光芒动紫宸。绛帻一声宫漏尽，西风别院正愁人。凤仙、满天星、鸡冠、汉宫秋。烛龙光射羽人衣，溽暑凉生六出飞。天挺孤标云路近，四时台榭总芳菲。向日葵、六月雪、凌霄、长春。束素凌波潋滟浮，绿云斜戴碧搔头。并刀细断流黄锦，狼籍春风哂未休。水仙、玉簪花、剪秋罗、含笑花。

　　旅庵
　　旅庵大师名本月，曾受知于世祖皇帝，特书“天上无双月，人间祗一僧”十大字以赐之。与余为方外友，备极款曲，时或相聚。吾辈酌酒呼卢，嘲谑杂出，师坐其傍，欢笑无间，故皆爱而近之。既而募资欲种松万树于昆峰之麓，以为十年之后，可与苏台之灵岩、吴兴之白雀齐驱鼎峙，诚胜事也，惜愿未果。求之缁流，殆亭亭乎鹤在鸡群者与？

　　伤友
　　王贡生宗蔚，字崃文，自少喜谈诗，所著有《蓉楼稿》。为人敦尚气谊，与人交款曲真挚，久而不渝，破产结客，未尝有倦色。年逾壮，无子，又多病。一日，在故人坐，方与客揖，仆地卒。吾闻作善降祥，作不善降殃，徵应不爽，乃既夺其年，复斩其祀，天之报施，果有不足据者与？抑恶者未必祸而善者未必福与？不然，何其酷也！曾有诗赠余云：“十载金门客，翻来狎隐沦。花迎绿水动，雨积翠微新。身世凭双剑，江湖岸角巾。故人海内尽，藉尔慰松筠。”

　　著书诞妄
　　《拾遗记》曰：“始皇时，宛渠之民乘船而至，名曰螺舟，沉行海底，而水不浸入。”不审何以不行海面，且乘舟者何得无恙？又见一书云：“流波山下有燃海，舟人不知水性，以烛跋投之，火大发，遍海延烧，无一人还者。”既无人还，又孰从而知之，孰从而道之乎？诞妄至此，可发一笑也。

　　老子有妹
　　《佣吹集》曰：“孔子有兄，老子有妹。”按《史记》注曰：叔梁纥妾生子孟皮，病足，乃求婚颜氏，生仲尼。老子妹，当再考之。


　　人变犬
　　上海县新场镇有瞿某者，字宾卿，惯作硬证害人。忽一日得病，匍匐于桥所，作犬声，以吠往来行人，伊子进以米谷，不食，竟自寻秽物食之。如是数日而死。噫，天之报施，果不诬也。

　　三冈识略卷四【己亥至癸卯】华亭董含著

　　鹊巢

　　己亥二月，沪渎真如地方，有群鹊共作一巢于麦陇，大如车轮。乡人愤其伤麦，纵火焚之，诘旦复成。

　　天狗堕

　　三月二十六日未刻，有星堕地，色白，其声如雷。按天文志，天狗状如流星，望之若火光，坠地有声，千里之内，破军杀将。是秋，果有江上之变。

　　海寇入犯

　　郑成功原名森，芝龙孽子也。初入南安县学，为学使者置劣等，因入赀为太学生。先是，芝龙与弟鸿逵等于乙酉六月拥立唐藩于福州，以成功为养子，赐国姓及今名。王郊天日，大风扬沙，玉玺堕地，缺一角，识者以为不祥。顺治初年，遣御史黄熙胤招降七闽，芝龙潜纳款，求总制两粤。许之。因弃隆武去，隆武旋就擒。芝龙谒贝勒，与饮三日，挟之北行，后被戮。成功转入海岛，招纳亡命，其部曰南郎、北郎。南郎者，闽广人，多芝龙旧部曲；北郎者，乃江浙人及北方剧盗、旗下逃兵。众至数十万，于六月初犯京口，即以十六日破瓜州，连破润州。提督管效忠、江抚蒋国柱俱失利。七月，成功兵至江宁，势张甚。沿江士民奔而南，维扬百姓奔而北，山东、河南俱震动。既而攻江宁，久不下。崇明守将梁化凤引骑兵三千入援，乘其不备，率兵突入。贼裸体赤足，不能当，争解维逃。获其将甘辉辉，骁将也。成功遇飓风，失亡十七八，愤恚死。其子锦，窜入台湾。时方议亲征，而露布已至，诸将叙功有差，而梁公遂移镇云间。

　　谯楼

　　吾郡问禅古院，中峰道场也。中峰与松雪系宗党，乃赵氏故院，有子昂《滚马图》、《历代祖师图》。子昂以中峰故，往来甚数。松江府“谯楼”二字，真迹也。后毁于兵燹，祖郡守承勋卜日改建，逾月而成，虽巍焕壮丽视昔日有加，而遗迹已不可复睹矣。


　　火烛会

　　庚子。松郡普照寺，古刹也。华亭旧志云：每年正月十七日，普照寺作火烛会，士女阗塞，七日乃止。寺僧乘此，多为不法。今久不复见矣。

　　柏大士

　　嘉善县刘生者，世业医，祖墓有古柏，为暴风所摧，命伐去之。柏中空，脂膏凝结成普门大士像，妙相端严，纤悉毕具，因送招提寺供养。盖西方圣人愿力浩大，稗官所载，有煮狗烹鳖而得大士像者，殆未易以恒理测也。尝见《南唐书》，溧水县大兴寺桑生木人，长六寸，如僧状，右袒而左跪，谓之须菩提。

　　庙神示兆

　　鹤湖陈孝廉增新，将谒选。海宁硖石镇有神庙，祈梦最灵，孝廉往祷，求示来兆。夜将半，忽梦神召。命之坐，令左右取白纸一幅，操笔书十馀字。展视，惟诗二句：“凭将刺股悬梁志，散作河阳满县花。”览毕，瞥然而觉，吟咏再三，莫解所谓，因识简末。未几，授江西一令。莅任才三日，神气骚扰，匆匆作家报，阖户自缢。家人急救。得免。后数日，竟投缳死。于袖中获书，封识甚密，启视，笔墨安详，情辞酸楚，皆决绝语。岂此地有宿冤，数已前定，有不可得而避者耶？

　　县衙女妖

　　海宁县相传，有一女妖在衙内，艳冶动人，其去来出自古井。时秦君嘉系为令，女尝游戏左右，或夜坐批阅文卷，辄为磨墨，亦不以为意。一夕，语令曰：“公将升任，不能久侍矣。”未几，迁职去。与门役辈调笑甚狎，间以手抚摩，平滑无罅。至今尚存。

　　董公泉

　　我家忠谏幼海公，讳传策，以直言遣戍粤西。从学者负笈而至，户外履不能容，土人结屋以居之。地苦无水，众为凿井，筑亭覆其上，至今犹呼为董公泉、董公亭云。

　　浮萍兔丝篇

　　有李参将者，言其部下卒尝掠人妻，既数年，携之南征。途遇故夫，一见恸绝。询其夫，亦别纳一妇，则兵之故妻也。四人相见大哭，各反其妻而去。施宛陵闰章作《浮萍兔丝篇》以记之。

　　玉印

　　富阳典史孙某，解饷北上，泊舟秦邮。有光夜烛于湖，促榜人迹之，于沙际得玉印一方，阔四寸六分，双盘龙纽，其文乃汉高帝《大风歌》也。献于朝，获重赏。


　　崇奉释教

　　辛丑正月初七日，世祖章皇帝聪明天纵，登极十八年，恩威并用，身致太平，至是上宾。予时待诏公车，不胜槁山弓剑之感。上崇信竺乾，每于西苑接诸鹏耆，登座说法，一时缁流云集。迎武康玉林通琇禅师入都供养，复召天童道忞。上从玉林乞名，因以“慧橐”为名，“山臆”为字，“幻庵”为号，刻玉章，凡书画皆用之。

　　五宗异同

　　道忞字木陈，曾主天童法席。出院后，费隐通公刻书声其罪。三峰汉月禅师，木陈之兄也，刻《汉五宗原》一书，木陈随著《五宗辟》，词极呵詈。汉月门人复作《五宗教》以正之。膺宠眷，目无流辈。后于道场山葺大殿，供世祖章皇帝神主，遣待本月入京，请勅赐寺额。朝议以荒山非立庙之所，命地方官焚之，忞大沮丧。

　　诗谑

　　上尝与木陈言及一新进士，毗陵人，削去髭髯，希庶常之选，不数日，面如涂墨。因改《西湖》诗嘲之曰：“删即删兮留不留，胡须抱怨几时休。冷风吹得通身战，却把常州作满州。”言罢抚掌大笑。

　　朱衣见梦

　　国初贤相，以溧阳陈公名夏为第一。公幼时聪敏过人，未入泮，梦二朱衣人来贺，遂采芹。乡举亦然。至癸未大魁，及迁转以迄大拜前，二人俱于梦中预报，故公皆先知之。未被祸前一日，二人者复来告别，公惊寤，叹息曰：“余死矣。”翌日竟赐死。公登揆席，毅然以澄清流品、奠安黎元为己任，即当生日，门庭寂然，有客献诗云：“诞日常时一样闲，放衙兀坐比深山。百僚怀刺逡巡去，惟有新诗手自删。”亦足以见公之一斑矣。

　　孙公知遇

　　予三上公车，辛丑始受知于泽州说岩陈公。殿对后，益都太宰亭孙公、恒山大司马玉立梁公，俱推拙卷为首。进呈三日矣，或以予策中引用《汉书?五行志》数语为不典，二公力争不得，遂抑置二甲第二，拔马君世俊为第一。马亦予同门生也。功名分定，前后亦乌足较，而知己之感，何敢一日忘也。孙公复以诗见慰云：“圣主乘乾日，鸿仪渐陆年。衣冠江左盛，词赋郢中传。剑气星文起，珠光璧月联。天人资庙略，舟楫济洪川。奇对终生少，新书贾傅贤。惊鸣难众和，抗浪得先鞭。金马青霄上，铜龙晓仗前。未沾仙掌露，归惹御炉烟。命达才偏胜，时清道易全。老夫觇壮业，多在五云边。”

　　废登科录

　　廷试刻登科录，自霍端友榜始，此后累朝不易，至明祖，复勒名于碑。辛丑殿试毕，仪部照例题举，朝议以为前朝陋规，不必更袭，遂废不行。

　　不认本房

　　苏郡徐君斌，老儒也，不晓世故，中会榜后，以师生投揭，新奉明禁，不诣本房胡给事悉宁。胡大愠，遍告吴人，欲声其罪。徐之迂拙，诚为可笑，然尝考霍文敏韬会试，不认本房为座师；又按宋艺祖殿试，凡称门生于私门者有禁，盖自古有之矣。

　　文星堕

　　先是，正月初十日，百僚早朝，见有白光堕地。钦天监奏，文星堕江南分野，主文人有厄。至是果有欠粮奏销一案。

　　江南奏销之祸

　　江南赋役，百倍他省，而苏松尤重。迩来役外之徵，有兑役、里役、该年、催办、捆头等名，杂派有钻夫、水夫、牛税、马豆、马草、大树、钉麻、油铁、箭竹、铅弹、火药、造仓等项，又有黄册、人丁、三捆、军田、壮丁、逃兵等册。大约旧赋未清，新饷已迫，积逋常数十万。时司农告匮，始十年并徵，民力已竭，而逋欠如故。巡抚朱国治强愎自用，造欠册达部，悉列江南绅衿一万三千馀人，号曰“抗粮”。既而尽行褫革，发本处枷责，鞭扑纷纷，衣冠埽地。如某探花欠一钱，亦被黜，民间有“探花不值一文钱”之谣。夫士大夫自宜急公，乃轩冕与杂犯同科，千金与一毫同罪，仕籍学校，为之一空。至贪吏蠹胥，侵役多至千万，反置不问。吁，过矣！后大司马龚公特疏请宽奏销，有“事出创行，过在初犯”等语，天下诵之。

　　地龙散

　　金贞祐中，术虎高祺当国，士大夫每遭鞭扑，医家以酒下地龙散，投以蜡丸服之，北方大行。苑极之中有诗云：“嚼蜡谁知味最长，一杯卯酒地龙香。年来纸价长安贵，不重新诗重异方。”《辍耕录》载，元初轻儒，与齐民等，翰林高公智耀上书力争，始免徭役，崇学校，正户籍。呜呼，今安得高公其人者哉。

　　淫像

　　辽阳城中一古刹，巍焕壮丽，守卫严肃，百姓瞻礼者，俱于门外焚香叩头而去。有范生者，游其地，欲入不可得，请一显者，乃入。见内塑巨人二，长各数丈，一男子向北立，一女南面抱其颈，赤体交接，极备淫亵状。土人呼为公佛、母佛，崇奉甚谨。尝阅《留青目札》，载嘉靖十五年，大善殿有铸像，极其淫秽，钜细不下千百。夏文愍公言建论焚之，以清宫禁，尽付诸火。其像号“欢喜佛”，乃元之遗制。又郑所南《心史》载，元人于幽州建佛母殿，制佛裸形，与妖女合，淫状种种，纤毫毕具。即此是也。

　　当湖为神

　　马进士嘉植，当湖人，清介有守。弘光时督饷江右，曾以公事误杀二人。易代后，薙发杜门，不入城市。岁朝谒祖墓，见青衣二人从墓间出，自通姓名，曰：“某因无罪，居枉死城已十八年，但乞公批照，云前误断，呈之冥官，某可托生矣。”公曰：“我自信为官未尝枉一事，昔既误断，今便相偿，批照何为？”曰：“公正人也，阴司甚重之。况此意初非有意，今公将殁，且当为神。不然，某亦未敢请也。”遂取笔判数字，二人忽不见。归家语人曰：“予将逝矣。”于是沐浴焚香，至晚，偃卧而卒。

　　袁将军冢

　　晋左将军袁崧，筑沪渎垒御冠，为孙恩所害，麾下士李祥收骸骨，葬北桥之南，今四围皆植木棉，惟存一土抔而已。时有江右人诡言知医，结草轩止于其旁，夜凿地道，潜通墓穴，半月后不告而去。居人毁其屋，见深入数丈，俯瞰黝黑，探之得磁碗二、古镜一。镜大五寸许，背有小钮，图五岳真形，翠纹剥落，能照数百步外。众争之，互相讦讼，遂追入官。但不知盗取者为何物，岂宝光陆离，果可望而知者耶？

　　松顶兰

　　粤西全州，有岭甚高，上挺虬松数百株，长十馀丈。松颠遍生兰，开时花极烂熳，馥郁数里，人不能采。


　　梵修寺黄杨

　　华亭千步泾梵修寺，有黄杨一株，相传已千馀岁，高出殿脊。闻前朝有外国人徘徊寺侧，言下有奇宝，欲捐赀买寺，别构一寺偿之。僧执不可，乃止。是冬，有十馀人，称上司承差来借寓，僧不敢拒。居数日，乘夜逸去，殊出意外，视黄杨被掘，深入三丈。急追之，及于浒关。其人哀祈，酬僧二百金。叩以下有何物，终不肯言。


　　祭厉

　　明初，松民钱鹤皋感梦兆起兵，反叛，官军讨之。胁从皆农夫，闻炮声俱惊窜。鹤皋就擒，俘至京。临刑，白血喷注。太祖异之，以为厉鬼首，命天下祭厉，称无祀鬼魂钱鹤皋等。本朝遵之，至今不废。

　　天鼓鸣

　　癸卯二月十九日，京师天鼓鸣，随陨星十一，城外七，城内四。次朝拾视，热如炽炭，大者十馀觔，小者不下六七觔。一星碎为三块，外青内白，一星缺一角。

　　黑风

　　四月二十二日未刻，辽阳杀布台陡起黑风，一股从南来东，吹倒民房四百三十间，压死男妇五百口，其馀伤者不计其数。


　　改试士法

　　八月，改试士法，八股制艺，永行停止，乡会试用策论表判，减三场为二场。至戊申七月，诏复旧制。


　　莲笠

　　《六砚斋笔记》：莲初透水，为骤雨所淋，辄中夭。因出新意，剪荷叶，线缝之，作兜鍪状，名莲笠，雨则遍覆之。并戏咏曰：“欲展凌波步，先为行雨装。擘罗深覆额，拥髻暗藏香。莫倚倾珠盖，应同裹玉囊。自怜娇小甚，脉脉待恩光。”此事甚韵而制亦佳，当效而行之。

　　居宅有定数

　　海邑沈布政恩，致政归，创大第，颇极巍焕。将落成，择日上匾，夜梦数人鼓吹迎匾入，悬之中堂，仰视则名之上易一“潘”字。亦不以为意。诘朝送客，遥见一小儿，才数岁，眉目秀异，挟册往村塾。呼问曰：“儿何姓？”曰姓潘。因忆昨梦，取册阅之，则名恩也。瞿然自失，叹曰：“堂未成而居者已有人矣，我何营建为哉！”命止工作。潘后果登进士，累官大司寇，沈氏子孙中落，遂买其宅，改为乐寿堂。二子连举甲榜，拓地为园，壮丽甲于一邑，今亦付之荒烟蔓草矣。癸卯冬偶过其处，徘徊凭吊，周太守茂源为余道其详如此。

　　李笠翁

　　李生渔者，自号笠翁，居西子湖。性龌龊，善逢迎，遨游缙绅间，喜作词曲及小说，备极淫亵。常挟小妓三四人，遇贵游子弟，便令隔帘度曲，或使之捧觞行酒，并纵谈房中术，诱赚重价。其行甚秽，真士林中所不齿者。予曾一遇，后遂避之。夫古人绮语犹以为戒，今观《笠翁一家言》，大约皆坏人伦、伤风化之语，当堕拔舌地狱无疑也。

　　萨真人

　　我郡有史道人者，自言传萨真人法，能置狱劾鬼。每登坛作法，刺舌血，书黑檄，向空焚之，并呼灵官王善名，骂詈不绝口。予初见殊骇，不知神将何故受此辈驱遣？然道人性贪行污，术亦不验。后偶见《江湖纪闻》一书，载真人名守坚，蜀西河人，少有济物志，尝学医，误杀人，因弃业远游，访异人，获传张虚靖天师法，后法大显。曾经潭州，州人闻神语曰：“萨提刑来日至。”次日，萨携笠过市，有“提点刑狱”之牌，人皆异之。至湘阴县浮梁，见土人用童男女生祀本处庙神，萨曰：“此等邪神，速焚其庙。”言讫，雷火飞空，庙立毁，但闻空中云：“愿法官常如今日，自后庙不复兴。”后萨至龙兴府江边濯足，见水有神影，方面，黄巾金甲，左手曳袖，右手执鞭。问曰：“尔何神也？”答曰：“我乃湘阴县庙神王善，被真人焚我庙，相随一十二载，只候有过，欲复前仇。今功行已高，职隶天枢，望保奏以为部将。”萨曰：“汝凶恶之神，在我法中，必损我法。”神立誓不敢背盟。遂奏天帝，收为将。一日，诸将现形环侍曰：“天诏临矣。”真人即起身立化，后举棺甚轻，剖视已空矣。真人颠末如此，乃庸俗黄冠，动加呵叱，何也？

　　平牙露布

　　予偶病龋，三日夜不痊，饮食都废。适有媪过门，云“内簇细虫，取出立愈。”因戏作露布曰：“上党牙车，蠕蠕肆虐。右厢颊辅，唯唯受攻。拟借箸以难施，欲运粮而莫进。握椒一粒，丸封未能炙。炙艾三年，火攻不效。眉嚼齿，疑穿义士之龈；俯首支颐，何关致母之脚。有娘子军者，针持寸许，夫人匕不足比其；穴入片时，蠢兹虫早已夷其族。蛮触之种，今安在哉？唇齿之交，依然无恙。是用金钱颁赏，铁券旌功。防其将来，勿进易牙之甘味；固兹封守，毋亡凿齿之奇勋。得牙帐之风，凯歌雷动；磨鼻端之墨，露版星驰。”

　　董仲舒有三

　　董仲舒有三人：一汉江都相；一北齐值阁将军董蛮，改名仲舒，见《通鉴》；一蜀青城山隐士董仲舒，见《蜀记》。

　　捕鱼翁说

　　江边有水鸟，曰“捕鱼翁”，喜食鱼，故以命名。吴越人捕而畜之，每舟行，列之两舷，至溪流深处，没而入，得鱼始出，有大二三尺者。渔人先以绳束缚其颈，使不能吞吐，薄暮满载，乃解其系，以微肉哺之。夫奋身于惊涛逆浪之中，可谓勤矣，乃终日竟不获一饱，何工于为人，拙于为己欤？将贪者常劳，而廉者自逸欤？岂多取者必厚亡，造物果有一定之数欤？吾于是乎有感。

　　射工说

　　溪涧之中，族细虫焉，曰蜮，一名短狐，一名射工，角横，口如弓弩，常含沙射人影，中者辄病。夫虫之与人，初无怨也，乃乘人之隙，祸端潜发，何性之毒欤？且夫猎者、渔者、弋者，皆有求于物，而物莫或伤之，射工则无是也。卑微龌龊，与人各不相知，何其阴谋巧伺，罔所顾忌哉？彼虎狼啮人，人能避之；蜂虿螫人，人能杀之。今机触于甚疏，而害生于意外，谁得而防之也？吾于是乎有感。

　　穷奇说

　　海外有兽曰穷奇，性异他兽，遇善人则搏而食之，逢恶人则捕禽兽以饷之。夫侮善而畏恶，举世皆然，此兽殆得性情之中者欤？虽然，兽本无知，不知其人之善而恶之，不知其人之恶而好之，好恶皆出于无心，与知之而相反者异矣。呜呼，善恶之不分也久矣！善者不自鸣其善，恶者不自言其恶，乃能断然直行其胸臆，则此兽犹为有知也。吾于是乎有感。

　　三冈识略卷四补遗华亭董含著

　　上元老人

　　八月，以云贵荡平，再举会试。余与二三子下第南归，维舟金山，登妙高峰，见壁间一诗，字大半尺许，龙蛇飞动，诗亦豪隽，自称“上元老人题”，不知何人也，漫识于此：“孤舟此夜金山住，与客重登最上头。半抹远烟生隔岸，一轮凉月照高秋。星星渔火明还灭，寂寂江声淡不流。更莫酒阑吹铁笛，老龙时出洞前游。”

　　城隍神著灵

　　松郡城隍神最灵，有一营丁，素悍，率妻孥寝处殿侧，系马神座下，有献新制袍服被神像者，脱取自衣。一日，忽反接，自掷于庭，向空叩首，历数罪恶，号呼半日而死。主将闻之，躬自祷谢，并施财修葺。数日之内，焕然一新。

　　鸟报冤

　　西佘有潘姓者，以捕鸟为业，日杀数十命。一日卧病，见怪鸟无数，飞集帐中，啄其心胸，痛不可忍，遂死。将付火，忽大雷雨，众走避。雨止视之，两目已为饥鸟所食矣。


　　出神

　　凡人形大苦者，神先去之，不特修炼家有出神之说也。余内弟蒋生雯暠染弱症，日夜咯血，备极恶趣。一日，潦倒中转侧四顾，忽见己身坐别榻上，相对凝视，俄顷而灭，大惊，自知不起。不逾旬遂卒。生年少喜炫才，颇有费心事，致享年不永，惜哉。

　　神诛逆子

　　毗陵民某，生一男，岁才周，民母年迈目昏，误蹴儿死。咆哮取刃刺母，母逃入三义庙。民追及，忽见周将军厉声叱之，须眉毕张，举刀砍其颈。急呼“将军赦我！”随仆地。一黄冠扶之起，自言所见，连呼颈痛而死。

　　出母嫁母义不可绝

　　我邑有徐生者，生母死，以既被出，虽未改适，于义已绝，不为服。余甚讶之。偶见《客座赘语》曰：“出母嫁母，均称义绝而实不同。有出当其罪者，有出不当其罪者；有出而改适，有终不改适者。嫁母有父卒改嫁者，有为舅姑所迫不得自由者，有饥寒无依而后去者。古人制律，不立服满改嫁之条，盖圣人曲体人情，难尽以共姜柏舟之事望之也。人子不幸遇此，等于涂人，掉臂不顾，岂复有人心哉？况父固可以夫而绝妻，子不可以子而绝母。又或为嫡母所子而不认生母者，有为异姓人后而不为本生服者，亦可以为知大义哉？仁人孝子，处人伦之变，惟酌情礼之中，各尽其道，庶可不悖于义而无憾于心矣。”此论极当，故特识之。

　　僧诗

　　楚僧行达，字大衢。好酒喜吟诗，颇有岛可之风，迩来诗僧，罕见其比。五言如《憩甘露亭》云：“饭香能款客，僧懒不翻经。”《秋村》云：“牛羊喧日暮，凫雁杂人行。”《赠上人》云：“经翻残月色，定出晓钟声。”《山居》云：“风清当户竹，水满傍谿田。”《除夕》云：“宿火留残腊，春风理旧枝。”《早春》云：“古径云生屣，春游客满山。”七言如《石迳》云：“云堆白石看无尽，路傍青山步欲高。”《山寺》云：“松顶梦回千岁鹤，岭头风落五更钟。”《洞口》云：“洞门碧挺千寻石，仙树晴飞古道云。”《丹井》云：“午后金波腾瑞霭，千年瑶草护灵源。”皆佳句也。后卒于娄江，吴梅村先生选其遗稿百首而为之叙。

　　闽省城隍神啼哭

　　福建省城隍神啼哭三日，忽于七月朔旦鼓楼火起，延烧至运司及大小公署、寺院民房，又焚双门一带约八千馀间。先是，鼓楼扁额有“海天鳌柱”四字，土人有“双门堪走马，鳌柱变成灰”之谣，至是果验。

　　潮异

　　七月二十七日，松江一日三潮。

　　石猴

　　滇中产石猴，大如小儿拳，性甚慧，锁置砚侧，可教令磨墨，惟食果实，饮水即死。土人亦不能多得。同郡张司理宦其地，携一归，中道死。惜余未之见。

　　史公宿因

　　甬东艾老为余言，史状元大成未生时，其乡有老僧名大成者，戒行精严，为一时冠。示寂日，见梦于其徒曰：“我将远行，明日于某地史家访我，当以一笑为期。”次日往侦，夜果举一子，遂以梦告，其家梦亦同，因仍旧名。公擢巍科，侍禁近，襟怀冲淡，不为富贵所役，雅志林泉，长斋绣佛，一家仆婢往往化而疏食。阚君选，其本房所取士也，道公行谊甚详，且曰：士大夫淡于世故，仁慈恺恻者，大约从苦行中来，亦不止史公一人而已。

　　掘藏获殃

　　松郡东二十里名红桥，有王斗儒者，性愚蠢，以耕织为业。一日方炊，觉灶下有物蠕蠕然，掘之遇一瓮，中贮白金数百锭，大喜过望，与妇贳酒相庆。夜半将寝，忽地中作声，细察之，闻呼斗儒名，曰：“我藏神也，天将富汝，特来相就，伴侣甚众，当络绎至矣。”移灯视之，遍地皆金，无下足处。自是扫地薙草，往往得之。久之，心颇厌。一夕，闻撞门声，曰：“此必藏神也。”祝令他往。忽一巨缸排闼直入，黄白烂然。乃拓所居为大厦，广置南亩，结婚贵族，趋利者踵相接。于是忘其本来，不复似窭人子矣。未几，县官编役，斗儒田多役重，五六年间，产遂破。追呼迫切，父子俱死囹圄，并绝其嗣。夫斗儒不过一村氓耳，乃忽畀以数万金，究至身命不保，天何始待之厚而终夺之速欤？岂造物之玩弄，有莫能测者与？抑《鸿烈》所云“掘藏之家必有殃”，其说果不诬与？然而不可解矣。

　　雷诛讼师

　　□城一奸民，略识字，喜弄刀笔。一日，与邻人偕往田间，风雨骤至。家人遥见皂旗一、红旗一，摇其傍，迅雷一声，奸民踣于地，旗隐不见。急趋视，两足已陷泥淖中，土埋至膝。其子负至岸侧，少顷，雷复震，仍埋旧处。观者悚惕。

　　溺女鬼救

　　山阴一小姓，家甚贫，生女欲溺之。忽闻空中鬼语曰：“莫溺杀，莫溺杀，他的丈夫是滕达。”一家惊异，遂留之，遍访邑中，果有书生滕达者，然已娶矣。后此女及笄，滕续聘为室。中甲榜，携之赴官，竟终老焉。


　　侍御赠行诗

　　余淹留京邸，侘傺无聊，将归兰陵，董侍御文骥贻诗赠别曰：“秋气正萧索，怜君马首东。一名先甲外，三策五行中。国失巍科重，家绳祖武雄。故乡归路近，嘱我灌园童。”

　　禄命有验

　　九流之中，惟禄命、堪舆二家，渺茫无据，然间有可信者。江右康君范生，精星卜家言，己亥过松，同社数人，各取星书示之。于余独批四大字“辛丑必发”，众皆嗤其妄。后同赴南宫，闱事毕，偶集七闽张孝廉汝瑚寓斋，顾余曰：“我前已许子，万万不爽，速归置酒酌我，当往子寓待报耳。”坐未定而捷音至。

　　梦棺

　　华亭陶孝廉，字冰修，有文名。六上公车，自以怀才被抑，感愤不平。京城有文昌祠，祈梦最灵，一夕，斋沐往祷，仰见天上悬一棺，欲堕未堕。惊寤，不乐者久之，复自解曰：“梦棺得官，余庶几入彀乎？”及发榜，仍下第，谒选得天台广文。不半年，卒于任，乃悟天为天台，棺为盖棺之兆。梦之巧验，有如此者。

　　韦公祠

　　吴阊韦公祠，乃唐诗人应物也，祈梦最验。孙君承恩未第时往祷，夜将半，忽见一神人手悬金甲于壁，光彩耀日，并授箭四十枝，谓曰：“子试射之。”至三十九箭，遂破的，箙中止馀一矢耳。后戊戌中鼎元，年正三十九。又一年卒。

　　镜铭

　　余从燕市买一镜，大仅五寸，制极古雅，光彩焕发，背有铭曰：“如玉配洁，似潭比清。孕金之秀，含月之精。我见汝之形，而不能见汝之心。”后为一友携去不还，至今惜之。

　　盐官贻诗

　　盐官彭公孙遹，负才名，风流儒雅，为一时之秀，与余结契甚深，亦为奏销诖误。以札寓余，颇极感愤，兼寄一律云：“秋林落叶点风埃，寒雨空江日夜哀。难后弟兄多病老，霜前鸿雁尺书来。壮年俱抱怀沙痛，盛世仍虚入洛才。好赋东巡献行在，圣明早晚祀之莱。”后应博学宏词，入翰苑。

　　风电

　　壬寅五月初四日，河间县任丘地方雨冰雹，大如人首，击死二百馀人，牛羊不计其数，田禾尽坏。又大风将制府旗竿二根刮去，城内石牌坊俱带落城外。

　　申江杂识

　　余族曾叔祖广文容大，字申江，著《杂识》一卷，偶于藏书家见之，初不著名氏，取家谱按之，知为公作。又有《丛言》六卷，俱系抄本，其间载《均赋》一则，曰：吾乡粮赋分三等，而上、中、下三乡，未为至当。西乡称上，有一亩仅租五六斗或七八斗者；南乡称下，乃有十一、十二保一亩收租二三石，水旱无虞者；东北称中，有仅种花豆青秧，亢旱无收者。近浦称中，亦有荡田收止数斗者；东乡称下，间有所收逾中、上者。愚谓三乡田，每乡分三等，以九等定赋，方惬舆情，低薄更须核实，列为下等，斯善矣。

　　读书种子不可绝

　　申江又曰：吾郡缙绅家居，务美宫室，广田地，蓄金银，盛仆从，受投谒，结官长，勤宴馈而已，未闻有延师训子，崇俭寡欲，多积书，绝狎客者。子孙习于见闻，不务勤学，交游匪类。自己使势，不能禁奴仆之使势；自己作孽，不能禁子弟之作孽。身殁之后，田宅婢仆，俱归他人，亦何益之有？诚能使读书种子不致断绝，且一亲学问，便知自重，即贫困奚害哉？善哉斯言，令人矍然悟、惕然悔矣。

　　贱名入梦

　　乔进士梦蛟，自言十四五时，将应童子试，夜梦一人，如俗所画张仙者，谓曰：“汝欲登第，须与董某同榜，宜切记之。”惊寤，随识简端。乔长余一纪，余虽生，尚未命名也。自后每遇试，必遍觅贱名，不可得。岁庚辰，余补博士弟子员。喜曰：“果有是名，有是人矣。”至本朝辛卯，乔中式；戊戌，捷南宫。余于甲午乡荐，拟此梦不足据。及辛丑侥幸，遂为殿试同榜，竟符所梦云。乔君朴实人，近偶谈及，余不甚信，因出所识，岁月虽久，墨迹宛然。乃知穷通得失，信有定数，天下事又何足预计耶！

　　青蛙使者

　　抚州金谿县，近郭有一蛙，状貌绝大，狰狞可畏。据土人云，自东晋时即见之，渐著灵异，商贾祭祷，获利必倍，病者祀之立差。迩来仕宦此地，亦必虔谒，因共号为“青蛙使者”。其隐见无常，有终身不得一见，亦有一人屡遇者。夫蛙之为物，最冥顽不灵，乃能历千馀年，诞著诡异，至士大夫亦从而拜之，可怪也已。

　　孝妇却鬼

　　无锡县民顾成，娶钱氏女为媳。女暂归宁，时疫疠盛，转辗缠染，成一家咸伏枕。女闻欲归，父母力阻之。女曰：“夫之娶妻，原为翁姑，今疾笃，何忍不往？即死无恨也。”只身就道。成昏愦中，见鬼物相语曰：“孝妇至矣，我辈当速避，不然且获谴。”于是一家数口俱得无恙。

　　富人不可作缘

　　古语云：“富人不可与作缘。”四友斋云：明初陶宅有陶与权，吕巷有吕璜谿，小贞有曹云西，下沙有瞿霆发，类能创建园亭，招致文士，风流好事，倾动一时，要皆贤而能文，视阿堵如粪土，至今犹令人艳称之。本朝以来，富者亦复不少，大约斗筲龌龊，目不识丁，收息细民，献勤当事，一二荐绅与之缔姻娅，通寒暄，益傲然自得。使吾郡狂澜一变而不可挽回，谁任其咎哉？

　　龙过

　　癸卯正月十三日，青天无云，忽睹一龙自北而南，爪尾鳞甲俱现，光彩照耀。后随一鲤鱼，大三四丈，去地颇近。余家人辈悉见之。

　　误传病死

　　余伏枕自春徂夏，客有传余为已死者。武林一故交疑之，特走一介见访。发函得书，辗然自笑，因报以一绝曰：“蝶粘花片翻棋罫，燕蹴泥香湿画叉。病起已无裙屐兴，葛巾端坐诵南华。”

　　鬼报冤

　　上海章生□高，名士也。薄游山左。寿张县有嫠妇薛氏者，富而守节，族人利其家赀，强之再醮，妇坚不从，乃诬以奸，讼之县。县令章君贞，与□高向联宗谊，族人以六十金馈之，嘱令断改嫁。令如命，妇忿极，投缳死。及归舟，神气骚扰，随感疾，才抵家，遍室中鬼声不绝，忽口中作山左妇人声曰：“我在上海县学觅汝不得，今得之矣。恶党俱齐，可同往面质也！”于是哀号半日而卒。

　　还魂

　　夏秋之交，三吴大疫。莘庄镇春申桥有赵二，妻顾氏，死五日，浮厝岸侧。适邻人叶乙过其傍，闻呼唤声，奔告其家。不信，同往侦之，呼救不已，乃启土出棺，则此妇已再生矣。自言初死时，二青衣人拘至土地庙，乃翁为隶，立堂上，见之惊曰：“汝未合来，何为至此？”恳于神，言妇平昔有孝行，愿乞其命。遂放归。且言买棺时，某人匿银一两，过桥遇雨，复跌损一角，我时在傍，特不能言耳。询之果然。此妇今尚无恙。

　　竹生花

　　友人张宪细林别业，竹生花，未几枯死。

　　头陀托胎

　　闽僧古木言，昔在会稽，一头陀颇朴诚，无他过。郡绅祁氏，豪富甲于一邑，每过其家，归必欣羡不已，诧叹累日。俄，病卒，其魂冉冉，直至祁室。夫人方坐蓐，见一僧突入，遂产一子。父母极怜爱。儿生而不慧，善饮啖，食兼数人。至十五六，长大肥白，而茫无所解。后方饱餐，遇乱不能行，为盗所杀。因言人生积修，尤急于临殁之一念。念纷华则入于纷华，念清净则入于清净。若头陀者，即释氏所谓不知常住心，用诸妄想，故有转轮，亦可悯也。

　　五眼鱼

　　渔人捕鱼长泖，获一巨鱼，重三十五斤，状如鲩头，有五眼。

　　神召

　　济南吴太守南岱，父尝官山左，衰年未有嗣，祷于东岳，逾岁而太守生，因以岱名。太守再官此地，一日坐署中，若有所睹，向空肃拜，且唯唯曰：“驾望先发，臣随至矣。”如是者再，家人惊叩之。曰：“我本岳帝从臣，偶降尘世，今严旨见召，殆不可留。”遂嘱其子曰：“必奉吾主山中，吾将栖神于此。”家人如命。及卒，导主入山，乃归榇焉，时癸卯十月也。余尝见成和子答陈希夷曰：“凡人形貌清古，气清性善，言根至理，有山林之趣，此自修行中来。形貌古怪，举止阴毒，言涉淫邪，有杀伐之心，此自精灵中来。形貌潇洒，举动风雅，性慧气和，有修炼之心，此自神仙中来。形貌秀丽，举动严肃，心性灵明，有虹霓之志，此自星辰中来。形貌奇异，举动急速，性慧气刚，言涉威福，有祭祀之心，此自神祇中来。”吾于太守益信。

　　同辈序齿

　　古语“乡党序齿”，亦为同类者言之耳。顷有一友举尚齿会，贵贱混淆，俦类错杂，非特不雅观，殊失古人礼意。都少卿穆曰：考之礼，一命齿于乡，再命齿于族。故同辈序齿可也。苟非其人而亦以齿尊之，不几于失礼乎？《蓝田吕氏乡约》曰：“非士类者，不以齿。”斯言为得之矣。

　　赵瘸子

　　天津卫首赵瘸子者，应武举。夏日纳凉庭中，见一物侧卧石上，鼻息轰然，酒气四射。迫视之，乃一醉狐也，急取索絷其足。狐醒，自语曰：“今晚多酌几卮，为人所算矣。”见赵拔刀而前，怒曰：“汝乃赵瘸子乎？速放我，不然当祸汝！”赵曰：“汝命在我手，乌能祸我？我知若辈善运财物，我困甚，能有以济我，当释汝。”狐曰：“汝欲几何？”赵索千金。曰：“我辈不作诳语，汝命中无此。”既减至百金，狐曰：“汝终不应有此，若骤得之，必有殃。然释我，必有以报君。”赵曰：“于何处觅汝耶？”曰：“某日于天坛某树下候汝。”因舍之。届期，至其地呼之，闻树上应曰：“已运在汝家水缸下矣。”急归，去土尺许，有银一锾，计仅五两，因自叹其命之穷也。赵前堕驴伤足，人皆呼为“赵瘸子”云。

　　天榜

　　建德马生某，应癸卯试。已锁闱提场，抚军朱公倚几假寐，梦神告曰：“天榜有马天选尚未到。”朱曰：“门已封矣，奈何？”及天明，有马生者因卷损求易，朱忽忆前梦，急以卷与之，嘱令改名天选，并亲加封印。榜发，果中式。藩司及学使者皆莫知其人，公具述所自，咸叹异之。见《祝氏卮言》。

　　骄凤篇

　　同籍有宦于闽者，好声气，性颇慷慨，凡属谱谊，纷纷而往。客有以余不去见讶，不知余从不作此想也。因赋《骄凤篇》自解云：“朱凤憩高冈，夜栖梧桐枝。回翔吸瀣露，性洁姿陆离。俯视有大鸟，得毋鸢乌族。饮啄嘴距强，狡狯厌梁肉。欲为凤凰，奈常苦饥。欲为鸢乌，义不忍为。鸢若有词，凤不如我。从我而嬉，奚为不可。偃息岩穴，汝计已左。卑栖来群，慎莫懒惰。凤凰含笑如不闻，翩然踏破丹山云。”

　　屠报

　　《灵应录》曰：“凡屠者眼，多似其类。”初不甚信。近北关外有李二者，屠豕为业，岁杀以千计。适三伏中，一门数口俱染恶疾，李屠遍体溃烂，疮口生黑毛，长半寸许，与豕无异。叫两月，口作豕声，竟不能出一言而死。

　　独行君子

　　阚进士选，字瞿亭，玉峰人。幼孤，有至性，与人交，洞见肺腑，人皆推为长者。以细故被黜，遂绝宦情，敝衣疏食，晏如也。性喜山水，每遇良辰美景，辄携屐登临，随双童，挟一棋枰，或荫长松，或趺坐古石，与客相对手谈，竟日忘倦。又能规过勉善，久而勿渝。古人之所称独行君子，殆其人与？

　　博徒

　　彭生者，名父之子，善博，所与游皆博徒。曾徵诗于余，戏赠云：“虞氏高栖接路傍，相逢频解橐中装。袁耽怀帽空投马，刘毅褰衣正绕床。坐对井公聊共戏，时无剧孟漫登场。塞翁本是忘机客，得失何曾有异方。”生尽夜呼卢，有败无胜，竟破其产云。后冒暑干谒，道经邯郸，堕驴而死。余吊以诗云：“朴漉惊沙谒子公，青驴驼得白髯翁。短衣烈日邯郸道，不及卢生一梦中。”

　　顾先生

　　顾先生开雍，字伟南，少好学，秀嬴多才，俯仰顾盼，绰有雅致。与陈、夏诸公并起，名满海内。晚筑室数椽，在跨塘桥外。暇日往访，见竹木森秀，琴书潇洒，独坐一室，凝尘寂然，前辈风流，犹可想见也，因题其壁云：“彦先表表，风流吞吐。才藻卓荦，蚤工词赋。鹏翮未奋，蛾眉被妒。年华冉冉，依然徒步。修名既立，美人迟暮。”


　　三冈识略卷五【甲辰至戊申】华亭董含著

　　龙睡

　　甲辰六月六日，满洲军驻闽者，入山乘凉。山中有一渊，水色澄澈，因解衣入浴。忽见土穴中卧一物，牛首蛇尾，首有角，若酣寝者。集众持巨索系双股，挽登岸，将屠之。一樵叟见之，惊曰：“此龙也，杀之，一方皆为鱼矣！”军人惧，急解索推入渊。少顷，雷电大作，见一龙鳞甲闪烁，腾空而去。范彤弛说。

　　林氏世家

　　闽中林氏，始祖名某，尚书公某之父也。家故小康，其后日就寒薄，家无长物，计惟一桶，负以易酒。尽醉，急趋海滨僵卧，以待潮至。适徽人有商于闽者见之，曰：“潮至矣。”令长年扶起，问故。曰：“我贫不能活，欲以身付海若尔。”徽人曰：“君毋求死，一人之食，吾力能办，盍偕往典中，择一执事，可乎？”于是携归，令司赈粥。久之，徽人为父母营葬地，延地师。地师至，未及度地而染时疫，人莫敢近，置之别业，属林侍汤药。病愈，谓林曰：“我远客，遘危疾，赖君周旋，今获再生，殆将有以报子！他日与主人相地时，当痛哭不已。问故，则以父母久亡，尚无尺土埋骨对。但得主人许君，我当为择一抔之土，饥寒不足虑也。”林谨受教。既而主人遴地，林如所教，丐地于主人。许之。既葬，谓曰：“我六年后来索酬，当以三千金为赠。”林曰：“地苟有效，岂敢逾盟！”遂别去。林佣工既久，徽人悯其劳，许为娶妻。适海中有俘妇，贱价买之。婚半载，妇曰：“我尚埋金三十两在某处，盍不辞佣而张酒肆乎？”从之。居未久，林忽骤富，乃俘妇藏金甚多，展转贸迁，再易其居矣。届期，地师果至，林请践诺。地师曰：“前言聊试子耳，我何藉此哉？虽然，阴地则佳矣，阳基则未也。某山某庙址，可构营屋，今风雨颓坏，能舍三千金另造神祠于高原，而以废址卜宅，簪缨不可量也。”林乃绘图，拟易移庙址，谋之土人。择日起建，栋宇巍焕，金碧灿然，皆大悦。落成后，乃卜居于其处。复戒曰：“宅虽成，无遽迁也，待汝妇娠则可矣。”三年妇孕，移居焉。先是，邻里左右每夜闻鞭击声，一夕闻鬼语曰：“有二品官来住此，盍去诸！”从此寂然。林果生子，仕至八座，科甲世世不绝。闽人至今有“无林不开榜”之谣云。

　　天主教

　　天主之学，被诱者众。近阅《职方外纪》，西士艾儒略所著。据称，自西海间关九万里入中国，仰观赤道、南北二极之躔度，以定万国之封域，而其间国土，无一非天主所化导者。其言曰：天主化生天地，肇育人类，欲身自降生，启万世升天之路。后果降于如德亚白秋棱之地，名曰耶苏，译言救世主也。在世三十三年，有宗徒十二人，皆耶苏纵天之能，不假学力，通各国语言文字。耶苏肉身升天，诸弟子分散万国，宣扬教化，能令瞽者明、聋者聪、哑者言、跛者行、病者即愈、死者复生，又能驱妖邪、逐魔鬼。盖至尊至大、为人物真生大父者，止有天主上帝而已，故从之可升天堂，永脱地狱。一切大小过恶，惟天主能赦宥之，非诵经施舍所能赎。故初入教，必先悔罪，次解罪。妇女入会者，另居一处，惟父母得暂往见，男子例更多端。凡学者，手持十字，或尊敬十字圣架，或悬挂胸前，必获福报。又云：西国有大臣名阁龙者，恐海中尚应有地。一日，嗅海中气味，自此以西，必有国土。因其舟航，率众出海，飘泊数月，从人俱怨，忽远望有地，亟取道前行，始知海外复有人物。又有一人名哥尔德斯，泛海至北亚墨利加，其地无马。适舟人乘马登岸，见之大惊，以为人马合为一体，疑兽非兽，疑人非人，后知是人，渐相近接。随遣掌教，往彼劝善。又命墨瓦兰，自西达东，纡回数千里，绕地一周，四过赤道之下，历三十馀万里，俱奉天主教，还报本国。其立说大略如此，诞妄汗漫，茫无可据。夫使海外小夷，挟其邪说，闯入中国，复筑宫以居之，厚禄以豢之，蛊惑人心，背弃正道，是谁之咎哉？

　　彗见

　　十一月朔，彗见翼轸分野，尾向西北。数日后，复移向东北，长三丈馀，白光黯黯，历五十馀日，至娄而减。

　　日变

　　十二月，自己未至晦，日初出及晡，日下复有一小日。久之，化为百千，摩荡满天。按嘉靖三十四年十二月十九日，亦有此异。

　　青霜

　　乙巳五月初一日，山西省城雨霜三日，其色正青，所及之处，草木尽枯。

　　地陷

　　七月十二日，京师西城门地陷，广十八丈，深十六丈。俯视城堞宛然，下有水声。

　　高邮水怪

　　八月，河决归德，冲没夏邑、永城二县。又高邮河水发，一水怪状类妇人，两角，腋有双翅，乘潮往来，所到之处，水即泛滥，淹没者甚众。

　　地裂

　　八月初十日，陕西西安府蒲城县蔡邓堡，离县七十馀里，堡东南一角地裂，阔四十馀丈，陷伤户口五十馀家，压死男妇九十馀人。

　　火焚奸僧

　　赵公廷臣秉节两越时，有部民营逋被逼，卖妻以偿，哭别于路。一皮工偶见，大为不忍，呼至家，取平日所积二十馀金，悉付之，遂得完聚。其人感激，因具酌，属妻留款，而己避去。皮工念其贫，不赴。夜半夫归，见妇已勒死在榻，疑皮工所为，讼于官。公深以为疑，展转详究。数日前，有游方僧门首募化，是夕忽不见。公曰：“此必僧所为也。”时具德禅师负高名，释徒云集。公托言设斋，令夫密觇擒僧，一讯具服。云是夜冒皮工，推户而入，灭烛淫媾。欢洽之际，抚其顶，大呼求救。僧急，以带勒杀之。公送师处置，于是积薪于庭，纵火焚之。远近称快。如更旌皮工，方为大快。

　　谣谚

　　吾郡迩来赋役繁重，灾眚迭见，兼之官吏贪污，民不堪命，于是通郡皇皇，有“六未见”之谣，皆一时实事，附记以博一笑：“一未见，华亭县丞打知县。华令郑之翰，与县丞韩廷遇争火耗，为韩所殴，几毙。”“二未见，焚城杀人官勿断。东关营兵杀黄氏兄弟，告官，逐出免究。”“三未见，扯住乡人作谋叛。张知府羽明指乡人为谋叛，忽起大狱，株连者甚众。”“四未见，诏赦钱粮官弗算。奉旨蠲本年地丁三分，郡县匿蠲，严刑追比。”“五未见，一两耗银四钱半。时加耗甚重，上、青两县尤甚，正银一两，加耗至有四五钱者。”“六未见，百物俱贵米独贱。米价每石四钱。”其言虽俚，而一时风俗民情，亦大概可见矣。

　　秋江图

　　先文敏公书画，海内争购之。近有客以《秋江风雨图》见示者，真至宝也。以索价太昂，不能留，因题其末云：“杳杳烟波深处，垂竿独坐渔矶。却棹扁舟归去，滩前白鹭惊飞。缈缥云横远岫，朦胧雨暗前汀。一派江南好景，何人移入丹青。”

　　伪印

　　丙午正月十一日，溧水人顾起龙浚河，获玉印一，上有篆文十六字，曰“人心惟危，道心惟微，惟精惟一，允执厥中。”献于朝，获重赏。或云，系弘光时所造，一内臣怀之而逸，瘗于此地，非三代以前物。

　　冒认崇祯

　　河间府有妖人作乱，自称崇祯皇帝。被获，犹大言曰：“前雉经煤山者，其人姓岳，实代朕死。朕即日微服逸出，往来南北二十年矣。”指其妻曰：“是即皇后。”指其女曰：“是即长公主也。”竟不肯吐姓名，谓监刑者曰：“国亡与亡，朕惟有一死耳。”按，慕容德时，妖王始自称太平皇帝，临刑尚呼父为太上皇，兄为征东、征西，妻为皇后。绝与此类。

　　猴奸

　　娄县城壕中弃一小儿，手足俱人，猫首猴身，遍体生毛，耳出额上。或谓，猴性淫，此必弄猴妇与猴奸，故有此异，殆人妖也。

　　松郡大狱

　　四月，江南巡抚韩世琦奏为明遗孽朱光辅与朱拱□，潜住松江泗泾龙珠庵，结党谋叛。知府张羽明发觉，获得周王伪宝、伪札、号旗，并同谋各犯姓名。其拱□知事露，将伪太子光辅托僧六如拥护，挺身而逃。于是伪总兵金仲美、宗翰、伪游击陈山、伪粮道邵台臣、伪练兵官陈爵、伪书记胡文□、伪仪宾赵文良等，共八十馀人，皆凌迟，馀株连者不计其数。其实所谓将军等，悉市井卖菜佣，而光辅、拱□果否有无未可知，严缉竟未获。羽明欲图超迁，力兴大狱，哀哉！未几革职去。

　　蚌与龙斗

　　八月十四日，大风拔木。宝山居人，见海中一蚌，大二丈许，中衔一珠，如小儿拳，时时吐弄，白光亘天。俄，有五龙盘旋其上，风雨晦黑。一白龙奋爪攫珠，为蚌所啮。良久，力挣得脱，沉入海底，若负重伤者。馀四龙各散去，天气亦顿霁。蚌浮波面，竟夕不没，珠光照耀如昼。夫以龙之变化，而屈于冥顽不灵之物，亦可为贪得者之一戒也。


　　熟荒

　　秋大熟，斛米二钱。时湖广、江右价尤贱，田之所出，不足供税。富人菽粟盈仓，委之而逃。百货充斥，无顾问者。百姓号为“熟荒”。犹忆顺治丙戌、辛卯两年，米价至每石四两馀，而民反无流亡者。古人云“谷贱伤农”，信然。薛宗伯所蕴有《丰逃行》，慨乎其言之也。

　　临安火

　　十二月，临安大火。十三日起，至十八日始灭，延烧民房二万馀间，城为之空。有妇女数十口，避入一古刹，火四面至，顷刻俱成灰烬。

　　大雪

　　十八日午后，大雪达曙，厚二尺馀，往来路绝。淀湖有十馀人操舟而前，至中流，河水遂合，篙橹忽胶，去岸又远，一夕俱死。又有人亲迎，冻死于道。

　　李举人自屠

　　永年县举人李司鉴，性狠戾，连杀死妻王氏、妾张氏、季氏。事发，下狱。一日，听谳过市，忽夺屠肆刀，奔入城隍庙，高声历数平生过恶，先自割两耳，又截两指，随剔去肾囊，当即昏倒。家人扶回，宛转数日而死。

　　海烈妇

　　丁未。海氏者，徐州人，有姿色。夫陈有量，素孱弱，仅知书。岁饥，转徙毗陵。偶为恶少杨二所窥。二故酒家佣，素结漕艘卒，以为此奇货也，诱以酒食，复与结兄弟欢，始得以叔嫂礼相见。侦有量他出，微语挑之。氏怒，厉色疾叱，二仓皇走。既知不可犯，独计：与若夫交，何为者？会运艘骈集，中有卒魁林显瑞者，与二狎。一日酒酣，二因设谋，使附舟还徐，复令林捐金，聘为会计客。陈喜得归，以告氏。氏疑之，曰：“二非良人，宜亟反其金。”方逡巡间，林怂卫弁诬陈受雇不赴，胁氏登舟。再出廿金，俾往苏，置缆诸具。氏持不可，奋袂去。时祭金龙大王，垂帘舱门，请氏观剧。氏阁扉不出。林方刑牲，长年蓝九捧盘，倏蹶，覆血淋漓。林怒，殴之，九饮恨而已。林百计诱，氏终不顾。是夕，欲掩其睡，乃穴艎板入。氏方危坐，大呼“杀人！”持之亟，呼愈厉，邻舟俱惊起。林大沮丧。微闻哀泣声，久乃闻声，视之已投缳矣，时正月二十七日也，年仅二十有三。遂匿尸米中，谋渡江抛之。念陈且还，林之弟四建议，悬金募人能死陈者。蓝九欣然应募，怀金密首于监兑朱理问士达。传经历缪国瑞，受以牍，戒必得贼。缪查兑籍，见卫弁雷某旗丁有林名，曰：“得之矣。”即启钥，谒弁于梦寐，绐之曰：“适奉严檄，某艘藏匿逃人。”弁惶悚偕行，呼舟人点名，至林，曰：“此逃人也。”命锁之。林方肆辨，而烛光影中，蓝九跃出，语塞就缚。次晨验尸，舁出米中，颜色如生，其衣上下连缀，乃夫去后自纫，以备仓卒者也。狱既具，上之司理，论如法。林遣弟四走维扬，嘱兄三具告总漕，言氏死于反目，而司理申详先达，得允。三呕血数升，暴卒。林愧悔自怨，述氏前后坚贞状，更恨误听杨二，誓不令独生。会陈归，二亦捕获，因赴讯，市人丛殴，遂先死于狱。士民赴奠，议范像构祠。启其棺，已七十馀日，色不萎腐。进士赵止安、诗人王君麟等投挽歌，多至数百首。毗陵令黄光业为之记。

　　祠在常州府城外，额曰“香阁铁汉”。陈有量守祠，后卒。

　　银瓶祠

　　浙江臬署，宋岳忠武故宅也。岳被祸时，有女名银瓶，赴井死，屡著灵异，因立庙祀之。明季，东郡宋君者，负气不信鬼神，既入署，吏以旧例请祀，叱曰：“予受命天子，小女子何能为？”后方听事，忽睹一女子弯弓射之，正中其肩。未几，疽发背死。今宋君弟复官此地，事之甚谨。

　　烈士殉节

　　绍兴张君煌言，举壬午乡荐，仕鲁藩，周旋海岛二十馀年。后知事无成，散遣部曲，入普陀为僧。及就擒，赋诗见志曰：“海甸纵横二十年，孤臣心事竟茫然。桐江空系严光钓，震泽难回范蠡船。生比鸿毛犹负国，死留碧血欲支天。鲁戈莫挽将颓日，犹望千秋青史传。”诸将重其义，欲降之。不可，且曰：“予穷海孤臣，岂至今日而复改节耶？”辞气慷慨，至死不屈。识与不识，莫不流涕。

　　启祯诗选

　　吴门陈济生，陈仁锡之子也，怀宗末年，曾刊《启祯诗选》，序系吴相国甡所作，中有“二祖列宗”语。奸人沈天甫、吕中、夏麟奇以为奇货，挟诗索多金。不遂，令仆叶大出首造刻逆书，诋诬本朝，诗册列名七百馀人，宜遣官提讯。旋奉上传：天甫等所指事，茫无凭据；编诗之陈济生，久经物故；带诗之施明，又经遁逃。显系奸徒，扛扶挟诈。俱斩东市。是举也，一则解文字之祸，一以杜告讦之门，众共快之。麟奇我郡明经，不知何苦而为此也。

　　义虎

　　山西孝义县，山多虎。一樵者失足堕虎穴，两虎子卧穴内，樵者傍徨不得出，泣以待死而已。未几，有虎逾壁入，口衔生鹿，分饷小虎。见樵，怒甚。俄巡视，若有所思，反以残肉食樵，抱小虎卧。昧爽，跃去。少顷，复衔一鹿饷其子，仍投与樵。如是一月，浸与虎狎。小虎壮，虎负之出，樵急呼曰：“大王救我！”须臾复入，以肩就樵，腾出石壁。虎置樵欲去，樵跪告曰：“蒙大王活我，今不识旧路，幸导我归，不敢忘报！”虎颔之，遂前至中衢。樵告曰：“某西关穷民，归当畜一豚一羊，候大王邮亭之下，某日过飨，无忘我言！”虎点首。迨归家，人惊询。至期，典衣具畜。虎先期至，不见樵，竟入西关，民惊哗，呼猎者擒献邑宰。樵奔救，击鼓大呼。官怒诘，樵具告前事。不信。樵曰：“请验之。”遂至虎所，抱虎哭曰：“大王以赴约入关耶？”虎点头，堕泪如雨。观者数千人，莫不叱叹。官骇异，趋释之。樵以豚投之，未尽，恋恋顾樵而去。土人异之，建亭其地，名曰“义虎亭”。

　　一产四子

　　歙民吴士全妻吕氏，一产四子。


　　牛眚

　　戊申正月初十日，西关外民家产一犊，二首，八足，二尾，自腹以下，皮肉粘连，合而为一。予目击之。按晋大兴元年，武昌太守王谅家牛生子，两头，八足，两尾，共一腹，三年后死。又咸和七年，九德人袁荣家牛产犊，两头，八足，二尾，共身。占曰：上下无别之象。

　　天枪见

　　二十七日酉刻，天枪出西南，指东北，上下皆锐。初长二丈许，既而长至五六丈，瞥而灭。《观象玩占》曰：“天枪云状，左右锐，岁星缩西南，不出三月主水。”又云：“天枪见则有兵丧。或云主大水。”至夏，果有地震、水发之变。


　　叫魂

　　妖僧雪浪，与黄冠朱凤仙习邪法，江南人章天首、张钱德从之学叫魂术，叫死程氏、程五福二魂，后复叫活。事发被擒，二人供有符咒，书符诵咒，其人之魂即随去，受害者不止一人。总制郎公廷佐请诛之，即俱伏法。

　　太白昼见

　　五月初六日，太白昼见。六月初九日，太白经天，经二十馀日而灭。钦天监上言：金星四月二十五日起，至五月十三日灭，星体微暗，不足为异。然六月所见者，又属何星？按唐懿宗时，彗星出，司天奏是名含誉，瑞星也，请宣示中外，编诸史册。总之，盛明之时，妖不为害，不足讳也。

　　江浙地震

　　六月十七日戌时，江南地震。自西北起，至东南，屋宇摇撼，河水尽沸，约一刻止。翌日，遍地生白毛。两越亦于是日地震。既而北直、山东、河南，皆以地震告。五省同日同刻，真古今异变。

　　淮凤地震

　　淮安同日地震，声若雷吼，行人如立洪涛中。安东县城垣、官署、民房，一时俱倒。地裂水泛，一望成巨浸。巢县、和州、泗水、徐州，庐舍尽塌。桃源、宿迁，震死五六百人。清河、邳州，全没。白祥河地陷一孔，涌出黑沙。赣榆县民，竟无噍类。

　　河堤崩坏

　　先是六月十四日，淮水暴涨。宝应、高邮，石塘俱坏。黑夜遇变，淹死者无数。翌日，浮尸蔽河而下，柳榆高者，仅露其杪。至十七日地震，河堤崩坏，水势益汹涌。济河而上，伊、洛之间，蛟龙突起。黄河董口，水涸沙生，将来运道大为可忧，此谋国者所当蚤计也。

　　山东地震

　　山东自六月十七日戌时起，连地震数次，自北而南，其声若雷，城墙颠仆，文庙亦毁。其被灾地方，济南、兖州、东昌等五十九处。沂州、郯城，死伤尤众。利津、沾化，钟鼓自鸣。莒州马山崩，沿河地中作声，或井中涌出黄沙。又蛟龙群飞，爪破山石，往来路绝，怪异不可名状。

　　北直同日地震

　　北直同日地震二次。又七月初二日暴雨，至初八日乃止。西山复发水，冲断芦沟桥两洞。长新店、良乡、涿州、商家林、单家桥、雄县、献县、任邱以上，俱被漂没，二十馀日水始退。至如唐山、曲周、鸡泽、平乡、钜鹿，地势洼下，九月尽积水尚在，汪洋无际。

　　碑出

　　庐州府庐江县，山裂七十馀丈，现出石碑一座，上四字：“□□臕污。”

　　侏儒

　　大名府滑县有赵人鉴者，顺治戊戌进士，出为邑令，罢归。其人长仅三尺，头面四肢，俱极短小，声音亦微细。县堂别设矮桌，从下望之，如十三四岁童子。亦一异也。山阴傅孝廉德孚为余说。

　　托梦赠赙

　　陆生希倕，华亭人。北游，没于旅邸，家贫不能归。时蔡公士英家居，慷慨好施。一夕，漏将卒，忽梦一人，儒衣冠，进谒曰：“仆云间陆生希倕也，觅食长安，不幸客死萧寺，怅怅无可告语，知公义侠，望垂怜悯。倘骸骨获反首邱，九泉之下，感且不朽。”公惊悟，适同里林子乡馆于蔡，以梦中所见质之，姓名状貌，无一不肖。为之咨嗟累日，厚有所赙，旅榇始得归。

　　叶贡生冤报

　　吴门叶贡生，名襄，社中名宿也。家贫，谒一故交，待之厚。地方有人为仇家诬讼，故人絷之狱。叶札入，乃释之，获数十金以归。后其人实冤，忿恨自系死。叶才下舟，其鬼号冤声不绝，白昼现形，沿途索命。抵家卒。楚人杜濬为文记之曰：“予与姜绮季偶饮友斋，客有述叶生果报事，座客怖失色。绮季独仰天大笑曰：‘此鬼何足道哉！’客问故，姜曰：‘尝见世间贪官污吏，受赃枉法，每断一狱，冤杀数人；每下一令，累死者数十人。积而计之，杀人如麻，必当鬼哭神号，塞彼屋子矣。顾乃满载而归，求田问舍，畜姬妾，广屋宇，曾不闻有某某冤鬼登门索命者。乃独于一穷书生饥驱干谒，偶然误犯，而鬼已随其后，甚矣其不平也。可见贫贱有怨鬼，富贵无冤孽。此等鬼物，不过如阳世之茹柔吐刚、势利小人耳，何足道哉！’一座扺掌称快。予独曰：‘不然，大扺人生世间，不造恶业，上也。苟不幸失足而有冤鬼，则反宜多，不宜少。何则？鬼多则一鬼行而群鬼从，甲乙相问，俱寻某氏，必有爽然自失，无异辽东之豕者。又必有以为我众彼寡，以百千人搏一人，虽胜不武者。又必有以为其多如此，事亦平常，不足深恨者。又必有以为鬼多事多，贵人善忘，辨质烦难，不若舍之者。又必有以为彼既治之，我可坐享，相持不发者。又多鬼之中，必有善鬼从中劝解者。多鬼之中，又有懒鬼，但求省事，参差不齐，致群鬼减兴者。凡此皆救也。若彼踽踽凉凉，仅有一鬼，势不两立，则事可知矣。由是言之，贫贱之受报自苦冤鬼之少，富贵之无报正赖冤鬼之多，况彼冤鬼不恃众而恃独，正有豪杰之概，奈何反比之小人乎？’于是座客更大笑，几脱颐。”予喜其反覆诙谐，故录之。

　　集句

　　集句，唐人亦有作者，然不过偶一为之。明季有泗上施匪莪端教者，名场耆宿，平生不自作诗，一取之唐宋诸家，每一挥毫，络绎奔赴。如《吴门怀古》云：“上方金殿郁岧，却忆吴王古帝朝。小院回廊春寂寂，深帘飞絮昼寥寥。千年城郭名空在，百战山河血未消。衲子不关尘世事，月明夜夜自吹箫。”《赠人》云：“送人卮酒不成欢，竹里行厨洗玉盘。十载乱离知己泪，百年粗粝腐儒餐。风尘荏苒音书绝，桑梓凋零故旧残。客里聊为河朔饮，暂须宾从驻征鞍。”浑成无迹，殊为可喜。《啸阁集》所载，多至万首，亦可谓仅事矣。

　　晚而举子

　　予年四十三，始举一子，逾年疹殇。已绝梦熊之望，猝闻伤心之言，勉置婢妾，十年之间，连获男女数人。夫富贵或可幸邀，所难必者子与寿耳。仆虽功名偃蹇，从无怨尤，念天之待我者，未尝不厚也。古人云：“德业观前面人，名位观后面人。观前面人，每见我不如人，而日励思齐之念。观后面人，亦见人不如我，而日消蹭蹬之忧。”是非通人不足与语此。

　　三冈识略卷五补遗华亭董含著

　　雉雊

　　淮安府盐城县，野雉遍雊。

　　石卵

　　乙巳三月，获鹿县山石裂，中有一卵，大如五斗瓮，重六十斤，按之微软，中有声。遍询人无识者。

　　石陨

　　四月十七日，武林富阳县太平村风日晴朗，忽于巳刻天气晦黑，有大石堕地，声如雷，折而为二，重数百斤。

　　宋莱阳

　　宋观察琬，字荔裳，丁亥进士。其于诗文不多作，然皆有崎历落之致。性倜傥，阔略细故，尤好结纳，相识遍海内，坐客恒满，徵歌命酒，欢笑谐谑，绝去崖岸。即有未经识面者，阑入坐便共对酌，去来不问，亦不复询其姓氏。尝被诬，陷身请室中，几致不测。久之得释，客游吴趣，系艇于六桥烟树之间，偕诸名流分韵唱酬，留连觞咏，动经岁月，意气豪迈，十年不归。求诸古人，元龙豪气，庶几近之。所著有《安雅堂集》。

　　梅生葵

　　张孝廉士绅，庭有古梅，三年不花。一日，老干忽放一萼，状似葵而绝大。识者以为不祥。又有野雉飞入中堂，逐之不知所之。俄而孝廉被病卒。

　　先慈吉祥善逝

　　先慈殷太孺人，性端肃，不妄言笑，虽生长富贵，自处泊然，四十后即多疏食。每晨起，讽《金刚经》三遍，长绣佛，一灯荧然，念诵之声，不辍于口。含若进肉味，先慈呼含而谕之曰：“尔小子毋以三乘为妄，我老必归西方，但愿我佛化身时无疾而终，此其验也。”果于是年六月十八，偶患霍乱，亦无痛苦，翌午，于普门大士成道日，沐浴端坐而逝。逝半日，顶门犹热如火。适有苾刍在坐，闻之大惊，以为彼教所仅见云。华原沈白有《吉祥善逝颂》以记之。

　　众星陨

　　十月十一日四更，有大星见东南，众小星随之，或上或下，倏左倏右。大星陨，小亦随之陨。

　　馀杭赠诗

　　馀杭董孝廉宗城，性磊落，眉目耸秀，每捧手雄谈，四座倾听。曾下第南归，虽当失意，辞气豪上。方自谓拾青紫，绾印绶，驱驰金马之场，腾踏云龙之会，要当前鸣歌钟，后拥郑女，穷奢极欲，以展平生未足之志，故览黄河之簸荡，历大江之逶迤，未尝不击楫高歌也。此志未遂，筮仕得甘泉令，便道过余言别，留诗见赠曰：“昔年文价重燕京，金榜初标第五名。花竹绕庐书满架，对君惭我宦游情。”后竟殁于任。

　　火光亘天

　　丁未正月二十日，昏时，东北有火光。焰焰如焚，旋满西北。居人疑失火，互相奔视，或登高望之，见赤气亘天，逾一刻而灭。

　　黄风黑虫

　　四月初七日，陕西邠州等处黄风竟日，地生黑虫。十七日，陨黑霜。

　　蝗灾

　　五月，淮安各属蝗虫为灾，禾仅存十之四。兴化、海州、赣榆尤甚，飞则蔽天，堕地堆积数尺。至月尽，一半往西北，一半往东南。按盐官董君穀曰：江南素无蝗，昉于嘉靖八年。至崇祯十四年季夏二日，从西南蔽天而至。七月初，其族益繁，大为苗害。不知何据？容考之。

　　云间唱和诗叙

　　楚蕲顾赤方景星，游云间，与余辈数人唱和酬答，得诗百首。楚人卢大参为之序曰：“人生之乐，莫如友朋。友朋之乐，莫如唱和。古之唱和，虽君臣亦有焉，不独朋友矣。《鹿鸣》、《彤弓》，君臣相答，亦曰“嘉宾”，盖略君臣之分，洵乎乐至忘形，同声相应，有莫知其所由然者。丁未秋季，吾友顾黄公扁舟为云间游，诸名下递相赠酬。黄公简余曰：旬日来诸子闻楚人至，磨厉以须，分队迭进，皆劲敌也。某亦时出奇兵以应之，诚不减钜鹿之战，惜吾子未得从壁上观也。余甚壮之，正仆仆行役间，适汇帙寄余，读之深叹，一时盛事，洵在于兹。惟是吴楚相距千里，流共一江，风声意气，自相契符。昔骚赋创作，屈、宋开先，而吴中才士继起。汉有严、朱，晋有顾、陆，江左风流，遂不减菊芳兰秀矣。今乃聚美同时，诚不可无一言以纪。余不惮极力铺扬，于楚人、吴人，终不敢轻分左、右袒也。并题一诗于后云：

　　楚江一水东连吴，才人两地遥相呼。
　　扁舟乘兴适来过，千里访吾循海隅。
　　词坛久许推作伯，染翰落纸风雷驱。
　　此地名材似竹箭，抒华掞藻随雕镂。
　　方欺楚风久不竞，攘臂索战出分途。
　　期会相约猎城内，胜拥九峰及泖湖。
　　美钟诸子并韶秀，吐词多丽咀其腴。
　　决意专伺三鼓懈，捣虚欲夺大将符。
　　故将尊酒时作饵，香莼肥蟹充庖厨。
　　讵知醉后胆愈壮，神为督阵鬼执枹。
　　一任群雄列队进，奋笔洒墨终不枯。
　　咄嗟乎，咄嗟乎，此战甚酣今古无。
　　歌骚千载谁得继，赖君郢词幸未孤。
　　壁上观者谁氏子，范阳之裔大夫卢。

　　叙诗并佳，故录之。赤方又赠余诗云：“历落尚书后，人间说长公。策收身见放，遇啬道尤丰。侪辈行多贵，文章老自工。吟君咏史作，浩气吐长虹。”

　　飓风

　　六月十八至二十日，漳州府飓风大作，暴雨不止，海潮忽涨，漂没者数千人。

　　东村

　　予年来避迹东村，不入城市。岁暮，雪花满野，独坐无聊，适沈生麟携酒至，相与纵谈时事，畅饮极欢。沈即席口占，予和云：“黄云霭□风怒颠，一声孤雁冲寒烟。浊醪不醉絮被薄，正是江村欲雪天。”“雪压茅茨昼未开，一樽相对兴悠哉。肩披短蓑挂双鲫，溪叟叩门何处来。”


　　三冈识略卷六【己酉至癸丑】华亭董含著

　　改历

　　己酉二月，钦天监奏：南怀仁推八年历日，开载闰十二月。夫雨水为正月之中气，既有中气，则此月即为九年之正月，应闰九年二月。通行天下，将现颁历所载闰，不必看。

　　议蠲

　　吴给事国龙疏称：欲救民疾苦，莫若蠲免积逋。盖民力止有此数，经徵完则带徵欠，带徵完则经徵欠，今年所欠之经徵，又为次年之带徵矣。积欠相仍，桁杨载道，亦复何益？请自八年以前，悉行蠲除，则穷黎得生，而皇恩远沛矣。黄门此疏，真救时急务也。

　　白垩

　　吴门朱翰林典，家钜富，其园居产白垩，每季取一次，岁可得百馀石，旋掘旋生，冶坊争鬻之，积资无算。钱氏松枢十九载：山左王冢宰国光，有山地一区，其土结为铁沙，世擅其利。想即此类。

　　产异类

　　海虞孙状元承恩女，嫁戴氏，一产三子，俱非人类：一额有角，一遍体生毛，一兽头四足。才出腹，便大笑不止，母惊死，家人立毙之。

　　无臂道人

　　粤西全州有无臂道人者，少为将，砍去二手，病废，隐居方外。喜学书，以肘夹笔，挥洒不倦，士大夫甚重之。每书款，自称“无臂道人”，卒不言其姓氏。

　　先圣遗像

　　距松郡四十里，曰陈陀桥，积雨基陷，居民运土筑之。不数尺，见一巨碑。众挽之出，石纹驳荦，拭视，乃先圣遗像也，傍列大字五，曰“唐吴道子作”，衣冠带佩，极为古雅。按隋大业中，夫子三十二代孙祯宦于吴，遂家焉，因葬衣冠，并立庙此地。宋淳熙中，有僧掘得宝玉六事，三璧、二环、一簪，皆古物。今复得碑像，士大夫相与迎入青浦学宫。

　　长年

　　赵□谦，闽人，善容成御女之术。年一百六岁，畜数姬，举子女十馀人。京华贵人，争相延致，竞作诗歌以赠之。闻今尚无恙。

　　鬼门关

　　天下山水之奇，莫过于粤西，然地极险僻，兼多瘴厉，故宦游者往往不能穷其胜概。菰城吴太守先，奉使安南，随地有纪。其过鬼门关，题壁曰：“路入鬼门隘，崎岖拥汉旌。翠山蛮雾合，白屋野烟平。树蝮阴天见，林鼯白昼行。词人迁谪地，万古一含情。”太史语予云：安南冠服，颇类中华，束带垂绅，绛袍乌帽，与明无异，但其君臣两足俱赤，则殊不雅观耳。

　　太湖水溢

　　太湖跨三州，纳徽、浙诸山之水，周围八百里。吴江县去湖较近，于六月十二日辰刻，西南风起，水一拥而至，平地高丈许，漂没庐舍，溺者数百人。县令大惊，一耆老白压水故事，取县榜从墙上投水，拜呼曰：“吴江没矣。”水遂退。

　　古钱

　　陕西广阳府东山，有不窟坟。相去数丈，一古墓忽崩裂，中有石室、石床，堆古钱数处，散布四角，总计九百九十九枚，形方，长几二寸，狭上阔下，上有眼，下有方空，刻古篆二，曰“货布”，其式甚古。考太公九府钱，有刀、布诸名，制像立名，俱相吻合，岂即此钱耶？土人云，以之辟邪，最效。


　　负托遇鬼

　　越西王君益朋，由词林转吏垣。江臬卢慎言贪秽狼籍，被劾，行三千金托益朋，求居间。益朋受金而不为之地，竟伏法。是秋，晋秩冏卿。始入署，忽见慎言从内出，责以负托，揪发乱殴，随仆地。呼家人，具述颠末，呕血数升而卒。益朋有弟家居，创园亭，责一匠役，匠愤甚，奋斧劈之，立毙。计其时，即益朋死日也，闻者叹诧。

　　魏柏乡

　　前明进士曹胤昌，楚人，于辛亥季夏往滇迎赠公柩回籍。过楚雄府一村，有农家童子，年十五，卧病在床，闻门外车马声，大呼曰：“此曹石霞也！何故过门不入？”促父往邀。父愚人也，怪其妄，叱之。久之，闻于府正。府正适与曹晤，偶述此事。曹甚讶，竟枉道复至村中觅之。此童大喜，留坐，与叙契阔，并诵曹会卷，深加叹赏。述都中晤语之地，一一不爽。曹惊曰：“得非内阁魏柏乡老师乎？”曰：“然。”问：“何以托生于此？”屡叩不答，良久曰：“我病已剧，今将往粤中某县，兄当偕往。虽然，恐兄少迟赶不上矣。”曹骇别。未几，此子卒。曹扶榇至昆明，寓西寺，亦卒。许观察缵曾亲过其村，闻之甚确。

　　祷雨自沉

　　六月、七月，亢阳为灾，路绝行旅。细林山道士曹耕云，向以术自诩，筑台高数丈，步罡画诀，每日上奏三次。又用黑犬磔血，杂降檀焚之。扰扰半月，日色愈炽。时有僧明愿者，东昌人，俗姓田，披剃马□寺，合掌跪赤日中，不饮不食，望空拜恳，誓愿以身殉。至期，跃入跨塘桥河，自沉死。

　　墨竹

　　墨竹一派，自梅道人后，宣、正间则推夏□，论者谓可比肩元镇，徐渭、王问不及也。迩来画者虽多，鹿城归太仆孙庄，气韵萧疏，颇多古人遗意。庄别号鏊钜山人，性好奇，喜醉后挥洒。尝画巨幅，题一绝贻予曰：“劲节寒姿自性生，飒然笔底作秋声。吴儿只解称朱鹭，柳叶芦苗浪得名。”

　　兵变

　　九月，总戎梁公化凤病故，兵四出为盗，署印侯将军不能制。于十八日，群聚府门索饷。郡守耿继训，少年不知事，以漫语应之。兵遂大哗，擒守殴詈，衣冠毁裂，拥至小教场，两日一夜，不与饮食，备受窘辱。时府藏告竭，计无所出，向典铺贷发，始得释。兵气既骄，肆行剽掠，百姓为之罢市。

　　射虎

　　上巡幸上都，驻跸山海关，分骑大猎，一日获虎二十。上复亲射虎，虎咆哮而前，一近侍奋身当之，虎衔去数武外，置地，坐其上。众共格杀虎，近侍竟无恙。

　　女怪

　　东洞庭有贾人吴继进者，家巨富，继进尤善居积，百货充斥。一日，与客谈，忽空中闻应答声，谓吴曰：“我侪八人，适来托迹，但日办素斋，并呼梨园一部，此外勿烦主人也。”吴唯唯，翌午设席，布灰于地以验之，足迹皆妇人，因呼为女仙。如是累日，吴愤甚，赴张真人府诉之。寂然数日，复至，设席如初。伶人私相语：“我辈真白日见鬼矣！”猝有批其颊者，昏仆于地。群优叩头乞哀，久之作声曰：“姑恕汝。”自是或抛瓦砾，或几案无故自举，或登树颠，或骑屋梁，变幻百出。吴有侄，仅知书，性夸诞，自负大贵，盛衣冠入，厉声叱之，语未绝而头上冠从空中掣去，左臂中一砖，踉跄走。怪鼓掌大笑。内帑悉为徙去，合家苦之而不能禁。予谓吴聚敛无厌，故有此怪，财尽则祟止矣。周孝廉官与吴密，述之甚详。

　　北人不知南味

　　庆历中，学士会于玉堂，偶置生蛤蜊，令饔人烹之。久而不至，检视，则曰：“煎已焦黑，而尚未烂。”坐客大笑。顷莱阳宋琬饮予斋，有海蛳，宋极力啮之，忽攒眉曰：“此物不甚佳，半日止碎一枚耳。”坐客大笑。

　　猛虎行

　　孟道脉者，武昌人，为娄令，性贪而昏，破家者不一而足。又酷嗜龙阳，衙役年四旬以内，及无髭髯者，往往不免。岁馀，耗正供五六万。抚军列状上闻。适于春首获一牡虎，娄民益奇之，以为令岂其牝耶？不然，吾邑素无虎也。楚人杜濬作《猛虎行》以纪之。道脉后拟辟。

　　神火

　　壬子二月二十三日，贵州镇远府，神火自石屏坠下，状如星陨，怪风四起，火飞渡河，官署民居，尽成灰烬。百姓奔避山中，火复炽，虎豹咆哮，尘雾四塞，日暮火始熄。


　　伪碑

　　四川成都府武侯庙，年久倾颓，有宋观察可发者，喜功好事，取一旧碑，伪镌十六字，先一年埋庙下，后托言重修，掘得之，报幕府，拟缮疏上达。适有发其事者，遂中止。碑首列一“亮”字；下有“千一出”三字，言岁在壬也；中有“水月主”，乃国号；“庚不大”，乃纪年；“盖十八”，则自寓其姓；“龙复卧”，窃比于诸葛也。嘻，亦愚矣。

　　凿吴淞江

　　浙江范承谟、江抚马□合疏请开吴淞江。辛亥冬起工，至壬子孟夏告竣，复作闸以备冲击。但沙松水急，随筑随崩，势恐难久耳。时畚锸如云，皆朝廷出钱雇夫，而有司仍照田分派。或业多者贿脱，而穷民反承役，百姓苦之。计费金钱三十馀万。自海公瑞凿后，至是已一百二十年。海公调停允当，不烦国课，不费民财，计日奏功，士民皆追思之。

　　拂水山庄

　　柳是，字如是，吴人，初名杨影怜，流落北里，姿韵绝人。钱牧斋一见惑之，买为妾，号曰“河东君”。为人风流放诞，先生爱之深，不为管束也。捐馆后，族人群起攻之，柳自缢死。予偶游拂水山庄，赋诗吊之曰：“山顶流泉入屋中，回廊曲曲闭春风。邺侯书去空存架，惟见江梅绕砌红。满壁丹青写旧词，朱栏碧树尚参差。燕楼寂寞佳人死，不枉当年赋柳枝。”

　　果报

　　福善祸淫之说，虽不可尽信，然不于身，必于子孙，报应之理，实有不爽者。吾乡李学道愫、徐县尹鼎、陶孝廉、周郡守茂源为孝廉时，郡中一孀妇，无子，挟厚赀，族人欲攘之，讼于官，四君为助。适当计偕，当事委曲从命。妇自缢，临死曰：“生既不能自直，死必有以报诸公！”岁辛丑，李官楚，疽发背死。庚戌仲夏，徐游秣陵，泊舟散步，俄踉跄回，谓偕行友曰：“顷见皂衣人手持勾帖，云为孀妇所讼，视之，我四人名皆在焉，惟李有朱点，云已摄到，殆不免矣！”叩其故，述前事甚悉。急归，腰生一痈，渐大如盂，逾两月卒。辛亥，陶君脑后发一疽，自夏徂秋，旋绕满颈，稍动摇，头似欲坠地者，家人互相捧持，不卧不食者，三阅月而卒。壬子夏，周君亦患腰疽卒。徐恂恂长者，平生无大过；周守括苍，讨论风雅，与骚人墨士日夕唱酬，乃年仅一周，俱罹恶疾。诸君之过，皆出无心，可惜亦可畏也。

　　瑞虫

　　七月，时飞蝗从西北蔽天而来，草根木叶，靡不立尽，独不食稻。半月后，悉向南去，不知所之。农人欢呼罗拜，目为瑞虫。

　　暴风摄寺

　　闰七月，淮安南门外乌沙河西嘴，有祖堂寺，于初四日二更，忽风雨暴作，将寺摄去府西数里外，砖瓦木石，皆从空坠下。

　　陆园胜概

　　当湖有冯孝廉者，家甚富，于郊外营一园亭，竭尽心力，五十馀年始落成，广袤几二百亩。孝廉殁，无子，陆侍御光旭以善价得之。予偶游其地，侍御觞予于园中，曲栏窈窕，修池逶迤，古木苍藤，翳天蔽日。其最胜者曰“桂径”，老桂数千株，夹覆其上，行其中者，巾袖皆染浓香。池中制一舫，客至先命酌，令二童子鼓枻而行，但见小桥断岸，曲折回旋，涧花乍舒，白鹤徐步。又一小阁，供花神十二，于春秋二分设祭，祭毕，邀好事共醉。盖园林之胜，甲于东南矣。

　　二首人

　　八月。华亭砖桥北里许，予家别业在焉。邻人乔兰妻李氏，产一子，头上复生一头，上头差小，止具二目，厥状如胡卢。其父惊骇，以足蹋之，声啾啾，杀而瘗诸野。予目击之。

　　兰亭真本

　　世传《兰亭帖》，唐太宗殉葬。后遇温韬之乱，发掘诸陵，复出人间，流传无定。至明，此帖入会稽张氏。其裔孙名陛者，与予世讲，幸获一见，真昭陵真迹也。后携往都门，辇上诸公，争欲得之，以索价太高，未有售者，复归山阴。今张君已殁，不知此帖又落谁手矣。

　　啸雪庵

　　吴绡，字冰仙，姑苏人，许参政之室也。幼负才藻，善诗画，所著有《啸雪庵诗集》，记其《咏相思鸟》云：“南粤春深花木残，羽衣身暖锦成团。佳名莫与离人说，彩色惟教绣女看。丹实啄来妃子笑，素枝衔去楚臣叹。霜缣拟写相思态，应为伤心下笔难。”《咏双蝶》云：“韩凭夫妇两魂狂，来往栏前亦自忙。晴日试调妆后粉，春风新检舞时裳。飧多芳芷须犹酿，睡稳花枝梦亦香。欲与何人透消息，等闲飞过宋家墙。”见此二诗，其才调风情，不言可知矣。

　　蒋公坐化

　　癸丑正月。金坛蒋公超，字虎臣，顺治丁亥殿试第三人。公性恬静，薄于嗜好，官居清要，邈焉物外，布衣蔬食，有如儒生。时以公事往五台，由武当入川，谒峨嵋山，入伏虎殿，沐浴趺坐，诵佛号数声，留偈一首，掷笔而逝。夫人一生，鹿鹿利名，急流勇退者，已不可得，乃能深究性理，超脱形骸，不意我儒中乃有此人也。偈附于后：“翛然猿鹤自来亲，老衲无端堕孽尘。妄向镬汤求避热，那从大海去翻身。功名傀儡场中物，妻子骷髅队里人。只有君亲难报答，生生常愿祝宏仁。”

　　总河为神

　　朱尚书之锡，治河有功，并有惠政，殁于任，颇著灵显。地方官请肇封，朝议以无所凭据，难加封号。总河王光裕请敕为河神，百姓立庙以祀，至今血食，遂与金龙神并盛云。

　　国祚之久

　　三月。土鲁番国入贡，疏言“臣国蹇遭变乱，不能进献。今地方稍平，时遣兀鲁和际于一千八十三年二月二十八日，远贡方物。”夫国祚之久，周家八百尚矣。自汉以下，多不过三、四百年耳。乃远方小夷，不立年号，止记岁月，一姓相袭，至千有馀年。后黎西国贡狮子，亦称天主降生一千六百七十四年。俱见邸报。

　　知贡举

　　唐宋科制以来，最重文衡，凡知贡举者，必循官序，采文望素优者充之。如唐人诗曰：“三主礼闱年八十，门生门下见门生。”得见本门孙，便侈为仅事。本朝则不然，大约一登翰苑，即可与斯选，往往有门孙之门孙相聚一时者。然或终身不识一面，或相遇如路人。世谊既疏，情分益薄，事虽盛而实则衰，不足荣也。

　　蠲租

　　上以江南苏、松、常、镇、淮、扬六府连岁灾荒，民生困苦，十三年地丁正项钱粮，特蠲其半，计蠲银一百三十四万七百馀两，米豆三万七千八百馀石。

　　灵棋经

　　《灵棋经》，不知造于何人，列唐人一序云：汉留侯受之黄石公，用梓木制棋十二枚，刻上、中、下字各四，掷而成卦。每岁人日，以酒果祭之。考书推辞，吉凶得失，无不奇应。予虔奉二十馀年，即以事叩之，十验八九，胜于向市廛日者问卜多多矣。

　　贪报

　　海昌沈令式为广东学政，颇纳贿。其前任某，亦以贪褫职，诸生环署大哗，某恐甚，念积镪不能尽出，乃贮诸井，覆以巨石，人无知者。及沈莅任，前任公子携两仆来谒，礼币极厚，密告曰：“先君宦赀若干，藏于斯，今来叩取。倘蒙相许，愿分其半。”沈及子建岭欢然迎款，询知金所，毒杀其子与仆，掩尸于井而攫其金，自为得计。及罢归，将抵家，建岭忽见其子突至前，呼号索命。一夕，无故于舟中仓皇自缢。令式惊骇，心复惭恚，不两月相继死。虽有遗金，岂能享哉？海宁耆儒朱襄述之甚详。

　　县令为丐

　　粤东陈鉴，明季贡生。国初选华亭尹，略知书，而险僻无所顾忌，又性喜讪人。以侵粮下狱，僦居松郡，士大夫无与往还者。每至旧役家索饮食，稍不如意，或讦其阴私，或讼之官，人皆畏而避之。或遇于路，以为不祥。至老耄，不能糊口，夫妇相携，行乞于道，年八十，竟以馁死。夫以本邑之官，而即为此土之丐，亦目中所仅见者。

　　亲丧不守制

　　三年之丧，古今共行，一闻讣音，未有不匍匐奔赴者。时江苏藩台某，丁内艰，恋恋不能去，再三恳抚军题留。上谓冢臣曰：“亲丧守制，一定之例。慕天颜独无父母乎？速令难任。”后竟在任守制。又里魏学渠视楚学，首春闻母丧，匿不报，至十月终，犹吉服莅事，被参而归。二人一甲榜、一名孝廉，乃贪位忘亲，一至于此。魏君家世忠义，尤为可惜也。

　　藏镪

　　武林公署前，有颓垣隆起，相传已数百载，不可动，动必有殃。是秋，总戎金固山砺驻节于此，薄暮独坐庭际，见二人，衣一黄、一白，徘徊往来。就视之，心颇异之，命破其垣。凿地丈许，获石函二，重不可举。启视之，一黄金，一白镪也。每笏镌“韩蕲王”三字，金岂韩之后身耶？

　　普陀藏经

　　普陀有《藏经》，赐自内府，牙签锦□，备极华整。伪荡湖伯阮进，欲乞师日本，遣使赍往舟中。有僧湛微者，前自日本来，因与同载。行数日，忽风涛怒号，潮水如墨，有两红鱼长数丈，横墨浪中，鳞鬣俱见，其馀众鱼，出没前后，舟不能进。群拜且祝，急出两国界龙王敕书二道焚之。行向晨，风渐缓。一昼夜漂泊，南去殆数千里，急转帆而行。既抵日本，随行一舟亦到，云并无风浪。乃知此船以《藏经》故也。始，其国闻有《藏经》，甚喜，及闻湛微名，大惊曰：“此僧复来，是速死耳。”因不受，敕护经而归。叩其故，则以湛微曾入天主教也。先是，西洋人为天主教者至其国，国人信之，各授以秘术，自国王及民间闺阃，悉为所乱，一皈其教，死生不易，主者遂肆奸术，纠众作乱，其国大发兵扑灭之。自是痛绝西洋人，设法严禁，于通衢置一铜板，镂天主形于上，凡各国人往来者，必使践踏而过。或衣囊携一西洋物，或带西洋书一册，搜得者，满船人悉诛死。事见张遴白《奉使日本纪略》。

　　诗讽

　　海虞钱宗伯谦益，一代伟人，操宇内文章之柄，一时名流，奔走翕集。晚自号蒙叟，宾朋谐谑，觞咏风流，跻贵仕，享高年，迩来文人，罕见其比。然其大节，或多可议。本朝罢官南归，有无名氏题诗虎邱以诮之曰：“入洛纷纭兴太浓，莼鲈此日又相逢。黑头已是羞江总，青史何曾用蔡邕。昔去幸宽沈白马，今归应悔卖卢龙。最怜攀折章台柳，撩乱秋风问阿侬。”又尝作诗赠歌童入燕，缠绵哀艳。熊侍郎文举和韵以讽之曰：“金台玉峡总沧桑，细雨梨花枉断肠。惆怅虞山老宗伯，浪垂清泪送王郎。”钱见之，不怿者数日。

　　义鹤

　　里中许氏园，有二鹤，其雄毙焉。岁馀，复有以二鹤赠者。孤鹤踽踽避之，不同饮啄。雄者窥其无匹，意挟两雌。孤鹤引吭长鸣，相搏击。夕，双鹤宿于池，则孤鹤栖于庭；其在庭，亦然。每月明风和，双鹤翩翩起舞，嘹唳和鸣，孤鹤寂处不应。或风雨晦冥，寒湍激石，霜叶辞柯，哀音忽发，有类清角，闻者莫不悲之。主人因长其羽翮，纵之去。夫缡□之操，锋刃不能变；□卵之性，寒暑不能夺，可以戒天下之为妇而不知义者。事见陈黄门子龙《杂识》中。

　　金蛇

　　细林山彭宏文，号素云，法名通微，河南汝阳人。母梦一黄冠，食以大桃而有身。及长，传太和张真人炼气栖神之旨趣，遍游中原，至云间，择居此山。明太祖遣中使宣召，值其羽化。命启竁视之，正坐不倚，长爪绕身，特赐号明真子。今山顶有仙冢及丹井。相传其爪甲随风而化，变为金蛇，长三四寸，儿童捕置器中，以供戏玩，亦有封识宛然，倏去不见者。止此山有之，他处无也。

　　麻衣僧

　　明季有麻衣僧，不知何许人，冬夏常被麻衣，人故以此呼之。形状颇异，语默不常，偶发一言，往往有奇验。性嗜酒，每出，路人竞沽以饮之，自朝至暮，未尝见其醉。与名医吴端所者最契，吴密叩其休咎，曰：“汝享年甚永，然终当以兵死。”至本朝，年逾八旬，为乱兵所刃。郡吏闻其异，欲试之，黑夜遣一妓直造其榻，百方抚摩，寂然不动，笑曰：“别人跳不得，贫僧跳得过，速去，毋久混我也！”一旦，谓人曰：“此地不出数年，当罹杀戮之惨，我归矣。”询其所向，竟不答。未几，醉倚西林寺桥而化。众人置龛以焚之。适有人从北来，遇于京口，相与握手慰劳。计其时，即蜕去之日也。盖神圣幻化，混迹流俗。予数岁时，曾蒙其一盼，惜幼稚无知，不能一叩宗旨，至今悔之。

　　异笠

　　陆尚书文宣公有一笠，相传出自外国，非籐非草木，质轻而韧，传五世不坏，竟莫辨为何物。曾孙庆裕，至今宝藏之。

　　三冈识略卷六补遗华亭董含著

　　雨沙

　　庚戌正月二十一日，天雨黄沙。

　　陶广文

　　陶广文，少有大志，负才名，屡上公车，报罢。秉铎天台，非其志也。自以才大被屈，愤懑不平，日招门下士，相与悲歌慷慨，共浮大白。尝携酒游石梁，访金庭之古洞，眺赤城之朝霞，触境自伤，不觉抚膺长恸。恸毕，复咄咄自问曰：“陶生陶生，尔乃遂至此乎！”竟以郁结，疽发于背而卒。以孝廉之才器，自宜立致青云，顾乃屈于卑位，生无万钟之享，死有伯道之痛，岂平生所为，间有不可告人者乎？不然，我不得而解矣。

　　龙斗

　　辛亥五月十八日，镇江月河镇，有龙列阵而斗，暴风骤雨，天气晦冥，沿河民房，倾倒者无数。


　　月下白气

　　十五日二更后，月色如昼，月下白气纷纷，仰望如密霰。

　　乡饮酒

　　古礼有宜举行、有不必举行者。行而不善，不如其已也。即如近日所行乡饮酒礼，古先王敬老尊贤，本朝垂世立训，煌煌钜典，诚不可废。奈当事不推其本，以为此不过奉行故事。有厚赀者，即得与斯典；而德行文章可范后学者，概置勿问也。东村有一土豪陈姓，西郊有一市侩黄姓，二人最微贱，胥以贿得之，虽不敢赴饮，而俨然以大宾自居。地方纵无老成耆旧，亦何至玷辱如此！夫子曰：观于乡而知王道之易。乃对此辈而执觯趋迎，升歌合乐，毋乃轻朝廷而羞乡党耶？可为浩叹也。

　　僧诗无蔬笋气

　　杼山释肇嵋，字雪坡，能为诗，娄江吴祭酒亟称之。尝以四韵见投云：“十载名山见下帷，曾携彩笔上彤墀。灵和柳树垂条日，句曲松风入梦时。著就玉杯追汉相，歌成香草怨湘累。自怜马癖清狂甚，何处林泉寄一枝。”亦喜无蔬笋气也。

　　宅怪

　　余庐北郭三十馀年，室非高明，从无鬼瞰。首春探梅邓尉，半月归家，人诉有鬼患，不信。既而怪异迭见，大约有声无形，傍晚即歇，垂晓复作。颇惮余，偶一他适，即出为患。至孟夏，怪始绝。未几，丧一子二女。侄孙治家亦然，随丧二女。闻青溪诸进士嗣郢家其祟更甚，失一长子。总之不祥之徵也。然禁城内外，青天白日，鬼魅横行，岂正气伏藏，而阴邪遂肆狂逞耶？

　　相地

　　凡风水之说，莫盛于江西，然读《青囊》、《海角》、《狐首》诸经，其言曰：“行因势起，聚因势止。起为来龙，止为坐穴。”又曰：“鼻颡吉昌，角目灭亡，耳致侯王，唇被兵伤。葬龙之腹，必后世福。伤其胸胁，朝穴暮哭。”考经按词，寻龙察脉，其理茫昧，盖有不尽然者。迩来谷阳范氏贯玉，世承家学，且居心纯正，人不敢干以私。有某公子售地，一富商欲得之，公子以百金私嘱。贯玉曰：“地果吉，何用酬？否则百金无庸也。”亟反其金。其以诚行术有如此者。今其子钻、汧俱有文，能继其业，抑亦为善之报也。

　　郡中艺事

　　本朝来我郡以艺著者，书学则有曹思邈、钱穀、沈楫。钱、曹皆名宿，而结构精劲，当推钱第一，晚年名益重，求书者户常满。丹青则有韩旷之山水，丁汉公之传神。韩落笔苍老，饶萧散之姿。丁年甚少，每遇得意，辄复神似。医术则有金时榆、章旭，幼科则王西月、王霁云、曹叔明。金擅时名，章遇奇疾，往往见效。刘叟自迩善风鉴，亦十得六七。手谈推张生吕陈，大江以南，擅国手之目。琴师则有金生德宏，然其人伧父，不堪相对。后起纷纷，俱不足道也。

　　自题行乐图

　　“噫嘻董生，曷为而髠？不缁不黄，不贾不耕。泛泛中流，若梗与萍。口无戈矛，胸无棘荆。一丘一壑，载浮载沉。知我者谁？图中之人。每相对而如语，庶与余兮结邻。尔嘲我为芦中之穷士，我亦笑尔为纸上之白民。”

　　吕道士

　　吕道士者，关外人，传五雷法，能劾鬼怪，凡病家延之，其病立起。兼多艺，以伎游人间。余赠以诗云：“瓢绾青螺髻，绦悬碧玉环。近从关外路，来往浙西山。橘实垂秋井，松花落钓湾。降真焚鹊尾，礼斗夜方还。”


　　三冈识略卷七【甲寅至戊午】华亭董含著

　　龙阵

　　甲寅三月十四日，长淮卫运船三十四只，泊京口。傍晚，大风起，雷雨交作。至十五辰刻，始息，仅存八艘，十四艘被风浪打碎，人米悉漂没，其十二艘寂无下落。又润州木排一带，失去无踪。据焦山僧云，俱被阵龙摄入海中矣。

　　众谋筑舍

　　自癸丑滇黔兵起，处处告变，兵食两绌。举朝急欲谋足食足兵之策，奸人窥伺意旨，竞为诬妄。于是有以开矿之说进者，如河南民张吉庚等是也。有以窖藏之说进者，如河南民傅兴隆等是也。有以地不爱宝之说进者，如山左民称银矿累累，可取以助军饷是也。有言以诡言奇计可以攻敌者，如江宁妄人献兵策阵图是也。有欲设计诱敌者，如旗下知县刘国翰是也。有进足兵之策者，如给事黄运启欲将商贾、农民尽编为兵是也。有以丈量之说进者，如御史刘安国是也。究之呓语纷纷，有同儿戏，幸庙算优长，出奇制胜，不然，天下从此多事矣。可叹也。

　　绘图御史

　　蒋御史伊，慷慨负直节，假满还朝，以民生当恤、士气当伸，绘十二图以献：一为难民妻女图，二刑狱图，三寒窗读书图，四春耕夏耘图，五催科图，六鬻儿图，七水灾图，八旱荒图，九观榜图，十废书图，十一暴关图，十二疲驿图。皆切中时事，真今日之朝阳鸣凤也。

　　哭友

　　沈浩然，字雪峰，少号高才生，后薙发从浮屠氏。性情恬淡，工书善诗文，风流儒雅，古道照人。以久历险阻，故年未艾而衰病侵寻，寓郡北之善应庵，未几卒。良友云亡，知音邈绝，口占二诗以哭之云：“廿载江湖欲避名，破巢遗卵可怜生。闲来重觅高人迹，惟见群乌绕寺鸣。”“多病怜君带孔移，麦光新寄药奁诗。钟期死后琴声绝，白首交情更属谁。”庶几歌以当哭矣。

　　口舌报

　　吴中袁于令，字箨庵，以音律自负，遨游公卿间。所著《西楼记传奇》，优伶盛传之，然词品卑下，殊乏雅驯，与康、王诸公作舆儓，犹未首肯。其为人贪污无耻，年逾七旬，强作少年态，喜纵谈闺阁事，每对客淫词秽语，冲口而发，令人掩耳。予屡谓人曰：“此君必当受口舌之报。”未几，寓会稽，冒暑干谒，忽染异疾，觉口中奇痒，因自嚼其舌，片片而堕。不食二十馀日，竟不能出一语，舌根俱尽而死。

　　松酿

　　尝见宋人小说，载云间酒最淡，有小词云：“浙右华亭，物价廉平，十文钱买得三升。打开瓶后，滑辣光馨，教君霎时饮，霎时醉，霎时醒。听得渊明，说与刘伶：这一瓶约迭三斤，君还不信，把秤来称，有一斤酒，一斤水，一斤瓶。”彼时华亭尚属里，想宋时如此。迩来居民取泖水为之，清洌无比。又有名“刘酒”者，凡燕会及享上官皆用之，不减惠泉醇醪、虎邱三白，可以一刷此诮矣。

　　死作阎罗

　　钱氏《狯园杂说》：万历丙午三月十六日，陈中丞用宾开府黔中，时因夫人病剧，医祷罔效，设坛召乩仙。仙自称金碧山神。问：“病可愈乎？”答曰：“本欲为夫人请命，奈冥王新即位，法甚严峻，无路可救矣。”问新王为谁？曰：“江南常熟人，即春官侍郎赵公用贤也，今为第五殿阎王，十五日莅任，按察人间善恶，公尚未之知耶？”书毕寂然。中丞惊愕，心念侍郎系同年，请告归里，闻尚强壮，安得有此事？俄而夫人卒。越三月，阅邸报，知侍郎果以三月十五日捐馆，始信山神之言非诬矣。谢氏《杂记》，亦载此事。侍郎立朝，矫矫风节，死为地下主者，固宜尔也。公为予妻曾祖，彼族虽共传此说，而实未详颠末，故识之。

　　弑逆

　　乙卯。马公绍曾，平湖人，官少司空。子肯堂，幼不率教，及长，贪横无忌。邑令倪君，适为予言：除夜，有良家女经其门，色颇艳，逼入行淫。不从，以刀划其乳，立死。又奸一仆妇，微不顺，即执两足倒掷下楼，颅骨俱折。每岁数人，吏不敢问。其祖封翁曾卧病肯堂斋，遣两奴挟之出，曰：“毋死我室也。”翁愤恚，一恸而卒。公因此宦兴索然，告假归。肯堂悖逆弥甚，田产宦橐，悉为所夺，郁郁不得志。一日他适，以白金数十两授爱妾王氏曰：“我有急需，汝可藏以待用。”肯堂侦知往索，不与，怒詈曰：“吾父尚不敢违我命，汝何为者？”呼仆去袒服，痛捶之，攫金去。王氏自缢，未死，适公归，愤甚，独步书斋，踟蹰半日，饮卤汁半升，肠裂而卒。县令陕人陈孚宸者，欲寝其事，公之弟及妾鸣鼓讼冤，合邑哗然不平，欲截去鼓楼一角。上司闻之大骇，提至省城，论如律。肯堂于狱自杀。窃怪弑逆大变，代不恒有，乃出自世禄之家，殊不可解。相传公贫时，与一尼结欢，于神前密誓，苟富贵，以侧室处之。后惧物议，竟负前约。尼畜恨服卤而死。逾年，公生一子，即肯堂也。时薄暮，见一少尼踉跄向内，随觅无所睹，而婢报已举子。公忧疑不决，欲溺之，夫人力争之而止。及长，事母少尽子道，而独逞逆于父，实冤报也。

　　炎雪

　　六月十三日，海宁县下微雪，色赤。朱司礼嘉徵作《炎雪篇》以记之。

　　画虎

　　吴孝廉康侯，字铁庵，城人，善古文词。性任侠，负气节，里中有不平事，不惜奋身以直之。尝闭户学画龙虎，遂臻其妙，四方争求之。后为武康令，山中多虎，欲审其形状，亲自往射，几为所伤。曾写扇面贻余，并题曰：“咄乎白头何雄视，写出霜亳掣电紫。双瞳夹镜光透纸，寒木叶下纷纷。醉中惊起李将军，一矢射落西山云。”笔墨晻暧，辞句历落，余至今珍藏之。

　　胥主政

　　建业有胥主政庭清者，好为大言，作诗每自诩曰：“吾落笔烟云，堪与少陵媲美千古，馀子辈安足数哉！”因名其诗曰《胥工部集》，欲与杜为敌，镂版赠人。阅未终篇，不觉失笑，乃知“李赤杜荀鸭”，古今未尝无对也。四方士大夫争取其集，藏贮箧笥，以为笑资。

　　绣江集

　　范树□，名彤弧，上海人。为诸生，以博雅自负，喜游贵人之门。沈阳有同姓为显官者，致政归，策蹇从之，每对人称家衮不绝口。尝著《绣江集》一卷，网罗见闻，纂集轶事，秘甚不轻示人。然中所载多有未确，顾乃诬证旧事，诋毁昔贤，求其立心，大伤锲薄。即如王新建之道学、徐文定之相业、顾正心之义侠，皆不能免，然则善真不可为乎？斯直《碧云》之流亚也。又曾记先祖少宰公力致高道素之死，此时思陵甚怒，高自取死法，与他人何与？且先人天性不饮酒，官京邸二十馀年，寓中惟携一婢及仆从数人，歌舞之说，毫无影响，即此一事，已足见此集不足据矣。余不可以不辨。

　　神女辨

　　明张应登《巫山神女庙碑》曰：巫山神女，宋玉为襄王赋之，谓其能入怀王之梦。盖玉以王溺于细腰，神其说以中之，无是事也。然则山果无神女乎？于传有之。禹继父治水，东造绝迹，西延积石，南逾赤崖，北过寒谷。有所滞，必召神问之。凿岷江，立瞿峡，千岩万壑，联络千里，乃仰天啸叹，俄见神人，状肖美女，自空而下，授玉篆灵符，且命其臣任章、童律等六人，为禹翼助。及奠分山川，告厥成功，还至巫峡，思神女助力，询于童律。律对曰：神乃帝女瑶姬，云华夫人也，瑶姬，西王母之女。云华夫人，助禹治水者，见范成大《吴船录》。封于巫山之麓，或为轻云，或为霏雨，或为游龙，或为翔鹤，既化为石，复化为人，千变万化，不可殚述。庙在县东三十里许，十二峰南、飞凤峰之麓。阶下断碑，有“地平天成，权舆于此，功被我民”之句，旧字如南岳禹碑，汉晋人以今文书之者。是禹以成功而始祀神女，其来已远。宋治平中，诏葺庙宇。元丰中，敕号游真。土人疾病则祷，天旱则祷，祷则应。嘉靖十九年，中丞李公毁之，毁玉言之神女也。后制宪王公乔龄复之，复禹祀之神女也。一神女耳，知玉不知禹则毁，信禹不信玉则复。嗟乎，宋玉则说怀王之梦，襄王则想宋玉所说之梦，吾侪可复说宋玉所说之梦乎？

　　附十二峰：

　　一望霞，二翠屏，三朝云，四松峦，五集仙，六聚鹤，七净日，八上升，九疑云，十栖凤，十一登龙，十二聚泉。

　　异形

　　平生所见异形：山左一贩枣客，长丈馀，首几及屋梁，每出，儿童噪而随之。吾郡一僧，年可四十许，身不满二尺，一人承之以盘，沿街乞食。燕市一叟，眼毛长数寸，蓬松围绕，掩覆其目。江宁见一人，足背反，向后而行，步如常人。乃知古所称“三耳秀才”，抑或有之。

　　钟自鸣

　　宁波府新建庆云楼，中悬巨钟。五月初四夜，不叩自鸣。百姓哗言寇至，郡守设醮以禳之。按，明隆庆时，燕河营真武庙钟自鸣。又平阴县门内有钟，不叩自鸣。后亦无他异。

　　梅菊夏开

　　仲夏积雨天气，乍寒乍暖。我乡黄菊遍开，又予老苍头家腊梅亦放数朵。里人卢元昌以诗记之曰：“灼灼榴花赛火垂，绿荷如盖挺新池。那知群卉趋炎日，冷眼偷看各一枝。”

　　甘露

　　予书斋前芭蕉，五月结蕊，大如升，花开类荷，瓣作黄白色，茎长二尺，上缀青子百枝。每放一簇，瓣中花心二十馀囊，末贮清露，其甘如饴。开至八月，每旦采数十囊。所结子不及成实，旋就萎落。蕉生甘露，处处有之，而江南绝少，予十许岁曾子旧宅见之，今复再睹焉。

　　鳖中儿

　　总戎梁公进鳖羹，庖人剖之，中有一小儿，长三寸，肢体俱全，亟弃去。松人闻之，竞绝此味。或云，鳖中往往有之。又言，鳖交水面，窥见过往舟中人形，感而肖其像。恐亦未确。


　　止谿

　　朱推官嘉徵，字岷左，海宁人，授蜀中理官，罢归，筑圃止溪，人称为止谿先生，夙负才名。予偶赴湖山之约，得交于先生。时年老矣，谈吐如涌泉，性傲兀，目中无当意者，独倾倒于予，若以为可与言者。吾何以得此于先生哉！其平昔所结撰，皆艰深幽峭，古致佶屈。尝汇晚年著述，问序于予，予踟蹰良久，而先生已殁。吾负诺矣。一门父子姑媳皆能文，俱有诗集行世，亦一奇也。

　　神医

　　予年甫十一，患腹痛，百药罔效，四十馀日粒米不能进。适秦景明昌运自远归，惊曰：“若迟半日，则不可为矣。”一剂立愈。其方用人参一钱，石菖蒲二钱，煨姜二片。诸医力争痛无补法，乃药甫脱口而痛止。

　　濑中集

　　毛大可甡，负奇才，避仇走四方，自言当以客游老。所著《濑中集》，词采艳发，一时纸贵。尝缄诗寄予云：“自别云间去，三年渡汝溪。蒋亭方二月，吾忆董胶西。蕙草春前寄，风醉后题。双缄思不尽，长使角巾低。”后改名奇龄，举博学宏词，入翰林。

　　鬼谴

　　海盐张维志，居言路时，军饷告匮，上言地丁一两加徵三钱，可多增饷数百万。其客武林陈生具草，由是漕米白粮，一例加徵。张积金如山，自顾无大损，而清修自好者皆仓皇无措，于是怨声载道，即辇下诸公，多有以此咎之者，心颇惭悔。一日晨起，忽发狂披发，以首击柱，血肉狼籍，家人競持不能止。良久呼曰：“鬼卒至矣！”匍匐入床下，扶起，已呕出心肺而死。陈生年老，止一子，亦同日暴死。识者以为有天道。

　　宅祟

　　张孝廉诰宅，一日晨起，觅履不得。既而家人履俱失去。启户索之，庭有银杏一株，高数丈，履悉倒悬其上。张惧，亟徙去。

　　鹧鸪天

　　孝廉张砚铭渊懿，性不与物竞，工填词，所居近西郭，一水环绕，种花养鱼，萧然世外。善饮酒，能终夕不醉。予时常过从，恍如桃源中人。生日，作《鹧鸪天》云：“负郭田园五亩馀，数株高柳映清渠。腰镰薙草鱼支俸，手锸栽花鸟僦居。斋字拙，谷名愚，尽教魂梦到华胥。日长自有消闲诀，三尺纶竿一卷书。”其旷达之致如此。

　　长夏十友

　　节届三伏，溽暑特盛，苦无避炎之地，幸有十友为伴，稍破寂寞，因各赋一绝：

　　“巧匠琢青玉，瘦骨涵冰霜。客来聊坐隐，双臂生秋凉。”【石几】
　　“此君绿玉姿，潇洒抱劲节。高枕北窗风，梦踏峨嵋雪。”【竹榻】
　　“斗室谢尘鞅，卖身充佛奴。妙香袅石鼎，日夕盘双趺。”【蒲团】
　　“玉槃供怪石，搜奇剔秽滓。照影光参差，恍映潇湘水。”【怪石】
　　“玲珑戛寒玉，长夜共反侧。藉汝伴孤眠，肥婢无颜色。”【竹奴】
　　“薤叶纹如水，欹斜面面寒。将身化蝴蝶，无梦到邯郸。”【方枕】
　　“无钱买缨笠，笋箨裁作帽。茫茫细雨中，尽日持竿钓。”【箬笠】
　　“山翁赠新□，蟹眼翻幽泉。久抱卢仝癖，支垆手自煎。”【瓷瓯】
　　“芭蕉剪作扇，弄影何团团。那许纤尘染，虚窗六月寒。”【蕉扇】
　　“孤根托岩岫，携手度炎夏。萧散宜幽人，无劳比王谢。”【棕拂】。

　　鸟船

　　八月。敕下江南造鸟船一百号赴洞庭，状如飞鸟，长十一丈五尺，阔二丈四尺，深一丈七尺，桅高九丈五尺。宜兴山中九真庙，祀女仙九人，傍有古树，其叶每年一易，大数十围。方巡道国栋议取之，夜梦九女入室，素衣冶容，若有所诉。方不为止，督工往伐。忽一白虎突出，欲攫方，方惊仆。一典史跪曰：“大王为山君，必有灵爽。方公奉朝命而来，事非得已。幸勿加害。”虎徘徊回顾，咆哮而去。方归即病，日遣人诣山致祷，竟不起。又虞山妙清寺有古榆，枝干凌云，夜有光怪，县官遣丞往砍。斧始下，喷血如注。众牵置舟内，树忽自动，俄跃入水，舟遂覆，匠役同日死者数人。众以钜索挽之，转入泥底，重不可出。楚中诸帅，托言进剿，欲以此支吾岁月，徒费金钱，可惜也。

　　再举乡试

　　九月，再举乡试。时秦、闽诸例纳赀者，许列名太学，及补入各省红案，特行乡试以酬之。五十二年癸巳岁，恭遇皇上六十万寿，特旨开科。是年二月乡试，以五十一年岁者作科举入场，会闱殿对，皆在秋。又五十三年正科，上又谕，武生能文者，一体入文场考试，文生有武事者，亦应武闱。此皆皇上优士之特典也。

　　除妖

　　十一月二十七日，有妖人于海子口建土城一座，分八门，上列旗号。十二月初四，攻破之，获草人五十馀，皆持弓挟矢，又得活马数匹，不见一人。见邸报。

　　魏公直节

　　魏公象枢，山西蔚州人，立朝抗节，守正不阿，慷慨敢言，不避嫌怨。官都宪时，极言天下事。时有廉令陆陇其，任嘉定县，洁己爱民，为巡抚参革去，贪吏刘某、曾某，反入荐剡。公大不平，上章争之，言“朝廷鼓励人才，澄清吏治，惟恃赏罚耳。乃廉官贪官，参处同例；尽职溺职，保荐无分，何以昭劝惩、示儆戒乎？若下官可以欺上官，则上官可以欺君上，上下相蒙，使廉吏灰心，贪风日炽，臣不得不鳃鳃然虑之也。”又言：“考校一官，风教攸系。天下最为不平者，孤寒无进步之路；天下牢不可破者，科场多昧心之人。乞严加申饬，大破积习，于以肃官方而励人心，士风民命，庶其有瘳乎？”抚今之事，读公之文，可为叹息流涕者也。

　　丑令

　　华亭尹南公梦斑，松民俱称“南驼子”。长不满四尺，胸高一尺，背突肩耸，见者无不匿笑，而为人廉明正直，所谓圣贤聪明之心者耶？

　　吴太守

　　吴太守绮，字园次，广陵人。出守吴兴，性潇洒，喜交游，酷嗜诗酒，不善居官，亦不善治生产。被放归，家贫，颇事干谒。夏日，偕诸名流过予小集，分韵赋诗，成一律云：“黄雀风清夏屋渠，董帏初启劝投壶。主人自为开三径，词客从来在五湖。银管分题传野鹤，玉盘行馔斫江鲈。披襟此日如秋爽，不信招凉别有珠。”坐客为之搁笔。

　　气感

　　娄县民何璧，女许朱氏子为室，年俱十九，虽两相慕，尚未配偶。一日，朱子来候，适值女以手抚其腹，遂有娠。二家俱小姓，不以为意。及产，有声蓬蓬，自腹中出。少顷腹平，惟虚气而已，盖气感也。尝阅《耳谈》载，吴聘君母居江右，父官京邸，同夜梦相姤而孕，聘君相传以神交而生。不觉发笑。后与弟争产，指为非兄，交讼于官。按《洗冤录》，亦有气感，无神交之说。古人云，思女不夫而孕。然乎否乎？

　　彭祖横死

　　上海张主政宸，年垂耳顺，自矜工容成之术。有仆妇美而荡，闻之不信，于是刻期相嬲。一接未久，张精溢而卒。昔彭祖七百七十九岁，犹惧不寿，日讲秘方，晚娶郑氏，以妖淫败道而卒。彭尚横死，何况馀子？记之以博一笑。

　　势利

　　海昌杨中丞雍建，初权亚相，邑令某趋谒，屏舆从步行至门，礼数极恭。未几，转黔抚，令复往贺，鸣锣清道以过之。有为诗粘于县壁以诮之云：“势利官情势利交，掂斤簸两也徒劳。内台外抚俱天眷，一样铜锣两样敲。”令见之，愧汗而已。

　　葬友

　　诗人殳丹生，字山夫，垂老落魄，往来吴越间。晚寓枫桥，受知于锡山令吴公兴祚。后以贫死，公时开府七闽，闻之恻然，遣人葬之寒山寺侧。予偶过其居，题诗壁间云：“老死寒山古寺东，诗人飘泊叹途穷。故交万里收遗骨，薄俗犹存挂剑风。”

　　以数为名

　　近阅邸报，见有均房总兵四十六者，以数命名，莫解其意。及览元、明诸史，有元将军五十八、六十八，监察御史五十九，参政七十九，尚令卿七十六，与此事同。

　　古书难据

　　《空同子?化理篇》曰：“松桧不栖蝉，江南不产荆棘。”我乡荆棘，随处皆是；余庭前有古松一株，亭亭独峙，已五十馀年，每至秋初，蝉声聒耳。不知李梦阳何以有此说。

　　长短大小不侔

　　春秋长狄侨如，身横九亩，断其首而载，眉见于轼。以九亩之身而首不及数尺，何身之大、头之小乎？卫灵公臣公孙侣，面长三尺，广仅三寸，何其长而狭乎？秦襄王时，宕渠郡献长人二十五丈六尺，得毋太长？汉武帝时东郡送一短人，止七尺，无乃太短？此皆形容之过，理所必无，不足信也。

　　三冈识略卷七补遗华亭董含著

　　泽州寄诗

　　余蒙泽州夫子总宪陈公赏拔，自伤赋命穷薄，暌违以来，久未获亲承绛帐。曾以小诗上献，有“蛇雀尚知酬主德，国恩师谊两茫茫”之句，公为之怆然，随有诗题便面见怀云：“九峰问讯近何如？数子飘零十载馀。万事黄金输负贩，几人白首老樵渔。君今海上求仙药，我欲山中葺敝庐。何限塞鸿凄断处，江流西上忆双鱼。”每临风展读，殆不禁泪下沾襟矣。

　　暴雨

　　八月初四日，暴雨自午至酉，沟渠皆溢。时适县试士，俄顷衢巷堂皇，俱成巨浸，生童泅水出，有几至溺死者。民家或坐几上，或伏屋角，竟夕一炊。翌日水方退。

　　怪鸟

　　乙卯三月，郡城每夕闻鬼哭声，甚凄切。或云此名城嚎。或又云仿佛见怪鸟，遇夜即啼。于是西关居民竞鸣锣炮竹以逐之。


　　瓜异

　　闰五月，东关民家李生黄瓜，三十保黄瓜生茄。

　　石碑

　　十五日，衢州鸡鸣山忽暴风骤雨，雷电交作，山□然劈作一穴，现石碑一座，上有五字，曰“□□□□□”，人莫能辨。

　　山矾生菌

　　陈仁玉《菌谱》，遍录松菌、竹菌诸名。厥产不一，余庭前山矾一株，枯半载矣，根间忽藂生菌，旋摘旋生，烹之香甘松软，美不胜言。

　　乖龙

　　丙辰元旦，有龙见于东南，黑云，逾时而没。余记以诗云：“丙辰春王之一日，有物蠕蠕霾雾坼。赤光坱圠鳞爪张，倒吸江湖几千尺。儿童奔叫瞪半空，一龙夭娇随群龙。此时阴寒蛰海底，蚤出毋乃欺天公。扬髯簸□驱列缺，水怪旜牌纷布列。马衔腾踏天吴惊，忍使穷黎尽鱼鳖。春来雨脚历乱吹，入夏不止愁疮痍。豢龙自是吾家事，便欲乘云一问之。”

　　京师异风

　　五月朔，钦天监争日食未决，登观象台看验。忽天气晦黑，有大风从西山来，势极猛厉，飞沙拔木，震动天地。前门、厚载门一带，房屋六畜，俱被摄去，居人死伤无数。有男妇数人，卷入半空，掀翻撞击。□极巨者，从空移去数丈。芦沟桥民，吸堕前门内。远近奔骇，日食竟未及验而罢，自来风变所希有也。或谓龙斗而然。又云，隐隐见天半有金甲神二，手执红旗，摇空中，风随之而起。好事者因刊图以纪其异。

　　星陨为石

　　初九日，青浦县瓢湖地方，大星陨，堕地有声。居人争掘之，见一石色黑，手按尚热，秤之重十九斤。击碎以刀摩之，火光四射。

　　沈阳水发

　　六月二十九日，辽阳、沈阳河水发，沿河一带，悉被冲没，居民有淹死者。

　　儒释合旨

　　《楞严》七处徵心，谓身内，身外，潜根见，内外随合，中间无着，此七者，世尊与阿难反覆指示。求诸真际，旨极微妙，然不过欲破其妄心，妄除而真者自见。《中庸》“诚则明矣”四字，足以尽之。何者？诚则尘缘不杂，明则返清净体，而光明洞照，一切皆空矣。至下文云，凡因果世界，微尘因心成体，以及五阴、六入、七大诸说，种种开示，又即“不诚无物”之义，与吾儒未尝不合也。

　　沁园春

　　余年五十，始见白髭，偶阅宋玉叔琬《沁园春》，似谐似讪，不觉抚掌。其词曰：“叹息吾衰，两两三三，霜雪盈颏。怪素丝若练，偷描病态。银茎如戟，硬作愁媒。面目生疏，主人讶客，何所闻而不速来。还防汝，入宫见嫉，朋辈嫌猜。况逢贝锦蚊雷，更颠倒雌黄蛇与虺。叹黑云突起，九阍难叫；青蝇欲吊，只影堪哀。不自我先，不自我后，汝乃乘危利我灾。炎凉态，笑星星髯也，果小人哉。”语气似辛稼轩，而滑稽过之。

　　长爪

　　松陵董翰林□，字方南，姿度恬雅，品质清粹，少年登科，谦下如寒士，对之鄙吝俱消。其两手指爪，俱长数寸，计偕时往反驱蹇卫，从无损折，饮食起居，较他人更便。涵养之醇，不言可知。昔人称李昌谷长爪通眉，方南气识，殆过之远矣。

　　元旦雷

　　丁巳元旦，四鼓震雷，达旦方止。既而雨雪大作，路绝行人。

　　星陨有文

　　十月初七日，更馀，京师人见大星自东南流入西北，大如斗，白气环绕，从上属下，堕顺天府怀柔县内，状类人首，上有星斗篆籀之文，人莫能辨。

　　地震

　　戊午四月初五日，未刻地震，窗户动摇，头目俱眩。

　　狮子

　　五月，西洋国贡狮子，厚赐其使本多白拉等，遣归。

　　刑戒书

　　我郡一宦家子，杖杀一婢，二婢惧而自缢。身受奇辱，其鬼现形，昼夜号冤，敲窗捶壁，变怪百出。止一子，数岁，白日为鬼所杀。因思吕叔简有《刑戒书》数则，真千古格言，为人上者不可不录一通于座右。特识于此：

　　五不打：老不打，幼不打，病不打，衣食不继不打，人打我不打。
　　五勿就打：人急勿就打，人忿勿就打，人醉勿就打，人随行远路勿就打，人奔走喘息勿就打。
　　五且缓打：我怒且缓打，我醉且缓打，我病且缓打，我见不真且缓打，我不能处分且缓打。
　　三莫轻打：生员莫轻打，上司差人莫轻打，妇人莫轻打。
　　三莫又打：已拶莫又打，已夹莫又打，要枷莫又打。
　　三怜不打：盛寒酷暑怜不打，佳辰令节怜不打，人方伤心怜不打。
　　三应打不打：尊长应打，为与卑幼讼不打；百姓应打，为与衙役讼不打；工役铺行应打，为修私衙，或买办自用物不打。
　　三禁打：禁重杖打，禁从下打，禁佐贰捕快非刑打。

　　吕君此书，真仁人之言，可补律法所不逮也。

　　夏雪

　　七月初四日，沪渎地方，忽下微雪，行人以箑承之，颇有积者。

　　天鸣

　　八月初八日，东南天有声如汤沸，或云如海啸声，自戌初至亥末始息。《五行传》曰：“天鸣有声，百姓劳形。”《观象玩占》记晋大兴二年、陈大建十三年、隋开皇二十年，俱有此异。

　　禾变葱

　　福州府闽清县田中禾稻，间变为葱，见邸报。时吾乡亦霖雨伤稼，予作《秋雨谣》曰：“夏旱何久，有禾不得出。秋雨何多，有谷不得入。瓶欹仄甑已空，哀吟无计笺天公。望庚聊慰愁，看丙莫浪喜。阴风来从东，复见日北珥。西城豪客金满床，东村富翁粟满仓，祝天愿天雨不止，一石幸增十石价，便可拖金纡紫扬辉光。有客对我笑，劝我勿怨天。有田尚无米，何况君无田。吾闻岭峤之间方格战，百姓无多戎马遍。悲哉一死终难逃，种稻成葱事尤变。君不见，福州府，闽清县。”

　　河豚宜戒食

　　沪渎包明经尔昌，将赴廷试，亲党相聚饯送，因设席以款之。日午客未至，尔昌馁甚，适厨间烹河豚，先进一脔，随具衣冠出揖客。初觉一手麻木，既而遍体皆麻，急入内，脱一靴未竟，腹胀肠裂而卒。河豚遇毒，往往闻之，若包氏则目击者。宛邱张耒云：“橄榄至宝丹，俱解河豚毒。吴人悉不论，直云用不洁。”今吴人未有不用橄榄者，张不知妄说，可发一笑。

　　麒麟

　　江西袁州府，山村牛产麒麟，有红雾覆罩，遍体生鳞。村民不识，锄杀之。

　　食犬报

　　吴门定光寺僧某，性淫毒，不修戒行，靡恶不作。平生喜食犬，所杀无算。一日，忽得疾，口作犬吠声不绝，数日死。尝读《楞严经》，言菩萨元制食三净肉，谓不见为我杀，不闻为我杀，不疑为我杀。今复益之以二：自死、鸟残，令比丘得食五净肉，此肉神力化生，本无命根。又曰：净肉除人、蛇、象、马、驴、狗、狮子、狐、猪、猕猴十种，馀俱可食。然则于世间味，竟无所不食矣。使后之缁流得以藉口，皆菩萨为之作俑也。

　　粘诗相诮

　　海昌杨中丞雍建初擢亚相，邑令某趋谒，屏舆从步行至门，礼数极恭。未几，转黔抚，令复往贺，鸣锣清道以过之。有为诗粘于县壁以诮之云：“势利官情势利交，掂斤簸两也徒劳。内台外抚俱天眷，一样铜锣两样敲。”令见之，愧汗而已。陆翼王元辅说。

　　古语

　　古语云：奔竞者不愿黜而黜至，赌博者不愿贫而贫至，庸医治疾不愿死而死至，醉饱房劳不愿病而病至。余以为，贵者不愿危而危至，富者不愿辱而辱至，高亢者不愿谤而谤至，筹算者不愿愁而愁至，有子不教不愿覆亡而覆亡至，多畜俊仆不愿淫乱而淫乱至，此又事势之必然者也。

　　昼夜变易

　　《南唐书》曰：“卢文进陷契丹，出猎，当午，晦如夜，星皆见。土人曰，此名笪日，不足异。”是昼变为夜也。《齐地记》曰：“东莱有日夜出，因名不夜城。”是夜变为昼也。日行有度，恐无夜出之理，若非齐谐，则亦齐东野人之语耳。


　　三冈识略卷八【己未至癸亥】华亭董含著

　　地震

　　己未七月二十八日巳刻，京师地震，自西北起，飞沙扬尘，黑气障空，不见天日，人如坐波浪中，莫不倾跌。未几，四野声如霹雳，鸟兽惊窜。是夜，连震三次，平地坼开数丈。得胜门下裂一沟，水如泉涌。官民震伤，不可胜计，至有全家覆没者。二十九日午刻，又大震。八月初一日子时，复震如前。自后时时簸荡，十三日，震二次。十九至二十一日，大雨三日，衢巷积水成河，民房尽行冲倒。二十五日晚，又大震二次。内外官民，日则暴处，夜则露处，不敢入室，昼夜不分，状如混沌。朝士压死者，则有学士王敷治、员外王开运、总河王光裕、通冀道郝炳等。积尸如山，莫可辨识。通州城房坍者更甚，空中有火光，四面焚烧，哭声震天。又李总兵者，携眷八十七口进都，宿馆驿，俱陷没，止存三口。涿州、良乡等处，街道震裂，黑水涌出，高三四尺。山海关、三河地方平沉，为河环绕。帝都连震一月，亘古未有之变，举朝震惊，因下诏求直言。既而群寇以次扫除，海宇□安，竟为荡平之兆云。

　　鬼城

　　将军额楚进征粤寇，距籐县二百馀里，过鬼城一座，旗帜森列，四门昼闭，疑中有埋伏，发兵攻之。城破，黑气障天，倏见毒蛇、蜈蚣及蛛蝎等物从空飞出，恶气喷薄，士卒触之，皆体胀腹疼，踣地欲绝。急撤兵而退。

　　雪庵道人

　　客从新安来，携字一卷，云系一巨室家藏物，遇乱散轶，重价购归。展阅乃草书《前出师表》，字大二寸许，笔力遒健，纵横变化，殆入神品。后题：“至元辛巳夏四月二十有三日雪庵道人书于崇教院。”按题，乃元世祖十八年。《辍耕录》载，李雪庵与赵子昂同时，凡禁扁皆其所书，想即其人也。

　　四诔

　　卢文子元昌，性高雅，不喜与俗人交，少年操衡文之柄，名噪海内，四方尺素，邮寄不绝。久厕诸生，不乐，遂弃去，杜门著述。尝作《文房四诔》，远近传之。一诔云：“不律不律嗟已老，鳞角兔毛何潦倒。无缘簪汝侍承明，当年投汝苦不早。祖龙祖龙计何疏，蒙恬不杀空焚书。今朝送汝瘗退冢，中山从此休遗种。”二诔云：“帝鸿多事凿墨海，万古白石丧真宰。我今与汝愁结邻，琉璃黯淡销精采。翔凤生芝那可期，送君且葬王公池。素旌上写陶弘字，弘农主人已辞世。”三诔云：“书契以来有蔡侯，千林秃尽桑根愁。凌云不给汉殿札，凝光侧理笺空投。我今誓与赫蹏别，桃花斑文且尽裂。埋君诔君无一词，君不见，堂堂无字碑。”四诔云：“男儿七尺当负戈，有墨须向盾鼻磨。不然亦自尚书赐，隃縻两梃作大字。若教长与仲将俱，如漆之点不如无。元卿元卿尔休矣，从来曳白腰缠紫。”

　　前辈先见

　　明杨公廷和柄国时，弟为卿者一，任方面者二，子姓恂等通显者数人。既而长公子慎复抡鼎元，贺客填门，公颦蹙不欢。或问其故，公曰：“君知傀儡乎？当席将散，则傀儡尽出。天道恶盈，我恐曲终席散时也。”未几罢相，升庵遣戍，恂杀人拟辟，其馀死亡略尽。人服公先见。夫以公之德业，升庵之才名，尚不能保，而况不如公者乎？唐嘉贞张丞相曰：“近世士大夫务广田宅，为不肖子酒食费，我无是也。”吾于二公之言有感。

　　发掘祖墓

　　何元朗良俊世居柘林，因号柘湖，负才名，自奉豪侈。殁后胤嗣孱弱，家业益落，至第六传，止存裔孙何安一人而已。安无赖，以肩挑为业，久而不能自给，复鬻身为奴。一日，谋诸妻曰：“闻祖翁厚葬三世，中多金宝，若发取，可毕生享用矣。且子孙独我在，谁为禁之者乎？”于是投牒县官，托言迁葬，遂纠博徒数人，荷锄往。先发中二冢，棺骸朽坏，空无所有。次至元朗夫妇，剖之，衣冠宛然，从风而化。于元朗便房得金带一束，于夫人得金凤冠、玉如意各一，金钿二，银镯一，镜数枚。二棺俱桫枋，坚固如新，念货之可得数百缗，因覆尸于地。三冢遗骸，共十一具，悉弃岸侧，头颅纵横，男妇合并。安欣然满载归，见者愤恨，亟报官。安以金带赂之。官笑曰：“渠之子孙，与他人何与？”置不问。或谓安必前生冤对，故托生其家，以快报复，斩尸扬灰，未逾斯惨。夫盖棺事定，乃祸发后人，戮及数世，天为之乎？抑彼祖宗者自为之乎？呜呼，亦可悲已！

　　孝子复仇

　　上海县吴某，授秦中一令。偶富民犯法，令故入其罪。其人百计祈哀，初亦佯许，卒杀之。止一子，十馀岁，并没为奴。后吴年老罢归，有戚开府东都，时吴已巨富，且年逾古稀矣，辇金诣戚，为起官计。亲友互谏止之，不听。富民之子，已伟然一丈夫，投吴为奴，性恭谨，指使无不当意，极爱之，忽不辞而去，众疑为逃也。一夕，解鞍甫息，其人率壮士三十馀辈，皆以绛帕抹额，斩关入，吴与眷属环跪号泣，愿以所辇之金进。奴叱令跪，面数杀父之罪。叩头乞哀，奴不顾，挥刃断其领，以首挂鞍，并截四肢，呼啸上马而去。馀仆载尸踉跄归，家人结草为首以殓之。此庚申仲秋事也。夫《春秋》大复仇，韬晦二十馀年，屈身忍辱，获雪大耻，非智勇兼济，能如是乎？虽诗书所称，何以加焉？惜未详其姓名耳。

　　私增田额

　　从来田亩有一定之额，时巡抚某，忽创为丈量之说，檄废令刘从谏，先丈青浦县。刘与图蠹共为奸利，田之增减，视贿之重轻，计起科田一万三千馀亩，百姓哗然不平。此项初无补于朝廷，徒饱贪吏奸民之腹，贻地方无穷之害，良可叹也。尝忆元时，有奸人诣中书，诈讼松富民包隐田亩，为粮一百七十馀万石，沙荡为钞五百馀万缗，宜立官纠察追取。中书移文验视，时王艮为江浙行省检校官，条陈曲折，言其不过耸朝廷之听而报宿怨，且冀创立衙门，为徼名爵计耳。万一民心动摇，患生不测，非培养根本之策。事遂寝。艮字止善，绍兴人。今安得有止善其人，为民请命哉？

　　沈存中《笔谈》云：两浙田税，每亩三斗。钱氏国除，朝廷遣转运使王方贽均税。方贽悉令亩出一斗。或奏其擅减税额。方贽谓：亩税一斗者，天下之通法。两浙既为王民，岂当异视？上从其说，至今不改。方贽生五子，多显者，孙珪为宰相，岂惠民之报与？然则病民之报，不言可知也。

　　左道伏法

　　楚人朱方旦，以左道惑众，自号“二眉道人”，美田宅，广仆从，拥妻妾子女，如富家翁。诡言有奇术，妄谈休咎。前楚抚参处下狱，幸脱，愈肆行无忌。其党推为圣人复出，督抚藩臬及士大夫无识者，皆投贽执弟子礼。王侍读鸿绪特疏参之曰：“妖人朱方旦，阳托修炼之名，阴挟欺世之术，广招朋党，私刻秘书。其书有曰：‘古号为圣贤者，安知中道？中道在我山根之上、两眉之间。’其徒互相标榜，有顾齐宏者，则曰‘古之尼山、今之眉山也’，陆光旭则曰‘孔子后二千二百馀年，而有我师眉山夫子。朱、程精理而不知数，大儒之用小；老庄言道而不言功，神仙之术虚’等语，皆刊书流布，蛊惑庸靡，侮嫚先圣。乞正典刑，以维世道。”上震怒，方旦立斩，顾齐宏等秋后处决。光旭后放归。陆君登两榜，有名，惟喜术数，故与斯祸。厥后又有钦天监南怀仁者，上所著《穷理学》一书，其言以灵魂为性，谓一切知识记忆，不在于心而在头脑之内。语既不经，旨极刺谬，命立焚之。

　　平西逆报【辛酉】

　　十月二十九日，王师平云南，伪洪周化吴世，及三桂婿郭庄图俱自杀，逆党方光泽、李本深、胡国柱、夏国相、巴养元、赵国佐等以次伏诛。当三桂之穷追永历也，永历已深入缅甸，三桂率兵进至阿瓦，檄取之。缅人惧，送永历及太后、中宫、太子赴三桂营，未几俱遇害，此壬寅四月事也。是日，天地昏黑，风雨雷电交作，滇人皆为之出涕。及世败，亦投缅国，缅人以其不义，拒不纳，于是吴氏无少长俱骈戮。论者谓，三桂世受明恩，乃于其子孙不遗馀力，卒之白首称兵，妄觊非分，荼毒生灵，此诚覆载所不容也，故不及数年，遂至举家被戮，骸骨不保。呜呼，孰谓无天道哉！

　　削平诸逆

　　三桂以移藩，据滇反叛，僭号大周，于甲寅正日称帝于衡州，建起宫殿，改元昭武，铸钱曰“利用通宝”。四方起兵从逆者，则有靖南王耿精忠，平南王尚之孝，广西将军孙延龄，陕西提督王辅臣，潮州总兵刘进忠，四川提督郑蛟鳞，云南总兵马宝，四川总兵谭弘，襄阳总兵杨来嘉等。群众蜂起，望风归附，大者拥众数十万，小者亦不下数万，羽檄交驰，区分割裂。乃八年之内，睿谋独运，以次削平，信乎神器不可以力争也。

　　赀郎古今不同

　　今人仕宦，文章德业，远不逮古人，惟治生产为胜之。即如陶朱公，十九年中，三致千金，便称富人，令田舍翁见之，将笑破口矣。赀郎见于西汉者，惟张释之，司马相如二人。以二人之才，释之有久宦减仲产之叹，相如谢病归，家徒壁立，盖为世所迫，仕亦不达，苟非异日他有以自见，必为赀郎所累，坎□终身矣。迩来一登仕途，便可取偿十倍。本朝立法之宽，非前代所能及也。一客曰：古之赀郎，亦只因多识几个字耳。予为之一笑。

　　认后辈为同年

　　唐兴公先生昌世，家世阀阅，盛德古道，为吾郡冠。天启辛酉登贤书，乙丑成进士。时年八十有六，复届辛酉宾兴，先生尚善饭，筋力强健，饮酒剧谈，能竟夕不倦。邀新孝廉讲年谊，投揭者称“年晚生”，先生悉以年弟刺答之。昔徐文贞公，嘉靖癸未探花，年八十一，及见后癸未进士；陆文定公，嘉靖辛丑会元，年九十七，及见后辛丑进士；袁公福徵，嘉靖癸卯举人、甲辰进士，年八十一，及见后癸卯举人；姚方伯永济，万历戊戌进士，年九十八，及见顺治戊戌进士。此外不多见。屈指先生寿开九袟，又为登第之期，天之厚先生，宁有涯涘哉！先生以余与次公进士子锵有姻谊，属为韵语以记之曰：“绕城丛桂又飘香，风景推移岁月长。昔日青云初得路，此时白发更逢场。乡闾旧德追徐陆，江左高门数谢王。屈指两朝能有几，漫随年少共翱翔。”予倡之，同郡诸君子从而和之，得诗数百首，亦足徵一时盛事矣。

　　居乡不操乡音

　　吴阊蒋进士植，不操乡音，与予辈相聚，竟日剧谈，无一土语。闺房燕私，如对北客。殊属无谓。偶见一书，记陆文裕公深喜作官话，与妻子童仆言亦然。陆公名人，此却大可怪。

　　升平宴

　　壬戌正月十四日，上以海宇荡平，兵革偃息，大宴百僚于乾清宫。仿柏梁体，以次联句，上自为序，题曰“升平嘉宴”，赋诗者凡九十三人。

　　前辈风流

　　张带山先生讳君义，性高洁，隐居菜花泾，不入城市，缁衣禅笠，萧然世外。喜饮酒，每从相知浮白纵谈，意气甚壮。然外虽颓唐，而内实沉默，隐约玩世，人莫能窥其际也。予上巳以新篘贻之，先生答以一绝云：“臆闻犹记老狂生，翠酿春镫眼倍明。世事悠悠交态变，绿杨深处尽埋名。”

　　由贴

　　旧制，黄册十年一造，初无税银。因倭乱饷缺，收田每一两纳税二分，永不为例。当时议之者犹纷纷。今县令欲济其私，忽造“由贴”之说。奸胥图蠹，婪诈数倍。夫人之产业，非系祖遗，即属价买，虽无由贴，谁能夺之？况此外私派，种种不一，公然刻单传比，毫无顾忌，士绅亦钳口结舌。倘复按差，当不至此。时言路竞言吏治日非，民生日困。察吏安民，非复巡方不可，乃谋国者力持不可，何也？

　　华苹山人

　　吴懋谦，字六益，别号华苹山人，喜吟咏，遨游缙绅间，诗名甚著。年届古稀，才丧妾，复买一姬，膏面染髭，以博如皋一笑。予戏贻一诗云：“骚人春晚爱幽居，老去风情尚未除。旧赋白头怜薄幸，新题红叶怕生疏。炉薰翠被迎欢夜，髻拥寒镫见面初。莫倚巫山行雨惯，襄王今是病相如。”山人久病，故结语稍规之云。

　　洗县

　　大兴人蔺友芳者，父为长班，入赀授青浦令。友芳目不知书，坐衙判事，悉听左右指挥，但张目四顾而已。于是胥役横行，婪赃以万计。上司廉知百姓怨恨刺骨，追印入告。凡平民受害者，环署大哭。友芳惊惧，遗矢满地。围绕十昼夜不散，竞担水荷帚灌濯，县堂屋梁庭柱，俱以布拂拭之，名为“洗县”，盖百馀年来所未闻也。

　　纸皂行

　　衙役之横，莫甚于吴下。设计肆毒，酷于虎狼。时制府于公知其弊，一应催徵，檄用纸皂，不应则木皂至。虽省需索，而两皂一到，则举家不能安寝。卢君元昌戏作《纸皂行》曰：“有皂有皂携纸皂，画成三寸么麽小。此皂捉人咄怪哉，皂捉皂兮尤绝倒。狗亦不吠鸡不鸣，二皂到家家不宁。五月苦无新穀卖，饿隶索酒嗤空饼。刻木为吏事有无，刀镌墨泼先追呼。监门鹄面今休绘，怕煞沿家虎皂图。”

　　冥报

　　虞山有某者，善治生，积镪至数十万，台榭歌舞，穷极侈丽。性淫纵，多侍姬，日夜饵丹药以济其欲。忽背发一疮，初犹小，渐大至二寸许，如负重石，诸医束手无策。或谓宜先泄其毒，遂用利刃碎割，复以竹筒实药，煮极热，当项插入，以吸毒气。相传地狱变相，刀林沸镬，阴惨不过如是而已。既诸法罔效，自知不治，于是呼童婢扶入库室。阿堵绕地，以手抚摩，凝泪浩叹。时新建洞房，回环窈窕，俾宠妾居之，几案陈设，莫非珍宝，四顾欷，悲不自胜。先是，有膳夫病热昏愦死，一夕复苏，语妻曰：“我未应死，然不过延半月耳，第见我主人先在地府，以铁叉钩背，悬于殿柱，旁有蓝面鬼卒，执椎捶之，痛苦叫嗥，莫可名状。”妻急掩其口。已而果以背疽潦倒，一月而卒。尝忆倪文节公曰：“贫贱之人，一无所有，临终脱一‘厌’字。富贵之人，无所不有，临终带一‘恋’字。脱一‘厌’字，如释重负。带一‘恋’字，如担枷锁。”诚哉是言！人苟能超然俗外，富贵贫贱，亦安往而有不自得者乎？

　　平岛寇群盗俱平，惟郑逆负固海岛。诸将惮波涛之险，未有胜算。适荷兰国进贡使臣马珍西留闽省，总制姚启圣耻久无功，请令赍敕书速回本国，谕荷兰王会师共剿。予阅邸抄，不觉失笑。忆明万历时，倭寇朝鲜，议赴援，恐路远。听一妄男子上言，欲发暹罗国兵，由海道捣其巢穴。庙堂以为奇策。乃知古今事未始无对也。幸国家全盛，鲸鲵降服，不然，毋乃为小丑所窃笑乎？后施将军琅进兵，克澎湖，直抵台湾，郑克塽全军归附。上嘉其功，封琅为靖海侯。

　　大酺

　　癸亥正月，上以海宇荡平，宜与臣民共为宴乐，特发帑金一千两，在厚载门架高台，命梨园演目连传奇，用活虎、活象、真马。先是，江宁、苏、浙三处织造，各制献蟒袍玉带、珠凤冠、鱼鳞甲，俱以黄金白玉为之。上登台抛钱，施五城穷民。彩镫花爆，昼夜不绝。古所称大酺，想即此也。予留滞周南，不获一睹盛事，为长歌记之曰：“皇帝御极廿二年，削平群盗收滇黔。赓歌已继柏梁盛，大酺直驾炎刘前。五城结台高百尺，凌虚缥缈疑飞仙。梨园十部供奉久，教坊杂剧相后先。妙舞清歌出天半，搥金击鼓声渊渊。六龙遥临百辟侍，恍听仙乐娱钧天。珠旗飘扬曳明月，宝马草歙挥金鞭。野狐横吹筚篥管，段师巧拨鸳鸯弦。鱼鳞甲遣黄金铸，雁翅盔教白汞镌。长枪大剑尽犀利，生虎活象材官牵。兰陵假面唱入阵，秦人鱼龙戏曼延。郭郎郎当拖舞袖，□妓倒挂身盘旋。罗刹食人肆惨毒，高僧救母情堪怜。牛鬼蛇神无不有，九幽百怪纷变迁。观者如云马匼匝，千门万户俱喧阗。穷黎匍匐厪帝念，楼上往往抛金钱。江左有司竞希宠，优伶买得歌喉妍。沐猴衣冠堪斗狗，抵掌优孟殊翩翩。高车大马多意气，俄从粪土到日边。天子圣明大臣直，尔曹切莫恣狂颠。”

　　日本刀

　　茸城去海不百里，寇盗出没，海禁甚严。迩来鲸浪已息，往来贸易者，概弛其禁。于是商贾及豪富之家竞装巨舰，东至日本，遇便风，不数日可到。彼王殷富，闽粤流寓者多。颇知上国物价，汉人不能欺，往者亦无大利。客有携日本刀见赠者，制甚工巧，色烂烂若霜雪，能吹发陷坚，锋极锐利，索予作歌记之曰：“南船远涉虬龙穴，挟得东溟三尺铁。金丝缠靶玉鹿卢，斑斑翠滴蛟螭血。电光斜拖老蛟尾，锋割芙蓉淬秋水。摩挲黑夜鬼怪愁，脊上犹凝青兕髓。感君持赠光拂面，月蚀良工亲锻炼。纯钩巨阙何足珍，雪点霜花团一片。藏之宝匣蜀锦兜，白气烂烂晨方收。莫向床头乱腾跃，平生不辨作恩仇。”

　　宋朝御像

　　仲秋，送长儿蓉江应试。赵进士天澜叔侄，以予有戚谊，置酒招饮。赵氏，宋王孙也，南渡后移家暨阳，藏宣祖、杜太后以下御像十六。予恭请一见。盥手展阅，见太祖、太宗，龙姿凤章，英气赫奕，真开代之辟。自真宗逮哲宗，或神气端严，或仪貌威武，或眉目耸异，望之知为守成令主。若道君丰颐广额，亦似有福泽者；惟钦宗状孱削，绝无帝王之度，乃同受拘辱，蒙尘沙漠，殊不可解。及建炎中兴，秀伟天挺。孝、光诸帝，丰采大略相似。若恭、端少主，形貌逼仄，竟类凡品矣。今其子孙居澄江及海虞者犹数千人，号称巨族，历朝以来，屡有显者，非五代短祚之主所可比也。

　　曲阜赠言

　　曲阜颜吏部光敏，性磊落，工诗文，兼留心八法。长身玉立，音吐如钟。偕番禺诗人屈大均遇寒斋，议论卓荦，有不可一世之概。别后以古诗见投云：“董侯早通籍，华颠犹秉耒。芝草冠群芳，令名人不逮。君看鹤盖阴，俯仰难为态。市儿艳粉奢，达人悯荒秽。何如守残编，肤寸起烟霭。峨峨九□嵝，矗起拟东岱。选声□醇和，掞藻绝疵类。甘遂作息伦，狂歌托圣代。密雨连朝昏，大海同□□。翘首眺苍旻，为君发遥慨。”

　　轩室名

　　欧阳文忠公游颖阳，仿佛见山顶石壁中有宫馆，上题“神清洞”三字，佘山陈仲醇徵君室名本此。《南史?隐逸传》：“碧涧青潭，翻成丽瞩。”宋人因以“丽瞩”名亭，细林张王屋先生轩名本此。

　　传奇假托

　　《后汉书》注曰：蔡邕父名棱，字伯直。周氏《书影》云：邕蚤丧二亲，年逾三十，叔父抚之，犹若童稚。此邕丧父母久矣。高氏传奇，何不杜撰姓名，乃一无影响，厚诬古人，殆不可解。按周达观《杂说》云：唐牛相国僧孺，有子名繁，与乡人蔡生同举进士，蔡生，即欲以女弟适之。蔡已有妾赵氏，力辞不得，遂成婚，氏与赵相得甚欢。蔡后至节度使。盖借用此事，乃必欲以邕之名实之，可怪也。唐《玉泉子》载邓事，又与此略同。

　　神化虎

　　三滩人宁某，方锄田，有虎从后搏之。田倚山，崖岸绝高，虎势猛，跃出其前。急举锄击之，中虎颊。负痛不能转，委脱去。众视虎迹所在，蹑之，乃入一古庙。座上神像，颊间锄痕宛然，因击碎之，视其腹，得人骨节极多，始知前虎即此神也。遂焚其庙，虎亦绝。

　　纸狐

　　江南竞传有狐怪，夜半入人家，潜匿作声，善惊小儿，抓面抉肤，不可禁止。众蓄火鸣锣逐之，或见一狐逾垣而出。有擒得者，视之，乃缚篾为者也。

　　异形

　　柏总兵永馥，宁远人，有膂力。左股黑肉坌起，如人骑马状，左手持枪，右挟弓矢。酒酣，每解衣示人，无不叹异。

　　卑官能诗

　　昌平杨自牧，任子也，家贫力学，意气傲兀，闻有异书，口诵手抄，至老不倦。喜吟咏，有《潜籁轩稿》行世。为我邑二尹，诸公皆折节下之，安得谓卑吏中无人哉？曾有《秋日感怀》云：“且将生事付沉冥，领略秋光到草亭。阮籍酒能浇块垒，陶潜菊可度颓龄。步来野鹤形同瘦，看到孤松眼倍青。采药赁舂千古上，何人浪说少微星。”

　　三冈识略卷八补遗华亭董含著

　　黑气

　　十八年己未元旦日，申刻，有黑气自西南属东北，其长竟天。

　　天雨穀

　　十八年己未二月，江南天长县，天雨穀。

　　山左饥荒

　　自春届夏，东郡大荒，人相食，草根木叶，一时俱尽。行旅皆结队而过，如单行或三四人作伴，甫出门即被啖。

　　星变江鸣

　　八月，火星侵位。又江南江鸣三昼夜，如万牛齐吼，居人骇避。

　　道书

　　《云笈七签》载道书备矣，乃读《开天》《灵宝》诸经，其悖理不经，较释典更甚。尝谓，上古有盘古真人，从天尊授内经，得以飞升。厥后神人世出，状貌神异，类盘古。世人相聚，但知此盘古，岂知元始之初复有盘古哉？又曰，过去省劫，名曰龙汉，爰生圣人，号曰梵气天尊，以《灵宝》教化度人。龙汉一运，历九万九千九百九十九劫，乾坤破坏。嗣后屡开屡坏，至帝喾时，太王遣三天尊皇赍《灵宝》五篇以授喾。喾将上仙，乃封之钟山。夏禹巡名山，得喾所封真文，于是奉持出世，依法自修，故禹得仗神力，能凿龙门，通四渎，天下安。托于尸化，其实非死也。禹复封之北岳及包山洞庭，吴王阖闾出游仙人山，隐居取以授王。其文篆书不可识，使人问孔子。孔子曰：“此是《灵宝》五符，王尊事之。然不能遵奉，科条真文，乃飞上天，不知所在。”又《老子中经》曰：“丹田名藏精宫，中有神，姓孔名丘，字仲尼。”读之不觉失笑。荒唐谬妄，敢于诬圣，昌黎所云“焚其书，火其居”，岂止浮屠氏哉。

　　积财贻害

　　新安有富人二，一程，一汪，以贾起家，积财巨万。性鄙啬，虽产日广而自奉弥俭，以重利权子母，持筹握算，锱铢必较。汪无子，病将革，族人争立，抢夺一空，奴辈各攫赀散去。汪卧床不得食，引首四顾，饮恨而卒。程三子，长子获与乡荐，贪济以横，田宅益广，遇乱，怨家群起劫之，被杀。馀二子、五孙，皆死于兵。余尝读《五代史》，载董温积资巨万，秘琼灭其族，瘗之一穴，尽取所有。琼后橐其资装，道出魏。范延光伏兵境上，杀而夺之，挈归河阳，辎重盈路。杨承勋遣壮士驱之堕水，悉攘其资。夫诸公功名富贵，震赫一时，乃因一人之财，而坑数家之命。盖盈满者造物所忌，况取不以道，又积而不散，身不及害，必祸子孙。此理与势，万万不爽者，人奈何不鉴于古，独不虑蹈秘、范诸公之覆辙耶！

　　日食

　　庚申元旦，日有食之。

　　贵贱有定分

　　《燕翼录》曰：宋天禧初，富人郑巽出粟五千六百石赈饥，求补官。不许。晁迥上言，乞特从之，以劝来者，农稔即止。诏补三班借职。自后皆得援巽例以请，然州县官不许接坐，令庭参而已。又《云间琐录》载，吾家朗洲公子仪登第，有司赠旗扁，父南田翁欲往报谢，乞宗达以书先容。具揭入，行参礼，郡守立待一茶。后司李及县令俱朗洲同年，南田以庶人自居，绝不往谒观。此二事见古之上官慎重名器，下亦各安其分，罔敢僭越，风俗犹古。今仕路一变。《抱朴子》曰：“人有出身卑碎，徒以因缘际会，低眉屈膝，超越不次，毛成羽长，蝉脱粪壤，便自轩昂，目不顾步，器满意得。”可谓形容殆尽矣。

　　淫尹

　　嘉禾有钱柱者，纳资授高密令。性贪淫无检。县傍即典史衙署，两楼相望。史妻有艳色，每晓妆，令必登楼窥探。一日启窗，目挑心许，情不能禁。先遣妾往致殷勤。史妻来答，趋出揖之，然未敢迫也。史忽于中秋夕，设席招令。欣然往。半酣，呼妻捧觞为寿，情愈荡。史佯起更衣。乘间订以明夜来会。翌日，以公事檄史往某处，盛饰赴约。妻含笑出迎，急趋拥之，长跪求欢。忽见史从外率数仆仗剑入，缚令于地，持刃欲下者再。令稽颡祈哀，史索万金。遥呼家人从楼窗掷下，计将三千金。不许，又益其半。并与笔纸，叱之直叙颠末，始释之。未几，合邑遍传，上司遂两斥之。嘉善孙君为余说。

　　妖星吐光

　　十一月朔，日初没，有妖星吐白光，自西南起，指东北，围大尺馀，其长竟天，上下锐，厥状劲直，逾时而灭。至十二月初旬，始隐不见。或云天枪，或云疑是长星，余作《妖星行》以记之。

　　产蛇

　　北俞塘沈进士士英，侄女嫁庄氏子，怀娠三年不产。有医者诊之曰：脉象颇异，疑必异物，当以药下之。服毕，觉腹中奇痛，产一胞，堕地而裂，中有小蛇五，蜿蜒盘屈，以次而出，急扑杀之。沈布衣麟亲见其事。

　　蜂报冤

　　敝庐之左，有鸭脚一株，高四五丈，双鹊巢其颠。鹊育二雏。比邻某畜蜂甚夥，鹊乘闲每旦啄食，并哺其子。一日，有数蜂随鹊飞去，回翔树杪，若侦逻者。未几，群蜂以千计，争先出穴，状若列队，齐拥至巢，半绕其外，半冲入，且啮且螫。少顷，鹊雏毛血零落，堕地死，群蜂轰然望北去。二鹊哀鸣，奋爪嘴向空乱啄，竟不能救。夫小虫何知，尚能竭其智力，不顾躯命，以报宿憾。世人肆意妄行，自以为物莫我难，乃祸机潜发，后悔何及！余目击其事，故感而识之。

　　将军好文

　　王将军永誉，三韩世家也，荀中郎伏节之年，来镇我松。性恬雅，不尚势焰，喜诗能书，恂恂如儒生，与余辈相对论诗，竟日不倦。每出行，屏驺从，仅一马二卒，遇者不知其为大将军也。古称杜当阳轻裘缓带，周左率执笔赋诗，将军殆近之矣。在郡二年，兵民两安之。惜乎移任粤东而去。

　　河决

　　辛酉。淮安府五月二十七日大雨五昼夜，堤倒河决数处，直犯郡城，淹死人畜无数。知府曹君，取府堂镇淮扁投于河，水稍退。

　　寒食扫墓

　　寒食扫墓，率诸儿宿僧舍，梦一人衣道士服，手持羽扇，相与接谈良久，语多旨趣。忽惊醒，天已曙矣。口占一绝云：“二十五声莲叶漏，一百六日杏花风。道人晓起唤残梦，溪鸟乱啼窗日红。”

　　冰雹

　　六月十八日申刻，杭州省城雨冰雹，大者如桃，小者如豆。

　　先辈名言

　　于穀山《笔麈》曰：“许鲁斋退居苏门，与姚枢、窦默同游，慨然以道自任，尝语人曰：“纲常不可一日亡于天下，苟在上者无以任之，则在下之责也。”凡事必徵于礼，以倡率乡人，一时风俗，为之丕变。昔者臧文仲殁，鲁人哀之；子皮之死，子产叹其无与为善。我于先生见之矣。今风会日浇，士大夫以财势相竞，富人市侩，引与游处。间有一二清节之士，目为迂疏，去之惟恐不速。蚩蚩之民，从风而靡。古今人相去奚啻千万里哉！

　　鬼胎

　　八月十九日，马□寺东张千总妻产一子，眼居额上，顶生两肉角，口列巨齿四，自颈以下，悉如人。张怒，扑杀之，掷寺后，聚观者数千人。去敝庐不半里，余目击之。

　　娄江赠诗

　　太仓许秀才旭，善诗能书，以重阳日生，因号“九日”，有《秋水堂稿》。尝以诗见贻云：“当年二妙擅英声，五载逢君倍老成。达早岂知淹仕牒，才高翻喜占诗名。行吟方外同司马，依隐江东类步兵。漫托东皇劳九辨，沅兰湘芷不胜情。”余感其意，至今藏之。

　　松郡虎见

　　云间素无虎，府志载佘山有大青、小青，相去已久，无足据者。九月初，忽有虎从西来。初十日，伏东郊外华阳桥灌莽中。有顾氏子，年十七，早行被啖。复潜迹至天马山一带，居人多有见者，俱闭户不敢出。总戎遣兵四出搜之，虎往来倏忽，偶一遇，逡巡却避，经月不获。诧为神虎。乃于普照寺建道场，命黄冠咒阴兵驱之，后竟逸去。余作新乐府以记其事云：“虎何来？在四郊，忽东而忽西，往来咆哮。朝食人兮，暮食犊与豚。官吏清廉，尔何为然？居人皇皇，告之幕府。昨檄千兵，今发全伍。迁延却避，恐逢虎怒。沿村捉鸡鸭，膏彼刀与斧。经旬竟不获，屡出亦何补。爰命黄冠诵经，缁衣击鼓。问奚所为，誓将驱虎。虎庶几赴山而蹈海兮，以全我将军之神武。”嘉靖初年，一虎自北从官路来，入市西空房中蹲坐。市有少年勇力五人，持刀枪攻之。虎跃起，五人皆伤，二人死，虎亦不食。次早，忽出门，渡浦至柘林西去，不知所之。见《申江杂识》。

　　科名不绝

　　海内世禄，如莆田之林、宜兴之吴，阀阅之盛，不可多得。吾郡科第，惟寒宗稍多，亦最久。自明天顺己卯，迄今康熙辛酉，世传十五，时历两朝，通计二百四十馀年，科名继起，皆一祖所生，其间中断者止七年。他族通显或过之，求其联绵不绝，吾族之外，未易多觏也。按谱，御史介轩公讳纶，始中天顺己卯举人，甲申进士，通籍十七年殁。七年，子大理公世良讳恬、太守公世恒讳忱，俱中成化丙午举人、弘治丙辰进士。又五年，季弟知州公世康讳怿，中辛酉举人。大理公通籍二十六年卒。太守公二十六年，尚宝公朗洲讳子仪，中嘉靖壬午举人、戊戌进士。又十六年，太守公卒。尚宝公中二年，五泉公讳充大、廷评公讳志学，俱中庚子举人。又八年，尚宝公卒。五泉、廷评二公中十年，少宗伯公讳传策中己酉举人、庚戌进士。又三年，望海公讳传教，中壬子举人。又三年，两公卒。宗伯公中十八年，环浦公讳晋，中隆庆丁卯举人。又十二年，宗伯公卒。望海公中二十二年，文敏公讳其昌，中万历戊子举人、己丑进士。又六年，望海公卒。文敏公中十六年，绯百公讳尊闻，中癸卯举人。又四年，先祖少宰邃初公，中丙午举人、癸丑进士。又二十年，文敏公卒。少宰公中十三年，中丞公讳象恒，中戊午举人、己未进士。又三十年，少宰公卒。中丞公中三十七年，而不肖含叨中顺治甲午举人、辛丑进士；弟俞，中庚子举人。又五年，中丞公卒。虽祖宗德泽未艾，而立身扬名，以垂勿替，是所望于后之人耳。

　　海寇劫粮

　　三月初五日漏五下，海寇驾二巨舟，由吴淞江直入龙华口，劫去粮艘二。守备司起龙，不及甲，单舸追之，力战杀贼。副将张一奉畏贼，不敢赴救。起龙矢尽，中鸟枪死。贼屡入内地，官兵既不能预防，任其出入。海邑弹丸，莅兹土者，岂可无善后之策哉！

　　于公清节

　　于公成龙，山左人，由岁贡至大官，性刚正，以清节自厉，累典大郡，苞苴请托概不行，以是受知于上。晋直隶巡抚，自奉尤俭，妻子不免饥寒。刻苦之操，老而弥笃。至是擢两江总制，单骑就道，仆从不过数人。下车之始，贪吏皆望风敛迹，民气一新。

　　关公著灵

　　五月十五日，越东严州府久雨，山水暴发，注流复涨，骇浪滔天。初闭城以拒之，俄顷水高于城，四围皆成巨浸，女墙上可行舟，溺者不计其数。傍郭一古刹，祀关壮武，主僧颇修戒行，夜半梦关公蹴之曰：“起起！我先行，汝可与周将军偕来。”僧惊寤，水已没榻。自分必死，忽见周将军浮水欲出，遂附其背。溯流二百馀里，直抵富阳。时富阳居民远见神像，长三四丈，驾波逆浪，泛泛而至，趋视乃关公也。不数刻，又见巨像背负一僧，急救之。叩其故，大惊。于是募资建寺，奉香火焉。

　　星变

　　七月二十七日，有星出于西南，尾指东南，光芒长四五尺，昏后渐低不见，至八月尽始灭。以星变，诏求直言。

　　旗竿气出

　　十月二十三日，杨总戎捷辕门有“帅”字旗竿二，辰刻忽于左竿斗内透黑气，一股自下而上，高三四尺，逾数刻始不见。二十四日，黑气从竿杪出，其光渐细而短。二十五日，则左右两竿俱有光。二十六日，左右并演武场内旗竿二处，皆透顶而出，变为青气，直贯半空，又有白气团绕其下，日高三丈始灭，聚观者数千人。至二十七日，气止不出，后亦无他异。

　　殴父

　　西郊有陈生章者，年老去为幕客，糊口四方。阅数年，挟三百金以归。二子俱不肖，窥橐装重，聚而索之，诱说累日，生坚不与。二子大哗，诟詈交作。夜半，穴垣以入，一子曳足，一子踞父腹，以绳贯两手，拳挺交下，体无完肤。哀呼求救，尽出金付之，始得释。一女未嫁，复疑父与有私，共逼之赴井死。生愤极，竟不能惩，郁郁抱病卒。偶见宋人李夏卿有诗云：“东金西木两暌违，由此生儿不足依。一把残骸无处着，不归沟壑欲归谁？”注云：“《珞琭子》云，东金西木，必生悖逆之儿。”盖此类自古有之矣。

　　咏灯

　　军旅初息，人有升平之庆。我郡元夕，灯市颇盛，儿童皆劈竹剪纸为之。醉后戏拈三律，聊识以博一笑。“老人灯”云：“连宵相对口如瘖，束缚形骸耄渐侵。瘦骨祗馀垂尽气，热中犹剩未灰心。长衫潦倒知难脱，短鬓蓬松不受簪。抛掷便应同木偶，早随儿辈共招寻。”“走马灯”云：“羡君谈笑拥青油，片纸功名第一筹。营堑两重屯卫霍，山河半尺斗曹刘。甘泉夜见烽烟起，赤壁朝看甲马收。莫道火攻原下策，敕书先拜九光侯。”“宝盖灯”云：“万点星球簇锦鞯，阿谁捧出一轮圆。黄□拂地人初骇，蓝顶摩空影乍鲜。遮掩沐猴嬉夜月，驱驰竹马上凌烟。儿童夹道争喧拥，此物多应不值钱。”

　　变畜偿债

　　漕泾镇有李俊卿者，家畜一牛。一夕，忽作人言曰：“我止少你米一石五斗，填了三年，无一顿饱食，今偿债已毕，我将去矣。”合家共闻，急起视之，闻其喉间作声，似有物堕地，而牛已死矣。

　　赵公清慎

　　莱阳赵公仑，字阆仙，戊戌进士，性高洁，清修乐善，奖进人才，孜孜不倦。督学南省，指天誓日，过江击楫曰：“某若一毫自私，决不能生渡江北矣。”于是干谒不行，孤寒吐气，簠簋之风，为之一变。绅士竞为诗章以歌咏之。

　　卑官能诗

　　昌平杨自牧，任子也，家贫力学，意气傲兀，闻有异书，口诵手抄，至老不倦。喜吟咏，有《潜籁轩稿》行世。为我邑二尹，诸公皆折节下之，安得谓卑吏中遂无其人哉？曾有《秋日感怀》云：“且将生事付沉冥，领略秋光到草亭。阮籍酒能浇垒块，陶潜菊可度颓龄。步来野鹤形同瘦，看到孤松眼倍青。采药赁舂千古上，何人浪许少微星。”

　　腊月雷电

　　十一月初十日，夕微雪，明晨奇寒，滴水成坚冰，舟楫不通，冻死者颇众。至廿三日，冻始开。十二月朔，寒复如前。至初九日，腊才半，天气忽蒸热类四五月，昏后雷电大作，暴雨如注。

　　肠蕈

　　余有妾，右腹内生一痞，始如弹丸，五六年后大类鹅卵，中似有一窟，往来动移，或痛或止，百药罔效。久之，遍体发肿，内作水声，日夕呻吟，死而复苏者再。诸医束手无策，皆云此名“水鼓病”，已成不可复痊矣。章文学旭，字东生，名医也，善治奇疾，往邀之。曰：“此非水症，乃积聚所致，不半日可愈。但所用药性猛利，转斗而下，驱水甚捷，试问病人，愿服与否？”病者曰：“我已垂殆，苟一线可救，死无憾也。”于是取红丸十粒，如绿豆大，以槟榔、枳实等五六味，煎汤下之。初觉喉中响闻可畏，势将不支。顷之，胸膈间如刀刃乱刺，哀号转掷，痛不可状。又顷之，下水斗许，头面肿退。不逾时，又下数升，腹背肿退。病人曰：“我今觉胸顿宽。”遂熟睡片刻。时章君犹在坐也，曰：“此番不独水去，痞亦当渐散矣。”留补剂二，曰：“明、后日可连服之。”遂辞去。至晚，又下水四五升，手足肿全退。不三日，病全愈。既而忽痞势动摇，下红黑痢三昼夜，痞亦不见。众医惊服，往叩其故。章笑曰：“此名肠蕈，在《内经?水胀论》中，君辈自坐不读书耳。”皆惭而退。按岐伯曰：“寒气客于肠外，与胃气相搏，癖而内着，息肉乃生。始如鸡卵，至其成若怀子状，按之则坚，推之则移，月事以时下。又有一种名石瘕，病状相同，月事不以时下，皆妇人之疾。因有积聚，可导而下，似水胀而非水胀也。”此疾若非章君，久矣作泉下之鬼矣。

　　古谚不足据

　　《田家杂占》、《纪历撮要》诸书，载古今谚详矣，以近事考之，往往无验。如云：“两春夹一冬，无被暖烘烘。”是岁两春，而冬间奇寒，为迩来仅见。又云：“重阳无雨一冬晴。”又云：“九月十三晴，钉靴挂断绳。”是秋两日俱有雨，而一冬竟晴。又云：“云掩中秋月，雨打上元灯。”癸亥中秋月色如昼，甲子上元阴雨竟日夕。又云：“腊报春多雪。”是腊雷电大作，至春雪殊少。又云：“冬无雪，麦不结。”是冬无雪，至夏麦大熟。古谚之不足据如此。


　　三冈识略卷九【甲子至戊辰】华亭董含著

　　上元甲子

　　甲子元旦丁卯，逆计岁一百八十，三元周而复始，为上元甲子。有上书者，以为重起上元，累朝难遘，请循古帝王改元、封禅、巡狩诸大典，以答天庥。

　　请减浮粮

　　任黄门辰旦，性爽，敢直言，曾尹上海，稔知松郡利弊，上章请减浮粮，以均国课。其言曰：“苏、松赋额独重，乃故明之弊政。各直省全徵者多，而苏、松两郡则数百年来必不能无欠者，此非尽有司之拙、百姓之顽，盖力不逮也。其风俗喜炫繁华，然仅在城市十馀里之间，此外啼饥号寒，与硗瘠之区实无以异，故屡加重创，积逋如故，竟何补于国哉？今幸逢圣世，千载一时，请查嘉、湖、常、镇四府之额，按其最重者，为苏、松之赋；即不然，亦请从稍减。减一分，则民免一分之困矣。”黄门后复恳切面陈，上为霁颜。惜乎竟未之行也。

　　于公遗爱

　　四月十八日，两江总制于公成龙，先一夕觉体中微有不适，晨兴，坐内堂判决数事。少顷，瞑目不语，额有紫光，遂端坐而逝，年六十有八。两司以公独身在任，共入内寝，检遗囊为棺殓计，见一榻萧然，衾帏俱极敝陋，笥中存白金三两、旧衣数件，馀仅青蚨二千、粟米五六斗而已，叹息堕泪而出，百姓为之罢市。公性廉洁，刚直不阿，居官孜孜以爱民为念。其所施设有不便于民者，随即改去。俭于自奉，不为妻子计，恶衣粗食，安之若素。其刻苦自励，真有极贫人所不能忍者。及捐馆，远近奔赴，哭声如雷，昼夜不绝。虽屡遭诬衊，上信之弥笃，以为廉吏第一，故谗谤不入。殁后，思之不置，赐祭葬，谥“清端”。士民复立祠于清凉山，岁时祭之。今人生前豪横，惟恐不及，盖棺论定，为世诟詈。若公者，真旷世一见也哉。

　　杨董冤报

　　闽人杨富，旧从海中投诚，授南瑞总兵。当靖藩之变乱也，富麾下将卒，调拨略尽，颇有怨言，然反形未露也。制府董公卫国言其必反，遂乘其不备，遣兵攻之。富率家丁三百馀人溃围走，追灭之。至是改楚督，初莅任，忽见富由中门而入，仆从拥卫甚众，横戈跃马，直前刺之。惊起，问左右，悉无所睹。急返内，见富随入，挥拳怒骂，索命甚迫。即日延黄冠，结坛祈解。俄闻空中呼号声，如被搏击者，则气绝矣。夫富谋叛本朝，诚为可诛，然尚在疑似之间，乃死后率能报复，富亦厉鬼也哉。杜茶村为予说。

　　张真人

　　张真人继宗，天师立十四代孙也。自苏至松，驺从赫奕，愚民聚观，填塞衢巷。绅士寡识者，亦趋迎陪侍。其人年甫弱冠，茫无知识。每准一词，纳银十二两；书一符，偿三金。其徒皆市井无赖，共相附和，肆为奸诈，获金数千。远近被鬼祟者，闻其来，皆斋沐三日，激切祈请，叩头待命。但批发文书房登号，谩云归府行文，仰城隍神查报而已。毫无一验，识者笑之。临行，诸受绐者簇绕骂詈，欲索还原金，乘夜兼程而去。真人自宋徽宗时，虚靖先生道法大行，后其术渐衰，饮食男女，与平民无异。乃历代以来，靡所变革，至与衍圣并崇。即英君察相，从无议及此者，殊不可晓也。按隆庆改元，有言路请削其爵，降为提点，至万历初年，夤缘复续旧封。惜忘言者姓名。

　　东巡

　　九月二十八日辛卯，上东巡。十月初八日庚子，驾幸岱宗，不拜，随下山。十六日戊申，渡河。二十一日癸丑，过高邮。二十二日甲寅，至广陵，游琼花馆。二十三日乙卯，驾八桨船，幸金山。二十四日丙辰，至铁瓮城，幸竹林寺。二十六日戊午，抵吴阊，游瑞光寺，登虎邱。是日，太皇太后遣官促驾归，即日回銮。二十八日庚申，乘马看惠山。二十九日辛酉，抵长巷，宿村舍。十一月朔壬戌，午刻驻江宁府，幸雨花台，登报国寺塔顶，垂长索量塔，高三十三丈。初二日癸亥，谕太常寺备祭礼，谒明太祖陵。上亲奠，三跪三叩首，诸臣三跪九叩首。谕地方官，俾守陵人役用心防护，春秋二祭，须极严洁。礼毕，往忠臣庙、国子监一带，登观象台。初五日丙寅，幸燕子矶，登舟出大江。北行，看黄河决口。经过地方，应徵丁银，悉行蠲免。予有纪事诗云：“遥望銮舆警九衢，徂徕岳岱路盘纡。龙旂十丈穿林度，虎旅千群夹道趋。河伯羾琛随后队，山神负弩效前驱。侍臣莫献东巡颂，玉牒金绳事有无。”

　　姓姓

　　《前汉书》载，以“姓”为姓者，有姓伟；以“姓”为名者，有射姓。

　　读书帐

　　闽人张远，字超然，能诗古文，有《读书帐记》，曰：“去岁武陵回，制罗帐一，轻薄如蝉翼，自外视内，发须可鉴。每当夏夜秋宵，置烛于外，手持一卷，卧而阅之，蚊蚋钻窥，终莫能入。烛尽火灭，清风徐来，则颓然而寐。中宵梦醒，明月透光，纤毫毕呈。虽欲自惰其形骸，不可得也。”

　　禽耻他子

　　长乐谢某，为井陉令。有鹤巢其树颠，育二卵，为童子所窃，鹤飞鸣不已。谢知之，饬还。卵已破，因取二鹅卵代焉。久之，伏得雏，乃鹅也。雄啄其雌，雌伏不敢动，雄怒扬去。须臾，偕群鹤来，向雌哓哓，若声其罪者。雌引颈悬树死。夫鹤微物，犹耻抱他人子，今人动取他人之子以乱其宗，真此禽之不若也。

　　太极丸

　　世称缅铃，为妇人所御。据彼处土人云，缅人觅鹏精，裹以小金，丸如绿豆大。男子微割其势，纳铃于中，旋复长合，终其身弗复出矣。一名太极丸。鹏性最淫，遇牝即合，遗精于地，收之为铃，得暖则跳跃不止，盖气所感也。土人求之，亦不易得。今世所传，大如龙眼，俱系赝作，聊以欺人耳。见《日南杂记》。

　　雅谑

　　毗陵董侍御文骥，性疏脱，论文作字，终日相对，无一俗语。年尚壮，即弃官归。遇事冲口即发，里人多憎之。一日，久旱祈雨，群僚及乡绅毕集，侍御大言曰：“今日必无雨。明日乡绅不出来，雨当立至矣。”众叩其故，答曰：“天旱求雨，乡绅求晴（假作情）故也。”众座大噱。

　　革淫祠

　　十月，江抚汤公斌，拘苏州上方山僧人，责问何故诱妇女入寺烧香。即锁僧前去，将五通神像抛入太湖中。随具疏，以为“吴郡风俗淫靡，男子唱曲赌牌，妇人靓妆艳服，或聚会赛神，或联袂僧院。越礼诲淫，莫此为甚。而淫祠一事，尤为可恨。有所谓五通、五显、刘猛将、五方贤圣等名号，皆荒诞不经。愚夫愚妇，为其所惑，牢不可破，笙歌酒醴，昼夜不绝，男女杂处，奔走如鹜。妇女如有姿色者，偶犯寒热之症，恍惚梦与神通，往往羸瘵而死。圣明在上，岂容此淫昏之鬼肆行无忌乎？臣已收取妖像，土偶者投之深湖，木偶者付之烈炬。檄行有司，凡如此类，尽数查毁。其房屋木料，拆备修学宫、城垣之用。民始而骇，继而疑，皆为臣危之。数月以来，绝无他异，始悟往日之非。然妖邪巫觋，臣去之后，必造怪诞之说，更议兴复。请敕严禁，庶人心正而风俗淳矣。”奉旨：“各直省淫祠滥祀，惑众诬民，有关风化，着勒碑永禁。”数百年恶俗，一朝而革，汤公此一举，直不愧狄公矣。公起家进士，端方恺悌，律己甚严，故受知于上，擢抚我吴。入为卿长，百姓阴被其德。但过于仁慈，访获衙蠹，不甚创惩，旋即释归，归而诈害良善，其横愈甚，殆廉静有馀，而明断不足者欤？

　　鬼居腹中

　　《东村记事》曰：青浦人苏甲，居金家桥，宅邻古墓，偶去之，筑室其上。落成之日，觉腹中胀闷，忽闻人声，或大或小，如数人聚语。甲大惊，问之旁人，不闻也。徐听之，声益大，谓：“吾辈宅已坏，苦无居，居若腹中耳。”遂闻其家长指挥家人，安顿甚悉。复闻众请于家长曰：“我曹出入，由前门抑后门耶？”家长曰：“昼则前，夜则后。”前谓口，后谓馀窍也。已而有一人出，口忽自张，其由后也亦然。少顷，闻腹中曰：“某归矣。”夜或为男女事，无异人间，昼夜喧聒甚至。一日，觉鬼都出，遂闭口不言，亦不食。鬼不得入，则啮其耳，痛彻心骨，不得已，张口延之。俄闻腹中大笑曰：“主人耳中有异味，不可不尝也。”如是形益槁，家亦日贫。或教之诵经及佛号，腹中相应亦然，莫可如何。如是四年，仅存皮骨，居亦别售。鬼因曰：“汝困矣，我辈将谋他往。然须一醉始去。”甲大喜，急具酒食。祭毕，遂寂然，病良已，数年后方死。土人无不知者。

　　打鬼法

　　康熙二十五年丙寅正月十七日，驾幸佛王寺，看喇嘛僧演打鬼法。

　　一宅两文恪

　　余祖居之西有大宅，系唐文恪文献公之旧居。唐裔式微，辗转他售，易数主，往往以不吉徙去。至本朝，沈绎堂学士筌买居之。学士殁后，亦谥文恪。一宅前后数十年有两文恪公，亦异事也。

　　资治通鉴补

　　明末□城严衍，好古之士也，著《资治通鉴补》四百馀卷，门人谈允厚助成之。自言积三十年苦心，夏以油纸藉臂而书，汗流自顶至踵，不暇息肩；冬则砚冰未融，必火烘日暴而书之，未尝暂辍也。又云：“此书未就，忧在难成；此书既成，忧在难守。子孙贤不肖未可知，一难；兵戈水火之未易防，二难；有力者借观，以致遗缺，三难。”近朝廷购求异书，辇上一钜公欲得之，其子遍谒士大夫，祈录一副本，浼予为序，因得纵观，信为有功于涑水氏者，但卷帙浩大，倘有好事君子共襄美事，真艺林一佳话也。

　　白衣送婚

　　秦人衣冠，喜用缟素，首戴麻巾，足穿红履，疑吉疑凶，士大夫家居，往往如此。尤可讶者，闺女出阁，绣舆前行，送者或全身缟素，以白布系首，毫不为怪。亦风俗之一异也。

　　小牯牛

　　暹罗国遣使纳贡，泊舟于金陵之水西门。中有小牯牛一，重二斤六两，毛角光润，行步便捷，以小金练穿其鼻端，系于几上。遭舟中火发，诸贡物及金叶表文悉毁。有周生渭者，游白门，云目击之，独深惜此牛，为赋一绝曰：“大物暹罗缩一拳，水牛忽作火牛燃。若教书案轻蹄走，助我躬耕熟砚田。”

　　生魂

　　武弁荥阳氏，自京口徙松，觅居间。有女名红瓶者，年才及笄，色甚艳，女工之外，兼通文墨，已许配某氏。其夫不彗，女颇以为恨。一日，窥见邻人冯生颜色姣好，举动风雅，相与目成，遂私谐缱绻。将半载矣，父母知之，严为之禁。红瓶因感疾，终日卧床，不饮不食者垂两月。其魂每夜直造冯榻，绸缪欢好，与生人无异，但不能语耳，临晓则卧病如故，百药罔效。适有道士携瓢过门，延入室，备告以故。道士纵目细观，曰：“此女之生魂结想而致，故为此怪，我能活之。”因出药数丸，并书符烧入汤中，令女饮之，病良已。闻此女今尚无恙。

　　种子方

　　人生功名嗣续，迟速有无，俱有一定之数，无者不可强而为有，迟者不可强而为速也。今见有无子者，不能修德行善，以挽回天意，往往以药石助之。聚诸热毒之品，毫无补救，反致伤生。予于士大夫中，目击数人，酿为痈疽，莫不溃肠穴肋，惨不忍言，而世犹不之悟，亦足悲矣。先文敏公曾获异方，不特奇验，且药皆有益无损，并其与友人书，附识于此：“海上瞿公，有药酒秘方。瞿为海澄令，曾拔敝同年温用庭于童子科。温视鹾浙省，念未有以报知己。时有歙商，拟重辟，托瞿居间，数敦促之入会城。瞿足痹，不能行。商以药酒饮之，四日辄不假筇竹，步履如旧。神其方，愿报予千金之酬。获之，大有验。翁今九十二，神气勃勃，视听饮啖如壮夫。有陈太仆者，以二百金为寿，请其方，瞿弗许，语陈云：‘公若得此方，便不死矣。’盖陈曾与瞿有睚眦故也，人传以为笑。”先文敏遍求长生久视之术，至老不倦，乃其言如此。予四十无子，觅此方，数年始得之，连养数子。以之赠人，无不效者。特录于左，以公诸天下。慎毋信庸医之说，徒自戕其生为也。

　　牛羊肾一具。沙苑蒺藜四两，隔纸微炒。淫羊藿四两，用铜刀去边毛。桂圆肉四两。仙茅四两，要真者。薏苡仁四两。用滴花烧酒二十斤，浸至七日，随量饮之。种子延龄，更兼乌须发，其效甚速。

　　劫妻得僧

　　吴下劫婚之说，乃风俗之最恶者。凡已通媒妁，而女家或有他意，故为迟留，则乘夜劫去。浦东一小姓，结婚已久，兄嫂多方需索，姑甚恨之，遂与夫家通谋，订期内应。夫偶以他故爽约，其兄亦他适。一夕，嫂坚欲与姑易榻，姑不能违，盖因姑卧室稍近外，嫂向与某僧奸，密约赴会故也。僧至，解衣登床，嫂入盥洗，而劫亲者亦以是刻至，排闼直入。僧窘迫不知所为，取被自覆其体。众呼噪劫之去。将渡浦，其夫出酒食，欲与压惊，去被，乃一少年僧也。遽起，跃入浦而死。

　　捐纳岁贡

　　王掌科绅上言：“教职一途，皆由岁贡选择。其廪生出身者无论矣，乃有以白丁而捐生员，旋复援例者，行谊未为端谨，诗书未必通晓，而俨然师席，顾使黄发老儒，拜跪执弟子之礼。秉铎明伦之地，岂容此等滥及耶？乞停其以教职录用，庶师儒尊而学校重矣。”掌科之言，可谓切而当矣。

　　画龙

　　客有持画龙一帧，长丈馀、阔五六尺，求钱十万缗。张之于壁，远视云雾滃然，爪牙蜿蜒可畏，小儿见之，皆惊啼而走。据称，系崔白真迹。展玩良久，家贫无从得钱，留信宿，卷而还之。按画记载，崔白，宋人。然款识模糊，莫可详考。索予作歌，因细书其旁云：“群龙潜奫沄，游戏紫霄里。何来金翅鸟，飞入龙宫噉龙子。惟有雪山顶上阿耨池，神力撑拏蟠不起。欻然跃出千岩外，牙爪蚴蟉吐光怪。尾拖百丈翻寒涛，雾暗风腥雨澎湃。何年写向雪色藤，鳞甲闪烁髯鬅鬙。茫茫时代款莫辨，仿佛疑有仙人乘。平生好龙惜未见，对此狰狞汗流面。飞腾变化知几时，夜夜关门锁雷电。”

　　鸠庵先生

　　宋家桢，字艾贻，予同籍庆远之父也。生平孝友笃行，尤善属文，所著有《鸠庵》等集。两中副车，不乐仕进，闻有异书，不惮手抄口诵，积书充栋。宋氏三世单传，先生诞生五男，先后殇。晚举一子，名处厚，六岁病痞危甚，祷于关壮缪。梦神示以“积善馀庆”四字，遂更名庆远，痞随愈。今子孙绳绳，正未有艾也。乃仅以明经授别驾，士论惜之。

　　华氏祖

　　《南史》曰：晋陵华宝，父戍长安，年八岁，临别谓宝曰：“须我还，当为汝上头。”后长安陷没。宝后至七十，不婚。或问之，辄号恸。今华氏科第甚盛，宗人齿录，皆载宝为始祖。岂宝虽不婚，而未尝无婢妾也？

　　武昌兵变【戊辰】

　　五月二十二日，武昌督标裁兵四千人，因中军侵空饷银四万馀两，屡请不发，势汹汹，欲为变。新抚柯永升，反以恶语相激。有百户陈龙者，素得士心，众拥以为主，自称天下统兵大元帅镇国大将军，据城为乱。屯兵楚王台，连兵破黄州、汉阳、岳州、德安诸郡，势张甚，百姓纷纷逃窜。时兵奉汰者不止一处，皆徼倖楚事成，欲乘衅而起。我郡裁丁，亦暗相要结，口出不逊语，主将不敢问。未几，徐将军治郡，尽锐与之角，贼退败，郡县以次收复。逆首陈龙，于七月望逃至白云寨，被擒，枭首军前。龙勇而无谋，不过乘一时之忿，故未及两月而败亡也。

　　少参风雅

　　丹霞李少参赞元，卜居建业，喜为诗，好结交天下士，赠缟论文，至老不倦。曾冰雪中扁舟见访，适予他出，不及倒屣，时年垂八十矣。予过秣陵，急往报谢，殷勤论文，风流好事，目中仅见，并投予诗云：“一代云间客，相逢建业中。写怀方绻绻，分手忽匆匆。缆湿蘼芜雨，帆开芦荻风。别离无限意，异地两心同。”“相逢诚可喜，分袂反添忧。桂棹飘然去，王孙不可留。秋风牵别恨，落叶怆离愁。何日重携手，狂歌续胜游。”

　　才子书

　　吴人金圣叹，著《才子书》，列书肆中，凡《左》、《孟》、《史》、《汉》，下及传奇小说，俱有评语。其言夸诞不经，谐词俚句，连篇累牍，纵其胸臆，以之评经史，恐未必有当也。即以《西厢》言之，谈词者曰，元词家一百八十七人，王实甫如花间美人，自是绝调。其品题不过如此而已，乃圣叹恣一己之私见，本无所解，自谓别出手眼，寻章摘句，琐碎割裂，观其前所列八十馀条，谓自有天地，即有此妙文，上可追配《风》、《雅》，贯串《马》、《庄》。或证之以禅语，或假之于制作，忽作吴歌，忽而经典，杂乱不伦。且曰：“读圣叹所批《西厢记》，是圣叹文字，不是《西厢》文字。”直欲窃为己有。噫，可谓迂而愚矣。其终以笔舌贾祸也，宜哉。

　　索债

　　超果寺之左，有姚翁者，家贫，一子痘殇，榇寄寺中。寺僧不许，翁以情告曰：某住房止一间，而幼儿复发疹，恐致两伤。倘蒙见许，不过一月，便举而畀诸火，仍以僦值奉缴。僧悯之，留置殿侧。三日后，又有右邻援例来恳。不得已，亦留之，两棺相傍。一日，僧起焚香，天尚昏黑，闻壁间应答声，俯听，乃棺中之儿也。曰：“姚翁宿生所负，今已偿清，仅少钱五十八文耳。早间复以铜盆典钱，明日便完，我将往矣。但恐汝未得同行，奈何？”僧大惊诧。少顷，有叩门者，果翁也，缄钱来谢，并言欲举柩。僧曰：“此钱得非铜盆所典乎？”曰，然。“其中计五十八文乎？”曰，然，问：“何以知之？”因细述两儿应对之语，且曰：“我断不敢领，可速买楮帛焚化，以了此一段因果可也。”翁闻，慨然叹息曰：“今乃知人家子弟未成立而死者，大抵皆索债耳，我可以无戚矣。”记此以告世之不肯偿债者。

　　宦牛阉豕

　　人之净身者曰阉宦。《肘后经》曰：“牛曰宦，猪曰阉，马曰骟，羊曰羯，鸡曰镦，狗曰善，猫曰净。”又虎有魄，象有牙，鹿有玉，马有墨，狐有珠，熊有白，牛有黄，麝有香，羊有裘，兔有毫，狗有宝，海狗有腽肭脐，牛肠胃中未化草曰圣虀，诸兽肝胆之间有□答，皆至宝也。

　　三冈识略卷九补遗华亭董含著

　　羊产猴

　　正月晦，上海马桥居民益亥，畜牝羊，产一羊、一猴。

　　前生杀人

　　北桥镇农民张宁，生一子，年已二十，忽发疹，医药罔效，临危呼父，把臂为别，坚持父臂，啮去肉二寸许，睁目大骂曰：“我前生为汝所杀，今始得报，勿望久活也。”未几，宁疮口溃烂，脱落一臂，叫号月馀而死。

　　黑霜

　　四月二十一日，陕西隆德、庄浪二县，天降黑霜，麦菜尽枯。

　　日生珥

　　五月初十日，日生珥。

　　龟异

　　唐进士子锵，背溪而居，其仆蚤起，见一大龟，长尺许，众小龟舁之登岸。仆趋捕之，小龟散走，因携入。幼主俱数龄，以组系其颈，游戏庭中。进士从外归，见之惊诧，以为必神物也，亟释其缚，放溪水中。忽有小龟无数，拥之行水面，后复有数千龟络绎随之，渡南岸去，俄顷不知所之。二子不数日俱暴亡，逾年，进士亦卒。


　　修志

　　上谕翰林诸臣修《一统志》，先命各省部院大臣修省志会汇缴。每府聘绅士谙典故者三四人，分任其事。我邑有钱生者，年已耄，夤缘充选，分辑人物志。大纳贿赂，不问何人，悉得幸列，馀概削去之。合郡大哗。里人张处士彦之，抗直士也，贻书责之曰：“朝廷修省郡之志，所以纪山川，详城郭，稽人才，核田畴，正赋税，序时代，考废兴，其论断是非，宜与史同，不可苟焉而已。郡志宜详，会志宜简。应详而简，有挂漏之虞；应简而详，有纰谬之患。我郡自古以来人才辈出，或以忠孝，或以节义，或以德业，或以文章，舍此而外，泛而及焉，滥觞及矣。明自高祖以迄嘉、隆二百馀年，止于五六十人；神庙以后不及百载，所录百有馀人。济济贤才，何前少而后多与？至兴朝以来，仅录五人，略生平之行谊，视家业之盛衰。其他间收一二封翁，以充人数。若名卿钜儒、孝子义士，概不见录。我郡才薮，止应如是耶？甚至前朝直臣许公誉卿，亦复见删。删许公，是删东林矣；删东林，是删君子矣。虽蜉蝣撼柱，无足重轻，然援笔者自处何地与？夫会志一书，与志传墓表，迥乎不同，取人宜高，持论宜公，不然则失之诬。费金钱而縻日月，乃颠倒错乱，一至于此，余窃不取焉。不揣鄙陋，敢附谠言以陈之。”后郡守见是文，自悔所举非人，拒不复接。闻者快之。

　　月食

　　十一月十六日丁丑寅刻，交冬至，即于是刻月食。

　　岁朝立春

　　康熙二十四年乙丑，正月朔辛酉，辰刻立春，予寅降以来第二次也。

　　水灾

　　自五月至七月，淮、扬、滁一带，大雨如注，昼夜不息，水势汹涌，四面成巨浸，田禾庐舍俱没。百姓惊窜，有登塔顶馁死者，有浮至芦荡为毒蛇啮死者，有以长绳连系，一家数口同日并命者。惨状种种不一。水退，禾尽稿。地方官缮疏上闻。

　　不葬亲

　　宋罗巩游太学，有神祠甚灵，以前程祷之。一夕，梦告曰：“子已得罪于冥，可亟归。”巩言：“某生平无大过，愿闻获罪之由？”神曰：“子无他过，唯父母久不葬。”巩曰：“某尚有兄。”神曰：“子为儒者，明知礼义，子兄碌碌，不足责也。”未几卒。近有一二亲族，累代未葬，余每以此规之，默然不答。未知报应当何如？录之以为世戒。

　　白塔看潮

　　秋仲，送儿辈至鹿城应试。相传八月十八日，白塔看潮。至期，舟者步者，络绎不绝。余随众往观，见游人杂沓，舟子皆白衣荡桨，回旋水面，绝不睹所谓潮也。叩之父老，云：“此地向无潮，土人借此以赛神耳。”因口占二绝云：“八月潮头一丈高，居人结队竞嬉敖。行过白塔重重路，那得江门半点涛。”“白衣黄□闹江津，打鼓鸣锣荡桨频。不向灵胥问消息，却从村社赛邪神。”天下事有名无实，大率类此。

　　岘山

　　吴兴山水之胜，闻于远近。九月望，始获裹粮一游。偕二三同志，褰裳扪萝，憩道场之颠，登白雀之麓，搜奇历邃，访古遗迹，泊舟于碧浪湖者几半月。明发，拟解维归，怅然不忍别，因留诗于岘山之壁曰：“白□洲畔蓼花横，小艇烟波任意行。拟向吴兴赋《招隐》，采菱缲茧寄馀生。”

　　五色晕

　　四月初四日，日生五色晕，自辰至午始灭。

　　结婚破产

　　华亭南桥镇有富人邹连城者，农家子，祖父皆巨富，藏镪无数。再传至连城，性尤纤啬，善居积，朝夕皇皇权子母之利，富甲一乡。晚举子女十馀人，联姻贵族。适逢纳官之例，纱舆绣补，意气自得。忽一病不起，诸子幼稚无知。于是其姻家周监生纶者，佯倡抚孤之说，纠众统狠仆数十，阑入内寝。伊妻仓皇走匿。贮米万石，并室中所有，俱估价均分，珠宝黄白，尽饱囊橐。且稔知窖藏甚多，相与威逼其妻，又将奴婢锁缚，按籍搜掘，满载而去。势同抄没，虽绿林豪客，不酷于此矣。邹氏宗人有义愤者，才发一语，喝仆丛殴，几丧厥命，远近骇叹。迩来士大夫嫁娶不论门族，沈约所谓王满连姻，实骇物听，蔑祖辱亲，莫甚于是也。乃既订姻娅，复从而劫夺之，真目中所仅见者。纶果于为恶，未几疽发于背，见邹率众鬼挥拳相向，痛苦叫号，五脏溃裂而死。

　　越东水灾

　　闰四月二十五日，处州府山水陡发，顷刻高三四丈。又兰谿县起蛟，裂地出水。青田、丽水、龙游、江山、开化、仙居等邑，疾风骤雨，水同日暴涨。城中居人，初阖户以拒之，既启户欲奔趋，而巨浪冲入，水高于雉堞，溺死者不计其数。

　　牛偿命

　　六月，东村红八桥有农家畜一牛，壮健异常，主人极爱护，筑牛宫以居之。一夕，闻哀号跳踯，既而喘息不止，吹灯起视，见赤练蛇二，且啮且穴两耳。其后窍一蛇，入已垂尽，尚馀尾在外，急拔之。而腹胀大如鼓，宛转踣地。剖之，腹内先有二蛇，盘屈昂首，因击杀之，并牛弃去。此必宿生冤报，故既罚为畜，而复偿以命。今人恣意作恶，自应堕入畜趣，安可不以此牛为前车之鉴哉。

　　龙挂

　　七月初三日，江宁北河口有龙从空挂下，云雾滃郁，河流激荡，吸去大船一、小船二。俄，自天半堕地，断为两截。

　　私盐宜禁

　　我乡滨海，擅鱼盐之利，年来武弁衙门差兵巡缉，商人计费，倍增其值。朝廷稔知贫民困苦，特许背负筐提，不在禁例。巡抚赵公，复出示申明其说。于是游手无赖，结队往贩，肩挑者络绎不绝，其价顿减。诸商不平，奔诉鹾使者，随结白捕，沿街缚人。遂撄众怒，一呼而集者数千人，于七月廿九日，拥至富商王、程、张三家，毁门入，室中所有，恣行打坏。营兵复乘机抢掠，合郡大哗。夫重价病民，奸商不能无罪，然私贩律禁甚严，有碍国课，且千百成群，率皆凶悍亡命之徒，若不禁止，势必酿乱。有地方之责者，不可不急为之所也。扰攘月馀，盗贼蜂起，抚军复严禁，悉寘之法，乃止。

　　豪家犬

　　云间宋氏，名族也，有一钜公，蚤负文望，致位通显，殁后贤嗣沦丧，二幼子俱不肖，竟破其产，统绪几绝。太夫人病危，至不能具棺殓。仆以年谊往候，见门庭阒寂，豪奴皆散而之他，惟一犬恋恋不忍去，徘徊慨叹。悲夫！人之不如畜也，为乐府以纪之曰：“东家买黄犬，毛毳颇丰殖。晨夕司门户，辛苦勤厥职。偶然惊幼稚，鞭逐久无食。临行掉尾顾，俄顷复在侧。岂敢怀怨猜，依栖但感德。主人堂下罗群奴，出入里仗主势，意气挥霍衣冠都。吁嗟乎！一朝堂空生碧藓，不知谁似阶前犬。”

　　惧内

　　我郡一绅，性惧内，旁无姬侍，出入必启，事之如严君。一日，偶集予别业，浮白欢呼，谈论风起。酒未半，忽仆夫趋告曰：“夫人自乡至矣。”悚然变色，手所持杯，不觉堕地，即起登舆去。同坐者皆失笑。《吴越春秋》载，伍胥如吴，遇勇士专诸于途，碓颡而深目，虎膺而熊背，方与人斗，其怒有万人之敌气。其妻一呼即还。怪而问之，对曰：“屈一人之下，必伸万人之上。”彼烈丈夫尚尔，然则惧内不足讳也。按《太平广记》引天门子云：男命起寅，女命起申，以木投金，无往不伤，故阴能疲阳也。阴人之情急于阳，而外自守抑、不肯请阳者，明金不为木屈也；阳气刚燥，遇阴言气和柔、词语卑下者，明木之畏金也。然则惧内乃造化一定之理，无怪乎今人之比比而然也。

　　夫妇同被雷击

　　康熙二十六年丁卯三月十四日，虞山鹿园地方，有钱生者，年弱冠，娶丁孝廉女为室。结缡甫月馀，偕妻归宁。妻母家居南城。是日薄暮，忽大雷雨，电光绕钱之室，雷殷殷起几席间，若有所觅，久而不息，将卧榻击碎，家人悉惊仆。既而迅雷闪电，转入其妻母家，女鼻中闻火气，遍体生烟，骇极，匍匐床下。凭空提女及生跪道左，震雷一声，夫妇俱死。雷斧从脑盖透入，衣服钿钏，一物不动。观者四集。二人俱年少无他过，乃遭天刑，岂前生宿孽耶？

　　郡守风流

　　国初以来，莅吾郡者往往多俗吏。近会稽鲁公谦庵名超者，守郡九年，创建书院，接引后进，风流文采，士气为之一变。朝廷知其能，一岁再迁而去。继之者为越西朱公雯，字三，雅善诗文，重声气，案牍之暇，不废游览，与予辈选胜载酒，分韵赋诗，苏、白遗风，庶几不坠。予有《游横云山次韵诗》云：“画舫轻桡蹙浪纹，绕堤晴翠水沄沄。丹峰倒障林边日，白鸟斜冲岭上云。古寺泉声双□落，夕阳烟影半帆分。胜游病怯黄桑屐，管领青山属使君。”

　　吴阊火灾

　　五月初二日，吴阊布政司前民家失火，延烧官署、民房一千馀间。见空中有红衣人往来指挥，合郡官僚赴救，俱公服向火叩首。毁去文卷十之七。自未至酉始息。

　　异风

　　七月初十日，大风雨，雷电交作。至十一日，风雨益甚，破墙拔木，屋瓦从空而飞，民间楼房倒塌，救护不暇。千里内外，同日俱遍，压死及覆舟者，比比而是。

　　蝗入考场

　　八月初八日，予偶寓江宁，送儿子威宝赴棘闱。主试者米翰林汉雯，副龚章也。举子才点名，忽闻空中声势汹涌，仰视见飞蝗蔽天，自东北来，日色为其所掩，经过之处，屋瓦层叠数寸。有客从江北至，云初七晚蝗至浦口，是日上午至白下城，旋渡江，两岸芦叶，俱被食尽。逾时，仍回向东而去。时有童谣云：“蝗虫入考场，有米也要荒。”米君素有才名，竟被黜。

　　搏鬼

　　江宁李生者，有胆气，向习武艺。一夕，独坐堂上，见一鬼，长丈馀，双角，靛面，狰狞可畏，俯首瞰生。李徒手搏之，鬼作惧状，逃入竹园内，其声啾啾然，遍觅忽不知所之。张叟□说。

　　祖宗灵应

　　吾家遗安公墓，在沙、竹两冈间，垂三百年。前建三凤坊，左右列石梁二，皆祖宗从形家言，拮据而成者。数传后，不肖子孙盗砍宰木，势难禁止，付诸浩叹而已。近有族蠹名奎者，为害尤甚。伐树不已，至于坏垣；坏垣不已，至于拆岸；又乘夜将两桥毁卖。相传三凤坊下埋金带一围，铁数千金，谋结党掘取。族众哗然不平，讼之县，复拥至家庙，声其罪，跪受杖。奎殊不悔过，口肆狂语，排闼而出。行未数武，仿佛有衣冠贵人随其后，回顾则不见。举步，又复如前。始大窘，疾行。将抵家，其子出迓，亦见衣冠人先入，据堂中，状貌甚怒。子惊仆，不省人事。奎夜至冢，叩首曰：“吾贫，故为此，岂祖宗不能援，而反降之祸耶？幸舍之。”祝未毕，闻空中有嗟叹声，既而若呵叱声。不三日，其子死，奎亦暴病垂尽。今复有继奎而起者，未知报应若何耳？吁，亦可畏矣。

　　藏金托梦

　　桐乡有张进士超曾，尹华亭，甚有声望。时每年编审，轮大户充役，收兑一名，费逾千金，富民争入金求脱，故宦囊颇厚。罢官归，以万金埋地下。后欲掘取，才举动，主人必头眩体战，或暴疾仆地。嗣后屡发屡病，合家惊诧。复梦白衣老人谓之曰：“藏金本非汝物，可坚守以待，倘擅取，不独无益，更当得祸。”于是相戒不敢发。予闻不信，细访果有此事。今秋张君殁矣，不识此物属之子孙乎？抑他属乎？因叹世之窖藏者，大率皆守钱奴，不若吾辈琴书之外，无他长物，反不为造化之所弄也。

　　蠲租

　　康熙二十六年丁卯十一月廿六日，上谕户部：“朕惟自古帝王统御，万方平安，期于膏泽旁流，咸蒙美利。朕御极以来，轸恤民依，力图休养，思理财乃裕国之大经，蠲贷为爱民之实政，历年敦崇节俭，严核浮冒，盖欲为布德行惠之资。各省钱粮虽已次第蠲免，但江苏所属各郡县，财赋重地，额徵甲于他省，且累岁输将供亿，效力惟勤。兹用大布恩膏，除漕项钱粮外，所有二十七年应徵地丁各项钱粮，及二十六年未完者，亦与俱免。尔部速行地方官，通行晓谕，务使均沾实惠，以副朕爱育苍生至意。如官吏朦混，从重治罪。即遵谕行，特谕。”我郡兵荒以后，民命维艰，此一诏何异汉之文、景耶！

　　鸡异

　　康熙二十七年戊辰元夕，予有戚置酒，召客赏灯。膳夫宰一鸡，头已断，忽引吭长鸣，身亦起行，数步而蹶。主人惧，亟弃去。

　　阎罗

　　娄县讼师朱姓者，病热，势极危殆，昼生夜死。自言遍历十殿，与世间所传无异。每殿刀山火狱，受刑最惨，举体杖痕，十指出血，痛苦不可名状。半月后始绝。我闻地下主者曰阎罗，与阳世等。然阳世劝惩，或不尽法，而阴府善恶，略无遁情，似差胜人间耳。但不知其所管领者止中国乎？抑薄海内外无所不辖乎？如其无所不辖，则十王犹患其少也。相传韩擒虎、范仲淹、蔡襄诸公，俱为阎罗，则其位亦若有更番升降者。释典载阎罗王名闪多，荒唐附会，可发一笑也。

　　京师亢旱

　　自正月至五月，京师亢旱。大风时作，而雨泽不降。因大赦天下。学士德格勒者，自言明《易》理，令占之，奏曰：“天地不交，阴阳不和，安得有雨？”上怒曰：“岂一年不雨耶！”至二十五日，乃雨。

　　道臣殉难

　　武昌兵叛时，变起仓猝，贼势颇猖獗，官吏望风逃匿。吾郡叶粮道映榴，字苍岩，被劫，胁令从逆，不应。归署，封印缮疏，嘱家人间道出走，遂朝服望阙再拜，从容自刎死。上览遗奏，为之恻然，不忍竟阅。特赠工部侍郎，与祭葬，御书“忠节”二字以赐其家。呜呼，公虽死，亦可以不死矣！按本朝以来，我郡一忠一逆：忠为苍岩。逆为张进士云孙，为粤西府佐，降吴逆，上书谤本朝。三桂败，潜逃归。里人鸣鼓以攻之，云孙惊惧而死。

　　秦望山庄

　　园林之胜，自明季以来，我郡绝少。近王司农日藻，始于秦望山庄创为之。雕甍杰阁，华堂耸峙，其间古树苍藤，曲池映带，一经点缀，俱有疏野之趣。春三月间，游人如织，时与风雅之客游历其中，亦可以乐而忘老矣。惜乎去城稍远，未获一览胜概耳。

　　遇考自沉

　　娄邑诸生顾其旋者，出身甚微，然能文，遇试必列高等。猝抱心疾，将岁试，卜于关公庙，不吉，疾趋至秀野桥，跃入波中自沉死。

　　语录可厌

　　西方氏之学，予所究心，然有彼此相袭，极陋而可厌者。如传衣付拂，不知谁何，诗篇语录，不审文义，互相祖述，到处传播。若此辈而图作佛，四禅天且将塞破矣。近有绪芳禅师名真承者，与予为方外友。其为人也，高而不亢，坦而不流，禅定之馀，间发为有韵之言，□□多幽趣。以予所睹，殆未有过之者也。近主岳林，屡以诗邮寄，答以一绝云：“亚字城西道壹居，每登高阁听真如。无端锡杖凌空去，好遣青猿数寄书。”

　　杜生

　　华亭有杜生者，家甚富，偶以事往京华。归至半途，入一竹林内登厕。回顾地罅有金钗一股，拔之，其声锵然，因拨去瓦砾，见下有大瓮，覆以巨砖，揭视，皆黄白也。杜祝曰：“我单马二童，岂能带去？如此物应为我有，俟到家遣人来取。”仍以钗置瓮面，聚乱石识之。后抵家，未能即行。一日，纳凉于庭，顾颓垣下土瓮起，有物灿然，拾视，则前所识之钗也。急掘之，藏金宛然，四角镇黄金四大锭。相去二千馀里，随之而至，岂神输鬼运耶？益信贫富有定分，非人力之所得而争也。

　　变犬

　　缙云有李生者，自幼勤诵读，试辄高等。家甚贫，以馆为业。然性疏懒，倦于训迪，又喜交游，不耐静坐，颇废程课，故门下生率多无成，往往不终局而散。一日病热，昏愦中见有皂衣人手执一帖，促之同行。出门行半日，至一处，城堞巍峨，内有大殿，金书“冥府”二大字。生悚然，始知已登鬼录矣。随有鬼卒数人，以锒铛系颈，驱之至阶下。殿上坐一人，衣王者服，侍卫环绕，呵生曰：“汝有三罪，曾知之乎？”生拜诉曰：“某系贫士，家无担石，且平生读书，幸无他过，罪实不知？”王者怒叱曰：“汝空受人贽，而毫无报效，一罪也；终日素餐，不自愧耻，二罪也；屡误人家子弟，三罪也。当判往旧主人杨监生家，为犬三年。今且暂释归五日，遍戒亲友，使若辈知警，或可稍薄汝罚。不然，随堕阿鼻中，永无出期矣。”生大哭，瞥然而觉，汗流浃背，因细话此事。五日后，复瞑。家人亟往杨氏侦之，果产一犬，性颇驯，主人极爱之。逾二载，不吠不食而死。徐君喈凤说。

　　窖藏无益

　　江南一贵人，精心计，性爱窖藏，老而弥甚。止一子，不好读书，喜与匪人狎。贵人殁后，不数年，产业俱尽。华屋名园，转售他姓，藏金悉为人取去，人皆怜而笑之。因思古语云：“须知世上金银宝，借汝闲看六十年。”又云：“饶君恁地埋藏着，煞有闲人作主来。”真不刊之论也。尝阅《南史》，张绪谓柳世隆曰：“观君举措，当以清名贻子孙耶？”答曰：“一身之外，亦复何须？子孙不才，将为争府。如其才也，不如一经。”至哉言乎！今之士大夫，解此者寡矣。

　　疑冢辨

　　漳河之上，有曹操疑冢七十二，宋俞应符题诗云：“人言疑冢我不疑，我有一法君未知。尽发疑冢七十二，必有一冢藏君尸。”自谓智过孟德矣。我以为老瞒之尸，并不在七十二冢之内，特设此以欺人。俞君之说，正堕其术中，徒为老瞒所笑耳，真书生之见也。

　　田孝廉

　　田孝廉茂遇，重声气，好结纳，尤喜与贵人交，偕名公钜卿，互相赠答，挥金不吝，间能急人之难，人亦以此重之。后应宏词科，复遭摈，感愤发病卒。嗟乎！人生遇不遇，盖有数焉。君既抱美才，素有声望，且家亦非壁立者，纵沦落不偶，使能闭户著述，优游林壑，以永天年，不亦可乎？奈何效左徒之嚎呼，同贾生之痛哭，忧思烦惑而自伤其生为？噫，过矣！因诔之曰：“缅风流，念车笠。时荏苒，殊今昔。人皆忌，我独惜。床上琴，邻家笛。”

　　占验

　　医、卜二艺，医有据，卜无凭。凡人一念之诚，神明感应，占者往往率己意以断之，安望其洞阴阳之理，尽生克之变乎？近西郊有龚生修者，年甚少，探幽索隐，其于吉凶祸福，可限时日，屡试屡验，可谓神乎伎矣。


　　三冈识略卷十【己巳至癸酉】华亭董含著

　　八月生子

　　俗传，七月生子生，八月生子死。西邻有朱氏，妻八月产一子，妾七月产一子。产方周岁，妾子殇，妻所生无恙。医书以胎成七月，属太阴脾脉，内属于肺，土能生金，故寿。八月属手阳明脉，内属于大肠，生气交于泄气，故夭。此论似不足据也。

　　猪蜕皮

　　庚午正月，南郊超果寺，栏中畜一豕，大数十斤，一日背忽中拆，皮从两旁脱下，渐及于腹，内生毳毛，如未脱者，四蹄亦然。尝闻龙蜕骨，蛇蜕皮，龟脱壳，鹿脱角，今猪乃脱皮，真所未见也。

　　窃儿

　　松郡有乞妇，家颇裕，盗取人家小儿，灌以麻药，使冥然无所知，随用利刃，将脸及胸背各剔毁数处，肩臂亦然，令人不复识。其两股及双足，先将筋脉截断，用尖钩挑出膝筋，血注，即以艾炙止之，欲其蹒跚，以便行乞。适东关一寡妇，止生一子，才三岁，为所窃。有发其事者，母急奔救，儿已垂死，抱母颈一恸而绝。惨不忍言，观者无不叹息泪下。其床下又有死儿二，遍体伤痕，凝血满地。行兇之具，尽行搜出。县官穷治馀党，悉缚至庭，未及正法，众怒不可遏，已俱毙挺下矣。

　　鹿尾

　　今朝廷御膳，以鹿尾为珍品，常以之赐大臣。按之古书，不甚著，惟梁刘孝仪曰：“邺中鹿尾，乃酒肴之最。”时魏使崔劼在坐，曰：“生鱼熊掌，孟子所称；鸡跖猩唇，吕氏所尚。鹿尾乃有奇味，竟不载书籍，每用为怪。”然则六朝已贵此味矣。

　　寓斋唱和

　　岁暮，偶过暨阳，假馆南城，天气沍寒，不敢出户，适与潘次耕耒、徐电发□寓斋相连，日夕过从。大雪中见招，与黄庭表与坚、钱宫声中谐话旧，饮酒极欢。予即席口占四韵曰：“屈指交情各黯然，客中招客共流连。才高何意翻遭妒，道直从来不受怜。摇落江城逢旧雨，萧疏灯火近残年。五湖随处烟波稳，莫遣青霜到鬓边。”潘次韵云：“天畔怀人每惘然，可能相见不流连。霜馀葵藿晚多味，雪后江山情可怜。风□差池悲官迹，匏尊牢落感颓年。五湖烟水无争竞，长拟追随箬笠边。”徐云：“忽漫重逢一惘然，招寻还喜寓斋连。算来聚散最无定，话到升沉实可怜。薄俗难醇思故老，虚名忝窃悔丁年。衰颓留得须教醉，莫遣闲愁到酒边。”

　　科举异变

　　科臣何楷，题科举生例，每六十卷中式一名，今督学取数太多，宜限数截去。于是生员名列二等者，大半芟除，学校为之失色。夫寒士三年苦心，膏火之费，途路之资，措办不易，今既得复失，殊乖盛朝鼓舞人才之意。且科举多寡，何关大计，国家事岂更无急于此者乎？前明张孚敬当国，有沙汰生员之举，言官上言，谓自昔以来，有增学舍，广生徒者矣。但闻沙汰僧尼，未闻有沙汰生员者。事寝不行。何君此举，可谓不学无术矣。

　　官绅接见有禁

　　士大夫居乡，贵乎自重。地方果有利弊，不妨直陈有司，非公事，概行谢绝可也。迩来吴下有一二显者，未免太过，致烦白简。上宽仁，不以为然，然而上司遂有乡绅与现任官不许接见之禁。上自督抚，下逮郡邑，皆不相闻问。所与造膝咨访者，不过奸胥贱隶而已。上下蒙蔽，贵贱不分，于是刁民蠹役，肆行无忌，岂朝廷重士安民之意乎？不独体统荡然，我不能无世道之忧矣。

　　耄年应试

　　沪渎潘明经襄，十三入泮，十七食廪饩，年方壮，序贡赴都，两任教职，一署县篆，六十后罢归。久之，家贫落魄，年近古稀，忽易名衫黼，应童子试。复三入棘闱，寿登八十三矣。手钞口诵，锐气不衰。或叩其故，曰：“我闻登科第者，须仗慧根，今生纵无成，冀来生或当蚤达耳。”闻者笑而悯之。昔胁尊者八十方出家，赵州八十犹行脚，然则潘君亦未可怪也。

　　烧丹无成

　　狯园曰：万历中，闽有林道人，从吕祖授指石成金法。云间董翰林其昌偶会他所，请于主人曰：“林尊师真有道者，闻其有指石术，可一试乎？”林曰：“此小事耳，当举一物为验。”时盘中有梧子，取一粒授林。方茶次，便投入瓯，随手立变为银。董曰：“可复化梧子乎？”曰：“可。”再纳茶瓯，良久出之，故是梧子。如此者三，林曰：“此真银矣，五百年后不复变也。”后道人从公乞一传，公不与。求其术，亦竟不肯授。先文敏公酷好烧炼，久而无成，然亦年逾八十矣。

　　乡贤祠滥觞

　　士大夫有功于国，有德于桑梓，殁而祀诸瞽宗，礼也。迩来乡贤一路，竟为藏垢纳污之地，真有不忍言者。犹忆明罗念庵、郑淡泉两先生望重朝野，父皆耆儒，后见滥觞，不忍父混列其间，各抱其主以归。闻二公之风，可以愧矣。

　　异鱼

　　闽福安县傍海，渔人捕一鱼，双尾，背有两翅，状酷似人首，面有笑容。急释之去。《山海经》载，东洋有和尚鱼，想即此类。

　　辟穀

　　《玉匮经》曰：求仙之道，绝粒为宗。绝粒之门，服气为本。然其间元妙，必有所授，无本之术，终恐无成。吴阊有史道人者，能辟穀，不食者二十馀稔，独处一室，不设灶厕，几榻萧然。每日咽津纳气，熊蹲鷮息，时饮冷水数口而已。学道者自远裹粮而至。未几，史遘泻疾，潦倒而卒，年甫及壮耳。然则辟穀亦何益哉？

　　珠瘤

　　粤东廉州府一村落间，有褚练师者，忽颈生一瘤。经三岁，大如升。一日，中如鸟啄，痛不可言。以刀剖之，内孕一珠，圆明莹彻，迥异凡品。亟贮以石匣，每夜有白光透匣而出，高数尺，因取供三清像前。后为人窃去，不知所之。同年余君说。

　　盍簪感逝录序予

　　承四方交游不我遐弃，赠缟论心，尺素往来不绝。四十年来，零落殆尽，曾作《盍簪感逝录》二卷，今聊附记其序云：盖闻旷野萧条，子期发《思旧》之赋；良辰晼晚，士衡题《叹逝》之篇。盖痛莫大于死生，情莫悲于离别。故渡河梁者弥增眷恋，登岘首者不禁欷。时乎难再，序冉冉其若驰；逝者如斯，水滔滔而不返。虽聚散比梦中之蝶，而去来感雪上之鸿。仆青鬓论交，白头怀旧。彼恨相知之晚，此怜倾盖之迟。海内名贤，不遗鄙陋。缅追畴昔，细数平生。或结契于风尘，或缔交于邂逅。或间山川，谊深嵇吕；或忘年位，情协埙箎。或同堂握手，而矢知己之言；或闻声相思，而寄写心之什。或订金兰之谱，或镂玉敦之书。莫不珠联璧合，雾涌云蒸。春兰秋菊，并挹芳姿。北雁南鸿，常怀离恨。讵意知交零落，岁月差池，发齿先颓，功名莫究。□羽□鸾，悼华堂之萧瑟；栖踪泉石，惭旧圃之荒凉。绿尊红袖，便隔壶觞；白水青山，忆陪冠盖。情纷纷其如疚，意戚戚而鲜欢。念百卉之滋荣，慨故人之憔悴。而况顾影长辞，临风永诀，国之殄矣，我劳如何。于是低徊末路，俯仰前徽。登山涉水，藉赫蹏以传情；苦雨凄风，狎隃麋以伸志。或如赞语，或类挽词，情绪杂陈，歌谣并奏。潘岳之诔夏侯，良有以也；庄生之悲惠子，岂徒然乎？吁嗟乎！梓泽花残，虞渊日暮，漆灯暗淡，银海微茫。空招蒿里之魂，难起岱宗之魄。零陵道中，吊一江之绿水；咸阳原上，抽三丈之白杨。盖听山阳之笛，倍益缠绵；扣西州之门，真堪恸哭矣。

　　松化石

　　唐杜光庭《录异记》云：婺州永康县山中有枯树，枝干及皮，与松无异，为人所斫，误堕水中，化为石。因取未化者试之于水，亦化为石。此特一时偶然之事耳，今土人指为物产，顽石略有纹者即托名松化，拾以赠客。不辨真赝，殊堪捧腹。

　　陆公为神【壬申】

　　陆公陇其，号稼书，平湖人，庚戌进士，为人刚方有守。筮仕练川令，有惠政，锄强剔弊，大得民心。朝廷知其廉正，擢为台官。直言敢谏，克尽厥职。不久即乞归，讲学于洞庭之东山，从游者日众。腊月二十七日，忽梦嘉定旧役，纷然来迎为城隍神。公早起，谓家人曰：“我往矣。”于是沐浴更衣，处分后事毕，怡然而逝。所居在泖口，是夕泊舟者俱闻舟楫喧阗，鼓乐声不绝，云迎新城隍赴任。公家老苍头王姓者，亦梦送至嘉定城隍庙，见公绣衣幞头，侍从皆鬼判，骇汗而醒。彼处士民闻之，即于庙中为公治丧七日，吊者云集，享祀无虚日。夫聪明正直，生而为人，死而为神，此一定之理，独生前未能尽其蕴为可惜耳。

　　修史

　　元癸未至正三年二月，命欧阳元、揭□斯等，修辽、金、宋三史。甲申四年春告成，仅一年耳。史成，具鼓吹导从，自史馆进至宣文阁。庚申，帝具礼服接之。按《辍耕录》云：至正二年壬午三月，脱脱等奉命修三史。甲申春，进《辽史》；冬，进《金史》；明年乙酉冬，进《宋史》，共四年馀。前明洪武二年二月诏修《元史》，三年七月告成。今修《明史》，已二十馀年矣，未知何时告竣也。

　　物祟

　　西郊有陆生者，从市间买坐椅四，制精而价廉，喜甚，列之中堂。日暮，猝病热，势甚危。叩之卜者，曰：“据象，是新置一木器作祟，急焚之，或移赠他人，祸可免也。”陆不信，更稽诸龟，其言略同。于是命仆于门外积薪焚之。适值幼科潘同云者，询其故，大笑入语陆曰：“与其付火，孰若赠人？我不畏祟，以之见贶，何如？”陆首肯。于是遣人持归。椅才入门，即觉头眩。傍晚，遍体发热，翌午暴死。夫使椅为之，物固无知；使天为之，何以听占者之言而遂霍然也？再四思之，不得其解，可怪也已。

　　待士盛典

　　康熙三十二年癸酉正月二十五日，学使者许公汝霖驻节暨阳。试毕，会宴诸生于君山之巅。赴者二千馀人，席地论文，酬酢竟日，谆谆训诲，至晚始散。此从来未有之盛事也。公试士题用一大一小，其所识拔，至公且明。自是以后，二十年来，视学江南者俱至公至明，江左文人之幸也。

　　奇旱

　　江浙二省，自五月至六月终，天气亢旱，河底俱涸，禾稻十分止种四分，田豆俱稿死。节过初伏，尚有乘潮插秧者，亦一异也。然东、北两乡之民，已不可问矣。越东西荒者，亦什之六七。抚军遣官分头开永昌、长兴、猪圈各坝，以救海宁一带。一黄冠自言能祈雨，先受聘仪，登台作法，久而不效，乘夜遁去。予作《感雨诗》云：“三时已过未分秧，泽国尘沙十丈黄。赤帝不传雷雨令，白鸥犹忆水云乡。篱边抱瓮侵朝露，松下披襟纳晚凉。怪杀潭西狂道士，绿章频上信茫茫。”

　　评文被诉

　　十一月初一日，华邑诸生黄士英以疾卒，家人绕而哭之。半日後，忽闻喉间作声，云：“我归矣。”叩其所以，曰：“顷见二人持符相招，即乘船往，至一城，殿阁耸峙，绝异人境，署曰‘鸿政司’。二人者，引予入，与王国士对簿。国士生前为府吏，与予比邻，喜为制举义，以所业示予，屡加评驳。国士恨极，郁郁发病死，诉之冥官，随勾往面质鸿政司。国士出，谓予曰：‘汝所犯甚轻，不足为罪。若数之修短，速往洪州自知之。’于是二人复掖而出。闻彼中人云，鸿政司姓罗氏，刚而善断，特信任椽吏张子□、孙惠卿。罪人以苞苴通者，往往得末减，但泉下用钱，以人间所焚楮，一束止作一钱，惟镪之有纹者，每锭直白金半两。予以贫故，不能为力。洪州距此千馀里，今亟往，暂寓周吉甫肆中，若三日夜不返，则便成永别矣。”言讫复瞑。洪洲之说，竟不及详。迨三日后，闻庭中鬼哭声，始加棺殓。呜呼，黄生评驳人文，特细故耳，乃冥司不察，轻准讼辞，不亦冤乎！抑数果止于此乎？至椽吏舞文乱法，贿赂横行，与阳世无异，则尤可怪也。

　　云间著述

　　本朝以来，吾郡著书者绝少。以予目之所见，则有顾贡生开雍有《滇南记事》一卷，王贡生沄有《纪游草》四卷，宋副宪徵与有《金刚经注解》三卷、《东村纪事》一卷，卢先生元昌有《分国左传》十六卷、《杜诗阐》三十四卷，诸进士嗣郢有《九峰志》十卷，范文学彤弧有《绣江集》二卷，林贡生子卿有《通鉴本末》一百卷，许观察缵曾有《日南杂记》二卷。予亦有《三冈识略》十卷、《续识略》未定卷、《盍簪感逝录》二卷，未知将来得附于诸君子之末否也。


　　舍利

　　湖广汉阳府离城二十里，有古刹，中一游僧，力修善果，能晓夜诵经不辍。叩以乡贯姓名，俱不答。寺僧颇以□目之。及将回首，嘱众僧曰：“死必焚吾。”既焚，身端坐不倾，得舍利数十颗，五色灿然，始知其生平盖默有所得，不以告人，惜莫举其名与字云。余淡心怀说。

　　冬行春令

　　自孟冬至腊尽，雨雪俱无，天气暖如仲春。予纪以诗云：“雨雪全无气更温，萧疏三径长苔痕。预支鹤舫寻山寺，蚤放蜂衙上筚门。吏急频年空杼柚，官思留客减豚鸡。朝来银鹿惊相报，溪畔寒梅反旧魂。”

　　三吴风俗十六则

　　风俗之日趋于下也，犹江湖之流而不返也，然未有甚于今日者。岁暮多暇，约略数端，以志感慨云。

　　明初崇尚俭约，内服以松江三梭布为之，不用绫绢。今市井小人，皆不屑以此制亵衣，而富贵子弟无论矣。

　　苏松习尚奢华，一绅宴马总兵逢知，珍奇罗列，鸡鹅等件，率一对为一盆，水果高六七尺，甘蔗牌坊下可走三四岁儿。视明季，直土硎土簋耳。

　　前朝缙绅，类能自重，当事亦接之惟谨。迩来士大夫日贱，官长日尊，于是曲意奉承，备极卑污，甚至生子遣女，厚礼献媚，立碑造祠，仆仆跪拜。此辈气焰愈盛，视为当然，彼此效尤，恬不为怪。以父母付畀之身，而屈体辱受，不自爱惜如此。噫，亦丑矣。

　　各衙门差役，俱有定数，多者不过数十人。晚近事广弊繁，地方奸猾及富人避役者，皆投充其上下衙门，串成一局，把持挟诈，无所不至。荐绅中有一二寡廉耻者，联为宗族，揖为上宾，信乎衣冠扫地矣。

　　明嘉靖六、七年，诸生与县令，体统悬绝。后闻县官上任，诸生有通贺仪者。未几，具花币贺太守矣。今则白丁铜臭，不惜馈遗，皆得与郡守抗礼主宾，谈宴谐谑，无所不至，区区邑令，又何足数耶。

　　谚曰：“世治尚文，世乱尚武。”二者缺一不可。前朝重文废武，今朝儒行自为弃物。相传一甲科谒抚军，接之甚倨。续有武弁晋谒，笑语款洽，临别谓曰：“适见一进士，相貌堂堂，所惜者出自异途耳。”可叹更可笑也。

　　吴下素称浇薄，然士君子护惜名义，缙绅廉洁者多，营利者少，士子读书者多，干谒者少。今则反是，于是一夫发难，列款揭帖，几遍天下。小人往往挟持君子，体统遂不可问矣。

　　余为诸生时，见妇人梳发，高三寸许，号为“新样”。年来渐高至六七寸，蓬松光润，谓之“牡丹头”，皆用假发衬垫，其重至不可举首。又仕宦家或辫发螺髻，珠宝错落，乌靴秃□，貂皮抹额，闺阁风流，不堪寓目，而彼自以为逢时之制也。

　　明季服烟有禁，惟闽人幼而习之，他处百无一二也。近日宾主相见，以此鸣敬，俛仰涕唾，恶态毕具。始则城市服之，已而沿及乡村矣。始犹男子服之，既而遍满闺阁矣。习俗移人，正有不知其然而然者。今不惟遍满闺阁，渐而孩提之童俱服之矣。岂不骇哉！

　　三吴人文，甲于远近，家弦户诵，不必世家。迩来徵徭之害，遍及横经，郡邑下僚，皆得而辱之，鞭挞缧绁，与奴隶无异。诗书礼义之风荡然矣。

　　“官无大小，皆称曰老；人无老幼，皆称曰翁。”此四语见前朝奏疏中，然犹为士大夫言之。今市魁厮养，互相呼谓，居之不疑。上下不分，而体统莫辨。狐裘虽敝，乃以补黄狗之皮，毋乃不可乎？

　　前朝未尝无差徭之扰，乃据予所目睹，其时贫富熙熙，各安其生。今本朝宽大，近古所无，且蠲诏屡下，而百姓贫者益贫，即富者亦有日蹙之势。细思其故，则牧民者为之也。当预徵之令乍颁，虎差四出，索金钱，婪酒食，咆哮骂詈，各饱所欲，而正供先耗其一矣。百计完官，膏血垂竭，乃忽创为拿亏之说，任意轻重，额外诛求，而正供耗其二矣。钱粮完欠，权在经承，皆系衙门积蠹。厚贿者虽产多额重，亦可经岁悬欠；产薄者力不能分，则签票纷纭，敲扑惨酷，势不得不多方借贷以赂之，而正供耗其三矣。甚至私派不一而足，如海塘、江工之类，何岁无之？郡邑串成一局，愚民含冤，束手待毙，而正供耗其四矣。四耗之外，尚有不能尽悉者，然则国家课税，大率入官吏之橐，无怪乎逋负者之比比也。

　　古人重墓志，必求名公钜卿以表其墓，犹恐未悉其生平，故以行述先之。迩来为人子者，虑亲之隐德不彰，往往自状其父母，理无不可，然须使亲能受，庶子心亦安。今之人誉言过当，本无一长可见，而以为功德赫奕也；素鲜文望，以为可比踪韩、柳也；才知点画，以为可追配钟、王也；略解韵书，以为可上并杜、李也。连篇累牍，俱属子虚。死而有知，当含愧于地下矣。而人子方装潢成帙，遍处赠人，识者能无掩口乎？

　　曩昔士大夫以清望为重，乡里富人，羞与为伍，有攀附者，必峻绝之。今人崇尚财货，见有拥厚赀者，反屈体降志，或订忘形之交，或结婚姻之雅，而窥其处心积虑，不过利我财耳。遂使此辈忘其本来，趾高气扬，傲然自得。究之贫富一定，彼此两伤，始密终暌，后悔莫及，竟何益之有哉？予行年七十，不名一钱，方以此自幸。乃近有以“清旷”二字相讥笑者，俗人之见也。

　　春元用布围轿，自嘉靖乙卯张德谕始，此何元朗所志慨也。夫士子既登贤书，肩舆亦不为过，乃昔贤犹或非之。近开捐纳之例，于是纨之子，村市之夫，辇赀而往，归以绅自命，张盖乘舆，仆从如云，持大字刺，充斥衢巷，扬扬自得。此又人心之漓者愈漓，而世道之下者愈下也。

　　莼乡赘客自述

　　赘客者，江南松江华亭县人也。姓董，名含，字阆石，一字榕城，晚号莼乡赘客。始祖籍河南，元末避乱渡江，卜居五葺。再传而族始大，如幼海忠节公、思白文敏公，名贤辈出。先大父邃初公，万历癸未进士，历任左副都御史，吏部左侍郎。为御史时，剿寇御敌，勋业烂焉。受明怀宗皇帝宠眷，虚冢宰、总宪二篆，命兼摄之。居官厘奸剔弊，进贤退不肖，公忠亢直，不能委蛇，为忌者所中，乞骸骨归。先考仲隆公，性轩爽，不事生产，喜急人之难，为文颖异绝伦，既屡困场屋，遂弃经生业，与母氏殷太孺人隐居东墅，论者谓可追踪鹿门云。予幼苦多疾，七龄入小学，逾年，被病废业。又二年，复病，几不起，幸而获全。十三学作文，十五补博士弟子员。十七八，下帷发愤，覃思腐毫，寝食都废。两亲爱护倍至，扃户禁之。予昼则抉窗潜入，昏时储火瓮中，候人静吹灯起读，丙夜不辍。十九，行冠礼。二十，娶蒋氏，甲戌进士给谏元益公女也。是秋，避兵，转徙浦东。二十三，出应本朝学使者檄。二十四，续娶文学蒋公尔辙女。二十六，始赴棘闱。时社事方兴，与海内名流赠缟，订车笠盟，扁舟往来于吴山越水之间，交游日进。二十九，重踏省门，受知于溧阳尹江右邱公。随计吏待诏公车，报罢。三十一，丁先府君艰，读礼之暇，掩关力学，纵览群籍。闻他处有异书，辄躬往借，阅毕郑重归之。或买或手抄，必竭吾之力而止。三十四，以云贵荡平，再举会试，下第归。敝庐数椽，傍水负郭，与二三同志，赋诗浮白，襟期豪上，寄意绵邈，常与世迕。三十六，复与弟俞同过昭王之台，为泽州太宰陈公说岩所赏拔，然数年来踯躅风尘，车殆马烦，意绪已非昔比矣。殿对进呈，太师益都亭孙公拟予卷第一，或以为不可，公偕大司马真定梁公玉立争之力，不可得，置二甲第二。辇上诸公，俱为惋惜，孙公召予相对泣，慰勉有加。予不肖，赋命穷薄，辜负师恩多矣。是夏办事铨曹，仲秋理归棹。未几，名列奏销钱粮案，被黜者几二百人，予亦屏居田里。回思往事，恍如一梦，然蕉鹿之是非，塞马之得丧，于我何有焉。三十九，再娶海虞赵中允士春公女。四十一，慈亲见背。四十六，始举第一子，自是连举六男、四女。旋遭移藩之变，时事纷扰，遂绝意仕进。经史在左，琴尊在右，松风泠然，杂花绕牖，荣瘁不入于胸，妍媸不挂于口，虽有华衮，弗与易矣。性本孤介，不善治生，尤不喜见俗人，杜门者十日常八九。每晨兴，抱瓮灌园，事毕课诸儿文义，间出酬酢。午后或泛滥陈编，或采纂轶事，或坐或卧，或信手拈小诗，不拘体裁，不计工拙。长夏则晞发行吟，颓然自放。向多四方之交，客有见诣者，虽不能具宾主礼，必典衣贳酒，相与网罗古今，商榷风雅，握手谈心，款款不忍别。以故予愿交天下士，而天下士亦莫予弃也。夫麋鹿之性，高蹈山林，薄柳之姿，久耽邱壑，从此栖神寂寞，绝迹尘埃矣。岁籥侵寻，懒散弥甚，偃仰吐纳，颇修龙□之术。遇良辰佳景，携双童，蹑短屐，登山临水，不废游览。此外嗜好都尽，床头惟存《汉书》数册、《白傅集》一帙，兴到诵《南华经》一二篇，岂敢鄙夷人世，聊用自安其拙云尔。今年已逾甲子，幸齿未尽脱，须鬓白仅数茎，步履犹健。行将去城市，与野夫牧竖为伍，时而挟册，时而荷锄，时而策杖寻僧，时而围棋赌酒。宠辱俱忘，祸患不及，仆之所得于天者，不既多乎？且予自少寡外慕，好静恶喧，畏近权势。孙公、陈公，屡见招，竟未能赴。见人作富贵态，背辄谂谂然汗下。坐此迂僻，为俗所弃，亦因是颇获间旷。惟积习未除，从朝至暮，手未尝释卷。其所撰述，已刻者有《古乐府》二卷，《闵离草》四卷，《闲居稿》三卷，《北渚草》二卷，《林史》一卷，《山游草》二卷。未刻者有《三冈识略》十卷，《续识略》未定卷，《盍簪感逝录》二卷，《安蔬堂诗稿》十卷为一集，聊藉以耗壮志，遣馀年。兹者儿辈渐长成，但能读父书，足矣。吾家坟墓，距东郊十馀里，先大父少宰公拮据成之，林本蓊然，烟水环绕。予不肖，厄于命，弗克显扬，顾一生所为，可对衾影，即归老于先人之傍，复何愧哉！又生平不与人为仇，而人往往嫉予，曲加诋毁，终不与较。乃其人辄自毙，每怃然者久之。又少时病危者二，从石梁堕马一，覆舟者一，为马所践者一，可以死而不死，兹之所得，皆馀生也。今与家人约：俟诸儿婚配毕，量析薄产，与各母管领，一切琐事，禁勿入我耳。迩来希风向平、天随子、桑□翁诸人，誓为山泽之游。乘兴便发，任其所之，慎勿阻我。愧乏陆贾橐中装遗汝，慢我者亦勿问。身后之计，达人所羞，悉听汝辈。所恨生子差晚，不能早置身方以外，犹□□人寰耳。息壤在彼，其勿违我言。

　　今人行述，大率溢美，阅之令人愧汗，死而有知，当掩面于地下矣。予偶拈此，还复自笑。念性既疏慵，命更蹇薄，一生鹿鹿，不过如斯，耻作一逾分语。身后即以此为行状，勿烦他人也。赘客手识。

　　三冈识略卷十补遗华亭董含著

　　南巡

　　康熙二十八年己巳正月初九日，皇上南巡狩，至于会稽，蠲江南赋二百二十馀万。所经之地，结彩悬灯，焚香燃烛，以望临幸。士女皆艳妆拥观，自上元至二月尽乃止。我郡彩棚，亦绵亘二十里，游人喧阗，鼓吹之声，彻夜不绝。予作《南巡歌》八首以纪之曰：“鸾舆端月便南巡，又听蠲租诏语新。卤簿不施仙仗近，安排香案拜皇仁。”“晴雪初消兔影翻，绕城箫鼓夜还喧。那知花市春将半，火树星桥胜上元。”“铁马朱旗耀日昏，锦帆南下疾如奔。苏台隋苑繁华地，争拥珠帘看至尊。”“绣幔如虹簇彩球，千门灯火待宸游。内官竞说吴阊好，遮莫江南第一州。”“凤舞龙飞五百年，六桥花柳最鲜妍。君恩不禁行人看，放鹤河头泊御船。”“越山晴旭照行宫，树色涛声辇路中。庙闪灵旗临禹殿，千秋疏凿一般功。”“长江一道路逶迤，夹岸青杨未吐丝。翠辇暂应留北固，渔人抛网打银鲥。”“祥云缥缈护金舆，探得灵符禹穴书。欲铲吾山填瓠子，汉家功业定谁如。”

　　设醮祈释

　　闰三月十一日，华亭教谕举人尚元调，奉檄修葺文庙，见学宫地为营丁侵踞，谋复之，遂按射圃故址，筑墙为界。有盛重润、杨有功者，久占基地，反以擅夺营房讼之杨将军捷。将军性戆，不知尊师之谊，大加谴责。二竖势益张，拥众至明伦堂，鼓噪辱骂。元调怀愤莫诉，遂自缢。台臣河东道御史阮尔询，特疏参之。奉旨：“这所参事情，着杨捷自行查明回奏。”久之，事得寝。后将军晨兴欲出，忽遇元调于寝门，张目嚼齿，厥状甚怒。大惊失色，急召黄冠，建醮七日，以祈释怨。闻者笑之。

　　负心报元调之死也，既因争黉宫之地，又以学宫之西，向有矍圃，变家产三百馀金，规为兴复计。有衙蠹张禹辰者，充元调记室，委以心膂。其人贪而无义，工未毕，窃金去。怨恨无所发泄，适遭营兵所辱，遂投缳。张闻惊怖，阖户不敢出。季夏之八日，漏下三鼓，忽闻叩门声甚厉，禹辰父披衣起，秉烛出视，烛忽灭，仿佛见一人，自外突入，急呼家人遍索，寂无所睹。少顷，禹辰卧室闻锒铛声，启视，已自系死矣。二人之殒，相去不过两月耳。吁，孰谓无天道哉！

　　端午夏至

　　五月初五日庚子，卯刻夏至。

　　西邻鹤

　　西邻有双鹤，主人韦氏，盖将种也，以凡禽遇之，畜于马厩，侣以鸡鹜。予偶过其傍，引吭哀鸣，若将有所诉者，因悲而为之赋曰：“西邻双白鹤，姿性本孤洁。止必依洲渚，飞必集岩穴。潜德师鸾凤，羽族羞并列。朝餐沆瀣兮夕憩云屏，身翔寥廓兮足踏青冥。和鸣振清角，逸翮骑仙灵。胡为堕尘寰，踯躅牛羊间。尔曷不游崚嶒之宫，巢蓬莱之松。卑栖易受侮，嘹唳难为容。刷汝抟风翎，夺汝凌霄踪。主人不我惜，安能万里常相从。”

　　松郡大荒

　　七月二十七至二十九，连日暴风，昼夜不息。风之所向无定，禾尽偃。农人大恐。至季秋三日，时久旱，忽天气郁蒸，不云而雷，苗皆枯，木棉豆花，俱于数日内脱落。于是四邻田有全荒者，有及半者，有每亩收止一二斗者。奸佃藉口岁凶，粒米不偿，甚至结党抗拒，官府不之禁。田主束手无策，相顾浩叹而已。乃巡抚洪之杰不以入告，方取到句容县青苗一束，绘“嘉禾图”上献。可发一笑也。里人卢元昌作诗志慨曰：“固穷甘俭食，垂老遇奇荒。百岁人希遘，三吴事可商。探丸竟白日，胠箧到黄堂。时府公被劫。我粟无升斗，开门亦不妨。”

　　酷吏

　　粤东举人张庚，来尹青邑，才器褊浅，遇事竟日不能决，下笔判字，往往多误，为胥吏辈所窃笑。性奇酷，不问曲直，大约以鞭扑从事。一人逋粮不完，杖之四十。一人全完，杖如前。其人不服，叱曰：“汝何完迟？故应同罚也。”其昏暴如此。不一年，参革去。

　　惨杀之报

　　北人张君羽明，前守我郡，有能名，忽构大狱，第五卷中载之详矣。未几黜官，居金陵。性豪侈，既被摈，神气沮丧，郁郁不得志。久之卧病，恍若有睹，日夜呼家人围绕。一日，尽遣出。有老仆怪之，穴墙潜窥。见梁上一鬼，厥状颇狰狞，额有两角，手操铁槌，跃而下，奋槌击其背。随有斩头沥血数十百人，蜂拥而入。家人辈持刀急出救，但见目闭手颤，遍体皆青肿，呼号半日而卒。夫天道神明，张君无端惨杀多命，岂能逃冥诛哉？虽报有迟速，不足怪也。

　　卢先生

　　卢先生元昌，晚自号半林居士，湛思经术，昼夜不辍，尤精注疏，所评月旦，倾动海内。素善饮酒，喜长啸，每当高会，浮白拊掌，千人辟易。苟非同志者，白眼睨视，不接一谈，时人往往畏而谤之。晚岁著述益富，虽病不废笔墨。窃怪天下妄庸之流，取科第如拾芥，而独于二三魁奇磊落之士，一若故靳之，俾颠仆偃蹇，终身沦没，不获展一日之志。岂天之忌才，果若此哉？或得者未必是，而失者未必非欤？抑丰于名者，必啬于遇欤？悲夫！

　　赠女

　　予上元后二日，忽遍体作痛。春尽夏初，延医诊之，或云痛风，或云湿痰，或谓此痿躄之症，筑舍纷纷，讫无定见，因绝药饵。至深秋，疾势渐减。然经年抱疴，憔悴支离，莫可名状。幼女才九龄，聪慧殊常儿，已能奉侍汤药，承欢膝下，稍慰闷怀。作诗赠之曰：“宛转怜娇女，晨昏绕膝多。折花簪小髻，扑蝶捧轻罗。笺襞偷描字，奁开学画蛾。他年同月上，长伴病维摩。”

　　蛟起

　　七月二十三、二十四日，越中馀姚、上虞、慈谿等县起蛟，山水骤发，高丈馀，田禾房屋，淹没者甚众。

　　虫灾

　　二十四至二十六，连日大风，既而溽暑郁蒸。禾心旋细虫，啮伤者十之七八。木棉为风簸摇，十不存一。我郡复大荒，较上年尤甚，而郡邑吏方申文，报十分全熟。至苏、浙接壤，虫不为害，何松民之独罹此厄乎！余作《匿荒行》以纪之云：“去年旱灾荒过半，粒食虽艰价差贱。今年虫灾不可说，啮断禾心枯欲遍。磨镰垂割苗已空，遮陌连畦白如霰。一石才砻一斗谷，稻茎狼籍根零乱。奸农恣食复窃藏，升斗肯呈田主面。仆夫到乡传宪檄，择日开仓急流电。发言未毕几被缚，结党持刀如拒战。县官勘灾下村落，初亦攒眉减欢晏。岂料移荒反报熟，剜髓敲筋凭判断。虎差索钱朝打门，使气咆哮声未善。伤哉此冤将安诉，百岁老翁几经见？吴阊李地接壤，独怪吾乡罹此变。卖儿换米偿未足，眼见流离死他县。低昂讵敢尤苍穹，积孽或遭天所谴。嗟予薄田止二顷，一粒何从供午膳？甑欹税迫妻孥愁，为此踟躇疏笔砚。谁将此情达至尊，满目疮痍期顾眷。贱子饥寒何足云，瘦来鹤背乘差便。”

　　十六月产子

　　海虞有祝生者，妻严氏，怀妊十五月不产，延医诊之。曰：“中有蓄血，结而成痞。”或又曰：“此系蛊疾，非孕也。”投以药，俱不效。又逾月，产一男。然则十四月生者，未足为异也。

　　宿生讼师

　　上海庠生曹汇文，挈伴赴江宁应试。于仲秋之七日，骤感寒疾，遍体发热。至十二日，势甚剧，忽有皂衣人追至一处，仰视见文昌及汉寿亭侯列坐殿上，曹俯伏阶下，讯其宿生杀人事，押付地下主者。曹哀恳：读书半生，从无他愆，且此事茫然不知，况老母在堂，年已垂暮，乞终养就罪。不许。又乞暂释，归理家事。关公忽震怒，即有数隶持杖至，鞭背二十，叱曰：“汝罪颇重，冤对相待已久，可自往辨之。”遂驱之出门，见门外一人，自称麦二，云四十年前，曹曾为讼师，陷其一家性命，仇恨切齿，即以锒铛系颈，曳之同行。曹长跪祈缓，麦二曰：“昔汝词状中，肯宽我一命否耶？”因忽悟宿事，瞥然惊醒。神气沮丧，急索纸书家报，叮咛同寓友曰：“我此番光景甚恶，恐不及回家矣。烦致家人。”并嘱料理后事。于是扶病解维，口已不能言。舟至黄渡，距家才七十里，连呼腹痛而死。

　　奇寒

　　腊月初四日，薄暮雪。翌日，雪愈甚，牛马缩如蝟毛。旬有五日，寒威不解，滴水成坚冰，往来路绝。二十日，河始开。有夜航从浦东归，至鲁家汇，为冰凌撞破舟平，沉死者三十七人。廿八日，又大雪盈尺。居人手足皲瘃，阖户不敢出，冻死于道者，比比而是。据百岁老人云，有生以来所希觏也。

　　春雪

　　康熙三十年辛未元旦，积雪未消。初六日雪，人日又雪，穀日雪尤剧。九日，复大雪。十八日漏二下，忽暴风起，雨雪交作。予闭户塞窦，不禁凛栗，因记之曰：“腊雪连春雪，春寒胜腊寒。冻梅舒萼晚，渴鹭啄冰难。税急衣频典，年荒瓮久干。旧游零落尽，何处觅新欢。”

　　张将军

　　张大将军旺，性豪爽，长于将略。其为人谦虚下士，和气近人，与予辈握手论交，款款不倦。每得四方佳果异味，必分贻士大夫。不甚识字，而文书往来，皆卧而听之，以意判决，百不失一。亦一异人也。

　　雷击蜈蚣

　　孟夏二十四日，薄暮大雷雨。张堰大石地方，有柳树高数丈，劈为二，中有蜈蚣长八九尺，击死于地，已失其首，其色绀碧。或云顶有珠，为龙取去。或言屡出为害，故被击。按《南越志》载，蜈蚣长百步，头如车箱，剖之得肉一百二十斤。

　　龟鉴

　　胡文定公曰：“人家最不要事事足意，得常有些不足处便好。若事事足意，便有些不好事出来。”予观今日宦途通显诸公，或末路不终，或中道蹉跌，文定此言，可谓千古龟鉴。

　　龙阵

　　六月初一日，淮安府城午后陡起暴风，天地晦冥。有龙自乔家圈起，至新城下关晏公庙东去，拖倒房屋一千馀间，居民压死者无数。

　　佘山起蛟

　　二十四日，佘山塔后地中有声如雷，自辰至未，忽大雨倾注，平地水高三尺，有蛟两角，裂地而出。又猛将庙地方，银杏一株，大数围，龙过其上，连根拔去，根大如屋，有卵二斗许，形如鹅子，堆积其下，不知何物。

　　肉身变牛

　　七月初七日，娄邑秦望山之阳，有居民金禹亭者，性凶恶，喜讼，老而弥甚。是日忽谓其子曰：“我孽报将至。明晨便不食矣。今日佳辰，可速治盛馔以飨吾。”子闻之，骇不敢问，果多置酒肴，以燕其父。饮毕，各归寝。夜将半，大风绕室，良久，闻启户声。急吹火视之，则床已空矣，于是阖家起觅，乃见父在菜园中，额上生二肉角，长二寸许，眼横口哆，宛然一老牯也，但体无毛耳。两手已变牛蹄，后二足尚如故，与之食不食，惟伏地噉草，噉毕，犹能人立。远近观者踵相接，或呼其名，垂泪不止。吾闻作恶之人，有死后堕畜趣者，生前现报，古籍中间载一二，然未敢深信，不意真有其事也。第怪人世巨憨，不一而足，往往席丰享厚，乃一介小人，独受斯报，岂报之于地下者较甚人间欤？抑或借此惩一以警百欤？吁，可畏也已。或云，名史吾白，未知孰是。

　　海舟覆没

　　闰七月。粤东洋船至浙江，顺风扬帆，不数日便达，取利甚厚。时有海商，联四十馀舟，行至中途，暴风忽发，海天昏黑，怒涛如山，樯橹悉摧坏，长年力不能支，三十馀舟俱覆没，死者几二千人。夫泛海获利虽倍，然乘危冒险，以父母付畀之躯而填蛟龙不测之窟，利于何有乎？顾愚民犹往来如骛，而富家巨室，亦不免随众为之，我所不解也。

　　圣谕

　　今上皇帝豁达大度，王路荡平，而辇上君子，间有怀报复，致互相讦者。于是刁风四起，动以绅宦为辞，揭讼纷纭，冠履倒置，士大夫皆重足而立。上知之，遂传谕云：“从来致治之道，在正人心。人心偏私，则诈伪日生，习俗滋敝。朕崇尚德教，期与中外臣民共适于宽大和平，凡大小诸臣素经拔擢，咸思恩礼下逮，曲全始终。即或罹咎罢斥，仍令各安田里，乐业遂生。乃近见内外各官，间有彼此倾轧，党同伐异，私怨相寻，牵连报复。或代人纠参，阴为主使，业已解职，仍复推求不止，株连逮于子弟，颠覆及于身家。甚且市井奸民，亦得借端凌侮，灭纪伤化，不可胜言。朕总揽几务三十年，情态最悉。倘因仍陋习，益致蔓延，殊非朝廷俯体臣工、保全爱惜之意。夫谗媢嫉之害，历代皆有，而明季为甚。公家之事，置若罔闻，树党诳陷，祸延国祚，深切痛恨。自今以往，内外大小诸臣，尽蠲私愤，共矢公忠，岂独国事有裨，亦身名俱泰。倘执迷不悟，复蹈前非，朕将穷极根株，悉坐以交结朋党之罪。”大哉王言，自有此谕，而在朝在籍，庶得安枕而寝矣。

　　修海

　　松郡去海不百里，每秋夏之交，飓发海溢，沿海居民，屡遭漂没。旧所筑捍海塘，皆垒土为之，势不能与海争，而碱水冲入，田禾多淹死者。明季谷城方相国岳贡守吾郡，谓必易以石，庶可为久长计，毅然以身任之。浃岁建石塘二百八十九丈有奇。后续建石塘二百六十三丈有奇，官给赎锾，士民乐输，计费料价工食四万馀两。木深工坚，石齿牝合，霖潦无虞，至于今，享其成者已逾一甲子矣。近海潮冲激，石塘渐圮，碱流复侵内地。官府商所以御之者，于是私派康熙二十九年每亩六文，私派三十年每亩二文。有华亭尹某，设柜苛敛，虎差咆哮，坐逼银钱。既集，府县朋分，胥役土蠹，互相侵没，所费不过千馀金，而浮派者已十馀倍矣。予作《筑塘谣》曰：“朝筑塘，暮筑塘。我从塘上行，天水何茫茫。忆昔采石东海东，蜿蜒万丈浮长虹。谷城相君旧作邦，手撑半壁排鸿濛。只今已隔七十载，故垒摧颓迹犹在。如山雪浪恣奔腾，窃恐桑田变成海。县官坐公署，慨然议重修。按亩派金钱，急公谁敢尤。令严敛逾万，所费才及千。其馀势尚缓，剜肉情堪怜。官府歌呼胥隶贺，分得官钱作私课。摩牙吮血意未休，炎荒那管人饥饿。天吴象罔何鸱张，年年估价计亦良。簿书开销报功速，粉饰聊遮众人目。国事全凭肉食谋，主恩民力两难酬。君不见，微禽尚矢填波愿，邑女空怀添室忧。”

　　元旦日食

　　康熙三十一年壬申元旦，日有食之。午后雨，黄气四塞。

　　蠲漕

　　上谕户部：“朕抚御区宇以来，额徵钱粮，屡次蠲豁。惟岁运粮米，时切轸念。今除河南省明岁免徵外，其湖广、江西、浙江、江苏、安徽、山东，着自三十一年始，以次蠲免一年，以纾民力。”上念切民生，一至于此，真旷代所希觏也。

　　野史氏曰：今上登极以来，蠲税之诏屡下，甚至额徵地丁、岁运粮米，有全蠲者。呜呼，我皇上之轸息民隐，何其至也！故能膏泽旁流，仁风远播。天变地震，不足为我虞；封豕长蛇，不足为我害。群黎望幸，薄海归心。《书》曰：“元后作民父母。”《易》曰：“含弘光大，品物咸亨。”国家亿兆万年无疆之业，俱肇于此矣。

　　雄鸡生卵

　　二月廿九日，提标左营韦元鼎廨中，雄鸡连生二卵。

　　羊知感恩

　　四月，金华武康山中，有巨羊与虎斗，一日夜不分胜负。久之，羊力不能支，走避民舍，虎亦舍之去。地方以羊体大过牛，目所不经见，缚送县。县官念其力能抗虎，当有灵异，且颈间悬一铜牌，字模糊不可辨，想已逾千年，特命释之。羊至大门，恋恋不肯行，偃卧阶下，众逐之。次早，又至。又次日，复至。三日后乃长往，盖似感再生之恩，不忍遽去也。今之人往往有受恩反噬者，有愧此羊多矣。

　　圣教序

　　前明一边帅，以《圣教序》进之福清叶相君。相君坚却之。时吾郡有司务吕君者，从旁怂恿，以为墨林韵事，非同簋。福清因收之，即移赠司务，吕氏奉为世珍。俞氏以藏本索题，与昔所见无异，不审即是此本否也。

　　幼慧

　　越西薛生者，世业儒，生一子，四岁能识字，九龄通《易》、《诗》、《书》三经，间为小诗，托笔即成。其父母疑为鬼物所凭，不甚喜之。未几，殇于痘。昔项橐七龄，为孔子师。《法华经》八岁龙女，南方作佛，便成正觉。盖智慧所禀，初不限老少也。

　　三秦大荒

　　秦中自去秋大饥，至是夏，麦复不实，人相食，草根木皮俱尽，石米价腾至数两。西安、凤翔尤甚。上忧之，亟命辇金拯济，并开轸恤事例，省中大兵，发往各边就食。三秦地方广阔，民气劲疾，非袖手待毙者，不可不早为之所也。

　　鄂王灵应

　　八月，上海县向有岳忠武祠，不知何年所建。神于地方无专辖，祭飨寥落，栋宇倾圯。邑绅张君锡怿，素好事，屡过祠前，不甚加敬。忽一日，撤去神像，改塑痘神。亲友力谏止之，不听。同邑有滕生世祯，与张狎，夜半梦至一官署，如王侯邸第，旁有人指示之曰：“此岳王庙也。”中门严扃，滕立右角门，遥见张立左角门。见鬼判二，自内出，面一白一黔，相谓曰：“此二人俱获罪，限十日内令颈后各生一疽。”白面者辞气颇和，曰：“尚可解释否？”黔者勃然怒曰：“罪重不可宥也。”乃各押一人去。不数武，遇一白须老翁，语滕生：“汝所犯甚轻。”将手中所执拂拂其颈，曰：“去去！可无患矣。”生惕然而醒，彷徨悚惧。适与张君会饮，以梦告之。大恚曰：“梦寐中事，安足信？尔乃妄言谤吾！”连以大白浮之，且云：“不验，当受重罚！”生不敢复言而退。是夕，张君仿佛见绛袍玉带贵人坐堂上，从者甚众，呼张名而叱之曰：“汝何人斯？而敢擅毁吾像！罪当死。”随有一甲士持刀砍之。叩头乞哀，似梦非梦，惊寤，汗流浃背，披衣起，遍话之于家人，神色沮丧。日午，即觉颈后微痒。诘朝，似蜂螫者，急延医治之。曰：“此对口疽也，虽初起而毒气蔓延，势已不可遏矣。”久之，疮口渐大，肩背如负重石，痛楚叫号，莫可名状，诸医相顾束手。于是大发金钱，修葺庙宇，迎还神像。家人邀巫师，具盛筵，日夜匍匐叩祷，扰扰者数月。未几，咽喉溃烂，颈项不绝如线，逾年竟死焉。夫自古迄今，忠义如王者，能有几人？上自君相，下至贩夫贩妇，莫不敬而仰之。张君读书仕宦，乃恣行无忌，其受冥责，亦自取之也。偶阅《宋史》，有罗汝楫者，附秦桧，诬陷忠武，罢其枢筦。后其子愿如鄂州，不敢入王庙，然自念此地有治迹，姑往祀之。甫拜，遽卒于像前。其忠烈之气，凛凛可畏如此。

　　半截人

　　九月，华亭县西关升平巷民家产一子，上半截具人形，而头稍尖，尻有犬尾，两足如鸡距。

　　江上老梅

　　江上有韩氏园者，大数十亩，亭榭幽深，泉石窈窕，颇擅胜概。今虽渐就荒芜，而虬松苍桧，犹有存者。其最异者，则有老梅六七百株，夭矫离奇，横斜古怪，或根干盘曲，或孤枝挺秀，莫不撑空蔽日，下可坐二十馀人，望之奇形诡状，惊心骇目，真大江以南所希觏者。闻主人系武夫，不审子孙何以能守而勿失？想当有鬼神为之呵护也。余与松陵徐君，冒寒往访，坐卧其下，几不忍别，因题其壁云：“韩家池馆何空阔，石磴崚嶒树缪结。荔墙松径半摧颓，廿亩寒梅犹绕列。撑空蜿蜒几百株，阅岁荒唐傲霜雪。疏枝突兀山鬼骞，瘦干谽雷斧裂。侧出疑拖老蛟尾，凝脂似染妖螭血。高者森森耸孤秀，低处横行盘屈折。或偃或立那能状，皮脱苍鳞肌绣铁。遥想开时万玉妃，幽香迥与凡花别。我今重到坐其下，夭娇腾拏惊吐舌。天公巧植幻诡怪，一一姿标擅奇绝。藐姑仙人为守护，纵有精灵敢偷窃。奚须远探罗浮春，日日来看休暂辍。”

　　黄沙

　　二月十八日酉刻，天雨黄沙，濛濛如雾，窗户几席，以及密室之内，重茵复幕，无不堆积。逾两日始止。

　　日晕

　　六月初五日午刻，日晕，内作青色，外有赤黄晕二重，至申始灭。据《观象玩占》曰：“日有赤晕两重，主旱。”又曰：“赤晕再重，其地蝗旱多盗。黄晕再重，岁灾兵起。青晕再重，谷贵。”时久旱，东南风不息，民情皇皇，天变屡见。尝阅释典，曰阎浮提中，除大海水，中间大小国不可胜数，一国人同感恶缘，一切不祥境界，或见二日，或见两月，乃至晕适佩、慧孛星流、负耳虹霓，种种恶相，但见此国，彼国众生，不闻不见。岂上天悬象，果有见、有不见耶？抑我乡独感恶缘，故再三垂示耶？世尊之说，或不诬也。

　　鸡四足

　　华亭尹署，育一雏，四足，后二足联接尾间，不能立。有周生馆于其家，亲见之。

　　闱中自缢

　　八月，江南秋闱首场，有岁字六十一号生，系上江人，年方强仕，气貌雄伟。既入号房，与邻号生剧谈，久而不倦。丙夜，忽寂然。既而闻涕泣声，又闻跳掷声。亟起视之，则已解带自缢死矣。

　　鼍精

　　九月初二日昏刻，忽风雨暴至，有物从东南来。东关居民，阖户潜窥，睹黑气亘天，中一物蜿蜒，尾垂及地，两目大如箕，火光四射，一路拖倒殿宇庐舍，不计其数。榆柳大数围，俱从空掉下。有夜航方行，吸至高岸，老幼压溺死者甚众。或言乃妖鼍为怪，鼍驾风前行，有金甲神骑马执戈，率兵千馀，从后逐之，旌旗蔽空，向西北而去。

　　冥犯

　　春申浦有渡，曰巨漕，官置渡船，以便行旅往来，其来已久。有农民十九人问渡，已解缆，后有二人续至。岸傍一小儿，牵其衣谓曰：“舟中想系犯罪之人，皆锁颈铐手，尔可勿往。”二人谓其戏言，且见在舟者半属相识，遂叱小儿去，奋身登舟。至中流，天气晴和，舟忽自覆，十九人俱死，惟二人获免。

　　杀夫

　　有一民家妇，与邻人奸，情好甚密。其夫久客，一夕归。醉之以酒，与奸夫持斧砍杀，复碎剁其骨肉，纳二大瓮中，将乘黑夜抛诸河。为捕人所觉，执送官。时奸夫已逸，命将此妇去衣服，立时杖死。惜刑未蔽厥辜耳。此又地方一异事也。

　　犬怪

　　左邻畜一牝犬，一乳四犬，中一犬三足，一犬头有两角。


　　三冈续识略小引

　　予年十八，喜弄铅椠，顾弱龄多病，父母怜之，禁勿入书馆。每遇奇文异说，夜半起，帐中挑灯，以方寸纸记之。积久，纵横败簏中，因次第汇为《识略》。私念此事无穷，此身有限，获成十卷，幸齿登六十八，老矣可以止矣，而宿习所缠，犹未能免。今附录数十则，拟为《续识》，终以来日苦短，目眩手颤，不暇多载。俯仰时序，流连景光，聊用自怡而已。甲戌暮春，赘客识。

　　三冈续识略卷上华亭董含著

　　遂园禊饮

　　甲戌上巳，玉峰徐尚书乾学、中允秉义、盛侍御符升，续修禊事于遂园。执简而招者共十五人，赴者十二人，其三人期而未至，予其一也。遂园为尚书别业，亭池弘广，竹木深秀，当天气清和，诸贤列坐其间，清醇在壶，嘉肴载御，管弦迭奏，舞袖双回。相与登山临水，剪烛赋诗，致足乐也。予以儿病，未获追随杖履，一观盛事，何遇之厄哉！先以二诗奉寄云：“诸公高会寄耆英，愧我新从谷口耕。佳节即忘元巳约，不才偏系故人情。林泉寂寞青云隔，岁月栖迟白发生。闻道登临能作赋，挥毫应许野夫赓。”“暂卷丝纶狎钓竿，春来游胜共追欢。尊前击钵催银管，树底行厨捧玉槃。冠盖东山双履健，莺花南国祫衣寒。幔亭遥羡神仙会，咫尺风尘到更难。”尚书拟登高节再订良晤，而首秋已歌薤露之什矣。惜哉！

　　产芝

　　予书斋之东，向植蜡梅一株，老干蟠屈，枝叶四映。忽于七月，根产一芝。初出土，仅如钱。不数日，大半尺许，其色正黄，亭亭独峙。此物不常有，郡人士来观者踵相接。顷之，一小婢偷采梅萼，蹴之而倒，折之供胆瓶，劲质如故也。按诸书所种载，是名金芝，乃瑞草也。和气感神则芝草生，予有何德，乃致斯异乎？尝见唐杜荀鹤庭生一芝，明年及第，号为“科名草”。予老矣，无能为矣，不知诸儿能效荀鹤之事否耶？口占二绝以纪之云：“灵芝宫殿锁仙山，尘世何缘觅九还。应是群真怜雪鬓，一株移赠到人间。”“玉树乌衣敢自夸，灵根三秀异凡葩。庭前已长科名草，莫遣文章让杜家。”

　　生孙

　　十二月二十九日，第一孙生，时予年已七十矣。三朝浣儿，为汤饼会，适晋陵顾太守岱在座，好谈星命，取生辰细推，叹赏曰：“此君家千里驹也，二十年后必为伟器！”恨我老不及见耳。予年近五十无子，颇有以伯道相讥者，今乃抱孙焉，何其幸乎！醉后口占自慰云：“七十生孙未是迟，新条伫见拂云时。魏公尚有传家笏，留取他年付阿芝。”是秋庭产芝，故小名芝郎。

　　海溢

　　丙子六月初一日，大风，暴雨如注。时方忧旱，顷刻沟渠皆溢，欢呼载道。二更馀，忽海啸，飓风复作，潮挟风威，势汹涌，冲入沿海一带地方，几数百里。宝山纵亘六里，横亘十八里，水高于城丈许。嘉定、崇明、吴松、川沙、柘林八九团等处，漂没海塘五千丈，灶户一万八千，淹死者共十馀万人。黑夜惊涛猝至，居人不复相顾，奔窜无路。至天明水退，而积尸如山，惨不忍言。按松郡志，万历十七年八月，海潮溢过捍海塘，漂没人畜，不计其数。又十九年七月，上海海溢，及百姓，漂没庐舍人畜无算，城门昼闭。盖百馀年无此变矣。

　　痘神

　　西夷变乱，贼锋颇锐，上下诏亲征，先命大将军统众十馀万为前驱，旌旗蔽空，车从塞路。其地去京师辽远，苦于无水，或担负，或掘土饮其汁，食糗噉肉，士卒气愈壮。上一夕假寐，忽睹一神，身据甲胄，鞠躬拜跪曰：“帝此行，必大捷，当鼓行而前矣。”俄见云旂露旆，横戈跃马者，充斥前后，不计其数。上问曰：“尔何神？”曰：“臣痘神也，特来护跸。”拥众去。上醒，甚喜，果大败逆兵，因思神佑，遂加敕封。于是凡痘神庙俱行改建，塑冕旒像，丹□一新。

　　风变

　　二十三日，天未明，大风忽发，暴雨倾注。近午势愈甚，半空中赤光烁灼，声若霹雳，砰簸荡，排墙倒屋，大木皆连根拔出，檐瓦飞空，状类鸟雀，居人走避无所。抵暮，水没过膝，天气昏黑，势如混沌，少长辟集大哭。至夜半，势稍缓。官署民房，雕楼杰阁，半被摧折，民压死者，比比而是。东关外数里，有大树，据郡志云，阅岁已千年，大数十围，每岁易一花，变怪莫测，土人筑大树庵以奉香火，至是亦被吹折。时东北风急，敝庐数椽，适当其冲，倒塌尤甚。耳中夜但闻崩裂之声，竟夕不卧。东方渐明，见四壁俱无，举家傍徨无措，真异变也。予薄田二顷，连遭荒歉，今木棉、豆花，尽行脱落，何其厄乎！风潮每岁有之，此变则几至陆沉，百岁老人，目所未睹。惊魂稍定，聊赋二诗以纪之曰：“天意真难料，宽租负主恩。蠲诏屡下，连遭岁荒。一廛何处受，四壁总无存。骤雨千江决，狂飚万马奔。妻孥莫惊涕，头在手还扪。”“千里同灾难，惊传压死多。苍髯坠隔径，庭前孤松，树来六十馀年，从空拔出。翁仲卧前坡。先少宰公墓上翁仲，倒卧数十步外。混沌疑重凿，怀襄恐未过。残骸何处避，拚共葬江波。”

　　张公清严

　　丁丑。张公鹏翮，庚戌进士，为浙江抚军。上以其有清望，擢江南督学，盖特简也。接郡任。时适当科试，奔竞者纷纷，公信心直行，矢公矢慎，终其任无一人私者，虽要路不敢以一札仰干。即有一二京师来函，亦逡巡踯躅，不暇投而去。后士子思之不置，皆以为能踵郡任云。

　　前任邵公，字嗣尧，清廉严正。岁试，选拔孤寒力学者居多。壬子谒见，宛如家人父子，谆谆劝谕，各赐《聊存草》、《易图》二本。至澄江，卒于公署。士民思之，各输金，准造刹。设像在大寺东首，至今瞻拜者欷歔流涕焉。

　　火药

　　浙江火药局军人碾石，焰发，烧死匠役数十名，延及文庙门庑，并毁火药八万八千六百馀斤。时防卫甚严，莫解其故。因忆先祖巡按顺天，蓟州军戴光，带家丁数人，同领火药，药凝结成块，以铁瓢挖之，用力过猛，搏击生火，盛药十三缸，同时震发，光等皆死。典守者不可不知。

　　髯长拂地

　　从来髯最长者，或称过腹，或垂至膝，至矣。吾乡有沈生沧雨者，眇一目，髯长丈许，自胸以下，连绾三大结，而拂地者尚尺馀，总而计之，殆逾一身有半矣，真世所罕见。其人小有才，然厥状狰狞，淫污无耻。是冬，为按君杖，折股而死。相法：美髯者主兵死。亦一验也。

　　紫竹庵发冢

　　相传松郡北郭，向系郊外埋骨之地。张士诚据吴日，嫌地仄，筑入城，至今坟墓垒垒相望。敝庐东数武，有紫竹庵，乃尼僧所居。屋后古冢，岁久露砖，上覆以石，庵中老尼，性贪悍，疑有伏藏，闭门发冢。掘数日，始启，见内立一碑，乃宋季某尚书之墓也。珍玩充斥，便房贮玉带一围，尼悉盗取，抛骨后河。棺坚固如新，并□为器，随复以砖封之。比邻有觉者，报知县官。尼挟赀而遁，竟未得尚书姓名。予作诗吊之曰：“白杨雨，苍苔烟。何人冢，古道边。石烂斑，带碧色。碑上铭，不能识。昨见墓门闭，今见墓门开。玉衣灰飞扬，日暮牛羊来。寂寂春风吹野马，离宫复道何为者。沙邱台畔新鬼啼，铜雀西陵无片瓦。君不见，漳水上，骊山下。

　　四书五经欠字

　　老儒张元威，博学饱经史，以砚田为业。据云，《论语》无“此”字，《四书五经》无“真”字。

　　三字名字

　　古以三字为名者，战国时有董之繁青，见《升庵外集》。三字为字者，《史记》有程伯休父，又张天锡字公纯嘏，刘敞字中原父。此外不多见。

　　好货为缙绅一蔽

　　《五杂俎》曰：“缙绅好货，亦是一蔽。近有一绅，巧取善藏，坐卧起居，言动食息，无往非阿堵也。一日病革，强起阅库藏，白镪满前，抚摩不忍释，呼其子属曰：我死，幸内十火锭于棺中！子性吝，对以金入木不刊，且启发议之端，不若以楮代之。其人凝泪叹息，不能言而逝。”噫，亦可怜矣！

　　赠歌童【如皋人，名灵郎。】

　　阳羡陈其年维崧，馆于冒氏，与一歌童狎。童将合卺，赋《贺新郎》一阕赠之曰：“小酌酴醾酿，喜今朝钗光簟影，灯前漾。隔著屏风喧笑语，报道雀翘初上。又俏把，檀奴偷相。扑朔雌雄浑不辨，但临风私取弓鞋量。送尔去，揭鸳帐。六年孤馆相依傍。最难忘，红蕤枕畔，泪花轻。了尔一生花烛事，宛转妇随夫唱。努力做，藁砧模样。只我罗衾浑似铁，拥桃笙难得纱窗亮。休为我，再惆怅。”见者绝倒。

　　产异

　　柘林有金姓者，妻产一子，四手四足，目生额间，两耳俱在额上。

　　寿数一定

　　己丑进士成君亮，予座主青坛相国之冢嗣，文穆公之文孙也。弱冠时，梦文穆语之曰：“汝无虑通籍，而享龄不永，年三十，某月某日当卒。可谨识之。”后果中甲科。期将迫，先遣二妾，并令夫人别嫁。不可，强之始去。于是散家财，力行善事。一夕，又梦文穆，曰：“汝美行日积，上帝怜汝，赐一子，更延十年，至四十某月某日当卒，今幸无事矣。”届期果无恙。相国乃召还夫人，曰：“前者恐挂汝意，筑别馆处之。彼贞妇也，安肯醮乎？”奈未有嗣，复谋纳宠。夫人为买二妾，择日舆至家。定情之夕，秉烛细视，即前所遗之妾也。二妾不忍去，夫人携之同居。一家相对，宛如再生。都人士说为异事，竞为诗歌以记之。后举一子。至四十，果以某月某日，猝患心痛而卒。

　　狱中诗

　　是狱也，我郡单君恂、常州蒋君曜，及僧豁堂俱下狱，后惟三人获免。恂有才名，被系时有诗寄所知云：“春晚园林笋筑肥，阖闾城外噤双扉。鹇掠絮喃喃语，蝴蝶粘花款款飞。点易秣陵三月暮，栽尝燕市十年稀。故人居近罗含宅，庭压松醪待客归。”

　　妖僧

　　陕西同州澄城县有妖僧雪野，聚众倡乱，捕送官。将到，随身有黑云一片，覆罩县庭，火用利目，冰雹乱下，观者皆走避。县尹命取黑狗一、斑牛一，杂以秽物，将血遍涂之，墨云随散。遂伏法。

　　相思鸟

　　相思鸟产越山中，飞必成双。弋人罗得其一，则其二自至。宋莱阳持归见贻，一处笼中，一置笼外，百计驱之，终不去，属余作歌曰：“吴兴城东山缭绕，中有灵禽羽衣小。翠衿儇捷落岩前，红嘴玲珑翔树杪。人言此鸟名相思，虞人弋得雄与雌。削成柘弹休轻打，放人金笼好护持。携归试挂帘钉下，一去一留长不舍。高逐仍依翡翠屏，低飞只傍鸳鸯瓦。相思原自别离生，孤鸾寡鹄空悲鸣。经年饮啄不暂弃，对此偏增伉俪情。人情那得常相守，夕趋路傍朝聚首。纷纷眼底变爱憎，谁肯将新更怜旧。叮咛莫学买臣妻，好向韩凭墓上啼。照影不惭鱼比目，回头休妒燕双栖。”宋为之击节。

　　晚达

　　巩昌杨君纯臣，与王修撰豫嘉之相同举于乡。至顺治辛丑，又与修撰同捷南宫，年七十五。

　　破婚削籍

　　海盐举人郑旦复，端简公孙也。将赴礼闱，乏路资。适邑中一富人，以女许贫士，已委命矣，复改，许其以百金贿。郑乞邑令批照，即日成婚。旦复梦其祖责之曰：“汝作事大谬，本应登第，今拆人婚姻，上帝削汝禄籍，不惟不能上进，且客死矣。”问：“何从知之？”曰：“贫士祖宗，为此事日来相争，我理屈而退，故知之。”郑惊寤，急访女，欲还初聘者，而已无及。随呼贫士，以前银给之，使别娶，深自愧悔。及计偕，被斥，呕血数升。买舟言旋，不数程，一痛而卒。

　　梦天榜

　　大名黄之鼎，与交河王琯同赴公车。一夕，谓之鼎曰：“夜梦天榜，会元姓黄，其名模糊，不暇详视，可预为子贺矣！”及榜发，之鼎仅登榜魁，而元乃崇明黄君仍绪。

　　不云而雷

　　十八日午刻，姑苏城外不云而雷，击碎金相国之俊第四公子居上鸱首，细如栗米。

　　火鸡

　　荷兰国噶吧王油，具本进贡方物。中有琥珀，重五斤八两。又有火鸡二，能食火，投炽炭于地，如啄粟麦。按《十洲记》，有火鼠、火雀。《西域记》：富浪有火鸟，食火炭。《原化记》曰：蜗牛，兽也。如火而食火。又暹罗国贡六足龟二。

　　宝珠

　　六月，泖滨民龚叟夜登厕，见沙际有白光，高丈馀，达曙始灭。明夜，复然。因识其处，于丛荻中获一蚌，巨如箕，负归剖之，得一珠，大如龙眼，光彩莹澈，夜置匣中，有白气腾上数尺。总戎梁公，以百金易之。

　　九峰主人

　　吾乡峰泖之胜，传播遐迩。自陈徵君没后，烟霞寂寞，四方游屐，无过而问者。予同年诸进士嗣郢，好奇士也，筑室九峰间，自号九峰主人。创建园亭池馆，蜿蜒十馀里，延致方外，俾职掌其中，鼎彝书画，灿然半陈。每逢佳节，则飞笺召客，胜流云集。尤爱岑阒，布衣芒，啸歌自得，其视富贵人，真不翅腐鼠也。又性好道，茹斋戒杀，力为善事。迩来士大夫大抵口谈名教，实与行违，若诸君者，岂易得哉。后自知死期，临终书遗嘱数纸，端坐而逝，远近异之。

　　穿井

　　洛中人家穿井，忽黑雾蓊郁，见有物蜿蜒，似蛟而蛇尾，似蛇而顶有两肉角，长三尺许，腾空而去，竟不知何物。

　　天狱

　　元人《真腊风土记》云：真腊地广七千里，其国富庶，商贾往来，谓之“富贵真腊。”土人为盗，不肯招承，迹涉疑似者，取铁铛熬油极热，令置手其内，如果盗物，顷刻縻烂，否则皮肉如故。又两家争讼，或挟诬设诈，王宫对岸有小石塔十二座，令各坐一塔，互相堤防，三四日内，理屈者必大病，理直者无恙。百不爽一，故号“天狱”。今中国百姓造孽者多，官府明断者少，刑章冤滥，是非混淆，安得移此风于中土，一剖曲直哉。


　　三冈续识略卷下华亭董含著

　　拾簪

　　东关外有季叟者，家甚贫，喜为善事。岁暮无聊，遍从亲朋丐贷，得白金二两四钱，拟为卒岁之资。归途忽遇一故人，为营债所迫，将赴水自沉。叟力为解劝，而探囊以赠。归语其故，妻孥交谪，叟暂出避之。薄暮，行至紫霞宫，见道旁有光灿然，拾视乃一遗簪也。金甚赤，货之，适值二两四钱，与前数无异。盖此叟一念之善，为天所佑，似以此偿之。然则为善亦何损哉。

　　遇九逢灾

　　今人逢九，云是年必有灾，俗传已久，愚夫愚妇信之。予窃笑此说，不知原本于《灵枢》曰：凡人最患年忌，由九而推之，年忌相加，则感之而病作。故人方七岁，是阳之少也，再加九岁为十六，再加九岁为二十五，再加九岁乃三十四，再加九岁乃四十三，再加九岁乃五十二，再加九岁乃六十一。九为老阳，阳极必变，此皆人生之大忌，勿为奸淫之事，犹可自勉云。但以七岁为始，非若今之人，竟以九积算耳。

　　卫公清修

　　曲沃太师卫公文锡，清修雅操，冠绝百僚，好贤下士，延访不倦。予会榜，公为主司，殿对后偕同年数辈往访，见其寓馆湫隘卑湿，仅可容膝。少顷公出，衣佩如儒生，谈及鄙卷，极口奖借。同坐者共六七人，公不顾也。后病归，朝论必欲起公，复晋元辅，终始一节。及致政，泽州说岩陈公有诗送之曰：“复起明光蹑旧踪，连章请急未从容。重来父老看司马，此去乾坤有卧龙。梦绕细旃闻夜雨，春回长乐远疏钟。知公未稳江湖兴，民隐还须达九重。”

　　淫报

　　宿松令朱维高，江南人。内帘取中一卷，明晨拟首荐。夜梦寿亭关公，谓曰：“某人不可中。”因手书一“淫”字。叩其详，曰：“奸继母女，已干天谴矣。”次日忘之，以卷呈主司。初加称赏，忽以笔抹“险阻”二字。朱坚请曰：“中卷有此字者甚多，似不应弃。”即令洗去，及洗而墨迹透数层矣。竟被摈。

　　濮孝廉

　　濮孝廉鏊，李人。为诸生，甚有声，密友李生，一夕梦鏊父来访，揖生曰：“吾子久宜荐，因父母殁四十馀年，风雨暴露，殊恨恨。诉之冥司，黜去其名。今科，不肖子又应列三十一名矣。”生曰：“贤嗣之不葬亲，以贫故也。翁当默助，奈何反致恨乎？”其父颔之。生以梦语鏊，鏊诣柩前设誓。是秋果捷，名次无异。既屡促之，鏊不应。至是惝恍见父。偶往武林，夜半，舟无故自覆。岸上人赴救，见一老叟，曳船使沉。因槌破船底，引出之。仆从十馀皆无恙，而鏊死矣。孝廉生平无大过，止以不葬亲，遂获斯谴。吁，可畏哉！

　　药名闺情诗

　　长夏无事，友人有以药名索和者，戏拈三诗，附记于此：“故纸南窗曙色通，葳蕤烟树影濛濛。未甘流落同瓜蒂，拚寄生涯逐断蓬。翠竹沥浪堪当茗，紫兰煎浴要防风。鬓蝉退后心情减，消尽腰肢半夏中。”“飘零红紫草痕芜，五味嫌尝病未苏。比翼鸟分难独活，石莲根断怕全枯。空房胆小频呼子，客馆书成早寄奴。拟织锦缣传远志，回文藁本至今无。”“碧纱人静掩香闺，会面从来又独栖。蜀地路遥情结梗，前湖风急影凄迷。针头熊胆连心苦，机上流黄背母啼。锦字未成空白纸，回乡音仗雁书题。末首为药名别音。”

　　端午夏至

　　旧谚：“夏至难逢端午日，百年难遇岁朝春。”言节气相值之难，非以为瑞也。至日端午，岁庚戌，予始一遇。至元旦立春，按崇祯元年朔立春，适际改元，咸以为天人一新，千载罕遇，真太平之兆。未几，寇盗纵横，祸乱四起。古语之不足信如此。

　　洞庭蜃气

　　洞庭五月，君山侧蜃气见，楼阁旌旗，人物牛马，无一不备。食顷乃散。蜃气惟海有之，谓之海市，今见湖中，此不可解。

　　白鸦

　　江南六合县获白鸦一对，贡于京师。


　　吴翰林

　　毗陵吴翰林本立，为孝廉时，贫甚，馆于吴大参家。为一狐所迷，每晚必至，体为之惫，自恨将来必无功名之望。是科，将赴春闱。狐曰：“今晚一会，缘已尽，不敢复至矣。”挥泪而去。是年吴登第。江南无狐，或系他魅。

　　屠牛报

　　泰和县王公选，以屠牛为业。凡盗牛者牵至其家，酬以薄价，岁以为常，所杀无算。后为人出首，县尹颛孙君重惩枷示。忽谓众云：“前夜将半，梦一妇人，披发向我诉曰：‘怀胎在身，乞缓一死。’及觉，有人叩门，牵一牛至。我说：‘夜梦妇人，想就是你了！’这孽畜双膝跪下，两眼垂泪，被我一刀砍剖，腹中果有一犊。今日行刑，必此牛之报也。”言讫瞑目，呼腹痛，叫号如牛，半日而死。

　　捕鱼报

　　松陵傍湖居民，聚而居者数千家，大率以渔为业。庭中掘深池，捕鱼畜之，取利最厚。闻水初至时，深池中忽见水怪腾跳，或如兽形，或作魍魉状，大鱼皆跃出，小鱼继之，如雪片飞空，霜刃乱掷。波浪随之而兴，此方罹祸尤惨。说者以为好杀之报云。

　　濮阳王墓

　　娄县小蒸西五六里，相传为汉濮阳王墓。墓傍隙地半亩，土人黑夜每见上有光怪，故弃而不治。九月初，有老叟欲除积秽，始举锄，见青气自下腾上，去土三尺，获古钱万馀。其制不一，以铁条贯之，文曰“五铢”，曰“半两”，曰“泉货”。尝考秦钱文曰“半两”，汉行“五铢”，王莽作钱布名曰“宝货”，想即濮阳所藏，计二千馀年矣。

　　戏赠聋者

　　族兄众孚，少年喜结纳，雅多兴趣。今老矣，且重听矣，索拙句为赠：“终朝兀坐懒逢迎，有酒还须社日倾。席上麈挥惟见笑，窗前叶落不闻声。虚传磁石能通窍，漫采菖蒲为益精。入仕尚堪充著作，世间仍有杜台卿。”

　　淫奔

　　毗陵庄氏，巨室女也，适同邑季生，性不慧。逾年，生一子。入都援纳，女与家奴三人奸。一婢甚美，亦有风情，每夜张灯联榻，达曙不息。恐有觉者，于是挂帆而遁。后避迹至松郡。三奴皆长大伟岸，二人侍寝，则一人与婢狎。邻人疑之，未发。月馀，其家移牒，捕送有司。庭鞫之日，观者四集，衵服行缠，俱为轻薄子脱去。女美而荡，其夫在家，与仆辈通，不能禁也。既系名族，抑且抱子，乃弃之而逃。岂淫情所钟，割爱越礼，一至此耶？后诸奸皆伏法。

　　醉虎

　　福山戍卒，遇一醉虎，缚献于大将军辕门。剖肉分送郡绅，云小儿食之可以稀痘。

　　胡僧见梦

　　吴伟业，年垂耳顺，体康强。一夕，梦胡僧突入，似熟识者，揖先生曰：“公可束装，我将与公同行。”惊寤，以为不祥。不三日，病卒。

　　龙伤禾

　　六月二十日，有赤龙自嘉定飞至上洋，抵蔡家口出海。冰电随作，大如桃李。所过百馀里，田禾悉坏。

　　省元神告

　　费之逵，于六月初梦人曰：“今科省元乃太末李开，尔后科解元也。然昨见上帝填榜，已易置今科矣。”瞥然而觉，意将信未信，已而果然。李以他误，名在副榜末。愚谓两君必各有所以致此，故两易之。然则功名得失，原可信之我心，毋徒索诸冥冥中也。

　　杯中鬼

　　熊光裕者，楚人，顺治乙未进士，由县令擢杭严道。性贪愎，一人法不当死，受怨家金，屈杀之。后裁缺归，将抵家，见前所杀之人，鞠躬岸侧，声言迎接。同坐者俱不见，光裕心甚恶之。后庭花盛开，与妻妾列坐其下。一宠姬捧金巵送酒，饮未及半，其人忽从杯中跃出，长数寸，披发浴血，怒目四顾，堕地而没。光裕惊仆，立死。

　　乌衣佳话

　　长洲有一翁，子怠于奉养，大书堂壁曰：“人生七十强支持，帘卷西风烛半枝。传语儿孙好看待，眼前光景不多时。”子大惧，恳请洗去，供奉有加。古人云“树欲静而风不息”，今人解此者鲜矣。

　　孝廉评诗

　　顾宸，晋陵人，有声公车间。其所评制举义，盛行于时。至风雅一道，或未深究。尝痛贬王弇州先生曰：“诗人荒谬，至元美极矣。”于是弹毁翕集。予笑解之曰：“弇州操文章之柄，奔走海内，且《四部稿》中，岂遂无佳作？君宜细心阅之。”顾大怒拍案，连呼“不通”而起。又曾作不通诗赠当事，县尹一百二十韵、郡守二百四十韵、总戎三百六十韵。以官之大小，为韵之多寡，识者笑之。

　　人首鱼

　　海滨渔人获一鱼，人首鱼尾，重三十斤。嘉靖时，上海北宫前有大鱼，人首鱼尾，乘潮而入，潮退不能去。渔人畏，不敢入。一商贱价买之，煎油数百斤，其骨长三四丈，至今尚存。

　　科场冤报

　　盐官查贡生雍，有族叔死，无子而家富。雍利其产业，逼婶冯氏再醮。冯誓守节，坚迫之，投缳死。后雍赴试，首场已毕五草，婶忽突至前，且哭且詈，以手掩其卷。随觉头旋目眩，不终场而出。乙卯秋，复与浙闱。才构思，婶至，哭詈如前。推之仆地，亟出驰归，因发病。婶屡来索命，未几死。雍子数岁，临绝时见婶戟手骂曰：“当并其种去之。”后亦暴亡。尝闻场屋中有神兵竞护，诸魅莫敢近，惟感恩、报怨两种精魂，得直入无禁。意者其然欤？

　　猛兽杀虎

　　慈谿县山中出一猛兽，群虎聚而斗之。猛兽连杀三虎，馀散走。古称兹白酋耳，黄腰渠搜，俱能杀虎豹，此岂其类耶？

　　大雪

　　腊月二十八日，黑虹见。是冬严寒，大雪屡降，堆积至三四尺。登高四望，如玉树银田。或云，此丰岁之兆也。时一人往五里桥，为雪所压，村人见雪中有物动摇，亟趋视，则已僵矣。

　　煞神

　　郡邑传递柬帖者曰农民，其役最贱。北关外徐姓，以此致富。其子援监，又纳运判，纱舆绣补，扬扬自得，挥金交结当事，俨然荐绅矣。然形状侏儒，小器易溢，骄矜之气，盎于颜面，对之欲呕。予族人有市房一所，运判以二千金买之，鸠工改葺，金碧烂然。临徙，公服，四人舆，缓步登堂，徘徊四顾，谓仆辈曰：“贵人之居，不可不如是也。”复累石为山，石忽动摇有声，一石从空飞堕，几为所伤。运判惊仆，呕血数升，旦夕纱中。见门外一巨鸡，高四五尺，绛冠铁距，上骑一道士，长及屋梁，鼓翼昂首，从外而入。运判大呼，家人急往救之。自言所睹，若为物击，宛转欲绝，未几死。或曰：此即所谓煞神也。其父初亦乘舆，遇邻里不复拱揖，至是遭众唾骂，垂首而避之。古语云：“升不受斗，不败则覆。”夫人之分量，各有厚薄，以小人乘君子之器，而又以不善处之，欲不亡，得乎？

　　财有定数

　　余世父善心计，性爱窖藏，积镪数十万。一日，持五千金，偕次子侃至丙舍，瘗密室中。入土六七尺，上覆巨砖，人无知者。侃后迫他用，乘父在郡城，私地丈馀，无所见。于是遍掘室中，仅馀东北角数尺，以相去稍远，窃疑父先期取去，兴尽而止。父闻亟往，复疑子窃，试于东北掘之，不三尺，窖藏宛然，比前地□二丈许矣。侃卒以贫死。又姊丈张孝廉士绅，家人汲水，见井中有元宝二，屡沉屡浮，举家悉见。百计钩致，不可得，乃竭泉求之，仅获碎银四十三两，元宝不复出。夫以父之所有，子尚不可以幸取；井中之银几何，而多寡大小，毫不可假人，奈何妄觊他人之物，并图及分外哉？二事予亲见之。

　　伶人被刺

　　枫泾镇上巳赛神最盛，架高台，演秦桧杀岳忠武父子，曲尽其态。一人从众中跃出，登台，挟利刃直前刺秦桧，流血满地。执缚送官，讯杀人之故。其人曰：“民与梨园，从无半面，实因一时愤激，愿与桧同死，初不暇计真与假也。”有司怜其义愤，竟以误杀薄其罪。

　　记梦

　　余自少懒散，不善治生。放弃以来，家贫累重，不无忧生之嗟。窃念兢兢自好，而境遇抑郁，天之报施，疑不可信。一夕，雨窗独酌，漏三下始就枕。梦一青衣人排闼直入，手持片纸，呼予名曰：“王召，宜速行，予尔衣冠。”随之去，约千馀里，至一域，中有天殿，丹楹刻桷，金碧辉映。偻而入，见一王者南面坐，赤面紫髯，佩服如天帝状，傍列侍卫数百人。予跪谒屏息，忽闻殿上属声呵曰：“尔碌碌庸儒，穷通得失，各有定分，何得妄生怨尤？且尔欲富乎？欲登仕版乎？抑将野处以适志乎？”予伏不敢对，有人从旁趋之。予回头曰：“世乱才拙，不愿为官，欲得富耳。”王微哂，左右顾。左一人，绣衣束带，如世之所谓贵人，趋而前曰：“若欲富，已领王命。但随我往足矣。”于是扶之出。俄顷抵家。其人形貌侏儒，神气昏浊，执手慰藉良厚，坐定，讯余平日所为何事？仿佛以近所读书一册呈之。接置座侧，若不识一字者。良久，见褭蹄麟趾，从地涌出，烂然盈庭。予询曰：“此从何来？”曰：“若患贫，故王命以此畀尔，尔宜悉心经营，纤啬为贤，义狭为贼，猗顿鸟草，可翘足待也。”语毕起别，仆从拥之去。予亟持金入，呼童具锸，思穴地藏其半，又思以半之半权子母，半置一产为子孙计。既富思贵，又欲乘时入赀，以取功名。自旦至暮，千筹万算，饮食都废。入夜，虑有不虞，手自键户，令家人更番击柝，终夕踟蹰，目不交睫。倦而假寐，眼方合，闻有声剖然，以为盗也，矍然惊起，则晓钟鸣矣，一灯倚壁，竹床纸帐，依然如故。觉而细思，向者贫而忽富，今者富而忽贫，向者何劳，今者何逸？然则神之默示，其爱我者至矣。乃徐起盥嗽。于时榴花盛开，苍翠绕屋，松风冷然，与稚子读书声相应。适内子挹黄梅水瀹茗，遣小玉送至，披襟而饮之，因忆梦中之事，自悔复自笑。因援毫以识。时丁巳五夏夏至后一日。

　　前生孽报

　　洞庭陈生，家贫，挈妻及弟徙洙泾。不数年，累千金。忽染疾，伏枕数日，蹶起谓妻及弟曰：“我三人前生俱为僧，共奸一妇而杀其夫，手刺之者即我也，今冤将偿，拘讯期迫，我先行，汝二人亦不免矣。”言毕，自拔其发，并髭髯俱尽，复取刀割舌，又以两指将眼珠剔出。少顷气绝。今不知其弟及妻若何？当续访之。

　　廉吏为神

　　山左梁浩然，由贡知严州府，廉介有守，退衙，课仆艺蔬以自给，百姓德之。擢宁绍道，初莅任，见一白须老人，手持禀帖，跪谒岸左。喝司阍何不传报？众悉无睹。三日后，方视事，忽闻空中鼓乐声，仿佛见驺从骈集，云迎新官赴任。即日无病而卒。父老有梦者，知即为彼土之神云。

　　九华忏罪

　　张给谏惟赤加徵贻害，前载已详。今五月二十二日初过午，其家老仆，忽闻虚处驰骤声甚厉。惊视，见数鬼卒以锒铛惟赤头，手执铁槌撞其背。号哭呼仆曰：“我罪重，受刑最酷，可速报大相公当面语之！”仆曰：“主人他出，奈何？”言未绝，鬼卒拽之登屋，回顾曰：“前午复来，可语汝主，待我少顷。”主人归，仆泣告。大怒，责其谤主，命与杖。仆诉曰：“明若不来，受杖未晚，愿系颈以待。”乃释之。翌午，声响如前，檐瓦震动，则鬼卒复驱张至矣。亟入趋报，出果见父，伏地大哭。张抚之曰：“起起！可速款公差，并多焚楮帛，庶免目前之苦。”于是立办盛馔三席，二燕鬼卒，其一以享父。食将毕，复切嘱曰：“我罪孽深重，不可幸脱，速向九华山某洞请某僧为我忏罪。然冥王怒甚，恐亦难解也。”言罢泪如雨，从空掷杯于地，鬼卒复推之去。惟子及老仆见之，他人俱无睹。

　　牛鬼

　　南闱乡试初场，晃一巨牛，无首，历阶升堂，众共追觅，不知所之。


　　三冈续识略补遗华亭董含著


　　梦仙纳心

　　长儿威宝，能文，有至性。春暮，以哭弟伏枕，潦倒药囊者数月。及秋弥甚，百病丛生，诸医皆束手相视，自分不可复治矣。忽于仲冬之十二日，夜将半，梦至一处，仿佛似宫观，遇一老叟，素袍青巾，白须飘扬，倚槛独立。意中以为此必仙真也，亟前拜之，并诉痛苦之状，恳祈救援。叟谓曰：“汝心已偏矣，念汝年少，兼多善念。”袖中出一白石子示之曰：“此即汝之心也。”令解衣，以指剖胸，将石子纳入。良久曰：“心已无恙，奈五脏六腑俱受病何？”于是复以手探入腹中，抚摩再四。痛剧，口作呻吟声。值宿者闻之，呼之醒。具述所梦，犹惝恍在目。自後渐有起色，因屏去药饵。至春，诸疾以次而愈。嗟乎，威宝特一孱弱书生耳，不知何幸而仙灵默为之佑，岂宿生有善缘乎？平生虔事文昌，回思道貌，疑是帝君垂救云。

　　秦中地陷

　　康熙三十四年乙亥六月初四日，陕西宁夏等处，山崩地陷，上、中、下三卫官民田庐，压毁陷没者无数。是日变起仓猝，黑雾障空，天气惨淡，军民奔窜塞路，死者不可胜计。我郡有吴生德兮者，向游四方，齿逾古稀矣，一武弁宦秦，遣使相订，恋其厚币，策蹇行。亦陷入地底，竟与之同祸。先是，卜日将发，宗党以其年老，且无子，互谏阻之。吴不为止，试叩日者。日者曰：“此行大不利，当闭门却避，不然，吾见其往而不返也。”至是其言果验。

　　句容水发

　　七月二十一日，江宁句容县暴雨不止，山水忽发，平地水深四尺，郭外势更汹涌，城堞不没者仅存三板。变起仓猝，漂没者千馀人。时督学张公方试士，诸生苦僦居价昂，寓城外者，淹死亦数十人。

　　风变

　　二十三日，天未明，大风忽发，暴雨倾注。逮午，势愈甚，半空中赤光灼烁，声若霹雳，砰砰簸荡，排墙倒壁，大木皆连根拔出。檐瓦飞空，状类鸟雀，居人走避无所。抵暮，水没过膝，天气昏黑，势若混沌，少长群聚大哭，皆自分必死矣。至夜半，势稍缓，官署民房，雕楼杰阁，半被吹塌。四乡民压死者比比而是。东关外有大树，据郡志云，阅岁已千年，大数十围，每岁易一花，变怪莫测，土人筑大树庵以奉香火，至是亦被吹折。时东北风急，敝庐数椽，适当其冲，倒塌尤甚。耳中但闻崩裂之声，竟夕不卧。东方渐明，见四壁俱无，举家徬徨无措，真异变也。予薄田二顷，连岁荒歉，今木棉、豆花，尽行脱落，何其厄乎！风潮每岁有，此变则几至陆沉，百龄老人，目所未睹。惊魂稍定，聊占二诗以记曰：“天意真难料，宽租负主恩。蠲诏屡下，连遭岁荒。一廛何处受，敝居相传三世，今悉摧坏。四壁总无存。四壁仅有存者。骤雨千江决。顷刻衢巷皆没。狂飙万马奔。拔树倒屋，风势可畏。妻孥莫惊涕，头在手还扪。昔有人惊极，以手扪首曰：吾头不知尚在否。”“千里同灾难，惊传压死多。苍髯堕隔径，庭前孤松，种来六十载，今从空拔去。翁仲卧前坡。先少宰公墓上翁仲，倒卧数十步外。混沌疑初凿，怀襄恐未过。残骸何处避，拼共葬江波。”

　　张公清严

　　康熙三十六年丁丑，张公鹏翮，庚戌进士，为浙江抚军，官已高矣。上以有清望，擢江南督学，盖特简也。时适当科试，奔竞者纷纷。公信心直行，矢公矢慎，终其任无一人私者，虽要路不敢以一札仰干。即有一二京函，亦逡巡踯躅，不敢投而去。去后士子思之不止，每谈及，辄为欷嘘流涕云。

　　地动

　　十一月十五日，京师地动。十七日，又动，其声如雷。

　　绣球

　　腊月中旬，予庭前绣球一株，忽作花数朵，开时姿极烂熳，因与客沽酒赏之。

　　附录

　　杜说霖藏本跋语

　　华亭董榕城先生著《三冈识略》十卷，余友杜说霖明经购得之，已佚其半。此书不知何人所钞订，前后无图记，无跋语，每页俱有衬纸，每句俱用朱点，想亦一嗜古之士也。今秋，余从杜君借阅，漫识数语于此。同治壬申秋七月下浣桐溪吴树年识于鹃湖旅舍。（钤“吉茹”朱文方印）

　　予与杜君，已交八载，知君藏书何至（止）万卷。予好书癖日，尝乞借于君，而君宽宏大度，无不俯允。其新购及秘藏异种，经史之外，即稗史小传，均属正人心术，至于邪淫等目，从无一册。设有来售者，即古板世稀，先生亦极力购之，皆付祖龙。是书虽属吉光片羽，未窥全豹，览其言语简朴，不徒华饰，真有关世道人心者，非可一例而论，以稗史观之，宜君置于斋囗，囗同拱璧，若非知己，决不轻许假之。偶见吴君片跋，小子不揣愚昧，聊书数行，殆（贻）笑大方，以博后来阅者高明一粲。时在同治壬申中秋日，东海顽民胡福乾志。（钤“少斋”朱文圆、“少斋翰墨”朱文方印）

　　榕城先生著此书，本名《三纲（冈）识略》，后为吴囗坛先生载入《说铃》，略有删节，易名《莼乡赘笔》，盖后来所易，亦先生所自序云。全书具在，不至有遗佚之憾。惟录是书者，积功匪易，而仅存其半，负伊一片苦心矣，宁非恨事。同治甲戌武原戴陈畴识于鹃湖旧舍。



 

