　　台阳笔记 清 翟灏

　　  吴序

　　  杨序

　　  翟序

　　  许序

　　  钟序

　　  王序

　　  题词

　　  台阳笔记目录

　　  全台论

　　  粤庄义民记

　　  嘉义县火山记

　　  生番归化记

　　  聚芳园记

　　  聚芳园八景

　　  浊水记

　　  倭硫磺花记

　　  漳泉义民论

　　  番钱说

　　  玉山记

　　  蛤仔烂记

　　  鸦片烟论

　　  弭盗论

　　  珊瑚树记

　　  附：闽海闻见录

　　  读台阳笔记赘语

　　  跋

　　  后记

　　●吴序

　　台湾自本朝康熙间始入版图，又孤悬海外，词人学士，涉历者少，闻有着为书者，如季麟光台湾纪略、徐怀祖台湾随笔，往往传闻不实，简略失详。唯蓝鹿洲太守平台纪略、黄昆圃先生台海使槎录，实皆亲历其地，故于山川、风土、民俗、物产，言之为可征信。然至今又百有余年矣，时事之因革，俗尚之变迁，宜乎其大有不同者。

　　翟君笠山，以官斯土也，复着有台阳笔记一编。因其政之所及者而以言传之，并因其政之所未及者而以言发之。其间险隘之宜守也，门户之宜防也，皆能详度审处，洞达要害。即士女娱戏之方，饮食嗜好之故，亦莫不示之以节，而制之于微。此岂非以民事为兢兢者乎？

　　世有读书之士，居恒即以民社自任，及授之以政，非龌龊拘谨，即操切寡恩；其人之不足与图治也可知矣。吾读斯编，吾如见作者之心。吾且愿天下之同具是心者，即奉以为治谱焉，则阴受其福者，徒此荒滨远岛间而已哉！钱塘吴锡麒撰。

　　●杨序

　　今夫文以载道，其传与不传，盖视其于道有发明与否，绝非以其骋才华、矜博辨、剪红刻翠、作锦绣堆也。

　　笠山翟君，淄川奇士也。博一官，宦游八闽。在台阳十余年，所至有循声。人咸谓公之才识过人，不知其根柢于学问者，固已深矣。

　　癸酉冬，余观察宁夏，与其弟芳南明府适相值。芳南为余述公之居官行事，并出所着台阳笔记示余。余朗读数过，全台之山川、人物，土俗、民情，历历如指诸掌。且十三篇中，濡毫纪事，俱有至理名言，发人深省，所谓道也。公殆本道术为治术，故其见诸纪载者，词文旨远，足以信今传后欤？余喜公之文与道大，遂援笔而为之序。

　　嘉庆癸酉冬日，静葊年愚弟杨祖淳拜识。

　　●翟序

　　文在天地，本自然也。日月之运行，山海之奠丽，天地之文，非有心也，但气化之所充周焉耳。及其在人也，观天文以察时变，而以吾之心究天地之心，即以吾之笔穷万物之状，而波折起伏，潆洄盘旋，文极其变，而适如天然之有是文者，斯天下之至文妙文也。故文之佳者，浩气辅之而行，地之灵者，文思偕之而出；盖有交相成者焉。

　　余家笠山，少余六岁，而瓖异奇伟之气，自其总角时已然矣。未弱冠，即游庠，试辄列前茅。读书偶暇，或解衣磅礴，学技击舞剑之术，其英资之飒爽，豪情之雄迈，诚有勃然其不可遏者。然娴诗律，爱吟咏，有香山、东野之趣焉。既而筮仕闽省，调任台阳，历摄县篆，所治有循声。间执笔学为古文，澹宕容与，有纡徐为妍之致。至于兴会淋漓，精神满腹，流转生动，则又昌黎所云卓荦为杰者也。呜呼！笠山有文如是，是岂独为吾家亢宗望，即梓而问诸世，其亦将有同好也。

　　夫石钟有山，遇■〈髟上再下〉苏而始得其真；褒禅有洞，得半山而始探其幽。若台阳孤悬海外，远隔重洋，周穆马迹未尝至，东山屐齿未之经，不意得笠山笔记，如置我于海屿沙岛之中，而一一观其态状也。是记一出，又不仅置我于沙屿海岛之中，而一一睹其态状也。台阳以笠山传乎？笠山以台阳传乎？余不佞，姑俟后之鉴者。

　　嘉庆辛未花朝前二日，愚兄中策识于平陵县署之若舫斋。

　　●许序

　　志物产者莫详于山海经，而风土或未备也。外此，三都、两京赋，则风土、产物，详哉言之，而又非纪载之书。惟范成大之桂海虞衡志，则山川、草木、鸟兽、饮食、衣服、文字之繁赜，无不罗列指数，备载简编，而文亦古奥。近世所见者，王渔洋之皇华一时之见闻，供后儒之采择；所关匪渺小矣。

　　淄川翟君笠山，固尝莅官台阳者也。辛未夏季，侨寓京江，出所着台阳笔记，盖凡为文十有四篇。其间为记者九，为论者四，为说者一；而附五言绝句诗则八焉。其物产，则火山、浊水、玉山、蛤仔烂、珊瑚之树、琉璜之花；谲怪而瑰奇也。其风土，则番钱之狡、鸦片烟之害、聚芳园之幽且净、以及归化之生番、漳泉粤庄之义民，奇正错出而劝戒交深也。而全台之形势、弭盗之方略，则又以见虑之深、谋之远，有发见于楮墨间而不自知者焉。

　　昔人谓吾儒学道而有所获，苟得所藉手则施之于当世；不然，则着之书以诏来者。今翟君亦既学道而有获矣，亦既得所藉手而稍有所施矣，复为此书，俾后之治台阳者得以悉其风土而协其机宜，其用心有与王、李诸公之记载，后先一揆者；宁徒如齐谐之志怪，博异之矜奇，绘可惊可愕之谲状，耸欲歌欲泣之壮怀，为能继虞衡志之恢以博、山海经之奇而神也哉！

　　忆乙丑夏与翟君相遇于吴门，匆匆别去，未尽所怀。客冬十月，余以公事至平陵，复相遇于李葛峰官署。诗酒唱酬，稍尽所怀矣，亦不久即别。兹又晤于京江，复唱酬于诗酒者有日。而翌日又闻有吴门之行，既序是书，而并不能无聚散之感云。

　　嘉庆辛未巧夕前三日，桐山愚弟许鲤跃春池氏拜撰。

　　●钟序

　　昔尝读黄昆圃先生台海使槎录，其于台之城邑建置、山川形势、物产番俗，详哉其言之矣。

　　今笠山翟君，以恢恢游刃之才，蕴康济吾民之略，在台阳十余年，耳熟目悉，洞见症结。复值蔡逆之扰，以文弱书生，而櫜鞬裤褶，拒贼锋于鲸波鳌碕之间。其郁勃于中，有不能已于言者，随笔扎记，以十三篇括之。其笔力之矫变宕折，则皆自柳州、庐陵、眉山诸大家陶镕而出，故令人动荡心目，览之惟恐其尽也。然言之有物，非浪费楮煤。其于民番之积弊，剔幽发隐，可以醒愚蒙、怵奇衺，可以为良有司龟鉴，而上达于枫宸，义卓阔矣，与使槎录并传可也。

　　戊辰冬至后三日，历下退轩弟钟廷瑛敬序。

　　●王序

　　文以载道；文者，道之舆也。淄川蒲子留仙有志异一书，事虽荒诞，要借无稽之说，以寓至正之理，其劝惩之微意，未尝不流露于行间也。故其书至今传焉。

　　今翟子笠山，亦淄人也。筮仕闽省，历官台阳，所遇山川、景物、风俗、民情，每为文以纪，名曰台阳笔记。余读之，其词文，其旨远；其记事也详，其寓意也深；其感慨指示也，理正而发人深省，虽未尝袭取左、国、庄、骚之句法，而于唐、宋八家，已寖寖乎入其室矣，与聊斋并传也。

　　余与笠山为莫逆交，嘱为序，余辞不获，遂为数言以弁其首云。

　　岁次己巳桂月望前二日，东武王元鹗撰。

　　●题词

　　作宦曾游大海涛，年逾周甲气仍豪。霜寒荒岛身擒贼，月黑楼船夜带刀。征战不烦宵旰虑，勋名早荷圣恩褒。先生事业功成后，垂老归来脱锦袍。

　　全台风景记分明，往事高谈四座惊。破敌宛然成老将，论文依旧是书生。寒云落日还家梦，白发丹诚报国情。悔不从军同借箸，让君沧海着威名。

　　（丹徒唐培士花城）

　　要从沧海涉风波，纔算人间阅历多。剿寇奇功同大树，论文雄辩等长河。台阳德政苍生福，山左清名白雪歌。一自归来无个事，行踪到处寄吟哦。

　　（丹徒包礼云农）

　　海外归来解战袍，南游到处任逍遥。临风快读琳琅句，棠荫争传德政高。

　　（丹徒刘辉春谷）

　　海色天风路渺茫，蛮云犵鸟自成乡。从今不读舆图记，一管生花写大荒。

　　蛋雨闽风四十秋，潜蛟宫室蜃中楼。知君碧眼过犀烛，不学词人记十洲。

　　（武进管绳莱孝逸）

　　尺幅居然现巨观，台阳随处助文澜。名言妙理真经济，莫作齐谐志异看。

　　四十年来说宦游，奇情异彩任探搜。眉山风骨庐陵韵，尽在先生笔底收。

　　溟海苍茫几度经，六旬犹未鬓星星。平生多少惊心事，说与常人不敢听。

　　匆匆相见恨偏迟，同是征帆小驻时。我滥齐竽惭八载，欲从模范证工师。

　　（桃源袁洁玉堂）

　　鳀壑横云蛋海烟，双门高削护沙田。乘风少壮功名事，曾在扶桑万里天。

　　（丹徒钱之鼎鹤山）

　　恨幼孤失学，砚食四方，黔南、楚北、西蜀、东吴，问我芒鞋，俱曾踏过。

　　奈笔头疏懒，所历山川，尽如过客。兹于辛未宦游濑水，晤笠山先生，把臂谈诗，成匝月欢。蒙示台阳笔记，皆经世婆心，不特吟风弄月而已。然紬绎篇章，全台在目，离奇兀突，令我消魂。爰缀数言，徒增续貂之耻。

　　胸中无万卷，下笔涂来俗未免。足底不千里，眼界难宽井蛙耻。此中至意知者谁，游子壮夫为能为。昨见东鲁笠山先生之所作，瓖奇瑰异复磅礴。山水人物一卷装，惊心炫目说台阳。媿我饥驱三十年，竟无尺幅描云烟。今作稗官催军船，篷牕诵读、恍如海外雄观来眼前。

　　用陶韵又成一首

　　一见即心契，关心只在诗。我却寡所谐，惟君独任之。台阳十四策，海外写雄思。雄思何所寄？经济趁清时。天地逆旅耳，此编传在兹。鸡林走商贾，声价不人欺。

　　（姑熟胡泉者岛）

　　地准三万六千余里之程途，耳目未遍心模糊。琅环石室有丹符，阐微泄秘如画图。典坟未考肠已枯，一得台阳笔记如获珠。反复玩索，胜览陆公之书厨。火山、玉山等方壶，嵚奇光怪造化炉。芳园、浊水景气殊，艳冶离奇超寰区。石礁铁沙多忧虞。澎湖灿烂撑珊瑚。番钱妙巧夸锱铢。鸦片名烟法当诛。蛤仔烂地称膏腴。琉球使过船吹竽。八尺门鲤五色驱。金包穴吐硫磺酥。漳泉粤庄为德隅，义民叠出看于于。吁嗟兮长吁！观此一卷无多犹截蒲，胡以奇山异水能横铺？风土人物随心摹，经济中藏名言俱。斯编作者问谁乎？东鲁昔任东宁之老儒。

　　（于湖胡森）

　　捧读台阳记，欣然具大观。草花香最古，山水象难刊。经济胸中透，纷华眼界宽。世情兼治策，敢作异书看。

　　（姑溪胡士勋铭斋）

　　奇事奇文非浪传，乌头马角亦茫然。须知六合八荒外，泽谱山经载未全。

　　宦海行踪信不虚，烟波淼淼竟何如。香山诗句临川笔，尽在台阳一卷书。

　　（同邑王骥槐庄）

　　卿云现海捧轮红，金船献寿波不鸿。君家东海我南海，天风海水论心胸。君昔携琴闽海上，弦歌雅化时无两。台阳深入靖鲸鲵，共咤文坛出飞将。运尔烹鲜手，助彼屠鳌刀。报最循良卅六年，岛屿形胜悉推测。鬼蜮射影蚊浮尘，笔光四照无遁形。鵙莺粟布地金易土，丹炉炼永铅成银。硫磺花、珊瑚树，鲛宫龙窟乘云雾。阴火潜燃玉水流，探奇更补木华赋。赤文绿字满瑶编，健笔勘破西南天。直以文章为经济，岂徒月露夸连篇？

　　年未及悬车，慨焉思投帻。纫兰不数河阳花，归舟惟戴欝林石。为访名胜游三吴，青天万里来吾徒。高山流水知音少，安得与君共范模。入座雄谈挥玉麈，海月东升夜方午。敢将秃笔为题词，附名我亦传千古。

　　（嘉兴朱锦华尚斋）

　　卅载台阳记，千秋吏治关。运筹经口岸，持论抵眉山。壮志凌烟上，儒臣赋槊间。去思碑并读，应望使车还。

　　（慈水叶芬诵清）

　　闽峤儒官四十年，台阳风土一编传。都关国计民生事，莫拟虞衡志异篇。

　　书生敢上防边策，草莽难忘靖海功。读罢奇文空眼界，鹭门关键在胸中。

　　（桐山姚长煦浣江）

　　●台阳笔记目录

　　全台论……………………………………………………………………………………（一）

　　粤庄义民记………………………………………………………………………………（三）

　　嘉义县火山记……………………………………………………………………………（五）

　　生番归化记………………………………………………………………………………（七）

　　聚芳园记…………………………………………………………………………………（九）

　　聚芳园八景……………………………………………………………………………（一一）

　　浊水记…………………………………………………………………………………（一三）

　　倭硫磺花记……………………………………………………………………………（一五）

　　漳泉义民论……………………………………………………………………………（一七）

　　番钱说…………………………………………………………………………………（一九）

　　玉山记…………………………………………………………………………………（二一）

　　蛤仔烂记………………………………………………………………………………（二三）

　　鸦片烟论………………………………………………………………………………（二五）

　　弭盗论…………………………………………………………………………………（二七）

　　珊瑚树记………………………………………………………………………………（二九）

　　附：闽海闻见录…………………………………………………………………（三一）

　　●全台论

　　山川之形势，人事之规画，有极安而极危、似密而实疏者，台湾是已。

　　夫台湾一郡、四县，负山面水，外有口岸之险，内有甲兵之设，说者谓「盘石之安，金汤之固，不是过也」。余曰：「不然」。

　　夫水以载舟，水到之处，即舟到之处。水有浅深，舟有大小，不能限也。或曰：「水之下有暗礁焉（石藏水底，锋利无比，名曰暗礁），有铁板沙焉（沙色如墨，性坚如铁，名曰铁板沙），无论艨艟快艇，触之即碎而无复存者」。然此说也，可以吓商贾之所未经，而不能难土人之所习惯。沿海居民，捕鱼为业，当风浪怒涌之时，而谈笑自若。何者？习熟之使然也。若浅若深，了如指掌；而何有于沙石？故洋匪之出入，必藉土人以引之。蔡逆之来，木城之失，其明征欤（过巡道置木城三座于鹿耳门，蔡牵入而焚之）！

　　又或曰：「有口岸在，设重兵以守之，严其防而御之，则有备无患」。余曰：「诚是也。然其患即伏于此，而莫之觉也矣」。

　　夫以弹丸之区，而兵有一万四千有奇，设总兵一、副将三，其下参游都阃以及守备千把等员，因其地之远近险易，而定其兵数之多寡，绵亘千里，棋布星罗，至周且备。而不知兵聚则厚，分则单。郡垣为全台重地，设兵三千。澎湖咽喉，设兵二千。安平、八里坌、鹿仔港皆口岸要隘，或一千、或八百、五百不等。其余分驻于沿山近海之小口，由南凤山、琅■〈王乔〉，以至淡北之鸡笼，塘铺、卡房，不可胜计；多三十名，少则二十名。然一遇有警，众寡不敌。或贼已抵岸，羽檄旁午，而调兵觅夫，动经累日。锣锅、帐房、火药、铅弹之类，约束装载，在在需时。欲火急星驰，作救援之兵，岂可得乎？

　　且承平日久，士卒多有懈心。恃兵弁之分驻，声势之连络，动则曰：「有某在，有某在」，略不经意焉。致病之由，实钟于此。

　　故曰，势不可恃也，谋不可恃也。盖有治人无治法，居安而思危焉，其庶几欤！

　　熟习情形，直是聚米为山，宛然在目。而结穴归于治人、治法，居安思危，胸中自有经纶在。（孟津阎柱峰）

　　患伏于莫觉，故兵可恃而不可恃。立论得思患豫防之旨，不独台湾宜尔。（松轩霍树清）浩气磅礴，层波叠浪，觉昌黎风味去今不远。（桐喈）

　　言皆切要。（兄涛）

　　规画已具。（许春池）

　　●粤庄义民记

　　呜呼！宇宙太和之气，不择地而钟，虽荒服之国、蛮夷之邦，亦必有以酝酿于平昔，陶淑其性情，家人父子固结于心，刀镬不能屈、诈谋不得间，时易势殊而不少为之移易者。吾于台之粤民深有感焉。

　　台地素无土著，皆漳、泉、广三郡之人徙居焉。地分南北，广人实居其南，别以主客之名，而庄以立（漳泉人呼粤庄曰客庄）。此疆彼界，判然畛域。故往往有漳人作乱而泉人攻之者，泉人谋逆而漳人揭之者。若漳、泉合谋不轨，则粤民必倡义以诛之，未有不成功者。

　　自台入版图以来，郑芝龙、朱一贵、黄教、林爽文、廖挂、陈锡宗等陷城戕官，封伪爵，据土地，无不纵横全台，势如破竹；而皆不能犯尺寸之土于粤庄之民。

　　夫粤人其果有城郭之固、山川之险，所得恃以不恐欤？墙不过编竹，门不过积柴，然而久安无恙也。余重其义而问之故。曰：「我庄有成约焉，事无巨细，人无远近，必须痛痒相关，轨以正而无至于邪；有则自惩之，不敢劳吏问也」。余闻之曰：「嘻！此所以历久而不敝者欤」？

　　然自凤邑之南，沿傀儡山迤逦以至于海数十里，井灶亿万，生齿日繁，岂无一二跳梁，作奸犯科，不遵约束，以蹈夫乖僻自用之习，而干于罪戾？举凡此庄之民，莫不熙熙暭暭，忘利重义，安居乐业，协力同心。非有以和其衷而养其天年，能如是乎？孟子曰：「地利不如人和」。左氏传曰：「师克在和」。和之为用大矣哉！

　　且其地一岁三收，香稻贡瓜之类，入其赋而岁进焉。何莫非人杰地灵、和气致祥之所致欤？今而后知海之外，犹有古风存者。

　　别有天地，其海外一桃源乎？（兄涛）

　　吏不劳而自治，其有一二隐君子如王彦方辈耶？抑僻远未涉浇薄之习耶？予以义而进之，有民风之责者须知此意。（松轩）

　　●嘉义县火山记

　　天下有理之所无、事之所有，乍睹乍闻，无不骇耳惊目，思欲一究其奇异，而莫可穷诘者，如火山是已。

　　山在县治之东南二十里。予初摄武蛮篆，即欲一登其巅；因案牍繁剧，未暇游览。癸亥秋，予复莅罗山任。佑之庆观察过邑，亟欲一观。谓予曰：「笠山可作东道主乎，盍同往」？因命人除荆去秽，肩舆而行。

　　至则鸟道羊肠，盘回而上，数息肩方履绝顶。询之僧人，始知火在山后。茂树恶木，乱草杂沓，怪石嵚崎，高原突怒。假僧杖，整草履，攀藤附葛，而绕其后，火■〈焰，臼代旧〉逼人。远望火自穴出，洞澈如炉。穴上有树，根踞其石，叶青青着火气，烝烝然似堕不堕。下有清流，蟹横行其中郭索然。土人云：「火逢阴雨盛倍于常，投以纸与毛立烬。穴旁草木葱龙，色无少变」。

　　吁！此山无奇，而火之出于山则奇矣。火出于山，与水同出于一穴，且为草与木之并生而无少损，则更奇矣。吾故曰：理之所无、事之所有也。

　　奇境成奇文。（兄涛）

　　火井火洞，同一奇观。（许春池）

　　蜀有火井，何疑粤有火山；然非嗜奇者不能探入奚囊。睹此，觉茂先志临卬犹似臆见。（松轩）

　　●生番归化记

　　台属彰邑有归化生番三十六社，隆冬则出，春夏则藏，畏时气染痘症也。番界设社丁首一名，汉人给戳而充其役。广其居以为番息（番界筑舍数楹，生番出山，即居其地）。来则三五成群，漆发文身（遍身以针刺孔，或牡丹花，或钱式，实以蓝靛，以饰其观），腰弓矢，怀短刃，挟所获易布丝盐铁，名曰「换番」；习以为常，民番两便，社丁亦与有利。

　　余莅彰之次年冬，社丁引谒，见官则伏以为礼，赐以牛酒，以口受坛而饮，以手代箸而食。席地坐，醉则起歌，■〈口尹〉唔之声莫辨。善射，箭以细竹为之，粘鸡羽作翎，发必中的。以之代兵，则知进无退，勇敢之气，千折不回。靖林逆之乱，此番之力居多焉。

　　询之通事，云番性畏热，生子三日，浴于河，操作如平日，无少倦。男女相遇，不通媒妁，随口作曲，互唱入彀，女则以手牵男而去，主于女家。番之结婚名曰牵手，实因此故。番生男不贺，生女则贺。与之嬉戏，挥以鞭挺，无怒；按以手则怒不可解，深恐以手点穴而死。其愚如是！

　　又有玻璃番，闻其人甚秀美，然其地远而莫致，彼亦不出。外此则傀儡、鸡爪，各种不一。率皆穴地而居，射鹿为活，衣不蔽体，略具人形，深处穷岛，绝迹人寰；所谓化外之民，禽聚而兽行者也。

　　一结化外，着笔悠然不尽，江上峰青。（兄涛）

　　写猂痴之状，宛然在目，可作生番归化图看。（松轩）

　　●聚芳园记

　　南投衙署，屡遭兵燹。予莅任后，捐廉修葺。署之西有隙地，为植木种花之所，久经荒芜。因环旧址筑短垣，廓其地建北舍三楹。墙外有小岗，松阴里许，苍翠之气，接连窗牖，因题曰「对松居」。自北而西为听月廊。引泉其后，透竹林之南灌菊圃。圃东为矮屋，对观射亭，植丹桂十株，名之曰「小轩十桂」。

　　当春日融和，黄蜂满院，欹枕听画眉声，雌雄相应。时而隔帘香透，花影参差，盖酴醿将卸也。台地和暖，花无冬夏，树不凋，砌草不黄，故能终岁菁葱，生意满眼。兰蕙、素馨之类，随地布置，栏槛芬芳，溢于亭榭。

　　友人见而谓之曰：「四时之花，君能兼之；四季之乐，君能享之；此地不可以不名也。谓之「聚芳园」可乎？然君究何修而得此乐也？夫人惟不滞于境之内者，斯可超于象之外。尝见夫权门贵客，日坐锦堂，玩好满前，氍毺铺地，以视君之茅舍柴扉，纸窗竹屋，不啻霄壤也；犹自营营于纷华靡丽之场，而戚戚于兰麝帷帐之内，寤寐不释，饮食不宁。究不知何时而乐也」！

　　余聆其言而志之，并记其园之颠末，且镌八景诗于廓之右偏。后之来者，随时修补而保护之，亦将乐吾之乐而乐其乐也夫！

　　绘景处大似柳州小品，后又似庐陵矣。（兄倚云）

　　美景日在目前，忧者自忧，乐者自乐，不关物也。其胶西之超然台耶？黄州之快哉亭耶？（松轩）

　　●聚芳园八景

　　东山晓翠

　　群峰插半天，日高不知午。扑面翠欲流，缺处白云补。

　　蜂衙春暖

　　落花飞春雪，游峰瀁晴昼。人倦倚阑干，酴醿开深透。

　　榕夏午风

　　树老参天碧，阴浓竟日宜。冰心常在抱，应语夏虫知。

　　琅玕烟雨

　　茅屋绕竹林，人在林深处。绿天绝纤尘，风雨时来去。

　　回廊听月

　　好月照曲廊，月色凉如水。净洗繁华心，默悟盈亏理。

　　秋圃赏菊

　　种菊秋畦满，名花任品题。雨来勤爱护，深恐叶沾泥。

　　西园晚射

　　冠裳列夕阳，芳草鸣响镝。雍容揖让风，却不在中的。

　　北苑书声

　　儿子读书声，此事良可喜。未识老壮时，能作驹千里？

　　如小苏题龙眠小景。（许春池）

　　●浊水记

　　事有相反而理有难通者，习者未察，智者惑焉。竹城（古彰邑名）之南有水，其源出自内山，有黑沙流出，土人以之灌田，虽分派支流，亦皆混暗如烟，名曰浊水。后因地震山崩，冲分为二。其一由嘉属之斗六庄，其一则自彰邑安里社由北而南，复趋而西，下流十里，合注于海，总名之曰虎尾溪，浩浩荡荡，波涛怒涌，黑势汪洋，行人裹足。溪之名或以其险而名之欤？

　　夫水莫不恶浊而喜清，故黄河之水清而圣人出。此则不然，一清而人心沸，再清而兵革扰。林逆之变，溪水澄澈三月有余。是何说也？且凡水之涨发，夏秋为盛。此水则阴雨连绵，无大泛溢；一至风起，乃沿江拍岸而下，势如山倾。近水居民，猝不及防，房舍田庐，多被淹没。说者谓山深树老，根露其下，落叶团积，日久水壅，一经风起，枝摇树动，叶随风开，水随叶下，故有久晴不雨而水灾猝报者。然此亦不过土人臆度，究不足为定论。

　　总之，台湾地土浮松，人心善动。动，水性也。往往一夫呼而百夫诺，持干摇戈，动如蜂蚁。在倡之者亦不知其所以然，而事非意计，情理难通，有如此水。是盖天地之沴气所结欤？姑记之，以待守土问俗之官相与参考焉。

　　理似相反而仍相通。天地之生物不测，而理未可执一而论也。（兄涛）

　　末一段尤有关于吏治。（许春池）

　　物之异常为害者，大抵沴气所钟。其不可解者，归之大造，而因端求理，即事垂戒，古人立论之旨恒如斯。（松轩）

　　●倭硫磺花记

　　物有可遇而不可求者，亦有遇之而忽焉失之于交臂，比比然矣。虽宝藏灵异，亦不过韬晦于岩穴，而自美其美，终不逢人世之鉴赏，为之歌咏笔载，以永其传。吾甚惜其遇而不遇也。

　　世之所谓倭硫磺，出自广南，因其物不易得，而人亦罕见之。至于花，则并未耳其名。

　　余调任台阳，见其山为火■〈熖，臼代旧〉者（火■〈熖，臼代旧〉山在彰属猫雾束地界），以为磺在其下。土人曰：「非也。台湾之磺在淡水之金包里，然其地已封禁多年矣」。余年来握篆分符，多在郡治之南，以其地相隔愈远，亦遂略而置之。然有人自淡北来，必考问之。其闻见记载，率皆各异其说。余亦终惑焉。

　　丁已春，移任新庄，有事于鸡笼山，履跳石登舟，过八尺门，观五色鲤鱼（鱼在八尺门下，水清见底，有蓝色者更佳）。复舍舟登狮球岭，望海中小屿，远近浮沉，睥睨万状，心旷神怡，流连不忍去。

　　适有樵人自岭云中冉冉而下。至近，询之，始知自金包里来者。樵人方以山谷之险峻，与夫磺穴之出处，为余历述其颠末。余亦恍然遇之。遂命人随樵夫寻旧迹。湿草履，持长竿，竿末缚以铁铲，蹑足注目而飞取之。盖迟则热气逼人，无少喘息处。据云穴出半山，胪列七孔，有白液吐焉。取而视之，色洁如雪，少则变为松绿。樵人曰：「此硫磺花也，百余年所不经见者，今一旦为君得之矣」！

　　余闻其言而不禁为之太息曰：「一物之出于山也，且有遇不遇之感，而况于人乎！抱负非常，置身穷谷间，所遇不偶，而沦落以终身，可胜道哉！可胜慨哉」！樵人不应，遵路而去。余亦返舟，而月出东山矣。

　　有心人俯仰上下，别有襟怀，令人低徊不尽。（兄倚云）

　　硫磺花几似石髓，所遇不偶，寄慨无穷。樵人之来也飘然，其去瞥然。（柱峰）

　　●漳泉义民论

　　漳泉之民，人皆以为义。以其常招致乡勇，济困扶危也。吁！两郡之民，特因人成事耳，乌得谓之义？凡天下事，为其所当为，而不必有所为而为。夫有所为而为者，私也；无所为而为其所当为者，公也。且事当防患于未萌之先，而不必弭乱于既成之后。夫弭祸于既成，而因事以为功，且必有所为而后动焉，又安得谓之义也哉？

　　无所为而为之谓义，殆作者全幅家数。不义漳泉，将激之以进粤庄也，其旨深矣！（松轩）

　　●番钱说

　　番钱者，洋人以市货也。其国无铜铸，自七钱至一分，皆银为之。洋艘之来，钱满其载，盈千累万。来则澳厦充塞，沿及江南。有人头、双柱、剑马之别，而银色亦各有差。由是番钱遍布，白镪几为滞物而不能流通矣。

　　夫洋人之所谓钱者，岂果取之不尽、用之无竭、而其富倍加于中国哉？考其术，盖自有说。钱以铅为母，以草为药。是二者皆取之于中国。复以人目瞳水点之，以发其光。故天竺教中人死，必蒙其首，不令人见，取其水而去，盖为此也。揣其意以为铅与草，皆中国所不甚爱惜者，彼取之以为钱，即以其自造无穷之钱，易吾不能流通之银，事诚甚得。而况日往月来，川流不息，则彼处之铅尽变为银，而吾处之银尽变为铅矣。呜呼！其用心也良苦，而其为智亦太狡矣！

　　夫天下之挟其技以愚人者，只可欺之于一时，而不能欺之于永久。非其术之不工，以其真之不能常假耳。故钟离教纯阳试以点金之术，纯阳恐误五百年后之人而不学，遂登仙箓。其事之有与否，姑置勿论，而其立言之正，则千古不磨也。若洋人者，小试其才，而阴险其心，伪巧诡诈，弄法于光天化日之下；一旦术破计穷，其将摈之于不毛而大戮其身欤！吾甚嗟夫洋人之智以愚人者，或且适以自愚也已。

　　情事洞然，而取之无尽、用之不竭，亦其势然也，岂人力之所能为？（兄倚云）

　　●玉山记

　　闽之鹭门，东渡重洋，为台湾一郡四县。自南至北，绵亘千余里。有大山障其后，环抱诸峰，树木阴翳，若断若连，名曰玉山。中有恶溪，叶落水上，多年堆积五、六尺许，縻烂不可近。渔人樵夫，触之即死。郑成功时，费金万余，始得拱璧；其取之难如此！

　　每当天气晴明，日光照耀云端，素练横悬空碧；然不宜全见，见则不祥。余莅台十三年，屡试屡验。噫！天地物产之奇，造物之不轻以予人也如是夫。

　　设使此山逼近人居，无重洋以间之，无恶溪以阻之，任人博采，琢工镂匠，岂不甚便。然而不数年间，将见摧陷残缺，日削月消，而欲长蓄异产，永垂奇迹，岂可得乎？且是亦安足为美乎？天地生物之意，必不如是。

　　麓下藏有生番，出没无时，遇人辄害，取头颅而去；故人之趋避，惟恐不速。或谓此山之灵，呵护甚秘，亦理或有然者耶？

　　每于翻空处见理致，髯苏笔妙。（兄涛）

　　●蛤仔烂记

　　蛤仔烂，即台湾东山之后，大玉山之前面也。传其地广可万余顷，地平而土肥，草三尺许，焚其草以粪其田，利得数倍。地势面东临海，分南北口，为海舟出入，有护岸十余里，内可容大舰数百，无暗礁之险、进口之虞，是诚海外奥区，别有天地者也。然其地尽生番，番皆嗜杀，以故人皆罕到。乱流杂沓，海气浸霪。蛤仔烂之名，或由是欤？

　　陆路有二：其一由淡北之大鸡笼沿海绕北而南，计程六日；其一由新庄之摆接保越大玉山南斜趋而北，计一昼夜，可登高而望见之。然皆险阻崎岖，甚于蜀道之难行也。

　　丁巳秋杪，有琉球国贡使船犯风至其处，见玉山岧峣，迤逦环抱，光彩射目，百里不断；作歌曰：「晶莹万丈兮，玉山之阳。草木畅茂兮，地美而臧。惜无城郭兮，壮丽其光。山兮山兮，怀真抱璞而在水之中央」。余即其歌词之美，可想见其地之美矣。

　　夫有地若此，果能利其生番，治其田亩，广人烟，立学校，数十年必有大可观者。

　　无地不可大作用，待其人而后行。歌亦颇佳，何地无才。（兄涛）

　　必不可到之境，突于歌词中想象得之。海市蜃楼，似幻似真，此境非此文不显。（松轩）

　　●鸦片烟论

　　鸦片之为阿芙蓉，载之本草，余前已记之详矣。今则不曰阿芙蓉，而曰鸦片者，何哉？以其成膏深黑色似鸦，而其性本土，故鸦也而以片名之欤？非然也。洋人之居心叵测也。

　　凡入疆贸易，所为奇技淫巧，以炫中华人耳目，率皆精微奥妙。相传其祖造器，其孙踵之，其巧不至数世不肯易其业。其意谓玩好之物，必如是乃足以惑人，否则无能取利焉。至于鸦片，不过口腹之间琐屑之物，又乌庸施其技巧而藏其机械哉？嘻！其用心也不露，而其为害也愈不测矣。

　　夫口之于味，有同嗜也，有则好之，无则已耳。而鸦片之于人也不然。始而游戏出之，继则性命以之矣。闽粤两郡，几无虚口。在好之者以身试法，在售之者以土易金无论已。久之，须臾不离，肥鲜无以代其甘，珍错不能充其腹，神为之丧，体为之惫，气为之沮，魂为之失，虽富倍陶猗，贵加卿相，智越孙吴，勇过贲育，尽归无何有之乡。所谓芒刃伏于饮食、鸩毒耽于匕箸，华陀束手，扁鹊无功。其害之隐而深也有如是！

　　然则鸦片者，哑骗也。洋人协其音以愚我，嗜之者遂甘受其愚而不悔，以至败德亡身而后已。悲夫！婆心苦口。（兄倚云）

　　闻鸦片烟久服则肺中生虫。中其毒者，不服即死。久服亦死。甘之如饴，抑独何哉？文真摛发无遗。（柱峰）

　　●弭盗论

　　凡为政之道，宽猛相济，而后可为也。若弭盗，则有猛而无宽。故太叔之治郑也，不听子产之言，而■〈艹佳〉苻之盗以起；诚以其顽梗难化，非猛无以清其源，亦古人辟以止辟之义也。

　　然亦有猛而不能为力者。其盗有二。一曰艇匪，患生不测者也。以其驾驶便捷，故曰艇。来自安南，即唐之交趾国。自阮、黎乱法，递相侵夺，其国狎水战船，无备粮，出而为盗，动以千计，凶悍无伦。粤洋滋扰，职是之故。一曰土匪，养廱成患者也。则有朱坟、蔡牵之流，聚而为盗，占地索赋，两不相能。自厦之鹭门，至广之南澳，朱坟居焉。蔡牵则占兴化之湄州、福宁之三沙，并全台各口，朝南暮北，诡从无定，其为害尤剧。近海居民，利其所有，将日用寻常之物，携以予贼。贼故重其值，而贿致之。以故所到之处，供给邀惠之徒，争先恐后焉。

　　有时大兵云集，檄师会剿，则有向之所为争先恐后者，漏泄机密，以远其扬。即或偶尔相遭，亦万难于万顷怒浪之中，而与穷凶极恶之死命敌对也。

　　每当四、五月间，南风盛发，糖船北上，则有红篷遍海角（贼船多以红篷为号）、炮声振川岳（贼船之炮，大者重三千斤，小者五、六百斤），风送水涌，瞥然而至者，乃洋盗勒赎之期也。大船七千，中船五千，小则三千；七日之内，满其欲而去。否则，纵火烧船以为乐。

　　故凡盗至之日，无知贸易之小民，有喜色焉，喜其有利于己也；裕国通商之大贾，有惧色焉，惧其有害于己也；带重兵、镇山海之督帅，有惭色焉，惭其不能为力也。呜呼！一盗也，以水为乡，以船为家，以商贾为鱼肉，而以沧海为桑田矣。虽猛亦何所用之？

　　洞悉洋匪之行径，而养廱一言，尤中时弊；可想见胸中无数甲兵。（松轩）

　　●珊瑚树记

　　余尝读山海之记载，而谓物产之瑰奇，多出于汪洋浩瀚之间。既又以为古人视听，何能一一搜讨，毫厘必辨，无或纤芥之讹？大抵比事属词，旁引曲喻，乌有子虚。后之览者，披阅简编，见夫荒怪离奇，神摇目炫，池南砚北，不过藉笔墨之灵、作诡异之观也。若谓传皆目睹，余终疑焉。

　　辛丑年三月，余筮仕闽南，私心窃喜曰：斯可以穷耳目之观矣。盖其地滨海，无难远越岑■〈山上敖下〉、遍探穴罅，得向之所谓物产瑰奇者，而一遍搜夫怪特焉。不意至闽十余年，毫无所见，山城之外，第见银花雪浪，天水相连，一望无际而已。因谓世之所传奇产异迹，率多附会而不实。

　　癸丑春，奉檄调台。其地孤悬海外，远隔重洋，天地水府，无美不备。此一役也，庶几慰满生平，饱览品物。乃驾艨艟，出鹭门，由金门，经料罗，历黑水（黑水洋在海中，水势趋东南，无底，流甚急），一息千里，疾如惊凫。既而风大作，舟子舵师战栗失色。余亦帖伏舱底，风水相激，声在半天。斯时也，须臾生死，命寄鱼龙矣。抵台又十余年，遍历南北，行署官衙，多临水次，然而日对澎濞，略无奇异。

　　癸亥秋，丁父忧，由海路归，至澎湖守风两阅月。每当浪定水平，五色灿烂，询之渔人；曰：「此海中石也。君得无觅大观乎？距此三十里，西屿有珊瑚二株，广可四围，长数丈许，水百尺深，赤色，下有鱼龙守护，铁网不可取也」。遂命舟人催棹鼓楫而往，至则急流无停泊处；舟人曰：「客识之乎？水色之深红而不变者，珊瑚之光芒也；海口之灿烂而有章者，宝气之分钟也」。

　　今而知荒怪之说，非尽附会；耳目所到，不止传闻。向之疑，未免少见而多怪焉。屿旁有小树，深紫色，叶细小如桧柏，以石为根。喜而携归，盖珊瑚之变而未成者。离海水则枯枝渐零落，今无复存矣。因为之记。

　　记载行以议论，便觉凌空。（兄涛）

　　中多名言，楚楚可诵。（小隐园）

　　●附：闽海闻见录

　　大蟹

　　余乙丑年解组，由澎湖驾艨艟杭海，行十三昼夜至弥陀山外洋，大溜中见一蟹阔如桌面，两螯如巨剪，自北向南，顺流而来。舟子各皆失色，寂不敢声。余适坐船尾上，望之了然。瞬息不见，询之舵工，云船若与之抵，即一夹两洞，其锋利如是。故遇之辄避去，无敢向者。

　　穿山甲

　　台湾多山，出穿山甲，大者二尺余，鳞甲周密，嘴尖而首曲藏于腹下，若羞与人见者。莅彰时，里人以之饷予。令覆以盆，隔夜即遯去。后又有馈者，留心觇其动静。乃以前爪爬地，作穴尺许，遂将周身之甲放开，旋转如风，一炊时即地行丈余矣。土人云，将水灌入穴中，即不能动云。

　　竹鼠

　　台湾随地皆竹，居民种之作墙，以蔽内外。竹林出鼠，大如猫，露门牙二，刚利无比，食竹根为活。以之供厨，肥美加于别味。然不易得。余在龙岩时，曾获二头。后不见有售者。

　　食鼠

　　闽中多稻田，田鼠食稻而肥。大者，土人获之，其炮炙一如猪然。风于檐下，非贵客不供，乃上品也。小者蜜饯，谓之蜜唧，取其嚼之唧然有声，其风俗然也。

　　沙鱼变鹿

　　台湾有沙鱼，出则风起。每当春夏之交，云雾弥漫，即跳海岸上作翻身状，久之仍入水中。如是者三次，即居然成鹿矣。遍身湿淋，以舌舐其毛候干，怅望林泉，有射鹿之番取之而去。此盖天地之化生，而理有不可解者也。

　　野猪

　　闽山丛杂，山内多野猪，其形象与家豕等。身带箭翎，行动有声；见人即啮。猎户入山寻蔽身处，架火铳候之。其物见烟即上，放箭射人，凶恨无伦。必须连铳而后毙之。其肉甚粗，非正味也。

　　大鱼

　　福建海坛镇，拥一沙滩十余里﹐历有年所。舟人渔子，傍宿其上。渐而居民日聚，市货者往来其间，积久成墟，店铺罗列百余家，俨然一小镇市焉。钉铁铲耙之类，不无所需，因有铁匠置炉，锤炼之声，日夜不绝。忽一日，水没沙沉，街民尽溺。方悟存沙之地，即大鱼之身。铁锤振动，不安其居；少为游移，而沙随鱼去、人随沙没矣。

　　海骡

　　滨海潮落，退三十余里，沙平如掌。一日，友人约同游戏，信步至一处，有渔艇数只，人皆上岸，四顾阒然。忽一骡，黑色，甚光润，两耳如削，立沙滩上屹然不动；惊疑间入海不见。向每得之传闻，此乃目睹，故记之。

　　琅■〈王乔〉猫

　　台湾凤邑之南，有山曰琅■〈王乔〉，相隔海面八十里，陆路不通。其地皆生番。番社有猫，雌雄眼，麒麟尾，虎斑色，大小一如常猫，惟长叫一声，二十里之外，鼠皆遯去。余以二十金得一头，试之果然。后与别猫乱种，则只能捕鼠，而不能避鼠矣。

　　五色鲤

　　台之北有鸡笼山，下有海■〈氵义〉名八尺门，水清见底。履跳石望之，内有五色鲤，蓝色者颇佳，上下游行，大者如盘，水动即没，深不可测。居人鲜有得者。

　　大树

　　台阳凤邑之南，有琅■〈王乔〉山，生番所居。军工匠入山取木，夜则止宿其地，无房舍居民，皆各带米粮，就木屑起爨焉。山内有大枫树一株，高不知几十丈许，周围约二三里之阔。树老中空，只有外皮一层，枝半零落。军匠就宿其中，三十余家炊烟从枝端出，不知其树中有人也。根起处如桥。余乙丑年归里，有人自凤山南路来者，询之，树之葱欝一如旧云。

　　红色城

　　台邑旧属红毛，后为郑芝龙所得，康熙年间始入版图。距府治十五里，安平镇有红毛城，设副将一、兵二千。此地适当其冲，鹿耳门内第一险要之镇也。城只一门通陆路，潮大即不能行，往来皆以船。城楼九间，即红毛王贮胡椒之所。上下二起，梁柱皆楠木，方其式。第二层贮火药大炮等物，以城为房，如洞穴然；第三层始起屋，墙厚而矮。城四角更楼仅容一人立，击梆眺远。砖，红色。第一层内有洞，以锡为里，由海底可通城内红毛楼。第二层内有一门封闭，云有宝贮其中，至今亦无敢开看者。余常陟其巅。东北隅半残缺，窥其粘缝之灰，坚硬异常；盖用糯米煮糊贯汁而成者。

　　鸡爪番

　　台地内山生番，种类不一，性皆嗜杀；鸡爪番为尤甚。处穷岛中，菇毛饮血为活。漆发赤体，手足三指如鸡爪，陟岭若飞。见人则取头颅而去，以皮穿骷髅作念珠挂项间，多者为盛，雄占一社，众番皆避其锋；土人比之曰虎，其信然也。

　　狗民

　　福宁府属之宁德县山中有狗民，出山贸易，一如常人，无他异。男女睛多黄，两颧高耸。女束发为辫，分左右垂，杂以五色线，顶上缀一小犬，白色，首向前作吠状。土人贱之，自为婚嫁。相传其祖系犬。其国王恶敌人不能治，传令有能得敌人头者，以女妻之。是夜有犬衔头至，遂以女嫁之，生息繁衍。今咸呼之曰狗民，不能改也。

　　●读台阳笔记赘语

　　蛮花犵鸟之乡，箐雨茅烟之路，积有殊观，欝为伟略。蜑歌獞唱，聆音俾晰夫舆方；火种刀耕，问俗聿修夫治谱。固不比女湖儿店，漫记游踪；水郭山村，聊伸羁兴已也。

　　兹读此记，知先生寸怀之内，五岳全撑；一粟之中，十洲胥纳。即所见闻，泐之篇帙，饰以好词，昭其精义。若夫穷方食德，化暨漆发之番；先事图灾，虑深红篷之盗。访桃源之古渡，釆风者嘉此义民；溢虎尾之恶溪，守土者忧彼浊水。至于贪狼善噬，齐民受阿堵物之欺；飞蛊滋淫，同嗜甚淡巴菰之害。所以物价须齐，勿使黄金比土；兼之民生是重，堪怜碧骨成灰。则尤见仁人之用意，而贤宰之存心也。他如鸣琴报最，则漳人、泉人之境，备悉其舆情；飞蛊出游，则火山、玉山之形，具明其地利。硫磺花下，几摇驱石之鞭；珊瑚树旁，惯问乘槎之路。盖离奇幻变，地虽据乎全台；而俯仰流连，人祗杭以一苇。此真鲸飞莫遏、蠡测难穷者矣。

　　黉蔷薇盥手，爰捧佳编；荳蔻熏香，载歌长夜。胥潮严汐，恍触旧游（黉在浙时，曾观海于海宁州之东门外，然较先生之游，则杳乎小矣）。而枫驿柳营，徒存遐想。滞寻常之邱壑，未豁观海之双眸；读瑰丽之文章，空忆聚芳之八景！

　　平陵周奕黉拜识

　　●跋

　　辛未仲夏，钧自武林出游京口，晤山左笠山先生于袁玉堂明府旅寓。谈诗论字，恂恂醇儒，雅化弦歌，卓卓循吏。前后宰闽疆四十载，风教大行。着有台阳笔记十四篇，以天矫之笔，运豪宕之思，所言皆关世道人心，非好为炫奇骇异者，每读一过，恍如置身海岛间，亲见人情风土焉。

　　先生年仅周甲，引疾作四海游；而精神意氧，不减少壮跃马带兵杀贼时。钧窃与先生恨相见之晚，而尚得风雨联床，数心晨夕，不可谓非幸矣。

　　今是篇将付梓，不自揣陋，聊付数语于简末，用以志敬佩之诚云尔。

　　余姚韩秉钧拜跋

　　●后记

　　台阳笔记，不分卷，翟灏撰。灏字笠山，山东淄川人。从其文中所记岁月，知其于清干隆辛丑（四十六年）三月筮仕闽南，癸丑（五十八年）春奉檄调台，嘉庆乙丑（十年）解组归里，在台凡十三年。台阳笔记即撰于此时期中。

　　全书仅有短文十四篇及五言绝句八首，外附闽海闻见录十四则；而序、跋、题词几及正文三分之二。序跋之撰写，最迟者在嘉庆癸酉（十八年）；是本书之刊刻不得早于是年也。

　　台湾省立台北图书馆藏台阳笔记抄本一册，系日本大正十五年（民国十五年）依原刊本誊写。首页书名之右上有「蒲笠山人着」五字，左下有「停云馆藏板」五字，未载刊刻年月。兹即据馆藏抄本誊录，加以标点，校正讹误，然后付印。（编者）
