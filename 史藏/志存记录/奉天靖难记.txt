奉天靖难记　　（明）不着撰人 


　　●奉天靖难记一 

　　今上皇帝，太祖高皇帝第四子也。母孝慈高皇后，生五子，长懿文皇太子，次秦王，次晋王，次今上皇帝，次周王也。 
　　今上皇帝初生，云气满室，光彩五色，照映宫闼，连日不散。太祖高皇帝、孝慈高皇后心异之，独钟爱焉。比长，聪明睿智，仁孝友弟，出于天成。洪武三年四月乙丑，太祖封建诸子，以燕旧京，择可以镇服者，遂以封上。十三年三月壬寅之国。 
　　上文武才略，卓越古今。勤于学问，书一览辄记。六经羣史，诸子百家，天文地志，无不该贯。日延名儒，讲论理致，自旦达暮不休。言辞从容，简明典奥，谦虚处己，宽仁爱人，始终如一，意豁如也。任贤使能，各尽其才，英贤之士，乐于为用。下至厮养小卒，咸得其欢心。暇则阅武骑射，便捷如神，虽老将自以为不及。每料敌制胜，明见千里，赏罚号令，不爽而信。用是威震戎狄，虏人帖服，不敢近塞。修明文物，力行节俭，故国内无事，上下咸和，年谷累丰，商旅野宿，道不拾遗，人无争讼。每出亲访民间疾苦，抚循百姓，无男女老少皆爱戴焉。度量恢廓，规模宏远矣。太祖常曰：「异日安国家，必燕王也。」上容貌奇伟，美髭髯，举动不凡。有善相者见上，私谓人言：「龙颜天表，凤资日章，重瞳隆准，真太平天子也。」 
　　初，懿文太子所为多失道，忤太祖意，太祖尝督过之，退辄有怨言。常于宫中行呪诅，忽有声震响，灯烛尽灭，略无所惧。又擅募勇士三千余，东宫执兵卫。太祖闻之，语孝慈高皇后曰：「朕与尔同起艰难，以成帝业，今长子所为如此，将为社稷忧，奈何？」皇后曰：「天下事重，妾不敢与知，惟陛下审之。」太祖曰：「诸子无如燕王最仁孝，且有文武才，能抚国家，吾所属意。皇后慎勿言，恐泄而祸之也。」有潜以告太子者，太子乃日夜伺察太祖。 
　　一日，召蓝玉私与语。会玉尝征纳哈出，归至北平，以名马进，上曰：「马未进朝廷，而我先受献，是非所以尊君父也。」却之。玉惶恐，意怏怏不能平。 （「意怏怏不能平」，「意」原作「以」，据王崇武奉天靖难记注底本明天一阁抄本改。(以下简称明天一阁抄本。)） 至是乃语太子曰：「殿下试观陛下平昔所最爱者为谁？」太子曰：「无如燕王。」玉曰：「臣所见亦然。臣观其在国，抚众甚不烦扰，且得人心，众谓有君人之度，恐此语一闻于上，殿下之爱日衰。且臣窃闻望气者言，燕地有天子气，殿下宜审之。」太子曰：「燕王素友弟，且善事我，又无衅，何以处之？」玉曰：「殿下推赤心问臣，臣不敢隐，故言及此，惟尽臣愚尔。殿下慎之勿泄，所谓事机不密则害成。」太子颔之。玉出，太子语玉曰：「卿为多方采察，有所闻，即以告我。」玉应之。由是太子渐至猜疑于上矣。乃日夜构隙，求所以倾上。 
　　时晋王闻太子失太祖意，私有储位之望，间语人曰：「异日大位，次当及我。」遂僭乘舆法物，藏于五台山。及事渐露，乃遣人纵火，并所藏室焚之。自此性益猜忌，荒淫无度，丑声日闻于外。又好弄兵，擅杀人。一日无事，以军马围村落，屠无罪二百余家，其惨酷尤甚。常饲恶犬，以啮人为乐，犬不啮人，即杀其犬。小儿为犬所啮，死者甚众。臣下无敢谏者，谏即挝杀之。太祖闻之怒，召晋王谴责之。晋王见太子，乞为解释，太子曰：「尔所为者，父皇焉得知？此自燕王发之也。」晋王信其言，由是渐生嫌隙。 
　　时上亦来朝，会有疾，晋王数以言相侵，欲使上疾增剧，以快其意。又极诋上于太子前，太子遂诬上以飞语，谓上尝见龙，自言当有天下。上颇闻其语，惊曰：「我谨事长兄，自度无所失，何得有是言？」深自辩析，太子怒不解。上日加忧畏，至疾益甚，遂扶疾归国。由是太子与晋王深相结交，构媒孽。晋王又厚结近戚，以为己声誉，日夜搜求上国中细故，专欲倾上，然卒无所得。 
　　洪武二十三年春，太祖命晋王率师西出，上率师北出，会期进师，同征胡寇乃儿不花。晋王素畏惧，出近塞，不敢进。上直抵迤都山，径薄虏营，获乃儿不花及其名王酋长男女数万口，羊马无算，槖駞数千。晋王忌上有功，先遣人报太子，言上不听己约束，劳师冒险。太子遂言于太祖，谓上劳师深入，未见其利，晋王全师而归，太祖闻之不乐。及捷报至，太祖大喜，曰：「清沙漠者，燕王也，朕无北顾之忧矣。」太子复言于太祖曰：「晋王虽不深入，然遥张声势，掎角胡寇，则其功亦不少矣，燕王难独以为功。」太祖不听。太子又诬上得虏马珍宝不以进，太祖由是益不信太子言。 
　　二十五年春，复命上率师出塞，得胡寇候骑所置木牌，遣人来报。太子谓上怯于深入，故假木牌来奏，甚不信。惟太祖独信。未几，上获胡寇谍者至，乃前置木牌者，自言其事，太子无语，太祖益喜。 
　　四月丙子，太子薨。太祖愈属意于上矣。一日，召侍臣密语之曰：「太子薨，诸孙少不更事，主器必得人，朕欲建燕王为储贰，以承天下之重，庶几宗社有所托矣。」学士刘三吾曰：「立燕王，置秦、晋二王于何地？且皇孙年已长，可立以继承。」太祖遂默然。是夜，焚香祝于天曰：「后嗣相承，国祚延永，惟听于天尔。」 
　　后立允炆为皇太孙。一日，允炆与黄子澄俱坐东角门，谓黄子澄曰：「我非先生辈，安得至此？耶耶万岁后，我新立，诸王年长，各拥重兵，必思有以制之。」黄子澄曰：「他日处置不难。」允炆曰：「请言其方略。」黄子澄曰：「诸王虽有护卫之兵，仅足自守，朝廷军卫犬牙相制，若有事，以天下之重兵临之， （「以天下之重兵临之」，原无「兵」字，据明天一阁抄本补。） 蔑不破矣。汉之七国，岂不强大，卒底灭亡。要之以大制小，以强制弱，无足忧也。」允炆喜曰：「兹事全赖先生。」 
　　三十一年闰五月乙酉，太祖升遐，是夜即敛，七日而葬，踰月始评诸王，止不得奔丧。上闻讣，哀毁几绝，日南向恸哭。先是，太祖病，遣中使召上还京，至淮安，允炆与齐泰等谋，矫诏令上归国，太祖不之知。至是病革，问左右曰：「第四子来未？」无敢应者，凡三问，言不及他，逾时遂崩。 
　　允炆矫遗诏嗣位，忘哀作乐，用巫觋以桃茢祓除宫禁，以硫磺水徧洒殿壁，烧诸秽物以辟鬼神。梓宫发引，与弟允熥各仗剑立宫门，指斥梓宫曰：「今复能言否？复能督责我否？」言讫皆笑，略无戚容。政事一委权奸，悉更太祖成法，注意诸王，遂成不轨之谋矣。 
　　一日朝罢，允炆谓黄子澄曰：「先生忆昔者之言乎？」子澄曰：「何事？」允炆曰：「东角门在尔。」子澄曰：「臣以为他事，若是事，臣固不忘也。此事须密待臣细谋之。」一日，与齐泰等私相谋曰：「今主幼不闲政治，诸王年长，手握重兵，久则难制。吾辈欲长有富贵，须当蚤计。」齐泰曰：「此甚易，但使人诬发某阴私，坐以逆谋，则可以削之，削一可以连坐。」子澄曰：「此策未善，姑更思之。」齐泰曰：「他事不足以动之，惟加以大逆，则坐以不宥。」子澄曰：「善，但所发何先？」齐泰曰：「燕王素称英武，威闻海内，志广气刚，气刚者，易于挫抑，执其有异图，执信其诬？去其大者，小者自慑。」子澄曰：「是谋虽佳，然未尽善。燕王性豁达果断，尝观其举动，沉静深远，莫测其端倪，恐未易去，一发不成，大事遂去。莫若发自周王，周王易与尔。伺去周王，可以觇之，且令议周王罪，周王其同母弟也，必来救，救则可以连坐。周王既去，则其势孤立，僻处一隅，危如累卵，谁肯从之？此时虽有圣智，不能为矣。」齐泰曰：「公言甚善，非所及也。」明日，以语允炆，允炆喜曰：「黄先生可谓善谋。」乃先遣人流言于朝曰：「周王反。」允炆始佯为不信，及告者三至，遂遣李景隆调兵，声言备　西。李景隆猝至河南，周王治具，邀其蚤食，李景隆以兵围王城，执王府僚属，驱周王及世子阖宫皆出，拘至京师，削爵为庶人，迁入云南，困辱至极，妻子异处，穴墙以通饮食。未几，遂罪代王。已而罪湘王，逼其阖官焚死。又籍齐王，困于京师。又诬岷王，降为庶人，流于漳州。 
　　时诸王坐废，允炆日益骄纵，焚太祖高皇帝、孝慈高皇后御容，拆毁后宫，掘地五尺，大兴土木，怨嗟盈路，淫佚放恣，靡所不为。遣宦者四出，选择女子，充满后宫，通夕饮食，剧戏歌舞，嬖幸者任其所需，谓羊不肥美，辄杀数羊以厌一妇之欲。又作奇技淫巧，媚悦妇人，穷奢极侈，暴殄天物，甚至亵衣皆饰以珠玉锦绣。各王府宫人有色者，皆选留与通，常服淫药，药燥性发，血气狂乱，御数老妇不足，更缚牝羊母猪与交。荒眈酒色，昼夜无度。及临朝，精神昏暗，俯首凭案，唯唯数事而已。宫中起大觉殿，于内置轮藏。 （「于内置轮藏」，原无「置」字，据明天一阁抄本补。） 出公主与尼为徒，敬礼桑门，狎侮宗庙。尝置一女子于盒以为戏，谓为时物，舁入奉先殿荐新，盒开聚观，大笑而散。倚信阉竖，与决大事，凡进退大臣，参掌兵马，皆得专之。陵辱衣冠，毒虐良善，御史皆被棰挞。纪纲坏乱，构成大祸。自是灾异迭见，恬不自省。夜宴张灯荧煌，忽不见人。寝宫初成，见男子提一人头，血色模糊，直入宫内，随索之，寂无所有。狐狸满室，变怪万状，徧置鹰犬，亦不能止。他如日赤无光，星辰无度，彗扫军门，荧惑守心犯斗，飞煌蔽天，山崩地震，水旱疫疠，连年不息，锦衣卫火，武库自焚，文华殿毁，承天门灾，虽变异多端，而酗乐自如。 
　　初周王被执，果敕上议其罪。时上居丧守制，积忧成疾，见敕惴惴，不知所谓，乃上书曰：「若周王所为，形迹暧昧，念一宗室亲亲，无以猜嫌，辄加重谴，恐害骨肉之恩，有伤日月之明。如其显著，有迹可验，则祖训俱在。」中间辞极恳切。允炆观之色变，以示齐泰、黄子澄曰：「事可止乎？」齐泰、黄子澄遂出，私相语曰：「县官妇人之仁，今事机如此，岂可已也？」同言于允炆曰：「今周王既获，所忌者惟燕王，曩因出塞有功，威名日盛，不如并去之便。」允炆犹豫不决，乃遣人四出，阴伺候王府事，无所得。曰：「彼罪状无迹可寻，何以发觉？」齐泰、黄子澄曰：「但加之罪，何患无辞？今其书词多营救周王，指以通情，夫复何辞？」允炊曰：「是策固善，所立未久，连去数王，难掩天下公议，先生且止。」黄子澄曰：「为大事岂能顾小疵，况太祖常主立燕王，欲传以天下，两宫深致嫌隙。及至陛下，几失大位，非二三臣寮力争，则固已为所有，陛下安得至此？今事机如此，矧值其病，不因此时图之，他日难也。」允炆曰：「燕王勇智绝人，且善用兵，虽病恐猝难图也，宜更审之。」齐泰曰：「今胡寇来放火，以防边为名，发军往戍开平，护卫精锐，悉调出塞，去其羽翼，无能为矣。 （「无能为也」，原无「能」字，据明朱当■〈氵眄〉国朝典故本补。） 不乘此时，恐后有噬脐之悔。」允炆颔之，乃以谢贵为北平都指挥，张昺为布政使，訹诱王府官属，觇察动静。 
　　三十一二年三月，允炆以都督朱忠调沿边各卫马步官军三万屯开平，王府精壮悉选调隶忠麾下，王府胡骑指挥关童等悉召入京，调北平永清左卫官军于彰德，永清右卫官军于顺德，以都督徐凯练兵于临清，以都督耿瓛练兵于山海，张昺布置于外，谢贵窥伺于内，约期俱发。时太子、汉王、赵王皆在京守丧，齐泰曰：「三人在此，宜先收之。」黄子澄曰：「不可，恐事觉，彼先发有名，且得为备，莫若遣归，使坦怀无疑也。」乃遣归。寻悔，遣人追之，至途，不及而回。 
　　齐泰等乃密谋令人上变告，适上遣人来奏事，齐泰喜曰：「事机就矣。」遂执之，锻炼成狱。即发符逮王府官属，且令谢贵先发， （「且令谢贵先发」，原无「令」字，据明天一阔抄本补。） 密约长史葛诚为内应，宋忠等为外应，令王府人无大小获之必尽杀。六月，谢贵等以在城七卫并屯田军士布列城中，填满街巷，逼围王城外墙。报者曰：「军马围外墙。」上以为操练者休息墙外，不知军马逼围。谢贵等又以木栅断端礼门四路。有来言者，上曰：「我病少出入，门听其塞。」贵等骑马张盖，过王门不下，又杀守王城卒，上皆不理。谢贵等乃令军登城，擐甲执兵，望王城射箭，四面鼓噪，震动城野。上闻之，曰：「此何为者？」朱能、张玉等泣曰：「外势若此，诚可忧，臣等坐为鱼肉矣。」上慰遣之曰：「我与若等奉公守正，何有异闻而乃至此？今外虽汹汹，久当自定，勿忧也。」时官属已有逃入佛寺藻井上谋为旦夕计者。 
　　未几，削爵诏下，朱能等复泣曰：「今幼主昏蒙，奸臣执柄，谋害宗藩，图危社稷，立未几时，诸王芟夷殆半，臣属皆诬以大逆，诛戮妻孥，及于宗族，可为寒心。殿下居国，何有过失，一旦无衅而妄削名爵，兵刃四集，以相图也。事危势迫，祸不可测，殿下坐以待之，臣等死不足惜，但伤太祖高皇帝创业艰难，封建诸子，相传万世，陵土未干，而诸王蒙患，国除身灭，诬以不道之名，他日谁为雪寃？受屈万世。殿下纵爱其身，以守区区之小谅，奈太祖高皇帝宗庙社稷何？况身亦未必能保也。」上亟止之曰：「今虽削吾爵，犹或可白，若等勿轻发言，恐出而招祸，是自取族尔。」能等复泣曰：「谁不爱其死，臣等宁死于陛下之前，不忍死于奴隶拷掠刀锯之下。」言讫悲不能止。 
　　七月癸酉，有醉卒磨刀于市，邻舍媪问曰：「尔磨刀欲何？」醉卒厉声曰：「杀王府人。」媪窃以告。会都指挥张信密来告，谢贵等伏兵约守城军昏暮俱发，驱入王府为变。朱能等潜遣间往觇之，果然。能等请曰：「事急矣，语曰『先发者制人』， （「语曰先发者制人」，「制」下原有一「于」字，据明天一阁抄本删。） 救死于水火，不可缓也。」上曰：「诚知祸机迫切，有不能免，然骨肉至亲，嫌疑交构，可以情白，俟再筹之。」朱能等曰：「临难贵于果决，臣等虽不敢逃难，终当图全。殿下虽曰叔侄至亲，嫌疑交构，可以情白，然祸机窃发，一落彀中，恐无自全。独不见周王乎，戮辱困苦，下同匹夫，前事之失，后事之鉴。不如且以其自救，幸而不亡，冀其改悟，犹或可解。若徒交手受戮，后虽悔之，无及也。」上曰：「事既迫切，不利于我，我当告于父皇母后天地袖明，宁自裁决，以明予心。」张玉等曰：「此匹夫匹妇之为，岂殿下之所为乎？」上曰：「夫危欲求安，祸欲求福，人少而事大，不能求安而反阽危矣，不能资福而反益祸矣。」朱能等曰：「古语云『人众者胜天，天定亦能胜人』殿下之天，有时乎定矣。」上曰：「诸公坚欲如此，异日无相怨也。」张玉等曰：「今死在须臾，不得旋踵，但求贳死而已，尚何怨？」上曰：「计将安出？」张玉等曰：「护卫勇士尚余八百，可暂入王城守卫。」 （「可暂入王城守卫」，原无「可」字，据明天一阁抄本补。） 上曰：「尝闻兵者凶事也，战者危道也，争者末事也，诚所不欲。」张玉曰：「圣人有不得已而用之者，汤武是也。若臣等言不见听， （「若臣等言不见听」，原无「见」字，据明天一阁抄本补。） 请从此决矣。」上曰：「必如诸公会，可以自救，但其军布满城市，人少，恐不足办事。」朱能等曰：「擒谢贵、张昺，余无能为矣。」上曰：「谢贵、张昺防守既严，猝亦难擒，须以计取之可也。今奸臣遣内官逮护卫官属，悉依所坐名收之。就令差来内官召贵、昺，责付所逮者，贵、昺必来，缚之一夫之力尔。」乃藏壮士于端礼门外，遣人召贵、昺，贵、昺不来，久方至，卫从甚众。至王门，门者呵止之，惟贵、昺得入，至端礼们，壮士出擒之，从者犹未知。移时贵、昺不出，稍稍散去，玉等尽捕之。伏者将士皆踊跃争奋，一以当百。时围王城军及列队于市者，惟听贵等指挥，及闻谢贵、张昺被擒，皆散出，惟守九门者力战不退。是夜，攻门，黎明已克其八，惟西直门未下。上令唐云解甲骑马，导从如平时，过西直门，见斗者，呵之曰：「汝众喧哄，欲何为者？谁令尔为此不义之举， （「谁令尔为此不义之举」，「此」原作「之」，据明天一阁抄本改。） 是自取杀身尔。」众闻云言，皆散，乃尽克九门。遂下令安集城中，人民安堵，诸司官吏视事如故。北平都指挥俞瑱走居庸关。知事不济，退保怀来，留俞瑱守居庸关。 
　　上亲问谢贵、张昺，尽得奸恶交构之状，上曰：「我初不信人言，奸雄设计逞毒如此之甚，几为其所屠矣！闻之令人心胆震悼，不知有生。」于是大恸。对诸将士曰：「我太祖高皇帝、孝慈高皇后嫡子，国家至亲，受封以来，惟知循法守分。今幼主嗣位，信任奸回，横起大祸，屠戮我家。我父皇、母后创业艰难，封建诸子，藩屏天下，传续无穷，一旦残灭，皇天后土，实所共鉴。祖训云：『朝无正臣，内有奸恶，必训兵讨之，以清君侧之恶。』今祸迫予躬，实欲求生， （「实欲求生」，「生」原作「死」，据明天一阁抄本改。） 不得已也。义与奸邪不共戴天，必奉行天讨，以安社稷，天地神明，照鉴予心。」将士闻之，皆感动流涕。俄阴晦，咫尺不相见。少焉，东方云开，露青天，仅尺许，有光烛地，洞彻上下，将士皆喜，以为上诚心感格也。 
　　甲戌日，通州卫指挥房胜等率众以城来归。丙子日，马宣在蓟州谋起兵乱，遂遣指挥朱能等率兵攻拔之，生擒马宣。遵化卫指挥蒋玉、密云卫指挥郑亨各以城来归。　丁丑，俞瑱在居庸关剽掠，居民窃走来告，上曰：「居庸关山路险峻，北平之襟喉，百人守之，万夫身窥，据此可无北顾之忧。今俞瑱得之，利为彼有，势在必取，譬之人家后户，岂容弃与寇盗。今乘其初至，又兼剽掠，民心未服，取之甚易，若纵之不取，彼增兵守之，后难取也。」乃命指挥徐安、锺祥，千户徐祥等往讨之，安等攻拔其城，俞瑱走怀来依宋忠。捷至，上曰：「使贼知固结人心，谨守是关，虽欲取之，岂能即破？今天以授予，不可失也。」乃令千户吴玉守之。上语诸将曰：「宋忠拥兵怀来，居庸关有必争之势， （「居庸关有必争之势」，「有必」原倒误，据明天一阁抄本改。） 因其未至，可先击之。」诸将皆曰：「贼众我寡，难与争锋，击之未便，宜固守以待其至。」上曰：「非公等所知，当以智胜，难以论力，论力则不足，智胜则有余。贼众新集，其心不一，宋忠轻躁寡谋，狠愎自用，乘其未定，击之必破。」 
　　癸未，上率马云、徐祥等马步精锐八千，卷甲背道而进。甲申，至怀来。先是，获贼间谍，言宋忠诳北平将士云：「举家皆为上所杀，委尸填满沟壑，宜为报雠。」将士闻之，或信或否。上知之，乃以其家人为前锋，用其旧日旗帜，众遥见旗帜，识其父兄子弟咸在，递相呼应声，喜曰：「噫，我固无恙，是宋都督诳我也，几为所误。」遂倒戈来归。宋忠余众仓皇列阵未成，上麾师渡河，鼓噪直冲其阵，宋忠大败，奔入城。我师乘之而入，宋忠急匿于厕，搜获之，并擒都指挥俞瑱，斩都指挥彭聚、孙泰于阵，并首级数千，获马八千余疋，都指挥庄得单骑遁走，余众悉降，各遣归原卫。诸将已得宋忠，颇有喜色，上曰：「宋忠本庸材，以利口取给，谄谀奸恶，货赂得官，纔掌兵柄，便尔骄纵，此辈荧惑小人，视之如狐鼠耳，区区胜之，何足喜也，苟胜大敌，喜当何如？夫喜则易骄。骄则不戒，不戒则败机萌矣。孔子所谓必也临事而惧，好谋而成者也。」诸将咸顿首称善。 
　　丙戌，遣指挥孟善引兵至永平，守将赵彝、郭亮等以城降。 
　　丁亥，上谕将吏军民曰：「我皇考太祖高皇帝绥靖四方，一统天下，并建诸子，藩屏国家，积累深固，悠久无疆。皇考太祖高皇帝初未省何疾，不令诸子知之，至于升遐，又不令诸子奔丧，闰五月初十日亥时崩，寅时即殓，七月即葬，踰月始诏诸王知之。又拆毁宫殿，掘地五尺，悉更祖法，以奸恶所为，欲屠灭亲王，以危社稷，诸王实无罪，横遭其难，未及期年，芟夷五王。我遣人奏事，执以捶楚，备极五刑，锻炼系狱，任用恶少，调天下军马四集见杀。予畏诛戮，欲救祸图存，不得不起兵御难，誓执奸雄，以报我皇考之雠。夫幼冲行乱无厌，淫虐无度，慢渎鬼神，矫诬傲狠，越礼不经，肆行罔极，靡有攸底，上天震怒，用致其罚，灾谴屡至，无所省畏。惟尔有众，克恭予命，以绥定大难，载清朝廷，永固基图，我皇考圣灵在天， （「我皇考圣灵在天」，「灵」原作「神」，据明天一阁抄本改。） 监观于兹，亦惟尔有众是佑。尔惟不一乃心，堕慢乃志，亦自底于厥咎，陷于屠戮。窃闻之仁者不以安危易节，义者不以祸福易心，勇者不以死亡易志，尔有众明听予言，则无后难。若彼有悛心，悔祸是图，予有无穷之休，尔亦同有其庆矣。告予有众，其体予至怀。」 
　　戊子，上获宋忠，因上书曰： 
　　盖闻书曰「不见是图」，又曰「视远惟明」。夫智者恒虑患于未萌，明者能烛情于至隐，自古圣哲之君，功业着于当时，声名传于后世者，未有不由于斯也。今事机之明，非若不见，而乃不加察，请得以献其愚焉。 
　　我皇考太祖高皇帝当元末乱离，羣雄角逐，披冒霜露，栉沐风雨，攻城野战，亲赴矢石，身被创痍，勤劳艰难，危苦甚矣。然后平定天下，立纲陈纪，建万世之基，封建诸子，巩固天下，为盘石之安，夙夜图治，兢兢业业，不敢怠遑。不幸我皇考宾天，奸臣用事，跳梁左右，欲秉操纵之权，潜有动摇之志，包蓄祸心，其机实深。乃构陷诸王，以撤藩屏，然后大行无忌，而予夺生杀，尽归其手，异日吞噬，有如反掌。且以诸王观之，事无毫发之由，先造无根之衅，扫灭之者，如薙草菅，曾何有衋然感动于心者。 （「曾何有衋然感动于心者」，「衋」原作「尽」，据明天一阁抄本改。） 诸王甘受困辱，甚若舆隶，妻子流离，暴露道路，驱逐穷窘，衣食不及，行道顾之，犹恻然伤心，仁人焉肯如此？夫昔我皇考广求嗣续，惟恐不盛，今奸臣欲绝灭宗室，惟恐不速，我皇考子孙，须几何时，已皆荡尽。 
　　我奉藩守分，自信无虞，不意奸臣日夜不忘于怀，彀满以待，遂造显祸，起兵见围，骚动天下，直欲屠戮然后已。谓以大义灭亲，不论骨肉，非惟杀我一身，实欲绝我宗祀。当此之时，计无所出，惟欲守义自尽，惧死之臣，以兵相卫，欲假息须央，然后敷露情悃，以折哀愍，冀有回旋之恩，傍沛之泽。书达阙下，左右不察，必求以快其欲。古语云「困兽思鬬」，盖死迨身，诚有所不得已也。都督宋忠，集兵怀来，克日见功，乃率锐兵八千御之，兵刃纔交，忠即败北，遂生擒之，全其首领，待之如故。尚冀左右易心悔祸，念及亲亲，哀其穷追，重加宽宥，使叔有更生之望，下无畏死之心，如此则非特叔之幸，实社稷之幸。 
　　昔者成周隆盛，封建诸侯，绵八百余年之基。及其后世衰微，齐桓、晋文成一匡之功，虽以秦、楚之强，不敢加兵于周者，有列国为之屏蔽也。秦废封建，二世而亡，可为明鉴。今不思此，则宁有万乘之主孤然独立于上，而能久长者乎？诗曰：「价人维藩，大师维垣。大邦维屏，大宗维翰。怀德维宁，宗子维城。无俾城坏。无独斯畏。」谨以是为终篇献。万一必欲见屠，兵连蜗结，无时而已，一旦有如吴广、陈胜之徒窃发，则皇考艰难之业，不可复保矣。敷露衷情，不胜恳悃之至。苟固执不回，堕羣邪之计，安危之机，实系于兹。 
　　上以书稿示羣臣。羣臣见者咸曰：「辞旨恳切，必能感动，蚤得休兵息士，诚为至愿。」上曰：「孝弟者人心所同之理，有人心者视予之言，岂得不恻怆于怀也？陈道晓切，冀其开悟，彼能感动，在移转之间耳。然予度之，彼忍心如此，又况日迩小人，闻见昧于大道，必欲逞其狠毒，纵有百口哀诉，亦难回也。卿等试观之。」 
　　乙丑，上谕于众曰：「吾与若等为此者， （「吾与若等为此者」，原无「此」字，据明天一阁抄本补。） 非所以求富贵，所以救死保妻孥也。夫好生恶死，人情所同，见乱思治，古今则一。今天下者，太祖之天下也，百姓者，太祖之赤子也。权奸作难，欲殄我邦家，驱逐赤子，以蹈白刃，非其所得已也。尔众甚毋嗜杀，嗜杀则伤天地之和，以损太祖数十年生育之仁。 （「以损太祖数十年生育之仁」，「数」字下原衍一「年」字，据明天一阁抄本删。） 毋贪财，贪财则失民心，民心失则大本亏矣。居民耕桑，商贾贸鬻，慎毋扰之。夫有乱时而无乱法，违予言者，有法以治之。吾已上书于朝，旦夕希望恩旨，苟能全生，岂忍小辈独丽于法。尔众懋哉，毋诒后悔。」诸将士咸稽首曰：「殿下好生之德，同于天地，臣等岂敢背德以取罪戾乎？」庚寅，守遵化指挥蒋玉来报，都督陈亨、刘真，都指挥卜万引大宁军马出松亭关，驻营于沙河，来攻遵化。壬辰，上率兵援之，刘真等闻上将至，遁回松亭关，坚守不出。乙未，上命千户李浚等领兵至关口，指麾部伍，若将攻城状，刘真等闭关不敢出。上曰：「大宁军马不散，终为吾后忧，然刘真衰老，无能为也。陈亨素笃忠诚，托心于我，但为卜万所制，若去卜万，陈亨必来。刘真寡谋，易于戏弄，以间动之，必生嫌隙。」适游骑获大宁二卒至，上曰：「间可行矣。」乃贻书卜万，大称奖之，中极毁诋陈亨，缄识牢密，置一卒衣领中，饮之以酒，赏而遣之。傍引同获卒窃窥之，佯不欲其见，实令其见。卒问守者曰：「彼何为者？」守者曰：「汝何用知之。」卒曰：「苟令吾知，不敢倍德。」守者曰：「彼归以通音耗，故得厚赏。」卒谓守者曰：「能为我言，请得偕行，惟命是从。」守者曰：「诺。」遂俱遣之，乃不与赏。卒不得赏者，心不能平，至即发其事。刘真、陈亨于卒衣领中，搜得与卜万书，果疑之，就执卜万下狱，籍其家。 
　　八月戊戌朔。己酉，谍报耿炳文领军三十万驻真定，都督徐凯领军十万驻河间，都督潘忠、杨松营于莫州，其先锋骁勇者九千人已据雄县，大肆掳掠。上率师征之。 
　　壬子，至涿洲，屯于娄桑，令军士秣马蓐食，晡时渡白沟河。上曰：「今夕中秋，彼不虞我即至，必饮酒自若，乘其不戒，可以破之。」促诸军速行，夜半至雄县，围其城，贼众始觉，乃登城大骂，我军愤恨，黎明攀附而上，遂破其城。上亟传令，戒诸将勿杀。我军怒其骂，尽斩之，获马八千余匹。上责诸将曰：「我之举义，所以安社稷保生民，岂以多杀为尚？尝谕若等毋嗜杀人，若等欲乖我所为，是非求生而欲速死也。夫多杀，适以坚人心，皆畏死尽力以斗，一夫拚命，百人莫当，终非所以取安全之道。昔曹彬下江南，未尝妄杀，其后子孙昌盛，往往好杀者多底绝灭。今虽拔一城，所得甚少，而所失甚多。」诸将皆稽首谢罪。 
　　上料潘忠、杨松近在莫州，不虞城破，必引众来援。上曰：「吾必生致潘、杨。」诸将皆不知所谓。乃命谭渊领兵千余先过月样桥潜伏水中， （「月样桥」，原无「样」字，据明天一阁抄本补。） 约忠等过桥，闻炮声即起据桥。渊以水中难久伏，上令每军取茭草一束，蒙其头，以通鼻息。又令勇士数人伏路侧，望忠等接战，即举炮。渊如上旨，往伏水中，上登城遥望，忠等果至，出师逆击之，路傍举炮，水中伏兵即起据桥，潘忠败，急趋桥不得，我军腹背夹击之，生擒潘忠、杨松，余多溺死。上问忠等军虚实，忠云：「莫州尚有战士万余，马九千余匹，闻我败必走，急取之可得也。」上率精骑百余为前锋，趋莫州，径薄贼营，悉降其众，尽获其马与辎重。明日回军驻白沟河，语诸将曰：「今潘忠等被擒，众皆败没，耿炳文在真定，必不虞我至，不为设备，我由间道出其不意，破之必矣。」诸将称善。 
　　有张保者来降，将校也，请为前锋，愿击贼自効。上问张保贼军虚实，保曰：「军三十万，先至者十三万，半滹沱河南，半营河北。」上给张保马，遣其归，令保佯言因败被获，守者少纵，遂脱系窃马逃回，且声言大军将至。诸将请曰：「今由间道，不令彼知，掩其不备，奈何遣使使其为备？」上曰：「不然，始不知彼虚实，故欲掩其不备，今知其众半营河南，半营河北，是以令其知我军且至，则南岸之众必移于北，并力拒我，一举可尽败之。兼欲贼知雄县、莫州之败，以夺其气，兵法所谓先声后实，即此是矣。若不令其知，径薄城下，虽能胜其北岸之军，南岸之众乘我战疲，鼓行渡河，是我以劳师当彼逸力，胜负难必。且人委身归我，当推诚任使，何用怀疑？借彼有反侧，去一张保，于我何损？由是事成，亦一人之间耳！」诸将唯唯，无敢复言，遂领兵而西。 
　　辛酉，至无极县。上以贼众我寡，欲试诸将勇怯，乃召问大军所向，有云：「且往新乐，以观贼势。」上曰：「新乐僻在一隅，吾逗留于彼， （「吾逗留于彼」，「逗」原作「岂」，据明天一阁抄本改。） 锐气已馁，贼引众来战，势力不均，若等且度能胜之否？今直抵真定，贼众新集，纪律未定，人心不一，乘我士气方锐，一鼓而破之。」诸将或然或否，惟张玉与上意合，力赞其决。 
　　壬戌，至真定城二十里，擒其樵采者，询知贼惟备西北，东南无备。上率轻骑先至东门，突入贼运粮车中，擒二人问之，贼果移于北岸，由西门而营，直抵西山，上将轻骑数千绕出城西，先击破贼二营。时耿炳文出送使客，及觉，奔回，急趋桥，我军折断桥索，桥不得趋，耿炳文几被擒。有一贼登城大骂，相拒二百余步，上引满弓以射之，应弦而毙，城中大惊。耿炳文出城来战，张玉、谭渊、朱能、马云等率众奋击之，上以奇兵出其背，循城夹击，横透贼阵，耿炳文大败，急奔入城，军争门，门塞不得入，相蹈籍，死者甚众，乃自斩其军，然后阖门自守。丘福等杀入于城，门闭而退。贼佐副将军驸马都尉李坚领众接战，薛禄引槊刺坚坠马，挥刀斩之，坚大呼曰：「我李驸马，勿杀我。」禄生擒之。右副军都督宁忠、左军都督顾成、都指挥刘遂俱被擒，斩首三万余级，尸填满城壕，溺死滹沱河者无算，获马二万余匹，俘降者数万，尽散遣之。有二千人愿留不欲归，上从之。薛禄缚李坚来见，上让之曰：「尔本戚畹，何所怨仇，亦从凶悖，今日之罪，安可逃乎？」坚顿首乞怜。须臾，将士缚顾成来见，上曰：「尔我父皇旧人，安得亦为是举？」成泣曰：「今日老臣为奸臣逼迫，冒犯大逆「罪无所逃，老臣幸见殿下，如见太祖，傥容老臣不死，尚当竭犬马之诚以为报。」上曰：「忠义之士，能如是乎！」遂去其缚，以衣赐之。 
　　上遥见军中人聚语，问诸将曰：「彼何为者？」云降者谋欲叛去，上曰：「吾自讯之。」乃召与语曰：「凡降者，吾任其去留，诚以其有父母妻子之思，尔等欲去，当明以告我，给尔资粮，援送出境，逃则为逻骑所获，必不免尔。我全尔生，尔反求死。」降者咸顿首曰： （「降者咸顿首曰」，原无「曰」字，据明朱当■〈氵眄〉国朝典故本补。） 「安得有此言？诚不愿往，今日诚欲効死报恩也。」余放归者，称上不杀人，传播道路，彼虽杀之，不能禁。自是贼军临阵，皆无斗志，遇战，兵刃未接，先有投戈而走者。 
　　上语诸将曰：「昔管、蔡流言欲危周公，以间王室，于是周公东征二年，罪人斯得。今奸臣弄兵，谋危社稷，直欲加兵于我，以逞其欲，岂但流言而已？今虽获胜，皆诸将士効勤劳，奋死力，以报我皇考之恩。然罪人未得，尔等驰逐暴露于外，岂无父母室家之思？余心悲伤，念乱曷已，然必先劳后逸，用剪奸雄，肃清朝廷，乃与尔等解甲韬戈，方图休息。」于是诸将稽首曰：「主忧臣辱，主辱臣死，臣等敢不効死，以酬恩于万一乎？」 
　　丙寅，攻真定城二日，上曰：「攻城下策，徒旷时日，钝我士气。」遂命班师。 
　　允炆闻耿炳文败，始有忧色，语黄子澄曰：「今奈何？」黄子澄曰：「胜败兵家常事，无足虑。」允炆曰：「计将安出？」黄子澄曰：「今天下全盛， （「今天下全盛」，「盛」原作「胜」，据明天一阁抄本改。） 士马精强，兵甲饶富，粮饷充足，取之不竭，用之有余，区区一隅之地，岂足以当天下之力？调兵五十万，四面攻之，则众寡不敌，必败之矣。」曰：「孰堪将者？」黄子澄曰：「曹国公可以当之，前不遣长兴侯而用曹国公，必无此失。」于是允炆大喜曰：「先生计得之，愿卒用心维持，他日事平，吾重有以报先生。」 
　　九月戊申朔，永平守将郭亮来报，江阴侯吴高、都督耿瓛等引辽东军马来围城。 
　　戊寅，谍报李景隆乘传至德州，收集耿炳文败亡将卒，并调各道军马五十万进营于河间。上语诸将曰：「李九江豢养之子，智疏而谋寡，色厉而中馁，骄矜而少威，忌克而自用，未尝习兵，不见大战，以五十万付之，是自坑之也。汉高宽洪大度，知人善任，使英雄为用，不过能将十万，惟韩信则多多益辨，九江何等才能，将五十万，诚可笑。昔赵括徒能读其父书，不知合变，赵用为将，与秦战，遂坑卒四十万，矧九江之才，远不如括，其败必矣。故兵书首经五事，九江为将，政令不修，纪律不整， （「纪律不整」，「整」原作「正」，据明天一阁抄本改。） 上下异心，死生离志，败一也。今北地蚤寒，南卒衣褐者少，披触霜雪，手足皲瘃，甚有堕指之患，况马无宿稿，士无赢粮，败二也。不量险峻，深入趋利，败三也。贪而不止，智信不足，气盈而愎，仁勇俱无，威令不行，三军易挠，败四也。部曲喧哗，金鼓无节，好谀喜佞，专任小人，败五也。有五败之道，而无一胜之策，其来实送死尔。然我在家，必不敢至，今往援永平，彼探知我出，必来攻城，回师击之，坚城在前，大军在后，竖子必成擒矣。」诸将曰：「永平城完粮足，可以无忧，今宜保守根本，恐出非利。」上曰：「守城之众，以战则不足，御贼则有余，若军在城，祇自示弱，彼得专攻，无复他顾，甚非良策。出兵于外，奇变随用，内外犄角，破贼必矣。吾出非为永平，直欲訹九江速来就擒耳。吴高怯，不能战，闻我来必走，是我一举解永平之围，而收功于九江也。」上率师援永平，诸将请曰：「必守卢沟桥，扼贼之冲，使不径至城下。」上曰：「天寒水冰，随处可渡，守一桥何能拒贼？舍此不守，以骄贼心，使其深入，受困于坚城之下，此兵法所谓利而诱之者也。」 
　　壬辰，吴高等闻上将至，尽弃辎重，遁回山海，上遣轻骑追之，斩首数千级，俘降者称是，尽散遣之。 
　　上议攻大宁，诸将咸曰：「大宁必道松亭关，今刘真、陈亨守之，破之然后可入，关门险塞，猝亦难下，迟留日久，李景隆必来攻北平，恐城中惊疑不安，莫若回师破贼，徐取大宁，万全之计也。」上曰：「今取刘家口，径趋大宁，不数日可达，大宁军士聚松亭关，其家属在城，老弱者居守，师至不日可拔，城破之日，抚绥将士家属，则松亭关之众， （「则松亭关之众」，原无「亭」字，据明朱当■〈氵眄〉国朝典故本补。） 不降则溃。北平深沟高垒，守备完固，纵有百万之众，未易以窥，正欲使其顿兵坚城之下，归师击之，势如拉朽，尔等第从予行，毋忧也。」乙未，师行，敕太子严为守备，贼至慎毋战。十月丁酉朔。戊戌，师至刘家口，路极险隘，人马单行可渡，守关者百余人，诸将欲攻破关门而入，上曰：「不可，攻之则彼弃关，走报大宁，得以为计。」乃命郑亨领劲卒数百，卷旆登山，断其归路，从后攻破之，悉擒其众，师遂渡关。壬寅，抵大宁，城中不虞大军骤至，仓卒闭门拒守。上自变量骑循绕其城，适至西南隅，城忽崩，上麾勇士先登，众蚁附而上，遂克之，获都指挥房宽，抚绥其众，顷刻而定，城中肃然无忧。遣陈亨家奴并城中将士家属报亨，刘真等引军来援，军士闻其家属无恙， （「军士闻其家属无恙」，「闻」原作「问」，据明天一阁抄本改。） 皆解体。时宁王三护卫为允炆削夺，至是悉来降，上尽遣还宁王。　丁未，刘真、陈亨回至乱塔、黄崖，亨与营州中护卫指挥徐理、右护卫指挥陈文议曰：「观于天命人心，成败可见，不如从顺。」理曰：「此正我意。」夜二鼓，亨等袭破真营，真单骑走广宁，亨等率众来降。 
　　李景隆闻上征大宁，领军来渡卢沟桥，意气骄盈，有轻视之志，以鞭击马■〈革占〉曰：「不守卢沟桥，吾知其无能矣。」直薄城下，筑垒九门，遣别将攻通州。时太子严肃部置，整饬守备，城中晏然，不知有兵，数乘机遣勇士缒城，夜斫其营， （「夜斫其营」，「斫」原作「听」，据明天一阁抄本改。） 杀伤甚众，贼营中惊扰，或自相蹂蹋而死者。贼攻丽正门急，时城下妇女皆乘城掷瓦石以击之，贼势益沮。　壬子，报至，上语诸将曰：「李九江悬军深入，敝众趋利， （「敝众趋利」，「敝」原作「死」，据明朱当■〈氵眄〉国朝典故本改。） 兵法曰『不知进退， （「不知进退」，原无「知」字，据明天一阁抄本补。） 是谓縻军』，今其祇自投死尔，孺子何能为也。」 
　　甲寅，援大宁之众与宁王皆回北平。　乙卯，大军至会州卫，指挥张玉将中军，升密云卫指挥部亨、会州卫指挥何寿为都指挥佥事，充中军左右副将。都指挥朱能将左军，升大宁前卫指挥朱荣、燕山右卫指挥李浚为都指挥佥事，充左军左右副将。都指挥李彬将右军，升营州护卫指挥宋理、永平卫指挥孟善为都指挥佥事，充右军左右副将。都指挥徐忠将前军，升营州右护卫指挥陈文、济阳卫指挥吴达为都指挥佥事，充前军左右副将。都指挥房宽将后军，都指挥和允中充后军左副将。升蓟州卫指挥毛整为都指挥佥事，充后军副将。以大宁归附之众分隶各军。　丁酉，师入松亭关。 

　　●奉天靖难记二 

　　十一月丁卯朔。庚午，师回至孤山，讯知李景隆军郑村坝。我游骑至白河，归言：「河水流澌，兵不可渡。」又闻李景隆列阵于白河西。是日，大雪初霁，上默祷曰：「天若助吾，河冰即合。」是夜起营，次，报至曰：「河冰已合。」于是麾师毕渡。诸将进贺曰：「昔光武中兴汉室，滹沱河冰合。今殿下翦除奸雄，以安社稷，亦复如是，天之相助，同符千载。」上曰：「命之兴废，岂人所知，惟听于天尔。」时李景隆遣都督陈晖领骑万余来哨，错道不相值。晖探知大军渡河，从后追蹑，众渡白河，上率精骑逆击之，斩首无算。晖余众奔渡白河，冰忽解，溺死者其众，获马二千余匹，晖仅以身免。谍报贼众多蹑履，冻僵者十七八，手不能执兵，击之即败。上曰：「违犯天时，自毙其众，吾不劳力而胜之。」乃率大军列阵而进，遥见贼军欢动，上曰：「贼乱而嚣，可以击也。」以精骑先进，连破其七营，大军继之，与贼交战，自午之酉，上张骑兵左右冲击，贼众大败。追亡逐北，斩首数万级，降者数万，即散遣之。日向昏黑，遂收军回营。时寒甚，都指挥火真敛旧鞍焚于上前，有甲士数人来附火，卫士呵止之，上曰：「此皆壮士，听来勿止，饥寒切身，最难忍者，吾拥重裘尚犹觉寒，吾恨不悉令其附火，而忍呵叱之乎？」闻者咸曰：「仁人之言也。」是夜，李景隆拔众南遁，尽弃其辎重，获马三万余匹。诸将请追之，上曰：「降者尚释之，彼既遁，犹释降者。况天气冱寒，饥冻而死者必众，宜抑止锋锐，以全其生。」诸将遂止。 
　　先是，李景隆恐上回，日夜戒严，植戟立雪中，苦不得休息，冻死及堕指者甚众，故临阵，战辄败。时贼围九门者不知李景隆已遁，犹守不退。癸酉，上率兵攻之，破其四营，杀死甚众，其余望风遁奔，所获兵资器仗不可胜计。诸将稽首谢曰：「臣等前请先破李景隆，然后攻取大宁，而睿算神谋，制胜料敌，无一不酬，何其神也。」上曰：「此适中尔，无足喜也。卿等所言，皆万全之策，我未用卿等言者，以其有可乘之机故尔。此不可为常，后毋难言。」 
　　乙未，上还城，休息士马。上书于朝曰： 
　　盖闻天下之至尊至大者，君与亲也，故臣之于君，子之于父，必当尽其礼者，盖不忘其大本大恩也。故臣之于君则尽其忠，子之于父则尽其孝，为臣而不忠于君，为子而不孝于亲者，是忘大本大恩也，此岂人类也欤？若然，则君亲之大本大恩， （「则君亲之大本大恩」，「本」原作「之」，据明朱当■〈氵眄〉国朝典故本改。） 为臣子者不可以不报，君亲之雠，又岂可不报乎？礼曰：「君父之雠，不共戴天，兄弟之雠不反兵。」今我太祖高皇帝子也，君亲之雠，可不报乎？但念父皇存日，因春秋高，故每岁召诸王或一度或两度入朝，父皇谓众王曰：「吾之所以每岁唤尔诸子或一度或两度来见者何也？我年老，虑病有不测，弗能见尔辈也，岂不知尔辈往来匍匐之劳勚？」父皇康健之日尚如此，矧既病久，焉得不来召我诸子见也。不知父皇果何病也，亦不知服何药而不瘳，以至于大故也。礼曰：「君有疾饮药，臣先尝之，亲有疾饮药，子先尝之。」今忝为父皇亲子，分封于燕，去京三千里之远，每岁朝觐，马行不过七日，父皇既病久，如何不令人来报，俾得一见父皇，知何病，用何药，尽人子之礼也。焉有父病而不令子知者？焉有为子而不知父病者？天下岂有无父子之国也邪？无父子之礼者，则非人之类也。况父皇闰五月初十日未时崩，寅时即殓，不知何为如此之速也。礼曰：「三日而殓，俟其复生。」今不一日而殓，礼乎？古今天下，自天子至于庶人，焉有父死而不报子知者？焉有父死而子不得奔丧者也？及踰一月，方诏亲王及天下知之，如此则我亲子与庶民同也。又不知父皇梓宫何以七日而葬，不知何为如此之速也？礼曰：「天子七月而葬。」今七日即葬，礼乎？今见诏内言「燕庶人父子」，岂葬父皇以庶人之礼耶？可为哀痛！未几，即拆毁宫殿，掘地五尺，明有诏云：「太祖高皇帝开基创业，平定天下，用心三十年，纲纪法度，布画大定，犹如起造巨室，与人居处，苟为官者，不修政事，不守法度，如拆毁室卢，欲求安处，焉有是理？」旨哉言乎，今奸臣首将宫殿拆毁，与所言大相违背，使天下之人遵法，亦难矣哉！孔子曰：「父在观其志，父殁观其行，三年无政于父之道，可谓孝矣。」我父皇存日，尝与诸王曰：「我为天子，盖造宫殿，不过欲壮观天下，万邦来朝，使其观瞻，知中国天子之尊严也。然此劳军民之力，费用钱粮，岂易尔耶？盖此宫殿，极为坚致，使后世子孙不须更造，以劳军民。」今拆毁祖业，礼乎？非礼乎？父皇宾天，不得奔丧，欲自诣京，复恐外人不知者谓有他志，故吞声忍气，不敢出言，痛裂肝肺，泪从中堕。不意奸邪小人，交构为恶，巧言欺惑，变乱祖法，岂不知皇明祖训?御制序云：「凡我子孙，钦承朕命，毋作聪明，乱我已成之法，一字不可改易，非但不负朕垂训之意，而天地祖宗亦将孚佑于无穷矣。呜呼，其敬戒之哉！」伏自父皇宾天，闻齐泰等奏定礼仪，凡朝几筵，揖而不拜，及小祥节屇，祭不亲与。差百户林玉、邓庸等奏事，辄被囚系，棰楚锻炼，令诬王造反，云擅自操练军士，造作军器，必有他图。齐泰等明知皇明祖训?兵卫内二条：「凡王教练军士，一月十次，或七八次、五六次，若临事有警，或王有闲暇，则遍数不拘。」又云：「凡王入朝，其随侍文武官员，马步旗军，不拘数目，若王恐供给繁重，斟酌从行者，听。其军士仪卫，旗帜甲仗，务要鲜明整肃，以壮臣民之观。」 （「以壮臣民之观」，原无「臣」字，据明天一阁抄本补。） 想惟太祖高皇帝以诸子出守藩屏，使其常岁操练军马，造作军器，惟欲防边御寇，以保社稷，隆基业于万世，岂有他哉？其奸臣齐泰等不遵祖法，恣行奸宄，操威福予夺之权，天下之人，但知有彼，不复知有朝廷也。七月以来，诈令恶少宋忠、谢贵等来见屠戮，为保性命， （「为保性命」，原无「保」字，据明天一阁抄本补。） 不得已而动兵，宋忠、谢贵俱已就擒，已具本奏闻，拱候裁决，到今不蒙示谕。齐泰等又矫诏令长与侯耿炳文等领军驻雄县、真定，来攻北平。重为保性命之故，不得已而又动兵，败炳文所领军马，生擒驸马李坚、都督潘忠、宁忠、顾成、都指挥刘遂、指挥杨松等。奸臣齐泰揭榜毁骂，并指斥太祖高皇帝，如此大逆不道，其罪当何如哉？十月六日，又矫诏令曹国公李景隆等总兵领天下军马来攻北平。躬率精锐，尽杀败之，李景隆夜遁而去。若此所为，奸臣齐泰等必欲杀我父皇子孙，坏我父皇基业，意在荡灭无余，将以图天下也。此等逆贼，义不与之共戴天，不报此雠，纵死不已。今昧死上奏，伏望愍念父皇太祖高皇帝起布衣，奋万死不顾一生，艰难创业。分封诸子，未及期年，诛灭殆尽。俯赐仁慈，留我父皇一二亲子，以奉祖宗香火，至幸至幸。不然，必欲见杀，则我数十万之众，皆必死之人，谚云：「一人拚命，千夫莫当。」纵有数百万之众，亦无如之何矣。愿体上帝好生之心，勿驱无罪之人死于白刃之下，恩莫大也。傥听愚言，速去左右奸邪之人，下宽容之诏，以全宗亲，则社稷永安，生民永赖。若必不去，是不共戴天之雠，终必报也。不报此雠，是不为孝子，是忘大本大恩也，伏请裁决。 
　　书至，不报。 
　　丁丑，大犒师。上谕之曰：「自举义以来，荷天地眷佑，皇考在天之灵，以保予躬。亦尔有众用命，同心一德，故获累胜。然常胜之家，难以虑敌。夫常胜则气盈，气盈则志骄，志骄则堕慢生，堕慢生，败机乘之矣。昔周公胜敌而愈惧，故周祚益昌，古语云『惧在于畏小』，予不患众不能胜，但患不能惧尔。彼以天下之力敌我一隅，屡遭挫衄，将必益兵以求一决，战兢惕励，惩艾前失。我之常胜，必生慢忽，以慢忽而对兢惕，鲜有不败，须持谨以待之。」众咸顿首听命。 
　　戊寅，释遣守皇陵卒。先是，俘降者众，即散遣之，有愿留者听。至是知有守皇陵卒，上恻然曰：「幼冲不思祖宗陵寝为重，守卒以调而来，天下士马固多，岂少此数人？」乃召至前，与之资粮，遣归守皇陵。 
　　黄子澄等知景隆败，匿而不言。允炆问黄子澄曰：「比闻军中不利，如何？」黄子澄曰：「闻已胜，但天寒，士卒不堪，暂回德州，待来春更进。」黄子澄遣人密语李景隆， （「黄子澄遣人密语李景隆」，原无「遣人」二字，据明天一阁抄本补。） 令隐其败军之由，李景隆如其指，报不以实。由是内外蒙蔽，政益乱矣。李景隆盖黄子澄举以将兵，故所言无不听也。 
　　按：李景隆再以数十万众大败，南兵至此，事势不可为矣。子澄乃托言天寒，又密语李景隆，令隐其败军之由，是建文之亡非他，由黄子澄之荐景隆误之也，景隆真一赵括。文皇方幸其来，而子澄乃中敌人之所幸，乌在其为谋国，虽子澄之误，亦天也。天将有所成，则必有所误，天将以成我文皇之大业也。天之所造，虽智者失其谋，勇者失其力，而况子澄、景隆之流乎？是又建文之不终，文皇之靖难，皆天也，非人所能为也。 
　　甲申，大赉将士，上谕诸将曰：「赏罚者，公天下之道也。赏当人心则众劝，罚当人心则众惩，善为政者不以赏私亲，不以罚私怨，故衡石至公，天下取其平；冰鉴至明，天下取其照。今将士戮力，以平大难，报我皇考之恩，战阵城守，殚忠竭诚，守必坚完，战必克捷，论功升赏，以酬其劳。然予耳目所及，岂能周知？必尔诸将，从公核报， （「从公核报」，「核」原作「劾」，据明朱当■〈氵眄〉国朝典故本改。） 不狥私情，不亏公义，有功无功，不令倒置，务合至公，以惬舆情。爵赏失当，人心嗟怨，何以服众？其有功多为所匿蔽，赏不足以偿劳者，其明以告予，勿退有后言。」将士闻之皆悦。 
　　己丑，燕山右护卫指挥使谭渊、指挥佥事陈贤、致仕指挥佥事高实、申用、富峪卫指挥佥事景福、会州卫指挥使谢芳、陈旭、指挥佥事端亮、营州左护卫指挥同知钱武、济阳卫指挥佥事郭义、燕山中护卫指挥同知陈珪、燕山前卫指挥同知李清、燕山左卫指挥使徐祥俱以功升北平都司都指挥佥事。周成、袁成、张睦被彼奸臣谗害，贬逐落职，上念其皆太祖功臣，咸复其职。 
　　甲午，上谕于众曰：「惟我皇考太祖高皇帝奉天明命，统一华夷，圣泽诞敷，沾被万国，天下咸和，熙熙皥皥，道同邃古，德并唐虞，汉唐开国之君，岂能企及。肇造洪基，相承万世，长子立为皇太子，余子皆列土封王，藩屏邦家，同享富贵。不幸皇太子蚤薨，秦王、晋王相继薨逝。比我皇考宾天，太孙嗣位，年幼昏惑，奸臣齐泰、黄子澄在侧用事，憸邪谗慝，交构祸机，废弃典章，渎乱人纪，谋害亲王，撼摇宗社。诸王守分，无隙可乘，加以大罪，削除其国，伤绝伦理，行道咨嗟。忍心无厌，复操刃向予，前后兴师，动踰百万。赖天地皇考相佑予躬，臣下一心，戮力效死，遂能以寡敌众，所向摧折。予每克捷， （「予每克捷」，原无「予」字，据明朱当■〈氵眄〉国朝典故本补。） 益重忧畏，思天下苍生皆皇考赤子，奸恶驱之以冒白刃，彼何罪焉？故生者释之，死者收瘗，而幼冲曾不思孤人之子，寡人之妻，有伤和气，则召灾沴。比者，灾及府库，京师地震，山崩水溢，大风雨雹，损屋拔树，飞煌蔽天，赤地千里，天心警戒，可谓至矣。此皆信任奸邪，变更成宪，戕害骨肉，毒痛生灵之咎征，终不省悟，卒为所蒙蔽。嗟乎！我皇考封建诸子，巩固基业，安如盘石，奸臣用计，必欲屠灭，以快其所欲。设谋不臧，鬼神攸鉴，宗社有灵，终殄恶类，使朝廷之纲纪复振，皇考之典章复明，我得以保守身家，永为边翰，斯诚所幸愿。告于有众，体予至怀。」 
　　十二月丁酉朔。上语左右曰：「辽东虽远隔山海，常扰永平， （「常扰永平」，「平」原作「昌」，据明朱当■〈氵眄〉国朝典故本改。） 吴高虽怯，其行事差密，杨文麤而无谋，我一计去吴高，则杨文不足虑矣。用兵之道，伐谋为上，此计得行，则坐制一方，无复东顾之忧矣。」乃遣人以书谕二人，易其函，与杨文书达于吴高，甚毁辱之，与吴高书达于杨文，极称其美，于是二人皆以闻。 （「于是二人皆以闻」，「闻」原作「问」，据明朱当■〈氵眄〉国朝典故本改。） 已而，允炆果疑吴高，削其爵，左迁于广西，杨文独守辽东。由是人心疑贰，进退两端，不敢数出矣。 
　　丙午，召募忠义智勇之士从征。谍报李景隆在德州，调各处军马，期以明年大举。上谕诸将曰：「李九江集众德州，将谋以来春大举，我欲诱之，以敝其众， （「以敝其众」，「敝」原作「蔽」，据明天一阁抄本改。） 兵法所谓佚而劳之，安而动之者也。今率师征大同，必然告急，督李景隆出援，大同苦寒之地，南卒脆弱不堪，使贼疲于奔命，则冻馁逃散者必多。善战者，因其势而利导之， （「因其势而利导之」，「导」原作「道」，据明天一阁抄本改。） 此兵法所谓不战而屈人之兵者也。」诸将曰：「善。」乙卯，师征大同。庚申，至广昌，守将汤胜等举城降。 
　　三十三年正月丙寅朔，上至蔚州，城守不下。指挥李诚号曰「冲天李」者，匿水沟中，搜得之。上见而释之，李诚愿献城自效，遂遣归，诚谋觉，被收下狱。不见其至，诸将欲攻城，上曰：「观其守备，韭旬日不能拔，兵钝威挫，难以得志，以计恐之，则人心自解，兵法所谓城有所不攻是也。」其城外旧筑台，起楼其上，驾飞桥跨接于城，桥毁而台存，我军以为蔽。乃下令每军各具布囊，以雪土实其中，自上推下，欲积高与城齐，乘之而入。堆栈将成，以霹雳车飞石震裂其城，城中恐惧，守将王忠、李远等举城而降。 （「守将王忠李远等举城而降」，原无「城」字，据明朱当■〈氵眄〉国朝典故本补。） 遂禁侵扰，城中肃然，一毫无犯。　二月丙申朔。　丁酉，升蔚洲卫降将指挥同知王忠、张远、李远等为北平都司都指挥佥事，选其精锐，仍令王忠等领之。与大军进攻大同，遣人送其家属回北平。 
　　丁未，鞑靼国公赵脱列干、司徒赵灰邻帖木儿、司徒刘哈喇帖木儿自沙漠率众来归，俱赐以爵赏。　癸丑，胡寇欲来抄边，上以书谕鞑靼可汗坤帖木儿， （「上以书谕鞑靼可汗坤帖木儿」，「上以书」三字原缺，「儿」字原无，皆据明朱当■〈氵眄〉国朝典故本补。） 并谕瓦刺王蜢哥帖木儿等，晓以祸福。及我师攻大同，李景隆果来援，引军出紫荆关。上率师由居庸关而回，李景隆军冻馁死者甚众，堕指者什二三，委弃铠仗于道，不可胜计。 
　　癸未，上遣书谕李景隆曰： 
　　近总旗魏再兴来，得汝二月十三日书，披观至再，辞意苟且率略，不见诚实之情，度此非出汝之心口也。何则？汝之祖为孝，父为孝，汝出于孝子之家，岂肯妄诞若此？必奸臣假汝之言以诒我。我与汝以家而论，分居长，以朝廷而论，爵为亲王，俱不当相待如此。况我父皇太祖高皇帝存日，汝来启本，今敻不同，以此知为奸臣代言，行离间骨肉之术也。汝谓为保全骨肉之事，汝向被奸臣齐泰所舞弄，矫诏使令汝总兵到汴梁，害我弟周王。旧冬，又被齐泰等矫诏佩征虏大将军印，总领天下军马，来北平围九门，又来屠我。思汝出孝子之家，知身全骨肉之道，以汝孝子之心，必不如此，所谓家国不幸，宗亲叛离者，莫不由小人以致之，汝岂不知？我太祖高皇帝提三尺剑起布衣，化家为国，为华夷大一统天下苍生之主，已三十余年。我太祖高皇帝宾天，羣臣以次孙即位。无何，不幸奸臣齐泰等以未戮之残党，谬叨宰辅，欺我幼冲，恣行不道，惟怀屠灭亲王之心，故大兴兵革。我以汝为太祖高皇帝骨肉之戚，又为国家元勋，社稷之臣，汝宜讽谏诛戮佞臣，以安社稷。汝不能据理裁处，乃复纷纭。 
　　前布政张昺、都指挥谢贵、长史葛诚，同谋不轨，迫于求生，已行捕获，尝具本申奏，请旨裁决，动经数月，不见明降，然此奸臣，罪理不容。又云：「尚书齐泰、太卿黄子澄已屏窜遐荒，天理昭明，于斯见矣。」若以我太祖公法论之，必使其首足异处，夷其九族，今屏去遐荒，想不出千里，必召而回，为幕中之宾矣。此外示除灭小人，内实不然，诚为可笑。所谓「造祸嗜杀，圣贤所戒」，今日造祸嗜杀，果谁为邪？我因保性命，不得已兴兵，除残去暴，体天地好生之心。汝云：「近年以来，钦蒙太祖高皇帝圣训谆谆，今犹在耳。」吁，皇明祖训乃不钦遵，若谆谆在耳，必不如此。又云：「观此时事，不得不言。」祖训不守，尚何说焉？又云：「骨肉有伤，大乱之道，欲含小怒，以全大义。」汝孝子之子，亦出此言。齐泰等大逆不道，岂一言可尽？我父皇遘疾，不令诸子知之，及升遐不报，毋令奔丧， （「毋令奔丧」，原无「毋」字，据明天一阁抄本补。） 不一日而敛，七日即葬，葬礼未具，即拆毁宫殿，掘地五尺，至今不省父皇太祖高皇帝得何疾而至于大故也。况又杀我太祖高皇帝子孙，坏我太祖高皇帝基业，将谋不轨，以图天下也。为太祖高皇帝复雠，岂是小怒哉？非独我怒，乃天人之所共怒者也。汝谓以全宗亲骨肉之大义，又可笑矣。昔我周王弟被奸臣诬害，言「大义灭亲」，与今所说大相违背，海涵春育之仁，无乃迟暮。去年凡三次具本奏陈，并无回示，料为奸臣蒙蔽，使下情不能上达，亦莫如之何也。 （「亦莫如之何也」，「莫」原作「末」，据明朱当■〈氵眄〉国朝典故本改。） 今录稿付汝，幸细观之，汝若不思我太祖高皇帝亲亲之心，欲胶固奸臣，再总天下军马列阵来战，太祖高皇帝之雠，有死之心，无生之乐，此怨不雪，虽瞑目不已。然汝祖至孝，父至孝，汝又割股救父，又为大孝，岂有孝子而杀孝子哉？今汝为社稷安危之主，当思我父皇太祖高皇帝创业艰难，社稷是太祖高皇帝之社稷，子孙是太祖高皇帝之子孙，不必多论，今略复数事于后，汝宜审焉。 
　　所言「圣训谆谆，今犹在耳」。我母后孝慈高皇后疾革之际，父皇曰：「尔有何身后之属乎？」母后曰：「上位与吾起布衣，上位为天子，吾为皇后，亦足矣，尚何属焉？」父皇问至于再，母后乃曰：「吾不起此疾矣，祇生有子，上位当教育，姑待之尔，余无可言。」汝为至亲，虽多闻圣训，犹恐汝不知我母后圣心，孜孜于嗣续万世之计，则汝之老母所知。 （「则汝之老母所知」，「则」原作「知」，「所」原作「则」，皆据明天一阁抄本改。） 我母后孝慈高皇后仁孝明哲，圣慈柔裕，布衣起家，艰难万状，生我诸子，抚字教育，兢兢日惕，欲为嗣续万世之计。今妄加周王以罪，破其家，灭其国，我念长兄皇太子已崩逝，秦、晋二王兄相继而殁，所存者惟我一人，尚不能容，又欲诛灭，甚可畏也。为罪周王，言「大义灭亲」。今二十五弟病不与药，死即焚之，拾其遗骸，以投于江。父皇宾天，骨肉未冷，即将周、齐、湘、代、岷五王破家灭国，国公至亲，岂不痛哉！韭痛五王，乃痛太祖高皇帝也。今又来灭我，其可乎？ 
　　且云：「周王不遵成训，狂作妄为。」今奸臣改制创置，更易法度，北平改为燕北，为能遵成训乎。但加人罪，不省己愆，果欺天乎？欺人乎？今累调军马，夷灭诸王，骚动百姓，不能聊生，万一奸人乘隙而动，盗贼蜂起于中原，焉得不有倾危之忧也？且云：「周王乃为祸首。」不省从者为谁，使诸藩王孰不畏惧？谓「皇明祖训虽有重罪则废为庶人之条， （「皇明祖训虽有重罪则废为庶人之条」，原无「罪」字，据明天一阁抄本补。） 此言常犯，非论不轨」，不知何谓常犯？何谓不轨？妄改祖训。欲傅致人罪，使藩屏众王，孰不战栗？祖训云：「凡朝廷遣使至王国，或在王前，或在王左右部属处，言语非礼，故触王怒者，决非天子，必是朝中奸臣使之离间亲亲，王当十分含怒，不可辄杀，拘禁在国，鞫问真情，使人密报天子，天子询其实，奸臣及使俱斩之。」今奸臣差人到周府，故出非言，反加诬枉，乃不询辄加之罪，如此不守祖训，使藩王无所措手足，焉得不怖且畏乎？然周王既受诬枉，处人伦之道，理当宽恕。祖训云：「亲王有过到京，以在京诸皇亲及内官陪留十日， （「以在京诸皇亲及内官陪留十日」，「官」原作「外」，据明朱当■〈氵眄〉国朝典故本改。） 其十日之间，王见天子，然后发放。」周王到京，奸臣壅蔽，不得一见天子，暮至朝发，使其情无所达，以祖训而待亲王之礼，果安在哉？间尝与布政张昺、长史葛诚言祖法，昺、诚云；「齐泰等言，皇明祖训不会说话，只是用新法便。」所以我于新法不敢少犯，惟日惴惴守分而已。奸臣之轻蔑祖训至如此。 
　　祖训云：「罢丞相，设五府、六部、都察院、通政司、大理寺等衙门，分理天下庶务，彼此颉颃，不敢相压，事皆朝廷总之，所以稳当。以后子孙做皇帝时，并不许立丞相，有奏请设立者，文武羣臣实时劾奏，将犯人凌迟，全家处死。」今虽不立丞相，却将六部官增崇极品，掌天下军马钱粮，总揽庶务，虽不立一丞相，反有六丞相也。天下之人，但知有尚书齐泰等，不知有朝廷，如此变乱祖法，恐一旦社稷落奸臣之手，贻笑于万世。朝廷如此失政，国公以太祖高皇帝「圣训谆谆，今犹在耳」，其可不忧惧者哉！奸臣齐泰等假以诬亲王造反为由，实图天下社稷之计耳，汝总天下之兵来围北平，我亲率军马与汝交战，汝即大败，溃散之军奔走逃命者，下令禁勿追袭。因念将士皆父皇共成功业之人，欲报之无由，宁忍袭杀之，投降将士，不计数万，尽行释遣。天地神明，鉴我之心，人心最灵，岂有不知者？周王被诬，发配烟瘴之域，父子异处，至于怀抱婴儿，多殁于疾疠，岂不过于杀戮？如此残灭太祖高皇帝子孙，可哀可痛。 
　　汝文书来，为求息兵，子岂实情？随发陈晖等领军马来寇边境，杀害良民，虏掠子女，又运军器，发卒筑城，如此岂可信乎？然数战后，军马消耗，近闻以老弱备数征战，徒驱此辈于白刃之下，诚可愍也。谢贵、张昺等吐露情实，谓齐泰等愤恨当太祖高皇帝时位居下僚，不得柄用，且栗栗度日，朝不保夕。今少主不亲政事，正其得志之秋，祇虑诸王藩屏，未得大纵，遂同心协谋，以灭诸王，方得永享富贵。谓诸王惟我难图，欲先去其难，余王易尔。密用小勘合调天下军马，不用大将军印，恐见惊动，先欲起觉。令昺为北平布政，悉夺太祖高皇帝所与果园田地护卫官，及人匠等户，尽为散遣，故触我怒，我皆不问。又遣谢贵为北平都指挥，都督宋忠来北平，以操练军马为由，共谋图我，宋忠以无大将军印信文书，擅调各都司人马。黄子澄对谢贵等言曰：「先得燕王，便与王做。」 （「便与王做」，原无「做」字，据明朱当■〈氵眄〉国朝典故本补。） 以此人自争功，扰乱北平。我赖太祖高皇帝在天之灵，冥相默佑，先发其机，遂擒贵、昺，继抵怀来，一战而擒宋忠，方得暂全喘息。且宋忠优人之子，轻薄狡黠，无足道者，奸臣用此恶少，诛灭亲王，以无大将军印信文书，便调各都司人马。且如汝父岐阳靖王，国家至亲，太祖高皇帝委任总兵，必佩大将军印信，岂无大将军印信文书，辄来见杀？奸恶如此，诡谋诈计，以杀我太祖高皇帝子孙，欲图天下，报朝不保暮之憾，我辈亲王焉得不惧？思所以保全父母之遗体。汝为大孝，国家至亲，慨念人生世间，不满百岁，死生俄顷，傥汝一旦荡终天年，有何面目见我父皇太祖高皇帝也。姑以汝之心自度之，为父皇之雠如此，为孝子者可不报乎？因尔书来，不得不答，再不宜调弄笔舌，但恐兵衅不解，寇盗窃发，朝廷安危未可保也。所欲言者甚多，难以枚举，忽遽间略此，汝宜详之。 
　　乙丑，上遣汉王、赵王祭阵亡将士，厚恤其家。上曰：「天下将士从皇考南征北伐，宣力效劳，以定天下。迩者奸臣驱其战鬬，败死于锋镝之下，不可胜计，深可哀悯。令收其骨葬之，毋致暴露。」乃命指挥耿孝等往郑村坝各战场收骸骨十余万，瘗于北山之原，封树其墓，禁人樵牧，有发掘者治死罪，仍遣官致祭。上亲制文勒石以纪其事，曰： 
　　呜呼，昔我太祖高皇帝起布衣，提三尺剑扫除祸乱，平定天下，尔诸将士俱从南征北伐，略地攻城，栉风沐雨，宣力效劳，共成我国家大业，眷念功勋，无由褒答。兹者奸臣浊乱朝纲，同谋不轨，图倾基业，覆灭诸王。调弄将士，披坚执锐，列阵成行，以兵向我。故不得已，亲率精兵，与尔等交阵。我之将士，思念太祖高皇帝恩养厚德，忘生取死，心无怖惧，忠诚感通，神明昭鉴，虽众寡不侔，行见摧败。尚念诸将士毙于矢石锋刃水火之中，其畴之雠，何罪而至此哉？缘其不慧，为奸所惑，驱之于死地，可哀也夫！已命僧修荐，因此资冥福，拔昏垫之途，趋往生之路。复念尔等骸骨暴露，弃于山野，雨淋日灸，顾视弗忍，乃命收拾瘗于北山之原，封以厚土，树以佳木，俾永久而不坏也。故用勒诸玄石，立于墓侧，并系之以铭： 
　　生物芸芸，必资于后。天下亭毒，曷克厥止。惟圣则之，遇物无私。一视同仁，子育春滋。 （「子育春滋」，「滋」原作「溢」，据明朱当■〈氵眄〉国朝典故本改。） 哀彼之伤，若己之疾。无罪驱死，巨蠹之贼。缅惟古礼，埋胔以时。不俾暴露，仁政之施。呜呼尔众，国之忠良，奸臣肆毒，甚于虎狼。死于战阵，曾不尔戚。我心孔伤，怛焉尔惕。 （「怛焉尔惕」，「怛」原作「恒」，据明天一阁抄本改。） 念尔骸骨，弃于山野。日灸雨淋，我岂忍也。拾而聚之，窀穸于斯。魄其安矣，魄其妥矣。维石崟崟，勒铭山阿。维卜万世，其永不磨。上大搜，阅士马，官有为奸臣所责黜者，尽复其职。 
　　四月丙申朔，李景隆军德州，郭英、吴杰等军真定，渐移近北。李景隆骄恣日甚，各处军将争献赂遗，蚤晚进见皆叩头， （「蚤晚进见皆叩头」，原无「皆」字，据明朱当■〈氵眄〉国朝典故补。） 称之曰「殿下」，由是阴蓄异志。允炆赐以斧钺旗旌，得专杀戮，阉竖赍渡江，忽大风雨，击碎其舟，斧绒旗旄皆沉于水，有识者以为天意警之也。允炆不止，复以赐之，景隆受之益肆骄横。 
　　丁丑，上召诸将议出兵迎敌。庚子，祭告出师。辛丑，大军营于城南。壬寅，移营武清，遣谍者趋德州、真定， （「遣谍者趋德州真定」，「者」原作「音」，据明朱当■〈氵眄〉国朝典故本改。） 觇贼动静。癸丑，谍报李景隆军过河间，前锋已至白沟河，郭英等军过保定，期于白沟河合势同进，我师驻固安。乙卯，上谕诸将曰：「李九江志大而无谋，自专而忌众，郭英老迈退缩，平安刚愎自用， （「平安刚愎自用」，「安」原作「生」，据明天一阁抄本改。） 胡观骄纵不知，吴杰懦而无断，数子皆匹夫，其来无能为也，惟恃其众尔。然众岂可恃也，人众易乱，击前则后不知，击左则右不应，前后不相救，左右不相应，徒多无益也。况贼将帅不专而政令非一，纪律纵弛而分数不明，往者郑村坝之战，众非不多，兵甲非不坚利，一逐即败，如风行草偃耳。其摧颓披靡，失志丧气，至今神号魄夺。夫将者三军之司命也，将志衰则三军之勇不奋，而败迹形矣，其甲兵虽多，粮饷虽富，适足为吾之资耳。尔等但秣马厉兵，听吾指麾，举之如拾地芥，兵法所谓『敌虽众，可使无斗』，又曰『识众寡之用者胜』，吾策之审矣。第患尔等过杀，当谨以为戒。」是日，大军渡白马河，驻营于苏家桥。是夜大雨，平地水深三尺，及上卧榻，加交床于榻，坐以至旦。兵端有火光，如球击烨烨相上下，金铁铮铮作声，弓弦皆鸣，将士皆奋欲战。 
　　乙丑，上祭告天地，有神爵五色飞驻旗竿之首，祭毕，由西北而去。诸将来言，上曰：「此神灵告我所向也，必有大捷。」遂率大军由西北循河而进，先令百骑于白沟河东，震炮以疑贼心。日午，大军渡河，果遇贼将都督平安伏骑兵万余于河侧，上曰：「平安竖子，往从我出师塞北，频见吾用兵，故敢为前锋，用兵机变，神妙难测，吾今日破之，要使其心胆俱丧，不知所生。」上先以百余骑薄其阵，锋将交即回，引贼阵动，贼阵乱，大军即进，上率数十万突出其后，夹击之，贼大败，斩五千余级，生擒都指挥何清，获马三千余匹。时李景隆、胡观、郭英、吴杰等合军六十万，号百万，列阵以待。我师进薄其阵，贼阵微动， （「贼阵微动」，原无「阵」字，据明朱当■〈氵眄〉国朝典故本补。） 上以数十骑驰入其阵，将士奋跃而从，贼人马辟易，我军乘之，斩首无算。时已昏黑，彼此莫辨，转战不已。贼发火器，时复闪烁有光，见其明甲，即击杀之。贼藏火器于地，俗所谓之一窠蜂、揣马丹者，发无不中，射人马皆穿，但耳边有声，如蜂鸣歘而过，我军俱无所伤。时夜深，各收军还营，上亲殿后，从者惟三骑，迷营所在，上下马视河水流以办东西，知营在上流，遂渡河，渐增至七骑。是夜，营于白沟河北，令军士秣马蓐食，候旦早渡。时有胡骑三百来降，上就令其宿卫，我胡骑指挥省吉命其解甲释兵而休， （「我胡骑指挥省吉命其解甲释兵而休」，原无「胡骑」二字，据明朱当■〈氵眄〉国朝典故本补。） 既而尽杀之。黎明，上失胡骑所在，问省吉，省吉曰：「吾恐其乘夜生变，故仓卒不及请命，已杀之矣。」上大怒曰：「彼既来降，当诚心受之，岂可纵杀。借疑其不诚，必尽杀其众然后已，且人众又岂能尽杀？昔李广杀降，终不封侯，尔之功名， （「尔之功名」，原无「名」字，据明朱当■〈氵眄〉国朝典故本补。） 由此不显矣！」 
　　庚申，大将渡河，贼军横亘数十余里，上列阵以当之，开合数四，贼疑不敢进。上谕诸将曰：「昨日之战，我观贼如儿戏耳，今贼虽众，不过日中，保为破之。」众皆踊跃争进。后军房宽先与贼锋交战，不利，上率精骑赴之，所向皆靡，斩贼骁将翟能父子，杀其精锐万余人。先是，戒中军张玉、左军朱能等，必先摧贼锋，继以马步齐进。乃令都指挥丘福等以万余骑冲其中坚，不动。上以精骑数十突入贼军左腋，杀伤甚众，贼势披靡，莫敢撄锋。汉王率都指挥张玉、朱能、丘福等马步齐进，人自为战，勇气百倍。遥见我阵后尘起，上曰：「此贼来趋我后也。」乃以七骑驰逆之，果遇贼二万，遂与战，连击死数人，辄勒马回，相去数十步而止。须臾，复驰入贼阵，击死数十人，且进且退，如是者百余合，杀伤甚众。左右谓曰：「贼众我寡，难与交持，且就大军并力击之。」上曰：「此贼奇兵，精锐尽在此，故吾独当之，以沮其势，使诸将得以致力于贼众。若我就大军，彼以合力，形势相悬，数倍我众，殆难破矣！」于是复进战不已，贼众飞矢如注。上乘马凡三易，三被创，所射矢三服皆尽，乃奋起进，以剑左右击之，剑锋缺折不堪击，籍鞘引退。贼渐来逼，限以二堤，上见贼尽驰马，越堤逆之，佯以鞭招后，贼疑有伏，不敢追踰堤，止于堤傍。适汉王率精骑千余至，上曰：「诸将正鏖战，尔何故来？」汉王曰：「吾闻至尊以数骑当贼众，故来。」上曰：「吾战疲矣， （「吾战疲矣」，原无「矣」字，据明天一阁抄本补。） 尔进击贼。」汉王率众接战，彼此相持。上曰：「吾不进，贼不速破。」乃以劲骑绕出贼后，突入驰击，贼势少动，已而遂败，弃戈而走。须臾，贼大阵亦败，败北之声如雷，遂追击至其营。会旋风起，折其大将旗帜、贼众大乱，我军乘风纵火，燔其营，烟焰涨天。郭英等溃而西，李景隆溃而南，委弃辎重器械，马牛孳畜，不可胜计，所赐斧钺旗旄皆得之。斩首十余万级，溺死者称是。追至雄县月漾桥，杀溺蹂躏死者复数万 （「杀溺蹂躏死者复数万」，原无「复」字，据明朱当■〈氵眄〉国朝典故本补。） 横尸百余里，降者十余万，悉放遣之。李景隆单骑走德州。 
　　五月己丑朔。辛未，李景隆闻大军拔德州，与众宵遁。癸酉，命都督陈亨、都指挥张信入德州，籍吏民，收府库，获粮储百余万。山东军民以牛酒迎谒军门， （「山东军民以牛酒迎谒军门」，「门」原作「民」，据明天一阁抄本改。） 络绎不绝，上不受，慰劳而遣之。禁军士勿侵掠。李景隆奔济南。 
　　丙子，上谓诸将曰：「李景隆在济南，收集败亡，今乘胜追袭之，势必瓦解。」丁丑，留都指挥陈旭守德州，大军起营。丁卯，至禹城北二十五里驻营，日晡起行，倍道而进，诘旦至济南。李景隆众尚十余万，仓卒布阵未定，上以精骑赴之，左右控上马，止勿进，上曰：「迅雷之下，不及掩耳，击杀贼，不得不急，苟缓之，贼阵定，我人少，恐难破。」遂进击，贼复大败，斩首万余级，获马万七千余匹。李景隆单骑遁，余众悉降，尽发遣之。济南城守不下，上命诸将攻之。　辛巳，塞水以灌其城。壬午，召募忠义勇敢之士，应募者甚众。 
　　六月甲午朔，奸臣闻李景隆屡败，济南危困，皆震栗丧气，计无所出，乃谋遣尚宝司李得成来讲和，以缓我师。七月甲午朔，上遣李得成归，谕之曰：「自古听谗，离间骨肉，鲜不覆败。我为王，下天子一等，富贵已极，尚何求哉？谗人交构，积毁销骨，加我大罪，以兵见屠，有死无生，所以御难者，诚欲假息须臾，冀有回旋之日，今尔来，实副所望。夫明主之治天下，不忘于所尊，不弛其所亲，勤于远略而忘于小故，是以九族睦而天下平也。今移祸福，在反掌耳，诛奸谗以谢祖宗，去新政以复成宪，释诸王以归旧封，罢天下之兵，毋得窘逼，我得仍守旧封，屏翰北土， （「屏翰北土」，「北」原作「此」，据明朱当■〈氵眄〉国朝典故本改。） 则天下孰不乐朝廷之能保全宗亲慕德而向义也，何苦必于见害耶？」得成归言，奸恶怒而囚之。癸未，上遣书谕太子曰： 
　　谍报贼将平安领众二十万营于单家桥，欲移营御河，截我粮船。又遣善水者五千渡河，合势以攻德州。然德州尚余粮数十万，但恐众寡不敌。我新附义勇军挈家归北者，不绝于道，虑为贼所邀。我料贼新破胆，彼气索，必不敢出，然不可无备。汝可令第三弟将万余人，初出营于彰义门，次日移营在卢沟桥西，三日至良乡，若与大军合势，使贼知之，必生狐疑，不敢轻进。四五日间，令其移军复回，贼必再觇我动静，往返之间，已逾旬日，则我粮船及新军已过直沽矣。此兵法所谓「我不欲战，敌不得与我战」者，乖其所之也。 
　　太子如上所言，已而平安果不敢出。 （「已而平安果不敢出」，「已而」原作「已已」，据明天一阁抄本改。） 
　　甲申，升燕山右卫指挥使朱崇、燕山右卫指挥同知张武为北平都指挥佥事。 
　　八月癸巳朔。　戊申，撤济南之围，班师回还北平。严禁侵掠，军行无一毫敢犯。 
　　九月壬戌朔。　先是承天门灾，占者以为天示警戒，欲劝允炆息兵。方孝孺独言：「承天门灾，应在诸侯灭之象。」闻者切齿。方孝孺乃建议改承天门为皋门，端门为应门，午门为端门，谨身殿为正心殿，自是益无所畏惮矣。 
　　按：自古人君继体守成，莫大于法祖，故诗、书所称不曰「绳其祖武」，则曰「鉴于先王成宪」，曰「毋作聪明，乱我旧章」，圣谟洋洋夷。考建文数年间，官制旧章，变更殆尽，只此已大不是矣。祖训?序「曰：「凡我子孙，钦承朕命，无作聪明乱我已成之法，一字不可更易，非但不负朕垂法之意，而天地祖宗亦得孚佑于无穷矣。」建文亲承祖训，陵土未干，奈何悉取而纷更之？将何以致神明之孚佑？是故乱其纪纲，乃底灭亡，建文只此一事，已足以致亡矣。且改易门名，岂应天变之急务？岂济时艰之良谟？无益成败之算，而祇自速戾招尤，徒使靖难之师得以为词耳。方正学一代称贤，不能救正其君之失，反从而附和之，愚故着论，以附于春秋责备贤者之义。 
　　乙丑，师还至北平。辛未，升守永平都指挥佥事郭亮为北平都司指挥同知。壬申，上以诸将从征有功，俱升其职，都督佥事陈亨升后军都督府都督同知。都指挥同知张信、房宽升北平都司都指挥佥事。都指挥佥事张玉、丘福、朱能、徐忠、李彬、陈文、谭渊、何寿、郑亨、朱荣、李浚、陈旭、孟善、景福、端亮、李远、张安、刘才、徐理、沈旺、张远、徐祥、赵彝、徐谅俱升北平都司都指挥同知。济南卫指挥陆荣、济阳卫指挥使纪清、燕山中护卫指挥使火真、指挥佥事王友、王聪俱升北平都指挥佥事。其余将校皆升一级。阵亡将士，遣官祭之，并天下将士为奸臣驱迫而死于战阵者。丙子，都督佥事顾成升后军都督府都督同知。辛巳，遣北平府知府唐靖祭雄县山川及白沟河之神。 
　　十月壬辰朔。　己亥，后军都督陈亨卒。上亲为文，遣仪宾袁容祭之。丙午，下令征辽东，将士闻之颇不乐。　丁未，大军起行，至通州，张玉、朱能间请曰：「今密迩贼境，出师远征，况辽地蚤寒，士卒难堪，此行恐非利也。」上乃语之曰：「今贼将吴杰、平安守定州，盛容守德州，徐凯、陶铭筑沧州，欲为掎角之势。德州城壁坚牢，贼众所聚。定州修筑已定，城守麤备，沧州土城，隤圯日久，天寒地冻，雨雪泥淖，修之未易便葺。我乘其未备，出其不意，倍道以攻之，贼有土崩之势。今佯言往征辽东，不为南伐之意，以怠其心。因其懈怠，偃旗卷甲，由间道直捣城下，破之必矣。失今不取，他日城守完备，难于为力。且机事贵密，故难与议，惟尔知之。」玉与能叩头称善。 
　　庚戌，驻营夏店。 （「驻营夏店」，原作「下营驻店?」，据明天一阁抄本改。） 壬子，密令都指挥徐理、陈旭等驾船先往直沽，造浮桥济师。丙辰，移师复回通州，循河而南，众咸疑曰：「今往征东而回师南行，何也？」上绐之曰：「夜有白气二道，自东北指西南， （「自东北指西南」，「自」原作「至」，据明天一阁抄本改。） 占书云『执本者胜』，今惟利南伐，而不利于东征，天象显示，不可违也。」贼将徐凯等谍知我师往征辽东， （「贼将徐凯等谍知我师往征辽东」，「谍」原作「谋」，据明天一阁抄本改。） 果不为备，遣军往榆林伐木，昼夜督工修城。 
　　戊午，大军过直沽，上语诸将曰：「彼所备者，惟青县、长芦，今砖垜儿、灶儿坡数程无水，彼不为备，趋此可径至城下。」是夜二更起程，一昼夜行三百里，城内两发哨骑， （「城内两发哨骑」，原无「内」字，据明天一阁抄本补。） 皆不相遇。明日黎明，至盐仓，逢贼哨骑数百，尽杀之。食时奄至沧州，贼犹不知，督军士筑城运土，及大军至城下纔觉，亟命分守筑城，众皆股栗，无暇擐甲，我军北面急攻之。上麾诸将由城东北攀薄而登，逾时，遂拔其城。先遣人断其归路，生擒主帅都督徐凯、程暹，都指挥俞珙、赵浒、胡荣，李英、张杰并指挥、千百户百余人， （「千百户百余人」，原无「百」字，据明朱当■〈氵眄〉国朝典故本补。） 斩首万余级，获马九千，余众悉降。以令旨咸遣之， （「以令旨咸遣之」，原无「之」字，据明天一阁抄本补。） 尚余三千余人，日已向暮，以来日遣之。 （「以来日遣之」，「遣之」二字原在下句「黎明」二字后，据明朱当■〈氵眄〉国朝典故本改。） 黎明，令丙侍给旨，悉为谭渊所杀。上闻，亟召渊，责之曰：「尔虽善战，功则有之，然擅杀降者，过亦岂掩？一人之身，岂足以偿三千人性命？我每临阵，痛戒尔辈勿杀，他将皆遵令，惟尔好杀不止，尔必不免。」渊曰：「此皆各处精选壮士，今放回，明当复来杀我，尽力以获之，复纵归以资敌，为害不已，故臣计不如坑之。」上曰：「如尔所言，凡与我为敌者，必尽杀乃已，尔之不仁如是。」渊惭悚而退。上置酒饮徐凯等而遣之，凯等稽首曰：「臣等荷太祖皇帝生育深恩，享有爵禄，今为奸臣所促逼，干犯非义，罪莫大焉。赖陛下天地之仁，不加之斧钺，曲全其生，所谓生死而骨肉之也。今殿下诛奸臣以安宗社，臣等虽驽，愿效死以报，尚何所归哉？」上曰：「诚如是，从尔等所愿也。」皆仍其官，遣回北平。 
　　十一月辛酉朔。甲子，先是大军破沧州，所得辎重器械及降将徐凯等，移直沽之船至长芦，载回北平。上虑德州贼众，或来要之，乃率大军自长芦渡河，循而南，至景州，掠德州而过，遣人于城下招之，盛庸坚壁不敢出。 （「盛庸坚壁不敢出」，原无「庸」字，据明朱当■〈氵眄〉国朝典故本补。） 时大军皆过，上独以数十骑殿后，贼觇知之，遣骑百余来袭我后，上回兵击之，杀死者百余人，生擒千户苏瓛，余悉降。壬申，驻军临清，上语诸将曰：「盛庸聚众于德州，仰食御河粮运，坚壁不敢出战，今若钞其粮饷，彼必乏食，不得已而出，必虚声以为蹑我后，其实欲向南就食。尔觇伺其出师，回师击之，蔑不破矣。」甲戌，移军馆陶，遣轻骑哨至大名，尽得其粮船，取其粮饷，焚其舟。大军自馆陶渡河至冠县，过莘县，上东阿，抵东平，以诱贼军。十二月辛卯朔。甲午，驻营汶上，游骑至济宁。 （「游骑至济宁」，「宁」原作「南」，据明天一阁抄本改。） 上闻盛庸引军离德州，遣游骑往觇之。丁丑，获盛庸运粮百户二人，询知盛庸营东昌，其先锋孙霖以军五千营滑口，上命都指挥朱荣、刘江、内官狗儿率精骑三千夜袭破其营，杀数千人，获马三千匹，生擒都指挥唐礼等四人，孙霖等仅以身免。 
　　乙卯，我师至东昌，盛庸背城而阵，上语诸将曰：「盛庸粮乏而出，今东昌素无畜积，彼必决死一战，须以计破之。贼欲速战，我则不战，贼不欲战，我则扰之。我领精骑绕出贼后，观其厚薄虚实，因其可击，我就击之。尔等望其军动，即鼓噪而进，贼腹背受敌，内必自乱，可以收功。若不可击，我掠贼营而回，以骇贼心，尔等慎毋恃累胜之威，有玩愒之心，必当弥谨。」诸将皆唯唯。上历观其阵，曰：「吾已得破之之术矣，在前傍与后空虚。」贼持重不欲战，上以精骑击其左翼，绕出贼阵，复回冲其中，贼围上数重，上观西南稍薄，遂击破贼阵而出，杀伤甚众。一勇士马伤不能出，上复杀入贼阵，拔勇士而出。时我军不待上击贼后即踊跃曰：「见贼不杀，复何待乎？」乃进。先薄其阵，为贼火器所乘而退，张玉突入贼阵，与贼大战，连击杀数十人，玉被伤而殁。上犹不知，进战不已，贼败退。 （「贼败退」，「贼」原作「战」，据明朱当■〈氵眄〉国朝典故本改。） 时已昏黑，就阵执贼卒讯之，知我步军已退，遂收军回营。 
　　丙辰，回军，令步军辎重先行，上以百余骑殿后，贼五千余骑来追，上控辔徐行，俟贼先锋出，贼挑战，上发矢射之，应弦而毙。贼退而复进，有先出阵者，即射殪之，贼惧不敢复进，遂敛退。　丁巳，师至馆陶。贼将盛庸勒兵真定，贼帅勒兵四出，以要我归师。贼间获我军士，即披面抉目，刳其心腹，惨酷殊甚。我军士见之愤恨，怀必死之志，故每临阵，人自为战。 

　　●奉天靖难记三 

　　三十四年辛巳　正月辛酉朔，大军回至威县，遇真定贼帅以马步二万来邀。上以精骑数千沿途按伏，率十余骑逼其阵诱之，谓曰：「我常获尔众即释之，我数骑暂容过，无相阨也。」贼曰：「放尔是纵蝎。」众即来追。上且斗且却，引入伏内，围而尽殪之。 
　　乙丑，至深州，复遇真定贼帅以马步三万来邀。以骑兵千余遥阨其归路，上率精骑百余先薄贼阵，贼势动，大军乘之，遂奔溃。皆望真定走，我骑兵要之，生擒监军内侍长寿，并指挥、千百户数十人，斩首万余级，获马三千余匹，众悉尽降，遣之。 
　　戊辰，大军驻蠡县，百姓苦贼虏掠，逃散出境。遣人招之复业，百姓闻上至，皆悦，趋就耕桑。 
　　丙子，师回北平。　丁丑，诸将以东昌无功，免冠顿首请罪。上曰：「尔等皆冠，其失在予，非尔等所致。予以尔等皆心膂之士，骁勇善战，爱惜才难，每有小过，略而不问，驯至违律，废弃前功。譬父母养子骄爱之过，纵其所为，久则不听父母之命，此岂子之罪哉？然胜负兵家常事，今胜负相当，未为大失。尔等但勉图后功，若复踵前辙，虽欲私宥，公法难原，天地神明亦所不容矣。」诸将咸惶恐流涕。壬午，升燕山左护卫指挥使王真、燕山中护卫指挥使费瓛、指挥同知刘江、燕山右护卫指挥使白义为北平都司都指挥佥事。 
　　二月庚寅朔。戊戌，命僧修佛会，荐阵亡将士，上亲为文祭之。祭毕，泣而言曰：「奸恶集兵，横加戕害，图危宗社。予不得已，起兵救祸，尔等皆摅忠秉义，誓同死生，以报我皇考之恩。今尔等奋力战斗，为我而死，吾恨不与偕，然岂爱此生？所以犹存视息者。以奸恶未除，大雠未报故也。不忍使宗社陵夷，令尔等愤悒于地下，兴言痛悼，迫切予心。」乃脱所御袍于前焚之， （「乃脱所御袍于前焚之」，「乃」原作「及」，据明天一阁抄本改。） 诸将亟止之，上曰：「将士于予情义深厚，予岂能忘？吾焚此，亦示同死生，死者有知，鉴予此意。」焚讫，号痛不已，将士皆悲哭不止，观者无不感动。诸阵亡家父兄子弟见者皆收泪曰：「人生百年，终必有死，而得主人哭祭如此，夫复何憾？我等当努力，上报国家，下为死者雪冤。」遂相率请从征自効。 
　　壬寅，上谕诸将曰：「贼势鸱张，渐来见逼，今因其未出，先进师御之，不可坐受其制。」乙巳，上率师南出御贼，谕将士曰：「尔等怀忠奋勇，协力同心，临阵斩敌，百战百胜。比者东昌，纔战即退，弃前累胜之功，可为深惜。夫惧死者必死，捐生者必生，若白沟河之战，南军怯懦，见战即走，故得而杀之，所谓惧死者必死也。尔等刀锯在前而不惧，鼎镬在后而不慑，临阵舍死，奋不顾身，故能出百死全一生，所谓捐生者必生也。举此近事为喻，不必远鉴于古，此实尔等所知也。有惧死退后者，是自求死。尔等毋恃累胜之功，漫不加警。有违纪律者，必杀无赦。恪遵予言，始终无怠，则事可以建功，可以成矣，其懋之哉！」 
　　己酉，驻兵保定，上会诸将议所向，咸曰：「定州军民未集，城池未固，攻之可拔。」上曰：「野战则易以成功，攻城则难于收効，况盛庸聚众德州，吴杰、平安颉顽真定，相为掎角，攻城未拔，顿师城下，必合势来援，坚城在前，强敌在后，胜负未可决也。今真定相拒德州二百余里，我军出其中，贼必迎战，西来则先击其西，东来则先击其东。败贼一军，余自破胆。」诸将曰：「二百里不为远，我军分两贼间，彼合势齐进，我腹背受敌。」上曰：「百里之外，势不相及，两阵相对，胜负在于呼吸之间，虽百步之内，不能相救，矧二百里邪？尔等无惮，试观吾破之。」明日，移军于紫围八方，上所御素红绒袍忽见白花如?雪状，凝为龙纹，鳞鬣皆具，美如刺绣。诸将见者骇异，咸稽首曰：「龙为君象，天命攸归，故有此嘉兆，必获大捷。」上曰：「我与若等御难求生，诚非得已。且帝王之兴隆，历数有在，岂可必得？但冀幼冲悔祸，奸恶伏诛，宗社再安，吾得仍守藩封，尔等亦各安其所。今凶焰方盛，社稷几危，吾日夜深忧，乃不思自奋，而以此为异，是亡警惧之心而动安逸之萌也，吾恐蹈沦胥之患矣。」 
　　三月庚申朔，进军缘滹沱河列营，当贼往来之冲。遣游骑哨定州、真定，多为疑兵以误之。辛未，闻盛庸军至单家桥，上率师由陈家渡过河逆之，不见庸军，恐其潜与真定军合，往还渡河者数四，遇一虎，咆哮河侧，遂杀之。上曰：「虎猛兽，格死之者，有胜贼之兆。」　己卯，侦知盛庸军于夹河，进以迫之。庚辰，去贼营四十里驻兵。上语诸将曰：「贼每列阵，精锐在前，罢弱在后，明日与战，以劲师当其前，摧其精锐，余自震慑。中事常去贼五六里，列阵严整待之，我以精骑先薄其阵，绕其背而击之，如掩扉之势，推之使前，贼急行五六里，气喘力乏，中军俟其奔过，随而击之，我蹑其后，乘势逐北，贼众必败。慎勿逆击之，贼必致死以期生也。」上饬谕诸将再三，犹恐其未解，复抽箭画地，指授诸将。复恐审识未精，令中使列为队，逐一教之，申令约束，至为详备。　辛巳，令诸将列阵前进，午至夹河，盛庸亦列阵以待。上先以三骑觇贼阵，见其火车、火器，强弩、战楯悉列阵前，遂掠贼军而过。贼见三骑，即出千余骑来追，上勒马控矢以待，追骑将近，引弓射殪一人，贼惧而止，已而复来，又殪一人，如是再三，连殪其数人，贼不敢逼，乃以骑兵一万连步卒五千薄贼阵。将交锋， （「将交锋」原作「锋将交」，据明天一阁抄本改。） 步卒下马，攻其左掖，贼拥盾层迭自蔽，我军攻之不能入。上预作木矛?赞，长六七尺许，横贯铁钉于其端，钉末逆钩，令勇士直前掷之，连贯其盾，亟不得出，动则相牵联，不可以蔽，遂乘其空隙以攻之。贼被箭，遂弃盾走，仓卒发火器，俱不能着人，反烧其阵，贼众乱。骑兵乘之而入，直捣其腹心，贼皆前奔。中军将谭渊见尘起，遽出兵逆贼，败师势不可遏，渊鏖战而死。朱能、张武等率大军并进，上以劲骑掩杀贼背，冲贯阵中，与能等军合，斩刈甚众，杀其都指挥庄得、骁将楚智、皂旗张等。时昏黑，各敛军还营。上以数十骑逼贼营而宿，天明视之，四面皆贼，左右曰：「亟出，勿为所图。」上曰：「且休，无恐，吾正欲示轻贼，以沮其气。」日高余丈。上引马鸣角，穿贼营从容而出，贼众顾视惊愕，略不敢近。 
　　壬午，上谕诸将曰：「昨日谭渊见贼走，逆击太早，不能成功，兵法所谓穷寇无遏，我先戒渊，令其整兵以待，俟贼奔过，顺其势而击之，为是故也。然贼虽少挫，其锋尚锐，必致死来斗。大抵临敌贵于审机变，识进退，须以计破之。今日贼来，尔等与战，我以精骑往来阵间，贼有可乘之处，即突入击之，两阵相当，将勇者胜，此光武所以破王寻也。」遂整兵俟贼。至时我军于东北，贼军于西南，进与交战，自辰达未，上临阵督战，将士人人踊跃争进。乃张奇兵往来以冲之，贼军退而复合者数四，两军兵刃相接，彼此战疲，各坐而息。已而复起战，相持不退，飞矢交下。忽东北风大起，尘埃涨天，沙砾击面，贼军眯目，咫尺不见。我军乘风大呼，纵左右翼横击之，钲鼓之声震地，贼军大败，弃兵而走，斩首十余万级。追至滹沱河，溺水及践蹋死者不可胜计。余皆溃散，降者悉放遣之，尽获其器械辎重，盛庸单骑走德州。上战罢回营，埃尘满面，将士不能识，及闻上声，乃趋前来见。上每临阵，出入阵间，决机应变，一见军受敌，即驰赴之，诸将士遥见上旗帜，欢声震动，莫不奋戈争先，一以当百，故无不胜也。 
　　初，贼气骄盈，谓此举必见摧灭，各将金银器皿及锦绣衣服，俟破北平城之日， （「俟破北平城之日」，「北」原作「败」，据明天一阁抄本改。） 大为宴会。至是大败，所将器物尽为我军所得。癸未，以战捷遣使回北平，至单家桥，见贼军万余营于南岸，至晚来报。甲申，上率兵往击其营， （「上率兵往击其营」，「击」原作「回」，据明天一阁抄本改。） 斩首数千级，溺死者甚众。是日大军移住楼子营。先是，吴杰等引军来与盛庸合，未至八十里，闻盛庸败，乃退回真定。上语诸将曰：「吴杰等若婴城固守，则为上策，若军出即归，避我不战，则为中策，若来求战，则为下策也。今其必出下策，破之必矣。」诸将曰：「彼闻盛庸已败，必不敢出。」上曰：「不然，吴杰、平安拥众十万，不得与盛庸合者，以我军居中隔离其势，今逗遛不出，有旷期失律，老师费财之责，然彼虽外示与盛庸合，其实忌盛庸先成功耳。盛庸战败，彼之所幸，盖欲独专其美，以图侥幸之功，此其有必出者。我且散军，托言取粮， （「托言取粮」，「托」原作「记」，据明朱当■〈氵眄〉国朝典故本改。） 示以空虚。贼闻我军散，必乘虚而来，我军既出即回，严师以待之，必落我彀中矣。」是日散军四出取粮，又发校尉荷担抱婴儿，佯作避兵者，散入真定城，报云大军各散取粮，营无备。贼闻以为信然，乃出师欲掩我不备。 
　　闰三月庚寅朔。乙未，命都指挥郑亨、李远等将骑兵五千哨真定。丙申，郑来报：吴杰军滹沱河北，去我军七十里。上曰：「贼不量力揣智，妄欲求战，譬犹乳犬之犯虎，伏雌之搏狸，虽有斗心，死随之矣。且盛庸既败，今彼复来，此天意欲两败之也。」遂饬诸军渡河。时向暮，诸将请明旦渡，都指挥陆荣进言曰：「今日十恶大败，兵家所忌，不可济师。」上曰：「吾千里求战，忧贼不出，百计以诱之，今其出在外，是贼送死之秋。夫时不再得，几惟易失，今时几如此，岂可缓也？借使缓之，贼退真定，城坚粮足，攻之不克，欲战不应，欲退不能，是坐受其毙。若拘小忌，终误大谋。」 （「终误大谋」，「终」原作「欲」，据明朱当■〈氵眄〉国朝典故本改。） 上遂策马先渡，刘才执辔而言曰：「水深，骑从而渡，步军辎重有渰没之患。」上令骑由上流渡，步军辎重从下渡，骑障遏上流，下流水浅，辎重毕渡。上先率骑兵三千循河西进，行二十里，果遇贼军，遂退营于藁城。 
　　戊戌，与贼锋略交，值晚，各收兵还营，上虑贼潜退，躬率数十骑逼贼营而宿，以缀贼军。己亥，贼列方阵于西南，上见而笑谓诸将曰：「方阵四面受敌，岂能取胜？我以精兵攻其一隅，一隅败，则其余自溃。」乃以军縻其三面，悉精锐攻其东北隅，与贼大战。上以骁骑数百，循滹沱河绕出贼后，突入贼阵，大呼奋击，矢下如雨，箭集上旗，有若猬毛。平安阵间缚楼数丈，升高以望，上麾精骑冲其前，平安坠而下走，几被获。忽大风起，飞屋拔树，贼众力不能支，我军四面蹙之，土崩瓦解，斩首六万余级，追奔直抵真定城下，杀死无算，俘降者悉释之，尽获其军资器械，生擒都指挥邓戬、陈鹏等，吴杰、平安仅得入城。翊日，遣人送旗回北平，谕太子曰：「谨藏之，以示后世子孙，使知今日御祸艰难也。」都督顾成见旗而泣，谓太子曰：「臣自幼从军，多历战阵，今老矣，未尝见此战也。」 
　　庚子，师渡滹沱河。　己酉，至顺德。辛亥，至广平，各郡县官民望风来迎，曰：「不图今日复见殿下。」乃受而遣之。　癸丑，至大名，官吏父老率众来迎。时获贼谍者，询以奸恶，言齐泰、黄子澄等皆窜逐。上语左右曰：「若尔，则必有悔祸之心，其兵必解，而吾亦得以少释其憾。」乃上书曰：窃惟二帝三生之治天下，无他术也，建用皇极而已。皇极者，大中至正之道也，以大中至正之道治天下，天下岂有不治者乎？大中至正之道，非人为之，盖天理之所固有，为人君者持守而行之，则佞臣必远，贤人不近而自近，九族不睦而自睦，百姓不均而自均，无所往而不当矣。洪范曰「无偏无党，王道平平」，岂非大中至正之道也欤？若为其君者，蔽其聪明，不亲政事，近佞臣，远贤人，离九族，扰百姓，彰过失于天下。为臣者，逞奸邪，图不轨，以危社稷。孰能举二帝三王治天下之大经大法以陈于前哉！尝观汉唐以来，大有为之君，亦不出于二帝三王之道，故能长久者也。 （「故能长久者也」，「故」原作「不」，据明天一阁抄本改。） 
　　今昧帝王大中至正之道，且以诛灭亲王为心，父皇太祖高皇帝宾天未及一月，听流言而罪周王，破其家，灭其国。不旋踵而罪代王。湘王无罪，令其阖宫焚死。齐王无罪，降为庶人，拘囚京师。岷王削爵，流于漳州。至于二十五弟病不与药，死即焚之，弃骸于江。呜呼！彼奸臣者，其毒甚于虎狼。我父皇子孙几何，能消几日而尽害之至此，痛切于心。 
　　岂意祸几日兴日盛，我守国奉藩，遵礼畏义，本无一毫之犯，又结构恶少，复来屠我，动天下之兵，骚四方之众，直欲必灭而后已。夫兵不祥之器， （「夫兵不祥之器」，原无「兵」字，据明朱当■〈氵眄〉国朝典故本补。） 圣人不得已而用之。本为保生民， （「本为保生民」，原无「民」字，据明天一阁抄本补。） 诛讨奸恶，以报大雠。上荷天地祖宗神明冥加佑护，凡战必胜，实非善用兵也。独念兵甲不息，天下生灵涂炭，何日而已，为民父母，能不惕然而恤之哉？我之将士，日望宽恩，以遂其生，已尝具奏， （「已尝具奏」，原无「奏」字，据明朱当■〈氵眄〉国朝典故本补。） 冀回其好生之心 （「冀回其好生之心」，原无「其」字，据明朱当■〈氵眄〉国朝典故本补。） ，以免无罪而死于白刃之下者，上不能允。岂期奸臣进兵不已，屡战屡败，生灵何辜，遭此荼毒，肝脑涂地，我虽战胜，哀感之心，宁有已乎？迩者侧闻诸奸恶已见窜逐，虽未伏鈇钺之诛，然亦可以少谢天人之怒，于此可见审之明而断之果，可以复太祖之雠，可以全骨肉之恩，可以保天下于几危，可以措社稷于悠久，故闻之不胜踊跃。诚如是，则非特我之幸，实社稷之幸，天下之幸也。惟日夜冀休兵之旨而竟无所闻。且四方之兵，调弄不止，是盖不能无疑焉。且以奸臣之窜逐，其罪恶盖以了然明白，曲直之情，虽三尺之童，不待言而知之，是兵可解，寃可刷，而恩可推也。何故执持不改，外示窜逐奸恶之名，而中实主屠害宗藩之志。 
　　往者自念无罪，而茅土见削，子孙不保，受屈万世，宁俛首蒙耻，甘受芟夷，不顾宗庙子孙乎？见兵四集，心震胆掉，不知所为，左右彷徨，求贳死于旦夕，遂以兵自救。诚知以区区一隅之人，当天下之众，鲜有不摧灭者，徒以须臾喘息，延缓岁月，冀或有回旋之日也。身亲行阵，于今三年，赖天地眷佑，父皇母后圣灵保佑予躬，战胜攻克。每见锋镝之下，死亡者众，痛伤于心，故恒戒将士曰：「天下军民，皆父皇赤子，驱迫战斗，彼何罪焉？甚毋杀之。吾畏死所以救死，彼之畏死，其情盖同。」由是降者悉释之，全活者不知几千万人矣。往者耿炳文以兵三十万欲加戕灭，败之于真定。既而李景隆两动天下之兵，号百万之众，直来见杀。李景隆盖赵括之流也，手握重兵，骄肆无谋，视我如囊中物，可采而有，曾无毫发警惧之意。夫战，孔子所慎，而李景隆易之，白面小儿，岂足以当大事？惟解饮酒挟妓，酣呼歌舞而已。故首败之于郑村坝，继败之于白沟河，追奔至于济南，百万之众，两战沦没，可谓极矣！按：天下无必胜之兵，有不可败之将，将非其人，兵虽众，不足恃也。盖方、黄惟务集兵，不知选将，故耿文炳以三十万而败于真定，李景隆以数十万而败于北平，继而郑村坝、白沟河两战而百万沦没，是诚小儿辈将兵，兵无纪律，安足以御大敌耶？胡轻视为探囊取物而易之也，卒之一败涂地。众不足恃，信矣！ 
　　于此之时，冀或有开悟之萌，下责己之诏，引领南望，重增欷歔。未几，盛庸以三十万之众复来见逼，庸本鄙夫，何足算也。夹河纔战，一败?释。吴杰、平安以十万继进，略战藁城，遂尔奔北，前后小大之战，莫知其几，然无一不败之者，何也？盖臣众有必死之心，而无求生之望故也。 
　　臣每战胜，愈加忧畏，恐鹬蚌相持，渔人收利。窃惟奸恶已逐，左右必皆忠良之臣，识胜负之机，或虑及此，必开心见诚，惩难悔祸，以解兵衅，休军息民，保全骨肉。因循至今，而德州之兵日集，是必欲加屠害而后已。臣忝居叔父，肺腑至亲，何苦见困如此？今天下之兵，数战已尽，复闻召募民间子弟为兵，驱此白徒，以冒死地。又况馈运供需，百费劳弊，倘此一战不胜，则势危矣。诚不忍至此，伏望回心易虑，启春育之仁，隆亲亲之义，复诸王之爵，休息兵马，销锋镝为农器，以安天下之军民，使各遂其生，其恩莫大也。我父皇在天之灵，亦安宁慰悦矣。如不允所言，一旦社稷落奸臣之手，则贻笑万世矣。夫大厦之倾，岂一木所能独支，鹍鹏扶摇，非一翼所能独运，自古帝王建万世之基者，莫不以惇睦九族，崇重藩屏之所致也。且弃履道傍，尚或收之，而至亲哀穷，宁无怜恻之者乎？故犹不敢自绝，披露腹心，献书阙下，恭望下哀痛之诏，布旷荡之恩，使得老守藩屏，効报朝廷，则基业有万年之安，子孙亦享万年之福矣。二帝三王大中至正之道，岂有加于此哉！冒渎威严，幸垂矜察。 
　　书至，允炆以示方孝孺，孝孺观毕曰：「我欲弛其备而无由，是来正合机会。各处兵马渐集，但云南路远未至。其军久驻大名，暑雨为沴，不战自困。因调辽东军马以攻永平，德州军马以扰北平，根本受敌，彼必速归援， （「彼必速归援」，「必」原作「此」，据明天一阁抄本改。） 我军追蹑，其破之在此一举，事已垂成，机不可失。今遣人报之，往反之间，师已毕会。」允炆善其策，乃以大理少卿薛岩等赍诏至军，阳言休兵。时方孝孺当草诏， （「时方孝孺当草昭」，「草」原作「笔」，据明天一阁抄本改。） 辞多不逊，允炆曰：「且婉其辞。」孝孺不从，曰：「不可以示弱。」见者谓孝孺曰：「若欲解兵衅，请更其辞。」孝孺咈然作色曰：「此岂浅丈夫所能知？」人遂无敢言者。又用小黄纸印间谍数千张付薛岩，令其至军中散投于地，以摇惑我军心。薛岩至半途，匿之不敢出。上读诏，见辞语肆慢，笑语薛岩曰：「帝王之道，自有弘度，发号施令， （「发号施令」，「令」原作「行」，据明天一阁抄本改。） 昭大信于天下，岂可挟诈以祖宗基业为戏耶？」岩等俯伏惶恐。久之，上曰：「诏语如是，尔承命之言何如？」岩曰：「但欲殿下释兵，来谢孝陵，则兵可息。」上曰：「宗藩阽危，祸难不已，社稷深忧，必执奸丑，献俘太庙，以谢孝陵，我之愿也。所典之兵，受之皇考，以为护卫，用备不虞，制度已定，难以更改，今欲释兵，是以徒手待缚，此奸臣谬计，欲以欺人，虽三尺童子，不为所罔矣。」乃宴赏薛岩等，令其休息。上谓诸将曰：「吾观薛岩等，言媚而视远，此来觇我虚实，非求和，宜耀武以示之。」时各军连营百余里，戈甲旌旗，照耀原野，步骑参错，队伍整肃，或驰马逐猎，或相与角力，人人意思安闲，鼓勇欲斗。岩等见之惧，私相语曰：「前人来言，北军疲敝且少，不足畏，今何若是之多！且人皆勇武，甚矣，人言不可信也。」岩等留数日，上遣其归，谓之曰：「我皇考创业之基，诚为艰难，子孙承籍基业，当善保守。今羣小造祸，以危社稷，乐为诡诞，诚为可忧。若果有意息兵，当推诚见报，罢各处军马，吾即敛众归国，永为藩辅，毋用虚辞，以见悔也。」薛岩等还，方孝孺等问之，岩等备述上所言，且言上高明远见，雅量豁达，坦怀接物，军容整肃，上下一心，非用计所能间也。方孝孺等不然其言。 
　　五月己丑朔。癸卯，贼军窃发，以扰我饷道。上遣指挥武胜等上书： 
　　闰三月二十四日，为息兵事，遣人上书阙下。蒙遣大理少卿薛岩等至军见报，不敢稽留，即送其回，谨听指麾。未能十日，而彰德、卫辉各处并德州军马邀我运粮官军，杀死数百人，执指挥张彬等，此皆小人逞凶，不欲息兵，固欲结衅，以失信于天下。已尝调兵追捕，后得总兵官四月二十日驿书一纸，促吴杰、平安领兵会合德州见逼。计使臣四月十六日离京，至二十日纔五日，又有会合军马之旨，遣使息兵，诚耶伪耶，岂行人之失辞耶，如此岂可凭信？张设机阱，以相掩陷，令人岂能相安，且欲令释兵可乎，不可乎？德州、真定之兵朝散，我夕即敛师归国。今兵势四集，网罗方张，不能无畏，是兵决不可离，离则为人所祸，此不待明者而后知也。况钦奉父皇明训，命节制北平、辽东、大宁、宣府军马，夫有所受， （「夫有所受」，原无「夫」字，据明天一阁抄本补。） 岂可委捐？若果以社稷为重，宗藩为心，宣大信于天下，何暇计此芥然之兵哉？以此观之，诚知以计见縻，决无息兵之理，必欲屠灭而后已。 
　　思惟父皇创业艰难，子孙不保，于此之际，宁不寒心。今兵连祸结，天下频年旱蝗，民不聊生。强凌弱，众暴寡，饿民蠭聚，号啸山林，相扇为盗，官府不能禁制，其势滋蔓，势有可畏。祖宗基业，将见危殆，所谓寒心者此也。抑未知虑至此否乎？夫天下神器也，得之甚难，而失之甚易。伏望戒谨于所易失，而持守于所难得，体上帝好生之德，全骨肉亲亲之义。我弟周王，久羁绝徼瘴疠之地，恐一旦忧郁成疾，脱有不讳，则上拂父皇母后钟爱之心，下负残杀叔父之名，贻笑于万万载矣。昔汉文帝称为贤君，尺布斗粟之谣，有损盛德，至今人得而议焉。诚愿采择所言，矜其恳切，早得息兵安民，以保宗祧，恩莫大焉。 
　　允炆见书，颇有感动，方孝孺在傍力争曰：「今军马四集，不数日必有捷报，毋听其言。」遂执武胜系狱。 
　　六月戊子朔。辛酉，获其谍者，言武膀等系狱，上谓诸将曰：「我军居此已三月，淹留顾望，以俟息兵之旨，今武膀既执，则其志不可转，自古敌国往来，理无执使，但执使即为挑衅，其所为若此，是必欲见灭我矣。岂能匏系于此，坐为人所制乎？彼军萃德州，资粮所给，皆道徐、沛，谓轻骑数千烧其粮船，则德州馈饷不给，众必瓦解。纵有求战之心，我严师待之，以逸击劳，以饱击饥，必胜之道，胜之而后求和，或冀能从。」诸将皆曰：「善。」遂遣都指挥李远等率骑兵六千，扰其饷道。上令远军皆易彼甲冑， （「上令远军皆易彼甲冑」，「彼」原作「被」，据明天一阁抄本改。） 使贼遥见不疑。又恐临阵与贼相杂莫辨，令战时各插柳枝一握于背以别之。远等行，上戒之曰：「志在除奸安民，毋苦百姓。」 
　　壬申，李远等如上旨，至济宁、谷亭、沙河、沛县，贼见殊不觉为我军，乃烧贼粮船数万余艘、粮数百万石、军资器械不可胜计，河水尽热，鱼鳖皆浮死，贼运粮军士尽散，京师大震，德州粮饷遂难，贼势稍不震。乙亥，远等回军。壬午，贼裨将袁宇领步军三万来邀袭我军，远等伏于林间，以数十骑诱之，贼众来追，伏兵突出击之，贼军大败，斩首万余级，获马三千匹，袁宇仅以身免。 
　　七月戊子朔。　乙丑，擒杀彰德守兵千余人。先是，贼将都督赵清守彰德，上遣数骑日往来城下，扰其樵采，贼来追则引而去，城中苦乏薪，拆屋为炊。上曰：「贼窘迫，遥见人少，必来追，吾必擒贼，使其闭门，贼不敢出。」乃伏兵于城傍山麓，仍遣数骑至城下以诱之，贼见果出众来追，我骑诱入伏内，伏起，遂擒杀其众，贼奔入城，由是不敢复出。癸巳，破尾尖寨。初，贼军与民杂守是寨，诸将恐梗我饷道，请攻之，上曰：「尾尖寨路险窄，惟一人可上，元末乱离，乡民啸聚其间，虽数百人，而数万兵不能破，今攻之未易拔，徒伤士卒，且姑缓之，以弛其心，用计破之，不劳力矣。」至是，用得一人知蹊径者为乡道，命都指挥张礼引兵千余。乘月黑之夕往攻之。是夜微雨，礼以兵屯寨下，选勇士十余人潜登绕出寨后，执其守关者杀之，留一人引导，直抵寨门，举炮，贼众惊乱。礼大呼语寨中曰：「我先锋也，大军已驻寨下。尔等速降则生，不降大军且至，即破关，欲降无及矣。」遂皆下寨来降。引见上，饬军散归原伍，民遣复业。 
　　丙申，林县守将率众举城来降。丁酉，上曰：「奸恶阳欲息兵，以延缓我师，德州消息无闻，贼必出兵扰我耕牧。」 （「贼必出兵扰我耕牧」，「牧」原作「收」，据明天一阁抄本改。） 乃遣都指挥刘江率骑兵千余回北平，上戒江曰：「汝引兵渡滹沱河，由间道而行，广张军声，多设间谍。若遇贼少，可击则击之，贼众我寡，昼为疑兵，多引旌旗，相属不绝，夜多火炬，使钲鼓相应。贼必谓大军回，惧而不进，汝急趋入北平。若贼来侵境，会守城军共击之。」江至北平，平安果以万余人至平村，离城五十里，剽掠人民。江出兵击之，贼军大败，斩首数千级，俘获千余人，获马六百余匹，平安以数骑走。 
　　戊戌，方孝孺曰：「今河北之兵未解，德州饷道已绝，三军乏食，有星散之势，甚可忧也。前者佯言息兵，用牵制之，诸将发机太早，致使乖迕，盖用计术不能成功。今为间书，潜遣人赍与世子，使内生嫌疑，必移师北归，则德州饷道不阻，徐为进取，可以成功。」允炆善其言，命方孝孺为书，遣锦衣卫千户张安等为间书赍至北平。太子见书怒曰：「治天下以孝为先，孝者天地之常经，人心之所不冺。今幼君灭天理， （「今幼君灭天理」，「灭」原作「城」，据明朱当■〈氵眄〉国朝典故本改。） 丧彛伦，变更祖法，信任奸邪，戕害骨肉，败坏基业，躬为不孝，而导人为之可乎？天地神明在上，岂可欺也。」遂囚张安，命仪副袁焕驰报军前，上曰：「大公至正之道不为，而行此奸邪悖逆之谋，岂能久乎？悔祸解兵，在移转之间，何用劳心至此极耶！」 
　　壬寅，谍报大同贼将房昭，引兵入紫荆关，侵掠保定属县，悉驱人民上山结寨，民之强有力者，皆假以指挥千百户之名，以威胁从，不从者被其戮。房昭据易州西水寨，在山中，四面极崄峻，惟一径攀缘而上，房昭欲守此为持久计，以窥伺我北平，上曰：「保定，北平股肱郡，岂可不讨？」遂回师。八月丁巳朔，师渡滹沱河。丁卯，驻师于完县，诸山寨之民悉来归，抚安复业。命都指挥孟善镇守保定。丙子，谍报真定贼将遣都指挥韦亮领兵万余，运粮接应房昭，上语诸将曰：「贼倚西水寨为固，其中薪水不乏，所缺者粮耳，使其馈饷得济，贼未可破。」遂率马步精兵三万邀之。次日，至寨口，韦谅督运已入寨，乃令军围之。命都指挥朱荣等将兵五千围真定。九月丁亥朔。　壬寅，上语诸将曰：「今围寨急，真定闻之，必来援，贼丧败之余，其进不锐，我且以轻骑往定州，彼探知我去，必来，尔等候其至，即据险以待之，我回兵合势击之，无不败者。败贼援兵，寨兵势孤，不攻自下，一举而两得。」时围寨久，贼军多南士，天渐寒，衣鞋不给。霜月之夜，上令军士四面皆为吴歌，贼军有潜下寨来降者，言曰：「众闻歌惨凄，皆堕泪，有怀乡之思，已无固守之志，咸欲来降，但为房昭等所制耳。」甲辰，上赴定州。 
　　十月丙辰朔，贼援军至，上率精骑五千宵行。明日，巳时，与围寨兵合。贼将都指挥华英、郑琦以马步三万余列阵于蛾眉山下。上纵兵击之，令勇士卷斾登山，潜出贼后，大张旗帜。贼见惊骇，遂四散奔溃，我军逐之，斩首万余级，坠崖而死者尤众，获马千余匹，擒都指挥华英、郑琦、王恭，指挥詹忠等，惟房昭、韦谅遁去，后追杀千余人，乃破其寨。　丙寅，班师回北平。　丙子，至涿州，大享将士。己卯，师回至北平。 
　　十一月乙酉朔，北平都司都指挥张信、布政司右布政郭资、按察司副使墨麟等上表曰： 
　　臣闻天生非常之君，必赋以非常之德，必受以非常之任，所以能平祸乱定天下于一，而安生民纳之于仁寿之域也。昔者夏商之季，桀滔淫而成汤放之，纣沉湎而武王伐之，故易曰：「汤武革命，顺乎天而应乎人。」夫征伐岂汤武所得已哉？所遇之时然耳。然汤武俱不失为圣人者，以其拨乱兴治，措天下于袵席之安也。比者，幼主昏弱，狎昵小人，荒迷酒色。即位未几，悉更太祖高皇帝成宪，拆坏后宫，烧毁太祖高皇帝、孝慈高皇后圣容，丧服未逾一月，即遣阉宦四出选择美女。其所为不道，遂致奸恶擅权，扇殃逞祸，戕害宗亲，图危社稷，汨乱天下。殿下谨守藩封，小心寅畏，而幼主听谗，兴难构兵，四起围逼。殿下不得已起兵，以救须臾之祸，祇奉祖训，诛讨奸宄，清君侧之恶，保全亲亲，奠安宗社，冀其改悔，惇骨肉之义。岂期幼冲心志蛊惑，牢不可回，必欲加害于殿下然后已。殿下应之以仁义之师，不嗜杀人，堂堂之阵，正正之旗，节制明而号令肃，故百战百胜，此虽殿下神谋睿筭之所致，实以天命人心之所归也。况殿下为太祖高皇帝、孝慈高皇后嫡子，太祖高皇帝常欲建立为储贰，以承宗社之重。又况生而神明，灵应图谶，文武仁孝，德冠百王，天之所生以为社稷生灵主，正在于今日。臣闻之，圣人动惟厥时，不违天命，使汤武有其时而不为，则桀纣之暴益甚，而苍生之祸曷已？是终违乎天命也。汤武岂忍视斯民之涂炭而不解其倒悬哉？臣等伏望殿下遵太祖之心，循汤武之义，履登宸极之尊，慰悦万方之望，则社稷幸甚，天下幸甚，臣等不胜惓惓之至。 
　　上览表谕羣臣曰：「我之举兵，所以诛奸恶，保社稷，救患难，全骨肉，岂有他哉？夫天位惟艰，焉可必得，此事焉敢以闻。 （「此事焉敢以闻」，「此」原作「必」，并缺下五字，据明朱当■〈氵眄〉国朝典故本改、补。） 待奸恶伏辜，吾行周公之事，以辅孺子，此吾之志。尔等自今其勿复言。」 
　　丁亥，都督顾成与五军总兵官丘福等复申前请，上不允。　己丑，宁王上表恳请，上以书坚却之。 
　　壬辰，升都指挥丘福、张信、刘才、郑亨、李远、张武、火真、陈圭为中军都督府都督佥事。李彬、王忠、陈贤为右军都督府都督佥事。徐忠、陈文为前军都督府都督佥事。房宽为后军都督府都督佥事。以后军都督陈亨之子恭袭其父职。升纪善金忠为右长史，其余将校升秩有差。癸巳，大享将士。己巳，上亲为文祭阵亡将士及天下将士为奸恶驱之死于战阵者。 
　　庚戌，释擒获辽东指挥王雄等七十一人还本卫。先是，辽东贼将杨文等领军来围永平，以游兵万余钞掠蓟州、遵化诸郡县，所得人民无老少皆烹食之。民有年百一十岁，亦被其杀。又竖桩于地，锐其末，坐乳儿其上，入其谷道以为戏，其淫刑酷虐无比，百姓苦之。守将郭亮来报，命都指挥刘江领军往援。刘江行，上戒之曰：「贼闻我军至，必遁回山海，慎勿追之。尔至永平，留月余，却大张旗帜，整饬队伍，声言回北平，缓行一二程，复卷旗帜，按兵甲，夜趋入永平。贼谍知尔归，必复来为寇，骄肆不戒，尔师击之，贼众必败。」江至永平，贼果遁，如上所言。出而复按甲入城中，贼果来侵，掠昌黎县。江出兵掩击之，大败贼兵，斩首数千级，获马六百余匹，生擒王雄等。至是，释其归，上谕雄等曰：「奸臣浊乱朝纲，废成法，屠我诸王昆弟，以危社稷，苦军虐民，肆毒于我，我之举兵，为诛贼臣，救祸难，保全骨肉，以安天下。每战擒获将士，思其皆我皇考旧人，为奸臣驱迫战斗，盖出于不得已，实非其本心，念其皆有父母妻子，朝夕盼望，悉放遣之。故今亦释尔等。归语杨文，所敌者在予一人，百姓男女老弱婴儿何罪，淫刑惨酷，使人痛心，不忍闻也。夫善恶报应，捷于影响，杨文不有人祸，将必有天殃。」于是雄等叩头流涕曰：「杨文诚得罪于天，无所逃其责，臣等愚昧，为其所诱，罪宜万死。今蒙殿下再生之恩，当陨首为报。」乃赐以资粮而遣之。 
　　辛亥，鞑靼可汗遣使来输款。十二月乙卯朔，升后军都督府都督顾成为右都督。 
　　丙寅，上率师南征，谕将士曰：「靖祸难者，必在于安生民，诛乱贼者，必先于行仁义，生民有弗安，仁义有弗举，恶在其能靖祸难哉？今予众之出，为诛奸恶，扶社稷，安生民而已。予每观贼军初至，辄肆杀掠，噍类无遗，心甚悯之。思天下之人，皆我皇考赤子，奸恶驱迫，使夫不得耕，妇不得织，日夜不息，而又恣其凶暴，韭惟致毒于予，且复招怨于天下。今我有众，明听予言，当念百姓无罪，甚无扰之。苟有弗遵，一毫侵害良民者，杀无赦，其慎之。」壬午，大军营于蠡县，是日移营汊河。上召都督李远语之曰：「今驻营于此，真定、德州必出游兵侦我动静，尔可领骑八百往哨，待其至击之。」 

　　●奉天靖难记四 

　　三十五年正月甲申朔，李远至藁城，果遇德州贼将都指挥葛进领马步一万余为前锋，步兵过滹沱河，远乘其半渡，率所部进击之。贼见远军少，敛退下骑，系于林间，步来接战。远佯却，贼来追，乃分兵潜出其后，纵其马，遂奋击之。贼退已失马，遂大败，斩首四千余级，溺水死者甚多，获马千余匹，葛进仅以身免。捷至，上以玺书劳远曰：「将军以轻骑八百，出奇应变，破贼万人，功亦伟哉！万古名将不能过也。所部将士能奋忠効力，建功于岁首，宜加褒宠，前锋交战都指挥下及军校皆升一级。」戊子，遣都督朱能率轻骑一千哨至衡水县，遇贼哨兵，与战，斩首七千余级，获马五百余匹，生擒指挥贾荣等。乙未，师由馆陶渡河，上见一病卒卧于地，命以所乘从马载之，左右曰：「从马病卒岂得乘之？」上曰：「人命至重，马岂贵于人乎？今病卒不能行，不以马载之，则遂弃之耳。战用其力，病而弗顾，是爱人不如爱马也，宁辍马以乘之，卒既获济，马复何损？」将士闻之，莫不感悦。　丁酉，至旧县，攻拔其城，斩首三千余级，生擒其守将。戊戌，攻拔东平，擒指挥詹璟。庚子，攻拔汶上，擒都指挥薛鹏。 
　　辛丑，上饬将士曰：「孔子之道，如天之高，如地之厚，如日月之明，参赞化育，师表万世，天下非孔子之道无以为治，生民非孔子之道无以得安。今曲阜阙里在焉，毋入境，有犯及一草木之微者，杀无宥。邹县孟子之乡，犯者罪如之。」庚戌，攻拔沛县。癸丑，大军至徐州。 （「大军至徐州」，「大」字下原有一「将」字，据明天一阁抄本删。） 
　　二月甲寅朔，不闻贼军消息，上遣胡骑指挥款台领十二骑，马皆有副，回觇消息。款台至邹县，遇贼运粮军三千余人，款台等鸣锣大噉，驰入其阵，呼曰：「大军且至，不降者死。」贼众奔溃，遂擒千户二人而归。知贼军至济宁，上曰：「款台以十二骑而破贼军三千，诚壮士也。宜纪其勋，以俟升赏。」甲戌，驻营于徐州东北，贼坚壁不敢出。上欲移军南行，诸将曰：「各营军士多出取粮，今起营，恐有后至者，城中遥见，出兵掩袭，非便也。」上曰：「卿等无虑，我以计破贼，要使一人行，贼不敢轻犯。」乃伏兵于九里山，先藏百余骑于演武亭，令数骑来往城下诱之，且戒之曰：「尔等在城下解鞍息马，示以安闲，若贼不出，谩骂以挑之，贼必怒而逐，尔可按辔徐行，引其渡河，即举炮，我放兵驰击之，贼众必惧，急回渡河，怆惶之顷，必成擒矣。」数骑如上旨往来城下，贼不敢出。乃焚其庐舍，大骂之，徐发一矢射城上，至暮则去。明日，复如是。贼不胜愤，果开门以兵五千追而渡河，炮响伏发，上以数骑出西门断其归路，腹背夹击之。贼众奔溃，急争桥，桥坏，堕水死者千余人，斩首三千余级，余贼兢奔入城。后单骑往来城下，贼竟不敢出矣。己卯，上戒将士以外祖徐王之乡，坟在是，禁毋侵扰，违者不宥。遣都指挥李让致祭于徐王坟，以钞万锭赐王亲族。 
　　三月甲申朔，大军自徐州趋宿州。上语诸将曰：「贼蹑我后， （「贼蹑我后」，「蹑」原作「虽」，据明天一阁抄本改。） 吾欲攻而破之，要使贼心目眩乱，不知所出。」乃留都指挥金铭将游骑哨景山，戒之曰：「贼军且至，见尔孤军，必来追袭，尔列队徐行，乍进乍退，贼疑尔为诱，必不敢进。我令都指挥冀英先将数骑隔河按伏，觇尔渡河，贼来追蹑，英即举炮，必疑有伏，乘其狐疑，众已渡矣。」铭在后，果遇贼兵万余，逡巡进退，引军临河，贼众来追，冀英连放数炮，贼即欲退，欲布阵， （「欲布阵」，原无「欲」字，「布」原作「步」，据明天一阁抄本补、改。） 众皆纷乱，铭遂渡河来会宿州。后贼见无多兵，惟铭百骑，深悔失计。上曰：「贼堕吾计矣，指日可以擒之。」　辛卯，大军至蒙城。　壬辰，驻营涡河，谍知贼将平安领马步四万为前锋。上曰：「今贼来蹑我后，以计致之，不劳力而收効。会河林树丛茂，堤岸深隘，贼疑有伏，淝河川平树少，贼必不疑，可以按兵。」上命汉王守营，亲率精骑二万人，持糗糒三日，至淝河按兵， （「三日至淝河按兵」，「按」原作「接」，据明天一阁抄本改。） 去大军百余里。上敕军士采炬，列之于道，属于大军营。戒候者曰：「纵火者与贼大战也，一火举，余燎相应，贼见必以为大军，则胆落矣。若小战胜贼，火不必举也。」按甲数日，俟贼不至，粮且尽，诸将咸请回军。上曰：「更待一二日，贼必至。」明日，诸将又请曰： （「诸将又请曰」，原无「曰」字，据明天一阁抄本补。） 「即今马无刍藁，士无粮食，是未遇敌而先自困也。」固请回军。上曰：「贼引众远来，锐意求战，彼谍知大军南行，必袭我后。若败其前锋，则贼众夺气，譬之利兵，挫折铓锷，其刃自钝。我按甲于此，以待贼至，姑少待之。」日暮，令胡骑指挥欵台领数骑往哨。是夜四鼓，款台回报，贼军离淝河四里下营，已闻其更鼓声，旦必至。上曰：「贼入吾彀中矣。」黎明，胡骑都指挥白义、王真，都指挥刘江各将百骑以迎之，戒之曰：「尔等各将兵，缘路按伏，贼若驻兵不动，先以十余骑掠其营而过，侮詈以挑之。若贼来追，慎勿与战，尔且引却，渐与所伏兵合。贼惩前日不追金铭之失，必穷力来逐。尔等亟回，引入我伏内，彼急追二十余里，人马疲乏，折棰以笞之，贼众成擒矣。」上又令王真等缚草置囊中，若束帛状，载马上，遇贼来追，则弃之于地。日午，王真等与贼遇，贼将平安语其众曰：「此游骑也，亟击之，勿使得脱，毋蹈景山之悔。」乃舍步卒，率骑兵疾驰来追。王真等佯走，弃马上物于地以诱之，贼众见之，果来追，兢取所弃物，急奔二十余里，入我伏内。伏发，贼众大惊，欲回走，马皆疲敝，策之不动，皆下马罗拜请降。时平安以骑兵三千驻北岸高坡，上以数十骑当之。火耳灰者，我旧胡骑指挥也，因前取赴京师，为贼裨将，素号骁勇，持矟直趋上前，相拒十余步，胡骑都指挥童信引弓射之，中其马，马踣，火耳灰者坠跌，遂生擒之。其麾下哈三帖木儿亦骁勇，见火耳灰者被擒，持矟冲突来救，复射其马，人马仆，并擒获之。时欲生致平安，安已变服以数骑走。余贼奔遁，上率兵追之，斩首数千余级，获马八十余匹，生擒贼骁将林帖木儿， （「生擒贼骁将林帖木儿」，「骁」原作「骑」，据明天一阁抄本改。） 降者皆遣之。时诸将叩头贺且谢曰：「臣等自今不复更料事，如臣所言，则失此机会，罪无所逃。」上笑而谕之曰：「卿等谋非不善，而事或有相乖，无苦自贬抑，但有所欲言即言之，勿惩偶不中而遂默，安危与卿等同之。」诸将皆稽首而退。释火耳灰者等，令其带刀宿卫，左右谏曰：「此虽旧人，素号骁勇，久居贼中，其心难测，不宜置之左右。」上曰：「非尔所知，彼皆壮士，况有旧恩，今复生之，必知所报，毋用怀疑。」遂以水耳灰者为都指挥，哈三帖木儿为百户。 
　　甲辰，遣胡骑都指挥薛脱欢领军哨宿州，击破贼军，斩首五百余级，降者释之。丙午，上语诸将曰：「我师深入，利于速战，今贼兵驻宿州，积粮为持久计，若扰其饷道，贼众饿窘，不战自溃。」命都指挥刘江将兵三千往徐州断贼粮道，趦趄不进，上怒，欲斩之，诸将叩头固请，乃得释。别遣都指挥谭清领兵百余骑断贼粮道。清至徐州，遇贼运粮军，即击败之，斩首无算。循河而南， （「循河而南」，「而」原作「西」，据明天一阁抄本改。） 至淮河五河，缘水陆烧贼运粮船车不可胜计。清骑回至大店，遇贼军，清骑少，贼众围之，清且战且行。上遥见清旗帜，即引兵驰援之，出入贼阵，斩杀数十百人。火耳灰者从上出入，手杀十余人以自効。贼势披靡，清引众突围而出，与上骑兵合而击之，大败贼众，杀死无算。贼渐移兵，欲南遁，上以骑兵蹑其后，行止常距十余里。 
　　丁未，遣都督陈文、李远哨淮河，击败贼守淮河军，斩首千余级，获马五百余匹，几夺浮桥。 
　　丙寅，大军缀贼至小河。上语诸将曰：「贼势窘迫，必求一战，我据险以待之，使进则搤其吭，退则拊其背，不日之内，贼可擒矣。」乃令都督陈文、内官狗儿断水为桥，先渡步军辎重，骑兵随之，桥当冲要，守之可以困贼。　丁卯，贼军布阵?十余里， （「贼军布阵?十余里」，「布」原作「步」，据明天一阁抄本改。） 张左右翼，缘河而东，上率骑兵与战，贼骑败走，步军复来争桥，陈文杀败之，追奔渡河，后军来援，陈文战役，贼众皆过桥布阵。汉王帅都督张武、内官狗儿领虎贲士自林间突出击之，与上骑兵合，大败贼众，斩首二万余级，溺水死者不可胜计，尸填于河与桥平，人马皆乘尸而走，生擒贼将丁粮、朱彬。贼军据桥南，我军据桥北，相持数日，贼粮尽，卒采野菜而食。上曰：「贼众饿甚，今与相持，彼居南岸，便其馈饷，更一二日，运粮稍集，贼众得济，难以破之。」乃留守桥千余人不动，潜移大军辎重东行，去贼军三十里，夤夜渡河而南，绕出贼后。贼始不知，翼日乃觉，引军复来相对。甲戌，大军驻齐眉山，与贼大战，自午达酉，两无胜负，各领军还营。明旦，贼领众遁，会大雾，贼迷所向，旋绕山麓，日午，雾散，上引兵追袭，不十里，已及之，贼众大惊，遂掘堑自守。贼所至掘堑筑垒，或通宵筑掘，将成，明旦起行，遂弃而往，虚劳人力，士卒苦不能堪，故遇战即败。上行师不垒壁，但分布队伍，列戟为门，敌不敢犯，故军士常得安闲，人人自便。每驻营，辄与诸将驰猎以观地势， （「辄与诸将驰猎以观地势」，「与」原作「语」，据明天一阁抄本改。） 或有所获，悉推与将士。每拔一城，破一垒，府库所藏，皆以颁赐，故将士乐于为用。 
　　乙亥，诸将请曰：「今我军深入，与贼相持，盛夏行师，兵法所忌，况淮土蒸湿，暑雨又作，我军畏热，傥生疾疫，非我之利。今小河东平野多牛羊，二麦将熟，粮食充足，择地驻营，休息士马，观衅而动，万全之道也。」上曰：「卿等所见，拘以常算，非知通变者也。夫两敌相持，贵进忌退，今贼众屡败，心胆俱丧。况粮道匮乏，士有菜色，日夜待餔，众志荡离，亡在旦夕。我所以引其南来者，贼军多南士，久劳于外，孰不思家？若大败之后，各归故土，岂复能合。一渡小河，懈我士心。矧贼粮饷已达淮河，相去不远，藉使得济，其气复振，难以久持。乘彼饿疲，截粮道，可以坐困，不战而屈之。我军深入，利已在我，不可少缓，容贼为计。」诸将言多二三，惟朱能、郑亨言合上意。上曰：「有欲渡河者从左，不从者右。」有数人立于右，余皆左立，独王忠立于中，上怒曰：「欲渡河者，任其所之。」于是诸将无敢复言。 
　　丙子，上语诸将曰：「贼粮且至，虑我扰之，必分兵往护，其半坚壁自守，因其兵分势弱，我大军殚力事之，贼力不支，必弃粮而溃，营中若出为援，我乘破竹之势，贼有土崩之患。」乃遣朱荣、刘江等领轻骑往截饷道，戒之曰：「若贼众，尔等且战且行，以挠其力，慎勿与鏖战。渐近，可驰来报。」时贼将何福等欲移军就粮，上率大军与贼相连缀，昼则令游骑扰其樵采，夜则使勇士刧其营，贼众不得休息，饥疲日甚，乃分兵护粮，上亦不解甲者数日矣。　丁丑，贼众移营灵壁。己卯，都督朱荣来报，贼运粮者五万，平安率马步六万护之，结为方阵，负粮者居中，去其营二十里。上命虎贲士万人绝贼壁，间遮贼援，命汉王伏马步数万林间，俟贼战疲，突出击之。上亲率大军往逆之，贼众来接战，以骑兵夹击之，左右驰射，矢注如雨，贼人马辟易。纵步军横贯其阵，断而为两，运粮者皆弃而走，贼阵大乱，斩首万余级，乘胜追击，杀死并降者复万余人，尽获其粮饷军资器械。何福等出壁来援，虎贲士与战，稍引却，汉王率众突击之，上还兵掩击其后，贼腹背受敌，力不能支，遂大败，俘斩无算，获马伍千余匹。何福等以余众走入营，塞壁坚守。是夜，谋为遁计，上见其塞垒门，语诸将曰：「贼塞门者何也？」诸将曰：「固守以待援也。」上曰：「不然，贼欲凿壁多危突门，夜坠之而出，冲劫我营而遁，须慎防之。」已而获贼谍者，言果如上所料，严兵待之，贼不敢出。庚辰，先是，何福等与我事相对，深沟高垒，欲运粮实其中，为持久计。至是军败，粮食不给，军心离散，乃下令期明旦闻炮声三震，即突围出走，约聚于淮河就粮。辛巳，上以大军攻其壁，令汉王率诸将先登，军士闻之，即蚁附而上，我军三震炮，贼众误为己炮，急趋门走，门塞不得出，营中纷扰，人马悉从壁上乱投而下，须臾濠堑皆平，遂破其营。生擒贼将左副总兵都督陈晖、右副总兵都督平安、右参将都督马溥、都督徐真、都指挥孙成等三十七员，内官四员，礼部侍郎陈性善、大理寺丞彭与明，钦天监副刘伯完、指挥王贵等一百五十员，获马二万余匹，降者无算，尽散遣之，皆欢声动地曰：「太平太平，吾属自此获安矣！」何福单骑脱走。初，破贼壁，上屡传令不许杀人，杀人者就令偿命，由是将土不敢妄杀。壬子，遣都指挥费献等送陈晖等回北平。 
　　五月癸未朔。　己丑，大军至泗州，指挥周璟初等率众以城来降，上问景初曰：「未攻城而先降，何也？」景初曰：「此有僧伽神最灵，臣等祷于僧伽神曰：『降与守孰吉？』夜梦僧伽神告臣曰：『兵临城，速降则吉，不降凶。』是以即降。上曰：「人心之灵，妙于万物，尔先觉，故神亦告。」升景初等爵各有差。是日，上谒祖陵，涕泣曰：「横罹残祸，几不能见陵寝。荷祖宗神灵，相佑予躬，今日得拜陵下，霜露久违，益增感怆。」时父老诣军门来见，赐以牛酒钞，慰劳而遣之。 
　　辛卯，贼将盛庸领马步数万，战舰千艘，列于淮河南岸，我军列于北岸，与贼相对。上命军士舣舟缚筏，扬旗鼓噪，指麾若将渡河。贼彷徨■〈戚〉蹜，手足无措。上命丘福、朱能、狗儿等将骁骑数百人，西行二十里，泛小舟潜济。贼初不觉，渐近贼营，遂举炮。贼惊动，福等率众径突其阵，贼众投戈弃甲而走。盛庸股战不能上马，舍骑而趋，足不成步，几为我军所擒。其下掖而登舟，遂单舸脱走。乃尽获其战舰，济师，驻于南岸。是日克盱眙。 
　　癸巳，上召诸将图所向，或曰：「先取凰阳，则彼援兵路绝，遣师径趋滁州，以取和州，集船渡江，别遣一军，西捣庐州，直出安庆，则长江之险已为我有。」或曰：「先取淮安为根本，次下通、泰、高邮，以迄真、扬，得此可以渡江，无后顾之虞。」上曰：「凤阳虽当冲要，其楼橹坚完，所守既固，非攻不下。然皇陵所在，大军屯驻，恐震惊陵寝。淮安高城深池，积粟既富，人马尚多，攻之不下，旷日持久，力屈威挫，援兵四集，非我之利。今乘势鼓行，直趋扬州，径指仪真，两城单弱，可招而下。既得真、扬，则淮安、凤阳人心自懈，我耀兵江上，聚舟渡江，东取镇江，连收常州，并举苏、松以及江浙，西下太平，抚定池州，迤于安庆，则江上孤城，粮断援绝，岂能独守？必有内变，吾于此时索取奸恶，事穷势迫，无能复匿之者，必有缚献军门者矣， （「必有缚献军门者矣」，原无「者矣」，据明天一阁抄本补。） 吾得之而甘心焉，以报父皇之雠，雪围逼之耻，保社稷于几危，拔诸王于困苦，可指日收効。如诸公言，是或一道，未免迂远。」诸将稽首顿服。 
　　乙亥，遣都指挥吴玉招谕扬州。先是，扬州卫指挥王礼闻大军将至，议欲举城来降，镇守指挥崇刚、御史王彬执王礼等系狱。至是，吴玉来招谕，礼弟王宗与千户徐政、张胜率舍人吴麟等数十人出王礼等于狱，执指挥崇刚、御史王彬，开门出降。　庚子，大军至天长，王礼等缚崇刚、王彬赴军门来见，上曰：「尔等心怀忠义，执缚奸党。全城来降，尔意既厚，吾报尔亦必不薄。」上至扬州，升王礼等为都指挥同知，其余秩有差。遂命王礼同都指挥吴庸等率马步数百人谕下高邮、通、泰诸城，并集舟以备渡江。　壬寅，高邮等指挥王杰等率众来降，升杰等为都指挥同知，余以差受秩。 
　　上振旅江北，时诸奸恶皆求出城，谋为苟活计，都城空虚，上下震悚。允炆乃下罪己之诏，遣人四出征兵。苏州知府姚善献言云：「有蕴文武才略可济急危者，置之散地不用，今事势狼狈，宜速招之。」问其人为谁，不言其名。再三询之，乃曰：「黄子澄也。」议将召用，方孝孺从中沮之。既而复召，久不见至。方孝孺憾曰：「宋齐丘何不来耶？」其意指黄子澄也。方孝孺乃谋曰：「事已急矣，可用计使缓之。曷遣人许以割地，少延数日，我倚长江之险，舟楫非北军所长，速往东南召募壮丁，决战江上，胜败未可知。」允炆善其言，乃遣庆成郡主渡江至军， （「乃遣庆城郡主渡江至军」，原无「军」字，「成」原作「城」，据明天一阁抄本补、改。） 上见郡主恸哭曰：「父皇陵土未干，我兄弟已见残灭，忍心如此，其何以堪？我不图更有今日， （「我不图更有今日」，「不」原作「初」，据明天一阁抄本改。） 今与郡主相见，有如再世。」郡主闻上言，泣下沾襟，悲不能止。上问：「周、齐二王安在？」郡主言：「前蒙遣书欲复各王爵，周王方得召还，但未复王爵，仍拘之。」上曰：「荼毒我兄弟至此极耶！」言讫，益歔欷不胜。郡主徐以割地讲和为请，上曰：「吾受命皇考，封建茅土，且不能保，割地岂其本心哉？此奸恶缪计，欲以见欺，焉可为信？我此行在诛奸恶，以清朝廷，奠安社稷，保全骨肉，事已，欲得故封幸矣，余非所望也。」郡主语塞，乃劳遣其还，上谓郡主曰：「好语诸弟妹，久不相见，欲得少叙天伦之乐，未知能如所愿否？幸自爱。」时方孝孺延颈以望。谓其计必行。及郡主归云不从， （「云不从」，原无「云」字，据明天一阁抄本补。） 乃失色。人问其计安出，扬大言曰：「长江可当十万兵，江北船已遣人尽烧之矣。北来军士，岂能飞渡？况天气蒸热，易以染疾，不十日，彼自退。若渡，祇送死耳，何足以当我舟师。」其言缪妄，识者笑之。 
　　六月癸丑朔，都指挥吴庸等集高邮、通、泰船于瓜州。甲寅，上祭大江之神，祝曰：「予为奸恶所迫，不得已起兵御祸，誓欲清君侧之恶，以安宗社。予有厌于神者，使不得渡此江，神鉴孔迩，昭格予言。」　乙卯，誓于众曰：「羣奸构乱，祸我家邦，扇毒逞凶，肆兵无已。予用兵御难，以安宗社，尔有众克协一心，奋忠鼓勇，摧坚陷阵，斩将搴旗，身当矢石，万死一生，于今数年，茂功垂集，在戮力渡江，剪除奸恶，惟虑尔众，罔畏厥终，偾厥成功。夫天下者，我皇考之天下，民者皇考之赤子，顺承天休，惟在安辑。渡江入京，秋毫毋犯，违予言者，军法从事。于乎！惟命无常，克敬其常，尔惟懋敬，乃永无咎。」先是，贼将盛庸驻军于高资港，缘江上下二百余里，尽列海船严备。至是，上率师渡江，舳舻相接，旌旗蔽空，戈矛曜日，金鼓震地，微风飘扬，长江不波，乘潮而渡，若履平地。缘江备御海船军士，遥望皆惊愕不敢动。渐近岸，盛庸整阵以待，上麾前锋鼓噪先登，继以精骑数百直冲盛庸军， （「继以精骑数百直冲盛庸军」，「继以」原作「先」，据明天一阁抄本改。） 贼众震慑，奔溃上山，弃戈甲而走，追奔数十里，斩首数百余级，盛庸单骑遁，海船将士皆解甲释冑来降，人升二级。 
　　戊午，诸将言欲径薄都城，上曰：「镇江为咽喉之地，若城守不下，往来非便，譬之人患疥癣，虽不致伤生，终亦为梗。先取镇江，断其右臂，则彼势危矣。」众唯唯。上令所降海船皆悬黄旗于上，往来江中，镇江城上遥见旗帜皆变，惊曰：「缘江海船已降。」于是指挥童俊等率众来降，升俊为都指挥佥事，其余降者俱升一级。庚子，大军驻龙潭。上顾望钟山，怆然下泪，诸将请曰：「今祸难垂定，何以悲为？」上曰：「吾异日渡江入京，既见吾亲。比为奸恶所祸，不渡此江数年，今至此，吾亲安在？钟山孝陵在焉，瞻望云霄，有怀考妣，是以悲耳。」诸将闻上言，皆感泣数行泪下。 
　　辛酉，允炆知缘江海船皆已降，又闻镇江降，忧郁不胜，徘徊于殿廷之门。方孝孺称疾不起，遣人强之问以计，孝孺曰：「今城中尚有胜兵二十万，城高池深，粮食充足，尽撤城外民舍，驱民入城，足以为守，城外积木，悉运入城。」允炆从其计，乃役军民商贾及诸色人匠，日夜拆屋运木， （「日夜拆屋运木」，原无「屋」字，据明天一阁抄本补。） 盛暑饥渴，死者相枕籍，劳苦不胜，嗟怨之声盈路，咸引领以望上至，曰：「何不速来，以解我劳苦。」城外积木既多，疲于搬运，纵火焚之，连日不息。先是，城崩，役军夫修筑，将成，而他处复崩，连连不已。军民运砖土，累月不得休息，怨曰：「此去不远，何不便来？来则有此而登，我即解散，胡使我劳苦至此极耶？更迟来数日，我皆为鬼矣。」民之望上以解倒悬，甚于饥渴。 
　　方孝孺复言：「前遣郡主未能办事，今以诸王分守城门，遣曹国公、茹尚书、王都督往龙潭，仍以割地讲和为辞。以觇其虚实，且待援兵至，选精锐数万，内外夹击，决死一战，可以成功。设有不利，即轻舸走蜀，收集士马，以为后举。」允炆然其计，乃遣李景隆、茹常、王佐至军门。李景隆等见上俯伏，汗流侠背，不敢仰视。上曰：「勤劳公等至此，雅意良厚。」李景隆等再三叩头，不能发一语。久则以割地讲和为请，上叹曰：「公等今为说客耶？始者未有衅隙，欲屠灭诸王，加我大罪，遂削除名爵，贬为庶人，以兵围逼，云以大义灭亲，必欲绝我宗祀，今日救亡不暇，何用割地为？况割地无名，我皇考定天下，一以传于子孙万世，畴敢分之？裂土割地，此亡国之绪耶，孰主张是，其罪当诛。今来为安社稷，保骨肉，复父皇之雠，能悉缚奸恶，付诸法司，使得数其罪而诛之，以谢孝陵，释天人之怒，整肃朝纲，徐听指挥，俾回故疆，实出望外，岂可以土地见啖也。 （「岂可以土地见啖也」，「啖」原作「陷」，据明天一阁抄本改。） 我不即入城者，正为此耳。」乃遣李景隆等归。李景隆见允炆，以上语对，允炆曰：「不欲割地，计将安出？」李景隆曰：「必得所罪者，然后可以退师。」乃令李景隆再出城，且言：「有罪者俱窜逐，今无在城，请退师，后执来献。」用是往返以稽其事。李景隆等不敢出，请拘留京诸王偕行。 
　　癸酉，诸王来见，上怆然曰：「吾为奸恶所逼，危如累卵，今幸见骨肉，奸臣谋为不轨，欲次第见倾，若落彀中，则覆诸弟如巢鷇耳。」诸王曰：「我等拘来在京，栗栗度日，举动得罪，幸大兄至此，宗社之灵也，我等可以少宽矣。」乃宴劳遣归。诸王归城，允炆知事急，乃骂诸奸恶曰：「事由汝辈而起，今皆弃我而去，卖我者汝辈！」惟长吁而已。 
　　甲子。上下令禁戢军士，破城之日，不许侵掠，乃徧揭榜， （「乃徧揭榜」，「乃」原作「仍」，据明天一阁抄本改。） 安抚军民。时方孝孺建议坚守不出，遣间谍赍蜡丸四出促援兵，皆为我游骑所获。乙丑，克金川门，按兵而入，城中肃然，秋毫无犯，市不易肆，民皆安堵。上虑允炆害及周、齐二王，各遣骑兵千余驰往卫之。周王初不知为大军，仓卒惶怖，已而知上遣人救之，乃喜曰：「我得生矣。」遂来见上，大哭，上亦哭，道傍观者，怆然下泪。周王曰：「奸恶屠戮我兄弟，赖大兄救我更生，今日相见，真再生也。」言讫，复痛哭不止。上慰止之，与周王并辔至金川门下马，握手相劳苦。上曰：「身遭危祸，无所容生，数年亲当矢石，濒于万死，不图重见骨肉，今与贤弟相见，皆赖天地神明，宗庙社稷，父皇母后阴翼默相，乃得至此。」周王曰：「天生大兄，戡定祸乱，以安社稷，保全骨肉。不然，则皆落奸恶之手矣。」诸王及文武羣臣父老人等皆来朝。允炆欲出迎，左右悉散，惟内使数人而已，乃叹曰：「何面目复相见耶？」遂阖宫自焚。上见宫中烟起，急遣中使往救，至已死矣。出其尸于火中，上叹曰：「小子无知，乃至此乎？」 
　　时有执方孝孺来献，上指烟焰处谓方孝孺曰：「今日使幼君自焚者，皆汝辈所为也，汝死有余辜。」方孝孺稽首折哀乞怜，遂命收之。上慰遣周王归第，分命诸将守城及皇城。是日驻营龙江，乃遣人布告天下。各据召募壮丁，闻上已克京师，皆解散。及有啸聚欲为乱者，敛戢曰：「真主已出，毋徒取灭亡耳。」 
　　上谕京师文武臣民曰：「我皇考封建诸子，巩固邦家于万年，罔有攸斁。予奉守北藩，祗慎厥职，毋敢或怠。不图幼主昏愦，奸臣窃柄，残害骨肉，煽祸兴兵，虐戾下民，逼迫予躬，以危社稷。予不得已，以兵拯难，剪除奸凶，以宁家国。师入京城，有罪者予不敢赦，无罪者予不敢诛，恭顺上天，以行吊伐。或有小人乘间生事，擅作威福，刼夺财货，快骋私愤，虐及无辜，必杀无赦。于戏！兵以定乱安民，岂敢扰之哉？告尔有众，体予至怀。」时卒有取民履者，即斩以狥。上用兵号令严明，信赏必罚，分合应变，机智如神，临敌对阵，意思闲逸，从容自如，及至决战，气勇兼溢。然不避勤劳，与士卒同甘苦，每食，士未食不先食，遇渴，士未饮不先饮。大战数十，小战无算，必先陷阵，未尝被创。自大将而下及于旗校，悉识其能否勇怯，临阵指使，各尽其用。有先退者，辄呼其姓名，以故人人争先， （「以故人人争先」，原少一「人」字，据明天一阁抄本补。） 不敢后。俘获敌将，置于左右，任之不疑，人心悦感，皆欲奋力自効。凡经营谋画，咸出上心，至于攻城略地，指授诸将成算，从上所言，无不获胜。苟有作聪明自用者，必无所成。然后叹上之神算无遗策也。故能以少胜众，不四载之间，扫除奸恶，内平祸难，奠安宗社，成克复之功。 
　　丙寅，诸王及文武羣臣请上尊号，上曰：「予始逼于难，誓救祸除奸，以安天下，为伊周之勋，不意孺子无知，自底亡灭。今奉承洪基，当择有才德者，顾予菲薄，岂堪负荷？」诸王及文武羣臣咸叩头苦请曰：「天生圣人为社稷生民主， （「天生圣人为社稷生民主」，「主」原作「者」，据明天一阁抄本改。） 今天下者太祖之天下， （「今天下者太祖之天下」，原无「今」字，据明天一阁抄本补。） 生民者太祖之生民，天位岂可一日而虚？生民岂可一日无主？况国有长君，社稷之福。殿下为太祖嫡嗣，德冠羣伦，功施于内，威被四海，宜居天位，使太祖万世之洪基，永有所托，生民永有所赖，不宜固让，以孤天人之心。」上不许。 
　　丁卯，　诸将上表劝进曰：「臣闻鉏奸去恶，式扬神明之谋；附翼攀鳞，蚤际风云之会。功光前烈，德冠中兴。　恭惟殿下文明武英，宽裕仁孝，为太祖之嫡嗣，实国家之长君，天生不世之资，民仰太平之主。 （「民仰太平之主」，「主」下原有一「时」，据明天一阁抄本删。） 曩奸恶逞毒肆凶，祸既覃于宗藩，几欲倾于社稷，集天下之兵以相围逼，使国中之众不能逃生。乃赫怒而提一旅之师，遂呼吸而定九州岛之地，战必胜，攻必取，实由天命之有归；绥斯来，动斯和，爰见人心之所在。今内难已平之日，正万方欣戴之时，宜登宸极之尊，以慰臣民之望。臣等忝随行阵，仰仗威灵，素无远大之谋，窃効分毫之力，虽不敢冀云台之图像，实欲慕竹帛之垂名，谨奉表以闻。」上不允。 
　　戊辰，　诸王上表劝进曰： 
　　天眷圣明，宏开景运，羣奸既去，宗社永安。恭惟大兄殿下龙凤之姿，天日之表，祯祥昭应于图书；尧舜之德，汤武之仁，勋业夙彰于海宇。迩者憸邪构祸，毒害宗亲，谋动干戈，几危社稷。乃遵承于祖训，聿奉行于天诛。赫一怒而安斯民，备文王礼义之勇；不四载而复帝业，经世祖中兴之功。武以剪戢，克全皇考之天下；文以经纬，聿明洪武之典章。实天命之所归，岂人力之能强？愿俯狥于众志，庶永绍于洪基。惟我诸弟，谊重天伦，情深手足，荷蒙拯溺，得遂生全。祗迓龙舆，蚤正天位，庶皇考之天下永有所托，四海之赤子永有所归，幸鉴微忱，毋频谦让。无任激切之至，谨奉表以闻。 
　　上不允所请。是日，文武羣臣复请上尊号。上曰：「昔元运衰微，四海鼎沸，强弱相噬，百姓无主。天命我皇考平定天下，以安生民，勤苦艰难，创造洪基，封建子孙，维持万世。岂意弃臣民之日，体犹未冷，而奸邪鞠凶，祸起不测，图灭诸王，以危社稷。予以病驱，志耗力疲，惟欲高枕，以终余年。奸邪一旦起兵见图，令人震慑，不知所为。羣臣告予曰：『太祖皇帝创业艰难，陵土未干，而诸王见灭，宁能束手受戮，以弃我社稷乎？』予佛徨无措，顾望求生，而天下之兵日集见逼，形势之危，犹侧立于千仞悬崖之上，而推使其下也，可为悚惧。勤苦百战，出万死一生，志清奸恶，以匡幼冲，其乃殄绝于今， （「其乃殄绝于今」，原无「其」字，据明天一阁抄本补。） 遂自焚殒。羣臣劝予即位，予思天位惟艰，有如幼冲，弗克负荷，几坠丕图，非虚为谦让， （「非虚为谦让」，原无「让」字，据明天一阁抄本补。） 诚思皇考创业艰难，欲推择诸王有才德可以奉承宗庙者立之，主宰得人，天下之福，予虽北面，且无忧矣。」羣臣稽首固请曰：「殿下德为圣人，位居嫡长，当承洪基，以安四海，虽谦德有光，复谁与让？且天命所锺，孰得而辞？殿下宜蚤践大位，使民臣有所依凭，毋逊硕肤，以虚天下之望。」上固辞，不允。 
　　己巳，上谒孝陵，欷歔感慕，悲不能止。礼毕，揽辔回营，诸王及文武羣臣备法驾，奉宝玺迎上于道， （「奉宝玺迎上于道」，原缺「上于」二字，据明天一阁抄本补。） 遮上马不得行，上辞让者再三，诸王及文武羣臣跽拜拥上登辇，上曰：「诸王羣臣以为奉宗庙宜莫如予，然宗庙事重，予不足称，今为众心所戴，予辞弗获，用循众志。」遂诣奉天殿，即皇帝位。诸王暨文武羣臣上表称贺。是日，京师人民欢声动地。初，允炆起兵时，有道士谣于途曰：「莫逐燕，逐燕日高飞，高飞上帝畿。」 （「高飞上帝畿」，原无「高飞」二字，据明天一阁抄本补。） 已忽不见，人不知其所谓。至是上即位，方知其言验云。 
　　壬申，命有司备礼葬允炆，上辍正朝三日。 
　　甲戌，上谕羣臣曰：「我皇考建造洪基，垂法万世，为子孙计，思虑至周。不意幼冲信任奸回，悉更旧制，使天下臣民无所遵守。予荷天地庇佑，皇考休荫，统承天位，恪守成宪，凡皇考法制为所更改者，悉复其旧。尔羣臣尚竭乃心力，弼予于治。且人之才识，所至不同，或长于此而短于彼，苟于事或有误失，则明以告予，予不汝责。若隐而不言，日久觉露，情同欺罔，法则难容。夫慎终必先谨始，省己在于存诚，始终靡愆，咎何由至。每观前代君臣不谨于始，鲜克有终。予念君臣一体，故披露赤心，叮咛告戒，尔等其钦承予意。 
　　乙亥，各处守城及有司次第来朝。 
　　丁丑，执奸恶齐泰、黄子澄、方孝孺等至阙下，上数其罪，咸伏其辜，磔戮于市。 
　　上得羣臣所上允炆谋策，即命焚之。有请上观者，上曰：「一时之言，不必观。」复有言：「允炆所用之人，悉宜屏斥。」上曰：「此皆我皇考数十年作养人材，岂二三载所造就？」言者又曰：「虽仍其官，不宜置之要地。」上曰：「治天下者必资贤才，天之生才以为世用，凡有才能者，随器任使，共理天工，乌得而弃之？」 （自「丁丑」至「乌得而弃之」两段原在「甲戌」条前，据明天一阁抄本改在「乙亥」条下。） 
　　七月壬午朔，有事于南郊。大赦。改元，以明年为永乐元年。 

