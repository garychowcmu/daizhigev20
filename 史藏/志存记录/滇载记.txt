　滇载记　　明 杨慎 

　　滇域末通中国之先，有低牟苴者，居永昌哀牢之山麓（今金齿地）。有妇曰沙壹，浣絮水中，触沈木，若有感，是生九男，曰九隆族。种类滋长，支裔蔓衍，窃据土地，散居溪谷，分为九十九部。其渠酋有六，各号为诏，夷语谓诏为王。其一曰蒙舍诏（今蒙化府），其二曰浪施诏（今浪穹县），其三曰邓脸诏（今邓川州），其四曰施浪诏（今浪穹县蒙和次之地），其五曰摩紫诏（今丽江府），其六曰蒙雟诏（今建昌）。兵将不能相君长。至汉，有仁果时，九隆八族之四世孙也，强大，居昆弥川今白崖定西（岭）。传十七世，至龙祐那，当蜀汉建兴三年，诸葛武侯南征雍闿，师次白崖川，获闿斩之，封龙祐那为酋长，赐姓张氏，割永昌益州地，置云南郡于白崖。诸夷慕武侯之德，渐去山林，徙居平地，建城邑，务农桑。诸部于是始有姓氏。龙祐那之十六世孙，曰张乐进，求逊位于蒙氏。考其时，盖唐世也。张氏或称昆弥国，或称白国，或称建宁国，其年系莫可推详。 

　　蒙氏始兴，曰细奴罗，九隆五族，牟苴■〈艹马〉之三十六世孙也。耕于巍山之麓。数有神异，孳牧繁息，部众日盛，代张氏立国号曰封民。蒙氏伪称南诏，实唐贞观三年也。迁居珑玗图山（今蒙化）。及高宗时，遣子入侍，朝命授细奴罗以巍州刺史。死，伪谥高祖，又称奇王。子罗晟嗣。 

　　罗晟攒立，当高宗上元元年。至睿宗景云中，姚州蛮先附吐蕃。御史李知古请兵击降之，筑城置州县，重税赋。因诛其豪雟，掠其子女为奴婢。群蛮怨怒，引吐蕃攻知古，杀之。于是，姚雟路绝。晟犹奉唐正朔。死伪谥世宗，子晟罗皮嗣。 

　　晟罗皮之立，当玄宗先天元年。立孔子庙于国中，死谥威成王，子皮罗阁嗣。 

　　皮罗阁之立，当玄宗开元十六年，受唐册封，为云南王，赐名归义。于是，南诏浸强大，而五诏微弱。皮罗阁因仲夏二十五日，祭先之期，建松明为楼，以会五诏，宴醉后，罗阁佯下楼，击鼓举火焚楼，五诏遂灭。阁赂剑南节度使，求合五诏为一，朝廷许之。于是，尽有云南之地。因破吐蕃，卒为边患，不可复制。既并五诏，乃卜太和形胜，左洱水，右苍山，山海之交，结于子午，遂筑太和城。自蒙舍徙居之，立上下二关，曰龙首，曰龙尾，连陷辽川、永昌、石鼓沙，追赕龙，佉赕后。遣其孙凤伽异入朝，唐授鸿胪少卿，妻以宗女，赐乐一部，南诏于是始有中国之乐。死，子阁罗凤嗣。 

　　阁罗凤之立，以天宝八年故事。酋长蠲都督偕妻子行，凤挈家至云南。太守张乾拖皆私之，复多征求，凤怒，反攻云南，杀乾拖，取夷州三十二，陷雟州，获唐西泸令郑回，拜清平官（即其国承相也）。天宝十年夏四月庚寅，剑南节度使鲜于仲通，将命致讨，凤伽异及段俭魏，逆战于西洱河，唐兵死者六万人，仲通仅以身免。封俭魏为清平，赐名段忠国，以旌之，遂臣于吐蕃，封之为东帝，刻碑国门之外，明叛唐非得已也。俭国号曰大蒙，始建年号曰赞普钟。十三年，剑南留后李宓，将兵击之，为蒙氏所诱，全军没焉。唐益发兵，竟不能克，前后死者二十万人。南诏自是始于中国隔绝矣。代宗大历十四年死。伪谥神武，子凤伽异未嗣而死，孙异牟寻立（僭改元赞普钟七，长寿十一）。 

　　异牟寻以唐代宗大历十四年嗣立，有智数，善抚众，居史城（史城，今喜州也），连兵吐蕃入寇。唐神策都将李晟，击破之，异牟寻惧，改城牟■〈贝佥〉苴咩（今大理），改国号曰大理，自称曰日东王，僭封五岳四渎，并立祠，三皇庙，春秋致祭。以国界内点苍山为中岳，东川界江云露松外龙山为东岳（在今禄劝州，一名绛云露山，一名云龙山，有十二峰皆峭拔，其山有共命鸟冗），银生部日界蒙乐山为南岳（在今乐甸，又名无量山，其山千仞，有一殿，摇摇柱自空中来，天帝取天女处），永昌腾越界高黎共山为西岳（在今腾冲。一名昆仑隅，东临浓江，西临龙川，左右有平川，名鸟穹甸。草卉贯四叙不凋，瘴气最恶。冬雪，至春方融。夏秋，雾甸炎炽，商贾愁怨，为之谣曰：“冬时欲归来，高黎其上雪。夏秋欲归来，无柰穹甸热。春时欲归来，囊中资粮绝。”），丽江界玉龙山为北岳（在今丽江，一名耸雪山，其山九峰，雪贯四时，玉立万仞，千里望之，若在咫尺，与蜀松州诸山相接也）。以黑惠江、澜沧江，潞江、丽江为四渎。接点苍之颠，添洱河之永，立官号曰九爽三。托其地，东至于铜柱铁桥、蟠桃玉榆，东南至于交阯，南至于骠国水落山，西至于太石，西北至于吐蕃，北至于神川，东北至于黔巫，八方之地属以八演，从中国教令，都曰苴咩，别都曰善阐，皆中国降人为之经画也。德宗贞元三年，郑回说以大义，令复归唐，异牟寻然之。会西川节度使韦皋招抚群蛮，寻因求内附，而犹结好吐蕃，皋乃为书遗寻，叙其归化之诚，转至吐蕃，吐蕃疑之，异牟寻归附之志益坚。九年，上表请绝吐蕃，复臣于唐。十年，自将数万人袭吐蕃，大破之，遣其弟献图纳贡，及吐蕃所颁金印，请复号南诏。唐以其功，遣使册之，赐银窠、黄金印，王北面跪受之。宴使者，出玄宗所赐器物，指老笛工、歌女曰：“皇帝所赐龟兹，惟二人在耳。”使者曰：“南诏当深思祖考，子孙勿替，尽忠皇唐。”对曰：“敢不敬使者之命！”死伪谥孝恒，改元二（见龙、上元），子寻阁劝嗣。 

　　寻阁劝以唐德宗贞元十五年立。死，子劝龙晟立（伪谥孝文，改元应道）。 

　　劝龙晟以唐永贞元年立，淫虐不道，其臣嵯颠杀之，而立其弟劝利晟。谥曰幽，改元龙兴。 
　　劝利晟以唐宪宗元和元年立。死，伪谥靖王，子晟丰祐立，改元全义。 

　　晟丰祐以穆宗长庆四年立。趣敢善用其下。文宗太和三年，西川节度使杜元颖，不恤士卒，有流入蛮境者，蛮衣食之。由是，尽得蜀之虚实。与其臣嵯颠，遂谋入寇。以蜀卒为乡道，袭陷邛、戎、雟三州，引兵径入成都，取诸经籍，大掠子女工技数万人，及珍货而还。南诏工技、文织自是与中国将矣。丰祐乃遣使上表请罪元颖，朝廷以李德裕代之。德裕保障有方，索南诏所掠百姓，得四千人。丰祐死。伪谥昭成，子世隆立，改元二，保和、天启。 

　　世隆之立，以唐武宗会昌十三年。初韦皋开蜀，清溪道以通群蛮入贡，又选子弟聚之成都，教之书数以羁縻之，而军府不时给其饩须，南诏因是不肯入贡。及世隆立，朝廷以其名同玄宗讳，不行册礼，谕令更名谢恩，然后遣使，会世隆寇雟州事，遂寝。世隆乃僭称皇帝。懿宗咸通三年，西寇安南。四年，寇交阯，杀虏几十五万人，留兵二万，使其将杨思缙据之，谿泂夷獠皆降。五年，寇邕州，败还。七年，节度使高骈大破之，复定交阯。十年，世隆倾国入寇，陷犍为、及黎、雅、嘉三州。十一年，进攻成都，不克，引还。僖宗乾符元年，复寇西川，陷黎州，入寇邛崃关，胜负不常。二年，攻雅州，闻高骈改西川，遣使请和。骈发兵追至大渡河，杀获甚众，擒其酋长数十人。四年，复寇越雟，死于景净寺。自世隆嗣立以来，为边患殆二十年，中国为之虚耗，而其国亦弊。伪谥景庄皇帝，子隆舜嗣，改元建极。 

　　隆舜（《通鉴》作“芷”，误也。南诏名，皆父子相承，世隆之子曰隆舜，近是）之立，以僖宗乾符四年。性好畋猎酣宴，委国事于其臣。是岁请和，许之。又迭请和亲。广明元年，遣宗正少卿李龟年充使。中和元年，上表款附。三年，以宗室女妻之。后内嬖失道，为竖臣杨登所弑。伪谥宣武，子舜化真嗣，改元二，贞明、嵯耶。 

　　舜化真之立，以唐昭宗乾宁四年。改元中兴。上书于唐，唐欲报以诏，王建言小夷不足辱诏书，臣在西南，彼何敢犯塞，从之。立四年，其臣郑买嗣夺之，而灭其国，追谥孝哀。蒙氏自细奴罗至舜化真十有三世，立三百十年，而为郑氏。 

　　郑买嗣本唐郑回之后，世为蒙氏清平。唐昭宗光化五年，既灭蒙氏，而自立，改国号曰大长和，改元曰安国。死，伪谥德桓，子旻嗣立。攻蜀黎州。王建发兵大破之，俘斩数万级，溺死数万人。求婚于南汉，汉主以会城公主妻之。改元五，曰始元、曰天瑞景星、曰安和、曰贞祐、曰初历。死，伪谥肃文，子隆亶嗣立，改元天应。未几，为东川节度使杨于真所杀。郑氏三传，历年二十有六，而为赵氏。 

　　赵氏名善政，为封氏清平。杨于真既杀灭郑氏，遂拔善政而立之。后唐明宗之天成三年也。改国号曰大天兴。立仅十月，于真又夺之，而为杨氏。 

　　杨氏名于真，既夺赵氏而有蒙国，改国号曰大义宁，改元曰尊圣。贪虐无道，中外咸怨。通海节度使段思平，兴师问罪，于真不能御，走死。杨氏立仅二年，而段氏兴焉。 

　　段氏之先，武威郡人。有名俭魏者，佐蒙氏有功，赐名忠国，暹清平宫。六传而生思平，思平生有异兆。杨于真忌之，使人索捕。思平逃匿，得奇戟于品甸波大村，又得神骥于叶镜湖（在云南县正南人波铺是也）。饥摘野桃，削之，核肤有文曰：“青昔。”思平折之曰：“青乃十二月，昔乃二十一日。今杨氏政乱，吾当以是日举义乎？”遂借兵东方，黑爨、松爨三十七部皆助之。众至河尾。是夕，思平梦人斩其首，又梦玉瓶耳缺，又梦镜破，惧不敢进兵，其军师董迦罗曰：“三梦皆吉兆也。公为大夫，夫去首，为天，天子兆也。玉瓶去耳为王，王者兆也。镜中有影，如人有敌，镜破则无影，无影则无敌矣。三梦皆吉兆也。”思平乃决。明旦引兵欲渡，莫知所从，见江尾一妇被璎而浣者，指曰：“人从我江尾，马从三沙矣。尔国名大理。”从之得济。既逐杨氏而有蒙国，遂改国号曰大理，改元曰文德。时后晋天福二年也。死，伪谥太祖，传子思英，立未几，死，伪谥文经武皇帝。国人立其叔思良。思良以后晋开运三年，改元至治。死，伪谥，传子思聪。 

　　思聪以后周广顺三年立，改元三，曰明德、广德、圣德。死伪谥，传于素顺（素顺于思聪未知何属也）。 

　　素顺以宋太祖建隆四年立。时王全斌既平蜀，欲因兵威取滇以图进于上，太祖鉴唐之祸基于南诏，以王斧画大渡河曰：“此外非吾有也。”由是，云南三百年不通中国，段氏得以睨临僰爨以长世焉。素顺十七年，改元明正。死，伪谥应道皇帝，传子素英。 

　　素英以宋太祖雍熙二年立，改元五，曰广明、明应、明圣、明德、明治。死伪谥昭明，传于素廉。 

　　素廉以宋真宗祥符二年立，改元二，曰明启、乾兴。死伪谥敬明，传于素隆。 

　　素隆以宋天禧二年立，改元曰明通、天圣，避位为僧。死，伪谥秉义，传于素贞。 

　　素贞以宋仁宗天圣四年立，改元正治。死，伪谥圣德，传于素兴。 

　　素兴以宋庆历元年立，改元二，圣明、天明。以无道，国人废之，而立思廉。 

　　思廉以宋庆历四年立。皇祐中，广西侬智高掠广州，败走大理。狄青募死士使大理求之。会智高已死于大理，函其首至京师。段氏至是，始闻名于中国。思廉立三十一年，改元四，曰保安、政安、政德。死，伪谥世宗，传子连义。 

　　连义以宋熙宁八年立，改元二，曰上德、广安，为其臣杨义贞所杀。杨义贞篡立，自号广安皇帝，凡四年。段氏臣岳侯高智升，遣子升太，起东方兵讨灭之，而立段寿辉（寿辉，连义之从子）。寿辉立二年，改元曰上明，传于正明。 

　　正明以宋元丰五年立，改元三，曰保立、建安、天祐。避位为僧。时国人皆归心高氏，遂奉高升太为主，而段氏中绝。 

　　高昇太有功段氏，为国人所立，以宋哲宗之元符二年立。改国号曰大中国，改元上治。临终，属其子太明曰：“段氏不振，国人推我，我不得已从之。今其子已长，可还其故物。尔后人勿效尤也。”太明遵其遗言，求段氏余子正淳立之，而段氏复兴，号曰后理国。高氏世相之，赏罚政令皆由之，国人称为高国主。波斯、昆仑诸国，来贡大理者，皆先谒相国焉。 

　　正淳复国，改元天授。以高太明为相，高太连为栅主。遣太连朝宋，求经籍，得六十九家。立十三年，再改元曰开明、文安。避位为僧。传子正严。死，伪谥中宗。 

　　正严以宋徽宗大观二年立，四十年，改元四，曰日新、永嘉、保天、广运。避位为僧。传子正兴。死，伪谥宪宗。 

　　正兴以宋高宗绍兴十七年立，改元四：永贞、太宝、龙兴、盛明。避位为僧。传子智兴。死，伪谥景宗。 

　　智兴以宋孝宗乾道八年立，改元五，曰利贞、盛德、嘉会、元亨、安定。死，伪谥宣宗。传子智连。 

　　智连以宋宁宗庆元六年立，改元凤历。死，伪谥享天。传弟智祥。 

　　智祥以宋宁宗开僖元年立，改元天开、仁寿。死，伪谥神宗。传子祥兴。 

　　祥兴以宋理宗嘉熙三年立，改元道隆。甲辰，元兵攻之，高禾逆战，败死。宋遣使祭之。祥兴死，伪谥孝义。传子兴智。 

　　兴智以元宪宗元年立，改元天定。壬子岁，元忽必烈将兵击之，分三道进，自临洮经行山谷二十余里，浮金沙江以革囊济，进薄大理。兴智及高太祥拒战，大败。祥、兴奔善阐。太祥就擒，不屈，斩于五华楼下。时白日当午，忽云起雷震，世祖异之，曰：“忠臣也！”遂虏兴智，灭其国。段氏自思平至兴智，二十二主，历三百五十年。 

　　元既灭段氏而有其地，得五城、八府、蛮郡三十有七，设大理都元帅府，仍录段氏子姓世守其土。赦兴智封为摩诃罗嵯，管领八方。兴智死，元季乱，中原多故，段氏复据之。于是，有十一总管出焉。 

　　一代总管曰信苴段实。元中统二年入觐，世祖嘉之，赐玺书，令总管大理、善阐、会川、建昌、永昌、腾越诸郡，以功累授行省参政。以攻石城、（今曲靖）及仁德府（今寻甸）。功，锡虎符为总管。 

　　二代总管信苴段忠。至元中，随元师伐西林，破会川，通善阐，平休林，武定、缅甸之役皆有功，授金齿宣慰，兼掌军民万户府。 

　　三代总管信苴段庆。元封为宣武将军，妻以公主，入朝归，授云南省参政。 

　　四代总管信苴段正。 

　　五代总管信苴段隆。 

　　六代总管信苴段俊。 

　　七代总管信苴段义。 

　　八代总管信苴段光。时元大德中，中原板荡梁王，以元宗室镇善阐，与段氏分域，构隙。至大二年，梁王大破光兵。光将高蓬守罗那关，梁王密招之，不从，乃赂蓬庖人刺蓬，以其首献梁王，王并庖人戮之。至治元年，王案山产小赤犬，群吠遍野。占云，天狗坠地为赤犬，其下有大军覆境。又时雨铁，民舍、山石皆穿，人物值之多毙。谣俗号曰铁雨。 

　　九代总管段功。初袭爵，为蒙化知府。至正十二年，继立为总管。癸卯，明玉珍自楚入蜀，据之，分兵四掠，号曰红巾。明玉珍自将红巾三万，攻云南。梁王及宪司官皆奔威楚，诸部悉乱。功谋于员外杨渊海，渊海卦之吉，乃进兵至吕阁，败红巾于关滩江，杀获千计。红巾收合余衄，再战，复胜，杀段氏骁酋铁万户。红巾屯古田寺，段氏夕潜火其寺，红巾军乱，死者什七八。又追至回磴关，大败之。红巾大呼之曰：“待明年，来复仇。”时功在战间，得玉珍母寄其子书，云尔征南务得之，不得轻还，军少粮乏，我当添补。杨渊海效其书迹，易之曰：“中国兵来急，尔宜早归。”遂募能入红军营者，有小卒陈惠愿行。玉珍得书，恐国中有变，又新失利，遂急收军。功追之至七星关，又胜之而还。红巾既退，梁王深德段功，以女阿■〈礻盖〉妻之，为之奏，授云南平章。功自是，威望大著于西南。梁王曲意奉之，功恋恋不肯归国。其大理夫人高氏，寄乐府促之归，其词曰：“风卷残云，九霄冉冉。逐龙池无偶，水云一片绿。寂寞倚屏帏，春雨纷纷促蜀锦。半床闲，鸳鸯独自宿。好语我将军，只恐乐极生悲冤鬼哭。”功得书及归，既而复往。其臣杨智、张希乔留之，不听，既至善阐，梁人私语梁王曰：“段平章复来，有吞金马、■〈口燕〉碧鸡之心矣。盍早图之。”梁王始启疑于平章，密召阿■〈礻盖〉主，命之曰：“亲莫若父母，宝莫若社稷。功今志不灭我不已。脱无彼，犹有他平章，不失富贵也。今付汝以孔雀胆一具，乘便可毒殪之。”主潸然不敢受命，夜寂人定，私语平章曰：“我父忌阿奴，愿与阿奴西归。”因出毒具示之，平章曰：“我有功尔家。我趾自蹶伤，尔父尚尝为我■〈重上衣下〉之，尔何造言至此？”三谏之，终不听。明日，邀功东寺演梵，至通济桥，马逸，因令番将格杀之。阿■〈礻盖〉主闻变，失声哭曰：“昨瞑烛下，才讲与阿奴，云南施宗、施秀烟花殒身。今日果然！阿奴虽死，奴不负信黄泉也。”欲自尽，梁王防卫者乃万方。主愁愤作诗曰：“吾家住在雁门深，一片闲云到滇海。心悬明月照青天，青天不语今三载。欲随明月到苍山，悮我一生路■〈重上衣下〉彩（锦被名也）。吐噜吐噜段阿奴（吐噜，可惜也），施宗施秀同奴歹（歹，不好也）。云片波粼不见人，押不芦花颜色改（押不芦，乃北方起死回生草名）。肉屏独坐细思量（肉屏，骆驼背也），西山铁立霜潇洒。”（铁立，松林也）平章从官员外杨渊海，亦题诗粉壁，饮药而卒，诗曰：“半纸功名百战身，不堪今日总红尘。死生自古皆由命，祸福于今岂怨人。蝴蝶梦残滇海月，杜鹃啼破点苍春。哀怜永诀云南土，锦酒休教洒泪频。”梁王哀渊海之名，绻意欲为己用，见诗痛悼之，乃厚恤之，令随平章慧归葬大理。 

　　十代总管信苴段宝，功之子。洪武元年，嗣职。梁王遣矢刺平章，七攻大理，不克，乃讲和，奏升宝为云南左丞。未几，明王珍复侵善阐，梁王遣叔铁木的罕借兵大理，时宝已长，答书云：“杀虎子而还喂其虎母，分狙栗而自诈其狙公。假途灭虢，献璧吞虞。金印玉书，乃为钓鱼之香饵。绣闺淑女，自设掩雉之网罗。况平章既亡，弟兄罄绝，今止遗一獒、一奴，奴再赘华黎氏，獒又可配阿■〈礻盖〉妃，如此事诺，我必借大兵。如其不可，待金马山换作点苍山，昆明池改作西洱河时，来矣。”书后附以诗云：“烽火狼烟信不符，骊山举戏是支吾。平章枉丧红罗帐，员外虚题粉璧图。凤别岐山祥兆隐，麟游郊薮瑞光无。自从界限鸿沟后，成败兴哀不属吾。”梁王见之，恨宝入骨。平章女僧奴志恒不忘复仇，将适建昌阿黎氏出，手刺绣文旗以与宝曰：“我自束发，闻母溺父冤，恨非男子不能报，此旗所以识也。今归夫家，收合东兵，飞檄西洱，汝急应兵会善阐。”又作诗二章，曰：“珊瑚勾我出香闺，蒲目潸然泪湿衣。水鉴银台前长大，金枝玉叶下芳菲，鸟飞兔走频来往，桂馥梅馨不暂移。惆怅同胞未忍别，应知含恨点苍低。何彼秾秾花自红，归车独别洱江东。鸿台燕苑难经目，风刺霜刀易塞胸。云旧山高连水远，月新春叠与秋重。泪珠恰似通宵雨，千里关河几处逢。”后宝闻高皇帝开基金陵，遣其叔段真，自会川入京，奉表归款，朝廷亦以书报之（见御制文集）。时有妖巫女，歌曰：“莫道君为山海主，山海笑谐谐。园中花谢千万朵，别有明主来。”宝数日疾卒，子明嗣。 

　　十一代总管信苴段明。洪武十四年，授以宣慰。壬戌春正月，天兵破善阐，梁王自鸩，党属悉俘。明遣都使张元亨，驰书颍川侯傅友德、西平侯沐英麾下曰：“大理乃唐交绥之外国，善阐实宋斧画之余邦，难列营屯，徒劳兵甲，请依唐宋故事宽我。蒙段奉正朔，佩华篆，比年一小贡，三年一大贡。”友德怒，栲辱其使。明再上书曰：“汉武习战，仅置益州；元祖亲征，秾缘善阐。乞冀班师。”友德答明书曰：“我大明龙飞淮甸，混一区宇，陋汉、唐之小智，卑宋、元之浅图，天兵所至，神龙助阵，天地应符。汝段氏接武蒙氏，运已绝于元世，宽命延息以至于今，我师已歼梁王，报汝世仇，不降何待？”三月，传、沐二将分兵，宵缘点苍颠，绕出下关之背，先树旗帜。迟明，段兵惊溃，大军策马乱流而济，明遂就擒，并其二子仁、义至金陵。太祖圣谕曰：“尔父宝曾有降表，朕不忍废。”赐长子名归仁，授永昌卫镇抚。次子名归义，授雁门卫镇抚，大理悉定。是夏六月，元普颜秾复叛，据佛光寨（在邓州东北）。先不华叛，据邓州。甲子正月十七日，川侯傅友德，复自七星关回军大理，平邓川，破佛光寨，因定赋法，筑城隍，设卫堡，立学校，比于中州列郡焉。 

　　逸史氏曰：史称西南夷靡，莫之属以什数，滇最大。元封中，以兵临，滇王举国降，然未有称也。及张氏受姓，后世迭君长者，蒙氏、郑氏、赵氏、杨氏、段氏、高氏，凡七姓，惟蒙、段最久，故著称焉。夷裔盗名号，互起灭，若蜂蚁然，不足录也。然至与中夏交绥抗陵，疲我齐民，世主甘心焉。以无用戕有用，是可慨已。汉司马氏传西南夷，诚有意哉！余婴罪投裔，求蒙、段之故于图经而不得也。问其籍于旧家，有《白古通玄峰年运志》其书，用僰文，义兼众教，稍为删正，令其可读。其可载者，盖尽此矣。滇僰于三代为荒服，汉仅剽分其方，虽胡元兵力胜之，而不能守也。于今，列箐落而郡县之，驯鳞介而衣裳之，华风沃泽，同域共贯，昭代恢宇，前是孰并？传称神农地过日月之表，几近是哉！夫分隔之乱，昔如彼；大一统之治，今若此。干羽不警，百五十年。探言其故，则金匮秘文，缙绅罕睹，况荒徼乎？余慕宋司马氏作《通鉴》，采获小说，若《河洛行年纪》、《广陵妖乱志》者，百二十家，法孔子著《春秋》，取群书于百二十国也。因是有感，遂纂蒙、段事以为《滇载记》，其诸君子祖《春秋》而述，二司马氏者，亦将有取于斯焉。 
