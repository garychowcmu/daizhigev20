　　栖霞阁野乘 清 孙静庵

　　●卷上○康熙六次南巡始末记康熙南巡始于二十三年甲子十月二十六日，御舟抵浒墅关。先于廿四日过扬州，将由仪徵幸江宁府，忽遇顺风，可以速达京口，遂乘沙船，顺流而下。次早上金山，晚而登舟，扬帆过丹阳、常州、无锡，俱未及泊，一昼夜行三百六十余里。时汤文正公斌为巡抚，务俭约，戒纷华，御舟已入邑境，县令犹坐堂皇决事也。上骑马进阊门，士庶夹道，至阗塞不得前，上辄缓辔。至接驾轿南行，幸瑞光寺，巡抚前导，由盘门登城，穷檐屋，极目无际。遂从齐门而下，幸拙政园。晚达葑门，驻跸织造府。

　　第二次南巡，是二十八年己巳二月初三日。御舟抵浒墅关，苏州在籍诸臣汪琬、韩、归允肃、缪彤等接驾。日晡时，上入城，衢巷始结灯彩。次日，幸虎丘，登万岁楼。时楼前有玉蝶梅一株盛开，芳香袭人，上注目良久，以手抚之。出至二山门，有苏州士民刘廷栋、松江士民张三才等伏地进疏，请减苏松浮粮，上命侍卫收进，谕九卿科道会议。至十九日，车驾自浙江回苏，合郡士民进万民宴，上颔之，命近侍取米一撮曰：“愿百姓有饭吃。”士民复请，上又取福橘一枚掷下曰：“愿尔等有福也。”

　　第三次南巡，是三十八年己卯，奏慈圣太后以行。三月十四日，驾抵苏州，在籍绅士耆老接驾，俱有黄绸幡，上标明都贯姓名，恭迎圣驾字祥。自姑苏驿前，虎丘山麓，凡属驻跸之所，皆建锦亭。联以画廊，架以灯彩，结以绮罗，备极壮丽，视甲子己巳，逾十倍矣。十八日，逢万寿圣诞，凡百士庶，献康衢谣若干帙，颂圣诗若干帙，万寿诗若干帙，分天、地、人、和四册，以祝万年之觞。又于诸山及在城名刹，广列祝圣道汤，百姓欢呼涂路。十九日，召苏州在籍官员入见，赐赏各有差。又赐彭孙、尤侗、盛苻升御书匾额。二十日辰刻，御舟出葑门登舟，幸浙江。时两江总督为遂宁张鹏翮、江苏巡抚为商邱宋荦也。上问云：“闻吴人每日必五餐，得毋以口腹累人乎？”鹏翮奏云：“此习俗使然。”上笑云：“此事恐尔等亦未能劝化也。”四月朔日，驾由浙江回苏。初二日，传旨明日欲往洞庭东山。初三日早，出胥门，行十余里，渔人献银鱼两筐，乃命渔人撒网，又亲自下网，获大鲤二尾。上色喜，命赏渔人元宝。时巡抚已先到山上，少顷，有独木船二，拔桨前行。御舟到岸，而随从者未至，巡抚备大竹山轿一顶伺候，上升舆笑曰：“倒也轻巧。”有山中耆老百姓等三百余人执香跪接，又有比丘尼艳妆跪而奏乐。上云：“可惜太后没有来。”其时翠峰寺僧超揆，步行先驱，引路者倪巡检、陈千总也。在山士民老少妇女观者云集，上吩咐众百姓：“你们不要踹坏了田中麦子。”是时，菜花已经结实成角，上命取一枝细看，问巡抚何用，奏云：“打油。”上曰：“凡事必亲见也。”是日，有水东人民告菱湖坍田赔粮，收纸付巡抚。上问扈驾守备牛斗云：“太湖广狭若干？”奏云：“八百里。”上云：“何以县区志上称五百里？”奏云：“积年风浪冲坍堤岸，故今有八百里。”上云：“去了许多地方，何不奏闻开除粮税乎？”奏云：“非但水东一处，即如乌程之湖，长兴之白茅嘴，宜兴之东塘，武进之新村，无锡之沙氵敦口，长洲之贡湖，吴江之七里港，处处有之。”上云：“朕不到江南，民间疾苦利弊，焉得而知耶？”初四日，由苏起銮北发。

　　第四次南巡，是四十二年癸未二月十一日，驾抵苏州。时巡抚宋荦尚在任，一切行宫彩亭，俱照旧例。荦扈从时，见上勤于笔墨，每逢名胜，必有御制诗，或写唐人诗句。荦从容奏云：“臣家有别业在西陂，乞御笔两字，不令宋臣范成大石湖独有千古。”上笑曰：“此二字颇不易书。”荦再奏云：“臣曾求善书者书此二字，多不能工，倘蒙出自天恩，乃为不朽盛事。”上即书二字颁赐。顷之，又命侍卫取入，重书赐之。

　　第五次南巡，是四十四年乙酉三月十八日，驾抵苏州。是日为万寿圣诞，奉上谕：“江南上下两江举监生员人等，有书法精熟、愿赴内廷供奉抄写者，著报名齐集江宁、苏州两处，俟朕回銮日亲加考试。”四月十四日，命掌院学士揆叙赴府学考进呈册页，取中汪泰来等五十一人，同前考过郭元钅于等十人，俱赴行宫引见，各蒙赐御书《孝经》一部。是年驾又幸昆山县，登马鞍山。旋往松江，阅提标兵水操。

　　第六次南巡，是四十六年丁亥二月二十六日，上幸虎丘山。三十日，幸邓尉山，圣恩寺僧际志迎驾。午后传旨宫门伺候，赐人参二斤，哈密瓜、松子、榛子、频婆果、葡萄等十二盘。上云：“吾见和尚年老也。”六次南巡中，天恩温谕，莫可殚述。初，吾邑惠山寄畅园，有樟树一株，其大数抱，枝叶皆香，千年物也。上每幸园，尝抚玩不置，回銮后又忆及之，问无恙否。查慎行诗云：“合抱凌云势不孤，名材得并豫章无。平安上报天颜喜，此树江南只一株。”后此树不久遂枯。

　　○福康安舆夫之暴横福康安行军时，遴选舁夫，皆壮狡者，四班更替，日驰百里。即监阵督战，亦仿韦虎故事，不乘骑也，故舆夫尤横。嘉庆初，以廓匪不靖，经理藏卫，方以地险寇遁，纡筹乏策。一轿夫头素暴横，入苗人家，强夺藏丫头簪珥，巡视都司徐斐禁之，即ㄏ徐下马，裂其衣殴之。时随营为川北道杨荔裳，姚亦如副之。姚刚直喜任事，闻，赴辕禀福。司阍林姓，即林臬台之叔，颇解事，曰：“将军以尊劳心，少不豫，此等琐屑，两君决之可耳。”遂遣多役捕至，犹肆咆哮。怒呼用棍，众愤既深，痛予击扑，手掴至四十，放起已毙。复往禀知，福亦不怒，曰：“抢夺斗殴，军政固应加重。”但饬阍人急为选充。越数日移营，舆已驾而舆夫不集，严督之，则坏跪崩角曰：“役等舍命奔走，原止供奉贵人，今随员均可专戮，役辈恐无遗孑，惟将军主之。”福赧然。即询谁毙役者，姚昂然曰：“姚令仪也，与杨揆无与。”福曰：“何不告我？”曰：“琐事贱人，何敢上渎。”福不得已曰：“责之固当，毙之太过。”遂撤姚差。时姚已保升川东道，折已缮，并撤之，改用李钅荣，则怒其对之戆也，久之乃得迁。时云间许小欧先生在都门闻之，为赋小乐府一章纪之云：“杨干仆，叔向戮，泾水兵，段尉刑。书痴白面太憨生，一怒能使三军惊。上公帐醉眠热，狐鼠凭陵窃威福。就中舆皂尤狰狞，日日肩公作公足。入市手掣幼妇钗，毁垣刀扌甚门官腹。监纪咨嗟军尉愁，忌器情多空促。闯然一骑来，意气颠如雷。法令先贵近，何物此重台。呼吏ㄏ之下，倔强奚为哉？赤棒掴盈百，血肉飞尘埃。上公惭谢首频俯，实应且憎谓予侮。从此蛾眉谣诼多，雀纷哓鸩鸟诉。片语何缘解忤公，三年终竟难淹我。岩廓传说作奇闻，想象须眉争起舞。君不见曹黄门纠刘秃子，几辈寒蝉羞欲死。不分茸城强项多，二妙同岑照青史。”

　　○某制军旗人某制军，庚子年方官刑部郎中，会拳匪乱作，两宫西狩，某欲避难津门，苦不得川资，仓猝间为日军所虏，命作苦工。某自承系职官，不耐操作，旁有人曰：“是满人可使牧马及扫除粪矢。”黎明而起，操作綦苦，少辍则鞭棰从之。适某大尉欲觅汉人能书写者，制军遂为书自荐，大尉录之。未几，联军去京城，大尉以某善伺人意，频行荐之于其国公使，仍充书写。会某公使与庆王晤谭，庆邸徐言外交人才之不易，公使乃曰：“人才自有，惜无用之者，即如现在我处之某部郎才，亦可用也。”庆默记之，言于枢臣，谓某人为公使所赏，必非凡品，枢臣又以庆言或有所假借也，争欲罗致。未几，擢海关道，三迁而至总督矣。

　　○金圣叹之死庚午哭太庙狱，吴下名士同时就戮者十八人：曰金人瑞，曰倪用宾，曰沈郎，曰顾伟业，曰张韩，曰来献琪，曰丁观生，曰朱时若，曰朱章培，曰周江，曰姚刚，曰徐，曰叶琪，曰薛尔张，曰丁子伟，曰王仲儒，曰唐尧治，曰冯郅。家施财产，籍没入官，同时株连军流禁锢者无算。初，明之亡也，吴下讲学立社之风犹盛，各立门户，互相推排。金圣叹以惊才绝艳，遨游其间，调和之力惟多，其名尤著。所至倾倒一时，遇贵人嘻笑怒骂以为快，故及于祸。朝廷之初起是狱也，意欲罗织诸名士以绝清议，苦无以为辞，乃以哭庙事剪除之，以为悖逆莫大于此，骈而戮之，人当无异言。先是国丧，各省抚按率官绅设位哭临，市禁婚乐，妇孺屏息。爵愈崇者，尤必备极其哀，诚重之也。苏亦举行哭临大典，当事者战兢惕厉，礼有弗备，明法随之。然当此所谓人神乏主，亿兆靡依之际，亦罔敢颠越弗恭者。而圣叹即以是率诸生抢入，进揭贴，继至者千余人，群声雷动，盖以吴县非刑，预征课税，呜于抚臣，因民忿也。哭临者大骇，命械之，众议哗然。金于狱中上书千余言，为民请命，语多指斥一切，抚臣朱某密疏具奏，有“敢于哀诏初临之下，集众千百，上惊先帝之灵，似此目无法纪，深恐摇动人心”等语。朝廷深恶诸名士之诽语也，命大臣讯狱于江宁，以耸观听。谳成，诸人不分首从，凌迟处死，没其家孥财产，一时夺气。吴下讲学立社之风，于是乎绝。

　　○军机领袖满清公卿贵至大拜，而未尝值军机者，不得谓之真相。军机大臣有时多至六七人，而权实操于领袖，新进者画诺奉行，徒拥虚名也。荣禄在军机势焰尤甚，军机同在值庐，有事绝不商榷，荣以为如是即如是矣。荣雅善王仁和，有疑难事，稍就商议，仁和但能为之推阐，不敢别抒所见也。荣于汉文不甚通晓，遇有草拟诏旨，非仁和莫属。仁和甫拟就，荣反覆详示，即袖以上闻。其余诸军机，互相揣度，窃窃私议而已。军机向例，凡京外章奏，发交军机建议者，各件必先置领袖军机案前，领袖军机阅竟，传观某军机者，亦只某军机一人阅之，他人不能聚观。领袖军机偶发一议，诸人纵不谓然，但在值庐时，决无有反对者。惟同入奏对时，尚能各抒己意，略事补救。然其人已不可多得，而为领袖所不悦矣。

　　○挑帘子军机军机大臣次序，一按入值之先后为断，最后入值者，谓之“挑帘子军机”。盖军机入对，领袖者手捧折盒章奏等件首行，余以次从之。将及乾清宫奏对处，则领袖者行稍缓，最后之军机趋前，前帘卷起，让诸军机以次行毕而后入。及奏对毕，领袖行至竹帘，则最后之军机又趋前卷帘让诸军机行毕而复出，如是者习以为常。

　　○旗人生计之窘迫咸同以降，北京旗人生计之窘，难以言喻，舆台厮养，大有人在矣。某部郎，辛丑回銮后，新录一圉人，曰三儿，其人面目黧黑，健饭善斗。每当驾车疾驶，或与他车角逐，三儿肆口谩骂，或以鞭慑行道之人，人亦稍稍让之，似审三儿者。某度系圉人侪辈，亦不之疑。一日赴友人宴，车至大栅栏，忽有怒马自后来，锦鞍玉勒，望而知为贵介。三儿车横亘在前，不之让，骑者自后叱之。三儿略一回顾，故缓车行。骑者大怒，策马绕出车前，方举鞭欲击，三儿忽笑语曰：“咦，老七，汝想露脸，便不怕裁我耶？”骑者熟视，即下马屈一膝曰：“原来是三爷，匆促间开罪，幸乞见恕！”言毕，牵马旁立，为状甚谨，车去乃行。某大骇怪，归寓穷诘所以，三儿曰：“吾固宗人府籍，骑者吾侄辈行耳。”复诘其名及世职，坚不肯言，翌晨善言遣之。

　　○齐周华救吕晚村疏齐周华为齐召南之侄，以刊印吕氏书籍受极刑，其生平行事及诗文，均因忌讳不传。兹觅得其救吕晚村疏草稿，为世人所欲亟见者，亟录之以供论世者览焉。其救吕晚村疏云：臣齐周华，奏为遵旨议复，以抒独见，以广皇恩事。钦维君臣之义，亘古为昭；书契之传，有目共睹。惟圣王不以一己之好恶为好恶，而公论必以天下之是非为是非。浙省吕留良，生于有明之季，延至我朝，著书立说，广播四方。其胸中胶于前代，敢妄为记撰，托桀犬以吠尧。夫尧不可吠，而不吠尧，恐无以成为桀之犬，故偏见甘效顽民，而世论共推义士。又以其书能阐发圣贤精蕴，尊为理学者有之，实未知其有日记之说匿于家也。所以浙省历任诸臣，甫下车辄表扬吕氏，以敦崇儒重道之风。即今总督臣李，皇上所称为公正刚直之大臣，亦曾赠匾致祭，况下此者乎？前者伪朱三太子一念和尚之事，明明败露，羽党株连，赤族之祸，万无可逃，而圣祖仁皇帝寝息不究，使其一门得保首领于光天化日之下。则吕留良者，固我圣祖之所赦宥者也。今因逆贼曾静波及吕留良一门，夫吕留良所大不足于人世者，谓其子孙既受我朝厚恩，身叨仕籍，冥中亦宜绝口不言，自尽亡国之礼如其生也。更必勉其子孙，素位而行，竭心尽力，以仰报朝廷覆载之鸿恩。即吕留良冥顽莫回，身殁之后，子孙亦当毁板焚书，以灭其迹。乃吕留良自明社已墟之后，日怀幸灾乐祸之心，讪詈之词，无所不至。其子孙又不思盖愆之不及，反若扬厉之不宏，《书》所云“自作孽，不可逭”者，使处他朝，吕氏其无遗类也久矣。幸叨日月之光华，不以秽土而不照，虽肆为诋毁，其于我朝列圣之积德累仁，初何毫末之损乎？查逆贼曾静，生于今，长于今，既非明帝之故黎，复非仪宾之末裔，践土食毛，久享太平之福，乃顿起无良，谋为不轨。及事败祸临，将罪尽嫁吕留良。夫吕留良以先朝遗氓，华夷之辨，托诗书以见志，固属鄙陋之私，实未尝教曾静以叛逆也。吕留良产于浙，浙之信从者，宜视楚人犹深；而浙之人，皆知天经地义之所在，尊君亲上之极诚，未尝有向陕西总督投以叛逆之书也。今逆贼曾静，嫁祸吕留良，供云：“误读吕书所至。”是何异于刺人而杀之曰：“非我也，兵也。”兵固杀人之器，遇志士仁人，则杀身以成仁；遇贼子乱臣，则篡弑以流祸，顾视操兵者何如耳。吕留良之书，即为吕刃，安可为乱臣贼子作替身乎？伏读上谕，日以改过望天下之人，故宽曾静于法外。臣思吕留良、吕葆中逝世已久，即有《归仁说》作于冥冥中，臣已不得而见。第其子孙以祖父余孽，一旦罹于狱中，其悔过迁善，趋于自新之路，必有较曾静为尤激切者。夫曾静现在叛逆之徒，尚邀赦宥之典，岂吕留良以死后之空言，早为圣祖所赦宥者，独不可贷其一门之罪乎？（下略）

　　○高江村以探宫内隐秘得异宠康熙丁巳、戊午之际，入资得官者甚众。继复荐举博学鸿词，于是隐逸之士，尽趋都下。后己未试鸿博科，高江村进三不如之说，以毁百四十三征士。在上者，虚意始倦，一时哗然，以为与李林甫表贺野无遗贤无异，在朝在野疾之甚。然高文以文墨得上宠，地既亲近，权势益崇，无如何也。方江村之入都，自肩被进彰义门，书联扇遍赠朝贵干仆，以谋朝夕。明珠司阍见其善书也，延课子。一日，明珠急欲作数函，仓卒无人，司阍以高对，即呼入，援笔立就，明珠大喜，遂属掌书记。后入翰林，直南书房，皆明之力也。江村有小慧，既置身势要，橐日益以富，则结欢近侍，探宫内起居，报一事酬金豆一。每入直，金豆满荷囊，日暮，率倾囊而出。以是内廷隐秘事，皆得闻。或觇知上方阅某书，即抽某书翻阅，偶询及，辄能对大意，故益得异宠。上尝曰：“在廷博雅，可与道古者，莫士奇若。”而忌之者益深矣。高初因明进，至是明转向之访消息。每归第，则九卿之肩舆塞其巷，明亦在焉。江村直视，踏步入门，若弗知也。诸贵客皆使仆从侦探：盥面矣，晚饭矣，少顷，则传呼延明相国人，必语良久始出。其余大僚，或延一二入晤，不能遍，则令家奴出告曰：“日暮不能见，请俟异日也。”诸肩舆始摩击而散，明日俟于巷者复如故。声势赫奕，上下侧目。或有谮之者，谓士奇肩衤仆被入都，今但问其家资，即可得其招权纳贿状。上一日问之，高跪进曰：“督抚诸臣，以臣蒙主恩，多有馈遗，其实圣明威福不旁落，臣何能参预一字。在彼诚无益，在臣则寸丝粒粟，皆由恩遇中来也。”上笑置之。后以排之者众，放归。

　　○皖抚阿克达春之笑史阿克达春署皖抚，亳州牧某来见。阿延入，坐定，问曰：“毫州去省地若干里？”某答曰：“卑职任亳州，非毫州。”阿讶曰：“卜州？咱们城里人都念他作‘毫’字，怎么安徽人念作‘卜’字，这相差岂不太远了吗？”

　　○内务府某郎中妻之历史德馨任江西巡抚，酷好声剧，署中除忌辰日，无日不箫管氍毹也。其女公子有国色，嗜好尤过乃父，且极喜观演男女淫事，《翠屏山》、《也是斋》之属，无日不陈眼帘也。时官新建县者为汪以诚，汪故有能名，以武健严酷得大吏欢，历任优缺。至是，则益遣丁役，持重币，走四方，聘名伶来赣，躬为戏提调，日在抚署中。任内一切大小事，悉倩同僚代之。是时赣中有一联曰：“以酒为缘，以色为缘，十二时买笑追欢，永朝永夕酣大梦；诚心看戏，诚意听戏，四九旦登场夺锦，双麟、双凤共消魂。”额曰：“汪洋欲海。”四九旦、双麟、双凤皆伶名也。后德败，汪亦褫职。德女当德宗选后时，亦被选入宫，孝钦极赏之，将正位中宫矣。德宗以其举动轻浮，深不喜之，竟落第。后为内务府某郎中妻。

　　○圆明园内发现之房中药丁文诚官翰林，一日，召见于圆明园。公至时过早，内侍引至一小屋中，令其坐，俟叫起。文诚坐久，偶起立，忽见小几上有蒲桃一碟，计十余颗，紫翠如新摘。时方五月，不得有此，异之。戏取食其一，味亦绝鲜美。俄顷，觉腹热如火，下体忽暴长至尺许。时正著纱衣，挺然翘举，不复可掩，大惧欲死。急俯身以手按腹，倒地呼痛。内侍闻之，至询所苦，诡对以暴犯急痧，腹痛不可忍。内侍以痧药与之，须臾，痛益厉。内侍无如何，乃饬人从园旁小门扶之出，而以急病入奏。公出时，犹不敢直立也。

　　○京员以八行书为入款之大宗满清官场社会最为黑暗，贿赂公行，毫无顾忌，人多知之。乃苞苴请托，竟有无孔不入，且须旁敲侧击以出之者。取而录之，亦一异闻也。余戚某尝为予言，有其友某为京师某府大臣书启文案，月束仅十二两，而车马、宫室、衣服、饮食甚为豪侈，有月非数百金不能办者。予戚问焉。则曰：“予入款全在作八行书耳。”八行书者，请托之函件也。凡官吏出京，如系小员，则必向各大官求得荐书，携之任所，以投于其上司。如系大员，则其属必使人运动京中大官，致函于彼，为之关说。其书限以八行，故称为八行书。求之者非先纳金为寿不能得，故京中大员，无不以写八行书为入款之一大宗。然求八行书者，尤必探所求之人，其所聘书启文案为谁，袖金遗之，文案乃视其所遗之多寡，而为之轻重其辞。此项赠金，以有大员由京之任时，所入为尤厚。盖求荐书者，多彼此竞争，不得藉金钱之力以取胜也。惟某府大臣一席，在政界中亦非甚有权力者，而其署中之区区一文案，竟有人竞以金输之，则势焰薰灼之辈，其门庭如市之况，更当何如！

　　○铎洛仑之笑柄旗人铎洛仑者，光绪中官山东粮道，以征粮苛急，民怨次骨。一日，铎因公出省，至齐河，渡河而北。日暮，行旷野中，土民忽结队百余人，持刀棍来，从者以为劫贼，皆踉跄走。独铎一人坐舆中，当喝问：“你们都是干什么来的？”民不答，径ㄏ铎舆中出，叱使伏地，褫其裤，选隶役所执大杖杖之八十，臀肉尽脱。杖毕，委之去。铎以是革职十余年，复夤缘官某省盐道。值书院月课，榜发，监院官以奖赏银请，铎援笔径批第一人十两。故事盐道缺最瘠，月课第一人，奖银不过二两，监院以旧例告，请减。铎哑然曰：“咱们在城里时，偶向石头胡同口袋庭听姑娘们唱一支小曲，也要赏他个四两头，这人花花绿绿的写了这七百多字，请师爷们念与我听，也怪有调门儿的，难道就不值十两头吗？”

　　○山东巡抚国泰之笑史乾隆末，国泰为山东巡抚，年才逾弱冠，风姿姣好，酷嗜演剧。在东日，与藩司于某，在署中演《长生殿》，国扮玉环，于扮明皇。每演至《定情》、《窥浴》诸出，于以为上官也，不敢过为亵，关目科诨，草草而已。演既毕，国正色责于曰：“君何迂阔乃尔？此处非山东巡抚官厅，奈何执堂属仪节，以误正事？做此官行此礼之谓何？君何明于彼而暗于此耶？”于唯唯。自此遂极妍尽态，唐突西旋矣。国乃大块曰：“论理原当如是。”后国被钱南园所参，高宗即令钱随和申往勘。使节抵济南，署中剧尚未阕，国闻报，仓皇易妆往见，面上脂粉痕犹隐隐也。

　　○潘云阁之轶事当北捻之莅清江浦也，总南河者为潘云阁，时正演剧未终，仓皇出走。议者率诟病之，以其仅耽声伎，初无戒备也。至其琐事，有足令人失笑者。盖潘于五十以前，受制于妻，无后房之宠。失偶后，始大纵所欲，称如夫人者四，又各蓄艳婢四人，其余仆婢佣妇少艾者尤夥，悉昵之。不足，每于出巡时，睹民人妇之美好者，归辄遣仆妪托词如夫人召入署，信宿而出，赠以朱提廿两，如是者月更不可以指数。其总南河时，年几七十，而精神矍烁，逾壮年人。性豪纵如昔时，颇有严世藩美人双陆之概。其如夫人率南部名倡，极精音律，所育艳婢十六人，歌舞极娴习，署中演剧装服砌抹咸备。时或命酒，展红氍毹，令诸婢扮演，其爱妾即在后场理丝竹，己则著短绿袄及膝，冠便帽，红线成握，长尺有咫，斜披肩背。时便帽结红线，必附以绥缨，今久不行矣。白须如帚拂胸，支颐叠股而观，遇剧中关目可噱者，则起至场中，与诸婢狂嬲以为乐。辕下官属咸令之旁观。适演《挑帘裁衣》诸院本，备极妖治，遂群起狎嬲诸婢，丑态毕露。旁有掩口嗤者，为所闻，由是遂禁男子不得予观矣。更闻其于理事室中，另辟一房，妇女装饰针黹所需之品悉备。每于午后，即莅其中。凡署中妇女欲市各物，不令出购，需各自来交易，必一亲与论值，故靳之，以索群雌笑骂。甚且捋其白须，以掌掴其颊，而后以为快。夫昔人体魄宏富，日御数女者，亦所恒有，初无足异，独其演剧设肆，其可与乞食诸姬之韩熙载后先媲美。且能不令门下客有“最是五更留不得，向人枕畔著衣裳”之咏，则又韩熙载所不若矣。倘能稍稍移此精力，以治理一方，则清淮一带数千百万之生命财产，又何至沦陷哉？悲夫！

　　○穆彰阿势倾中外道光时，穆彰阿当权，势倾中外，无敢撄其锋者。蒲城王鼎欲劾之，恐不胜，乃以死争，草长奏怀之，闭阁缢死。时陈孚恩领军机章京班首，闻之趋视，得其疏，挟以揭穆。穆瞰以重贿，令毁之而以暴疾闻，且趣陈遍白于朝。当是时，陈仓皇奔诣，目眩于重报，亦未熟计事之利害。及奏上，事定。穆一日于军机谓陈曰：“王尚书前日之变，顷闻人有异言，兄首见其状果云何？”陈不意穆遽有是问也，逡巡无以对。在坐诸王公相顾愕眙，知其事者左右视，作呃逆声。陈归，知穆欲其灭口，然举发而苦无左证，己亦不免惴惴然，欲死以自白，眷于爱妾弗能决。正迟徊间，忽传有晋秩命，于是走穆称谢。方入帘长跽，穆大笑曰：“昨者我正为君分谤，君苟一言，则众口塞矣。”陈曰：“某谓中堂有意督过之，故唯唯者亦欲为中堂分谤也。”各相顾会意而罢。当此之时，无不知王之死者，然皆漠不以为意。而北人之宦于京者，尤相戒不言此事，惧及于祸也。至孙衣言铭张芾基，始有“额额蒲城，深膑太息。闭阁草奏，忠奸别白。疏成在怀，遂缳以绝。或匿不闻，闻以暴疾。”之语，于是载笔家皆道其事云。

　　○铁路车手之道台天津探访局总办杨以德，庚子前在天津火车剪票，拳乱时颇得意外之财。乃官兴勃发，捐一杂职，夤缘入探访队。工谄媚，善迎合，苟可以邀功者，虽诬其父为贼，亦所不顾。知袁之注意革命党也，乃出其傥来之财物，广布耳目，凡稍有疑似者，必逮捕罗织，以成其狱，被害者不胜枚举。杨藉此遂得直接于袁之门下，捐知府、保道员矣。组织探访队，杨为管带，特设探访局，杨为总办。其恶之最著者，如炸弹案之诬捕张榕，马贼案之逮捕丁汝彪，立宪降谕之日，密捕吴道明，致毙于毒药。其室中罗列孙、康及梁启超、麦孟华、章炳麟、邹容诸肖像，日夕谛视，自谓捕得其一，京堂可操左券矣。忽一日密禀徐世昌，谓邹容到京。徐大惊，飞饬内外厅戒严，并搜各客寓及庙宇寺院。时距邹容之死已一年半矣，其诬妄率类此。

　　○徐健庵之招权怙势徐健庵柄政时，一时名士咸出其门下，招权纳贿，无所不至。每届科举，其前列者，率徐党人。有某名士者，投刺其门，日馈阍者十金以为常，而不求见，但属以名上达而已。阍者怪之，以白于徐。徐留见之，其人故作状，谓：“吾诚意未至，不敢求见。”强之始入。徐问：“足下有深仇未报乎？”曰：“无有也。”“然则何为逡巡不敢言？”固问之，乃长跽曰：“欲得来科状元耳。”徐曰：“已有人，可思其次。”某名士谓他非所望，宁迟一科，徐许之。后徐不久罢去，此人亦懊恼以终。

　　又徐健庵被议归，欲延潘次耕于家。顾亭林以书尼之云：“彼之官弥贵，客弥多，便佞者留，刚正者题。今且欲延一二学问之士，以盖其群丑，不知薰莸不同器而藏也。吾以六十四之舅氏主于其家，见彼蝇营蚁附之流，骇人耳目，至于徵声发色而拒之，仅得自完。”读此知当日昆山怙势，其气焰实不可近，故亭林先生痛嫉之也。

　　○五华山永历故宫之题壁云南五华山，永历故宫在其上。顺治丁亥，洪承畴督师，由贵筑大路取滇，李定国拒战曲靖。吴三桂由广西、四川旁捣其虚，至黄草坝，入省城。永历遁至阿瓦，三桂重购得之，缢于贵阳府。三桂以功封平西王，遂据山上故宫，增修二十余载，备极崇丽。康熙癸丑，三桂反，出攻长沙，乙卯称尊号，戊午病死。伪周洪化，其孙也。戊午，诸王、贝勒讨贼，驻军曲靖。赖将军平耿精忠，由福建进征西粤，亦由四川黄草坝直薄省城，俘伪洪化斩之，滇南大定。康熙癸亥，金陵邵子为章赴幕楚雄，访其父老得实，题四截句于壁，一时争相傅和。诗曰：“百万雄师睥睨间，先朝一脉绝南蛮。擒人即是人擒路，谁道天公不好还？”“军威南朔敢称雄，转眼兴亡一瞬中。他日龙门成纪传，君臣父子总无公。”“行营历历草萋萋，铜柱摩崖手自题。虎豹无睛威尚在，老军犹说旧平西。”“天半起觚棱，不尽亭台取次登。心力刚枯人事去，秋风谁与哭西陵？”邵子诗笔敏妙，惜有濡头之癖，落魄寡俦，故不堪显于时。

　　○俺达公之酗酒嗜杀俺达公之信，尚可喜之长子也。酗酒嗜杀，壶樽杯，与弓刀矛戟之属，随其所至，必兼携以行。坐则辄饮，饮醉则必杀人。深宫静室，无以解酲，即引佩刀刺其侍者，虽宠仆艳姬瘢满体。性喜畜狗，筑狗房，设狗监监之，下隶以健儿数十人，阅旬必纵之出府，所过屠肆，例应各给豕肉饲之。街中人狗塞途，行者辟易。一夕闻有哄声，亟呼监往视，监遇狗而奔，不敢复往。之信大怒，命左右割监肉啖狗，肉尽而止。又取民间子十五以下为把竿之戏。竿长二丈，以为之，砻节莹皮，其光可鉴，教之攀缘上下，盘舞竿头，之信把盏观笑以为乐。其习技未熟者，多至颠殒，或穿腹折肢，恬不介意。

　　○世臣以诗稿见斥高宗驻跸盛京，祗谒陵寝，以祭器潦草，革盛京礼部侍郎世臣职。又以世臣诗稿有“霜侵宾朽叹途穷”之句，谕谓：“卿贰崇阶，有何穷途之叹？彼自拟苏轼之谪黄州，以彼其才其学，与轼执鞭，将唾而棰之。”世臣诗又有云：“秋色招人懒上朝。”谕谓：“寅清重秩，自应夙夜靖共，乃以疏懒鸣高，何以为庶寮表率？”诗又云：“半轮明日西沉夜，应照长安尔我家。”谕以盛京为丰沛旧乡，世臣不应忘却，严旨斥责。即令满员官盛京者，各书一通悬之公署。

　　○潘柽章之遗诗潘柽章著述甚富，悉于被系时遗亡，间有留之故人家者，因其罹祸甚酷，辄废匿之。如《杜诗博议》一书，引拟考证，纠讹辟舛，可谓少陵功臣。朱长孺笺注多所采取，竟讳而不著其姓氏矣。近得其古近体诗数篇，亟录之以俟能表章者。其《读五代史》云：“唐室乱天纪，鸷猛化侯王。健者夜一呼，万乘起彷徨。取守既同道，贻谋安得良？遂令燕云地，化为狼与羊。倒受太阿柄，失势还自戕。有宋鉴其弊，居重御四方。矫枉失之过，国威遂不强。善哉府兵制，作法贵于凉。”《卜居》二首云：“每爱西山好，烟霞无早昏。茶香晴送鹤，果熟晓争猿。得意花颜色，会心鸟语言。幽寻偏得性，独往志空存。”“极望草萋萋，春原肥乳羝。青桐谁见实？朱凤尔何栖？短褐晨霜重，征尘夕照低。浣花溪有约，杖履不应违。”《关山月》云：“绣衣金を匝，宝马铁连蜷。出身誓向边场死，那能宛转妻儿前？离家复见故乡月，见月思乡情不歇。天山飞鸟却向南，陇头流水分呜咽。幕前健儿歌且悲，霜寒风劲胡马肥。闺中远不闻吹笛，塞上愁谁听捣衣？可怜夜夜关山月，只照从军不照归。”《丁亥春与文心兄理平川旧业归途有感》云：“草堂幸已赋归来，别业蓝田且共栽。废驿旧经征战尽，野花初向别离开。数通画角连笳起，一树斜阳带鸟回。照水独怜华发改，诗棋两事老余才。”《忆戊子秋过外家东衡里因寄表弟章伯升》云：“数载烽烟隔渚隈，清溪野色望中开。山将落日排云去，水抱孤帆拂岸来。巷口燕巢春绕树，门前虎迹晓冲苔。援琴四壁贫何恨，孙叔当年不治财。”《奕隐赠云间谢绎之用枰字》云：“扁舟问我溪山行，坐觉九峰秀色生。当局尽从疑处失，先机谁向败中争？白云侵户明书几，红叶当阶覆石枰。身世渔樵何处隐？独能蝉蜕任浮名。”《酬王云顽夕坐有感见寄》云：“虚无映卷帘，林壑尚余炎。露咽蝉高树，风吹月短檐。雄谈曾压胆，怪事几张髯。郑重瑶华赠，聊从紫气占。”《灵岩怀古》云：“半空塔影回参差，入眼兴衰欲问谁？麋鹿有情伤地僻，草花无主恨年移。溪山尚倚吴王剑，江月空弯西子眉。薄暮老僧为指点，白云封处六朝碑。”《和陶乞食诗赠乞食诸公并序》云：“辛卯秋，村民十百为辈，望门投食。予谓救灾恤邻，谊也。况上无所呼号，下不为剽掠，而俯首一饭，尤良民也。渊明旧谷既没，新谷未登，日月尚悠，为患未已。乞食贤者之事，乃众人优为之，慨然有作：沟壑势所迫，贸贸行安之？促步望烟火，低头好言辞。善悉主人意，高义无嗟来。升斗竭所余，满腹辄废卮。感激话畴昔，内热羊诗。同里无赈恤，曷云济世才？愧客供给薄，强饭以相贻。”《移居诗赠人》云：“近知卜筑到江滨，遁迹聊依水岸分。波底白鸥渔有国，天边苍雁为群。故乡回首桑麻接，曲径通人鸡犬闻。吾亦经营苍海计，乘槎浩荡一从君。”

　　○粤民之横被荼毒读梁药亭《养马行》，而知国初粤民之横被荼毒，盖倍甚于他省。耿尚藩之镇粤也，广州城内外三十里，民间所有庐舍坟墓，悉令夷为平地，俾藩兵筑厩养马。其中居民窜徙流离，为之一空。药亭哀之，为作是诗。诗云：“贤王爱马如爱人，人与马并分皇仁。王乐养马忘辛苦，供给王马王之民。马日水草百斤，大麦小麦十斗匀。小豆大豆驿递频，马夜豆仍数巡。马肥王喜王不嗔，马瘦王怒王斩人。东山教场地广阔，筑厩养马凡千群。北城马厩先为坟，马厩养马王官军。城南马厩近海滨，马爱饮水海水清。西关马厩在城下，城下放马马散行。城下空地多草生，马头食草马尾横。王谕养马要得马性情，马来自辽左马不轻，人有齿马服以上刑。白马王络以珠勒，黑马王络以紫缨，紫骝马以桃花名。斑马缀玉锁，红马缀金铃。王日数马点养马丁，一马不见，王心不宁，百姓乞为王马王不应。”

　　○辽阳杨某以能歌免杀顺治间辽阳杨某总督松江，偶与无锡进士刘果远会饮观剧。酒酣，杨忽拍案呼曰：“止，止！音节误矣。”刘异之，问杨亦解音律乎？杨曰：“余命实赖是获存也。初，清兵破辽东，恐贫民为乱，先拘而屠之。又二年，恐富民聚众谋不轨，复尽杀之。惟四等人不杀：一皮工，能制快鞋不杀；二木工，能作器用不杀；三针工，能缝裘帽不杀；四优人，能歌汉曲不杀。其被杀者，尤以秀才为最惨，以其不能工作，而好议论也。时余为诸生，被获，问曰：”汝得非秀才乎？‘余曰：“非也，优人耳。’曰：”优人必善歌，汝试歌之。‘余遂唱《四平腔》一曲，竟释去，此余命所以获存也。“述竟，即于筵间亲自点板，歌一阕而散。明季辽阳之兵燹，观此可见一斑矣。

　　○满洲亲贵得于畿辅五百里内跑马占圈国变后，满洲入关诸亲贵，得于畿辅五百里内跑马占圈，以酬佐命之功绩，黎民苦之，蠡县庞果庄，有嫠妇贫且老，挈一稚孙以居。一日，其宅忽被圈去，迫令即日移出，嫠妇惶急无措，抱其孙倚门哭。乡人闻而哀之，然皆无如之何。有边大有者，慷慨好义，里中少年怂恿之，使出为理论其事。大有慨然往，不得许，且受侮而归。怒甚，径返其室取短刀出，其妻问之，不顾。时来此跑马占圈者凡五骑，大有持刀至，悉歼之。众大惊怖，劝之逸。大有呼曰：“边某岂畏死者？若逃去，必累此孤儿寡妇，则哀之者适以害之矣。丈夫有罪不逃刑，死何足惜？”卒自首论死，时称为义侠云。

　　○《红楼梦》包罗顺康两朝八十年之历史《红楼梦》一书，说者极多，要无能窥其宏旨者。吾疑此书所隐，必系国朝第一大事，而非徒记载私家故实，谓必明珠家事者，此一孔之见耳。观贾政之父名代善，而代善实礼烈亲王名，可以知其确确明珠矣。今略举所臆见诸条于后，以谂世之善读此书者。林、薛二人之争宝玉，当是康熙末允祀诸人夺嫡事。宝玉非人，寓言玉玺耳，著者故明言为一块顽石矣。黛玉之名，取黛字下半之黑字，与玉字相合，而去其四点，明明“代理”两字。代理者，代理亲王之名词也。理亲王本皇次子，故以双木之林字影之。尤虑观者不解，故又于迎春，名之曰二木头，迎春亦行二也。宝钗之影子为袭人，写宝钗不能极情尽致者，则写一袭人以足之。而“袭人”两字拆之，固俨然“龙衣人”三字，此为书中第一大事。

　　此书所包者广，不仅此一事，盖顺、康两朝八十年之历史，皆在其中。海外女子，明指延平王之据台湾。焦大盖指洪承畴，承畴晚年罢柄权闲居，极傺无聊，曩曾于某说部中得其遗事数则，今忘之矣。大醉后自表战功，极与洪承畴事符合，妙玉必系吴梅村，走魔遇劫，即记其家居被追，不得已而出仕之事。梅村吴人，妙玉亦吴人，居大观园中而自称槛外，明寓不臣之意。参观《桃花扇。余韵》一出，当日官府方点派差役，持牌票访求前代遗民，可知梅村之出，必备受逼迫也。

　　王熙凤当即指宛平相国王文靖，康熙一朝，汉大臣之有权衡者，以文靖为第一，书中固明言王熙凤为一男子也。

　　○一万八千金之烟泡费内廷凡遇庆节演戏，召王大臣入座听戏者，时间以六小时为限。王大臣之有烟癖者，瘾发辄不自禁，内监乃得因以为利，度其瘾将发，即送茶一杯至，媵以烟泡三枚。犒赏之额，视官缺之肥瘠为等差，自十金至百金不等。光绪庚辰，俄人以索还伊犁事，几启衅。于时办理海防，召固原提督雷正绾入卫，驻山海关。雷抵都，适孝钦万寿，得拜入座听戏之命。雷烟瘾极大，闻命深以为忧，乃浼人与内监商明，每小时必送茶一杯，每日六茶，每茶索犒千金，雷不得已从之。计听戏三日，而茶赏乃至一万八千金，都下谓为第一阔烟茶也。

　　○虎林军营唱和诗吴愧庵名炎，潘力田名柽章，才望相埒。康熙癸卯二月，同以史事株连，逮系虎林军营。吴有《营中送春》诗云：“一半春光缧纟曳过，唾壶敲缺待如何。莺声啼老听难到，柳絮飞残扑转多。δ晚斜阳连雉堞，朦胧短梦绕岩阿。不堪往事成回首，总付钱塘东逝波。”潘漫成四首，其一：“抱膝年来学避名，无端世网忽相婴。望门不敢同张俭，割席应知愧管宁。两世先畴悲欲绝，一家累卵杳难明。自怜腐草同淹没，漫说雕虫误此生。”其二：“吴关一路作羁累，棘木庭前听五词。己分残形轻似叶，却怜卫足不如葵。下堂真愧先贤训，抱璧几同楚客悲。纵使平反能苟活，他年应废蓼莪诗。”其三：“圜土初经二月春，薰风又到絷维身。流萤夜度绨袍冷，采蕨朝供麦饭新。敢望左骖归越石，还期长佩拟灵均。多情最是他乡侣，闲谱龟兹慰苦辛。”其四：“阅历风霜只自疑，难将身世问时宜。穷愁只合吾侪事，姓氏羞为狱吏知。见说成书刑铸鼎，不闻有梦召胥靡。南山此去躬耕好，未可重题酒后诗。”吴《怀古》四首，《咏岳忠武》云：“将军野战最知名，半壁山河一力撑。义在春秋臣节殚，法过韬略阵云明。运移宋历终江海，功就蕲王敢弟兄。痛饮黄龙千载恨，钱塘夜夜有潮声。”《咏伍相国》云：“阊阖行歌未身死，一言投契作宗臣。报仇暮日忘荆国，抉眼衰年看越人。罗刹江头潮最怒，姑苏台畔草长新。虫沙猿鹤无穷化，愿向波涛向大神。”《咏苏文忠》云：“杭州刺史最风流，箫鼓楼船春复秋。讥诮每撄丞相怒，判书常应老翁求。六桥花柳蒙遗泽，两岸湖山纪胜游。当日怜才岂无意？峨眉夜月照高丘。”《咏于忠肃》云：“开元城外黑云屯，土木营边日月昏。手挟六龙群喙定，身担一线国威尊。战争有几禁南牧，缯币无多返北辕。两字狱成明主惜，高名赢得并乾坤。”《与美生对酌》绝句云：“平生恨不学屠沽，输与高阳一酒徒。此日尊前须尽醉，黄泉还有卖浆无？”是岁五月，吴与潘俱磔于杭之弼教坊，同死者二百余人。先一日，吴语其弟曰：“我辈必罹极刑，血肉狼藉，岂能辨识？汝但视两股上，各有一火字者，即我尸也。”闻者无不流涕。

　　○陈鹏年得免通海之案康熙时，陈恪勤公鹏年，为苏州府知府。春日偶游虎丘，题二律云：“雪艇松庵阅岁时，廿年踪迹鸟鱼知。春风再拂生公石，落照仍衔短簿祠。雨后万松全合沓，云中双阙半迷离。夕佳亭上凭栏处，红叶空山绕梦思。”其二首云：“尘鞅删余半晌闲，青鞋布袜也看山。离宫路出云霄上，法驾春留紫翠间。代谢已怜金气尽，再来偏笑石头顽。栋花风后游人歇，一任鸥盟数往还。”总督阿山，与公不协，得其诗，乃句疏字解，指为咒诅诽谤而奏之。大意谓陈与郑氏通，故有鸥盟往还之语，盖鸥为海鸟，而郑氏居海中，故以为喻也。疏奏，上谓诗人缘情遣兴之作，何得辄加罗织，所奏不准，恪勤竟无恙。然当时通海之案，江浙名士富室赤族者数百家，恪勤独得免，可谓天幸。

　　○八旗贵胄多不通文理八旗贵胄，多不通文理，有绝可笑者。忆某岁初春在京师，一日，之北城，道经板厂胡同。路北一巨室，丹方新，盖甫落成者。门内悬荆州将军官衔封牌，而门联则为“明月三更沉塞北，将星一夜陨江南”。朱笺墨字，书亦颇圆整，大惑不解。询之知者，乃知为现任荆州将军之子，浼门客作春联，门客尝有求不遂，私衔恨，欺某不识字，故为是以诅之也。然未逾月，荆州都统奏报将军出缺矣。

　　○纪文达不没人长纪文达公以乾隆丙子扈从，道出古北口，偶见旅壁一诗，剥落过半，中有“一水涨喧人语外，万山青到马蹄前”二句，公奇赏之。壬午顺天乡试，公充同考官，得朱子颖孝纯投诗作贽，则是联在焉。因叹针芥之契，果有夙因。后公出督闽学，严江舟中赋诗云：“山色空蒙淡似烟，参差绿到大江边。斜阳流水推篷望，处处随人欲上船。”尝语子颖，谓此首实从万山句脱胎，人言青出于蓝，今日乃蓝出于青。此固骚坛佳话，亦可见前辈之虚心盛德，不没人长也。

　　○米汉雯之放浪江湖完平米紫来先生汉雯，为王文贞公崇简之婿，能诗善画，时呼为“小米”，性放浪不羁。康熙间举博学鸿词，授编修，典云南乡试。故事：试差复命，不得过一年。先生六月朔赴云南，事竣，浪迹江楚，到处流连，至十二月犹未还归。兄王瞿庵遣人敦迫，乃就道。及至都，见人辄言曰：“我乃被人押解来京耳。”众咸笑之。有命在身，而浪游如是，虽近于放纵者之所为，然世之奔走京华，热心利禄者视之，能无愧否？

　　○黄叶道人清初黄叶道人潘班，尝与一林下巨公连坐，屡呼巨公为兄。巨公怒且笑曰：“老夫今七十余矣。”时潘已被酒，昂首曰：“兄前朝年岁，与当前朝人序齿，不应阑入本朝。若本朝年岁，则仆以顺治二年生，兄以顺治元年降清，仅差十余月耳。唐诗云：”与君行年较一岁‘，称兄自是古礼，君何过责也？“满坐为之咋舌。论者谓潘生此语颇伤忠厚，宜其坎Б终身。纪文达记此事，谓名教攸关，不得为之佻薄。因引所作《四库总目》明代集部，以练子宁至金川门卒龚诩八人列解缙、胡广诸人前，按语至云：”枭鸾异性，未可同编。“又云：”纡青拖紫之荣，不得与荷戟老兵争一纸之先后。“词严义正，洵足诛奸谀于既死。其所称林下巨公，文达特讳言其姓氏，盖即明降臣礼部尚书常熟钱谦益也。

　　○朱竹咏史诗朱竹先生官翰林时，《咏史》诗云：“汉皇将将屈群雄，心许淮阴国士风。不分后来输绛灌，名高一十八元功。”“海内词章有定称，南来庾信北徐陵。谁知著作修文殿，物理翻归祖孝徵？”当时或因天禄秘书，编纂不预，防局华选，荐擢不公，故先生借此抒感。而读是诗者，谤议横生，不久遂湖山放废矣。

　　○龚尚书之怜才下士合肥龚尚书，怜才下士，嘉惠孤寒，海内文流，延致门下。每岁暮各赠炭资，至称贷以结客。马世俊未遇时，长安过夏，傺特甚，袖文质公。公读竟，叹曰：“李峤真才子也。”赠金八百，为延誉公卿间。明年辛丑，马遂大魁天下。公卒，竹挽诗有云：“寄声逢掖贱，休作帝京游。”盖深惜之也。

　　○季给谏狱中泰兴季天中给谏，为苍苇侍御之兄。五六岁时，观演《苏子卿持节牧羊》剧，惝恍离席，拊几太息曰：“噫，十九年矣！”座客咸奇之。后弱冠登第，由庶常改给谏，以建议谪辽左，姜西溟称为本朝第一谏臣，盖其卓尔不群之概，已于筵前一叹征之矣。迨赐环时，给谏已殁，特旨归葬。榇达里门，适苍苇以监察御史巡按山西盐课，弹章数十上，忤旨系狱。在狱中梦与兄絮语，醒而述为长歌，寄天中柩前以代酒。诗中有云：“呼兄兄呼弟，相见甚相喜。携持各一手，分明见十指。颜色非生平，无复旧冠履。长跪问我兄，胡为瘦至此？兄云尔不知，我今长已矣。形骸关塞外，日闭黄泉里。朋友宿草尽，爷娘四千里。爷喜精神健，娘食无甘旨。三妹又长逝，白发将谁倚！汝嫂目失光，石英觅燕市。从来敬寡嫂，青鸟化童子。莫我儿饥寒，我儿方生齿。我闻泪下雨，长跪不能起。我欲有所启，收泪复长跽。白马真死友，弟曾无钱纸。磷火连破冢，托足兄焉恃？兄云汝不知，夜台无晓理。虽行我自行，欲止我自止。圣人复我官，旅榇归桑梓。所遗七八口，汝当速经纪。寄语掌史官，慎勿挂青史。”幽禁之余，精神想感，而忠孝友悌之情，缠绵固结若此，可以为阋墙者风矣。

　　○林上珍满清有国论伪朝之有天下也，唐虞揖让耶？岂吾君桀纣，天与而人归耶？抑彼能东荡西除，勘平祸乱，乘我金汤失守，取而代之耶？余曰：皆非也。彼盖胡元丑类，铜桥驾海，未殄之与孽，穴居野处，腥膻之禽兽也。彼既非帝天之肖子，吾君亦非亡国之独夫，乃竟不费一矢，而窃取神器。若此其易，改正朔，易服色，僭位承统，而莫敢谁何者，其故安在哉？此其罪盖在明一代庸臣。非庸臣误国，则内患不作，而国必不至于乱；即至于乱，苟乱自我平，则外患无由乘间而入，而国亦必不至于亡。其亡也，虽曰天命，亦由人事也。盖向者眇贼猖狂，惟知掳掠，即胡兵不至，以我先帝在天之灵，亦无难驱除而歼灭之。胡为盈廷梦梦，不克肩重任，以扫除元恶，为国家奠磐石之安？致使狼子野心，矜其入卫之德，冒为逐寇之功，强行僭窃，遂至于此。祖宗三百年之大业，社稷生灵之所系，弃同敝履。君死未寒，忽然北面臣虏。食禄之家，祖若父悉受朝廷厚恩，夫亦奚忍而甘心哉？假如寇去之日，多以金帛赠之，速返虏骑，然后立君以匡国家，国本以固，徐行讨伐，其谁曰不宜？而卒无有能之者，盖诸臣无有报国之忱，否则智鲜及而谋不臧。加以诱虏之徒，忍心悖理，怙宠贪荣，不顾引狼入室，相率而胥与为夷，不亦深可为痛恨哉！苟使忠义之臣未尽，智谋之士犹存，则力扶残局，反危为安，生灵未必左衽，社稷未必丘墟，祖宗大业，亦断不至为逆虏所有。吾故曰罪在庸臣。误吾君而不能复立吾君，诱虏来而不能驱虏使去，忠良尽绝，不遗一老，夷狄乃蹂躏中夏。自是而犹忍心害理，谓为天心有在，尚得之谓人类乎哉？虽然，吾有疑焉，天心无久乱之理，虏运无百年之长，惟其来也，天实为之，故窃国之罪，在所不宥。其灭也，亦可以天之福善祸淫卜之。况夷狄之为中国患，历代所不能免，如犭严狁、犬戎、单于、匈奴、吐蕃、突厥、契丹、女真之属，甚而至于五胡之乱，虽时惊北鄙，贼我疆场，然亦未尝统有四海也。即元胡僭乱九十余年，为从古所未有。而皇明勃起，扫灭妖氛，中国圣人，屡屡应运而出，可知天地之心，不欲夷狄之久有吾土也。况今天下虽属伪朝，稍有知识者，亦审其徒窃名器，难享永祚，速祸败而取灭亡，指顾间事耳。中国之大，吾固莫得而知之。然闻诸道路，川陕、云贵、巴蜀、崤函之险，已为伪职吴平西王自霸之一隅矣。沔阳汉水，荆襄楚地，自古为富强之国，十年以前，尚辖于孙可望矣。由岭以南，义帜遮天，青兖之区，王帝几何？是则伪朝之所有，不过金陵吴会，蕞尔微区耳。况金陵吴会，飞航可达，诚难逆料其不溃，而保其必全也。且古之君天下者，远方无不庭之臣，玉帛贡于京师，故贵为天子，富有四海。今其赋仅得于蕞尔之地，可征收者微，而岁币西戎，以百万计；边海穷兵馈饷之需，糜耗无算。费用不足则横征，横征而民怨，民怨而盗起，干戈四出，亡不旋踵，势所必至，理有固然。盖至是而后知人心之不可易，而信予言之不诬矣。不但此也，凡一国之立，必具大体。今虏廷政事不兴，宫廷秽乱，主后其姑，母狎其臣，以此而治，自古未之有也。昔大理少卿康澄疏上唐明宗曰：“国有不足惧者五，深可畏者六：贤士藏匿为可畏，四民迁业为可畏，上下相徇为可畏，廉耻道消为可畏，直言不闻为可畏，毁誉失实为可畏。有一于此，国必来亡。若伪朝者，已兼而有之。而所谓不足惧者，殊无一焉，其能久乎？”珍前代遗民，稚年而当革命，废兴之运，抚时感事，愤不欲生，诚有不忍言者。但恭承明问，用敢略抒鄙怀，言之不详，实由寡学，伏惟洪恕。

　　○宣宗微服出宫事道光间，有某贰尹者，蜀产。赴部铨选，名在第二。居久之，第三者被选，又久之，第四第五者以次外放，而己名迄未揭晓。某故寒士，旅居久，窘迫万状，初犹冀部胥偶误，真除之期，终亦不远，百计借贷，以待好音之至。继则春明好梦，悟彻黄粱，世态秋云，亦无有为绨袍之赠者。羞愧之余，独至西城外丛林中谋自缢。蓦闻弹声发于林隙，带悬而绝者再。惊讶间，突有伟男子自林后出，龙颜虎步，顾视非常，叱问胡遽至此，某告之故。伟男子笑曰：“是何难？”语已，出白玉鼻烟壶一，曰：“明日持此至吏部大堂求缺，不得者不出也。”某恍惚间，唯唯而已。明日，敝衣褴褛，如约赴吏部。部中人疑其疯也，将执付有司，喧扰间，忽有翎顶辉煌者数人出，瞥睹其手中之烟壶，则敬受而置堂上，下拜甚恭。旋语某曰：“此今上之物，若何以得此？”某具白其由，诸人争以好言抚慰，某亦悚然，知昨遇之伟男子，即为宣宗，天颜咫尺，祸福正未可必。旋诸人入朝，宣宗首询此事，且曰：“其人现居何职？道耶，府耶？抑曾膺首剧之知县耶？”诸人嗫嚅答曰：“实一微秩之贰尹耳。”宣宗笑曰：“是人亦太福薄，如许琐事，乃亦扰乃公游猎清兴，无已，其姑择一最肥美之缺畀彼乎？”诸人唯唯退。明日，某遂扬扬然，挟牒出都门矣。

　　○乾隆六次南巡乾隆六次南巡，跸路所经，道由四省。计行宫之在直隶界内者七：曰涿州，曰紫泉，曰赵北口，曰思贤村，曰太平庄，曰红杏园，曰降河。山东界内者九：曰德州，曰晏子祠，曰灵岩寺，曰岱顶，曰四贤祠，曰古泮池，曰泉林，曰万松山，曰郯子花园。在江南界内者九：曰顺河集，曰陈家庄，曰天宁寺，日高寺，曰钱家港，曰苏州府，曰龙潭，曰栖霞，曰江宁府。浙江界内者二：曰杭州府，曰西湖。此皆各省大吏临时建筑者。而旧族名园，灵山古刹，其增饰修葺以备翠华临幸者，犹不与焉。物力之雄厚如此，呜呼盛矣！

　　○甘凤池康熙、雍正间，大江南北以拳勇名鸣者八人，甘凤池其一也。王葑亭给谏尝为之传。凤池，金陵人，短小精悍，须髯如戟。手握锡器，能使熔为汁，从指缝中流出。然在八人中，尚居末座。第七人为白泰官，常州人，技不如甘，而纵跳矫捷，如飞猱疾隼，人不能近。第一人为僧某。第二人为吕四娘，实晚村孙女也。僧淫暴无行，荼毒良懦，七人咸恶焉，思除之以救一方。然自度艺皆不能胜，恐转为所戕，乃相约以六人合围之。斗方酣，白忽从空飞下，以刃刺僧首。僧若弗知者，斗如故，白又飞去。六人者，复进相搏，如是者三，乃歼僧于地。七人皆散去，各以技雄一方，又誓不作纤毫非礼事。约有犯者，六人共诛之，如僧例。以故海内莫不称其义侠。闻此诸人者，皆抱有种族主义，半出郑延平门下。而吕四娘迫其家难，图报愈急，其浪迹江湖，盖将以结纳豪杰，共图大事，非徒博侠客之名而已。世宗御极，屡严斥天下督抚捕逮甘凤池等甚急，雍正朱批谕旨中，犹可见其略。其至竟弋获与否，则不可得而考矣。八人中相传尚有曹仁虎、路民瞻、周寻诸人。曹仁虎不知系顾庵学士与否。民瞻工画鹰，得意之作，每常自题曰“英雄得路”。寻工画龙，为国朝第一手，后竟伏法死，此则见于《画徵录》者，或谓《聊斋志异》非纯出留仙手，尚有后人羼入之作，其“侠女”一条，即隐指吕四娘。而所谓须发交而模糊之头颅，即当时某贵人也。疑莫能明，志以俟考。

　　○纪大烟袋河间纪文达公，酷嗜淡巴菰，顷刻不能离，其烟房最大，人呼为“纪大烟袋”。一日当直，正吸烟，忽闻召命，亟将烟袋插入靴筒中趋入。奏对良久，火炽于袜，痛甚，不觉呜咽流涕。上惊问之，则对曰：“臣靴筒内走水。”盖北人谓失火为走水也。乃急挥之出。比至门外脱靴，则烟焰蓬勃，肌肤焦灼矣。先是公行路甚疾，南昌彭文勤相国戏呼为“神行太保”，比遭此厄，不良于行者累日，相国又嘲之为“李铁拐”云。

　　○吴三桂婿王永康苏州王永康者，逆藩吴三桂婿也，初，三桂与永康父同为将校，曾许以女妻永康，时尚在襁褓。未几父死，家无担石，寄养邻家。比长，飘流无依，至三十余犹未娶也。一日，有相者谓永康云：“君富贵立至矣。”永康自疑曰：“相者言我富贵立至，从何处来耶？”有亲戚老年者知其事，始告永康。时三桂已封平西王，声威赫奕。永康偶检旧箧，果得三桂缔姻帖，始发奇想。遂求乞至云南，无以自达，书子婿帖诣府门，越三宿乃得传进。三桂沉吟良久曰：“有之。”命备一公馆，授为三品官，供应器具，立时而办，择日成婚，妆奁其盛。一面移檄江苏抚臣，为其买田三千亩，大宅一区，在今郡城齐门内拙政园，相传为张士诚婿伪驸马潘元绍故宅也。永康在云南，不过数月，即携新妇回吴，终未接三桂一面。永康既回，穷奢极欲，与当道往来，居然列于公卿之间。后三桂败，永康先死，家产入官，真似邯郸一梦。

　　○郑板桥之受骗兴化郑进士板桥，善书，体兼篆隶，尤工兰竹，人争重之。性奇怪，嗜食狗肉，谓其味特美。贩夫牧竖，有烹狗肉以进者，辄作小幅报之。富商大贾，虽饵以千金不顾也。时扬州有一盐商，求板桥书不得，虽辗转购得数幅，终以无上款不光，乃思得一策。一日，板桥出游稍远，闻琴声甚美。循声寻之，则竹林中一大院落，颇雅洁。入门，见一人须眉甚古，危坐鼓琴，一童子烹狗肉方熟。板桥大喜，骤语老人曰：“汝亦喜食狗肉乎？”老人曰：“百味惟此最佳，子亦知味者，请尝一脔。”两人未通姓名，并坐大爵。板桥见其素壁，询其何以无字画，老人曰：“无佳者，此间郑板桥虽颇有名，然老夫未尝见其书画，不知其果佳否？”板桥笑曰：“汝亦知郑板桥，我即是也。请为子书画可乎？”老人曰：“善。”遂出纸若干。板桥一一挥毫竟，老人曰：“贱字某某，可为落款。”板桥曰：“此某盐商之名，汝亦何为此名？”老人曰：“老夫取此名时，某商尚未出世也，同名何伤？清者清，浊者浊耳。”板桥即署款而别。次日盐商宴客，丐知交务请板桥一临。至则四壁皆悬己书画，视之，皆己昨日为老人所作。始知老人乃盐商所使，而己则受老人之骗，然已无可如此也。

　　○万氏八龙万履安先生泰，统宗、季野诸先生父也，举崇祯九年乡试。鼎革后，服道士服，隐处不出，文行为天下楷模。有八子，事余姚黄梨洲，各习一艺，务令精熟。梨洲尝叹：“浙东门风之雄，莫过万氏矣。”八子名斯年、斯程、斯祯、斯昌、斯选、斯大、斯备、斯同，即世所称“万氏八龙”也。

　　季野先生名最高，昆山徐氏之《读礼通考》，华亭王氏之《横云史稿》，皆先生所著书，而两尚书攘之者也。其解经论史之书，未经刊布者尚多。

　　斯选字公泽，沉潜理学，师法梨洲，兼绍蕺山阳明之绪。年六十卒，犁洲哭之恸，曰：“甬上从游，能振蕺山之绝学，公泽一人耳！”

　　斯大字统宗，志操介持，邃于《春秋》、《三礼》之学。明忠臣张忠节公煌言：“父友陆符死，统宗皆为制服葬之。”李杲堂先生邺嗣尝言：“说经无双，名擅八龙者，昔有慈明，今见统宗。”

　　斯备字允诚。子刘子殉难，其遗书皆允诚为之藏□。榭山全氏称为蕺山之功臣。

　　斯年字祖绳，少从钱忠节公学，为高弟。俄逢丧乱，剑戟弧矢遍于城市，读书不辍。既而避地屡迁，家具尽弃，悉载书卷以行。晚主桃源书院，随学者资性，分经授之，由是来就者日众。祖绳于三党皆有恩意，钱公死海外，收其文集，为之立嗣。

　　斯程力学攻医，当黄宗羲行刑之日，与泰兴高斗魁等画策，潜载死囚代之，其负宗羲冥行十里者，即斯程也。

　　斯祯字正符，孝友性成。精研《周易》，旁治《毛诗》、《春秋》。书宗北海，诗有风人之致。

　　斯昌负才早殁。

　　万氏一家，累世通经砥节，其学术行谊，散见梨洲、杲堂、榭山、寒村诸集，及郡邑各志中。盖两汉到今，如此门材家法，百不一觏矣。

　　○渔人网得汉印归善张翰生都督玉堂，为道光儒将，防海有功，官新会参将。时渔人网得汉印，刻“玉堂之印”四字，都督闻之，即以重价购取，佩之不去身，爱其与己名适符也。孙渊如先生旅居长安，一日游市上，得一小汉印，文曰“孙喜”。先生小名喜，急购归，而赋诗以张之，曰：“土花斑驳掩真珠，不在秦残亦汉余。一代识君非溟漠，千秋得我是相如。随身便抵腰悬绶，压卷新排手订书。莫笑百年人似客，后来人爱倘因予。”相传龚定庵以五百金购得之赵飞燕玉印，实为赝物，乃某氏负定庵博债，伪作此印以偿之耳。定庵后亦微闻其事，此印亦前偿博债，不复居宝艺阁中矣。

　　○纪文达医瘤纪文达公生平喜诙谐，朝士常遭其侮弄。有某太守入都，通刺来谒，公见其左额有赘疣，大如核桃，讶然曰：“君坐黄堂典剧郡，而此疾未除，观瞻不雅。将来■◆蒙超擢，开府对圻，尤不足以威僚属，盍亟疗治之乎？”某对以历经数医，均未奏效，公曰：“烂面胡同，有刑部郎中某，蒙古人，善治瘿疣，屡著奇验。第自秘其术，不轻为人医，君以厚币而往，庶无靳矣。”某唯唯。越日，备重礼往见。某郎中者，怪其无因而至，衣冠出迎。某见其右额亦有一疣，大小相若，始悟公与之戏，不觉哑然失笑。而所馈之物，已不能返璧矣。

　　○红豆书庄东吴惠氏红豆书庄，在苏城东南冷香溪之北。先是东禅寺有红豆树，相传为白鸽禅师所种，老而朽，复萌新枝，周惕移一枝植阶前，生意郁然，因自号“红豆主人”。僧目存为绘《红豆新居图》，主人自题五绝句，又赋《红豆词》十首，属和者数百家。客过吴门，必停舟瞻赏。传至子孙，数十年来，铁干霜皮，遂有参天之势。惠氏三世研经，蔚然为东南耆硕，风流余事，洵令人追慕不置。

　　○传是楼昆山徐健庵先生，其私家藏书，曰“传是楼”，向不得其解。后阅汪钝翁《传是楼记》云：“先生召诸子登楼而诏之曰：”吾何以传汝曹哉？尝慨为人父祖者，每欲传其土田货财，而子孙未必能世富也；欲传其金玉、珍玩、鼎彝、尊之物，而又未必能世宝也；欲传其园池、台榭、歌舞、舆马之具，而又未必能世享娱乐也。吾方鉴此，则吾何以传汝曹哉？‘因指书而欣然笑曰：“所传者惟是矣。’遂名其楼为‘传是’。”

　　○梁文庄有古大人风梁文庄公与陈旬山先生同年相善，文庄为掌院，先生时为检讨。京察列先生于一等，御史欧善劾其徇私。上召文庄面问之，公奏：“陈某在京察，前此已四入一等，臣虽欲矫情避嫌，如公议何？”上知其无他，谕曰：“自后有则改之，无则加勉。”公叩头曰：“臣敬邻皇上无则加勉之训。”同列惊叹，咸以为有古大臣风。

　　○易实甫之滑稽玩世龙阳易实甫观察，少负异才，滑稽玩世。为骈体文，写景处神似洪北江，诗尤瑰丽。往年王之春方用事，易适在京，乃著《王之春赋》，呈之荣文忠。荣览而笑曰：“他在京里也这样的胡闹吗？”其起联云：“石头长巷，绳匠胡同，帽儿变绿，顶子飞红。”石头绳匠，皆妓女集合之所。又云：“门多带马之人，新交寿老；座有吹牛之客，绰号眉公。”寿老指余某，眉公则指陈某也。

　　○梁山舟之钱癖山舟先生家世、人品均第一流。第有浚仲之癖，曾以阿堵故，致遭小人之辱。虽事出意外，而责备贤者，不得谓非白璧微瑕也。先是谢少宰墉在京师捐馆时，诸子均在家，惟三郎杨镇视含敛。存历年廉俸及修贽赠赙得万五千金，五股各授三子，均存山舟先生处，渐次归还。独四郎一股，系孤儿寡妇，屡索不给，谢之长子恭铭，乃至批先生之颊，登门坐索，诟厉万端。时先生已老，或劝其勿为已甚者，先生曰：“吾受生平未尝之辱，何颜更为若辈作调人？”客曰：“夫己氏无忌惮若此，故公受此横逆，不可不令辇下诸公共闻之。且他日钟王石刻中，多一老拳帖，亦为翠墨异闻。”先生始解怒为笑，诺之。且封入三千金，令转付三郎以了纠葛。后谢家昆季，棣萼参商，致遗状尸控，上达天听，谴责有加，先生始服客之先见。然不久仍以其侄积逋事，遭细人诟辱。或谓先生一生，皆为富所累，信然。

　　○沙河堡逆旅之谋杀案有甲乙二人者，贩布于外，得厚利，携资以归。途遇一卖花者，与同行。夜宿沙河堡逆旅之西偏屋内。卖花者一担荷两箱，无余物。先有贩沙壶客，与一瞽者同宿东偏屋。瞽者中夜醒，忽闻西屋斧声甚厉，继以人呻吟声，已而寂然，第闻声而已。大疑，悄呼贩壶客醒，告之故，客不知所为。瞽者曰：“我试碎君壶，君即起与我争，伪喧以观其变。”西屋三人闻喧争，果出劝。二人争益力，瞽者谓失线，三人指贩壶客窃，客不服，遂起相殴。逆旅主人亦来劝，请搜贩壶客之橐，搜之，迄无所得。瞽者则大哭曰：“我无目而赤贫，卖卜积得两缗，大不易。今中夜失之，安知非西屋客所为？凡寓此者，当悉索其囊橐，否则以性命相搏，誓不出此门矣。”西屋三人曰：“我好劝汝，乃诬我耶？”瞽者曰：“汝不来，吾那得相诬？既入我室，则不得不搜验矣。”逆旅主人悯其无告，又虑有意外事，乃婉劝三人，启箱以释瞽惑。三人固不可，且神色仓皇，众益疑之，谓瞽钱必为所窃。尽集寓中诸客，迫三人启其箱。则油纸包各一，血渍殷然；解之，支解二死人也。盖每箱预藏一人，俟甲乙眠熟，潜出而砍杀之，分置箱中，拟未晓即启行，人数相符，逆旅主人必不疑也。不意为瞽者所觉，遂败。缚送官，一讯而服。赏瞽者而置三人于法。此光绪初年北京事。

　　○苏门三贤清初容城张果中、蠡县彭了凡、西华理鬯和，并著奇节，皆与孙奇逢友善，王渔洋谓之“苏门三贤。”果中少任侠，明季左光斗、魏大中被逮，皆主其家。了凡明诸生，乱后游河朔，依奇逢以居。贞介绝俗，土人馈之粟，不受，饿死啸台旁。奇逢题曰“饿夫墓”。鬯和本姓李，耻同闯贼，遂复大理之理，奇逢称为鲁连后一人。

　　○潘文勤之好士吴县潘文勤公，喜诱掖后进。己丑会试前，吴门名孝廉许某薄游京师，文名藉甚。一日，文勤治筵邀许及同里诸公聚饮，酒阑，出古鼎一，文曰“眉寿宝鼎”，铭字斑驳可辨。顾语座客曰：“盍各录一纸，此中大有佳处也。”客喻意，争相传写而出。迨就试时，文勤总司阅卷事，二场经文有“介我眉寿”一题，先期则将眉寿鼎文刷印若干纸，遍致同考官，令有用铭语入文者，一律荐举，各房奉命惟谨。而某房独与文勤忤，有首场已荐，因二场用铭文而摈弃者，则许某是也。而江西学使王胜之太史，乃因是高捷南宫矣。先是，太史馆吴大家，主宾颇相得，太史公车北上时，吴无以为赠，出所著《古器图考》一卷授太史曰：“潘某好金石，此届又必为总裁，姑以此作敲门砖何如？”及期，太史见铭文在《图考》中，乃悉援引入文。填榜曰，文勤坐堂皇监视，见同里名下士皆入彀中，掀髯自喜。顾许某独不与，疑焉。记有一卷，置之魁选，或当在是。及拆视，知为太史，乃大恚。科举之时，亻危得亻危夫，其流弊有如此者。然文勤当时，犹有爱才之意，固不可与夤缘关节者比。闻太史乡举时，试卷中未录诗题，出闱后，遍语同人，必登蓝榜。顾乃未验，榜发且获隽。后以磨勘赴部换卷，始知文结处，适在上半页之末行，誊写吏书至此，即于转页先录诗题，而后徐徐录诗，故意未知其脱漏也。会试时，太史诗中押某字出韵，以用铭文故，亦竟无恙。昔高心夔以误用十三元韵，两列四等，有“平生双四等，该死十三元”之句，视太史所遇，盖有幸有不幸矣。

　　○禾中巨富乾隆中江浙殷富至多，拥巨万及一二十万者，更仆难数，且有不为人所知者，惟至百万，则始播于人口。洞庭山富室尤多，席氏居首，而禾中王氏、江泾陶氏与之埒。两姓皆婚媾。一日陶至席所，自泊舟处至席宅，约二里许，夹道皆设灯棚，夜行不秉烛，至则张乐欢宴累日。席谓陶曰：“我所居有未尽善乎？”陶曰：“无他，惟大厅地砖，纵横数尺，类行宫之物，书室窗外池塘，欠荷芰耳。”席默然。两时许，复邀过水榭，则已荷芰盈目，送客出厅事，地砖皆易为及尺矣，陶乃大惊服。偶至苏，阅绝秀班，优者厌其村老，戏诮曰：“尔好观，何不于家中演之？但日需风鱼、火腿方下箸耳”是时戏价需二百金，陶归，遽定一百本，闭之厅事，使其自演，无人阅者。一日两餐，舍风鱼、火腿外无他物。十日后，诸伶大窘，乃谢过始罢。禾中陶氏外，以查氏为巨富，陶约数百万，查则天津盐务败归，本逾千万，返里犹一二百万也。所居有内外二园，林壑幽旷，内室尤宏丽，皆仿内式。主人官侍御，归里几二十年而殁。闭门不与人通，起居服食，皆拟王者。其外岸派夥更动，皆手书某人去，盖仿邸抄云。查小山有圻，即声山，宫詹之曾孙，在天津以盐务起家，祖父亦为御史，家门鼎盛，与朝贵皆至亲，一时煊赫无比。少年以一子承两房，计产三千万，年甫四十遽卒。计平生挥霍，殆不下六七千万，故俗呼曰“遮半天”。其母丧时，三相国并集，为之知宾，致花侍御参奏戴大庚，即此事也。中外大寮困乏，无不资之，如陶文毅、白文敏，每贷银率以万计，取之如携也。其最著名，乃四鼓开正阳门一事。禁门非特旨不能夜开，查在城外宴客，忽有事急于还宅，时已三鼓，乃使其幸客道地，门遂独房，以三十万犒守门兵。此事一时哄传，以为豪举。其出京归浙省墓，出国门时，直督差材官十数辈，护行至山东，而东抚弁已至矣。至河漕两督及江督苏抚处，亦如之。过关舟在三里外，开关候过，其十八站尖宿铺、张房屋皆一试，盖每站预派数家丁供帐也。侍妾数十人，皆乘舆，后车几百数。至禾，边闽督阅伍，泊南岸，太平巨艘十数艇，用红旗；查泊北岸，船之巨而多如之，用监旗。其声焰几出疆吏上。其叔父以侍御在家，与之假二百万，叔以五十万与之，不欲而去。

　　○鲁颠子鲁颠子者，无名字。尝居平湖，盛暑或衣绵絮，雪中则赤体游行，嬉笑自得，亦尝遇人家索酒饮，数斗不醉，自言当在云间脱壳。遂往松江，遇知府方禹修出，作醉颠状，大呼斥其名，且曰：“当不良死。”方怒杖之，立毙。后二年有人见之吴阊门，有《醉歌》一首云：“掷杖下丹丘，寒花点石楼。十年残醉里，不见海山秋。”

　　○翰墨香闽荔枝有翰墨香者，产铜山黄氏圃中，石斋之祖别墅也。石斋之圃生荔枝一，结实三百六十五枚，每岁实如之。乡会试入翰林，实倍之。石斋死，树亦枯。

　　○王一翥王子云一翥，云泽尚书曾孙，崇祯庚午举人，楚名士也。乱后隐庐山，讲学五老峰下。一日，与诸生同观瀑布，忽发问曰：“‘逝者如斯夫’，汝等作何解？”诸生不能对，遂拂衣归。素与龚鼎孳善，龚使东粤，过黄州，相见赋诗极欢。

　　○大宁洞黄冠谢南衡者，武昌人，本姓朱。尝游黔蜀间，至大宁洞，洞有一黄冠，兀坐如枯枝，问之不答，试手触其冠，应手堕地为灰。旁有一印，文曰“大宁巡简司”。盖此人明世为是官，鼎革后，避地修真于此坐脱。印故所佩，虽入定未尝舍也。洞深处石壁，有罗念庵题一绝云：“海门千丈浪如山，一转千年瞬息间。洞里闻雷催雨急，作龙争似作鱼闲。”道流言念庵先生住静处，皆不可知也。

　　○噶礼真烧坯康熙末年，江督噶礼办事勤敏，喜著声威。尝以南闱号舍逼窄，请旨增建，而贪婪不法，无敢言者。辛卯岁，江南科场事发，噶袒护之，得银数十万两。又大纵估客，粜米出洋，米价一时腾贵，以至军民交怨。时仪封张清恪公伯行，为江苏巡抚，密饬查拿，果得总督令箭，并访获张元隆等交通海贼情状，以实参奏。圣祖震怒，正钦差张鹏翮出京审办科场，兼讯噶礼。而噶礼权势甚盛，遂以反诬革张伯行职。事闻，上曰：“朕素知张伯行为天下第一清官，著加恩免议。”旋调仓场侍郎，而罚噶礼修热河城工以赎前愆。五十一年九月，上知城工未完，懈于督办，遂将噶礼拿交刑部。适噶礼之母，诣都察院讼礼忤逆，令家人进毒弑母等事，奉旨廷讯确实，发部议以凌迟处死。上命先将噶礼眼珠挖出，又割其两耳，籍没其家，妻子同谋，法皆斩首。其母恨礼甚，又诣刑部，请照陶和气例，凌迟后，焚尸扬灰。有旨赐帛，而噶礼又贿嘱帛系未绝时，即行棺殓。监绞官候至夜分，忽闻棺中语云：“人去矣，我可出也。”闻者大骇，劈其棺，噶礼遽起坐，因耳目俱无，不知所之。监绞官惧事泄，一斧劈倒，连棺焚化，始行覆命。上笑曰：“这奴才真烧坯也。”此案见康熙五十一年邸钞。

　　○明哲保身汤潜庵先生抚苏时，尝诣东林讲学。有邑绅某，曾委蛇闯逆而脱归者，于座讲明哲保身之义，缕缕不绝。潜庵厉声云：“比干谏而死，亦是明哲保身！”邑绅面发赤，无地可入。然先生实不知其旧事也。

　　○文与也之廉洁文点，字与也，长洲人。文氏累世儒雅，待诏法之书，三桥之篆刻，世宝贵若球璜。至文肃公震孟，复以经纶气节，领袖东林，事载前史。鼎革后，文肃之孙点，又负盛名。诗古文辞、书画金石，咸不失高曾矩法。执亲丧三年，止酒撤肉，昼夜居庐。服除，祀事惟谨，朔望，肃衣冠拜宗祠，祭日，虽风雨必返祭。兄然，为逋赋所累，转贷亲懿，输之官，薄游京师，有贵人欲以国子博士荐，力辞引去。富人子具兼金求画，期以三日走取，恚曰：“仆非画工，安得受促迫？”掷金于地，其人再请不顾。尝舍莲经慧庆寺。汤斌抚苏，屏骑访之，问为政之要。曰：“爱民先务，在去其害。如虎丘采茶，府县吏络绎征办，积弊有年，公能除之，即善政矣。”斌乃伐其树。斌尝语曰：“闻先生存田三亩，何以给饣粥？”对曰：“贫者，士之幸也。”斌称善。一亭户拥厚赀，以千金为寿，请通姓名于斌。曰：“汤公以道义交我，我岂负之？若既伤惠，吾复伤廉，奚取为？”亭户惭而退。

　　○尤西堂之和易汪钝翁尧峰，以古文自矜异，少可多怪，见谷子议文章者，恒面斥之。同时尤西堂以检讨告归家居，距尧峰不百里，延接后进，以诗文缣素请者盈庭户，有求必满其意。年少略能弄翰，奖饰不倦。故人咸畏缩尧峰，而乐西堂之和易也。

　　○严荪友之画凤严荪友宫允《秋水集》诗文，与竹、次耕辈埒名，书法亦入晋唐之室。善绘山水仙佛、花木虫鱼，靡不曲肖。尤精画凤，翔舞竦峙，五色射目，观者叹美，以为古画家所无。

　　○赵芥堂之惠政钱塘赵芥堂，令长洲，多惠政。民有诉子不养赡者，赵鞫问未竟，曰：“尔辈久候当饥。”各予百钱，令食而后鞫。既至，问父食乎？曰：“食已。”“百钱尽乎？”曰：“尽矣。”问诸子，则兢兢然献其余钱八十余，仅食十数钱耳。赵怒其父曰：“尔小民，生理几何，一食而尽百钱，则非子之不养力，不遂汝欲也。”呼左右予杖，其子叩头乞哀，词色迫切，胜于己之将受杖者，赵两谕而释之。自是民父子以慈孝闻。冬月有乡民担粪，而倾于衣肆之门，主人怒其不祥，欲褫其衣拭之。乡民乞哀，左右劝解，皆不听。赵适至，叱乡民曰：“尔自有谨，即褫衣拭地固当，不从将重责。”时大寒，风雪交作，乡民解衣，裸体伛偻。战栗从地上浣涤污秽。市人窃窃怜之，谓县官助富贾欺穷民。拭既净，公问主人：“尔意释乎？”主人喜而谢，公曰：“穷民无衣，冻死奈何？”主人曰：“惟公所命。”即使民自就衣架取之。民取衣衫一，赵曰：“单衣不足御寒，易之。”易絮袄，曰：“絮不如裘。”遂取一羊裘，值十余金。赵使民披裘担具先行，主人之徒目送之，俯首而入。

　　○郭有墨吏声汤文正公斌抚苏时，闻吴江令郭有墨吏声，公面责之。郭曰：“向来上官要钱，卑职无措，只得取之于民。今大人如能一清如水，卑职何敢贪耶？”公曰：“姑试汝。”郭回任，呼役汲水洗其堂，由是大改前辙。公善，特保举卓异。而前任苏抚余国柱方掌纶扉，征贿巨万，闻之，衔恨刺骨，嗾人劾奏。虞山翁铁庵司寇从而和之，赖上稔知郭无他，故得以保全。时常州贡生何义门在京考选，为铁庵门生，遂登门攘骂不已。索还门生帖，否则改称，不认为师，义门由是知名。康熙二十六年，郭内升御史，于半年中参罢三宰相、两尚书、一阁学，直声振天下，称为“铁面御史”。旋以吴江张令亏空举发旧案，侏连落职，拟遣戍。幸上以郭居官尚有风力，免其治罪，二十八年擢两湖总督。

　　○顾亭林轶事亭林先生，貌极丑怪，性复严峻。鼎革后，独身北走，凡所至之地，辄买媵婢，置庄产，不一二年，即弃去，终已不顾。而善于治财，故一生羁旅，曾无困乏。东海两学士宦未显时，常从贷累数千金，亦不取偿也。康熙丙辰，先生偶至都，两学士设宴，必延之上座，三既毕，即起还寓。学士曰：“甥尚有薄蔬未荐，舅氏幸少需畅饮，夜阑张灯送回何如？”先生怒声而作曰：“世间惟纳贿淫奔二者，皆于夜行之，岂有正人君子而夜行者乎？”学士屏息肃容，不敢更置一词。陆舒城尝言：“人眼俱白外黑中，惟先生两眼，俱白中黑外。”非习见不知其形容之确。

　　○左文襄之绝大经纶左文襄在甘肃时，一日值盛夏，解衣卧便榻上，自摩其腹。一材官侍侧，公顾之曰：“汝知此腹中所贮何物？”对曰：“皆燕窝、鱼翅也。”公笑叱曰：“恶，是何言！”则又曰：“然则鸭子、火腿耳。”公乃大笑而起曰：“汝不知此中皆绝大经纶耶？”材官出语其曹曰：“何等金轮，能吞诸腹中，况又为绝大者耶？”闻者咸捧腹。

　　○妇人因男奸自尽山阳富室陈某，夙有断袖癖，其娈童徐容，陈最嬖幸之。因为之娶妻，而后庭之爱，仍未之断也。成婚甫两浃旬，徐妇乘舆归宁，陈即往徐室续旧。不意妇忘携礼物，返轮归取，径入卧房，乍见陈与徐状，愤气填膺，奔赴厨下，取菜刀自刎死。世有因妻不安于室，羞愤自尽者矣，从未闻因夫被人男奸，而羞愤自尽者，事诚奇绝。然妇之节烈，可以风矣。

　　○韩仲琦之美人计尝闻父老言韩仲琦中丞，用美人计捕获张三一事，可助酒阑茶热时之一谈，爰记之。张，太湖剧盗也，骁勇有膂力，聚党数百人，横行水上。韩抚吴时，欲捕之而无其人，会东山武士朱某在苏，效毛遂所为，慨然以捕盗自承，韩许之，与之以计。张素有声色之好，朱因亲结其党人某，佯为求入党，有奉千金为张寿，并以艳妓莲芬、武伶沈某进。张大喜，乃招朱至幕下，张乐开饮，醇酒巨觥，不觉颓然大醉。沈复作女装，与莲芬左右劝饮，张醉益不支。朱预令勇士伪作童仆，更番进肴馔。沈见张已醉，急出袖中索系其颈，诸勇士竞前缚之，星夜解辕正法。其党骇散。而湖中匪类，自此稍敛迹。

　　○诗人骤博高名诗人崔不雕，居太仓之直塘，性孤洁寡合，吴梅村目为“直塘一崔”。《居易录》称崔诗清异出尘，有句云：“丹枫江冷人初去，黄叶声多酒不辞。”人目为“崔黄叶”。又历城王苹能诗，尝有句云：“乱泉声里才通屣，黄叶林间自著书。”又云：“黄叶下时牛背晚，青山缺处酒人行。”渔洋亦目之为“王黄叶”。考自来谢胡蝶、郑鹧鸪、袁白燕、鲍夕阳、红杏尚书、三影郎中之类，多以诗词断句，骤博高名。即渔洋赋“郎似桐花，妾似桐花凤”一词，亦有“王桐花”之号。

　　○江郑堂令后世难于位置甘泉江郑堂，淹贯经史，博通群书，旁及九流二氏之学，无不综览。诗古文豪迈雄肆，才气无双。尝作《河赋》，以匹郭景纯、木元虚《江》、《海》二作。其为人，则权奇倜傥，能走马夺槊，狂歌豪饮，好游好客，至贫其家。儒林、文苑、游侠三传，令后世难于位置。

　　○吴三桂为前明武举清藩臣平西王吴三桂，明之武举之，出江南某公之门。某公殁，其子奉母以居，贫无以供菽水。一日，于故书中得《武举试录》一册，见吴名，始悟出父门下。时吴镇云南，方贵盛，欲往谒之，以告母。母初不可，既而贫困日甚，乃许之。鬻田质簪珥治装以行。比至滇，旁皇歧路，不克自达。卖字市中，聊给朝夕。忽遇藩下护卫，询其籍贯，知为江南十人，邀至家垫。既半载，宾主颇洽，因从容言欲一见王可乎？询其愿见之故，乃为叙述师友渊源所以然者，护卫诺之。一日，吴大会僚佐，洒间历言少年时起家科目，夸示座客，护卫适侍侧，即跪启曰：“王当日出江南某公之门乎？”吴惊曰：“然，汝安从知此？”护卫曰：“某公有子贫困，万里上谒，至此无由自通。今寄食某所，故知之耳。”吴大喜，立召之，使预宾筵为重客，留府第中数月。某以母老告归，吴又大集宾僚祖道，赠以二万金，别扃一箧为母寿，皆珠宝也。某归江南，遂为富人，惜不知其姓氏。

　　○琅琊王若之诗若之字湘客，前明户部尚书基之孙也。历官参议，孤清绝照，清谈如晋人。服官留都，放情山水，买舟游武林，穷湖山之胜。三忤阉寺，罢官居金陵。乙酉避乱姑熟，干戈崎岖，独载三代古鼎彝、书法、名画，兼两连舳，寝食与俱。其答人书云：“正惟草莽之中，当守坚一之节。”遂死。所与游者，邹南皋、冯少墟、钟龙渊、张藐姑、李懋明、左萝石诸公，皆一代伟人。湘客诗清，无启祯气习，最工尺牍，卑辞片语，逼似晋宋间人。绝句云：“素宇流孤月，清光照雁声。似从千里外，寄与故乡明。”“驴背肩似山，笠下眼如海。偶见渔樵人，行歌互相待。”“恰遇青山白水，忽来细雨斜风。俗驾还多高寄，便止宿于此中。”“若言造物劳人，那得伯师遮道？清凉是大药王，一拂一濯甚好。”“片时眼界澄清，鼻观与之俱省。脱巾解带匡床，消受荷花百顷。”“图书蓑笠载轻ぎ，雨雨风风去不停。疑是烟波垂钓者，居然呼吸有樵青。”“三十寒香绕屋栽，果然林下美人来。狂夫自许非寥落，眷属妻孥总是梅。”联句如：“风雨松堂集，灯残经不明。”“风烟无市色，时令属山秋。”“半将春事负，始有故人来。”“户外惟罗雀，林间复斗牛。”“如何横白雨，忽已失青山。”“雨余春尚冷，江上柳初眠。”“正是春潮长，还当暮雨时。”“登高逢九日，不速恰三人。”“扁舟乘晓霁，归棹作浮家。”“学语儿呼吸，消闲妇斗茶。”“林端秋露滴，草际候虫鸣。”“壁藻浮沉处，白□三两枝。”皆非凡语。

　　○徐元直尚在人间崇祯九年，汉中人刘一真，入终南山采药，遇仙人自言徐元直，令一真奏事。有旨下抚按察访，成都费经虞有诗云：“传闻徐元直，尚在南山云。我欲从之去，高峰麋鹿群。”

　　○王公贵臣以拒客为礼士相见礼，自古有之，未闻有拒客为礼者。大凡王公大臣，越富贵则宾客越多，宾客越多则越拒客，其势然也。王梦楼侍讲出为云南太守，参见督抚，始到官厅，至于腹饥口渴，欠伸倦坐，终不得一见。尝有诗云：“平生跋扈飞扬气，消尽官厅一坐中。”诵之令人齿冷。昔苏子瞻为凤翔判官，陈希亮为府帅，以属礼待之，人谒或不得见。子瞻《客位假寐》诗云：“同僚不解事，愠色见髯须。虽无性命忧，且复忍须臾。”亦此意也。

　　○裘文达无不见之客相传裘文达公为尚书时，最喜提奖后进，体恤寒，是以宾朋日多，车马日盛，无有不见之客者。每日朝回，请宾朋聚于一堂，而自居末坐，一一问语。或有未饭者，辄留饭，使宾朋鼓腹欢欣而去。而私谒之辈，从此杜绝，爱士贤声，亦从此益著矣。

　　○刘忠诚祠联刘忠诚祠落成时，各官均送联语以致敬意。外务部左丞某公，时充江南乡试副考官，亦有一联云：“可托六尺孤，可寄百里命，公无愧焉，君子欤？君子也；因保半壁地，遂妥九庙灵，功诚伟矣，如其人，如其人。”款署头品顶戴外务部左丞江南乡试副考官某某。或袭其语句嘲之云：“本是外务部，来充副考官，运亦佳哉，头品欤？头品也；硬写论语句，挂在忠诚祠，胆莫大焉，笑死人，笑死人。”

　　○乌中丞道光时，乌中丞巡抚浙江，但留意海塘及考试书院二事。浙人作对讥之曰：“毕生事业三书院，盖世功名一海塘。”又乌尝至某书院，适见院中诸生争食，乌笑曰：“好一群老鼠！”未几，瞥见一纸在公案，上书一联云：“鼠无大小皆称老，龟有雌雄总姓乌。”

　　○蔡木龛布衣蔡木龛布衣，钱塘人，居于武林门内之斜桥河下。身为鹾务司会计，而往来皆文士。家贫，爱客若性命。室无应门五尽之童，惟一老妪给事，门悬竹梆一事，客至击之，则此妪启扃而出。内门设题名簿，凡访者先书姓氏焉。登其堂，修洁无尘，茗碗熏炉，位置贴妥，酒谈茶话，客便是从。性不爱花而爱草，墙阶盆盎悉植之。所植之种，芋绵娟秀而莫呼其名者，不知凡几。则寻常种类，一经是翁浇灌培植，鲜媚迥异凡恒。尤酷爱翠云草，卧榻之院，宽可数弓，贴地平铺，一碧无隙。每当夕阳新雨，望之如西洋翠，盖贮水之筒，扫叶之帚，去秽之沙囊，无一时离手也。翁不作诗，而善谈论，腹笥极博，嫉恶如仇，所有白眼者，出一语必刺入骨。又好游谈，一丘壑之胜，必穷其境而后已。性尤耿介，不妄取与。而待人接物，则仍煦煦作春气，殆市隐之流欤！

　　○毛西河拒奔女毛西河少与兄万并知名，人呼“小毛子”。性恢奇，负才任达，善诗歌乐府填词，所为大率托之美人、香草，以写其骚激之意。缠绵绮丽，按节而歌，使人凄悦。又能吹箫度曲，游靖江，当垆冯氏者，悦其词，欲私就之。西河谢曰：“彼美不知我，直以我为狂夫也。”径去。见施愚山所作《毛子传》。按西河少年落拓江湖，无复绳幅，《鲒外集》痛诋之，他书亦多訾议。是举拒奔女于旅肆，尚不失为君子之行。特蒙难出亡，对酒家妇吹箫按节，其人去狂且几何。况既知引避，又复以彼美之姓氏里居，播告朋辈，则仍西河之所以为西河也。

　　○杭堇浦负谢山于死后徐先生《烟屿楼文集》，有记杭堇浦一篇，节录之。曰：“始二人以才学相投契，最为昵密，客京师维扬，无一日不相见。谈笑辩论，相服相称叹，数十年无间言也。既而谢山膺东粤制府之聘，往主端溪书院，堇浦同时为粤秀书院山长。谢山自束外，一介不取，虽弟子馈时物，亦峻拒之。而堇浦则捆载湖州笔数万，乞粤中大吏函致其僚属，用重价强卖与之。谢山遗书规戒，谓此非为人师所宜，不听。谢山归，以告扬州马氏兄弟。他日堇浦至，马氏秋玉昆季甚诘责堇浦，堇浦不敢辩，而怨谢山切骨，而谢山不知也。谢山既卒，其弟子如蒋樗庵、董小钝诸君，念其师执友莫堇浦若，乞之铭墓。堇浦使来索遗集，与之，久无报章，屡索还遗集，终不报。而堇浦《道古堂文集》雕本出矣。诸君视其目，有《鲒亭集》序，欣然检读，则若誉若嘲，莫解所谓，细绎之，又似谢山有败行者，皆大惊怪。又遍观其他文，则窜谢山文为己作者六七篇。于是知堇浦卖死友，而不知其卖之之故。既而有自维扬来者，道其详于樗庵，始恍然大悟。其后樗庵弟子，有抄《鲒亭集》，而以杭序冠首者，樗庵见之大怒，乃手记堇浦负谢山始末于序后。”而此书后归徐先生，故先生详述之如此。樗庵固不妄语，徐先生亦不轻诋前辈者，且堇浦《粤游集》，每有以湖笔馈某官诗，其文集中考据论辨之作，颇有《鲒》相出入。然则才如堇浦，竟有文无行至此，亦可唏矣！

　　○严铁桥之落拓归安严铁桥可均，博综群籍，精校雠，辑书甚富。顾性跌荡，少时家居，殊落拓。喜食肉，欠肉资甚多，屠某催索甚急。一日，严过屠肆，屠人又向索钱，严怒，遽夺屠刀砍之，屠踣。严惧，掷刀只身走京师，匿姚文僖公宅中，姚闭诸室不使出。因发藏书读之，遂成名。

　　○纪文达奉旨纳妾河间纪文达公，为一代巨儒。幼时能于夜中见物，盖其秉赋有独绝常人者。一日不御女，则肤欲裂，筋欲抽。尝以编辑《四库全书》，值宿内庭，数日未御女，两睛暴赤，颧红如火。纯庙偶见之，大惊，询问何疾，公以实对。上大笑，遂命宫女二名伴宿。编辑既竟，返宅休沐，上即以二宫女赐之。文达欣然，辄以此夸于人，谓办“奉旨纳妾”云。

　　○盐商之繁华扬州繁华以盐盛，两淮额引一千六百九万有奇，归商人十数家承办。中盐有期，销引有地，谓之纲盐。以每引三百七十斤计之，场价斤止十文，加课银三厘有奇，不过七文。而转运至汉口以上，需价五六十不等，愈远愈贵，盐色愈杂。霜雪之质，化为缁尘，乡曲贫民，有积日累旬，坚忍谈食者矣。此非正课致之，而商人积弊累之也。诸商所领部帖，谓之根窝。有根窝者，每引抽银一两，先国课而坐收其利，一也；运脚公用，额定七十万，近年十增其五，而用不及半，二也；汉口岸价，每引又派一两有奇，三也。即此三项，已倍正课而过之。加以盐院供亿，各大宪缉捕犒赏，又豢养乏商子孙，月支万计。最奇者，春台、德音两戏班，仅供商人家宴，而岁需三万金。总商谒见盐院，一手版数十文耳，而册载一千两。率由总商立名目，取诸众商。委员王凤生查请裁革。其浮冒无忌类如此。由是侈靡奢华，视金钱如粪土，服用之僭，池台之精，不可胜纪。而张氏容园为最著，一园之中，号为厅事者三十八所，规模各异，夏则冰绡竹簟，冬则锦幕貂帷。书画尊彝，随时更易，饰以宝玉，藏以名香。笔墨无低昂，以名人鉴赏者为贵；古玩无真赝，以价高而缺损者为佳。花史修花，石人叠石，水木清湛，四时皆春。每日午前，纵人游观，过此则主人兜舆而出，金钗十二，环侍一堂，赏花钓鱼，弹琴度曲，惟老翁所命。左右执事，类皆绮岁俊童，眉目清扬，语言便捷，衣以色别，食以钟来。其服役堂前，而主人终世茫然者，不知凡几。梨园数部，承应园中，堂上一呼，歌声响应。岁时佳节，华灯星灿，用蜡至万数千斤，四壁玻璃射之，冠钗莫辨，只见金碧照耀，五色光明，与人影花枝，迷离凌乱而已。其埒于容园者，若黄、若程、若包，莫不斗靡角研，如骖之靳。不数年而资本日绌，亏及公款，朝廷借帑助之。定法两年三运，后则一运两年。积习既深，外腴中瘠，愈斫愈深，而敝坏不可为矣。

　　○邹小山轶事吾乡邹一桂少宰小山，以文学受主知，尤工绘事，至今零缣尺素，得者人争怀宝。相传其微时好作狭邪游，尤喜ㄓ＜辶篆＞，与梨园诸弟子相征逐，度曲填词，乐此不疲。封翁某，性最严正，屡戒勿悛，逐之出，不得承为子。少宰飘泊里门，久之困甚，倩人哀其父，少加怜悯，游说万端不为动。时少宰已为诸生，因以携资应试请，封翁曰：“子弟贤，贫贱何害？不贤，即富且贵者，宁遂免若敖氏之馁耶？”少宰乃只身北上。仅携一布被与俱。途间去被中絮，乘夜实草根败叶于内，压背隆然，诣旅邸求宿。翌晨，倾被中物于地，置被怀袖间，悄然扃门出。邸中人意负物在室中，必无他虑，不知少宰已赚得一夕膳宿资，扬长去矣。长途转徙，悉用此术。抵都地所事事，仍溷迹于歌场舞馆间，豪竹哀丝，一时并奏，见者固不知其为失路之王孙也。都中声伎居天下最，时昆曲盛行，好事者又率自置鞠部，引商刻羽，细入毫芒。少宰之术，不足以并驾侪辈，渐遭是中人白眼。一日高宗传旨进乐，酒酣以往，粉墨登场，自演《李三郎羯鼓催花》剧。宸衷偶惬，试一为之，未必能一一协律，主器者苦不能称旨。独少宰能随其意为节奏，抑扬顿挫，无不合拍，高宗大悦。供奉既频，询及家世，急使纳监入北闱，并授意于主试者，联翩获售，遂以一甲第三人及第。胪唱后，捷音抵家，其封翁犹严词致拒，谓小冠子夏，或有同名之误也。少宰既登第，高宗每闲居奏乐，不复以前事相浼，且时藉他事督责之。少宰乃益刻励图报，卒以致身清要，长为文学侍从之臣。而高宗当日驾驭人才之雄略，亦于此可见一斑矣。

　　●卷下○记赵舒翘之轶事光绪庚子五月，拳祸作。六月，联军集大沽。时端王、庆王、荣禄、刚毅、赵舒翘皆值军机，大沽失守后，孝钦召见军机，传谕单叫起，问战守之策。首端王力陈战利。次庆王，请圣明决断，依奴才愚见，则和利；次荣禄，力陈和利；次刚毅，力陈战利。最次为赵，奏对最久，有不知先战，战北再和，亦未为迟之语。且谓现在大军会集京师，各省勤王之军亦将到，即使战败，外人亦决不能长驱直入，慷慨激昂，语极动听。孝钦意遂决，卒致两宫西狩，赵亦赐死。至今论国是者，追原祸始，犹叹息痛恨于赵之一言几丧邦也。然赵自凤阳府氵存升刑部尚书，历任皆有声。客有自皖公山来者，为言赵守凤阳时之遗事甚悉。于捕治蠹胥卫虎事，尤称颂不置。

　　先是，某县东西乡有甲乙二姓者，家富百万，各为一乡冠。甲有女许与乙子，年及笄矣，以迷信甚深，姻期屡阻。乙憾之，自择一日，谓再愆期者，当为其子别娶。甲惧，乃亲送女于归。两家相距数十里而遥，时值溽暑，中道已疲乏不胜，天复骤变，雹雨大作，乃休于一古庙而息。会他家亦有迎娶，遇雨而入庙暂避者，两家新嫁娘各出舆坐憩。蓦闻枪声骤发，识为盗警，仓猝间灯火尽熄，昏黑中乘舆竟去。甲以疾作先返。比甲女至乙家时，乙父正衣冠延客，女突于舆中跃出，大声诟厉，出利刃刺乙父毙，旋亦自刎。新郎见酿祸，奔县呈诉，翌晨而女尸竟失所在。于是纵女弑翁，移尸图赖之罪，甲百口不能自辩。爰书一定，秋决且有日矣。顾两家虽因婚期事稍龃龉，初无宿怨致相残杀理，且移尸之举，亦疑莫能明。甲仆某，老而任侠，微行四访，竟得女于盗船中。盖女在古庙中，误登他人舆，而此娶妇者非他，即著名之蠹胥卫虎。是虎盘踞公门数十年，拥资巨万，枭匪盗贼，皆往来其门下，权势薰天，邑宰亦慑其名不敢问。顾无子，瞰佃人之妇美，强夺之。妇矢必死，预嘱其夫远避祸。既与甲女误登彩舆，入门，见衣冠而主人者，即手刃之，初不知其误杀也。虎见甲女，知为误投，以美胜于妇，大喜。劝之不从，强之不可，胁之以刃不为动。既审知妇刃乙父事，急使其羽党深夜移尸灭迹，而扃女于别室。至是拟载往他处，货作钱树子。乃适为甲仆所得，因偕奔至县，为其父鸣冤，且讼虎之暴横。讵邑令已先入虎言，转诬女为行刺私遁，下诸狱，榜掠无算。甲仆忿甚，赴府控告，而令不知也。一日，令强女画供，不从，将治以一品衣之极刑。一品衣者，以铁片作衣，烙火成红色，而加诸囚身，痛等凌迟，惨逾炮烙，一用而囚无不屈供。问官可因是高迁，故名之曰一品，亦虎新发明之利器也。方威逼间，有人报郡守至，惊愕间，赵已入。笑谓：“老兄太忙，今日姑由兄弟代理案件何如？”登堂数语，即释甲父女，并恺切劝谕乙子，甲女贤淑，服阕后必仍娶为室。旋械系卫虎返署，明日而邑令去任，委人代理矣。虎入狱后，坚不署诺，且百计请托官绅为之说项者，日凡数至。赵预计其数，一度请托，则掠虎若干。一夕，夜半坐堂皇，笞虎臀数千，虎惘然不解所以，则是夜赵宿宠姬处，姬言及“卫虎”两字也。后赵卒以是去凤阳，而先一日虎已瘐毙狱中，阖境颂神明焉。赵治此狱殊有风节。

　　○管韫山之论诗管韫山为时文大家，诗名为文所掩。尝读其集中论诗之语，有极隽妙者，谓五言古诗，琴声也，醇至淡泊，如空山之独往；七言歌行，鼓声也，屈蟠顿挫，如渔阳之怒挝；五言律诗，笙声也，云霞缥渺，疑鹤背之初传；七言律诗，钟声也，震越浑，似薄牢之乍吼；五言绝句，磬声也，清深促数，想羁馆之朝闻；七言绝句，笛声也，曲折嘹亮，类羌城之暮吹。

　　○陆春江之受眷陆春江中丞初官上海县，任满以道员召见。孝钦后问曰：“闻人言，汝在上海做官，名声颇好，洋人交涉，都很得法，到底怎样对付？”对曰：“臣在上海，遇有洋人交涉，臣不去欺他，却也不去怕也。”孝钦大悦。尝告枢臣：“陆元鼎办事，我可以放心。”由是而监司方伯，不十年而抚三吴。人见其端谨持重，粥粥若无所能，而不知其受眷实有由来矣。

　　○王西庄自掩其贪王西庄未第时，尝馆富室家。每入宅时，必双手作搂物状，人问之，曰：“欲将其财旺气搂入己怀也。”及仕宦后，秦诱楚讠垂，多所干没。人问之曰：“先生学问富有，而乃贪吝不已，不畏后世之名节乎？”王曰：“贪鄙不过一时之嘲，学问乃千古之业，余自信文名可以传世。至百年后口碑已没，而著作常存，吾之道德文章，犹自在也。”故所著书，多慷慨激昂语，盖自掩其贪也。

　　○祁文端门生问补服祁文端公在京时，忽一甘肃门生至，怪其无故远来，姑出见之。所著衣冠甚古，且缀补于袍上。公因问其缘何来此，曰：“因缘例得服知县品服，未识今所用当否？以乡中人不能决，思不如入都询问老师，较为有据。”文端审视之，果七品服也。曰：“是矣。”又问是否缀在袍上，文端忍笑告之曰：“应缀在外套上。”此人谨受命，辞而去。文端念此人以小故远来，良可念，命仆封四金至旅店馈之，则此人已行矣。若此人者，真可谓太古之民也。

　　○查明回报德清蔡尚书启亻尊，康熙庚戌状元，公车入都。山阳令某，公同年也，往拜之。名纸既投，令于纸尾制曰：“查明回报。”蔡大怒去。明年及第，书一绝于扇寄之曰：“去年风雪上长安，举世谁怜范叔寒？寄语山阳贤令尹，查明须向榜头看。”令大惭，百计修好焉。事见渔洋山人《池北偶谈》。后苏州彭大司空启丰，雍正丁未大魁，假归，偶有粮欠，吏以公名申县，遽差票追纳，真书公名，以朱点之。公以诗贻令，有“自从御笔亲题后，又被琴堂一点红”之句，令大窘谢，事颇相类。是二令者，可谓无独有偶矣。

　　○季、亢二家之富江南泰兴季氏，与山西平阳亢氏，俱以富闻于天下。季自沧苇以御史回籍后，尤称豪侈。其居绕墙数里，中有复道周巡，健儿执铃柝者共六十人，月粮以外，每夕犒高邮酒十翁，烧肉三十盘。康熙九年，霖雨连旬，恐霉气浸ネ，命典衣者曝裘于庭，张而击之，紫貂、青狐、银鼠、金豹、舍利狲之属，脱毛积地，厚三寸许。蓄伶甚众，又有女乐三部，稚齿韶颜，服饰皆值巨万，开宴宾筵，更番佐酒，珠冠象笏，绣袍锦靴。及笄，或自纳，或赠人，而骄憨之态，未能尽除。日至高春，晨睡方起，即索饮人参、龙眼等汤，梳盥甫毕，已向午矣。制食必依精庖为之，乃始下箸。食后，辄按牙歌曲，或吹洞箫一阕。又复理晚妆，寻夜宴。故凡娶季家姬者，绝无声色之娱，但有伺候之烦，经营之瘁也。有修撰某得其一姬，涕泣废飧，为弗若其主家厮养，乃遣之。亢家园在山西平阳城外，中设宝座，盖康熙时尝临幸焉。园大十里，树石池台，幽深如画，婢媵皆作吴中装束。相传亢先世得李闯所遗辎重起家。康熙中《长生殿》传奇新出，命家伶演之，一切器用，费镪四十余万。雍正末，所居火，凡十七昼夜，珍宝一空。今则荡然无人，园亦鞠为茂草矣。

　　○江艮庭之篆字药方苏州江艮庭先生声，精小学，善篆书，兼知医理。性奇癖，尝为人开药方，辄书篆字，药肆每致错误，先生怪之。或曰：“药肆人不识篆字，无怪其误。”先生恚曰：“不识篆隶，那便开药肆耶？”迂癖如此，真可谓不达世情者矣。

　　○河工之积弊南河岁修银四百五十万，而决口漫溢不与焉。浙人王权斋熟于外工，谓采买竹木、薪石、麻铁之属，与夫在工人役，一切公用，费帑金十之三二，可以保安澜；十用四三，足以书上考矣。其余三百万，除各厅浮销之外，则供给院道，应酬戚友，馈送京员过客，降至丞簿、千把总、胥吏兵丁，凡是职事于河工者，皆取给焉。岁修积弊，各有传授：筑堤则削坝增顶，挑河则垫崖贴腮，买料则虚堆假垛。即大吏临工查验，奉行故事，势不能亲发其藏。当局者张皇补苴，沿为积习，上下欺蔽，瘠公肥私，而河工不败不止矣。故清江上下数十里，街市之繁，食货之富，五方辐辏，肩摩毂击，曲廊高厦，食客盈门，细谷丰毛，山腴海馔，扬扬然意气自得。青楼绮阁之中，鬓云朝气，眉月夜郎，悲管清瑟，华烛通宵，不知其几十百家也。梨园丽质，贡媚于后堂；琳宫缁流，抗颜为上客。长袖利屣，飒沓如云，不自觉其错杂而不伦也。

　　○某县丞禀辞军兴以后，直省候补人多，缺少事稀，贫苦不堪言状。一日，有县丞某求见方伯禀辞，号吏曰：“非期也。”不为通报。某曰：“我有公事，不见则今日死于是矣。”号吏大惊，白诸阍者而见之。方伯曰：“君有何事，禀辞将何往？”某曰：“将往阴司。”方伯亦诧曰：“何至于此？”曰：“某自到省伺候大宪者十数年矣，无缺无差，父母冻饿，儿女啼号，除死更无善策。又虑身死而大宪终不见知也，敢辞！”方伯曰：“勿尔，吾且赠君二十金，暂为糊口，以待差事。”越三日，委以优差而去。

　　○记某伶事某伶者，色艺工绝，游于陕。陕尚秦声，无解南音者，困甚，无所得衣食。时某部为秦声冠，不得已投焉。部中人共揶揄之，亦不甚令登场。会抚署宴方伯，某部当值，属僚咸集。方伯者，平阳中丞也，数折后，厌秦声，问有能昆曲者否？部中无以应。某伶独趋进自承曰：“能。”曹长愕然欲止之，则堂上已呼召某伶矣。登堂请命，甫一发声，平阳色喜，满座倾耳听。歌一阕，平阳曰：“止，笛板工尺相左，他乐器亦无一合者，是乌足尽所长？”趋呼藩署家乐和之，使演《扫花》一出。伶既蓄技久，思欲一逞，又多历坎坷，愤郁无所泄，至是乃尽吐之，浏离顿挫，曲尽其妙。平阳不自觉其神夺而身离于席也。平阳号知音，举座见倾倒如是，莫不啧啧称羡。曲终，自抚军以下，缠头以千计，明日某伶之名噪于长安。部中人承顺惟谨，已持平阳书入都，都下贵人争爱赏之，宴集非某郎不欢，由是名益著。

　　阅数岁，平阳擢陕抚，冒账事发，被逮下刑部狱，家产籍没，眷属羁滞京邸，衣食不给，终日相对惨恒。忽一苍头问讯而至，言主人命致意，已为夫人觅得一安宅。趣呼舆马送至，则屋宇精美，米薪器用，下至箕帚之类，一一完好，顾不知主人为谁。时平阳已论大辟，系狱久，生平故旧，无一左右之者。一日晨起，突有人直至系所，哭拜不能起。视之则某伶，已去其业，居京师作富人，夫人宅即所置也。于是即狱中置酒，复为平阳歌《扫花》出，甫半阕，平阳大哭，即止不歌，而相对泪下如绠糜。自是朝夕至，视寒暖，调饮食，有甚于孝子之事亲者。弃市日，具棺椁厚敛之，送其榇与妻子归里，又恤其度日费，度足用乃止。后不知所终，天下惟知己之感，没世难忘。若平阳者，仅足知某伶耳。“八百孤寒齐下泪，一时回首望崖州。”呜呼！彼何人哉？

　　○吴卿怜顷见吴卿怜《感遇诗》，询其始末，不得，第闻卿怜吴人，善歌能诗词，色艺兼胜。平阳中丞得之，宠幸备至，所云“色即是空空是色，卿须怜我我怜卿。”为吴赋也。平阳既败，流转归和相，和又嬖之，《感遇诗》即咏和事。顾其有“马上王嫱，玉笋敲残”等语，和虽籍没，眷属未尝流徙。当时萨彬图承命查办，请鞫使女，朝廷降旨切责，初无刑及妇女之事。诗述十年中惊魂骇魄，迁徙流离之苦，花悲月惨，涕泪沾衣，意固何所指耶？卿怜屡擅专房宠，不能一死报主，逊堕楼人远矣。然自古才色绝世之人，遭遇艰难，所归辄败，往往而然，薄命耶？祸水耶？天既赋之以丽质，而又使不得其所，抑独何哉？平阳名位虽不终，既得某伶感恩，又为卿怜知己，呜呼！死而有知，可以自娱矣。

　　○天下大师墓京师西山天下大师墓，朱竹以为是房山僧塔，后人附会之为建文帝墓也。清初，沈方舟用济诗云：“曾闻近迹入禅关，身似浮云到处闲。解到龙蛇潜草野，何年弓剑傍桥山？缁衣那有中官识？御马谁迎老佛还？一自樱桃无荐地，肯留青树在人间！”曰“曾闻”，曰“解道”，曰“那有”，曰“谁迎”，曰“肯留”，皆故作疑词，以著致身从亡、随笔等书之伪，真诗史之笔也。方舟又有《咏思陵》句云：“一剑割将公主爱，九门报道寺人开。”语极悲壮。

　　○王蕴斋夫人之拘执北人王蕴斋，曾为两淮草堰大使，其夫人性拘执，有大可噱者。慕古人相见如宾义，与其夫旦夕相与如外宾酬酢。少生二子，以为男女居室既至秽，且足戕身，年三十即断欲，与夫对室居。每清晨起，必子妇亲侍栉沐，妆竟，出至中堂。俟夫起，盥洗讫，分庭偕坐，子若妇立伺两侧，仆媪进茗，寒暄数语，子若妇亲进早餐，相与对食讫，率子若妇送其夫出庭前治事，及中门而后返。迨晚，其夫治事竣按时入，必率子若妇恭迎于中庭，复偶坐，几上设洋灯二，进茗，子若妇侍如故。相慰劳，进晚餐。食罢，略论家事。及二鼓，乃徐谓其夫曰：“昼日治公，宜请早将息否？”夫必谦谢曰：“时尚早，略谈无碍。”少选，乃亲启执灯，送夫至寝室，相对少坐，夫亦起送之归寝，复少坐，则又亲送夫回。子若妇均随侍焉。略话俄顷，夫力请其归寝，始率子若妇返室，又训以家事。久之，乃令子若妇去而后卧。常年如一日。其夫为盐官时，已均五十余，夫以其如是拘执也，苦之，遂以同室居、置少妾、吸阿片三事请听其择而许一焉。及筹计再三，仅许以吸阿片，而同室居、置妾，均不愿也。初，妇各产一男，即令子与妇异室居，且监之严，以为男女配偶原为宗嗣计，既得子矣，而仍同室居，男既有碍于学，女亦有碍于工，不可也。会冢妇归宁，子同舟而往，少年夫妇，久旷忽逢，因而复妊。及归，不敢以闻。迨产，又一雄也，始报之知。乃盛怒赴产室，饬妇佻儇，而重辱之。妇不堪其恚，自经死，弗悔也。未几，次子复送妇归省，亦于舟次怀妊。鉴于冢妇之难，归挽亲知诉于父，相与合谋，妇将弥月，其夫先密函告其家，设辞迎之归，俟妇产后而后还。并使人密语其妇，谓姑性如是，纵有挫辱，无介介也。传者止此，后不知其究竟。

　　○杜生轶事杜生名衡，字子牧，桐邑世家子。生而颀，广额，颐颊而下，小削，目瞳清荧，骨爽气俊。江浙敝俗，纨子弟，出必鲜怒锦衣狐裘，舞于车上，童子骈肩而随，短发，覆额角，效妇女装。生见之，辄内愧，肉动豪杰，障面去，惟恐浼。居恒敝衣布履，与诸少年颉颃游，遇贵人则欠抑唯诺，阳兼不敢言。众以为是生也，寒酸不上人眼，意轻之，生乃快。或坐客小觉，则拂衣疾趋出，挽之逝矣。性嗜书，博极典籍，能跳梁于翰墨间，有才子致。客非韵，斥门者不入，入必割炙或瀹茗，纵谈天下事。谈既酣，辄彻夜不欲寐，往往庭前月落，屋下鸡鸣，犹闻鼓琴落子声，或醉而啸者。至是四方之客日益至，子牧恢张心胸，厚往薄来，故杂宾亦稍稍得进，而未几芸娘之事起。芸娘者，妓女也，以风态擅名，慷慨言笑，自题女侠。与子牧一遇于武林，目成久之，退而执手叹曰：“吾两人得死所矣。君胜情拔俗，妾亦侠气笼霄，他日枕骨而葬西河之滨，誓令墓中紫气，射为长虹。羞作腼腆女儿，下指鸳鸯，上陈双鹄。”言次呜咽。众惊其不详，而二人之情，乃益胶结不可解。嗣后淹系旬月，无复顾礼，废辍家政，毁顿精神。家人既刻责之，而诸客中复有具其罪状，布诸广众者。子牧为两方所激，若圆石遇坂，转触转下，势不得不与俱尽。会太守窘芸娘，出辱之庭，子牧忍愧，以身左右翼，多卑词。太守徘徊不令下鞭，然终不许生以一妓女自诎。判卖芸娘为贾妇。生佯许，而阴使人赝山西贾得之，以藏于别室，俄载而与俱长安。居长安不三月，子牧病肺死。芸娘亦不哭，敕家人装其丧归，而以身从。既入舟，忽忽微微叹，间杂吟笑，若无意偿生者。至江心，命具浴，浴罢更衣，左手提子牧宣和砚，右手提棋楸，一跃入水，左右惊视不能救。初见发二三尺许，浮沉旋澜中，已复起紫衣裾半褶，复转睫间，而芳魂渺然，与洛神为伍矣。

　　○端午桥好为联语嘲人端午桥最好为联语嘲人。其官工部时，同官有赵有伦者，京师富家儿也，目不识丁，以其舅张翼之援，入资为郎，不数年，历得要差，且充会曲馆纂修。常以千钱购一妓归，大妇妒甚，立驱之出。赵不得已，赁别舍居之。妇知其谋，乃靳赵自由出门，归少宴，辄诟谇不已，赵甚苦之。一日，与端相遇于署中，端呼与语曰：“菊曾，吾昨日偶作一联一额，君试为吾评骘之。”联云：“一味逞豪华，若非暗地弓长，未许人称富有；千金买佳器，除是明天弦断，方教我去敦伦。”额曰“大宋千古”。赵极口称赞不已，出遇人，犹为人述之，似自诩其通文者。人匿笑之，弗顾也。

　　灵石何润夫乃莹，庚子岁官副宪，以拳匪头目革职。戊戌八股之复，何所奏也。何本庚辰庶常，散馆改部，签分工曹。夫人某氏，闺威甚厉，以何失翰林，怒甚，何长跪以谢，乃得释。既入工部，贽百金往拜满尚书某为师。某嫌其菲也，怒斥之。端为撰一联曰：“百两送朱提，狗尾乞怜，莫怪人嫌分润少；三年成白顶，蛾眉构衅，翻令我作丈夫难。”额曰“何苦乃尔”。又“妻为翠喜干姑嫂，儿是朱纶表弟兄”之联，亦端所撰也。何故山右世家，而生平耻为晋人，常自诡为江苏人，与人言，必操苏语。一日在某处宴会，座有苏人某就询籍贯，何答曰：“江苏。”某欣然曰：“同乡也。”询至蒲州杨编修天麟，杨应声曰：“吾与何前辈同籍。”某曰：“然则亦同乡也。”杨摇首曰：“不然，吾本老西，何前辈亦老西，渠不愿居老西之名，故每冒贵省人耳。实则渠足迹未尝至大江以南也。”何愧甚，面颈俱，然又无可置辩，亟匆匆上车遁去。

　　戊戌政变后，端亦极自危，赖进《劝善歌》得免，且获擢陕臬，其事人人知之。端尚有一诗，亦咏此事，诗云：“误矣公羊学，危哉死鹿音。侧闻诛正卯，谁实纵佥壬。智识羞葵足，劬劳感棘心。朝廷故可改，寇盗漫相侵。”人称其属对之工。然音字去声，系荫之通假字，诗作平声用，不惟失粘，且出韵矣。

　　○吴白华之赌饭乾隆时，吴白华侍郎素善饭，有宗室某将军，亦善饭，与齐名。一日侍郎谓将军曰：“夙仰将军之腹，量可以兼人。若某者，虽非经笥之便便，至于酒囊饭袋，略有微长，但不知孰为优劣耳，请一决胜负如何？”将军笑应之。侍郎命左右持筹侍侧，每啖一碗，则授一筹，饭罢数之，将军得三十二筹，侍郎得二十四筹。侍郎不服，约明日再赌。将军笑曰：“败军之将，尚敢哉乎？”侍郎曰：“明日与君白战，不许持寸铁，只设饭而无肴，若再不胜，愿拜麾下。”于是复计筹而食。将军食至三十碗而止，侍郎竟得三十六筹。

　　○陈建升都督义马记道光辛丑，英兵寇广州，都督陈建升战死于沙角炮台。坐下马为英军所得，饲之不食。弃之，悲鸣而死。三水欧阳双南为赋《义马行》云：“有马有马，公忠马忠。公心唯国，马心唯公。公歼群丑，马助公斗。群丑伤公，马驮公走。马悲马悲，公死安归？公死无归，马守公尸。贼牵马怒，贼饲马吐。贼骑马拒，贼弃马舞。公死留钅夸，马死留髁。死所死所，一公一马。”今之人腆然衣冠，而甘为紫髯碧眼之奴隶者，愧此马多矣。

　　○板桥图章板桥图章，皆出沈凡民凤高、西园凤翰之手，如“板桥道人”，如“十年县令”，如“雪浪斋”，如“郑大”，如“爽鸠氏之官”，如“所南翁后”，如“心血为炉，溶铸古今”，如“然藜阁”，如“所好在六经”，如“畏人嫌我真如恨，不得填满了普饥债”，如“直心道场”，如“思贻父母令名”，如“乾隆东封书画史”，如“潍夷长”，如“鹧鸪”，如“无数青山拜草庐”，如“私心有所不尽鄙陋”，如“扬州兴化天”，如“燮何力之有焉”，如“樗散”，如“以天得古”，如“老画师”，如“敢征兰乎”，如“七品官耳”，皆切姓、切地、切官、切事。又有云：“康熙秀才”、“雍正举人”、“乾隆进士”，亦别开生面。近见某太史仿其意刻一章云：“院试第一”、“乡试第二”、“殿试第三”，则不特牵强凑合，且竞然惟以科名为荣，益觉俗不可耐矣。

　　○吴大嫖再住九天庙皋兰吴柳堂侍御，少时颇倜傥，好狎邪游，不修边幅。初，计偕入都，日遨游北里中。会试被摈，乃留京候再试，实则恋某妓，不忍言别也。数月后，资渐罄，其座师某公，劝使出城，僦居九天庙，谓地僻远城市，可一意读书也。侍御从其言，袱被往。甫三宿，郁郁不自得。俄然起曰：“人生实难，何自苦如是！”即日入城，仍宿其妓所。久之，金已尽，妓亦稍不礼之，渐至衣食不给。乡人士始资以金，而要以仍居九天庙，否则不与金。侍御不得已，始怏怏去。都下人皆呼侍御为“吴大嫖”。初京师鞠部，向推四喜三庆，咸丰中叶，四喜渐不振，诸伶谋散去。余三胜自江南归，乃悉橐中金重新之，都人为撰联曰：“余三胜重兴四喜班。”而难其对，至是或曰：“得之矣！”则“吴大嫖再住九天庙”也。

　　○归奇顾怪清初昆山归庄，与亭林齐名，时有“归奇顾怪”之目。后华亭陆为工画，与同里严载齐名，亦称“陆痴严怪”。盖士大夫浮沉里，其制行稍岸异者，未有不使流俗人鱼瞵鹗睨者也。

　　○孙奇逢容城孙奇逢，讲学夏峰，四方才俊，留门下请业者，廊庑为满。汤文正以监司乞养归，方授徒梁宋间，闻孙名，造门问道，执弟子礼甚恭，读书十年复出。笃志谦光，非可望之今世士大夫也。

　　○士大夫之踵事增华京朝士大夫舆服之侈，踵事增华，有加靡已。庚子以前，什九皆雇车，贫者则徒步入署。今则无不自养车者，且车前无不有引骑者，而各部丞参及红司官，殆无不车马矣。昔道、咸时，虽两书房翰林，亦止一车，仆人跨辕以从，未常独骑。泾阳张文毅在南书房供奉，典试江南归，谒王文恪于同寓。文恪送之出，至门外，一俊仆牵健骡侍车旁。诧曰：“君何处得此俊物？”文毅对曰：“江督某公所馈耳。”文恪太息曰：“少年狂妄！”不顾而入。文毅愧汗木立，移时始登车去。阎文介由东抚乞休，侨居运城，其中表弟李某，故富家，以盐官需次河东。一日往见文介，适以三百金购一骡，令其仆骑之以从。文介送至门，惊问曰：“君驾车之骡，以若干金购之乎？”对曰：“二百金。”文介骇然曰：“君何昏至此，乃以二百金买一瞽骡。”某力辨非瞽，文介徐曰：“审非瞽者，车前何须又用一骡导之耶？”拊掌大笑而入。

　　○汤文正之洁己奉公汤文正公斌抚吴莅任时，夫人、公子皆布衣，行李萧然如寒士，日给惟菜韭。公一日阅簿，见某日市双鸡，愕问曰：“吾至此未尝食鸡，谁市此者？”仆以公子对。公怒，立召公子责之曰：“汝谓苏州鸡贱于河南耶？汝思啖鸡，便可归去。世无有士不能咬菜根，而能作百事者。”并笞其仆而遣之。又公抚吴时，有司报湖荡有莲芡，公驳还。吏固以例请，公曰：“例自人作，宽一分则民受一分之惠。且莲芡或不岁熟，一报部，即为永额。欲去之，得乎？”常熟某氏奴，讦告其主国初时得隆武伪札，迫主运遁，欲据其主母。公曰：“国家屡更大赦，此草昧事，何足问，而逆奴乃以胁其主乎？”焚其札，毙奴于杖下，中外快之。近时颇有人诋文正诸人为伪学者，使士大夫人人如汤之洁己奉公，又何致天下事不可收拾哉？

　　○记雏伶杨花事杨花，长安伶也。年十四时，江右孝廉徐某，以大挑试用长安，一见目成，以三百金售焉。逾年教匪起，徐捧檄催趱粮运，杨花能左右之。畜青骡一，日行三百余里，常乘以从。丁巳寇乱方炽，徐催运至阳驿，猝遇高均德股匪。杨乃教徐伪作贼探马状，持箭乘青骡逸去。杨乃下马往馆舍，贼目有识之者，谓杨掌班闻已跟宫，何忽在此，答曰：“吾代主催饷，俟此数日矣。”贼目顾其党曰：“聆其言，似饷尚未来，且遇旧知，今晚当留此。”即置酒聚饮，令杨歌曲。杨略不抗拒，尽献所长，且流目送媚以醉贼目。度已沉酣，猝掣贼佩刀刺之，应手而中。贼党惊，群起刃之。贼亦败兴，逡巡委去。居人重其义，筑士葬之，拊碣曰：“义伶杨花救主处。”孟九我廷良曾为作记，并写《杨花救主图》。云间许元仲作长歌记之曰：“诗人孟浩然，示我杨花传。为写《杨花救主图》，贞心侠骨千秋见。每从花底说秦宫，墓底青油变态工。自向梨园传艳节，不教断袖没英雄。杨花旧隶华林部，小队梁州按歌舞。垂杨婀娜不禁风，落花飘泊还无主。破镜徐郎意气豪，量珠携得郑樱桃。当筵独谱秦风壮，倚帐同看塞日高。一朝忽唱从军乐，细马驮来增绰约。射虎晨随绣纛驰，飞鸣暮逐金丸落。那知记室走孤城，正值风高夜劫营。子弟八千人散尽，眼前惟见贼纵横。可怜生小娇无力，手挽徐郎出荒驿。牵到青骡让主骑，幸郎得免侬何惜。战场生缚献诃摩，千队偻亻罗一笑哗。满面怨愁双雨泪，争教掩得貌如花。轩眉嗔目呼狂贼，身坠片泥心白璧。只愿魂依厉鬼碓，久拚血化苌宏碧。叹鱼无情渭水寒，吊花鸳冢泪阑干。怜他捍刃真情种，殉主还输脱主难。君不见如荼如火军千屯，望尘拜寇何殷勤！国殇独有汪在，一片杨花气薄云。”

　　○梅巧玲轶事梅巧玲字丽芬，貌极丰艳。演青衫花旦，皆极尽能事。工汉隶，略能诗画。咸丰末，有某太史者，故世家子，以挥霍倾其资，极眷巧玲。尝负巧玲债二千金，未能偿，以病卒僧寺中。其同乡某君者，为折柬召诸乡人，集殡所，谋集资送其丧。诸乡人各道贫苦，无肯先下笔者。日晡，所集不及百金，某君舌几敝矣。忽门者报巧玲至，诸人相顾愕眙曰：“是殆为索逋来欤？彼若见吾辈醵资状，或即向吾辈索取，可若何？”言未竟，巧玲已素服入，哭尽哀。移时，始辍涕向诸人曰：“太史生前，尝负我二千金，今既亡矣，母老子幼，吾尚忍言旧债耶？”即出券怀中，向柩前一揖，就烛焚之。徐又出一纸授某君曰：“闻太史丧归尚无资，谨赙金二百，为执绋之助。恨所操业贱，未能从丰，以报知己耳。”语毕，试泪而去。诸人者，乃相顾无人色。巧玲卒于光绪辛巳、壬午间，生平以姓梅，故酷嗜梅，葬于京东某村。墓上树梅三百株，其遗命也。巧玲少子肖芬，亦工画兰，今都下诸伶，色艺以梅兰芳为冠，即肖芬子也。

　　○道光甲申高家埝河决案道光甲申十一月大风霾，致高家埝十三堡溃决，洪泽湖全行倾注，淮阳二郡，几成鱼鳖。宣宗震怒，特派大学士汪廷珍、尚书文学至江南查办。乙酉正月，星节甫临，万柳园者，清江浦北岸之邮亭也，凡南北往来大官，皆于其地请圣安。是日自总督、漕督、河督及合属文武百余员毕集，旗盖车马，街衢为之填咽，诸大府于辕门外坐胡床以俟。少选，先见一材官飞骑至，朗呼曰：“中堂请漕督魏大人请圣安。”惟此一语，而江督孙安圃相国、河督张莲舫司空皆知褫职矣。相国即呼清河县某至，询曰：“各事预备乎？”盖其时震怒不测，凡桎梏银铛刑具，皆不可少也。司空家丁，以空梁帽及元青褂献，相国遽止之曰：“姑稍俟。”未几，两星使入行馆，漕督入请圣安毕，暂退。旋呼三人听宣谕旨，随带司员四人，自中门出。手捧朱谕于香案前，雁行列，三督皆跪。司员居首者，持谕旨，朗宣至“孙玉庭辜恩溺职，罪无可逭”下即止。复徐徐曰：“皇上问孙玉庭知罪不知罪？”相国乃免冠连叩，敬答曰：“孙玉庭昏愦糊涂，辜负天恩，惟求从重治罪。”语毕，又连叩崩角。始传谕著革去大学士、两江总督，再候谕旨。两江总督著魏元煜署理，漕督乃九顿谢恩。再传谕：“张文浩刚愎自用，不听人言，误国殃民，厥咎尤重。皇上问张文浩知罪不知罪？”河督时已易冠服，乃伏地痛哭，自称罪应万死，求皇上立正典刑。续又宣曰：“上谕张文浩，著革职，先行枷号两个月，听候严讯。”遂呼清和县取枷至。枷乃薄板所制，方广尺余，以黄绸封裹，荷于河督颈，拥之而去。是时内外官民，观者万人，莫不悚惧。复传道厅营各官罗跪庭中，传旨后，又云：“钦差临行，面奉圣谕：自古刑不上大夫。张文浩至河督，而特令枷号河干者，实因民命至重。设官本以卫民，今乃荡析离居，实为朝廷之辱，是以特予严谴，乃为慎重民命起见。凡淮阳士民，其皆仰悉上意。”云云。汪文二星使既复命，谕令张文浩发往伊犁。当起解时，亦一大观也。时江督为琦善，河督为严良，皆集于制府行辕，张荷校囚服引至大堂，宣旨后，疏枷谢恩毕，二督乃邀张入内，饯其行，固让始入，酒三行即出。二督各呼己所乘舆送张，张固辞，二督乃互换张臂，挥泪慰之。并告以出行后，当代养老父，张痛哭跪谢。仍呼小竹舆由旁门入，步行欲出，两督亟止之。乃饬闭侧门，促舆由中门鼓吹出。两督皆至万柳园，伺张登舟，良久不至。旋报以由僻路渡黄矣。两督乃至张宅中，请其封翁出，慰勉再四始去。不旬月致赆万金，送其家回浙。严、张本旧友，琦则与张仅泛交，且素有刻核名，而死生患难之际，独慷慨如此。盖当时清议极重，而冷暖之际，好名者多。虽非出自本心，尚有友朋局面在，所谓告朔之饩羊也。由今思昔，可胜慨哉！

　　○罗台山逃儒入墨读恽子居《大云山房集。台山外传》云：“台山少好技击，兼治兵家言，嗣学于赣邓元昌，修儒者之业。于书无所不窥，精思入微，遂喜佛法。自京师归，忽登楼纵火自焚，救之得不死，遂狂走入山，服沙门服，不下发，趺坐与人言孝弟，而歌泣无时。下扬下，渡钱塘，过甬东，多托迹佛寺中。奉化快手怪其服，令侪辈纂台山。台山徒手御之，不可近。因诣县，趺坐县庭为禅语。同年生主事邵君洪时家居，识台山，乃释之。遂游普陀，寓西湖，已复走京师，乃归而卒。”恽氏此文，似台山之入墨，亦似有托而逃。譬如病榻呻吟，聊自缓其痛苦，否则何所为而甘弃其饮酒食肉之身，昏瞀叫号，靡所胁驱，而遽自沦溺耶？

　　○士大夫之谄媚三则乾隆间，某太史谄事豪贵，其妻某氏，始拜金坛于相国妾为母。嗣相国势衰，又往钱塘梁阶平尚书家，拜梁为义父，踪迹昵密。时相传冬月严寒，梁早朝，某妻辄先取朝珠，温诸胸中，亲为悬挂。自来谐臣媚妾，悦人惟恐不工，至为婢妾娼妓之所不为，而未有甚于此者也。

　　又闻某妻拜梁为义父时，执贽登堂，拜毕，出怀中珊瑚念珠，双手奉之。梁面发赤，疾趋而走。某妻持念珠，追至厅事，圜系其颈。时坐上客满，皆大惊失措。越日，有人题诗于门外云：“才从于第拜干娘，今拜干爷又姓梁。热闹门墙新户部，凄凉庭院旧中堂。翁如有意应怜妾，奴岂无颜只为郎。百八念珠情意重，临风几阵乳花香。”

　　又道光朝一翰林，夙出潍县陈官俊门下。陈丧偶，翰林为文以祭之，有“丧我师母，如丧我妣”之句。翰林妻又尝为许乃普之义女，有诋之者，集成语作联，揭之门外云：“昔岁入陈，寝苦枕块；昭兹来许，抱衾与。”二事略同。一诗一联，皆为言官登白简，至今有余臭焉。

　　○舆中揭帖同治中，某公附肃顺，得湖南巡抚。既至，恶绅与官事，某尽去之。凡骆秉章、左宗棠所有官绅，皆披提督过。于时湖南诸将，方经营江浙，为天下倚重。闻某所为，则大怒。巡抚所劾，皆奏调赴军，且日求某阴事，将共奏之。会巡抚以国丧娶民女，为属吏所讼，乃大窘。更诣诸绅谢，任以事，又加礼焉。是岁乡试，主考官得揭帖于舆中，词甚工丽。有句云：“当其始，真除由墨敕，初无宝玺缄封；迨其后，半路赶私书，遂使奸徒漏网。慕南园之火热，甘列门墙；见东厂之烟销，又夸气节。朝秦幕楚，妾妇亦觉羞颜；鼠伏蛇行，衣冠为之短气。是即改行于调停之日，潜身于傀儡之场，已属无补前愆，难逃清议，乃敢作威由己，径参三品监司；拣缺调人，只顾一乡亲友。验裁缝之针迹，妄用鞭笞；减卒伍之饷糈，发修城堞。即而签判之狂言恐吓，畏其威而铃阁增兵；铁工之券契强收，迫于势而圜扉谢罪。西曹对簿，枯淑女之双波；东市吞声，愧先皇于九地。人但见其犯色荒之戒，而自速其辜，吾则谓其有无君之心，而后动于恶。”

　　○诸襄七之古拙诸襄七先生锦，学问淹贯，而性古拙。当典试福建，巡抚馈正副考官瓜各五十，而先生之瓜少送一枚。先生大怒，请巡抚面问之。巡抚曰：“此系误数，即当再送。”先生益大怒曰：“我岂为一瓜争乎？番肉不至，而孔子行；醴酒不设，而穆生去。瓜虽微，亦可见礼意之衰也。”一时传为笑谈。

　　○记长麟相国轶事长麟相国巡抚浙江时，闻仁和令某有贪墨声，乃微行访察之。一夕遇令于途，直冲其卤簿而过。隶役方呵叱，令识为公，急降舆谢罪。公问何适，以夜巡对。公哂曰：“时仅二鼓，出巡无乃太早？且夜巡所以诘奸，今汝盛陈仪卫，奸人方引避不暇，何巡察为？无已，其从吾行乎？”乃悉屏从人，笑谈徐步，过一酒肆，曰：“得无劳乎？与子且沽饮。”遂入据坐，问酒家迩来得利如何？对曰：“利甚微，重以官司科派，动多亏本。”公曰：“汝一细民，科派何以及汝？”酒家频蹙曰：“父母官爱财若命，又不论茶坊酒肆，每月悉征常例。蠹役假虎威，且取盈焉，小民何以聊生？”因历述令之害民者十余事，不知即座上客也。公曰：“据汝言，上官犹无觉察乎？”曰：“新巡抚闻颇爱民，然初到，一时何能俱悉，小民亦胡敢越诉？”公略饮数杯，付酒钱出，笑语令曰：“小人言多已甚，我不轻听，汝亦勿怒也。”行数十武，忽曰：“此时正好巡夜，盍分道行？”令去，公复返，至酒家叩门求宿，对以非寓客处。公曰：“固知之，我此来非为求宿，特为护汝来耳。”酒家异其言，留之。夜半有剥啄声甚厉，启视，则里胥县役，持朱签汹汹来拘卖酒者。公出应曰：“我店东也。有犯我自当，与某无涉。”胥役固不识公，叱之曰：“本官指名拘某，汝胡为者？”公强与俱至署。令即升堂，首唤酒家。公以毡笠蒙首，并绾登堂。令一见大骇，免冠叩首。公升座，索其印去，曰：“省得一员摘印官也。”

　　○顾秋碧之迂癖江宁顾秋碧先生，为钱竹汀高弟，学问渊博，著作甚多。其所著《补后汉书。艺文志》，卷帙甚富。赵叔刻入丛书中者，乃节本也。性迂癖，尝自题其门曰：“得过且过日子，半通不通秀才。”其风趣可想。生有异禀，体气过人，每夕必御妇人。指爪甚有力，可以排墙。怀奇不遇，卒客死于清河之海神庙中。

　　○某老翁负债诗吾邑某老翁，生平多负欠，乃子乃孙，殆有甚焉。翁尝咏《欠债祖师三首》以解嘲，其诗曰：“自从出世债缠身，旧欠才偿又转新。恰喜儿曹尤胜我，堪称欠债老乡绅。”“如今当道有良图，国债堪将危局扶。怪煞区区先欠债，收来如许令高徒。”“思量欠债最难过，国债如何不怕多。我债却无田产抵，想来国债有山河。”以诙谐之笔，寓讥刺之意，冷隽可诵。

　　○曾文正与王壮武芥蒂曾文正与王壮武素有芥蒂。壮武之死也，其父自撰联换之曰：“不死于贼，必死于小人，今而后吾知免矣；虽竟其才，未竟其大志，已焉哉天实为之。”所谓小人者，盖有所指也。

　　○宋牧仲才能应变商丘宋牧仲抚江苏时，专以提倡风雅为事。有人以抚署外两辕门署额“澄清海甸，保障东南”八字，衍为联句嘲之云：“澄清海甸沧浪水，保障东南伯虎坟。”似其治行无甚足传，不知其才能应变，亦有度越寻常者。当公抚江西，未莅任，值楚中夏色子变起。贼氛逼近，即兼程驰赴，申军令，严守御，民心少定，而富室尚有迁移者。或禁止之，公不可，曰：“禁之人将以我为怯，百姓且散走矣。”幕下士请去，公又不可，曰：“人恃抚军耳，抚署人出，则人心散。果欲去，吾即以军法从事！”时江右亦有裁兵三千，期朔日诸官集抚署，杀以应楚。公先期密擒为首者二人，就辕门震爆斩之，张文告数十纸，示以渠魁已歼，胁从散者不治。是日薄暮，城门吏报，无籍之潜出者二千余人，乱遂定。方讯斩贼首时，贼指总兵之奴曰：“是亦吾党也。”公急命批颊。异日密语总兵去其奴，总兵愤曰：“公真为我通贼耶？”公曰：“岂有是哉？日者，贼甫启口，而奴立君后，佩刀已出鞘数寸。吾即命笞贼，奴乃纳刀，不然，事正不可知之数，君特未之见耳。”总兵乃大感服，其弥患于无形若此。

　　○孙豹人先生之轶事关中孙豹人先生枝蔚，举鸿博时，迫于有司，舆疾入都。诸待试者多务研练为词赋，先生独泛览他书。或询之，则曰：“吾侨居广陵，数十口饔飧待我，使我官京师，不令举家饿死乎？”已入试不中，良喜。会诏诸布衣处士，有文学素著，老不任职者，其授京衔以宠其行。于是及格者数人，而先生与焉。其将以年授官也，吏部集验于庭，主爵者望见先生须发皆白，引之使前，曰：“若老矣。”先生直对曰：“未也，我年四十即若此。且我前以老求免试，公必以为壮。今我不欲以老得官，公又以为老，何也？”众皆目笑。时施愚山《送先生归扬州序》有云：“非崇儒敬老，无以示朝廷之恩；非引分守穷，无以见岩穴之志。”按愚山赞语，从范文正公《严先生祠堂记》末段脱胎而出，在当时亦颇得体。

　　○范道人范道人者，德州人，居卫河西琵琶村。生于明嘉靖三十年辛亥，程正夫以康熙庚戊见之，年一百二十岁矣。起居如平时，五官之用，未尝少衰。平生不知服食修养之术，少贫不妻，事母最孝谨。鼎革后，入九子祠为香火道人。祠有祭田数亩，躬耕而食，与人无忤。正夫赠以诗云：“颇闻爱日依慈母，直数生年到肃王。业仿逍遥游广莫，身余浑沌属中央。”

　　○郭绍仪悟坎离之义郭绍仪字丹葵，平湖人，明御史也。尝雪夜读书，地涌汞盈尺许，因悟坎离之义。又尝饮酒肆，见一人古貌倏然，遍身丝缕如牛毛，红类丹砂。异之，就与语，自言是靖难时人，遂从受养生之术。鼎革后卒，年八十四。

　　○都门八古迹乾嘉间，诗人多赋都门八古迹：一为法源寺砖塔，相传安禄山、史思明建。一为太医院铜人，在署内药王庙，作于宋天圣时，世谓从海涌出，非也。一为报国寺窑变观音像，高尺余，宝冠绿帔，手捧梵字轮。一为潭柘寺妙严公主拜砖。公主元始祖女，削发居寺中，持观音文礼大士，拜痕入砖，额手足五体皆具，岁久砖杯，独留两足痕。明万历壬辰孝定太后，匣取入览藏之。一为觉生寺大钟，明永乐间铸，万历间从经厂移置万寿寺，乾隆八年移觉生寺。一为崇国寺姚少师影堂，露顶袈裟趺坐。一为慈寿九莲菩萨像。九莲菩萨，明孝定皇后梦中授经者也，觉而一字不遗，因作慈寿寺，建九莲阁，塑菩萨像，跨一凤而九首。相传菩萨为孝定前身。又长椿寺有黄绫紫轴，绘九朵莲花，题曰九莲菩萨之位，即孝定也。一为刑部杨忠愍公手植榆，在北所。

　　○张石州以狂放见摈平定张石州先生，渊博无涯，世以东京崔蔡目之，然狂放使气。道光己亥应顺天乡试，携瓶酒入，监搜者，呵曰：“去酒！”石州辄饮尽而挥弃其余沥。监者怒，命悉索之，破笔砚，毁衣被，无所得。石州扪腹曰：“是中便便经笥，若辈岂能搜耶！”监者益忿。乃摭笔囊中片纸，有字一行，谩曰：“此怀挟也。”送刑部。谳白其枉，然竟坐摈斥。

　　○邵潜夫邵潜夫，通州人，明万历间，已以诗歌名江表。康熙初年八十余矣，家贫，苦徭役。值渔洋司李扬州，按部抵境，首谒邵。邵所居委巷，乃屏舆从，徒步而入。邵曰：“适有酒一斗，能饮乎？”渔洋欣然为引满，流连移晷始别。有司闻之，立除其役。

　　○刘石庵之轶事刘石庵立朝謇谔，风骨棱テ。王惕甫《渊雅堂集》有句云：“诗人老去莺莺在，甲秀题签见吉光。”自注：石庵相国有爱姬王，能学公书，笔迹几乱真。惕甫盖尝见姬为公题甲秀堂法帖签子也。耆英宿学，偶露风怀，正见理学名儒，其正性情去人不远。

　　○尹文端之虚己纳言尹相国文端公继善，虚己纳言。封疆数十年，每有张弛，必集僚属谓曰：“我意如是，有不可，诸君必驳我。我若能说，则再驳，万无可驳而后行。勿以总督语迁就也。”世宗皇帝尝谓公曰：“汝知督抚中有宜学者乎？李卫、鄂尔泰、田文镜是矣。”公奏曰：“李卫，臣学其勇，不学其粗；田文镜，臣学其勤，不学其刻；鄂尔泰，宜学处多，然臣亦不学其愎也。”上以为善。其督两湖，尝一月间兼将军、提督、巡抚、河漕盐政、上下两江学政等官，九印彪列。又尝充丙戌会试总裁，先一年而降旨，皆异数也。

　　○孔东塘得汉玉羌笛及唐制胡琴孔尚任东塘，精于音律，尝得汉玉羌笛，唐制胡琴各一枚，形制古雅。自为跋刊之云：“康熙壬申官京师，获玉笛，吹孔之下，止具三孔，世无识者。考之马融《笛赋》，称笛出于羌，旧四孔，京房加一孔于后，以备五音。所云四孔者，乃连吹孔数之，其底原有洞孔，故加一孔而五音备焉。后之长笛，又加二孔，以应七律。许慎《说文》注：笛七孔，筒羌笛三孔是也。其曲有《落梅花》、《折杨柳》，古爱其曲，多为玉笛吹之。此笛色如柳花，盖古之绀黄玉也。双钩碾制，肖形竹节，顶节二寸，中节八寸，尾节五寸，较以汉尺，分毫不爽。应劭《风俗通》载汉武帝时，丘仲作笛，长尺四寸。今长尺五寸，且无后孔，当在深之初年矣。噫，古器存而古音莫解。笛之三孔，亦犹文字之一画也，与胡琴本北方马上乐，亦谓之二弦琵琶，盖琵琶所托始也。《南部新书》载唐韩晋公入蜀，伐奇树，坚致如紫石。匠曰：”为胡琴槽，他木不能并。‘遂为二胡琴，曰大忽雷，小忽雷。后献德皇。《乐府杂录》云：“文宗两朝，忽雷犹在内库。内侍郑中丞特善之，训注之乱，始落民间。’康熙辛未予得自燕市，盖其小者。质理之精，可放良玉，雕镂之巧，疑出鬼工，今八百余年矣。频经丧乱，此器徒存，而已无习之之人。俗艺且然，伤哉！”

　　○戴舍人善于解纷乾隆中钱箨石宗伯，素不喜戴东原太史。一日同乡会饮，有言次及戴者，宗伯力排之。言者往返辩论，宗伯排之愈力，且谓诋斥前辈，无后进礼，言者不能争。数日复会，言及抗堇浦太史，宗伯亦言其非，前言者在坐，又与之争，宗伯不服。时戴忍奈观察姚成为中书舍人，居席末，宗伯以其言质之。戴逊谢曰：“先生评骘人物，非小子所敢知，第有一语不解。”宗伯惊问何不解？戴曰：“前日闻先生云：”东原排斥前辈为无礼‘，然则前辈不可非也。今堇浦先生非先生之前辈乎？于此而非之，是以不解也。“宗伯爽然揖戴曰：”君言是。“曰：”教我多矣。“由是不复诋戴。一时服舍人善于解纷，而亦多宗伯能自屈也。

　　○年大将军延师年大将军威震内廷，势倾中外，庶司百僚，莫不拱手听命。适其幼子需师教读，与公卿言及，众皆唯唯。时有江南沈孝廉，因不第流寓都中，觅馆糊口，已托其座师某侍郎，允为推荐。冬至朝贺之期，百官咸集，大将军复理前言，某侍郎即举沈生以应。大将军曰：“为童子师以品行为要，俾幼而习见师范，则长可观矣。此生端方否？”侍郎对以有儒者气象，大将军欣然许可。侍郎归，召沈生嘱令小心谨慎，不仅安砚有方，若得大将军清目，则功名未可限量也。沈感谢而退。新正，大将军遣从官以名柬邀沈生至第，大将军躬迎于堂，专席南向。命公子盛服拜师毕，大开筵宴，声伎杂奏，宾主尽欢而止。送先生入西园，书室三楹，峰峦周匝，林木青苍。室内书籍充盈，陈设精雅。公子年甫六龄，不过指教数字而已。其供奔走者，苍头四人，俊童八人。晚入卧室，牙床绛帐，绣褥锦衾，并皆佳妙。次日，苍头带长髯者至，约视沈生体段趋出，未几进貂裘全袭，服之，长短适宜。每日晨兴，则八童齐侍。其一首顶银盆，跪而请盥，一执具漱，一执巾帕，一则镜奁，一执香皂，余皆撩衣摄裳，环伺左右。沈生平所未经者，意甚不安，谕之曰：“其以盥盆置架上，恐沾尔等衣也。”童曰：“某等受大将军命，曰：”事师如事予。‘大将军盥沐皆如是也，敢不勉效执事，以速重愆。“沈曰：”我所命，与尔无碍。“童不敢违，以梓楠雕架承之。沈正沐，大将军至，见童不顶盆，怒目视之，向随带护卫一颠首，护卫喻意，带指童出。未几，献首阶前曰：”某童不敬先生，已斩之矣。“沈大惊骇。视大将军色转和，心始安。大将军喜古玩，每得禹鼎、汤盘之属，与沈共赏鉴，沈若赞叹，则曰：”先生欲之，留此为玩。“虽千金所得者，未尝顾惜。一日，大将军来与沈共膳，饭中有完谷，沈出之。大将军见，回首示护卫意，护卫去，未几，献首阶前，曰：”庖人拣米不净，已斩之矣。“沈不胜惊愕。视大将军谈笑自若，不得不勉强承欢。逾月，沈忆家中所需，欲支金，与苍头商之。苍头曰：”需若干，请作书呈大将军。“沈请数十金，连家书送去，苍头回曰：”已如命寄江南矣。“未几，大将军奉旨征西夷，来辞沈曰：”先生之品学，予所敬佩。今予承命西征，未稔何年蒇事，敬以幼子属先生，有不率教者督责之，勿弃之而去。予旋师之日，当有以报先生也。“沈唯唯。大将军去后，沈欲出访友，阍者拒曰：”府中出入，皆有载籍，按月录报。大将军在时，先生足不出户，今忽有是，恐贻奴辈性命之忧，可已则已，乞哀怜之。“沈知大将军家法严，遂不果出。次年应会试，亦为阍者哀祈而止。沈愤欲告归，又不敢拂大将军命。所幸四季衣服，屡为更新，而小衣十日一新。至肴馔，则翻新出奇，总无恒品，不第丰腆而已。若闷时，苍头望见颜色，即传府中男女名优，赴园演剧，为先生排遣，则又乐而安之。荏苒三年，屡有信致家中，未得一回书，深以父母妻子为念。委婉致意大将军，得大将军还书，意甚款洽，言亦谦退，惟云：”予报捷在迩，请先生姑俟晤商可也。“又半载，大将军献俘还阙，圣驾郊迎。公事毕，入视先生，欢然道故，并谢勤劳之意，沈未敢骤辞。一日登假山闲步，忽闻哀痛之声，问童曰：”此声何来？“童曰：”大将军凯旋后，在厅事考功过，定赏罚耳。“沈曰：”得窥探否？“童不敢违，引之往，潜伏厅后视。见大将军高坐，庭下甲士森列，所执刀斧之光耀目，两旁司官按籍论功过。其功多者，立易以应升之品服，酌酒赐坐；其过多者，大将军面数之曰：”某战，汝失机宜，某事，承办不力，应斩。“任其哀吁不顾也。护卫即洗剥其衣，推出门外，砍首以献。惟是大将军严刻，罚多赏少，悲嚎不绝。沈观之惨甚，不觉首触门屏而倒。大将军微闻之。事毕，退视厅后，见先生倒卧于地，数童扶之不起。大将军亲挽之入室，慰令安卧，唤仆速取安神丸，以参汤服之。从容问曰：”谁告先生，俾惊怯也？“沈思大将军威严，不敢实告。因徐曰：”闻公子之言。“以其爱子之心，则无所责罚。大将军唯去，忽有仆妇怆惶入室，跪告曰：”公子干犯先生，大将军裸而鞭之，将毙矣。奉夫人命求先生速救之。“沈愕然曰：”我不能入内室，其奈之何？“妇曰：”只须先生命苍头往唤公子，则大将军不能不释。“沈如教，苍头负公子来，恹恹欲绝。沈抚之遍体皆伤，泣曰：”我冤汝矣。“命苍头携公子卧具来，与之同榻，虑大将军怒犹未息也。逾月，乘大将军欢悦，沈复以归宁为请，大将军曰：”先生孝思，予曷敢阻？“择日盛饯，大将军欲亲送出关，沈力辞，犹依依不舍，命公子代送。登程之际，后车数十乘，从者数十人，卿相咸设饯。行则卫士前驱，止则馆舍盛备。所历之都邑，自节使监司以下，迎送惟谨。至河干，则巨艘十余。沈意谓一肩行李，何用如许舟车，始问苍头，则以单纸进。默数之，凡几年所备之衣笥，及书室中所陈之物，无论书籍古玩，无不载来。沈笑谓苍头曰：”误矣，是皆大将军之具，何可携归？“苍头曰：”大将军命，恐先生思念旧物，故悉举以赠。“沈感甚。意谓虽不得财，诸物犹值万计，半生无虑饥寒矣。及抵苏，则都督率百官迎于舟中。沈再拜以辞曰：”予小子其敢劳上官。“众曰：”夫子为大将军上宾，我等其何敢亵？“辞众归，卫士拥护至第，则旧宅全非，门第轩昂，居然巨室，沈徘徊不敢入。是时观者如堵，邻叟谓曰：”封翁望郎君久矣，何不入室？“沈曰：”我家何在？“叟笑曰：”郎君开创大宅，而诿为不知也。“沈始敢入。迎于门者皆干仆，登堂则诰命辉煌，入室则父母衣四品服，俨然命卿。沈趋跪膝下，问所由来，其父母诧曰：”汝自为之，何不自知？“沈实对以不觉之故。其父北向揖曰：”大将军成全汝，可谓再造之天矣。“因云某年方伯来，谓老夫曰：”奉大将军命，为翁改宅。“遂去旧而廓充之。老夫曰：”宅大人稀，得毋寥寂。“方伯即送仆婢若干人，并良田质库，以及陈设诸物，无不毕具。旋得捷报曰：”汝从大将军西征，以军功得县令，屡次荐升，今为观察，老夫妇皆膺封典。惟虑汝在军前，悬悬而望。今汝归来，举宅大庆矣。“沈感极涕零。出见诸仆数十人，以次叩谒。一老苍头捧椟跪陈数籍以告曰：”是皆田宅人丁契券之属，大将军命置者，老奴已经理数载矣，请郎君检收，以便老奴带卫士等回都覆命也。“沈慰劳之。受籍计点，其值百万，乃启谢大将军。自此寂然，亦无回音。

　　沈思大将军权势过甚，虑罹党祸，不敢出仕，称疾家居。不数载，闻帝愠大将军，迁谪吴地。百官交章劾其肆横状，帝震怒，命削职拿问。过苏郡，沈贿通缇骑，潜入舟中，抚大将军而泣。大将军笑曰：“大丈夫视死如归，予即不法，实无悖逆。第上怒不解，予固不望生还。况予以儒生起家，权势倾百僚，享用逾万乘，得无盈满之诛乎？惟幼子托先生青目。”沈唯唯。纳赆千缗，不受。入都帝廷鞫之。皆承，赐缳首，籍其家，诸子弟皆遣戍远方，为怨家所灭。其幼子因无职，始得以脱漏，沈闻之不胜悲感。是夜，突有北来流丐二人，入宅求见。阍者与之钱不受，丐曰：“但得一晤主人，死亦无憾。”沈出视之，即老苍头与公子也，相对恸绝，遂匿以为子，以存大将军之后。

　　○毕秋帆之胆小毕秋帆督陕甘时，尝登华山苍龙岭。岭壁削直上，昔韩昌黎曾投书于此。毕舍乘舆攀援而上，尚不觉其险也。及至其巅，俯视无垠，意甚悚惧，不敢下，谓此生当死于此，大哭，作书别家中。同游者劝云：“勿视两旁，即可从容而下。”毕终不敢。后诸人私议，劝毕饮极醉，以毡裹缒而下。毕既还，乃慷慨谓幕僚曰：“老夫今日得生还矣。”乃筹款开广其道，使稍可登。余谓生计之逼仄，小民之无死所，一如毕之登苍龙岭。毕身为大员，不为小民筹生，乃为苍龙开路，惜乎所见之不广也。

　　○朱竹轶事朱竹先生客太原，留布政使王公显祚官廨。公出白玉碗饮之，崇五寸，深四寸六分，径七寸，举以映膏烛，皎若冰雪，黄点如粟者数十余缀焉，云献之晋恭王府者也。先生大喜，连引满，遂大醉。碗及于石案有声，颓然隐几而卧。坐客色骇，亟持碗奉公，笑曰：“子诚小人，碗为良友所赏，即碎庸何伤？”先有月官愿易以千金，公不可。至是，以先生之爱之也，俾留书斋，饬厨人月致桑落酒二瓮。

　　○枇杷无核秀水朱竹与某道士善。观中有枇杷二株，熟时每饷朱，俱无核。朱诘其故，道士以仙种对，朱终不信。道士素喜啖，尤嗜蒸豚。一日，朱邀之，命仆市一彘肩，故令道士见，不逾晷，即出以佐餐，融熟甘美，饱啖而罢。因问朱以速化之法，朱曰：“偶有小术，欲以易枇杷种耳。”道士低语曰：“无他，于始花时，镊去其中心一须耳。”朱曰：“然则吾之馔亦无他，昨所预烹者耳。”相与抚掌。

　　○顾莲塘道光六年，回酋张格尔煽逆，诏以陕甘总督杨遇春为钦差大臣，统陕甘兵会剿。杨公有幕友曰顾莲塘者，精越人术。初杨公属下，有以艳姬献者，居于别室，公尚未之授也。越日而病且剧，历试诸医，罔谂所患。公恐其遂死，闻顾名，而顾适在兰州，遂邀入署，诊候毕，公迎问之，顾笑曰：“恭喜大帅，如夫人病非他，乃石燕投怀之兆。”公嘿然，疾趋而出，与材官耳语久，乃复入。张具饮客，议论风生。阅须臾，而健儿二人，各以利刃挟一血孩至矣。顾大骇，手内象牙箸，铿然落地。公止之曰：“客勿尔，客诚名医，余乃错怪。倘勿以蠖屈见弃，愿稍勾留。”顾感其情重，诺之，大见信用。乃未几而回疆之事起，公转战塞外，顾常随在幕府中，参与机密。七里河之役，贼十倍我，枪炮如雨下。公与顾并马立阵前，顾马忽惊蹶，即堕地，公方下马扶之，而隔河已炮碎其鞍矣。此外如横冈，如柴关，公屡濒于危，而皆以顾得脱，公大感激。及上召问，叹为真福将。公谦逊以为顾功，因有明威将军之号。史传公毕生无姬侍，或即以兹一事，有遗恨者欤！

　　○顺、雍间两大异事文道希学士生平所见有两异事：一为顺治二十八年进呈时宪书，乃学士于厂肆旧书摊买得者；一为雍正间陈文勤世倌所奏本，乃报其六岁幼女夭逝事。学士官中书时，于内阁档案中得之。

　　○淮商宴客记鹾客洪姓者，淮商之巨擘也。曾助饷百万，赐头衔二品。其起居服食，有王侯不逮者。戊辰之岁，某君幕游淮上，仲夏洪商投刺约消炎会，偕同事数友诣其宅。堂构爽垲，楼阁壮丽，姑无论矣。肃客入萧斋，委婉曲折，约历十数重门，入一院。小山玲珑。供素兰、茉莉、夜来香、西番莲数十种，以白石琢盆，梓楠为架，排列成行，咸有幽致。正南小阁三楹，前槐后竹，垂荫周匝。阁中窗户尽除，悬水纹虾须帘箔，望之，洞虚缥渺。卷帘入内，悬董思白雪景山水，配以赵子昂联句。下铺紫黄二竹，互织字地簟。左右棕竹椅十六，磁凳二，磁榻一，以龙须草为枕褥。棕竹方几一，花栏细密，以锡作屉，面嵌水晶，中蓄绿荇，金鱼游泳可玩。两壁皆以紫檀花板为之，雕镂山水人物，极其工致。空其隙以通两夹室，室中满贮香花，排五轮大扇，典守者运轮转轴，风从隙入阁中，习习披香，忘其为夏。未几，肃客入苑囿，丘壑连环，亭台雅丽，目不暇给。于是绕山穿林，前有平池，碧玉清波中满栽芙蕖，红白相间，灼灼亭亭，正含葩欲吐时。缘堤而东，千树垂杨之下，别有舫室。渡板桥而入，为头亭，为中舱，为稍棚，宛然大平艘。窗以铁线纱为屉。延入，荷香清芬扑鼻。其椅桌为湘妃竹镶青花磁而为之。舱中两筵已具，肃客就坐，筵上榴、荔、梨、枣、苹婆果、哈蜜瓜之属，半非时物。其器具皆铁底哥窑，沉静古穆。每客，侍以娈童二，一执壶浆，一司供馔。馔则客各一器，常供之雪燕、永参以外，驼峰、鹿脔、熊蹯、象白，珍错毕陈。妖鬟继至，妙舞清歌，追魂夺魄。酒数行，热甚，主人命布雨。未几，甘霖滂沛，烦暑顿消。从窗隙窥之，则池面龙首四出，环屋而喷，宴毕雨止。潜察龙之所在，则洋人制皮为之，掉入池中，一人坐其背，鼓水而上。嗟乎！鹾侩耳，而享用逾王侯，何德堪此？后之疲乏，有以致之，执业者其戒之哉！

　　○顾生咏醋诗朱兰坡宫赞存主讲钟山书院时，以柴、米、油、盐、酱、醋、茶七律试诸生，有顾生诗最佳，其《咏醋》一首尤妙。起句云：“书生风味美人心。”结句云：“我亦醯鸡感身世，半瓶羞涩到而今。”宫赞激赏之，遂擢冠一军。

　　○某大臣之冤死咸同间，某大臣以亲王受遗命辅政，爱才下士，一时如江西高心夔、湖南王运、江苏尹铭绶，皆归之。后以宫闱事秘，罗织成狱，某大臣竟以法死，人罕有知其冤者。

　　○李高阳之无行李高阳当国时，势焰煊赫，有往谒者，向不答拜。当李未达时，以无行称，与徐、潘诸人，有四公子之目。既任军机，犹不改旧习。其表侄妇某氏，有殊色，李悦之，因占为己有，使居媵侍行。某氏族人耻之，呈控于都察院。方控词之未入也，李已先侦知之。一夕，忽命趋往拜某侍御。某侍御于李为同乡，素未一通谒，阅刺大讶之，姑延入。既坐，李谓侍御曰：“不日将有某氏族人控我，届时烦君将全案送我宅中也。”侍御莫名其旨，唯唯而已，李遂起身去。越日呈词上，果派侍御裁判此案。侍御受李旨，为之极力洗刷。狱既结，得朝旨，侍御已简为某省布政司，盖李之所以报也。

　　○记李治安、彭桂森之死节李治安闽人，台湾中学堂电班毕业生也。割台时，刘渊亭守台南，李赴营投救，自言善安设地雷、水电及放发等术。刘录用之，使守彰化。与日人战，以地雷没其全军。当雷轰发时，李之营下，亦多击死，仅以数十骑遁归。台人习惯：凡败北兵士，必褫其衣服，衣以草苫。李归时，台人识以为败兵，亦去其衣服，衣之草苫。李负苫归见刘帅，刘知其无罪，与兵二百名，仍使守彰化。迨彭桂森八卦山失守，李知势不可为，侦日军麇集时，放雷轰之，并率兵士共死，年仅二十二岁。彭桂森者，年三十，文武全才，刘倚为心腹。所守八卦山，为台南锁钥，八卦山失守，则台南全府均去，故刘命彭守之。相持三载，彭兵仅五百名，卒为日军所夺，全军尽覆，彭亦殉节死。

　　○毕秋帆之傲物达官贵人，往往睥睨一切，以盛气凌人。受者亦俯首不敢一较，奴颜婢膝，视为固然。独村野间人，或尚能以微词相辨诘，则以无利禄之观念歆羡于中也。礼失在野，求之今日，恐亦如凤毛麟角之不可多得矣。毕秋帆抚三秦，道经某刹，驻轩随喜。一老僧迎入，毕曰：“尔亦知诵经否？”僧答以曾诵，毕曰：“一部《法华经》得多少阿弥陀佛？”僧曰：“荒庵老衲，深愧钝根，大人天上文星，作福全陕，自有夙悟。不知一部四书，得多少子曰？”毕愕然深赏之。遂捐俸置田，为香火资，并鼎新其寺。此僧固可谓具善知识者，然非毕之傲物于前，怜才于后，则贵人一怒，祸福亦正不可测耳。

　　○计甫草之逸事吴江计甫草东，读书讲学，风趣异人。尝客邺中，访谢茂泰葬处，为封土三尺余，立碣表志。至顺德，忽忆归震川常佐此郡，有厅记二首，求其遗迹不可得，西向再拜流泪被面。游泰山，至日观峰，见丰碑屹立，大书“人子不登高，不临深”，即杖策而下。还吴，见黄孝子向坚，自称弟子。逸事尚多，此特其最著者。

　　○曾文正知政体六朝金粉之遗，只剩秦淮一湾水。逮明季马湘兰、李香君辈出，风情色艺，倾动才流。迄今读板桥之记，画舫之录，纸墨间犹留馨逸。自兵燹十年，而一片欢场又复鞠为茂草矣。金陵克复数月，画船箫鼓，渐次萌芽。时六安涂廉访守郡，亟飞牒县厉禁。次日谒曾文正公，公笑谓曰：“闻淮河灯船，尚落落如曙星，吾昔计偕过此，千艘梭织，笙歌彻宵，洵承平乐事也。”又次日，公先约幕府诸君，买棹游览，并命江宁上元二邑令，设席款太守。一时士女欢声，商贾麇集，河房榛莽之区，白舫红帘，日益繁盛。寓公土著，闻信来归，遂大有丰昌气象。公真知政体哉！

　　○瞿鸿礻几排去王仁和善化瞿子玖与仁和王夔石同值军机。善化实为仁和门生，其入军机也，仁和实援引之。向例大臣初入军机，除画诺外，不敢妄建一议，若在师门，此例尤严。瞿欲排去仁和，即可居汉军机领袖，若不得间。会仁和有耳疾，又年迈，拜跪稍艰。瞿当同入召见时，于仁和步履，扶掖备至，及退出时，又挽之使起，故显其老态于两宫之前。瞿又以其间语仁和曰：“师患耳疾，设上以要政询问者，门生右顾可勿答，左顾则诺。”仁和然之，方私幸为门生之关切也。会北洋筹练新军，两宫以仁和曾任北洋，召询可否，仁和见瞿右顾，不以应。孝钦后曰：“汝于此等事，竟不置可否耶？”瞿即在旁婉奏曰：“王某近患耳疾，且已衰迈，恳两宫恕之。”孝钦又询王曰：“汝耳疾若是其甚耶？”仁和未闻所以，第见瞿左顾也，遽对曰：“然。”孝钦怫然，即命起去。未五日而开去军机差使之命下。

　　○刘文清轶事刘文清任外吏时，清勤刚正，一时有阎罗包老之称。黄霸入相，声名顿减。时和申方炙手可热，文清委蛇其间，唯以滑稽悦容而已。一日，会食军机处，同列有征唐宋宰相堂餐故事者，文清忽朗吟曰：“但使下民无殿屎，何妨宰相有堂餐。”一座为之喷饭。

　　○寿序多谀词寿序谀词，自前明归震川始入文稿。然每观近今名人集中，偶载一二，亦罕有不溢美者。惟潘次耕耒《亭林先生六十序》，颇有关系。其言曰：“汉自党人议起，海内名德，网罗殆尽。而郑康成独全于禁锢之余，黄巾不入其里，徒众数千人，昭烈修弟子礼，所注经籍，百代宗之。隋季，纲纪文章荡然。文中子挺生其时，慨然有宏济之志，献策不用，家居著书。河汾之间，才俊如云，卒赞贞观太平之治。”以此比拟亭林，非先生莫能当此也。今世文士，识力若潘次耕者，容或易遇。而所撰题目，内多肉食贵官，即词赋名士，或竟录札记之儒者，以及多牛足谷之富翁，碑铭传志，无一人可传文之人。但求文能传人之文，执笔浩叹，又岂独寿序然欤？

　　○李映碧侍御前明李映碧侍御鹤书，史局初开，屡征不赴，坚不出山。一时名辈多以诗文投赠，有七律一章，最切合，能写出侍御身分。诗云：“考献征文重石渠，蒲轮远贲竟何如？班彪自昔能编史，范粲终知不下车。北部姓名钩党后，东京人物梦华余。惟应独拜江边榻，公论凭开井底书。”

　　○金石家之笑话光绪初，潘伯寅与翁叔平、盛伯希诸人，研索钟鼎篆隶，往来笺翰，率用籀分，遂以金石学家驰名都下。潘有弟子某，颇腹诽之。偶行市中，见饼肆炉上，有所谓马蹄烧饼者，其底缺，形似古钱孔，购其一以归，濡墨印于纸上，以呈潘曰：“原钱价昂，不能即得，今以墨迹呈上，乞为推考。”潘颔之。已而熟视良久，乃曰：“是为殷某帝钱，希世之珍物也。”某大笑，出饼以进，且言其实。潘乃大惭，自是不复敢自诩。右见近人某氏笔记，因忆儿时闻父老言阮文达制《金石索》，属汪容甫辈助之搜罗。某日，汪袖一石以进，古色斑斓，细辨之，隐约似有款识，篆法奇古。阮问汪所自来，汪曰：“是即公所购求之某石器，虽残破，其值犹千金也。吾竭数月之力，仅乃得此，公其审之。”阮又谛视再三，曰：“良是。”遂以千金偿汪值，而列其器于集中。他日集出，汪又问曰：“吾为公搜获之某器佳否？”阮曰：“良佳。”汪笑曰：“吾更为公求之。”乃相携至某河滨茶肆，汪指临河之乱石示阮曰：“公视此，孰与某石器佳？”阮见而大愕曰：“君奈何戏我？”汪曰：“偶留为金石家一噱耳，何怒为？”阮喻其意，复致数千金，乞勿泄言此事。故《金石索》中之赝鼎，迄今罕有知者。观此两事，金石家之作伪，可见一斑矣。

　　○李文魁遗事马关之役，台湾自立为民主国，奉巡抚唐景嵩为大统领，七日而灭。盖景嵩文吏，无远略，七日间之兴废，实李文魁左右之也。文魁，湘人，为抚标管带，驻台北。先是和议垂定，景嵩示所属，誓与台湾共存亡，台民信之。已而有官将渡厦门，载运行李颇多，无赖遏而夺之。中军王某，率兵驰救，枪杀十余人，众大噪，持械互斗，中军被杀，兵皆溃走。众遂蜂拥至抚署，署兵开枪，又击死十余人。景嵩闻变而出，适文魁自外至，拔刀历阶而升。景嵩惊问何为？文魁曰：“来护大帅耳。”景嵩以令授之曰：“速召守兵六营来。”文魁持令出，号于众，提督杨岐珍及各统领俱率兵至，众乃散，文魁遂驻狮球岭。及闻基隆破，率左右数十人，挟快枪，突入抚署，大呼曰：“狮球岭危在旦夕，请大帅督转。”景嵩悚然起立，举案上令箭掷之曰：“军令俱在，好自为之。”文魁俯首拾取。及起，而景嵩已杳矣，遂捧之出。景嵩退而叹曰：“诸公误我，我误台民。”竟携巡抚印，乘德商轮船而遁。各军闻之，悉溃散。文魁亦蹑景嵩后，至厦门，图杀之。寓福升旅馆，召妓侑觞，既醉而出。以景嵩与杨簧轩善，径往其家迹之，不得。营官印宝昌率兵巡警，遇之，诘其姓名，不答，邀往提署，又不肯行，纵兵擒之，皆辟易。某弁素有力，进与斗，众又助之，文魁乃被缚。搜其身，则刀枪俱在。提道会讯，始知为李文魁也，竟置之法。

　　○仇十洲《史湘云春睡图》仇十洲工人物，其名虽妇孺皆知之。某骨董肆悬一幅仇十洲《史湘云春睡图》，有赏鉴家甲、乙二人，过而见之。甲曰：“此的是真迹，其用笔非十洲不办，且题字与图章，无一不绝佳，而缣纸亦非近百年物。”乙曰：“君言诚然，但布景散漫，余不能无疑，恐自高手摹本耳。”二人津津致辩。忽背后一人大言曰：“明朝人画本朝小说故事，大是奇谈。”言罢，悠然而去，二人面赤不能作一语，继而徐叹曰：“吾辈赏识，乃在牝牡骊黄之外。”

　　○彭芸楣考试之趣事彭芸楣尚书，督学浙江，考试至某府。该处文风僻陋，无一卷可入目。有三人抄袭刻文，一人一字不易，二人颠倒其文而抄之。案发，其不易一字者第一、余二人第二、三名，群议先生之未见刻本也。发落时，先生召三人谓之曰：“汝以髫年所诵习，不遗一字，记性却佳，故道拔之，为勤读者劝。汝二人卷中脱讹太多，想此调不弹久矣。今后当再加温习功也。”按先生此举，可谓趣甚矣。

　　○记崔提督被刺事崔名大同，咸丰初为广东记名提督。会洪杨难发，粤中土匪四应，省会戒严，制府檄崔督师东门外。时崔方篆某镇，奉檄返省，制府授以方略，畀以军械，乃辞出东城。崔性疏狂，尤豪于饮，日必吸汾酒数斤，醉则据座大骂曰：“跳梁小丑，乃足扰吾酒兴耶？”将校禀事，偶不慎，辄遭笞责，其军令然也。既辞制府出，乃告将校，诘朝首途，命弁勇束军械，先舁出东郭。一将校曰：“贼氛甚恶，恐将要截，宜使弁勇执械，以备不虞，不宜捆载以往也。”崔大怒曰：“若辈何如？乃敢乱我军令，贼果要截，我当奋臂捉之，若辈多备铁索，伫看缚贼可矣。”将校太息而退。翌晨，使军官押械先行，崔则扶醉乘马，十余亲兵随其后。既出东门，崔忽仰天大笑，顾谓从者曰：“大好江山，殊足供我凭眺，顾安得有贼乎？”复前行。未及一里，忽有数田夫，手持锄锸，直趋马前，疾声曰：“贼在前途要截提督，其锋甚锐，不可当也，请速回。”崔大骇，亟勒马返。而数田失忽要其前，举锄锸力击之，崔不及备，亲兵以无军械，皆溃散，崔遂遇害。死时骂贼犹不绝也。贼去，亲兵乃徐集，负崔尸而返。各官大惊，驰往验之，鳞伤百余处，脑浆迸裂，血涔涔透重衣，死状惨极。顾以其使酒愎谏，咎实自取，又未及抵营视军，不能援死于王事之例以议恤，故仅由家族备殓而已。其遇害之地，距东城不一里，盖即温生财刺杀孚琦处也，抑又巧矣。

　　○白莲教之初起乾隆末年，白莲教初起，蔓延极广。当刘之协之徒张正谟、聂人杰辈，聚众倡乱于枝江县时，当阳县令闻变，坐厅事，传集书役，语之曰：“白莲教已反，贼踞枝江之灌湾脑，与本邑界连，邑中习教者宜先严捕，以防内讧。”书役齐声曰：“我等即白莲教也，更谁捕？”令拍案怒骂曰：“汝辈反乎？”曰：“反即反耳，何怒为？”令拂袖起，群役争先拉杀之，遂据当阳县城。

　　○豪奢、吝啬之不同虞山县东五十里有徐市，为前明徐大司空┉聚族处，族大众多，并擅厚资。相传其族中一名钦寰者，性最豪奢。尝于春日市飞金数斛，登塔顶散之，随风扬去，满城皆作金色，好事者，有“春城无处不飞金”之咏。又尝从洞庭山买杨梅数百筐，于雨后置桃源涧，遣人践踏之，涧水下泻，其色殷红如血，游人争掬而饮之。一名启新者，性最吝啬，其书室与灶仅隔一垣，尝以缗系脂，悬于当灶，而缗之操纵，悬于书室中。每菽乳下釜，闻执爨者呼曰：“腐下釜矣。”乃以缗放下。才著釜，闻油爆声，则又收缗起，恐其过用也。所畜雨具，有革履三只，一留城，一留乡，一随身带之，恐为人借用也。又尝以试事至白门，居逆旅月余，所记日用薄，每日止腐一文，菜一文。同学魏叔子冲见之，为谐语曰：“君不特费纸，并费笔墨矣，何不总记云‘自某日至某日每日买腐菜各一文乎’？”启新方以为然，初不知其谑己也。其可笑多类此。王东淑《柳南随笔》，谓坊间所刊之《一文钱》传奇，即其族人所作，以诮启新者。闻启新与钦寰，于族谊为昆季行，乃不为埙篪之应，而为参商之乖，其事甚奇，不特足资谈助已也。

　　○邸杖刘赶三刘赶三者，京伶中丑角第一人也。光绪初，禁中演戏，扮《思志诚》一出，赶三为鸨母，客至，则引亢高叫曰：“老五、老六、老七，出来见客呀。”盖都下妓女，以排行相呼，而是时、恭、醇三邸，皆入坐听戏，行五，恭行六，醇行七，故以是戏之也。恭邸故脱落，喜诙谐，闻之大噱。醇贤亲王故恭谨，虽不悦，然以在太后侧，未敢言。邸夙严正，则大怒，叱曰：“何物狂奴，敢无礼如此！”立叱侍者，擒之下，重杖四十。

　　○《鲒亭外编》谢山先生易箦时，以诗文稿付其弟子董秉纯、小纯藏Ｃ７，手定凡六十卷，其余残篇剩简，几满一竹笥，小纯泣拜而受。粘连补缀，又汇为七十卷。其中与正集重复及别见于他作者，几十之四。拟重删定，以多先生手书，不忍涂乙，因手自誊写，课徒之隙，抄得三百余纸。船唇驴背，挟以俱行，竟未竣事。小纯旋判池州，地僻政简，日课字四千，四阅月始卒业，即今所传《鲒亭外编》也。先生没，无后，著述三十余种，多赖小纯与蒋学镛、卢镐为之排比雠正。虽书不尽传，而风义足尚矣。

　　○北京清凉庵楹联北京清凉庵为庚子拳匪立坛之所，乱事后，有人仿滇南大观楼楹联体，为作一联云：“五百石粮储，助来坛里，上名造册，乱纷纷香火无边。看师尊孙膑，技演毛遂，乩托鸿钧，礼崇杨祖，伸拳闭目，何嫌大众讥评？趁古刹平台，安排些席棚草铺，便书符念咒，遮蔽那铅子钢锋。莫辜负腰缠黄布，首裹红巾，背绕赤绳，手持白刃；数千人性命，丧在团头，熟睡浓眠，明晃晃刀枪何用？想焚毁教堂，搜剿民舍，秽污佛地，威吓官衙，张胆欺心，一任旁观笑骂。况劫财杀客，值自同疯狗贪狼。纵作怪兴妖，今已化飞禽走兽，只赢得律犯天条，身遭法网，神归地府，魂赴阴曹。”

　　○汪容甫之诞率汪容甫少狂放，肄业安定书院。每一山长至，辄挟经史疑难数事请质，或不能对，即大笑出。孙志祖、蒋士铨皆为所窘。时侨居扬州者，程晋芳、任大桩、顾九苞，皆以读书该博负盛名，容甫众中语人，扬州一府，通者三人，不通者三人。通者高邮王念孙、宝应刘台拱与己是也。不通者即指程、任诸人。适有荐绅家居者请容甫月旦，容甫大言曰：“君不在不通之列。”其人喜过望。容甫徐曰：“君再读三十年书，可以望不通矣。”其诙谐皆类此。

　　稚存与容甫同肄业扬州书院。一日，偕至院门外，各跨一石狻猊，谈徐氏《读礼通考》得失。忽一商人冠服贵倨，肩舆访山长。甫投刺，适院中某生趋出，足恭揖商人，述连日趋谒状，商人微领不答。容甫愤甚，潜往拍商人项，大声曰：“汝识我乎？”商人逡巡曰：“不识。”“识向之趋揖者乎？”曰：“亦不识也。”曰：“我汪先生，趋揖者某先生，汝后识之乎？”曰：“识之矣。”曰：“汝识之，即速去，毋溷吾事。”商人大懊丧，登舆去。夫商人谒山长，某生之趋出足恭，自取辱也，于石狻猊上谈《读礼通考》者何与？讲学家闻之，必以容甫为诞率。然今之讲学家，一遇冠服贵倨之商人，吾甚憾其不诞率也。

　　○阮云台之考释钟鼎阮文达为浙江巡抚时，其门生有入都会试者，偶于通州逆旅中，购一烧饼充饥。见其背面斑驳成文，戏以纸拓之，绝似钟鼎，即寄与文达，伪言某于北通古董肆中见一古鼎，因无资不能购，某亦不知为何代物，特将铭文拓出，寄请师长与诸人共相考订，以证其真赝。文达得书，即集严小雅、张叔禾诸名士，互相商参，诸人臆为拟议皆不同。最后，文达乃指为《宣和图谱》中之某鼎，即加跋于后，历言某字某字，皆与图谱相合，某字年久，铭文剥蚀，某字因拓手不精，故有漫漶，实非赝物云。某门生见之大笑。

　　○《明僮小录》序京师伶界之盛，为四方所无。盖日与士大夫亲近，其吐属举止，自能有名隽气，非徒侈色艺之工而已。咸丰中，有浙人余不钓徒者，著《明僮小录》一书，载当时诸伶遗事甚悉，词笔亦极雅隽，今已无有能举其名者矣。记其自叙一首云：软红十丈，珠温玉暖之乡；拾翠三春，蝶醉蜂迷之候。道枇杷之门巷，室尽如兰；住杨柳之楼台，人原似璧。入时梳裹，西家返而效颦；绝世丰神，南威望而却步。尔乃歌场雅集，广座姗来，染翠黛于楼中，散芳红于帘外。貌婵娟之故事，犹在人间；谱霓舞之新音，自应天上。目招屡屡，青眼伊谁？耳语匆匆，黄昏有约。于是招邀胜侣，荟萃良朋，帘影泥人，楼头迟汝。双行押字，命鸩鸟以迎来；一笑搴帘，倏惊鸿之至止。省识庐山真面，裙屐风流；争看虢国修眉，铅华净洗。松醪挹注，无妨大斗之斟；鞠斟兴辞，更屈高轩之过。同车有美，氤氲奉倩香留；隔巷停骖，依约秦宫花底。指儿家兮是处，绛蜡迎门；偕妹子以登堂，银蟾在户。曲房窈窕，人窥小有之天；绣榻横陈，花种长生之地。密密翔鸾之字，补壁画工；疏疏待燕之帘，临窗镜启。笔床砚匣，观涂乙于新诗；绣履香囊，衍秘辛之杂事。数遍檀栾位置，东鲽西鹣；来萃聚因缘，南鸿北雁。三蕉战拇，从看钓弋张拳；百万回眸，莫负杯行到手。兰缸背却，一握情赊；莲漏摧残，三通鼓遍。缓须臾之命驾，且住为佳；听嘈杂以呼灯，不留也去。是知桃花洞秘，曾无易问之津；山木枝遥，每有闻歌之感。未使琅琊情死，颠倒难忘；奈何溱洧思空，迷离莫辨。仆都门印爪，驿路濡豪；目限窥蠡，腹惭饮鼹。舞衫歌扇，长安之旧雨无多；柳宠花姣，出谷之新雏自贵。聊就见闻所及，粗为梗概之陈，藉慰牢愁，非矜藻饰。所愿花宫月窟，争传千佛之名；会看酒国诗坛，更践三年之约。

　　○谢芗泉之豪宕谢芗泉侍御，性豪宕。尝蓄万金，遨游江浙间，抛弃殆尽。尝曰：“人生贵适意耳，银钱常物，何足惜也？”嘉庆初，和申当权时，其奴隶抗纵无礼，无敢忤者。谢巡南城，遇其妾兄某，驰车冲驺从，公立命擒之，杖以巨杖，因焚其毂，人争快之。王给谏钟健，希和意，劾罢谢官。管御史世铭笑曰：“今日二公各有所失。”有问之者，答曰：“谢公失官，王公失名。”失官之患，不过一身，失名之患，至传千古矣。

　　○年羹尧德不胜威年羹尧镇西安时，广求天下才士，厚养幕中。蒋孝廉衡应聘而往，年甚爱其才，曰：“下科状头，当属君也。”盖年声势赫耀，诸试官皆不敢违故也。蒋见其自用威福，骄奢已极，因告同舍生曰：“年公德不胜威，其祸立至，吾侪不可久居于此。”其友不听，蒋因托疾辞归，年以千金为赆，蒋辞不受，减半与之，乃受以归。未逾时，年以事诛，幕中皆罹其难。年素奢侈，费用不及五百者，不登诸簿，故蒋辞千而受百者此也。

　　○北方之浑浑南方称市井游手曰“流氓”，北方称市井游手曰“浑浑”。顾流氓以诘诈胜，浑浑以剽悍不畏死胜。浑浑中约有二等，下者为鸡鸣狗盗之流，其次者力则排难解纷与杀人越货兼而有之。盖其气质有类戏剧中英雄好汉行径，求吾心之所安，不问是非也。浑浑中有领袖，俗称曰“大哥”。大哥一语，咸视为命令，无敢违。大哥行于市间，偶一謦咳，徒党立集。顾闻彼中人言，为领袖者，殊无他长，但能忍耐诸种苦痛，任人鞭棰剁击，夷然任受而已。浑浑势力，亦有界限，如前门大街及驴马市者为最。

　　○纪晓岚真胜人一筹乾隆中，每岁巡幸热河，必于中秋后一日进哨，即木兰围场也。重阳前后出哨，跸路所经，有所谓万松岭者，为重九日驻跸登高之所。岁庚戌，上驻此，顾谓彭文勤公，令将旧悬楹贴，悉易新语。公构思甚苦，偶得句云：“八十君王，处处十八公，道旁介寿。”苦无对，因驰一纸书，属纪文达公成之。文达笑曰：“芸楣又来考我乎？”立就余纸写对句云：“九重天子，年年重九节，塞上称觞。”公得报，叹曰：“晓岚真胜我一筹矣。”

　　○正大光明殿试题嘉庆中，某岁翰詹大考，赋题为“正大光明殿”。试后，有部郎数人小集，偶论及此题之难，而忘其韵脚，方仰首凝思。龚定庵适在座，曰：“吾当忆之，乃‘长林丰草，禽兽所居’八字耳。”

　　○陆稼书之高风亮节稼书先生，清风亮节在人耳目，详载于阿崇朴所选《公行状》，及钮玉樵《觚》。江韩门太史有《陆公行状书后》一篇，末附二事，状所未及者，事虽细，而公之高风已不可企矣。公将去京师，相国那拉公明珠欲接纳公，昆山徐尚书乾学为订期往谒，公诺之，而先期就道。人或咎公失信，公曰：“告以不往见，则无以拒有力者，必不免于见矣。”又居乡时，值高学士士奇亲丧讣闻，不欲显然往吊，乃乘小舟赍香楮，杂众宾入拜，拜已径出。比学士知，亟款留之，而棹已返矣。又闻先生作宰时，尝作《劝盗》文遣吏往狱中诵读。大略谓一念之差，不安生理，遂做出此等事来，受尽苦楚。然人心无定，只将这心改正，痛悔向日的不是，如今若得出头，从新做个好人，依旧可以成家立业等语。一时狱中痛哭失声。

　　○一技必有师承康熙时重建太和殿，有老工师梁九者，董将作，年七十余矣。自前明及本朝大内兴造，梁皆董其事。一日手制木殿一区，以寸准尺，以尺准丈，不逾数尺许，而四阿重室，规模悉具，殆绝技也。初，明之季，京师有工师冯巧者，董造宫殿。自万历至崇祯末老矣，九往执役门下数载，终不得其传，而服事左右不懈，益恭。一日九独侍，巧顾曰：“子可教矣。”于是尽传其奥。巧死，九遂隶籍冬官，代执营造之事。一技之必有师承，不忘授受如此。柳子厚作《梓人传》，谓画宫于堵，盈尺而曲尽其制，计其毫厘而构大厦，无进退焉，殆类是欤？

　　○吴枚庵所选国朝人诗吴枚庵翼凤所选国朝人诗，近时始有刻本，门户较沈选稍宏大，有正集、外集。蒙叟、梅村诸家，皆入外集。蒙叟之姓名，则易为彭，字曰六吉，谓为浙江常山人。屈翁山姓名，则易为翁绍隆，字曰骚余，谓为广西临桂人。想见当时法网之密。然虽易姓更名，而诗仍多脍炙人口之作。姓名既异，遂无人过问者，斯所以为中国之法禁欤？

　　○记名军机章京王某泰州王某者，记名军机章京，将传到矣。忽一日呈请回籍，携眷出京，众皆大愕不解。有知其事者，谓王无意中得罪一人，其人持刀，日夜伺于途，将得而甘心焉，故宁弃官归耳。先是某日，署中派王递折件，时王已移居外城，夜半，倒城而入。将至东华门矣，忽摸索车中，忘携朝珠，大窘。时已不能出城往取，因忆有汪某者，住东华门左近，盍往假用之？遂驱车至汪宅。汪已寝，闻王半夜至，披衣起，问何事。王以情告，请借用之，汪沉思曰：“我躯体较尔长大，我珠恐不合用，我将内人珠借尔用之可也。”匆匆取珠出，即挂于王项。王戏吟曰：“百八牟尼珠一串，归来犹带乳花香。”汪登时面色大变，怒气勃勃，返身入内。王亦异之，不俟其送，即出而登车。甫扬鞭，汪已赶至，手白刃大骂曰：“尔曹踏人太甚，不杀尔，誓不干休！”追斫其车尾，急驰不及而免。及事毕，欲遣人还珠，又见汪怒目持刀，立门外以俟，大惧而奔，汪追及大街而返。自是每出，必遇汪挟刃以俟，故决计弃官归也。后有知者，谓汪即乾隆间某夫人拜梁相为义父者之曾孙也。王不知其为汪某之后，误揭其曾祖之短，宜乎汪某之恨入骨髓也。汪王二名姑讳之。

　　○都下消寒会都下有作消寒会者，以《闺怨》命题，而限溪、西、鸡、齐、啼五韵，中嵌一、二、三、四、五、六、七、八、九、十、百、千、万、丈、尺诸字。其冠军一首云：“六曲围屏九曲溪，尺书五夜寄辽西。银河七夕秋填鹊，玉枕三更冷听鸡。道路十千肠欲断，年华二八发初齐。情波万丈心如一，四月山深百舌啼。”

　　○申涵光之抱负申涵光字和孟，永年人。少抱大志，弃举子业，肄力于诗，以此知名。尝谒孙征君奇逢，执弟子礼，归来大书于堂曰：“真理学从五伦做起，大文章自六经分来。”又自题书室曰：“学古之志未衰，每日必拥书早起；干世之心久绝，无夕不把酒高歌。”其抱负如此。卒年五十九，所著有《聪山诗钞》。

　　○张映玑之雅谑浙江转运张映玑，山东人，性宽和，善滑稽。一日出署，有妇人拦舆投呈，则告其夫之宠妾灭妻者也。张作杭语从容对曰：“阿奶，我系盐务官职，并非地方有司，但管人家吃盐事，不管人家吃醋事也。”笑而遣之，可谓雅谑矣。

　　○漕弊漕政首禁浮收，而浮收之原，由于旗丁之索加帮费，又于沿途公用，及通仓胥役，催趱员弁，索费于旗丁。故历届兑漕，州县有协济之款，积久视为应得，更思逐渐加增，以倡率停兑，为挟制之端；以勒通关，为刁难之具。水手出入淮境，不虎而鼠，首尾帖然。及到江南，则玩易官府，欺凌民船，霸道横行，莫敢正视，旗丁之牙爪也。官卫在淮，奉法惟谨，不率则漕督褫其章服而扑之。及到江南，挑米色，促兑期，互为狼狈，又旗丁之羽翼也。此辈既托词多于州县，州县亦必借口浮取于小民，加五加三，风筛雨耗，蠹书差保，削无艺，此在民之害也。州县一年支用在此，通省摊捐在此，又奏明弥补，津贴各款，漕米一石，协济银三四钱不等，合计已及数万，此在官之累也。在颟顸之州县，未必谅百姓之苦；在颛愚之百姓，亦无由悉州县之难。下怨上尤，互相诟病，而皆不为无因，其病民蠹官，大为漕害者，则相沿之陋规是已。或田无一亩，包至数十百石；或米无升合，索费至数十百金。人数多者三四百名，陋规竟至二三万两。沿习已久。殊骇听闻。

　　○《儿女英雄传》《儿女英雄传》说部，燕北间人著。全书所记，皆侠女何玉凤事。其人有无，不必论，惟据其记载，则玉凤故大家女也，奉老母，辟地青云，且隐其名曰十三妹。则以有一功名盖世，炙手可热之人，陷其父于死，立志不与共戴天也。功名盖世者为谁？曰纪献唐也，即间人所谓天大地大无不大者。然本朝二百六十年中，有纪献唐其人不乎？吾之意，以为纪者年也，献者，《曲礼》云：“犬名献羹，”唐为帝尧年号，合之则年羹尧也。年氏用兵西陲，转战万里，为本朝勋臣第一，后以跋扈诛，人尽知之矣。其事迹与本传所记悉合，故吾谓其书虽传何玉凤，实则传年羹尧也，纪献唐特变幻其字耳。虽然，年以罪诛，直书其名，述其事，当不至干犯禁网，何须委曲乃尔？意者，年氏之死，出于同僚诬蔑，而非其罪，燕北间人特隐约其词，记之小说，以表明之耶？不然，何玉凤为全书主人，而开宗明义第一章，反叙安骥救父，玉凤正事，直至全书将完，始行迷及，何也？安氏籍贯，惟著者之意所欲云，必曰旗人，又何也？夫阿里吗一武夫耳，且忌之如眼中钉，必杀之而后快，不以其为满人故稍宽假之，况年羹尧以汉儿而拥重兵，目无余子者乎？燕北间人，盖言之有余痛矣。试稔知博闻者。

　　○慈仁寺书摊京师书摊，皆设琉璃厂火神庙，谓之庙市。考康熙朝，诸公皆称慈仁寺买书，且长年有书摊，不似今之庙市，仅新春半月也。相传王文简晚年，名益高，海内访先生者，率不相值，惟于慈仁寺书摊访之，则无不见，亦一佳事。

　　○冯已苍为狱吏所杀虞邑冯舒，字已苍，尝以议赋役事，语触县令瞿西达，瞿深衔之。已苍集邑中亡友数十人诗为《怀旧集》，自序书太岁丁亥，不列本朝国号年号，又压卷载顾云鸿《昭君怨》诗，有“胡儿尽向琵琶醉，不识纟玄中是汉音”之句，卷末载《徐凤自题小像诗》，有“作得衣裳谁是主，空将歌舞受人怜”之句，语涉讥谤。瞿用此下已苍于狱，未几死，盖属狱吏杀之也。又闻已苍在狱中，梏拳而桎，友人往候之，已苍自顾笑曰：“此特冯长作戏耳。”盖已苍颀然长身，人以“冯长”呼之，“冯长”与“逢场”同音，故云尔。

　　○宋故宫德寿基旧池高宗第六次南巡，有司于凤凰山宋故宫址，葺治行宫。掘地为池，下锸数尺，适得旧池，栏杆皆白玉石琢成，雕镂精绝，盖德寿旧基也。池底泥土中，获鲫鱼十余头，长巨尺余而无目，大约埋于地下六七百年之故。工人烹食数尾，顷刻皆暴死，乃惧。举余者弃之江，浮至中流，风浪陡作，有大鱼数十翼之去，人皆异之。今此池又没为平地，不知何时再得理而出之也。

　　○国初之满债顺治十六年，海寇作乱。苏郡有驻防兵来守，将军祖大寿圈封民居以为驻防之所，号大营兵，自娄门至桃花坞宝城桥而止，独不及后板厂一隅。缘后板厂有李灌溪，曾任前明兵备。时祖为微员，有事当刑，幕友劝李解救，李适掷色，曰：“此人有福，当得全红。”一举而得六红，遂救之，得免，祖故以此报之也。康熙三年，抚军韩心康，奏请以驻防兵移至京口。去之日，恐兵有变，预与将军谋，先备船于城外，令兵一时尽行出城，不得停留一刻，违者斩首。盖当时民间有借兵银者，偿之无已，名曰“满债”。韩深知其意，预令欠户远逃，贴抚军封条于门，兵来索债，见之舍去，民赖以安。吴人感其德，立祠于虎丘半塘，今韩公祠是也。公抚吴时年未三十，俗呼为小韩都堂。

　　○朱鸣虞与赵虾康熙初，有阳山朱鸣虞者，富甲三吴，迁居申衙前，即文定公旧宅。其左邻有吴三桂侍卫赵姓者，混名赵虾，豪横无比，常与朱斗富。凡优伶之游朱门者，赵必罗致之。时届端阳，若辈先赴赵贺节，饮酒皆留量，赵以银杯自小至大，罗列于前，曰：“诸君将往朱氏，吾不强留，请各自取杯一饮而去何如？”诸人各取小者立饮，赵令人暗记，笑曰：“此酒是连杯偕送者。”其播弄人如此。朱曾于元宵，挂珠灯数十盏于门，赵见之，愧无以匹，命家人碎之。朱不敢与较，商于雅园顾吏部予咸，顾唯唯。乃以重币招三桂婿王永康来宴饮。席散游园，置碎灯于侧，王问曰：“可惜好珠灯，何碎不修？”朱曰：“此左邻赵虾所为，因平西之人，未敢较也。”王会意，耳语家人，连夜逐赵出城另迁，一时大快人心。鸣虞之子后入翰林，常与王往来，王居北街拙政园，俱先三桂死。今申衙前尚有阳山朱弄之名，问所谓朱鸣虞、赵虾之号，竟无有知者。

　　○题壁诗康熙十八年，三藩为乱，调兵四出。有卒过横泾，宿关帝庙，题二绝句云：“昔为典兵司，今反在兵列。十载从军行，太阿混凡铁。”“四海男儿志，沙场得得行。深闺今夜月，同此照凄清。”此人亦奇士也。

　　○高房山《春云晓霭图》高房山《春云晓霭图》载于《消夏录》。乾隆间，苏州王月轩以四百金得于平湖高氏。有裱工张姓者，以白金五两，买侧理纸半张，裁为两幅。以十金属翟云屏临仿，又以十金属郑雪樵摹其款，印用清水浸透，实贴于漆几上，俟其干再浸再贴，日二三十次，凡三月而止。复以白芨煎水，蒙于画上，滋其光润。墨痕已入肌里，笔意宛似。原画用绫装成绫边，上有烟客江村画记，以八百金售于毕涧飞。又装第二幅，携至江西，为陈中丞所得，价五百金。真本仍在吴门，无人过问，鉴藏家之眼力如此。

　　○王、吴二人之绝交大痴《陡壑密林图》，峰峦浑厚，草木华滋，本王奉常物。王石谷借与吴渔山，索之，数年不肯还。渔山语人曰：“石谷吾友也，陡壑密林吾师也，去吾师不如断吾友。”竟绝交。按今之假人书画而不还者，莫不借口于渔山矣。

　　○龚定庵轶事龚定庵为道光朝一大思想家，所为文诗，皆廉悍伟丽，不立宗派，思想尤渊渊入微。生平治学颇博杂，惟近时坊刻《定庵文集》，只六册，其所自定之二十四卷本，已无地可寻。定庵生平性不羁，善作满洲语，嗜冶游。晚岁学佛，平居无事时，非访伎，既访僧。遇达官贵人，辄加以白眼。生平不善书，以是不能入翰林。既成贡士，改官部曹，则大恨。乃作《干禄新书》，以刺执政。凡其女、其媳、其妾、其宠婢，悉令学馆阁书。客有言及某翰林者，定必哂曰：“今日之翰林，尚犹足道耶？我家妇人，无一不可入翰林者。”以其工书法也。生平所得金，皆随手尽，京师人以怪物目之，夷然不顾也。在京日所欢甚多，与某贝子福晋谊最笃。旧例，凡满蒙王公贵人诸内眷，例不许外出，惟每季可游庙一次。游庙有定期，某福晋于游庙时，与定庵遇，既目成，以蒙语相问答，由是通殷勤。未几，为某贝子所知，大怒，立逼福晋大归，而索定庵于客邸，将杀之。贝子府中人素受福晋惠，侦知其事，告定庵，定庵孑身走至江淮间，几乞食。其集中纪行诗，有留眷于京，单身外出，及文集中《重过扬州记》，皆此时作也。

　　龚定庵官京曹时，得赵飞燕印，狂喜赋诗，诗载入集中，而不详其缘起及印之形状，李｛无心｝伯因谓龚为人欺。昨观《吴石华集》中，有题此印诗，所记甚详，特录如下，以为艺林添一故实。其序云：“玉印径寸厚五分，洁白如脂，纽作飞燕形，文曰：”亻亻予妾赵‘四字。篆以秦玺，似独以鸟迹寓名。嘉靖间，藏严分宜家，后归项墨林，又归锡山华氏，及朱竹家，最后为嘉兴文后山所得。仁和，龚定庵舍人，以朱竹所藏宋拓本《娄寿碑》相易，益以朱提五百，遂归龚氏，此册乃何梦华所拓也。“诗云：”碧海雕搜出汉宫，回环小篆字尤工。承恩可似绸缪印，亲蘸香泥押臂红。不将名字刻苕华，体制依然复内家。一自宫门哀燕后，可怜辜负玉无瑕。黄门诏记未全诬，小印斜封记得无？回首故宫应懊悔，再传重问赫递书。锦裹檀薰又几时，摩挲尤物不胜思。烟云过眼都成录，转忆龚家娄寿碑。“闻此印后归潘德方伯，今不知流落何所。偶见近人笔记，载龚与明善堂主人事。按主人名奕绘，号太素，为荣恪郡王绵亿之子，封贝勒，著有《明善堂集》。侧福晋者，即太清西林春，著《天游阁集》者也。太清姓顾，吴门人，才色双绝，见勒元配妙华夫人殁后，宠专房。见勒由散秩大臣管宗人府及御书处，又管武英殿修书处，旋改正白旗汉军都统。性爱才，座客常满。其管宗人府时，龚方为宗人府主事，常以白事诣邸中。贝勒爱其才，尊为上宾，由是得出入府第，与太清通殷勤，时相倡和。龚杂诗中所谓”一骑传笺朱邸晚，临风递与缟衣人“即指此事。闻太清好著白衣，故云云。太清貌绝美，尝与贝勒雪中并辔游西山，作内家妆，披红斗篷，于马上拨铁琵琶，手白如玉，见者咸谓王嫱重生。又闻贝勒所作词，名《西山樵唱》，太清词名《东海渔歌》，当时特取其对偶云。

　　顷于某说部中，见有龚某外诗一首，此诗旧藏蒋剑人家，后归王紫。蒋与王皆与龚子孝拱相友善，决为龚作无疑。诗云：“未定公刘马，先宰郑伯羊。海棠颠未已，狮子吼何狂？杨叛春天曲，蓝桥昨夜霜。微云才一抹，佳婿忆秦郎。”又《题友人扇》一绝云：“女儿公子各风华，争羡皇都选婿家。三代以来春数点，二南巷里有桃花。”情辞惝恍，他人断无此想，无此笔墨也。

　　龚以奇才会试举春官，不得入翰林大恨，因为《干禄新书》以讽世。其所著诗，亦多讽世之作，如《咏史》诗，则为曾宾谷而作也；如《小游仙诗》，则为不得军机章京而发也。龚为主事时，其叔方为尚书。一日，龚往谒，甫就坐，忽阍人报有小门生求见，其人固新入翰林者，龚乃避入耳室中。闻尚书问其人以近作何事，其人以写白折对，尚书称善。且告之曰：“凡考差，字迹宜端秀，墨迹宜浓厚，点画宜平正，则考时未有不入彀者”其人方唯唯听命，龚忽鼓掌曰：“翰林学问，原来如是。”其人惶遽去。尚书大怒诃之，由是废往还礼以自绝。

　　定庵以道光十九年，年四十八乞休。二十一年，五十岁殁于丹阳。其殁也，实以暴疾，外间颇有异词。初，定庵官京曹时，常为明善堂主人上客。主人之侧福晋西林太清春，慕其才，颇有暧昧事。人谓定庵集中游仙诸诗，及词中《桂殿秋》、《忆瑶姬》、《梦玉人引》诸阕，惝恍迷离，实皆为此事发也。后稍为主人所觉，定庵急引疾归，而卒不免。盖主人阴遣客鸩之也。或又谓定庵晚年所眷灵箫，实别有所私。定庵一日往灵箫处，适遇其人，因语灵箫与之绝，箫阳诺之，而踪迹则愈密。半岁后，定庵一日又见其人从灵箫家中出，因怀鸩以往，语灵箫其人倘再至者，即以此药之。药方固出禁中，服之不即死，死亦无伤痕可验也。灵箫受药，即置酒中以进，定庵饮之归，即不快，数日遽卒。

　　定庵子孝棋，为英人巴夏礼客，异英法兵焚圆明园，世多以为诟病。然此时民族主义尚未发达于吾国，且孝棋用意固别有在，不得以中行说之流概之。世传孝棋晚年轶事一则，颇有任侠风。孝棋晚年，流寓江表，岁入不丰，而挥霍无异于昔。偶值岁暮，其故人子某，以卒岁无资，谒孝棋，谋称贷。孝棋颦蹙曰：“吾亦处窘乡，爱莫能助，奈何？虽然，子已到此，不可不尽地主之谊也。”次日，即开筵大宴，且召梨园两部，灯火氍毹，讫漏尽始罢。故人子私询龚氏仆，昨日之宴，所费几何？对曰：“二百余金也。”故人子私念，吾仅贷百金，而不之许，而张筵演剧，费乃若此，但分其半以与我，吾事济矣。因见孝棋，微以言讽之，孝棋诧问汝欲贷几何？答曰：“百金足矣。”孝棋怒叱曰：“吾与汝父交契数十年，有无常相通，未尝有千金下者。今汝乃以百金之细，来向我称贷，辱乃父，且污我矣。”亟呼仆至曰：“速封二百金付某少爷，令其速去，毋溷我也。”故人子出不意，喜甚，再拜辞归，孝棋竟弗顾。

　　龚定庵尝詈其叔不通，父为半通。定庵子考棋，喜改定庵文稿，每置定庵木主于案，凡改一句一字，则以竹杖击木主曰：“某句不通，某字不妥，若为我父，故为改易，不敢欺饰后人也。”人传孝棋于英夷烧圆明园事，为之谋主，海内群指为汉奸。岂知当时英人欲径攻京城，孝棋力止之，言圆明园珍物山积，中国精华之所萃，毁此亦可以偿所忿矣。是保全都城，孝棋与有功焉。

　　孝棋平生于公羊学最深，著述甚多，不自收拾。为人豪放，不修边幅。恃才傲物，世人以此忌之。晚年家日益落，鬻其先人金石书画殆尽。李合肥爱其才，月二百金以糊口焉。

　　方孝棋客上海时，英人威妥玛延之入幕府。先是月馈数百金，后礼赠日减，孝棋境益窘，所宠二姬，竟先后求去。人有言孝棋以其女为威妥玛妾，孝棋虽行薄，亦不至此，忌者之口可畏也。

　　○半伦传龚半伦，仁和人，初名公襄，字孝棋，继更名曰刷刺，曰橙，曰太息，曰小定，曰昌匏，晚号半伦。半伦者，言其无君臣、父子、夫妇、昆弟、朋友，而尚爱一妾，故云曰半伦。为ウ斋方伯孙，定庵先生长子，生于上海道署中。先是隽李三塔寺未建时，其前有潭，广亩许。土人言其下为乱穴，曩有高僧过其前，结坛潭侧，诵经三昼夜，龙现于梦乞恩，僧曰：“汝能使潭水立涸，得建寺基，即舍汝。”龙颔首去。明日，潭果无水，因即其地建三塔寺。定庵中年乏嗣，其夫妇皆好佛，乃诣寺求子。夫人入门，恍见一龙首人身者扑其身，惊而返，归即有妊。将产之夕，定庵适旅京，梦一龙入室。越日得家书，适于是日获一子，知非凡品。初堕地，啼声甚宏，有薄膜蒙其面，剥之，面目乃见。定庵少好藏书，富甲江浙，多《四库》未收本。半伦幼好学，天姿绝人，于藏书无所不窥，为学浩博无涯。既长，随定庵入都，兼识满洲、蒙古、唐古忒文字，日与色目人游，弯弓射马，居然一胡儿矣。尝入粟一，应京兆试，不售，则大恚，由是弃举子业。居京师日，与灵石杨墨林善，杨素豪富，爱其才，所以奉之者无不至，日挥千金无吝色。杨死，半伦失所恃，又性冷僻，寡言语，俦人广众中，一坐即去，顾好为狎邪游。中年益寥落，至以卖书为活。旅居沪上，与粤人曾寄圃稔。是时，英使威妥玛方立招贤馆于上海，延四方知名之士佐幕府，曾以半伦荐，威与语，大悦之。旅沪西人，由是呼半伦为龚先生而不名。凡半伦所至，辄饬捕者护卫之，月致万金为脯。庚申之役，英以师船入都，焚圆明园，半伦实同往，单骑先入，取金玉重器以归，坐是益为人诟病。曾国藩督两江，闻半伦才，思羁縻为己用。某岁入觐，道出海上，设盛宴邀半伦至。酒酣，国藩以言饣舌之，微露其意，半伦大笑曰：“以仆之地位，公即予以官，至监司止耳。公试思之，仆岂能居公下者？休矣！无多言。今夕只可谈风月，请勿及他事。”国藩闻其语，噤不能声，终席不复语。未几，威死，半伦益颓放不自振。居恒好谩骂人，视时流无所许可，人亦畏而恶之，目为怪物，往往避道行。旧所藏书画古玩，斥卖略尽。始纳一姬，宠之专房，继又购二姬，则其宠渐移。久之，二妾竟同遁去。居海上十数年，与妻未尝一相见。有二子，皆读书自好，来沪省亲，辄被斥逐。同母弟念匏，以县令需次苏省，亦不睦。庚申后，其家人在内地者，亦无敢与往也。年五十三，发狂疾死。濒死，出其所爱帖值千金者碎剪之，无一字存。所著述甚多，有《元志》五十卷，《雁足灯考》二卷，《时文集》四十卷，均散佚不传。居沪上，与粤人曾寄圃稔。是时，英使威妥玛方立招贤馆于上海，延四方知名之士佐幕府，曾以半伦荐，威与语，大悦之。旅沪西人，由是呼半伦为龚先生而不名。凡半伦所至，辄饬捕者护卫之，月致万金为脯。庚申之役，英以师船入都，焚圆明园，半伦实同往，单骑先入，取金玉重器以归，坐是益为人诟病。曾国藩督两江，闻半伦才，思羁縻为己用。某岁入觐，道出海上，设盛宴邀半伦至。酒酣，国藩以言饣舌之，微露其意，半伦大笑曰：“以仆之地位，公即予以官，至监司止耳。公试思之，仆岂能居公下者？休矣！无多言。今夕只可谈风月，请勿及他事。”国藩闻其语，噤不能声，终席不复语。未几，威死，半伦益颓放不自振。居恒好谩骂人，视时流无所许可，人亦畏而恶之，目为怪物，往往避道行。旧所藏书画古玩，斥卖略尽。始纳一姬，宠之专房，继又购二姬，则其宠渐移。久之，二妾竟同遁去。居海上十数年，与妻未尝一相见。有二子，皆读书自好，来沪省亲，辄被斥逐。同母弟念匏，以县令需次苏省，亦不睦。庚申后，其家人在内地者，亦无敢与往也。年五十三，发狂疾死。濒死，出其所爱帖值千金者碎剪之，无一字存。所著述甚多，有《元志》五十卷，《雁足灯考》二卷，《时文集》四十卷，均散佚不传。
