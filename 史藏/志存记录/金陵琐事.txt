金陵琐事 明 周晖 


　　●小序 

　　余有《尚白斋客谈》数卷，虽兰菊异芬，箕毕殊好要，皆闻之于客坐者。每风雨之夕，时一展玩，聊以消虞卿之穷愁，破韩非之孤愤，慰阮藉之穷途，避稽康之白眼，全李白之傲骨而已。藏之帐中，未尝示人，亦不忍废也。偶麻城友王元祯氏借录一通，录毕，且谓余曰：“君负懒癖，不即点定成书，又苦家贫不能梓行，曷若转赠王生？王生当分载诸集中，使君之姓字不至泯泯也”。余笑而不答。因思既已付之抄录，能强其不灾于木乎？但性不近道，未能忘情，乃取客谈中切于金陵者录成四帙，名曰《琐事》。盖国史之所未暇收，郡乘之所不能备者，不过细琐之事而已。以细琐之事与管穴之见相投，故摇笔纪之。尔若掞张无实，与暗昧难稽，余则未之敢也。唐孙光宪《北梦琐言》讥山人唐球诗，思游历不能出二百里外，余甚愧乎其言。嗟夫！余诚金陵之人而已矣。 

　　万历庚戌谷雨，鸣岩山人周晖吉甫撰。 

　　●卷一 

　　○三老 

　　太祖初下建康，闻秦原之、周良卿、丘某，德行著闻。以礼延请，询以政事、人才，称曰“三老”。乃秦原之遂以静诚先生荐。静诚姓陈名遇，字中行。太祖御书称“中行先生”，以伊吕孔明济世安民起之。每询以大计，皆称旨，命以官，始终不受。此太祖第一举动。中行，金陵第一人品。夫秦原之能知中行之贤，又能荐之，不负所举，即此一事，称之以老，名与实称。惜乎周、丘二人无所考见也。 

　　○天子幸布衣家 

　　太祖三幸陈遇家，武宗两幸徐霖家。陈参帷幄之谋，徐进词曲之技，陈徐皆布衣。 

　　○春联 

　　太祖御书春联，赐中山王徐公达云：“始余起兵于濠上，先崇捧日之心逮兹。定鼎于江南，遂作擎天之柱。”此二十六字，乃初封信国公诰中语也。又一联云：“破虏平蛮，功贯古今人第一。出将入相，才兼文武世无双。” 

　　○指挥陪宴 

　　太祖开科取士，宴举子于应天府堂，命府尹云龙江右卫与府相邻须，令指挥陪宴。遂为定例。 

　　○前身 

　　中山王相传乃关云长后身，大功坊内赐宅，在胜国时是关庙地基。 

　　魏国公徐鹏举，母梦岳武穆入室，遂产公。因取武穆之字以为名。 

　　○署书 

　　太祖定鼎金陵，凡宫殿府部，各衙门与敕，建寺观十庙及诸牌楼，题署皆命詹希源书之。 

　　碧峰寺寺额“碧峰禅寺”四大字，乃乡先生主事黄谦书。 

　　“大报恩寺”榜书四大字，乃乡先生朱孔阳书。 

　　佘村玉皇观壁间“松庵”二隶字，是大德间状元王龙泽所书，颇极奇伟。 

　　石城许公牌坊“会元”二字，乃徐霖书。 

　　天界寺“万松庵”三大字，仲山王问书。 

　　○形势 

　　郑淡泉谓，金陵形势山形散而不聚，江流去而不留，非帝王都也。亦无状元、宰相者，因世禄之官太多，亦被他夺去风水。余极喜其论。及万历已丑乙未，连中状元，乃知书生之言不足深信。 

　　○耻入乡贤 

　　三百年来入乡贤祠者，陈公遇、孙公炎、杜公环、张公益、王公一居、李公时勉、童公轩、倪公岳、贺公确、陈公镐、陈公钦、何公遵、刘公麟、梁公材、顾公璘、周公金、邵公清、王公以旂、王公銮、殷公迈、许公谷、沈公九思、李公逢阳、杨公希淳。成化年间，给事中王公徽，强直有大节，论宦官牛玉言甚激切。诸宦官言于上，欲加以极刑。赖李文达公维持，谪普安州判。将捐馆舍，戒子钦佩曰：“乡贤祠，吾耻居其中”。至今未入。 

　　○泉品 

　　万历甲戌，季冬朔日盛时，泰仲交踏雪过余尚白斋中，偶有佳茗，遂取雪煎饮，又汲凤皇瓦官二泉饮之。仲交喜甚，因历举城内外泉之可烹者。余怂恿之曰：“何不纪而传之？”仲交遂取鸡鸣山泉、国学泉、城隍庙泉、府学玉兔泉、凤皇泉、骁骑卫仓泉、冶城忠孝泉、祈泽寺龙泉、摄山白乳泉、品外泉、珍珠泉、牛首山龙王泉、虎跑泉、太初泉、雨花台甘露泉、高座寺茶泉、净明寺玉华泉、崇化寺梅花水、方山八卦泉、静海寺狮子泉、上庄宫氏泉、德恩寺义井、方山葛仙翁丹井、衡阳寺龙女泉，共二十四处，皆序而赞之，名曰“金陵泉品”。余近日又访出谢公墩铁库井、铁塔寺仓百丈泉、铁作坊金沙井、武学井、石头城下水、清凉寺对山莲花井、凤台门外焦婆井、留守左卫仓井、即鹿苑寺井也，皆携茗一一试过，惜不得仲交赞之耳。 

　　○秦将白起 

　　正德年间，守备太监富紫泉，建永宁寺于安德门外坌山口。屠一猪祭梁，猪腹上隐隐“秦将白起”四红字。富曰：“此白将军也。”遂埋之。 

　　○太初诗帖 

　　户部李远庵，字元任，催浙粮将北上。别孙太初于西湖，太初送之以诗云：“苦竹泠泠莎雨青，秋风别我钓鱼汀。好持使节朝天去，莫道江湖有客星。北固云回山历历，洪河龙斗浪冥冥。眼中经济须公等，殿上夔龙有典刑。”送诗帖云：“奉别拙作，风调自谓不减古人。为知己者一道耳，非泛泛送行之作也，乞领意。山人野服，不克入城。把袂话别，怅然怅然。”又帖云：“拙作书上笔意终不佳，然技止此耳。观诗可也，一笑一笑。” 

　　○空同跋太初诗 

　　李远庵出孙太初诗一册，与李空同看。空同遂跋之云：“瑶草载萎，玄鹤竟逝。虽丛有高卑，形分巨细，然闻其馨者，知其为不凡之卉；聆其响者，知其为已仙之禽也。”于乎识斯义者，可与言孙氏之诗乎？孙没数年矣。远庵李子以其诗观我，为题于后。嘉靖二年夏四月，空同山人李梦阳。 

　　○秋林歌 

　　王韬，字钦晦，乃钦佩先生之族弟，商于汴京，遂与空同先生善。空同有送王韬一绝云：“王郎口谈金虎文，自称师是紫阳君。挂帆明日忽南去，影落龙江五色云。”今载集中。又有“秋林歌”四章，乃与钦晦之父秋林翁寿者，集未收入。今录之：“山人食黄精，老步觉转健。秋行林径深，风起落叶满。露寒山尽脱，乃松林独青。劚根获黾蛇，看看皆白苓。采苓煮白石，发黑颜复赤。秋清中林坐，傍有鹤一只。白石浸寒潭，清冽鉴毛发。甘菊垂时花，翁来弄秋月。” 

　　○元峰问数 

　　新安汪龙受数学于异僧，颇有奇验。袁元峰阁老寄一白围棋子与南吏书王三渠，转问生子。汪接棋子，遂云：“白者，北也。棋子者，子也。北京当局之人问第一着，但此棋子非木非石，经火煅炼而成，了无生气，决不能生子。若以生克之理论之，不久亦当终局。须急下官着可也。”元峰不数月遂捐馆舍。 

　　○聚宝奇石 

　　朱孟辨获三奇石于聚宝山间，制为山玄肤玉芝朵断云角。黄鹤山人王蒙，图而铭之。宋太史又为作后铭。 

　　○典祀 

　　倪文毅公岳，初为礼部尚书。值遣祭金阙，玉阙真人奏曰：“徐知证知详，唐叛臣之裔也。祀典不敢议废，但岁时典祀，一寺官之职耳。宗伯何与焉？”遂为令。 

　　○阴消祸孽 

　　约庵周公为给事时，论都督马昂纳女弟后宫。外议或云已娠，请诛昂而还其女。 

　　武宗虽不罪昂，而女竟被黜。此其阴消祸孽，一疏之力也。 

　　○针灸 

　　留守卫指挥谢芳，状貌长大白晰，但玉表石中，幼不知学。所识之字，屈指可尽。武选郎中，例当看官。见谢之貌，欲用掌卫事。取粉版书“针灸”二字与识之，谢以“铁多”对，郎中一笑，竟尔不用。 

　　○梅花水洗研 

　　焦山郭第，字次甫，在金陵市上得一南唐旧砚，日此砚不可以常水洗。因走崇化寺，洗于梅花水中，又携至西湖洗之。次甫好奇而僻也如此。 

　　○念珠 

　　郑石村御史名濂，事母极孝。进香三茅山，以祈母寿。拈香出殿，从地拾得一串念珠一百零八粒，遂喜曰：“吾母之寿或与此念珠之数同乎。”归来用盒盛之，供于佛前。数月后视之，被鼠残其十七粒。母九十一岁而终，实符念珠之数云。 

　　○浇坟 

　　诗人孙太初死，刘元瑞、龙致仁二公治其丧葬于道场山。一日天大雪，元瑞刘公忽忆太初，遂戴棕大帽，穿大红衣，策一蹇驴，苍头携酒一壶，走太初坟上，取酒一杯浇坟，自饮一杯。酒尽，痛哭而返。 

　　○修省疏 

　　清溪倪公岳，弘治十二年任留枢参赞。秉正达变，不激不随。百废顿举，兵民倚重，相戒不敢犯法，留都肃然。适清宁宫灾，条上修省疏，勤正学，开言路，减斋醮，省供应，节亲藩，惩欺蔽，恤困穷，核名实，疏淹滞，择将领，节差遣，慎功赏，停工役，斥奸贪，进忠直，恤刑狱二十八事。上并嘉纳之。 

　　○自作墓志 

　　卢玉田、黄蛰南、杨太岳三公，皆先自草墓志，示不求于人。 

　　○尚书二十三人 

　　冢宰张公铭善、周公时中、契公斯、曹公义、倪公岳、司农梁公材、王公丰、吴公文度、周公金秩宗、倪公谦、邹公干、童公轩、司马齐公泰、胡公汝砺、王公敞、王公以旂、司寇周公祯、端木公复初、周公瑄、张公瑄、顾公璘、司空陈公恭、刘公麟共二十三人。 

　　○入阁一人 

　　入阁者，张文僖公益一人。 

　　○咏十六楼集句 

　　李公泰，字叔通，号仙源，鹿邑人。洪武时进士，博学，知天文。曾掌钦天监，遂入钦天监籍。有集句诗二册，中有咏“十六楼”诗： 

　　“南市楼：纳纳乾坤大，南楼纵目初。规模三代远，风物六朝余。耆旧何人在，登临适自娱。皇恩涵远近，莫共酒杯疏”。 

　　“北市楼：危楼高百尺，极目乱红妆。乐饮过三爵，遐观纳八荒。市声春浩浩，树色晓苍苍。饮伴更相送，归轩锦绣香”。 

　　“集贤楼：迢迢出半空，画列地图雄。鱼水千年庆，车书万国同。长歌尽落日，妙舞向春风。今古神州地，康衢一望通”。 

　　“乐民楼：江城如画里，迢遁起朱楼。白日催人老，青樽喜客留。百年从万事，一醉解千愁。帝德尧同大，洪恩被九州”。 

　　“讴歌楼：西北高楼好，闲宜雨后过。凭栏红日早，回首白云多。广槛停箫鼓，深江净绮罗。千金不计意，醉坐合声歌”。 

　　“鼓腹楼：翼翼四檐外，居人有万家。盘空斋屡荐，舞破日初斜。小酌知谁共，新诗取自夸。圣图天广大，烂醉慰年华”。 

　　“清江楼：涵虚混太清，时转遏云声。湖雁双双起，渔舟个个轻。世情何远近，人事省将迎。谈笑逢诸老，终身愿太平”。 

　　“石城楼：翠袖拂尘埃，烦襟出九垓。清光依日月，逸兴走风雷。鸿雁几时到，江湖万里开。文章成锦绣，临咏日盘回”。 

　　“来宾楼：地拥金陵势，烟花象外幽。九天开秘祉，八极念怀柔。造化钟神秀，乾坤属远猷。吾皇垂拱治，不待治书求”。 

　　“重译楼：使节犹频入，登临气尚雄。江山留胜迹，天地荷成功。干羽三苗格，车书万里同。圣朝多雨露，樽俎日相从”。 

　　“澹烟楼：久坐惜芳尘，莺花不弃贫。关心悲地隔，有酒纵天真。不问黄金尽，应惭白发新。登临聊极目，紫陌万家春”。 

　　“轻粉楼：郡楼闲纵目，风度锦屏开。玉腕揎红袖，琼卮泛绿醅。参差凌倒景，迢遁绝浮埃。今日狂歌客，新诗且细裁”。 

　　“鹤鸣楼：翠挹凭阑外，楼高不倦登。抑扬如有诉，凄切可堪听。白日移歌袖，青天扫画屏。古来形胜处，重到忆曾经”。 

　　“醉仙楼：自得逍遥趣，乾坤独倚楼。天笼平野迥，江入大荒流。待弃人间事，来为物外游。蓬莱自有路，云雨梦悠悠”。 

　　“梅妍楼：天地开华国，招邀屡有期。风烟归逸兴，钟鼓乐清时。对酒惜余景，逢人诵旧诗。平生无限意，莫信笛中吹”。 

　　“翠柳楼：白帻岸江皋，开筵近鸟巢。交疏青眼少，歌罢彩云消。落日明孤塔，青山见六朝。平生爱高兴，回首兴滔滔”。 

　　《艺林学山》云：永乐中晏振之金陵，春夕诗花月，春江十四楼，人多不知其事。盖洪武中建来宾、重译、清江、石城、鹤鸣、醉仙、乐民、集贤、讴歌、鼓腹、轻烟、淡粉、梅妍、翠柳十四楼于南京，以处官妓。盖时未禁缙绅用妓也。胡元瑞云：十四楼语近出，足为诗料。按金陵本十六楼，今称十四楼，而遗南市北市二楼。何也？诸楼尽废，独南市楼尚存。 

　　○十景 

　　盛仲交自大城山中寄杂忆十诗，命余步韵，且约往游。其题云“祈泽寺龙泉、天宁寺流水、玉皇观松林、龙泉庵石壁、云居寺古松、朝真观桧径、宫氏泉大竹、虎洞庵奇石、天印山龙池、东山寺蔷薇，此十景皆众人之所忽，仲交所独取者。” 

　　○见御史不起身 

　　御史饮虹李公，家在饮虹桥南。每赴衙门，必过铁作坊。铁匠造作自如，多坐不起身。饮虹怪之，言于中城。御史牌拘一坊人，将诘问之，且加责也。众诉云：某等坐不起身，相沿已久。当年倪尚书老爷，家住本坊，亲嘱不必起身，恐妨造作。不识李爷计较，却被倪尚书误了。今蒙治以国法，此后再不敢矣。御史对李饮虹云：“听众人之说，我尚惭悔。” 

　　○家若悬罄 

　　顾横泾先生，罢河内副使归家。环堵若悬罄，客过从邻家乞火，供茗取酒，无所具，樽罍而止。 

　　○守备厅坐次 

　　守备厅坐次，正统中襄城伯李隆正中坐，户部黄少保福左侧坐。公退，左右对坐。少保卒，兵部徐侍郎左侧坐。襄城去，丰城侯李贤代徐侍郎升尚书，仍左侧坐。都督赵伦协同地平下左侧坐，后革靖远伯，王骥代徐尚书为总督，与丰城分左右正坐。靖远左，宁远伯任礼代丰城，仍在右。靖远伯还朝，徐尚书复来，杜侍郎宁始推尚书，与宁远分左右正坐。张右都纯监督操军，不预守备事，下教场与徐尚书分左右正坐。张都御史在左，赵都督仍旧坐户部张尚书凤来右边，稍偏正坐。户部没，张都御史升兵部尚书参赞，右边正坐。宁远告老，平江伯陈豫代，与张尚书仍分左右坐。平江去，张尚书致仕魏国公，徐显宗代平江，独正中坐。镇远侯顾协同右边稍偏正坐。兵部萧尚书维祯、参赞镇远坐左。魏国镇远俱没，萧尚书独右偏正坐。成国公朱仪代魏国，如魏国坐。兵部李尚书宾来如萧坐。马都督良协同地平上右侧坐。李尚书马都督皆还朝，兵部程尚书信来如李坐，后添设泰宁侯陈经协同与程尚书分左右正坐。泰宁左泰宁漕人西侯蒋琰代，如泰宁坐。程尚书去，吏部崔尚书如程坐。崔尚书去，左都御史王恕来寻升兵部尚书，如崔坐。定西侯还朝，新宁伯谭琰代，如定西侯坐。王尚书巡抚，兵部薛尚书远来，如王坐。新宁还朝，太子太保丰城侯李勇代，如新宁坐。薛尚书归，陈尚书俊坐如薛。已后守备参赞坐大约相同。惟增内守备太监据首席，而协同者为侯伯，则上坐都督则侧坐耳。 

　　○武职袭替 

　　南京武职最贫苦。袭替北上，须称贷而行，还时即以俸粮抵偿。有数年之久不得食粮者，有无处挪借终身不得袭替者。令祖宗汗马之功损于一旦，岂不可惜？鄙意各省武职不得不诣京师，若南京自有本兵，即于本处稽查功次，比试弓马，有何不可？倘移咨北部，类奏袭职，此是何等省便，何等功德也。国初总小旗袭替至北京，并枪邝公野题奏，改于南兵部，并各省都司比试，不中者后一年仍赴北京。谭公纶具题亦改，于南京二例载武选职掌，可援以请也。澹园焦先生向以语选郎卢梦麟，欣然欲行之。曾太宰摄部事，亦大以为然。会曾回籍，未果。今其案具存。 

　　○招募不如土着 

　　嘉靖中，倭乱。招集义乌、江阴、靖江、崇明人为兵，费用甚多，却专在南都作贼。吴悟斋目击其事，尽汰遣之。昨壬辰，倭侵朝鲜，于中国未以一矢相加遗也。而本兵与操江四出招募，群不逞之徒麕至戊戌北部，调二千人往戍旅顺矣。复招集以捕之旅顺，兵还，又增一倍。此时工部造房屋衣甲、户兵二部，给粮饷糜费不赀，地方何尝得其分毫之力？今群聚城外，夜即群至人家，劫其财务，乱其妇女。居民稍有饭吃者，尽移入城中，然群盗亦随以至矣。当道明知，不肯散遣。其说有二，以为遣之无名，一也。雇冲庵曾言，练兵即以消兵。勤其校阅，严其赏罚，汰其老幼，作贼者必诛，物故者不补。如此，则兵可渐消。何患无名？又言此辈既去，地方有警，何人支持？不知此辈赖以讨贼，然不能讨贼。日日作贼，所谓放虎自卫者也。盖招募不如土着，古人言之甚详。南都岂无骁勇有武艺之人？倘以为不习倭事，将此辈拣选一二千却于浙，直曾经战阵处取一二十人为教师，一人教十，十人教百，百人教千。不数年，皆为胜兵矣。盖土着之人与旅处不同，省费一也；父母室家，共聚有所顾恋，二也；生长地方，出门皆是亲识，不敢为非，三也。有警则荷戈为兵；无事则各执其业，何等稳便。当道肯一处分，为留都造福，胜造九级浮屠矣。 

　　○城门锁钥 

　　正德己卯，宸濠谋逆。刻日东下，欲取留都。大司马乔公，预为战守之具，一时草创，皆备率九卿台谏，吁天誓以死守。每城门设以文武大吏二人，城中伏兵二支，以防不虞。先是濠预遣死士三百余人，混入留都，伏于鼓楼街一揽头家，为内应，待期而发。守备太监刘琅，实与其谋。公先缚揽头，一讯而得之。以次而擒枭首，江岸贼计少阻。先是公微闻濠反计，知指挥杨锐才可用。谋于巡抚李公署，为安庆守备谕之，曰：“安庆南都上游密迩江西贼，计汝必先知，知则亟以告我。贼发必先攻安庆，攻则汝以死守之。”未几，贼攻安庆，果为锐所败。及上南狩，叛逆已平。百官朝于行在，有旨，命以戎服见。公谓两京礼仪一体，岂宜有异？遂朝服率诸寮如常仪。时江彬怙权宠势，焰倾一时。统边兵数万，屯聚京城，怀不轨心。公以雅量镇服之。彬始亦欲构公，使人攟摭无所得。一日晚，遣人索城门锁钥，人人惊骇，不知所出。督府告于公，公曰：“守备所以谨非常，城门锁钥孰敢索？亦孰敢与？虽天子诏，奈何？”督府以公言拒之，竟寝。彬每假传旨有所求，为日数十。公得旨，必请面奏。彬计格不行，都城贴然。驻跸日久，倡九卿台谏，三上章劝回銮扈，从扬州而还。至今父老颂其功，不置云。 

　　○三人协力 

　　武宗南巡时，乔白严为参赞，寇天叙为应天府丞时，缺尹寇署印。太监王伟为内守备，三人者同谋协力，持正不挠，故保南京无虞。不然，祸且不测矣。寇亦山西人，与白严同乡，躯体颀硕，眼微近视。每日带小帽，穿一撒坐堂，自供应。朝廷之外，一毫不妄用。若江彬有所需，每差人来，寇佯为不见。直至堂上，方起坐，立语呼为“钦差”，语之曰：“南京百姓穷，仓库又没钱粮，无可借办。府丞所以只穿小衣坐衙，专待拿耳。”差人无可奈何，迳去回话。每次如此，江彬知不可动，後亦不复来矣。 

　　○比试 

　　武宗在南京，江都督所领边卒，躯干颀硕，膂力拳勇，皆西北劲兵也。白严于南方教师中，取其最矮小精悍者百人，每日与江都督相期至教场中比试。南人轻捷跳跃，行走如飞；而北人粗坌，方欲交手，被南人短小者或撞其胁肋，或触其腰胯，北人翻身僵仆移时。江提督大为沮丧，而所蓄异谋亦已潜折其二三矣。 

　　○不道磁石事 

　　偶过盛仲交苍润轩，同诸词客观黄山谷所书阿房宫赋旧榻帖。仲交云，此书笔势飞翥，有金石相宣之意。杜赋甚工，独恨赋中不道磁石事。 

　　○直趋金陵 

　　汉庶人高煦反乐安州。知州朱恒劝庶人直趋金陵。贼党皆言，恒乃金陵人，一身一家之谋也，何可听乎？但不知恒是金陵何许人，而设此谋。此谋若行，国家之事不可知矣。 

　　○梦徵 

　　郑沙村河为秀才时，梦中得一绝句云：“城里青山城外楼，夜凉明月五更头。何时了却心头事，重把青蚨换酒筹。”及中嘉靖甲辰进士，授岳州府推官。到岳州府，见城里青山，城外楼阁，宛然梦中诗句。私心郁郁，遂卒於岳州。 

　　○疏用无主字 

　　陪京有家贫者，亲死付之一炬。湛甘泉先生为礼书时，欲变其俗，择禁门外空地数处为漏泽园，将葬贫不能买地者。因遣千户王某，持奏疏以请于朝。千户跪禀甘泉曰：“闻老爷疏中有‘以无主之地葬无主之人’两句，恐‘无主’二字未可陈于君上之前。”甘泉怃然曰：“殊失检点也。”遂易其语。 

　　○瓮中黑气 

　　万表秀才，家住上新河南岸。夜梦一人，丰神似吕洞宾，从地涌出，整衣襟而言曰：“困此不觉五百余年。”天明取土筑墙，深及八九尺，得两瓮相合。启视之，瓮中一团黑气冉冉起于半空，宛如梦中所见之像。仙耶？鬼耶？怪耶？ 

　　○非非子 

　　徐天赐，魏国公之弟。宅在大功坊内，後与府学相接，不能扩充尺寸地，因谋于京垂蒋公，督学赵公复赂武断生员任芳辈数人，约以尊经阁后民间之地，换学宫右边空地。生员周膏作《非非子》一篇，粘于学壁，极言孔子贫厄，门人售地，语侵上官。督学闻之，畏公论不容，遂已其事。膏乃刑书周公瑄之子，高才博学，有声场屋。此举人颇义之。 

　　○陶隐居瘗鹤铭一证 

　　姑苏大石山人硕元庆作《瘗鹤铭》，考引黄长睿、张子厚、刘无言、曹士冕、邵公元、马子严与我朝都玄敬之说，断以为陶隐居书议论极确，而赏鉴最精，然尚少一证。李石《续博物志》云：陶隐居书自奇，世传画板帖及焦山下瘗鹤铭，皆其遗迹。大石山人何不引此以证之乎？余于隆庆戊辰春日游焦山，从崩岩乱石间榻得十六字，友人宋国儒击碎一“也”字，至今惜之。 

　　○宦官重谏臣 

　　嘉靖末年，陪京皇城守门宦官高刚，堂中悬春帖云：“海无波涛，海瑞之功不浅；林有梁栋，林润之泽居多。”高之意重刚峰，念堂二公之能谏耳。 

　　○举朝皆妇人 

　　海刚峰巡抚应天时，矫激之过，令人不堪言。官劾之，刚峰辩疏，有“举朝柔懦无为皆妇人”之语。李石麓朝回，值扬州贡士曾同笔砚者来访。石麓曰：“适见海刚峰疏中谓，举朝皆妇人，我非一老妪乎？惶恐。”贡士曰：“只此惶恐，尚有丈夫气。”石麓默然者久之。 

　　○清苦回恨 

　　御史陈海楼，用红票买米，减半市价，盖积弊然也。民亦敢怒而不敢言。值经纪家有秀才何敬卿，持其票击都察院，鼓告于都御史海公。海公方尚操切，遂尔大怒，欲加惩治。赖诸御史恳求得免。仍责皂隶三十，革去其役，即枷号于陈之衙前，实所以辱之。一时六部两衙门与府县，闻风凛凛，不敢妄取市物。海楼因此官箴有亏，恨之入骨。及刚峰死，海楼同诸御史入其内，见刚峰受用之清苦，有寒士所不能堪者。海楼乃曰：“回吾怨恨之心矣”。 

　　○执照 

　　秀才何敬卿，既告御史陈海楼于海公，又恐诸御史以他事中伤之，复诉于海公求一执照。刚峰大笑曰：“御史视朝廷明旨尚为虚文，海刚峰一纸执照有何用处？我见秀才有些胆气，原来畏首畏尾，岂能做事？”遂叱出。 

　　○刚峰宦囊 

　　都御史刚峰海公卒于官舍。同乡宦南京者，惟户部苏民怀一人。苏检点其宦囊竹笼中，俸金八两，葛布一端，旧衣数件而已。如此都御史，哪可多得？王司寇凤洲评之云：“不怕死，不爱钱，不立党。”此九字断尽海公生平。即千万言谀之，能加于此评乎？ 

　　○生平奇事 

　　陈横崖子野与余云，曩游天台，遇中秋，赏月石桥之侧。石桥，天台胜处也。及游雁宕，乃九月九日采菊于山巅。在名山中，而逢佳节，又值天晴，此最是生平奇事也。可多得乎？ 

　　○一钱觅酒 

　　陈藻，字子文，号苍崖。家贫，嗜酒。一日，囊仅一钱，市酒钦之。作诗自嘲云“苍崖先生屡绝粮，一钱犹自买琼浆。家人笑我多颠倒，不疗饥肠疗渴肠。” 

　　○二仙自写像 

　　世之画周颠仙、张三丰像者甚多。惟颠仙自画一像在皇城五凤楼上，三丰自画一像在临淮侯家。 

　　○判断食料 

　　俭庵梁公在广西左布政时，终日坐衙不散。凡属官日用食料，皆有一牌，经其判断，不许过多。右布政林公某，一日欲市肉数斤。俭庵裁去其半，林公大怒，曰“你管得属官，管不得我。”大骂入衙去。俭庵闻之，不动声色。次日林公谢罪曰：“此後不多买矣。” 

　　○尚书异命 

　　俭庵梁公，户部尚书也。一日世宗取刑部尚书印送与梁，命往刑部问三大疑狱。梁到部，即日剖决。又吏部当大察时，世宗命梁同考，坐吏书之左。去官三百余员，铢两悉称，士林服之，士林荣之。此皆破格之异命。 

　　○邵士廉属对 

　　邵佥事士廉，方童时资性颍敏，有问即答，兼能属对偶。除夕，李黄门致远家爆竹，士廉往观焉。李谓士廉曰：“岁除爆竹惊残腊。”士廉即应曰：“正旦传梅报早春。”李大称赏。 

　　○霍公重邵静庵 

　　邵静庵以广西按察司佥事，乞休家居。大宗伯渭崖霍公，初未识面，恒遣存问。适有没官寺，庵命贺掌教查拨送公，将为书院之资。公以非所宜有，托故以辞之。会乡饮，将至霍，以公端方之行，仕止有道，命有司敦请，以为大宾。公不敢居，亟以疾辞，强之乃始出。 

　　○微之交情 

　　方宗显，字微之，与景旸伯时同习举子业于琳宫。出则更衣而衣，入则共仆而炊。茹水饮蘖，相得甚欢。後景以甲第为中允，方沦于布衣。景公赴都下，方与同舟而行。至真州，景以疫卒，亲为视敛，痛逾手足。今乡闾以为盛事，士人以为美谈。 

　　○前溪失仪 

　　武宗在南京行宫，诸司朝参时，景前溪为国子司业。景腹大而矮，几不能俯，颇失朝仪。江彬即大声问曰，第几班第几人是某衙门官？若司业亦是该拿人数。白严即应声曰：“是国子监堂上官。”遂不拿。盖出于一时权宜，而能全朝廷待儒官之体。古人云，此人宜在帝左右。 

　　○子昂题画 

　　西虹太守书画，余从马少虹得以尽观之。独无住庵主画圆泽三生公案一卷，笔法高古，宋元题诗者二十余人，皆是梦话。赵子昂绝句云：“川上清风非有着，松间明月本无尘。不知二子缘何事，苦恋前身与后身。”识见超脱，过人甚远。 

　　○开门望月 

　　万历己卯秋，湖塾两农夫取树根为柴，得银一瓮。每锭上有“开门望月”四字，不知是何说。 

　　○三墓 

　　鲁肃墓，相传在上新河南岸圩田中。今去江不远，土人耕田，戒不敢犯。云此圩田在吴时为江，不宜有墓。但诸郡志皆不载鲁之墓，或者土人之说不诬。 

　　谢玄墓在徐府西园中凤游堂后。建园取土时，曾见其墓石，知为玄墓，遂掩之。去园东南，不五十步，有谢玄庙。庙中碑一通，乃侍郎罗玘文。 

　　宋程偃孙墓在清凉寺后山东北地上。嘉靖初年，久雨地陷，露出朱棺。视其墓石，知为程墓，里人用土掩之。 

　　○梁检校管尚书 

　　梁俭庵尚书，清修劲节，始终不渝。罢官后，门庭肃然，与寒士无异。同时管检校子山亦罢官归，同在武定桥，南北相向而住。子山造楼居，广田产，会亲友，其门如市。人反而称之曰，管尚书、梁检校。 

　　○钞不可妄得 

　　邵公士廉秀才，时见门前地有钞一张，私往拾之，乃荷叶一片而已。忽行路者拾起，却是钞也。邵思一钞，何足重轻，乃不可妄得，况民之脂膏乎？自入仕以至佥事，刻意清苦，常俸外一毫不取。都人至今称之。 

　　○惊忧致病 

　　许绅以医仕至工部尚书，掌太医院事。嘉靖西苑宫人之变，圣躬甚危，生死在顷刻间。绅不得已，用大黄、桃仁、红花诸下血药，自云：不效，惟有自尽而已。上忽作声，去紫血数升而愈。绅以此加宫保，亦以惊忧得一神魂不宁之病，数月而卒。绅南京人。 

　　○诸葛钱 

　　赵雪岩太守，四川人，流寓南京。顾孝直谈其一奇事云，雪岩曾往泸州，江行阻风，数日乏薪，令人上山樵采。山顶险峻，人迹所不到。有铁船一只，露其半，中皆大钱，有无字者，有文曰“诸葛之宝”者。因取数箩回。忽大响一声，山遂合，船不见矣。行一两日，岸边人众汹汹。泊舟讯之，乃铸孔明像者，方募铜。雪岩惊异，尽以钱施之，像乃告成。 

　　○诸葛枕 

　　裕民坊民家，淘井得一瓦枕，上有一符，符下有“驱疟”二篆字，相传为诸葛武侯所制。病疟者枕之即愈。彼此转相借用，遂为邻人所匿。因讼于官，亦不能得。 

　　○历数 

　　唐荆川历数之学，得箬溪顾尚书传其法，又得东皋周台官秘书即证。常云：知历理，又知历数，此吾之所以异于儒生；知死数，又知活数，此吾之所以异于历官所著《勾股测望论》、《勾股容方圆论》、《弧矢论》、《分法论》、《六分论》，发挥明白精透。周东皋称士大夫能历数之学者赵大洲，上不得筭盘。唐荆川上得筭盘，但荆川亦未到顶。能到其顶，则僧一行、郭守敬矣。东皋名相，万历乙未进士，周元之祖。 

　　○欣慕编 

　　陈玉泉有《欣慕编》，纪一时名士。盛仲交刻于苍润轩中，寄一册与谢与槐大参。与槐答之以书，其略云：《欣慕编》中如王辣斋之风节，梅损斋之博雅，李饮虹之能谏，金赤松之文翰，似不可少。且去玉泉不远，从容与玉泉言之，如何？观谢此书，可补《欣慕编》之遗矣。 

　　○存本 

　　王尚书石冈，秀才时有矮屋三间。贵显后移于园中，不加粉饰，题曰“存本堂”。 

　　○识诚意伯 

　　诚意伯刘世延，童年袭爵。王石冈一见其面目，遂戒诸子云：“此人不可与之往来，乃多事人也，决不能善终。”诚意屡践危机，竟死刑部狱中。其言乃验。 

　　○识人 

　　吴交石之于周约庵，李远庵之于郑淡泉，顾东桥之于张太岳，皆于童年识其贵显，且为名臣，可谓具眼。 

　　○秀才气味 

　　谢与槐、张秋渠、陈玉泉，冬日拥炉。玉泉偶露布，与槐笑之曰：“穷相乃尔。”因出裤视之，与槐是绒，秋渠乃绫。玉泉曰：“也要存穷秀才气味。” 

　　○陈烈妇拒母 

　　烈妇陈伯之妻，秀才黄心源之女，年十八岁嫁陈。嫁未三月，父心源病死。母氏欲改嫁，告之于女。女苦口谏之曰：“妇人不幸而寡，惟有守节与死而已。不可嫁也。”母笑谓女：“汝年幼不解世事，不近人情。”竟尔改嫁。一日，母氏念其女，来视之。女闭门不与相见，曰：“既适他人，非吾母也。”夫劝之，舅姑劝之，皆不开门。母惭而去。其夫染疾且笃，与之诀曰：“吾疾，决不能生。既无子女，又乏资财，幸早择良家，受金葬我。”妇曰：“我计已定，死即同死，决不后时也。”未几，见夫病势沉重，走灶下煮水，与夫沐浴。乃碎磁碗割颈，不利；取菜刀继之，先夫而死。时年二十有一。呜呼！烈哉妇也。前之拒母，岂得为过哉？司城张公起凤验其事，实感叹不已。率僚属为文祭之。时隆庆辛未夏五月也。 

　　○处盗 

　　春庵周宾，医士也。寒夜见偷儿入室，呼家人执之，责以十板，赠钱二百文。次日，述之于友，友人曰：“此人何病，乃以人参、大黄医之？” 

　　顾愚逸，东桥先生父也。除夜见偷儿伏灶下，呼出，分以鱼肉，赠钱五百文，劝以改行。遣之一年后，偷儿夜遇其门，见有缢死者，潜移他人屋下。次日，具礼到堂，自陈云云。语毕，遂遁去。 

　　○神龟呈露 

　　颐庵邹公济诗集云：永乐二年冬十月，幕府山阳访碑石高广中。度寻于龙潭山麓，斫石求趺。既而，神龟呈露，昂首曳尾，介文玄苍，形质天成，匪由磨琢。乃于龟下遂得趺材，适与碑称。 

　　○更择何等婿 

　　中山王继夫人谢氏，生四女。长即仁孝皇后，次代王安王妃。又次未聘。永乐丁亥仁孝皇后崩，长陵谕谢夫人：“朕欲得夫人季女，继中宫夫人。”曰：“妾女不堪上配圣躬。”长陵曰：“夫人女不归朕，更择何等婿耶？”季女竟不敢受人聘，从佛氏为尼，凤台门外有王姑庵是也。庵后有一种奇竹，最堪为杖。 

　　○二宗室 

　　景泰五年，移齐宗室贤爀居南京，敕守备参赞防闲，勿令与亲王诸人往来交通。始贤爀三人来京，今三支之子孙极盛。 

　　景泰五年，谷宗室赋焮与贤爀，同自庐州徙南京。来时七人，不久遂绝。 

　　洪武二十六年，杀梁国公蓝玉。有蓝景昌者，赐与齐王为奴。今宗室府有蓝姓家人，乃景昌之后。余曾见其像，像亦甚伟。 

　　○异镜 

　　驯象门外操军某，耕田得镜。半面能照地中物。持之，偷坟掘埋，大有所获。后事犯，镜入于应天府库中。 

　　大中桥陈姓者，忘其名，新买一宅，修理墙垣，墙中得一木匣。匣藏长柄小镜，照面则头痛。遍与邻人照之，无有不痛者。惊异为妖物，举而碎之。 

　　○驸马提学 

　　驸马梅公殷，太祖最钟爱之。鲁令提督山东学政称旨，今敕书尚藏于家。 

　　○占城议 

　　惕庵张公琮，字廷献，中弘治庚戌进士，官礼部仪制郎中。时占城，国王请封制册，封夷王，给事中一人往，将命占城。在海外入惮于往，六科倡议止之，疏不绝上。尚书不能决，公曰：“封而告，不以封，天王之命讨去矣。礼先告哀，而后请封，国无讣命，将谁与？以是诘之，威信其庶几乎？”卒从公言。 

　　○箕仙诗句 

　　友人请箕仙，仙降书是岳武穆。因问将军恨秦桧否？仙书诗一首中联，云：“出师未捷班师急，相国翻为敌国谋。”大似武穆口语。 

　　○神楼 

　　神楼乃刘南坦尚书制为修炼者用。篾编成似陶，靖节之篮舆，悬之于梁。仅可弓卧其上，下收放之。机皆自握之，不用他人。文征仲写其图，诸词人多咏歌之，但诗尽皆不得其旨。 

　　○讲书 

　　海刚峰巡抚下学，谒圣后，令府官坐于明伦堂左，县官、学官坐于明伦堂右。诸生讲书只讲孟子。其为气也，至大至刚，以直养而无害，则塞于天地之间。其为气也，配义与道，无是馁也。二节举动迥破常格，殊非俗吏所能。 

　　曾子固（澹园先生云，子固墓志言，公卒于江宁府，岂即葬于此耶？）顾孝直云，成化间先高祖赠尚书公，诚为始祖处士。公海卜地樊家山，穴既定，葬且有期矣。夜梦朱衣象简者曰：“我故宅也，能相让五尺乎？”已赠，公穿穴下所定丈许，堪舆家执之，不听。葬后，复梦前人谢曰：“毋坏我宅，甚善。无以报德，当托生尔家，以亢尔宗。我有宋曾子固巩也。”越一年而尚书公伯祖璘生此。李广文元江蕃所传，李世代居先茔，左右当有据。 

　　○义激裂脑 

　　成祖杀方孝孺，令人食其肉。食肉一块，银一两。有吏之仆，食肉得银。归家说其事，吏闻之大怒，喝仆一声，激裂其脑而死。义哉，吏也。惜不得其姓名，乡里顾孝直谈。 

　　○三丰蓑笠 

　　张三丰留蓑笠二物，与岐阳王曰：“公家不出千日有横祸。绝粒当急难时，可披蓑顶笠，绕园而呼我也”。去二载，而大狱兴，遂全家幽于本府，不给以粮。粮垂绝，乃依所言呼之。俄前后圃中及隙地内，皆生谷米，不逾月而熟。因食，乃得不死。谷甫尽，而朝廷始议给米。其后呼之，不生矣。人有病，取棕煎服，病即愈。掌东厂一太监病痢，用势取去，煎棕服之，痢转甚而死。后蓑笠归于大内。 

　　○梦李太白 

　　浙中山人陈鹤，号海樵。游金陵，将造尚书顾东桥公。东桥公先梦李太白来访，次日见所投诗卷，乃山人陈鹤。与之延誉，诗名遂振。 

　　○布鞋 

　　李远庵居官极清苦，常俸之外，一毫不取。即门生故吏，不敢以一物馈之。郑澹泉，乃公得意门生也。宦南京数年，岁时只寒温而已。一日，侍坐最久，有一布鞋在袖，逡巡不敢出。远庵问袖中何物，郑曰：“晓之妻手制一布鞋，送老师。”远庵遂取而着之。生平受人物，仅此而已。 

　　○思屯乾道人 

　　万镃，字乘时，号与石。家贫，发蒙、拆字度日。隆庆庚午，得末疾，以帛络臂于项，左手执杖而行，服药亦无效。忽十一月廿一早，过普德禅林，觅一舆往。既毕事，出寺下舆而便。见道人自对山直下，遥呼镃为老儿。镃以一■〈纟蓝〉缕人，素未识面，今将来乞我，而乃轻我如是耶，故佯不应。道人又行又问，渐与敌面。镃乃曰：“我不幸得偏枯疾，乃如此。”道人厉声曰：“何为偏枯？偏枯者，树之荣悴相半也。树若此，即属于火，不得为木。人岂如是耶？”因问：“汝疾始何时？”曰：“今年七月廿一日。”曰：“此乃密云不雨，阴气上升，阳气下降，正欲交感，化生万物于时，或春夏有雷，秋冬有风，则遂不成。汝少饶，今涩怒盛于肝，以致生火。其如雷击风旋，二气不合。是以火不生土而土焦，土不生金而金铄，金不克火火反克之。子孙拂意，方致汝蹶血气停，滞于脉络，乃至如此。此非密云不雨之象耶。”因问道人以号，曰：“思屯。”又问姓，曰：“姓乾。”镃曰：“何谓屯，思之何也？屯于义为难，思屯者，常以难自思也。古者圣人列卦，首乾坤，次屯蒙，各有其义。且乾坤之后，胡不用震巽继之，而乃以屯蒙者？此乃朝廷定君臣之位也。帝王止传之子孙，蒙乃师生。师生既定，方有训诰五伦始明，庶无杀戮。”镃又曰：“出家人成仙，即如读书登第者。何有患难，而故思之耶？”曰：“读书者，登第固不易，出嫁人成仙尤难。而我之思屯者，正以人有正命，不当罹患难，如天灾世变，战斗盗寇，皆非正。我一遇此，即思避之，故号思屯。且汝欲知屯之义乎？气始交，未畅，曰：屯物钩萌，未舒，曰：‘屯’；世多难，未泰，曰：‘屯’。今汝乃以肝气致疾，即人之屯也。”言毕，因呼曰：“老儿，可往桥上一行。”镃不觉遂扶杖随出寺。是时日初升，见道人桥边对日而立，口喃喃诵而无声，因复问镃：“汝非江右人，能测字者耶？且汝既测字，则当知易。今于屯之义尚未明，何以测为？”镃曰：“我略知小数尔。”曰：“数岂有小耶？汝慎勿爱人一钱，因钱而断，此乃忿欲。伏羲皇帝曾向何人索钱耶？龙马负图，天公亦爱人钱耶？文王周公、孔子，亦何曾爱人钱耶？”因又呼曰：“老儿，再往前一行。”镃辞以不能。道人若略以手强拽者，遂自桥及雨花台之麓。倚树坐，以手于衣外扪镃腰臂，曰“酸乎？”曰：“不。”又再扪至膝，“酸乎？”曰：“酸矣。”曰：“此乃环跳穴所在。汝既知酸，他日将弃此杖矣。”又见镃手有悬帛，因将手向衣内上下扪者三，曰：“幸瘦，可愈。汝五脏俱火，不必饵药。惟武夷茶能解之。茶以东南枝者佳，采得烹以涧泉，则茶竖立。若以井水，即横。”镃至是始感其意，乃曰：“多慢先生，寓何处？”曰：“清元观。倘相寻，可问思屯乾道人。”镃既久与语，忽舆人来促，乃觅所乘舆还。居数曰，忽不知手举足步，循几而行。逾出限外，友人毛俦见之而惊。告以故，俦曰：“公遇仙矣。思者，丝也。以丝合屯者，纯也。乾，阳也。所遇乃吕祖纯阳也。”因同至清元观，则止塑像在堂。二人拜像而返。盛仲交有《与石老人遇吕祖传》。 

　　○画壁法被 

　　灵谷寺经回禄后，尚有吴伟画壁三堵。严介溪诗回廊，古壁留名。画坠叶冷，风助梵音，盖指吴画今已不存。姚元白最好事，曾临三幅藏于家。 

　　灵谷寺有宝志，公所遗法被四面，绣诸天神像。中绣三十三天、昆仑山、香水海，高一丈，二尺阔，如之真，齐、梁时物。 

　　○神示郭字 

　　马汝蹊、潘鹄与同笔砚友六人，祈梦于城隍庙。神命判官引二人上殿，曰：“汝二人功名一亨。”又命小鬼，将蒲包挂于二人之右耳。二人惊觉，说梦，与二人闻见皆同。嘉靖丙子科郭朴主试，取潘鹄中试。嘉靖壬子科郭盘主试，取马汝蹊中试。因思“一亨”者，享字也；挂蒲包于耳者，大耳也，合之，成郭字。 

　　○牛首山吼 

　　盛仲交作牛首志，亦载山吼之说。余每游牛首山，便寻老僧，焚香煮茗，谈因果，说山中故事。舍利塔下老僧明寿，号万延，出家弘觉寺中六十余年。曾云，正德十五年七月初三日，车驾驻跸牛首西峰祠堂中。说者谓江彬有异谋，山灵夜吼，兹事乃讹以传讹也。当时从驾数千人，僧房家家占满，殊无措足地。师兄明智，遂露宿于塔殿台基上。梦中翻身，尔坠地，不觉大叫，惊动三军，一夜传呼不息。江彬纽锁住持，及明智进城，欲加以惊驾之罪。赖乔司马诸公，权词山吼，以竦动军心，亦且解释僧罪，遂放住持与明智归山。江彬不轨之谋有无，难以悬断。但彬不据城中举谋，乃谋之于空山中，何所恃乎？必不然也。山灵夜吼，足以增重此山，老僧不附和众人已信之言，因身亲见其事，哪得诳山灵乎？此语朴实可信，足破群疑。 

　　○疏复漕运 

　　倪文毅公尝疏乞复漕运，以足兵食而纾民力。略曰：今关陕所需，皆山西、河南所给。而二方之地，俱近黄河。其间虽有三门、析津、龙门之险，然昔汉唐粮饷，由此而通，即今盐船木筏往来无滞。今令户部所计，山西米豆必运贮榆林，及保德州县诸仓。河南米豆必运贮潼关卫，及陕州诸仓。其诸州卫地皆濒河，可通舟楫，踵往古故迹而行，免当今陆运之害。公私之利，奚啻万万。况今河道当潼关之北数十里，接连渭河，可通陕西及凤翔、巩昌。涓河西流数千里，接连洛河，可通延安及北，上源可通边堡。渭河西流三百余里，接连泾河，可通泾阳河，可通庆阳。又龙门之上，旧有小河径通延绥。傥加修浚，必可行舟。此宜简命水部之臣，示以必行之意，相度地形，按求古迹。某处避险，可以陆运，某处可以立仓倒运，某处可以造船，装运淤塞。悉加导涤，漕河务在疏通。毋惮一时之劳，而失永久之利。如是，则不但三方之困可纾，虽四方之物，无不可致矣。 

　　○识蕡字去官 

　　姚湘幼攻举子业，不售，遂纳粟入太学，选河间卫经历。巡按李名，进士也，点名呼“王蕡”为“王贲”，秀才不应。姚禀云：“蕡”音“焚”，乃刘蕡下第之蕡。巡案依其音呼之，随呼而应。巡案曰：“好个经历，能识蕡字”。竟以此去其官。经历识蕡字而炫能，巡案不识蕡字而忌刻其失也，均矣。 

　　○五大部文章 

　　太守李载贽，字宏甫，号卓吾，闽人。在刑部时已好为奇论，尚未甚怪僻。常云，宇宙内有五大部文章：汉有司马子长《史记》、唐有《杜子美集》、宋有《苏子瞻集》、元有施耐庵《水浒传》、明有《李献吉集》。余谓《弇州山人四部稿》更较弘博，卓吾曰：“不如戏吉之古。” 

　　○雅谑 

　　友人沈生予云，张江陵钤束科道，两衙门官不敢扬眉吐舌，略陈异已之说。士人因编一谑语云：科道缺官，文选郎中请于张江陵。张谓科道官最难得其人，即如孔门四科十哲，未必人人可用。文选云：“德行如颜回，何如？”张曰：“回也，于吾言无所不说（说训言说下皆同），未可用也。”“文学如子夏，何如？”张曰：“子夏入闻圣道，而说出见，纷华美丽，而说未可用也。”“政事如冉求，何如？”张曰：“求也，非不说子之道，力不足也，未可用也。”政事如子路，但恐其好勇耳。张曰：“子见南子，子路不说。尽可用也，尽可用也。”文选唯唯而退。此可谓士林之雅谑。当时科道曾亦闻此谑语矣乎？ 

　　○张江陵对句 

　　东桥公填楚，张江陵仅十余岁，应童生试。东桥曰：“童子能属对乎？”因曰：“雏鹤学飞，万里风云从此始。”张即曰：“潜龙奋起，九天雷雨及时来。”东桥大喜，解腰间金带赠之曰：“他日贵过我也。” 

　　○失金杯 

　　橙墩武晌，富而好学，且好客。有爱妾苏氏，善持家。一日宴客，失金杯，诸仆皆啧啧四觅之。苏氏遂诳之曰：“金杯已收在内，不须寻矣。”及客散，对橙墩云：“杯实失去，寻亦不得。公平日好客任侠，岂可以一杯之故，令座上名流不欢乎？”橙墩颇善其言。近有监生宴客，失物，百遍搜座客者，较之苏氏可愧死矣。 

　　○黄鹤楼知己 

　　休斋沈公钟，督学湖南时，笑指黄鹤楼曰：“此余之知己也。”士林传以为故事。 

　　○空中鬼斗 

　　周蒙泉县令、沈顺贞举人，俱在北门桥，相邻而住。周之内人忽梦空中两鬼相斗，胜者落沈家，负者落本家。次日，两家各生一子，特时不同耳。周之子名应魁，袭千户职。沈之子名凤翔，中万历壬辰进士，官至给事中。夫武之不能胜文也，在鬼已然，况于人间乎？ 

　　○东桥见王梦泽 

　　顾东桥巡抚湖广时，在黄州要见王梦泽。与知府言之，知府云：“王是发配士，夫凡府县与过客，皆不得一识其面。”东桥知为俗吏，不足与言，乃嘱通判云：“我定要见王梦泽，勿如知府云云也。”通判访王狎游之人，一善讴者，一蹴球者，呼二人至，喻之曰：“抚台要见王乡官，你二人设一谋见之。见则有赏，不然且有责也。”二人领命去。梦泽一日出门，至园中，二人传一消息，通判报之。抚台拥门而入，梦泽方欲走避，一人拽其左，一人拽其右，且陈抚台之意云。梦泽身不得脱，东桥方得与之相见。 

　　○高风 

　　湛甘泉、霍渭崖在南部尚书，同时府学。训导邓德昌，字顺之，广东顺德人，乃二公同社友。相见只论齿，不论爵。或途中相遇，亦不回避，且策一蹇驴与之并行。后邓死，府学二公制朋友之服，经纪其丧。京中文武官无有不吊者。如此高风，古人也，非今人也。三公均之不可及。 

　　○两次还金 

　　秀才何岳，号畏斋。曾夜行拾得银贰百余两，不敢与家人言之，恐劝令留金也。次早携至拾银处，见一人寻。至问其银数与封识，皆合，遂以还之。其人欲分数金为谢，畏斋曰：“拾金而人不知，皆我物也。何利此数金乎？”其人感谢而去。又曾教书于宦官家，宦官有事入京，寄一箱于畏斋，中有数百金，曰：“俟他日来取去。”数年绝无音信。闻其侄以他事南来，非取箱也，因托以寄去。夫畏斋一穷秀才也，拾金而还，暂犹可勉。寄金数年，略不动心，此其过人也远矣。畏斋即观察何矩所之曾祖。 

　　○双芝轩 

　　万历四年丙子，天界寺僧圆慧，号秀峰，庵中忽生二芝，喜为文明之瑞。因以双芝颜其轩，请盛仲交、盛伯年父子，读书其中，以应其瑞。时盛最有声文场也。八月尽，将揭晓前一日，盛携酒至双芝轩候榜。日晡时何公露、何仲雅昆玉，敲门而入。仲交赋一诗云：“街鼓喧阗榜欲开，敲门何事有人来。韦颛自是科名客，何必鸮鸣混俗猜。”天明榜开，公露、昆玉高中矣。公露名湛之，仲雅名淳之。盛诗寓二何字，二芝寓二之字，鬼神之泄其机也，微而巧如此。 

　　○正杨 

　　封部黄蛰南云：“我朝学问渊博，著述最富者，莫过杨公用修。”用修摇笔著书，直写胸中之闻见，定不屑屑。更检书册误处，自不能免。若予同年陈晦伯之正杨一书，乃就用修之引用者，从而考证之，即所正皆当已落第二义矣。 

　　○采石吊太白 

　　黄蛰南云：“余同年宗子相集中，有采石吊李太白七言十绝，当为压卷。但十首内用月字云：‘忆君乘月下金陵，千帆明月大江涛。醉来江底抱明月，独留明月照江南。明月窥人恐是君，可怜一片寒江月。’何其重见叠出也。不如少作数首，少用月字，亦可名世。” 

　　○世宗记注二臣 

　　东桥与罗印冈书，其略云：不肖治陵之命，发自渊衷，直以抚楚微劳。不知何缘，遂蒙记注，谕诸臣曰：“顾璘在楚，尽心肯任事，以此委之。”夏曰：“已交代”。上曰：“赶回”。或曰，彼入京在途，可遇。严曰：渠南京人，水路去矣。上又曰：“但委之，不患不来。”夏曰：吏部缺当补。上曰：“以工左升吏右，迹如左迁，彼必不乐，仍留原缺待之。”璘未至之先，数问之，众大为恐。至宜城，见璘疏谕。诸臣曰：“璘至矣。”故事陵寝，仍当用礼部侍郎一人。昨奏，乃又曰：不必差，再添一人，则不专矣。前有传帖，谕内阁勿称工部侍郎，恐其动心。但云说与侍郎璘，皆殊眷也。璘不肖，何以承此？故虽劳且远，更不敢辞。唯仗至爱，敢告，幸不他闻也。又俭庵公昨驾发时，欲取公居守，以道远期近而止。 

　　谕诸臣曰：“梁材执法甚固，虽应变非其所长，守法有余也。”众云：俭翁之召非久矣。观东桥此书，世宗之记注二臣也如此。 

　　○志公谶 

　　何元朗丛说解宝志公谶云，杖上悬尺者，梁也。拂者，陈也。剪者，齐也。镜者，大明也。其谶甚明，其说最确，但中间尚有隋唐宋元，何不一谶之乎？志公生于金陵鹰巢，朱姓者探于巢而养之。志公葬于钟山，太祖迁其地而葬之。此更是一大谶也。志公真神僧哉。 

　　○死为神 

　　陈矩庵钦广东提学，死于任，即为广东城隍。周蒙泉珊，永定知县，死于任，即为永定城隍。山人金鱼，能写赵承旨字，死为判官。 

　　○御史迎举人 

　　嘉靖七年，张公廷献以右都御史掌南都察院。子恕适中乡试榜一百二十名，属官十三道。御史同具鼓乐彩旗迎之，最是胜事。 

　　○兵书报捷 

　　正德六年，石冈王公以旗中杨慎榜进士，同乡竹堂王公任兵部尚书。揭晓日，竹堂五鼓早朝过其寓，叫开其门，对使云：“你相公已高中。我是头一报。相公官只做兵部尚书。”罢后，石冈官果至兵部尚书。王凤塘谈。 

　　○薝卜花 

　　白云寺一名永宁寺，在凤台门外与牛首山相近。太监郑强葬地，坟旁多名花异卉。有薝卜花一丛，乃三宝太监西洋取来者，中国无其种。余曾三见其开花，花瓣似莲而稍瘦，外紫内淡黄色，与佛经云薝卜花金色者同。花心嗅之，辛辣触鼻。远远闻之，微有一种清香。杨用修、胡元瑞皆云，薝卜花即栀子花者。非也，栀子花瓣极俗，色极白，香极浓，品极贱，处处有之。若以为即薝卜花，恐栀子不敢当也。杨胡二公特未见薝卜花耳。 

　　●卷二 

　　○二京赋 

　　御史余公光，号古峰，有《二京赋》，嘉靖十五年已经进呈。 

　　圣旨送入史馆，赏新钞一千贯。大城山樵盛时泰尝曰，孟坚当卯金末造，犹以两都擅名。太冲遭列国鼎分，尚藉三都振响。今圣明混一天地再辟，列圣相承，重光累洽，文物之盛，亘古无前。奈何使竖儒专美千载也？因为《二京赋》期上之，惟藏笥中，竟归覆瓿矣。又长史黄琮，字元质，有《金陵赋》。 

　　○佳句 

　　孙总制炎，字伯融，“游仙”云：“天与数书皆鸟迹，身留一剑是龙精”。 

　　周滇，字伯宁，“舟中望九华”云：“岩回气如蕡，峰去势犹引”。 

　　杨翮，字子举，“游广教寺”云：“云间闻梵语，烟外听斋钟”。 

　　夏煜，字允中，“康郎山奉旨”云：“绝壁秋声清漱玉，白沙月色烂堆银”。 

　　史京兆谨，字公谨，“七星关”云：“路远家难问，愁多酒易醒。”“西山精舍”云：“巨户蜂留蜜，松巢鹤坠翎。”“游清凉寺”云：“古径依山转，清猿向晚哀。”“览秀楼”云：“残霞拥树作秋色，空翠袭衣生暮寒。”“送屠先生”云：“南浦斜阳芳草色，东风啼鸟落花天。”“日晷为张布政赋”云：“静遁青春回禁柳，暗移白发上朝簪。”“万松轩”云：“秋声出树晓无迹，云气入帘风满庭。”“游天界寺”云：“地暖渐生眠鹿草，松枯欲折挂猿枝。”“赠吴羽士”云：“松下剪云缝鹤氅，花间滴露写鹅经。” 

　　马俊“赠王鼎归田”云：“幽斋藏岛屿，深径入林峦。”“江行”云：“霜蒲藏水鸟，烟树隐柴荆。”“和杜”云：“翠微深见寺，绿野暗啼莺。”“山居”云“溪畔游鱼吹柳絮，竹边啼鸟避茶烟。” 

　　汤参将胤绩，字公让，“漫兴”云：“长身惟食粟，老眼渐生花。”“咏守宫”云：“鸳鸯肠断魂堪冷，蜥蜴形消血未干。”“秋思”云：“决明阶下好颜色，郭索沙边多路岐。” 

　　蒋主孝，字宗伦，“长啸”云：“重阴接海蒸沙雨，轻雾连山煮石云。” 

　　蒋主忠，字存恕。“经龙潭旧居”云：“古镇东西市，长江旦暮潮。”“过镃公方丈”云：“宝殿迥临飞鸟上，疏钟遥隔暮云深。” 

　　蒋御史谊，字宗谊，八岁赋诗云：“青天阁雨云归岫，紫气乘龙水入江。” 

　　顾教授言，字如纶，“题画”云：“沙上闲鸥如有约，堤边幽草不知名。” 

　　贺山人确，字存诚，“城南雅集”云：“开帘山纳翠，扫径树留阴。”“都门送别”云：“花落谩惊春已去，愁来恰值酒初醒。” 

　　史山人忠，字廷直，“偶成”云：“爽气催诗兴，凉风散酒时。”“又”云：“云山开画障，槐柳映蓬门。” 

　　李祭酒时勉，“送僧”云：“柳带天边雨，松回岩际云。”“草亭宴集”云：“一径浓花发，满庭芳草多。”“送王教授”云：“水满沧江杨子渡，云连绿树富春山。” 

　　倪尚书谦，字克让，“南郊草堂”云：“林鸠唤雨山光暝，畦稻舒花水气香。” 

　　倪尚书岳，字舜咨，“芳池春水”云：“新涨受风牵翠榖，好山随月堕青螺。”“登兜率岩”云：“晴色扑帘知日近，轻阴过槛觉云低。”“和鸣治有怀”云：“幽壑雨晴泉响近，隔林风细鸟飞轻。” 

　　童尚书轩，字士昂，“九日”云：“黄菊酒香人病后，白苹风冷雁来初。”“南坡草堂”云：“草堂夜雨生科斗，花迳春风叫栗留。” 

　　李应祯“和吴匏庵”云：“春树暮云无限思，薰炉茗碗有余清。” 

　　沈佥事钟，字仲律，“黄县”云：“秋残群木老，野迥乱山高。”“题画”云：“江山秋色净，风雨暮寒多。”“新嘉驿”云：“风定凉生树，庭空月近人。”“钜野”云：“沙草酿寒残雪在，野云翻影断鸿悬。”“青阳驿”云：“寒凝帘底炉烟细，尘净墙阴竹色幽。” 

　　徐佥宪完，字用美，“送何省叔还京口”云：“霜冷江■〈氵亟〉秋雁影，雨晴岸拍晚潮声。”“湖山楼”云：“窗含山色晴横黛，帘卷湖光晚映霞。” 

　　姚太守黼，字大用，“报恩访僧”云：“松云晴覆地，花雨尽飞空。”“送人还金台”云：“舟从江上发，人向日边还。”“淮阴夜泊”云：“灯影遥临岸，月光低近城。”“旅馆岁暮”云：“冻云低欲坠，远雁断还联。”“送周别驾”云：“将雏墙燕留人语，卫足葵花向日妍。”“凤台别墅”云：“花深门径人稀到，帘卷春风燕自来。”“北山吟”云：“瀑布飞空千尺雨，春风吹老一庭花。”“春暮”云：“红雨落残清昼永，黄莺啼尽绿阴稠。” 

　　罗大理辂，字质甫，“花岩寺”云：“山色远含千古秀，洞门深向半岩开。” 

　　王尚书敞，字汉英，“渡大同江”云：“花明春欲暮，沙暖水生烟。”“登浮碧楼”云：“石磴斜通郭，烟村半掩扉。”“宿碧蹄馆”云：“树绿入夏重阴合，鸟为留人着意啼。” 

　　张学士益，字士谦，“映草帘”云：“卷露来春燕，摇风入晚萤。”“绿筠”云：“润含春嶂雨，阴送午窗凉。”“秋夜”云：“露寒蛩韵切，云淡月光微。”“文会图”云：“帘卷高松苍雪堕，窗开群岫翠屏寒。” 

　　罗太守凤，字子文，“九华过雨”云：“凌霄缥缈牵高兴，入夜淋漓负夙期。” 

　　向知州黉，字序伯，“登下钟寺”云：“危磴苔封滑，虚坛草色幽。”“中秋泛月”云：“风动鱼龙吹沸浪，露寒蟾兔泣清秋。”“集会仙楼”云：“逐江芳草自生态，绕陌繁花偏冶颜。” 

　　朱山人宇，字子容，”弘济寺次韵”云：“望中峰翠云遮断，座里花香风送来。” 

　　方山人宪，号听泉，“弘济寺”云：“云出晓堂龙去远，雪残晴树鸟啼新。”“重游弘济寺”云：“五更江色浑无夜，二月梅花别有春。”“又”云：“数声啼鸟林中晓，万树桃花洞里春。” 

　　景司业旸，字伯时，“忆蒋水部”云：“云竹晴还雨，风花落更飞。”“石驸马山庄”云：“移席怜歌歇，贪桮较句迟。”“送唐汝立”云：“潮声翻石壁，山色入虚楼。”“送沈华父”云：“情深惟纵酒，发乱似惊秋。”“夜酌对曹十四”云：“风帘分坐月蛟蛟，夜榻剪烛花纷纷。”“游永宁寺”云：“竹阴到午风犹冷，石磴穿云路转幽。” 

　　陈指挥铎，字大声，“斋居”云：“晚树低分霁，春云淡隔城。”“夜往新丰乡”云：“山月巧窥人影瘦，夜凉先向客衣生。”“送毛都督”云：“刁斗夜严山月冷，旌旗晴散野雪平。” 

　　刘尚书麟，字元瑞，“赠吴隐君”云：“七步似曹常醉后，五言逼杜少愁时。”“和张石川”云：“省己正愁题凤字，忘形翻得换鹅书。” 

　　朱山人实，字子元，“弘济寺次韵”云：“花务拂檐浓似雨，柳风春浪怒于雷。”“又”云：“雨开素练波光净，云揭青屏岫色新。” 

　　马郎中瓛，字公信，“晓行”云：“马蹄入树鸟梦堕，月色满桥人影来。” 

　　陈副使钦，字谅之，“送外兄北上”云：“长风万里兴，芳草一春愁。” 

　　金秀才琮，字元玉，“丹阳道中”云：“朝霞推日出，阴壑带水流。”“雨泉煮茗”云：“细浪卷风生蟹眼，怒涛翻月起龙腥。” 

　　伊佥事乘，字德载，“游寺”云：“野鹤盘云下，清风挟水凉。”“落花”云：“银塘水泛鱼吹沫，华屋泥香燕补巢。” 

　　梅明府纯，字一之，“舟中即事”云：“雨深烟寺晚，风急海门秋。” 

　　李副使熙，字师文，“秋兴”云：“秋深茅屋鸣寒杵，月上山城起暮鸦。”“又”云：“风急暮云闻断雁，雨晴沙渚泛双鸥。” 

　　顾尚书璘，字华玉，“通城山中赴岳阳”云：“石出泉争响，林幽树漫生。”“小江口”云：“兴在烟霏际，年销马迹中。”“饮柳山上”云：“江横群水合，野阔万峰开。”“山中晚兴”云：“饮牛临古涧，射雉出平田。”“送人还京”云：“衣随行处敝，剑就醉中看。”“登清凉山”云：“古寺频来僧尽老，重阳欲近蟹争肥。”“拟宫怨”云：“御前却辇言无忌，众里当熊死不辞。”“又”云：“君王自信图中貌，静女虚迎梦里车。” 

　　顾副使■，字英玉，“晓行”云：“鸦翻初日动，马过断水妨。”“快雨有述”云：“片云生书暝，急雨净高天。”“夜渡黄岩江”云：“水国寒多眠未稳，城霞路近梦先通。”“孟有涯载酒息园”云：“惊鸦忽翻庭露下，暗萤时度水烟深。”“送罗侍御还南京”云：“心同江月随君远，家在秦淮得信稀。” 

　　顾贡上屿，字懋■〈氵亟〉，“白牡丹”云：“玉妃罢醉春无晕，素女凌波夜有香。”“天阙山”云：“山深六月藏寒雾，地迥诸天散晓钟。” 

　　顾秀才应祥，字孝符，“过龙山别业”云：“云起移山色，风鸣乱鸟音。”“江上晓行”云：“晓行江路月，人语夜船灯。”“送朱子价”云：“人去天涯春草绿，望迷江上暮烟平。”“游栖霞寺”云：“流泉激石常飞雨，灵草经寒不断香。”“除夕”云：“今宵对雨娱残岁，明日逢人说去年。”“登楼”云：“宫阙半从云里出，山光多自雨余来。” 

　　谢山人承举，字子象，“游寺”云：“深林下马苍苔滑，野寺入门秋爽多。”“又”云：“春雨洗山诸寺近，秋花薰梦一楼空。”“病中答华玉”云：“山与诗肩齐耸瘦，菊随病眼对争开。” 

　　谢布政少南，字应午，“杨少室自粤入贺”云：“月出烟中树，星窥水面舟。”“严子陵钓台”云：“故人不预兴亡事，太史空劳处士猜。”“十六夜少室右史招宴”云：“尊前宝炬留明月，帘外金花缀彩云。” 

　　龙佥宪霓，字致仁，“姑苏道中”云：“野鹤巢难定，春蚕茧自忙。”“饮东麓亭”云：“墩传往昔名空在，剑化何年气尚浮。”“寒夜饮里中诸公”云：“气回檐雪融还细，雨湿楼烟重不飞。” 

　　管检校景，字子山，“游幕府寺”云：“秋色霜中树，寒声雨后潮。”“又”云：“峰断青萝合，江空白练长。”“秋阴”云：“风随黄叶乱，雨逐黑云来。” 

　　金举人大车，字子有，“楷上人山亭”云：“败叶秋皆堕，寒烟晚欲无。”“幽兴”云：“放棹晚潮至，开门春草生。” 

　　金秀才大舆，字子坤，“游城南诸寺”云：“黄叶喧高树，青山起夕烟。”“固湖城”云：“山城晴自湿，水国晚多寒。” 

　　徐山人霖，字子仁，“泊杨青驿”云：“云轻难掩月，海近易通潮。”“冬游虎丘”云：“冻鸟自高树，寒梅或背岩。”“归舟漫兴”云：“览镜愧难留黑发，当杯狂欲醉青山。” 

　　王参议徽，字尚文，“舟中夜雨闻雁”云：“凄凉应带雨，悲咽为兼风。”“题王子成壁”云：“雨过苔侵壁，潮来水到门。”“登大观台”云：“秋声带叶翻林下，暝色随云渡水来。” 

　　王太仆韦，字钦佩，“秋日游城南”云：“寒花散幽馥，午树结团阴。”“秋居杂兴”云：“闲行无剩事，孤坐有余思。”“寄罗敬父”云：“尊前花气风生席，湖上箫声月满船。”“西堂偶兴”云：“一春人醉斜阳里，三月莺啼细雨中。”“秋日即事”云：“梧桐月上风初到，蟋蟀声中雨渐凉。” 

　　王秀才逢元，字子新，“对酒”云：“潦倒不忘桃叶句，萧闲应恋竹皮冠。” 

　　张士瀹，字心父，“秋郊”云：“野梅当涧落，山鸟隔花鸣。” 

　　李明府晓，字子晦，“江上望金山”云：“涛声风外壮，云影日边轻。”“沧州道中”云：“断霭斜阳迷去雁，平堤古木集寒鸦。”“春寒夕景”云：“山腰绕树岚初起，天末轻阴日欲沉。” 

　　周尚书金，字子庚，“过杨六郎城”云：“山河未改豪华尽，夷夏平分草树迷。”“涉忽都河”云：“极浦遥山无去雁，古城荒堞有啼鸦。” 

　　许山人镗，字彦明，“秦淮步月”云：“疏钟城外寺，曲槛水边楼。”“晚泊昆陵”云：“西风疏雁阵，斜日变山容。” 

　　许太常谷，字仲贻，“何元朗移居”云：“买得曲池堪斗鸭，种成芳树好藏莺。”“集沈大理”云：“檐前香篆将花气，院外松风杂鸟声。” 

　　胡副使汝嘉，字懋礼，“过黄华山”云：“林鸦翻暝色，岩树驻秋云。”“啸台”云：“淡云千里色，落日半岩阴。” 

　　王太守可大，字元简，“寿州渡河”云：“沙净空山雨，风香野岸花。” 

　　沈御史越，字中甫，“风雨忆城南杏花”云：“湿云带暝酣清昼，芳草含烟靓绿苔。”“冬日诸君集楼上”云：“待腊江梅初抱萼，凌霜篱菊尚留妍。” 

　　陈太仆沂，字鲁南，“遂初斋”云：“苔痕双屐齿，花影半帘钩。”“经牛首山寺”云：“鸟声林叶暗，山影石溪寒。”“入西山”云：“山出晓云乱，鸟鸣春日迟。”“燕集西园”云：“烟横村远近，月出树扶疏。”“永福寺晚睡”云：“峰峦树色初晴后，楼榭烟光欲暮时。” 

　　陈同知时伸，字元晋，“试灯夕得楼字”云：“火树参差人影乱，香烟缭绕月光浮。” 

　　陈明府时万，字孟锡，“元宵大雪”云：“人间矜火树，天上放冰花。”“登大观亭”云：“帆开二水天逾阔，云尽三湘鸟共低。” 

　　张坐营鹏，号竹渠，“登水云亭”云：“月明江似洗，波动石如浮。” 

　　张指挥维，字管文，“官舍夜怀”云：“风穿灯影乱，寒逼雁声高。” 

　　杨贡士希淳，字道南，“除夕”云：“酒能扶病客，春欲傍愁人。”“秋晓述怀”云：“病常倚枕昼犹梦，瘦不禁秋雨更寒。”“浔阳阻风过海天寺”云：“地邻彭泽怀陶令，山枕匡庐忆远公。”“牛首”云：“去日僧非怜我老，旧游人远得书难。” 

　　郑侍御濂，字师周，“送乡人归”云：“江空秋雁影，砌令夜蛩声。”“疏请归省”云：“寒雁投阳书未寄，秋风报冷客先知。” 

　　郑推府河，字师程，“至江上”云：“愁客难为别，闲云漫不开。”“又”云：“天地水为际，江山雪满楼。” 

　　罗主簿焘，字元溥，“晚过东山寺”云：“闻钟知寺近，逢鹿觉山深。”“宿高座寺”云：“月来半榻寒松影，风送满山秋叶声。” 

　　陈明府芹，字子野，“寄玄超”云：“水村寒气早，山馆月明孤。”“焦山”云：“烟横沙市远，船过海门稀。”“游灵谷寺”云：“重檐卷雾青欲滴，曲水穿云净可怜。”“与诸友集姚园”云：“奕散青林寒日堕，歌翻白雪冻云高。” 

　　李郎中逢阳，字维明，“关庙”云：“志许乾坤合，身先吴魏亡。” 

　　杨秀才谷，字惟五，“宿大城山庄”云：“隔树林穿暮，披榛径转微。”“又”云：“败壁青苔应殢雨，寒潭碧水似澄霜。” 

　　黄验封甲，字首卿，“陈氏园亭”云：“曲径沿溪入，疏峰带雨青。”“春日”云：“鸟声侵梦断，竹色映阶虚。”“秋兴”云：“山高月出雁初下，水远天空人自愁。”“天宁寺”云：“短剑孤悬凌夜月，敝裘初纫薄秋风。” 

　　马明府应龙，字呈道，“和杜秋兴”云：“兴发新秋翻宋赋，卷吹芦叶拟胡笳。” 

　　张副使铎，字鸣治，“宛马”云：“盘旋风欲动，拂拭雪仍迷。” 

　　陈佥事凤，字伯羽，“寄题石塘”云：“波间先受月，池迥不惊鸥。”“腊日”云：“沙白常含冻，云昏易作阴。” 

　　高汝州远，字近思，“泊舟封月”云：“风清沙岸净，月满浪花圆。”“弘济寺”云：“江豚吹浪出还没，野鹭得鱼栖复惊。” 

　　临淮侯李言恭，字惟寅，“小桃源”云：“山折路疑尽，花深鸟自藏。”“暮投伏城驿”云：“乱水斜穿径，空山曲抱村。”“送安茂卿南还”云：“梦回芳草远，人去落花多。” 

　　朱沅州衣，字正伯，“神策城楼望玄武湖”云：“湖光荡云日，山色印寒流。”“登弘济江阁”云：“孤帆荡漾缘何事，远岫依微莫辨名。” 

　　景山人霁，字光甫，“山寺避暑”云：“红尘朝易夕，绿荫夏疑秋。”“又”云：“篆烟萦佛牖，雨气暗云峰。” 

　　吴侍郎自新，字伯恒，“神策城楼望玄武湖”云：“树色含风冷，溪声带雨寒。”“湖阴夜泛”云：“九天忽驾水轮出，万里遥瞻玉镜开。” 

　　马山人光灵，字一卿，“漫兴”云：“风微鱼浅戏，泥暖燕先知。”“又”云：“疏雨长虹断，遥山积翠微。” 

　　何参议汝健，字体乾，“秋雨晚晴”云：“余霞明反照，疏柳淡轻烟。”“暮春鸿石圆”云：“坐久花香细，谈深鸟语幽。”“灌园”云：“天涯飞鸟外，人事落花初。”“宿牛首”云：“山色有无朝雨后，江光隐见夕阳时。”“竹素园漫兴”云：“花片飞来情自惬，松阴结处坐偏深。”“雪夜次韵”云：“槛外水花侵履迹，庭前竹翠湿人衣。” 

　　何御史淳之，字仲雅，“别陈师宗伯”云：“潮痕迎雨急，帆影带烟过。”“晓川”云：“月泻空潭水，霞余几树枫。”“登繁台”云：“斜日窥疏雨，归鸿缀远天。”“无题”云：“云连楚岫还轻散，潮向浔阳总未通。”“秋日李王孙园亭”云：“清光曲引秦淮水，紫气飞来钟阜峰。” 

　　顾居士源，字清父，“燕子矶”云：“浅沙披月蚌，高浪出风豚。”“虎洞小庵”云：“石冷灯无焰，香消火尚薰。”“山寺晚归”云：“散策冲寒翠，搴裳踏晚晴。” 

　　金山人銮，字在衡，“徐太传园”云：“杨柳晚风静，芙蓉秋水香。”“悼梁姬”云：“江梅空索笑，湘竹自成斑。”“静海寺”云：“长风吹老树，斜雨过疏篱。”“次通津驿”云：“风轻云气薄，月净水光寒。”“北河道中”云：“归鸟乱啼原上树，夕阳多在水边村。”“送李谷阳”云：“客中候晓霜如月，马上逢春草似烟。”“梦隺”云：“窃归灵药三山月，吹落榆花一笛秋。”“岳少保墓”云：“临危叩马书生口，立主班师宰相心。”“忆江南”云：“风檐听竹心先碎，雨槛移花梦亦香。” 

　　马明府汝蹊，字诚望，“新秋”云：“明月半窗能自至，白云满榻似相留。”“秋日永宁庵社集”云：“山色遥连秦树碧，溪声常带梵钟幽。” 

　　姚鸿胪浙，字元白，“闻雁”云：“数声风处断，孤影月中翻。”“顾孝符见过”云：“旅怀秋欲尽，乡思客初来。”“赠周文美”云：“燕市风霜凋客鬓，越山兵燹限河梁。” 

　　姚太学之裔，字玄胤，“喜诸君子入社”云：“寒花照座金为蕊，明月窥帘玉作钩。”“冶城饯吴莫魏张四子”云：“黄金旧铸双龙剑，白雪新传四杰才。” 

　　姚太守汝循，字叙卿，“绮霞阁小集”云：“酒边过白鸟，镜里出青山。”“浪禅房”云：“闲花苔上落，疏磬雨中沉。”“送胡懋诚”云：“离愁随草长，别泪迸莺啼。”“江南春游”云：“宿雨青郊润，和风白袷轻。”“题江溆垂纶卷”云：“羊裘双短鬓，虾菜一扁舟。”“邀笛阁”云：“岸柳秋清夜，汀葭月白时。”“和幼安泛秦淮”云：“潮起轻风生远浦，夜凉明月满扁舟。” 

　　宋兵宪存德，字惟一，“叨转南曹述怀”云：“枥下骊驹淹岁月，庭前苍桧饱风霜。” 

　　焦明府瑞，字伯贤，“谢公墩晚眺”云：“夜雪万家鸿影度，江声千里岩痕高。”“后湖”云：“无数鸥凫天上下，几重楼阁树高低。” 

　　盛贡士时泰，字仲交，“登宾峰楼望雨”云：“一径穿云上，千山送雨来。”“天界寺”云：“松声寒绕塔，竹影午过墙。”“三茅峰”云：“鸟飞青嶂外，人语白云中。”“幽栖寺”云：“钟阜断云连古戍，秣陵黄叶下西风。”“集瞻云楼”云：“林下卷帷凉欲度，花边迎扇暑将无。”“试灯夕宴瞻云楼”云：“绕树银花初试火，隔帘香雾半垂钩。” 

　　盛秀才敏耕，字伯年，“山居杂咏”云：“花发临危岸，莺啼过远林。”“宵征”云：“水暝萤光乱，风秋雁语清。”“又”云：“衙晚催蜂去，巢危促燕飞。”“赠张羽王”云：“潮声绕屋初消雪，梅蕊知春竞放晴。”“游三台洞”云：“石扉藤蔓迷樵路，流水桃花引客来。”“送大安和尚归庐山”云：“送客奚头防虎啸，逃禅树底借枝封。” 

　　卜长史镗，字子振，“送人还吴门”云：“衰柳带烟迷远浦，片帆随雁下长洲。”“遂闲堂”云：“日高卧榻茶烟细，夜静钩帘树色深。” 

　　郑太守宣化，字行义，“九日燕邸遣怀”云：“丛菊自开吴地蕊，疏砧故捣汉宫声。”“送安伯惺之成安”云：“萧骚鬓为风霜短，拓坐官惊岁月流。”“春寺宴集”云：“海日倒衔天外影，江云遥落座中杯。” 

　　万明府梦桂，字稚徵，“腊尽客芜江”云：“冻云仍易合，残雪未全消。”“客愁”云：“情淹黄绢字，身敝黑貂裘。”“吴门有感”云：“天青鸿雁近，水长鳜鱼肥。”“程孟孺北上”云：“池上墨花春雾重，阁中玄草锦云长。”“秋日过怀玉山下”云：“花沿石窦晴偏润，树拂凉飙秋正分。”“赠景光父”云：“长林风细花香暖，古寺云移月上初。” 

　　周明府元，字长卿，“集宜远楼”云：“栏干千嶂瞑，砧杵万家秋。”“过栖霞东之读书处”云：“六代碑存谁幼妇，百年书就恰名山。” 

　　余祭酒孟麟，字伯祥，“问胡太史病”云：“闲身称病易，春色闭门多。”“集邀笛阁”云：“花深云不去，水阔月全低。”“野兴”云：“褰衣经树湿，悬榻待云还。”“过天界寺读书处”云：“花垂竹户迟归燕，书满藜床落蠹鱼。”“早春喜晴登凤皇台”云：“草逢霁后留烟细，花入春初抱日明。”“送杨道南入楚谒耿师”云：“风尘傲世游偏壮，贫贱藏名道益尊。” 

　　焦贡士尊生，字茂直，“寄子余”云：“病从秋思得，懒任鬓毛蓬。”“送周安阳”云：“语向韩陵堪片石，迹陈漳水尚高台。”“白云洞”云：“千林落日稀人迹，一径疏钟散鹿群。”“燕子矶”云：“微风山廓酒帘动，细雨江亭燕子飞。”“泛舟秦淮”云：“疏雨乍迷桃叶渡，冷风时度竹枝歌。”“闲居”云：“抱瓮丈人时共井，卖浆任侠旧为邻。” 

　　谢秀才黄钟，字元声，“焦山”云：“沙市月明潮似雪，海门风起浪如雷。”“贺余移居城东”云：“闭关领略溪山好，拟易勾除月露才。” 

　　徐公子邦宁，字仲谧，“秋日庄居”云：“树密云来暝，山深雨过寒。”“日涉园”云：“水翻细浪鱼衔藻，露滴空阶鹤隐松。”“牛首”云：“寺静野云穿石窦，洞虚飞雨湿莓苔。” 

　　张秀才振英，“潭西楼”云：“松梢白月供长啸，楼角青山伴苦吟。” 

　　崔秀才士元，字伯仁，“薄暮宝应湖”云：“水边绿草依晴鹭，岸上青林叫夕蝉。” 

　　陈秀才弘世，字延之，“冬日登清凉寺”云：“林枯千嶂削，烟冷半江昏。”“清凉山坐月”云：“孤亭金受月，绝巘半沉烟。”“献花岩”云：“云归一巘白，霜过半山红。”“送王日常”云：“惜别淹尊俎，含情怅管弦。”“罗惟一移家冶城”云：“委巷树深疏辙迹，短墙花发灿棋枰。” 

　　马氏芷居，陈石亭夫人，“苦雨”云：“杨柳深藏径，梨花静掩门。” 

　　僧来复，字见心，“谢太祖赐食”云：“阙下彩云移雉尾，座中红芾动龙光。” 

　　僧溥洽，号南州，“应制题江东桥”云：“浮鼋晓渡江流稳，役鹊晴瞻汉影遥。” 

　　僧宗泐，字季潭，“梦清远兄”云：“剧知情是妄，翻说梦成真。”“往南陵”云：“人烟千嶂里，客路百花中。”“闲行”云：“幽花不碍路，偃木自成桥。” 

　　天界寺僧果斌，“同诸官长游牛首”云：“官闲何待隐，僧老欲忘禅。”“和沃州吕公”云：“鸟栖云外树，龙护钵中莲。” 

　　天界寺僧圆慧，号秀峰，“夏日即事”云：“草阁凉生今夜雨，海榴花发去年枝。” 

　　宽悦，号臞鹤，普德寺僧，“云杜早发从潘景升度岁”云：“谷口梅花晴带雪，望中烟树冷孤村。”“春日山中寄景升”云：“千树夕阳啼暮鸟，一残日掩寒扉。” 

　　弘恩，号雪浪，报恩寺僧，“郭次父舍宅”云：“江山空姓字，楼阁但云烟。”“宿箭阙”云：“半岭云生空翠合，满林花散曙烟封。”“小桥望月”云：“一片清光孤玉笛，千家烟树乱疏钟。” 

　　吴山人扩，字子充，“崔驸马山池”云：“帝女巧将霞制锦，仙人长以鹊为桥。”“长吟阁述怀”云：“城中艺圃甘遗世，屋里梯云好看山。” 

　　○字品 

　　杜太常环，字叔循，宋景濂称其正书入能品。 

　　陈中复工楷书。 

　　陈孟颙工楷书。 

　　朱孔阳，洪武中以楷书名，榜书更妙。 

　　朱铨，字士选，乃孔阳弟也。太宗文皇帝选写金经，入翰林习书。 

　　江浚，字子澄，仁庙潜邸召写金泥字经，最眷注之。 

　　顾谦以楷书荐举官主事。 

　　蒋主孝工小楷。 

　　翟太常瑛，字廷光，作字运笔如飞，结体流丽可爱。 

　　李太仆应祯，字贞伯，景泰癸酉举人。成化时有旨，命写佛经。上疏言：“臣闻天下国家有九经，未闻佛经。”近阅杨君谦外集，集中载贞伯全疏。 

　　枕肱童士昂，楷书遒劲有法。 

　　辣斋王尚文，小楷工。 

　　马郎中瓛，字公信，法赵孟頫。 

　　紫芝黄谦，字为撝之，行草遒劲古雅，而榜书更妙。 

　　景前溪伯时，初工真行，后师周伯琦小篆，颇得风骨。 

　　南原王钦佩，真草清雅有法。 

　　东桥顾华玉，真草皆清彻可爱。 

　　刘南坦元瑞，法羲献片纸只字，人得之为至宝。 

　　顾英玉，真草皆有晋人风味。 

　　徐子仁，九岁作大书，操笔成体，正书出入欧颜大书。初法朱晦翁，几乱其真。后喜赵松雪，笔力遒劲，布构端饬，成一家书。至于篆字，得法于异客，更造阃奥。西涯李相国白岩，乔太宰时号篆圣，见则吐舌下之，曰吾辈不及，吾辈不及。 

　　周约庵子庚，有王右军风骨。 

　　王吉山子新学圣教序，最擅书名，但恨其过于圆熟耳。 

　　山农金元玉，初法赵子昂，晚年学张伯雨，精工可爱。落笔，人便持去。吴中文征仲，极喜元玉字，凡得片纸，皆装潢成卷，题曰“积玉。” 

　　石亭陈鲁南，法苏眉山。评者谓不减于吴匏庵，篆隶亦佳。 

　　玉泉陈伯羽，行书笔笔晋人。 

　　马南江呈道，嘉靖二年贡士，四体俱工，极有书学。 

　　邢太常一凤，字伯羽，嘉靖辛丑进士及第，工篆书。 

　　顾宝幢清父，法孙过庭，笔力遒劲古雅。 

　　马鹭汀诚望，刻意圣教序，幼年者佳。 

　　横崖陈子野，法钟王，俊逸可爱。 

　　秋宇胡懋礼，得意之笔酷似枝指生。 

　　云浦盛仲交，小楷法倪元镇，行书出入于苏米两家。古拙中有拔俗之韵，隶字更优，有《玄牍记》一册，品题古今名帖。 

　　姚秋涧元白，行书出入于黄山谷、赵松雪两派，而得于赵松雪者为多。 

　　许石城仲贻，工行书。 

　　杨虚游道南，真草自成一家。 

　　金慕桢名鱼，乃赤松山农，家学笔力稍软。 

　　谢髯九子象，出于苏黄两家，笔力清硬。 

　　金蓉峰名元初，字玄予，行书有法有趣。 

　　何太吴仲雅，工行书。 

　　○画品 

　　静诚陈先生遇，善山水，曾写太祖御容，妙绝当时。 

　　陈中复，静诚先生弟，绘事精雅。幼年在静诚先生侧，戏弄笔墨。静诚叱，曰：“吾岂他无一长？汝乃习其下者乎。”亦工写照。 

　　史谨，太仓人，工绘事。弱冠从军滇阳。洪武末年有荐其才，授应天府推官。未几，左迁湘阴丞，遂流寓金陵。自号吴门野樵，长于寒林雪景。自题其画云：“雨余山色翠如苔，树杪寒烟湿未开。童子无端扫红叶，隔林知有故人来。” 

　　张益，字士谦，号蠢庵，永乐乙未进士，喜写松竹。与同榜夏昶同邸舍，昶曰：“子当以文名世，墨竹小技宜让我矣。”故蠢庵之画最少，有画法一卷藏于家。 

　　沈诚，字文实，别号味菜居士。喜绘事，兴到落笔，自成一家。 

　　金太守润，字伯玉，号静虚。工山水，神会天出，传世者绝少。予曾见其长春龛卷，乃公宦游所见吕洞宾故事。 

　　殷善，字从。善花木翎毛，自吕廷振、林以善两派中来，殊有清致。从善之子名偕，能专其业。 

　　傅礼，字公绪，与同时郑春、郑堂，皆善禽鸟花木。布景染色，三人如出一手。 

　　马俊，字惟秀，号讷轩，山水仿唐宋人。最古雅，独以鬼神驰名。 

　　吴珵，字元玉，号石居，成化巳丑进士，官至郎中。山水法戴文进。 

　　李葵，字诚伯，见人绘画辄能模仿。虽百物像貌，无不曲尽。 

　　蒋子诚幼工山水，中年悔其习，遂画佛像，观音大士为国朝第一手。 

　　许昂，字世颙，梅花清楚不俗。 

　　胡隆，字必兴，蒋子诚门人，工于神鬼。陈鲁南赠之诗云：“生此南都住北都，十年踪迹遍江湖。归来为忆当时事，醉里淋漓入画图。” 

　　史大方，工山水，谢子象题其画云：“朱樯画舸系神都，翠篠黄茅覆酒垆。好似石头城外景，隔溪歌舞莫愁湖。” 

　　史痴，山水人物自写胸中，逸气不可以画之常格求之。 

　　汪质，字孟文，浙人，流寓南京。山水专师戴静庵，但用墨太浓耳。 

　　吴伟，字鲁夫，一字次翁，号小仙，江夏人。童年流寓金陵，工山水人物，荐入仁智殿供奉，有画状元之称。临绘用墨如泼云，旁观者甚骇。少顷，挥洒巨细，曲折各有条理，若宿构然。 

　　山农金元玉，画梅花有逃禅老人笔意。自题绝句云：“一别西湖未得归，孤山风月近何如。春来胜有看花兴，又向君家写折技。” 

　　金璿，字元善，号松居，精于医，旁及绘事。曾写袁安卧雪图。兄元玉题云：“一片坚贞天地知，甘贫岂但雪中饥。平生耻作干人态，纵使天晴也不宜。” 

　　严宾，字子寅，号鹤丘，精于赏鉴。与文翰林徵仲交好最厚，得徵仲画百余幅。画小景酷似徵仲。 

　　蒋嵩，号三松，善山水人物，多以焦墨为之，最入时人之眼。 

　　九峰徐子仁，虽不以丹青驰誉，所画松竹花草蕉石，皆精雅可爱。 

　　许缙，字尚文，工山水。 

　　马稷，字舜举，号醉狂，善山水、人物、花木竹石。 

　　薛仁，字子良，号半仙。山水、人物、花草专学吴小仙之笔。半仙之号，谦词半于吴小仙云耳。 

　　李著，字潜夫，号墨湖。童年学画于沈启南之门，学成归家，只仿吴次翁之笔以售。缘当时陪京重次翁之画故耳。谢子象题其画云“银河无路泛仙槎，一舸空江此是家。残月照人秋睡稳，不知清梦在芦花。” 

　　秋碧陈大声，山水仿沈启南。余藏送史廷臣一小帧，自题绝句云：“情深此日难为别，相送元方又季方。万里楚江孤棹迥，稳吟秋色到维扬。” 

　　景卿，字梦弼，善小景花草。常写杏花，自题绝句云：“晴团红粉护春烟，彷佛江村二月天。记得踏青回首处，一枝斜拂酒楼前。” 

　　王子新画法赵松雪，得其神俊。 

　　黄珍，字怀季，花草有黄荃笔意。 

　　许通善画牛，可乱戴松之笔。晚年自悔用心之误，恐堕畜生道中，乃专工佛像。 

　　林旭，字景初，少聪敏，善画山水。品格甚高，尤精于传真。年未三十而卒。 

　　陈子野，墨竹花草，绝无一点俗气。文徵仲称其竹枝清气逼人，且戒门下士，到南京不可画竹，彼处有人，盖指子野。 

　　陈石亭，六七岁便搦笔模仿古人之画。后入翰林，与文徵仲讲论，其画更进。凡宦游所历览之名山大川，皆图成卷轴。最得马河中夏禹玉之妙。 

　　邹鹏，字远之，号筠居，工山水。 

　　盛安，字行之，号雪蓬，居聚宝门外五圣巷。为人梗介清约，以梅花驰名。詹景凤云：盛行之画梅，豪纵而爽趣胜，陈宪章、王谦皆不及。 

　　王孟仁，字元甫，山水清润有法，文徵仲极喜之。谢应午题其画云：“吾爱王摩诘，从来老画师。铅华浑欲洗，墨韵自生姿。疏树秋云合，孤舟晚镜移。烟江曾独泛，相对正堪疑。” 

　　胡懋礼，山水脱去尘俗，但所画者不多耳。 

　　谢宾举，字子隐，山水人物步骤于戴静庵，可谓具体而微。画毕，其兄子象即题诗于上。子象赠子隐诗，其略云：“图成便索老丑作，每幅空处题一篇。我诗借君画增价，君画资我诗并传。”弟兄依附有如此，人夸玉树芝兰全。 

　　顾清甫究心禅理，与高僧结西方社，别号宝幢居士。家藏宋元名笔甚多，善云山，斟酌米元章、高彦敬，而自成一家。不受人润笔，多画与骚人衲子。有“百年智巧消磨尽，惭愧人传粉墨痕”之句。余藏一轴，清父题五言绝句云：“策杖青林晚，山寒雨湿衣。野云仍有意，相伴宿柴扉。”诗与字俱妙绝。 

　　云浦盛仲交，有逸才，有妙赏，博学多闻，落笔成诗，文不烦点定。家有小轩，文徵仲题曰“苍润以仲交，爱临摹倪元镇竹石，取沈启南诗笔。踪要是存苍润墨法，应须入有无”之句。杨用修先生与之作记，枯木竹石可乱元镇真迹。 

　　秋涧姚元白，晚年工画梅枝。 

　　杨秀才一洲，字伯海，山水小幅可观好。游名山足迹，几遍五岳。人讥之云，伯海手不如脚，曾寄谢茂秦山水图。茂秦答之以诗云：“画逼辋川工，王维信可同。云微天若远，石断水如空。裂素写能尽，披图意不穷。相知万里合，相望一书通。神会江天月，名传海岳风。君才变化里，吾道寂寥中。猿鹤交年久，渔樵化岁丰。懒时犹蒋诩，圣代岂杨雄。地胜闲多赋，山灵暗有功。寒暄依古柏，霜露感秋虫。养拙聊幽事，探奇奈老翁。丹青长在壁，逸兴满蒿蓬。” 

　　王秀才建极，字用五，工山水。 

　　何侍御仲雅，工山水。戏写兰竹，最有清趣。 

　　胡宗信，字可复，山水最秀润，惜寿不永耳。 

　　史元昭工山水，谢子象题其云山图云：“玉芝堂前两日雨，问病无人不开户。东墙卧对溪山图，雨氵翁云蒸互吞吐。画师云是史元昭，心法妙传公系祖。高峰一二或可见，老树千枝不能数。微茫远水通桃源，削拔横空类天姥。林间一亭苍翠深，溪叟山翁作亭主。山中雨多溪涨添，已隔渔郎在汀浦。洞口云昏昼欲迷，似阻樵人出幽坞。岩崖豹栖知变文，雨晴出山西日曛。” 

　　沈硕，字宜谦，号龙江，长洲人，流寓南京。曾学画三年不下楼，工于临摹。 

　　姚太学衍舜，字光虞，工写松枝。 

　　杜大成工草虫。 

　　齐庶人朱庆聚，字仲贤，号似碧，山水与枯木竹石，清雅可观。 

　　卢氏名允贞，字德恒，号恒斋，倪文毅公夫人。白描精妙，有九歌图、璇玑图二卷，藏于家。文毅公曾孙斩水令，名民，悦者曾出以示客，予得以观之。 

　　马氏名闲卿，号芷居，陈鲁南夫人，善山水白描。画毕多手裂之，不以示人，曰“此岂妇人女子事乎？” 

　　沈氏，沈宜谦女，杨伯海妻，工折枝花。吴中黄姬水题其杏花云：“燕飞修阁帘栊静，纨扇新题春思长。妙绘一经仙嫒手，海棠生艳复生香。” 

　　僧可浩，号月泉，灵谷寺住持。画蒲桃有生意，不减温日观之笔。丰坊南隅题其蒲桃云：“龙宫倾洞不可测，下有七宝光琉璃。老师手掣千尺干，粒粒总是真摩尼。掌取摩尼和壳吸，八部呼惊龙女泣。醍醐入口冷暖知，醉卧青林满身湿。昔有大师名日观，解图蒲桃至今传。我师天机通道妙，绝精何代其无贤。出定堂前如一戏，四壁萧萧风雨至。从今福慧并圆明，三界虚空青击碎。南宫仙人初下马，欣然长歌为师写。请师持此诣灵山，应道无非妄语者。” 

　　广礼，号大镜，报恩寺僧，陈子野授以画竹之法。 

　　○曲品 

　　马俊小令，不减元人。 

　　史痴工小令。 

　　陈全秀才，有乐府一卷行于世，无词家大学问，但工于嘲骂而已。 

　　陈铎有秋碧乐府，黎云寄傲公余漫兴行于世，咏闺情三弄梅花一阕，颇称作家所为。散套稳协流丽，被之丝竹，审宫节羽不差毫末。 

　　徐霖，少年数游狭斜，所填南北词大有才情。语语入律，娼家皆崇奉之。吴中文徵仲题画寄徐，有句云：“乐府新传桃叶渡，彩毫遍写薛涛笺。”乃实录也。武宗南狩时，伶人臧贤荐之于上，令填新曲，武宗极喜之。余所见戏文绣襦、三元梅花、留鞋、枕中种瓜、两团圆数种行于世。 

　　陈鲁南有善知识、苦海回头记行于世人。最脍炙者，梅花序。 

　　罗子修雪词绝妙。 

　　盛鸾有贻拙堂乐府二卷。 

　　邢太常一凤，字伯羽，所填南北词最新妥，入弦索。 

　　郑仕，字子学，工小令。 

　　胡懋礼有红线杂剧最妙，同时吴中梁辰鱼亦有红线杂剧，脍炙人口，较之于懋礼者当退三舍。 

　　杜大成工小令，有词评一卷，名《纳凉偶笔》。 

　　金銮，字在衡，有萧爽斋乐府，最是作家。华亭何良俊，号为知音。常云，每听在衡诵小曲一篇，令人绝倒。 

　　吉山王逢元，最是词曲当家。 

　　沈韩峰越，工小令，铁面御史能作风流软媚语，赋梅花者，岂独宋广平乎？ 

　　盛壶轩敏耕，工小令。 

　　石楼高志学秀才，工小令。 

　　段炳，字虎臣，秀才，和元人。马东篱百岁光阴一套，金在衡见之，极口赞赏，曰：押如此险韵，乃得如此妥帖乎？足以压倒东篱。 

　　张四维，字治卿，号五山，秀才，有《溪上闲情》藏于家。友人刊其双烈记、章台柳两种戏文行之。 

　　黄方胤有《陌花轩小词》。 

　　○诗话 

　　南原王韦，秀才时梦中闻人诵两句诗云“起来小步傍阑干，花雾袭衣寒气重。”及中弘治乙丑进士，阁试庶吉士，以春阴为题，南原忆梦中语，遂写入诗中。主试李公批：“二句有神助。”储静夫索南原诗看，读至“朱楼十二昼沉沉，画栋泥融燕初乳”，击节欢赏曰：“绝似温李，绝似温李。”陆俨山在座，乃曰：“分明王韦，何止温李。”盖指姓名，以戏之也。座中皆笑。 

　　汤公让幼年在府学，恃才负气，府尹传筹不到，责以十板。遂弃其巾服，题诗府门合扉，有云“从今袖却经纶手，且向江头理钓丝”之句。后以荐官至参将，有《东谷集》。 

　　山人徐霖，武宗皇帝召命禁直霖作诗。纪之云：“久嗣豳风学老农，圣恩忽漫起疏慵。身离陆海三千里，目睹天门十二重。封禅无书何献纳，清平有调幸遭逢。临流久洗巢由耳，也许来听长乐钟。”及放归，作诗云：“放归吾愿遂，计日便还乡。免上乞骸疏，将求辟谷方。无心判恩怨，有道管行藏。耿耿思君念，他生亦不忘。”夫霖以布衣召对除夕应制，百韵立成，虽雅俗并陈，词多谲谏。在帝左右，从容顾问，游从竟日夕，可谓不世之奇遇。武宗屡命以官，辞而不拜。终更事变，拂衣遂初。冥鸿高骞，戈人徒慕此。其人岂与嗜甘腐鼠、蹇裳濡足、卒与祸会者同日语哉？既归而名益震，词翰益奇。又几二十年，竟以隐终。 

　　杨用修、王元美二公，品题梅花诗，皆取杜子美“幸不折来伤岁暮，若为看去乱乡愁”，李商隐“玉鳞寂寂飞斜月，素手停停待夕阳。”此论一出，却令淡烟疏影之句顿尔减价。吾乡黄吏部首卿有句云：“野客佩寒星欲堕，佳人钗暖日初融。”焦弱侯翰林有句云：“花开暮雪人归后，香满寒庭月上时。”一似商隐，一似子美。 

　　苏侍御舜泽，“咏西阙梅”云：“此日韶华开禁苑，向来吟思绕江干。”吾乡谢与槐极口赏咏之。 

　　杨伯海诵乡先生“咏枯木”一联云：“有枝撑晓月，无叶响秋风。”句颇清致，今不记为何人之作，姑载于此。 

　　杨谷上元尹，以苦役役其父兄，谷往诉之。尹以衣巾生员为题，令其作诗，盖轻之也。谷援笔成诗，尹见其“草中射虎心空在，天上屠龙事已非”之句，遂免其役。 

　　顾东桥公填楚三司，请游黄鹤楼。先磨一石，饮后乞公留诗。东桥在舆中已得“云荒赤壁周瑜垒，江绕青山夏禹祠”二句，遂援笔书石上云“黄鹤仙人身姓谁，空传崔灏旧题诗。云荒赤壁周瑜垒，江绕青山夏禹祠。浮世古今堪洒泪，高台歌舞几衔卮。天寒月白孤鸿远，徒倚栏干送目迟。”三司皆服其工。 

　　何太吴淳之，中万历癸未会魁，未及殿试，告病归。同榜殷都送之以诗，有句云：“收来骏骨还归市，画就蛾眉不入宫。”可谓事切而语工。 

　　姑苏刘翰林瑊，字玉俦，在南京读书时携酒邀沈重巽惟申、盛时泰仲交同游清凉寺上环翠阁，睹壁间诸诗，玉俦因以佯狂张藏尪为韵，苦仲交。仲交即走笔书壁上云“三人阁下共徜徉，此日风流压楚狂。读书不数郑监税，任侠那夸许少张。风生虎向谷旁吼，雾尽豹岂山中藏。从来陆云最文弱，休笑形貌多羸尪。”诗成，二君吐舌相视。 

　　吴扩，字子充，昆山人。少喜为诗歌，有声吴中，以布衣游缙绅间。玄冠白袷，吐音如钟。每对客，多言平生游武夷，憩匡庐、入天台雁宕诸胜事。朗诵其所赋诗，听之者如在目中。嘉靖年间，以避倭寇，挈家来金陵。爱秦淮一片水，造长吟阁居之。曾元日赋一诗，怀严介溪相国。友人戏之曰：“开岁第一日，怀朝中第一官。如此诗情，便到腊月三十日，岂能怀及我辈乎？”坐客皆大笑。李于鳞古今诗删取子充“崔驸马山池”一诗云：“平阳池馆接青霄，阆苑瀛洲路不遥。帝女巧将霞制锦，仙人常以鹊为桥。楼前叠石云生座，洞里探梅雪满条。词客惯来陪赏洽，月明酣听凤皇箫。” 
　　余喜孙太初赠刘坦翁一联云：“闭门句好香残后，捣药声高月上初。”友人张子明云：“此句有清趣，格乃晚唐耳。且闭门句好两事也，捣药声高一事也，对之殊觉不工。”余深服其论。 

　　金大舆自夸吴中友人所赠之诗云：“家散千金尽，诗成万口传。”可谓说尽生平。金鱼闻其语，因戏之曰：“家散千金是矣，足下曾济人利物乎？试添二字，何如‘家散千金尽为甚，诗成万口传何曾’？”大舆遂拂衣去。 

　　盛仲交游祈泽寺，从佛龛中得弊纸，上书诗一律云：“研池满座落花香，墨透纤毫染汉章。静卧衲衣云似水，高悬纸帐月如霜。桮浮野渡鱼龙远，锡振空山虎豹藏。幸对炉烟坐终日，煮茶清话得徜徉。友人褚偩呈雪庭法师座前清览。洪武辛亥暮春书清隐小轩。”偩字本中，不知是金陵何许人也。 

　　吴中黄淳甫与姚元白、盛仲交在竹素山房，拥炉分韵赋春雪。仲交得韵，点笔成诗。淳甫索观，仲交不与，笑曰：“若先饮一卮，乃可观。”淳甫遂饮一卮，仲交诗云：“三冬寒始尽，初阳气尚微。谁言六出后，犹作五花飞。入柳惊棉早，粘梅讶蕊肥。座中同咏客，谁是谢玄晖。”二君极喜“谁言六出后，犹作五花飞”二语之工。 

　　王逢元诗为字画所掩。余三十年前集其诗百首，张羽王见而爱之，欲草一序刊行，竟尔不果。今偶得其二诗，遂录之，“和人无题”云：“晴绽东墙杏子红，露溥南内牡丹聚。承恩未必因词客，捐宠何劳怨画工。独听远鸡啼晓月，几随孤燕领春风。琐窗寂寂眠初定，梦见笙歌在别宫。”又云；“两日闲心梦里宽，一春花事雨中残。垂杨不解青丝结，明月先亏白玉盘。琴调思长和泪鼓，镜铜衰尽带愁看。频过女伴颠狂甚，故着罗衣刺合欢。” 

　　罗敬叔云，昨从休宁令丁元父扇头见焦弱侯一诗，有“别来野老频争席，归去门生半在楼”之句，门生何必在楼乎？殊为未惬。余戏之曰：“君自不读书，乃议焦为杜撰乎？此句用陶弘景三层楼故事。”敬叔勃然面赤者久之。敬叔名治，南昌人。 

　　周洁，字玉如，家江东城南隅胭脂巷中。年十四，父周碧山遣侍京兆张羽王。羽王弃官归，不数年寄诗一册，名《云巢诗》，“晚晴”云：“久雨愁无极，斜阳喜乍开。树披残霭出，山挟断云来。的历穿花迳，逶迤过渚台。更须林月上，清赏一追陪。”“江边思家”云：“北望一含愁，归心俯碧流。漓虽注南海，湘亦接巴丘。天阙当牛斗，台城枕石头。侬家生长地，终岁信悠悠。”“秋山”云：“闻道秋山好，重岩湿已消。沙头文舫待，石上白云招。喜探飞琼篆，羞吹弄玉箫。桂岑多胜概，不数赤城标。”“立秋”云：“白帝严金驾，乘风下紫微。德惟宣湛露，令即屏炎晖。乍警青桐落，将催赤雁飞。何须赋团扇，恩顾似君稀。”“喜雨”云：“入伏炎难度，迎秋雨乍行。新凉增雅咏，甘澍满欢声。甫脱冲波厄，哪堪悯旱情。吾家安石喜，恐亦为苍生。”“登楼”云：“凭栏一望白云重，松竹萧森露浓。树外连漓流不断，依稀如听秣陵钟。”“戏诸姊作假花”云：“镂花雕叶百般新，巧手分明遂夺真。自是深闺无定鉴，金钱输与弄虚人。”“秦淮”云：“秣陵无处望，漓水正前流。何不教东下，将心到石头。”“梦还京”云：“自去长干侧，终年桂岭西。新秋望乡处，无奈白云迷。”“忆父”云：“忆昔当残腊，还家雪正飞。三年无一字，不忍见鸿归。”“思母”云：“慈母头已白，忍见绿萱开。空号忘忧草，偏令首重回。”“伤长姊”云：“花落空萦恨，莺啼更助哀。芳魂似流水，一去不重回。”“中秋赏月忆诸弟”云：“本共一枝生，谁知各南北。今逄三五时，会尔何能得。”观此数诗，固江东一才妇也。 

　　徐姬“咏杨花”云：“杨花厚处春阴薄，清冷不胜单夹衣。”吴中徐昌谷极喜其句，作一诗赏之。 

　　妓朱斗儿，号素娥，与陈鲁南联诗，有“芙蓉明玉沼，杨柳暗银堤”之句，人多诵之。送所欢于江干，题一绝云：“扬子江头送玉郎，离思牵挽柳丝长。柳丝挽得吾郎住，再向江头种几行。”又托所欢买束腰，其人书问尺寸，朱答之云：“寄买红绫束，如何问短长。妾身君抱里，尺寸细思量。”凤阳刘望岑尝访素娥，素娥不出。乃投一绝云：“曾是琼楼第一仙，旧陪鹤驾礼诸天。碧云缥缈刚风恶，吹落红尘四十年。”素娥欣然见之。 

　　旧院妓赵四，号燕如，答人寄吴笺云：“感君寄吴笺，笺上双飞鹊。但效鹊双飞，不效吴笺薄。” 

　　赵氏小妓，十四能诗。客命作寄情诗，以床字为压。女吟云：“思君君不见，明月照牙庆。” 

　　徐翩翩，旧院妓，友人诵其“红拂当年事，青楼此日心”之句，余曰：“徐姬已办走路矣。”后竟从良去。良人死，削发为尼。 

　　旧院妓湘兰，马守真诗云：“自君之出矣，不共举琼卮。酒是消愁物，能消几个时。”何减唐之鱼玄机、李季兰乎？湘兰死，吴中王稚登挽之云：“歌舞当年第一流，姓名赢得满青楼。多情未了身先死，化作芙蓉也并头。”“石榴裙子是新裁，叠在空箱恐作灰。带上琵琶弦不击，长干寺里施僧来。”“不待心挑与目招，一生孤负可怜宵。只堪罚作银河鹊，岁岁年年只驾桥。”“黄金不惜教婵娟，歌舞于今乐少年。月榭风台生蔓草，钿筝锦瑟化寒烟。”“明珠缀在凤头鞋，白璧雕成燕子钗，换得秣陵山十亩，香名不与骨俱埋。”“舞裙歌扇本前因，绣佛长斋是后身。不逐西池王母去，定随南岳魏夫人。”“水流花谢断人肠，一葬金钗土尽香。到底因缘终未绝，他生还许嫁王昌。”“平生犹未识苏台，为我称觞始一来。何意攸然乘雾去，旧时门户长青苔。”“佛灯禅榻与军持，七载空房只自知。试向金笼鹦鹉问，不曾私蓄卖珠儿。”“兰汤浴罢净香熏，冉冉芳魂化彩云。遗蜕一坯松下土，只须成塔不须坟。”“红笺新擘似轻霞，小字蝇头密又斜。开箧不禁沾臆泪，非关老眼欲生花。”“描兰写竹寄卿卿，遗墨都疑泪染成。不遇西川高节度，平康浪得校书名。” 

　　○画谈 

　　戴文进，永乐初年到南京。将入水西门转联之际，一肩行李被脚夫挑去，莫知所之。文进虽暂识其人，然已得其面目。之大都，遂向酒家借纸笔画其像，聚众脚夫认之。众曰，此某人也。同往其家，因得其行李。 

　　汪肇，号海云，休宁人。山水人物出入于戴文进、吴次翁，但多草率之笔。曾来南京，误附贼舟，值祭江神，约夜间劫掠一太守舟。欲汪备数，汪不逆其意，自陈善画，开箱取扇，以示无物。人各画一扇赠之，及饮酒用鼻吸饮，又做戏事以娱劝之。贼首不觉沉醉，遂误其事。次日，因舍舟就陆而行。常自负作画不用朽、饮酒不用口云。 

　　吴小仙春日同诸王孙游杏花村，酒后渴甚，从竹林中一老妪索茶饮之。次年，复与诸王孙游之，老妪已下世数月。小仙目想心存，遂援笔写其像，与生时无异。老妪之子得之，大哭不休。 

　　朱朗，字子朗，文徵仲得意门人。徵仲应酬之作多出于子朗手。金陵一人，客寓苏州，遣童子送礼于子朗，求徵仲赝本。童子误送徵仲宅中，致主人之意云云。徵仲笑而受之曰：“我画真衡山，聊当假子朗可乎？”一时传以为笑。 

　　文伯仁，衡山之犹子，画名不在衡山下，好使气骂坐，人多不能堪。寓栖霞寺白鹿泉庵中数年，有东山徐姓者，礼请伯仁至家，水阁上作画，水阁即临太湖。宾主相谈，微有不合，伯仁遂掀拳大骂。徐隐忍不过，乃曰：“文伯仁在我家，敢如此无状。今投尔于太湖，谁得知之？”急呼家僮数人来缚。伯仁计无所出，长跪求免。徐据上坐，以大石压顶，历数其生平而唾骂之。伯仁唯唯而已，乃免为鱼鳖饵。 

　　文伯仁幼年与叔徵仲相讼，囚于囹圄。病且亟，夜梦金甲神呼其名云：“汝勿深忧，汝前身乃蒋子诚门人。凡画观音大士像，非斋戒不敢动笔。积此虔诚，今生当以画名于世也。”醒来，殊觉病顿愈，而事亦解矣。此伯仁亲与余言者。 

　　蒋子诚工神鬼。《江宁县志》载其一事云：潘烂头居骁骑营中，相传因雷火焦其额，遂疮烂，竟不愈。故号曰“烂头。”每出，群儿买雷，每钱一文，以指染头烂处，取脓少许，书“雷”字群儿手中。行数步，开手即云气上冲，轰然有声。病者索符，亦以脓书之，或悬于门，或火灰而服之，即愈。烂头浼蒋子诚作瘟元帅像，久弗与。一夕，召瘟帅遣至子诚家。子诚交睫，辄见元帅。未几，像成。烂头见而讶之曰：“神像旧所，悬金字牌上书‘出入天门’，此像君何易曰‘无拘霄汉’？”子诚曰：“岂敢擅易之耶？旬日每夕吾见神像所悬者如此。”烂头悟。自是天下始改牌面，皆曰：“无拘霄汉”云。 

　　陆治，字叔平，号包山，吴诸生。工于写生，能得徐黄遗意。曾见画一丫兰，寄吾乡盛仲文，自叙云“广南梁中舍遗我。”丫兰品质异常，随其感遇赋诗一绝，得六首：“每茎十六花，花各一丫”云：“不与秋兰并九英，仙葩二八白天成。只缘无力禁香重，幻作骿支驾玉茎。”“心带微红迎风舞动”云：“新裁鲁缟紾秋衣，肌骨冰瑛酒晕微。独立嫣然风自举，低回翻学舞容玑。”“花枝应节六叶聚生”云：“玉戟棱棱应节分，枝枝柔玉纫香云。凝妆拟待三更月，露染生绡六幅裙。”“瓣若轻绡色带青黄”云：“方空轻翼窃青黄，制得霓裳称淡妆。香抱幽怀娇不语，含情如欲待迎将。”“直干玉立露下尤香”云：“亭亭浴露立西清，淡薄秋容幻态轻。独有檀心禁不得，一庭香思动蜂婴。”“叶过三尺花多晓发”云：“三尺丰标高髻妆，两行钗玉一区香。朝朝拟待烟屏展，徐揽轻罗上画堂。” 

　　邹鹏家贫，资画以养母。一日两青衣到门，自陈主人商于芜湖，特请画卷轴围屏。先奉白金五两，权办薪米安家。远之持以问母，母喜曰：“汝速去，是汝运通时也。”遂别母，同两人登舟。行三日，远之忽疑曰：“吾闻芜湖风便半日可到，那得有三日程乎？”两人曰：“实不敢诳，吾主人家在鄱阳湖。恐以路远不行，故托言芜湖耳。”远之业已在路，无可奈何，只得随行至湖上，又陆行数里，到其住处。主人相见，礼意殷勤，饮食丰洁。令四僮相伴，小室中作画数日。后偶闲步，窥其厅事，见主人金冠红袍，收诸豪客货物，乃知为绿林长。因速完其画，以情告归。主人曰：“汝贫，人留此亦不恶。”远之对以家有老母，欲归慰倚门之望。遂厚赠之，遣人送至上新河。远之归家，对母痛哭云云。后无事，只闭门。凡有求画者，必熟其声音，方与之相见。 

　　云浦盛时泰，高才博学，有声场屋。学画云山于宝幢居士顾源。一日，宝幢、云浦同聚僧舍，友人陈泰华举蔡中郎戏文中二语嘲之曰：“云浦，云浦，大丈夫当万里封侯，怎肯守故园空老？”盖故园之音，与顾源同也。一座皆笑。 

　　金静虚先生在南安太守府中，古庙前有空心枯树一株。忽乞食道人坐于树中，遂发生枝叶，感动郡人。观者如市，道人忽不见。追思道人布袍上有补痕，宛成吕字，知是洞宾显化。静虚先生异其事，画成一卷，名曰“长春龛。”题诗者三十余人。予从市上买得，盛仲交借去未还。 

　　吴小仙饮友人家，酒边作画，戏将莲房濡墨印纸上数处。主人莫测其意。运思少顷，纵笔挥洒，成捕蟹图一幅，最是神妙。 

　　林奴儿，号秋香，成化年间妓，风流姿色冠于一时。学画于史廷直、王元父二人，笔最清润。从良后，有旧知欲求一见。因画柳枝于扇，写二十八字以拒之，云：“昔日章台舞细腰，任君攀折嫩枝条。从今写入丹青里，不许东风再动摇。” 

　　妓朱素娥，山水小景得陈鲁南授以笔法，更入作家。一闻鲁南选入翰林庶吉士，尽以平日往来诗画尺牍缄封，寄与鲁南。上写云：“昨日个锦囊佳句明勾引，今日个玉堂人物难亲近。”即此一举，素娥之风流儒雅可占矣。 

　　●卷三 

　　○清甫论字 

　　评顾清甫之诗画者，谓其诗中有禅，画中有神。至于字画之遒劲古雅，赏识者甚少。余藏清甫论字一纸云：“写字之法，不必拘字形势如何，人要在心笔与古人相通。通会之妙，要须自悟，终难言说。如金赤松是拘其形似而得通会之妙者；祝枝山则如风樯阵马，临机变化，得妙于言意之外。二老之书，如李杜之诗，并世间不可少者。若必欲评其优劣，正是痴人前不可说梦耳。” 

　　○吴小仙传 

　　小仙姓吴，名伟，字鲁夫，湖广武昌人也。祖吴知州，用廉干迁转两州，居官三十年。初治南阳之豫州，后治大名之开州。著声籍籍发闻，至今民思之。父刚翁，中乡举人榜。高等有文学，行义妙书画。今两京旧人家，往往藏其墨迹为珍重。翁性豪华，用烧丹破其家生。小仙数岁，翁死。又数岁，小仙年十七。一日来游南京，以童子负气，性至则整衣冠晨出。馆人不知其所之，因尾其后。见乃谒今太傅成国朱公，公一见奇之，曰：“此非仙人欤？”因其年少，遂呼为小仙。小仙亦以自号如公称。而人因亦称为小仙云。收为门下客，待如亲近子弟与通家。小仙亦善画，有父风。人云用墨过前人远甚，而风韵神妙变化，直追古作者。用朱公故，往见今太傅吏部王公，公时为兵部及太保平江侯陈公太保。新宁伯谈公，皆请为揖客。小仙貌严而礼谨，言语侃侃不阿。久之诸公益善待之，由是士大夫莫不愿与小仙纳交。请见者日夕不离门，而小仙固独乐与山人野夫厚，性盖然也。尝一游京师，行将至，闻之于城中。今太师英国张公、太傅保国朱公、附马都尉周公，先戒馆谷为小仙待。宪宗皇帝闻之，召见，特授小仙冠带，将与一官，欲常置左右。小仙固请辞，乃得脱归。复来南京，自是戒云：“吾今识仕宦矣。”乃始为落魄游。予往年自山中来，曾一接小仙，未熟，因以为江湖一豪客尔。以是王公大人敬爱之意无他。及今年又来，又与小仙接，颇有暇与语。语亦未能尽，予又别去。其于知小仙多往日。又以为古诗文人，故能文与诗者，争与游，取下服之，今复至此。小仙过予馆数数，又数与相拉出南门游。入高座寺，或与野坐，方得剧谈。尽出所怀，始得探其胸中。其胸中浩浩乎，其无涯汩汩乎，其无穷浑浑乎。其源而有归，其于古今事无不知，其论人高下，无有不当。其行高，其事称，其言宏；而信其为人，夷旷而高明。其古之隐君子欤。其能随世俯仰，而不屑于世者欤。其抱道自重，有所待而为者欤。今之人莫测其为也。小仙以狂名，然而言谨甚，无妄泄语。故人多不知其心之所存如何，独以书画称重于时。画亦不肯苟作，故亦不多见。或时出一幅，辄即与穷困人，而即为人传去，为富势家买取，云“得之小仙。”小仙实未尝为其人作。其自高每如此。小仙画多自题，识人以是别其真伪。逸史赞云：“小仙之才，行自多隐，不外见。人不知莫可执论。今只以可见者诗与画论之。王摩诘画辋川图，人谓其画中有诗。杜少陵入蜀诸作，人谡其诗中有画。以是古今特奇怪之争，传道至今。今小仙两得之矣。”此传乃繁昌徐宾兴之撰，未曾板行。余录藏笥中三十余年。近见祭酒郭公正域，与吴同是江夏人，亦撰小仙传。以小仙为农家子，因出此传以证之。 

　　○王画禊帖 

　　冯开之祭酒，买胡秋宇家《王维江山霁雪图》一卷，后有沈石田跋；买金石庄定武兰亭一卷，后有宝晋斋数帖，卷尾宋僧一跋。字画甚佳，忘其名。二卷乃麟凤芝草，皆世间罕有者。今王画冯家且索价千金矣。 

　　○收藏 

　　蕴真黄琳，字美之，家人富文堂，收藏书画古玩，冠于东南。吴中都玄敬，自负赏鉴，且眼界甚富。一日同顾华玉先生联骑过美之看画。玄敬谓美之曰：“姑置宋元，其亦有唐人笔乎？”美之出王维着色山水一卷，王维伏生授书图一卷，又出数轴，皆唐画也。玄敬看毕，吐舌曰：“生平未见，生平未见。” 

　　○赏鉴 

　　世之收藏书画古玩者，品为好事、赏鉴两家，其论甚当。吾乡静虚金太守，蕴真黄锦衣，鹤丘严秀才，石川田千户，宝幢顾居士，秋涧姚鸿胪，云浦盛贡士，秋宇胡翰林，太吴何御史，皆精于赏鉴者。若印岗罗太守，西虹马太守，凤麓姚太守，尚是好事家。何也？观其所收藏者，便见矣。 

　　○唐江宁诗人 

　　庾抱，江宁人，开皇中为延州参军事，后补元德太子学士，礼赐甚优。会皇孙载诞，太子宴宾客，抱于座中。献嫡皇孙颂，深被嗟赏。有集十卷。 

　　王昌龄，江宁人，开元十五年进士，补秘书郎。又中宏词科，迁汜水尉，晚贬龙标尉。诗四卷，人称为王江宁。 

　　徐延寿，江宁人，开元间处士。 

　　孙处立，江宁人，长安中为左拾遗。善属文，常恨天下无书，以广新闻。 

　　冷朝阳，江宁人。李嘉佑送朝阳登第，归江宁诗，有云“长安带酒别，建业候潮归。” 

　　许恩，江宁人，开元中进士。岑参有“送许子擢第归江宁，拜亲兼寄王昌龄”诗。 

　　孙革，韩翃有送孙革及第后归江宁诗。 

　　陈羽，陆贽下第二人登科，历官乐宫尉佐项斯。会昌四年，左仆射王起下进士及第。始未为闻人，因以卷谒杨敬之，杨苦爱之，赠诗云：“几度见诗诗尽好，及观标格过于诗。平生不解藏人善，到处逄人说项斯。”南谯张泊序其集。 

　　康洽，周贺有“送洽归建业”诗，李颀有送“洽入京进乐府歌”，但歌中云：“朝吟左氏娇女歌，夜诵相如美人赋。”又云：“白袂春衫仙吏赠，乌皮隐几台郎与。详其语意不是士，人中孚高座寺僧。”李太白之族侄有赠太白诗，太白答之以诗。 

　　李太白上裴长史书云：“白家本金陵，世为右族，遭沮。渠蒙逊之乱，奔流咸秦，因官寓家。”观此语，太白亦金陵人，但余不敢认。 

　　王司寇凤洲，叙一太学生诗集，谓金陵在唐无诗人。余因举此数人。 

　　○进士袭武职 

　　梅纯，驸马都尉曾孙，成化辛丑进士，为定远知县。与上官不合，遂弃官归。后复袭指挥官，至中都留守，司副留守。 

　　○进士以医用 

　　黄谦中，成化壬辰进士，授工部主事。管砖厂三月，被宦官刘郎诬害，去官耻归金陵。遂卖药于燕市。后医太后有功，授太医院判。 

　　○焚奸臣传 

　　郑澹泉晓在南太常时，作吾学编，日草一奸臣传。方成，夜梦是人来辩其生平，澹泉不能胜其谭锋。天明，遂焚其稿。 

　　○武状元 

　　武学中武状元六人：周旋、文质、袁吉、尹凤、董永、遂解元。 

　　○四杰 

　　顾华玉、陈鲁南、王钦佩、顾英玉，人称金陵四杰。 

　　○二才子 

　　谢承举、徐霖，人称为江东二才子。 

　　○使朝鲜 

　　奉使朝鲜者，有三人：清溪倪公、岳竹堂王公、敞兰嵎朱公之蕃。 

　　○土木之难 

　　土木之变，死难者有二人：阁老张公益太、常卿王公一居。 

　　○僧之后身 

　　成国朱公希忠、山人徐公霖、太常陈公沂、临淮李公言恭、县尹周公元与，今翰林朱公之蕃，皆僧之后身也。 

　　○市隐园 

　　姚元白造市隐园，请教于顾东桥。东桥曰，多栽树少建屋。故市隐园有疏野之趣。 

　　○白塔 

　　裕民坊街心白塔，香火颇胜。俗传太祖活埋张十诚一骁将于下，因建塔以镇之。此说非也，乃龙翔寺前旧塔耳。 

　　○瓦官寺井 

　　骁骑卫仓，乃瓦官寺基。中有一井，与江河通，大旱不竭。井中四方有铁金刚托之。 

　　○东虹 

　　东虹桥一名升平，在上元县衙之左数步。修桥时见砖上有尉迟恭监造字。 

　　○醉石 

　　宋张垂崖醉石，在徐府西园中。石上文字磨灭几尽。仅徘徊其旁，绍兴丁卯十数字可识而已。 

　　○铁锭 

　　铁塔寺仓中，有一铁锭。俗不识，呼为铁剪。户部郎中造一亭覆之，遂以铁剪名亭，误矣。 

　　○铁塔正觉禅寺化缘疏 

　　虎贲卫仓，乃正觉禅寺地基，独一塔尚存。嘉靖初年，相传塔上有鬼物凭之，遂撤其梯，不敢登。至万历三十四年，户部管仓郎中董开其塔，用名香熏之。中秋点灯其上，人皆谓此寺其后复兴乎。万历十一年大风，塔上吹下经数卷、化缘图、疏一纸。余从友人金开父家携归。今录之以为他日复兴。张本疏云：本寺居阛阓之地，绵历岁年，久而废弛。沙门宗广于建文二年正月初四日，于奉天门午朝奏奉。 

　　圣旨钦依，重新修造铁塔。结塔顶，黄绿琉璃、宝珠、覆盆仰盆、生熟铜铁、颜料油漆、砖瓦木植、塔灯、四门佛像、诸天圣像、韦驮尊天、大权修利、斋粮、人功匠钱、周围塔殿、大佛宝殿、千佛阁、藏殿、大悲殿、天王殿、大山门、土地堂、祖师堂、僧堂、法堂、旃檀林、东方丈、西方丈、厨库、两廊、茶寮、□□寮、浴堂、周围涌壁、塑□、大佛、观音像、罗汉像、四天王像、各殿□、洪钟、法鼓、云板、各殿小钟、大锅、大殿香炉、大花瓶、大磬、各殿香炉、花瓶、大藏尊经、幢幡、幔帐、宝镜供棹、奈缘功力浩大，独为难成，未免辄持短疏，遍扣王公大人、达官长者，同道高流及善男信女，随力喜舍，同发罕遇心，共成殊胜事。上报国恩，下及黎庶。福有所归者，伏以祗园梵刹；赖给孤长者，布金广利。名山须大德檀那出力。开关起钥，年年宝藏丰盈。指廪挥金，日日资财进益。钟鼓杂鲸音之震荡，以警昏朦。楼台显猊座之高明，而昌吾道庄严。三宝永为住世，福田供给众僧。大布出尘功德，六波罗密布施，为先四无量心，慈悲为上。今生布施，皆因宿世修持。此日功勋，定作来生受用。修真福德，还他大福德。人结好因缘，为我有因缘者。知音乐施有道，欣从功圆指日而成。缁素□□风而生□□□缺之，正定用报恩庥转。无字之真经，祝延圣寿。京都铁塔正觉禅寺化缘疏募缘。比丘宗广。 

　　○古碑碣 

　　南岳碑，神禹治水告成之文也。始以承帝曰：嗟，终于窜舞永奔。凡七十七字，原嵌新泉书院壁上。张江陵毁天下书院，有司不知书院此碑，乃难得古物，亦同砖瓦售去。今在临淮侯李惟寅园中。焦淡园先生云，乃湛甘泉门人重勒者。 

　　秦泰山碑，李斯篆，在府学。 

　　秦峄山碑，李斯篆，在府学。 

　　天发神谶碑，吴皇象书。又定为苏建，旧在紫岩山。后归天禧寺，又归筹思亭，又移府学棂星门。嘉靖年间，又徙入尊经阁下。世称为三断石云。 

　　宋修升州文宣王庙记，绍兴六年，编修江宾玉著，在府学。 

　　明道先生《祠堂记》三，朱熹、游九言、真德秀著，马光祖跋。 

　　重建建康府教授西厅，记嘉定癸未起居，舍人兼国史编修，郑自诚著。 

　　府学御书阁记，游九言著。 

　　府学上舍登科题名记。 

　　府学赆送贡士规约碑，嘉熙元年姑熟陶炽旴江孔圣义立，教授郡人吴箴记。 

　　建康新建义庄记，淳佑十一年制置，吴渊置，教授宋自强记。 

　　太平门外花林田中，六朝遗刻有始兴、安成二碑。 

　　卞忠烈墓前华表，乃宋龙图阁学士叶清臣书。 

　　牛首山辟支佛洞，前方塔上有宋如愚居士满庭芳词一小碣，又一碣，乃皇佑二年记，不著撰人。 

　　宋刘次庄真书仁寿县君墓志，正德中祈泽寺修佛堂。此志背嵌墙角，僧欲碎以为路。东桥顾公见而止之，遂传于世。 

　　陈韦霈摄山栖霞寺碑，在殿庑下。 

　　唐高正臣行书明徵君碑，高宗御制。王知敬篆碑，阴有“栖霞”二大字，乃大中庚子岁所立。 

　　本业寺碑，僧契抚撰，东山任德筠书。乃南唐乾德五年所立。 

　　方山定林寺碑，乃宋嘉定庚辰免解进士、建康府校正书籍，朱舜庸撰，迪功郎新平江府录事参军秦铸书，从正郎辟差，充江南东路安抚司，准备遣危和篆额。舜庸，金陵人。 

　　高座寺宋季布楷书新公塔铭小碣，乃绍兴中甘露传。灯正祖太师法永，为东讲院主慧新立者。文与字虽不甚佳，实雨花台之遗迹。 

　　衡阳寺石幢有南唐年号，但文字已磨泐，仅存数十字。 

　　祈泽寺殿壁有高逸上人，与梵仙诗碣，皆宣和四年夏日住持道升勒石。 

　　永兴寺何太监祠堂，壁上有苏东坡三过堂诗，石刻字最清奇，又是一格。 

　　灵谷寺有吴道子画宝志公像，李太白赞颜真卿书，赵子昂又书十二时歌。世谓之四绝碑。 

　　王荆公书此君轩诗碑在府学，惜已破碎。元人碑碣仅有可观者，容再考入。 

　　○御史奏查流移 

　　都人产薄差繁，困苦已极。却有流移诸色人户置屋置产，交结缙绅，侵夺民间生理，以致富厚不赀，或寄庄于图里，或挂名于行当。影射安享，并无差役。猾者开张当铺，违禁取利，不下数千百家。县差绝不相及。一经告发，百计寅缘，求脱先年。御史司马泰具题，比照宛大二县事例，查出流移二千三百余户。咨行户部转行本府，编入两县坊甲。久亦不行，如蒙申敕，将客户住坐。年久者附籍当差，余照湖广荆州排门。夫例临江富客，每季出役银贰两，或一两八钱、五钱不等，着落坊甲随处报征，庶无籍之流移，不致漏纲。而积苦之小民，亦可少纾矣。所谓民不劳而事集，亦便人之一节也。司马公，号西虹，南京人。 

　　○宝幢二偈 

　　宝幢居士顾源，自称为在家僧。有四句偈云“无像光中僧是我，有像人疑未是僧。白发满头休见笑，为留些少拜燃灯。”将示寂时，家人问托生何处，因书一偈云：“日出于东而没于西，谓其自然耶，非自然耶。我今西归，亦犹是也。问我托生何处，何处即此处。此处即明，何处不明；此处既了，何处不了？了之何如，一心观佛书。”偈毕，莲花香满一室，遂化去。 

　　○分外 

　　葛清，嘉靖辛卯举人，深于禅旨，寓北京。将易箦，仆请遗言。令取纸笔，惟书“分外”二字，放笔即长逝。 

　　○爬痒口号 

　　道南杨先生，夜坐爬痒，因成口号，云：“手本无心痒便爬，爬时轻重几曾差。若还不痒须停手，此际何劳分付他。”弱侯焦先生和之云：“学道如同痒处爬，斯言犹自隔尘沙。须知痒处无非道，只要爬时悟法华。”栖霞寺云谷老衲闻口号，乃曰：“二先生不是门外汉。” 

　　○因果 

　　吏书陆五台、刑书王凤洲、侍郎王麟泉、京兆许敬庵，偶集礼书姜凤阿官舍。凤阿问佛氏因果之说，五台凤洲极言之。麟泉曰：“因果既历历可信如此，然则吾辈之堕落也多矣。”五台遂大笑曰：“不长进噫。”五台果能超于因果之外乎？恐难以口舌争也。 

　　○断桥卦 

　　卖卦薛老，有子秀才，名盘，中嘉靖丙午举人。亲友皆劝令勿卖卦，薛老摇首云：“此资身生计，何可废也。”及子未沾一命而死。方云盘中举时，占得断桥卦，如何靠得他？使当时从亲友之言，今日有何颜更卖卦乎？人深服之。 

　　○午时见虎 

　　武宗南狩时，要见活虎。因猎人数日不获，武宗遣一火者问卦。薛云：“明日不过午时，当见虎。”果午时见虎，遂赏米一担。 

　　○识宝 

　　金陵多回回，善于识宝。今纪其可恨、可笑之三事。 

　　应主薄，余之旧邻也。有祖母绿，龙游客出银五百两，不售。索姓回回求见，方持玩间，即吞入腹中。应主簿欲讼其事，即无证见，又涉暗昧，竟付之，无可奈何而已。 

　　沈氏老妪，乃富家侍妾。老年无依，卖翠花度日。马回回窥见所戴簪头乃猫精石，遂租屋与沈为邻。每每奉以酒食，久之因求其石。沈妪感其殷勤，令出银二两办棺木，以石与之。马喜不自胜，觉石稍干，因市羊脂一片里之，暴于烈日中。从旁坐守，方筹筭得利时，如何经营，如何受用，忽饥鹰飞下爪去。马遂怨恨，染病几死。 

　　索姓回回，避雨人家。见佛几净水碗中一石，遂问卖否？主人漫答之曰：“有价即卖。”回回次日携银往来两三遍，辄添其价。主人谓，石久尘埋，回回尚与高价，因磨洗一新。数日，回回又至，见石磨过，大惊长叹曰：“如何毁却至宝？此石列十二孔，按十二时辰，每到一时有红色蜘蛛结网其上。后网成，前网即消，天然日咎也。今已磨损蜘蛛，乃一片死石矣。”不顾而去。 

　　○鼋啮虎死 

　　孙弘彝府学秀才，家在太平门外蒋庙之旁，有田在栖霞寺前。嘉靖已未年，大水，孙田中水高三尺，遂与江通。秋深水退，有一大鼋落塘中不能去。农夫戽塘水，取鼋缚于树上，约次日分肉。夜有虎闻其腥味来，噬之，被鼋咬其爪。虎不能脱，鼋不肯放，彼此力尽。天明虎死，而鼋亦死焉。夫鼋，水族也，农夫缚之。虎，山兽也，鼋乃死之。其事亦甚异也。 

　　○狗偿主债 

　　吴可菊，吴县人，寓笪桥，开香蜡铺，养一黑狗，甚驯。忽见人便咬，因呼狗屠卖之。出钱七十五文，可菊坚要百文。夜梦青衣人来诉，云：“我欠七十五文债，不欠百文也。乞消帐放我托生。”天明，遂七十五文卖之。 

　　○猫报僧仇 

　　华严寺僧，忘其名，饮酒食肉，不修行检。养一猫善哺鼠，但窥有盖藏鱼肉，必偷食之，且尽。僧恨甚，用钉锭猫四足于片板上，投之寺前河中。流至下关静海寺，卖丝鞋僧救而养之。一年后，华严僧卖鞋至其房，猫忽绕衣哀鸣。僧因抱猫怀中，认其毛色，识其钉痕，询所从来。方谈说而叹息之，猫乘僧不意，咬其喉不放，僧遂死。夫僧固甚惨，而猫能报仇，亦奇矣。 

　　○史痴逸事 

　　史痴，名忠，字端本，一字廷直，复姓为徐生。十有七岁，方能言。外呆中慧，人皆以痴呼之，又谓之痴仙。 

　　性卓茕不羁，好披白布袍，载方斗笠，鬓边插花，坐牛背，鼓掌讴吟。往来市井，旁若无人。 

　　诗写自己胸次，不以煅炼为工。盛仲交合金元玉之诗，编为江南二隐稿。 

　　喜画山水、人物、花木、竹石，有云行水涌之趣，不可以笔墨畦径求之。自题其画云“名画法书无识者，良金美玉恍精神。世间纵有空青卖，百斛难医眼内尘。” 

　　才情长于乐府新声。每搦笔乘兴书之，略不构思，或五六十曲，或百曲，方阁笔。同时陈大声、徐子仁，皆以词曲名家，亦服其敏速。 

　　妙解音律，尝云：“古今知音者不过数人。余少年游冶得罪儒门，乃于此事目击心悟，颇窥见一斑。” 

　　雪江汤宝，邳州卫指挥，雄武有文艺，爱与骚人墨客游。尝以事来金陵，闻痴翁之名，夜造其门。时盛暑，痴翁散发披襟，捉蒲葵扇而出，握手欢甚，不告家人，即登舟游邳去。 

　　痴翁无嗣，一女既笄，婿贫不能娶。与婿约：“元夜，略具只鸡斗酒，我当过饮。”至元夜，诳其妻与女曰：“家家走桥，人人看灯。曷亦随俗可乎？”携妻与女，送至婿家，取笑而别。后补女妆奁，大半是平生诗画耳。 

　　家世饶于资，不问生产，又复好施，晚年家用困乏。有妻弟寡妇，自徐州携四男二女来依，痴欣然养之。凡书画器用，素所钟情不能舍者，尽鬻之以供朝夕，略不介念。人多义之。 

　　妻朱氏，号乐清道人，颇贤淑。爱姬姓何，号白云，聪敏解事，喜画小景，工篆书，知音律。痴翁寻两京绝手琵琶张禄授之，尽得其妙。每制一曲，即命白云被之于弦索。所居在冶城，去卞忠烈庙百余步，有卧痴楼。楼中几案、笔研、图书、彝鼎、香茗、饮食，一一精良雅洁。吴中杨吏部循吉与之，作卧痴楼记。 

　　吴小仙画痴翁一小像，沈石田赞之云：眼角低垂，鼻孔仰露，旁若无人。高歌阔步，玩世滑稽，风颠月痴。洒墨淋漓，水走山飞。狂耶？怪耶？众问翁而不答。但瞪目视于高天也。 

　　相知具酒食邀之作画，痴翁且饮且画。略不经意，顷刻数纸。酒醉，则兴愈豪，画愈纵甚。至发狂大叫以自快。 

　　痴翁买舟特访沈启南于吴中。到门，值启南他往。见堂中登有素绢，濡墨摇笔成山水一幅，不题姓名而去。苍头请留姓名，痴翁笑曰：“汝主人见画，即为神交，何必留姓名乎？”启南归，见其画曰：“吾阅人画多矣。吴中无此人，非金陵史痴不能也。”遣人四觅之，邀回，果是痴翁。相与一笑，留启南话堂中，三月而返。后启南来京，多馆于卧痴楼中。 

　　痴翁年八十余尚康健，饮酒、步覆，如少壮人。预出一生殡杂于亲友中，送出聚宝门外。又知死期，无疾而终。 

　　余收痴翁诗画一册，痴自书于册尾，云：“余年六十矣。发白，精神尚健快。闲处终日，高卧痴楼。蒸香煮茗，四望皆远山拱翠。飞鸟时鸣，不留繁杂之冗，静观自得，而与车尘马足了无所系。于心贫处如常，足以乐矣。日有诗人文士往来，以诗酒为谈。笑以风月为戏谑，弄笔作林木泉石。人以为债索，亦可笑也。吾妻乐清道人朱氏，亦年五十七矣。更索吾作戏墨，乃为图此。若好奇博雅，求古者见之，则可发一胡芦耳。弘治丙辰十月十三日痴书。” 

　　○牛首解嘲 

　　吕泾野先生游牛首山，记云俗传： 

　　太祖怪牛首双峰不北拱，乃杖之。此或误传乎？盖天地间万山环列，而江河四绕其中，则堪舆也。此牛负而载之，宜其南向耳。泾野之论，可与牛首解嘲。 

　　○河南残石 

　　盛仲交云，南原王公视学河南时，于寺中掘得残石，皆右军阴符经、心经十七帖。搨而视之，笔意翩翩，有东晋风韵。曩见其子子新为予言，是胜国时一少年僧所临，不知彼何所据。然子新随父宦游，似得其实也。子新爱此石，归时以紫毡包置车上。后为南原公所止，遂弃驿中。今不知所在。 

　　○北门桥 

　　北门桥一名草堂桥，桥洞中有石刻“草堂桥”三字。 

　　○逍遥楼 

　　太祖造逍遥楼，见人博奕者、养禽鸟者、游手游食者，拘于楼上，使之逍遥尽，皆饿死。楼在淮清桥东北，临河对洞神宫之后。今关王庙是其地基。 

　　○菌毒 

　　江东门里皮行井某，嘉靖壬子年四月见竹林中丛菌，采而食之数口，皆毒死。仅老仆有事他往，得免。 

　　○瓜毒 

　　张椿瓜园中，西瓜留一极大者自用。剖而食之，方食两片即死。闻其香者亦病。 

　　○芋毒 

　　万历三十七年秋日，余侄梦兆馆于陈家。主人食芋，沾唇则唇麻，沾舌则舌麻。急吐之，尚服药数日，方愈。 

　　○洪武三十五年 

　　秀才蔡某，指挥白某，争坟地讼于刑部。经十三司问过，皆未成招。复批推府何公跃龙问焉。指挥执洪武三十五年红契为据，何公曰：“洪武三十五年乃建文年也，岂有民间先知有革除之事，预写洪武年者？乃伪契无疑。”指挥方服，遂断坟地与秀才。刑部诸公皆服何之吏才。 

　　○牙板随身 

　　指挥陈铎，以词曲驰名。偶因卫事谒魏国公于本府。徐公问可是能词曲之陈铎乎？铎应之曰是。又问能唱乎？铎遂袖中取出牙板，高歌一曲。徐公挥之去，乃曰：“陈铎是金带指挥，不与朝廷做事，牙板随身，何其异也。” 

　　○天竺匾 

　　余游西湖，见天竺寺一匾，乃魏国徐公辉祖之笔。因忆野史载公能榜书，曾学于詹希源，最得其笔法云，惜不多见也。 

　　○宴举人 

　　国初新中式举人，魏国公设一晏，以晏之。送一拜帖，惟书“魏国公拜”四字，不具姓名。其尊如此。 

　　○更名中举 

　　二淮向公黉任兴国知州时，曾白罗二之冤狱。夜梦阅应天试录，有向德象名，云是公子二淮子，实名辰参。久不得入泮，因忆昔年之梦，更名德象，遂中万历辛卯举人。 

　　○出猎图 

　　印冈罗公，题徐廷威公子所藏： 

　　景帝画出猎图云：“朔吹潜消塞上尘，长扬纵猎捷书频。侍臣谁奏相如赋，赢得君王为写真。” 

　　○豆腐 

　　豆腐，杨业师名之曰“淮南子”，取其始于淮南王也。 

　　○画眉 

　　画眉鸟，一友人名之曰“京兆鸟”，乃取张敞故事。 

　　○蛛丝纲屋 

　　马文原制扇为生，性朴实不欺。百钱赁钞库街房一间住。万历三十六年八月朔，母子梦蛛丝网其屋，不露一孔。天明谈梦，人不能解。至初十日一方回禄，独马之房无恙。方悟蛛丝之梦，乃天祐焉。 

　　○医中有人 

　　松居金璿，精于医，不计利，好责人礼貌。户部尚书某公，延医夫人痰火，两服而愈。尚书公写数百言叙病源，索丸药方，因圈其句读以与之。金援笔修一书奉复，亦圈其句读。尚书公见其文法古字画工，乃曰：“吾之过也。”命驾访之，遂为知己。对人云，南京医中有人。 

　　○评圣教序 

　　三藏圣教序，世傅王、褚两本，盛仲交评之云：褚王书如千狐聚裘，痕迹俱无。褚书如孤蚕吐丝，文章具在。但知有右军之刻，不知中书之榻者众也。 

　　○二花 

　　石村郑公廉，正德丙子年将入场。梦女子持桂花授公手中，尚有杏花一枝。公索之，女曰：“尚早。”是科遂中乡试。至嘉靖癸未，会试人京。所寓卧房中，挂画一幅，画一女子持杏花，像与昔年所梦无异，乃中进士。 

　　○阳宅 

　　童枕肱、陈自庵，二公之祖皆精天文。 

　　太祖徵入钦天监。两家相约云：金陵，秀气所钟，阴地发迟，阳宅发速。童定居淮清桥西，陈定居淮清桥东，皆精择之处。后枕肱，自庵兄弟皆贵显。 

　　○军变先兆 

　　嘉靖丙辰，总督粮储公署，檐前有蜂房大于斗，群蜂成阵。至庚申年，振武营军变，黄侍郎遂遇害。盖蜂屯固先兆哉。刘石圃、郭少溪、杨虚游，皆有文纪之。 

　　○竹溪诗集 

　　竹溪金公鋹，字子宣，有《竹溪诗集》。张公西铭称其“绿水行门外，青山立酒边”之句，有悠然之趣云。竹溪二子皆进士，名章者南道御史。 

　　○见天子方言 

　　青城僧永杰，字斗南，国初时住牛首山。日惟默坐。会仁祖为太子时，出猎见而问之。杰起身亹论。后人问之，曰：“见天子不言，更待何时耶？”仁祖许他日为造寺与之同宿，兜率岩者一夕。后不久化去，亦工诗。 

　　○送饭入场 

　　正德年，太监刘琅掌厂事。丙子科士子入场，科举场门一闭，只待揭晓方开，此定例也。刘太监敲开场门，送饭与相知监生。其庸横坏法也如此。 

　　○塔影 

　　牛首山禅堂右傍门隙内，塔影倒射纸上，阴晴俱有吕泾野。太史辨其塔尖，自门孔中透入，故有影。未知是否。 

　　○促织 

　　促织独金陵者斗，谓之秋兴。斗之有场，盛之有器，掌之有人。必大小相配，两家方赌。傍猜者甚多，此其大略也。马南江有《斗促织赋》。 

　　○不用鼓乐 

　　庐陵孙公鼎，正统间督学南畿。故事士子中小试，赴举者插花挂红鼓乐导送。时睿皇北狩之报方至，孙公语诸生云：“天子蒙尘在外，正臣子泣血尝胆之时，不可用花红鼓乐也。”乃亲送至察院前门，人皆称其得体云。 

　　○卖药用术 

　　甲卖药于市，车载观音大士像。问病，将药从大士手过。有留于掌者，曰：“大士许服此也。”市上皆神之。乙旁观，思得其术。邀饮酒家相约，饮毕，竟出酒■〈亻庸〉见。如不见，饮三遍。后甲问，何能如此。乙曰：“聊戏作小术。君能以术相易乎？”甲因自陈大士掌是块磁石，丸药中有铁末，是以相粘。乙曰：“吾之术不足奉报，不过先以钱付酒家，戒出门，勿问而已。”此验封黄公所谈，嘉靖初年事。 

　　○沁园春 

　　陈霆，字震伯，尝僦居白下。所著有《唐余纪传》、《两山墨谈》、《渚山堂词话》。尝言夺锦标曲，不知始何时。世所传者，僧仲殊一篇而已。予每浩歌寻绎音节，因欲效颦，恨未得佳趣耳。庚辰卜居建康，暇日访古采陈。后主张贵妃事以成，素志按后主既脱景阳井之厄，随竟戮丽华于清溪。后人哀之，即其地立小祠。祠中塑二女郎，次即孔贵嫔也。今遗构荒凉庙，貌亦不存矣。感叹之余，为作此阕沁园春云：“独上遗台，目断清秋，凤兮不还。恨吴宫幽径，埋深花草，晋时高冢，销尽衣冠。横吹声沉，骑鲸人去，月满空江雁影寒。登临处，且摩挲石刻，徒倚栏干。青天半落三山更，白鹭洲横一水间。问谁能心比，秋来水净，渐教身似岭上云间。扰扰人生，纷纷世事，就里何尝不强颜？重回首，怕浮云蔽日，不见长安。”志云：保宁寺即凤凰台，太白留题在焉。宋高宗南渡，尝驻跸寺中。有石刻书王荆公赠僧诗“纷纷扰扰十年间，世事何尝不强颜。亦欲心如秋水净，应须身似岭云间”。又言“金猊瑞脑喷香雾，向晓寒多深闭户。窗明残雪积飞琼，风起乱云飘败絮。”“锦帏细看霓裳舞，小玉银筝学莺语。梅香满座袭人衣，谁道江桥无觅处。”此陈太声冬雪词也。寄木兰花令，论者谓其有宋人风，致使杂之草堂集中，未必可辨。 

　　○西溪词 

　　西溪龙公诗词，未有刊本，仅从人家卷轴上见之。今得其一词云：“田庐重葺，劝溪翁，休作千年调指。新屋数间，连旧屋，团转不愁风雨。买得林丘，旋开亭榭，意思而已矣。虽然节省，短景只消如此。陶宅李庄幽遂，深藏少出安，乐从今始。夏麦秋秔，时岁好，舍舍鸡肥酒美。妇要城居，儿嫌产薄絮，语常常在耳。劳生自苦，更到何年知止。”乃念奴娇词也。 

　　○定解元会元 

　　提学裁庵杨公宜，嘉靖癸卯科方揭晓时，京兆送试录至察院，遂问解元，是瞿景淳、是尤瑛？对是尤瑛。裁庵公曰，会元终让瞿景淳也。瞿果中甲辰榜会元。如此文章眼，不枉做提学。 

　　○鸡鸣寺基 

　　鸡鸣寺基颇窄隘，今委曲贡如数亩，令人不觉其窄隘者，乃铁冠道人所创制。 

　　○化缘疏 

　　太祖赐鸡鸣寺一化缘疏，凡有修造，捧疏到功臣府化之。数年后雷火焚焉。寺僧再求疏，太祖弗与，曰此天意也。 

　　○报恩寺回录 

　　成祖造报恩寺于聚宝门外，乃旧长于寺基。数年方成，佛殿画廊，壮丽甲天下。嘉靖丙寅年二月十六日，异常风雨，雷火梵之，不两三时而尽，独僧房无恙。 

　　○修塔 

　　报恩寺佛殿尽焚，一塔尚存，斜向东北。万历庚子年，本寺讲僧弘恩化缘修之，用万金焉。此塔未修之先，早晚日射，光彩万状，令人目夺。既修之后，觉光彩顿少。 

　　○宝塔文章 

　　报恩寺宝塔有三篇名笔：陈石亭文，盛云浦赋，淡园焦先生化缘疏。弘恩号雪浪，金陵人，黄野王之叔。与余云，修塔完时，作一文纪之，竟未果。 

　　○衡水 

　　黄梦麒宰分宜县时，每每梦行通衢中，忽遇水阻，惊醒。及万历十未观察当调，闻调衡水县之命方下，一夕而死。盖水阻者，衡水也。其梦始验。 

　　○鼠出头 

　　驾部王仲山，问邀四司饮天界万松庵。见鼠过，因各谈鼠事。一人云，世间鼠多猫少，猫一鼠百。若百鼠出力共敌一猫，寡能胜众乎？僧官珵苇航曰，只是无一鼠敢出头耳。众皆笑。 

　　○定不闻雷 

　　一缙绅访鼎庵讲僧于卧佛寺中，因问夜来好雷，鼎庵遂云：“小僧入定，不曾闻得。”缙绅知鼎庵大言欺人，默令门子市一纸炮，俟宾主谈锋锐时，从鼎庵背后放之。鼎庵出其不意，顿尔惊皇失措。缙绅遂曰：“入定时雷亦不闻，出定时炮声亦怕，此僧之贵于定也。”鼎庵面赤，不能对矣。 

　　○推敲磨洗 

　　嘉靖年间，御史刘公行素命书办顾峣写诗轴。顾擅易一字，刘公略不介意。复命写送行诗，辄易两字。刘遂大怒，痛责之，革去其役。又上河经纪高霞峰，好以俚句涂抹寺壁，且无处不到。偶诸御史游鸡鸣寺，一道长指壁上诗戏高姓，御史云：“此高霞峰想是贵族，不然那得如此好句？”高公问住持：“此是何等人？好拿来枷号示众。”高霞峰闻此语，觅数人各寺洗诗。人遂云，顾秋丽高霞峰之诗，皆不可及。一级御史推敲过，一经御史洗磨过，此两事可为的对。 

　　○山荒 

　　张揆，字端孟，临桂人。以大田令入观过金陵，约余游灵谷寺。问寺松枯死故，余谓万历十七年，有一种毛虫，长寸许，食其叶。叶尽即堕地死，树遂枯。乡人谓之山荒。端孟云，山荒二字甚新，二十一史中无此二字。 

　　○鲁桥相会 

　　秀才徐九功，兄九经、九畴，正德癸酉同中乡试。九功遂取书厨焚，却曰：“留些有余与后人。”一日，饮友家，夜归。月明径静，见南门河中突出一女子，姿容妖冶异常。同行里许，九功家在上浮桥南岸，敲门而入。登楼开窗，再玩月色。忽女从楼窗而入，求合。九功严拒之曰：“汝妖物也。”女取笔书几云：“吾非妖物，乃与君有缘耳。后日鲁桥相会。”复从窗中去。及兄九畴选邹平知县，九功送母就养。路经鲁桥，值流贼阻路，不敢行，暂借民居权住数日。忽沂州兵备顾英玉先生过，乃九功社友，又二兄同年也。识其仆，问所从来，入拜其母。主人乃一民兵，点御流贼，已误三卯。顾之令严，不敢犯，一卯该责四十。主人自料有死而已，哀恳徐母救之。英玉先生遂免其责，主人愿以闺女酬谢活命大恩。九功见女之貌，乃南门所遇之女，地又是鲁桥，坚不肯受而去。英玉先生作九功传，有遇女不乱之语，乃指此事。 

　　○文德桥吉兆 

　　万历十四年，府学前建一板桥，名文德。至万历丁酉，桥圯，提学御史陈子贞更建，以石易木，桥下泥中得锁子甲两领，人以为吉兆。 

　　○李素居 

　　李素居幼攻举子业，往往不遵朱注，坐是失意于有司。乃弃儒学医，医未成，得风寒病，不能行动者半年余。从友人借刻本八段锦，工夫行之。一月而效，更强健于未病时。遂不娶妻，专意学仙，以卖膏药度日，无钱者辄与之。药肆不过五尺地，积三十年坐立有常。冬夏一棕帽，一青布袍，尝曰，人生只怕饥寒，吾已打过寒字；若迟两年，可以绝粒，便逍遥于世外，亦无用卖膏药为也。余曾过其家居，无扊扅床，无枕席灶，无柴米，仅一药炉而已。与子谈道德经，圣人不死，大盗不止。云圣人入水不濡，入火不热，决是长生不死，死者凡夫也。圣人盗天地之元气，日月之精华。大盗也，焉能止得他？可止者，鼠窃狗偷之人也。如此，则斗与衡皆无用处。剖之折之，可也；而民又何争之有？又云：颜子死，孔子哭之痛。徒哭何益？若老子，只消投以一丸药，便起死回生矣。其识论乃尔，后数月不见。忽传服丹药而死，死时端坐如生云。 

　　○遇洞宾不善终 

　　姚二，弘正年间人，住通济门城湾中。孑然一身，画扇面度日，仅能画洞宾立片云上。积二十余年，感动洞宾，洞宾化作风鉴道人访之。指所画像云，此是世上旧样，若如此如此，便有仙风道骨也。因市酒饮之，且曰：“君之气色，不出百日，便当袭祖上一官。”再来相访，遂别去。姚二有兄，是羽林卫千户。兄死无嗣，卫中唤姚二袭职。方谋借贷，道人忽至，云赠君银五钱，此是汞银，用时须留三五分。原银在，便如子母钱，用之不竭矣。傥不妄用，当再相访。又别去。姚二得此银，殊不守分，纵酒狎妓。北京袭职，将出哈达门，道人又至。问前银在否？姚云在。道人云：此银尚少，不足用。袖中取出三两一锭，与之换去前银。道人行百步外，冉冉在片云上，宛然所画吕洞宾也。姚二自喜遇仙，更费用，三四日尽，不知其银有减无增矣。甚至乞食而归，到家数月，暴病死。 

　　○西林马 

　　嘉靖年间，报恩寺僧住持名永宁，号西林。蓄一马，每自寺赴礼部，辄骑之上马。时必默诵法华经。至礼部门下马，经一卷终，率以为常。后报恩寺对门一妇方产，夜梦此马入其室，遂生一男。天明向寺访之，其马死正其时也。此家后即以子为僧，为西林徒，极愚蠢无知。授之书，一字不识，惟口传法华一卷，能熟诵，此外略不能上口。信为马闻经得度者矣。今寺中尚有西林庵，姚允吉谈。 

　　○破砚（此砚今在汪太学孟公处） 

　　破研制方，其广六寸，横亘上池，虚其腹以受墨。周遭重以回文，阔十分之八，高一寸，有奇背池三分，以为足。思陵作铭，正书十有六字，瓢印御书二篆在焉。石出端溪，质坚色紫。然流落人间，不知何年击破为两片。其大片出鹿苑寺井中，实为嘉清丙午张姓者得之。其小片出萧氏颓垣中，实为隆庆辛未亦归张氏。旧物宛然，良亦不偶。友人锦衣陈天枢，以端溪完研易之，乃万历壬午岁也。诸文士尝鉴之，作赋铭歌，咏者十余人。焦澹园赞云：“其盛也，陪天球大弓之侧；而其衰也，落颓垣废井之间；其离也，似神剑丰城之析；而其合也，如明珠合浦之还。岂其数之不终于陆沉，抑理之不必于瓦全者耶？虽然，衰起于盛合，生于离斯，又奇而常，常而奇，而子墨客卿，所以咨嗟今昔，而动其文笔之淋漓也。” 

　　○松根砚 

　　嘉靖初年，鼓楼旁，园丁从枯井中得一松根，研背镌一铭，有“开宝八年”字。严子寅以数百钱得之。锦衣徐缵勋用势强夺去。严世蕃门下客罗龙文见而爱之，言于世蕃，遂为世蕃物矣。严氏抄没后，不知更落何人手也。 

　　○杨凤 

　　万历三十年间，担夫杨凤往溧水县途中，拾银一锭，重二十五两。即于途次剪银边买米二斗，暗将银包藏米中负回家。次日，发包视之，乃一阙边纸银锭也。疑其嫂窃去，阿嫂誓天自明，因怒而掷纸银于空园地。后见邻人李义来乞火，即于地欣然拾之去，依然真银也。杨凤知非己财，遂不与之争，惟浩叹而已。姚允吉谈。 

　　○银走 

　　张汝璧太学生秋渠兵宪子，淫荡不检，用银如土。秋渠遗以万余金，不数年用尽。将售住居，母云：“吾预知汝浪费破家，埋有七千金在某处。”指其地取之，惟存空器而已。盛仲交乃其姨夫，曾与予谈之。 

　　张治卿云，家有一亲，亦姓张，乃应天府承差。在湖塾住，曾将银一千两埋于厅堂墙下。偶一日，见埋银处地高起，如蛇行。急锄开视之，乃其银走出。因取兑之，乃是千金，殊未耗也。不数日，横遭人命事，千金用尽方得事妥。 

　　江东门外坝上，有陈姓夫妻二人。半生拮据勤苦，积银二十四锭，约百金，千封万裹，缝于枕头内，逐日枕之。忽夜梦二十四白衣秀才，揖于庆前曰：“别汝，去三牌楼鞠家去也。”夫妻惊醒，言梦皆同。遂开枕视之，银已去矣。夫妻数日不能去怀，因往三牌楼访于鞠家。鞠云，曾拾得银二十四锭，方延道士修醮，以答天地也。此友人陈孟芳谈。 

　　○喻直指使 

　　刘南垣公，嘉靖时为工书。请老家居，遇有直指使者来南，颇以饮食苛求。属吏稍不精腆，辄被诮让。所过郡县患之。刘公闻之，曰：“此人乃吾门生，会当开谕之。”俟其来谒，因疑之曰：“老夫欲设席相邀，恐有公务废阁，不如今日留此一饭。但老妻他往，无人治具，能从家常饭对食乎？”直指以师命，不敢辞，唯唯就坐。则又故延缓之。自朝过日，午饭尚未出。其人饥甚，比就案设食，惟脱粟饭与豆腐一器而已。遂各食三碗，直指又觉过饱。少顷隹肴美醖，罗列盈前。直指不能下箸，公强之，对曰：“适已饱甚，兹不能也。”公笑曰：“此可见饮馔原无精粗，人饥时自易为食；饱时自难为味。时使然耳。”直指喻其训言，遂绝，不敢以盘餮责人。 

　　○虹桥铁物 

　　万历己酉八月，虹桥园丁地中得一铁物，大都与铁塔寺仓铁锭形制相同。考之小说，亦无定见。或云拒敌锁江之矴石；又云厌胜之铁枷；又云海船之铁锭。谓之铁锭可无疑矣。 

　　○割耳救母 

　　秀才许吴儒，长女性极孝。母病将危，哭跪观音大士座前，诵观音经。中数句哀求代母，忽取刀割一耳，相连者仅四五分。祖母惊觉，将艾支其中，用帕束于头上。女与祖母皆闻所割耳中，隐隐诵经声。数日后，视之耳已长完。异哉，非大士佛力，乌能然哉？ 

　　○良工 

　　徐守素、蒋彻、李信修（补古铜器如神）、邹英（学于蒋彻，亦次之）、李昭、李赞、蒋诫（制扇骨极精工）、刘敬之（小木高手）。 

　　○五谷树 

　　五谷树有二株，一在皇城内，一在报恩寺。不但结子如五谷，亦有似鱼蟹之形者。乃三宝太监西洋取来之物。 

　　○焚灯草 

　　矿税繁兴，万民失业，均之取怨也，而税尤甚焉。有陆二者，往来吴中，以卖灯草为活计。万历二十八年，税官如狼如虎，与强盗无异。陆之草价不过八两，数处抽税，用银半之。船至青山，又来索税，囊中已罄。计无所出，取灯草上岸，一火焚之。此举可谓痴绝，而心之怨恨也，为何如哉？ 

　　○匿银丧命 

　　秀才李龙云，为湖广抽税。太监陈奉主谋。有顾敬竹又与龙云用事，买京货与古玩。李托顾寄银六百两归家。适当民变，取回。陈太监李死狱中，顾遂匿其银。一日与妻祝寿燕客，忽见李来，不觉对客大叫曰：“李相公，李相公，我偿你银，你留我命。”如此叫不住口者，数日遂死焉。 

　　○负心 

　　林松溪与应天府书手张大，交情莫逆。张忽染危疾，料无生理，请林至床前，出妾拜之曰：“此妇我所钟爱，自誓守节，甚美事也。但年幼无靠，君念平日交情，常过看顾看顾。”枕上垂泪，顿首恳求者再四焉。林曰：“决不负心，决不负心。”张喜曰：“君能许，死亦合眼矣。”及张死数日，与妾相通，设谋娶以为妾。妾携数百金归之，对人曰，此张之遗命也。一日，妾对镜，见前夫数其罪而骂之，妾便昏倒于地。次日，复对镜，夫扼其喉，七窍流血而死。半月后，林对镜，见张与妾同来，曰：“已告尔于闫王，同去对理。”林扑镜于地，述其语于家人。亦七窍流血而死。人不可负心，不可欺也如此。 

　　○神迷御史 

　　佘嘉诏，广东人，中嘉靖乙丑进士。隆庆年任南道御史。冬至，习仪于朝天宫路，经小教场。场中关壮缪庙，极有威灵。才践其地，忽见周仓肩刀，手提一灯引之。行绕将台，旋转不休。书手、皂隶、轿夫二十余人，皆迷而不觉。及日出，人行者众，如醉方醒，遂误习仪。佘公之魄，鬼神已默夺之矣，乃告病去。 

　　○兄弟三同 

　　矩庵陈公镐，自庵陈公钦，成化丙午同乡榜，丁未同进士榜。矩庵山东提学副使，自庵广东提学副使，同日命下。弟兄生时有此三同，后入乡贤祠，又同焉。可谓难兄而难弟矣。 

　　○续乐天诗 

　　幼峰余公，自拂衣后，朝政不谈，门刺不通。独骚人棋客，倒屣迎之。性不能饮酒，席上任客豪饮。饮至更深，对之殊无倦色。偶夏日，亲友携酌溪亭，命童子歌以侑之。因诵白乐天诗：“亲朋治杯酒，僮仆解笙歌”二句遂足成一律，云“小榻临流设，高轩冒暑过。亲朋治杯酒，僮仆解笙歌。荷气分凉入，松阴受月多。莫矜狂态在，年鬓各蹉跎”。观此诗公之乐，闲旷而爱真率也。可窥其一二矣。 

　　○考论历法 

　　枕肱童公轩，成化年任太常寺卿，掌钦天监事，有教谕。余正已奏言历法之差，上命公与之考论。不合，公上言岁差置闰，其来已久。我朝考历制象，尤为精密。虽日月薄蚀，不无先后。咎刻之殊，分秒多寡之异，则以土有南北高下故耳。正已乃谓天地，有自然之冬至，以至朔望，置闰皆非人力可为。是不知古人以数求天之术，顾以小智乱成式，宜下之吏以正其妄从之。 

　　○父子谥文 

　　国朝父子为学士翰林，得并谥文，自倪文僖、文毅父子始，皆有文集并传于世。 

　　○两帝不能杀 

　　李公时勉，洪熙改元上疏，触忌讳。仁庙大怒，命武士扑十八金瓜，折其肋，曳出，明日下诏狱。先是折肋内向不相着，及用梃，断骨，忽自接，得不死。宣德元年十月，上恨公赣触仁考，怒令：“缚时勉来，朕面鞫必杀时勉。”已又令王指挥缚时勉，斩西市。王指挥出端西旁门，公已为先辈使者缚。 

　　入端东旁门，门中相左，王指挥至狱，知公入，亟走还，缚公送西市。公已得见上，上怜时勉忠臣，能直言，立脱公桎梏，复其官。夫二帝欲杀时勉，而卒不能。信乎，有命也与。 

　　○赐第回录 

　　万历三十年正月初十日，魏国公室内火起，延烧钦造故第祖庙并奉祀。皇陵敕书给事祝公、御史朱公，皆有疏题奏，大意谓中山之奇勋可念，而弘基之横遭可矜。圣旨命工部重造其第。 

　　○恩泽侯伯 

　　皇亲王镇，上元人，孝贞皇后父也。天顺六年为中府都督，同知子王源封瑞安侯，王清封崇善伯，王浚封安仁伯。 

　　皇亲夏儒，上元人，毅皇后父也。正德二年封庆阳伯。 

　　皇亲方锐，江宁人，孝烈皇后父也。嘉靖十九年封安平伯，二十一年进封侯。 

　　○志感诗联 

　　梅殷驸马，恭谨有谋，善骑射。太祖最爱之，尝受密命辅建文君。靖难兵起，克总兵官镇守淮安，悉心防御。志感赋诗，有“纵使火龙翻地轴，不容铁骑渡天河”之句。卒之。文皇假道，竟不得由淮安，乃渡泗水破盱眙，出六合，至金陵。 

　　○买太史公叫 

　　山人黄白仲之璧，自负其才，旁无一人。宋西宁延为记室。偶过内桥，闻乞儿化钱之声悲切，遂谓之曰：“如此哀求，能得几何？若叫一声太史公爷爷，当以百钱尝汝。”乞儿连叫三声，白仲探囊中钱，尽以与之，一笑而去。乞儿问人云，太史公是何物，值钱乃尔？ 

　　○致刘 

　　孙公炎，太祖渡江，即奇其才，及取括苍，遂以为总制，钱谷兵马之籍，悉以委之。不取中报，且以敕牒未署者，付之听其辟任。时括苍有才能者，见方战争，胜负未分，皆伏居山谷中，不肯出。公患之，钩致一二人，录其姓名，为书遣使者招致之。而故中丞刘基、章溢，知府叶琛，皆为括苍士所推。基最有名，亦豪侠，负气与公类，自以为不当为他人用。使者再往返，不起。以宝剑送公。公作诗答之，以为剑当献之天子，斩不顺命者，我人臣不可私受。封还草数千言，开陈天命以谕，文词甚美。基不答，逡巡就见。置酒与饮，论古今成败之事，如倾峡滚滚不休，略无枝复。基乃深服，叹曰：“基自以过公，观公论议如此，基何敢望哉？”遂致基于京师，上遂用之，为开国元勋，封诚意伯。夫四海之内，皆知诚意刘伯温；而金陵一方，且不知总制孙伯融矣。 

　　○不妄受束修 

　　镜川焦先生瑞，为人清正，动以古道自律。家虽甚贫，容貌、词气不见一毫贫窘之状。藉受徒为生计，然来请业者，既较其旷日旷月之殊，又视其讲解文词之进益，有终岁不受一钱者。门人虽众，束修自少。家以屡空告，先生不恤也。其克志厉行，苦于安贫类如此。 

　　○灵山二事 

　　琼山秀才张先觉，游学灵山县最久。谈镜川先生，美政甚悉，今略纪其二事。 

　　焦镜川先生以选贡授灵山令县，乃天涯海角之区，多丛篁密箐，群盗啸聚。其中督府檄节推刘往剿之。贼执刘将加害，镜川先生率众往援。贼见惊拜曰：“此真吾父母，奈何犯之？”遽敛众去，乃援节推还。竟不上功幕府，故赏亦不及焉。 

　　县有叶龙、叶凤兄弟，争产相讼。先生谓二人曰：“兄弟乃父母一体，其情何至切，其义何至重。今争财产之末，以伤手足之和，即所以伤父母也。尚得谓之人乎？”因涕泣以开谕之。二人不觉感动痛哭，相让而去。且归家，各戒其妻曰，此后再勿多言，以失我兄弟之好也。其政尚德化如此。 

　　○草实 

　　劫空和尚，太原人也。身长九尺，言论侃侃。自幼舍俗比长，历参诸方，卒住长干寺以老。嘉靖戊午，丈室前有万年青草作实，大如梅子，色如珊瑚，数满百粒，人颇异之。和尚无病，但寡饮啖，朗然而化，年正百岁。人谓草实，盖呈其岁之数，化之祥也。 

　　○两次割股 

　　汪应乾，号怀岗，府军右卫指挥。事亲能孝，母病几危，医药无效，割股煎汤以进，遂尔顿愈。数年后，母复病如前，又割股以进之，又获愈焉。此人情所难者，能两次行之，可谓孝也已矣。屯田御史方公，最重其人，因表其门。 

　　○穷鬼 

　　刘玺，字廷守，龙骧卫指挥。人呼为青菜刘，讥其不知肉味也。居官清苦，不受一钱。分阃江西时，巡按穆御史相特疏荐之。有僚友比之学官，家人谓之穷鬼等语。推总漕运。上识其名，是前穷鬼邪，亟可其奏。 

　　○恨打宸濠 

　　阳明王公，即擒宸濠。南昌太守郑公瓛，一见宸濠，恨不能遏连打十余拳。阳明公闻之，殊不喜焉。此举虽为失体，亦自快心。宸濠曾诬奏公，即令群校纽锁凌辱万端。械系小舟中，饿十有九日，细嚼衣袂以充腹。数拳岂足以泄其恨哉？公之孙秀才，名时选者，与余谈。 

　　○官贫受徒 

　　南坦刘公，罢嘉兴太守，发蒙以自给。远庵李公，罢江西副使，殊无活计，教授生徒于高淳溧阳之间。夫官至太守矣，副使矣，位亦尊矣，尚一贫如此哉？人品可知也。 

　　●卷四 

　　○武宗钓鱼快园 

　　《弇州山人四部稿》载金陵名园十余处，殊无艳羡语。当司寇宦游时，诸园半已荒芜，其无艳羡语者，宜也。乃徐子仁之快园，未曾言及，何也？子仁诗才笔阵，丹青乐府，足称能品。如此园主，已自难得。况武宗幸其家，钓鱼于园池，得一金鱼，宦官高价争买之。武宗取笑而已，又失足落池中，衣服尽湿。此事古今罕闻，岂诸园之可同乎？园有宸幸堂、浴龙池，纪其实也。 

　　○驾到预知 

　　松江南禅寺一僧，访徐子仁馆于快园。遂病疟，疟甚重。夜忽请子仁语云：“圣驾将到，幸速移床于僻静处以避之。我非病中语。”子仁依其言，移于祠堂中。天色一明，诸宦官拥驾至矣。盖圣天子之举动，非僧之能前知，鬼神有以告之也。 

　　○豪举 

　　锦衣黄美之，冬日请十三道御史赏雪。饮至更深，一道长借狐裘御寒。美之遂取狐裘十三领，人各服之。 

　　徐子仁快园落成，美之携酒饮于园中。一友人曰，此园正与长干浮图相对，惜为城隔，若起一楼对之，夜观塔灯，最是隹境。美之曰：“是不难诘。”旦送银二百两，与子仁造楼。美之乃黄太监侄，太监保养孝宗最有功，及登极，赐赉甚厚。故美之得以遂其豪侠之举。今世搬演陈琳妆盒戏文，乃影黄太监事耳。 

　　○颠不剌 

　　万历四年，张江陵当国，将太祖所藏宝玩尽取上京中。有颠不剌宝石一块，重七分，老米色。若照日，只见石光，所以为宝也。笺崔莺莺戏文者，以颠不剌为美女名，不知何所据。 

　　○银火炉 

　　张江陵取御器两厂，差两少监解送。兵部拨快船四十二只装载。中有银火炉一件，三丈围圆，乃抄没沈万三家物。夫火炉用银，又如此其大，攒妄甚矣。其全家远谪，岂得为过乎？ 

　　○江防 

　　太祖顺流，自采石取金陵。成祖逆流，自仪真入金陵。长江险矣，而江防为要，宋人之言曰：屯兵据要，虽在于江南；而挫敌取胜，多在于江北。 

　　○倭贼 

　　丛说乙卯年，倭贼从浙江严衢过饶州，历徽州、宁国、太平而至南京，才七十二人耳。南京兵与之相对两阵，杀二把总指挥，军士死者八九百。此七十二人不折一人，而去南京。十三门紧闭，倾城百姓皆点上城。堂上诸老与各司属分守各门。虽贼退，不敢解严。夫京城守备，不可谓不密。平日诸勋贵，骑从呵拥，交驰于道。军卒月请粮八万，正为有事备耳。今以七十二暴客，扣门即张皇如此，宁不大为朝廷辱耶？ 

　　倭贼既杀败官兵，即日宿于板桥一农家，七十二人皆酣饮沉睡。此时若有探细人侦知其实，当夜遣一知事，将官潜提三四百人而往，可以掩杀都尽。但诸公皆不知，兵闻贼至，则盛怒而出。一有败衄则退，然沮丧遁迹匿形，唯恐不密。殊不知一胜一负，乃兵家之常。古人亦有因败为功者，此正用计之时也。而乃甘于自丧，何耶？且又不用细作，全无间谋。遇着便杀，杀败即退。不知是何等兵法也？ 

　　何元郎在南馆，倭寇之变闻见既真，议论颇当。盖樱棰园之败，杀二指挥，一名朱湘，一名蒋钦。 

　　○此君轩 

　　王介甫此君轩，诗刻在府学。严子寅酷嗜书画，尝欲构一亭，种竹东西壁，重刻此石嵌之，未果。 

　　○葵忠 

　　味淡何公遵，字孟循，母梦赤葵而生。方六岁时，见日食即跪以护之，幼已不群。及在工部谏，武宗南巡，杖五十，越三日而死。杖者，故视贿为重轻。友人劝令用贿，味淡曰：“囊既无钱，法不可枉。”盖一念，葵忠已受之于父母，不可变矣。 

　　○掷钱不拾 

　　李公懋，字时勉，以字行。永乐甲申进士，宣德初在翰院。上怀金钱至史馆，掷于地，纵诸臣拾取，公独正立。上呼使前，以袖中余钱赐之。 

　　○太守出巡 

　　自庵陈公钦，字谅之。南武选出知广、平广，平为几辅要郡簿书填委。公洞达民隐，临事果决，至则踔万风发，百废具兴。以时出巡，巡于九县中，问民所疾苦，廉有司贤，不肖而劝惩之。有望风解印去者，郡人号为陈母。 

　　○逐江陵丧 

　　张江陵丧，过南京府县，搭一席舍，与科道府部诸官祭奠。魏国公徐邦瑞，随例往祭。江陵之子令家奴答拜。魏国公怒，将祭物给军役，写牌一面，遣官逐之，谓军营非停丧地，即令开船。此举殊有大臣风。 

　　○如此江山 

　　张澽滨御史，邀耿天台督学游栖霞寺。方入僧舍，张云：“如此江山，有高人否？”住持兴善从旁对云：“有。”张云：“是何人？”兴善云：“便是二公。”张云：“如何援儒入墨？”兴善云：“才有分别心，便不是。” 

　　○雪梅 

　　雪梅和尚，嘉靖中来游金陵，踪迹奇异。饮酒食肉，寓报恩寺与丛桂庵中十余年。每见法师，据高座讲经，便笑曰：“乱说，乱说。”间吐一转语，方袍皆服其透悟。且工诗，又不以诗名。有“秋兴”诗云“雨过池塘暑气消，山岗处处乱鸣蜩。侵衣树色摇空翠，绕户江声落晚潮。自笑疏慵忘礼乐，祗将踪迹混渔樵。降心惟有诗魔在，时复临风写绿蕉。”题“海上三神山人”卷云：“有客入门据我床，双瞳灼灼飞电光。紫髯飘飘■〈辶重〉绿发，虎头高应七尺强。自言降谪出天庭，常向人间肮脏行。寄迹蓬莱东海上，金银台观餐琼英。闲来大叫吐胸臆，白凤翩跹游青冥。手攀秦汉踏晋魏，独怜年少成芳名。赫赫当路不肯谒，几欲上书上不得。镜湖谁有贺季真，召见玄宗奏奇特。天下名山已大半，闲里新诗应满翰。又将淡墨写烟霞，万壑千岩光灿烂。又与老衲谈空王，又与道士关瑶房。打破幻相君不碍，心中如水常自在。逍遥肯信如浮云，即是神仙在天外。杨子抱奇迹亦孤，出世谁云不可图。眼前富贵君不顾，眼前笑傲谁与居。”后往苏州竹堂寺中住。忽大言曰，某月某日某时，老僧示寂矣。众僧信之，为募银与雪梅治龛，将余羡悉付酒家。至期，僧俗云集来观，雪梅诘众檀越云：“你们布施不过三分五分银子，要算功德，便来逼迫。老僧性命尚蚤尚早。”众乃失望散去。越数日，端坐龛在，令小行者呼曰：“老雪梅，老雪梅，今日不归何日归？”雪梅自应曰：“今日归矣。”少顷，鼻柱下垂，遂坐化。雪梅亦异僧哉。 

　　○玉芝 

　　海盐资圣寺僧法聚，号玉芝，与董从吾谒阳明先生于会稽山中。问独知旨持诗，为贽先生器之，答以诗。至金陵参梦居禅师于碧峰寺，问如何不落人圈缋。梦居与一掌，师遂大悟。因韵梦居云：“大地何人不梦居，梦中休问梦何如。煮茶消得闲风月，不向蒲团读梵书。” 

　　○远梦 

　　远梦和尚，溧阳人，住金陵。俗名袁应魁，弃妻子、兄弟、田产，出游至雁荡灵岩谷，落发为僧，更名圆魁。然不甚礼诵讲解，常掩室静坐，冬夏衣一衲。万历丙戌祭酒，戴愚斋公游灵岩谷，因乞一疏化缘，造灵岩寺。寺成，且曰，有寺无经，佛法何明？又乞祭酒。公书，走南京化缘造经。壬辰正月二十六日，在玄真观中，忽独语曰：“印藏经自有时，今亦已矣。”遂坐化去。七日，须发渐生，都人瞻礼者甚众。玄真观主郭怀野惧多事，陈于礼部大家伯王公，乃命具龛火之，烟皆西向。云遗一偈蓐间曰：“自古原无死，无死亦无生。作一黄粱梦，亘古又亘今。” 

　　○刘渊然 

　　刘渊然徐之，萧县人。洪武时马太后病，渴思雪，六月祈雪进之。永乐时谪往云南三载。沐王宫中，白日群鬼迷人索命，众不能制。渊然驱之，鬼即号泣去。有七转丹一器，常曰：“尚有两转，必大福大德人，又在名山方能成也。吾姑俟之。”宣德七年八月八日，昧爽沐浴更衣，集其徒告曰：“吾将逝矣。”日中，遂引手作一圈曰：“呵呵。”跌坐而化。讣闻敕赐祭葬，封长春真人。今朝天宫西山道院是其住处。 

　　○焦姑 

　　焦姑名奉真，家住中和桥南，父以豆腐为业。姑有仙术，能祈阴晴。永乐时召入宫中数年，建玄真观于中和桥北以居之。有弟在神乐观为道士。一日召道士曰：“吾不食数日，死期已近。”道士曰：“吾当修醮，与姊禳解。”醮毕，道士来复。姑谓：“醮无用，奏玉帝表文上有汗数点，玉帝未曾见也。”道士惊异，果是有汗，仓忙未及换过。又戒道士曰：“吾死后不用龛与棺，只将芦席卷之，送江浦县定山上，吾愿足矣。”道士如其言送于定山。忽雷雨骤作，遂失其尸所在。封妙惠仙姑。 

　　○沈野云 

　　沈野云，名道宁，乌程人，住雨花台旁清源观中，行五雷法后仙去。 

　　○唐古峰 

　　唐诗号古峰，应天府学秀才，事母极孝。遇一老叟，见唐有仙骨，约在天地坛前三更时，令撮土为香，拜叟为师，因授以内外丹。有道流劝之入名山修炼，古峰曰：“家有老母，世无不孝神仙。”及母死，遍别亲邻文社诸友人，赠汞银三钱，遂远去。 

　　○阎希言 

　　阎希言，不知何许人，顶一髻，不巾栉，粗布丰辅，重颔腰腹十围，得如来一相曰：马阴藏盛暑，辄裸而暴日中不汗。穷冬间凿冰而浴，以故所至，人皆异之。奉之帻则帻，奉之衣则衣。予之金钱，则亦填袖中，转盼即付之何人手，不顾也。出则童子噪而从之。人有以为二百岁者，或云止可五六十，则亦随答之。问其所繇得，及延年冲举之术，则不应。万历初年，尝过金陵土街口毛百户家，飰毕沐浴，趺坐而化。颜色如生，浃旬不变，盖尸解云。毛百户名俊，号华峰，能行阎之术，盖未可量也。 

　　○潘烂头 

　　潘烂头，不知其名，朝天宫道士。能行掌心雷法，曾于东圊上召神。取纸，神怒，雷火烧其头，头遂烂。后居骁骑仓营中。人有疾病，将头上脓书符焚化，用酒吞之，病辄愈。后仙去。 

　　○尹蓬头 

　　尹蓬头，名从龙，华州人，囊有宋理宗时度牒。弘正年间来金陵，成国朱公供养之，甚虔，请于上浮桥江东庙中住。每出庙门，从之者如市。能出阳神，分身数处赴斋。朱公问尹曰：“我欲一见洞宾吕祖，可乎？”尹曰：“可。”公于朔日出水西门外刘公庙拈香，当约洞宾来一会也。及拈香归，寂无所见，乃责尹以说谎。尹曰：“公曾见路上一道人，醉枕酒瓶而睡者乎？”公曰：“诚有之。”尹曰：“道人枕瓶，两口相对，分明吕字也。公自不悟，哪敢说谎？”复遣人四路觅之，皆云才去片时耳。一贵人闺女，弱病，形容俱变。举城医人束手，无药可愈。母钟爱不能舍，偶邀尹蓬头，视之曰：“有痨虫，尚可医。”请用何药，曰：“药力不能治，只消与我同宿一夜便好也。”母信其仙术决无戏言，白之于父。父大怒云：“胡说，胡说。岂有公侯家女与一疯道士同宿之理？”后见女殊无生意，母又涕泣，言之恳切，不得已从之。尹令纸糊一小室，不许留钱大一孔，设一榻，不用帐。令女去其袒衣，用手摩足心，极热如火。抵女阴户，东西而睡，戒女云：“喉中有虫出，可急叫我。”女不能合眼，而尹鼻息如雷。天将明，女报虫从口中飞出。尹起四顾，觅之不见虫形，曰：“从何处钻去？不能除根，定要害一人也。”盖乳母不放心，因开一孔窥之。痨虫出于女口，已入于乳母之腹。天明，父母视之，女之颜色已变。大笑而去。后数月，女方择婿，而乳母已死矣。上新河一经纪家取妇，令出拜尹，意在祈福于仙长也。尹见新妇，急走上前，抱咬其颈。方咬两口，被舅姑隔开，曰：“疯道人，不知敬重，如何咬我新妇？”尹且叹息曰：“可恨只咬断两股，尚有一股未断。奈何，奈何。”皆不解为何说。后与丈夫斗口，遂自缢。三股绳仅有一股未断，遂缢死。方服其言之先见。云府厂因其仙迹太露，惑乱人心，遂押发使归华州。所遣军人对尹云：“每押发，皆有常例安家。今你一疯狂道人，料无银钱、妻子，何以过活？”尹曰：“汝家所需，不过柴米，有何难办乎？与你两符，一帖灶上，一帖米桶上，用时自足也。”验之果然。及华州归，要柴不得柴，要米不得米矣。蓬头住华州铁鹤观中，骑铁鹤飞升。 

　　○玉冠 

　　长春刘真人，葬于凤台门外麻田七真观。营葬时，钦差行人吴公惠与南营缮各用一堪舆。一云穴在五尺上，一云穴在五尺下，两人相争不决。吴公曰：“葬者藏也，真人无子孙，何须风水？”遂酌两人之中，而葬之金井中。得一石盒，盒盛一玉冠。盒盖刻“王真人玉冠”五字。若依堪舆之点穴，则玉冠不得见矣。真人葬地亦已前定，异矣哉。 

　　○邢得都 

　　友人姚兄吉云，邢有都太史一凤，公之犹子，不习举子业，好读奇书。一见郭忠恕佩Δ，遂熟记其序。楚辞皆能背诵，兼为考校音韵，遂通切字法，尤喜星历算数。不由师傅，乃能独契其解，因自制漆球为浑天仪，及布算诸法，质之精于星历者，皆毫发无差，真所谓夙悟也。偶登予一楼，望见长干浮图，曰：“此影可射而入也。”遂为闭窗户，涂塞诸窍隙，止留一指顶大隙，斜对日光处。塔影果宛然入焉，亦奇矣。每有巧思，惜三十余岁而卒。 

　　○蛇火 

　　司马西虹，嘉靖二年入京会试。二月初旬，忽一大蛇，约长二丈余，盘据小厅中梁。投之以生物，食之无遗。及鸣锣鼓以驱之，觅僧道以禳之，皆不去。忽火焚其厅，遂不见。去之次日，西虹中进士之报至矣。此马少虹谈。 

　　○嘉靖来南场剩事 

　　南场事，《弇州别集》载之甚详。但有一二剩事聊纪之。 

　　嘉靖元年，壬午科主试董公■〈王巳〉、翟公銮。论语程文出于董笔。作至三十次，每觉发挥题旨不透，便将笔头咬断，后得监生。一破甚佳，遂用之。 

　　嘉靖七年，戊子科主试张公潮、彭公泽，六十一名张诰武学生。 

　　嘉靖十年，辛卯科主试席公春、张公承恩、府尹扈公。扈爱葛清文，极力荐之，甚至泣下，遂中七十七名。葛文怪僻，多用佛经语。扈公有兄，文笔大类于葛，久困科场，郁结而死。不觉伤感，殊无他意。 

　　嘉靖十三年，甲午科主试伦公以训、张公治。中庸程文出于张笔。张公见解元郑维诚中庸墨卷，破题用两句成语冠场，乃批云：“我以半月精神思之，不得此子于风檐寸晷中得之，殆神助哉。” 

　　嘉靖十六年，丁酉科主试汪公汝璧、欧阳公衢王。讽一论，冠场取为第一人。甘节中三十四名，乃武学生。从此场中不中武学生。 

　　上之谪两主试，提调监场房考，皆提问不许中式举人。会试者虽谓不宜问祀典大事，不当浅征安南之谋，乃圣意之未发者，只怪易经题“刚自外来，而为主于内”一句，以为讥讪也。场中题目尚忌讳，自此科始三场一生，策题纸被风卷入半空，落于国子监内。及一榜举人不许会试，送国子监肄业，此其验云。 

　　嘉靖十九年，庚子科主试张公治、龚公用卿。初取一卷定为解元，见卷上皿字号，恐为他省监生，不可冠南畿，遂置之第二名。拆号，乃是名士归有光。 

　　张公见万士和卷七篇中，多有见道语及揭晓，知士和为翰林唐荆川门人，则曰此家常饭耳。 

　　嘉靖二十二年，癸卯科主试华公察、闵公如霖。论语题“仁者先难而后获，可谓仁矣。”尤英在场中大言曰：“过文中若用‘先其所难则易者，可知后其所获，则失亦勿恤’四句语，未有不中者。”开榜尤为解元。程文墨卷皆有此语。 

　　府尹王公学益，荐名士黄甲、马汝侨二人中式。 

　　嘉靖二十八年，己酉科主试敖公铣、黄公廷。用所取解元无锡唐一麐主试，不识麐字，谓其字隐僻，欲以他卷易之。又爱其文，恐他卷不足以冠多士。方迟疑间，应天府礼房吏禀识麐字，遂定为解元。 

　　嘉靖三十一年，壬子科主试尹公台、郭公盘。士子未入场时，预知论语题定是“君子不可小知而可大受”也。场中果是此题，盖因一大臣而发。 

　　解元孙溥，年已七十岁。 

　　嘉靖三十四年，乙卯科主试严公讷、潘公晟。易经房考教官阅卷更深，似梦非梦，见亡儿哀求云：“望父中我。”开眼，见案上一卷，乃初学之士，未可中。少刻，又梦如前，遂加圈点，勉强中之。揭晓，知是应天姚汝。循询其年庚，姚所生之年月日时，即亡儿死之年月日时也。其异如此。 

　　嘉靖三十七年，戊午科主试瞿公景淳、陈公升。论语题“君子贞而不谅。”严公宜曾对诸翰林云：论语中如君子贞而不谅一题，既不犯忌讳，又难发挥。是年两京皆此题。解元佘毅中尚未冠。 
　　诗经房考已取李逢旸卷。主试批“清而弱。”置之备卷中，府尹喻公时，极力荐之。又复批云“清而弱，终非俗笔”也。遂中之。 

　　嘉靖四十年，辛酉科主试吴公情、胡公杰。未入场时，有人持字眼求售，且云“相公如不信，开榜中了周天经，方自悔也。”是场论语题“周有大赉，善人是富”。中庸题“天命之谓性，率性之谓道，修道之谓教。道也者，不可须臾离也。可离非道也”。孟子题“经德不回，非以干禄也。言语必信，非以正行也。”每题取首一字，恰是周天经。 

　　吴公，无锡人。无锡预荐者十三人，士子为之语曰：“胡杰元非杰，吴情却有情。” 

　　嘉靖四十三年，甲子科主试汪公镗、孙公世芳。孙公方泊舟龙江关，忽一鬼入其鼻孔中说长说短，不数日竟死场中。 

　　隆庆元年，丁卯科主试王公希烈、孙公铤，南京督学耿公定向，条陈七事。上用其言。场中监生卷革去皿字号，仅中八人。揭晓后，主试与房考等至国学谒文庙。监生下第者数百人喧噪，语甚不逊。巡城御史操江都御史各使人呵止之。事闻诏南京，法司逮问其为首者沈应文数人，如法发遣。祭酒吕调阳莅任。未久，姑勿论守备魏国公徐鹏举以闻变坐视夺禄米，司业金达以钤束不严，夺俸各二月。 

　　监生之围主考辱骂，实赖巡逻。都督徐珏家兵精壮，监生不敢动手。且巡城御史与操江都御史，官衙去国学密迩，闻变易于遣人。乃守备魏国公，大功坊去国学颇远，责以闻变坐视夺禄米。武臣之易于得罪也如此。 

　　隆庆四年，庚午科主试马公自强、陶公大临。诗经房考将吴汝伦卷涂抹不堪，弃之地上。他经房考拾起，阅之加以圈点，遂中解元。本房因无批语，不得认为门生。 

　　礼记经房全椒县尹洪令，针工周万里持一字眼，售与麻城监生曾嘉秩。阅其卷，每到文理不通处，便批云“此必誊写所误。”中一百二十名，曾后竟不找银。洪全椒不得厚利，何苦坏朝廷之大典？ 

　　万历元年，癸酉科主试范公应期、何公洛文。是科搜出士子，有用蜡烛中怀挟者，后遂用商人官卖烛票场中，给烛遂为定例。 

　　万历四年丙子科主试戴公洵、陈公思育。戴入场便病，病中见鬼云，是嘉靖甲子科中允孙世芳，死于场中，为厉令，其不得阅卷。 

　　万历七年，巳卯科主试高公启愚、罗公万化，命经房取平正文章。士子清空好奇者，皆不中式。用心、斗、奎、张四字为印。心字列前，斗字列后，奎为备卷，张字则落卷也。 

　　上元陈舜仁，中八十八名。未入场时，梦廪米被人夺去七斗。及中后三场卷，每卷有一斗字，适符夺去七斗之梦。主试用心、斗、奎、张四字，乃亦前定功名，可妄得乎？ 

　　张江陵堂中悬舜禹授受图一轴。主试出舜，亦以命禹，正是迎合其意。御史丁此吕之追论，诚意伯刘世延之波及，又何怪乎？ 

　　万历十年，壬午科主试沈公鲤、沈公懋孝。主试取沈天启为解元。临填榜时，副考沈公竟中王士骐为解元，正考不得已，乃置沈天启第六名。 

　　御史张一鲲考满北上，面受权臣王篆之托，遂与篆子之鼎同舟而南。之鼎号房中，皆是礼记名士。三场惟束手高坐，他人代笔。饭食、床褥无异私家，且卷子比合场人独高三分，易于寻识。一鲲又择善书者另誊三卷，悉加圈点置之袖中，恐内帘万一不中，便出其卷，好举荐也。及揭晓，之鼎怪其名仅在十五，愤愤不悦。不领公据，遂游滁州琅琊山去。 

　　林应训为徽州监生，怀挟受银千两。监生不自怀挟，御史代之，大都主试房考提调监场，通同作弊，不止科臣所论五人而已。 

　　万历十三年，乙酉科主试于公慎行、李公长春。 

　　言官以主司作程文有碍看卷，是科程文点定士子之文为之。 

　　万历十六年，戊子科主试刘公元震、刘公楚先。 

　　南京兵科给事中杜糜参中式应天一百三名，王国昌系徽州监生，乃前科余姚县生员。胡正随冒籍通州，中顺天乡试，已经黜革。奉旨着巡按衙门查明问革。 

　　十月应天府尹张槚等题，万历十六年九月初三日揭晓，将中式举人周应秋等一百三十五名姓名榜示外。随将中式举人文卷依式刊刻，试录进呈。随准考试官当涂知县章嘉祯呈，称查得四十九名朱卷，原系诗经荒字十号，职寻墨卷误将春秋荒字十号，折名曹祖正填榜。缘对卷之时，灯下忙迫，止见号数相同，失于查对经书，以致错误。本职罪不容辞，合应呈请等。因照得榜出四十九名，系填写姓名错误，未经题请，奉旨改正。不敢擅刊成录，恭候命下之日，方敢刊刻。进呈诚恐，时日稽延。臣等不胜罪惧等。因又该左庶子刘元震等检举事，又该南京四川道等御史孙鸣治等题为科举失错事，又该南京科臣朱维藩奏为科场钜典将成经房，对号差误，乞圣明俯赐查处，以全盛举事。因俱奉圣旨，礼部知道该部看得科场钜典法至严密，所取朱卷必查墨卷。比对相同，方可拆名填榜，此定例也。今当涂知县始不辨经书，谩查字号，已失之周。章既而不加磨勘，辄行拆卷，又失之怠忽，虽心本无他，而责实难诿考试。刘元震提调官张槚等，惟据本房之呈送，不问经义之异同，固属仓忙，亦欠精密。合候命下，将章嘉祯重加罚治，以为科场不谨之戒。其考试提调等官，刘元震职在统理，似与专司其事者不同。既行检举，相应量加罚治，惟复别赐定夺，再查照填榜，刊录原属一事，今榜出已久，而录尚迁延，未呈御览，甚非慎重。大典之意合无行，令各该府官将原刊试录，星夜进呈。其误中四十九名曹祖正相应查革，复学肄业。仍将本生并原取诗经荒字十号，朱墨二卷解部复阅，以凭上裁。奉圣旨是章嘉祯罚俸五个月，刘元震等二个月。 

　　万历十九年辛卯科主试陆公可教、余公继登。 

　　监试御史林公方点名时，执笔而死，舆出场中。 

　　中六十名何天申、湖广黄冈监生，习诗经初场文，少两篇经文。誊录者乃芜湖人，誊完五篇，方知为不全之卷。因空费工夫，遂伏几而睡。忽见金甲神呼曰：“用心誊此卷。”连云：自天申之，自天申之。乃惊醒，又复睡，又梦如前。遂将他卷文誊足其数，及中。后以五十金酬其人。 

　　万历二十五年丁酉科主试朱公国祚、叶公向高。 

　　解元吕克孝，乃叶中允所定。御倭一策，与河南试录雷同。言官劾之，二公上疏认罪，俱罚俸。 

　　万历二十八年庚子科主试黄公汝良、庄公天合。 

　　易经有夫妇，然后有父子。程文乃上海县知县徐可求笔。 

　　提调官府丞徐公申，长洲县人。将苏松常三府卷杂于卢凤淮扬卷中，先入内帘俟取士。几半方将应天镇江徽宁池太卷送入。 

　　应天陈一治二场已交卷，将出贡院，因思表中误处，恳求掌卷官治中夏公尚金。夏命书手从二千卷中捡出，陈一治得以改正，中五十七名。 

　　万历三十四年丙午科主试冯公有经、傅公新德。 

　　两主试泊舟江于弘济寺观音阁旁，候期入城。有秀才据阁对舟大声连呼，曰：“今科我中在一百三十五名。”主试已闻此语，及填榜写至一百三十五名，主试述其事于提调监试诸公，遂另取一卷，乃苏州府学生朱贞一。中后，朱来谒主试，又述其事，朱贞一曰：“观音阁上大呼者就是门生耳。” 

　　书手作弊，与江西一监生、无锡一监生多印出三场卷子。六个场外，浼名士代作文字。三场传递，进场又换出原卷。此通天大弊，提调徐公最号精明，亦不能觉察。 

　　万历三十七年，巳酉科主试何公宗彦、南公师仲。 

　　秀才方逢明，三场已选中，将填榜，见卷面是皿字号，遂以他卷易之。 

　　监生孙起都，主试批笔有奇锋，谈多胜理。因纷飞与去住字不典，遂尔不中。 

　　○阎君殿春联 

　　友人谈阴司数十事，大都非病人昏乱之语，则传会之说皆不足信。独阎君殿春联云：“是是非非地，明明白白天。”此十字非常人思虑所能及。 

　　○奖拔 

　　龙崖何公极寡交游，却好奖拔后进。如濮州之冯禄、冀州之李再命，皆于垂龆之年而识之，为之延师训教，买田供给，且逢人说项斯也。卒之皆成名士，李与子公露进士同榜。冯闻龙崖夫人死，偕妻南来斩衰，哭于墓下。其感知遇之恩也，深矣。 

　　○玉皇绦环 

　　守备太监刘琅贪惏异常，造玉皇阁，延方士炼丹。一方士有瘦银法，刘有玉绦环价百镒。诳言丹成以谢玉皇，遂以法取去。好事者嘲之云：“堆金积玉已如山，又向仙门学炼丹。巧里得来空里去，玉皇元不系绦环。” 

　　○冰霜兆水灾 

　　万历丁未年冬，双桥门外地上，霜有花鸟之形者。三日城中河及各处池塘冰纹有如花木者。至次年戊申夏，遂有异常水灾。城中水高三尺，撑船入市。盖霜冰之纹阴气之变，其水灾之先兆乎？ 

　　○建庙鹊异 

　　正德四年，建晋献武谢公玄庙，方上梁时，忽灵鹊四集，接翅而飞，旋绕不休。及人之肩，人不敢伤。异哉，鹊也。此岂偶然而已乎？ 

　　○一言丧七命 

　　指挥白鹤龄，中万历辛丑武进士，工于刀笔。一日忽鬼使召去见阎君，阎君曰：“白鹤龄，汝曾以一言而丧七命。汝知此罪乎？”鹤龄因事实，不敢饰词。阎君云：“适有他事，不暇究理，汝且去。”鹤龄醒来，不数月得一恶病而死。将死时，七窍中皆有蛆嘬之。 

　　○腰有硬软 

　　陈子野云，林某与人相揖，殊有轩轾。他人腰硬，自家却腰软；他人腰软，自家却腰硬。言其揖有深浅，曲尽小人之情状矣。又有张尚举、聂灭秀、杨吃寺三人，金在衡皆作小曲嘲之，令人绝倒。 

　　○痴绝 

　　顾今庶宝幢居士，长子不解世事，不问生产。宝幢遗以千金，三四年用尽。一日特买纸糊金银锭数千，掘一坑埋之。每日清晨拜祝曰：“变、变。”后视之，悉土矣。犹恨曰，没福、没福云。 

　　府学掌教周用斋汝砺，名进士也。秀才贽见积银五十两，倾十锭收之。一日取出，检验数少十两，呼诸奴惩治。一长髯黠奴乃诳之曰：“每锭五两，五八四十，原止此数。”用斋惑其语，遂不复问。 

　　秀才王楫，上元请用斋赏灯。次年上元日偶从书中见去年之帖，呼门子看轿：“今日王秀才请赏灯。”门子明知其误，遂造王处。王秀才只得具酒食饮之。 

　　魏国公子徐桐冈者，家有合抱大柳树一株。偶过邻家，见树影成阴。归家遂伐其树，曰：“我家树乃影落邻家乎。” 

　　王三槐新造一楼，将所乘骏马牵上赏之。马不肯下，鞭之不从，因缚其四蹄舁之下楼。 

　　一极品贵人，目不识字，又不谙练。一日家宴，搬演郑元和戏文。有丑角刘淮者，最能发笑感动人。演至杀五花马卖来兴保儿，来兴保哭泣恋主。贵人呼至席前，满斟酒一金杯赏之，且劝曰：“汝主人既要卖你，不必苦苦恋他了。”来兴保喏喏而退。此乃戏中之戏，梦中之梦也。贵人所以为贵人乎？ 

　　○嘲戏 

　　一士人好客而不甚设酒食。一日诸词客坐久之，士人具水浸藕两盘而已，诸人举手而尽。一客因诵“客到但知留一醉，盘中惟有水晶盐”之句，云太白此诗若删去四字，只云“客到但知留，盘中惟有水”，便合今日雅会矣。宾主皆大笑。 

　　黄挥使六十诞日，白挥使戏之曰：“黄耉无疆。”黄即应声曰，正好对“白圭有玷”。 

　　郑仕与金鱼交而好戏。郑之庭前蓄金鱼一缸，中有绿毛小龟。两人偶凭栏玩之，郑忽戏呼云：“金鱼乌龟，金鱼乌龟。”金云：“金鱼不过是乌龟朋友耳。” 

　　陈泰华拜客于北门桥，主人留陈飰。泰华戏之曰：“人说城南奢城北俭，殊不然也。城南肉中也用些菜，君家菜中也用些肉。何可谓城南奢乎？” 

　　余与程孺文、汪子宁同行，见乞儿牵狗衔瓢化钱。孺文云：“此狗亦知瓢乎？”盖戏子宁也。子宁曰：“此狗只解口瓢耳。” 

　　○打油 

　　诗至于打油，恶道也。就而论之，刺之不入骨，听之不绝倒者，弗工也。若施半村、王吉山、陈秋碧、郑玉山、金幕桢、王次山、朱企斋、杨万壑、段钟石，皆擅此长。 

　　○壁墨阶草 

　　横崖陈子野云：“人家壁上无墨，阶前无草者，不可与之往来。” 

　　○雨花台诗集序 

　　高座寺去金陵城南二里据冈阜高处，昔天竺吉友尊者让王位。西晋惠帝末永嘉中，游建康止建初寺。王导一见，先呼为我辈人。当时名流，如庾亮、周顗、谢鲲、桓寻等，无不欢洽，常以高座孤坐，故时呼为高座。法师卒，葬兹山。元帝初为树刹表识，后沙门造寺于冢。谢鲲即以其座名名寺。梁天监二年，宝志公来居与五百大士，俱有云光延坐冈，说法天花乱坠，因号其冈曰“雨花”台。台俯瞰城繙，有江山之胜。自唐李太白、卢贵元而下，俱有题咏。今主寺寂庵上人，澄心面壁，以正法眼。藏观破南北宗旨，犹有诗书结习未忘。恐见存之，诗久亦湮灭，乃欲绣梓以广其传。刑科给舍溧阳史君巽仲，与上人有诗坛之契，恒捐薪米以助其费。梓刻既成，巽仲求予言以为序。予熟游金陵，兹台屡登焉。每一送目，诗景蒲前。然景物一致，而态度屡变，诗亦随之。钟山云抹衔日，半规其诗，黯以净黄屋。擎天紫气，陆离其诗，壮以丽江，暗浪喧风帆摇曳。其诗闻以激长于繁华，凤台嵯峨，秋高气清，长空烟缕。凡三国六朝兴亡萧飒之意，与夫王谢周庾诸公风流蕴藉之态，无不暗画于中。其诗抗之而行，蒙之而明，平之崚层，其冥冥、其澄澄，孰能尽暴其形？传其声，是知其有余，不尽之景虽尽经骚人墨客之所品评者，又安能俾其精英？有所亏成也哉。予恒默坐台端吾心，窅然以深吾思，洒然以凝静。与溟漠居动，与玄造并，方能与是诗会于太虚寥廓之庭。呜呼，是可以易知耶？诗自唐至国朝，凡若于首读之光彩烂然，是知天之所雨之，珠玉颗于花，当万倍也。寺有八景，除台之外，有七曰：聚宝山，曰手植松，曰中孚塔，曰掞秀堂，曰永宁泉，曰铜钟碑，曰白石庵。各有故事，不能尽述。雨花台旧有志，寺僧毁其板，偶见桑民悦此序，遂录之。 

　　○茶有肥瘦 

　　云泉沈道人云，凡茶肥者甘，甘则不香。茶瘦者苦，苦则香。此又茶经、茶诀、茶品、茶谱之所未发。 

　　○夫如何 

　　觳斋主人独鉴录云：论诗贵美恶不相掩，如杜少陵、岱宗，夫如何？夫如何三语，头巾气甚矣。注诗者反目为跌荡，何也？段虎臣云，“夫如何果是头巾气”，细思之，“夫”字当是大字之误。上云“大如何”，下云“青未了”，正见其大也。此论似得之。 

　　○王陈优劣 

　　王大成侍坐唐荆川先生于高座寺，因问王阳明、陈白沙二先生，亦有优劣乎？荆川曰：“吾人于二先生，且学他好处，未可优劣。”少间，曰：“白沙久在林下，所养较纯。” 

　　○增减字法 

　　友人案头有《绣佛斋刻本诗》一册，乃朱姓妓诗也。咏雪用“玉楼寒起粟，银海眩生花”之句。余因曰：今之诗人，若知增减字法，只须取古人之作点定之，便可成名。如“镂月为歌扇，裁云作舞衣”，李义府句也。张怀庆增“生情出性”四字。“水田飞白鹭，夏木啭黄鹂”，李嘉祐句也，王摩诘增“漠漠阴阴”四字。此非古人增字之良规乎？东坡“冻合玉楼寒起粟，光摇银海眩生花”，今减去“冻、合、光、摇”四字，何等浑成。一山人在座，曰：“可偶一为之。”不知余之出于戏也。 

　　○旗帜 

　　太祖令军营旗帜用旧，送光禄寺供厨役之用。其精密如此。 

　　○未沾一命 

　　开国功臣常怀远、李临淮、邓定远、汤灵壁、刘诚意，嘉靖中续封，甚惬人情。但李太师之后，未沾一命，殊为缺典。太师之后，皆在南都，甚微而甚贫。 

　　○谋馆背义 

　　杨朝宗，字见卿，别号朴庵。性狷介谨矩，矱不差尺寸，非其义弗取。聚徒糊口之外，一无所缁焉。尝馆于大姓徐氏，有同门生易某，相友善。贫无以自存，将往投故知于汴朴庵，曰：“道路远，人情叵测，能得所欲邪？”曰：“计弗获已耳。”慰之曰：“即有馆谷之便，可少留乎？”易唯唯，喜溢颜面。时徐姻属杜兵部，将以其子就帷下，朴庵遂以让易，而托徐氏纵更焉。易以是识于徐氏，而阴欲得朴庵之馆也。则暇日与徐氏子商经史课文义，若授弟子者。自是亹亹靡倦，退复语人曰：“徐君德我，必移子见托矣。”闻者甚不直易，咸奋臂来告，且图与报之。朴庵笑曰：“故人情厚，宁有是耶？”固止之。明日遂以故辞徐，徐再四留，再四不可。则曰：“吾举一自代者。”询其人，即易某也。后易官于朝议者，犹籍籍病之。正德间，诸公修郡志，将列其事，朴庵复闻而惧曰：“扬友之过，以成己之名，君子弗处也。况彼为贫所累耳，亦何过哉？”因遣门下，生沮之。嗟夫，谋馆背义如易君者众也，朴庵诚古人哉。 

　　○盛唐匡廓 

　　段虎臣云，李于鳞、王元美、宗子相、吴明卿、徐子与、梁公实、谢茂秦，嘉隆间七子也。诗学盛唐，不过盛唐之匡廓耳。至于深沉之思，隽永之味，超脱之趣，尚未入室。 

　　○诗社 

　　有一人，目不识字，好邀人结诗社。且饮食甚菲，而又衍期好事者，嘲之云：“纽穿肠肚诗难就，叫破喉咙酒不来”，道其实也。虽然，诗社不愈于斗鸡呼庐之场乎？嘲之者过矣。 

　　○节料 

　　教坊司每于岁首五日内，或四人，或五六人，往富贵人家奏乐一套，谓之“送春”，又谓之“节料。”主人皆有以赏之。此事不行已五十年余年。 

　　○石榴笑冷官 

　　姑苏蔡羽，字九达，才高倚马，誉重南金。但赋性鄙啬之，甚以岁贡为南院孔目。同乡文司城送弓兵二名应役，终日奔走不暇。人摘两石榴与之充饥，曾署院壁云“草色常留上客马，花枝不笑冷官衙。”王子新云：花枝不笑冷官矣。石榴非充饥之物也，有不笑冷官者乎？ 

　　○原治二篇 

　　西冶王公銮，中正德辛未进士，观政吏部太宰。邃庵杨公令观政者各以所业进，欲观其才也。西冶作原治二篇，切中时弊。邃庵大奇之，即补文选主事，往文选必他司调，补无径授者，盖异数也。 

　　○还银生子 

　　豹韬卫千户高仲光，大司马差往北京上疏。行至山东界，投一野店，见店有遗银一囊，约三百余两。遂问主人，早有何人寓此？答以远客两人，行且五六十里矣。高曰：“此一囊银定是客人所遗，若暗携去，人虽不知，鬼神知之。我四十无子，不爱此非义之财以损人也。”因解鞍秣马，以待失银之人。次日早，有客寻至，且泣且诉。高取银与之，各问其姓名而别。仲光后生子四人，中万历辛丑武进士，高居仁乃其长子。 

　　○天眼开 

　　俭庵梁公，以户书考满解职，家居廷臣。上议言司徒乃国计大臣，总领财赋，得人实难。窃见材，操心廉直，终始不渝。且综理既闲，出纳有执，实清朝人才之望。及今未衰，尚堪任，使乞早召用，以尽其材。上谕之起公，原官加太子少保。崔公铣称之曰：“自公召还，司徒涂人。”丐子相语云，今天眼开，召回梁公矣。此与司马公入朝何异？ 

　　○救娄 

　　自庵陈公钦在南武选主事，会武库郎娄性被诬下狱。取勘同部人，皆摇手避，莫敢暴白。公奋身疏其冤状，诏并逮公同系者。二年娄病日浸，赖公周旋之，得不死。久之娄乃获免，而自庵以此名闻天下。 

　　○诗学 

　　嘉靖中司寇顾公华玉，以浙辖在告，倡诗学于清溪之上。门下士，若陈羽伯凤、谢应午少南、许仲贻谷、金子有大车、金子坤大舆、高近思远，相从以游。讲艺论学，绰有古风。 

　　○三似 

　　华亭平泉陆公树声，称秋溟殷公迈云“坐镇雅俗似房次，律急流勇退似钱”。宣靖洞明宗要则似杨次公晁太傅也。 

　　○仙官入室 

　　杨道南先生之母陈孺人，怀孕未诞之夕，梦笙籁满耳。闾里走眠，须臾有羽。盖霓幢从南来，拥一仙官入其室。翼日，遂生先生焉。盖先生文名道誉，卓绝一时。岂偶然而已乎？ 

　　○小刘祠 

　　南坦刘公麟，以刑部郎中擢守绍兴，汉刘宠故处也。在郡精核廉敏，甫五十日，郡声大治，逆瑾衔公，出守不修谒，犹掇郎中。时琐细废为编氓，郡人争致赆公，曰：“勤苦诸君，吾治不建。前刘敢蒙一钱惠耶？”即去，越人肖其像，为小刘祠。 

　　○埋刀 

　　南坦刘公夫人，乃王南原公之姊。刘有一宝刀，南原心欲之。南坦亦心许之，皆未曾明言。及南原死，南坦白湖州来观葬，取宝刀埋之于墓中。宛然季札之风。 

　　○预作墓铭 

　　南坦公早参玄理，兼达天命。尝请王公廷相，预作墓铭。 

　　○夫妇伦绝 

　　秀才陈舜胄，万历庚子科三场文房考，主试已高取，将填榜时，主试复阅其易经，有夫妇然后有父子，文中不喜“夫妇之伦绝”五字，遂尔不中。盖舜胄曾逐其三十年之妻，并逐其子，使母子乞食他方，存亡难保。仅留一妾，又剪其发，打骂莫堪，怨恨入骨。夫妇之伦绝也久矣。主试之涂此一句，乃鬼神使之也。 

　　○剪刀诗 

　　《升庵诗话补遗》云，古廉李公时勉，《咏剪刀诗》：“吴绫剪处鱼吞浪，蜀锦裁时燕掠霞。深院响传春昼静，小楼工罢夕阳斜。”公之直节清声，而诗妩媚如此。 

　　○花练黄 

　　杭州花纶、黄观榜，及第三人，初读卷官进卷，以花纶第一，练子宁第二，黄观第三。太祖改定，以黄第一，练第二，花第三。故南京谚有“花练黄、黄练花”之语。 

　　○斗南 

　　斗南老人，泊舟采石江上。遇李太白与之联诗，童尚书作传，载其全诗。今在《枕肱集》中。 

　　○亲书考案 

　　矩庵陈公镐，提学山东，为人明敏有吏干。校阅精核，公廉详慎，终始如一。诸生登降之序，皆自书之，不假手吏人。齐鲁间称名督学，必首推之。 

　　○读汉书 

　　谢与槐公督学广西，喜临桂县童生张鸣凤，文笔奇古，因进而训之，曰：“吾子不患不成名，患胸中无全书耳。”乃取两汉书，亲为之句读，令五日进院一背。虽出巡，亦携之行。与槐公转官，两汉书已完矣。其造就后学如此。鸣凤，字羽王，后来南都，拜于墓下，立一碑而去。 

　　○医案 

　　御史陈公，忽小儿闭目口不出声，手足俱软。急延医治之。独孟友荆一见便云：“公子无病，乃饮酒乳过多，沉醉耳。浓煎六安茶，饮数匙便醒。”御史抚掌大笑曰：“得之矣，可谓良医。” 

　　余内人幼年病血山崩，诸医皆危之。刘春斋用当归一两、荆芥一两、酒一钟、水一钟煎服，立止如神。 

　　冯益斋给谏，每发言，腹中辄有声应之。此应声虫病也。遂告病，卜居南京。杨守极用小蓝煎饮之，即吐出其虫。 

　　抚州铜客病痢甚危，悬五十金酬。医太学生倪士实授一方，用当归末，阿魏丸之，白滚汤送下，三服而愈。 

　　胡竹亭授一治痢方，采黄花、地丁草，捣取自然汁一酒钟，加蜂蜜少许，服之神验。 

　　邻有一贫人病，湿痰肿痛，经年不能行。遇乞食道人授一方，用莃莶草、水红花、萝卜英、白金凤花、水龙骨、花椒、槐条、甘草、苍术、金银花共十味，煎水蒸患处，水稍温即洗之。此方已医好数人。 

　　张白门治小肠气秘方，用乌药六钱、天门冬五钱，白水煎服神效。 

　　黄氏小便不通，陈雁麓用芒硝一钱研细，龙圆肉包之，细嚼咽下立愈。 

　　孟望湖，淮安人，耳中闻人声，悉是祖考谈其家事，扰扰不休。邀刘春斋医治，春斋诊视之曰，暴病之谓火，怪病之谓痰，用滚痰丸下之而痊。 

　　余兄奇峰生两瘤，大如拳。僧传一方，用竹刺将瘤顶上稍稍拨开油皮，勿令见血。细研铜绿少许，放于拨开处，以膏药贴之。数日即溃，出粉而愈。 

　　○接鹤胫 

　　李克斋公在兵部正坐堂，忽空中飞下一鹤，驯熟不去。对医人刘春斋云，家曾有鹤飞来，第二小儿举进士。今又有鹤飞来，大小儿定中进士矣。未几，而鹤折其胫，私心殊不喜。因问有能接其胫骨者乎？一人对曰，家藏接骨秘方，想人禽一理，或可接也。急命修制之，方用土鳖，新瓦焙干，半两钱醋，淬七次。自然铜乳香，没药，菜瓜子仁各等分为细末。每服一分半，酒调灌之。鹤胫如故。但人上体伤，食后服之；下体伤，空心服之。李公乃以其方传之于刘春斋。 

　　○雷异 

　　太学生陈居业家楼上，有磁器两厨。忽夏日雷震一声，两厨皆打钱大一孔，将厨中磁器布列于楼板上，大小皆相配，其异如此。俗云雷神极巧、极戏，信夫？ 

　　○代族偿银 

　　碧山齐王孙，邀里中富客饮，乃其设谋专在于武橙墩。橙墩有族人，负碧山千金，半本半利，贫不能偿，锁于空室中，俟橙墩赴席。佯令仆泄之，乃武之仆耳语于橙墩。橙墩出席曰：“族人负债，囚锁空室。小人高坐，欢饮堂上。尚得谓之人乎？即令武晌代偿，亦非难事。何见辱之深也？”碧山遂纵其族人去，乃揖橙墩曰：“烦公一处。”橙墩唯唯，虽饮终，席殊不乐也。越数日，碧山又送礼来，促其处。橙墩谋于妻妾曰：“生平未曾求人，今且求你二人，乞将首饰借我，以全其言。他日当倍偿焉。”妻与妾置首饰于几，乃数之曰：“人负己者，不能取，痴也。人负人者，代偿之，痴之。痴也，饮数杯酒，出银千两，其痴不可言，而贫可立至矣。”橙墩估其价，携以偿碧山曰：“此首饰作银八百两，尚欠二百两，容四年偿之。”橙墩此举，真丈夫哉，真丈夫哉。 

　　○死同谥异 

　　正统己巳秋，北虏犯。顺英庙震怒，亲率六师征之。时内阁重臣扈跸者二人，吾乡张公益与曹公鼐也。师次土木，败绩，二公死之。既而朝廷录死事之臣，曹公得谥文忠，而张公仅谥文僖。夫忠之与僖，相去远矣。不知何以死同，而谥异也。 

　　○钱宁后身 

　　织罗俞四老，名鉴富，而忠信可托。钱宁喜其人，将银二三万与之织造，又曾寄物数厢于其家。钱宁得罪，抄没未尝波及焉。后梦钱宁入室，生一子名弘泽，用银如粪土。四老与其妻私语云：“弘泽分明钱宁后身，若抄没，是恶去也。今任其花费，犹为善去矣。又何较焉？” 

　　○尼觉清诗 

　　湛霍二公，拆毁庵观，淫祠韬卫营中。一庵有尼觉清，题一诗于壁云：“急忙检点破袈裟，收拾行囊没一些。袖拂白云归洞口，肩挑明月绕天涯。可怜松顶新巢鹤，却负篱根旧种花。再四叮咛猫与犬，休教流落俗人家。”世传其诗而已，余特拈出其名。 

　　○陆卒 

　　澹泉郑公，云南都水军，胜于陆卒营马，壮于江舟。此论非也，盖兵无强弱，若操练之，极其精；赏罚之，极其明。虽弱必强矣，何可以一言悬断之乎？ 

　　○梦孔雀 

　　龙崖何公宦濮州时，梦孔雀入室，遂生次子仲雅，因作孔雀赋以纪其事。后仲雅御史巡按。福建子森如梦一孔雀冲天而去，不数日，闽中之计至矣。 

　　○金丝金箔 

　　最不可伪者，金也。二十年来，金丝有银心者，金箔有银裹者，工人日巧一日，物价日贱一日，人情日薄一日，可慨也夫。 

　　○乳母裂书 

　　与槐谢公，极喜收书。有一乳母，凡儿啼，走书房中，裂书声引诱之，以止其啼焉。昔人谓藏书有八厄，今添此一厄而九矣。 

　　○陈南塘 

　　南塘陈忠行六人，以陈六呼之。府军卫中所军补役，验新江口。操家极贫，目不识字，有胆力、有机谋。能于江面浮游百里不倦。云：高都督新任，驭军严刻，夸家丁拳棒冠于北边，一可敌十坐。营闻言，预选陈忠数人，以俟比艺。及下营演武，陈忠连打倒三人。高都督顿尔短气，思以中伤之。 

　　高都督苛求陈忠小过，捆一，索打一百。墩锁营中，且诘之曰：“陈忠好武艺，今日如何？”意在致之死也。入夜，钮断铁锁，归家。送祖母于叔，送妻于岳父。半夜渡江逃命，而功名已兆于此。 

　　江右李公开府淮扬，偶宿庙湾场关王庙。忠宿于三里外。方就枕，忽梦袱头牙笏，一神将笏写一火字，仍指点其去路。惊醒，时漏下二鼓，唤起众兵，巡至关王庙，见倭奴庙前放火。兵少，不敢战，乃从庙旁拆墙，救出李公。即传四路兵，蜂拥而至。夜杀真倭首级七十二颗。李公大喜，方重用忠。 

　　牛王河与倭奴大战，胜败在顷刻。忽倭奴奇兵袭于后。忠禀曰：事急矣。乃负李公渡河，公感之爱之，遂结忠为义子。两家各画一渡河图，以纪其事。 

　　曾在胡总制幕下。一日，与倭对阵，见其耀武扬威之甚，梅林曰：“若得一猛将冲之，以挫其锋可也。”忠禀曰：“陈忠愿往。”梅林公即以所乘马与乘之人。雄马壮白袍，双刀舞入阵中，如无人焉。缓缓策马而归，梅林公大喜，挥兵继进，遂获大胜。 

　　曾在通州逐三倭，一枪锭一倭奴于墙，两倭奴惧其勇猛，不敢救而去。 

　　神烈山两次打两虎，府厂花红鼓乐送归以荣之。 

　　陈忠起于市人，与倭奴百战，斩真倭头数十颗。官至游击参将，在小教场中军坐营。忠亦武弁中豪杰也。忠死，子世文袭指挥佥事。 

　　○陈夫人拒盗 

　　陈南塘卜居仓巷中，半生拮据，所得贮在一楼。强盗窥南塘他往，四五十人劈门而入。欲将登楼，夫人沈氏，持一铁枪守楼。门众不敢登，皆云枪紧，枪紧。盗不得意，放火烧楼。乃沈氏见火逼身，从后窗挟枪投于邻家，竟免焚。如之患，可谓女中将军，不愧南塘之夫人也。 

　　○两义士传 

　　宋景濂先生有义士杜环传，杨道南先生有义士赵善继传。二公之义不同，均之足以风世而振俗。 

　　○江宁三张 

　　南户部侍郎张公志淳，号南园，云南金齿司籍，江宁县人，有《南园先生集》行于世。二子曰含，曰合，皆以风雅论著，声名昭昭在士林。含字愈光，杨升庵先生有千里面谈两卷，乃与愈光谈诗者。 

　　○韫庵长者 

　　沈生予云：“予任奉新时，未敢求荐于人。韫庵吴公自浙移，书荐之于抚台按院，多溢美之词。若非抚台按院言之，余终于不知也。”其乡曲之情真，怜才之意切，吴公诚君子，长者哉。至今感之。 

　　○韫庵自赞 

　　韫庵吴公自赞其小像云“入道德之门，而不谭道德。处功名之地，而不竞功名。探仙佛之源，而不宗仙佛。忖诗文之趣，而不习诗文。世方赫赫，我独冥冥。世方矫矫，我独平平。寓形轩冕，寄兴烟云。间中风月，静里乾坤。斯柴桑处士所称无怀氏，而安乐先生所记无名。”公者欤，即此一赞，可以觇公之素矣。 

　　○四苦役 

　　卫军有快船与运粮，县民有坊厢若铺行。又军民共之，此四役乃役之至苦者也。迩来虽稍稍息肩，但财尽力穷，人不堪命。饥寒所迫，或有他虞，未有甚于此时也。尝读太祖高皇帝免租之诏，有曰：子孙百世，无忘江左之民。岂独以兵费所资，特宜优恤？而亦以居重驭轻之良，图疆干弱枝之要策也。仁人君子，宜念之哉。 

　　○草茅鸾凤 

　　杨道南先生，数岁时受诸经子史，读之，目数行下，且了其微义。甫十四岁，部使者胡公试孔子惜繁缨论，辞辩川涌，意其为宿学。批其卷云“草茅中鸾凤已见”，大奇之。 

　　○童年却金 

　　督学象岗胡公，既奇道南先生之才，又惜其贫，遣就海虞钱。公有威学，因师友陈公原习唐公应德，无不忘年礼，敬之馆于学士梁溪华公。华公尤器重，尝遗金百两。弗受，比归，潜置书囊中。登舟，检书见之，则回舟力却，乃去。他日钱以告胡公，公为却立。咨嗟以为一童子，能抗志乃尔。 

　　○会元三梦 

　　石城许公，嘉靖乙酉举于乡，三会试三不利。乙未复当上春官渡江。夜梦巨神自天而下，授以龙墨一笏，有“皇明大魁”四字。甫入京，宿于旅舍，梦有持二轴索画者。先生援笔一挥，成苍龙形，牙爪向人，云气腾涌。寤后，复梦人授以牙刻图书，有“不负所学”四字。是年有此三梦，果中会试第一人。 

　　○古语 

　　古语云，金陵市合月光里，今饮虹桥、武定桥，尚有夜市。又云，金陵人好醉妆，此事余目所未睹。又金陵以鼎镬相高，此风殊未泯。又云，金陵人好解字，但字被王金陵解过一番，人尚以穿凿目之。秀才不作此伎俩也久矣。 
