后渠杂识　　（明）崔铣 撰 

　　○杨继宗 

　　都御史杨公继宗居忧时，阉宦汪直以龙幸延揽名士。闻杨公治郡名，往吊。公衰绖于坟所，直趋至坟所。拜起，手捋公须，曰：“比闻杨继宗名，今貌乃尔。”公曰：“继宗貌陋，但亏体辱亲，未之敢也。”直不复敢言。直时威震海内，不屈者，公一人耳。 

　　○宪皇 

　　天顺末，谗者谓宪皇景帝尝废之，当别立嗣。英皇意颇疑之，独李贤不从。一日，上病卧便殿，召贤谕曰：“今庶事颇宁，顾大者反捋，奈何？”贤曰：“此国本也。”力陈不可动。上曰：“然则，此位竟传太子乎？”贤叩头贺曰：“宗祉幸甚。”遂传旨召太子。须臾至，贤曰：“殿下事定。”趋出谢。太子抱上足，对泣。谗遂不行。成化初，贤遭丧夺情，实宪皇固眷云。 

　　○王忠肃 

　　王忠肃为吏部尚书，忠清为英皇所信任。仲孙以荫入监，将应秋试，以有司印卷白公。公曰：“汝才可登第，吾岂忍蔽之哉？如汝误中第，则妨一寒士矣，且汝有所得仕。何必强所不能，以幸冀非分耶？”裂卷火之。 

　　○英皇 

　　英宗于便殿，屏左右，谓李贤曰：“吉祥好预国政，闻四方奏事者必先造其门。奈何？”贤曰：“自古人主权不可下移。若陛下每事白断，惟公道处之，则彼渐不敢预。而趋附之人，亦自少矣。”上曰：“朕意亦然。”会石亨败，家居。其从子定远侯彪，谋出镇大同。讽大同荐己，上廉其诈，并逮亨置于法。 

　　○李巡抚 

　　嘉兴当孔道，内臣往来，百方需索。李公与菱藕历日内臣曰：“我无用此。太守幸与我金钱，或好布绢。”公曰：“诺。”即出牒取库金钱，去与太监市布绢。即索金钱，内又出牒取库金钱，入馈。曰：“布绢、金钱去也。幸与印券附案，他日磨勘。”内臣咋舌，不敢受。公有大节，持风裁，藩臬、御史皆敬惮公。公诛锄奸豪，尽束手敛迹。但得改过即止，不深究。超升佥都御史，巡抚顺天。外戚、宦官庄田多占民间地土，公悉夺而还之。由是权贵敛迹。 

　　○杨知府 

　　杨公继宗知嘉兴府，有二势人子由医官谋署县篆，大窃帑金，莫敢谁何。公至，收治追金。御史行郡，欲出之，乃诘公曰：“盗有，失主何人也？”公曰：“朝廷即失主。”又诘曰：“原告何人也？”公曰：“知府即原告。”御史惭而退。 

　　○梁俭庵 

　　梁俭庵为户部侍郎，廷臣以户部尚书乃国计大臣，总领财赋，得人实难。太宰许公独荐公堪任，复升户部尚书。不数月，上手敕，命公监吏部、都察院，考察京官，盖异典也。公即日赴吏部考察，凡降调黜留，公议居多，士论大服。是岁，刑部重狱不决者四事。上命公兼掌刑部印信勘问之。数日间，四事俱得，其拟罪各当。奏上，上览之喜，谓中官张佐曰：“得尚书如才者十二员，朕无忧矣。”尝诏还梁俭庵司徒。途人丐子相语曰：“今天眼开，取回梁爷。”然则，司马入朝，百姓留之，宜也。 

　　○韩忠定 

　　韩忠定，年五十时丧其阃夫人，子辈数以再娶并妾为劝，言及，辄怒云：“我年已至此，复何为哉？”卒独处，惟一室，虽使婢亦不容入。遇冬寒，命小孙温足，教念书作对句，虽处极贵，自奉甚薄。其清心寡欲如此。 

　　○耿九畴 

　　耿九畴、轩轨皆廉介之士，操履素定，天下信之。天顺初，首用耿为都御史，轩为刑部尚书。耿欲纠石亨之罪，为所排，黜为江西布政，寻转四川。上知其为人清正，但为亨辈所嫉。一日，泛论人才，念及九畴非其罪。贤因曰：“此人操行诚不易得。”因礼部缺人，召至京师。上怜其衰，命为南京刑部尚书，且曰：“遂其优闲可也。” 

　　○曹文忠 

　　曹文忠鼐为人疏通俊爽，初为校官不乐，愿得繁剧一职，改泰和典史。时中使旁午，置邮无虚日。公处之裕如，延礼名儒，益进学不倦，复修举子业，遂登进士及第。西杨先生嘉其志，荐入经筵，复入阁与政。士林荣之。自东杨后，议大事多决于鼐，明敏之才，颇相类焉。 

　　○顾御史 

　　宣德初，许臣僚燕乐，歌妓满前，纪纲为之不振。朝廷以顾公为都御史，禁用歌妓，纠正百僚，朝纲大振。天下想望其风采。元勋贵戚俱惮之。陕西布政司周景贪淫无度，公齿欲除之，累置之法，上累释之，不能伸其激浊之志。正统初，以疾乞临。继其位者莫能及也。 
