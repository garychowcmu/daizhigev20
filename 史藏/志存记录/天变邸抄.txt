天变邸抄　　（明）撰人不详 

　　天启丙寅五月初六日巳时，天色皎洁，忽有声如吼，从东北方渐至京城西南角，灰气涌起，屋宇动荡。须臾大震一声，天崩地塌，昏黑如夜，万室平沉。东自顺城门大街，北至刑部街，长三、四里，周围十三里尽为齑粉，屋以数万计，人以万计。王恭厂一带，糜烂尤甚，僵尸层叠，秽气熏天，瓦砾盈空，而下无从辨别街道门户。伤心惨目，笔所难述。震声南自河西务，东自通州，北自密云、昌平，告变相同城中。即不被害者，屋宇无不震裂，狂奔肆行之状，举国如狂。象房倾圮，象俱逸出。遥望云气，有如乱丝者，有五色者，有如灵芝黑色者，冲天而起，经时方散。合科道意火药局失火，缉拿奸细而报，伤甚多，此真天变大可畏也。 

　　钦天监占语曰：候得五月初六日巳时地鸣，如霹雳之声从东北艮位上来，行至西南方，有云气障天，良久未散。占曰：地鸣者，天下起兵相攻，妇寺大乱。又曰：地中汹汹有声，是谓凶象。其地有殃，地中有声，混混其邑必亡（魏忠贤即时打死此官）。 

　　后宰门火神庙栋宇殊巍焕，初六日早，守门内侍忽闻音乐之声，一番粗乐过，又一番细乐，如此三叠，众内侍惊怪。巡缉其声，出自庙中，方推殿门跳入，忽见有物如红球从殿中滚出，腾空而上，众共瞩目，俄而东城震声发矣。 

　　哈哒门火神庙庙祝，见火神飒飒行动，势将下殿，忙拈香跪告曰：火神老爷，外边天旱，切不可走动。火神举足欲出，庙祝哀哭抱住，方在推阻间，而震声旋举矣。张家湾亦有火神庙，积年扃锢不开，此曰锁钥俱断。 

　　有一乔老儿，骑一马行至泊子街，地动堕马，此老头旋眼暗，自疑痰晕曰：不好了，我中风也。急觅路旁一酒柜靠定，少顷明亮，抬头见左右伏两人，一人纱帽无翅，一人纱帽盖眉，细看之俱是豸补，各面面相觑而散去，此老方知不是痰晕。 

　　屯院何廷枢全家，覆入士中，长班俱死。屯院内书办雷该相与持锹镢，立瓦砾上，呼曰：底下有人可答应。忽应声救我。诸人问曰：你是谁？曰：我是小二姐。书办知是本官之爱妾，急救出，身无寸缕，一书办脱大褦裹之，身无裙裤，骑驴而去，不知所之。 

　　前门上一卖棺店，初七日有一人买棺二十四口，讶其多。又有一人至曰：吾要买五十二口。主人曰：没有许多。其人曰：没有便小的也搭上几口罢。主人曰：你要几口大几口小。其人曰：你不要管，只与我五十二口，我回去自配。 

　　皇上此时方在乾清宫进膳，殿震急奔交泰殿，内侍俱不及随，止一近侍掖之而行，建极殿槛鸳瓦飞堕，此近侍脑裂，而乾清宫御座御案俱翻倒。 

　　有一绍兴周吏目之弟，殊贫因，兄荣选思做公弟，到京才两日，从蔡市口买一蓝纱褶摇摆，途遇六人拜揖，尚未完，头忽飞去，其六人无恙。 

　　有一部官，家眷于私宅中因天黑地动，椅桌倾翻，举家惊惶无措，妻妾抱柱而泣，随仆于地乱相击触，逾时天渐明，俱蓬跣泥面若病也。 

　　大殿做工之人，因是震而坠下者约有二千人，俱成肉袋。 

　　潘云翼夫人，虽同来京已十年，夫妻不相见，夫人独住后房一带，日事持斋诵佛。变起之时，夫人抱一铜佛跪于中庭，其房片瓦不动，前房十妾俱压重土之下。 

　　北城察院，此日进衙门，马上仰面，见一神人赤冠赤发，持剑坐一麒麟，近在头上，大惊堕马伤额，方在喧嚷间，东城忽震。 

　　嘉兴项氏寓，不损墙屋，压死一儿，养一骏马，腾空而去。客来唁者，问其仆曰：你家无伤损否？仆曰：一个官，官一个妈妈。 

　　有一人王姓者，在寓临池，忽心动出位，一声响亮，椅桌进碎，拾一铁弹丸，大如鹤卵，称重三斤四两。 

　　粤西会馆路口，有蒙师开学童子三十二人，一响之后，师徒俱无踪迹。 

　　初六日五鼓时，东城有一赤脚僧沿街大呼曰：快走，快走。 

　　草厂在东城，巡更逻卒见一白须老人忽出忽入，知是草场土地。 

　　所伤男妇俱赤体，寸丝不挂，不知何故？有一长班于响之时，鬃帽衣裤鞋袜一霎俱无，生者如此，死者可知。 

　　有一人，因压伤一腿，卧于地，见妇人赤体而过，有以瓦遮阴户者，有以半条脚带掩者，有披半边褥子者，有牵一幅被单者，顷刻得数十人，是人又痛又笑。 

　　屋宇至东华门坍颓稍缓，闻内阁格窗倾毁殊甚。 

　　宣府新推总兵拜客，行至圆宏寺街，一响连人和马同长班共七人并无踪影，闻其马买以千金者。 

　　一相公夫人，单裤走出街心，相公从阁内步奔回来，亲救得免，家中古董毁伤殆尽。 

　　都城隍庙中道士，初五夜，闻殿中喧嚷叫呼，绝似唱名之声。 

　　王恭厂一小太监，初五日给假城外省亲。初六日早至厂，见团团军马围住，听得内边云：来一个，缚一个。疑是驾上拿人，此太监飞奔回家。行出城，响声大震。 

　　大轿在路打坏者薛凤翔，房壮丽吴中伟，缙绅伤者甚多。而董可威、邱兆麟、牟志夔、萧命官为甚，但无致死者。其压死家眷者，难以枚举。嗟乎！此变幸出白日间，倘若发于暮夜寤寐中，当无噍类矣。 

　　五月初一日，山东济南知府往城隍庙行香，及庙门，忽然官吏舆从俱各昏迷。有一皂隶之妻来看其夫，见其前夫死已多年，乃在庙管门。前夫曰：庙里进去不得，天下城隍在此造册。 

　　四月廿七日午后，有云气似旗，又似关刀见，在东北角上。其长亘天，光彩初白色，后变红紫，经时而灭。五月初三日，又见于东北方，形如绦，其色红赤。初四日，又见类如意，其色黑。占者曰：此太白蚩尤旗之变幻，总一物也。五月初二夜，鬼火见于前门之楼角，青色荧荧，如数百荧火，俄而合并，大如车轮。 

　　绍兴周姓者，同数人夜饮归，共见正阳门上有人，呵曰：小鬼辄敢如此。 

　　京师鬼车鸟昼夜叫，及月余，其声甚哀，更聚鸣于观象台，尤异。 

　　长安街一带，时从空飞堕人头，或眉毛和鼻，或连一额，纷纷而下。大木飞至密云石驸马街，有五千斤，大石狮子飞出顺城门外。 

　　承恩寺街，有女轿八肩来过，震后止见轿俱打坏在街心，妇女舆人都不见。 

　　圆宏寺街有女轿过，一响掀去轿顶，女人衣饰尽去，赤体在轿，竟亦无恙。 

　　新选陈州吏目纪姓者，寓石驸马街，与一陈姓者相交好。初五夜陈忽得一梦，为金甲神呼去，至一大衙门，系累者相属，纪吏目亦在其内。闻内呼曰：无脚的俱斩。忽点名至陈，旁一人曰：此人无罪。堂上主者曰：可放去。陈行数步，忽呼转曰：便宜了他，与他腰下着二锁。鬼卒把锁讫，梦醒。明日，陈正与纪同饭，地动，陈忆昨梦，急走出户外，房倒纪已压死矣。陈无恙，二锁之故尚未验也。 

　　震后有人来告，衣服俱飘至西山，挂于树梢。昌平州教场中衣服成堆，人家器皿、衣服、首饰、银钱俱有。户部张凤达使长班往验，果然。 

　　德胜门外堕落人臂、人腿更多。 

　　苏州城东角，震坍坏屋数百间。是州离京一百八十里，初十日地中掘出二人尚活，问之云：如醉梦。又掘出一老儿，亦活。 

　　以上俱天启丙寅五月初六一日事。 
