东坡乌台诗案
宋朋九万撰
监察御史里行何大正札子
御史台根勘所，元丰二年七月四日，准中书批送下太子中允权监察御史里行何大正札子：臣伏见祠部员外郞直史馆知湖州苏轼谢上表，其中有言：「愚不识时，难以追陪新进；老不生事，或能牧养小民。」愚弄朝廷，妄自尊大，宣传中外，孰不叹惊！夫小人为邪，治世所不能免；大明旁烛，则其类自消。固未有如轼为恶不见悛，怙终自若，谤讪讥骂，无所不为。道路之人，则以为一有水旱之灾，盗贼之变，轼必倡言，归咎新法，喜动颜色，惟恐不甚。今更明上章疏，肆为诋诮，无所忌惮矣。夫出而事主，所怀如此，世之大恶，何以复加！昔成王戒康叔以助王宅天命，作新民，人有小罪非眚，乃惟终不可不杀。盖习俱污陋，难以丕变，不如是，不足以作民而新之。况今法度未完，风俗未一，正宜大明诛赏以示天下。如轼之恶，可以止而勿治乎！轼所为讥讽文字传于人者甚众，今犹取镂板而鬻于市者进呈。伏望陛下，特赐留神。取进止。元丰二年三月二十七日垂拱殿进呈。奉圣旨送中书。
监察御史里行舒亶札子
太子中允集贤殿校理权监察御史里行舒亶札子：臣伏见知湖州苏轼，近谢上表，有讥切时事之言。流俗翕然，争相传诵；忠义之士，无不愤惋。且陛下自新美法度以来，异论之人，固不为少。然其大，不过文乱事实，造作谗说，以为摇夺沮坏之计；其次，又不过腹非背毁，行察坐伺，以幸天下之无成功而已。至于包藏祸心，怨望其上，讪讟慢骂而无复人臣之节者，未有如轼也。盖陛下发钱以本业贫民，则曰，「赢得儿童语音好，一年强半在城中」；陛下明法以课试郡吏，则曰，「读书万卷不读律，致君尧舜知无术」；陛下兴水利，则曰，「东海若知明主意，应教斥卤变桑田」；陛下谨盐禁，则曰，「岂是闻韶解忘味，迩来三月食无盐。」其它触物卽事，应口所言，无一不以讥谤为主。小则镂板，大则刻石，传播中外，自以为能。其尤甚者，至远引衰汉梁窦专朝之士，杂取小说燕蝠争晨昏之语，旁属大臣而缘以指斥乘舆，盖可谓大不恭矣。然臣切考历古以来书传所载，其间扰攘之世，上之人虽有失德之行、违道之政，而逆节不轨之臣，苟能正其短以动摇人心，亦必回容顾避，自托于忠顺之名而后敢出此。恭惟陛下躬履道德，立政造士，以幸天下后世，可谓尧舜之用心矣。轼在此时，以苟得之虚名，无用之曲学，官为省郎，职在文馆，典领寄任，又皆古所谓二千石。臣独不知陛下何负于天下与轼辈，而轼敢为悖慢，无所畏忌，以至如是。且人道之所自立者以有义，而无逃于天地之间者，义莫如君臣。轼之所为，忍出于此，其能知有君臣之义乎！夫为人臣者，苟能充无义之心，往以为利，则其恶无所不至矣。然则陛下其能保轼之不为此乎？昔者治古之隆，责私议之殊说，命之曰不收之民，狃于奸宄，败常乱俗，虽细不宥。按轼怀怨天之心，造讪上之语情理深害，事至暴白。虽万死不足以谢圣时，岂特在不收不宥而已。伏望陛下体先王之义，用治世之重典，付轼有司，论如大不恭，以戒天下之为人臣子者。不胜忠愤恳切之至。印行四册，谨具进呈。取进止，元丰二年七月二日崇政殿进呈。奉圣旨送中书。
国子博士李宜之状
国子博士李宜之状：昨任提举淮东常平，过宿州灵壁鎭，有本鎭居止张硕秀才，称苏轼与本家撰《灵壁张氏园亭亭记》，内有一节，称：「古之君子不必仕，不必不仕；必仕则忘其身，必不仕则忘其君。譬之飮食，适于饥饱而已。然士罕能蹈其义，赴其节。处者安于故而难出，出者狃于利而忘返。于是有违亲绝俗之讥，怀禄苟安之弊。」宜之看详上件文字，义理不顺：言「不必仕」，是教天下之人必无进之心，以乱取士之法。又轼言「必不仕则忘其君」，是教天下之人无尊君之义，亏大忠之节。又轼称「譬之飮食，适于饥饱而已，然士罕能蹈其义，赴其节」，宜之详此，卽知天下之人，仕与不仕，不敢忘其君，而独轼有「必不仕则忘其君」之意，是废为臣之道。又轼歉「处者安于故而难出，出者狃于利而忘返。于是有违亲绝俗之讥，怀禄苟安之弊」，显涉讥讽，乞赐根勘。
御史中丞李定札子
右谏议大夫权御史中丞李定札子：臣切见知湖州苏轼，初无学术，滥得时名，偶中异科，遂叨儒馆。及上圣兴作，新进仕者，非轼之所合。轼自度终不为朝廷奖用，衔怨怀怒，恣行丑诋；见于文字，众所共知。或有燕蝠之讥，或有窦梁之比，其言虽属所憾，其意不无所寓，讪上骂下，法所不宥。臣切谓，轼有可废之罪四，臣请陈之：昔者尧不诛四凶，而至舜则流放窜殛之，盖其恶始见于天下。轼先腾沮毁之论，陛下稍置之不同，容其改过。轼怙终不悔，其恶已着。此一可废也。古人教而不从，然后诛之，盖吾之所以俟之者尽，然后戮辱随焉。陛下所以俟轼者可谓尽，而傲悖之语，日闻中外。此二可废也。轼所为文辞，虽不中理，亦足以鼓动流俗，所谓言伪而辨；当官侮慢，不循陛下之法，操心顽愎，不服陛下之化，所谓行伪而坚。言伪而辨，行伪而坚，先王之法当诛。此三可废也。《书》：「刑故不小。」知而为，与夫不知而为者异也。轼读史传，岂不知事君有礼，讪上有诛？肆其愤心，公为诋訾，而又应制举对策，即已有厌奖更法之意，陛下修明政事，怨不用己，遂一切毁之，以为非是。此四可废也。而尚容于职位，伤教乱俗，莫甚于此。臣伏惟陛下，动静语默，惟道之从；兴除制作，肇新百度。谓宜可以于变天下，而至今未至纯着，殆以轼辈虚名浮论足以惑动众人故也。臣叨预执法，职在纠奸；罪有不容，其敢苟止？伏望陛下断自天衷，特行典宪。非特沮乖慝之气，抑亦奋忠良之心。好恶既明，风俗自革，有补于世，岂细也哉！取进止。元丰二年七月二日崇政殿进呈奉圣旨后批四状并册子，七月三日进呈奉圣旨送御史台根勘闻奏。
御史台检会送到册子
检会送到册子，题名是《元丰续添苏子瞻学士钱塘集》全册。内除目录更不抄写外，其三卷并录付中书门下。奏据审刑院尚书刑部状，御史台根勘到祠部员外郎直史馆苏轼，为作诗赋并诸般文字，谤讪朝政及中外臣僚；绛州团练使驸马都尉王诜，为留苏轼讥讽文字及上书奏事不实按，并札子二道者。
供状
祠部员外郎直史馆苏轼，年四十四岁，本贯眉州眉山县。高祖祜，曾祖杲，并不仕。祖序，故任大理评事致仕，累赠职方员外郎。父洵，故任霸州文安县主簿，累赠都官员外郎。轼，嘉佑二年进士及第。初任河南府福昌县主簿，未赴任间，应中制科，授大理评事凤翔府签判，覃恩转大理寸丞。磨勘转殿中丞，差判登闻鼓院，试馆职，除直史馆。丁父忧服阕，差判官诰院，兼判尚书祠部，权开封府推官。磨勘转太常博士，通判杭州，就差知密州。磨勘转祠部员外郎，就差知河中府。未到任，改差知徐州。未满，就移知湖州，元丰二年四月二十一日到任。历仕，举主陕西转运副使陆铣，举台阁清要任使、提点两浙刑狱晁端彦，举外擢任使、权两浙提刑潘良器，京东安抚使向京，并举召还侍从、权京东路转运副使王居卿，转运判官李察，并举不次清要任使、安抚使陈荐、苏澥，举外陟侍从、提举李清臣，举不次外擢任使、提刑孔宗翰。奏乞召还禁近：军判章□，奏乞召置侍从；安抚使叶廉，奏乞显用；提举李孝孙，乞召还侍从；安抚使贾昌衡，奏乞召还近侍。轼任凤翔府签判日，为中元节假，不过知府厅，罚铜八斤。任杭州通判日，不举驳王文敏盗官钱官员公按，罚铜八斤。皆公罚，别无过纪款招。登科后未入馆，多年未甚进擢；兼朝廷用人，多年少年，所见与轼不同，以此撰作诗赋文字讥讽，意图众人传看，以轼所言为当。轼与张方平、王铣、李清臣、黄庭坚、司马光、范镇、孙觉、李常、曾巩、周邠、苏辙、王巩、刘挚、陈襄、钱藻、颜复、盛侨、王纷、钱世宏、吴管、王安上、杜子方、戚秉道、陈珪相识。其人等与轼意相同，即是与朝廷新法时事不合，及多是朝廷不甚进用之人。轼所以将讥讽文字，寄与如后。
与王诜往来诗赋
一与王诜干涉事。记熙宁二年，轼在京受差遣，王诜作驸马。后轼去王托宅，与王诜写作诗赋并《莲花经》等。本人累经送酒食、茶果等与轼。当年内，王诜又送弓一张、箭十只、包指十个与轼。熙宁八年，成都僧惟简托轼在京求师号，轼遂将本家元收画一轴送与王诜，称是川僧画觅师号，王诜允许。当年有秘丞柳询家贫干轼，轼为无钱，得犀一株送与王诜，称是柳秘丞犀，欲卖三十贯。王诜云：「不须得犀。」遂送钱三十贯与柳询。轼于王诜处得师号一道。当年内有相国寺僧思大师，告轼于王诜处，与小师觅紫衣一道，仍将到吴生画佛入涅盘一轴、董羽水障一、徐熙画海棠木芍药梅花雀竹各一轴、赵昌画折枝花一轴、朱繇、武宗元画鬼神二轴。说与王诜知，后将佛入涅盘及桃花雀竹等与王诜，朱繇、武宗元画鬼神，轼自收留，于诜处换得紫衣二道与思大师。当年轼将画三十六轴，各有唐贤题名，托王诜令人装褙，其物料手工并是王诜出备。当年轼通判欲赴任，王诜送到茶药、纸笔、墨砚、鲨鱼皮、紫茸毡、翠藤簟等，轼留下。十一月到任。熙宁五年内，王诜送到官酒十瓶、果子两篰与轼。熙宁六年内，《游孤山》诗寄诜，除无讥讽外，有：「误随弓旌落尘土，坐使鞭棰环呻呼。」以讥讽朝廷，新法行后，公事鞭棰之多也。又曰：「追胥保伍罪及孥，百日愁叹一日娱。」以讥讽朝廷，盐法收坐同保妻子移乡法太急也。又曰：「岁荒无术归亡逋，鹄则易画虎难摸。」意取马援言：「画鹄不成犹类鹜，画虎不成反类狗。」言岁既饥荒，我欲出奇画赈济，又恐朝廷不从，乃似画虎不成反类狗也。并《戏子由》云：「任从饱死笑方朔，肯为雨立求秦优。」意取《东方朔传》「侏儒饱欲死」，及《滑稽传》优旃谓陛楯郎：「汝虽长，何益，乃雨立。我虽短，幸休居。」言弟辙家贫官卑，而身材长大，所以比东方朔、陛楯郎；而以当今进用之人，比侏儒、优旃也。又云：「读书万卷不读律，致君尧舜知无术。」是时朝廷新兴律学，轼意非之。以谓法律不足以致君于尧舜，今时又专用法律而忘诗书，故言我读万卷书，不读法律，盖闻法律之中无致君尧舜之术也。又云：「劝农冠盖闹如云，送老齑盐甘似蜜。」以讥讽朝廷，新闻提举官，所至苛细生事，发谪官吏，惟学官无吏责也。弟辙为学官，故有是句。又云：「平生所惭今不耻，坐对疲氓更鞭棰。」是时多徒配犯盐之人，例皆饥贫。言鞭棰此等贫民，轼平生所惭，今不耻矣。以讥讽朝廷，盐法太急也。又云：「道逢阳虎欲与言，心知其非口喏唯。」是时张靓、俞希旦作监司，意不喜其人，然不敢与之争议，故毁诋之为阳虎也。又《山村》诗第三首云：「烟雨蒙蒙鸡犬声，有生何处不安身。但令黄犊无人佩，布谷何劳也劝耕。」轼意是时贩私盐者，多带刀杖，故取前汉龚遂，令人卖剑买牛，卖刀买犊曰：「何为带牛佩犊！」意言但将盐法宽平，令人不带刀剑而买牛犊，则自力耕，不劳劝督也。以讥讽朝廷，盐法太峻不便也。又第二首云：「老翁七十自腰镰，惭愧春山笋蕨甜。岂是闻韶解忘味，迩来三月食无盐。」意山中之人，饥贫无食，虽老亦自采笋蕨充饥；时盐法峻急，僻远之人无盐食，动经数月。若古之圣人，则能闻韶忘味，山中小民，岂能食淡而乐乎！以讥讽盐法太急也。第四首云：「杖藜裹饭去匆匆，过眼青钱转手空。羸得儿童语音好，一年强半在城中。」意言百姓虽得青苗钱，立便于城中浮费使却；又言乡村之人，一度两度夏秋税，又数度请纳和预买钱，今此更添青苗助役钱，因此庄家子弟多在城中，不着次第，但学得城中语音而已。以讥讽朝廷新法，青苗、助役不便。又《差开运盐河》诗云：「居官不任事，萧散羡长卿。胡不归去来，留滞愧渊明。盐法星火急，谁能恤农耕。薨薨晓鼓动，万指罗沟坑。天雨助官政，泣愁淋衣缨。人如鸭与猪，投泥相溅惊。下马荒堤上，四顾但胡弸。浅路不容足，又与牛羊争。归田虽贱辱，岂识泥中行？寄语故山友，慎勿厌藜羹。」轼为是时卢秉提举盐事，擘画开运盐河，差夫千余人。轼于大雨中部役，其河只为般盐，既非农事，而役农民，秋田未了，有妨农事。又其河中间，有涌沙数里，轼宣言开得不便。轼自嗟泥雨劳苦，羡司马长卿，居官而不任事；又愧陶渊明，不早弃官归去也。农事未休，而役夫千余人，故云「盐事星火急，谁能恤农耕」；又言百姓已劳苦不易，天雨又助官政劳民，转致百姓疲役，人在泥水中，辛苦无异鸭与猪；又言轼亦在泥中，与牛羊争路而行，若归田，岂识于此哉！故云：「寄言故山友，慎勿厌藜羹」而思仕宦，以讥讽朝廷，开运盐河，不当以妨农事也。轼于上件年分，写上件诗赋与王诜。熙宁六年春，轼为嫁甥女，问王诜借钱二百贯；其年秋，又借到钱一百贯。自后未曾归还。又熙宁八年内，王诜曾送到官酒八瓶，并果子药等与轼，亦尝有书简往复。当年并熙宁九年内，作《薄薄酒》，又〔水调歌头〕一首。复有《𣏌菊赋》一首并引，不合云：「及移守胶西，意其一饱，而始至之日，斋馆索然，不堪其忧。」以非讽朝廷，新法减削公使钱太甚，斋酝厨薄，事皆索然无备也。轼又作《超然台记》云：「始至之日，岁比不登，盗贼满野，狱讼充斥。」意言连年蝗虫盗赋狱讼之多。非讽朝廷。政事阙失。并新法不便所致。及云：「斋厨索然，日食𣏌菊。」以非讽朝廷。新法减削公使钱太甚。又于上件年分，节次抄写上件诗赋等，寄与王诜。熙宁九年，轼写书与王诜，为一婢秋蟾，欲削发出家作尼，并有相识僧行杭州人，各求祠部一道。当说与王诜，自后未取。约熙宁十年二月到京，王诜送到茶果酒食等。三月初一日，王诜送到简帖，来日约出城外四照亭中相见。次日，轼与王诜相见，令姨㜮六七人出，斟酒下食。数内有倩奴，问轼求曲子，轼遂作《洞仙歌》一首、《喜长春》一首与之。次日，王诜送韩干画马十二疋共六轴，求跋尾。不合作诗，云：『南山之下，汧、渭之间，想见开元天宝年，八坊分屯隘秦川，四十万疋如云烟，骓、駓、骃、骆、骊、骝、騵，白鱼、赤兔、骍皇䮧，龙颅凤颈狞且姸，奇姿逸德隠驽顽。碧眼胡儿手足鲜，岁时剪刷供帝闲；柘袍临池侍三千，红妆照日光流渊；楼下玉螭吐清寒，往来蹙踏生飞湍。众工舐笔和朱铅，先生曹霸弟子韩，廐马多肉尻脽圆，肉中画骨夸尤难。金羁玉勒绣罗鞍，鞭棰刻烙伤天全，不如此图近自然，平沙细草荒芊绵，惊鸿脱兎争后先。王良挟策飞上天，何必俯首服短辕。』意以骐骥自比，讥执政大臣无能尽我才，如王良之御者，何必折节干求进用也。当月，轼又荐会传神僧为王诜写真，乞得紫衣一道。四月，赴任徐州。王诜曾送到羊羔儿酒四瓶、乳糖狮子四枚、龙脑面花、象板裙带、系头子锦段之类与轼。九月间，轼托王巩到京见王诜时。觅祠部一两道与相知僧。十月内，王巩书来，云：「王诜已许诺，未取。」今年二月二十八日，供出于王诜相识，借得钱物。并寄《𣏌菊赋》、《超然台记》、《题韩干马诗》与王诜因依。又隐讳不曾作《开运盐河诗》寄王诜情由。蒙会问到王诜状。并被王诜申送到《开运盐河诗》赋。轼于九月二十三日至二十七日，方具实招。其《腊月[臈日]游孤山诗》、《戏子由诗》、《山村诗》，元准。圣旨系降印行册子内诗。其后，《𣏌菊赋》、《超然台记》、《韩干马诗》、《开运盐河诗》，即不系。朝旨降到册子内。
与王诜作宝绘堂记
一与王巩干涉事。熙宁五年内，巩言：「王诜说，贤兄与他作《宝绘堂记》，内有『桓灵宝之走舸，王涯之复壁，皆留意之祸也。』嫌意思不好，要改此数句。」轼答云：「不使则已。」即不曾改。轼先与将官雷胜并同官寄居等一十人出猎等诗各一首。计十首。并无讥讽。轼后批请定国将此猎诗。转示晋卿都尉。当输我一筹也。王巩字定国。王诜字晋卿。王诜令书表司张遵。寄轼诗十一首。并后序，云：「子瞻所寄新诗。并猎会事迹。夸示一时之乐。余因回示报乐侍寝清歌者云英等。凡十有一。輙效子瞻十家之诗。各以其名。制词一篇寄子瞻。不知却复输此一筹否。」其意说当贵作乐饮燕。即无讥讽。轼字子瞻。巩向真庙朝里尊礼杨大年。时人称之。今王诜尊礼子瞻。亦同年尔。轼言到家逢着难时节。王诜言向因世居。事后也曾到登对奏知。今后不敢与人往还。上乃宣谕诜，云：「如温良之士大夫。往还亦自无害。」轼言次第自家是不温良底也。其上件诗。不系册子内。
与李淸臣写超然台记并诗
一与李淸臣干涉事。熙宁九年，轼写《超然台记》寄李淸臣，其讥讽已在王诜项内声说。熙宁十年，轼知徐州日，六月内李淸臣因沂山龙祠祈雨有应作诗一首寄轼，其诗曰：「南山髙峻层，北山亦崷崪。坐看两山云出没，云行如驱归若呼呼。始觉山中有灵物，郁郁其焚兰，罩罩其击鼓。祝屡祝，巫屡舞。我民无罪神所怜，一夜雷风三尺雨。岭木兮苍苍，溪水兮央央。云散诸峯互明灭，东阡西陌农事忙，庙闭山空音响绝。」轼后作一首与李淸臣，其诗云：「高田生黄埃，下田生苍耳。苍耳亦已无，更问麦有几。蛟龙睡足亦解惭，二麦枯时雨如洗。不知雨从何处来，但闻吕梁百步声如雷。试上南城望城北，际天菽粟靑成堆。饥火烧肠作牛吼，不知待得秋成否。半年不雨坐龙慵，但怨天公不怨龙。今年一雨何足道，龙神社鬼各言功。无功日盗太仓粟，嗟我与龙同此责。劝农使者不汝容，因君作诗先自劾。」此诗除无讥讽外，有不合言。本因龙神慵懒不行雨，却使人心怨天公，以讥讽大臣不任职，不能燮理阴阳，却使人怨天子。以天公比天子，以龙神社鬼比执政大臣及百执事。轼自言无功窃禄与大臣无异，当时送与李淸臣来相谒，戏笑言承见示诗只是劝农使者，不管恁他事。李淸臣答弟辙二首，于诗后批云：「可求子瞻和。」云：「匙饭盘蔬强少留，相逢何物可消忧？缘君未得酒中趣，与我谩为方外游。草乱不容移马迹，山雄全欲逼城楼。济时异日须公等，莫狎翩翩海上鸥。」轼却作诗二首和李淸臣，其内一首云：「五十尘劳尙足留，闭门却欲治幽忧。羞为毛遂囊中颖，未许朱云地下游。无事会须成好饮，思归时欲赋登楼。羡君幕府如僧舍，日向城西看浴鸥。」朱云，汉成帝时，乞斩张禹，汉成帝欲诛之，朱云曰：「臣得下从龙逢比干游足矣！」龙逢，夏桀臣；比干，商纣臣，皆因谏而死。轼为屡言新法不便，不蒙施行，以朱云自比，意言至明之世，无诛戮之事。故轼未许与朱云地下游。王粲是魏武时人，因天下乱离，故粲在荆州依托作《登楼赋》，赋中有怀乡思归之意。轼为屡言新法不便，不蒙施行，有罢官怀乡思归之意，亦欲作此赋也。轼又用弟辙韵，与李淸臣六首，内一首云：「城南短李好交游，箕踞狂歌总自由。尊主庇民君有道，乐天知命我无忧。醉呼妙舞留连夜，【注云：邦直，家中舞者甚多。】闲作新诗断送秋，潇洒使君殊不俗。樽前容我揽须不？」淸臣字邦直，再次元韵，有一首云：「东来尝恨少朋游，得遇高人苏子由。已誓不言天下事，相看俱遣世间忧。新诗定及三千首，曩别几成二十秋。南省都台风雪夜，问君还记剧谈不？」辙字子由。清臣差修国史，轼赋诗二首送淸臣，其诗内一首云：「珥笔西归近紫宸，太平典策不缘麟。付君此事全书汉，载我当时旧过秦。门外想无千斛米，墓中知有百年人。看君两眼明如镜，休把春秋坐素臣。」谓轼于仁庙朝，曾进论二十五首，皆论往古得失。贾谊，汉文帝时人，追论秦之得先，作《过秦论》，《史记》载之。轼妄以贾谊自比，意欲李淸臣于国史中载轼所进论，故将诗与李淸臣。轼在台，于八月二十八日准问目，据轼供到与人往还诗，有所未尽。轼供出所与淸臣唱和诗，卽不系朝旨降到册子内。
次韵章传
一与章传干涉事。章传字传道。熙宁六年正月，作诗次章传韵，和答云：「马融旣依梁，班同亦事窦。効颦岂不欲？顽质谢镌镂。」所引梁冀宝宪，并是后汉时人，因时君不明，遂跻显位骄暴窃威福用事。而马融、班固二人皆儒者，并依托之。轼诋毁当时执政大臣，我不能效班固马融，苟容依附也。其上件诗，系印行册子，准朝旨降到者。
送刘述吏部
一与刘述干涉事。熙宁八年四月十一日，轼作诗送刘述云：「君王有意诛骄虏，椎破铜山铸铜虎。联翩三十七将军，走马西来各开府。」是时朝廷遣使诸路点检军器及置三十七将官，轼将谓今上有意征讨胡虏，以讥讽朝廷，诸路遣使及置将官，张皇不便，又云：「南山伐木作车轴，东海取鼍㨺战鼓。汗流奔走谁敢后？恐乏军资污刀斧。保甲连村团未编，方田讼谍纷如雨。迩来手实降新书，决剔根株穷脉缕。诏书恻怛信深厚，吏能浅薄空劳苦。以讥讽朝廷法度屡更，事目烦多，吏不能晓。又云：「况复年来苦饥馑，剥啮草木啖桑土。今年雨雪颇应时，又报蝗虫生翅股，忧来洗盏欲强醉，寂寞空斋卧空甒。公厨十日不生烟，更望红裙踏筵𢷵。【注云：近斋厨索然可笑。】又云：「近来屡得山中信，只有当归无别语。犹将鼠雀偷太仓，未肯衣冠挂神武。」意谓迩来饥馑，飞蝗蔽天之甚，以讥讽朝廷，政事阙失，新法不便之所致也。又云：「酒食无备，斋厨索然。」以讥讽朝廷，行法减削公使钱太甚，公事旣多，旱蝗又甚，二政巨藩，尙如此窘迫。所以言山中故人，寄信令归，但轼贪禄，未能便挂衣冠而去也。又云：「四方冠盖闹如云，归作二浙湖山主。」以讥讽朝廷，近日提举官，所至生事苛碎，故刘述乞宫观归湖山也。轼在台，八月二十二日准问目，仰轼供具，自来做过是何文字，轼说曾寄刘述吏部上件诗因依，其诗卽不系朝旨降到册子内。
寄周邠诸诗
一与周邠干涉事。轼熙宁五年六月，任杭州通判日，逐旋寄所作山村诗，其讥讽意，已在王诜项内声说。并留题径山诗，其讥讽已在苏辙项内声说。及和述古舍人冬日牡丹绝句，有讥讽意，已在陈襄项内声说。卽节次寄与周邠熙宁六年，因往诸县提点，到临安县，有知县大理寺丞苏舜举，来本县界外太平寺相接。轼与本人为同年，自来相知本人见轼，复言舜举数日前入州，却被训狐押出。轼问其故，舜举言我擘划得户供通家业役钞规例一年，甚简，前日将去，呈本州岛诸官，皆不以为然。呈转运副使王庭老等不喜，差急足押出城来。轼取其规例看详，委是简便，因问训狐事。舜举言自来闻人说一小话，云燕以日出为旦，日入为夕。蝙蝠以日入为旦，日出为夕。争之不决，诉之凤凰。凤凰是百鸟之王。至路次逢一禽，谓燕曰：不须往诉。凤皇在假，或云凤皇渴睡，今不记其详，都是训狐权摄。舜举意以话戏笑王庭老等不知是非。隔得一两日，周邠李行中，二人亦来临安，与轼同游径山。苏舜举亦来山中相见，周邠作诗一首与轼，卽无讥讽。次韵和答，兼赠舜举云：「餔𩞄醉方熟，酒面唤不醒。奈何効燕蝠，屡欲争晨瞑？」其意以讥讽王庭老等。如训狐不分别是非也。元丰三年六月十三日，轼知湖州，有周邠作诗寄轼，轼答元：「政拙年年祈水旱，民劳处处避嘲呕。河吞巨野那容塞，盗入蒙山不易搜。事道故因惭孔孟，扶颠未可责由求。」此诗自言迁徙数州，未蒙朝廷擢用，老于道路，并所至遇水旱盗贼夫役数起，民蒙其害，以讥讽朝政事阙失，并新法不便之所致也。又云：「事道故因惭孔孟，扶颠未可责由求。」以言已仕而道不行，则非事道也，故有惭于孔孟。孔子责由求云：「危而不持，颠而不扶，则将焉用彼相矣？」颠谓颠仆也。意以讥讽朝廷大臣，不能扶正其颠仆。轼在台，于九月十四日准问目，有无未尽事，轼供出上件诗因依，不系朝旨降到册子内。
与子由诗
一与弟辙干涉事。熙宁四年十月，轼赴杭州时，弟辙至颍州相别，后十一月到杭州本任，作颖州别子由诗云：「至今天下士，去莫如子猛。」为弟辙曾在制置条例，充检详文字。争议新法，不合乞罢。说弟辙去之果决，意亦讥讽朝廷新法不便也。当年十二月内，轼初任杭州寄子由诗云：「独眠林下梦魂好，回首人间忧患长。杀马破车从此誓，子来何处问行藏。」又云：「眼看时事力难胜，贪恋君恩退未能。」意谓新法靑苗助役等事，烦杂不可辨，亦言己才力不能胜任也。熙宁六年内，游径山留题云：「近来愈觉世议隘，每到胜处差安便。」以讥讽朝廷之用人，多是刻薄褊隘之人，不少容人过失，见山中宽闲之处为乐也。其诗系朝旨降到册子内。
杭州观潮五首
一熙宁六年任杭州通判，因八月十五日观潮，作诗五首，写在本州岛安济亭上，前三首并无讥讽，至第四首云：「吴儿生长狎涛渊，冒利忘生不自怜。东海若知明主意，应教斥卤变桑田。」盖言弄潮之人，贪官中利物，致其有溺而死者，故朝旨禁断。轼谓主上好兴水利，不知利少而害多，言「东海若知明主意，应教斥卤变桑田」。言此事之必不可成，讥讽朝廷水利之难成也。轼八月二十二日在台，虚称言盐法之为害等情由，逐次隐讳，不说情实，二十四日再勘方招，其诗系册子内。
和黄庭坚古韵
一元丰元年二月内，北京国子监教授黄庭坚寄书二封，并古诗二首与轼。其书内一节云：「伏惟阁下学问文章，度越前辈，大雅岂弟，博约后来，立朝以正言见排，补郡輙上课最，可谓声实于中，内外称职。其古风六首，第一首云：「江梅有嘉实，结根桃李场。桃李终不言，朝露借恩光。孤芳忌皎洁，冰霜空自香。怙来知鼎实，此物升庙廊。岁月坐成晚，烟雨靑已黄。得升桃李盘，以远亦见尝。终然不可口，掷置官道傍。但取本根在，弃捐庸何伤！」第二首云：「长松出涧壑，千里闻风声。上有百尺盖，下有千岁苓。小草有远志，相依在平生。医和不病世，深根且固蔕。人言可医国，何用大早计。大小材则殊，气味苦相似。」轼答书一封，除无讥讽外云，观其文以求其人，必轻外物而自重者，今之君子，莫能用也。今之君子，谓近日朝廷进用之人，不能援进庭坚用之也。及依韵答和古风云：「嘉谷卧风雨，莨莠登我场。陈前谩方寸，玉食惨无光。」以讥今之小人胜君子，如莨莠之阙夺嘉榖。又云：「大哉天宇间，美恶更臭香。君看五六月，飞蚊隐回廊。兹时不少假，俛仰霜叶黄。期君看蟠桃，千岁终一尝。顾我如苦李，全生依路傍。纷纷不足惜，悄悄徒自伤。」意言君子小人，进退有时，如夏月蚊虻纵横，至秋月息，比庭坚于蟠桃，进必迟，自比苦李，以无用全生。又诗云：「忧心悄悄，愠于羣小。」以讥讽当今进用之人，皆小人也。元丰元年二月三十日，轼作文同学士祭文一首，寄黄庭坚，看此文，除无讥讽外，云「道之难行，哀哉无徒！岂无友朋？逝莫吿予。」意言轼属曾言新法不便，不蒙朝廷施行，是道不行。轼孤立无徒，故人皆舍之而去，无有相吿语者，以讥讽当今进用之人，与轼故旧者，皆以进退得丧易其心，不存故旧之义。轼在台，于九月二十三日准问目，据轼供说其间隐讳有未尽者，比开北京留守司取问，根验得轼元写去黄庭坚讥讽书，并祭文于六月十六日。再奉取问，轼将寄黄庭坚文字看详，轼方尽供答，其意并不系朝旨降到册子内。
与王纷作碑文
一元丰元年六月，王纷寄到曾祖禹偁内翰神道碑示轼，求轼题碑阴。轼于当月五日，寄与王纷，此文除无讥讽外，不合云：「使其不幸而立于众邪之间，安危之际，则公之所为必将惊世绝俗，使斗筲穿窬之流，心破胆裂。」意谓今日进用之人为众邪，又言今时所行新法，系天下安危，故言众邪之间，安危之际也。又谓：「天子今时进用之人，皆斗筲穿窬之流，皆以讥讽朝廷进用之人，并新法不便也。」又云：「纷纷鄙夫，亦拜公像，何以占之？有泚其颡。」亦以讥讽今时进用之人，谓之鄙夫。言拜公之像，心愧而汗颡也。轼在台，于九月三日准问，有无尽供答因依，卽不系朝旨降到册子内。
与刘邠通判唱和
一熙宁三年刘邠通判泰州，轼作诗云：「君不见阮嗣宗，臧否不挂口。莫夸舌在齿牙牢，是中惟可飮醇酒。」言当学阮籍口不臧否人物，惟可飮酒，勿谈时事，意以讥讽朝廷，新法不便不容人直言，不若耳不闻，而口不问也。熙宁四年十月内，赴杭州通判，到扬州，有刘攽并馆职孙洙刘挚，皆在本州岛。偶然相聚数日，别后轼作诗三首，各用逐人字为韵，内寄刘邠诗云：「去年送刘郞，醉语已惊众。如今各漂泊，笔砚谁能弄？我命不在天，羿彀未必中。作诗聊遣意，老大佣讥讽。夫子少年时，雄辨轻子贡。迩来再伤弓，戢翼念前痛。广陵三日飮，相对恍如梦。况逢贤主人，白酒泼春瓮。竹栖已挥手，湾口犹屡送。羡子去安闲，吾邦正喧閧。」言杭州监司所聚，是时初行新法，事多不便也。熙宁六年九月内，轼和刘邠寄秦字韵诗云：「白发相看两故人，眼看时事几番新。」以讥讽朝廷，近日立新法，事尤多也。当年十一月内，刘邠闻人唱轼新作诗一首，相戏寄轼，卽无讥讽，轼和本人诗一首云：「十载漂然未可期，那堪重作看花诗！门前恶语谁傅出？醉后狂歌自不知。刺舌君今犹未戒，炙眉我亦更何词。相从痛飮无余事，正是春风最好时。」除无讥讽外，不合引贺拔惎以锥刺其子舌以戒言语事戏刘邠。又引郭舒狂言王敦炙其眉以自比，皆讥时人不能容狂直之言也。轼八月二十日准问目，具述作文字，供说已在前项。
与湖州知州孙觉诗
一熙宁五年十二月作诗，因任杭州通判日，蒙运司差往湖州，相度堤堰利害，因与湖州知州孙觉相见。轼作诗与孙觉云：「若对靑山谈世事，直须举白便浮君。」轼是时约孙觉并坐客，如有言及时事者，罚一大盏。虽不指时事，是亦轼意言时事多不便，更不可说，说亦不尽。又云：「天目山前渌浸芜，碧澜堂下看衔舻。作堤捍水非吾事，闲送苕溪入太湖。」又次年寄诗云：「徙倚秋原上，凄凉晚照中。水流天不尽，人远意何穷？问堞知秦过，看山识禹功。稻浓初吠蛤，柳老半，书虫。荷背风翻白，莲腮雨退红。追游慰迟暮，觅句效儿童。北望苕溪转，遥怜震泽通。烹鱼得尺素，好在紫髯翁。」上件诗除无讥讽外，不合云：「作堤捍水非吾事，闲送苕溪入太湖。」轼为先曾言水利不便，却被转运司差相度堤捍。轼本非兴水利之人，以讥讽时世，与昔不同而水利不便而然也。轼在台，于九月三日供状时，不合云上件诗无讥讽外，再蒙会勘方招，其诗系印行册子内。
送钱藻知婺州
一熙宁三年三月，作诗送钱藻知婺州，旧例馆阁补外任。同舍饯送，席上众人，先索钱藻诗，欲各分韵作送行诗。钱藻作五言絶句一首，卽无讥讽，轼分得英字韵，作古诗一首，送钱藻云：「老手便剧郡，高怀厌承明。聊纡东阳绶，一濯沧浪缨。平生好山水，未到意已清。过家父老喜，出郭壶浆迎。子行得所愿，怆悢居者情。吾君方急贤，日旰伏延英。黄金招乐毅，白璧赐虞卿。子不少自愧，高义空峥嵘。古称为郡乐，渐恐烦敲搒。临分敢不尽，醉语醒还惊。」此诗除无讥讽外，言朝廷方急贤才，多士并进，子独远出为郡，不少自强勉求进，但守道义，意讥当时之人急进也。又言靑苗助役旣行，百姓输纳不前，为郡者不免用鞭棰催督，醉中道此语，醒后还惊恐得罪朝廷，以讥讽新法不便之故也。元丰三年三月内，轼曾将相识僧行脚色，写书与弟辙，令送与钱藻，问钱藻房弟驸马都尉钱景臻求祠部紫衣各一道，旣不识景臻，其祠部亦不曾取，上件册子内。
送张方平
一熙宁四年五月中。轼将赴杭州，张方平陈乞得南京留台。本人有诗一首送轼，轼只记得落句云：「最好乘湖游禅扉。」其余不记，卽无讥讽，却有一诗送本人云：「无人长者侧，何以安子思？」意以子思比方平之贤，言朝廷当坚留要任，不可令闲也。元丰元年八月内，张方平令王巩将诗一卷来徐州，题封曰《乐全堂杂咏》，拆开看，乃是张方平旧诗。今不记，其词卽无讥讽。轼作一诗题卷末，其词云：「人物已衰谢，微言难重寻。淸谈未足多，感时意殊深。」轼言晋元帝卫玠初过江左，不意永嘉之末，复闻正始之音。轼意言晋元帝时，人物衰谢，不意复见张方平之文章才气。以讥讽今时风俗衰薄也。意以卫玠比方平，故云「淸谈未足多，感时意殊深。」言我非独多卫玠淸谈，但感时之人物衰谢，微言难继，此意殊深远也。又云：「少年有奇志，欲和南风琴。荒林蜩蛩乱，废沼蛙蝈淫。遂欲掩两耳，临文但噫喑。」意言轼少本有志欲和天子熏风之诗，因见学者皆空言无实，杂引佛老异端之书，文字杂乱，故以荒林废沼比朝廷新法。屡有变改，事多荒废，致风俗虚浮，学者诞妄，如蜩蛩之纷乱，故遂掩耳不欲论文也。又云：「萧然王郞子，来自缑山阴。云见浮邱伯，吹箫明月岑。遗声落淮泗，蛟鼍为悲吟。」以王子晋比王巩，以浮邱伯比方平也。「顾公正王度，《祈招》继愔愔。」据《左氏》，楚灵王欲求九鼎于周，求地于诸侯。其臣令尹子革谏王，其诗曰：「《祈招》之愔愔，式昭德音。思我王度，式如玉，式如金。形民之力，而无醉饱之心。」楚灵王不能用，以及于难，其事止于此，但轼不全记其词。轼欲张方平勿为虚言之诗，当作讥讽朝廷政事阙失，如祭父作《祈招》之诗也。轼封题云：「上还宣徽太尉丈文，表侄蜀人苏轼谨封。」令王巩将与张方平收却。轼于九月三日准问目，有无未尽卽供具析，元不系册子内。
和李常来字韵
一熙宁八年六月，李常来字韵诗一首与轼，卽无讥讽。轼依韵和答云：「何人劝我此中来？弦管生衣甑有埃。绿蚁沾唇无百斛，蝗虫扑面已三回。磨刀入谷追穷寇，洒涕循城掩弃骸。为郡鲜欢君莫笑，何如麈土走章台？」此诗讥讽朝廷，新法减削公使钱太甚，及造酒不得过百石，致管弦生衣甑有尘。及言蝗虫盗贼灾伤饥馑之甚，以讥朝廷，政事阙失，及新法不便之所致也。轼九月十四日准问目，有无未尽轼供曾和李常等诗，卽不系册子内。
为王安上作《公堂记》
一元豊元年七月，为王安上作《公堂记》。轼知徐州滕县，赞善大夫范纯粹，修葺本州岛廨宇，极齐整本官替去。轼作《滕县公堂记》一首与范纯粹，交代知县王安上寺丞，立石在本县，卽不曾寄范纯粹，其记多不具载，此记大率讥讽朝廷，新法已来，减削公使钱裁，损当直公人，不许修造屋宇，故所在官舍，例皆坏陋也。轼准问目，有无不尽，供说因依卽不系册子内。
扬州赠刘挚孙洙
一熙宁四年十月，轼赴杭州通判。到杭州，有刘挚为作台官言事谪降湖南，并一般馆职孙洙刘攽，皆在扬州。偶然相聚数日，别后轼作诗三首，各用逐人字为韵。内赠刘挚诗，云诗寄刘挚，因循不曾写寄本人，只曾与孙洙诗一处写寄孙洙，其赠刘挚诗云：「莫落江湖上，遂与屈子邻。意谓屈原放逐潭湘之间，而非其罪，今刘挚亦谪官湖南，故言与屈子相邻近也。缘是时闻说刘挚为言新法不便责降，旣以屈原非罪比挚，卽是谓挚所为当，以讥讽朝廷新法不便也。又云「士方在田里，自比渭与莘。出试乃大谬，刍狗难重陈。」庄子诋毁孔子，言孔子所言皆先王之陈迹也。譬如已陈之刍狗，难再陈也。轼意以讥讽当时执政大臣，在田里之时，自比太公伊尹及出而试用，大谬戾，当便罢退，不可再施用也。上件诗系册子内，并元豊元年九月十八日，写书寄刘挚云，定国见临数日，有诗可取。王巩字定国，及次韵黄鲁直诗，有讥讽在黄庭坚项内声说讫。
次韵潜师放鱼诗
一元丰元年四月中，作次韵潜师放鱼诗一首。轼知徐州日，有相识浙僧道潜来相看，同在河亭上坐，见人打鱼，其僧买鱼放生，后作诗一首，卽无讥讽。轼依韵和诗一首与本人云：「疲民尙作鱼尾赤，数罟未除吾颡泚。」《左传》云如鱼頳尾，横流而方扬裔。【注云：鱼劳则尾赤。】亦是时徐州大水之后，役夫数起。轼言民之疲病，如鱼劳而尾赤也。数罟，谓鱼网之细密者。又言民旣疲病，朝廷又行靑苗助役，不为除放，如密网之取鱼也。皆以讥讽朝廷，新法不便，所以致大水之灾也。轼在台，于十月十二日准问目有无未尽，轼供因依不，系朝旨降到册子内。
知徐州作《日喩》一篇
一元丰元年，轼知徐州。十月十三日，在本州岛监酒，正字吴管锁厅得解，赴省试。轼作文一篇，名为《日喻》，以讥讽近日科场之士，但务求进，不务积学，故皆空言而无所得，以讥讽朝廷，更改科场新法不便也。轼在台，于九月十三日准问目有无未尽，轼供说因依，系册子内。
为钱公辅作哀辞
一元丰元年，轼知徐州，熙宁七年五月，轼自杭州通判，移知密州，道经常州，见钱公辅子世雄。是时公辅已身亡，世雄要轼作公辅哀辞，轼之意，除无讥讽外，云「载而之世之人兮，世悍坚而莫容言。」此言钱公辅为人方正，世人不能容，为公辅曾缴王畴枢密词头，因此谪官，后来朝廷亦不甚进用。意以讥讽责降公辅非罪，及朝廷不能进用公辅也。又云：「子奄忽而不返兮，世混混吾焉则？」意以讥讽今时之人，正邪混殽，不分曲直，吾无所取则也。轼于九月准问目，供出因依，不系降到册子内。
与僧居则作《大悲阁记》
一熙宁八年，轼知徐州日，有杭州盐官县安国寺相识僧居则，请轼作《大悲阁记》。意谓旧日科场，以赋取人，赋题所出，多关涉天文地理礼乐律历，故学者不敢不留意于此等事，今来科场以大意取人，故学者只务空言高论，而无实学，以讥讽朝廷，改更科场法度不便也。轼在台，九月三日准问目，供具因依不系降到册子内。
与凫绎先生作文集序
一熙宁七年，轼知密州日，颜复寄书与轼云，为先父讳太初自号凫绎先生求作文集引序。轼遂讥讽朝廷，更改法度，使学者皆空言不便也。轼于九月三日准问目，有无未尽，轼供出因依，不系降到册子内。
和陈述古十月开牡丹四绝
一熙宁六年，任杭州通判时，知州系知制诰陈襄，字述古。是年冬十月内，一僧寺开牡丹数朶，陈襄作诗四绝，轼当和云：「一朶妖红翠欲流，春光回照雪霜羞。化工只欲呈新巧，不放闲花得少休。」又云：「当时只道鹤林仙，解遣秋花发杜鹃。谁信诗能传造化？直教霜枿放春妍。又云：「花开时节雨连风，犹向霜林染烂红。漏泄春光私一物，此心未信出天工。又云: 「不愤淸霜入小园,故将诗律变寒喧.使君欲见蓝关咏,更请韩郞为染根。」此诗皆讥讽当时执政大臣，以比化工，但欲出新意擘划，令小民不得暂闲也。其诗系册子内。
寄题司马君实独乐园
一熙宁十年，司马光任端明殿学士，提举西京崇福宫，在西洛葺园号独乐。轼于是年五月六日，作诗寄题。除无讥讽外，云「先生独何事，四方望陶冶。儿童诵君实，走卒知司马。抚掌笑先生，年来效喑哑。」四海苍生，望司马执政。陶冶天下，以讥讽见在执政，不得其人。又言儿童走卒，皆知姓字，终当进用。司马光字君实，曾言新法不便，与轼意合，旣言终当进用，亦是讥讽朝廷。新法不便，终当用司马光，光却喑哑不言，意望依前攻击，九月三日准问目，供讫，不合虚称无有讥讽，再勘方招，其诗不系降到册子内。
送曾巩得燕字
一熙宁三年内，送到曾巩诗简，曾巩字子固。是年准勅通判越州，临行，馆阁同舍，旧例饯送，众人分韵。轼探得燕字韵，作诗一首，送曾巩云：「醉翁门下士，杂沓难为贤。曾子独超轶，孤芳陋群妍。昔从南方来，与翁两联翩。翁今自憔悴，子去亦宜然。贾谊穷适楚，乐生老思燕。那因江鲙美，遽厌天庖膻？但苦世论隘，聒耳如蜩蝉。」讥讽近日朝廷进用，多刻薄之人，议论褊隘，聒喧如蜩蝉之鸣，不足听也。又云：「安得万顷池，养此横海鳣。」以此比曾巩横才也。又熙宁五年十一月二十三日，轼答曾巩书，除无讥讽外，其间有赋役毛起，盐事峻急，民不聊生，意言新法不便。烦碎如毛之穴，又加盐事太急，处刑罚民不堪命。轼在台隐讳，蒙会到曾巩状，曾被人申送到上件简帖，九月十七日方招。其诗元系准朝旨降到印行册子内，简帖卽不系降到册子内。
湖州谢上表
一元豊二年四月二十九日，赴任湖州，谢上表云：「臣荷先帝之误恩，擢置三馆，蒙陛下之过听，付以两州。陛下知其愚不适时，难以追陪新进，察其老不生事，或能牧养小民。轼谓馆职多年，未蒙不次进用，故言荷先帝之误恩。擢置三馆，蒙陛下之过听，付以两州，又见朝廷近日进用之人，多是少年，及与轼议论不合，故言愚不适时，难以追陪新进，以讥讽朝廷进用之人，多是循时迎合。又云：「察其老不生事，或能牧养小民，以讥讽朝廷，多是生事搔扰，以夺农时。上件表系元准朝旨坐到事节。
游杭州风水洞留题
一熙宁七年为通判杭州，于正月二十七日游风水洞。有本州岛节推李佖，知轼到来，在彼等候。轼到乃留题于壁。其卒章，不合云「世上小儿夸疾走，如君相待今安有。」以讥世之小人多务急进也。其诗卽不曾写与李佖，当年再游风水洞，又云：「世事渐艰吾欲去，永随二子脱讥谗。」意谓朝廷行新法后来世事，日益艰难，小人多务谗谤，轼度斯时之不可以合。又不可以容，故欲弃官隐居也。今年十一月二十日本台准杭州十月十四日公文抄录到上件诗一首，于十一月二日准问目，轼便具招，当时卽不系降到册子内。
和刘恕三首
一熙宁六年，轼任杭州通判。有秘书刘恕字道原，寄诗三首，轼依韵和，即不曾寄张师民，师民者，亦不曾识。除无讥讽外，云「仁义大快捷方式，诗书一旅亭。相夸绶若若，犹诵麦靑靑。腐鼠相劳吓，高鸿本自冥。颠狂不用唤，酒尽渐须醒。」此诗讥讽朝廷近日进用之人，以仁义为快捷方式，以诗书为逆旅，俱为印绶爵禄所诱，则假六经以进，如庄子所谓儒以诗礼发冢。故云「麦靑靑」。云小人之顾禄，如鸱鸢以腐鼠吓鸿鹄，其溺于利，如人之醉于酒，酒尽则自醒也。又云「敢向淸时怨不容，直嗟吾道与君东。坐谈足使淮南惧，归去方知冀北空。独鹤不须惊夜旦，羣鸟未可辨雌雄。庐山自古不到处，得与幽人仔细穷。」轼为刘恕学问，性正直，故作此诗美之。因以讥讽当今进用之人也。恕于是时自馆中出监酒务非敢怨时之不容，马融谓郑康成：「吾道东矣。」故比之汲黯在朝，淮南寝议，又以比恕之直。又韩愈云：「冀北马羣遂空。」言馆中无人也。嵇绍昂昂如独鹤在鸡羣，又淮南子，鸡之将旦，鹤知夜半，又以刘恕比鹤，谓众人为鸡也。诗曰：「具曰予圣，谁知乌之雌雄？」意言今日进用之人，君子小人杂处，如乌不可辨雌雄。其诗在册子内。
送蔡冠卿知饶州
一熙宁五年二月内，大理少卿蔡冠卿，准勅差知饶州。轼作诗送之曰：「吾观蔡子与人游，掀逐笑语无不可。平时傥荡不惊俗，临事迂阔乃过我。横前坑穽众所畏，布路金珠谁不裹。迩来变化惊何速，昔号刚强今亦颇。怜君独守廷尉法，晚岁却理鄱阳柁。莫嗟天骥逐羸牛，欲试良玉须猛火。世事徐观眞梦寐，人生不信长坎坷。知君决狱有阴功，他日老人酬魏颗。」除无讥讽外，云「横前坑穽众所畏」，以讥当时朝廷用事之人，有逆其意者，则设坑穽以陷之也。又云「布路金珠谁不裹」，以讥讽朝廷用事之人，有顺其意者，则以利诱之，如以金珠布路也。夫云「迩来变化惊何速，昔号刚强今亦颇。」以讥士大夫为利所诱胁，变化以从之，虽旧号刚强，今亦然也。又云「怜君独守廷尉法」，言冠卿屡与朝廷争议刑法，以致不进用，却出守小郡也。又云「莫嗟天骥逐羸牛」，轼以冠卿比天骥，以进用不才比羸牛。轼意以讥讽朝廷进用之人不当也。又云「欲试良玉须猛火」，良玉经火不变，然后为良。言冠卿经历艰阻折挫，节操不改，如良玉也。又云「世事徐观如梦寐，人生不信长坎坷。」为冠卿屡与朝廷争议刑法，致不进用。言人事得丧，古来譬如梦幻，当时执政必不常进，冠卿亦不常退。故云「人生不信长坎坷」也。其诗系册子内
为张次山作《宝墨堂记》
一熙宁五年内，轼往通判杭州日，太子中舍越州签判张次山，有书求轼作本家《宝墨堂记》。除别无讥讽外，云蜀之语曰：「学书者纸费，学医者人费。此言虽小，可以喩大。世好功名者，以其未试之学，而骤出之于政，其费人岂特医者之比乎！」轼以谓学医者当知医书，以穷疾之本原。若今庸医瞽伎，投药石以害人性命，意以讥讽朝廷进用之人，多不练事，骤施民政，喜怒不常，其害人甚于庸医之末习。八月二十四日，准问目，供说因依卽不系朝旨降到册子内。
送杜子方陈珪戚秉道
一熙宁五年杭州录参杜子方，司戸陈珪，司理戚秉道，各为承勘本州岛姓裴人家女使夏沈香投井，姓裴人家女亦在内，身死不明事。当时夏沈香，只决臀杖二十，放。后来本路提刑陈睦，举驳上件公事，差秀州通判张若济通勘，决杀夏沈香。前项三官，因此冲替，意提刑陈睦，及勘官张若济，驳勘不当致此。三人无辜失官，轼作诗送之云：「秋风瑟瑟鸣枯蓼，船阁荒凉夜悄悄。正当逐客断肠时，君独歌呼醉达晓。老夫平生齐得丧，尙恋微官失轻矫。君今憔悴归无食，五斗未可秋毫小。君今失意能几时？月啖虾䗫行复皎。杀人无验中不快，此恨终身恐难了。徇时所得无几何，随手已遭忧患绕。期君已似种宿麦，忍饥待食明年赻。」此诗除无讥讽外，云「君今失意能几时，月啖虾䗫行复皎。」意取卢仝月蚀诗云：「传闻古来说，月蚀虾䗫精。」卢仝意比朝廷为小人所蒙蔽也。轼亦言杜子方等本无罪，为陈睦张若济蒙蔽朝廷，以致冲替逐人，后当感悟牵复，「云循时所得无几何，随手已遭忧患绕。」意谓张若济不久自为公事也。此诗系册子内。
与王巩作《三槐堂记》并眞赞
一元丰二年八月九日，与王巩写次韵黄鲁直诗，所有讥讽，在黄庭坚项内声说，及十月中王巩书来，求轼作本宅《三槐堂记》，并其父王素字仲仪真赞，除无讥讽外，云：「吾侪小人，朝不谋夕。相时射利，皇恤厥德。庶几侥幸，不种而获。不有君子，其何能国。」言祖宗朝若无此有德君子，安能建国乎，以言王旦父子也。其真赞，除无讥讽外，云：「平居无事，商功利，谓殿最，诚不如新进之士，至于缓急之际，决大策，安大众，呼之不来，麾之不散，唯世臣巨室为能。」意以讥讽当今进用之人，止可商功利，谓殿最而已，若缓急安众决策，须旧臣有德之人，素所畏服者。又云：「使新进之人当之，虽有韩白之勇，良平之奇，岂能坐胜。」有才而德望未隆者，纵有韩信白起之勇，张良陈平之智，亦不如世臣宿将，人素畏服，成功速也。又云：「彼寠人子既陋且寒，终劳永忧，莫知其贤。」意以讥讽当今进用之人，出于贫贱，意见鄙俭，空多劳忧，不足为利也。轼八月二十四日准问目，供具因依，即不系。朝旨降到册子内。
谢钱顗送茶一首
一熙宁六年，轼任杭州通判日，因本路运司差往润州勾当公事，经过秀州，钱顗字安道在秀州监酒税，曾作台官，始于秀州与之相见。得顗作诗一首，送茶与轼，复与诗一首谢之。除无讥讽外，云「草茶无赖空有名，高者妖邪次顽犷。」以讥世之小人，乍得权用，不知上下之分，若不谄媚妖邪，卽须顽犷狠劣。又云：「体轻虽欲强浮泛，性滞偏工呕酸冷。」亦以讥世之小人，体轻浮而性滞泥也。又云：「其间绝品非不佳，张禹纵贤非骨鲠。」亦以讥世之小人如张禹，虽有学问，细行谨饬，终非骨鲠之人。又云：「收藏爱惜待嘉客，不敢包裹钻权幸。此诗有味君勿传，空使时人怒生瘿。」以讥世之小人，有以好茶钻要贵者，闻此诗当大怒也。上件诗，系降到册子内。
送范鎭往西京
一熙宁十年二月三日，范鎭往西京。轼作诗送之，轼咋知密州得替，到关城外，借得范鎭园安泊，鎭，乡里世旧也。其诗除无讥讽外，云「小人眞闇事，闲退岂公难。」意以讽今时小人以小才而亨大位，闇于事理，以进为荣，以退为辱。范鎭前为侍郎，难进易退，小人不知也。又云「言深听者寒。」轼谓鎭旧日多论时事，其言深切听者为恐。意言鎭当时所言，皆不便事也。轼九月三日，在台准问目，供出其诗，卽不系降到册子内。
祭常山作放鹰一首
一熙宁八年五月，轼知密州。内于本州岛常山泉水处祈雨有应，轼遂立名为云泉。九年四月癸卯，立石常山之上。除无讥讽外，云「堂堂在位，有号不闻。」以讥讽是时京东连年蝗旱诉闻，邻郡百姓诉旱，官吏多不接状依法检收灾伤，致令怨叹之声，盈于上下。当时之人，耳如不听，故记有嗟呼之诗也。去年祭常山回，与同官习射放鹰，作诗一首，题在本州岛小厅上。除无讥讽外，云「圣朝若用西凉簿，白羽犹能效一麾。」意取西凉州主簿谢艾州文本书生也。善能用兵，故以此自比。若用轼为将，亦不减谢艾也。故作放鹰诗云：「圣朝若用轼为将，不减尙父能鹰扬。」轼在台供说，卽不系册子内。
《后𣏌菊赋》并引
一熙宁八年秋，轼知密州涟水县，著作佐郞盛侨《后𣏌菊赋》，并引。其词内讥讽情意已在王巩项内声说。
同李𣏌因猎出游孤山作诗四首
一熙宁五年，轼任通判杭州，于十二月内，与发运司勾当公事大理寺丞𣏌，因猎出游孤山，作诗四首。内第二首，有讥讽其意已在王诜项内声说。
徐州观百步溪诗
一熙宁十年知徐州日，观百步溪，作诗一篇，卽无讥讽，有本州岛教授舒焕，字尧文。和诗云：「先生何人堪并席，李郭相逢上舟日。残霞明灭日脚沉，水面沉云天一色。磷磷石若鐡林兵，翻激奔冲精甲日。岸头旗帜簇五马，一橹飞艎信未下。入夜寒生波浪间，汗衣如逐秋风干。相忘河鱼互出没，得性沙鸟鸣间关。委蛇二龙乃神物，游乐诸溪诚为难。筑亭种柳恐不暇，天下龙雨须公还。」上件诗意无讥讽，所有山村诗，卽不曾寄吕仲甫。
张氏兰皋园记
一元丰二年三月二十七日，与张硕秀才撰宿州灵壁鎭张氏兰皋园记，卽无讥讽。
中使皇甫遵到湖州勾至御史台
一今年七月二十八日，中使皇甫遵到湖州勾摄轼前来，至八月十八日，赴御史台出头。当日准问目，方知奉圣旨根勘。当月二十日，轼供状时，除《山村》诗外，其余文字并无干涉时事。二十二日，又虚称更无往复诗等文字。二十四日，又虚称别无讥讽嘲咏诗赋等应系干涉文字。二十四日，又虚称即别不曾与文字往还。三十日，却供通自来与人有诗赋往还人数姓名。又不说曾有黄庭坚讥讽文字等因依。再勘方招外，其余其后供析语言因依等不同去处，委是忘记，误有供通，即非讳避。轼有此罪愆，甘伏朝典。十月十五日，奉御宝批见勘治苏轼公事，应内外文武官，曾与苏轼交往，以文字讥讽政事，该取会验问看若干人闻奏。至十一月二十一日，准中书批送下本所，伏乞勘会苏轼举主。奉圣旨，李清臣按后声说，张方平等并收坐。奉圣旨，王巩说执政商量等言，特与免根治外，其余依次结按闻奏。又中书省札子权御史中丞李定等，准元丰二年十一月二十八日札子，苏轼公事见结按次。其苏轼欲乞在台收禁，听侯敕命断遣。奉圣旨依奏。按后收坐人姓名：王巩、王诜、苏辙、李清臣、高立、僧居则、僧道潜、张方平、田济、黄庭坚、范镇、司马光、孙觉、李当、曾巩、周邠、刘挚、吴管、刘攽、陈襄、颜复、钱藻、盛侨、王纷、戚秉道、钱世雄、王安上、杜子方、陈珪。已上系收苏轼有讥讽文字不申缴入司。章传、苏舜举、钱顗、蔡冠卿、吕仲甫、刘述、刘恕、李𣏌、李有间、赵昹、李孛孙、伸伯逵、晁端彦、沈立、文同、梁交、关景仁、张次山、徐汝奭、吴天常、刘瑾、李佖、晁端成、邵迎、陈章、杨介、刁约、姜承颜、张援、李定、毛国华、刘勋、沈　嶓向、许醇、黄颜、单锡、孔舜亮、欧阳修、焦千之、孙洙、岑象之、张先、陈烈、张吉甫、张景之、李庠、孙弁。已上承受无讥讽文字。
御史台根勘结按状
御史台根勘所，今根勘苏轼王诜情罪，于十一月三十日，结按具状申奏。差权发运三司度支副使陈睦录问。别无翻异。续据御史台根勘所状称。苏轼说与王诜道：「你将取《佛入涅盘》及《桃花雀竹》等，我待要朱繇、武宗元画《鬼神》。」王诜允肯言得。
一熙宁三年已后至元丰三年十一月十五日德音，前令王诜送钱与柳秘丞，后留僧思大师画数轴，并就王诜借钱一百贯，并为婢出家及相识僧，与王诜处许将祠部来取，并曾将画与王诜装褙，并送李清臣诗，欲于国史中载所论，并《湖州谢上表》讥用人生事扰民。准敕臣僚不得因上表称谢，妄有诋毁，仰御史台弹奏。又条海行条贯，不指定刑名，从不应为轻重，准律不应为事理，重者杖八十断，合杖八十私罪。又到台累次虚妄不实供通，准律，别制下问按推，报上不以实，徒一年。未奏减一等，合杖一百，私罪。
一作诗赋等文字讥讽朝政阙失等事。到台被问，便具因依招通。准律，作匿名文字，谤讪朝政及中外臣僚，徒二年。准敕罪人因疑被执，赃状未明，因官监问自首；因按问欲举自首；又准刑统，犯罪按问，欲举而自首，减二等。合比附，徒一年，私罪。系轻，更不取旨。
一作诗赋及诸般文字寄送王诜等，致有镂板印行。各系讥讽朝廷及谤讪中外臣僚。准敕作匿名文字，嘲讪朝政，及中外臣僚，徒二年。情重者奏裁。准律，犯私罪以官当徒者，九品以上，一官当徒一年。准敕馆阁贴职，许为一官。或以官，或以职，临时取旨。据苏轼见任祠部员外郎直史馆，并历太常博士，其苏轼合追两官，勒停放。准勒比附定刑，虑恐不中者奏裁。其苏轼系情重，及比附并或以官或以职。奉圣旨：苏轼可责授检校水部员外郎充黄州团练副使，本州岛安置，不得签书公事。

