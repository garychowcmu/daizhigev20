　　解脱纪行录（附录：行吟杂录）　　（清）金科豫 撰 

　　●目录 

　　叙 
　　解脱纪行录 
　　附录（行吟杂录） 

　　●叙 

　　川江之险甲天下闻者色变比于谭虎劳人墨客诗状其险者伙矣然诗而不记记而不详老坡之游石钟所以叹郦元之简而笑李渤之陋也同年笠庵金君天下之壮士也年二十许宰黔中往时充神京铅运使出峡江以解脱纪行记经而诗纬之累然成帙盖其学赡故援据详其才雄故论断确伟哉笠庵使挟其所有出入侍从备天子顾问行秘书岂足道哉抑余所以奇笠庵不在此夫赡于学学人也雄于才才人也天下之大具笠庵之才之学者宜皆可以为笠庵之记与诗然前乎笠庵者固未尝为笠庵之所为而必待笠庵今日之自为者何欤今夫乘舟于囿荡而变色地非甚险而犹尔者胆弱故也今使履厚寸之木簸漾于惊湍飞涝中而又飌师怒号于其上猛兽奇鬼嵯岈逼伺于其旁危矶怪碣探头露臂啮噬横梗于其下当此之时虽子建之才公干之学亦必魂駴目昡瑟缩于一叶之中扃口戢手而莫敢动而笠庵独申申然如如然搔首捋髭濡墨引褚而叙之而歌之而考证辩驳之而诙谐嘲笑之千里之遥三月之久无虚日无虚地是则笠庵之奇不奇于其才之雄学之赡而奇于其胆之壮也夫惟有如是之胆然后能为如是之记与诗则是笠庵之才信非才人之才而壮士之才笠庵之学信非学人之学而壮士之学也昔谢迭山论文曰放胆刘青田相人曰胆怯胆之于人大矣小用之于为文为有胆之文然后大用之于为吏为有胆之吏为有胆之文故可以朝百赋而郁怒暮千诗而紧遒坦然出没于三千悬水之中而身不濡目不瞬是如卵之胆也非难之难者也为有胆之吏则必能言人之所不敢言为人之所不敢为屹然山立于万麋倾角之会而利不动威不惕是一身之胆也难之难者也今笠庵之为吏也一如其为文而且有大过乎其为文者则是笠庵之心无罣碍故无恐怖放此四大还于一如夫亦安往而不如老坡之解脱也者区区出峡之解脱其亦小矣虽然吾黔之服官者率不免于是役则斯编也一切众生方将倚为苦海之航迷津之筏其庶几涉川而嬉免于擿埴索途之苦矣于解脱乎何有 
　　辛亥嘉平望日山右年愚弟孙希元序 

　　●解脱纪行录 

　　锦州金科豫笠庵未定稿 
　　解脱之义何仿乎曰仿乎峩眉之坡名峩眉之坡之名又何昉乎曰昔东坡游峩眉峯出以解脱名坡盖言峩眉之高登者莫不蹑虚履险魂惊胆裂始得跻其绝顶迨至出山后向之巉岏绝献至此而尽而舍危就坦有解脱之乐焉余于丁未夏奉使之京由叙永至重庆赴巴东川江之险莫此为甚而由巴东至东湖以下则江平水稳可计程而至其出险就夷不啻坡之由峩眉而解脱也爰取以纪吾行 
　　夏六月己亥日向午自叙永城外铁炉滩登舟行三十里暝舣舟老君营庚子五鼓启行四十里至大滩水势急激然石少尚易下又十里许陡闻水声如雷殷殷绝壁下夹岸怪石攒空奔涛竞赴中纔一线可通舴舻倚篷窗远望令人意怖询之榜人知为江门峡操舟者由高趋下左旋右折不顷刻已出峡中盖峡首尾长几三十里两山逼窄水势激怒故其奔放也一发而不可收予有绝句云望里双峯峭插天江声雷吼夕阳边当门一落奔涛疾催送扁舟掠晚烟又乱石堆云怪且顽江流一线响潺潺恍如十八滩头水泻作蚕丛九折湾予昔从家大人宦岭南由昌乐历十八滩其滩势险恶与此相埒薄暮抵头滩口辛丑行十余里至纳溪县奔流泛溢附近低凹村居半没水中传说泸州各处小河水涨故江水汪涵连成一片舟行迅疾不可停泊午夜即抵泸州计程二百余里其它头二三泾梁南田埧诸滩以水大过不之觉然余湍簸荡舟行其上尚有高下抑扬之势近城有渡泸亭说者以为孔明五月渡泸即此地通志外纪又谓泸州古之江阳泸水乃今之金沙江考金沙江在滇蜀之交一在武定府元江驿一在姚安之左郄左郄之外即今孟姓土司所辖据沈黎志孔明所渡当在今之左郄非泸州也壬寅停泊癸卯换舟行二百里过合江县又六十余里系舟石埧沱越次日巳刻过江津县傍夕即抵巴县龙门皓以岸上石壁有旧刻龙门皓月四字故名乙巳卜居南岸觉林寺东偏寺为重邑大观由龙门福地至春秋楼山门前凡数百步皆以石板砌路由山门入二层门内有方池大可盈亩中种菡萏当五六月花时香闻数里稍上左右有月桥二座下通流水自西转东昼夜不绝其声潺潺如碎玉然正中为关圣殿后一层为西方如来殿东为衣卫轩有空舍数十椽明净可居即予憩处西为闻犀堂高厂开阔便于远望堂前有池大与二层门内方池等中养金鱼百十尾每饲之击梆为号若策策堂堂故事堂后有大庭三楹可以演剧最后为报恩塔高九层玲珑八面登绝顶可以眺城中询为本寺僧月江上人建以报母恩者也始于乾隆丁丑成于乾隆甲申其上下左右石刻题咏最多 
　　丙午同事秦思斋明府来访因共话丙午闱中事不觉已作来年契阔于此得少盘桓颇不苦寂戊申己酉连日小雨越庚戌霁偕思斋赴真武山览胜自东转北历石磴千百盘始至涂山一天门有石刻碑楼存焉由天门又几百余盘至降龙胜境有桥亭可憩行人复曲折百余盘始达山门由山门至后殿凡三进正殿祀真武像相传旧祀大禹岁久倾摧明季真武显圣遂改祀真武而以真武名山其庙基前后左右仍名涂山盖夏禹涂后之故址也华阳国志禹娶涂山今江州涂山是也寰宇记谓涂山在岷江南岸高七里周回二十里东接石洞峡考石洞峡在县东二里岷江在县南门外入县境东北流一百二十里至城东合涪江又东北流九十里入长寿县界以峡与江现在形势论之涂山当在此处左为览胜楼上有张橘州观察题额放空眼界四字倚楼远望诸峯环绕烟霭氤氲下瞰重城历历在目而江间渡艇往来如飘一笠洵壮观也余与思斋俱有诗以志其胜左后有回廊净室数十楹环列如堵中植花木内有老梅一株孤根蟠屈绿藓丛生似数百年物恨未及花时举酒来此一吟赏耳偏右多隙地僧人取以种菜如高筑楼居轩窗洞达当另有一番眼界薄暮悤悤下山与明府别越九日壬辰秦明府解缆赴鄂渚余造舟相送并赠以诗 
　　历十月甲寅余亦事竣舟居十二日于丁卯黎明开行九十里至班竹沱宿焉戊辰行九十里舣舟扇背沱己巳行十里至台盘子滩余适晨餐过后方觉盖仲冬水落与春夏自不同也十里至长寿县土垣无城人家半居山上八里至不语滩俗云舟行过此人多言则水濆涌不语则平易余行过此未尝无言殊不见其澎湃之状岂滩亦有然有不然耶又九十里泊舟李渡庚午晓行二十里至横石滩亦不甚险考通志载后汉岑彭破公孙述将侯丹于黄石即此俗名二石滩十里至涪州城水溜未及停泊又十里至羣猪滩奔湍沸涌乱石参差昔马提干过此有诗云滩急羣猪沸崖高落马悬味此二语其形势可以想见又八十里泊舟作方沱辛未发十余里过酆都县余眠未起未审何状又一百一十里至忠州城颇雄阔未及登览又十余里至菜园沱壬申行四十里至折尾子滩春夏水漫易过秋冬水落险甚岩北建张桓侯庙庙右岩半旧有石刻对我来三字字如斗大笔力遒劲不知为何人所书后为风雨堕岩下折作三节至今尚存盖此滩之水由西转东至庙前稍折为滩而滩下多乱石水多濆激操舟者必对庙右急溜处放下然后拨转往东始能无害故前人题对我来三字以警之近今滩水逾北折庙右水势更急南面水势稍缓放船者咸由西南直下东去颇觉平稳傥仍对庙上石刻三字行来当不知作何险异所以桓侯有灵默碎此石刻以救往来过客而愚人不之察也又四十里泊舟石鼓峡峡不甚长相传上有石鼓云癸酉行五十里至抱母鸡沱会风遂停泊甲戌行七十里至万县又东二里至使君滩寰宇记载晋杨亮为益州时至此覆舟蜀人名使君滩又张骞奉使西域于此覆舟又名博望滩余有诗云奉使西来指益州使君滩为使君留张骞云外乘槎者博望何缘又覆舟盖疑其为传闻之误而后人遂附会其说以实之也又五十余里至盘沱 
　　乙亥行六十里至云阳县又十里至青军子东风大作船不能进守至戊寅始风恬浪静盖前一日丁丑冬至一阳初生故隆冬亦有苹末之占也十里至东阳滩五里至庙基滩水渴溜急下多峭石舟行其上少不用力便多失事十里至磁庄子滩亦险恶八十里抵夔关奉节县候关吏查验三日始行壬午行五里至滟滪石北岸即白帝城树木莽苍四门旧址犹存下为武侯八阵碛相传有石八堆纵横岸上水落则见水长则没昔东坡有诗云平沙何茫茫髣髴见石岊纵横满江上岁久沙水啮滟滪古作淫豫南史云淫豫大如朴瞿唐不可触乐府云淫豫大如马瞿唐不可下又类要云淫豫大如鳖瞿唐行舟绝盖滟滪当两峡之口高可廿丈大数百围春夏之间惊涛驱赴势如奔马而此石适当其冲险出万状下流舟楫往往触之覆交冬水落石出则无害水经注有滟滪歌云滩头白浡坚相持倏忽沦没别无期白浡盖言春夏逆浪同湍之险急也过此即瞿唐峡长十数里水尚平稳通志云秋冬水落为瞿春夏水溢为唐又二十五里至虎须滩滩甚恶老杜诗云瞿唐漫天虎须怒盖指此也又五十里过巫山县遥瞩十二峯恍在天半氤氲飘渺不可指数昔苏颖滨巫山赋有云峯连属以十二兮其九可见而三不知神女之说且不必辩其有无而峯峦之忽隐忽见离奇变幻已足以甲天下矣三里至空网沱由此入峡峡长百里两岸峭壁如削迂回环抱直插云霄傍晚猿声凄楚不堪入听故巴人歌之曰巴东三峡巫峡长猿鸣三声泪沾裳巴东三峡猿鸣悲猿鸣三声泪沾衣三峡谓巫峡归峡唐瞿峡也抵暮行五十余里泊黄草城癸未大风甲申行九十里至湖北巴东县界 
　　乙酉晓发七十里至叱滩上有真人庙江中时有乌鸦数十往来迎送行舟舟人以食饲之每不避凝真观纪传载有云西王母之女称云华夫人助禹驱鬼神斩石疏波有功今封妙用真人又数里至人鲊瓮春夏险甚昔周洪谟有诗云荡荡东去几迥湾虎头狼尾如连环赤甲下映人鲊瓮黄牛高枕鬼门关黄牛盖指黄牛峡也黄牛峡在归州东二十里太白诗云三朝上黄牛三暮行太迟三朝又三暮不觉鬓成丝又欧阳公诗云朝朝暮暮见黄牛徒使行人过此愁山高更远望犹见不是黄牛滞客舟峡之迂阻难行大类如此傍午过叶滩滩甚陡峻又行十数里至归州石门泊焉丙戌行十余里过黄牛峡又十数里至新滩新滩起自天圣中山奔为滩江水逆流舟楫不通至皇佑三年知归州尚书都官员外郎赵诚闻于朝疏凿之用工八十日而水始通前进士曾华旦勒碑记之至今虽通舟楫而奇险异常往来过者或换本地小船分受其载舟轻可保无患或赁人由崖次陆运至下流归载傍崖居民不下数百家别无良田桑麻可以养生者惟恃此以谋朝夕噫嚱天岂以厄行人者拯贫人耶春夏水涨时洪流漫鸡肝石可以放下交秋末冬初鸡肝石露出则无论官私势非起驳断不可下盖鸡肝石高一二丈横亘中流水势至此如山崩泉涌急不可遏而傍复多乱石回湍放舟者惟从正流巨浪中直下方可出不则打入乱石回湍中又将有出坎须臾之患矣下此数武即二滩水势亦恶然尚不敌头滩之险至三滩则水势稍杀矣左下为黄灵庙庙宇严整碑碣罗列前人诗句如林丁亥起驳至己亥始得放滩抵黑岩子庚寅归载辛卯开行十余里至崆岭峡土人谓之牛肝马肺峡盖两岸石壁玲珑苍黄紫黑状若牛肝马肺故得名其下即王?空玲滩水落时亦险必先遣人于浅处标识之然后无害 
　　壬辰行五十余里至斗船沱癸巳行五十里至黄荆藏又二十里至东湖县觉江面广阔水势平稳眼界顿开矣是行也幸值冬初水落故凡有名诸滩皆归平易倘际春夏之交洪流泛涨其险阻艰难当更有远出万端者其仅报部七十余滩已哉余之纪是虽就一己之所见书之不嫌锁亦以为涉川者慎履冰之戒耳 
　　小自变量句耳亦自有波澜起伏具成邱壑所谓搏鼠亦用全力者 【宫云心读】 
　　昔吾有先正其言明且清即此小引可谓参之太史以着其洁柳州衣钵乃在君处 【希元拜读】 
　　浩浩三千余言有起有结中间又复段落分明各有邱壑有字锤句炼处有典雅工致处有曲折峭拔处有苍凉悲壮处有珠玑错落处有浑灏浏转处令阅者如行山阴道上应接不暇极龙门之能事 【云心识】 
　　笠庵胸中贮有几许异书故所向触发倾囊倒箧而出之遂使痴水顽山顿增胜概以作皇华纪闻读可以作班掾地理志郦元水经注读亦无不可 【年愚弟孙希元读】 
　　入险出险或以古人之言为证或以土人之言相质又或辨其纪录未确传闻近诬考古之功深矣而于胜境豁开处以一二笔描写于水势险绝处以己意为疏通直是一幅画图令人目览神会如与登高而望同舟而行 【石泉石鸿翥评】 
　　纪行一篇汪洋恣肆情景无遗鲍明远登大雷岸书彷佛似之匪仅为皇华指南也行吟诸体皆备尤钦五律之高浑七律则香山坡翁两擅其胜绝句韵格蕴峭虞揭诸公之亚五七古追踪李杜 【楚青陆湘读】 
　　名士风流才绝世蓬瀛三岛蟠胸次云山邂逅动高兴况复长江如海势先生潘陆旧知名皇华揽胜涌奇思风湍摭实费雌黄石磴寻幽挹空翠严诗贾笔拓新裁山海水经矜博识豁如瞿唐欲倒流妍似朝云亸仙帔穷形尽相入毫端鱼龙偃蹇鼋鼍戏疏凿俶诡劳化工雕锼无乃神鬼忌大峩仙人苦束缚登临却悟解脱义还应一偈作转语万劫千尘笑多事何如蜡屐山水窟觉者恢恢迷者悸底事沈吟蜀道难垇土?凸平陂同一致 【世愚弟黄昌褆谨跋】 
　　记兼道元注水经缘生述从征之胜诗更不名一家上自大历钱刘下迄明代李何王李皆能得其神似近日铁宗伯法学士有满洲四朝诗辑若作者其首选乎 【北江弟洪亮吉跋】 
　　东下岷峩蜀江险势若建瓴问谁是模山范水着纸峥嵘笔底云岚围迭迭袖边云浪拥层层只消他挥洒字三千顷刻成　艰难路我亦经过滟滪历空舲对秋窗展卷百感横生谈虎今朝仍变色听猿当日已闻声赖奇文读罢转欣然酒半醒　题蜀江纪略后调寄满江红 【费承勋拜填】 

　　解脱纪行录 

　　●附录（行吟杂录） 

　　行吟杂录 

　　锦州金科豫笠庵撰 

　　雨际杨湖岩司马招饮署中归迟有作 
　　五日小雨登永宁城远眺 
　　舟次 
　　卜居觉林寺漫兴二首 
　　登浮图绝顶纵目 
　　晓渡渝江 
　　登真武山览胜二首 
　　夏日小雨同人燕集觉林寺之闻犀堂分韵得七绝二首限十二文 
　　新秋遣怀戏赠刘玉斋并柬秦思斋明府 
　　觉林八景 
　　秋晓即事 
　　送别秦明府 
　　折尾滩祀张桓侯庙有作 
　　白帝城怀古 
　　武侯八阵碛迭前韵 
　　新滩 
　　雪际登黄鹤楼 
　　初夏游平山堂 
　　舟居 
　　雨际晚眺 
　　八关中即事 
　　月夜泊汶上道中 
　　立秋 
　　新秋舟行玩月 
　　秋日书怀赠萧张二刺史 

　　○雨际杨湖岩司马招饮署中归迟有作 

　　阴锁烟霾四望难永和桥畔雨雨?漫雨?漫孤星明认舟中火万马声疑涧下滩嘈杂顷惊谯鼓断凄清偏惹夜虫酸谁知来往三更里独领山城五月寒 

　　○五日小雨登永宁城远眺 

　　细雨经旬湿野蒲双桥低壁水平铺云连山色迷铜鼓 【铜鼓山在贵州】 风送滩声下铁炉 【城外滩名铁炉】 照眼丹榴红似火垂堤绿树润如酥夜郎 【在今桐梓县境内时予以桐梓任内奉使故云】 咫尺峰峦峻苍翠遥看淡欲无 

　　○舟次 

　　放棹中流任所之晚风吹散雨丝丝西南一带山如画贪看青苍对酒时 

　　○卜居觉林寺漫兴二首 

　　王事遄征六月间风尘假此暂停骖卜居正喜禅关静览胜亲从禹穴探 【相传此地系古涂山】 绕槛烟光清人座当楼山色远拖岚晨昏多少林峦趣拟共高人促膝谈 
　　绿树阴森荫佛庐尘襟涤尽旅怀舒临风梵韵朝宣课隔院梆声昼饲鱼 【西闻犀堂方池内养金鱼数十尾每饲之必以击□为号鱼纷纷至焉】 曲径云深花放后小亭舟上客来初就中赢得闲无数未许凭栏赋索居 

　　○登浮图绝顶纵目 

　　突兀孤撑碧落中攀登一一想神工当檐日出长安远搔首人来帝座通八面轩棂尘世外万家烟火大江东临风且漫舒长啸空惹高飞鹤唳空 

　　○晓渡渝江 

　　万顷奔涛一叶舟日光初逗晓凉收远江水落横孤石极浦风轻下野鸥城市人烟依绝壁江天云影漾中流巴渝咫尺饶清景双桨频来韵亦悠 

　　○登真武山览胜二首 

　　参差楼阁倚层云取次登临谢俗纷古剎人来僧未返上方钟动日将曛巴渝水认双流合 【渝江流分内外】 黔楚山看万壑分 【巴邑界连黔楚】 八扇平开舒望眼昙花香里净尘氛 
　　放空眼界 【楼上有张橘洲观察题额放空眼界四字】 翠微巅遐迩同收碧牖间朱户万家巴子国 【重邑本□子国】 丹霞千缕缙云山 【江西北一带大山名缙云山】 风清竹屿松花落日永莎阶鹤梦闲指点涂村多胜境 【相传庙基前后左右旧名涂村】 令人追忆杳难攀 

　　○夏日小雨同人燕集觉林寺之闻犀堂分韵得七绝二首限十二文 

　　廉纤细雨湿苔文古寺幽深锁碧云镇日欢呼情未已隔窗谁遣暮钟闻 
　　凉飘曲院酒初醺满眼林峦积翠分领取清光尘境外催诗雨过一溪云 

　　○新秋遣怀戏赠刘玉斋并柬秦思斋明府 

　　天宇清明入早秋碧梧凉吹雨初收楸枰一局频频换嬴得涂山月满楼 
　　下榻禅关百虑清相逢随意酒频倾秋光已过巴江水莫为乡园系我情 
　　第里久传江右盛琴书偶作锦城游谁怜杜子贫如洗老向三川客未休 【刘君江右人时从秦明府客川中】 
　　一枕羲皇午梦闲醒来偏讶夕阳殷凭栏几度舒双眼贪看王维画里山 
　　臭味芝兰邂逅中异乡离合几秋风闻犀堂畔天香里记取联吟曲槛东 
　　棋酒相逢乐不孤伯龄前此意何如自怜雅概齐江左漫问当门折齿无 

　　○觉林八景 

　　晓月没云霄疏钟传水曲隔岸唤舟人立久明朝旭一叶入中流棹破江烟绿 【晓钟唤渡】 
　　莲峯向晚开馥郁凝香雾夜半月华明隐约垂仙露滴滴慧珠圆飘落应无数 【莲峯垂露】 
　　一水驾长虹依稀通月穴三五桂轮圆照耀波纹缬水月自年年清光流不绝 【龙桥夜月】 
　　孤厦倚云开修椽如笔立何年铁铸成挽运凌层级髣髴欲书空濡染烟霞汁 【铁笔凌霄】 
　　花落自缤纷泉流足悠远幽香逐水来九折缘莎阪汲取日烹茶甘冽倾兰畹 【远泉流香】 
　　远山列画屏翠积青如淀晴开万壑烟林木浮葱蒨悠然见鸟飞坐对几忘倦 【屏山积翠】 
　　丹崖似削成瀑布千寻落明如素练悬寒漾水晶箔纷纷溅沫余无数珠交错 【紫崖瀑布】 
　　依依连理枝涧底饱霜雪不畏岁寒侵永作同心结清阴自足珍何必花如缀 【古涧连枝】 

　　○秋晓即事 

　　秋光媚朝旭薄霭横空蒙林木郁以秀萧爽凌金风中有小山桂蘂放香潜通簇簇黄金粟掩映东复东依槛发遥瞩翠重轻烟笼幽芬日飘拂坐对思无穷 

　　○送别秦明府 【明府关中人】 

　　问効驰驱事君行我未行暂留非得已相送倍关情落日秋声壮空江月色明萧森三峡里休听夜猿鸣 
　　触物兴怀抱殷勤发浩歌水清鱼迹少秋老雁声多山雨寒应峭风霜志不磨勉将诗酒意随处寄吟哦 
　　迢递三川水应嗟行路难丹山牛肺峡 【在湖北归州界内】 白浪虎须滩 【在巫山县界内】 怪石兼天涌阴云匝地寒吟髭霜几许休对镜中看 
　　鹦鹉洲前路何时一系船浮踪依汉水归梦遶秦川地远楼重倚山高月再弦 【明府以九月初旬开行计冬月初旬可到汉镇予冬月初旬亦由此启行】 相思羁两处凝望隔寒烟 

　　○折尾滩祀张桓侯庙有作 

　　千古威灵共水长江滨俎豆日馨香暗中回得狂澜转不使奔涛滞客航 
　　岩顶烟云郁不开江间波浪吼如雷从今寄语操舟者不必仍前对我来 

　　○白帝城怀古 

　　昭烈祠堂近水滨帝城西望莽荆榛千秋遗恨悲荒燹六尺宏谟托老臣延汉有心天不祚复雠无愧义终申至令 【平声】 身后街亭役犹使英雄泣识人 

　　○武侯八阵碛迭前韵 

　　纵横八阵古江滨岁久空堤长绿榛鞭石犹堪供汉役望氛应早怯吴臣声传万马机先伏气夺三军志自申留镇云安三峡水年年风雨泣神人 

　　○新滩 

　　传闻天圣中山崩归峡口江波潺湲逆不流断巘离披纷厄纽行人无计达重渊帆樯坐困迷津久迨历皇佑三年初都官员外膺简书用工累月殚全力疏通未尽遗崎岖至今鸡肝突江面孤峯转向奔涛战掀天白浪竞喧豗扁舟直下疾如箭随风旋折临飞渱山鸣谷应声漴漴回湍左右势激荡簸扬一叶轻飘蓬二滩三滩复在望鲸鲵怒卷遥相向榜人大叫声力俱一挥掉破连天浪噫嚱危乎蜀道难冲破逆折如云攒沦没倐忽固天命使人对此生悲叹君不见益州刺史晋杨亮使君滩下神怏怅万里艰辛奉命来几 【平声】 将忠血埋寒涨我行正值朔风凄满山雪压猿猱啼布帆遥指幸无恙姊归有客相招携 【时归州判官茹承先招饮署中】 满斟黄柑且痛饮一任江声汨汨吼空堤 

　　○雪际登黄鹤楼 

　　朔雪满江上频登黄鹤楼连樯迷鄂渚冥雾失鹦洲高挹天花落寒飘玉蘂稠白云仍在望临眺意悠悠 

　　○初夏游平山堂 

　　画舫轻摇淡荡中水波不动任西东我来正值春光暮花信犹余第几风 
　　虹园花木倚云栽芍药含红半未开惆怅清和晴复雨几番辜负好楼台 
　　画楼流影焕天街檀板笙簧处处皆一曲铜鞮歌旧事游人争说小秦淮 
　　冶春词社旧知名想象当年四座倾五日东风十日雨 【用杜中句】 诗成随处谱歌声 
　　杨柳依依翠作湾每从深处听绵蛮笙歌满地知多少扰我诗肠句也悭 
　　平山堂畔绿阴多笼罩晴辉漾素波为问当年双细柳可还依旧晒鱼蓑 
　　镇日优游载酒行催归斜照半山横莺声不解留人醉廿四桥头空月明 
　　细细歌声处处通夜船灯火半江红随风掩映波光里多少楼台月影中 

　　○舟居 

　　舟居苦逼窄溽暑相侵虐中天驭火轮赫赫悲爇燋煽炙水沸腾气热殷汤镬咫尺几席间眠坐两难着纨摇腕力疲汗湿身衣缚痴蝇逐不开扑面恣飞掠长昼愈绵绵萦缠方寸恶推篷眄远村绿树纷交错心驰足欲随境隔情空托岂无舶趠风吹来温似灼安得雨如绳系彼火云脚飘凉遍宇中顿使炎威却心期一笑开趺坐资情酌 

　　○雨际晚眺 

　　远树蝉声歇空堤燕影忙篷窗闲徙倚消受水风凉细雨浸莎岸人家半掩扉隔溪垂钓者犹自待船归 

　　○八关中即事 

　　南北流通细细潮金门低锁浪痕消水当曲折迂偏急帆转湾回近却遥红荻花繁殷极浦绿杨烟重亸长条随风最喜鸣蝉意次第声传破寂寥 

　　○月夜泊汶上道中 

　　深宵寂寂减朱炎野阔风凉露气沾两岸清歌蛙鼓吹一痕新月玉钩镰灯明林隙孤村远浪打船头晚涨添转侧无眠城畔路柝声敲碎夜更严 

　　○立秋 

　　绿树垂堤映水流一天阴雨报新秋凉飘金井梧初堕高挹铜盘露乍浮风静钲声传甲马 【时泊武城县甲马营泛中】 夜深云影望牵牛 【时七夕前一日立秋】 宵余检点途中景得有清光几斛收 

　　○新秋舟行玩月 

　　西风渐飒飒林木声萧萧白云起四野舒卷凌层宵天高气澄淡夜寂生清寥新蟾时露影素练横空飘流光彻榛樾凉意薄轻绡殷勤发远瞩依稀辨斗杓人家隔阡陌明灭灯光遥行行过夜半月落停双桡 

　　○秋日书怀赠萧张二刺史 【萧公讳附凤号梧冈辛巳进士贵州 【脱人字】 张公讳能佑号济庵丁酉选拔四川人】 

　　纷纷宦迹各天涯 【萧刺史前宦直隶张刺史前宦湖南今同宦云南予宰贵州】 此际相逢惜岁华犹忆东风啼睍睆忽惊秋水赋蒹葭 【我辈同于丁未春自滇黔启行至戊申秋始对通】 思蒪漫拟邻张翰落帽何须笑孟嘉 【时当重九故云】 就里谁躭陶令癖炉烟香静对黄花 
　　十年吏最着清勤流誉燕都处处闻忽向天南歌作牧恐教冀北叹空羣文章养到思成锦肝胆交深义薄云镇日追随春座里高言频挹惠风熏 
　　七二衡峯忆旧游输君政治独风流一庭讼静堪罗雀万卷书成欲汗牛芒部 【张公作牧镇雄郡名芒部】 新声棠荫永锦囊佳句茧丝抽峩眉伊昔多锺秀除却髯苏未许俦 
　　尊酒论心臭味同夜深犹共话离衷快谈且尽窗西烛底事休虞塞北翁千里金兰萍迹外九秋风月鴈声中无端邂逅成佳会记取燕山潞水东 
　　笠庵旧从予游性潇洒诗文亦如之后登贤书宰贵之珍州上官识其能奉使入京出其诗文相质乃道经巴峡时作也夫黔险在陆蜀险在水舟车往来如行荆棘中未易摆脱生乃一一收之吟韵而又未尝沾沾山水间视髯苏峩眉名坡之义适有合焉余系官京师无由周走天下阅是集既喜山川名胜如在目而尤喜其胸次浩落异乎俗吏之为也傥谓乘险蹑虚解脱自喜则又非敬慎居官之道斯亦浅之乎测笠庵已 【友生石鹏翥手跋】 
　　碧翁肖物赋形笠庵肖题成文赋形十全无苦窳物成文十全无苦窳题吾无以赞之每读一章颔之而已 【年愚弟孙希元拜注】 
　　三年万里载星轺剩有新诗破寂寥细比春蚕初引绪健如秋弩突回潮传薪久继炉中火持论终殊水面瓢读罢效嚬 【嚬：颦】 惭句拙佛头着粪莫深嘲 【濠梁宫绮岫读】 
　　由来邱壑胸中具自有风云腕底开九折何妨呼驭至三秋谁与泛槎回玲珑诗境崆岭峡突兀江声滟滪堆拟筑高楼增览胜元龙百尺羡君才　征帆一幅画图中恍见峩眉翠扫空天与山川凌谢客人言官长媲文翁鲲鹏溟渤才思阔翡翠兰苕格律工疏雨淡云秋夜永三条烛忆昔年红 【时回校士年愚弟蒋攸铦拜题玉尺楼】 万顷波涛一叶舟琴书偶作锦城游暗中回得狂澜转除却髯苏未许俦　相逢随意酒频倾满眼林岚积翠分嘈杂顿惊谯鼓断恐教冀北叹空羣　壬子仲秋校士黔闱笠庵三兄出示解脱纪行录好语如珠目不给赏谨就　尊作集成二绝即以奉赠用志服膺 【愚弟钱开仕拜题】 
　　少读郦经称绝险黄牛青草秋灯下循环佳制益增唫啸江汉西来波浪阔岷峩东下烟云罩待从头一路听猿啼巴江道　峰六六巫山峭滩七七瞿唐淼笑平生作客疲驴残照 【丙午至甲寅多慕游燕赵】 此日皇华谐壮志明年红树赓同调只滔滔下笔走蛟螭如君少 【愚弟饶□庆拜稿】 

　　解脱纪行附录
