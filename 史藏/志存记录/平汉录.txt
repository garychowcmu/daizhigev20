《平汉录》

（明）宋濂 撰

平汉录 （明）宋濂 撰 

史氏曰胡元乱华天地晦塞譬诸禽兽人得而驱之也友谅奋臂蓬湖提戈荆楚遂能屡破坚城卒僣尊位可谓勇矣然既戕主帅复弒天完凶戾罕俦残虐无厌人谓项籍矫杀冠军阴弒义帝大抵同矣及天命有归真人首出谅不能委身江汉输款阙廷而乃犯我龙江窥我洪都盛兵东下志意骄悍此何异荣阳之围也卒之授首鄱阳鲸鲵尽殪何睱乌江之刎乎驱爵于林驱鱼于渊盖圣王之鹯獭尔余因据国史书之又明玉珍或云沔人史云随人故不书

陈友谅沔阳人本姓谢祖千一赘于陈遂从其姓父普才黄蓬渔子也友谅幼岐嶷比长膂力过人优于武艺尝为县吏不乐会罗田徐寿辉与倪文俊兵起慨然往从之为文俊簿书椽寻亦领兵为元帅及文俊专恣心不能平元

至正丁酉九月文俊谋杀寿辉不果奔黄州友谅因乘衅袭杀之遂并其军自称平章戊戌友谅攻安庆守臣余阙固守倚小孤为藩蔽命义兵元帅胡伯颜统水军戌守友谅自上流直捣山下伯颜与战四日夜不胜奔还友谅进薄城下阙遣兵扼之俄而饶兵攻西门友谅兵乘东门既登城阙简死士奋击败之友谅恚甚乃并军树栅起飞楼来攻阙兵分捍敌昼夜不得息友谅兵四面蚁集城陷阙死之

夏四月破龙兴路复破瑞州

五月友谅遣康泰赵琮邓充明等攻邵武又遣别将攻吉安路进破抚州

八月破建昌路九月破赣州

十一月破汀州

巳亥三月遣兵略衢州复遣兵破襄阳路

六月复遣其党王奉国攻信州元江东廉访使伯颜不花的斤自衢往援破走其兵后数日又攻之复大破之友谅弟友德植木栅攻城益急又遣使来说降的斤数其罪而斩之王奉国遂穴地梯城昼夜攻之踰旬城陷的斤死之

十二月陷杉关初徐寿辉闻友谅破龙兴欲徙都之友谅忌其来不利巳不从至是寿辉固引兵发汉阳南下江州友谅阳出迎而伏兵于城西寿辉既入门闭伏发尽杀其部属惟存寿辉以江州为都居之遂自称汉王立王府置官属事权一归友谅寿辉拥虚位而

巳庚子四月友谅以寿辉自枞阳攻池州张德胜率我师往援至则守将赵忠被执城巳陷矣乃设伏败之斩首万级生擒三千余遂复池州

五月汉王友谅以重兵犯太平城陷杀其守将花云遂直犯龙江　太祖大怒命诸大将共谋击之于石炭山杀伤相当冯胜率敢死士直冲其中坚大破之友谅仅以身免追至釆石复与大战友谅复败而遁遂复太平

初友谅犯太平挟寿辉以行及太平陷急谋僣窃乃于釆石舟中佯使人诣寿辉前白事令壮士持铁锤自后击之碎其首寿辉死友谅遂以釆石五通庙为行殿称皇帝国号汉改元大义仍以邹普胜为太师张必先为丞相羣下立江岸草次行礼值大雨至略无仪节既而复还江州遣人约张士诚侵建康　太祖以康茂才与友谅旧召使画策茂才曰吾家有老阍旧尝事谅令赍书伪降约为内应必信无疑友谅得书果大喜问曰康公安在曰见守江东桥又曰桥何如曰木桥也乃遣使还谓曰归语康公吾即至至则呼老康为号归具以告乃命李善长易江东桥以铁石通宵治之友谅至见非木桥乃惊疑连呼老康无应之者始知阍者谬巳茂才乃合诸将奋击大破之降其将张志雄梁镃喻国兴刘世衍等缚其士卒二万友谅奔还寻遣其将张定边陷安庆府　太祖乃令诸将曰友谅贼杀其主僣称大号侵我太平犯我建康今又以兵陷我安庆观其所为不灭不巳尔等其厉士卒以从徐达进曰师直为壮今我直而彼曲焉有不克献计者或谋以城降或以钟山有王气欲奔据之或以决死一战而走未晚也刘基独张目不言　太祖乃召基入内基曰先斩主降议及奔钟山者乃可破贼耳　太祖曰先生计将安出基曰如臣之计莫若倾府库开至诚以固士心且天道后举者胜宜伏兵伺隙击之□威制敌以成王业在此时也　太祖遂用基策督诸帅率舟师乘风遡流而上遂克安庆长驱向江州距其都五里许友谅始知之谓神兵自天而降大破之友谅挈妻子夜奔武昌我师遂入九江获马二千匹粮十余万石既而友谅相胡廷瑞见江州巳破遣使诣军中请降平章祝宗以南昌降

壬寅春正月　太祖命宗从徐达征武昌宗中道叛回据南昌

四月始定见其乱　太祖曰得南昌是去陈氏一臂因命大都督朱文正统元帅赵德胜等往镇其地时友谅据湖广张士诚据浙西皆未下众以为苏湖地肥饶欲先取之基曰士诚自守虏耳友谅居上流且名号不正宜先伐之陈氏既灭取张氏如囊中物耳　太祖曰友谅剽而轻其志骄士诚狡而懦其器小志骄则好生事器小则无远图若先攻士诚友谅必空国而来是我疲于应敌事有难为先攻友谅士诚必不能踰姑苏一步以为之援朕所以取二寇者固自有先后也会友谅忿其疆场日□乃作大舰来攻洪都自为必胜之计戴其家属百官空国而来以兵围城其气甚盛号六十万兵戴竹盾御矢石用云梯等攻具百道攻城文正城上发炮石擂木火箭无不破之敌昼夜环攻友谅亲督促之意必拔文正主画军中分布诸将随方应敌剪获甚众友谅复以所获吉安守将刘齐朱华临江同知赵天佑狥城下文正略不为动巳而德胜中流矢死被围日久音问不通文正遣千户张子明告急于建康敌攻城益急文正遣舍命王诣友谅营诈约日出降友谅信之缓其攻及期城上旗帜一新至暮不出友谅乃缚舍命王于城下杀之文正坚守以待援至初子明取东湖小渔舟夜从水关潜出越石头口夜行昼止半月始达建康见　太祖具言其故上问友谅兵势何如子明对曰友谅兵虽盛战鬪死者亦不少今江水日涸贼之巨舰将不利用又师久乏粮若援兵至必可破也　太祖曰归语文正但坚守一月吾当自取之子明还至湖口为友谅所执友谅使呼文正出降子明至城下呼曰大军?至固守以待文正闻之守益坚敌不能破

七月丙戌　太祖亲帅诸将发舟师二十万进次湖口自友谅围洪都至是凡八十有五日闻援兵至即解围东出鄱阳湖以逆我师丁亥遇于康郎山戊子我师分为十二屯徐达常遇春等诸将击败其前军俞通海复乘风发火炮焚寇舟二十余艘军威大振友谅骁将张定边奋前欲战常遇春射却之廖永忠即以飞舸追定边定边走身被百余矢士卒多死伤

巳丑诸军接战至晡东风益烈以七舟载苇荻置火药其中乘风纵火焚其水寨舟数百艘火炽十里之间烟焰涨天湖水尽赤友谅弟友仁友贵及平章陈普略等皆焚死溺万余人贼锋尽挫

庚寅永忠通海等以六舟深入鏖战敌联夭舰拥蔽悉捻刀以死拒我师望六舟无所见意巳陷没有顷六舟飘飘而出势若游龙我师见之勇气愈倍合战益力呼声动天地敌兵大败友谅夺气

辛卯张定边欲挟之退保鞋山为我师所扼不得出敛舟自守不敢战是夕我师渡浅泊于左蠡与友谅相持者三日

八月八日我舟入江驻南湖嘴水陆结营刘基期以金木相犯日决胜负敌舟不敢出粮且尽

壬戌友谅计穷为死突出欲由禁江口奔还武昌　太祖麾诸将邀击之舟联向北随流而下自辰至酉力战不巳友谅是日中流矢贯睛及颅而死擒其太子善儿谅自称帝至死仅四年年四十四其平章陈荣姚天祥巳下悉以楼船军马五万来降定边乘夜以小舟载友谅尸及其子理径武昌复立理为帝改元德寿我师复围之

甲辰春正月　太祖建国号吴

二月以武昌围久不下乃亲往视师督诸将击之擒其元帅张必先既而遣罗复仁入城谕陈理使降遂率其太尉张定边诣军门降凡府库悉令理自取城中民多饥困命给粟赈之于是湖广江西诸郡相继皆降乃封友谅父普才承恩侯理顺德侯友谅弟友富归仁伯友直怀恩伯弟友仁追封康山王命有司塑像岁祀焉后普才徙滁理徙高丽 

●附录 

平江汉颂 

宋濂

天命　皇上为亿兆生民主旌麾所向悉臣悉庭初以军旅之师兴濠泗间遂抚淮南平江东攻浙东西下之版图所入方数千里定都江左发政施仁戴白之叟垂髫之童涵泳至化皥皥熙熙如承平时于时陈友谅据有江汉之地僣居大号贼杀其主修蒙冲虐驱烝黎如蹈水火不自度力又集蜂蚁之众直窥豫章三月不解　皇赫斯怒乃召羣臣于庭而告之曰陈虏不道敢屡予侮昔者荡摇我边方侵轶我姑孰伺侦 【耻庆切候也】 我金陵莱尔一二臣邻之力攻而败之予亦亲覆其穴巢中宵窜走假息武昌予不忍追歼之冀其悔祸以自逭于天刑

癸卯之夏乃复围我豫章是其凶德无厌自取殄灭此天亡之时天之明威予不敢不顺唯尔熊罴之臣不二心之士尚弼予以成厥功羣臣曰都于是右丞臣达参知政事臣遇春帐前亲兵指挥使臣国胜同知枢密院事臣永忠臣通海备厥戎器简厥师徒以俟

七月癸酉　上躬擐甲冑禡 【师祭也】 纛龙江帅楼船数百蔽江而上陈虏大詟解围而迯丁亥与我师遇鄱阳湖之康郎山戊子　上分舟师为二十屯命达遇春永忠突入虏阵呼声动天地矢锋雨集炮声雷鍧波涛起立飞火照耀百里之内水色尽赤焚溺死者动二三万流尸如蚁满望无际巳丑焚伪平章舟刈戮余二千辛卯复酣战虏将张定边素号枭猛　上亲御之将士皆死战历一二时遇春等左右夹击杀士卒无筭张中矢百余而退潜保鞋山不敢吐气我师亦据湖口扼彼喉衿列栅南北江岸置火筏中流水陆严戒以候其发

八月虏食尽遣舟五百艘掠粮都昌又为我大将所获壬戌虏计穷冒死突出将上趋九江　上命诸将一时俱合其大战如戊子自辰达酉督战益急友谅中飞矢毙于舟中癸亥降其众五万　上命释之不戮一人凯歌而旋舳舻相衔旌旗飞翻不疾不徐委蛇而来万姓欢迎俯伏道左山川草木皆有喜色告庙饮至行赏论功赐遇春田若于永忠田若于其余将士赉金缯有差

臣稽在昔曹操治水军八十万来攻孙权而周瑜黄盖败之于赤璧符坚发长安戎卒六十余万骑二十七万以侵晋而谢玄谢石败之于淝水然赤璧不过一焚而走淝水亦不过军乱而奔初未尝大战也而史臣具书之以为千古美谈矧今湖口之捷血战累日天地为之晦冥日月为之无光山河为之震荡其神功骏烈炳耀鉴鍧与天无极较之二国未足多让而歌咏不作非甚阙典欤臣谨备着其事撰为词颂一通以流鸿绩于无穷以俟大史氏之釆录云其词曰

天眷有德实为哲皇肆其神略以靖寇攘义旄东指罔敢弗恭风烈虎啸云游龙骧长淮既归江左攸属浙之东西树候置牧乃建国家以奠南服以攘中原以控西蜀蠢尔小丑敢雠大邦集其凶顽锋猬斧螗轻涉我疆以跳以踉亦既剪刈僵骸覆江洊齐六军直倾其穴释而勿诛俾自惩刷阖胡不然复豕而咥翘其虫臂当吾车辙　皇明震怒历告在廷是决不悛命将往征尔选舟师尔整甲兵漕尔糗粮各罄尔诚摇光在申夷则之月禡牙江滨　皇秉巨钺以誓以戒以速其发纪律精明飙火奋激旟旐扬扬艂 【汉江切】 艭将将矛戈洸洸铠冑明明载怒载厉载飞载扬雄威所吞巳无荆湘既与虏逢大呼冲击药腾藜驳星流火戟虐焰电奔巨轰雷劈杀气冥蒙不辨咫尺矢锋所贯什伍联联纵横交纽命陨弗颠攒桅凑颿笋束■〈虫冑〉编流尸塞川舟行弗前虏魄既禠扶创而逸聚于湖奥仅存喘息我方植栅江之南北火筏在流掩蔽如翼越历四旬飞走途穷将冒万死以绝其冲我师见之千舻如龙似兔之走而鹰之从酣战六时由辰达酉仆姑 【矢名也】 一发殪此酋首贯睛及颅仆若枯柳大憝既除余不能丑逓相告言我诚不振我革我顽我归至仁谁谓培塿可高嶙峋再拜稽首来降来臣　皇曰俞哉汝俘予受宥汝弗刘予汝父母汝冻予衣汝饥予哺昔何昏迷今始撤蔀奏凯而旋骑吹郁摇形于乐歌节以镯铙饮至于庙颁赏于朝帛堆其家肉登其庖都人聚观举手加额或叹或谣有声啧啧干戈相寻匪一朝夕自今升平可坐而荚惟皇神武动则克之羣策尽屈四方式之惟　皇宽慈降则释之义声动荡畴能敌之惟　皇明断遇事即决洞见千里不隔一发所以四征成此骏烈小大毕朝孰敢肆孽在昔赤璧洎乎合淝事以幸集尚传策书况兹之功俊伟赫熹揆古无让可无咏诗臣虽微贱文字是职对扬　皇休并献臣臆三代以还用仁兴国　皇宜遵行永作民极 

广信府同知邹潘校正

推官方重校正

临江府推官袁长驭校正

上饶县学教谕余学申对读

湖州府后学吴仕旦覆订
