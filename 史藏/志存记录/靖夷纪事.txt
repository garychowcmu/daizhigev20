靖夷纪事　　（明）高拱 撰 

　　边略四 
　　高拱 
　　隆庆庚午予还内阁兼理铨务先是贵州土官安国亨安智各起兵雠杀抚臣以叛逆闻动兵征剿弗获且将成乱予深念之时抚臣者去予欲得人以代而太仆少卿阮文中者沉毅可属以事乃推为都御史巡抚贵州制曰可于是文中来谒事予语之曰所为用君贵州者为处安国亨事也君必勉之阮曰安国亨事谓何予曰吾闻安国亨本为羣姧拨置宣淫播虐遂雠杀安信以致信毋疏竆兄安智怀恨报复相雠杀无巳其交恶互讦皆雠口诬辞不足凭乃安智不能胜国亨抚台欲为智伸意固善然却为智所欺而拥兵居省又为智所绐而谋动干戈则多矣国亨不服拘提乃见抚台右智而疑畏不敢出也而抚台遂奏以叛逆然乎哉夫叛逆者谓敢犯朝廷背去而为乱者也今夷族自相残杀果是敢犯朝廷背去为乱乎纵拘提不出亦只违抝而巳而违抝何以为叛逆乎乃遂轻兵掩杀彼夷民安肯朿手就戮故各有残伤然亦未闻有国亨领兵拒战之迹固可访而知也而今必以叛逆论之亦甚矣人臣务为欺蔽者地方有事匿不以闻乃生事幸功者又以小为大以虚为实始则甚言之以为邀功张本终则激成之以实巳之前说是岂为国之忠乎君行矣宜廉得其实而虚心平气处之若果如愚所闻则当去其叛逆之名而只竆究其雠杀与夫违抝之罪则彼当必出身听理一出身听理而无叛逆之情自可见于是只以其本罪罪之当无不服斯方为国法之正天理之公也今之仕者每好于前官事务有增加以见风釆此乃小丈夫事非有道所为君其图之矣阮至贵访得其实果如予言乃书报予并陈处置之略然狃于浮议不敢突变前说语多依违予乃复之书曰昔执事之赴贵阳也安国亨之事仆曾面语其略今来谕云云似尚未悉仆意特再为之明其说夫天下之事有必当明正其罪者有罪未必为人臣所当自为处分而不可于君父之前过言之者若中原之民敢行称乱此则所当上告天子发兵征讨灭此而后朝食者也若民夷异类顺逆殊涂虽有衅隙本非叛逆之实则人臣当自为处分而不可过言于君父之前何者君父天下之主威在必伸一有叛逆便当扑灭可但巳乎而乃事非其为钉入其罪过以言之则将如何处也安氏之乱本是安国亨安智夷族自相雠杀此乃彼之家事非有犯于我者何以谓之叛逆而前此抚臣乃遽以叛逆奏之君父在上既闻叛逆之说则法所必行岂容轻贷而安国亨本无叛逆之实乃祸在不测且图苟全地方官更复不原其情遂至激而成变乃又即以为叛逆之证可恨也今观安国亨上本诉冤乞哀恳切叛逆者若是耶而地方官仍复不为处分仍以叛逆论之遂使朝廷欲开释而无其由安国亨欲投顺而无其路亦巳过矣且安智安国亨之所雠也况非我族类而乃居于省中谓何安智在省则谗言日甚而安国亨之疑畏日深安国亨之疑畏日深则安智之祸愈不可解是挑之使鬬而增吾多事也故愚谓安国亨之罪固非轻而叛逆则不然安智当别有安插而省居则不可惟在处置之得宜耳以朝廷之力即族灭安氏何难者顾事非其实而徒勤兵于远非所以驭夷狄而安中国也愿执事熟思之也时彼中号令未明安国亨疑畏益甚拘提益不肯出声言恐军门以勘问诱我出杀我又恐安智兵来掩杀乃日拥兵自卫于是阮乃上疏请兵粮为征剿计而书来计事予读之曰嘻阮子误矣安国亨所为不出者疑畏深也今明旨既下事在必行是为以叛逆处之矣处以叛逆彼将叛逆自为也将不逼而使即为乎且彼夷酋耳而劳师费财即族灭之何为况未必然乎未必然则恶可巳其说长矣是不惟致彼以假??而我亦终当以假??也时在阁思之环床而走同官者曰公何环床走予曰思贵州本耳欲从之则非计欲无从则失威曰然则当如何予曰今抚臣疏请兵粮征剿而安国亨亦有奏辞辩诬乞哀甚恳固各有说也吾意欲并行之而差一风力给事中往勘果无叛逆实则只治其本罪果有叛逆实即发兵屠戮未晚彼安国亨闻勘官且至必以为吾身在勘军门当不敢杀我我出听理乃可以自明彼若出听理则不叛逆自见而乃治其本罪当亦甘心乱或可戢也胥曰善予召职方郎中至授之意遂题覆得请而以吏科给事中贾三近往勘予复面授方略而又作书贻阮曰安氏之乱前巳为公再明其说而公乃具疏请兵粮为征讨计仆颇不敢以为然夫安国亨本无叛逆之实当自有处而公乃云云以闻于上欲从之则黩兵轻杀于义何居欲不从则示弱损威其体不可思之再三乃议差科官体勘为此活法以待将来好处彼若服罪是实非敢负国则闻科官至必幸其有归顺之路而服罪愈恳吾乃只以其本罪处之若负固是实而所谓服罪者只以虚言欵我则即发兵发粮屠戮之未晚也巳即授意兵部令照此题覆矣然愚熟观其动静似是服罪??非敢负固者顾吾所以处之何如耳科官至必见本情必见下落当必一处而定有验于愚言若以吾中国百姓之财中国百姓之力而剿一自相雠杀无敢犯我之土夷诚不敢以为然也科臣贾君聪明练达可济大事仆亦面授方略其听勘佥事杨应东昔曾处安氏事者贾欲用之故时为题请惟公驱策之也乃安国亨闻朝廷勘其事科官且来果喜曰吾生矣夫吾岂叛逆者哉然所以不出听理者恐军门诱我出杀我也今既有旨勘则吾系听勘人军门必不敢杀我吾乃可出听理明吾非叛逆也盖逄人即告之语达京师先是阮开以五事一责令国亨献出拨置人犯一照夷俗令赔偿安信等人命一令分地安插疏竆母子一削夺宣慰职衔与男权替一从重罚以惩其恶令该道官晓谕而国亨母子狐疑拥兵不出如故至是乃始将汉夷犯人王实吴琼阿弟等献出而母子自出听审供称其余人犯俱死逃及奏事未回非有占恡又称愿认于六犯名下赔偿罚银六千两又称敌杀官兵是时国亨在蔺州与奢効忠讲理不知安总兵统兵杀死夷目以朵杨生阿乌等比伊父兄弟男子侄率众冲败官兵奔过浮桥渰死愿罚银三万五千两又称愿将内列安插于阿傀织金二处疏竆安插于卧这内列省令退闲将安国贞顶替头目以后再不敢构兵雠杀又称愿革管事令男安民权理公务于是国亨即输银四万一千两送官听处乃疏竆安智犹坚执不从声言必欲杀国亨子母将地方改土设流乃巳阮乃处其用事拨置之人智始伏遂差卫官三员押发智与夷目汉聪等五百余名并军器辎重俱背负出城赴卧这织金等处安插盖科官未至而事巳定矣乃科官至中途而还于是阮乃上其事曰安国亨一芥小丑叨承世官姧雄类于豺狼诡谲同于狐鼠横行暴虐不守王章大肆凶残戕害骨肉纵兵邻境积多不结之辜召祸门庭皆是自作之孽宠嬖幸而私通妇女信羣小而载弄干戈安智避难潜逃尤极竆追之惨官兵迫巢讨罪致多拒敌之伤迹其背违多端诚于法纪难贷该臣钦承明旨参以部咨行之多官酌乎舆论反复两酋颠末事果出于有因毒祖属诸暧昧杀叔起于谗疑拜将封官既无事证可指斩关掠地又无形迹可稽拒敌损兵供自畏死激成而首恶巳献纳银罚治皆照夷俗价赎而羣犯就擒继恩国贞释自拘囚而无恙知未怙终安智疏竆插之原囤而有归可因解忿即今遵此五章尚可宽其一死乃若安智野悍无知昏庸特甚初怀雪弟之冤而播弄官兵继奉安插之后而屠掠夷目迹亦彰于肆恶罪不下于国亨但念其流离荡柝之中不失为骨肉报愤之志今奉委官解散彼亦息忿回巢情既可原罪当薄罚若王乔吴琼阿弟王实吴彩吴?驾刘礼等或投夷扇乱或拒敌朋奸自其拨置之祸一死不足尽其辜揆其情犯之殊首从亦宜别其等今议照造谋首祸者据法加以上刑结夷生事者引例分其赎遣要皆反复宪章推原情理于刑期无刑之中寓治以不治之意无非体圣世不怒不杀之武而曲全之以并生并育之仁也且释一门之隙而可以免数省兵粮调度之劳宥一酋之死而因以免众姓玉石俱焚之烈不惟桀骜怙势者为之逡巡而傍观幸利者悉以敛戢生灵宁谧边圉奠安是皆仰仗皇上帝德诞敷天威远播执政面授方略本兵区画机宜迩者复荷圣明俯从部议特差吏科给事中贾三近衔命会勘先声所至逆酋破胆是以畏威怀德向化输忱不烦兵革自尔帖服者也伏乞勑下该部再加查议上请将阿弟行巡按御史处决枭示王乔吴琼固监会审详决王世等臣编发烟瘴地面充军安国亨禄氏恶卒务卒白穤等姑置不死省令国亨退闲待立有奇功另处其粮马公务责成伊男安民同禄氏代管仍委官二员一住大方一住卧这以遏二家隙端事宁之日撤回自今处分安插之后如为国亨敢再怀隙残害安智及或安智挟雠拽兵报复俱听臣等遵照明旨行会总兵官动调四省大兵夹剿改土设流以为桀鷔酋长之戒乃按臣亦奏同阮指又称安智既与国亨相忤难以属管准与母疏竆回原管地方安插令伊子安国贞管催一应钱粮公务云云诏下兵部议议上得旨安国亨凶恶干纪本当动兵剿戮既投见伏罪遵奉约朿并禄氏等都且饶他一死安国亨着革了任闲住令伊子安民代管宣慰事安智也着伊子安国贞代充头目如再违法构乱定行剿治不饶其余依拟钦此兵部又奏叙功曰巡抚都御史阮文中开五事以责成致二凶之詟服多言指授虽出诸黄阁之臣百尔经营寔竭其赤心之义并其余官舍人等通宜分别赏赉得旨重赏文中余各赏有差乃后月余安智疏竆奏又复辩前事乞改土设流浮言且藉藉起予计贵州至京远甚今前旨下纔月余安能便得往还此必安智用事之人潜住京师随便为谋者非必来自智也遂令通政司拘投本之人执送法司究问果有智用事二人系罢闲官承有罪为命投智者持金久住京师谋事今本寔代?者智尚未知也乃问发充军去浮言遂息先是巨寇者念据险拥众万余人僭号称王设官拜将宫室服用拟诸乘舆时发兵抢掠安顺一带地方民夷患苦垂三十余年有司匿不以闻阮欲发其事剿除之书来计事予复之曰此贼称乱既久朝廷弗得知君乃欲发其事而剿除之可谓忠矣调度既周方略既定便当举事吾其佐君成之阮遂发兵征剿至是擒者念斩之平其余党扫其巢穴土地悉归州卫版图深山竆谷无复逋逃渊薮而夷酋旁观亦皆震慑阮奏上其事以为圣武布昭天威远震密勿枢垣指授所致兵部覆上诏升赉阮及各有功官有差而阮则启叙先后事归功于予乃复之书曰安氏之乱既巳底定可免百万生灵之命而今复建奇勋剿除数十年僭王之叛逆荡平鬼窟廓靖妖氛俾王化宣流万里之外罔弗鬯洽寔社稷之功也固当勒铭铜柱追踪伏波以示后世顾不伟欤仆言有偶中盖所谓心诚求之不中不远者顾何力之有焉自是境土谧宁生民安业兵无征戌之苦官免奔命之劳上下恬熙与中华埒矣予乃为纪其事 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

附录： 

靖夷纪事一卷（河南巡抚采进本） 

明高拱撰隆庆四年贵州土司安国亨与安智相雠杀抚臣以叛闻拱因推太仆少卿阮文中为巡抚文中意欲剿之拱议遣给事中贾三近往勘国亨听命遂平其乱拱因着是篇以纪其事（四库全书总目?史部?杂史类存目） 
