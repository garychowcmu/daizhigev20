弁言
余生平酷爱积书，而于泰山书尤著意焉。丁巳夏，友人黄君子峻得故书多种，邀余往观，见有《说铃》两函，为王渔洋所编辑，盖亦业书类也。藩阅一，遇于下函，得《泰山纪胜》一卷，计五十九则，曲阜孔璧六先生所著。先生为泰山八散人之一，而所著又关泰山名胜，洵泰山文献也。适暑假，塾中有暇，谨抄录一册载泰山诸书之后，并志，吾与书遇合之缘于卷首云。
丁巳初秋荷花生日建书于竹荫山房
小引
孔贞瑄
髫年登岱，未能领略其胜。岁癸丑，就禄泰安，旋以计偕，往来长安道上，席不遑暖。五月既望，萧子天木、安子贞吉檄予登山，携酒饵作二日游，始得与山水作周旋。云深尘远，怡然会心，思有以喻之于言。然诗歌拘于声律，题胜乎文，虽古人避之弗击也。于是随其所历名胜，纪以质言，以备异日展玩，使不忘于心，非敢质之士大夫，曰：可以当卧游也。
阙里孔贞瑄璧六识于岱下之弗措轩
万仙楼
一天门，历万仙楼。山路纡折，涧水潆带，树木葱然，望之如重堂邃阁，上通瑶府。虽万仞初步，知其蕴藉独深也。
经石峪
涧东有峪，乳山倒垂，锐若茁笋。倚岩作石亭，左峰肱抱。中石坡斜平如掌，方数亩许，遍镌字如斗大，相传以为晒经石。上有小瀑布，横阔若短籐，浸蚀经字，半凋落矣。布席陂中央趺坐，水左右来，溅人衣襦，欹身汲寒流漱齿，似非人间境界。
水帘洞
历高老桥人祖庙，望岩岩亭，皆迤逦由巽趋乾，及涧忽转而未，如腓动膝折，而飞瀑从西北来，净如垂练。洞口藏籐中，水弱时隐约可见。
玉皇庙
歇马崖及玉皇庙，山容始肃。禄存当径，疑无攀跻处，登眺者有俨若之思。其左侧林壑尤美。上悬崖依岭而东，松槚森郁，人迹罕至，殊多胜概焉。
回马岭
山回路转，屐齿甫通突，而重山悬涧水，划然阻绝。转仄向东南，梯云御风而行，才达岭巅。盖山腹中脉络盘纡，至此又一大折云。
快活三
蹩躠陟双庙西，眺扇子崖，如相拱揖。倒盘而下，路皆平阔。野花与草树杂发，点缀茅舍竹篱间，绝似平野村落人家，无复岩岩气象。譬如接严宾之后，忽遇好友，坦怀笑语。遥望对松山，另开一幅画图矣。
御帐崖
中路瀑布，惟御帐崖为胜。势极斗峻，飞流溅沫，珠进玉溶，下与龙文石相濯映。崖上青石坪，可坐数百人。诸水从云间奔赴，顿觉泠然与人世迥隔。虽薄游亦当作十日盘桓。坪上凿痕尚多，疑是御幄遗址。
五松树
始皇东巡，五大夫以捍卫功受封。不知后祖龙几年而没，或者非甘棠遗爱，土人不复拥护之。幸后王宽仁，不夺其爵，迄今十八公犹袭名号，未详是其苗裔否？其别族有独立大夫，亦就衰拉矣。
朝阳洞
石窍出云，通山皆润，入朝阳洞避雨，洞中澄泉甘洌，硼上滴露如悬珠，道士以器承之，命曰：石乳。官厅后石屏，碨礧有奇致。西偏石笋入厅壁，米万钟用六书古篆题“云根”二字，笔法遒然生动。
对松山
冒雨行对松山，奇绝。云填涧谷皆平，眼前斜飞，若轻觳积棉，推挽可动。仰视两山，连黑云压顶上，与松树融结，神合无间。忽悟松树乃云苗所钟，感泉石之气而生也。风动微露，鬐髯若怪龙藏云雾中，瞰人欲搏。
十八盘
过大龙峪，分路西北。两山壁立，中通一线。仰窥天门如镜，险峭不可登。联锁为栏，缘云傍雾，跻天门返顾，凛然动登高临深之悔。虽自谓贲育，亦复气夺。
新盘
东行入新盘，俯视群山，错叠如绮。历雁刀五老诸峰，上臻子崖，度天桥，皆幽折可盘礴。尝谓旧盘似直臣，新盘似韵士。一则磊落光大，严峻不可屈挠，是冠裳入朝气象。一则绵邈萧疏，蕴藉风流，隐逸君子之所珍也。既登，少憩御香亭，遥望宫殿嵯峨，不知人间天上。
莲花峰
殿外白莲若供养，数峰攒立，花靥宽平，又绝类莲实。游人多坐饮其上。异在深入涧中，见化工位置独巧。
摩崖碑
碑因山体为之，青石削立，横直不可以寻尺计，光泽若刮磨。书用八分，或梯空摹行，人间唐开元年所制也。碑底侧有巨泉，阴渗清洌，逼人毛发，千百人取给不穷。
真泰山
一石挺立，或题“聪明正直”四字，命之曰“真泰山”。世传五岳真形本此甚矣，人之好异也！
玉皇顶
玉皇庙，岱岳极顶。北望群山万层，扈从拱扶，或若星罗，或若棋布，或若连营，或若聚幕。鸟兽龟龙、剑盾矛戟之形，无不备具。堪舆家谓之祖山聚讲，有以哉！
纪异
山上下阴晴气候不同。盛夏苦寒，御夹单衣，不免拥炉。时微雨新霁，红日丽空，残云满地。俯视茫茫，如陆海堆絮积雪，不知其几千万顷。客指示顾予曰“其下人家方阴也。”
试心石
石锐仅可容足，下临绝涧。常有道士鹄立其上索钱，过者骇且笑，谓是以命贸财者。夫以命贸财，宁独一道士哉！
无字碑
无字碑，非碑也，度其中必有所藏，当是封禅文铭，或玉检金函之属。相传一巡方恶其疑天下，命撤之，甫动其盖，雷风骤作。说虽近怪，然其中有物焉，则断断无疑。
孔子崖
泰山惟孔子崖极空阔，无障蔽，可以穷目力之所至。后即山阴，路崖前二短碣，纪与颜子望吴门事。旧有讲堂，今成荒烟蔓草矣。
孔子庙
庙在极顶之东。先年重构复倾，基址尚存，碑记“小天下”数字。今诸祠鼎新，惟此未遑修举，过者慨之。
探海石
一峰横出，东指渤海，三面无所凭依，雨滑风烈则不可登。好事者或饮酒其上（是亦以命贸酒者）。
望海楼
楼踞东巅，与玉皇顶略等。夜晴明，早往候日曙，星渐没，微晖散绮。羲轮将升，海雾尽赤，荡漾久之。日突出海水，晃若闪镜。转睫间红光射目，不可逼视矣。
舍身崖
舍身崖奇险。以石投之，移时及地，微闻騞然之声。愚民或撺身其下，常有遗骸撑柱，不知何取。或曰墨氏之教也。夫墨子兼爱，其流弊乃至不仁其身，悲夫！
又
兼爱非中也，然摩顶放踵，犹曰以其利天下，而后为之也。夫弃物于江河以为廉，人则笑之。至于舍身而无所利，曷为乎尔，一先正刻经语其旁曰：身体发肤，受之父母，不敢毁伤。是仁人之意哉！然不若泯其名，灭其迹之为愈也。
仙人桥
桥当绝涧，峭壁夹横石若榷，履之，如将可陷。往往既过却视，股傈不能还。
八仙洞
由丈人峰下山阴道，迤逦而东，洞在北山之岩，危若鹘栖，鸟道一线，松阿结茅屋数椽，点尘不到，若或有隐君子焉。
石屋
石屋与八仙洞相连，然无径可通。涧石如垒卵，攀藤附葛而下，行五六里始达。云路逶折，缘山跨涧，岚气与松风相激薄，沾染襟袖，眉宇为之浸绿。既至，峭壁围空，率千百仞，皆神工削成，展若列屏，曲若卷虿。松生岩阿间，撑云蔽日，上不见天。涧下松棚，如积雾蔀屋，亦不见地。转侧入黄华、莲花二洞，掬泉水饮之，觉惠泉、中泠犹是人间亵味也。此为岱阴第一洞天福地，徘徊弥日，喟然观止。
日观
天地氤氲、沆寥瀣沆之气，以息相吹，野马耶？尘埃耶，茫茫无所止极矣。况于微风澹雾，密雨浓云，皆足障远。而欲穷千里之目，迎初日、观海水，其数往而不获一观也。则宜秋深冬初，星皎云净，夜色空濛如縠，天鸡鸣，微晕生，凝睇久待，苦日不至。才一转睫，倏露半体若月弦，就望，厥色殷红，韬光不曜，轮腾而上。少顷，日中忽如一灯吐焰，次如炬，次如瓶，次如罍樽，次如葫芦，上黄白，下紫赤，类薄蚀状。又次如葫芦、罍瓶之倒置。最后如炬灯之烬。盖其初为海气所蒙，蝉蜕既尽，然后全体昭融，暳芒四射。趯踊前却，若危船簸浪，震荡心目，神体为之不宁。日下积雾色正黑，俄而重雾之下忽出白练，长可竞天。与客相顾错愕，惊叹曰：是非海水耶！古之人不予欺也！
观海石
观海石，在仙人桥畔。石笋南茁，阔仅尺许，三面深堑，洞黑无底。蛇行匍伏，始克一登。睥睨左右，头目瞢然，震眩欲号，心神怖悸，移日不怡。古人择地投足，非周行不履，恐跬步偶误，自贻之感。
小蓬莱
小蓬莱在东涧。清湍迅激，岩石若倾盖。亭午见日，盛夏拉一二清放之士，脱巾袜，布几中流，垒石蹲坐。浮觞避暑，相与和歌。歌曰：沧浪之水清兮，乃以濯我足。下有寒潭引溪，风作飕飗声，顿觉转炎为凉，驱夏徂秋，不知世间有懊恼事。
王母池
池受小蓬莱之水，深广可胜小艇。左吕仙洞，右群玉庵。夏秋山水暴涨，声沉沉作江潮吼，震摇城市，如殷雷未吐，郡人有竞夕不能寐者。
四阳庵
岱麓左腋，幽静萧瑟，为黄冠烧炼之所。游览者舍旃弗顾，僻故也，唯僻故胜。南望徂徕，若儿案可凭式，庶几竹溪六君子之遗风犹有存者。
明堂泉
以明堂名泉，志其地也。左谢过城，小山，宽平方里许，中有驰道，疑即明堂旧基。或曰，以齐侯归田谢过之故。泉一线，涓涓潆折入汶，掬水濯缨，穆然动盛古之想。若汉明堂在州东北隅，岱左腋落脉虎砂，裹龙首水，口连辇道，形势亦胜，近乡大夫卜塋焉。
普照寺
寺隐山坳，沓岭间之，钟磐鍧然，而寺不可见。路转峰回，则已至也。林木蔚云，松篁飞雨，异气灵光，轮囷其上，高僧往往卓锡焉。东溪幽胜异恒，排涧流而东之。筑堂其冲，岩阿种菊皆遍，命曰：菊圃。导流南注，为石塘九曲，莳荷焉，辅以芡蒲。清夜孤往，临池取月，坐石邀风，不知僧之非我，我之非僧也。
投书涧（三贤书院）
三贤书院，背倚奇峦，列峰拱抱，孙明复著《春秋发微》于此。石介侍立，石犹存，上有遗痕。投书涧绕院东偏。胡安定十年不归，得家问，见“平安”二字，辄投涧中。古人励志，精勤坚苦如此，其卓然表见于世非偶，故今游者芳其躅，居者荣其名。
三阳庵
庵与普照寺共一罗城，乳峰双络，投书涧为之限带。由书院螺旋而上，五里许抵山门。青松落阴，云物泠泠，层峦断壁，积翠欲流。殿宇数十楹，各有攸祀。其左殿龛下，龙口吐泉，承以曲池，潜行出香积，手掬注釜，煮粳蔬，皆香洌殊常。缘丹梯转上界，多炼坐幽洞道人，往往解蝉蜕者。西北崿嶂参差，飞瀑如练，俯视城郭，与蒿里相错，慨热丁令化鹤之感。
白龙池
祷雨辄应，岁有常飨，汇西北诸壑之水，流为滦河。经大峪口、大石峡，白石灿烂，沙水澄鲜，石鳞鱼生焉。
西北二丈崖
西丈崖，由会仙庵过仙人影，峻若建瓴。而北丈崖如悬修橐，喷万斛真珠，奔跃来会。遥望之似双龙饮涧。其西北复悬二瀑，萃于竹林，四水乱落，相助奇焉。
仙人影
天地泡影也。泡影之中，涵影万状，致足乐已。生而不息，去而不留，何居仙人之留影也？西上危岩，得山之半，峰青而影白，宛肖人形，眉须、衣襦皆具，俗呼仙人影，昔始皇遣方士求海上三山，若将可至，风辄引之而去，望见之焉。然则蓬莱、方丈、瀛洲，安期、羡门之属，皆影而已矣。铭曰：天地辟，寅会昌。万八日，形影张。神生象，化流光。去不息，显若藏。造物功，妙难量。若有人，山之阳。薜萝衣，云霞裳。发西极，凌东荒。屯岱阿，指扶桑。丹药就，形凋伤。赖影在，劫不戕。人间世，日促忙。嗟终古，自徜徉。
竹林寺
西谷幽邃，曲径缘陲一线，过北丈崖，势忽开朗如月满，古木交天，浓阴匝地，泉竹清袅。每雨后，异云覆寺，日彩薄之，寺影辄悬云中如蜃楼。世传老僧种参，化为天麻，故天麻生竹林者良，盖灵气所钟欤！诵唐诗：殷勤竹林寺，又得几回过。怅然增感。
扇子崖
由竹林逾涧，陟西山，荆棘蒙茸，险涩无径，拨茅寻樵子履踪，取道转突崖悬栈，达玉皇洞。闻犬吠云中，鸡鸣天半，訇然色喜，按行刘盆子营垒，宽平宜寺。旋登二岭，始抵崖前峰，如扇面障空，因以得名。列嶂皆犀利棘矜，傲岸不俯，似欲抗街岱宗而力不逮者，遂号“傲来”。西南峰底，洞藏巨蛇，常就道人丐食，忘机不惊。山阴洞极阔，容数百人。中有碾磴几榻，可以避世。盆子曾窃踞其上，俗呼“牛王洞”。意必“牛”“刘”声误耳。竟以名恶不显，然则名可忽乎哉！
九女寨
孤峰绝涧，深藤密箐。山鬼叫啸，岩鹘骞腾。门多鹿豕豺虎踪迹，空庭落叶，废宇封尘。明月清风，自作来往。鼠翻丹灶，蠹蚀秘诠。忽闻松柏谡谡，矍然空谷足音。
社首蒿里
封禅者何？上下祭之义也。增土而筑曰封，除地为坛曰墠，变墠而禅，神之也。规仿圆丘方泽之意，虚传七十二君，自虞书巡狩外，事不著于经，文不垂于世，盖戛戛乎难言之。禅祭或于社首，或于云亭，或于梁父，或于岱阴小山，卜地得吉则用之。或曰，从警跸之所便尔。社首连接蒿里，西北有洞，幽深不可测。明初得玉简十，宋真宗祀后土所瘗也。流俗类饰以诡怪幻窈之说，以詟愚蠢牟利，遂为垄断。荐绅先生所不道，为其矫诬而不可训也。
岱庙（汉柏唐槐）
岱庙东岳，正祀历代柴望祭告之所。殿宇弘丽，缭以周垣。楼堞百雉，中有汉柏唐槐，斯篆邕隶，其驻跸环咏诸亭，藏古今铭刻甚富。今海内所奔走而祷祀者，类先碧霞而后岳神，不详所自昉。抑或东岳非小民之所得祀，故假借祀碧霞云尔乎。
天书观
宋真宗藏天书处。或曰在铁塔之下。今无稽焉。
灵应宫
明万历年建。宫厂丽，有縿金宝阁，烈日中腾光飞焰。
阴宇碑
登泰山，谢天书述二祖功德碑，在城南北向。宋真宗御书，王钦若文。文典雅有清庙气象，书端凝有明堂气象，世称双绝。或谓岱巅东岩平削，钦若欲摩崖纪功，与唐八分并峙，已成其额。真宗谦让未遑，勒碑山下，取对越之义，其字完美。说者于钦若不取其人取其文，于真宗不取其事取其书。
玉亭
云云亭亭，两山颉立，逶折一径，上有真宗御制碑铭。去城二舍，背负五岭襟带汶流，岱阳胜地。
粱父
今所号梁父，有疃无山。按《志》，距州百里。窃疑非是。先圣诗曰：郁确其高，梁父迴连。因知梁父与岱必近，或山侧之傲来诸峰，古今异名也。
黑龙潭
泰山东六十里，曰黑龙潭。祈雨如响。南山壁立万仞，若鬼斧劈裁。下临巨潭，灏澒淉沕，神龙窟宅。每阴雨，雷自潭出，隐隐若严鼓奔轮。水阴洌逗人，毛发皆竖。临望森竦屏息，无敢高声咳唾者。
夹谷
按《记》，夹谷在祝其山，青石关险隘。北下二十里，历大小石棚，皆鼠穴鸟道，不通车马，逾险会祝其，非便，或别取坦道，迂迴而至欤。抑大圣人作用，以礼信为甲兵。恃险畏险，皆非常情所及耶？
颜神镇
东岳帧幅，山水明秀，得海岱之精胚。地产铅煤，粒土如金，淄水、金岭之所交会。泉石清莹，鲜泥滓沙砾。东望青渤，泱泱大风。
青云山即嶅山（金斗山附）
金斗肥枯，青云瘦润。笔峰隽削，翠色可摘，倩若芙蓉叠髻，与华不注如出一坞。有桃坞松林、龙门飞泉之胜。至观音坪，寺僧例劝止焉，曰：否！否！为山九仞，功亏一篑。此止境，非尽境也。缘石缝仄行，入山阴洞。定喘仰视绝顶，四围剷峭。垂锁延登，坂峻堑深，俗呼“阎罗鼻”，险可知也。异在石城一片，无断续接落之痕，坚光缜栗，临风远眺，东蒙云物，飞入襟袖。欲下，目眩魄夺，始信昌黎华山投书之事。按碑记，崛起平皋，矗立天表。旁绝倚丽，寄象傲特。盖震方之芽茁，岱宗之襟带，可谓善于名状矣。
宫山（古新甫俗号莲花）
汉武东巡，其雄心阔目，固将倾泄四海，踔蹋五岳，乃独睠睠于此，建离宫，何居？曰：彼有取尔也。新甫著于《鲁颂》，以离宫故，更命名，九峰如莲，因号焉。世祀大士，香火极盛。士大夫游者，轮蹄顾寡。名山湮郁，如所弛之士，不遇知己，便孤标自赏，不亦惜乎！山东西有两候城。遝冈复岭，蜿蜿蜒蜒，远山环卫，势如登机。北眺九峰攒翠，莲靥半吐，如天水蔚蓝，精华在隐见之间。及山麓诸胜，皆敛不露，转讶亢直，不惬所望。陟天门，忽开异境，始知大美中涵，层峦曲涧，百折不穷，过快活三，登莲花坪，观石梁飞瀑，叹为奇绝。盖山腹结穴要地，仿佛御帐崖，而探险过之。及汉五大夫松，虬枝螭干，龙鬐蛟髯，若欲与秦松争衡者。长生池上下两塘，潜相灌注。下塘金鲫，或袱行出上塘，颇有禹门登龙之意。其上兴云洞，外狭中阔，可布几席。夏秋，云从洞出，滴露如雨。开小渠，引洞外激流有声。观音白衣两岩，万嶂插天，离奇夭矫，有天然石屏隔座，如同宫异院。其腰络突峰，如乳如鼻，如腭如脐，如龟如麟，如凤峙，如龙蹲，皆锦叠绣错有层次。而云溪风隧中，怪沙带水，枝脚横生，如豶牙，如噬嗑，如锥如戟，如梗如榷，如虹饮涧，如鼠寻穴，如柄投凿，如柱人臼，皆棘矜跌岩，作钩距闪扑之形。盖其山皆抱胎，水知恋源，立则有怀，去乃不骤。所谓直而不倨，曲而不偻，极窈窕贵矜之胜致矣。西北天河水，源藏云根，曲沼承之，若净瓶。白云洞、人祖庙、挂斗岩，缥缈天半。由悬径转上界，断桥深堑，隔绝尘缘，牵铁练，猿跳而过，达新甫绝顶。峰类鹦嘴，百里外望之，空青不尽。杜诗“齐鲁青未了”，岂独望岳云尔乎？山四周有朝阳洞、仙人桥、仙人洞、老虎窝、麻塔堌、白云庵、春榜沟、朱子坊、三圈悬流之胜概。离宫在山之阳，秋千石柱犹存，雨后或得遗钿。谛观新甫，宛肖岱宗，非比肩之兄弟，定继体之宗子。但泰山古穆，新甫秀丽，品其骨相，盖具体而微者欤！
又
青云，华岳之小影。莲花，岱宗之后身。斯以奇矣。闻山底春榜沟诸洞天，嵌空玲珑。俯有流泉，仰见日月。乱时人多入之，近如武陵之迷径也。按，峄山最为玲珑，由山腹可达绝巅，游者快谈之。莲花玲珑，鲜有闻者。则冲僻之偶异，而山灵固不为之显晦也。
岱西有长城钜防娄敬洞。绕岱百余里，两山夹道，一水中流，潆洄百折，异鸟奇芳，足人耳目。中灵岩谷，虚中如瓠。路盘旋若磨，山曲道断涧，怪石齿齿，似欲啮绝尘世轮蹄者。有石梁可渡，缘陲村落，仿佛辋川。峰峦作百兽率舞，其最肖者，卧象行狮，天钟之奇。象作朝应，狮为主山。厥形左顾，首尾鬐髯，遒然生动，令人怪叹化工之巧。林麓松柏外，多白榆历历。寺有积铁，世传达摩铁袈裟。东北甘露泉，佛堂中凿地得源，砌以文石，泓然渊莹。中悬琉璃灯映之，洞见九渊。掬饮，肌骨皆冷，心尘顿净。潜行出亭，可引为曲水分注，时有松蕊流去人间，见者疑是武陵桃花也。狮口衔兰若，下临石棚，鸟雀皆驯。老僧拨饭食之，百鸟喧争，飞集肩背，不避生客。始知李白居徂徕山中，鸟雀皆能呼而弄之于掌非虚。古名贤笔迹，在湖山都会者，非缺则毁，惟灵岩以僻获全，完好无赝，拓之足成大观，文献无征，其求之野。
泰山扈从
五峰如指，锦屏似画。华山倚艳，鹤岭清癯。龙洞有透山之奇，鹊山饶啄日之势。河传雪浪，峪号桃花。凤岫俪凰，驼冈负子。虎窝共雕窝绣错，石猴与石马蝉联。七十二峰，显碍长空；七十二泉，潜通渤海。泉推趵突，灿珠激天；峰称独秀，卓笔出地。历山起千载之孝思，（山昔）湖壮一城之胜览。坎水连艮，震岳承乾。宗子端岩，去天伊迩，故能拔此孤标。群孙罗列，违岱渐遥，始克受其秀气。六鳌之戴，既已举其一隅；八骏之游，尚期遍夫四岳。匪效尤於灵运，实雅志乎向平。镂管难工，山灵莫诮。
封禅
巡狩之于封禅，其同乎？曰：异哉!曷异乎尔？异之以其用心也。其用心之异奈何？曰：虞舜时巡，同律考度，协时正日，修礼宪器，懋德兴庸，裒诸侯朝之方岳，明其庆让而致绩乎民，其心无非为民事也。然后燔柴瘗玉，告虔于天地，望秩山川，遍于群神，因巡狩而祭告举焉。非若后世登符献瑞，粉德饰功，求神仙，搜图谶，谢天书，祈福利，治驰道，快游观，责进献，盛扈从，耀甲兵，烦供亿。小民辍耕罢纺，趋坛坫之役。百执事隳命弃职，司警跸之次。宅瘠海内，怨讟繁兴。方且与一二从谀之臣，函虚诡之文，荐矫诬之词，将以润色太平，炫赫奕禩。嗟夫！曾谓泰山，不如林放。盖巡狩勤民以敬天，封禅诬天以病民。虞舜岁周四岳，而民不劳，秦双唐宋旷世一行，而天下敝，何哉？其用心有毫厘千里之异也。而佞夫憸人，方将草封禅议礼仪，聚讼盈庭，逢君之意，而显启其机，以光武之贤不能胜群臣之请，则中主以下无讥矣。盖奠丽山河，帝王之盛节，刻画丘壑，儒生之余事，岂取相如封禅草，安石万言书，洋洋洒洒，使人谓斐然大章，类能流毒天下哉！
徂徕山（补遗）
徂徕居群山之中，祖太岱，昆新甫，金斗、青云、石门、九仙，子孙俨列。尼防、括苍、东蒙、金牛，遥为宾主。双汶络其面背，汇于西南，如带结于襭山。峰峦嵯峨，星体具备，四向开嶂，砂水相缪，龙脉去来，莫可识别。山周百二十里，由巽掠震，入礤石峪，进若卷荷，退若剥蕉，有广石瀑布，跨断山腰，峪之所由名也。殿宇隐松楸之中，溪流藏藤葛之下。风栗霜柿，绿苞赤实，缀若繁星。岩阿逼仄，障于朝山。逾西溪溯流而北，山形始畅，另辟洞天。林木葱郁，溪水淙淙，随处导为鱼沼莲塘。下濑袱行出山外，水冬夏不盈不涸。盖山得斯峪也始幽，峪得斯溪也始秀。已过溪，由山腹趋二圣宫，涧壑嶙峋，不通屐齿，或垒石表其往来之向。跨三岭崮而北，下深峪而西，出二圣之背，如颖脱囊底。宫即乐贫岩，其乳山结体尊严，开局正大。岩溪多竹，罥以藤萝。外有转珠，山当谷口，关栏严密，閟然风回水渟矣。遍访六逸遗址，故老鲜能言之者。相一山之胜，此为弁冕，其为竹溪无疑也。得元时残碣文，剥落不全，大约记夫子老聃讲道事，土人谓以袁郭二仙名宫者误矣。距太平顶三十里，为徂徕绝巅，双峰颉颃，一平一峭。平可结庐，峭可筑垒。峭非平不大，平非峭不奇，势固有相济而不相轧者乎！其下，紫源池极阔。闻诸羽士，产菖蒲盖九节云。西南十六峪，幽僻绝尘，逾涧绕悬珠，三十余里始达。从太平顶落脉，正对汶水，与东北赵州庵遥相照应。据山之坤艮为两别谷，山阴颜崖邃谷，多前贤题勒，没于苍苔，未辨是六逸笔迹否。嗟夫！探奇索隐，愈深愈曲，遗憾愈多。达者观其大略，取适吾心而已矣。
孔贞瑄传略（阙里文献考）
贞瑄，字璧六，先圣六十三代孙，六世祖谔第三子。公忱生彦綘，彦綘生承亮，开封府教授生宏霑，宏霑生闻商。贞瑄，闻商子也。究心经史，精算法、韵学，中顺治十八年会试副榜，授泰安学正，升大姚知县。滇省盐法壅滞，前明定以按丁派食之法，兵火丁亡，额阙，民不能偿。贞瑄乃请减之，民困以息。又境有前明黔国公勋庄被土酋所占，上官受土酋赂，复主之，贞瑄不胜，愤为力争于上，不得，遂罢去。归，构聊园以自乐，著《聊园文集》、《诗略》、《操缦新说》、《大成乐律全书》、《滇记》、《黔记》、《泰山纪胜》、《缩地歌》等书，年八十三卒。
