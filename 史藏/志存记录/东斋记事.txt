东斋记事 宋 范镇
    ●自序
    予尝与修《唐史》，见唐之士人著书以述当时之事，后数百年有可考正者甚多。而近代以来盖希矣，惟杨文公《谈苑》、欧阳永叔《归田录》，然各记所闻而尚有漏略者。予既谢事，日于所居之东斋燕坐多暇，追忆馆阁中及在侍从时交游语言，与夫里俗传说，因纂集之，目为《东斋记事》。其蜀之人士与其风物为最详者，亦耳目之熟也，至若鬼神梦卜率收录而不遗之者，盖取其有戒于人耳。
    ●卷一
    刘尚书涣尝言：宣祖初自河朔南来，至杜家庄院，雪甚，避于门下，久之，看庄院人私窃饭之。数日，见其状貌奇伟兼勤谨，乃白主人，主人出见，而亦爱之，遂留于庄院。累月，家人商议，欲以为四娘子舍居之婿。四娘子即昭宪皇太后也，其后生两天子，为天下之母。定宗庙大计，其兆盖发于避雪之时。圣人之生，必有其符，信哉！
    太祖时，李汉超镇关南、马仁守瀛州、韩令坤常山、贺惟忠易州、何继筠棣州、郭进西山、武守琪晋阳、李谦溥隰州、李继勋昭义、赵赞延州、姚内斌庆州、董遵诲环州、王彦升原州、冯继业灵武，管榷之利，悉以与之，其贸易则免其征税。故边臣皆富于财，以养死士，以募谍者，敌人情状，山川道路，罔不备见而周知之。故十余年无西、北之忧也。
    太祖征河东，绛州薛化光上言：“凡伐木，先去枝叶，后取根柢。今河东外有契丹之援，内有人户供输，窃恐岁月间未能下矣。宜于太原北石岭山，及河北两界山东静阳村、乐平镇、黄泽关、百井社，各建城寨，扼契丹援兵；迁其部内人户于西京、襄、邓、唐、汝州，给闲田使自耕种，绝其供馈。如此，不数年间可平定矣。”其后卒用其策而下河东。化光，简肃公之父，后赠中书令。
    
    太祖一日御后殿虑囚，内有一囚告：“念臣是官家邻人。”太祖以为燕蓟邻人，遣问之。乃云：“臣住东华门外。”太祖笑而宥之。
    曹利用先赐进士出身，而后除仆射，乃知进士之为贵也如此。
    景德中，李迪、贾边皆举进士，有名当时，及就省试，主文咸欲取之，既而二人皆不与，取其卷视之，迪以赋落韵，边以“当仁不让于师”，论以“师”为“众”，与注疏异说。乃为奏具道所以，乞特收试。时王文正公为相，议曰：“迪虽犯不考，然出于不意，其过可恕。如边特立异说，此渐不可启，将令后生务为穿凿，破坏科场旧格。”遂收迪而黜边。
    
    蔡文忠公齐状元及第，真宗视其形貌秀伟，举止安重，顾谓寇莱公曰：“得人矣！”因诏金吾给驺从传呼。状元给驺从，始于此也。
    祥符中，杨文公以母疾，不俟报，归阳翟。初，真皇欲立庄献为皇后，文公不草诏，庄献既立，不自安，乃托母疾而行。上犹亲封药，加以金帛赐之。
    真皇时，置天庆观。张邓公士逊为广南东路转运使，会诏天下置天庆观，公因请即旧观为之，以纾天下土木之劳。诏如其请。
    真宗东封，放梁固以下进士及第；祀后土汾阴，放张师德以下进士及第。固，
    状元梁颢子；师德亦状元张去华子。魏野以诗贺曰：“封禅汾阴连岁榜，状元俱是状元儿。”
    真皇时，以任密学中正知成都府，代张尚书咏。或以为不可。时王文正公为相，上责问之。对曰：“非中正不能守咏之规矩，它人往往妄有变更矣。”上是之，言者亦服王公之能用人也。
    天圣三年，汉州德阳县均渠乡民张胜家，析木有“天下太平”字，因进上之。
    朝廷赐以茶、彩，乃改乡名太平。
    太平兴国六年，司天言：“五福太一，自甲申年入黄室巽宫，在吴分。”仍于京城东南苏村作东太一宫。至天圣六年，又言：“戊辰自黄室趣蜀分。”乃于八角镇筑西太一宫。春、夏、秋、冬四立日，更遣知制诰、舍人率祠官往祠之。一日，宋元宪公祠东太一宫，见殿庑欹倒疏漏，因问道士。答曰：“孤寒太一幸舍人闻奏完修之。”时西太一宫新建，室宇宏丽，供具严饰，故道士因目东太一宫为孤寒太一。
    天圣中，童谣云：“曹门好有好好，曹门高有高高。”其后，今太皇太后为皇后，太皇太后姓曹氏。英宗皇帝即位，而高太后为皇后，高后，曹氏之所出。前史载谣言者，信哉不可忽也。
    赏花钓鱼会赋诗，往往有宿构者。天圣中，永兴军进“山水石”，适置会，命赋“山水石”，其间多荒恶者，盖出其不意耳。中坐优人入戏，各执笔若吟咏状。其一人忽仆于界石上，众扶掖起之，既起，曰：“数日来作一首赏花钓鱼诗，
    准备应制，却被这石头擦倒。”左右皆大笑。翌日，降出其诗令中书铨定。秘阁校理韩羲最为鄙恶，落职，与外任。
    
    初，永兴造砖塔，姜遵知府多采石以代砖甓及烧灰，管内碑碣为之一空。得是石不敢毁，来献。其石盖榻状也，书“山水”二字，之字可数尺，笔势雄健。
    施枕簟其上，水流其间，潺潺有声。盖开元中所作也，今在清晖殿。
    赏花钓鱼宴，旧制，三馆直馆预坐，校理而下赋诗而退（按，孔文仲《谈苑》
    亦录此事，“赋诗而退”下云：“太宗时，李宗谔为校理，作诗云：‘戴了宫花赋了诗，不容重见赭黄衣。无そ却出宫门去，还似当年不第时。’上即令赴宴，自是，校理而下皆与会也。”此处文义未了，当有脱落）。
    道家有《金龙玉简》，学士院撰文，具一岁中斋醮数，投于名山洞府。天圣中，仁宗皇帝以其险远穷僻，难赍送醮祭之具，颇为州县之扰，乃下道录院裁损，
    才留二十处，余悉罢之。河南府平阳洞、台州赤城山五京洞、江宁府华阳洞、舒州潜山司真洞、杭州大涤洞、鼎州桃源洞、常州张公洞、南康军庐山咏真洞、建州武夷山升真洞、潭州南岳朱陵洞、江州马当山上水府、太平州中水府、润州金山下水府、杭州钱塘江水府、河阳济渎北海水府、凤翔府圣湫仙游潭、河中府百丈泓龙潭、杭州天目山龙潭、华州车箱潭。所罢处不可悉记。予尝于学士院取《金龙玉简》视之，金龙以铜制，玉简以阶石制。
    天圣中，雄州民妻张氏户绝，有田产。于法当给三分之一与其出嫁女，其二分虽有同居外甥，然其估缗钱万余，当奏听裁。仁皇曰：“此皆细民自营者，无利其没入，悉以还之。”是时，王沂公为宰相，吕文靖公、鲁肃简公参知政事，极赞美之。
    故事，翰林侍读学士无带出外者，张知白罢参知政事，授此职，知大名府，然非历二府而出者不得焉。宝元中，梅询始带知郑州，改许州，自后两制遂为例也。
    景元年，仁皇感疾，屡更翰林医不愈。李大长公主言许希者善针，遂召使针，三进针而愈，擢希尚药奉御，赐予甚厚。希谢恩舞蹈讫，又西向而拜。上遣人问之，对：“谢其师扁鹊。”乃诏修扁鹊庙。是时，山东颜太初作诗美其不忘本，而刺讥士大夫都贵位、享厚禄，而不知尊孔子。
    庆历三年，澧州献木，有文曰“太平之道”。予尝于天章阁下观瑞物，见枣木板有北斗文，仍有辅星，形势曲折，文采灿然。
    后唐明宗置端明殿学士。太平兴国中，改端明为文明，以程羽为文明殿学士，
    位在枢密副使之下。明道元年，改承明为端明，二年，除宋宣献公为学士，与文明之职并存，而降其班序。是岁，又改殿曰延和。庆历七年，以真宗谥号，改文明为紫宸，而丁文简公度为紫宸殿学士。既而言者以为紫宸非臣下所称，乃以延和为观文殿，而以丁为观文殿学士，相继以贾文元公昌朝为大学士，仍诏自今非尝为宰相者勿除。
    
    庆历八年后，以茶、盐、香药、见钱为四税，沿边用之；茶、盐、香药为三税，近里州军用之。议者谓四税与见钱之法，皆不可常守，必视边计之厚薄，与其物价之高下，以时而变通之，乃可也。
    庆历八年，南岳瑞应峰前，一夕大雷雨，平地涌木若龟然，手足皆具，高二尺，围一丈。
    庆历初，万胜军皆市井疲软新应募者，西贼易之，而素畏虎翼。是时，麟府路兵马钤辖张亢修建宁寨，更其旗帜。贼见万胜旗帜，不知其虎翼军也，而先犯之。万弩齐发，贼奔溃，斩首二千余级。遂筑建宁、清塞、百胜、中候、镇川五堡。亢之智谋，大率如此。
    
    真宗皇帝严于醮祭之事，其表章则用“昭受乾符之宝”。其后，大内火，宝亡，止用“御前之宝”。庆历中，下学士院定其文曰：“皇帝钦崇国祀之宝”，醮祠则用之。
    庆历中，兴学。一日，判监诸学官皆会，石守道言于坐曰：“蜀生有何群者，
    只知有仁义，不知有寒饿。”遂馆子家。是时，谏官、御史言，以赋取士，无益于治，而群尤致力助之。下两制议，两制以为赋诗用之久，且祖宗故事，不可废。
    群闻之大恸，焚其生平所为赋百余篇，不复举进士，又以戒其子云。其后何圣从荐之，赐号安逸处士。群，果州西充县人。
    庆历中，广南西路区希范以白崖山蛮蒙赶内寇，破环州及诸寨。时天章杜待制杞，自京西转运使徙广西。既至，得宜州人吴香等为乡导，攻破白崖等寨，复环州，因说降之。大犒以牛酒，既醉，伏兵发，擒诛六百余人。后三日，始得希范，醢之以赐溪洞诸蛮；取其心肝，绘为《五藏图》，传于世。其间有眇目者，则肝缺漏。是时，梅公仪挚为御史，言杞杀降，失朝廷大信，请加罪。朝廷录其功，止加戒谕而已。其后，杞知庆州，一日方据厕，见希范等前诉，叱谓曰：“若反人，于法当诛，尚何诉为！”未几而卒。杀降古人所忌，杞知之，心常自疑，及其衰，乃见为祟，无足怪也。
    
    皇末，邕州白气亘天，江水泛溢，司户参军孔宗旦言于知州陈珙宜备边，珙不听。未几而侬智高内寇，破邕、贵、横、贺、浔、藤、梧、封、康、端十州，
    围广州，杀将吏张忠等数十人。最后，遣狄公青以蕃落五百骑败之邕州归仁铺，凡得首级五千三百四十一，筑为京观。初，谣言云：“农家种，籴家收。”至是为狄公所败。
    仁宗至和二年，封孔子四十七代孙孔宗愿为文宣公，寻改封孔宗愿为衍圣公。
    （按，《宋史?仁宗本纪》至和二年三月丙子，封孔子后为衍圣公。不载初封为文宣公事。然《文苑传》称文宣公孔圣，则原封实为文宣公，《本纪》据其后改之名耳。）
    嘉元年五月二十四日昏时，二星相继西流，一出天江，一出天市，刘仲更曰：“出天江者主大水，出天市者主散财。”未几，都城大水，居民庐室及军营漂流者不知几千万区。天变不虚发也如此。
    嘉七年十二月二十三日，召近臣天章阁下观书、阅瑞物。上亲作飞白书，令左右笏以观。又令禹玉跋尾，人赐一纸。既而置酒群玉殿，上谓群臣曰：“今天下无事，故与卿等乐饮。”中坐赐诗，群臣皆和。又赐太宗时斑竹管笔、李廷墨、陈远握墨、陈朗麝围墨，再就坐。终宴，更大盏，取鹿头酒视封，遣内侍满斟遍劝。韩魏公琦一举而尽，又劝一杯。卢公彦平生不饮，亦一巨杯。又分上前香药增诸饣丁中，各令持归。至二十六日，温州进柑子，复置会，自台谏、三馆臣僚悉预，因宣谕：“前日太草草，故再为此会。”其礼数一如前，但不赋诗矣。
    嘉中，交趾贡麒麟二，予尝于殿庭中与观，状如水牛，身披肉甲，鼻端一角，食生刍果瓜。每饲之，必先以杖击其角，然后食之。是时，中外言非麟者众。
    田元均况为枢密使，言非麟，又历引诸书所载形状，皆无此兽，恐为远人所欺。卒以为异兽诏答之。予尝见陈公弼言，荣州杨氏家水牛生子类此，盖牛入水而蛟龙感之以生也。
    礼部贡院试进士日，设香案于阶前，主司与举人对拜，此唐故事也。所坐设位供帐甚盛，有司具茶汤饮浆。至试学究，则悉彻帐幕、毡席之类，亦无茶汤，渴则饮砚水，人人皆黔其吻。非故欲困之，乃防毡幕及供应人私传所试经义，盖尝有败者，故事为之防。欧文忠公诗：“焚香礼进士，撤幕待经生。”以为礼数重轻如此，其实自有为之。
    
    嘉中，进士奏名讫，未御试，京师妄传王俊民为状元，莫知言之所起，人亦莫知俊民为何人。及御试，王荆公时为知制诰，与天章阁待制杨乐道二人为详定官。旧制：御试举人，设初考官，先定等第，复弥封之，以送覆考官，再定等第，乃付详定官，发初考官所定等，以对覆考之等，如同即已，不同，则详其程文，当从初考，或从覆考为定，即不得别立等。是时，王荆公以初、覆考所定第一人皆未允当，于行间别取一人为状首。杨乐道守法，以为不可。议论未决。太常少卿朱从道时为弥封官，闻之，谓同舍曰：“二公何用力争，从道十日前已闻王俊民为状元，事必前定，二公恨自苦耳。”既而二人各以己意进禀，而诏从荆公之请。及发封，乃王俊民也。详定官得别立等自此始，遂为定制。
    仁皇朝，内侍张宗礼无为山烧香，得古柏围数丈，中空可以施卧榻坐墩。予目为自然庵。其上枝叶郁然，前有竹径，设童子如迎客之状，甚可爱赏。
    
    仁宗朝，讲读官侍迩英者皆立，每问事则众人齐对，颇纷纭。乃诏皆坐，惟当读者以次立，而记注亦坐。石昌言、杨休奏：“记注官当立侍，密迩德音以详记录，不可坐。”遂令立侍。
    崇政殿之西有延羲阁南向，迎阳门之北有迩英阁东向，皆讲读之所也。仁宗皇帝即位，多御延羲。每初讲读或讲读终篇，则宣两府大臣同听，赐御书或遂赐宴。其后，不复御延羲，专御迩英。凡春以二月中至端午罢，秋以八月中至冬至罢。讲读官讠移门上赐食，俟后殿公事退，系奚以入。宣坐赐茶，就南壁下以次坐，复以次起讲读。又宣坐赐汤，其礼数甚优渥，虽执政大臣亦莫得与也。（按，延羲阁原本“羲”作“义”。考《宋史?本纪》亦作“义”，而《地理志》
    俱作“羲”。按“义”为太宗原名，不应阁名延义，今从《地理志》改正。）
    仁宗当暑月不挥扇，镇侍迩英阁，尝见左右以拂子祛蚊蝇而已。冬不御炉，每御殿，则于朵殿设炉以御寒气，寒甚，则于殿之两隅设之。医者云：体被中和之气则然矣。
    仁宗皇帝好雅乐，又严天地宗庙祭祀之事及崇奉神御，故中外言乐者不可胜计，置局而修制亦屡焉，其费不赀。宦侍建言修饰神御，岁月不绝，然为之终身不衰。庆历中，陕西用兵后，有建请出田猎以耀武功，四方以鹰犬来献，惟恐居后。然出猎者一再而止。帝王之好岂可以不慎哉！好雅乐祭祀之事，人争以雅乐祭祀之事奉之，未必皆得其当，然好之终身不衰不害也。方下令校猎，而人争以田猎鹰犬来奉，乃一再而遂止。仁皇帝诚知所好矣，不然者，何以庙号曰“仁”哉！
    仁皇末年，有鹊巢于宣德门山棚上，毁而复累者再。识者咸以为异。
    
    正月十四日，上御楼，遣中使传宣从官曰：“朕非好游观，盖与万民同乐。”
    翌日，蔡君谟献诗纪其事。
    
    治平三年春，有星孛出营室，历于虚、危。术者占曰：“营室卫分，濮水出，
    主宗庙祭祠事；虚、危齐分，上受命之国，主坟墓哭泣。”逾年，而熙宁改元矣。
    天之告人，岂不昭昭然哉！
    
    故事，郊庙读祝册官至御名必起，上至郊宫更衣，诣坛下，百官皆回班迎向。
    英宗皇帝初告庙，诏读册官无起，及诣坛下，诏百官勿回班。所以见事宗庙之精意也。
    予尝修《玉牒》，知国家庆绪之繁衍。治平中，宗室四千余人，男女相半，存亡亦相半。亲王置翊善、侍讲、记室，余则逐宫院置都讲教授。岁时有喜庆，则燕崇政殿或太清楼。命之射，课其书札，或试以歌诗，择其能者而推赐器币，以旌劝之。景三年，始置大宗正司，以濮王及彰化军节度观察留后守节领其事。
    有所奏请，不得专达，必经宗正司详酌而后以闻。所以勉进其敦睦，而纠正其愆违也。其后增置讲书官四员，别置小学教授一十二员，又增同知大宗正一员，而置官益多，其疏属又听其出外官，则自励而向学者弥众矣。
    ●卷二
    汉斛之法，方尺而圆其外，旁九厘五毫、其实十斗，积百六十二万分，二千龠之实也。不言深而言方者，无分寸之别也；圆其外者，亦相生之数也。其上为斛，其下为斗，左耳为升，右耳为合。云耳者，谓升合如耳形，附于斛之左右也。今胡瑗之升合皆方制之，而斛方一尺，深一尺六寸二分，是以方分置算而然也。龠其状似爵者，谓圆如爵也。今之龠方一寸，深八分一厘，亦以方分置算也。
    上三下二者，谓斛在上并升合为三也，斗在下并龠为二也。圆而函方斛之形也，上下皆然也。今上以圆函方，下为方斗而已。左一右二者，升在上而左，合在上、
    龠在下而俱右也。今合、龠俱在上而龠俯。自聂崇义失之于前，而胡瑗、阮逸踵之于后也。夫斛非是，而欲考正黄钟，安可得也！
    燕龙图肃判太常寺，建言：今之乐太高。始下诏天下，求知音者。李照言乐比古高五律，而胡瑗、阮逸相继出矣。李照之乐，以纵黍累尺，黍细而尺长，律之容乃千七百三十黍。胡瑗以横黍累尺，黍大而尺短，律之容千二百黍，而空径乃三分四厘六毫。空径三分四厘六毫，与容千七百三十黍，皆失于以尺而生律也。
    阮逸又欲以量而求音，皆非也。最后有成都房庶者，亦言今之乐高五律，盖用唐乐而知之。自收方响一、笛一，皆唐乐也。其法以律生尺，而黍用一稃二米。是时，无二米黍，据见黍为律。虽无千七百三十黍之谬，与三分四厘六毫之差，然其声才下三律，盖黍细尔，其法则是矣。王原叔洙、胡瑗大不喜其说。朝廷但授庶试秘书省校书郎，不究其说而止。庶，玄龄之后，其为人简脱，尝与乡荐，然好音，宋子京祁、田元均况皆荐而召之。是时，丁正臣亦收牙笛二，与庶笛同。予尝于雄州王临处得北界笛一，比太常乐下四律、教坊乐下二律，犹高于唐乐一律。又尝于才元处得并州铜尺一，比太府尺长三分，以之定律，与唐乐声同。太府尺定律与北界笛同，二者必有一得也。若得真黍，用房庶法为律以考之，其为至当不疑矣。真黍，一稃二米者。世尝言王朴为知乐，而不知乐之坏自朴始也。
    初，太常钟磬皆无款志，朴用横黍尺制律，命其钟磬而志刻之。太祖患乐太高，和岘用影表尺八寸尺也，故乐比唐为高五律矣。今太常钟最大者，声中唐之黄钟，志刻乃云林钟，余钟率皆如此。李照则多凿旧钟以合其律，而钟磬又不如朴时，虽非本声，而其器尚完也。惜哉！司马君实内翰光于予莫逆之交也，惟议乐为不相合。君实以胡瑷一黍广为尺，而后制律；予用房庶一黍之起，积一千二百黍之广为律，而后生尺。律之法曰凡律围九分，以尺而生律者，律为十分三厘八毫矣。以其不合，又变而为方分，其差谬处不可一二数也。以律生尺，九十分黄钟之长，加十分以为尺。凡律皆径三分，围九分，长九十分，积实八百一十分。自九十分三分损益之，而十二律长短相形矣。自八百一十分三分损益之，而十二律积实相通矣。往在馆阁时，决于同舍，同舍莫能决，遂奕棋以决之，君实不胜，乃定。其后二十年，君实为西京留台，予往候之，不持他书，唯持所撰《乐语》八篇示之。争论者数夕，莫能决，又投壶以决之，予不胜。君实欢曰：“大乐还魂矣！”凡半月，卒不得要领而归。岂所见然耶，将戏谑邪，抑遂其所执不欲改之耶，俱不可得而知也。是必戏谑矣。（按：《宋史》称镇于乐尤注意，
    独主房庶以律生尺之说，与司马光辨难，凡数万言。神宗时，尝诏镇与刘几定乐。
    镇曰：“定乐必先正律。”帝虽然之，而刘几即用李照乐加四清声，而奏乐成，诏罢局，并赐镇。镇曰：“此刘几乐也，臣何与焉。”至哲宗朝，乃请太府铜尺为之，逾年成，比李照乐下一律有奇。帝及太后御延和殿，召执政同阅视，下之太常。乐奏三日而镇逝。）皇中，再定雅乐。胡瑗铸十二钟，大小轻重如一，其状类铎，为大环，铸盘龙、蹲熊、辟邪其上，谓之旋蠡，而平击之，故其声郁而不发。又陕西铸大钱，民以为患。是冬，日食心宿，刘羲叟谓予曰：“上将感心腹之疾，是与周景王同占也。”予初不信然之，寻使契丹，还至雄州闻上得心腹之疾矣。归问其故，羲叟曰：“景王铸大钱，又铸无射，而为大林，所谓‘害金再兴’者也。是时，日亦食于心，而景王得是疾，故曰与景王同占。”噫！羲叟而不言，则左丘明所载伶州鸠之语为诬矣。是羲叟不独为知术数，其发扬丘明功亦为不细。羲叟字仲更，泽州人，以修《唐书》授崇文院检讨，未及谢，疮发背而卒。
    
    《周礼》：“雷鼓鼓神祀，灵鼓鼓社祭，路鼓鼓鬼享。”康成云：“雷鼓，八面鼓也。灵鼓，六面鼓也。路鼓，四面鼓也。”鼓之数不见于《经》，然神有尊卑，则其数有多寡隆杀，理或然也。必汉时尚然，所以康成云也。几面鼓，犹言几两车、几区宅、几廛田也。而唐开元中，蜀人有绘图以献者，一鼓而为八面、
    六面、四面，既不可考击，乃于县内别置散鼓，国朝仍之，郊社宗庙设而不用。景中，冯章靖公言雷鼓、灵鼓、路鼓并当考击，而散鼓请准乾德四年诏废不用，
    然不言鼓之制非是，甚可怪也。
    自唐开元时，父卒众子在，嫡孙不传重，以其不袭封也。然不知至于服纪则有所不齐。国朝亦著于礼令。景中，石资政中立卒，众子在，嫡孙不传重。未几，而众子卒，其家奏：“嫡孙合与不合传重。”下礼院议。于是宋景文公判太常，不疑、次道与予为礼官，景文公遂令三人各为议状。不疑曰：“初当传重，不传重误也。宜改正之，使追为服。”次道则用江都《集礼》以为当接服，若曰：
    “父死众子在，嫡孙不传重，众子死，嫡孙接服，嫡孙死，众孙接服，是一尊亲为两等服也。”予谓：“石氏之孙宜依礼令不传重，且为本服。自今而后别著令，
    父死众子在，嫡孙传重，然后得礼之正。”又为不疑难曰：“石氏子当传重，就令石氏子于服中犯刑，如何处之？必以见行法、见行礼处之也，岂可旋更礼法，使变期服而传重，加以重刑也。”又为次道难曰：“众子死，嫡孙接服，嫡孙死，
    众孙接服，是何异家人共犯，止坐尊长，尊长方决而死，乃令次家长接续，足其杖数邪，是无此理也。”然景文从次道议，仍请著为令。其后，众子在，嫡孙请传重者，听传重；其不请者，则不传重。岂礼之意哉！
    
    故事，武臣不持丧。韩玉汝奏请持丧，下两制、台谏官议，唐子方介为御史中丞，其属皆不欲令持丧。是时，会议于玉堂后廊，子方曰：“今日不可高论也。”欧阳永叔勃然曰：“父母死而令持服，安得为高！”孙梦得坐予旁，不觉叹曰：
    “俊人也！率然一言，亦中于礼。”两制与台谏官，竟为两议以上。遂诏阁门祗候、内殿崇班已上持服，供奉官以下不持。是则官高者得为父母服，官卑者则不为服，无官者将何以处之乎。
    殿前司捧日、天武军司，龙卫步军司，神卫马军司，谓之上四军。合左右厢，
    厢各三军，每军五指挥，各有都指挥使一员，都虞候副之。又有第四军，以处所退年高者，无都指挥使，止有都虞候。殿前司又有神勇、宣武、骁骑各上下军二十指挥，又有宁朔、骁胜各十指挥，虎翼左右各三军，军各十指挥，并有都指挥使、都虞候。马军司有云骑、武骑各十指挥。步军司有虎翼左右各三军，军十指挥，每军各有都指挥使一员，都虞候副之。遇转员，各以次迁补。凡迁至军指挥使、遥领团练，员溢，即上落军职为正、副使之本任。其老疾若有过，为御前忠佐马步军都军头、副都军头，隶军头司；甚者，黜为外州军马步军都指挥。
    禁卫凡五重：以亲从官为一重，宽衣天武官为一重，御龙弓箭直、弩直为一重，御龙骨钅朵子直为一重，御龙直为一重。凡入禁卫一重，徒一年至三年止，误者减二等。傅卞尝误入禁卫，定私罪，永叔再为论奏为公罪，得应制举。
    周谏议湛善射弩，十发十中的，隔屋射亦然。尝谓予曰：“其法虽由审固，然亦自有神用。今以架服弩，施箭其上，往往不中，至于用神之专，无不向的，非神用而何。”
    元昊叛时，杨侍读偕进神劈阵刀，尝以步卒五百人试于殿廷。其法，外环以车，内比以，刻兽状，设机使开阖，所以惊马，亦以御箭，当时人皆非笑之。其后王吉阵于兔毛川，贼以铁鹞子束阵，弓弩不可施放，乃以劈阵刀披其甲、
    豁马兼，马奔逸，堕崖壑死者不可胜计。自陕西用兵，惟兔毛川胜捷者，由劈阵刀也。铁鹞子，贼中谓之“铁林”，骑士以索贯穿于马上，虽死不堕，以豪族子亲信者为之。
    范恪在陕西亦为有功，常挽一石七斗力弓，其箭镞如铧，谓之铧弓。箭羽间勒其官称、姓名，往往一箭贯二人者，贼甚畏之。
    ●卷三
    丁文简公度尝言：“举进士时，以知制诰为贽卷。”既而复自笑曰：“是不揆也。”然其后为知制诰、翰林学士、参知政事，盖其所存者，从来有素矣。初，
    举人居乡，必以文卷投贽先进，自糊名后，其礼寝衰。贾许公为御史中丞，又奏罢公卷，而士子之礼都亡矣。
    薛简肃贽谒冯魏公，首篇有“囊书空自负，早晚达明君”句。冯曰：“不知秀才所负何事？”读至第三篇《春诗》云：“千林如有喜，一气自无私。”乃曰：
    “秀才所负者此也。”
    夏英公竦尝言：“杨文公文如锦绣屏风，但无骨耳。”议者谓：“英公文譬诸泉水，迅急湍悍，至于浩荡汪洋，则不如文公也。”
    
    王文正公之为相也，王沂公为知制诰，吕许公为太常博士、知滨州。沂公尝见文正公，问：“君识太常博士吕夷简否？”沂公曰：“不识也。”他日复见，复问之，沂公曰：“见朝士多称其才者。”凡三见三问，乃曰：“此人异日当与公同秉国政。”是时，沂公既有名当世，颇以器业自许，中不能平，因曰：“公识之耶？”曰：“不识也。”“然则何以知之？”曰：“吾见其奏请尔。”沂公犹不信，强应曰诺。其后，丁晋公既败，沂公先在中书，而许公自知开封府除参知政事，二人卒同秉政。沂公乃为许公言之，问其当时奏请，乃不税农器等事也。
    
    李参自荆南召，欲以为三司使，参政孙梦得固执不可，曰：“此人为主计，
    外台承风刻剥，则天下之人益困弊矣。”由是遂改授群牧使。
    陕西路转运使请永兴军、秦、坊、同（在京板无“同”字）等州官置醋坊，王沂公言：“榷酤之法，盖出于前代之不得已。今经费之广，未能省去，官自造醋，细民益见侵夺也。”
    周谏议湛为盐铁判官，三司文帐烦冗，吏胥蔽欺，若不可究者，为之立勘同法，岁减天下设帐七千道。又括天下隐户三十三万，发其诡号凡十二种。
    
    夏秋沿纳之物，如盐曲之类，名件烦碎。庆历中，有司建议并合归一名，以省帐钞。程文简为三司使，独以谓仍旧为便；若没其旧名，异日不知，或再取盐曲，则致重复。此亦善虑事也。
    韩持国知颍川府，时彦以状元及第，每称状元，持国怒曰：“状元无官耶！”
    自此呼为签判。彦终身衔之。马涓巨济亦以状元及第，为秦签，亦呼状元。秦帅吕晋伯曰：“状元者，及第未除也。既为判官，不可曰状元。”巨济愧谢。
    《湘山野录》载：“胡旦乞入见，王沂公奏旦瞽废，乞送中书问求见之因。至堂，沂公与诸相具门生礼，列拜，旦长揖而坐。”中书堂，宰相治事之地，表仪百辟者在是。外臣乞对，送中书引问，自有公礼，何暇讲师生之私敬。旦于都堂，巍然受诸相之拜而不辞，决无此理。予于秘阁尝见其《演圣通论》，甚有出于人者，而所为如此，岂不惜哉。
    国朝言水利者，惟乾州刺史张绘（京板作张纶）为有绩效之最。天禧末，为江淮发运副使，筑高邮北漕河长堤二百里，旁锢石为距，分十闼以泄横流。泰州有捍海堰，久废不治，与范希文经画修复之，遂命兼知泰州。堰成，复租户万二千七百。州人感之，为立生祠。
    陈公弼知潭州长沙县。部僧有海印者，多识权贵人，数挠政违法，夺民园池，
    更数令莫敢治。公弼捕笞之，以园池还民。又知虔州雩都县，毁淫祠数百区，勒巫觋为良民七十余家。
    湖南之人掠良人，逾岭卖为奴婢。周湛为广东提点刑狱，下令捉搦，及令自陈，得男女二千六百余人，还其家，而世少知之。盖亦古之良吏也。
    仁皇初，薛简肃知开封府，上新即大位，庄献临朝，一切以严治，人谓之“薛出油”。其后移知成都，岁丰人乐，随其俗与之语嬉游，作《何处春游好》诗十首，自号“薛春游”，欲换前所称也。
    薛简肃公时，布一匹三百文，依其价，春给以钱，而秋令纳布，民初甚善（一作“喜”）之。今布千钱，增其价才至四百。其后，转运使务多其数，富者至数百匹，贫亦不下二、三十匹，而贫富俱不そ矣。
    凤州贫民不能葬者，弃尸水中。雍慎微为推官，以俸钱市旷地使之葬。慎微名明远，阆州人，所至有惠政。其知栎阳县也，泾水旧酾三渠，置斗门若干，第六、第七门久废而不治，而岁役百夫者凡三十年，白府罢之。粟邑镇税岁六十万，
    不登者三十年，奏减四十万。清州户绝丝岁千余两，代输者八十年，斥卖之。此足以见其宿抱之所存。子子方，尚书度支员外郎。
    张职方其知江阴军，吏盗钱三百万，盖二十年矣，发其奸，捕系数十人。转运使赵廓谓曰：“此应赏典；愿窜吾名以闻。”其惨然曰：“杀人以求赏，可乎？”悉召吏，谕以：“偿钱则贷出之，不然则尔死矣。”吏之亲属闻者，争出钱以偿，
    十日乃足。乃推二人已死者为首，余悉贷之不问。廓愧起叹曰：“公长者，非吾所及也。”其，简肃公之婿。
    王景彝之父博文为枢密副使，月余而卒；景彝亦为枢密副使，月余亦卒。人甚异之。故事，初入二府者，三数月而后办理事。景彝才到，即点检办理。英皇甚注意体貌之，何天夺之速也。
    治平元年甲辰十二月，吴奎罢枢密副使。奎自嘉七年三月除枢密副使，累迁礼部侍郎。是年十二月，以父忧去位，在枢府凡三年。明年起复，奎子大理评事见于延和殿，面谕赍诏赐奎，而奎固辞，从之。
    王景彝与予同在《唐书》局，十余年如一日，春、夏、秋、冬各有衣服，岁岁未尝更，而常若新置。至绵衣，则皆有分两帖子缀于其上，视其轻重厚薄，而以时换易。有仆曰王用，呼即在前，冬月往往立睡于幄后，其不敢懈如此。一日，
    送食于其家，官中器具用悉典解使之，督索旬日而后得，景彝卒不知。是则效小谨者，不可不察其大过。严之蔽，惟小谨之悦，至于大过，则不闻。可不监哉！
    王景彝尝谓予曰：“立朝当以一人为法。”予曰：“君法何人？”曰：“曾明仲。”然谨约为近，而严过之，其福寿固弗逮也。
    水部郎中薛宗孺尝举崔庠充京官。后庠犯赃，宗孺知淄州，京东转运司差官取勘。久之，会赦当释。是时，欧阳永叔参知政事，特奏不与原免。议者以为永叔避嫌则审矣，自计无乃过乎。使宗孺自为过恶，虽奏不原可矣，今止坐失举，而不原赦，亦太伤恩。故宗孺衔之特深，以为一谪争两覃恩、两奏荐。宗孺，简肃公之侄，强干人也。
    蔡君谟尝言：“宋宣献公未尝俗谈。在河南时，众官聚厅虑囚，公问之曰：‘汝与某人素有何冤？’囚不能对。坐上官吏以俗语问之，囚始能对。”又云：“宋元宪公近之和气拂拂然袭人，景文公则英采秀发，三人者，久视之无一点尘气，真神仙中人也。”
    王武恭公德用，宽厚善抚御，其状貌魁伟，而面色正黑，虽匹夫下卒、闾巷小儿、外至远夷君长，皆知其名，识与不识，称之曰“黑王公”。皇末，仁宗以为枢密使，而以富韩公为宰相。是冬，契丹使至，公为伴射。使者曰：“以公为枢密使、富公为相，得人矣。”上闻甚喜。
    
    狄武襄公青初为延州指挥使，与西贼大小二十五战，每战带铜面具，被发出入行陈间。凡八中箭，累官至泾原路招讨副使。上未识其面，欲召见之，会贼寇边急，止令图其形以进，其后为枢密使。
    张邓公尝谓予曰：“某举进士时，寇莱公同游相国寺，前诣一卜肆。卜者曰：
    ‘二人皆宰相也。’既出，逢张相齐贤、王相随，复往诣之。卜者大惊曰：‘一日之内，而有四人宰相。’相顾大笑而退。因是卜者声望日消，亦不复有人问之，
    卒穷饿以死。”四人其后皆为宰相，共欲为之作传，未能也。是时，邓公已致仕，
    犹能道其姓名。今予则又忘其姓名矣。其人亦可哀哉！
    
    王章惠公随，举进士时甚贫，游于翼城，逋人饭，执而入县。石务均之父为县吏，为偿钱，又饭之，馆之于其家，而其母尤所加礼。一日，务均醉殴之，王遂去。明年登第，久之，为河东转运使，务均恐惧逃窜。然随岂有害之之意乎。至是事败，文潞公为县，捕之急，往投随，随已为御史中丞矣。未几，封一铤银至县，葬务均之母，事少解。至随为参知政事，奏务均教练使，务均亦改行自修。
    王公长厚，而不忘一饭之恩也如此。
    
    石资政中立，好谈谐，乐易人也。杨文公一日置酒，作绝句招之，末云：“好把长鞭便一挥。”石立其仆，即和云：“寻常不召犹相造，况是今朝得指挥。”其谈谐敏捷，类皆如此。又尝于文公家会葬，坐客乃执政、贵游子弟，皆服白衤阑衫，或罗或绢有差等。中立坐而大恸，人问其故，曰：“忆吾父。”又问之，
    曰：“父在时，当得罗衤阑衫也。”盖见执政子弟服罗，而石止服绢。坐中皆大笑。石之父熙载（京板有“太宗时”三字）尝为枢密副使。
    景中，有轻薄子，以古人二十字诗益成二十八字，嘲谑云：“仲昌故国三千里，宗道深宫二十年。殿院一声《河满子》，龙图双泪落君前。”龙图者，王博文也。尝更大藩镇、开封知府、三司使任使。一日对上，（京板有“前”字）因叙扬历之久，不觉泪下。殿院者，萧定基也。为殿中侍御史，与韩魏公、吴春卿、王君贶同发解。开封府举人作《河满子》曲嘲之。因奏事，上问之，令诵一过。宗道者，王宗道也。为诸宫教授及讲书凡二十余年，辄于上前自诉在宗藩二十余年，求进用。仲昌者，章郇公之从子。论科场不公，郇公奏闻，牒归建州。当时人以为虽用古人诗句，而切中一时之事，盛传以为笑乐。
    ●卷四
    成都府学有周公礼殿，及孔子像在其中。其上壁画三皇、五帝及三代以来君臣，即晋王右军与蜀守帖，求三皇、五帝画像是也。其柱钟会隶书刻其上。其屋制甚古，非近世所为者，相传以为秦、汉以来有也。殿下有二堂：曰温故，曰时习，东西相对。堂各有碑，碑曰“左生某、右生某”，皆隶书，亦西汉时诸生姓名也。其门屋东西画麟凤，盖取“感麟叹凤”之义。其画甚精，亦不知何代所为。
    
    蒋密学堂谒庙，令圬墁之。莫测其所谓也。其西有文翁石室。其南有高矢石室，比文翁石室差大，背有石像。“矢”或以为“胜”，宋温之璋洗石以辨之，乃“矢”字也（音持禀反），相传东汉人也。殿之南面有石刻《九经》，盖孟氏时所为，又为浅廊覆之，皆可读也（周公礼殿乃古之学，祀周公为先圣，孔子为先师。至唐明皇，始以孔子为先圣也）。
    武侯庙柏，其色若牙然，白而光泽，不复生枝叶矣。杜工部甫云：“黛色参天二千尺”，其言盖过，今才十丈。古之诗人，好大其事，率如此也。工部诗及段相国文昌记石龛于庙堂中。
    大慈寺御容院有唐明皇铸像在焉，又有壁画《明皇按乐十眉图》。其地有瑞草纹，谓之“瑞草地”，亦谓之“花锦地”。张乖崖公尝令划平之，封其门户，后五日开，复生如故。
    滟堆在夔州江中，传者云：“与成都石笋根相连，往时石笋下炽火，而滟水沸。”盖妄也。或云出《图经》。
    剑门山崖壁，相传有志公和尚隐像，戴笠以拄杖担经，望之宛然如真。又传有白檀立崖石上，若雪色然。予庆历末得告归，过剑门关。关使罗君天锡遗予香数两，且言：“有一卒曾为井匠，由崖缝中以两肘拐石而上，伐一巨枝，乃枯柏也。”其香酷烈，非常柏之类。二物者几千百年，行人往来无不瞻仰，至天锡时始知为柏，则志公亦可知矣。
    严仙观即严君平拔宅仙处。今其地可一二顷，陷尺许，谓之严仙观。至今有拖肠鼠，相传当时堕地者遗种。又云严卜真人乘鹤上升之地。南宋元嘉三年，建有七星岩。
    初，孟氏时，蜀之邑里常患盗，眉州陈氏常依青神县东山以避之。蜀既平，公弼之祖母史氏议徙族于邑中，乃西过江，掷金钗中流曰：“今圣天子在上，吾不复过此。”以与贼为仇也。噫！妇人女子乃知喜治如此，况贤哲乎。可以见一方之人情也。
    淳化中，张邓公士逊为梓州射洪县令，会岁旱，祷于白崖山陆使君祠，遂雨。
    公立庭下，若听命然，须雨足，乃退。蜀人刻石记其事於祠中。
    
    初，蜀人虽知向学，而不乐仕宦。张公咏察其有闻于乡里者，得张及、李畋、
    张逵，屡召与语民间事，往往延入卧内，从容款曲，故公于民情无不察者，三人佐之也。其后，三人皆荐于朝，俱为员外郎，而蜀人自此寝多仕宦也。
    张尚书咏在蜀时，米斗三十六文，绢匹三百文。公计兵食外，尽令输绢。米之余者，许城中贫民买之，岁凡若干，贫民颇不乐。公曰：“他日当知矣。”今米斗三百，绢匹三贯，富入纳贵绢，而贫人食贱米，皆以当时价，于官无所损益，
    而贫富乃均矣。此张公之惠，于蜀之人怀思之不能已也。
    张尚书再任蜀，承甲午、庚子年后，户口凋丧。久之，乃谕僧司，令作大会，
    集四路僧，以观民心，与其登耗。是时，荐更乱离，人家稍复生业，公大喜。文潞公守成都，僧司因用张公故事，请作大会，公许之。四路州军人众，悉来观看，
    填溢坊巷，有践踏至死者，客店求宿，一夜千钱。自张公至是，四五十年间，蕃滋不啻数千百倍。地不加广而人众如此，取之又日益多，可不虑哉。初，人家门前，各以阔狭管认僧众茶汤。其一僧遗袈裟、笠子而去。行茶者至，众皆以为圣僧罗汉，争分袈裟、笠子无孑遗者。顷之，僧还，乃登厕来。众大笑，复集钱市袈裟、笠子偿之。至今传之为笑。
    田元均密谏况，宽厚明辨，其治成都最为有声。有诉讼，其懦弱不能自伸者，
    必委曲问之，莫不尽得其情，故决遣未尝少误。蜀人谓之“照天蜡烛”。
    
    蜀州江有硬堰，汉州江有软堰，皆唐章仇公兼琼所作也。鲜于惟几蜀州人，为汉州军事判官，更为硬堰。一夕，水暴至，荡然无孑遗者。盖蜀州江来远，水势缓，故为硬堰。硬堰者，皆巨木大石。汉州江来近，水声湍悍，猛暴难制，故为软堰。软堰者，以粗茭细石，各有所宜也。自惟几改制，甫毕工而坏，前人之作，岂可轻变之哉。惟几名享多学，能棋又善医，其为人自强，人谓之“鲜于第一”。
    文潞公任成都府日，米价腾贵，因就诸城门相近寺院，凡十八处，减价粜卖，
    仍不限其数，张榜通衢。翌日，米价遂减。前此或限升斗以粜，或抑市井价直，适足以增其气焰，而终不能平其价。大抵临事当须有术也如此。
    
    蜀人正月二日、三日上冢，知府亦为之出城置会。是时，薛公奎以是日会于大东门外。有戍卒扣郑龙脑家，求富贵，郑即以银匙、箸一把与之，既出，随以告人。至第二巷尾客店，升屋放火杀伤人。相次都监至，捕者益多。卒自知不免，
    即下就擒。都监往白薛公，公指挥只于擒获处令人斩却。民以为神断。不然，妄相攀引，旬月间未能了得，又安其徒党反侧之心也。
    薛长孺为汉州通判，戍卒闭营门，放火杀人，谋杀知州、兵马监押。有来告者，知州、监押皆不敢出。长孺挺身叩营，谕之曰：“汝辈皆有父母妻子，何作此事。元不预谋者，各作一边。”于是不敢动，惟首谋者八人突门而出，散于诸县村野，捕获。是时，非长孺则一城之人尽遭涂炭矣。钤辖司不敢以闻，遂不及赏。长孺乃简肃公之侄，质厚人也，临事乃敢决如此。
    
    广安军俗信巫，疾病不加医药。康定中，大疫，寿安县太君王氏家婢疫染相枕藉，他婢畏不敢近，且欲召巫以治之。王氏不许，亲为煮药致食谱。左右争劝止之，则曰：“平居用其力，至病则不省视，后当谁使者。”王氏之子黎洵钅享，
    尝与予同举太学，为予言之。俦亻先即其孙也。
    蜀有孙太古知微，善画山水、仙官、星辰、人物。其性高介，不娶，隐于大面山，时时往来导江、青城，故二邑人家至今多藏孙画，亦藏画于成都。今寿宁院《十一曜》绝精妙，有先君题记在焉。又有李怀衮者，成都人，亦善山水，又能为木石翎毛。其常所居及寝处，皆置土笔，虽夜中酒醒、睡觉得意时，急起，画于地或被上，迟明模写之，则优于平居所为也。
    又有赵昌者，汉州人，善画花。每晨朝露下时，绕栏槛谛玩，手中调采色写之。自号写生赵昌。人谓：“赵昌画染成，不布采色，验之者以手扪摸，不为采色所隐，乃真赵昌画也。”其为生菜、折枝、果实尤妙。三人者，平生至意精思，
    一发于画，故其画为工，而能名于世。又有王有者，汉州卒也。州将每令赵昌画，
    则遣有服事供应之。久，其画遂亚于昌。其为人亦精洁有巧思，非卒之流辈也。
    黄筌、黄居き，蜀之名画手也，尤善为翎毛。其家多养鹰鹘，观其神俊以模写之，故得其妙。其后，子孙有弃其画业，而事田猎飞放者，既多养鹰鹘，则买鼠或捕鼠以饲之。又其后世有捕鼠为业者。其所置习不可不慎。人家置博弈之具者，子孙无不为博弈。藏书者，子孙无不读书。置习岂可以不慎哉！予尝为梅圣俞言，圣俞作诗以记其事。
    
    蜀有朝日莲，蔓生，其花似莲而色白，其大如钱。人家以盆贮水而植之，朝生于东，夕沈于西，随日出没，可以测候时刻。又是虞美人草，唱《虞美人曲》，
    则动摇如舞状，以应拍节，唱他曲则不然。予熙宁乙卯还乡，见朝日莲，日出则出，日没则没，无东西也；虞美人草，唱他曲亦动。此传者过尔。
    蜀江有咸泉，有能相度泉脉者，卓竹江心，谓之“卓筒井”，大率近年不啻千百井矣。每筒日产盐数百斤，其少者亦不下百十斤。两蜀盐价不贱，信乎食口之众。
    蜀之产茶凡八处，雅州之蒙顶、蜀州之味江、邛州之火井、嘉州之中峰、彭州之堋口、汉州之杨村、绵州之兽目、利州之罗村。然蒙顶为最佳也。其生最晚，
    常在春夏之交。其芽长二寸许，其色白，味甘美，而其性温暖，非他茶之比。蒙顶者，《书》所谓“蔡、蒙旅平”者也。李景初与予书言：“方茶之生，云雾覆其上，若有神物护持之。”其次罗村，茶色绿，而味亦甘美。
    蜀之蚊蚋惟汉州为最著，濒水处蛙声亦为多。唐相房公作西湖，无蚊蚋及蛙声。《周礼》：“蝈氏掌去蛙黾，焚牡鞠，以灰洒之则死；以其烟被之，则凡水虫无声。”殆用此术。然不载蚊蚋之禁如何，而同历数百年，其术不衰。予熙宁乙卯宿西湖，虽无蛙声，然有蚊蚋。或云近始有，或云误传。
    
    ●卷五
    英宗皇帝未生，濮安懿王梦二龙戏日旁，俄与日俱坠，以衣承之，大才寸许。
    将纳于佩囊，忽失所在，久乃见于云中。一龙人言曰：“我非汝所有。”生之夕，
    又见黄龙数四出入卧内。岂不神异哉！
    仁宗朝，原国公承炳，冬至侍宴于崇政殿，仁皇数以酒属之，不敢辞，遂醉。
    即廷中赐舆，亲视其升，敕御士送还邸。明日，遣内人问起居，以辈行呼，而不名之。公好老氏之学，一夕，梦青衣执雉扇前导，悟而告家人曰：“吾数尽矣。”
    具冠带，将朝而卒。
    有堂吏尝梦火山军姓刘人作状元。阅火山军解文，无姓刘人。明年，刘辉作状元。辉能作赋，有声场屋，人不以行许之。历江宁、河中签判，卒。
    冯当世参政之父式，为左侍禁以终。当世幼时，取其所读书，题其后曰：将仕郎、守将作监丞、通判荆南军府事、借绯冯京。式既没十一年，当世状元及第，
    为荆南通判。视其所题，无一字差者。是所谓知子者矣。
    王母李氏尝谓人曰：“吾儿必贵，但未知所与游者何如人。”异日，房玄龄、杜如晦到其家，李惊喜曰：“二客公辅才，汝贵不疑。”自孟母择邻之后，无复有贤德之母光于史牒。母乃以交之贤，卜其子之贵。噫！知子莫若父，未闻有母之知子也。异乎哉！
    
    孙梦得参政，初名贯，字道卿。尝语予曰：“某举进士过长安，梦见持一大文卷者，问之，云：来年春榜。索而视之，不可。问其有孙贯否？曰：无，惟第三人有孙。既寤，遂改名，因字梦得。又数日，至华阴，与数同人诣金天帝庙乞灵，且求梦。夜中梦明窗下草制诏，诸人相庆曰：他日为知制诰、翰林学土矣。虽未以为信，然乃阴自喜。明年，第三人及第。其后为集贤院知制诰，如其梦云。”又言：“某初得此梦甚喜，及才作翰林学士，颇嫌之矣。”人心是无厌也。是时，梦得已为参知政事，俸禄差厚，其与学士亦不甚相远，但清优不如学士，而劳贳过之。
    
    蔡君谟知福州，以疾不视事者累日，每夜中即梦登鼓角楼凭鼓而睡。通判有怪鼓角将累日不打三更者，因对：“数夜有大蛇盘据鼓上，不敢近。”君谟既愈，
    与通判言所梦，正与鼓角将所说同，人遂以君谟为蛇精。
    曾鲁公生日，放生以显蛤之类，以为人所不放，而活物之命多也。一日，梦被甲者数百人前诉。既寤而问其家，乃有惠蛤蜊数{奄}者，即遣人放之。是夜，复梦被甲者来谢。
    李景初自蜀浮江而下，至荆湖间，家人市一巨鳖，而景初未知也。夜中梦皂衣姥告乞命，怪问家人，家人曰：“此必所买鳖也。”即遣放之。亦复梦皂衣姥来谢。然则太史公记宋元事若有之矣。古者，君子远庖厨，闻其声，不忍食其肉。
    虽然天地间生此所以养人，但不暴天物则可矣。沈文通以龙图侍讲知杭州，州人好食虾蟆，文通一切禁之。终二年，人不敢食，虾蟆亦不生。及文通代去，其禁遂弛，而复生如故。此物理之不可致诘者也。
    
    三司副使陈洎既卒，数下语处其家事。今三司使薛公向，洎大敕举转京官，居处密迩，因谓其子：“下语时，幸一相报。”一日，二更后来报薛。薛因往，才至厅上，洎即云：“薛殿丞在厅上，请入来。”薛遂入，谓之曰：“以副使平生，且将享遐寿，至大位，何为至此？”洎曰：“有罚，惟犯上帝与不孝则然。”
    薛因谓曰：“公平生未尝有犯上帝与不孝事，何为有罚？”曰：“上帝则不犯，然三世不葬矣。”所凭而下语者，小婢才十二岁耳。
    嘉末，一妇人牵羊，羊有三口，其二近耳，亦能食物。以青布幕之，得钱则褰以示人。
    鱼逆水而上，鸟向风而立，取其鳞羽之顺也。有时微风不知所从来，观鸟之所向则可知矣。
    蜀有呙鱼，善缘木，有声如啼儿。孟子所谓“缘木求鱼”者，以其不可得也，是亦未闻者矣。
    王崇班尝言：“治平中，京师有两鲑鱼堕于木上。”此为异矣。
    江湖间筑池塘养鱼苗，一年而卖鱼。插竹其间，以定分数，而为价值之高下。
    竹直而不倚者为十分，稍欹侧为九分，以至于四五分者。岁入之利，多者数千缗，
    其少者亦不减数十百千。
    京师大水时，城西民家油坊为水所坏。水定后，瓮中得鱼千余斤，与油价相当。
    宋君垂尝言：“嘉陵江上见二雕，掷卵相上下以接之。盖习其飞也，其胎教之意乎？”白子仪言亦然。又言：“翅羽未成，则跃出巢穴，往往坠崖下死。盖其天性俊勇。”予应之曰：“是亦躁进之类也。”
    白子仪言：“归、峡间多虎，能役使鬼。一日，昏夜叩人门，作人言，出应之，攫之而去。人言者乃鬼也。既食人又能摄其魂而役使之，或见其形，或闻其声，皆强魂也。”
    
    白子仪为予言：“吉州有捕猿者，杀其母，皮之，并其子卖于龙泉萧氏。其子号呼，数日不食，萧百端求其所嗜饲之，乃食。又待旬月，示以母皮，跳踯大呼，又不食数日而毙。其天性也如此，况于人乎！萧尝举进士，失其名，为作《孝猿传》。”
    予尝于朝天岭见猴数百千，连手而下，饮于嘉陵江。既饮，复相接而上，周匝而后已。最大者二，其一居前，其一居后，若部将领然。甚小则母抱持而下。彼中言曰：“每盗人麦禾，则以蔓缠其身，以插其茎秆。人有得其藏者，谓之‘胡孙仓’，可以致富。盖麦禾果实无不有者。”
    邛竹鞭以马，则愈久而愈润泽坚韧；以击猫，则随节折裂矣。
    铁砧以锻金银，虽百十年不坏；以椎皂荚，则一夕破碎。
    王右军帖尝言：“独活无风则不动，石脾入水则干，出水则湿。”出水则湿，
    可以见矣。入水则干，何以验之乎？
    
    归州民家，自汉王昭君嫁异域，生女者无妍丑必灸其面，至今其俗犹然。
    契丹之先，有一男子乘白马，一女子驾灰牛，相遇于辽水之上，遂为夫妇。生八男子，则前史所谓迭为君长者也。此事得于赵志忠。志忠尝为契丹史官，必其真也。前史虽载八男子，而不及白马、灰牛事。契丹祀天，至今用灰牛、白马。
    予尝书其事于《实录?契丹传》，王禹玉恐其非实，删去之。予在陈州时，志忠知扶沟县，尝以书问其八男子迭相君长时为中原何代。志忠亦不能答，而云：“约是秦汉时。”恐非也。
    
    张文裕言：“契丹尝云其北室韦人皆三眼，见二眼者则惊怪之。”又言：“有牛蹄突厥，今永宁军，库中有突厥脚二，皆牛蹄也。”然前史书《室韦》、《突厥传》并不载之。
    萧庆尝言：“契丹牛马有熟时，有不熟时，一如南朝养蚕也。”予问其故，曰：“有雪而才露出草一寸许时，如此则牛马大熟。若无雪，或有雪而没却草，则不熟。”盖契丹视此为丰凶。
    戎、泸戎人谓扫地为“没坤”。坤，地也。宰没，扫也。
    
    ●补遗
    钱ㄈ进宝带，太祖曰：“朕有三条带，与此不同。”ㄈ请宣示，上曰：“汴河一条，惠民河一条，五丈河一条。”做大愧服。
    仁宗皇帝将袷飨，韩持国为礼官，建言：“皇后庙孝章、淑德、章怀神主，不当合食于太庙。”下待制以上议。议者凡十余人，孙梦得、武平仲、杨侍讲、向龙图、刘原甫、王景彝、何圣从以为当食太庙，欧阳永叔、杨叔子、华长文、唐子方、包希仁、钱资元、卢公彦以为当从持国论，卒为二议以上。朝廷以为日迫，且依旧合食，须后别议。而武平仲当草诏，其辞竟主其所议。自后亦不复议。
    皇后别庙者，以其不可入太庙也，合食而入太庙，又何必为别庙哉！其议论之难合也若是。
    张尚书守蜀，人心大安，及代去，留一卷实封与僧正云：“俟十年观此。”后十年，公薨于陈州。讣至，开所留文字，乃公画像，衣兔褐，系草纟舀，自为赞曰：“乖则违俗，崖不利物。乖崖之名，聊以表德。”遂画像于府治及寺观中。
    
    曹太尉玮知秦州，西番内寇，是时，公方灼灸才数壮，猝起应敌，指挥号令。
    及事定，灸疮愈，瘢大数寸，盖用气力使然也。曹公在边，蕃部有过恶者，皆平定之。每以饯将官为名出郊，而兵马次序以食品为节，若曰：“下某食。”即某队发。比至水饭，则捷报至矣。大帅料敌如此。
    毡路金带，俗谓之笏头带，非二府文臣不得赐。武臣而得赐者，惟张耆为枢密使、李用和以元舅、王贻永为驸马都尉、李昭亮亦以戚里，四人者皆兼侍中，出于特恩。
    范文正镇青社，会河朔艰食。时青赋在博州置场收纳，民大患辇置之苦，而河朔斛价不甚翔踊，公止戒民本州纳价，每斗三锾，给钞与之。俾签幕者挽金往干，曰：“博守席君夷亮，余尝荐论，又足下之妇翁也。携书就彼坐仓，以倍价招之，事必可集。赍巨榜数十道，介其境则张之。郡中不肯假廪，寄僧舍可也。”
    签幕禀教行，及至，则皆如公料。村斛时为厚价所诱，贸者山积，不五日遂足，而博斛亦衍。斛金尚余数千缗，按等差给还，青民因立像祠焉。
    
    文潞公尝言，初及第，授大理评事、知绛州翼城县，未赴任，有客李本者，三见访而后得见之，且言：“某有婿为县中巡检，幸公庇之。”又言曰：“某非独敢奉干，亦有以奉助。某尝知其邑户口众，人猾难治。”因出一策，文字皆影迹人姓名，其首姓张。比潞公至，姓张人事已败，县未能结正。簿、尉皆云：“某等在此各岁馀，岂无过失为此人所持？计君之来，必辨之矣。”于是尽得其奸状，上于州，决配之，邑人皆悚畏。
    王安简公奏：“河北，朝廷根本，而雄州河北咽喉。先朝用才如何承矩，护边累年，官止诸司使。又刺史李允则，凡二十年，亦不过引进使。今用人太轻，而赏典过厚，非制敌之术。”公为御史中丞，尝留百官班，以廷争张尧佐事。仁皇急遣使为止之，罢尧佐官，充景灵宫使。
    太宗时，马元方为三司判官，建言：“方春民乏绝时，豫给缗钱贷之，至夏秋输绢于官。”预买绢、纟由，盖始于此。
    契丹有冯见善者，于接伴劝酒，见善曰：“劝酒当以其量，若不以量，如徭役而不分户等高下也。”以此知契丹徭役亦以户等，中国可不量户等役人耶？大户小户必以此出也。
    张文孝公观，性沈静，未尝行草书。自咏诗云：“保心如止水，笃行见真书。”人以为着题。
    欧阳永叔每夸政事，不夸文章，蔡君谟不夸书，吕济叔不夸棋，何公南不夸饮酒，司马君实不夸清节，大抵不足则夸也。
    
    刘随待制为成都通判，严明通达，人谓之“水晶灯笼”。
    胡旦作大砚，可数尺，其旁曰：“宋胡旦作《汉春秋》砚。”遗命埋冢中。
    
    史中晖之母张氏能知人，观其所为而知其贵贱贫富。文潞公、张杲卿、高敏之初举进士时，皆馆其家，张氏极礼待之，言“潞公、杲卿、敏之大贵，且有名”。及达，皆如其言。中晖，名，为光禄卿。
    于彭年深于术数。一日，有报杜祁公作相者，彭年曰：“百日宰相。”后如其言，彭年，名寿。
    周式贽薛简肃所业《庭松诗》云：“花前嫫母陋，雪里屈原醒。”公大称之。
    
    王质知蔡州，毁吴元济庙，立狄仁杰、李像，号“双庙”。
    故老能道蜀时事，云：“天兵伐蜀，蜀主大惧。合廷臣谋所以拒天兵者，费铁觜越班而对。众谓铁觜不独有口才，兼有胆勇。谛听之，乃云：‘是臣则断定不敢。’于是众笑而退。”
    
    荔枝熟，人未采，则百虫不敢近；人才采，则百鸟蝙蝠之类无不残伤。故采荔枝者，日中而采之。
    成都十邑，惟新繁税平。初定税时，有姓赵者，相地肥瘠，以为税入轻重之数。至今人谓之“赵均平”。
    有谏议周恂者，知安州时，一日之园，管园吏见一大蛇垂于栏之上，熟视之，乃周恂醉而假寐也。于寿亦尝言：“周恂于相法为蛇精也。”
    世言棘能辟霜，蓬能碎砂，物理相感也。有蓬生处则砂不聚；花果以棘围之则茂。
    世言疥有五德：不上面，仁也；喜得于人，义也；令人两手揩擦，礼也；生指罅骨节间，智也；痒必以时，信也。予尝患此，自十一岁至于十九岁方愈。今六十有六，复患，知五德为最详，故录之。
    ●辑佚
    太祖欲开惠民、五丈二河，以便运载，吏督治有承昭者，江南人，谙水利，使董其役。承昭宣以纟亘都量河势长短，计其广深，次量锸之阔狭，以锸累尺，以尺累丈，定一夫自早达暮，合运若干锸，计凿若干土，总其都数，合用若干夫，
    以目奏上。太祖叹曰：“不如所料，当斩于河。”至讫役，止衍九夫。上嘉之。又令督诸军子弟池于朱明门外，以习水战。后以防御使从征太原，晋人婴城坚拒，遂议攻讨，以革内壮士蒙之，为洞而入。虽力攻不陷，师已老，上深悯之，且将视其洞，携药剂、果饵慰抚士卒。时李汉琼为攻城总管，挽御衣以谏曰：“孤垒之危，何啻累卵；矢石如雨，陛下宜以社稷自重。”遂罢其幸，止行颁赉而已。既不克，又欲增兵，承昭奏曰：“陛下有不语兵千余在左右，胡不用之？”
    上不寤。承昭以马策指汾，太祖遂晓，大笑曰：“从何取土？”承昭乞纫布囊括土，投上流以塞之，不设板筑，可成巨防。用其策，投土将半，水起一寻，城中危蹙，会大暑，复晋人间道求契丹援兵适至，遂议班师。（辑自《类苑》卷二二）
    
    太宗居晋邸，知客押衙陈从信者心计精敏，掌官帑，轮指节以代运筹，丝忽无差。开宝初，有司秋奏：仓储止尽明年二月。太宗因语之。从信曰：“但令起程，即计往复日数，以粮券并支，可以责其必归之限，运至陈留，即预关主司，戒运徒先候于仓，无淹留之弊，每运可减二十日。楚泗至京，旧限八十日，一岁止三运，每运出淹留虚程二十日，岁自可漕一运。”太宗以白太祖，遂立为永制。
    一岁，晋邸岁终筹攒年费，何啻数百万计，惟失五百金，屡筹不出。一苍头偶记之：晋王一日登府楼，遥观寻种者，赏叹精捷，令某府库取金五百与之，时从信不在，后失告之。（辑自《类苑》卷二二）
    钱若水为同州推官，知州性褊急，数以胸臆决事不当。若水固争不能得，辄曰：“当陪奉赎铜耳。”已而果朝廷及上司所驳，州官皆赎论。知州愧谢，已而复然，前后如此数矣。有富民家小女奴，逃亡不知所之，奴父母讼于州，命录事参军鞠之。录事尝贷钱于富民不获，乃劾富民父子数人共杀女奴，弃尸水中，遂失其尸。或为元谋，或从而加罪，皆应死。富民不胜榜楚，自诬服。具上，州官审覆，无反异，皆以为得实。若水独疑之，留其狱，数日不决。录事诣若水听事诟之曰：“若受富民钱，欲出其死罪邪。”若水笑谢曰：“今数人当死，岂可不少熟观其狱词邪。”留之且旬日，知州屡趣之不能得，上下皆怪之。若水一旦诣州，屏人言曰：“若水所以留其狱者，密使人访求女奴，今得之矣。”知州惊曰：
    “安在？”若水因密使人送女奴于知州所，知州乃垂帘，引女奴父母问曰：“汝今见汝女识之乎？”对曰：“安有不识也。”因从帘中推出示之，父母泣曰：“是也。”乃引富民父子，悉破械纵之。其人号泣不肯去，曰：“微使君之赐，则某灭族矣。”知州曰：“推官之赐也，非我也。”其人趣诣若水厅事，若水闭门拒之，曰：“知州自求得之，我何与焉。”其人不得入，绕垣而哭，倾家赀以饭僧，为若水祈福。知州以若水雪冤死者数人，欲为之奏论其功，若水固辞曰：“若水但求狱事正，人不冤死耳，论功非其本心也，且朝廷若以此为若水功，当置录事于何地邪。”知州叹服曰：“如此尤不可及矣。”录事诣若水叩头愧谢。若水曰：“狱情难知，偶有过误，何谢也。”于是远近翕然称之。未几，太宗闻之，骤加进擢，自幕职半岁中为知制诰，二年中为枢密副使。（辑自《类范》卷二二。司马光《涑水记闻》卷二并见）
    太宗时，王嗣宗以秘书丞知横州。上遣武德辛之岭南讠ぁ察民间事，嗣宗执而杖之，械送阙下。因奏曰：“陛下不委任天下贤俊，而猥信此辈以为耳目，切为陛下不取。”上大怒，命械送嗣宗诣京师。既至，上怒解，喜嗣宗直节，迁太常博士、通判澶州。后知州事，有狐王庙，巫祝假之，以惑百姓，历年甚久，举州信重，前后长史皆先谒奠乃敢视事。嗣宗毁其庙，熏其穴，得狐数十头，尽杀之。（辑自《类苑》卷一七）
    河东忠烈、宣勇乡兵，结社买马，以填广锐禁军。陕西振武亦然。其后宣毅义勇，官助其价，使买马高大，亦以外填广锐。
    大中祥符七年，以归义军留后曹贤顺为节度，又以其弟贤惠检校刑部尚书、知瓜州。至天圣元年闰九月，始遣人贡方物来谢，远人去来疏数，于中国无所轻重，有道亦任之而已。（辑自《类苑》卷七五）
    杨文公知举于都堂，帘下大笑，真宗知之，既开院上殿，怪问：“贡举中何得多笑？”对曰：“举人有上请尧、舜是几时事，臣对以有疑时不要使。以故同官俱笑。”真宗亦为之笑。（辑自《类苑》卷六六）
    王文正公旦，相真宗仅二十年，时值四夷纳款，海内无事，天书荐降，祥瑞沓臻，而大驾封岱祠汾，皆为仪卫使扈跸。处士魏野献诗曰：“太平宰相年年出，
    君在中书十四秋。西祀东封俱已毕，可能来伴赤松游。”世传王公尝记前世为僧，
    与唐房太尉事颇相类，及将捐馆，遗命剔发，以僧服敛。家人不欲，止以缁褐一袭纳诸棺。然公风骨清峭，项微结喉，有僧相。人皆谓其寒薄，独一善相者目之曰：“公名位俱极，但禄气不丰耳。”故旦虽位极一品，而饮舀全少，家亦不畜声伎。晚年移疾在告，真宗尝密赉白金五十两，旦表谢曰：“已恨多藏，况无用处。”竟不之受，其清苦如此。（辑自《类苑》卷一二）
    李文定公为参知政事，时仁宗为皇太子，文定兼宾客。一日，召对滋福殿，欲相之，固辞。俄而太子出，谢曰：“蒙恩以宾客为宰相。”真宗顾谓曰：“尚可辞耶？”乃拜吏部侍郎兼太子少傅、同中书门下平章事。久之，与丁谓争事罢。
    天下之人皆以亮直许之。（辑自《类苑》卷一○）
    天圣中，新罗人来朝贡，因往国子监市书。是时，直讲李畋监书库，遗畋松子发之类数种，曰：“生刍一束，其人如玉。”畋答以：“某有官守，不敢当。”
    复还之，曰：“中心藏之，何日忘之。”于是，使者起而折旋，道不敢者三。新罗箕子之国，至今敦礼义，有古风焉。（辑自《类苑》卷七八）
    
    袁州仰山神祠，自唐以来威灵颇著，幅员千里之内，事之甚谨。柔毛之献，岁时相继，故动以数百羊为群。祖择之向以太常博士知宜春，公帑不甚丰，遇厨饩将匮，致奠于神，启其故。命衙校持杯，校执群羊，卜之，得吉告。即已一祷必驱数十头归，垂尽，复祷，竟亦无他。（辑自《类苑》卷六九）
    梅公仪知滑州，夜中河决，即部官吏兵卒走河上叠扫，扫不足，拆官私屋楗塞。俄有一白须翁，载一船秸秆，中流而下，佐助填叠，遂定。平晓，不知白须翁所在，以为神也。州民请为公仪立颂功德碑，朝廷止降诏以褒奖。（辑自《类苑》卷六九）
    魏侍郎初知广州，忽子城一角颓，执得一古砖，砖面范四大字云：“委于鬼工”。盖合而成魏也。感其事，大筑子城。才罢，诏还，除仲待制简代之。未几，侬智高寇广，其城一击而摧，独子城坚完，民逃于中，获生者甚众。贼退，帅谪筠州。朝廷以公有前知之备，加谏议，再知广。二年召还。公筑城之效，自论久不报，有感怀诗曰：“羸羸霜发一衰翁，踪迹年来类断蓬。万里远归双阙下，
    一身闲在众人中。螭头赐对恩虽厚，雉堞论功事已空。淮上有山归未得，独挥清涕向春风。”文潞公采诗进呈，加龙图阁，尹京。魏诗甚精处，《五羊书事》曰：
    “谁言岭外无霜雪，何事秋来亦满头。”（辑自《类苑》卷二二，《湘山野录》卷中并见）
    虞部员外郎张著通判潭州，春时祀于南岳，旧制：设位于坛，敷席于地，列笾簋牲醴之品。当设席之际，著往往以一足指画。祀罢还府，坠马折足而卒。三司副使李寿朋奉敕祭西太一宫。李平生不能食素，是日五鼓奉祀，遂茹荤而往，方升殿，暴得疾，口鼻流血，左右扶下殿已卒矣。噫！然也慢神而速咎邪，何诛责之遽也，可畏哉！（辑自《类苑》卷六九）
    
    嘉中，修睦亲宅神御殿。欧永叔言：“祖宗庙貌，非人臣私家所宜有者。”
    刘贡父亦谓为然。诏下两制、台谏官、礼官议。而引汉韦元成议《春秋》之义：“父不祭于支庶之室，君不祭于臣仆之家，王不祭于下土诸侯。”遂罢郡国庙。于是罢修神御殿。（辑自《类苑》卷三三）
    寇莱公尝知邓州，邓人至今庙祀之。熙宁中，侍读学士陈和叔知州，下令闭庙，不得修祀。一日，陈方食，夹子忽就失之，已而乃见在莱公祠外土偶手中。陈大怖骇，立榜示百姓，依旧祭享。（辑自《类苑》卷六九）
    予尝使契丹，接伴使萧庆者谓予言：“达怛人不粒食，家养牝牛一二，饮其乳，亦不食肉，粪汁而饮之，肠如筋，虽中箭不死。”（辑自《类苑》卷七八）
    仁宗时，书诏未尝改易。庆历七年春旱，杨亿甫草诏，既进，上以罪己之词未至，改云：“乃自去冬时雪不降，今春太旱，赤地千里，天威震动，以戒朕躬。
    兹用屈己下贤，归诚上叩，冀高穹之降监，悯下民之无辜，与其降疾于人，不若移灾于朕。自今避殿减膳，许中外实封言事。”（辑自曾忄造《类说》卷二二）
    天禧初，薛简肃公为江淮发运使，辞王文正公。王无他语，但云：“东南民力竭矣。”薛退而谓人曰：“真宰相之言也。”（辑自李焘《续资治通鉴长编》卷九○）
    
    洪州别驾王蒙正除名，配广南编管，永不录用。初，其父婢霍挝登闻鼓，诉蒙正诬其所生为异姓，以规取财产。及置狱益州鞫之，并得蒙正尝与霍私通事，故再贬之。其女嫁刘从德，诏：“自今不得入内，及它子孙不得与皇族为婚姻。”
    初，刘美为嘉州都监，蒙正欲嫁女与其子从德，蒙正父有才智，独不肯。蒙正固请之，一日，以婚书告家庙，父大恸曰：“吾世为民，未尝有通婚戚里者，今而后必破吾家矣。”（辑自《续资治通鉴长编》卷一二○）
    知渭州、端明殿学士、礼部侍郎张方平为户部侍郎、知益州。方平初以父老不得迎侍辞，上曰：“久知此条贯不便，但以祖宗故事不欲更变，因卿行便，可迎侍。去，当令中书罢此条贯。”方平惶恐奏：“祖宗著令，安可以臣故轻议更变也。”（辑自《续资治通鉴长编》卷一七六）
    贾直孺黯尝言：襄州居丧时，家中若有人呼侍中云。一日，为其父寻葬地，有人前引曰：“侍中村。”其后，居京城之西，邻妇心恙，逾墙言为其夫所苦，我来告贾侍中。直孺益自信。未几，为侍读学士、给事中，卒于城西第。其偶然乎？将鬼告之乎？果告之，鬼亦然戏谑矣。（辑自《永乐大典》卷三五七九）
    太祖时雷德骧判大理寺，因奏事问以《律》，奴从良赐主姓如何，或以为文误是否。对曰：“不然，盖虑后世或通婚姻故也。”太祖拱手庄色曰：“是也。”
    乃诏异日如衩衣不得奏事。（辑自孙逢吉《职官分纪》卷一九）
    
    蔡子直识英宗皇帝于藩邸，为最旧，既即位久之，以枢密直学士知秦州，英宗上仙不及见。一日梦宣召赐对，又赐茶，既而辞出。因留之曰：“只住此，更毋得去。”寤而记忆乃灵驾发引日，因大恸哭，遂得疾，日中而卒，其幽冥之感有如此焉。（辑自《职官分纪》卷一五。《类说》卷二二并见）
    
