《三国典略》 唐 丘悦 

　　●卷一（辑自《太平御览》） 

　　一、梁元帝在江陵即位，欲还都建康。领军将军胡僧祐、太府卿黄罗汉、吏部尚书宗懔、御史中丞刘谏等曰：“建业王气已尽，与虏止隔一江，若有不虞，悔无及也。且渚宫洲数满百，当出天子。陛下龙飞，是其应乎？”梁主令朝臣议之。黄门侍郎周弘正、尚书左仆射王褒曰：“帝王所都，本无定处，其如黔首万姓，未见舆驾入建业，谓是列国诸王。宜顺百姓之心，从四海之望。”时江陵人士咸云：“弘正等皆是东人，志愿东下，恐非良计。”弘正面折之曰：“若东人劝东，谓为非计，君等西人欲西，岂成良策？”梁主笑之。又于后堂大会文武五百人，问之曰：“吾欲还业，诸卿以为何如？”众皆愕然，莫敢先对。梁主曰：“劝吾去者左袒。”于是左袒者过半。武昌太守朱买臣入劝梁主，云：“建业旧都，莹陵犹在，荆镇边疆，非王者宅。愿陛下弗疑，致后悔也。臣家在荆州，岂不愿陛下住，但恐是臣富贵，非陛下富贵耳。”乃召卜者杜景豪，决其去留。遇兆不吉，答云：“未去。”景豪退而言曰：“此兆为鬼贼所留也。”（卷一五六） 

　　二、东魏薛淑尝梦山上挂丝，以告所善张亮。曰：“山上丝，幽字也。君必为幽州。”后果如之。（卷一六二） 

　　三、齐许惇，护之子也。性识敏速，达于从政。尝为司徒主簿，以能判，时人号为“入铁主簿”。（卷二○九） 

　　四、齐以并省尚书令高阿那肱为录尚书事。那肱才伎庸劣，不涉文史。尚书郎中源师常（尝）白那肱云：“龙见当雩。”那肱问曰：“何处龙见？作何颜色？”师答曰：“此是龙星，须雩祭也，非是真有龙见。”那肱曰：“汉儿多事，强知星宿。”（卷二一○） 

　　五、东魏以孙腾兼尚书左仆射。府库关钥，一以委之。（卷二一一） 

　　六、北齐王晋明，豪侈有气侠，留心经史，招引宾客。尝为尚书右仆射，百余日，便谢病而退。告人云：“废人饮酒，安能作刀笔吏，披故纸乎？”（卷二一一） 

　　七、北齐张耀尝为尚书左丞。文宣近出，令耀居守。文宣夜还，耀不开门，勒兵严备，火至看面，然后开迎。文宣笑曰：“卿欲学郅君章也。”赐以锦袍。以其忠勤，深见亲待。（卷二一三） 

　　八、东魏以杨愔典选，尝六十人为一甲。愔令其自叙迄，不省文簿，便次第呼之。呼误以慕容为长孙一人，有识人鲁漫汉自言微贱，不蒙记。愔曰：“卿前在元子思坊乘驴，遥见我，不下，以方曲障面，我何不识卿耶？”漫汉惊服。愔又谓之曰：“名以定体，果自不虚。”令史唱名，误以卢士深为士琛。深自言其名，愔曰：“卢郎朗润，所以加玉。”（卷二一四） 

　　九、齐王命百司各列勤惰。尚书郎皇甫亮三日不上，齐主亲诘其故，亮对曰：“一日雨，一日病酒。”齐主以其言实，遂优容之，令杖胫三十。（卷二一五） 

　　一○、裴让之十七举秀才，为屯田郎中，与祖班珽俱聘宋邢劭。省中语曰：“多奇多能，祖孝征，能赋能诗，裴让之。”让之弟献之、谋之、讷之、谒之，并清立。杨情曰：“河东士族，京官不少，裴让兄弟，都无乡音。裴文季为不亡也。”（卷二一八） 

　　一一、齐遣散骑常侍崔瞻聘于陈。瞻辞韵温雅，南人钦服，力谓之曰：“常侍前朝何竟不来，今日谁相对者？”（卷二二四） 

　　一二、贺琛为梁散骑常侍。梁主与语，常移冕刻。故省中语曰：“上殿不下有贺雅。”琛容止都雅，故人呼之。（卷二二四） 

　　一三、梁张绾字孝卿，雍州刺史绩之弟也。梁主策其百事，绾对阙其六，乃号为百六公。常为御史中丞，兄绩为仆射，元日朝会，及百司就列，兄弟并道趋两途。前世未有，时人荣之。（卷二二六） 

　　一四、齐宋世良字元友。魏孝庄时为殿中侍御史，诣河北括户，大获游惰。至汲郡旁，见有骸骨，移书瘗之。其夜有雨滂沱，孝庄劳之曰：“卿所括得丁，倍于本帐。若官人皆如此，便是更生出一天下也。”（卷二百二十七） 

　　一五、齐太常少卿袁聿修，巡省河南诸州。兖州刺史刑部与聿修故旧，尝于省中盛呼聿修为清郎。至是，遣送白紬为信。聿修不受，与邵书郎曰：“瓜田李下，古人所慎。多言可畏，譬之防川。愿表此心，不贻厚责。”邵亦忻然报书曰：“一日之赠，率尔不思，老夫忽忽，意不及此。敬丞来旨，吾无间然。弟昔为清郎，今作清卿矣！”（卷二二九）。 

　　一六、齐主以其著作郎祖珽数上密启，命中书、门下二省断珽奏事。初，珽为秘书郎，用《芳林遍略》质摴蒲钱。又，陈元康被伤将死，凭珽作书，属家累，并云：“祖喜边有少许物，宜早索取”，珽不通此书，唤喜私问，得金二十五铤，唯与喜二铤，余并自入。祖喜告元康二弟叔谌、季琚等，叔谌以语杨愔，愔嚬眉答曰：“恐不益亡者。”因此得停。其后齐文宣以珽为秘书丞，盗遍略事发，付平阳王淹，令录珽付禁。淹遣使收珽，珽便私逃。黄门侍郎高德正谋云：“但宣向秘书，称奉并州进止，须经史各部。仰丞亲自检校催遣，如此，则珽意自安，夜当还宅，然后掩捉之。”果如德正所图。遂缚送廷尉。据犯当死。文宣以其伏事先代，除名为民。爱其才伎，令直中书，普选劳旧、迁为著作。（卷二三四） 

　　一七、齐左仆射祖珽附陆令萱，求为领军，齐主许之。侍中斛律孝卿谓上洛王元海侯吕芬等云：“珽是汉儿，两眼盲，岂合作领军也。”元海遂入启之。珽言于齐主云：“元海与臣素有隙，必是元海谮臣。”齐主曰：“然。”珽列元海共太府少卿李叔元、平准令张叔略等结朋树党，陆令萱又唱和之。遂除元海为郑州刺史、叔元为襄城郡守、叔略为南营州录事参军。珽遂独处机衡，总知兵事。齐王亦令中要人扶侍出入，每同御榻，论决朝政。（卷二四○） 

　　一八、陈殷不害字长卿，尚书右丞不佞兄也。长于政事，饰以儒术。梁武帝时，与庾肩吾俱为东宫通事舍人，直日奏事。梁武谓肩吾曰：“卿是文学，吏事非所长，可使不害来耶。”（卷二四六） 

　　一九、颜晃字克明，琅邪临沂人也。少孤贫，有词彩。解褐梁邵陵王纶兼记室参军。时东宫学士庾信常使于府，王使晃接对，信轻其尚少，曰：“此府兼记室几人？”晃答曰：“犹少于宫中学士。”（卷二四九） 

　　二○、杜龛为吴兴太守，专好勇力。梁元患之。及使晃管其书翰，仍谓龛曰：“颜晃，文学之士，使相毗左，造次之间，必宜谘禀。”（卷二四九） 

　　二一、梁太祖制，以南汾州刺史韦孝宽为雍州刺史。先是，路侧一里置一土堠，经雨颓毁，每须修补。孝宽临州，乃勒部内，当土堆之处，植树以代之，既免修复之劳，旋又得庇荫。太祖后见之，怪而问焉，人以状对，太祖嘉之：“岂得一州独尔，当令天下同之。”于是令诸州夹道一里种一树，十里种二树，百里五树焉。（卷二五四） 

　　二二、梁萧恪字敬则，南平元襄王伟之子也。初，恪为雍州刺史，宾客有江仲举、蔡薳、王台卿、庾仲容四人，俱被接遇，并有蓄积。故樊邓謌之云：“江千万，蔡五百，正新车，庾大宅。”梁武闻而接之，曰：“主人愦愦，不如客。”及恪还，梁武问之，恪甚惭恧。（卷二五四） 

　　二三、周陆逞，字季明。尝为宜州刺史。故事，刺史奉辞，例备卤簿。逞以时属农要，奏请停之。制曰：“逞虽未临人，已存优恤，宜遂所请，彰其雅操。”（卷二五四） 

　　二四、周帝制：于玉壁置勋州，以孝宽为刺史，为其立勋于此，因以名之。（卷二五四） 

　　二五、贺拔岳引军西次平凉。岳以夏州邻接寇贼，欲求良牧以镇之。众咸曰：“宇文左丞即其人也。”岳曰：“宇文左丞，吾之左右手，不可废也。”沉吟累日，乃从众议，表太祖为夏州刺史。（卷二五四） 

　　二六、贺样为荆州刺史。祥有惠政，远近款附。梁岳阳王詧钦其清素，乃赠以竹屏风。祥难违其意，取付所司。太祖闻之，并以赐祥。（卷二五七） 

　　二七、王庆籍为京兆太守。太祖以其精勤，赉以紫袍及绫裳一袭，谓百官曰：“王庆籍，一世清人也。”（卷二百五十九） 

　　二八、阴铿为招远将军、晋陵太守。铿尝与宾友宴饮，见行觞者，因回酒矣以授之，众坐皆笑。铿曰：“吾侪终日酣酒，而执爵者不知其味，非人情也。”及侯景之乱，铿尝为贼所擒，或救之，获免。铿问其故，乃前所行觞者。（卷二五九） 

　　二九、齐广陵太守敬长瑜，多受财贿。刺史陆骏将启劾之。长瑜以货求于散骑常侍和士开，以画屏风诈为长瑜之献，齐王大悦。骏启寻至，遂不问焉。（卷二六二） 

　　三○、齐以太子率更令崔龙子为司州司马。初，龙子为司徒功曹，嫁女与穆提婆，以求此职。提婆许之，以其品悬绝，先转为率更令。至是，成婚既毕，即便用之。寻有谣言榜于路侧，曰：“司州司马崔老鸱，取钱能疾判事迟。”御史冯士干见而劾之，遂免其官。（卷二六三） 

　　三一、张■〈车几〉入关，拔岳以为仓曹参军。或有请贷官粟者，■〈车几〉曰：“以私害公，非吾宿志。济人之难，讵得相违。”乃卖所服之衣，杂粟以赈其乏。（卷二六四） 

　　三二、梁李膺字公胤，广汉人也。西昌侯藻为益州，以为主簿，使至建康。梁武悦之，谓曰：“卿何如昔日李膺？”对曰：“胜。”问其故，对曰：“昔事桓灵之主，今逢尧舜之君。”梁武嘉其对，以如意击席者久之。（卷二六五） 

　　三三、陈以孔奂为御史中丞，领扬州大中正。晋令宋、齐以来为大都。奂清白自守，妻子并不之官，所得秩俸，随即分赡孤寡。郡中大悦，号曰神君。（卷二六五） 

　　三四、陈褚玠为中书侍郎。陈主以山阴县多豪滑，谓舍人蔡景历曰：“稽阴大邑，久无良宰，卿文士之内，试思其人。”景历进曰：“褚玠清廉有干用。”陈主曰：“善。”乃以为令。县人张次的、王休达等与诸滑吏贿赂通奸，全丁大户多有隐没。玠乃锁次的，具状启台。陈主手敕慰劳，并遣使助玠搜括，所出军人八百余户。时曹义达为陈主所宠。县人陈信，家富于财，谄事义达。信父显文恃势横暴。玠乃遣使执显文，鞭之一百。于是吏人股栗，莫敢犯者。义达于是谮之。玠在任守禄俸而己，去官之后，不堪自致，因留县境，种蔬菜以自给。或嗤玠以非百里之才，玠答曰：“吾委输课最，不后列城，除残去暴，奸吏跼蹐。若谓不能自润脂膏，则如来命。以为不达从政，吾未服也。”（卷二六六） 

　　三五、周高琳每征伐勇冠诸军。太祖谓之曰：“公即我之韩、白也。”（卷二七六） 

　　三六、胡僧祐为梁名将，常于鼓吹置于斋中，恒坐对之，以自娱玩。或谏之曰：“公名望隆重，朝野具瞻。此是羽仪，可自居外。”僧祐曰：“我性爱之，恒须见耳。”（卷二七六） 

　　三七、北齐斛律金字阿六敦，朔州敕部人。光禄大夫那瑰环之子。世敦直，善骑射，行兵用匈奴法，望尘识马步多少，嗅地知军度远近。神武戒文襄曰：“有谗此人者，勿信之。”文宣尝与金宴射，亲持槊走马，以拟金胸者三，金坚不动，赐帛千疋。因过其宅，置酒作乐。（卷二七六） 

　　三八、北齐斛律光虽居大将，未尝戮人。军士未安，终不入幕；寒不服裘，夏不操扇；所得果糒，遍分麾下；号令不过数句，言皆切要；每战居险，为士卒先；有士卒中蛊，亲尝其唾。三军感之，乐为致命。（卷二八一） 

　　三九、侯景叛。段韶夹涡而军，潜于上风纵火。景众骑入水，出而却走。草湿，火不复燃。（卷二百八十七） 

　　四○、周贺若敦、陈侯琐相拒于湘州。敦恐瑱知其粮少，乃于营内聚土，覆之米。以召其侧近村人，扬有所防，令其遥见。瑱闻以为实，乃据守要险，以老敦师。敦又增修壁垒，示以持久。土人乘轻骑，载米粟、笼鸡鸭以向■〈饣尚〉瑱军。敦患之，乃仍伪为土人，装舡内甲士其中。瑱兵见舡至送米，争取。敦甲士出而擒之。（卷二八八） 

　　四一、梁萧藻有操行，以父非命而卒，布衣菲食，非公坐不听音乐。初为益州刺史，时有焦僧护作乱，掩据郸、繁，众有数万。藻年未弱冠，将自击之，乃乘平肩舆，巡行贼城。流矢雨下，从者举楯以蔽，藻命去之。因是物情大安，贼夜遁。梁武常称其小字，叹曰：“子弟并如迦叶，吾复何忧？”（卷二九五） 

　　四二、萧明与王僧辩书曰：“凡诸部曲，并使招携。投赴戎行，前后云集。霜戈电戟，无非武库之兵；龙甲犀渠，皆是云台之仗。”（卷二九九） 

　　四三、陈韦翔字子羽。有志操，以孝著称。先寻以为骁骑将军，领朱衣直阁。骁骑之职，旧领营兵，梁世已来，其任逾重。翙素有名望，每大事恒令侠侍左右，时人荣之，号曰：“侠御将军。”（卷三○○） 

　　四四、周伐梁，于谨大军次于樊、邓。岳阳王率军会之，传檄于梁曰：“告梁文武众官：夫作国者罔，弗以礼信为本，惟尔今主，往遭侯景逆乱之始，实结我国家以邻援。今忽背德，党贼高洋，引厥使人，置之堂宇，傲我王命，扰我边人。我皇帝袭天之意，弗敢以宁，分命众军，奉杨庙略，凡众十万，直指江陵。”丁卯，梁主停讲，内外诫严。是朝昏雾，巳时方歇。梁主亲戎，百官并甲胄从于禊饮堂间，公私马仗。是日大风拔木，王琛既至石梵，未见我军，乃驰书报黄罗汉曰：“吾至梵，境上然，前日所言，皆见戏耳。”罗汉入启梁主，疑之。庚午续讲，百官以戎服听。（卷三○四）） 

　　四五、北齐平。广陵王孝珩曰：“奈何嗣君无独见之明，宰相非柱石之寄，内参群竖，离间骨肉。恨不得握兵符，受庙算，出万死，身先士卒，展我力耳。”（卷三○六） 

　　四六、齐主曰：“今日饮酒乐哉！”武卫将军斛光进曰：“关西未平，人为仇敌，陛下亦何乐哉？会当马步十万，三道渡，由平道陷玉壁，拔长安，自仉凉色来纳在掌握，使百官袭冠冕，军士释介胄，然后称乐。”齐主谓群臣曰：“明月常有此意，忧国如家。卿辈无及之者。”平原王段韶出，谓光曰：“卿胜先帝耶？先帝以四十万攻玉璧，不利而还。将兵如盘擎水，误即倾覆，何容易而轻言之？”光笑曰：“非卿所知。”（卷三○六） 

　　四七、侯景西逼，梁湘东王遣晋州刺史萧惠正率兵，援于巴陵，惠正辞以不堪，举天门郡守胡僧祐以自代。王以为武猛将军，令其进发。僧祐谓其子玘曰：“汝可开两高门，一朱一白，吾当以死决之，不捷不归也！”王闻而壮之，厚抚其家，谓僧祐曰：“景便于陆道，不闲水斗。贼若水战，但以大舰临之，自当必克，若其步战，自可鼓棹，直就巴丘，不须交锋。”（卷三○六） 

　　四八、周遣常山郡公子谨，率中山公宇文护、大将军杨忠等步骑五万南伐。太祖饯于青泥谷。时庾信来聘，未返，太祖问之曰：“我遣此兵马，缚取湘东、关西作博士，卿以为得不？”信曰：“必得之，后王勿以为不忠。”太祖笑而颔之。（卷三○六） 

　　四九、周武帝率六军趣邺。齐主令群臣议之。广宁王孝珩议曰：“今大寇既深，事藉机变，请使任城王便领幽州道兵，自土门入，声取并州；独孤永业便领洛州兵，自潼关入，声取长安；臣请领京畿兵，出溢只鼓行逆敌。贼悬军远来，日增疲老，闻南北有兵，自然应退。”（卷三○七） 

　　五○、茹茹寇肆。齐王（主）自晋阳讨之，虏骑散走，大军遂还。齐主率二千余骑为殿，夜宿黄爪堆。茹茹别部数万骑，扣鞍而进，四面围逼麾下，齐主安卧，平明方起，神色自若，指划军形，溃围而出。虏骑追击之，伏尸二十里，获奄罗辰妻子，生口三万余。令都督高阿那肱率骑数千，塞其走道。那肱以兵少，请益。齐主更减其半，那肱骑奋击，亦大克捷。（卷三一○） 

　　五一、陈薛安都引兵破留异，成州刺史韩子皋单马入阵，伤顶之左，一髻半落。安都为流矢所中，血流至踝。乘舆车，容止不变，（卷三一○） 

　　五二、后周军围晋阳。齐人望之，如黑云四合。高延宗胜兵四万人婴城布阵，躬与齐王宪交兵。自申至酉，死者甚众。帝遂北入城，当天门顿营，焚佛寺，光烛天地。延宗率众，排车向前，我军遂却，人相蹂死者颇众。齐人欲闭门，以阃下积尸，扉不得阖。帝从数骑，崎岖危险，仅得出门。侍臣歼焉，唯左仕上士库狄嵌侍从。时四更也，延宗以帝长须，使于积尸之下求之，不得。士卒既胜，乃入坊饮。延宗不复能整顿之。帝出城，饥甚，将谋遁免，开府宇文忻进曰：“陛下乘胜至此，今者破竹其势已成，奈何弃之而去？”会延宗使开府假畅以千人击帝，畅以众降盛。言城内空虚，更无继援。帝乃驻马召兵，旗鼓复振。攻三门，克之。延宗率众背战，尸骸塞路，辰时力屈，轻骑走出城北，于人家擒之。延宗见帝，自投于地，帝欲执其手，固辞，曰：“死人手也。恐逼至尊。”帝强执之曰：“两国天子有何怨恶，直为百姓而来耳，勿怖。”终不杀。（卷三一三） 

　　五三、齐师伐梁，大至于钟山龙尾。周文育请战，陈霸先曰：“兵不逆风。”文育曰：“事急矣！当决之，何用古法！”抽槊上马，杀伤数百人。齐军乃移营于莫府山。（卷三一三） 

　　五四、侯景次于涡阳，有车数千两，马数千疋，甲士四万人。慕容绍宗戎卒十万，旗甲耀日，方轨长驱，鸣鼓并进。景使谓之曰：“公等为欲送客，为欲定雄雌。”绍宗对曰：“当欲公决胜负，”遂顺风以阵。景闭其垒，风止乃出。绍宗曰：“侯景多诡诈，好掩人背，咸宜备之。”景果令入阵者背短兵，但斫人胫及马足。东魏军大败，绍宗坠马。（卷三一三） 

　　五五、陈霸先众军自覆舟东移顿郊坛。北齐人相对。侯安都谓萧摩诃曰：“卿骁勇有名，千闻不如一见。”摩诃对曰：“今日令公见矣。”命众军秣马蓐食，迟明攻之。侯安都坠马被围，萧摩诃独骑大呼，直冲齐军，齐军披靡，安都乃免。霸先自率帐内麾下出莫府山南。吴明彻、沈泰等众军首尾击之，齐人大溃，自相蹂藉，雍川塞谷。（卷三一三） 

　　五六、侯景收其余众，步骑八百，南过小城。城人登埤诟之曰：“跛脚奴。”景怒，攻城，拔之，杀诟者而去。（卷三一八） 

　　五七、周王思政固守颖川，高岳久围不解。陈元康言于齐王澄曰：“公自匡辅朝政，未有殊功。虽败侯景，本非外贼。颖城将陷，愿公因而乘之，足以取威定业。”王从之。于是亲至颖川，益发其众，号曰：“决命夫。”更起土山。王坐于堰上，赵道德言于王曰：“箭头有铁，不避大王。”引王带而下，箭集于王坐之所。（卷三一八） 

　　五八、周独孤永业恐洛州刺史段思文不能自固，驰入金墉助守。尉迟迥为土山地道，晓夕攻战。永业选其三百人为爪牙，每先锋死战，迥不能克。（卷三二○） 

　　五九、台城朱（失）陷。侯景又烧大司马门。后阁舍人高善宝以私金千两赏其战士。直阁将军宗思领将士数人，逾城出外洒水。久之，火灭。景又遣持长柯斧，入门下，斫门将开。羊侃凿扇为孔，以槊刺倒二人。斫者乃退。（卷三二○） 

　　六○、陈人侵齐。北徐州刺史祖珽令不闭城门，守陴者皆下，街巷禁断人行，鸡犬不许鸣吠。陈人莫测所以，疑人走城空，不设警备。中夜，珽忽令彭噪，陈人惊散。晓复结阵向城，珽自临战。陈人先闻其盲，谓不能抗拒，忽见亲在戎行弯弧纵镝，怪之遂退。时穆提婆憾之不已，欲令城陷，不遣救援。珽军守百日，城竟保全。（卷三二○） 

　　六一、东魏慕容绍宗、高岳等堰洧水以灌颖川。时有怪兽，每冲坏其堰。岳等悉众苦攻，分休迭逆。王思政身当矢石，与士卒同其劳苦，属以大雪，岳众多死，岳等乃作铁龙杂兽，用厌水神。（卷三二一） 

　　六二、齐师既败，军士奔至江者，缚荻为筏，多被没溺，浮尸翳江，至于京。先是，童谣曰：“虏马万疋入南湖，城南酒家使虏奴。”至是，梁军士以齐兵质酒，一人才得一醉。（卷三二三） 

　　六三、周武伐齐，齐主亦于堑北列阵，谓高阿那肱曰：“战是耶？不战是耶？”那肱曰：“不如勿战，却守高梁桥。”安吐根曰：“一把子贼，马上刺取，掷著汾阳中。”诸内参曰：“彼亦天子，我亦天子，彼能悬军远来，我何为守堑示弱？”齐主曰：“此言是也！”使让那肱，曰：“尔富贵足，惜性命耶？”乃填堑南引。帝大喜。齐主亲战，东偏颇有退者，淑妃怖曰：“军败矣！”穆提婆进曰：“大家去！大家去！”齐主以淑妃奔高梁关。奚长乐谏曰：“半进半退，战家常体，今兵众全整，未有伤败，陛下舍此安之？御马一动，人情惊扰，愿速还安抚。”齐主将从之，穆提婆引其肘月曰：“言何可信？”齐众大溃，军资甲杖，数百里间，委弃山积，在阵死者八千余人。齐主夜走，至洪洞戍。”（卷三二三） 

　　六四、周遣大将军王轨破陈于吕梁，擒其司空南平郡公吴明彻、北徐州刺史董安公、程文季等，俘斩三万余人。初，轨潜于清水入淮口，多坚大木，以铁锁贯车轮，横截水流，遏断舡。萧摩诃谓明彻曰：“闻王轨正锁下流，其两边筑城，今尚未立，若见遣击之，彼必不敢相距。彼城若立，则吾属且为虏矣！”明彻乃奋发曰：“搴旗陷阵，将军事也；长算远略，老夫事也。”摩诃失色而退。一旬之间，我兵益至，摩诃又请明彻曰：“今求不得，进退无路，若潜军突围，未足为耻，愿公率步乘车舆徐行，摩诃领铁骑数千骑前后，必当使公安达京邑。”明彻曰：“弟之此计，乃良图也。然老夫受专征，不能战胜攻取，今被围逼，惭寡无地。且步军既多，吾为总督，必须身居其后，相率兼行。”遂欲破堰。大军以舫载马，北谯州刺史裴子烈议曰：“若决堰下舡，舡必顺倒，不如前遣马出，于事为允。”会明彻疾笃，知事不济，遂从之。乃遣摩诃率马数千前还。明彻决堰乘水而退至清口，水势渐微，舡碍车轮，并不得渡，轨围而蹙之。明彻力穷就执，陈之锐卒，于是歼焉。（卷三二三） 

　　六五、梁萧乾字思惕，梁秘书监子范之子。容止雅正，志性恬简，善隶书，得叔父子云之法。闽中豪帅反叛，陈武谓乾曰：“陆贾南征，赵佗归顺；随何奉使，黥布来臣，追想清风，仿佛在目。”乃令乾往使，谕以逆顺，渠帅并即款附。（卷三二四） 

　　六六、侯景党仪同司马世云，率其所领降于慕容绍宗，仍以铁骑五千，夹而击景。景谓其众曰：“汝辈家口，高澄悉已杀之。弩力何虑无妻子。待向江东，当还入邺，用汝辈悉作本州刺史。”众信之。绍宗遥呼曰：“尔居家悉在，但能归来，官勋如旧。”乃被髮向北斗以誓之。于是景众大溃，争赴，涡水为之不流。（卷三二四） 

　　六七、侯景昼息夜行，追军渐逼。使谓慕容绍宗曰：“景若被擒，公复何所用。”绍宗乃缓之。（卷三二六） 

　　六八、北齐平，任城王湝据冀州，与广陵王孝珩召募得四万余人，以拒我军。齐王宪率众讨之，仍令太上主手书与湝曰：“朝廷遇纬甚厚，诸王无恙。叔若释甲，则无所忧。”湝不纳。及大开赏募，多出金帛。沙门求为战者，亦数千人。候骑执湝间谍二人，以白于宪，乃集齐之旧将，遍示之曰：“吾所争者大，不在汝等，今放还，可即充我使。”乃与湝书曰：“一木不维大厦，三谏可以逃身。微子去商，侯服周代；项伯背楚，赐姓汉朝。兵交命使，古今通典，不俟终日，所望知机。”湝得书，沉之于井。宪至信都，湝阵于城南。宪登张耳冢以望之，俄而湝领军尉相愿，遂以众降。湝大怒，杀其妻子。明日复战，宪遂破之，俘斩三万人。湝被擒，见宪不拜，呼之为弟。（卷三二六） 

　　六九、齐主以契丹犯塞，亲征，至于平州，取其西道，直指长渐。司徒潘相乐率精骑五千，自东道趣青山，向白狼城。安德王韩轨率精骑四千，断其走路，追奔至于辽水。齐主露发袒身，昼夜不息，行千余里。唯食肉饮水，壮气弥厉。亲逾山岭，为士卒先。指挥奋击，大破之。虏获十万余口。（卷三二六） 

　　七○、齐公宪夜收军，欲待明更战。达奚武谓之曰：“洛阳军散，人情骇动，若不因夜速还，明日欲归不得。武在军旅久矣，备见形状。岂可将数营大众一朝而弃之！”宪从其谏。遂全军而返。（卷三二七） 

　　七一、十一月癸未，梁主阅戎，于津阳门外立二城，南为吴地，北为虏城。西北风甚急，溥天昏暗，幡旗南靡。乃移虏军度南城，吴军度北城，以顺风也。俄而骤雨暴降，梁王轻辇还宫，至城而霁。观者怪之。（卷三二八） 

　　七二、太原郡王高洋督兵攻王思政，陷于颍川，遂入东魏。先是长社夜有声如车骑，从西北向城。居二日，黑风起于乾地，吹水入城，城坏，风羊角而上。（卷三二八） 

　　七三、侯瑱败王琳于梁山，琳及萧庄并奔于齐。初，东关水舟舰得通。琳引合肥之众，相次而下，瑱与琳合战，琳军少却，退保西岸。及夕，东北风大起，吹其舟舰，没于沙中。夜有流星，坠于琳营。及旦，风静，琳入浦修舡，以鹿角绕岸，不敢复出。（卷三二八） 

　　七四、东魏以平鉴为怀州刺史。鉴乃于轵开道筑城，以防于我。寻而太祖遣骠骑将军杨檦，仪同长孙庆明率兵东伐。是时，新筑之城少粮乏水，众情大惧。南门内有一土井，随汲即竭，鉴乃具衣冠，俯井而祝。俄而泉涌，城内皆足。杨水示檦，檦无功而还。（卷三二九） 

　　七五、周帝问齐王延宗曰：“邺城若为可取。”延宗辞曰：“亡国之大夫，不可与图存。”强问之，乃曰：“若任城据邺，臣不能知。若今主自守，陛下兵不血刃。”时好事者以为延宗年号德昌，得二日也。及即位至败，果二日。（卷三二九） 

　　七六、齐高纬发晋阳，开府薛荣宗尝云能使鬼兵，言于齐王曰：“臣已发遣斛律明月将大兵在。”齐王信之。经介休，见一古冢，荣宗谓舍人元行恭曰：“是谁冢也？”行恭戏之曰：“郭林宗”。“是谁？”曰：“郭元贞父。”荣宗即启云：“臣向见郭林宗从冢出，着大帽，吉莫鞾，摇马鞭，问臣‘我阿贞来否？’”（卷三二九） 

　　七七、侯景西逼，陆法和率白服弟子顿于安南，乞征任氏，湘东许之。乃召诸蛮子弟八百人在江津。二日便登舰。大笑曰：“无量兵马。”江陵旧多神祠，俗恒祈祷，自法和军出，无复一验，人以诸神皆行从故也。（卷三二九） 

　　七八、梁临汝侯萧猷尝为吴郡太守，与楚庙神交，饮至一石，而神亦有酒色，所祷必从。后迁益州刺史，江阳人齐苟儿反，率众攻城。猷乃遥祷请救。将战之日，有田老逢一骑络铁从东来，问去城几里，曰：“四十。”时已晡，骑举槊，曰：“后人来，可令之疾马，欲及日破贼。”俄有数百骑如风，一骑请饮，田老问为谁，曰：“吴兴楚王来救临汝侯。”此时庙中祈祷，无复有验。十余日后，乃见侍卫土偶，泥湿如汗、于是苟儿乃平。（卷三二九） 

　　七九、梁武陆王萧纪在蜀一十七年，开拓土宇，器甲殷积，有马八千疋，既便骑射，尤工舞槊。（卷三三○） 

　　八○、陈霸先遣钱明领水军出江宁浦，要击齐人粮运，尽获其舡。于是齐军大馁，杀马驴而食之。（卷三三二） 

　　八一、以粮运不继，调市人馈军。建康令孔奂以麦屑为饭，用荷叶裹之，壹宿之间得数万裹，以给兵士。会陈蒨遣送米三千石、鸭千头，霸先即炊黍煮鸭，誓申一战。计粮分肉，人获数脔。（卷三三二） 

　　八二、周王思政固守颍川。思政运米数百车，欲向孔城，齐大都督破六韩常与洛州刺史可朱浑宝愿前后要袭，获之。乃启于齐王澄曰：“常自镇河阳已来，频出关口、大谷二道，所有要害，莫不知悉。请于形胜之处营筑城戍，安置士马，截其往来。彼之咽喉既断，颍城吞灭可期。且孔城以西，年谷不稔，东道断绝，亦不能存。”王纳其计。（卷三三二） 

　　八三、梁陆法和多聚兵舰，欲袭襄阳、寇武关，梁王使止之。法和谓使者曰：“法和是求道之人，常不希释梵天王坐处，岂规人主之位？但于空王佛所与主上香火因缘，见主上应有报至，故救援耳。今既被疑，是业不可改也。”（卷三三四） 

　　八四、梁陆纳叛湘州时，造二舰，衣以牛皮，高十五丈。一曰青龙，一曰白虎。选其骁勇者乘之以战。（卷三三四） 

　　八五、齐司徒斛律光筑吞周、平陇、定夸三城于境上。（卷三三四） 

　　八六、萧纪兵次西陵，舻舳旌戈，翳川曜日。护军陆法和于硖两岸筑二垒，运石填江，铁锁断之。梁主令法和垒北断白雁城道，别立小栅。（卷三三五） 

　　八七、侯景作尖项（顶）木驴攻城，石不能破也。羊侃作雉尾矩，灌以膏腊，取掷焚之，乃退。（卷三三六） 

　　八八、初，魏世，山崩，得三石角，藏于武库。至是齐主入库，赐从臣兵器，持此角赐平秦王归彦，曰：“尔事常山不得反，事长广得反。反时，将此角嚇汉也。”（卷三三八） 

　　八九、梁邵陵王纶笃好书史，妙工草隶。为丹阳尹，擅造甲仗，梁武知之。纶并沉于江中，及后出征，器械并缺，乃独叹曰：“吾昔聚仗，本备非常，朝廷见疑，逼使分散。今日讨逆，卒无所资。”（卷三三九） 

　　九○、侯景篡位，迁豫章王撩别宫。白虹贯日三重，其夜，月入太微，掩帝坐。景所带剑水精标无故坠落，景身自俯拾，心极恶之。（卷三四二） 

　　九一、齐綦连猛有勇力。梁使来聘，有武艺人，求欲相角。猛带两鞬，左右驰射，并取四弓，叠而挽之，梁人嗟服。（卷三四七） 

　　九二、梁以护军将军陆法和为郢州刺史，封江乘县公。法和尝军次白帝，谓人曰：“诸葛孔明可谓名将，吾目见之，此城旁有埋弩箭镞一斛许。”因令掘之，果如其言。（卷三四九） 

　　九三、文育小字猛奴。到都见太子詹事周舍，舍命兄子弘让教之书计。文育课弘让曰：“谁能学取此富贵，但有大槊耳。”弘让壮之，教之骑射，文育大悦。（卷三五四） 

　　九四、羊侃字祖忻。尝从梁王宴乐游苑。时少府启两刃槊成，长二丈四尺三寸。梁王因赐侃河南国紫骝马，令试之。侃执槊上马，左右击刺，特尽其妙。观者登树。梁主曰：“此树必为侍中折矣。”俄而果折。因号此矛肖为折树槊。（卷三五四） 

　　九五、北齐安州刺史卢胄，入海岛，得一人胫，可长二丈，以为槊，献于神武。诸将咸莫能用，唯彭乐举之。胄未几遇疾，痛声闻外。巫言海神为崇，因此而卒。（卷三五四） 

　　九六、周太祖宇文泰之母曰王氏。初，孕五月，夜梦抱子升天，才不至而止。寤，以告德皇帝。皇帝喜曰：“虽不至天，贵亦极矣。”（卷三六二） 

　　九七、周蔡祐字承先，陈留圉人。齐安郡守袭之子也，有膂力，便骑射。太祖以其战功赐姓大利稽氏。（卷三六二） 

　　九八、周陆逞字季明，绥掘郡公通之弟也。初名彦，字世雄。魏文帝尝从容谓之曰：“尔既温裕，何乃字世雄？且为世之雄，非所宜也。于尔兄弟又复不类。”遂改焉。（卷三六二） 

　　九九、高长恭以淮南之乱，恐为将帅，叹曰：“我去年面肿，今岁何为不发？”至是，齐主使徐之范饮以毒药。长恭谓妃郑氏曰：“我尽忠事上，何辜于天而遭赐鸩之祸？”（卷三六五） 

　　一○○、梁简文方颊丰下，眉目秀发。（卷三六五） 

　　一○一、齐韩凤、穆提婆、高阿那肱共处衡轴，号曰“三贵”。瞋张拳，有啖人势。（卷三六六） 

　　一○二、和士开常言曰：“琅琊王目光弈弈，数步射人，向者暂对，不觉汗出。”（卷三六六） 

　　一○三、周武帝还自东伐，初遇疾，口不能言，脸垂覆目。（卷三六六） 

　　一○四、梁谢答仁闻侯景奔，乃自东阳率众候之。至钱塘，间赵伯超曰：“公得何消息，而闭门见拒？”伯超曰：“汝颊边頞有耳否？侯王已死，远近悉平。君将此兵欲向何处？”答仁曰：“审如公言，死无所恨。”（卷三六七） 

　　一○五、齐太上主生■〈齿真〉牙，问于尚药典御邓宣，以对。太上主怒而挞之。中书监徐之才拜贺曰：“此智牙，生者聪明长寿。”太上悦而赏之。（卷三六八） 

　　一○六、徐之才年十三，刘孝绰见之，言曰：“徐郎燕颔，班超之相也。”（卷三六八） 

　　一○七、陆法和进于巴陵，见王僧辩，谓之曰：“贫道已却侯景一臂，更何能为？檀越宜即遂取侯景。”（卷三六九） 

　　一○八、高欢营主尉景欲执尔朱兆，欢啮臂止之。（卷三六九） 

　　一○九、梁刘之遴字思贞，文范先生虬之子也。博综文史。尚书令沈休之深敬器之。右手偏直，不得屈伸，每画则以纸就笔。（卷三七○） 

　　一一○、齐王诛诸元姻党，死者凡七百二十一人，悉投尸于漳水。剖鱼者得人爪甲，邺都为之不食鱼也。（卷三七○） 

　　一一一、后周卢昌期、祖英伯反，宇文神举讨平之。神举以英伯壮节，欲令宽赦。军人已割其髀肉如鹅卵矣。英伯颜色不变，遂遣诛之。（卷三七二） 

　　一一二、王僧辩平侯景。或谓僧辨曰：“朝士来者，孰当先至？”僧辩曰：“其周孔正乎？”俄而孔正与弟孔让自拔迎军。僧辩甚喜，谓之曰：“公可坐膝上。”弘正对曰：“可谓加诸膝也。老夫何足当之。”（卷三七二） 

　　一一三、侯景左足上有肉瘤，其状如龟，战应克捷，瘤则隐起；如其不胜，瘤则低下；及奔败，瘤陷肉中。（卷三七二） 

　　一一四、齐许惇长须垂至带，省中号为长髯公。文宣尝因酒酣，握惇须称美，遂以刀截之，唯留一握。惇不敢复长，人号为齐髯公。（卷三七四） 

　　一一五、侯景使宋子仙等执梁湘东王世子方诸及中抚军长史鲍泉、司马虞预于郢州。是日子仙等至，百姓奔告，方诸以五色杂彩编鲍泉白须，对之双六，弗之信也。告者既众，方命阖门。县门未下，子仙已入。方诸等膜拜，而鲍泉循于床下。子仙窥见泉素髯间彩，疑愕惮之。及其被执，莫不惊笑。（卷三七四） 

　　一一六、李庶，黎阳人。魏大司农谐之子也，以清卞每接梁客。徐陵谓其徒曰：“江北唯有李庶可语耳。”庶无须髯，人谓天阉。崔谌尝玩庶曰：“教弟种须，取锥刺而为窍，以马尾插之。”世传诸崔多恶疾，以呼沱为墓田。故庶答之曰：“先以方回施贵族，艺眉有效，然后树须。”邢邵笑谓谌曰：“卿不谙李庶，何故犯之？”（卷三七四） 

　　一一七、周太子赟有失德。柱国王轨因内宴上寿，捋武帝须曰：“可爱好老公，恨后嗣弱耳。”（卷三七四） 

　　一一八、周武帝不豫，止于云阳宫。内史柳升私问姚僧坦曰：“至尊贬膳日久，脉候何如？”对曰：“天子上应天心，非愚所及，凡庶如此，万无一全。”（卷三七五） 

　　一一九、齐南阳王绰与齐主俱五月五日生。武成以绰母李夫人非嫡，故贬之为弟。俗云，其日生者，脑不坏烂，死后逾一年，方许收殓。毛髮不落，如生人焉。（卷三七五） 

　　一二○、齐主于凉风堂召孝昭第二子百年，遣左右乱捶击之。又令曳以绕堂，所行之处，血皆遍地。（卷三七五） 

　　一二一、齐主将杀开府高德正，召而谓之曰：“闻尔病，我为尔针。”以刀子刺之，血流沾地。（卷三七五） 

　　一二二、周师围江陵，谢答仁请守子城，梁主即授城内大都督。既而召王裒谋之，裒以为不可。答仁请入不得，呕血而去。（卷三七五） 

　　一二三、寇隽归老，不复朝觐。天王思与相见，乃令入朝。隽身长八尺，须髮皓然，容止端详，音韵清朗。天王与之同席而坐，因访洛阳故事，不觉屡为前膝。（卷三七七） 

　　一二四、齐孟业有盛名，初，司州牧清河王岳闻业名，召为法曹。见其容貌短小，笑而不言。及寻断决之处，乃谓业曰：“卿决断之明，可谓有过躯之用。”（卷三七八） 

　　一二五、李绘仪貌端伟，神情朗儁。舅河间邢晏每与之言，叹其高远，称之曰：“若披烟雾，如对珠玉。宅相之奇，良在此甥。”文襄嗣业，晋代山东诸郡，其特降书征者，唯绘、清河太守辛术二人而已。（卷三八○） 

　　一二六、梁杨白花字长茂，武都仇池人，大眼之子也。少有勇力，容貌环伟。（卷三八○） 

　　一二七、山幺目嵇叔夜之为人也，岩岩若孤松之独立。（卷三八○） 

　　一二八、嵇叔夜之为人，其醉也隗峨如玉山之将颓。（卷三八○） 

　　一二九、卫玠从豫章下，人久闻其姿，观者如堵，玠先有羸疾，发遂死。时人谓“看杀卫玠。”（卷三八○） 

　　一三○、人叹王恭形茂者，濯濯如春月柳。（卷三八○） 

　　一三一、王右军见杜洪理，叹曰：“肤如凝脂，眼如点漆，此神仙中人也。（卷三八○） 

　　一三二、裴叔则有儁彩，容仪，脱冠、洒服、乱头皆好有人见之曰：“裴叔则如玉山行，光映照人也。”（卷三八○） 

　　一三三、时人目李宣国如玉山之将摧。（卷三八○） 

　　一三四、卫伯玉为尚书令，见乐广与朝中名士谈义，奇之曰：“自昔诸子弟造之曰‘此人水鉴也，莹然若披云雾而睹青天。”（卷三八○） 

　　一三五、抚军问孙兴幺：“刘真长何如？”曰：“清简令淑。”“王仲祖何如？”曰：“温润恬和。”（卷三八○） 

　　一三六、范豫章谓王荆州曰：“卿风流儁望，真后来之秀。”王曰：“不有此舅，焉有此甥。”（卷三八○） 

　　一三七、庾子嵩目和峤；“森森如千丈之松，虽磊砢有节目，施之大厦，有栋梁之用也。”（卷三八○） 

　　一三八、崔孝芬取贫家子贾氏以为养女，有姿色，腾纳之，请以邑号。（卷三八一） 

　　一三九、齐武成曾有疾，自云初见空中有五色物，稍近，变成一美妇人，去地数丈，亭亭而立。徐之才云：“此至灵所致。”即进汤，服一剂，便觉稍远。又服，还变成五色物。数剂，疾平。（卷三八一） 

　　一四○、赵隐字彦深，年五岁，母傅便孀居。傅谓之曰：“家贫儿小，何以能济？”隐泣而言曰：“若天矜见，大当仰报。”年十岁，司徒崔光奇之，谓宾客曰：“古人云：观眸子，足以知之，此儿必当远至。”（卷三八四） 

　　一四一、周贺若敦尝从太祖校猎于甘泉宫。围人不齐，兽多越逸，太祖大怒。围内唯有一鹿，俄亦突围而走，敦跃马驰之。鹿上东山，敦弃马步逐山半，掣之而下。太祖大悦。（卷三八六） 

　　一四二、高欢尝梦履众星而行，觉而内喜，遂倾产以结客。（卷三九八） 

　　一四三、宇文永贵，昌黎大棘人也。母初孕贵，梦有老人抱一儿授之，曰：“赐尔是子，俾寿且贵。”及生，形类所梦，故以永贵字之。（卷三九八） 

　　一四四、齐阳休之，幼年将仕，梦邺城东南有大冢，上有铜柱，跗为莲花。休之从西北而登，以手捉柱，柱右转。梦中咒曰：“三匝而止。”柱如其言。荣贵之后，所居之宅，竟在其地。（卷三九八） 

　　一四五、祖珽知齐太上有大志，深自结纳。尝启曰：“昨梦大王乘龙上天，愿深自爱。”太上大喜。即位之后，擢拜中书侍郎。（卷三九八） 

　　一四六、梁孝元字世诚，梁武第七子也，小字七符。初，梁武梦眇目僧执香炉，称托生王宫。既而采女石氏侍，始褰户幔，有风回裙。梁武帝意感幸之，采女梦月堕怀中，遂孕。孝元载诞之夕，举室光明，室中有非常香气及紫胞之异。（卷三九八） 

　　一四七、江陵平梁，御史中丞沈炯迁长安。太祖授仪同三司，甚礼待之。炯恐太祖爱其文才，桓闭门却扫，无所交游。时有文章，随即毁弃，不令流布。尝独行，经汉武通天台，为表奏之，陈己思归之意。奏讫，其夜炯梦见有宫禁之所，兵卫甚严，炯便以情事陈诉。闻有人言：“甚不惜放卿，几日可至，若一月内见关出，此恐不复由我。”寤而异之。当时以为恍忽，十余日，便有命放还，遂与王克等并得东归。（卷三九九） 

　　一四八、阴子春尝为东莞太守。时青州刺史三神念毁坏临海神庙，当座■〈扌柬〉上有一大蛇，役夫下擒，入于海水。尔夜子春梦见一人诣其府，云：“有人见苦，被坏宅舍。既无所托，欲憩此境。”子春心密记之。经二日，方知神念毁庙，因办牲醑，立宇祠之。数日，梦一朱衣人谢曰：“得君厚惠，当以州相报。”经月余，魏军欲袭朐山，子春预知，设伏摧破，梁武以为南青州刺史。（卷三九九） 

　　一四九、齐李铉字宝鼎，渤海南皮人也。春夏务农，秋冬入学，经疏之多发自于铉。婴疾在床，夜梦孔子，愤其广为疏例，系而捶之。既寤之后，其疏例焚，寻而病愈。（卷四○○） 

　　一五○、周获梁俘王褒、王克、刘瑴、宗懔、殷不害等至长安。太祖喜曰：“晋氏平吴之利，二陆而已。今定楚之功，群贤毕至。可谓过之矣。”乃谓褒及克曰：“吾即王氏甥也，卿等并吾之舅氏，当以亲戚为情，勿以去乡分意。”皆厚待引为宾客。（卷四○五） 

　　一五一、柳遐母尝乳间发疽，医云须人吮脓，遐应声即吮。旬日遂瘳，咸以为孝感所致。（卷四一一） 

　　一五二、齐平，东雍州刺史傅伏坚守不降。帝遣韦孝宽将伏子仁宽招伏曰：“并州已平，故遣公儿来报。今授上大将军武乡郡公，又金马脑二酒钟为信。公宜急下。”伏不受，谓孝宽曰：“事君有死无贰。此儿为臣不忠，为子不孝，愿即斩以示天下。”帝又遣高阿那肱等百余人临汾召伏。伏出军，隔水相见，问：“至尊何在？”阿那肱曰：“已被捉获，别路入关。”伏仰天大哭，率众入城，于厅事前北面哀号，良久乃降。帝见之曰：“何不早下？”伏流涕而对曰：“臣三代被任，草命不能自死，羞见天地。”帝执其手曰：“为臣当若此。朕平齐国，唯见公一人。”乃自食一羊肋，以骨赐伏曰：“骨亲肉疏，所以相付。”授上仪同也。（卷四一八） 

　　一五三、初，周万年县令乐运抑挫豪右，时称强直。帝甚嘉之，特许通籍，事有不变，咸令奏闻。至是召运赴行在所，既至，问之曰：“卿来日见太子否？”运曰：臣来日奉辞。”帝曰：“卿言太子何如人也，”运曰：“中人。”时齐王宪等并在帝侧，帝顾之，谓曰：“百官佞我，皆云太子聪明。唯运独云中人，方验之忠直。”因问中人之状。运曰：“班固比齐桓为中人，管仲相之则霸，竖貂辅之则乱。可与为善，可为与恶。”帝曰：“我知之矣。”超拜运为京兆郡丞。（卷四二八） 

　　一五四、徐擒字士秀，东海郯人也。员外散骑常侍起超之子。文好新率，不拘旧礼。梁武谓周舍曰：“为我求一人，文学俱长，兼有德行者，欲令与晋安游处。”舍曰：“臣外弟徐攡，形质陋小，若不胜衣，而堪此选。”梁武曰：“必有仲宣之才，亦不简其貌也。”乃以攡为侍读。王为太子，转家令。文体既别。春坊尽学之，谓之宫体。宫体之号，自斯而起。（卷五八五） 

　　一五五、齐主尝问于魏收曰：“卿才何如徐陵？”收时曰：“臣大国之才，典以雅；徐陵亡国之才，丽以艳。”（卷五八五） 

　　一五六、周文州氐酉反，制鄜州刺史高琳讨平之。军还，帝宴群公卿士，命赋诗言志。琳诗云：“寄言窦车骑，为谢霍将军，何以报天子，沙漠静妖氛。”帝大悦，曰：“獯猃陆梁，未时款塞，卿言有验，国之福也。”（卷五八十六） 

　　一五七、齐萧悫字仁祖，为太子洗马。尝于秋夜赋诗。其两句云：“芙蓉露下落，杨柳月中疏。”曰：“萧仁祖之斯文，可谓雕章间出。昔潘陆齐轨，不袭建安之风；颜谢同声，遂革太乙之气。自汉逮晋，情赏犹自不谐，河北江南，意制本应相诡。”颜黄门云：“吾爱其萧散，宛然在目。而卢思道之徒，雅所不惬。箕毕殊好，理宜固然。”（卷五八六） 

　　一五八、王晞为常山王司马。晞恬澹寡欲，不以世务为累。时谓之方叔司马。常游晋祠，赋诗曰：“日落应归去，鱼鸟见留连。”时常山王遣使召晞，晞不时至。明曰，承相西阁祭酒卢思道问晞：“昨已朱颜，得无鱼鸟致怪乎？”晞笑曰：“昨陶然，以酒被责，卿辈亦是留连之一物，岂直鱼鸟而已哉！”（卷五八六） 

　　一五九、辛德源尝于邢邵座赋诗，其十字曰：“寒威渐离风，春色方依树。”众咸称善。后王昕逢之，谓曰：“今日可谓寒威离风，春色依树。”（卷五八六） 

　　一六○、齐魏收以温子升、邢邵不作赋，乃云：“会须作赋，始成大才。唯以章表自许，此同儿戏。”（卷五八七） 

　　一六一、梁宗廪少聪敏，好读书，语辄引古事。乡里呼为小学士。梁主使制龙川庙碑，一夜便就。诘朝呈上，梁主美之。（卷五八九） 

　　一六二、陆云，吴郡吴人。曾制太伯庙碑。吴兴太守张缵罢郡，经途读其文，叹美之，曰：“今之蔡伯喈也！”至都，言于高祖。高祖召兼尚书仪郎，顷之即真。（卷五八九） 

　　一六三、梁简文为侯景所幽，作连珠曰：“吾闻言可覆也，人能育物，是以欲轻其礼。有德必昌，兵贱于义，无思不服。”（卷五九○） 

　　一六四、“吾闻道行则五福俱凑，运闭则六极所钟，是以麟出而悲，岂唯孔子，途穷则恸，宁止嗣宗。”（卷五九○） 

　　一六五、周明帝幼而好学，词彩温丽。捃摭众书。自羲、农已来讫于魏末，叙为《世谱》凡百卷。所著文章十卷，行于世。（卷五九一） 

　　一六六、周太祖大飨群臣。史官柳虬执简书告于庙曰：“废帝，文皇帝之嗣子，年七岁，文皇帝托于安定公曰：‘是子也，才由公，不孝不才亦由公。勉之！’公既受兹重寄，居元辅之任，又纳女为皇后，遂不能训诲有成，致令废黜，负文皇帝付嘱之意。此咎非安定公而谁。”太祖乃令太常卢辨作诰喻公卿曰：“呜呼！我群后暨众士，维文皇帝以襁褓之嗣托于予，训之诲之，庶厥有成，而予罔能，弗变厥心，庸暨乎废，坠我文皇帝之志。呜呼！兹咎予，其焉避。予实知之。矧尔众人心哉。惟予之颜，岂惟今厚？将恐后世以予为口实。”（卷五九三） 

　　一六七、周武帝下令上书者并为表，于皇太子已下称启。（卷五九四） 

　　一六八、王粲才既高辩，钟繇、王朗等虽各为魏卿相，于朝廷奏议，皆阁笔，不敢措手。（卷五九五） 

　　一六九、齐主命立三恪，朝士议之。太子少傅魏收为议，众皆同之。吏部侍郎崔瞻以父与收有隙，乃别立议。收读瞻议毕，笑而不答。瞻曰：“瞻议若是，须赞所长；瞻议若非，须诘所短。何容读国士议文，直如此冷笑。”收但惭而竟无言。（卷五九五） 

　　一七○、齐魏收尝在议曹，与诸博士引据《汉书》，论宗庙事。博士笑之，收便忿，取《韦玄成传》抵之而起。博士夜共披寻，迟明乃来谢曰：“不谓玄成如此学也。”（卷五九五） 

　　一七一、齐文宣崩，杨愔选其挽歌，令乐署歌之。其魏收四首，阳休之、祖珽、刘逖各二首，卢思道八首入用。于是晋阳人谓思道为八采卢郎。北营刺史李愔戏谓逖曰：“卢八问谇刘二。”逖每衔之。至是，愔上《感恩赋》，自陈文宣之世遇谗谮。逖为帝奏其文诽谤先帝。齐主怒，令鞭之。逖喜曰：“高捶三十，熟鞭之百，何如唤刘二时。”（卷五九六） 

　　一七二、卫襄字叔辽，河东人。修行至孝，州郡嘉之。时有白波贼众数万人，官兵诛伐不能平。贼曰：“使叔辽要我，愿散。”于是襄为移书，即平定。（卷五九七） 

　　一七三、梁任果降周。果字静鸾，南安人也。世为方隅豪族，仕于江左，志在立功。太祖嘉其远来，待以优礼。后除始州刺史，封乐安公，赐以铁券，听世传袭。（卷五九八） 

　　一七四、侯景围台城。陈昕说范桃棒，令率所领二千人袭杀王伟、宋子仙，带甲归降。桃棒许之，使昕夜入官城，密启梁主。梁主大悦，命使纳之，并镌银券赐桃棒，曰：“事定曰，当封汝为河南王，即有景众，并给金帛女乐，以报元功。”而太子恐其诡诈，犹预不决。（卷五九八） 

　　一七五、刘逖字子长。少好弋猎骑射。后发愤读书，颇工诗咏。行台尚书席毗尝嘲之曰：“君辈词藻，譬若春荣，须臾之玩，非宏材也。岂比吾徒，千丈松树，常有风霜，不可雕悴。”逖报之曰：“既有寒木，又发春荣，何如也？”毗笑曰：“可矣！”（卷五九九） 

　　一七六、齐王在东山饮酒，投杯怒赫。召魏收于前，立为书曰：“朕历数在射，志清四海。蕞尔秦、陇，久阻风化，混一之事，期在今日。必当训旅誓众，天动云临。朕已下木汾流，成舡晋地。便当躬先将士，入王璧，径掩长安，枭彼凶首。朕与梁国旧敦好睦，闻其奸计，乃欲规谋。宜令上党王涣总勒熊熊，星流风卷。王者之言，明如日月。宜宣内外，咸使闻知。”书成，齐主览之，于凶首下足九言曰：“虽藏山没水，终不纵赦。”于是遣涣南侵。（卷五九九） 

　　一七七、齐有大儒刘画，眼不学属文，力复缉缀。作赋一首，名为六合，自谓纪伦。魏收谓人曰：“赋名六合，其愚已甚，及其见赋，又愚于名。”（卷五九九） 

　　一七八、邢邵尝云：“江南任昉，文体本疏，魏收非直模拟，亦大偷窃。”收闻之，乃言曰：“邵常于沈休文集里作赋，何意道我偷任语？”任、沈俱有重名，邢、魏各有所好。颜之推尝以二公之意问于祖珽，珽曰：“见邢、魏之臧否，即任、沈之优劣。”（卷五九九） 

　　一七九、魏收言及《沈休文集》，毁短之。徐之才怒曰：“卿读《沈文集》，半不能解，何事论其得失？”谓收曰：“未有与卿谈。”收去，避之。（卷五九九） 

　　一八○、高澄嗣勃海王，闻谢挺、徐陵来聘，遣中书侍郎陆昂于滑台迎劳。于席赋诗，昂必先成，虽未能尽工，亦以敏速见美。（卷六○○） 

　　一八一、梁庾肩吾少勤学，能鼓琴，善属文。宋子仙破会稽，购得肩吾，谓之曰：“吾昔闻汝能作诗，今可作。若能，当贳汝命。”肩吾便操笔立成，诗曰：“发与年俱暮，愁将罪共深。聊持转风烛，暂映广陵琴。”子仙乃释之。（卷六○○） 

　　一八二、阴铿字子坚，梁右卫将军子春之子也。徐陵言之于陈主，陈主召使赋新成安乐宫。鉴援笔便就，陈主甚叹赏之。（卷六○○） 

　　一八三、齐主如晋阳，尚书右什射珽等上言：“昔魏文帝命韦诞诸人撰著《皇览》，包括群言，区分义别。陛下听览余曰，眷言缃素，究兰台之籍，穷策府之文，以为观书贵博，博而贵要，省日兼功，期于易简。前者修文殿令臣等讨寻旧典，撰录斯书，谨罄庸短，登即编次，放天地之数五十部，象乾坤之策成三百六十卷。昔汉世诸儒集论经传，奏之白虎阁，因名《白虎通》。窃录斯义，仍曰《修文殿御览》。今缮写已毕，并目上呈，伏愿天鉴，赐垂裁览。”齐主命付史阁。初齐武成令宋士素录古来帝王言行要事三卷，名为《御览》，置于齐主巾箱。阳休之创意，取《芳林遍略》加《十六国春秋》、《六经拾遗录》、《魏史》第（等）书，以士素所撰之名称为《玄洲苑御览》，后改为《圣寿堂御览》。至是，珽等又改为《修文殿》上之。徐之才谓人曰：“此可谓床上之床，屋下之屋也。”（卷六○一） 

　　一八四、齐魏收以子侄少年，须戒厉，遂著《枕中篇》以训之。（卷六○一） 

　　一八五、萧大心字仁恕，小名英童。与大临同年。十岁并能属文，尝雪朝入见，梁武帝泳雪，令二童各和，并援笔立成。（卷六○二） 

　　一八六、齐主以魏收之卒也，命中书监阳休之裁正其所撰《魏书》。休之以收叙其家事稍美且寡才学，淹延岁时，竟不措手，唯削去嫡庶一百余字。（卷六○三） 

　　一八七、周萧大圜为滕王逌友，逌问于大圜曰：“吾闻湘东王作梁史，有之乎？余传乃可抑扬，帝纪奚若？隐则非实，记则攘羊。”对曰：“言之者妄也。如使有，亦不足怪。昔汉明为《世祖纪》，章帝为《显宗纪》，殷鉴不远，足为成例。且君子之过，如日月之蚀，彰于四海，安得隐之？如有，亦安得而不隐？盖子为父隐，直在其中，讳国之恶，抑又礼也。”逌乃大笑。（卷六○三） 

　　一八八、齐主命魏收撰魏史，至是未成。常令群臣各言其志。收曰：“臣愿得直笔东观，早出《魏书》。”齐主乃令收专在史阁，不知郡事。谓收曰：“当直笔，我终不学魏太武诛史官。”于是广征百官传，总斟酌之，既成，上之。凡十二帙、一百三十卷。尚书陆操谓杨愔曰：“魏收可谓博物宏才，有大功于魏室。”愔曰：“此不刊之书，传之万古。但恨论及诸家枝叶，过为繁碎；”时论收为尔朱荣作传，以荣比韩、彭、伊、霍者，盖由得其子文赂黄金故也。邢邵父兄书事皆优，邵唯笑曰：“《列女传》悉是史官祖母。”尚书左丞卢斐、临漳令李庶、度支郎中王松年、中书舍人卢潜等言曰：“魏收诬罔一代，其罪合诛。”卢思道曰：“东观笔殊不直。”斐、庶等与收面相毁辱，无所不至。齐主大怒，乃亲自诘问。斐曰：“臣父位至仪同，收附于族祖中书郎玄传之下，收之外亲博陵崔绰，位止功曹，乃为传首。”齐主问收曰：“崔绰有何事迹，卿为之立传？”收曰：“虽无爵位而道义可嘉。魏司空高允曾为其赞，称有道德，臣所以知之。”齐主曰：“司空才士，为人作赞，理合称扬，亦如卿为人作文章，道其好者，岂能皆实？”收不能对。以其才名，不欲加罪。高德正其家传甚美，乃言于齐主曰：“国史一定，当流天下，人情何由悉称？谤者当加重罪，不然不止。”齐主于是禁止，诸人各杖二百，斐、庶死于临漳狱中。（卷六○三） 

　　一八九、张曜好读春秋，每月一遍，时人比之贾梁道。赵隐尝谓曜曰：“君研寻《左氏》，岂求服虔、杜预之纰缪耶？”曜曰：“何为其然乎？左氏之书备叙言事，恶者可以自戒，善者可以庶几，故厉己温习，非欲诋诃古人之得失也。”（卷六一○） 

　　一九○、徐陵子份。陵尝遇疾。甚笃，份烧香泣涕，跪诵孝经，昼夜不息。如此者三，陵疾豁然而愈。（卷六一○） 

　　一九一、齐右什射富平子魏收，字伯起，钜鹿曲阳人。幼习骑射，欲以武艺自达。太常博士郑伯猷调之曰：“魏郎弄戟多少？”收惭悟，乃折节读书，坐版床，积年，版亦为之锐。收尝为《庭竹赋》，以自发名。伯猷谓之曰：“卿不值老夫，犹当逐免。”（卷六一一） 

　　一九二、陈遣通直散骑常侍姚察聘于周。沛国刘臻窃于公馆访《汉书》疑事十余条，并为剖析，皆有经据。臻谓所亲曰：“名下定无虚士。”（卷六一二） 

　　一九三、齐徐之才见有人以五色斑阑骨为刀把者，之才曰：“此人瘤也。”问所得处，云：“于冢见髑髅骨，长数寸，试削视，有文理，故用之。”（卷六一二） 

　　一九四、周平蜀还，得乐器者，皆莫之识。太常少卿斛斯瀓见之曰：“此錞于也。”人弗之信。瀓遂依于宝瀓《周礼注》，以芒筒捋之，其声极振，众乃叹服，瀓取以合乐焉。（卷六一二） 

　　一九五、齐王范字师罗，太安狄郡人。北豫州刺史基之子也。年十三，扬州刺史郭元贞抚其背曰：“汝读何书？”曰：“诵《孝经》。”元贞曰：“《孝经》云何？”曰：“在上不骄，为下不乱。”元贞曰：“吾作刺史，岂其骄乎？”纮曰：“虽不骄，君子防未萌，亦愿留意。”（卷六一四） 

　　一九六、梁孝元字世诚。初，年五岁，梁武问曰：“读何书？”对曰：“能读《曲礼》。”梁武曰：“汝试言之。”孝元即诵上篇，左右莫不惊叹。及长，精神爽儁。（卷六一四） 

　　一九七、齐许惇无学术与邢劭、魏收等同列，诸人谈说经史，惇隐几而睡，深为胜流所轻。（卷六一四） 

　　一九八、东魏崔暹子达挐，年十三，暹令儒者教其说《周易》两字。乃集朝贵名流，达挈升高坐开讲，赵郡睦仲让阳屈服之，暹大悦，擢仲让为司徒中郎。邺下为之语曰：“解义两行得中郎。”（卷六一五） 

　　一九九、陈袁宪，枢之弟也。幼聪敏好学。梁武帝修建庠序，别开五馆。其一馆在宪宅西，常招引诸生与之谈论，每有新义出人意表。国子博士引弘正谓宪父君正曰：“贤子今兹欲策试不？”君正曰：“经义犹浅，未敢令试。”居数曰，君正遣门下客岑文豪与宪候引（疑为“弘”）正将登讲座，弟子毕集，及授宪麈尾。时谢歧、何妥在坐，弘正谓曰：“二贤虽穷奥赜，得无惮此后生耶？”何、谢递起义端，宪酬对闲敏，神色自若。弘正因谓文豪曰：“卿还谘袁吴郡，此郎已堪见代为博士矣！”（卷六一七） 

　　二○○、郎基字世业，中山新市人。鲁郡太守智之孙也。泛涉坟籍，清慎无所营求。尝语人云：“任官之所，木枕亦不须作，况重于此乎？”唯颇令人写书，樊子盖曾遗之书曰：“在官写书。亦是风流罪过。”基答曰：“观过知仁，斯亦可矣！”（卷六一九） 

　　二○一、初，侯景来，既送东宫，妓女尚有数百人，景乃分给军士。夜于宫中置酒奏乐，忽闻火起，众遂惊散。东宫图籍数百厨，焚之皆尽。初，太子梦作秦始皇者云：“此人复欲焚书。”既而见爇，梦则验焉。（卷六一九） 

　　二○二、周师陷江陵，梁王知事不济，入东阁竹殿，命舍人高善宝焚古今图书十四万卷，欲自投火，与之俱灭。宫人引衣，遂及火灭尽，并以宝剑斫柱令折，叹曰：“文武之道，今夜穷矣。”（卷六一九） 

　　二○三、齐封述，渤海修人。廷尉卿轨之子也。久为法官，明解律令，议断平允，时人称之。（卷六三八） 

　　二○四、太原公洋之赴晋阳也，阳休之劝崔季舒□曰：“一日不朝，其间容刀。”季舒□性好声色，心在闲放，遂不请行，欲恣其淫乐。司马子如等缘宿憾，乃奏暹乃季舒过状，各鞭二百，徙于马城，昼则供役，夜置地牢。（卷六四二） 

　　二○五、周谍入于齐，为扬州刺史平鉴所获，系之狱。妻生男，鉴因喜醉，擅放免之。既醒知非，上启自劾。齐主特原其罪。（卷六四三） 

　　二○六、东魏中尉宋游道限外受故选状词。渤海王怒而禁之。狱掾欲为之脱枷，游道不肯，曰：“此王命所着，不可辄脱。”王闻而宥之。（卷六四四） 

　　二○七、梁湘东王以鲍泉围湘州，久不陷。使平南将军王僧辨代为都督，数泉十罪。舍人罗重懽帅□□三百与僧辨俱发。先令通泉曰：“罗舍人被令送王竟陵来。”泉愕然，顾左右曰：“得王竟陵助我，贼不足平。”俄而重懽先入，僧辨继之。泉方拂席而坐。僧辨曰：“鲍郎，卿有罪，令旨令我锁卿，勿以故意相待。”罗重懽宣令，即锁之于床侧。泉举止自若，谓重懽曰：“稽缓王师，甘受其罪，但恐后人更思鲍泉之愤耳。”僧辨意甚不平。泉乃为启自申，并谢淹迟之罪。湘东怒解，遂释之。（卷六四四） 

　　二○八、齐衮州刺史武城县公崔陵恃预旧恩，颇自矜纵。宠妾冯氏假其威刑，恣情取纳，风政不立。为御史所劾，召收系廷尉考竟，遂死狱中。（卷六四十六） 

　　二○九、齐崔谦迁钜鹿太守，恩信大行，改鞭，用熟皮为之，不忍见血，示耻而己。有贫弱未理者，皆曰：“我自造白鬓公，不虑不决。”在郡七载，狱无停囚。（卷六四九） 

　　二一○、齐义宁太守荀仲举字士高，颍川汝阴人也。在郡清简，亦工诗咏。尝与长乐王尉粲剧饮，啮粲指至骨。齐文宣知之，赐杖一百。或问其故，云：“我那许当时，正疑是鹿尾耳。”（卷六五○） 

　　二一一、齐冯翊王润，字子泽，神武第十四子也。廉慎方雅，习于吏职。神武尝称之曰：“此是吾家千里驹也。”初为定州刺史，开府王迥洛、润督独孤拔侵窃官田，受纳赠赂，润案举其事。二人上言：“润出送台使，登魏文旧坛，南望叹息，不测其意。”武成宣命于州曰：“冯翊王少小谨慎，内外所知，不为非法。朕信之矣！登高远望，人之常情，何足可道？鼠辈轻相间构，理应从斩，犹以旧人，未忍致法。回洛决鞭二百，拔宜决杖一百。”（卷六五○） 

　　二一二、齐主初为胡昭仪起大慈寺，未成，改为穆皇后大宝林寺，运石填泉，牛死无数。（卷六五八） 

　　二一三、胡太后使沙门灵昭造七宝镜台，合有三十六户，每室别有一妇人，手各执锁，才下一关，三十六户一时自闭。若抽此关，诸门皆启，妇人各出户前。（卷七一七） 

　　二一四、梁武昌太守朱买臣闻元帝议迁都，入劝梁主云：“建业旧都，莹陵攸在；荆镇边疆，非王者宅，愿陛下勿疑，致后悔也。臣家在荆州，岂不愿陛下？但恐是臣富贵，非陛下富贵耳。”乃召卜者杜景豪决去留，遇兆不吉，答云：“未去。”景豪退而言曰：“此兆为鬼贼所留也。”（卷七二六） 

　　二一五、周文育随卢安兴征俚獠有功，除南海令。监卅王励深委任之。励被代，文育与俱下。至大庾岭，诣卜者。卜者曰：“君北下不过作令长。南入则为公侯。”文育曰：“足钱便可，谁望公侯之事。”卜人曰：“君须庾当暴得银至二千两，若不见信，以此为验。”其夕，宿逆旅，有贾人求与文育博，文育胜之，得银二千两。旦辞励，励问其故，文育以告，励乃遣之。（卷七二六） 

　　二一六、东魏相齐王澄以舟师还，次于小平津。北岸古冢崩，骨见，铭曰：“今卜高原，千秋之后，化为下泉，当逢霸主，必为改迁。”王曰：“古人之卜，其何至也。”令更葬之。（卷七二六） 

　　二一七、齐害其废主济南王也。长广王湛惧。高元海为画三策，湛不能断，令郑道谦、吴导世等卜以决之。道谦等曰：“不利举事，静则吉。”（卷七二六） 

　　二一八、初邺有卖卜者，相赵隐当大贵。及隐自黄门侍郎迁秘书监，崔肇师呼卜者而问之焉，卜者对曰：“公令望虽高，爵位难进。”肇师不悦，终如其言。（卷七二六） 

　　二一九、西魏孝武帝字孝则，孝文皇帝之孙也。性沉厚少言，体有鳞文。初封汝阳公，梦人谓己曰：“汝当大贵，得二十五年。”将即位，使吴遵世筮之，遇明夷之贲，曰：“初登于天，后入于地。”帝曰：“何谓也。”遵曰：“初登于天，当作天子也，后入于地，不得久也。”（卷七二八） 

　　二二○、清河王岳，神武从父弟也。初，家于洛邑。神武奉使入洛，常止岳舍。母山氏尝夜起，见神武室中有光，窥而无火，移于东屋，其光复存，以为怪也。诣卜者筮之，遇乾之大有。占曰：“吉。《易》称‘飞龙在天，大人造也。’飞龙九五，大人之卦，当大贵。主人蒙其福。”神武起兵于信都，山氏闻之大喜，谓岳曰：“赤光之瑞，今当验矣，可闻从之，共图大计。”岳至信都，神武以为散骑常侍，封山氏为郡君，授女侍中，入侍皇后。（卷七十八） 

　　二二一、齐赵辅和明《易》善筮，后宫诞男女时曰，筮无不中。有人父疾，辅和筮之，遇乾之晋，告之以吉，退而谓人曰：“乾为天，天变为魂而升于天，能无死乎？”果如其言。（卷七二八） 

　　二二二、齐许遵，高阳新城人也，明《易》善筮，兼晓天文。齐神武引为馆客。自言禄命不富贵，终必横死，是以任情疏诞，多所犯忤。时齐主无道既甚，遵语人曰：“多折算来，吾筮此狂夫何时当死。”于是布算满床，大言曰：“不出首冬，我乃不见。”（卷七二八） 

　　二二三、高澄嗣渤海王，朝于邺，时有吴士目盲而妙于声相，王使试之，闻刘桃桃板之声，曰：“有所系属，当大富贵。王侯将相，多死于其手。譬如鹰犬，为人所使。”闻赵道德之声，曰：“亦系属人。”闻太原公之声，曰：“当为人主。”闻王之声，崔暹私称之，谬曰：“亦有国主也。”曰：“我家群奴，犹当极贵，况吾身也。”（卷七三○） 

　　二二四、齐文宣字子进，神武第二子也。娄太后初孕文宣，每夜有赤光照室。既生数月，后乃与亲姻相对，共忧寒饣委。文宣忽应曰：“得活。”故名俟尼干。鲜卑言有相子也。及长，黑色，大颡兑下，鳞身重踝，瞻视审定，不好戏弄，深沉有大度。晋阳有沙门，乍愚乍智，时人不测，呼为阿秃师。娄后见其诸子，历问禄位。至文宣，再三举手指天而已，口无所言，见者异之。（卷七三○） 

　　二二五、梁宣丰侯修参军陈晃善相人。修因法会，将晃自随，令相简文有天下否。晃言：“简文九州骨成，必践帝位，而地部过弱，非但王畿蹙侵，兼恐不得善终。”（卷七三○） 

　　二二六、东魏御史贾子儒善相。太常卿崔暹私引子儒潜观齐王。儒曰：“人有七尺之形，不如一尺之面，一尺之面，不如一寸之眼。大将军脸薄顾速，非帝王相也。”皇甫玉又窃观王于道曰：“此不作物，会是垂涕者。”垂涕者谓太原公洋。（卷七三○） 

　　二二七、齐高归彦尝令皇甫玉相己。玉曰：“公位极人臣，必可反。”归彦曰：“我为何须反？”玉曰：“公有反骨。”（卷七三○） 

　　二二八、周王轨以隋公杨坚相表殊遇，因入侍宴，阳醉，拨去坚帽，言曰：“是何物头额？”帝谓之虽大而却无所至也。皇甫后见坚，又举手自拍其额，帝谓坚曰：“皇后道公额也。”帝乃密使来和相坚，和诡付曰：“坚相貌是守节忠臣，宜作总管、大将，作总管则能静肃一方，作大将则能全军破敌。”（卷七三○） 

　　二二九、初，齐神武之克邺城，于北台上建立神祠，盖布衣时所事也。每祠之曰，唯与巫潘妪及数人行事，亲自神宰割，外无见者。至是，齐主焚除此庙，并掷巫于火，令烧杀之。（卷七三四） 

　　二三○、齐高纬夜梦黑衣贵人送相驱逐，乃向之拜，巫者乌大以厌之。又于芳林园自着破衣裳为穷儿，入市躬自交易焉。筑西鄙诸城，为羌兵鼓澡凌之，多作黑衣人，共相执缚，亲率内参临拒，或实弯弓射人。自晋阳东巡，单马驰骛，前不得有人，解发散而归。（卷七三四） 

　　二三一、崔季舒未遇害，家池莲茎化为人面，着鲜卑帽。妻昼魇魇，悟云：“见人长一丈，遍体黑毛，欲来逼己。”巫曰：“此是五道将军，入宅者不祥。”（卷七三四） 

　　二三二、侯景之首至于江陵，枭之于市，然后煮而漆之，以付武库。先是谣曰：“苦竹町，市南有好井。荆州军，杀侯景”及首至湖东，付咨议参军宗季长，季长宅东有苦竹町，以景首置其中，用市南井水煮之。先是巫言有鬼万计，断头折颈，入宅去来云。季长大惧，设斋迎佛，又有数万鸟自江津飞噪，集其家焉。（卷七三四） 

　　二三三、周白石县男赵文深以题牍之功除魏兴郡守。文深字德本，南阳宛人也。少学楷、隶，有钟、王之则。当时书唯文深及冀隽而已。王褒尤善书，文深惭恨，形于言色。后知好尚难及，改习褒书，竟无所成，转被讥诮，谓之学步邯郸焉。至于碑榜，人莫之逮，褒亦推之。宫殿楼阁，皆其迹也。世宗令至江陵书景福寺碑。萧察观而美之。（卷七四九） 

　　二三四、萧子云，齐豫章文献王之子，有文学，工草书，与兄子显、子昭齐名。少子特又善书，梁武帝称之曰：“子敬之迹不及逸少，萧特之书遂逼其父。”（卷七四九） 

　　二三五、后梁有何山者，其射之妙，人莫能及。有鸟噪于庭树，萧詧恶之，谓山曰：“射中者赐一车谷。”其鸟巢并于枝上，山曰：“脱一箭中两，请赐两车，臣无车牛，愿官为送。”詧许之。于是山射中其二项，詧甚欣悦，即令载谷送之。（卷八三七） 

　　二三六、李岳字祖仁，官至中散大夫，尝为门客所说，举钱营生。广收大麦，载赴晋阳，候其寒食，以求高价，清明之日，其车方达，又从晋阳载化生向邺城，路逢大雨，并化为泥。息利既少，乃至贫迫，当世之人，莫不笑之。（卷八三八） 

　　二三七、徐陵，东海郯人，梁石右卫率攡之子。园尝梦五色云化而为凤，集左肩上，已而诞陵。年数岁，家人携之，以候宝志，宝志摩其顶曰：“天上石麒麟也。”（卷作作九） 

　　二三八、周军逼江陵，梁人率步骑开枇杷门出战。初，岭南献二象于梁。至是梁王被之以甲，负之以楼，束刃于鼻，令昆仑驭之以战，杨忠射之，二象反走。（卷九○） 

　　二三九、西魏孝武将为齐太祖所杀，孝武索所乘波斯骝马，命太宰南阳王跃之。将举其鞍，马蹶而死，帝恶之。日晏还宫，至后门，马惊不前，捶之鞭折。入谓潘弥曰：“今日幸无他不？”弥曰：“过夜半则大吉。”须臾，帝饮酒遇鸩而崩，时年二十五，谥曰“孝武”，殡于草堂佛寺十余年乃葬。（卷八九五） 

　　二四○、高欢归尔朱荣。刘贵事荣，盛言欢美，荣未之奇也。欢更衣服，重求见焉。因随荣之厩。厩有害马，荣命翦之。欢不绊翦，竟不蹄啮，已而起曰：“凡御恶人，亦如此矣！”荣遂坐欢于床下，屏左右而访时事。欢曰：“闻公有马，十二谷，色别为群，将此竟何用也？”荣曰：“且言尔意。”欢曰：“方今天子愚弱，太后淫乱，四方云扰，朝政不行，以明公雄武，乘时奋发，但将讨郑俨、徐纥为辞，举鞭足以定天下，此是贺六浑意。”荣大悦，曰：“尔意即我意也。”自是每参军谋。（卷八九五） 

　　二四一、齐卢潜与特进慕容俨善。俨之将死，谓其子曰：“卢尚书教我为人。我死之后，将吾骍马与之。”其子遂以他马与潜。俨丧出得停，不肯进。巫祝为俨声曰：“何意不与卢尚书骍马？”其子遵命，俨丧乃行。（卷八九五） 

　　二四二、齐冯子琮被执于省内，以弓弦绞杀之，使内参以库车载其尸归，人无知者。子琮所乘之马。曳缰走，以头扣车，状如号哭，见者异之。车至其门，诸子方握槊，闻库车来，以为赐也，大喜，开视乃哭。（卷八九五） 

　　二四三、齐王北伐，太保领太仆安定王贺拔仁进马，并非骏足，齐王让之，仁对曰：“御马超逸，群下不逮。”齐王大怒，免为庶人，命之负炭输于晋阳。（卷八九五） 

　　二四四、周裴果，字戎昭，魏齐州刺史遵之子也。从军征讨，乘黄■〈马总〉马，衣青袍，每先登陷陈（阵），时人号为“黄■〈马总〉年少。”（卷八九五） 

　　二四五、周贺若敦与陈侯瑱相距。敦军数有叛人乘马投瑱者，辄纳之。乃别取一马，牵以赴船中，人逆以鞭之。如是者再三，马便畏船不上。后伏兵于岸，乃遣人乘以招瑱，瑱兵迎接，竟来牵马。敦发伏兵掩之，尽殪，后有亡命者，犹谓为诈，不复纳也。（卷八九五） 

　　二四六、梁普通中，童谣言或云：“青丝白马”者。侯景乃常乘白马，以青丝为勒，用应谣言。（卷八九五） 

　　二四七、神马者，河之精也。代马，阴之精也。（卷八九七） 

　　二四八、陈桃根于所部得青牛献之。又上织成罗文锦被表二。陈主命于云龙门外焚之，其牛遣还于人。（卷八九八） 

　　二四九、梁出师拒侯景。邵陵王纶次钟离。初，纶将发，营于乐游苑，临贺王正德诣于纶所，始入牙门，有飘风触旗竿而折。至是，将杀牛劳士，一牛走入马厩，抵杀纶所乘骏马，又以两角贯一马腹，载之而行，冲突营幕，军中惊乱。（卷八九八） 

　　二五○、东魏静帝迁都邺，尚书郎已下尽令乘驴。（卷九○一） 

　　二五一、齐萧悫为太子洗马。悫字仁祖，常患腰痛，眩，不堪驰马，齐主令乘驴以从，见者笑之。（卷九○一） 

　　二五二、齐阳休之尝乘骡游于公卿门，略无惭色。（卷九○一） 

　　二五三、侯莫陈悦既败，与其子弟及麾下数十骑，遁走，至牵屯山，不知所趣，乃弃马山谷，乘骡而去。（卷九○一） 

　　二五四、齐高纬以波斯狗为赤虎仪同，逍遥郡君，常于马上设蹬褥以抱之。斗鸡，亦号为开府。马皆籍以毯罽，被以金玉，号为蛟龙仪马。其将合牝牡，则设青卢黼帐，牢具过于诸王婚礼。齐主常亲视焉。（卷九○四） 

　　二五五、齐广宁王孝珩尝畜一犬守，外人不得趣近。孝珩每射，令其取箭。亦解呼。召左右，牵衣而进。（卷九○四） 

　　二五六、徐之才尝与朝士出游，望郡（群）犬并走，诸人令目之。之才应声曰：“为是宋鹊，为是韩卢，为逐李斯东走，为负帝女南徂。”（卷九○四） 

　　二五七、周命尉迟迥伐蜀，帅甲士一万二千，骑万疋，自散关由固道而入。太祖送于城西，见一走兔，命弟中领军纲射之。纲誓曰：“若获此兔，必当破蜀。”俄而获兔，太祖喜曰：“事平之日，赏汝佳口。”及克蜀，乃赐侍婢二人。（卷九○七） 

　　二五八、齐将诛斛律光，有三鼠游于光寝，光每投食与之，一朝俱死床下。（卷九一一） 

　　二五九、徐思王（玉），寿阳人，家本寒微，以捕雁为业。（卷九一七） 

　　二六○、齐高纬如晋阳，穆后将从辞胡太后于北宫，有雉集于御床，有司获之，不敢以闻。（卷九一七） 

　　二六一、梁临贺王正德，其妹长乐公主，太子家令谢禧之妻也。姿容国色。悦而报之，生子二人，乃烧主第，投婢于火，唱言主死。黄门郎张准有一雉媒。正德见而夺之，准于重云殿法会所骂之曰：“张准雉媒非长乐公主，何可略夺？”太子纲恐梁主闻，遣武陵王纪急相解喻，准骂乃止。正德既出，以雉还之。（卷九一七） 

　　二六二、渤海王高欢攻邺，时瑞物无岁不有。令史焚连里木，煮白雉而食之。（卷九一九） 

　　二六三、齐长广王湛即皇帝位于南宫，大赦改元。其曰将赦，库令于殿门外建金鸡，宋孝王不识其义，问于光禄大夫司马膺之：“赦建金鸡，其义何也？”膺之曰：“案《海中星占》曰：‘天鸡星动，当有赦。’由是帝王以鸡为候。”（卷九一九） 

　　二六四、庾信自建康遁归江陵，湘东王因赐妾徐氏。妾与信弟揬私通，揬欲求之，无致言者。信庭前有一苍鹅，乃系书于鹅颈。信视之，乃揬启，遂题纸笔曰：“畜生乞汝。”（卷九一九） 

　　二六五、高德众正相齐。未诛之前，家有赤鸭，群行于庭，犬来逐，遂成碎血。（卷九一九） 

　　二六六、北齐高纬时有万春鸟，见齐仙都宛上。为造万春堂，以应嘉瑞。（卷九二四） 

　　二六七、元坦为冀州刺史，不恤人事，专为聚敛，性好畋渔，五日不出。秋冬猎禽兽，春夏捕水族，鹰犬常数百头，器纲十余车，自去，宁三日不食，不能一日不猎。”（卷九二六） 

　　二六八、齐太山主，武成之长也。母曰胡太后，梦于海上坐玉盆，日入裙下，遂有娠。生于并州，其日有鸣于产帐之上。（卷九二七） 

　　二六九、侯景矫豫章嗣王■〈扌柬〉命，禅位于己。将拜受，册命，忽有丹嘴鹊集于册书，又夜有鸺鹠，鸣于太极殿上，景深以为恶，自控弦伺之。（卷九二七） 

　　二七○、齐后园有九头鸟见，色赤似鸭，而九头皆鸣。（卷九二七） 

　　二七一、陆法和拒任约至安南，入赤亭湖，法和乘轻舟，不介胄，沿流而下，去约军一里乃还，谓将士曰：“彼龙睡不动，吾军之龙，其能踊跃。若待明日攻之，当不损客而自破贼。”（卷九二九） 

　　二七二、梁陆法和至襄阳城北大树下，画地方二尺。令弟子掘，得一龟，长一尺五寸，杖叩之曰：“汝欲出此，已数百岁，若不遇我，岂见天子日。”为授三归，龟乃入草去。（卷九三一） 

　　二七三、周天和元年夏，齐冀州人于蚌蛤中得瑶环一双。（卷九四二） 

　　二七四、徐之才初迁豫章王综国常侍，随综入北。有一人患足跟痛，诸医咸莫能识。之才视之曰：“蛤精疾也。得之当由乘船入海，垂脚入水中，疾者曰：“实曾如此。”之才为剖之，得蛤子二，大如榆荚。（卷九四二） 

　　二七五、周永定元年夏四月，齐主禁取蟹蛤之类，唯许私家捕鱼。（卷九四二） 

　　二七六、周天和二年，齐武安妖人与其徒伪云盲蹙，因饮泉水下得金佛，其疾并愈。于是远近信之，男女雾集。水中有老黄虾蟆，全如金色，乍出乍没。齐武及百官已下，莫不饮之。（卷九四九） 

　　二七七、梁刘壳殳常有飞书谤毁，梁主怒曰：“刘壳殳似衣之虱，必须掐之。”（卷九五一） 

　　二七八、宋子仙召吴令沈景，令掌书记。景固辞以疾，子仙怒，命斩之，景解衣就戮。碍于路间桑树，乃更牵往他处，或救之，获免。（卷九五五） 

　　二七九、齐长广郡厅梁木忽作人像，太守恶而刷去之，明日复出。乡人伐枯桑树，于中得死龙，长尺余，识者以为长广齐太上主太封也，齐氏木得龙为吉象。木枯龙死，非吉征焉。（卷九五五） 
　　二八○、梁元初，甘露降荆州皂荚树。（卷九六○） 

　　二八一、齐斛律光之入寇也，周将韦孝宽忌之。孝宽参军曲摄颇知卜筮，谓孝宽曰：“来年东朝必大相杀。”孝宽因令岩作谣言曰：“百升飞上天，明月耀长安。”又曰：“高山不推自崩，槲树不扶自竖。”乃间谍遗其文于邺中，齐人用是而杀斛律光。明月，光字也。（卷九六一） 

　　二八二、初，陈文帝以湘州出杉楠，使营造大舰金翅等二百许艘，并诸水战之具。（卷九六一） 

　　二八三、梁侯景未平，王僧辨献嘉桔一带二十五子湘东王。王答之曰：“昔文康献桔，十有二子，用今方古，彼有惭色。今景之凶恶既稔，凯歌之声已及。嘉瑞远臻，但增鲠慰。”（卷九六六） 

　　二八四、齐武成宠任东平王俨，而俨器服玩饰，同于齐主。尝于南宫见典御进新冰钩盾献早李，还而怒曰：“尊兄已有，我何意无？”（卷九六八） 

　　二八五、杨愔一门四世同居，家甚隆盛，昆弟就学三十余人。庭有柰树，实落于地，群儿咸争，愔独坐不顾，季父暐见之，谓宾客曰：“此儿恬裕，有我风。”（卷九七○） 

　　二八六、齐命通直散骑常侍辛德源聘于陈，陈遣主客蔡佞宴酬，因谈谑，手弄槟榔，乃曰：“顷□□闻北间有人为啖槟榔获罪，人间遂禁此物，定尔不□□德”？源答曰：“此是天保初王尚书罪状辞耳，犹如李固被责，云胡粉饰貌，搔头弄姿。不闻汉世顿禁胡粉。”（卷九七一） 

　　二八七、齐孝昭北伐库莫奚，至天池，以木瓜灰毒鱼，鱼皆死而浮出。库莫奚窃相谓曰：“池有灵鱼，犯之不祥。”乃出长城北道。齐主分兵追击，获牛羊七万，振旅而还。（卷九七三） 

　　二八八、陆纳反湘州，分其众二千人。夜袭巴陵。晨至城下。宜丰侯修出垒门，座胡床以望之。纳众乘水来攻，矢下如雨。修方食甘庶，曾无惧色。部分军旅鼓而进之，遂获其一舰，生擒六千人。纳遂归保长沙。（卷九七四） 

　　二八九、侯景至朱雀街南，建康令庾信守朱雀门。俄而景至，信众撤桁，始除一舶，见景军皆着铁面，退隐于门，自言口燥，屡求甘庶。俄而飞箭中其门柱，信手中甘庶应弦而落。（卷九七四） 

　　二九○、齐主还邺，高丽、新罗并遣使朝贡。先是徐州莲一茎两蒂，占云：“异木莲枝，远人入款”。斯其应也。（卷九七五） 

　　二九一、周平齐，齐幼主、胡太后等并归于长安。初武成殂后，有谣云：“千钱买果园，中有芙蓉树，破券不分明，莲子随他去。”调甚悲苦，至是应焉。（卷九七五） 

　　二九二、梁萧栋字吉，豫章安王权之子也。侯景以法驾迎栋时，栋与其妃执锄种菜，忽然见逼，骇愕久之。（卷九七六） 

　　二九三、北齐主以邺清风园赐穆提婆，于是宫无蔬菜，赊买于人，负钱三百万。其人诉焉，斛律光曰：“此园赐提婆一家足，不赐提婆百官足。”（卷九七六） 

　　二九四、库狄士文为贝州刺史，性清苦，不受公料，家无余财。其子尝啖官厨饼，士文枷之，系狱累日，杖之一百，步送还京。僮隶无敢出门，所买菜必于外境。凡有出入，皆封署其门。亲故绝迹，庆吊不通。（卷九七六） 

　　二九五、北齐太上后宫无限，衣皆珠玉，一女岁费万金，寒月尽食韭牙。（卷九七六） 

　　二九六、齐武成帝皇后胡氏，安定人。魏中书令兖州刺史延之女也。母卢氏怀孕廷之初，有胡僧诣门曰：“此宅瓠卢中有月。”（卷九七九） 

　　二九七、周师陷江陵。初，梁主以白檀木为梁武之像，每朔望亲祭之，军人以其香也，剖而分之。（卷九八二） 

　　二九八、齐师伐梁，梁以粮运不继，调市人馈军。建康令孔奂以麦屑为饭，用荷叶裹之。一宿之间，得数万裹。（卷九九九） 

　　二九九、梁江从简，光禄大夫革之子也。颇有才学，年十七，为采荷调以刺何敬容。其文曰：“欲持荷作柱，荷弱不胜梁；欲持荷作镜，荷暗本无光。”敬容弗觉，唯唯嗟其工。（卷九九九） 

　　三○○、侯景围台城既急，时诸军于德阳堂前杀马鬻贩，杂以人肉乾。甘露厨中所有乾苔，悉分给军士。（卷一○○○） 

　　●卷二（辑自《太平广记》） 

　　○张子信 

　　齐琅琊王俨杀和士开也，武卫奚永洛与河内人张子信对坐，忽有鹊鸣，斗于庭而堕焉。子信曰：“鹊声不善。向夕若有风从西南来，历树间，拂堂角，必有口舌事。今夜若有相召，慎不得往。”子信既去，果有风至。俨使召永洛，且云敕唤。永洛欲赴，其妻劝令勿出，因称马坠折腰，遂免于难。（卷七六） 

　　○北齐神武 

　　北齐神武，少曾与刘贵、贾智为奔走之友。贵曾得一白鹰，猎于沃野，见一赤兔，每搏辄逸。遂至迥泽，有一茅屋，兔将奔入，犬噬之，鹰兔俱死。神武怒，以鸣镝射犬，犬毙。屋中有二大人出，持神武衣甚急。其母目盲，曳杖呵二子：“何故触大家。”因出瓮中酒，烹羊以饭客。自云有知，遍扪诸人，言皆富贵。至神武，曰：“皆由此人。”饮竟而出。还更访问之，则本无人居，乃知向者非人境也。由是诸人益加敬异。（卷一三五） 

　　○吴中察声者 

　　后魏末，有吴士至北间，目盲而妙察声。丞相嗣渤海王澄使试之。闻刘桃枝之声曰：“当代贵王侯将相死于其手，然譬如鹰犬，为人所使耳。”闻赵道德之声曰：“亦贵人也。”闻太原公洋之声曰：“当为人主。”闻澄之声，不动。崔暹私掐之，乃谬言：“亦国主也。”王曰：“我家群奴，犹当极贵，况吾身乎？”后齐诸王大臣赐死，为为桃枝之所拉杀焉。而澄竟有兰京之祸。洋受禅，是为文宣王。（卷二一六） 

　　○水芝欹器 

　　西魏文帝造二欹器。其一为二仙人，共持一钵，同处一盘，盖有山，山有香气。别有一仙人，持一金瓶，以临器上，以水灌山，则出于瓶而注于器，烟气通发山中，谓之仙人欹器也。其一为二荷，同处一盘，相去盈尺，中有芙蓉，下垂器上，以水注芙蓉而盈于器。又为凫雁蟾蜍以饰之，谓之水芝欹器。二盘各有一床一钵。钵圆而床方，中有人焉，言三才之象也。器如觥形，满则平，溢则倾，置之前殿，以惊满盈焉。（卷二二五） 

　　○七宝镜台 

　　（此条重，不录） 

　　○萧彪 

　　□□明帝与文士庾信、王褒等游处，有萧彪者，宝寅之子，素好臧否，多所月旦。尝侍坐于帝。帝历问众宾何如，皆□□君子也。次问君何如人。答曰：“那得是非君子。”之问□□□□□□□，答曰：“那得是君子。”时获在同州。他日帝□□右诈□□□□□□□□□□□吾欲□□□□疾病可乎？”使者曰：“□□□□□□□□□□。”追答曰：“缘君子事。”彪乃惶惧，顿首乞留。帝曰：“□□□□□□得□□。”彪乃遗书寄家，号恸而去。帝度其行□□□□之云：“吾□别报冢宰彪还。”信等咸在。彪甚悲喜。□□□□□微笑□视彪巧觉。谓帝曰：“北那得是君子。”于□□□□□笑。（卷二四七） 

　　○崔子武 

　　齐崔子武幼时，宿于外祖扬州刺史赵郡李宪家。夜梦一女子，姿色甚丽，自谓云龙王女，愿与崔郎私好。子武悦之，牵其衣裾，微有裂绽。未晓告辞，结带而别。至明，往山祠中观之，傍有画女，容状即梦中见者，裂裾结带犹在。子武自是通梦，恍惚成疾。后逢医禁之，乃绝。（卷三二七） 

　　○任胄 

　　东魏丞相司马任胄，谋杀高欢，事泄伏诛。其家未之知。家内忽见其头在饭甑上，相召看之，少顷，失所在。俄知被戮。（卷三二七） 
