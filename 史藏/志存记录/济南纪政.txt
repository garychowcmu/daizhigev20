济南纪政　　（明）徐榜 撰 

　　●却酒 

　　章邱有能酿羊膏酒者，饮者评之，居露酒上，称佳酿也。一日，章邱令挈十瓶遗郡长，郡长却之曰：繁缨小物，孔子惜之，防其渐耳。章邱故未有以此酒遗郡长者，自公作俑，恐继之者滥觞矣。强受二瓶，荐先子木主，谢不恭，余尽却之。嗣后州邑不敢以长物献。 

　　●方书 

　　万历甲午，东兖大饥，济南少得岁，当事者轸念，救荒之令，无日不下，而指意殊，州邑有司，莫知所适从。余亦有难于左袒者，以手书示之曰：院道之所指授擘画，犹方书也。至察其寒热虚实而增减去取之，则在胗视者；倘无病而服药，则反为恙矣。有司解其意，政不徇人，民获安堵。 

　　●不事苛刻 

　　山东为神京左辅，声息易达，宦游者往往以风力博名高，吏治尚深刻。州邑有司，有数月而左迁，未期月而罢去者。济南太守惜之，每注考辄请于当道者，曰：核吏贵精，当不贵苛刻，彼入赀与刀笔起家者无论已。夫科贡之士，白首穷经，其研弄之辛勤，犹之吾也。父母妻子思得升斗禄以终身，何异农之望岁？其俯仰之情，犹之吾也。吾官二千石，俨然拖金衣紫矣，且恋恋然不忍去，渠方籍名而遽除名，奈非人情何？当道者筅尔而笑曰：如郡长之言，必纵奸养寇而后可也。若百姓何？太守曰：奸寇何可纵？如果一朝不可居于民上，遑恤一家之哭哉。第今之谪逐者，类多为罚谷数十石，赎锾数十金而已，此弊吾辈共犯之。大臣不法，而惟责小臣廉也，岂挈矩之道哉？当道艴然，太守告揖而退。 

　　●回生 

　　兖大饥，滕县有徐生者，携其家六口，乞食于济南。至肥城，一子为殍，而徐生亦大有饥色。一日谒太守于演武场，见其精神恍惚，语言荒乱，固知其为饥民，不虞其果为儒生也。票历城与之钱五十文，除赁歇宿外，曾不能一餐。异日，复哀告于府，再讯之，始知其为滕庠生，并携有妻若子女也。太守不难于授食，而难于授室，因谋诸左右，闻老妪周寡妇者，有茅屋数楹，议官月给凭银若干居之，刍米计口而给。噫嘻！徐生之夫妻子女，浸浸乎有生气矣。居无何，徐生为厉气所侵，大病疫，子女俱染，幸室人无恙，犹可供炊爨。一朝徐生病剧，且死去，见阎君司命者，查其箓，当不死，令鬼差押之，转行至跑突泉，差曰：觅泉饮即苏。徐生欲饮，司泉者拒之曰：泉神已禁民间毋汲三日矣，不许。顷见白雪楼一紫衣官叱之曰：此滕邑儒生也，胡禁为？亟饮之，守泉者持金盆盛水与饮，见盆底有“海日重光”四字，大饮数口，神气顿爽，因问守泉者曰：此楼上何官长？曰：此范君文正公，今之济南太守元神也。徐生病可，述其事告太守，太守笑曰：有是哉？总归于梦耳。子入济以来，太守未尝一日忘子，故子即死去，未尝忘太守。若曰范君为元神，则吾岂敢延之？明年四月兖大有年，助其行资，遣之归，后得一第，遂卒。 

　　●烛冤 

　　有杨朝付者，峄县人，因避荒，携妻女之淄川居焉。朝夕无度，淄民赵守道为之汁画，鬻二女为旅资，守道因取说合钱七钱，朝付■〈口卸〉之。一日挟资往金乡兴贩，适有陶友才者，愿鬻妻，朝付哄之曰：淄川有年，易于糊口，汝妻归我，我与汝钱供朝夕。友才唯喏，同至治头店投宿，朝付假称无钱赏店家，四鼓拉友才同去某人家讨钱，去店五里许，朝付将友才杀死，复至店领其妇。店主不可曰：其夫不在，敢与汝领去？固留。顷之，报五里外杀人矣。往视之，则陶友才也。地方将朝付送官，扳赵守道在内，执讯之，加以重刑，守道服辜，业拟斩刑矣。解府，太守审其妇曰：金乡来几日矣？曰：三日许。又讯之曰：同行几人？曰：杨朝付与吾夫妇二人。又讯之店主曰：晚间投宿者几人？曰：三人。太守曰：赵守道何以知陶友才到彼？乃谋诸朝付而杀之，此冤狱矣。再审之，朝付以情告曰：棍欧由我，刀杀亦由我，守道系仇扳也，且凶器见藏彼处。押至其地，果得凶器，将守道释放，未三日而朝付死。太守曰：天道有神哉！朝付先三日死，守道之狱终不能解矣。太守喜而志之。 

　　●杨化记 

　　顺天喜峰口军丁杨化，为讨军装盘费来莱阳，主于于大郊之家。越数日，化阴约大郊去集场买货，戴星而行。至中途，杨化酒醉坠驴，大郊移石枕化之头，令其少睡，醒后同行。当时原无谋杀意，及化睡浓，大郊以手按化之腹，见有银包突出，大郊遂起谋意。用驴缰绳勒死，将尸委之海中，弃驴而回。村中之人，因数日不见杨花，共讶之。适有死人漂泊于氏之屋畔，众人视之乃杨化也。共相惊骇，谓不识何贼所害？议欲呈告于县，脱地方之罪。顷而大郊侄妇李氏在磨房对姑言曰：此来者非杨长官耶？言毕即倒地。其姑扶之入卧房，未就枕席即跳跃而起，出门将一老人扯住，厉声大叫曰：吾杨化也，被于大郊谋死，汝辈不为我申冤，我不放汝。众人即同去拿于大郊审问，大郊强辩不认，渠即掌大郊面，拽之去其家，于灶额前，取出原银。大郊无辞，里老押解首县，县官谓事出鬼怪，不敢成招，竟解抚台。时抚台乃余姚孙月峰公也，抚台亲审，闻李氏之言，系喜峰口声音，甚异之，发济南太守鞫问，太守拘审，见李氏举动全不类妇人，其辩如流，言言当其情实。问大郊，大郊俯首输服。太守不敢遽信，次日再讯之如故，又次日再讯之亦如故。太守叹曰：乌盆报冤，得之杂记中。今果有是事耶？藩臬二司闻之，亦拘之亲审，司道五六人各有辩驳，李氏应答不滞。司长夏存吾公戏谓大郊曰：汝曷不力为辩脱？大郊对曰：李氏言言是实，何敢辩？太守见其情真事确，取供招，解抚台，既蒙详允矣。李氏之夫名于得水，见李氏真魂不返，其子苦于无乳，一日哭诉于太守曰：李氏弥月作鬼魂，不认夫不认子，万无生之理，妻死则子必死，妻子俱死，印亦不欲生矣。求太守救之。太守大笑曰：为杨化报冤易，为李氏还魂难。汝固以难事责我耶？济南城隍最灵应，汝曷不告之？得水泣告曰：城隍木雕者，惟其求城隍孰若求府主？太守不得已曰：汝来朝于府门候之。次日，太守将该府皂快，尽列于傍，刑具无数，唤李氏听审，上呼扬化，李氏随应之曰：小的在。太守谕之曰：汝附魂李氏为报冤耳。今大郊议抵，汝冤泄矣。李氏固有夫有子者，可令久之不返，使夫无妻子无母耶？速去速去，迟则重处尔。李氏作化语叩首曰：小的待儿子来即去，不敢久耽。太守曰：汝儿子来，止收尔骸骨，何用李氏为？速去之，不去挞汝。命左右行杖，皂快齐声大喊，李氏作化语叩首曰：小的去罢。李氏起身外走，至仪门，太守喝守门者扭之转，令其跪，高声谕之曰：杨化不许在吾府，汝李氏也，将何之？化速去，不去拶汝。命左右行拶，皂快又齐声大喊，李氏作化语叩首曰：小的去罢。李氏又起身外走，至仪门，太守又喝守门者扭之转，令其跪，又高声谕之曰：杨化不许在吾府，汝李氏也，将何之？化速去，不去挟尔。再命左右行挟，皂快又齐声大喊，李氏顷而仆地，于得水见其妻死去，惊惶号哭。太守曰：死去便有生机矣。令得水抱之起，耳边指其名连声唤之，不醒，得水释放而哭，太守又令之抱起，仍耳边指名连声呼之，须臾李氏发战，汗出如雨，太守知其复苏，令书房出热茶灌之，茶未入口，李氏张其目视夫曰：吾李氏女也，如何在此？泣下，不能动履，令其夫负之出。太守以朱笔书数字，贴其胸膛，戒同行者，再毋道杨化姓名，犯者重责四十。调理数日，李氏精神如旧，得水率其妻叩谢而行，太守虑此狱后去无质对，将其返魂事备详两院。缴句云：李氏不复能作杨化语，以后会审免提。 

　　公初释褐虞部主事，出守济南，至浙江右布政，此其在济南时所自纪其政者也。公在济南凡四年，置社学，建明湖书院，其异政当不止此。意公不欲自炫，或所纪有残缺，后人掇其余而刻之也。书中所载杨化事，旧小说中有之，不能举公名，惟云抚台孙月峰发太守鞫问，盖得之月峰之所记，未尝见公书，故不详耳。公去济南日，囊箧萧然，谓其子文礼曰：而翁以清白吏贻尔子孙以安，不亦厚乎？然则公之治郡，固有其本，若仅以神异惊之，末矣。嘉庆五年十月二十九日后学赵绍祖识。 
