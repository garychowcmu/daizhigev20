台湾郑氏纪事


林序
卷之上
卷之中
卷之下
青山跋

　 
卷之上

　　台湾为海中孤岛（台湾纪略），古无闻焉，明人始来往其地（明史、香祖笔记。台湾纪略曰：「地在东隅，形似弯弓，中为台湾市，市以外皆海」）。其地在琉球西（台湾纪略），有鸡笼山、淡水洋（明史、东西洋考。明史曰：「中多大溪，流入海，水澹，故名淡水洋」）。东北至日本，水道顺风七十更可达（明史。明史曰：「盖海道不可以里计，舟人分一昼夜为十更，故以更计道里云」）。其鸡笼城与明之福州对峙（郑成功传、台湾纪略），至福州港口，五更可达。自台湾港至澎湖屿，四更可达。自澎湖屿至金门，七更可达（明史。台湾纪略曰：「澎湖旧属同安县，明季因地居海中，人民散处，催科所不及，乃议弃之。后内地苦徭役，往往逃于其中，而同安、漳州之民为最多。及红毛入台湾，并其地有之，而郑成功父子复相继据险，恃此为台湾门户」）。明人以其在澎湖屿东北，故名北港，又名东番（明史、东西洋考），或称台湾（天下郡国利病书），更称台湾（明史。明史曰：「万历末，红毛蕃泊舟于是，因事耕凿，设阛阓，称台湾焉」。按番人呼台湾为蒲流茂邪，则台湾非红毛所名也；盖明人旧呼为东番或土番，故知台湾、台湾皆一音之转耳，非别有意义也）。台湾澳外沙堤名为昆身。自大昆身至七昆身，起伏相望，状如龙蛇。复有北线尾、鹿耳门，为台湾门户。我海商之往贸贩其地者，占据北线尾（台湾纪略），呼其地为塔伽沙古，实高砂（长崎夜话草。台湾纪略曰：「台湾皆属沙堤，地力最簿」。又曰：「安平镇在一昆身之上，西畔沙坡」。又曰；「其西南畔一带，原系沙墩，红毛载石坚筑，水冲不崩」）。而地多居人，自郑芝龙、颜振泉始云（郑成功传）。

　　庆长十七年壬子（明万历四十年），明郑芝龙及祖官来谒幕府于骏府，幕府亲问以外国事。芝龙献药品（武德大成记、国史、武德编年集成。按祖官不详何人），幕府命馆之长崎（逸史）。芝龙字飞黄（郑成功传。本书曰：「小名一官」。按当时明人来我邦，率匿名称某官，盖一、二排行之类，官称爷若郎之类，犹唐人五郎、三郎称也；为小名者恐误，故不取焉），后号飞虹将军（武经开宗、华夷变态），泉州南安县石井巡司人也。父绍祖。芝龙兄弟四人，仲芝虎，叔鸿逵，季芝豹，伯为芝龙。芝龙生而姿容秀丽（郑成功传），稍长胆智材略过绝等伦，时人或以戚继光拟之（谈往）。颇有文才（自作文祭陈谦事见于下），吹弹歌舞无所不解（谈往）。绍祖尝为泉州太守蔡善继库吏，芝龙时十岁，戏投石子，误中善继额；善继擒治之，偶见其容止，笑曰：「后当贵而封」，释而不问（明史纪事本末、郑成功传）。尝失爱于绍祖，绍祖怒逐之。芝龙奔海船，而父怒未解；船刻期扬帆，乃恳巨商共往海外（谈往），遂来本邦（郑成功传）。时年十八（谈往），居肥前平户（南塾乘、华夷变态。华夷变态曰：「卖履为业」。按芝龙至骏府与居平户，岁月前后不可得而详，姑系于此），称平户老一官（琉球事略）。后乘商舶数来往本邦（长崎夜话草）。

　　元和二年丙辰（明万历四十四年），琉球遣使于明，言日本有取台湾之议；以其地密迩福建，明主诏警备沿海（明史。琉球事略曰：本邦议取台湾。事可疑，恐郑芝龙所为也）。

　　七年辛酉（明天启元年），先是，南海盗起，海澄人颜振泉为魁。至是，振泉称日本甲螺，率我边民占台湾地；甲螺犹头目也（参取明史纪事本末、郑成功传、香祖笔记。成功传，「振泉」作「思齐」。香祖笔记曰：「振泉引倭酋归一王屯台湾」。按归一王，红毛酋也，详见于下；笔记盖传闻之讹，故不取焉），与群盗分十寨保焉（谈往）。群盗陈衷纪、杨六、杨七、刘香、袁进、李忠等相共啸聚（郑成功传。「袁进、李忠」，据明史）。芝龙之台湾，与弟芝虎共入振泉党曰：「请为我许一发舰而劫略，获之多寡，得以卜我命」。振泉许之，众亦相佐。俄而劫得暹罗好货四舡，芝龙分每艘半与九酋；九酋以芝龙所请得，不受，悉畀之；于是芝龙富甲十寨矣（谈往。「与弟芝虎共」，据郑成功传）。及振泉死，九寨无所统，欲推择一人为长，不能定。因共祷于天，割牲而盟，插剑于米中，令各当剑而拜；约曰：「拜而剑跃动者，天所授也」！次至芝龙，剑跃出于地，众皆异之，俱推为魁，纵横海上（明史纪事本末、郑成功传）。时则辇金还家，或以琉球外国货交易苏、杭、两京宝玩；沿海州县，抢掠一空，以裕岛中（谈往）。明兵莫能抗，始议招抚。以蔡善继尝有恩于芝龙，合作书招之。芝龙感恩，为约降。受降之日，善继坐戟门，令芝龙兄弟面缚请命。芝龙素德善继，屈意下之；然芝虎一军皆哗不服，故竟叛去（明史纪事本末、郑成功传）。总兵俞咨皋招抚杨六、杨七，而袁进、李忠亦降（明史）。芝龙因杨六求反内地，杨六不通（明史纪事本末）。

　　宽永三年丙寅（明天启六年），芝龙据海岛、截商粟。时闽中洊饥，望海运不至，于是求食者多往投之。芝龙得商船，势浸大，与其党朋谋攻广东海丰嵌头村以为巢窟。十二月入闽，泊于漳浦之白镇（明史纪事本末）。

　　四年丁卯（明天启七年），二月，芝龙犯铜山（按明史纪事本末举大纲云；「七年六月，海寇郑芝龙等犯闽山、铜山、中左等处」；而至其目，则中左等战不详六年、七年。郑成功传亦同。今从两朝从信录，定为天启七年）。把总茅宗宪无备，芝龙纵兵杀略官民舍屋。四月，巡抚朱一冯入境（两朝从信录），遣都司洪先春率舟师击之，而以把总许心素、陈文廉为策应，鏖战一日，胜负未决。会海潮夜生，心素、文廉船漂泊失道，芝龙度之，窃遣兵上山，诈为乡兵出先春后；先春腹背受敌，遂大败，身被数刃。然芝龙故有求抚之意，欲微达意，故舍先春；进至中左所，俞咨皋战败，又纵之；约束麾下，竟不侵扰。警报至泉州，知府王猷谓：「芝龙之势如此，而似有归罪之萌，今剿之，难猝灭，抚或可行；不若遣人往谕退舟海外，仍许立功赎罪，有功之日，优以爵秩」。兴泉道邓良知从之，遣人谕意（明史纪事本末）。朱一冯上疏谓：「闽中官兵因循养廱，使贼势益张，我气遂夺。今欲发援兵，船与兵共损失，造募动费时日，而帑藏若洗，束手共困。臣暂借布政司库银，解咨皋债船，以图再举（两朝从信录）。八月，明主熹宗帝殂，庄烈帝即位，至明年改元（明史）。是岁台湾人理加来本邦，幕府召而见之（外国通信事略。按理加不详何人）。

　　五年戊辰（明崇祯元年），正月，工科给事颜继祖上疏劾俞咨皋曰：「海寇郑芝龙生长于泉，聚徒数万，劫富施贫，民不畏官而畏盗。总兵俞咨皋招抚之议，实饱贼囊；旧抚朱钦相听其收海盗杨六、杨七以为用。夫抚寇之后，必散于原籍；而咨皋招之海、置之海，今日受抚、明日为寇。昨岁中左所之变，杨六、杨七杳然无踪，咨皋始缩舌无辞。故闽帅不可不去也」。疏入，逮咨皋下于理（明史纪事本末）。芝龙泉人，故侵漳而不侵泉。漳人议剿、泉人议抚，两郡异议纷然；芝龙愈横。于是朱一冯、朱钦相亦被逮治（绥寇未刻编）。三月，敕禁漳、泉人贩海；芝龙纵横福建、浙江海上（明史纪事本末）。福建左布政使熊文灿拜右佥都御史，巡抚福建，善遇芝龙，令为己用（明史）。六月，兵部议招芝龙。七月，芝龙率所部降于文灿（参取明史、明史纪事本末、郑成功传。按成功传以降系九月者误）。继祖又言：「芝龙既降，当责其报效」；从之（明史纪事本末）。九月，芝龙杀衷纪于岛上，发刘香父冢（郑成功传）。时红毛夷出没海岛，数省被害甚剧。泊数十巨艘，填塞海口，据澎湖，筑城营，惯用巨炮虎蹲，远击巨舰，无敢当锋（武经开宗。纪效新书曰：「虎蹲炮因形得名。国初有缨子炮，近时有虎蹲及百子等炮，皆利器也；比之鸟铳，一可以当其百矣」）。豫章邹维琏来抚闽（郑成功传）；右参政兴泉守曾樱素与芝龙善，请维琏以芝龙为将（明史）。芝龙计焚其舟；募龙溪人郭任功率十余人，夜浮荷兰船尾，潜入焚之，获五十余人，余船悉遁（郑成功传）。大帽山有洞穴，内广袤数百里，险隘要道可通五省，寇聚其中，跳梁难制。芝龙领兵繇武平进，令军士各执鸟铳，五人为队，连续点放，长矛夹攻，步推步进，侵入洞中，大破之（武经开宗）。

　　六年己巳（明崇祯二年），四月，广东副总兵陈廷对约芝龙剿盗。芝龙战不利，归闽。不数日，寇大至，犯中左所近港；芝龙又败，敌夜薄中左所（明史纪事本末。按本书不记此役结局，他书亦无所考。郑成功传崇祯三年条叙芝龙功云：「平广贼」；然则其所指此役结局乎？姑书以俟后考）。

　　七年庚午（明崇祯三年），先是，芝龙旧党李魁奇再降再叛（明史），遂聚大小战船数百横行海上，连破吉丫、小■〈山英〉二城，烧毁民屋殆尽（武经开宗）；熊文灿轻敌战败（据明史纪事本末吴旸语）。芝龙偕芝虎乘其不意，星夜水陆并进，遂擒之（武经开宗。按纪事本末云：「芝龙忌魁奇，斩之」；且系之二年条，今不并取）。海警渐息，而海盗锺斌又起（明史。武经开宗，「斌」作「进」。明史纪事本末作「锺凌秀」）。自闽海至广东澳，所在侵略；之浙江，诱明兵败之，总哨皆阵没（绥寇未刻编）。后就抚，复叛，寇福州（明史）；肆妨商贩，居民被害甚惨（武经开宗）。文灿诱而遣泉州（明史、明史纪事本末），芝龙迎击败之；既而蹙之大洋，斌投海死。数平闽中巨寇，芝龙力也（明史），以功任都督（郑成功传）；文灿亦叙功增秩（明史）。

　　初，芝龙之居平户也，娶平户士人田川氏女，生成功及弟七左卫门（参取郑成功传、田川七左卫门诉状。或曰：「以七左卫门事问之平户藩；曰：七左卫门冒母氏称田川，田川氏今微而事迹不详」。新着闻集稍记七左卫门事，而「田川」作「田中」，误。谈往曰：「芝龙日就岛主宴饮歌舞，主室有文君悦之，即成功生母也」。南塾乘曰：「芝龙娶长崎妇生成功」：按据华夷变态考之，长崎妇，芝龙妾，而与成功母异）。成功初名森材（明史稿）。其生也，岛中万火齐明，芝龙心异之（郑成功传）。是岁芝龙请迎其妻子于本邦，本邦许而遣之（华夷变态、南塾乘、长崎夜话草。「是岁」，据郑成功传。成功传曰：「数请而不能得，乃遣人赍金币往，图画芝龙为大将秉钺横绝海表军容烜赫之状，倭颇惮，受赂而归之」；我文书所不载，且其事类儿戏，岂有之哉？盖传闻之讹也，今不取矣）；而妻及七左卫门犹留本邦（华夷变态。七左卫门，据其诉状。南塾乘曰：「及芝龙贵，妻封国夫人）。成功时年七岁（郑成功传。按华夷变态曰：「时年十七」；而以成功卒年推之，与此条七岁之文，年纪相合，则变态之说误矣），七左卫门纔二岁（据七左卫门诉状「正保乙酉前年年十六」文推而书之）。后芝龙及成功贻书数招母子；母子自平户诣长崎，然以七左卫门幼，辞而不赴。正保元年甲申，七左卫门年十六。以年渐长，成功强而迎之；芝龙妻谓七左卫门曰：「良人及汝兄数欲相迎，然我怜汝幼，辞之数矣。今汝稍长而不往，恐使汝失父兄之欢。今止汝于此，我将从其请诣彼地，请良人托每岁来舶赠银以为资给。纵令我身不全，无足顾」。遂请航于幕府，幕府许之。翌年赴明；每岁赠银于七左卫门。及后芝龙妻死节，七左卫门诣江户，请赴明戮力成功，灭清以报雠；幕府令七左卫门贻书成功达其意。七左卫门数托书于长崎成功船；而成功船人贪纵，颇私财货，恐七左卫门赴明，或发其事，故不达书。适会严有公薨，国哀多事，所志不达，还长崎而殁。子名道顺，复姓郑。七左卫门之请灭清报雠也，道顺亦欲共父赴明，而事不成。及父殁，正德中来江户，住吴服街，以医为业，不仕而终（参取七左卫门诉状、郑道顺诉状）。

　　八年辛未（明崇祯四年），正月，明主召廷臣及各省监司议海寇备御；福建布政使吴旸、广东布政使陆问礼等所议，皆无奇策。二月，擢文灿兵部右侍郎兼右佥都御史，总督两广军务兼巡抚广东。时锺斌余党入长汀，转掠江西属邑；文灿檄芝龙，芝龙击破之（明史纪事本末）。

　　九年壬申（明崇祯五年），十一月，刘香犯福建小埕；芝龙时为游击，击走之（明史纪事本末）。

　　十年癸酉（明崇祯六年），路振飞巡按福建，香数勾红夷入犯。振飞悬千金，励将士，遣芝龙大破之（明史。明史纪事本末云：「香侵长乐」）。

　　十一年甲戌（明崇祯七年），四月，香复犯海丰（明纪编年、明史纪事本末），闽、粤、江、浙靡有宁日（武经开宗）。明主责文灿。文灿不能讨，乃议招抚（明史）；令洪云蒸、康承祖等入贼舟宣谕，俱被执（明史、明纪编年）。

　　十二年乙亥（明崇祯八年），四月，文灿欲以芝龙为援击香，维琏等以香与芝龙有旧，疑不遣，曾樱以百口保之（明史）。芝龙遂奉命，合粤兵击香（明史纪事本末）。芝龙计寇，造巨舰于五羊城南。香侦知战舰未成，大驱数百艘直突河下。芝龙即令沿河设兵，与芝虎领战舰数十以迎。交战之际，烧己舰以烧寇舰，令兵各以腰牌为号，火发齐投水中。寇亦投水。四围小舟见牌号救之，无者斩杀，香逃去（武经开宗）。芝龙追迫于田尾远洋（明史、明史纪事本末）。香胁云蒸出于舟中，令止兵；云蒸大呼曰：「我矢死报国，急击勿失」！遂遭害（明史、明史纪事本末、武经开宗、绥寇未刻编）。芝龙挥泪激励三军，追兵大进（武经开宗）。香势蹙，自焚溺死；承祖等脱归（明史、明史纪事本末、绥寇未刻编。谈往曰：「香恨芝龙数困己，窥其在漳镇，欲遣心膂徒歼芝龙室；芝龙迎而佯欢，饮以酒杀之；开舡而诣香居，为再共事者而斩杀」。与诸说异）。是役也，芝虎窃隐于帆末，风转及香船，大呼飞下，击杀几尽。芝虎勇悍，声如乳虎，每战深入，终战殁矣（郑成功传）。浙西大盗屠阿丑与香合谋，至是擒斩（菊泉集）。香余党千余人诣浙江归款，海盗悉平（明史），通贩益便（谈往）。台湾商舶岁诣本邦，至成功时以为常（华夷变态）。 

　　十四年丁丑（明崇祯十年），明主信谗，疑曾樱行贿谋擢官，命械送京师诘问。事关芝龙，芝龙具疏请罪。至士民击登闻鼓讼樱冤，命削芝龙官，犹令樱巡视海道。时贼残十余州县，樱乃调芝龙剿贼；贼多降，一方遂宁（明史）。

　　十五年戊寅（明崇桢十一年），成功补弟子员，试高等，时年十五。成功生而风仪整秀，俶傥有大志。每东向而望其母。常为芝豹所窘，鸿逵独伟之。读书顈敏，不治章句。王观光一见，谓芝龙曰：「是儿英物，非尔所及」！金陵有术士，祖之惊曰：「此奇男子，骨相非凡，俞世雄才，非科甲者」（郑成功传。明季文字曰：「观光仕隆武，为户部侍郎」。台湾县志载，有僧识成功前因曰：「此东海大鲸也，成功兵到处，海水皆暴涨」；其说荒诞，故不采焉）。

　　十七年庚辰（明崇祯十三年），八月，先是，芝龙任福建参将；至是累迁三省总戎大将军大都督事南澳总兵，世袭锦千（参取明史纪事本末、武经开宗）。既灭香，澄清海氛，且以海利交通朝贵，寖以大显（明史纪事本末）。

　　二十年癸未（明崇祯十六年），先是，贼李自成、张献忠起，相继陷诸州；明兵数失利，京师大震（明史）。郑鸿逵中庚午武举，隶都督孙应龙麾下。登莱之役，应龙败绩，逮系天津；事白，以芝龙平红夷功移荫锦衣卫千户，中庚辰武进土。是岁为福建副总兵（郑成功传），设南赣兵三千统之（明史纪事本末）。

　　正保元年甲申（明崇祯十七年、清顺治元年），正月，前兵科给事曾应遴荐鸿逵曰：「缓急可用」；诏益兵二千，令以舟师守镇江。二月，议京师城守，诏天下勤王。三月，封宁远总兵官吴三桂为平西伯（明史。「平西」二字据三朝实录），飞檄召三桂入关（明纪编年）。贼先入关，京营兵溃，城陷，明主殂于万岁山（明史）。自成僭称帝，国号「顺」。既而三桂率兵入援（明纪编年）；贼遣人招三桂，三桂不从。时清主章帝令其摄政和睿亲王多尔衮为将军，伐明。三桂致书求援，多尔衮许之；且曰：「率众来归，封以故土，晋为藩王」。三桂复致书，约以首尾夹攻。多尔衮星夜进发，至山海关，三桂降于清；与清兵合击，大败贼。五月，多尔衮与三桂共捣北京，明臣民迎降（三朝实录）。

　　福王名由崧，神宗孙、庄烈帝之兄也。避乱南下，凤阳总督马士英、兵部尚书史可法等迎而至南京；是月即位（明史稿），称明年为弘光元年（明纪编年、三藩纪事、中兴实录）。史可法等为东阁大学士，入阁办事；马士英加太子太师，处军务；总兵鸿逵镇九江、黄蜚镇京口。诏令黄斌卿防御京口，调芝龙兵六千入卫。八月，张献忠陷成都。封芝龙南安伯。九月，鸿逵移屯镇江（明史）。十月，章帝即位，奠鼎燕京，国仍号清，建元仍顺治（三朝实录）。芝龙以总兵镇守福建（明史）。

　　二年乙酉（福王弘光元年、唐王隆武元年、鲁王监国未称元、清顺治二年），正月，福王在南京（明史稿）。四月，左良玉举兵，称除君侧恶，将讨马士英，适病死，子梦庚东下，至采石战败；赏功，赐总兵郑彩等银币有差（明纪编年。「总兵」二字据三藩纪事。按明遗民张斐曰：「举兵者梦庚，非良玉」；然则编年说得实，明史稿为父子分兵陷州县者盖讹，故不取焉。按彩，盖芝龙亲族也，然不详其系；华夷变态以彩为成功一名者，误矣）。清兵破扬州，史可法等死之（明史）。五月，封鸿逵靖卤伯。清兵进至扬子江；水师总兵鸿逵、彩等督兵守江，杨文骢监军。清兵以大炮击，每炮发，江水涌激数丈。二帅见势不可为，遁去。清兵乘烟雾蔽江，缚刍置木筏上，张灯顺流以下，绐京口兵；京口兵以为真兵，悉尽铳丸，而清兵潜从龙潭渡逼都城。王遁至芜湖，中军田雄挟王降清（参取明史、明纪编年、明史纪事本末、三藩纪事、三朝实录、华夷变态。按明清斗记曰：「芝龙装士兵一千为日本人，令持火器，芝豹领之，遣鸿逵阵，临江发大小铳御之，清兵死伤无算；清人患之，谋设藁人，尽其火药，然后得涉江」）。王践位无几，盛兴土木，荒酒渔色，侈费无度。刘宗周、陈子龙等上疏极谏，不听；识者豫知其不堪旦夕矣（参取明史、三藩纪事）。

　　唐王名聿键，端王硕熿孙也。南都失守，王避乱来闽；时彩、鸿逵亦彻师回闽，因奉之至福州，与张肯堂、吴春枝、黄道周及芝龙等会议，立王监国。时拥入徒艳翊戴功，咸请正位。诸大臣多言监国名正，出关尺寸，建号未迟；芝龙意别有在，亦固争以为不可。惟鸿逵请正位，曰：「不正位，无以餍众心以杜后起」；遂定议。闰六月，奉王即皇帝位于福州，改元隆武（参取明史稿、明纪编年、三藩纪事、明季遗闻）。封芝龙为平卤侯、鸿逵定西侯（三藩纪事。粤游见闻，「定西」作「定虏」），俱加太师（郑成功传）；以按察司为芝龙第。拜鸿逵为大将军，择吉授钺。至期，大风雨，登坛时，所悬匾飘坠中钺，柄折为二（粤游见闻）。芝豹为澄济伯（三藩纪事、郑成功传）、彩永胜伯（三藩纪事），彩弟联都督总兵（明季文字。书「彩弟」，据郑成功传）。设六部九卿。蒋德璟等为大学士，入阁办事。令万元吉、杨廷麟守赣州；措置有方，营行宫，累疏将迎车驾，芝龙阻而不报（粤游见闻）。芝龙荐曾樱为工部尚书、东阁大学士，鸿逵荐杨文骢为兵部侍郎（明史）。时文武济济，然兵饷、战守芝龙悉为政。八月，芝龙集廷臣议战守，定兵二十万：自仙霞关以外宜守者一百七十处，每处多寡不齐，约兵十万；其余十万充战兵精练，而明春将出关。合闽、浙、两粤之饷，不足供兵食（明史稿、明纪编年、明史纪事本末、明季遗闻）；芝龙遣给事中梁应奇入广督饷（明季遗闻），且令抚按以下捐俸助饷（明纪编年、明史纪事本末）。芝龙幼习海，知海情，凡海盗皆故盟或出门下。自就抚后，海舶不得郑氏令旗不能往来。每一舶，例入三千金，岁以千万计，以此其富敌国。府第安平镇去泉州城南三十里，后筑城于安平镇，舳舻直通卧内。所部兵自给饷，不取于官，旗帜鲜明，戈甲坚利，其徒卒竞劝；凡贼遁入海者，檄付芝龙，取之如寄。故郑氏之势，振于七闽矣（明纪编年、郑成功传、明季遗闻）。隆武尚未有嗣（明纪编年），芝龙见成功于隆武（三藩纪事）。隆武伟而抚其背曰：「惜无一女配卿！卿当尽忠吾家，无相忘」！赐姓朱，改今名，拜御营中军都督；赐尚方剑，仪同驸马。自是，中外称国姓不名（郑成功传。东里新谈曰：「福王以芝龙子为太子，事见明季遗闻」；而今考遗闻，绝无太子之文，误读遗闻耳；且唐王而非福王也。为太子之说本出于谈往，而谈往亦传闻讹也）。芝龙遂令成功入侍，因得知动静（明纪编年）。是时军府草创，魁柄横操，王虽英敏，芒刃无所断割。芝龙、鸿逵屡荐其私人为清要官，王不允，以是怀怨望；及行郊天礼于南郊，二郑皆称疾不出。户部尚书何楷劾其无人臣礼，宜正其罪；王喜楷敢言，令掌都察院事。已而鸿逵挥扇殿上，楷呵止之。二郑交怒，楷知不为所容，请告去（明史稿。明纪编年曰：「何楷为大学士，入朝，与芝龙争班」；粤游见闻曰：「黄道周与芝龙争班，何楷佐之」），中途为盗所伤。刘中藻亦以忤郑氏去。或有密告芝龙专权者，隆武责芝龙，芝龙怒，佯谢事；隆武心知芝龙不可恃，无以制之，因复固留曰：「此非朕意，某言也」；芝龙窃中伤焉。于是，左右无敢支吾者矣（明纪编年）。芝龙以拥立非本意，日与文臣忤；且谓「清主神武，必统一宇内」，密挟归款意，与清人招抚江南、福建者通声问。成功知而患之。一日，见隆武，隆武愁闷而坐；成功泣奏曰：「陛下郁郁不乐，得无以臣父故耶？臣受厚恩，义无反顾，请以死扞陛下矣」（郑成功传）。七月，隆武将亲征，颁诏文于四方；有云：「郑家父子兄弟，实是将星聚于一门。勋臣芝龙，振古之豪杰」（明季文字）。隆武每欲躬履行间，而芝龙以缺饷为辞。芝龙所招兵，实不过数百，且疲癃不堪用。廷臣请出关者章满公交车，而鸿逵尝以所掠美人十二献，用居官衙。至十月，妃曾氏至。于是大营宫室，开织造府，亲征议暂止（明纪编年）。是岁，鲁王以海避难在台州。时清招抚使适至钱塘江上，原任山西佥事郑之尹子遵谦杀之，与张国维、方逢年等谋立鲁王监国于绍兴（明纪编年、明季遗闻）；以明年为监国元年，是年犹称弘光元年（粤游见闻）。是月，会闽中颁诏至，诸求富贵者争欲应之。鲁王不喜，下令将返台；国维驰疏闽中辨明，然后返台之议止。然浙、闽不和，成水火矣（明纪编年、明史纪事本末、明季遗闻）。廷臣屡请命芝龙出关，芝龙亦知不出关无以餍众心，因将出兵（明纪编年）。十二月，令水军先锋都督副将崔芝修书二道、参将林高赍而来本邦请援兵（按崔芝书称总督水师总兵官，然据明季文字所载今年隆武亲征诏文，都督副将而非总兵，盖临裁书而权称总兵也）；书曰：「窃惟东西南北，开辟之界限甚明；治乱兴衰，元会之循还递变；四维尽撤，国乃灭亡；五伦未毁，运必聿兴。我大明一统开基，递传三百余纪，列后延祚，相承一十六君。主圣巨忠，父慈子孝。敦睦之风，久播于来享来王之国；仁让之声，奚止于我疆我土之封。去岁甲申，数奇阳九；逆闯披猖，天摧地缺。蠢尔鞑虏，乘机恣毒，膻污我陵庙，侵凌我境土，戕害我生灵，□迁我重器；天怒人怨，恶贯罪盈。今我皇上神明天纵，乘龙御极，改元隆武，应运中兴，亲率六师，以荡妖孽。命芝于肃虏将军爵，下任芝以水师先锋都督。芝荷重寄，誓不俱生；切图吊伐大举，不禁呼援邻邦。环按（环字恐有误）朝贡诸列国，有心者无力，有力者无饷，有饷者无舟械。恭惟日本大国，人皆尚义，人皆有勇，人皆训练弓刃，人皆习惯舟楫；地邻佛国，王识天时。我明人泉货贸通，匪止一日，敬爱相将，不远千里。芝葵心是抱，苌血在胸，欲尽主辱臣死之忱，难忘泣血枕戈之举。特修奏楮，驰诸殿下；聊效七日之哭，乞借三千之师。伏祈迅鼓雄威，刻征健部；舳舻渡江，载仁风之披拂，旌旗映日，展义气之宣扬。一战而复金陵，使叨半臂；再战而复燕都，并藉全功。船械粮草，暨仰携来；报德酬勋，应从厚往。从此普天血氧，共推日国断鳌补石之手；而中华君臣，永缔日国山河带砺之盟。沥血披衷，翘望明鉴，芝不胜激切痛吁之至！为此具本，专差参将林高赍捧，谨具奏闻」。又曰：「芝承王命，总额水师，招讨浙直，以复南北二京。现驻浙江舟山，日出崇明县金山卫与虏相持；恨兵寡械乏，未奏全捷。窃慕日本大国，威望隆赫，笼盖诸邦。敬修奏本，请兵三千：一以联唇齿之谊，一以报君父之仇。伏仰德威，发兵相助。外缘虏之长伎，以箭为先，芝军因乏坚甲，战辄伤；因思日国之甲，天下共羡，以御弓矢，如金如石。伏恳俞允，准芝平价贸易明贰百领，一同大国精兵，前来征战。倘得成功，皆荷大德，统容竭诚厚报。事关激切，一并专差参将林高赍捧，谨奏闻」。其书词称臣姓名（华夷变态）。

　　三年丙戌（隆武二年、鲁监国元年、清顺治三年），正月，崔芝书自长崎达江户。幕府执政议曰：「本邦与明绝往来久矣，虽商舶至，事系私贩，不关官府；然则林高之至，何得容易白幕府」！谢遣而不报（华夷变态。德川系谱曰：「赐以军粮」）。芝龙分兵为二，声言万人，实不满千；以鸿逵为大元帅出浙东、彩为副元帅出江西。隆武仿淮阴故事，筑坛于郊，拜而送之（按明史稿，顺治二年十一月王亲行，鸿逵为御营左先锋出浙江、彩为御营右先锋出江西，筑坛西郊，行推毂礼。夫命将专征，则有推毂之礼；亲征之时，先锋之发，岂有行推毂礼之理哉？盖王亲征与鸿逵等出师，明史稿岁月混杂为同时事，故致此缪耳）。既出关，疏称候饷，驻不行；月余，内催二将檄如雨，切责曰：「畏缩不前，自有国法在」！二将不得已，逾关行四、五里而还，仍疏言饷绝，留驻如故。黄道周愤师不前，因请募兵效死；隆武命芝龙助之资，芝龙不与一钱。兵出徽州，为清兵所擒，不屈而死。蒋德璟请行关察郑师情形督战，隆武许之；至则疲兵弱卒、朽甲钝兵，一无可为，叹息而去。李长倩以饷不继，忧愤而死。赵玉成、张肯堂请以水师取金陵迎陛下，隆武催芝龙造船，芝龙笑诺；会有上疏言，水师诸臣宜留其家眷，事终不果（明纪编年、明季遗闻。芝龙出兵系是月，据明史纪事本末。明史曰：「黄道周字幼平，漳浦人，天启二年进士，改庶吉士，授编修，为经筵展书官，数上书言时事。后翊戴唐王，王以道周学行高，敬礼之；而芝龙班在上，众议抑芝龙，文武由是不和。及为清所执，囚服著书，临刑过东华门，曰：此兴高皇帝陵寝近，可死矣！监刑者从之。道周学贯古今，所至学者云集。铜山有石洞，道周尝居之，故学者称石斋先生」。书画谱曰：「石斋善画，人初不知也。临难前作水墨大画二幅，长松怪石，极其磊落」。明史曰：「蒋德璟字申保，晋江人，天启二年进士，累迁礼部右侍郎，以渊博可备顾问，文体华丽，为礼部尚书兼东阁大学士。后以事罢职。及福王立，召入阁，辞不就；唐王立，召之，明年以足疾辞归。王事败，而德璟适病卒」。绥寇未刻编曰：「崇祯词臣有经世略者，无过德璟，于钱粮士马之数了如指掌，于上前亦能敢言；而帝素恶直，故遂不能用」）。二月，彩出师于杭州，败退（三朝实录）。隆武决意亲征，驻建宁（明纪编年、明季遗闻。接明史稿，顺治二年八月，鸿逵、彩出师，十一月王亲征；然前年芝龙之议兵，既言令冬练兵、明年出师，乃编年、遗闻二书盖得其实，故从之）。清主命多罗贝勒博洛、固山额真公土赖进攻福建、浙江（三朝实录）。楚抚何腾蛟、江右杨廷麟皆疏奉迎隆武；隆武意欲往江右，犹豫未定，而芝龙固请回省。省中人数万呼拥请还曰：「不还则绝天下望」！因驻跸剑津（明纪编年、明季遗闻）。三月，隆武幸延平府。鲁王遣行人林必达来。必达窃通信芝龙，欲私招徕；芝龙闻之隆武，隆武怒囚必达。六月，王子琳原生，进百官爵有差：封芝龙泉国公，寻改平国公；封鸿逵漳国公，寻改定国公（粤游见闻）；封成功忠孝伯（郑成功传）。大赦覃恩，郑氏厮养皆得泽。是月设主考官，取中举人，犹雍雍太平象也。时兵羸饷绝，当路无谈及兵事，举朝如梦，不待识者而知其败坏矣。浙东将士与清兵隔江相距，屡战不胜，全军遂溃。是月，鲁王航海遁矣。隆武素与鲁王相恶（明纪编年、明季遗闻），而芝龙尝上疏荐旧辅马士英于鲁王，鲁王令士英为办事官，入钱塘江上方国安营，共谋恢复（粤游见闻）。及清兵渡江，隆武遣使赉诏犒鲁王军，士英唆国安斩之，鲁王师遂溃矣。鲁王又使都督陈谦奉使命至，而以浙、闽相恶，谦惧祸，趑趄不入关。芝龙与之有旧，招而入；陛见，启函称皇叔父、不称陛下，隆武大怒，下狱。芝龙疏救，不报。谦，武进人。乙酉春赍弘光诏封芝龙为南安伯（按芝龙为南安伯，据明史在前年，盖明史所记发诏之时，而此条受诏时也），比读券，乃误书安南；谦谓芝龙曰：「安南则兼两广，南安仅一邑耳，请留券而易诏」。芝龙大喜，厚赠而别；及半途，而南京变矣。芝龙德之，故力救。监察御史钱邦芑出芝龙门下，得隆武信任，而知芝龙意，故密奏：「谦为鲁王心腹，且为芝龙交厚，不急除，恐有内患」；隆武然之。或以告芝龙，芝龙谓：「谦临刑，途必过我门，救之未晚」。至夜半，内传片纸，徙别所斩之；芝龙闻，哭极哀，私厚葬之，为文以祭（明纪编年、明史纪事本末。「邦芑」，编年作「邦苞」，今从纪事及粤游见闻）。先是，芝龙力请旋跸福京；且云：「倾家相助，入关固守，敌何得飞渡」（粤游见闻）；隆武不听。至是，钱塘既破，寇警日急，疏称：「海寇猝至，今三关饷取之臣，臣取之海，无海则无家，非遄往不可」。拜表即行；中使手敕止之曰：「先生稍迟，朕与同行」。比敕使至，芝龙既飞帆过延平。守关将施福声言缺饷，彻兵还安平（明季遗闻）。先是，隆武令郑为虹巡视仙霞关，芝龙部将夺民舟，为虹叱责之；芝龙诉于王，王为谕解。然是时芝龙既怀异志，令彻守关兵，仙霞岭二百里间无一人（明史）。自芝龙去后，定议幸赣，不设守备；及清兵至，从容过岭（明纪编年、明季遗闻）。七月，隆武出赣州，何腾蛟遣其将迎王。王将至韶州，而清兵已过衢州、抵闽关。八月，王奔至汀州，为清兵所执，死于福州。及永明立，遥谥思文皇帝（明史）。隆武好读书，博通典故（明史稿）；然喜怒无常，号令屡更，督责过严，无爱民之政，是其所短（明史）。清将博洛别遣李成栋、韩固山略定兴、泉、汀、邵、漳等州（明纪编年、明季遗闻。按固山清官名，明官提督之类；记者误为名也，下金固山亦同）。清兵之未至泉州，芝豹先至，闭城门，大索饷，勒乡绅富民家财，不应立枭之，抵暮而得数万金。俄而固山兵至，芝豹兵溃，走安平（明季遗闻、郑成功传）。芝龙妻至自本邦，在围城中叹曰：「遥在异域，事既至此，今惜一死，何面目复见人耶」？登城楼投河水自杀。清兵吐舌曰：「妇女尚尔，倭人之勇可知也」（长崎夜话草。本书为成功走漳州时事，今从郑成功传系于此）。芝龙保安平，军容烜赫，炮声振波涛。前与清招抚使窃通信，又自恃先彻关兵，于清有功，闽粤总兵可立得，然犹豫未敢迎清师。博洛遣人招之，芝龙曰：「我非不慕清朝，恐以立主为罪耳」。时固山兵逼安平，芝龙怒，博洛麾而退之，贻书于芝龙曰：「吾所以重将军者，以能立唐藩也。人臣事主，苟有可为，必竭其力，力不胜天，则乘时建不世之功，此又一时也。若将军不辅立，吾何重将军哉？两粤未平，今铸印以相待」！芝龙大喜（明纪编年、明季遗闻、郑成功传），召成功计事；成功泣谏曰：「父教子忠，不闻以贰；且北朝何信之有」（郑成功传）？子弟皆劝入海，曰：「鱼不可脱渊」。芝龙不听，遂进降表；过泉州，大夸张投诚勋，求官者就议价。至福州见博洛，博洛阳欢，折矢为誓，遂痛饮三日；夜半忽拔营，挟而北矣（明纪编年、明史纪事本末、郑成功传）。芝龙从者五百人在别营，临去不得见，亦不许私通家信；对面逼令作家书，书无忘清朝大恩。芝龙曰：「龙本愿不足虑，子弟多拥兵，倘有不测，奈何」？博洛曰：「此与尔无与，亦非吾所虑也」（明季遗闻）。博洛召成功，成功不至；芝龙日：「儿不至，清朝其疲于奔命乎」（郑成功传）！芝龙既行，彩、鸿逵率所部入海，张肯堂等往舟山从鲁王，芝豹独奉母居安平。芝龙至京陛见，奉朝请（明季遗闻）。鲁王既航海，是月定西侯张名振护王至舟山，守将王斌卿拒不纳；至厦门，芝龙已降，失所据，乃至南澳（三藩纪事）。

　　成功虽遇主列爵，未尝豫兵事，意气容貌犹儒生也。既遭国难，谏父不听，且痛母死非命，慷慨激烈，谋起义兵。诣孔庙，焚所著儒服，拜先师，仰天曰：「昔为孺子，今为孤臣。向背去留，各有所用。谨谢儒服，庶先师昭鉴」。高揖而去。所善陈辉、张进、施琅、施显、陈霸、洪旭等愿从者九十余人。乘二巨舰，断缆行，收兵南澳，得数千人，文移称「忠孝伯招讨大将军罪臣国姓」（郑成功传。按粤游纪闻曰：旗号书杀父报国四字，出没海上」；杀字恐有误）。八月，芝龙使人黄征明赍隆武及芝龙书、彩缎仪物诣长崎乞援兵，幕府下其议宗室三藩及执政（华夷变态。宽永小说，「芝龙」作「成功」，误。和汉合运，「八月」作「十月」。按芝龙之发书在未降清之前，然其书不传，故月日不详）。尾张敬公、纪伊南龙公、水户威公皆欲出援兵（宽永小说）；议未决，长崎奉行报云：「福州既败，芝龙降清」，因令长崎奉行谕使者还，反其仪物（华夷变态）。执政谕诸侯，以援兵议罢（执政谕细川光尚书）。

　　永明王讳由榔，桂王之子，避乱于梧。以福州既失，广西巡抚瞿式耜与两广总督丁魁楚议，十月立王监国，改元永历；以明年为元年，以肇庆府署为行宫（三藩纪事、明季遗闻。「以明年为元年」，据行在阳秋及郑成功传康熙二年癸卯郑经称永历十七年之文；但成功传又曰「成功起隆武元年迄永历十六年凡十七年」者，以隆武即位为明年，故差一年也）。十二月，清兵来攻，王乘舟避西峡（明季遗闻）。

　　四年丁亥（永明永历元年、鲁监国二年、清顺治四年），二月，永历至桂林，清兵来攻；三月，避武岗（明史稿、明季遗闻）。成功遥闻永历即位改元，奉朔自南澳归；时彩、联兄弟据厦门、浯州，乃泊舶于鼓浪屿，屿与厦门纔隔带水。七月，与彩、联共攻海澄，不克。八月，与鸿逵合攻泉州，败清提督赵国佐，追围城；援至解围，成功回岛，鸿逵舣舟泉港（郑成功传、三藩纪事。按三藩纪事记成功始末条，率与成功传同，故下文省烦而不并引）。汀、邵并乱，闽邮为阻（明季遗闻）。是月，清兵进湘潭、攻武岗，永历纔以身遁（明季遗闻、三朝实录）；播越入粤，次柳州，入象州（明季遗闻）。式耜出师克全州；十一月，永历还桂（明季遗闻、行在阳秋）。郑彩从鲁王；是岁，鲁王命彩及名振等杀斌卿，与肯堂谋，将还舟山（三藩纪事）。

　　庆安元年戊子（永明永历二年、鲁监国三年、清顺治五年），正月，永历驾在桂。清兵入全州（行在阳秋）。三月，驾幸南宁（明季遗闻、行在阳秋）。成功攻同安，守将弃城遁；成功令叶翼云守同安，转侵泉州（郑成功传）。四月，成功子经生，立为世子（和汉合运），母董氏（郑成功传。明清斗记曰：「经长而容貌雄伟，善弓马击剑」）。经或称锦（尚之信传）、或称锦舍（华夷变态。按「锦」、「经」华音相近，故转讹称之耳，实非别名也。「舍」、「爷」又音相近，「锦舍」盖「经爷」，而又非别称也）。六月，驾幸浔州（行在阳秋）。七月，清帅佟国器等援泉州，鸿逵入潮，成功入岛，留兵守同安；清兵攻陷城，翼云等死矣（郑成功传）。八月，驾幸端州，端即肇庆（行在阳秋）。清主授芝龙一等精奇尼哈番（三朝实录）。是岁，鲁王令大学士刘中藻略定福宁州，与平夷侯周崔芝相犄角，连复建宁、漳浦等府县，军势颇张，温、台响应（三藩纪事）；以彩任征虏大将军，封建国公，督理军务粮饷。十月，彩贻书本邦乞兵器曰：「大明开国以来，普天之下，无不宾服。贵国于我，地虽辽绝，称徐福裔，是非华人孙乎？故我太祖以来，与贵国交尤厚（按徐福祠在纪伊国熊野。明太祖时，沙门绝海之明，太祖敕令赋熊野诗，诗成，赐御制和，其诗意未尝涉本邦为徐福后之事；彩不谙祖宗故事也，其以本邦为徐福后，又为太伯后，皆妄诞也，前人论具矣，不俟予辩驳也）；其余暹罗、琉球、交趾类奉贡不绝，至今三百年。彼鞑靼者何哉？文字不解，礼节无辨，人而禽兽，叛服无常。成祖赫怒，爰发六师，覆其巢穴，殆歼种类。而遗孽残萌，犹尚实繁。前者甲申逆李之乱，乘敝猖狂，覆我宗社，仄闻贵国人民犹为之怀愤闷。今也先帝孙子所在起兵，荆、豫、两粤既复版图。彩现奉鲁王，藩屏闽、浙，既恢复兴、建、延、邵四府及二十余县，兵威所震，无敢当其锋，起义宗室，皆竞夹辅。鲁王将校一千、徒卒百万，水陆相分进剿。彩率舟师既发浙江，彩族定远侯、镇南将军相继出师。我国与贵国素唇齿相依，况彩藩与贵国殊相亲，故有所请。军旅殷繁，粮食日费数十万石，括部下而不足给。日者平国侯驰使贵国，乞援谋恢复，不幸风涛大起，人船悉没。彩将相继发船，粮乏不遂。往日施赞自贵国还，言贵国亦悯彩苦心；然则惠以兵器，深荷厚谊。今使都督总兵陈光猷、陈应忠、施赞、江新驾舟三艘，赍药材丝绢贸易，且以修旧交；请得以所赍诸品，交易贵地武器，鸟铳、腰刀、角甲、硝铅，殊所恳求。贵国俞允，奏之朝廷，事平之日，记竹帛以垂永世。昔回纥应郭子仪募，尽力唐室；夷犹如此，何况贵国与我同派，能通诗书、能习礼义，见我艰难，不悯然乎？彩所发使价，如有贪利或事贩鬻，亦不可测；贵国请注所需物件，付贱价而令无所违」。成功又贻书于长崎译官曰：「大明龙兴三百年，治平日久，人忘乱；鞑靼乘虚破两京，神州悉污腥膻。成功深荷国恩，故将蹀血以报雠；徘徊浙、闽间，感义颇有乐从者。然孤军悬绝，千苦万辛，中心未遂，日月其迈。成功生于贵国，故深慕贵国。今艰难之时，贵国怜我，假数万兵，感义无限矣」！有故皆不报（华夷变态。按彩及成功书，本书不载原文，载「国语」译文，今以所译「国语」再修辞而为汉文，若得原文比校，字句之间不必符合，然于大意或不大径庭也）。

　　二年己丑（永明永历三年、鲁监国四年、清顺治六年），正月，永历驾在端州（行在阳秋）。清兵陷州县，何腾蛟、金声桓等败死（明史、三朝实录）。成功募兵于铜山，令施琅、杨才、黄廷、柯宸枢、康明、张英等攻漳浦，清守将王起凤降，授铁骑镇，改正兵镇。寻下云霄，抵诏安，屯分水关。令黄廷、柯宸枢等守盘陀岭。清兵来攻，宸枢死之（郑成功传）。五月，彩移咨琉球，求甲剑枪硝等；且以其国密迩日本，托而乞援于日本，相共发兵（华夷变态。按彩书曰：「陈邦傅恢复广东、金声桓恢复江西、吴三桂恢复北京、沐国公恢复云南」；此时云南孙可望倔强，陈邦傅在行在、吴三桂犹事清、金声桓已死，盖书词张虚声，总非实事也）。七月，永历遣使至岛，封成功为延平公（郑成功传）。清兵陷潮州（行在阳秋）。十一月，郑芝鹏弃石榴城走，福建悉失（明季遗闻、行在阳秋。按芝鹏盖成功之族也，然他无所考）。是岁，鲁王还舟山（三藩纪事）。

　　三年庚寅（永明永历四年、鲁监国五年、清顺治七年），正月，永历驾在端州。二月，移跸德庆，向梧州（行在阳秋）。八月，潮人黄海如、周全斌导成功入潮，败清兵；师还，将入两岛（三藩纪事。按成功传七年条所记错杂无章，事实难辨，故不取焉。又按三朝实录曰：「潮州总兵防而败之」，不知就是）。先是，彩专鲁藩柄，杀熊汝霖、郑遵俭、钱肃乐等（明史）；至是，彩与联犹据两岛，而联沈湎不理事，其将章云飞恣肆不道，有败兆。成功与部下谋曰：「两岛，吾家卧榻之侧，岂容人鼾睡」？乃严兵自揭阳扬帆，抵厦门。时方仲秋，联醉万石岩；岩跨城东数里，凿石成洞，奇瑰可爱，联所结构。成功至，不迎；诘朝酒醒出见，成功笑曰：「兄能以一军见假乎」？联未及对，执锐者前矣，联唯唯而已。成功麾军逼联船，部兵詟伏不动，于是并联军；兵势日盛，海寇皆属焉，凡兵四万有余。无几，杀联。初，成功之至也，威名赫烈，彩将出避，联不从，故及祸矣。彩避南中，成功复之，卒于家（郑成功传）。十月，清兵陷州县者十七，瞿式耜战败，伏节死。十二月，驾将幸南宁，途为陈邦傅所劫。南阳伯孙元胤聚散卒护跸；身至南海，将募旧旅，为清兵所执；清将不杀，留以招杜永和（行在阳秋）。永和，广州镇帅也；广州陷，奔琼州（郑成功传）。

　　四年辛卯（永明永历五年、鲁监国六年、清顺治八年），正月，永历驾在南宁，寻幸安隆（行在阳秋）。成功将与永和接而谋事，率众扬帆而南，指平海卫。清闽抚张学圣、道臣黄澍窥成功南发，急调马得功取厦门。时鸿逵据潮之揭阳，将弃而守岛；犹未至，守将郑芝莞无守备，得功先遣数十骑渡五通登岸，兵民溃，得功得入岛（郑成功传。「黄澍」二字据三朝实录顺治十年二月文）。隆武之驻延平也，令曾樱留守福州；及福州败，樱挈家入岛（明史），与成功出没海上。是时在岛，家人请避难；樱不从，自经而死（按本书曰：「樱与芝龙不合，从成功」；今考本传，樱与芝龙交厚，不见不合之事，本书恐误矣）。不数日，鸿逵至，围得功急，久而不能脱；诱鸿逵曰：「公等眷皆在安平，脱得功不出，恐有不利」。鸿逵患之，遂令逸去（郑成功传）。潮州总兵郝尚久与郑氏相疑忌，遂降于清（行在阳秋）。四月，成功还师于岛。得功既逸，成功大悔恨，按失律罪杀芝莞。芝莞，成功从叔也。诸将为之震肃，兵势复振，凡兵六万余。鸿逵筑寨据白沙。成功部将施琅风宇魁梧，知兵法，至郑家楼橹、旌帜、器械之制，皆琅所创。然恃才颇倨傲，得罪成功。成功将杀之，琅窜匿。成功杀其父及弟显，谓「琅去必贻吾患」，逮捕急。部将苏茂怜其才，令琅逸去，自白请罪，成功赦之，然憾其所为。琅降清为福建水师提督，驻海澄；后果为郑氏患矣。五月，成功攻南安，败清漳镇王邦俊。十一月，与提督杨名高战于小营岭，败之。十二月，攻漳浦，清守将杨世德等降（郑成功传）。是岁清兵陷福宁州，鲁藩刘中藻、朱继祚、汤芬等死之。清师遂逼舟山，定西侯张名振奉王复航海，令张肯堂城守。城陷，肯堂自杀。清师至宁波，名振弟名扬、吴锺峦等死之（明史、三藩纪事）。名振之厦门依成功；成功扶助，整顿军营。余姚朱之瑜，崇祯十七年特征不就，弘光元年复征又不就；即授江西按察使司副使兼兵部职方清吏司郎中，监镇臣方国安军，复不拜。台省论核：偃蹇无人臣礼；之瑜逃避澥滨。此时在舟山，知时事不可为，豫避海外而窃图恢复，与名振等通信（舜水文集）。  
　 
卷之中

　　承应元年壬辰（永明永历六年、鲁监国七年、清顺治九年），正月，永历驾在安隆（明史稿、行在阳秋）。成功攻海澄，降城守郝文兴，授左都督（郑成功传）。二月，清师破嘉定入钦，永和以琼州降。四月，清杀孙元允（行在阳秋）。成功转攻长泰。中提督甘辉与清王进勇并冠两军（明清斗记曰：「甘辉，漳州人，生而顈悟，猛勇绝伦，善骑射，学兵法而通四夷事；弘光中，仕郑氏为提督征讨诸军事）；适相会，亲挺战，自巳至午，胜败不决。两军止战而观，惊以为神。既而两军共逼，于是解去。王进入长泰据城，辉日夜攻弗克。清浙闽总督陈锦来援，辉迎击走之；复攻长泰，遂陷之。进遁去，保郡城；漳属邑悉降。进，绰号老虎，清范承谟称其能，荐为闽将；后从耿精忠叛于清。五月，金衢总兵马逢知援长泰，战少利，突入郡城。成功筑堤镇门山，灌城以水（郑成功传）。七月，陈锦复来援长泰，其奴刺锦而归成功（郑成功传、三朝实录）；成功赏其功，既而曰：「仆戕主而赦之，是天下无刑也」！终杀之（郑成功传）。八月，芝龙请清主曰：其祖父坟墓在福建，留继母及子弟各一人于其地，妻妾及二子搬取来京；清主许之（三朝实录。按芝龙前妻娶本邦者既死于兵，此所谓妻者，盖继室也）。十月，成功围漳州城，凡六阅月（三藩纪事作「七阅月」，误），城中食尽，人相食，枕藉死者七十余万人，间存者气息仅相属，虽悲泣无泪。有一士人饥死，邻舍儿窃食其肉，肠中皆故纸，字画隐隐可辨。周亮工作诗纪实，酸楚凄痛。至是，清金固山来援，成功解围，遣柯朋接战；成功久顿坚城下，师老粮乏，朋败。遣陈凤、周全斌，皆败。成功将退，犹不彻中军盖，是以大崩，收兵保海澄（郑成功传。按名家诗人小传曰：「周亮工以谋解清漳之围，人惊为神施鬼设）。清主有意招抚，谓「芝龙既降，子弟何忍背父兄，此必地方官不体我意，行事乖张所致；成功等虽有心向化，无路上达。若成功等来归，就用之海上，不令必赴京」。令芝龙作书遣使谕成功及鸿逵；且敕其浙闽总督刘清泰曰：「俟芝龙家人回信到闽，成功等悔罪归顺，一面奏报，一面遣才干官一、二员到彼审察事情，归顺称实，赦罪授官，置原任地；若执迷不悟，尔即进剿」（三朝实录）。

　　二年癸巳（永明永历七年、鲁监国八年、清顺治十年），正月，永历驾在安隆（明史稿、行在阳秋。明清斗记曰；「是月，清主遣将陈某为福建军门，成功共战于角尾所，陈部下兵杀陈而降；清主再遣海利王为军门，成功迎击而大败之」）。二月，先是马得功之袭厦门也，略夺成功家资；至是，刘清泰奏清主曰：「日者抚臣张学圣、道臣黄澍、镇臣马得功垂涎于成功金穴，窥其它出，潜师往袭，悉攫其家资，以致郑逆索偿修怨，海郡沦陷；三臣罪固难遁」。清主敕褫学圣、得功等职，下之刑部（三朝实录）。四月，郝尚久复以潮州内附（行在阳秋）。五月，金固山攻海澄，城坏百余丈；成功亲立雉堞，左右死者山积，指挥自若，益治军，遂不能破。既而矢炮雨下，成功呼曰：「天尚佐我乎」！俄而下息，炮碎其座。一日，空炮频发，成功曰：「敌将逼城」。勒兵令各持斧，令曰：「敌至方斫」。清兵果跳濠登城，一卒速挥巨斧，众从之，随斫随落，濠为之平。固山宵遁，澄守益坚；以卒为都督。是时，滨海骚扰，馈饟不给，令黄恺主饷。恺小有才，然招权贪财，民不聊生，成功收杀之。郑氏兵兴以来，军律肃然，兵士无淫略，故孺子妇人至与军行争道。军饷或乏，乞索富家，不需之小民（郑成功传）。是月，清主封芝龙为同安侯、成功为海澄公、鸿逵为奉化伯、芝豹为左都督（三朝实录、郑成功传）。成功不从；芝豹奉命与嫡母颜氏共入京。成功乘招抚机，上陆纵横福、兴、泉、漳间。九月，清攻潮州，尚久乞援于成功，成功遣兵救之；既而尚久疑不纳，潮终破（郑成功传），尚久死。十月，清陷吴川县（行在阳秋）。是月，芝龙言清主曰：「前者奉招抚鸿逵、成功之命，臣即遣人贻书传圣意，成功不奉命受封」。于是，清主令议政王贝勒大臣确议以闻。十一月，清主敕谕成功曰：「朕惟闽海奥区，兵戎重寄，置资勋冑，以靖封疆。尔成功乃我朝世袭同安侯郑芝龙之子，曩大兵下闽，芝龙首倡来归，虽经叙录，未称报功。缘睿王疑心轻听，不计周全恩养，以致尔疑惧淹留，迹寄海中，情甘化外。朕念父子大伦，慈孝天性，父既为功臣，子岂愿为仇敌？但道阻且修，尔心无由上达。前者李德等持尔家书至，朕令细询口语，悉尔至情，朕恻然念之。推心置腹，何分新旧。即使海隅底定，防镇亦必需人；与其别择他人，岂如任用尔等！朕因加之封爵，畀以事权，聿同开国之功，特赐承家之庆。兹封尔为海澄公，挂靖海将军印，照例食俸。因尔兵卒房地原在泉、漳、惠、潮四府，即命驻此四府地方，止将四府水陆寨游营兵饷，拨尔部官兵，不足不别补正额；钱粮仍行解部。其管民文官俱听部选，尔原辖武官听尔酌量委用；姓名官衔，开册送部，即将归顺官兵数目，详开奏闻。海上诸寇，尔须相机防剿，洋船往来，俱着管理，稽察奸宄；收取课税，交布政司解京。地方官计、民间词讼、钱粮等项，俱系有司职掌，有督抚管理，尔不得干预。尔膺此宠嘉、受兹信任，务殚心竭力以图报称。海滨宁谧，惟尔之功；如果建有殊勋，仍加懋赏。山河带砺，垂于永久；忠孝两全，身名俱泰，岂不休哉！尔其钦承之，毋替朕命」。又曰：「朕临御天下，思与百姓休息，底于太平。有负固不服者则兵之，其有输诚国家、矢忠宣力者爵赏之，曷有靳焉。尔父郑芝龙首先投顺，忠诚可嘉！特畀侯爵，世世延赏。封尔为海澄公，洎尔叔（？）一门恩荣。朕岂惮于用兵如此哉？但以为力服明威，何如布恩示信。尔不祗承敕印，尔仍遣李德等来，尔父持尔书入告。朕览书，内有「君择臣、臣亦择君」之语。尔来投诚，正是择君；朕破格委任，正是择臣。君臣一心，至诚相待，何有不信之处？又曰尔父为贝勒所绐，屈抑数年。尔父在睿王时果有猜疑看守之事，朕亲政以来，优厚大臣，加升尔父官爵，同旧人前列，恩礼罔间，想尔亦已悉知之。又曰「一攻一议，二三其令」。但固山奉命在先，刘清泰招抚在后，及尔差人一到，即令彻兵（按固山围澄，不克遁去，而此云令彻兵者饰言也），何尝失信？又云畀以三省，海寇总令管理防剿，并非沿海地方。前敕甚明，岂可援以为请？又云三府屯兵，并辖三省沿海地。原敕止有泉州等处，并未有三府之说，此传言之误。尔言一府未足屯兵，未为不是。又云「岛上诸绅，藉没已尽」；道、府、县视为奇货，或亦有之；诸人果非叛逆，有司何得执问？既系叛逆，穷究党与，亦未为过。又云：「公为五等上爵，充总兵官，尚在提督之下」；似为有理，故命尔挂靖海将军印。又云：「用人莫疑，疑人莫用」；朕固不疑，故授以封爵，委尔以海上之事；如有所疑，岂敢加封委任？又云：「父亲致力于内，儿尽力于外，付托得人，地方安静」；此言殊不合理。朕再三宣谕，不愿加兵，为地方频年兵火之苦，又为尔家父子间隔之情，尔即多所词说，皆所不计。朕念尔兵卒众多，一府难以安插，钱粮委难支给，仍益以漳州、潮州、惠州三府并泉州四府驻札，即将四府水陆寨游营兵饷拨给尔部下官兵，不足不别补正课；钱粮仍行解部。管民文官俱听部选；尔原辖武官听尔遴选委用，仍将姓名职衔具题造册送部。开洋船只，尔得稽察；收纳课税，送布政司解部。朕待尔推心置腹，毫无猜疑。尔受兹敕谕，便当安插兵丁，防剿海贼，所辖将士，严行约束，勿使侵扰百姓；上以报朕委任之意，下以全尔等归命之忠。尔能积德累劳，仍有懋功懋赏。主臣相得，垂诸史册，岂不休哉」（三朝实录）！

　　三年甲午（永明永历八年、鲁监国九年、清顺治十一年），正月，永历驾在安隆（行在阳秋）。先是，孙可望以钱榖供给行在，而以其终不可倚赖，窃谕李定国以兵来迎；可望知之，至是逼杀朝臣十四人（明史稿）。三月，名振率舟师侵崇明南沙嘴、寿兴沙等所，与清赵光祖等战，失利。五月，清福建提督杨名高奏清主云：「成功虽云就抚，而接诏不开，衣冠如旧；且纵兵焚掠，侵扰延、建，情甚叵测」。清主下事兵部知之。六月，芝龙请和硕郑亲王济尔哈朗等曰：「次子世忠与成功谊切手足，若令与使臣同到成功处，谕以君恩、责以父命，巽言婉导，彼必欣然向化」。济尔哈朗议而奏，清主可之（明清斗记曰：「是夏，成功攻清许良于广东海防南洋岛，破之）。七月，清主谕成功曰：「自古识时俊杰，遇推诚待人之主，披肝效顺，矢忠勿二，方能建立事功，身名俱泰；未有猜疑观望，可称识时知命者。朕承皇天眷佑，奄有万方，海陬一隅，何难偏师戡定。但闽峤苍生皆吾赤子，不忍勤兵。又念尔父郑芝龙投诚最早，忠顺可嘉，故推恩延赏，封尔公，给与敕印，俾尔驻扎泉、漳、惠、潮四府，拨给游营兵饷，养尔部下官兵。朕之推诚待尔，可调至矣。尔自剃发倾心，义不再计。今据尔疏奏，虽受敕印，尚未剃发，冀望委畀全闽；又谬称用兵，屯扎舟山，就近支给温、台、宁、绍等处钱粮：词语多乖，要求无厌，乃复以未撤四府官兵为辞。尔尚未归诚，岂有先撤官兵之理！尔若怀疑犹豫，原无归诚实心，当明白陈说；顺逆两端，一言可决。今如遵照所领敕印，剃发归顺则已；如不归顺，尔其熟思审图，毋贻后悔」（三朝实录）。清主复遣叶、阿二员招抚成功，成功不从。清遂幽芝龙、芝豹于宁古塔（郑成功传。本书云：「置芝龙于高俎」，今从三朝实录顺治十二年文。高俎，地名，而未详其所在）。是月，清议政王贝勒大臣会议：「郑成功屡经宽宥，遣官招抚，并无剃发投诚之意；且寄伊父芝龙家书，辞语夸张，肆无忌惮，不降之心已决。请敕该督、抚、镇整顿兵马，固守城池，勿令逆众登岸，骚扰生民；遇有乘间上岸者，发兵扑剿」。从之（三朝实录）。成功攻漳州，降清守将刘国轩、朴世用等，十邑皆下；乘势略泉州属邑，泉州帅城守（郑成功传）。清主命世子济度为定远大将军，同多罗贝勒巴尔楚浑等统大兵讨成功。清福建巡抚佟国器奏：「成功袭破漳郡，连陷各邑，复围泉州，警连兴化。夫海贼与陆地不同，扬帆所至，随所可犯；贼众亿万攻围，孤城单弱可虞。请迅发满洲大兵荡剿，并敕广东、南赣督抚调发潮州水师直抵厦门，与闽师首尾夹击，海氛可靖矣」；下议政贝勒大臣会议（三朝实录）。时成功兵势大盛，分所部为七十二镇，以中左所为思明州（长崎夜话草曰：「成功志期恢复，州号思明者，寓思明室之意也）。立储贤储材二馆、察言宾客二司，设印局、军器诸局。令六官分理庶政：以壬午举人潘赓昌兼吏、户二官，丙戌举人陈宝钥为礼官，世职张光启为兵官，浙人程应璠为刑官，丙戌举人冯澄世为工官，以邓会知州事。奉监国鲁王、卢溪王、宁靖王居金门，凡诸宗室，颇赡给之。礼待诸缙绅避乱而至者，军国大事时咨询焉；王忠孝、卢若腾、沈佺期、辜朝荐、徐孚远、纪许国等皆其选也。凡有所便宜封拜，乃朝服北向，遥拜帝座，疏而焚之。其所施为，鼓动一世（郑成功传。按卢溪王失传。宁靖王、忠孝、若腾、佺期、朝荐详台湾县志。孚远，文人，与陈子龙结几社；及松江败，遁入于海，见明史）。鲁王后欲复航海，舣于南日山，遭风没于海。南日山在莆田东南滨海，与琉球相望（明史）。初，清入兖州执王，王时年尚幼，诡称牧儿，清兵疑而刃之，三击不中，清人异而不害，得脱。及清兵渡江，马士英、方国安欲执王为贽而降清，然所遣将病俄发，不省人事，王得单骑逸。及台州航海，清兵追及，海中忽有龙升天，清兵没溺，王复免。然至是天命不遂矣（粤游纪闻。按明史稿三王传及三藩纪事鲁藩条云：「顺治十一年甲午郑成功奉王居金门。初至礼待甚恭，既益懈；王积不能平，成功衔之。未几，王将往南澳，成功使人沈之海中」。而据舜水文集，朱之瑜有丁酉岁报鲁王书疏；丁酉，顺治十四年也。考之明史沈宸荃传曰：「鲁王监国擢右佥都御史，已而事破，宸荃弃家从王海外，又从抵厦门、金门；后舣舟南日山，遭风没于海」。然则甲午以后，王尚无恙，至丁酉后，航海而漂没也。明史稿、三藩纪事恐系一时之讹传。且成功以忠义自许，岂有此事哉？黄斌卿之据舟山，结沈王子于海，世或讹传而为成功事欤）？

　　明历元年乙未（永明永历九年、清顺治十二年），正月，永历驾在安隆。前年改州为府。成功遣众侵仙游（郑成功传）。二月，芝龙窃通信成功及鸿逵，佟国器夺书具疏以闻；清主封下兵部密议（三朝实录。明清斗记曰：「是月，成功将取揭阳，资粮榖，据要害，发舟师攻之。揭阳守却尚文战败遁去。成功使宣毅镇吴爷、义武镇陈义等守之）。五月，成功遣洪旭、陈六御攻舟山，清守将降，令六御守舟山。旭又招降清台州镇马信、宁波镇张宏德（郑成功传）。陈其纶应成功，聚兵大柏山，与清兵战，不克而死（三朝实录）。六月，成功破安平镇及惠安、同安、南安三邑（郑成功传）。七月，成功奉书于本邦幕府曰：「洲同瞻部，就一水以判东西；境迩蓬莱，连三岛而橐天地。域占为雷之位，光拂若木之华。百篇古文，蚤得嬴秦之仙使；历代列史，并分上国之车书。道不拾遗，风欲追乎三代；人重然诺，俗尤敦于四维。恭惟上将军麾下，才擅擎天，勋高浴日：铸六十五州之刀剑，雌雄为精；服五百一郡之版图，砾沙皆宝。文谐丹府，屡有表使至金台；释辅儒宗，再见元公参黄蘗。虽共临乎覆载，还独奠其山河。成功生于日出，长而云从，一身系天下安危，百战占师中贞吉。叨世绩之赐李，恩重分茅；效文忠之祚明，情深复旦（「旦」恐「土」之误）。马嘶塞外，肃慎不数余凶；虏在目中，女真几无剩孽。缘征伐未息，致玉帛久疏。仰止高山，宛寿安之在望；溯洄秋水，怅沧海之太长。敬勒尺函，稍伸丹悃；爰赉币篚，用缔缟交。旧好可敦，曾无赵居任于今复往；中兴伊近，敢望僧桂梧如昔重来。文难悉情，辞不尽意；伏祈鉴照，毋任翘瞻（华夷变态）。十一月，清定远大将军庶子王入闽，成功避之岛（郑成功传。按据三朝实录，庶子王，济度也）。

　　二年丙申（永明永历十年、清顺治十三年），正月，永历驾在安隆。孙可望谋移驾；李定国执可望家眷，护跸走云南（参取明史稿、行在阳秋）。庶子王略沿海（郑成功传），败成功所留兵于福州府属高齐、泉州府大营、惠安县海港，焚毁船只（三朝实录。明清斗记曰：「成功以其兵势渐盛，将陷福建而取南京。三月到福建，攻其城，城坚不拔，成功创意制攻城具木城。其制迭木而成砦寨堞墙形，下施车轮，令旋转自由，中设炮，乘夜窃以之逼敌垒，虏军大困」。按木城制见武备志，盖成功遵旧制而加新意也）；遂攻两岛，暴风坏舟，分兵攻鸿逵于白沙，皆弗克而还（郑成功传）。四月，清都察院左副都御史魏裔介上疏，言「天下民生所以不安者，以云贵有孙可望、海上有郑成功。郑逆出没海上三十余年，我欲捣其巢穴，恐水师少而未练，宜择知兵大臣沿海防御，坐而困之；庶荡平有期矣」。下所司议。至明年，定水战跳船升赏例（三朝实录）。五月，成功令苏茂、黄梧攻揭阳，不克。成功素不释然于苏茂尝纵施琅，至是以师行失律斩茂焉。六月，成功将北略，克日解缆，留粮食于海澄，分兵护其诸门。黄梧在东南，茂部将苏明在北。黄梧恐以茂故获罪，窃图降清；而以知明亦有所惧，就明而饮，微言诱之（郑成功传）；斩总兵华栋，率众薙发，以海澄县降。清主遣梅勒章京翁受等入城安抚（三朝实录）。清主以梧为海澄公，驻漳州；明亦得官。梧遂发郑氏坟、害亲党、杀漳商（郑成功传。和汉合运曰：「是月，成功与清兵大战于泉州」。明清斗记曰：「成功攻清提督马得功于泉州，成功战败几危，而以谋杀得功）。十月，庶子王班师。甘辉闻海澄之乱，进攻取蓄积归，遂奉成功破闽安镇，逼福州，转略温、台等郡（郑成功传），平阳、瑞安俱陷，全浙震动（三朝实录）。

　　三年丁酉（永明永历十一年、清顺治十四年），正月，永历驾在滇都（行在阳秋）。舟山之将陷也，朱之瑜豫来本邦；无几，又之安南。安南酋召见之，之瑜长揖不拜；酋大怒欲杀之，之瑜执礼不屈。酋知其伟人，欲臣之，亲贻书，期以太公、陈平佐周、汉之任；之瑜固辞。酋又数咨询时务，之瑜劝之以削平大憝，铭勋复辟在于指顾间。国人始皆憎之瑜，欲乘机下石；后翕然敬爱焉。鲁王尝欲召还之瑜；监国九年三月敕谕玺书，是月附日本船而达安南。文曰：「尔矫矫不折，远避忘家。阳武之椎，尚堪再试；终军之请，岂竟忘情？予梦寐求贤，延伫以俟。恢复事业，当资尔节义文章」！之瑜谢表有言：「臣此时已促装，拟于廿一日往暹罗，亦辗转以求达也。因暹罗更在西南，诚恐主上未察臣苦心，疑为营私背旨，故捧敕惊惧，即止不行。虽臣无节义文章之重，足副主上梦寐延伫之求；至于犬马恋主之诚，回天衡命之志，未尝一刻少弛也。静候夏间，附船前去日本，复从日本方达思明。所以纡回其道者，臣之苦衷，不便明言」（舜水文集）。三月，故镇海将军定西侯鸿逵病卒于浯州，成功回岛。寻遣将城福州峡江牛心塔，令陈斌、林铭、杜辉等守之。清兵来攻，铭、辉弃回，斌降而被诱杀。甘辉、周全斌等攻宁德，满帅阿克襄身体雄伟，勇冠三军，率兵逆战；辉躬搏而获首，首重钧余（郑成功传。按明清斗记载：「翌年四月，甘辉与清阿克商战，克商恃勇战死」。「克襄」、「克商」，恐非别人，传闻之异也）。八月，议政王贝勒大臣奏：「芝龙等所幽宁古塔，地近江海。贼船有水之地，无所不至，芝龙禁后恐有疏虞，应各用铁链三条，手足杻械，令章京兵丁严加看守」。清主从之（三朝实录）。十一月，孙可望降于清，清封为义王（行在阳秋、三朝实录）；后从清主猎，被射杀（行在阳秋）。

　　万治元年戊戌（永明永历十二年、清顺治十五年），正月，永历驾在滇都（行在阳秋）。三月，清师三路向云南（明史稿）。六月，清师取湖南。七月，明李定国秉黄钺出师（求野录）。永历遣使晋成功延平郡王（行在阳秋系八年甲午七月）、甘辉崇明伯、万礼建安伯、黄廷永安伯、郝文兴庆都伯、王秀山祥符伯、张煌言兵部左侍郎，余各赐爵有差。使还，使徐孚远随入滇。孚远为交趾所获，要以臣礼，不屈而还（郑成功传。按黄廷尝仕隆武为都督副将，见明季文字。张煌言，举人也，见明史）。成功决意议大举，先取金陵。部署诸将：以黄廷为前提督、洪旭为兵官、郑泰为户官留守；令力士全身披挂铁甲，但余两目，甲画以朱碧彪文，执大刀，立行首，斫马足，号曰「铁人」，视者以为神兵，左虎卫陈魁统之。甲士十七万、习流五万、习骑五千、铁人八千，凡号八十万。弋船八十，扬帆北上。至浙江，攻陷乐清等州县；次羊山，暴风破舟，泊滃州理楫（郑成功传。和汉合运曰：「是岁九月，成功复请援兵于本邦」；他书所不载，故不取焉）。十月，三路清兵俱集。十二月，七星关失守，定国连败遁走，永历奔永昌（明史稿、三朝实录）。

　　二年己亥（永明永历十三年、清顺治十六年），正月，永历驾在永昌。以从臣多叛，决意入缅（明清斗记曰：「三月，成功舟师攻台州，台州都督马信出兵而战。信长兵略，成功军数失利；成功以诡计败之，信出其意外，知不可敌，终降。成功攻梧州（？）、安海，皆陷之）。五月，缅人迎而驻驾于孟城外赭硁，茅庐竹城，从官草次，缅人置兵防之（明史稿、求野录）。是月，成功至崇明，诸将请先取崇明为老营，不听（郑成功传。按金陵之役，明清斗记说与成功传稍有异同，而颇有如得其实者，姑记概略以充参考。其说曰：『成功奉永历敕，谓甘辉曰：「吾久图恢复，而志愿未达，今既奉敕，何得迁延；将速取金陵，以定南都如何」？甘辉曰：「王者之道怀近柔远，至德可以服人；至今日之事，四海糜烂，民既坠涂炭，何遑从容拟议，速发兵敌王忾」！于是成功决意出师。六月，至定海关，俟云南援，徜徉山水之间。七月，登岘石山，山深而寂，有一祠，云锁烟蔽，成功怅然赋曰：「黄叶古祠里，秋风寒殿开，沉沉松柏老，暝暝鸟飞回。碑帖空埋地，社阶尽杂苔。此地到人少，尘世转堪哀」。破定海，遂至崇明关大战，守将李某、副将王老豹败走；成功遂夺关，清兵走保镇江城。城临江，成功欲济而攻，无舟；全斌曰：「万里长江，何有涸竭之日，臣稍谙水性，先从斌始」。驱从兵三千乱流而济，众军从之，遂飞渡长江，乘势陷城；令全斌守城。成功遂议攻南京石头城。甘辉曰：「南直人物殷繁而田亩少、米粟乏，故所漕船舰，填塞浦口。今据浦口，裁抑漕运，充吾兵食，镇压要地，以固根本，见机而动，南京在掌中」；成功不肯，曰：「兵贵神速，不如速出兵，掩彼无备」。遂发兵攻石头，破郛，清兵退守本城。成功攻破聚宝、通济二门，逼正阳门；甘辉、万礼擒操江，城旦夕将陷。时北京援兵二十万俄至，成功兵疲不能敌，终败绩』。成功之诗，世不多传，本藩藏其所自书诗曰：「礼乐衣冠第，文章孔孟家；南山开寿域，东海酿流霞」。其诗不书题，盖似贺本邦人诗，书法亦飘逸可爱。观此二首，亦可以知其槩略）。七月，清主命内大臣达素、固山额真索洪纛、章京赖塔等征剿成功（三朝实录）。成功至焦山，与诸将议曰：「瓜镇为金陵门户，须先破之」。乃令程应璠领右提督马信、前锋镇统领余新等进夺谭家洲，遣材官张亮督善泅者斩断滚江龙，进踞瓜洲上流，焚夺满洲木城。指挥既定，成功与中提督甘辉、左提督翁天佑、先锋镇杨祖直捣瓜洲。清操江朱衣祚、城守左云龙背港而阵；战未合，张亮已断滚江龙，对岸夹击，成功麾军大进。右武卫统领周全斌直破其阵，身中五矢，气弥锐，斩云龙；衣祚遁去。正兵镇韩英夺门登城树帜，全斌继入，鏖杀城兵。后提督万礼绕出洲后，歼残兵。以左镇刘猷守瓜洲、监纪推官柯平为江防。张煌言、杨朝栋、袁起振进取芜湖，遂涉扬子，趣镇江。清管效忠驰而攻，不动，留步兵守银山、骑兵当大路。成功及夜夺据之，阵而待明。清兵攻之雨射，成功发炮，佐以鼓，屋瓦悉震，清兵殊死战，郑兵益奋，清兵遂大败，效忠仅得逸，清镇江守将高谦、知府戴可进等降。成功登京岘山大飨士卒。令全斌、黄昭等守镇江，属邑皆下；煌言、朝栋招抚江南，起震、徐长春招抚江北，芜湖清兵皆遁。甘辉曰：「瓜镇为南北咽喉，但坐镇此，则山东之师不下；据北固，则两浙之路不通，南都则不劳而定矣」。不听；率师薄金陵，檄四方。八月，至观音门，以黄安总督水师，守三汊河口。成功由凤仪门登陆，令诸舟列碇于江东门外，亲率骑兵逼城下，规壁垒（郑成功传），造木栅，移诸将，安设大炮、地雷、云梯，欲以久困之（三朝实录）；与五亲军屯岳庙山，留前锋镇、中冲镇于狮子山。甘辉进曰：「兵贵神速，彼未备，其势可乘矣；守御既固，恐难拔」。不听。退而叹曰：「此行吾不知死所」。既而清兵千骑薄前锋镇，镇将余新击败之；新遂轻敌不设备，军士捕渔饮博，纵观优戏。清副将梁化凤侦知，穴城出凤仪门，衔枚复簿新营；新不及甲，仓皇出拒，遂就擒。成功闻炮声，急令翁天祏驰援，不及。清兵既败余新，以步卒数千捣成功中坚，骑兵数万绕山后，前后夹击，成功大败；前冲锋蓝衍、行军司马张英、后提督万礼、左武卫林胜、左虎卫陈魁、副将魏标、朴世用、洪复、督理户官潘赓昌（按本书脱「昌」字，今据前文补之）、锺仪卫等皆率部下力战阵殁，惟左右提督、右虎卫、右冲锋、援剿后镇军独全。成功麾军急退。甘辉且战且走，至江，骑相属者纔三十；杀敌数百，马踬被执不屈，死最烈矣。九月，还师攻崇明不下，正兵镇王起凤伤炮死。十月，还岛，哭甘辉而后入；曰：「我从辉言不及此」！建祠祀死事者，以辉为第一（郑成功传。明清斗记曰：「令甘辉、万礼长子继其家，其余死事者皆安慰其家）。先是，朱之瑜数来往海外，备尝艰苦，窃图恢复。至是，成功将大举，故去岁招之而至厦门。而明末风俗颓败，蔑如礼法；之瑜至，先见成功部下将吏、寄居荐绅率袭明末敝风，佻达自喜，屏斥礼仪以为古气、以为骨董。之瑜知大事难成，在其营中，与成功舳舻相接，避不相见。事败后寄书规成功云：「远近传闻，藩台不以推贤进士为务，则是兴复之志不坚，而立业之基不广。志切兴复而弃贤才，是涉大川去舟楫也，何以济哉！故遂慨然欲从思明复来贵国，因敲冬敲春，时有不测，拟于夏间附舟；后藩前有三、四故交遣舟来迎，亦缘虏与盗充斥思明，故至盘石。闻林门亦有洋船，僻不得达。一入营中，遂住其舟樯。去驻数月间，虽日与藩台舻舳相衔，谊不以一刺通名字；或有美言劝行，瑜必婉辞谢却，自安愚分而已。六月初七、八入南京，兵围瓜洲，十七早即破城，满夷断胫折股，虏马截伤惊驰，浮尸积野蔽江，束手就缚，远近称快，欢哄若雷。逆虏扼江而守，列炮如星，马玉老擐甲直冲，一鼓登陴；虏骑所称彍悍骁雄者，歼夷略尽。大酋管效忠最为桀黠，喙息鼠窜，惟恐不前。廿三日镇江开门纳降，市肆不易。然而纪律时有未严，上情不能下究，有识蚤已忧之。从陆无救焚之策，候风有师老之虞，藩台似谓虏在目中，徒使英雄顿足耳。七月初八、九至南京，其下骄而不戢，涣而不萃；中有一、二要人刚愎贪忌，狃于小胜，不用上命。舍其瑕、攻其坚，不离之使分，反慢而使合。徒效姚苌之覆羗羯，不念苻坚之溃合淝：遂尔一败至此，虽死何足以赎罪（按「纪律未严」、「其下骄而不戢」，盖指余新轻敌不设备就禽之类也。「一、二要人刚愎贪忌」者，成功令六官分理庶政而不得其人；乘军旅殷繁，收敛以富私家，而兼官吏部、（户部潘赓昌等此时从军，盖指此类也）！上游则豫章江黄，迤北则淮阳庐凤，蒿目以待王师拔于水火；输粮运米，会同有绎；送印纳款，惧于后期。民心思汉之诚，于兹大验。一旦辜负之若此，真可大恸。令退守舟山、浙、闽，意在重来；若能自怨自艾，深思前过，则转败为功，直唾手间耳。幸总督忠靖伯陈灿老老成持重，镇定周详；提督马玉老雄豪激烈，吐气吞胡（按据此文，成功部下陈灿、马玉盖铁中铮铮者，而成功传不载二人事，他无所考）。况复谦雅和衷，刚柔相济，分陕犹兴，文武同心，岂不足以复高皇哉！瑜欲附船仍还贵国，往见主者马玉老，一见奋辞，责成大义；瑜十五年间关困苦，原有本情，遂乏一时权宜之说。暂留旬月，约以明夏，复过长崎。不独羊裘钓鱼，无可相助为理，即画荻城合州，何能仰答余大将军也」（舜水文集。此书本集为寄安东守约书。而先辈考云，此书称「藩台」者，非称守约。据围瓜洲、降镇江、至南京而大败及总督忠靖伯陈灿老等语，盖寄郑成功书也。今从先辈考定为与成功书。又按成功所贻舜水之书，世或传之，其大意谓恢复之事，不忘寝食；乞兵于日本，共期报效，勿背旧日之约。而其书真伪未审，故不取焉）。

　　三年庚子（永明永历十四年、清顺治十七年），正月，永历驾在缅孟坑城外（行在阳秋）。五月，清主命将军达素、总督李率泰发满、汉大兵讨成功。大船出漳州，小船出同安，令广东降将许隆、苏利等会岛上。成功以陈鹏督诸部守高崎，遏同安之师；郑泰出浯州，遮广东之师；自勒诸部扼海门，当漳州之兵。令陈尧策传令诸将，碇海中流，按军不动。令未毕，适风利，漳船俄迫海门，诸将相顾失措；清兵乘之，闽安侯周瑞偕尧策战死焉。日向午，风转东，郑师得上流，泰旋师来会。成功亲手旗而兴，以巨舰横击；风大涛立，北人眩晕不能军，流尸蔽海。同安船师指高崎，陈鹏约降，饬所部勿动，清兵恃应舍船争进；副将陈蟒不与谋，麾其属兵曰：「事急矣，当决一死」。与殿兵镇陈璋合击，清兵陷于淖，死者十七、八，获首领哈喇土星。成功诛鹏，以蟒代之。苏利等后至，见两路败衄，不战而去。达素还福州，自杀。竟成功之世，终不能覆岛焉（郑成功传。明清斗记曰：「是役也，清降将徐耀亦诱陈崎，窃谋叛通信；及战海澄，北兵大逼成功船，成功殆危，诸将苦战得胜。事平，夷耀、崎三族）。六月，清浙江监察御史季振宜上书辨云南转饷糜费曰：「当先守御」；且曰：「郑逆为闽、浙、江南三省重患，今大兵入闽，捣其巢穴。夫彼之巢穴，固不止厦门、舟山等处，而船即其巢穴也。闽、浙造船，且勿论其累民，而我之兵马乘风破浪，不顾万死以前驱，则性命全寄于篙师水手之手；倘逆贼奸细阳为应募，而我兵入其彀中，风水腾涌，弓刀莫施，可不为寒心哉！臣以为闻、浙、江南亦当先守御而后征剿」。清主谓：「奏内事情，关系重大，议政王贝勒大臣详察会议」。翰林学士折库纳疏陈八事，其一辨会议得失。八月，清主命都统宗室罗托为安南将军，统领大兵剿成功；遣内大臣爱星阿为定西将军，领大兵讨李定国。江南提督马逢知与成功交通，清主遣刑部侍郎尼满于江南，查审情实。九月，清江宁巡抚朱国治上疏：「郑逆未靖，欲破狡窟，先度形势；贼众负险坐待，我师远涉风涛，其劳逸不同；贼众熟识海险，我师弓马驰骋，其素习不同；我船较之贼舰大小悬殊，其次取器用不同。臣谓以守寓战，且海边江口多设墩堠烟炮，使贼势困孤，众心必变，乘间攻之，自能擒魁献馘」。清主下议所司（三朝实录）。是月，李定国与白文选入缅关疏请迎驾，不果（行在阳秋）。十二月，清山西道御史余缙言：「浙西三面环海，而宁波一郡尤孤悬海上，往时以舟山为外藩，设师镇守，俾贼不敢扬帆直至，策至善也。迩来行间诸臣多倡捐弃之议，倘形胜之地，逆贼一旦据而有之，非近犯宁波，则远窥江左；应设一忠勇之将，重其事权，随机措置，更徙内地之兵增益营垒，以固疆圉。至杭、绍两境相对处，地名小门，其间江流甚溢，若于此严设防戍，安置炮台，令贼舟不能溯江入犯，则会城永无风鹤矣」。疏下部议（三朝实录）。

　　宽文元年辛丑（永明永历十五年、清顺治十八年），正月，永历驾在孟坑城外。二月，文选又窃疏永历迎驾，永历玺书答之曰：「不五、六日，设浮桥而速去矣」。及期，缅人觉而断浮桥。大学士马吉翔、司礼监李国泰挟驾自重，从官或谋杀二人夺驾，事发觉，吉翔等诬奏杀之（行在阳秋）。

　　成功自金陵丧败，地蹙军孤，永历蒙尘南裔，声问不通，存亡难详，然犹仿天佑、天复故事，奉持正朔，将迁地谋恢复。先是，芝龙去台湾后，本邦边民出没海上，递番据台；而红毛来借地于本邦人，不可，绐曰：「愿假之纔牛皮大，千金不惜」。许之；红夷乃丝剪牛皮而连绵，规画城地里许，曰：「是一牛之皮也」。遂据台地（郑成功传。按清尤侗外国竹枝词咏吕宋曰：「当年失国一牛皮，何处天生金豆枝」？自注曰：「佛郎机以黄金求地如牛皮大盖屋，王许之，乃剪牛皮相续为四围，求地称此，筑城居之，遂灭吕宋」。其事与荷兰夺台湾相类，盖彼此传闻之异耳）。与本邦人约，岁分输鹿皮三万（香祖笔记）。红毛筑安平、赤嵌二城（郑成功传），以夹板船为犄角；虽兵不满千，南北土酋皆畏，听其约束（香祖笔记）。设市于镇城外，与商贾交易，杀土人不服者（郑成功传）。往年日本甲螺郭怀一谋逐荷兰人，事觉，怀一被杀于欧汪。欧汪在凤山县界。此时日本甲螺何斌亦与红毛酋长有隙（香祖笔记），走厦门，为成功盛陈「台池沃野千里，为四省要害，横绝大海，实霸王之区」；且言其可取状。诸部皆难其险远，成功大喜何斌言。三月，扬帆至鹿耳门，门水浅沙胶，纔容数武；此时水适涨丈余，成功得便，战舰衔尾而进。红夷大惊，以为自天而下。成功引兵登陆，攻赤嵌城（参取郑成功传、台湾纪略），逼其酋归一堡；归一死守，攻之不克，环七鲲身逼之（郑成功传、香祖笔记）。五月，缅酋弟莽猛白弒兄代立，窃挟异志，杀武臣沐天波、马吉翔等凡四十二人，惟存永历及宫眷（明史稿、行在阳秋）。八月，定国再攻缅，将迎驾，复为所败（明史稿）。成功铜山将郭义、蔡禄降于清；劫张进，进不从而自杀。十月，清主弃市芝龙及其子孙在京者，杀无孑遗。命迁各省沿海居民，以绝郑氏应接（郑成功传）。莆田黄献臣着武经开宗，尝称芝龙曰：「我闽之有郑飞虹也，胸罗数万甲兵，气吞八九云梦；东南半壁，倚为长城。念楚、广、闽、浙烟水之区，乃鲸、鲵、鲛、鳄潜踪之薮。散家赀巨万，炼精卒数千。依水作营，鼓声偕涛声而夜发；临渊布阵，旌影合帆影以星驰。剪红夷群凶，褫天骄之魄于风霾，千里鱼虾收浪；歼大帽洞寇，犁夜郎之庭于雷击，五路草木飞花。出不意而擒魁奇，驱水深火热之惨；因敌谋而诛锺进，得随机应变之神；置死地而灭刘香，妙亡地能存之用。洪兵备忠肝义胆，当与先世之绩共勒千秋；康巡抚拚死获生，实籍将军之功永垂百世。十余年养兵，不费公家一粒；四五郡凋敝，全资搬运诸艘。大将军自保成功，拟修炼沙门，仿赤松遗意；圣天子轸恤民隐，重干城锁钥，舒南顾之忧。历数古今名将，靖国难、建奇勋，代不乏才；至若自给兵糈，解君忧、苏民困，千古一人而已！先生战功未易殚述，聊掇一二以励后学。自此而忠贞益笃，与国咸休，则在将军勉之耳」。其说在芝龙未降清之前，而颇寓规箴（武经开宗）。芝龙所著兵书有经国雄略云（华夷变态）。十一月，吴三桂入缅甸境，通信于缅酋，使送驾出降。十二月，文选降，缅酋遂内叛，挟永历及太后、后妃、太子如三桂军；三桂以驾南还（行在阳秋）。李定国数谋迎驾，兵少粮乏而不果；及三桂执帝，定国愤郁致病而死（求野录）。是月，成功复攻赤嵌城（郑成功传）；红毛势穷，以十余艘决战。成功用火攻，尽焚之（香祖笔记。明清斗记云：「红毛列大舰五艘于岸头以御之，成功兵自战舰铳窗入，战而夺之。红毛船是交易日本之船也，故一艘遁至长崎」。又曰：「红毛乞援于咬■〈口留〉吧。咬■〈口留〉吧兵将谋谓，捣厦门虚以救台湾，遂攻厦门；厦门守将洪旭等击而走之」）。纵火于城板，归一终不降。成功使告之曰：「台湾，吾先人故地；地归吾，珍宝诸物我无贪之，汝悉载去」。于是，归一降，送之还国。就居其城，改台湾为安平镇、赤嵌城为承天府，总曰东都。设府曰承天，县曰天兴、万年；土酋皆受约束。既而闻清迁界令下，叹曰：「沿海幅员上下数万里，尽委而弃之，令吾无得兹一块土，英雄无用武之地。然田庐为墟，坟墓无主，寡妇孤儿望哭天外，我如之何！但收拾余烬，息兵休农以俟时至，犹未晚也」。于是制法律、兴学校、计丁庸、养老幼，台人大安（郑成功传）。

　　二年壬寅（永明永历十六年、清圣祖康熙元年），正月，永历驾在滇都（行在阳秋）。是月，清主殂，谥曰章皇帝，庙号世祖；遗诏立皇子玄烨为皇太子，释服即帝位，改元康熙，是为圣祖仁皇帝（三朝实录）。二月，或谮忠勇侯陈霸于成功云，贰于清；成功令全斌讨之，霸不战而降于清（郑成功传）。四月，三桂尝令八旗将士等护永历。八旗将士三千将夺驾起兵，事发觉，三桂令人绞永历及太子，并杀八旗将士。是时忽大风霾，黄雾弥天，雷电交作，空中有二龙蜿蜓而逝，滇民无不悲悼焉（求野录）。初，魁楚、式耜等之推戴王也，太妃王氏曰：「吾儿仁柔，非拨乱才」。魁楚等固请而许之（明史稿）。每清兵至，王数出避，式耜苦谏不听；式耜蹉跌而死，中兴之业终不成矣（明季遗闻）。五月，成功病卒于台湾，年三十九。清郑亦邹曰：「自世祖章皇帝王天下，东南夏肄，所在除灭。成功起自诸生，当日落虞泉，而犹屈疆海外，欲遂鲁阳之志。数十年之间，窃号永历，违命倡义，旌旃所指，关河响动，明室遗民，未或非之。夫河东赐姓，犹留虚号，天水高庙，亦拥空名，成功非踵事增华者耶」。台人以成功弟袭为护理（台湾纪略，「袭」作「世袭」）。成功尝令其子经居厦门，经颇耽声色，与乳媪奸生子；成功治家严正，闻之大怒，遣使谕郑泰杀经。诸部惊谓：「成功病革，必乱命，不可从；然子不可拒父，臣不可拒君，泰之于成功为兄行，兄拒弟可也」。克期将举事；未发，成功殁。时清靖南王耿继茂、总督李率泰以成功死，遣人贻书于经招谕。经复书云：「日在鹭、铜，多荷指教。今承惠书，益赐谕诲，所言尚是游说之后谈也。思东宁偏隅，与夷落为伍，僻在海外，与版图渺不相关，何必足问。至贵国宽仁无比，远者不弃，其或然乎？然如方国安、孙可望等，岂非竭诚贵国者乎，而今何在？阁下倘以延揽英豪、休兵息民为念，即共饬部曲，互安边陲；羊陆故事，敢不勉承。若夫疆场之事，一彼一此，胜败之数，自有天在；得失难易，阁下自知；何烦予言」。泰窃包藏异心，与洪旭等议谓：「连年兵革，徒苦人民，不如往台；为桑梓计，且权与清通好」；谓之经，经议照朝鲜事例而与清交。令杨来嘉启清，清主不报。经以全斌为五军都督、陈永华为咨议参军、冯锡范为侍卫，帅师往台。黄昭、萧拱辰奉袭拒经。台之诸部，窃持两端。十一月，昭会诸部攻经，大雾画冥，经众将溃；全斌力战，经射昭殪，而雾适消、日明，昭众惊乱散去。经遂入台，收杀桂应菁、曹从龙，余寘不问，待袭如初（郑成功传）。经遂嗣位。复至厦门，以翁天佑为转运使，任以厦门政；始建庙宇、兴市肆、设街衢（台湾纪略。按本书迭书「癸卯岁」三字，而经嗣位条标癸卯岁者，衍文也）。  

卷之下

　　三年癸卯（清康熙二年），永历讣至于台湾，经犹奉明正朔，称永历十七年。去岁黄昭之图经也，郑泰实与其谋，且将导清兵；至是事露。经伪不知，托入澄，过金门置酒，邀泰缢之；泰子缆绪、弟鸣骏亡降清。籍泰家，积赀累巨万（郑成功传。「导清兵」，据华夷变态）。初，成功以泰为户官，掌转运饟饷、诸洋贸易，其舶岁至长崎。至是经阅其货籍，所交易银货寄积长崎者犹多；因贻书长崎奉行云：「乞泰所托货，以为灭虏资」。鸣骏亦贻书长崎奉行曰：「兄泰无罪，经杀而夺贷。鸣骏将假清兵而讨经报雠，兄泰所托于贵地货，无付之经，而返赐我」。不报。后泰孙奎、鸣骏子按复奉书请之，于是长崎奉行悉返给焉；龚二娘、黄熊守赍奎、接书并仪物来谢之（华夷变态）。泰党皆降于清。清主于是锐意南征，遣人约红夷合兵攻岛（郑成功传）。十月，继茂、率泰、满帅郎赛合红夷出泉州，提督马得功出同安，黄梧、施琅出漳州（郑成功传、耿精忠传）；经令全斌御之。斌驰艨艟奋击，往返如飞，红夷炮不能中，诸军不敢进，得功为斌所杀。既而大军麇至，众寡不敌，经退保铜山。清兵入岛堕城，略宝货、妇女而去，两岛之民烂焉。十一月，杜辉降；十二月，寇云霄，为清王晋功所败（郑成功传）。

　　四年甲辰（清康熙三年），三月，黄廷、周全斌、林顺等皆降，独永华、锡范等不改节。及经返台，庶政悉委永华。永华为政颇杂儒雅，与民休息。改东都为东宁府，升天兴、万年二县为州（郑成功传。东宁府，据台湾纪略）；前后招纳诸省兵民以实之（台湾纪略）。分诸将土地；安居逸处，视无西意（郑成功传）。

　　五年乙巳（清康熙四年），清提督施琅疏请攻台，拜靖海将军；船至外洋，遭飓风，不克。清主招还琅、全斌于京，其余归降将驻之各省（郑成功传）。

　　九年己酉（清康熙八年），清主命率泰及满贝勒明珠、蔡毓荣等至漳，令兴化知府慕天颜招谕经，文书往返；经答率泰书云：「盖闻佳兵不祥之器，其事好还；是以祸福无常倚、强弱无常势，恃德者兴、恃力者亡。曩岁思明之役，不佞深悯生民疾苦暴露，兵革连年不休，故遂全师而退；远绝大海，建国东宁，于版图疆域之外，别立乾坤。自以为休兵息民，可相安于无事矣。不谓阁下犹有意督过之，欲驱我叛将，再启兵端。岂未闻陈轸蛇足之喻与养由基善息之说乎？夫苻坚寇晋，力非不强也；隋炀征辽，志非不勇也。此二事，阁下之所明知也。况我之叛将逃卒，为先王抚养者二十余年，今其归清者非必尽忘旧恩而慕新荣也；不过惮波涛、恋乡土，为偷安计耳。阁下所以驱之东侵而不顾者，亦非必以才能为足恃、心迹为可信也；不过以若辈叵测，姑使前死，胜负无深论耳。今阁下待之之意，若辈亦习知之矣；而况大洋之中，昼夜无期，风雷变态，波浪不测。阁下两载以来，三举征帆，其劳费得失既已自知，岂非天意之昭昭者哉？所云夷、齐、田横等语，夷、齐千古高义，未易齿冷；即如田横，不过三齐一匹夫耳，犹知守义不屈。而况不佞世受国恩、恭承先训者乎！倘以东宁不受羁縻，则海外列国如日本、琉球、吕宋、广南，近接浙、闽，岂尽服属？倘以敝哨出没为虞，实缘贵旅临江，不得不遣舟侦逻。若夫休兵息民，以免生灵涂炭，仁人之言，敢不佩服。至于厚爵重禄，永世袭封，海外孤臣无心及此。敬披□言，仰祈垂鉴」。其复明珠书云：「盖闻麟凤之姿，非藩樊所能囿；英雄之规，非游说所能惑。但属生民之主辅，宜以覆载为心，使跂行喙息咸蒙其泽；匹夫匹妇有不安其生者，君子耻之。顷自迁界以来，四省流离，万里丘墟，是以不榖不惮远隐，建国东宁；庶几寝兵息民，相安无事。而贵朝尚未忘情于我，以致海滨之民流亡失所，心窃憾之。阁下衔命远来，欲为生灵造福，流亡复业，海宇奠安，为德建善；又陪使所传，有不削发登岸及置贸衣冠等语，言颇有绪，而台谕传未详悉，唯谆谆以迎敕为辞。事必前定，而后可以寡悔；言必前定，而后可以践迹；丈夫相信于心，披腹见胆，磊磊落落，何必游移其说。特遣刑官柯平等面商妥当，不榖恭承先训，恪守丕基，必不弃先人之业，以图一时之利。唯是生民涂炭，恻焉在念；倘贵朝果以爱民为心，不榖不难降心相从，遵事大之礼。至通好之后，巡逻兵哨自当吊回。若夫沿海地方，俱属执事抚绥，非不榖所与焉。不尽之言，俱存敝使口中，惟阁下教之，俾实稽以闻」。经谓清朝必欲招附，不如准朝鲜事例，遣柯平、叶亨于清，再申前议，清主不报；而时渐无事，天子厌兵，故置而不问。于是经令宣毅前镇江胜等为游徼，往来岛上互市，沿海民因缘得利（郑成功传。按尚之信传曰：「是岁经攻尚可喜，下东莞，可喜将迎降，于是将袭广东；可喜杀其臣金光以谢曰：我抗衡上国者，光之为也」。而不记其月，他书亦无所见，附以俟后考）。

　　延宝元年癸丑（清康熙十二年），先是，三桂奉清主章帝命取滇省也，以荡平功总统全师，镇守云南，窃怀异志。而数战之余，以部下放旧散亡殆尽，所在凋敝，赋入不足；招致勇豪，讲习阵法，广通货财，完修军用。于是士马精强、府库殷富，士民翕然归附，强藩雄镇咸蒙笼络。去岁秋，其异图渐露；仁帝欲先发制之，以其有功不欲显正罪，特召之移镇关东。诏至，反谋益急；而患师出无名，称拜别故君陵，易明衣冠，帅部下祭贵阳府永历冢，恸哭以动人心。托事故缓行期，激部将杀清使者（吴三桂传）；还云南（华夷变态）。是岁十一月，遂据云南、四川、贵州以叛（「十一月」，据郑成功传）。清贵州提督李本深、陕西提督王辅臣从而叛，陷河东诸州郡；陕西总镇王屏藩据城为三桂西道主。于兹遣使台湾及清福建靖南王耿精忠，使各起兵。经、精忠皆通款，将合从而灭清。事闻，清国大震（参取吴三桂传、华夷变态。按三桂传，以经、耿精忠通款系明年三桂僭号后；然据明年甲寅正月三桂檄文及精忠传，在兹岁明矣，三桂传盖追记之耳，故今据二书而系兹岁）。

　　二年甲寅（清康熙十三年、伪周利用元年），正月，三桂称拥立崇祯第三子而即帝位，改元周启。檄四方曰：「本镇深叨明朝世爵，统镇山海关。一时李逆倡乱，聚贼百万，横行天下，旋寇京师。痛哉毅皇烈后之崩摧，惨矣东宫定藩之颠踣！文武瓦解，六宫纷乱，宗庙■〈目帝〉忽丘墟（「■〈目帝〉」恐「瞬」之误），生灵流离涂炭；臣民侧目，莫可谁何！普天之下，竟无仗义兴师、勤王讨贼；伤哉国运，夫复何言！本镇独居关外，矢尽兵穷，泪干有血，心痛无声。不得已，歃血订盟，许虏藩封，暂借夷兵十万，身为前驱，斩将入关，李贼遁逃。痛心若父重仇，冤不共戴；誓必亲擒贼帅，斩首太庙，以谢先帝之灵。幸而贼遁冰消，渠魁授首。正欲择立嗣君，更承宗社；封藩割地，以谢夷人。不意狡虏遂再逆天背盟，乘我内虚，雄据燕都；窃我先朝神器，变我中国冠裳。方知拒虎进狼之非，莫挽抱薪救火之误。本镇刺心呕血，追悔无及。将欲反戈北逐，扫荡腥氛，适值周、田二皇亲密会太监王奉抱先皇三太子，年甫三岁（按庄烈帝第三子，定王炯也，崇祯十七年国变，年既十四，他无三岁皇子者矣。京城陷，帝崩时，三桂犹驻山海关，未入京，太监王承恩既殉死于煤山，三桂何得会承恩？檄文所言系诈伪，非实事也），刺股为记，寄命托孤，宗社是赖；姑饮泣隐忍，未敢轻举。以故避居穷壤，养晦待时，选将练兵，密图恢复，枕戈听漏，束马瞻星，磨砺兢惕者盖三十年矣。兹彼夷君无道，奸邪高张。道义之儒，悉处下僚；斗筲之辈，咸居显职。君昏臣暗，吏酷官贪，水惨山愁，妇号子泣。以致彗星流陨，天怨于上；山崩土裂，地怨于下；鬻官卖爵，士怨于朝；苛政横暴，民怨于乡；关税重征，商怨于涂；徭役频兴，工怨于肆。本镇仰观俯察，正当伐暴救民、顺天应人之日也。爰率文武臣士，共勷义举。卜取甲寅年正月元旦寅刻，推奉三太子郊天、祭地，恭登大宝，建元周启。檄示俯闻，告庙兴师，刻期并发。移会总统兵马上将军耿、招讨大将军总统使世子郑等，调集水陆官兵三百六十万员，直捣燕山，长驱潞水；出铜驼于荆棘，照玉烛于金汤。义旗一举，响应万方，大快臣民之心，共雪天人之愤。振我神武，剪彼膻氛。宏启中兴之略，踊跃风雷；建尽万全之策，啸歌雨露。倘能洞悉时宜，随风归顺，则草木不损，鸡犬无惊。若有背顺从逆，恋目前之私恩、忘中原之故主，据险扼隘抗我王师，即督铁骑亲征，捣巢覆穴，老稚不留、男女皆诛。若有儒生精谙兵法，奋拔岩榖，不妨献策军前，以佐股肱；自当量材优擢，无靳高爵厚封。其各省官员果有洁已爱民、清廉素著者，仍留仕；所催征钱榖，封贮仓库，印信、册籍，赉解军前。其有未尽事宜，别颁条约。各宜懔遵告诫，毋致血染刃头。本藩幸甚，天下幸甚」（华夷变态。按本文脱下「幸甚」二字，今据本书所载译文补之）。三桂甫出湖南（吴三桂传、华夷变态），遂自僭大号，改常德府为行宫，筑坛行即位礼，国号大周，改元利用。令其婿胡国柱共马宝镇成都，控搤滇、黔，通饷道；遣夏国相、李本深陷湖南，规进取；遣侄吴之茂破甘肃临巩，驻师陇右，谋据关中；侄吴世宾下广西，清定南王孙延龄及提督马雄降；马承荫攻广东，清平南王尚之信降（吴三桂传）。三月，耿精忠据福建，执清总督范承谟，杀建宁同知喻三畏以叛（郑成功传。精忠传系前年者误）。精忠，靖南王继茂子也，父卒袭爵；尝信谶文，久蓄异志。至是，遂从三桂叛，命将出仙霞岭，破金华、衢、严、徽诸州。时天下渐无事，士民忘兵，故精忠兵所向皆捷（耿精忠传）。驰骑传檄，七建皆降。授清提督王进功、海澄公黄芳度、海澄总兵赵得胜、漳浦总兵刘炎以伪官，使其臣黄镛于浙江（华夷变态）。清主遣和硕康亲王征福建、浙江，平南将军赖塔率大兵与耿军相持江上（耿精忠传。本书岁月不详，今姑系于此）。四月，经檄四方曰：「中国之视夷狄，犹峨冠之视残履；故资冠于履，则莫不惋忿，沦夏于夷，则孰不感愧？凡在血气之伦，宁无羞恶之心。但运数使然，莫可奈何。是以犬豕余孽辄干闰位，遂使我明三百年之天下，一旦沦胥为夷狄，岂尽无忠义之士哉？洪惟二祖列宗，丰功伟业，泽润民生，践土食毛，世承君德，即有亡国之祸，非有失道之主；而煤山龙驭，死守社稷，尤忠臣义士所椎心而感泣者也。狡虏徒以诈力夺我天下，窃据之后，为虐益深：烝淫之丑，上及骨肉，杀戮之惨，下逮狗彘；官方贪婪，役赋繁重，历观故元之政，未有败坏如今日之甚者。我先王忘家为国，抗夷于方张之际，固尝败之于海澄、败之于护国、败之于镇江、败之于思明，所至歼其名酋、擒其渠帅者，不可胜计。即予嗣位之初，亦尝败之于乌沙，斩其伪侯马得功；续以粮运不继，因退屯东宁，生聚教训者一十余年。庶几勾践之图，无堕先王之志。今者虏乱日甚，行事乖方，积恶已稔，天夺其魄；以致吴王倡义于滇南，耿王反正于闽中，平南、定南各怀观望，秦、蜀、楚、越莫不骚动。人望恢复之心，家思执棰之遂；正符廿八之谣，遂应大虎之谶；此正夷虏数穷之会、龚行天诛之日也。予组练百万、楼船数千，积榖如山，不可纪极。征帆北指，则燕齐可捣、辽海可跨；旋麾南向，则吴越可掇、闽粤可联。陆战而兕虎辟易，水攻而蛟龙震惊。所愿与同志之士敦念故主之恩，上雪国家之仇，下救民生之祸；建桓文之伟业，垂青史之芳名。凡诸文武官吏，不论满、汉，有能以城邑兵马反正归附者，各照原职加阶委用；其有前系旧将、中道离去者，悉赦不究，一体收录。方今以国事为重，不必以小嫌介意。间有奇才异能者，可赴军前投牒，量才擢叙。大师所过，秋亳无犯，非得罪社稷及抗我戎行者，一无所问。嘉与士民，同建劻复之勋，永快升平之乐。刊布直省，咸俾知闻」。其檄犹称永历正朔（华夷变态）。使礼官柯平入福州，报黄镛之来。是月，潮州总兵刘进忠以城降于精思。精忠并清淑顺公沈瑞军，徙其家于饶平（郑成功传。「淑顺公」，据华夷变态）。五月，精忠令得胜出兵，得胜不从而降经（郑成功传、耿精忠传），经授兴明伯左都督。经以陈永华为留守总制，率侍卫冯锡范、兵官陈绳武、吏官洪磊等奉永历正朔，渡海而西（郑成功传）。自经东迁，安逸日久，故兵甲钝敝，舟亦不多；精忠失望易侮，谓不如弃经而独进取。经从精忠请借漳、泉二府以募兵，精忠难之。于是，耿、郑交恶（郑成功传、华夷变态）。锡范进取同安，守将张学尧降，经授荡卤伯左先锋；精忠始惧，遣都尉王进守泉州。进本清勇将，所谓老虎也，降耿而勇名稍衰。六月，进功子藩锡诱杀清泉州城守赖玉，逐进而降于经。经入泉，授藩锡指挥使；以其国事委锡范与绳武（郑成功传）。是月，三桂遣兵攻梧州。先是，琉球降本邦萨州守，而犹两属于清。其贡于清之涂，东宁兵夺贡船，劫使人、囚士卒、略货物；琉球诉之萨州守，守白之江户。后东宁商船至长崎，长崎奉行责东宁人，令纳银三百贯赎罪，以其银赠琉球。经不平之，其岁止商舶不通长崎。适本邦相马地方舶漂着东宁，东宁民囚而奴焉；经赎之，缮舟给衣粮归长崎。长崎奉行白之江户，幕府称经厚谊，赐银付归船，且托以前所囚琉人还其国。是月，东宁留守杨英遗书长崎奉行曰：「日本与本国通好，彼此如同一家，与琉球不同；日国之民即如吾民，飘风到此，自应送回，岂有受谢之理，可将原银送还。其琉球贡虏船在虏地，吾师自攻虏，孰辨为琉球之船？琉球并无一船来通、一书来说，而兴词投告，以致日国兜留我银，有伤邻谊，过自在彼。倘琉球有书来说，本藩亦不靳发还，敬将原银二千两付官商蔡未绎，请为转启上将军」（华夷变态）。七月，清兵围进忠于潮州城，精忠不能救；进忠纳款于经，经授以定卤伯前提督，遣援剿左镇金汉臣率舟师援之。汉臣败，清兵攻急，进忠竭力守御。九月，精忠命王进与郑师争取泉州，以降将刘炎为犄角。十月，国轩及右虎卫许耀败进于涂岭。三桂使礼曹周文骥平耿、郑之争。十一月，得胜、锡范、佑等攻漳浦，炎降，遂援潮州，败清兵于黄岗（三藩纪事作「北冈），围始解（郑成功传）。是月，经、精忠各出兵战于兴化，互有杀伤；而以强敌未灭，内争非谋，从三桂议，解憾罢兵（华夷变态）。十二月，东宁六官筭丁钱，大征富民饷（郑成功传）。是岁，清兵屯于衢州，精忠将马九玉据九龙山与清军画江相守（耿精忠传）。清陕西总督张勇降于三桂，三桂议令勇与王辅臣共攻北京。精忠将攻南京，与清兵大战于蒋山，败之。三桂遣兵向北京，战于平阳，败绩（华夷变态）。

　　三年乙卯（清康熙十四年，伪周利用二年），正月，精忠遣使东宁议和，以枫亭为界，通好（郑成功传）、修婚（华夷变态）。二月，何佑攻饶平，获沈瑞（郑成功传）；以瑞尚氏女婿，赦之，授以安定侯，犹令居饶平；之信托精忠与经通好。去岁，精忠取台、温二州；是月，清兵复取之（华夷变态）。三月，经废清经略洪承畴祠，改祀黄道周、蔡道宪，窜承畴及杨明琅眷族百余口于鸡笼城（郑成功传。按明史曰：「承畴，三边总督，与清战，数有功；崇祯末降于清」。「道宪，字符白，崇祯十年进士，为长沙推官；张献忠陷武昌，贼执道宪，欲降之，不屈，贼磔之」。郑成功传曰：「明琅，字质人，崇祯词林；煤山之变，乘马过梓宫，扬鞭指之曰：此真亡国之君者也」）。去岁八月，精忠攻江西，下六府；是月，清兵复取之（华夷变态）。五月，刘国轩入潮，与何佑、刘进忠等徇属邑未下者。清平南王尚可喜兵十余万尽锐来攻（按之信传，三桂之举兵也，之信幽父可喜，从三桂而叛；无几，可喜死，之信弟之孝不从兄，清主拜之孝平南将军。然则此月出兵者，平南将军之孝也。然可喜之死，本传不详岁月，故今姑从其旧文），晨掩佑军，佑死战，国轩继之，大败之，斩首二万余、捕卤七千，辚籍而死者遍山榖。佑、国轩威名震于南粤（华夷变态曰：「是役也，斩平南王嫡子及三子；然之信传不载其名，无所考）。六月，精忠与清战于台州，精忠将杨某叛而降于清，精忠失利。是月，经帅诸将围漳州。先是癸丑岁，东宁降将清海澄公黄梧卒于漳州，其子芳度权知军事；经之再至岛也，授芳度德化公前提督。芳度阳受命，阴通清，事泄，经率兵攻城，芳度与诸将分守四门（郑成功传）。清李正泰率兵来援，经击破之（华夷变态）。芳度令其兄芳泰突围入粤乞援，经四面环攻；芳度或遣轻锐袭郑壁，经掘长堑，为持久计，攻围凡六阅月（郑成功传）。八月，精忠将九玉劫清营，克之（耿精忠传）。十月，芳度将吴淑及弟潜开门降，芳度苦战，遂投井死，不及粤援至纔三日（郑成功传。「三日」，据三藩纪事；成功传作「三月」者误）。经兵势大盛。三桂谓事成附经以朝鲜；鲜人闻之，谓郑氏朝鲜六姓之一，恐至代而有国。又谓经阵中近多备鸟铳，军威改观，或日本为之声援乎？三桂又遣使朝鲜曰：「往年日本之攻朝鲜，先帝遣兵援之，朝鲜获全；今兴隆明室，以报旧恩」。鲜人惧清嫌疑，窃杀三桂使以灭迹（华夷变态）。经入漳州，授淑平卤将军后提督，潜戎旗二镇；以黄氏父子贰，悉赤其族。清主赠芳度王爵，谥忠勇，世袭十二代。十二月，先是甲寅之变，漳州大乱，清巡海道陈启泰阖门二十余口一时死节，其临死从容谈论，不异平日，朝服遥拜阙，自经死。启泰，辽东人，字大来，谥忠烈。至是，经下诸属县，鼓吹备仪仗，以礼改葬之漳东（郑成功传）。是岁，三桂率兵至湖广，将取荆州府城，城固不拔。广东高、雷、廉、琼四州降于三桂。三桂将与经合兵而攻湖广（华夷变态）。王辅臣、张勇据守平凉（吴三桂传。按华夷变态曰：「九月，潮州捷书至；时漳州既平，于是经点兵十万、战舰千余，亲向广东」。然据成功传，九月漳州犹未平，经在阵中；月日恐必有一误。然他无所考，姑附记以俟他日考证）。

　　四年丙辰（清康熙十五年、伪周利用三年），二月，三桂兵至肇庆、韶州、碣石。三月，经遣国轩等率兵十万向广东，清总兵苗之秀、东莞守将张国勋诣国轩降；国轩进陷惠州，驻兵镇焉。三桂兵攻尚之信于桂州城，之信势屈；四月，降于三桂。三桂让惠州于经（华夷变态）。五月，精忠将刘应麟徇下江西瑞金、石城二县（郑成功传）。汀州刘怀远孤立守州，至是属经旗下。六月，经令国轩发舟师攻番人于香山澳（华夷变态。按香山澳一名阿马港，在广东；万历中，大西洋人来占之，崇天主教，岁输税五百金于明。本邦庆长、元和间，岁遣使来贡；及禁异教，止其来）。八月，清和硕康亲王至衢，遥见九龙山马九玉营垒，遣兵乘夜向九龙山；九玉亦适出兵，途相遇。清军连发大炮，山路狭隘，九玉不能遽退，精锐俱尽；清兵进焚寨，九玉遁去。兵抵仙霞岭，守者开关降。精忠将白显中据崇安关，为八闽、九江声援。康亲王招降显中副将范时荣、王镐等，显中孤立不能战，亦降于清。精忠所恃，九玉、显中、曾养性；九玉遁、显中降、养性所取郡县清兵克复，而其将相继多降于经。至是，兴化守将马成龙、邵武守将杨德皆降于经。精忠故封尽入郑氏，精忠忧愤不知所出（耿精忠传）。始，精忠谋与郑氏并力，既而不协，清击其外、郑攻其内，前后跋疐，卒至于败（郑成功传）。康亲王压垒而阵，招谕令降，精忠知势既去，遂降（耿精忠传）。范承谟为精忠所执既三岁，清兵之入闽也，精忠遂杀之。闽人祀之薛老峰下，谥忠贞（郑成功传，按书壁诗曰：「承谟，号螺山；圣祖亲政之始，为浙江巡抚，迁闽督抚。精忠久蓄祸心，承谟讽谕以大义，精忠囚之。承谟誓死不屈，幽囚三年所作诗，书之狱壁，摅慷慨愤懑情。殁后，弟承勋等录而号书壁诗）。清主以精忠既降，令康亲王率大兵攻经，精忠先驱（华夷变态）。十月，许耀拒清兵于乌龙江。耀沉湎酒色，且狃涂岭胜，轻敌，战败；经以赵得胜、何佑代之（郑成功传）。十一月，经伏兵于乌龙江近山而袭清兵，清兵大败，斩获许多；福省闽安降附于经（华夷变态）。精忠奋将杨德（华夷变态作「精忠叔父耿四爷」）以邵武降于经，经授后劲镇；令吴淑守邵武。十二月，淑拒清兵于邵武城下，严霜瘃指，不能军；经召还淑，进忠宵遁，应麟奔死潮州（郑成功传）。

　　五年丁巳（清康熙十六年、伪周利用四年），正月，赵得胜、何佑拒清兵于兴化城下。清纵反间，佑遂疑得胜；及战，不相援，故败绩。得胜孤军阵亡，佑遁泉州，兴化陷矣（郑成功传）。初，成功置吏、户、礼、兵、刑、工六部，此时新任吏不得其人，乘军旅殷繁，收敛过刻，以富私家。于是粮运不给，兵士内乱逃散，遂不能军。且精忠以诡计离经诸将，汀州、兴化守将皆蒙嫌自杀。二月，泉、漳二州皆失，惠、潮二州亦扰乱，经遁入岛，谓「民力尽矣，不如散兵休民、养威待时」。令兵士去，兵士遁逃山榖，不降清，以待粮饷足。泉、漳城兵窃通信，请攻城，经不许（华夷变态）。三月，清和硕康亲王数遣使招抚经，经不从。四月，经移诸降将于台；刘炎奔归清，砾于燕市（郑成功传）。五月，先是三桂之起兵也，尚之信幽父可喜，起兵应三桂；弟之孝不从兄，清主拜之孝平南将军。之信与经通好，后不相和，再降清，讨三桂将马承荫于广西。至是宽之信罪，袭父爵为平南亲王，讨孙延龄。无几，奸臣构成兄弟不和，至十九年，清主诛之信兄弟。初，之信之起兵也，有箕仙降云：「周、郑交恶亡」；盖指始善三桂及经，终而相背，灭其国也。其言果验（尚之信传。本书作丁丑岁者误矣）。六月，进忠降三桂，寻归清，磔死。国轩弃惠州入岛，七府一时溃（郑成功传）。八月，经募兵令何佑攻潮州，陷之（华夷变态），守将遁。清师既定浙东，下八闽，入两粤，精忠、之信相继叛去；孙延龄亦通款于清，三桂杀之。及经之还岛、三桂势益孤，清兵无东国忧，并力西向。王辅臣、张勇弃平凉，皆降于清；清兵乘势分兵五路指汉中、兴安。三桂渐老耄，军谋失机，所得州县以次渐失。王屏藩、吴之茂战败，屏藩自刎、之茂遁成都。秦省荡平，清师入蜀。夏国相、李本深规取楚地，久与清师相持洞庭湖，不能进取，士气渐沮。清将遗书于三桂诱降，三桂不从（吴三桂传）。是岁，义公聘朱之瑜，待以宾师之礼（义公行实。按以万治二年之瑜寄成功书，约以「明夏复过长崎」之语考之，盖万治三年来长崎而不还也）。

　　六年戊午（清康熙十七年、伪周洪化元年），二月，先是，经之矢利而入岛也，以军国事悉委国轩。至是，国轩帅师攻拔玉洲、三叉河等诸堡，遮其饷道，断江东桥，援兵适至，分兵击败之，取石马，遂扬颿入镇门，取湾杨树、马洲等诸堡；清总督郎廷相、嗣公黄芳世、都统胡兔、宁海将军喇哈达、都统穆黑林、平南将军赖塔、副将朱志麟、姚公子、李阿哥、提督段应举等前后来援，皆败。国轩素有将略，行军略仿成功。至是，承经委托，图报效，以寡兵纵横驰突，敌兵不能当其锋。闰三月，破段应举于祖山头，应举逸入海澄；遂取平和、漳平，围海澄数匝。六月，清主以按察吴兴祚为闽抚，逮郎廷相，以布政使姚启圣为总督援澄。诸将高垒自固，不赴援，城陷，段应举自缢，总兵黄蓝巷战死于乱兵（华夷变态曰：「应举溺死，黄蓝不知其所之」）；满、汉兵亡失三万余。经褒国轩，晋爵武平伯、征北将军，吴淑定西伯、平北将军，何佑左武卫，林升右武卫，江胜左虎卫。时经兵势复盛，遂取长泰、同安。七月，国轩乘胜围梅勒雅大里于泉州，籍民为兵，徇下南安、永春等县。八月，清兵克复漳平、长泰、平和等县。清学士李光地、平南将军赖塔、巡抚吴兴祚、提督杨捷、总兵林贤、耿精忠、黄镐、林子威水陆分路克期援泉。林贤等败楼船中镇萧琛水军于定海，经命宣毅后镇陈谅御之海山。国轩帅二十八镇兵还漳州，筑十九寨（郑成功传）。先是，三桂遂失湖南，退据成都，李本深降于清。三桂驸马胡国柱有纨裤习，风流自喜，诗酒为娱，奇花怪石、棐几湘帘、服用玩好、茶铛博具，点缀于营垒之间；及清师压境，速谋归款。谋士争曰：「王以大任属将军，将军足一动，则黔中断左臂，滇南援绝，荆、苏解体，王之全局俱败。且将军今日降，明日即诛矣。与其降之死，不若力战而死」。国柱不听。马宝亦争不得，乃驰告三桂。时值仲秋，三桂拥歌姬与所嬖陈沅临轩玩月。闻国柱变，大呼曰：「吾事去矣」！即气噎仆地；急救之，不复苏矣。夏国相等立其孙世璠嗣伪位（莲坡诗话云：「圆圆者，吴下女伶，陈姓；转入田皇亲家，吴三桂见而悦之。及破闯贼，取之去。吴之举兵为圆圆也，既为平西夫人，宠贵无比。吴逆败，不知所终」。吴三桂传曰：「三桂屯兵山海也，李自成执三桂父襄，逼作书，令三桂降。三桂欲降，闻沅在襄所，为自成夺去，大愤，乃遣使降清，求共讨贼」。明季遗闻载三桂绝父书，其书陈君臣大义；而张斐评曰：「三桂将降贼，所遣中军脱归云，襄既死，圆圆为贼所污。三桂怒，乞师于清，其绝父书，伪作之也」。又按三桂妾有称八面观音、四面观音者，及三桂之败，清将蔡某献四面于清主，匿八面自嬖；八面绝美。清主囚蔡。蔡部将作乱，湖广贼冯龙与之合，殆陷北京。事见外国异闻）。三桂僭伪凡五年，卒年七十五。其初起兵也，人谓在兴隆明室，故所在响应，郑氏、耿、尚二王皆修好。及闻其南面自尊，建号改元，人心不服。且军兴以来，加税田亩，征催严迫，怨声四起。故所破州县，旋得旋失。而自穷极奢侈，爱妾陈沅宠以专房，声色娱乐，不理军事。此其所以终败焉。世璠僭号云南，改元洪化，以五华山为宫城；以伪大学士夏国相为上柱国左丞相，以伪将军马宝为元帅。清主命大将军多罗贝勒、大将军公图海两路进剿，云南大震。公图海纵反间，令疑马宝于世璠，且啖宝以利；宝降，磔于燕市（吴三桂传）。九月，清诸将既入漳，国轩帅二十一镇兵与清兵决战于龙虎山。胡都统先合不利，启圣援之败。精忠故仇郑，亲督战，斩阵退者三人，援枪大呼而入；平南继之，破营十六，斩捕许多；国轩泅水遁（郑成功传、耿精忠传）。后无几，精忠复谋叛，俘至燕京，磔于市（耿精忠传）。十月，启圣遣人于岛招抚（郑成功传）。

　　七年己未（清康熙十八年、伪周洪化二年），二月，援剿左镇陈谅败清兵于定海。十月，清兵攻吴淑于萧井寨，不克。十一月，淑压死于寨。启圣开第于漳州，曰「修来馆」，令降者华毂鲜衣炫煌于道路，以大招抚诱致（郑成功传）。

　　八年庚申（清康熙十九年、伪周洪化三年），正月，清水师提督万正色及总兵陈龙、林贤、黄镐、杨嘉瑞帅舟师伐岛，经以左武卫林升为督师，援剿左镇陈谅、左虎卫江胜、楼船左镇朱天贵御之。望清兵，惮其众。升令数舟取水，众船随而溃去，朱天贵降于清。二月，国轩遁入岛，启圣乘虚复十九寨，诸镇多降，正色遂覆两岛；经率锡范、绳武等遁入台（郑成功传）。

　　天和元年辛酉（清康熙二十年、伪周洪化四年），正月，郑经卒于台湾（郑成功传）。经为人仁厚，颇得士民之心（华夷变态）。在位凡十九年，犹奉永历正朔、佩招讨大将军印，称世子，而实无所受命（郑成功传）。经之入岛也，委政子克■〈臧上土下〉，退闲居于洲仔尾，筑游观之地，峻宇雕墙、茂林嘉卉，极岛中之华丽；优游其间，而至卒岁（台湾纪略）。实非经子，本姓李氏，经妾林窃养之，经不知；及长，以永华女妻之。及经之西，委政永华，永华请克■〈臧上土下〉为监国。克■〈臧上土下〉严毅有成功风，诸弟畏之。迨经败东还，永华亦殁，以国付■〈臧上土下〉。及经死，诸弟扬言：「克■〈臧上土下〉非吾骨肉」；经母董氏命收克■〈臧上土下〉监国印，幽之别室，诸弟遂令人拉杀焉。董氏立经次子克塽，克塽尚幼，授国轩武平侯、锡范忠诚伯。董氏以永华有旧勋，尚礼待■〈臧上土下〉妻陈氏。陈氏乞出别室，旦夕哭临；及卒哭，整礼服从容缢死于柩前焉。董氏素不合于成功，而辛卯之难，匆忙逃出，犹怀姑神主而全焉，成功自是大敬畏之。去岁经逃入台也，责勉之以不能兴隆先业。及经卒，经营后事；无几，卒（郑成功传）。九月，清大军攻云南，围世璠于五华城。既数阅月，城中樵苏不通，数出锐卒冲敌营，清军坚壁不动。至是，南门伪总管献城约举火，及期，清兵齐进，火发，夏国相谓璠曰：「国君死社稷，王毋自辱」。逼令自缢。归杀其妻子，遂自杀。云南平焉。初，三桂之僭号也，衡山岳庙生白龟，大如钱，多灵异，三桂诣庙默祷，供舆地图，放龟视其所臻。龟蹒跚于长沙、衡、永间，既而纔从贵州至云南止。三放三同；三桂君臣相顾失色。至是，果如灵龟所示（吴三桂传）。

　　二年壬戌（清康熙二十一年），十月，克塽继位以来，政出多门。启圣侦知之，诱台湾行人傅为霖，令为内应；事泄，为霖等伏诛。沈瑞以谗屠其家；而瑞妻郑氏，礼官斌之女也，以故特释之，郑氏守义自杀（参取郑成功传、台湾纪略）。启圣遂疏荐万正色为陆路提督、施琅为水师提督，以图大举，期以明年。琅治兵平海（郑成功传。按本书康熙二十年系以琅治兵，而据香祖笔记，实二十一年也；三藩记事系二十年者，袭成功传误也。又按毛奇龄平台湾记序曰：「壬戌春奏凯京师」；据此，平台湾似在辛酉岁，姑记以俟后考矣）。

　　三年癸亥（清康熙二十二年），三月，何佑城淡水（郑成功传）。六月，先是刘国

　　轩握兵权，杀戮立威，人心不安。施琅谓：「台湾有可取之机」，遂密疏数陈利策；清主嘉纳（台湾县志）。至是，清大军发铜山。国轩守澎湖，督精兵二万余分守风柜尾、牛心湾等屿；又令林升、丘辉、江胜、陈起明、王隆、吴潜等领众二万守鸡笼屿（郑成功传）。澎湖、妈祖、台屿上下炮城三座，风柜尾一座，四角山炮城一座，鸡笼山炮台一座，东西巅炮台一列四座，西南内外堑西屿头一列炮台四座，牛心湾炮台一座，沿海小船可登岸者尽设短墙、置炮石，连绕三十余里，海舰星罗棋布（台湾纪略）。清师进兵于澎湖，琅令悉书将帅姓名于战舰，欲以审进退、正赏罚。两军将合，琅先令蓝理、曾诚等突战。南潮正涨，前锋数船分散，国轩乘之，杀伤过当。琅驰驾船赴援，理伤炮，琅亦伤焉。是夜舟停八罩，琅集诸将，申军令，总兵以下按以失律罪，令立功自赎（郑成功传），进取虎井屿。琅驾小舟，窃侦敌营还，誓师分兵进剿：左师直入鸡笼山，右师直入牛心湾，中权分为八阵，每阵三垒。将军居中调度，将左者兴化镇吴英、金门镇陈龙、铜山镇陈昌，将右者平阳镇朱天贵、海坛镇林贤、厦门镇杨嘉瑞、提标中营罗士珍。旌旗蔽空，舳舻千里（台湾纪略）。清兵裹创疾战，国轩发火矢喷筒，燔焰怒张；朱天贵阵亡。清兵戮力夹击，自辰及申，兵势益励。林升、丘辉、江胜、陈起明、吴潜、王隆等战死，失战舰二百余艘，众多降。国轩知势不敌，急乘走舸从吼门逸去。澎湖既破，琅给降卒以衣、米；禽获未及死者，医治而送还。于是台人心动，无固守志（郑成功传）。宁靖王朱术桂知事既去，叹曰：「予明室宗族，义不可辱」。具冠服拜天地祖宗，与台人从容别饮，以王印授克塽而自杀；五妾殉焉。台人悲之。国轩、锡范、佑、磊等奉克塽决归降计。七月，遣刘国昌、冯锡珪、陈梦炜赍延平王金印一、招讨大将军金印一、公侯伯将军银印五，籍土地府库军实，叩军门告降。澎湖素险，难以泊舟；至是，海适不扬波。八月，施琅统舟师至台湾受降（参取郑成功传、三藩纪事、台湾纪略）。克塽嗣位二年，犹奉永历正朔，是时年十五。自成功始起义迄克塽降，凡三世三十八年，而明正朔始尽于天壤之间矣。琅入台，先具牲币告成功庙曰：「琅起于卒伍，于君有鱼水之遇。中间微嫌，不图祸及骨肉，事至乖离！然分为雠敌，情犹君臣；而今奉天子威灵，见为清朝臣，不得辞灭国之举。此所以上忠朝廷、下谢父兄，公义私恩，何得两全」。语毕泪下。乃疏请经略台湾地方，且优待克塽及将帅；而后归之京师，清主诏授克塽汉军公（长崎夜话草云：「封东海王，赐第于京地」）、锡范汉军伯、国轩天津总兵、何佑梧州副将（郑成功传）。又诏以东宁复旧为台湾府，改二州设三县，曰台湾、曰凤山、曰诸罗，设分巡道一员领之（台湾纪略。香祖笔记曰：「隶福建布政使司」）。台湾县居中，辖四坊、十五里、九街、六乡；南为凤山县，自台湾府起至沙码碕头止，共五百三十里，辖六里、十四乡、二十余社；北为诸罗县，自台湾府起至鸡笼城止，共五千三百三十里，辖四里、十四乡、四大社。其兵防，分营凡十：安平镇三营、澎湖协镇二营、南北二营、左右中三营（台湾纪略）。至康熙末年，台郡水陆兵五千余，南北营各八百九十名（平台纪略）。其文教，设岁科二试以鼓励士民，府学入泮，县学入泮，各给饩有差。至康熙二十六年丁卯岁以后，福建乡试正额外别广一名，以待台湾之士；学成之日，与内地棘闱同较，得登榜：台民渐向文学之风（台湾纪略）。至是，台湾荡平焉（郑成功传）。

　　元禄十三年庚辰（清康熙三十九年），清主想往事，尝调：「成功明室遗臣，而非乱臣贼子也」；特诏令成功及子经丧归葬南安（郑成功传。按自郑氏灭后，亨保六年辛丑，明遗民漳人朱一贵称明室后裔，起兵于台湾；其年败死。八年癸卯，一贵余党再起，无几就禽；事详平台纪略。天明六年丙午，漳人林爽文作乱，陷台湾，兵连三年，遂伏诛；事详武功纪盛）。

　　臣长孺曰：此书记郑氏始末，起庆长十七年辛酉而终元禄十三年庚辰事。根据诸书，必期其确实；而如行文，则会粹错综，务加删润，令其有次序。虽专系郑氏，傍及明末事。凡八十有余年间治乱盛衰兴废之故、天命人心去就之际，盖有略可观省者云。  
　 

青山跋

　　台湾纪事三卷，记明人郑成功事也。成功者，芝龙之子，而其母乃我平户之产也。芝龙之客平户，娶以为妻，生成功。及芝龙事明，身致富贵，使人迎成功及其母。既而芝龙降清，成功不从。方清兵之陷泉州，军民皆溃，成功母独不屈而死。夫以孱弱一妇人，能抗丑虏，不辱其节，可不谓之烈妇哉！当此之时，明室既亡，冠带之国变为左衽，搢绅之士改节易操者滔滔皆是；而成功仅以一弹丸之地，乃能抗满清百万之兵，竭力明室，始终不渝，忠贞之心，坚如金石，可不谓之忠臣哉！其出师江南，虽败衄不振，义气凛凛，足以动天下，使百世之下闻其风者，勇土张胆，懦夫立志；此其有功于名教也大矣。夫芝龙反复之徒，固无足道，然妻为烈妇而子为忠臣，忠义贞烈咸萃一门，何其盛也！盖成功母子虽其忠烈出于天性，亦非我神州风气之所使然欤？然则郑氏之有成功，不翅明国之光，亦我神州之华也！

　　我公尝获成功书，爱其笔画遒逸类其为人，展翫不置，乃命同僚川口长孺纂其事迹。清人尝为成功传，颇多遗漏；长孺乃搜索明、清间诸书友我朝记载，概括缀缉，萃为一书。盖于成功事迹，尤为详备。公乃使林学士为之序，命臣延于跋其后，将锓之木以公于世。呜呼！我公崇尚文学，奖励节义，至其有益于名教，推及异邦之人，使为人臣者知以劝，此公之所以有此举也。然则为我臣子者，其于报国宜如何哉！

　　文政戊子春，彰考馆总裁青山延于书于砾川邸舍。   
