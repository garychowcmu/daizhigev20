　日本杂事诗二百首（二百首）
　　●自序
　　余于丁丑之冬，奉使随槎。既居东二年，稍与其士大夫游，读其书，习其事，拟草《日本国志》一书，网罗旧闻，参考新政，辄取其杂事，衍为小注，串之以诗，即今所行《杂事诗》是也。时值明治维新之始，百度草创，规模尚未大定。论者或谓日本外强中干，张脉偾兴，如郑之驷；又或谓以小生巨，遂霸天下，如宋之[鹚？]，纷纭无定论。余所交多旧学家，微言刺讥，咨嗟太息，充溢于吾耳。虽自守居国不非大夫之义，而新旧同异之见，时露于诗中。及阅历日深，闻见日拓，颇悉穷变通久之理，乃信其改从西法，革故取新，卓然能自树立，故所作《日本国志》序论，往往与诗意相乖背。久而游美洲，见欧人，其政治学术，竟与日本无大异。今年日本已开议院矣，进步之速，为古今万国所未有。时与彼国穹官硕学，言及东事，辄敛手推服无异辞。使事多暇，偶翻旧编，颇悔少作，点窜增损，时有改正，共得诗数十首；其不及改者，亦姑仍之。嗟夫！中国士夫，闻见狭陋，于外事向不措意。今既闻之矣，既见之矣，犹复缘饰古义，足己自封，且疑且信；逮穷年累月，深稽博考，然后乃晓然于是非得失之宜，长短取舍之要，余滋愧矣！况于鼓掌谈瀛，虚无缥缈，望之如海上三山，可望而不可即者乎！又况于排斥谈天，诋为不经，屏诸六合之外，谓当存而不论，论而不议者乎！觇国岂易言耶，稿既编定，附识数语，以志吾过。光绪十六年七月，黄遵宪自序于英伦使馆。
　　●卷一
　　立国扶桑近日边，外称帝国内称天。纵横八十三州地，上下二千五百年。
　　日本国起北纬线三十一度，止四十五度；起偏东经线十三度，止二十九度；地势狭长。以英吉利里数计之，有十五万六千六百零四方里。全国濒海，分四大岛、九道。户八百万，男女共三千三百万有奇。一姓相承，自神武纪元至今岁己卯明治十二年，为二千五百三十九年。内称曰天皇，外称曰帝国。隋时推古帝上炀帝书，自名日出处天子。余此诗采摭诸书，曰皇曰帝，悉从旧称，用《公羊传》“名从主人”之例也。
　　泰初一柱立天琼，岳降真形地始成。西有和华东诺册，一夸手造一胎生。
　　纪神武以前事为《神代史》，曰：开辟之初，有国常立尊，为独化之神。七传至伊奘诺尊、伊奘册尊，为耦生之神。二尊以天琼矛下探沧溟，锋镝凝结成磤驭卢岛，名为国柱，因下居成夫妇。先以淡路洲为胞，钟灵孕祥，乃生八大洲，余岛则矛头滴潮濡沫所凝者。泰西人有《创世纪》，称耶和华手造天地万物，七日而成，同一奇谭。
　　荡荡诸尊走百灵，荒唐古史过《山经》。海神长女生鸬羽，天祖初皇法脊令。
　　《神代史》又言：伊奘诺尊、伊奘册尊见脊令相交，始知交婚，是为初皇。又曰：琼琼杵尊有山幸与兄火兰易海幸，后失于海，兄索之急，乃自投海中，海神妻以长女，复得海幸。获潮满琼、潮涸琼二宝神女，有孕，告琼琼杵尊，生子勿往视，不听，窃窥之，有卧龙盘儿，惊跃人海。产室葺以鸬羽茅草，未及覆甍，故号为鸬鹚草葺不合尊。尊生神武。
　　藂云挥剑日挥戈，屡逐虾夷奏凯歌。西讨东征今北伐，古来土著既无多。
　　日本土人即虾夷，盖如台湾之生番，蠢蠢如豕鹿，声音状貌皆少异，日本称为毛人（亦呼为倭奴）古所谓长须国者也。日本开国在日向大隅，自西而东，盖逐虾夷而居之。神武、崇神、武尊、神功皆力征经营，中叶专设征夷大将军以为镇抚。唐时陆奥一道犹尽属虾夷。近三百年，聚于奥北一岛，有口虾夷、奥虾夷之称。维新后置北海道，设官开拓，闻其种类只存数千云。神武初起师征夷，曰：吾日神之孙，而向日征虏，逆天道矣，不如随影讨之。藂云剑，武尊征夷之剑也。
　　避秦男女渡三千，海外蓬瀛别有天。镜玺永传笠缝殿，倘疑世系出神仙。
　　崇神立国，始有规模，史称之日御肇国天皇，即位当汉孝武天汉四年，计徐福东渡，既及百年矣。日本传国重器三：曰剑，曰镜，曰玺。皆秦制也。臣曰命、曰大夫、曰将军，皆周、秦制也。自称曰神国，立教首重敬神，国之大事，莫先于祭，有罪则诵楔词以自洗濯，又方士之术也。当时主政者，非其子孙，殆其徒党欤？《三国志》、《后汉书》既载求仙东来事，必建武通使时使臣自言。今纪伊国有徐福祠，熊野山亦有徐福墓，其明征也。至史称开国为神武天皇。考神武至崇神，中更九代，无一事足纪，神武其亦追王之词乎？总之，今日本人实与我同种，彼土相传本如此。宽文中作《日本通鉴》，以谓周吴泰伯后。源光国驳之曰：谓泰伯后，是以我为附庸国也。遂削之。至赖襄作《日本政纪》，并秦人徐福来亦屏而不书。是亦儒者拘墟之见，非史家纪实之词、阙疑之例也。
　　剑光重拂镜新磨，六百年来返太阿。方戴上枝归一日，纷纷民又唱共和。
　　中古之时，明君良相，史不绝书。外戚颛政，霸者迭兴。源、平以还，如周之东君，拥虚位而已。明治元年，德川氏废，王政始复古。伟矣哉中兴之功也！而近来西学大行，乃有倡美利坚合众国民权自由之说者。《山海经海外东经》：“旸谷上有扶桑，十日所浴，在黑齿北，居水中。有大木，九日居下枝，一日居上枝。”日本称君为日，如大日灵贵、饶速日命皆是。
　　呼天不见群龙首，动地齐闻万马嘶。甫变世官封建制，竞标名字党人碑。
　　明治二年三月，初改府藩县合一之制，以旧藩主充知事。而萨、长、肥、土旋上表请还版图。至三年七月，竟废藩为县。各藩士族亦还禄秩，遂有创设议院之请。而藩士东西奔走，各树党羽，曰自由党、曰共和党、曰立宪党、曰改进党，纷然竞起矣。
　　狐篝牛柩善愚民，百济新罗悉主臣。腰石手弓亲入阵，浪传女国出神人。
　　日本取法汉制，皆由百济、新罗来。神功皇后始通二国，《魏志》、《后汉书》所谓卑弥呼封亲魏倭王者也。史言仲哀讨熊袭，有神告后，宜先征新罗，弗从，崩。后摄位，遽发师，西征航海，祝曰：吾奉天神言，越海远征，苟捷有功，则波臣当手梳吾发，分为二，浴于海。如其言。遂结两髻如男子，亲执巨弩。时后有娠十月矣，复取石挟腰祝曰：凯旋，生于兹。至新罗，新罗主面缚降。封府库，收图籍而还。十四月，乃生应神。是皆神道设教，以愚黔首者。志书谓“以妖惑众，侍婢千余人不见其面”，胥由此也。然新罗、百济、高丽遂称西藩，旋遣使通魏。史书竟称为女王国。至郭璞注《海经》，犹称“倭在带方东，以女为王”。易世称其人，皆以女系国，功可谓神也已。日本今古英雄推丰臣秀吉，余谓使黑面小猴见此老妇，必当慑伏不敢动耳。
　　女王制册封亲魏，天使威仪拜大唐。一自覆舟平户后，有人裂诏毁冠裳。
　　日本典章文物，大半仿唐。当时瞻仰中华，如在天上，遣唐之使，相望于道。唐乱使绝，高行云游之僧，尚时通殷勤。唐、宋间亦遣使答之。元祖肆其雄心，欲抚有而国，范文虎帅舟师十万，遇飓舟覆，归者三人。以元之雄武，灭国五十，风起涛作，不克奏肤功，天为之也。然至是，日人有轻我之心矣。明中叶时，萨摩无赖寇我沿海，及丰臣秀吉攻朝鲜，八道瓦解，明误听奸民沈惟敬言议和。授封使者赍诏至，秀吉初甚喜，戴冕披绯衣以待。乃宣诏至“封尔为日本王”，秀吉遽起，脱冕抛之地，且裂书，怒骂曰：我欲王则王，何受髯虏之封？且吾而为王，若王室何复议再征高丽？日本人每讳言贡我，而明人好自夸大，视之若属国。吾谓委奴国王之印，亲魏倭王之勒，见于《三国志》、《后汉书》，（《北史》云：“其后并受中国爵命，江左历晋、宋、齐、梁，朝聘不绝”云）其时壤地褊小，慕汉大受封，此不必讳也。至隋帝之书曰：皇帝问倭皇好。既邻国之辞矣。唐、宋通好，来而不往。偶一遣使赍书，或因议礼不就而去。以小事大则有之，以臣事君则未也。至明成祖树碑寿安镇国之山，封足利义满为王，而不知乃其将军。虽义满称臣纳贡，然未有代德而有二王，于日本则为僭窃。神宗封秀吉，诏书至，为毁裂，此又何足夸哉！
　　载书新付大司藏，银汉星槎夜有光。五色天章云灿烂，争夸皇帝问倭皇。
　　我朝龙兴辽沈，声威所至，先播旸谷。又以彼二百年中，德川氏主政，讲道论德，国方大治，故海波不扬。迩以泰西诸国，弛禁成盟。念两大同在亚西亚，同类同文，当倚如辅车，于同治辛未，遣大藏卿伊达宗城来结好。至光绪三年，朝议遣使修报，恭赍国书，践修旧好，载在盟府，彼国臣民，多额手相庆。
　　鳄吼鲸呿海夜鸣，捧书执耳急联盟。群公衮衮攘夷策，独幸尊王藉手成。
　　泰西通商，自和兰（按：即荷兰）外，旧皆禁绝。德氏初，海禁尤严。律法：漂风难民归自异国者，锢终身。孝明帝之甲辰，美利坚始请互市，幕府拒之。己酉三四月，美、英船复来。癸丑，美国水师将官披理帅四兵船来，俄人亦帅兵踵至。安政甲寅、乙卯、丙辰，复迭来劫盟。初许以泊船供困乏，继许其馆宾礼接。至戊午六月，始与美国定互市则十四条。七月，与和兰与英与俄，皆定条约。是为开港之始。时孝明欲攘夷，德川家定主政，审力不敌，不敢奉诏。处士横议，以外夷披猖大辱国，而幕府孱弱偷安，不足议，始倡尊王以攘夷之论。至明治元年，德氏遂废。事皆详《邻交志》下篇中。
　　玉墙旧国纪维新，万法随风倏转轮。杼轴虽空衣服粲，东人赢得似西人。
　　既知夷不可攘，明治四年，乃遣大臣使欧罗巴、美利坚诸国，归遂锐意学西法，布之令甲，称日维新。嫩善之政，极纷纶矣。而自通商来，海关输出逾输人者，每岁约七八百万银钱云。然易服色，治宫室，焕然一新。
　　羲和有国在空桑，手握灵枢八极张。今世日官翻失御，如何数典祖先忘？
　　自钦明十四年，由百济遣历博士来，始行夏时。后袭用元嘉历，复用仪风历，复用大衍历、长庆宣明历。长庆宣明历行之最久，凡八百余年。至贞享元年，始行元授时历。虽设历官，所业不精。仅一贺氏传其家学，第从高丽、琉球沿用我法而已。别详《天文志》中。余友沈梅士往告余云：《山海经》曰：‘羲和之国，有女名羲和，浴于甘渊。’《归藏启筮》曰：‘空桑之苍苍，八极之既张，乃有夫羲和，是主日月，职出入以为晦明。’又：‘瞻彼上天，一晦一明。有夫羲和之子，出于旸谷。’疑此邦在昔有精天象历算之学者，上古本与中国通，用为日官，遂以国为氏，复以氏命官，故日官号羲和也。”其然岂其然乎？
　　纪年史创春王月，改朔书焚《夏小正》。四十余周传甲子，竟占龟兆得横庚。
　　明治五年十一月九日诏曰：“太阳历从太阳躔度，立月有日子多少之差，无季候早晚之变。每四岁置一闰日，七十年后，仅生一日之差，比太阴历实为精密。”遂祭告太庙，行改历礼。又诏以是年十二月三日为明治六年一月一日。盖自神武纪元，当周惠王之十七年辛酉，凡二千五百余年，历甲子四十余周，皆用夏时，及是废之矣。
　　神仙楼阁立虚空，海飓狂吹压屋风。四面涛声聋两耳，终年如住浪华中。
　　多雨，尤多大风。余所居室木而不石，四面皆玻璃，风作则颠摇鼓动，如泛一叶之舟于大海中，为之怦怦心动矣。
　　巨海茫茫浸四围，三山风引是耶非？蓬莱清浅经多少？依旧蜻蜓点水飞。
　　立国至今，版图如旧。神武至太和，登山望曰：美哉国乎！其如蜻蜓之点水乎？故日本又名蜻蜓洲。史言海外三神山，风引不得至。《山海经》注又言蓬莱在海中，上有仙人宫阙，以金银为之，禽兽皆白。稗官小说，称多长春之草，不死之药。今海外万国，舟车悉通，恶睹所谓圆峤、方壶？盖燕、齐方士，知君房东来踪迹，遂借以肆其矫诬，实则今日本地也。疆域皆别详《地理志》中。
　　翠华驰道草萧萧，深院无人锁寂寥。多少荣花留物语，白头宫女说先朝。
　　神武起日向，建都橿原，即畿内大和境。后迁徙不一，多在大和。（日本读大倭大和音为耶马台，故《魏志》称为耶马台国。以日本为国号，自孝德始。）至桓武帝都平安城，为今西京，定鼎千余年矣。明治二年，乃迁东京。銮舆西幸，偶一驻跸而已。谨案《使东述略》曰：“西京以山为城，无垣郭雉堞，周环数十里，有贺茂川萦贯其中。过故宫，守吏导人。有紫宸殿，殿屏图三代、汉、唐名臣像。循殿西行，过曲廊，涉后园。落叶满阶，鸣禽在树。有瀑名青龙，水喧石罅，泠泠然作琴筑声。静对片时，尘虑俱息”云。《荣花物语》，出才嫔赤染卫门手，皆纪藤原道长骄奢之事。道长三女为后，故多叙宫壶。
　　前朝霸主识龙蟠，富岳荒川极大观。留与东迁新定鼎，万家春树锦城宽。
　　通国以武藏、上总为坦沃。江户本远山某所居，德家康初起参河，丰臣秀吉语之曰：江户霸气之所钟，子宜筑城居。于是家康遂徙焉。筑石为城，高垒深濠，一如大坂。德川氏还政，参议大久保利通请迁都。越明治元年，遂东迁，因幕府为宫殿焉。旧都自大和外，摄津、近江、长门、丰前，皆曾一至。东京实始至也。凡东京府所辖之户，四十三万五千九百余。
　　九州地脉阻昆仑，裨海环瀛水作门。圆峤方壶虽妄语，分明世外此桃源。
　　四面环海，自德氏主持锁港，益与诸国相隔绝。然承平无事，闭户高卧者二百余年。有客长崎者，为言商贾交易以诚信，妇姑无勃豁声，道有拾遗者，必询所主归之，商人所佣客作，令司筅钥，他出归无失者。盛哉此风，所谓人崇礼让，民不盗淫者邪！
　　萨摩材武名天下，水户文章世不如。几辈磨刀上马去，一家修史闭门居。
　　材武以萨摩为最。赖子成曰：吾涉览其国，虽屠贩勇决过人，卒然争斗，动辄至杀人自杀。维新之际，其国英杰，首唱纳土撤藩，故功臣居十之六，长门次之。称文学者，有肥前、安艺、水户三藩，而水户为最。源光国作《本史》时，开彰考馆，名士多从之游，藏书尤富。余老友青山延寿，是藩人。父延于，兄延光，世治史学，具有典型。
　　舟鲛衡鹿富良材，椎结夷风草昧开。昨夕屠鲸今射虎，明朝跣足读书来。
　　北海一道，旧属松前侯。明治二年，割分十一国，初今诸藩分任垦辟，后专设开拓使治之。山林薮泽，上腴之奥区。民不耕种，日腰弓弭箭，驱狐狸，捕鲸鱼，文身蓬首，穴居血饮。而浑沌未凿，易受约束。近稍有读书者。
　　一洲桦太半狉榛，瓯脱中居两国邻。罗刹黑风忽吹去，北门管钥付何人？
　　桦太洲一名库页岛，西邻俄属，南与日本北海道天盐犬牙相衔，费雅喀、俄罗斯、日本虾夷人杂居其中，初亦不知属何国地。俄使初来，即议画疆界。至明治八年十一月，乃定归于俄，而举千岛属日本。桦太居民皆渔海猎山以自给，山多椴松，海多鮏鳟，掘炭捕鲸之利尤厚。闯自主太洞岁出昆布，不知几千万石云。
　　拔地摩天独立高，莲峰涌出海东涛。二千五百年前雪，一白茫茫积未消。
　　直立一万三千尺，下跨三州者，为富士山，又名莲峰，国中最高山也。峰顶积雪，皓皓凝白，盖终古不化。
　　濯足扶桑海上行，眼中不见大河横。只应拄杖寻云去，手挈卢敖上太清。
　　与富士山并称三山者，加贺白山，越中立山，盖于齐为巨擘焉。水以信浓河为最长，以琵琶湖为最大矣。然国中虽少高山大河，而林水邱壑，大有佳处。《使东杂咏》纪沿海光景，读郦元《水经》、柳州游记。其中山水名胜之区，闻陆奥之松岛，丹后之天桥立，安艺之宫岛，尤山层云秀，怀灵抱异云。恨蜡屐无缘，未能一游耳！
　　一震雷惊众籁号，沉沉地底涌波涛。累人日夜忧天坠，颇怨灵鳌戴末牢。
　　地震月或数回，甚则墙壁栋宇皆摇簸。先闻汹汹声，如大风鼓涛而来。初至颇怪，久亦习惯。累月不震，土人反疑。安政乙卯，江都大震，死者二三万人。父老谓数十年当有一厄，惴惴常惧之。
　　倚天铜佛古于树，挂月玉镜寒生苔。对人露立总不语，曾见源平战斗来。
　　镰仓八幡宫，有铜佛高今尺三十九尺余，径广十六丈有奇。铜镜一，古色斑驳，住僧云：神功皇后物也，一千七百余年矣。又有源赖朝之胄，平秀吉之刀，信元之角弓，家康之竹杖。镰仓本重镇，源赖朝开霸府，即此地也。德川以前，北条氏、足利氏皆居此以管领关东。镰仓余未至，闻之何大臣云。
　　石塔光明照夜灯，武尊宫阙郁觚棱。至今洒涕吾孀语，携酒相寻白鸟陵。
　　史言日本武尊征东夷，泛海相模，风涛大作，宠姬橘媛投海，暴风遂止。凯旋过碓日岭，东望怀橘嫒，叹曰：吾孀已矣！后人因号东陲为吾媛国。及崩葬，白鸟从陵出，目为白鸟陵。今有祠。
　　南朝往事久灰尘，岁岁樱花树树春。手挈铜铃拜遗像，呜呼碑下吊忠臣。
　　楠正成者，南朝殉难之臣，日本比之文文山、岳少保。源光国题其碑曰：“呜呼忠臣楠子之墓。”墓在凑川，有樱花数百树，手泽所留，重于大璧。尚有神铃塑像，能文者皆纪之。
　　芝山宫殿剩丰碑，摇动春风见菟葵。二百余藩齐洒涕，不堪哀诵《式微》诗。
　　德川氏主政二百余年，深仁厚泽，民不能忘。还政以来，父老过芝山东照宫，多有焚香泣拜者。旧藩士族，维新后穷不自聊，时时有盛衰今昔之慨。
　　臣连伴造称官氏，藤橘源平数世家。将相王侯真有种，至今寥落族犹华。
　　旧皆世官，故氏族最重。古所谓臣连伴造，以官有世功，以官为氏。其后赐姓命氏，自垂仁始。姓有升降，以氏为宠号，自天武始。氏之宠号既定，宏仁《姓氏录》所载旧姓，有千百氏。诸藤专朝，不举他族，而旧族皆降在皂隶矣。源、平迭兴，枝叶之蔓，分宗立长，割据国郡。其长者，犹古氏上。其族人，称家子郎党，蔓衍天下。数百年之藩，大都藤、橘、源、平四姓也。维新废藩，犹称为华族，以别开民。
　　国造分司旧典刊，百僚亦废位阶冠。紫泥钤印青头押，指令惟恁太政官。
　　上古封建，号为国造。奉方职者，一百四十有四。后废国造，置国司，犹变封建为郡县也。天智十年，始置太政大臣（三公首职，犹汉相国）、左大臣、右大臣，相沿至今。然自武门柄政，复为封建，太政官势同虚设。明治维新后，乃一一复古，斟酌损益于汉制、欧罗巴制，彬彬备矣。曰太政官，有大臣参议，佐王出治，以达其政于诸省。凡九省：曰外务、曰内务、曰大藏、曰陆军、曰海军、曰文部、曰工部、曰司法、曰宫内。而外设三府三十五县，于北海道别设开拓使。省有卿，有大辅、少辅，有大少书记。官有几等，属官若吏胥。府有知事，县有令，有书记官、属官。府县之事，上于诸省；诸省受成于太政官。各卿皆参知政事。太政官中，复有调查、赏勋、法制三局，有总裁，即以参议分任之。亦设书记官，以隶各省所上之事（诸省事有疑难者，上太政官。太政官示之，日指令）。每省所辖事，又随事分局。官凡十七等，而统以八位，位有从、正。自十等官而下，无位焉。皆别详《职官志》中。
　　议员初撰欣登席，元老相从偶踌闾。岂是诸公甘仗马？朝廷无阙谏无书。
　　太政官权最重。后设元老院，国有大事，开院议之。府县于明治十一年始选议员，以议地方事，亦略仿西法上下议院之意。此固因民之所欲而为之，规模犹未定也。旧有弹正台，后废。西法多民出政而君行政，权操之议院，故无谏官。日本君主之国，而亦无之。
　　堂堂黼座设朝仪，神武初元立国时。一百一声闻祝炮，满城红日早悬旗。
　　朝贺大礼，岁有三大节：日新年；日天长（十一月三日）。二月二十，相传为神武即位纪元之日，日纪元节，尤重之。官皆大礼服，诣宫朝贺，放祝炮一百一声，人家皆悬画日旗，以伸庆也。
　　肘挟毡冠插锦貂，肩盘金缕系红绡。前趋客座争携手，俯拜君前小折腰。
　　朝会皆大礼服，以免冠为礼，冠或肘挟，或手执。冠制皆狭长，前后锐而中尖，以黑羽为饰。皆毡衣革履。有勋爵者，蹙金线于袖，自肩至腰，斜披以红缘白绫，以系勋章。文武臣皆佩剑。新年朝贺，邻国公使皆在列，见客趋而前，皆握手通殷勤。入朝进退皆三鞠躬，无拜跪礼矣。明治六年，始易服色。然官长居家，无不易旧衣者。
　　金菊花浓罽幕张，鸡冠剑佩立成行。司书载笔司勋赏，拜手重光旭日章。
　　赏勋无五等之爵，而有勋号，日勋一等，勋二等。时时赐金。又仿泰西宝星例，给印章，亦画，有旭日重光章，旭日单光章。菊为王章，官舍行幕皆图绘之。
　　减租恩诏普醲膏，硕鼠疲民敢告劳。归语老农吾土乐，宽仁长戴帝天高。
　　民无私田，计明治七年租税定额，全国有米一千二百八十三万七干六百九十二石，余易米以钱，计八年收楮币五千一百五十万五千九百六十七圆。明治十年减租，计收三干五百五十三万八干七百九十四圆。考日本初仿唐班田之制，取诸民者，二十之一耳。延喜、天历后，豪强兼并，其制遂坏。镰仓来每以军兴加赋，后不复除。及丰臣秀吉兴，亟正经界，平租税。然古者每段三百六十步，裁为三百步，而收税如故，于是益重所赋，率取十四，谓之四公六民。德氏因之，世官益多，用益繁，大率皆取民之半，甚者或六公四民，七公三民，民困极矣。明治中兴，诸侯悉去图籍，奉田归公。亦用古法，诸国公田，皆随乡土估价赁租，凡值百者收三分。然值百之息，岁不过十，是十分而三也，民犹不堪。今君仁厚，于十年正月一日，复减租为二分五。然较之我国四十取一，乃叹吾民之凿井耕田，真不知帝力何有也。余详《食货志》中。
　　剪纸频将花样翻，司农用印不辞烦。法同手实名头会，绝少催租吏到门。
　　造纸画为界，分行如野，所有文凭计簿之类，均购而书之。官又造方纸，约寸许，分赭黑青黄红紫各类，以当分厘钱圆十百之数，名为印纸。即以作税券。纸中每刻王面，或古人像，华人所名为头税者也。课取物税之外，（如烟草类，用此课税。）凡一切买卖借贷典质之事，莫不计税，应用此纸而不用者，罚漏税银二十倍。惟官不督责，听民间自占其数，购取而自用之。盖近乎宋人手实之法，而无胥徒检核之扰，无吏役催促之苦，行之甚精善也。
　　左券都凭官契来，鼠牙雀角不疑猜。若非一纸文书在，无地能容避债台。
　　民间借贷不用印纸者，讼于官，官不理。一切诉讼，亦均以官纸为凭。
　　六干五均官尽备，踦零都数法俱严。禁烟禁酒工言利，独握牢盆不道盐。
　　凡以酒营业者，必先领准牌，乃许发卖，名营业税。或酿造，或贩卖，又分别纳税。官派员检查，令酒人于盛酒器标识其数，如或隐匿偷漏，皆重课罚金。业烟草者，法亦如之。惟所领准牌，必携之在身，以备查检。烟草或盛于箱，或裹以纸，或柬之如书卷，皆必用印纸粘于一拆必损之处。盖西人之课烟酒税，大类如此。明治十年，计酒税烟草税共收银二百七十余万圆，后又递加。日用各物，无不课税者。惟盐独无政，盖漉沙熬波，随处而有，故不能税耳。
　　闻说和铜始纪年，孔方渐变椭成圆。通神使鬼真能事，土价如金纸作钱。
　　银钱始见显宗朝，然莫详所来。史言天武三年，对马始出白金。十二年。有废银钱用铜钱之令。持统八年，始设铸钱司。元明和铜元年铜钱，始有文日和铜开珍。圣武天平感宝元年，陆奥贡黄金。四年，始铸金钱。近世宽永复铸铁钱。沿革不尽可详。凡铸钱皆不以易代更其式，有圆、有椭圆、有浑圆、有方、有长方。多无孔，无轮郭。重或数两，纵横六七寸，小则二三分，轻数铢而已。今所用者，尚有宽永文久，又有天保，以一当百。明治四年，金银铜三货并铸，式皆精美。六年复造纸币，当墨西哥银钱一枚者，日余。又有半圆、二十钱、十钱者。描画龙凤，中有明治通宝字，竟与通行货币等。
　　铸山难得矿常开，永乐钱荒不再来。海外有商争利薮，国中何地筑謻台？
　　源义政上表成祖，称臣国土瘠民贫，铜钱散失，公私索然，请赐钱。成祖颁以永乐钱五十万贯，复由商舶邻国运来，遂通行国中。后以一文当四文用。矿产不多，新铸金银，多为西人攫去。外国债一千余万，内国债二亿余万，分年还偿。皆详《食货志》中。然日人近方锐意通商，自丝茶外，输出物品，远及于欧罗巴。得利与否，未可知耳？
　　中将登坛妙指挥，宫妃鹄立亦戎衣。连环拐马连珠炮，更请君王看一围。
　　海陆军制，皆别详《兵志》中。海陆军皆有操练场，小队每日习之，间数月一大操，君及母后妃后或临观焉。戎服督队，容肃而仪简。兵仿西法，枪炮连发，分屯互击，若对敌者。步伐整齐颇可观。唯产马不良，少驽弱耳。
　　拜手中臣罪祓除，探汤剪爪仗神巫。竟将老子箧中物，看作司空城旦书。
　　古无律法，有罪，使司祝告神。害稼穑、污斋殿为天罪，奸淫、蛊毒为国罪，皆请于神祓除之。轻去爪发，重惩赎物。今尚传有中臣禊祠，即其事也。且有探汤法，入泥镬中煮沸，使讼者手探之，以董正虚实。是皆余所谓方士法门也。刑于无刑，真太古风哉！至推古乃作宪法，后来用大明律，近又用法兰西律；然囹圄充塞，赭衣载道矣。
　　《棠阴比事》费参稽，新律初颁法未齐。多少判官共吟味，按情难准佛兰西。
　　府县止理民事，刑讼专司于裁判所，而直隶司法省。明治六年，颁新律纲领，参用大明律、泰西律，然法多未备。判官上事，每吟味其事情，难于判结云云。吟味，公牍中语，谓审度也。近又由司法省撰《民法》、《刑法》二书，专用法兰西律，交元老院议之，未及颁行。余俟详《刑法志》中。
　　春风吹锁脱琅珰，夕餔朝糜更酒浆。莫问泥犁诸狱苦，杀身亦引到天堂。
　　牢狱极为精洁，饮食起居，均有常度。病者或给以酒浆，但加拘禁，不复械系。一切诸苦，并不身受。虽定罪处绞者，行刑时，或引教士及神官僧人为之讽经，俾令忏悔，仍祝以来生得到天堂云。
　　时检楼罗日历看，沈沈官屋署街弹。市头白鹭巡环立，最善鸠民是鸟官。
　　警视之职，以备不虞，以检非为。总局以外，分区置署。大凡户数二万以上，设一分署。六十户巡以一人。司扦拥者，持棒巡行，计刻受代，皆有手札，录报于局长。余考其职，盖兼周官司救、司市、司走虎、匡人、掸人、禁杀戮、禁暴氏、野间氏、修间氏数官之职，后世惟北魏时设候官，名日白鹭，略类此官。西法之至善者也。
　　照海红光烛四围，弥天白雨挟龙飞。才惊警枕钟声到，已报驰车救火归。
　　常患火灾，近用西法，设消防局，专司救火。火作，即敲钟传警，以钟声点数，定街道方向。车如游龙，毂击驰集。有革条以引汲，有木梯以振难。此外则陈畚者、负罂者、毁墙者，皆一呼四集，顷刻毕事。
　　火齐珠悬照夜光，粉墙碧瓦第相望。白桑板记公卿姓，紫逻途联左右坊。
　　街道甚修治，曰某区，曰某町，曰几番地，图记分明。人家皆书名于门，高官大府，亦以二_三寸木板悬楣上，曰从一位、正二位某。多嫌旧式湫隘，红墙翠瓦，玲珑云起。门外柱立灯塔，夜则然灯。巡逻者时时环门。
　　新绿在树残红稀，荒园菜花春既归。堂前燕子亦飞去，金屋主人多半非。
　　德川氏时，旧藩邸宅，皆在东京。广厦杰阁，今皆没入官，或改官舍，或为民居。其荒凉者，鞠为茂草矣！因记杜工部诗曰：“王侯邸宅皆新主，文武衣冠异昔时。”甚切近事也。
　　维摩丈室洁无尘，药鼎茶瓯布置匀。导脉竹筳窥脏镜，终输扁鹊见垣人。
　　冒府所属，皆有病院，以养病看。花木竹石，陈雅洁，军医于中以调治之，甚善法也。不治之疾，往往送大医院，剖验其受病之源，亦西法。
　　博物千间广厦开，纵观如到宝山回。摩挲铜狄惊奇事，亲见委奴汉印来。
　　博物馆，凡可以陈列之物，无不罗而致之者，广见闻，增智慧，甚于是乎赖。有金印一，蛇纽方寸，文曰汉委奴国王。云筑前人掘土得之。考《后汉书》，建武中元，委奴国奉贡朝贺，光武赐以印绶。盖即此物也。
　　握要钩元算不差，网罗细碎比量沙。旁行斜上同周法，治谱谁知出史家？
　　统计表者，户口赋税学校刑法等事，皆如史家之表，月稽而岁考之，知其多寡，即知其得失。西人推原事始，谓始于《禹贡》。余考其法，乃史公所见《周谱》之法也。
　　欲知古事读旧史，欲知今事看新闻。九流百家无不有，六合之内同此文。
　　新闻纸以讲求时务，以周知四国，无不登载。五洲万国，如有新事，朝甫飞电，夕既上板，可谓不出户庭而能知天下事矣。其源出于邸报，其体类乎丛书，而体大而用博，则远过之也。
　　削木能飞诩鹊灵，备梯坚守习羊坽。不知尽是东来法，欲废儒书读墨经。
　　学校甚盛，唯专以西学教人。余考泰西之学，墨翟之学也。尚同、兼爱、明鬼、事天，即耶稣《十诫》所谓敬事天主，爱人如己。他如化徵易，若龟为鹑（动物之化）。五合。水土火。火离然。火铄金。金合之腐水。木离木（金石草木之化）。同，重体合类。异，二，不体，不合，不类。此化学之祖也（以百物体质之轻重相较，分别品类之异同。西人淡气、轻气、炭气、养气之说仿此）。均，发均县。轻重而发绝，不均也。均，其绝也，莫绝。此重学之祖也。一少于二，而多于五，说在建。非半弗都。倍，二尺与尺，但去一。圜，一中同长。方，柱隅四讙。圜，规写攴。方，矩见攴。重其前，弦其前。法意规圆三。此算学之祖也。临鉴立。景，二光夹一光。足敝下光，故成景于上；首敝上光，故成景于下。鉴近中，则所鉴大；远中，则所鉴小。此光学之祖也。皆著《经》上、下篇。《墨子》又有《备攻》、《备突》、《备梯》诸篇，《韩非子》、《吕氏春秋》备言墨翟之技，削鸢能飞，非机器攻战所自来乎？古以儒、墨并称，或称孔、墨，孟子且言天下之言归于墨。其纵横可知。后传于泰西，泰西之贤智者衍其绪余，今遂盛行其道矣。又如《大戴礼》：“曾子曰：如诚天圆而地方，则是四角之不掩也。”《周髀》注：“地旁沱四隤，形如覆槃。”《素问》：“地在天之中，大气举之。”《易乾凿度》：“坤母运轴。苍颉云：地日行一度，风轮扶之。”《书考灵曜》：“地恒动不止，而人不知。”《春秋元命苞》：“地右转以迎天。”《河图括地象》：“地右动起于毕。”非所谓地球浑圆，天静地动乎？《亢仓子》曰：“蜕地谓之水，蜕水谓之气。”《关尹子》曰：“石击石生光，雷电缘气而生，可以为之。”《淮南子》曰：“黄埃青曾赤丹白喾元砥，历岁生？。其泉之埃，上为云。阴阳相薄为雷，激扬为电。上者就下，流水就通，而入于海。炼土生木，炼木生火，炼火生云，炼云生水，炼水反土。”中国之言电气者又详矣。机器之作，《后汉书》：“张衡作候风地动仪，施关发机，有八龙衔丸，地动则振，龙发机吐丸，而蟾蜍衔之。”《元史》：“顺帝所造宫漏，有玉女捧时刻筹，时至则浮水上。左右二金甲神，一悬钟，一悬钲。夜则神人按更而击。”奇巧殆出西人上。若黄帝既为指南车，诸葛公既为木牛流马，杨么既为轮舟，固众所知者。相土宜，辨人体，穷物性，西儒之绝学，然见于《大戴礼》、《管子》、《淮南子》、《抱朴子》及史家方伎之传，子部艺术之类，且不胜引。至天文算法本《周髀》盖天之学，彼国谈几何者，译称借根方为东来法（宋秦九韶作《数学九章》十八卷，中栽立天元一之法，即借根之法所本也）。火器之精（火器始金、元间。赵瓯北《陔余丛考》有火炮一篇可征），得于普鲁斯人，为元将部下卒，彼亦具述源流。近同文馆丁韪良说电气道本于磁石引针，琥珀拾芥，凡彼之精微，皆不能出吾书。第我引其端，彼竟其委，正可师其长技。今东方慕西学者，乃欲舍己从之，竟或言汉学无用，故详引之，以塞蚍蜉撼树之口。英吉利、法兰西、德意志语学学校，随处而有，故通西语者甚多。学校隶于文部省，东京大学生徒凡百余人，分法、理、文三部。法学则英吉利法律、法兰西法律、日本今古法律，理学有化学、气学、重学、数学、矿学、画学、天文地理学、动物学、植物学、机器学，文学有日本史学、汉文学、英文学。以四年卒业，则给以文凭。此四年中，随年而分等级。所读皆有用书。规模善矣！别详《文学志》中。
　　《化书》《奇器》问新编，航海遥寻鬼谷贤。学得黎鞬归善眩，逢人鼓掌快谈天。
　　学校卒业者，则遣往各国，日海外留学生。日本唐时遣使我国，每有留学生，宫制礼教，皆亦趋亦步。今于泰西，亦如此也。东京又有中学、师范学校，卒业则许为人师。教之之法，凡分七级（有心理学、天文学、地学、史学、数学、文学、商贾学）。分年受业，循第七级而至一级。由浅人深，由粗人细，由约人博。其书籍皆归实用，其课程皆有定则（月许给数日假，日给数时假）。其同方同业，群萃州处，以一先生教数十人，则师逸而功倍。盖教法皆得之泰西。余尝纵观其地，而叹其善。闻东人好博骛广，不能专精，然可以想见泰西学校之盛也。德意志国花之安译有《德国学校论略》，自言无人不学，无地无学，无事无学。郭筠仙侍郎言泰西人材悉出于学校。呜呼，其信然矣！
　　五经高阁竟如删，太学诸生守《兔园》。犹有穷儒衣逢掖，著书扫叶老名山。
　　学校诸书，自西学外，日本书有舆地学，有史学；中学则唐、宋八家文、《通鉴揽要》。
　　欲争齐楚连横势，要读孙吴未著书。缩地补天皆有术，火轮舟外又飞车。
　　海陆军有士官学校，专以教帅兵者。凡地之险要，器之精长，阵之分合，兵之进退，营垒之坚整，手足之纯熟，一一有成书，绘以图，贴以说。图说所未尽者，以木土肖其形，一览可知，不啻聚米之为山也。又身验而力行之，无事之时，若临大敌者。西人有恒言，简将难于练兵，兵可数月而成，将非积年不能成材也。宜其强矣。日人之为陆军也，取法于法与德；为海军，取法于英。
　　深院梧桐养凤凰，牙签锦悦浴恩光。绣衣照路鸾舆降，早有雏姬扫玉床。
　　明治九年，国后出藏金，命择士族华族女百人，延师教之，日女子师范学校，亦三年得为女师。开黉之日，卒业之时，国后亲临。鸾铃载道，公卿命妇，亦褰裳偕至。长者簪笔，幼者执简，跪迎于门，膜拜于堂。彤管纪史，称为盛典焉。校中勤慧者，时赐书赐衣。
　　捧书长跪藉红毹，吟罢拈针弄绣襦。归向爷娘索花果，偷闲钩出地球图。
　　女子师范学校，亦多治西学。而有女红一业，谓妇功居四德之一也。曹大家《女诫》，亦有译本。校中等级次第，大略与中学相同。若宣文绛纱，私自受业者，亦往往而有。有迹见泷，教女弟子凡一二百人。颇有五六岁能作书画者。
　　联袂游鱼逐队嬉，捧书挟策雁行随。打头栗凿惊呼謈，怅忆儿童逃学时。
　　附女子学校，有幼稚园，皆教四五岁小儿。鸟兽草木，用器具，或画图，或塑形，以教之以名。教之剪纸画界，抟土偶，垒方胜，以开其知识。教之唱歌说话习字；陈一切蹴蘜秋千之类，于放学时，听之游戏。以诱掖其心，节宣其气。课程皆有一定不易之刻，坐立起止，皆若以兵法部勒之，泰西之教法也。校中有保姆，有训导。
　　国学空传卜部名，三轮寺额未分明。天然丨■〈丨丨〉横纵画，万国翻同堕地声。
　　或言神代原有文字，至推古朝尚存，藏于卜部家。近世平田笃允倡为神学之说，所据如镰仓八幡寺、和州三轮寺额，皆模糊不可辨。余取观之，略似蝌蚪形，或如鸟篆书，亦不知始于何年。惟世传有肥人书，有萨人书，如一二五作丨■〈丨丨〉■〈川川〉，今虾夷尚沿用之。五字之外，或变换点画，如阿剌伯数字，或画作○□，或作鸟兽草木形之类。盖万国造字，象形之先，必先计数，如一二丨■〈丨丨〉。正如阿字为母之首，小儿堕地，先作此声，为天地之元音也。
　　东方乐久忘夷靺，上古文难辨隶蝌。欲藉舌人通寄象，只须五字熟摩多。
　　《孝经纬》曰：“东夷之乐曰《棘乐》。”元语曰：东夷之乐曰《朝离》。音皆不可考。今所传伊吕波，四十七字外，有五十母字谱，不出支微歌麻二韵，其发端之五音，为阿衣乌噎嗢，能统摄众音。考悉昙字母四十七字，其初十二字，谓之摩多。摩多，即母也。其三十五字，谓之体文。今五十母字中之阿衣乌噎嗢，即梵书摩多，知其法实出于《悉昙字记》。唐时传教、空海二僧，亦从遣唐使留学，当贞元间，并受《悉昙》学于梵僧，可知其所自来矣。
　　航海书来道遂东，虚辞助语惜难通。至今再变佉卢字，终恨王仁教未工。
　　《古语拾遗》曰：“上古之事，口耳相传耳。自王仁赍《论语》、《千文》来，人始识字。”然《国史案》云：“初教汉文时，悉皆指象以名，而助语虚辞，无象可指。”其土语又皆实字在前，虚字在后，与汉文不相应，故教之甚难也。
　　《论语》初来文尚古，《华严私记》字无讹。老僧多事工饶舌，假字流传伊吕波。
　　汉籍初来，令王子大臣受学，仅行于官府。然至于唐时，表奏章疏，皆工文章。即私著之书，余见唐开元时马道手箱《华严经音义私记》以和附注其下，尚无假字。盖日本学汉文虽甚难，而文只一种。王、段博士接踵而来，遣唐学生，又多高材，故自能斐然成章。至唐德宗朝，僧空海欲民便于用，乃借汉字伊吕波四十七字以附土音，创为イロハ，遂别成！本文矣。或曰：上古既有伊吕波，圣德太子营法隆寺，木工尝用之。或曰：伊吕波实出《涅槃经》，皆臆说也。
　　不难三岁识之无，学语牙牙便学书。春蚓秋蛇纷满纸，问娘眠食近如何？
　　伊吕波四十七字，已综众音，点画又简，易于习识。伊为イ，吕为ロ，波为ハ，仁为ニ，保为ホ，边为ヘ，止为ト，知为チ，利为リ，奴为ス，留为ル，远为ㄇ，和为冂，加为カ，与为ョ，多为タ，礼为レ，曾为ソ，津为ッ，称为，奈为ナ，良为ラ，武为ム，宇ゥ为，乃为ノ，井为井，于为ォ，久为ク，也为ャ，末为マ，计为ケ，不为フ，己为ュ，江为ェ，天为テ，阿为ァ，左为サ，几为キ，由为コ，女为メ，美为ミ，之为シ，惠为ヱ，比为ヒ，毛为モ，世为セ，寸为ス，（以假其偏旁，名片假字。其假字，则伊吕波之草书也。）故彼国小儿，学语以后，能通假字，便能看小说，作家书矣。假字或联属汉文用之。单用假字，女人无不通者。
　　难得华同是语言，几经重译几分门？字须丁尾行间满，世世仍凭洛诵孙。
　　日本为中土语言，有三种：日吴音，日汉音，日支那音。汉籍初来，经生博士，皆以口授，是曰汉音。唐、宋遣使，常以缁流。江南名山，戴笠云游者，接踵而至。口传经典，归教其徒，是日吴音。卅年以来，中外结约，英吉利、米利坚学者，每据我字典，译以彼文（如所刻《华英字典》之类。本之通西字者，复从其书以求我音，是为支那音。释氏称震旦亦日支那，今欧罗巴人称中土音略近之，本因沿其称）。今士大夫之通汉学者，时时操汉音、吴音，大抵近闽之漳、泉，浙之乍浦，而变而愈远，实不可辨。汉、吴参错，闽、浙纷纭，又复言人人殊（王、段所授，远不可考。三百年来，长崎通商者多漳、泉人，而乍浦购铜之船，每岁一来，所操土音，本大异中原，东人误以为正音也）。其称五为讹，称十为求，沿汉音而变者也。称一为希多子，二为夫带子，此土音也。市廛细民，用方言者十之九，用汉言者百之一而已。其读汉文多颠倒读之，注上中下甲乙等字于行间，以为识，间附土音为释，物茂卿所谓“句有须，丁有尾”也。
　　博士来从继体初，《五经》亦自劫灰余。航头古典欺人语，何处琅環觅异书？
　　君房所赍之书，盖不可考。日本史称有典坟，亦因中人误传而附会者。殆为当时焚书，故不得赍欤？应神十六年，征王仁于百济，始有《论语》（时并有《千文》。考李暹《千文注》云：“钟繇始作《千文》，献晋武帝。”应神当武帝时，殆钟氏《千文》也）。继体七年，百济遣五经博士段扬尔，十年，又遣汉安茂来，始有五经（日本纪以《礼》、《乐》、《书》、《论语》、《孝经》为五经）。余来东后，遍搜群籍，足利学校、水户书库，皆藏书极富者，未闻有逸书也。欧阳公《日本刀歌》曰：“徐福行时书未焚，逸《书》百篇今尚存。令严不许传中国，举世无人识古文。先王大典藏蛮貊，苍波浩荡无通津。”亦儒者妄想。明丰坊因之遂有伪《尚书》之刻，是亦姚兴《舜典》得自航头之故智也。
　　《论语》皇疏久代薪，海神呵护尚如新。《孝经》亦有康成注，合付编摩《郑志》人。
　　逸《书》固无存，惟皇侃《论语义疏》，日本尚有流传。乾隆中开四库馆，既得之市舶，献于天禄矣。《宋史》称僧奝然献郑注《孝经》，陈振孙《书录解题》之后，不复著录。日本天明七年，冈田挺之得之《群书治要》中（是书魏征撰，久佚。天明五年，尾张藩世子命诸臣校刊，有督学细井德民识之曰：“承和、贞观之间，经筵屡讲是书。正和中，北条实时请于中秘，写藏文库。及神祖命范金至台庙，献之朝，是今之活字铜板也。旧五十卷，今存四十七卷，其三卷亡。”是亦一佚书也）。考《治要》采书，不著撰人，其定为郑注者，殆相传云尔，或挺之据陆氏《释文》定之也。郑注《孝经》，不见于《郑志》目录及赵商碑铭，唐人至设十二验以疑之。然宋均《孝经纬注》引郑《六艺论》，序《孝经》有云“玄又为之注”。《大唐新语》亦引郑《孝经序》。均《春秋纬》又注云：“为《春秋》、《孝经》略说。”是皆作注之证。此注既与《释文》所引郑注合，文贞之书，日本珍奔，具有源流，决非赝鼎，可宝贵也。至信阳太宰纯所刻之古文《孝经》，山井鼎、物茂卿亦自谓误编，故不足述。
　　西条书记考文篇，曾入琳琅甲乙编。道学儒林寻列传，东方君子国多贤。
　　山井鼎《七经孟子考文》，著于《四库五经总义类》目中，颇称许之。芸台相国校勘五经，所称足利本，即此也。物徂徕云：“昔在邃古，吾东方国冥冥乎罔知觉。有王仁氏而后民始识字，有吉备氏而后经艺始传，有菅原氏而后文史可诵，有惺窝氏而后人人知称天语圣。四君子者，虽世尸祝乎学宫可也。”盖日本之学，源于魏，盛于唐，中衰于宋、元，复兴于明季，以至今日。自藤原肃始为程、朱学（肃，字敛夫，号惺窝，播磨人）。师其说者凡百五十人，尤著者，曰：林信胜（一名忠，字子信，号罗山，西京人）、林春胜（一名恕，字之道，号鹅峰。信胜子）、林信笃（一名戆，字直民，号凤冈，春胜子）、林衡（字德铨，号述斋，本岩村城主，嗣林氏，为信胜八世孙）、木下贞干（字直夫，号锦里，西京人）、新井君美（字在中，号白石，江户人）、室直清（字师礼，号鸠巢，江户人）、柴野邦彦（字彦辅，号栗山，赞岐人）、那波觚（字道圆，号活所，播磨人）、山崎嘉（字敬义，号暗闲斋，西京人）、浅见安正（字纲斋，近江人）、德川光国（字子龙，号常山，水户藩主）、安积觉（字子光，号澹泊斋，世仕水户藩）、贝原笃信（字子诚，号益轩，世仕筑前藩）、中井积善（字子庆，号竹山，大坂人）、佐藤坦（字大道，号惟一斋，江户人）、尾藤孝肇（字志尹，号二洲，伊豫人）、古贺朴（字纯风，号精里，世仕佐贺藩）、古贺煜（号侗庵，朴子）、赖襄（字子成，号山阳外史，安艺人）。为阳明之学者凡六人，中江原为之首（原，字惟命，号藤树，近江人）。其徒之善者，曰熊泽伯继（字了介，号蕃山，西京人），又有伊藤维桢（字源佐，号仁斋，西京人），不甚喜宋儒，而讲学自树一帜。其徒七十人，尤者曰伊藤长允（字元藏，号东涯，维桢子）。物茂卿（获生氏，名双松，以字行，号徂徕，江户人）之学，由《史》、《汉》而上求经典，学识颇富近伊藤，而指斥宋儒空谈则过之。门徒六十四人，尤者曰：太宰纯（字德夫，号春台，信浓人）、服部元乔（字子迁，号南郭，西京人）、龟井鲁（字道载，号南冥，筑前人）、帆足万里（字鹏卿，号愚亭，世仕日出城主）。更有古学家专治汉、唐注疏，共六十人，尤者曰：细井德民（字世馨，号平洲，尾张人）、中井积德（字处寂，号履轩，大坂人）、藤田一正（字子定，号幽谷，水户人）、藤田彪（字斌卿，号东湖，一正子）、会泽安（字伯民，号正志斋，水户人）、松崎复（字明复，号慊堂，肥后人）、安井衡（字仲平。号息轩，世仕饫肥城主）、盐谷世宏（字毅侯，号宕阴，江户人）。说经之书，自《七经》、《孟子》考文外，有《论语解》、《四书古义》（伊藤维桢著）、《论语徵》、《大学解》、《中庸解》（物茂卿著）、《论语古训》（太宰纯著）、《大学新疏》、《周易广义》、《论语广义》（新井君美著）、《学庸解》、《论语乡党翼解》（中江原著）、《朱易衍义》、《孟子要略》、《孝经刊误附考》（山崎嘉著）、《易诗书仪礼戴记春秋语孟绎解》（皆川愿著）、《九经谈》（太田元贞著）、《七经雕题》（中井积德著）、《冢注四书》（家田虎著）、《论语大疏》、《孟子精蕴》、《周易象义》（太田元贞著）、《四书辑疏》（安部井聚著）、《论语语由述志》（龟井鲁著）、《论语辑说》、《左传辑释》（安井衡著）、《善身堂一家言》）（龟田兴著）。备志之以劝好学。
　　斯文一脉记传灯，四百年来付老僧。始变儒冠除法服，林家孙祖号中兴。
　　日本保元以降，区宇云扰，士大夫皆从事金革，惟浮屠氏始习文。中间斯文不坠于地，赖儒僧也。及藤原肃出，始锐然为洙泗学。继之者林信胜。藤氏始为僧，后归于儒。信胜初读书僧院，有老和尚欲强度之，不可。然是时儒者犹别立名目，秃其颅，不列儒林。信胜之孙信笃，慨然以人道即儒道，不可斥为制外，请于德川常宪，许种发叙官，为大学头。世始知有儒。史记之曰：此元禄四年正月十四日事。三百年来，文教大兴，德将军拔用林氏父子为之倡也。罗山子恕，弟信澄，皆举秀才。
　　海外遗民竟不归，老来东望泪频挥。终身耻食兴朝粟，更胜西山赋《采薇》。
　　朱之瑜，字鲁玙，本称曰舜水先生，浙江余姚县贡生。明亡，走交趾，数来日本，遂家焉。水户藩源光国执弟子礼甚恭。年八十余卒。源氏为题其墓曰“明徵士”，从其志也。舜水善讲学，一时靡然向风，弟子多著名。郑芝龙（案：疑是成功之误）客台湾，曾寄书舜水，欲乞师，图复明。鲁监国之臣王翊，在余姚大岚山败亡者，亦其友也。亡国遗民，真能不食周粟者，千古独渠一人耳。《余姚县志》无传，余属沈梅史采其事归补之（同时陈元贽客尾张，戴曼公客纪伊，后又有张斐携舜水幼孙来。海禁既严，未至引去。然日本甚重其文，有张斐《莽苍园集》行世）。
　　昌平庙貌尚崔巍，列郡胶庠半劫灰。几辈龂龂断守残缺，捧经抱器拜门来。
　　史言大宝元年，文武帝谒学，始行释奠礼。及清和帝诏新修释奠式于五畿七道，可知当时学校既盛。中间武门主柄，僧徒横行，吾道遂微。德,氏兴，投戈讲艺，彬彬极盛。朱舜水客水户，复绘其式为建学宫。诸藩效之，规模一如中土。闻会津尤闳敞。在东京者，德川常宪书大成殿字于上，鸟革翠飞，仑奂俱美。年来西学大行，各藩文庙或改为官署，废弃者半。一二汉学之士，潦倒不得志于时，犹硁硁抱遗编，守祭器，可哀也已！
　　叩阍哀告九天神，几个孤忠草莽臣？断尽臣头臣笔在，尊王终赖读书人。
　　自德川氏崇儒术，读书明大义者，始知权门颛柄之非。源光国作《日本史》，意尊王室，顾身属懿亲，未敢昌言。后有布衣高山彦九郎、蒲生秀实者，始著论欲尊王。攘夷议起，哗然以尊王为名，一倡百和。幕府严捕之，身伏萧斧者，不可胜数，然卒赖以成功，实汉学之力也。何负于国，欲废之耶？斯文在兹，神武、崇神在天之灵，其默相之。明治二年，源氏、蒲生氏、高山氏，皆遣使祭其家，且赐其子孙米。
　　纪事编年体各存，黄门自立一家言。《兵》《刑》志外征文献，深恨人无褚少孙。
　　汉文之史有六部，国史为编年体。水户藩源光国始作《大日本史》，是为纪传。又有水户藩臣青山延光作《日本纪事本末》，三体备矣。此外则赖山阳作《日本政纪》，实仿朱子《通鉴纲目》。又有《日本外史》，纪执政大将军，故《外史》。惟《日本史》只有纪传，无表，志亦《兵》、《刑》二篇而已。故搜求典礼，网罗政事，戛戛乎其难矣。闻源氏草创十志而未成，曰《神柢》，曰《佛事》，曰《天文》，曰《舆地》，《职官》，曰《食货》，曰《氏族》，曰《舆服》，并《兵》、《刑》而十。其稿今存史馆。然二百余年，无继起而毕业者，盖以纪载多阙，不能成书故也。蒲生氏有《职官志》、《山陵志》，已刻。又闻欲作氏族等志，而亦未成也。
　　《徂徕》而外有《山阳》，余子文章亦擅场。南驾越裳北高丽，六鳌晓策耀扶桑。
　　物茂卿之《徂徕集》，赖子成之《山阳文诗》，国人无不知其名，三百年来古文家之领袖也。以余所见，盐谷世宏、安井衡、斋藤谦（字有终，号北堂，伊势人）、古贺朴，实卓然能成一家言。余外则林孺（字长孺，号鹤梁，江户人）、紫野邦彦、尾藤孝肇、室直清、太宰纯、服部元乔、山县孝孺（字次公，号周南，长门人）、中井积善、中井积德、木下贞干、新井君美、安藤焕图（字东壁，号东野，野州人）、佐藤坦、安积信（字思顺，号艮斋，陆奥人）、柴野允升（字应登，号碧海，邦彦子）、古贺煜、藤田彪、伊藤维桢、伊藤长允、中江原、松永遐年（字昌三，号尺五堂，西京人）、熊泽伯继、安积觉、山崎嘉、汤浅元桢（字之祥，号常山，备溪人）、皆川愿（字伯恭，号淇园，西京人）、赖维宽（字千秋，号春水，襄父）、贝原笃信、龟井鲁、干叶元之（字子元，号芸阁，西京人）、龙公美（字君玉，号草卢，山城人）、细井德民、斋藤馨（字予德，号竹堂）、长野确（字孟确，号丰山，伊豫人）、藤森大雅（字纯风，号宏庵，江户人）、藤泽辅（字元发，赞岐人）、广濑谦（字吉甫，号旭庄，丰后人）、筱崎弼（字承弼，号小竹，浪华人）、坂井华（字公实，号虎山，安艺人）、野田逸（字子明，号笛浦，丹后人）、青山延干（字孑世，号拙斋，水户人）、青山延光（卿伯卿，号佩弦斋，延干子）、中村和（字□匚，水户人）、贯名苞（字君茂，号海屋，阿渡人）、摩鸠宏（字子毅，号松南，西京人）、松崎复、太田元贞（字公干，号锦城，加贺人）、太田墩（字叔复，号晴轩，元贞子）、朝川鼎（字五鼎，号善庵，江户人）、龟田兴（字公龙，号鹏斋，上野人）、山本信有（字喜六，号北山，江户人）、秦鼎（字士铉，号沧浪，尾张人）、春田鬻（字九皋，号真庵，□□人）、苏我章（字子明，号耐轩，江户人）、大桥顺（字顺藏，号讷庵，江户人）、佐久间启（字子明，号象山，信浓人）闻皆以文名世。余所交诸友，亦多能手。盖东人天性善属文，使如物茂卿之言，以汉音顺读之，诚不难攀跻中土，高丽、安南何论焉。
　　观风若采《扶桑集》，压卷先编《侍宴诗》。读尽《凌云》兼《丽藻》，终推帝子独工辞。
　　诗始于大友皇子《侍宴诗》曰：“皇明光日月，帝德载天地。三才并泰昌，万国表臣仪。”殊有天地开辟，日月重光气象。总集之编，有《扶桑集》、《怀风藻凌云集》、《本朝丽藻经国集》，延喜、天历之间，称郁郁乎文矣。然未有专集。其后能以诗鸣者，日新井君美（著有《白石诗稿》）、梁田邦美（字景鸾，号蜕岩，江户人。有《蜕岩文集》）、祗园瑜（字伯玉，号南海，纪伊人。有《南海集》）、秋山仪（字子羽，号玉山，半后人。有《玉山诗集》、《玉山遗稿》）、菅晋师（字礼卿，号茶山，备后人。有《黄叶夕阳村舍诗稿》）、赖惟柔（字千祺，号杏坪，安艺人）、赖襄、梁孟纬（字公图，号星岩，美浓人。有《星岩集》）、广濑建（字子基，号淡窗。□□人。有《远思楼诗钞》）皆名家也。
　　岂独斯文有盛衰，旁行字正力横驰。不知近日鸡林贾，谁费黄金更购诗？
　　诗初学唐人，于明学李、王，于宋学苏、陆，后学晚唐，变为四灵，逮乎我朝，王、袁、赵、张（船山）四家最著名，大抵皆随我风气以转移也。白香山、袁随园尤剧思慕，学之者十八九（唐时有小野篁幕香山，欲游唐。小说家称人见海上楼阁，道以待白香山来，殆即日本也）。《小仓山房随笔》亦言鸡林贾人，争市其稿，盖贩之日本，知不诬耳。七绝最所擅场，近世河子静（号宽斋，上毛人）、大洼天民（号诗佛，□□人。有《诗圣堂集》）、柏木昶（字永日，号如亭，信浓人。有《晚晴堂集》）、菊池五山（字□□，□□人，有《五山堂诗话》。）皆称绝句名家。文酒之会，援毫长吟，高唱往往逼唐、宋。近世文人，变而购美人诗稿，译英土文集矣。
　　一千五百年前纸，在在神灵为护持。如见古人如见佛，焚香百拜展经时。
　　西京知恩寺僧彻定者，藏西魏陶仵虎《菩萨处胎经》，纸墨皆不蚀，神似钟太傅。世传北魏诸碑，结构正同，知当时体固如此也。陶仵虎跋，典质朴茂，云一切经乘，搜访尽录，则此卷亦凤毛麟角矣。西魏大统庚午，距今岁己卯，为一千五百有十年，墨迹尚存，岂非怪事。盖日本喜收藏，兵燹之乱，虽经武门迭争，而释教盛行，斯文寄于浮屠，故能历劫不磨耳。彻公又藏有唐苏庆节《大楼炭经》（按《唐书》，庆节，苏烈之子。高宗乾封三年卒。史称庆节封武邑县公，而此卷题章武公，当是改封于烈卒之后，史未究言之）。马道手箱《华严经音义私记》，皆唐人手笔。此外有僧怀素《千文》墨迹，于天德寺僧义应家见之。宋刘松年《养蚕图》一卷、僧贯休《罗汉图》一卷、李龙眠《降龙伏虎罗汉图》二幅，于大藏卿大隈重信家见之。张颠草书墨迹，于宫岛诚一郎家见之。小野篁书佛经一卷、朱子《屈曲》诗二首，于东京府书籍馆中见之。岳少保书，于故参议大久保利通家见之，云其墨迹在萨摩书库也。元、明以下至不胜纪。然伪者至多，购之又动称千金。
　　铁壁能逃劫火烧，金绳几缚锦囊苞。彩鸾《诗韵》《公羊传》，颇有唐人手笔钞。
　　佛寺多以石室铁壁藏经，秘笈珍本，亦赖之以存。变法之初，唾弃汉学。以为无用，争出以易货，连樯捆载，贩之羊城。余到东京时，既稍加珍重。然唐钞宋刻，时复邂逅相遇。及杨惺吾广文来，余语以此事，并属其广为搜辑，黎莼斋星使因有《古逸丛书》之举，此后则购取甚难矣。
　　●卷二
　　竭民膏血造浮屠，佞佛甘称三宝奴。匹马出宫偷祝发，上皇尊号半僧徒。
　　自钦明时，佛法东来，苏我马子首信之。推古以还日崇尚，至圣武自称三宝奴，后祝发为沙弥胜满，是为天皇披剃之始。至花山天皇信右大臣兼家之言，夜潜出宫，至花山元庆寺削发。其后禅位皇子者，多半为僧。僧徒盛时，上自公侯，下至庶民，不建寺塔，不列人数。堂宇之崇，佛像之大，工巧之妙，庄严之奇，有如鬼斧神工。又令七道诸国建寺，各用其国正税。于是举国之费，十分而五。一寺度僧，岁三四百人。举国之民，秃首过其半。多家蓄妻子，口啖腥膻，甚至群聚为盗，窃铸钱货，党徒相攻，敢劫关白之第，人太政大臣家掠财物，夺庄园，且率徒党发山陵，入宫殿，劫神舆。后宇多帝时，至毁闱截帘，破行事障子，帝乃御腰舆逃匿内大臣私第。暴乱淫纵，天下所未有也。
　　佛阁沉沉覆黑天，黄标百万数堆钱。大师自主鸳鸯寺，梵嫂同参鹦鹉禅。
　　本愿寺号一向宗，僧亲鸾为教主。其法谓不必离俗，不必出家，但使蓄妻子，茹荤酒，此心清净，即为佛徒。日本之民，因是半为僧矣。明治六年下令，凡僧徒均许食肉娶妻。僧妻日库里，日大黑。大黑，俗所称为司财之神也。维新后，僧徒田产多没人官，而势始衰矣。
　　不须偏袒覆袈裟，唤作山僧未出家。却变神山称佛国，只须一语妙莲华。
　　僧日莲专以唱《法华经》题目为宗，谓念佛，即心奉佛，佛必以其法力鉴临而庇护之。信从者益众。此皆以大智具雄力者。故余谓日本僧比之唐僧，实有过之。被服如中土，惟严寒均蒙纱衣，亦谓之袈裟，不必着水田衣，行偏袒礼也。
　　乘槎浮海寄深叹，象法东来遍佛坛。独有青牛出关去，流沙遥隔路漫漫。
　　三教独无道教。盖日本自称神国，世世有神官司祭祀者，张鲁、寇谦之符篆科仪，反不能行矣。
　　万头骈刃血模糊，脚踏升天说教图。今日铸金悬十字，几人宝塔礼耶稣？
　　自天主教徒作乱于天草，罹于锋镝者，约三十万人。于是德川氏益严教禁，铸十字架耶稣像于铁板，令士民践蹂，以验其信否。又于通衢大道竖牌，日禁止切支丹宗门。维新以后，徇各使之请，所有在地踏像，当道立木，概行撤废。然日本信教者，要不甚众也。
　　三千神社尽巫风，帐底题名列桂宫。蚕绿橘黄争跪拜，不知常世是何虫？
　　俗最敬神，《延喜式》所载神名帐，悉数之不能终也。国中大小神社，凡三千余座。昔有所谓常世虫者，产于橘树，如蚕，绿有黑点，有大生部多，能宠灵是虫，而诳人日神也。于是巫觋奔趋，所在迎神，设几筵，罗供帐。神或语人曰：吾能福尔。于是相叫呼曰：福至矣。乃至鬻田园，饥妻子，尚以为布施不足云。
　　沐猴跳舞排猿女，吠犬唁声闹隼人。执盖膝行铃手引，一人独拜九天神。
　　日本最重祭礼，每岁于十一月举行新尝祭。祭日，门部纠察出入。隼人司分立朝集堂前，开门乃发，犬吠声人宫。大臣率中臣忌部御巫猿女，左右前行。主殿官，执烛一人，执菅盖二人，执盖网，均膝行。掌典引铃前导。帝亲奏祭告文，臣下不得窥视。今其仪少杀，然典礼犹甚重也。详《礼俗志》中。
　　青衫绿袄导双骑，鳆汁鱼羹列十台。锦袋悬胸文在手，共瞻天使祭陵来。
　　古山陵多不可考，惟四亲庙每岁遣使祭告。祭文纳之锦袋，或敕史捧于手，或随员挂于首。派警部四骑随从，二导前，二护后。所供神馔，例设十台，有鳆汁，有鱼羹。
　　万众头攒日荫鬘，千行肃肃拜神官。何时重睹威仪盛？剑已飞天玺久刓。
　　古列于大祀者，为践祚大尝祭。每帝即位，预令所司卜定国郡为斋郡，命之供器具，供营缮，供调使。祭日，千官毕集，举国若狂，今亦无此盛典矣。
　　玉叶金枝共一家，翦桐分赐日兄花。定知禁脔无人近，不见天孙下嫁车。
　　凡皇子皆为亲王，皇女为内亲王。至于五世，乃有王名，称某宫。旧制限帝族自为婚配，亲王即与内亲王为婚。惟延历十一年诏曰：“见任大臣，良家子孙，听娶三世王。惟藤原朝臣，奕世相承，辅相王室，特听娶二世王。”蒲生秀实曰：不取同姓，儒家名为周道。知周以前不辟同姓矣。礼之质文，古今不同如此。
　　得宝无须聘妇钱，新弦唱彻《想夫怜》。同牵白发三千丈，共结红丝一百年。
　　婚嫁及时，媒周旋二姓间，使两小相识，既诺，乃诣官告婚。遂用红定，谓之结纳。白发一，以白麻制之，如发然。熨斗一，以鳆鱼制之。鱼双，酒一樽，衣一领，带一围。贫富虽有差，更无聘钱也。
　　绛蜡高烧照别离，乌衣换毕出门时。小时怜母今怜婿，宛转双头绾色丝。
　　大家嫁女，更衣十三。色先白，最后黑，黑衣毕，则登舆矣。母为结束，蕊五彩缕于髻。满堂燃烛，兼设庭燎，盖送死之礼，表不再归也。
　　红珊簪子青罗伞，黑油镜台黄竹箱。姐妹两行携手送，一双新屐是新娘。
　　嫁装数器，有单笥（盛衣服），有长持（寝具），有黑棚（列妆具），有厨子，有钓台（名器，并厨下物）。贫家无奁器，亦不升舆，步行人婿家，着新屐者，即新娘也。
　　三千大神监誓词，万亿菩萨作盟司。君看壶头双蛱蝶，夫夫妇妇不相离。
　　新妇入门就席，南面坐，婿北面坐。媒为行酌。肴必用干乌贼，羹用蛤。壶饰以雌雄胡蝶，以金银纸为之。既饮交杯，媒唱《高砂曲》。相传高砂有松，化为翁媪，千岁不死，故合卺必歌此曲。曲有目：“三干三百三十二座大神兮，百千万亿化身菩萨兮，为我盟司。”
　　义儿有传半呼甥，归妹占爻许配兄。似此冒宗齐赘婿，最难议礼鲁诸生。
　　日本赘婿为子，即冒其姓，自足利氏始。时尚武竞争，多养他人子以固党羽，因妻以女，俾奉先祀。后侯国无子，各贪袭爵，遂踵成风俗。或妻死，继室以妹。有司议曰：为人后者为之子，妻妹即其妹，是兄妹为婚也，不可。或又曰：女夫谓之婿，己所生谓之子，今既并于一人之身，于姊谓之婿，于妹谓之子，何分歧为？且父母于姊妹均谓之女，未尝称配嗣子者为妇。既女而不妇，姊妹何择焉？可。议礼之家，纷如聚讼云。日本细民之家，亦多娶从妹为妇者。后禁之。义蒲生君平曰：自足利氏后，天下余子多以男嫁人。而无子将择后者，必先议其币多少，而后定议。
　　覆鹈产殿映灯红，汤饼筵开笑语中。五月吾妻桥上望，画旗争飏鲤鱼风。
　　生子每别筑产舍，曰生衙。《古事纪》所谓覆鹈羽作产殿是也。一索得男，喜呼他人以为假父。年十五时，假父为之魁头纷发。《日本风土记》所载，尚有桑弧蓬矢以射四方之遗，亦假父主其事。初生逢五月，制旗如鲤，高插门楣，以祝多子，或曰：取鲤登龙门之意。
　　春在梅梢月柳梢，红阑屈曲影相交。别开待阙鸳鸯社，不愿鸠居占鹊巢。
　　古迎妻必造屋，名曰妻屋。《古事纪》以天御柱建口寻殿，即妻屋也。中叶以后，多招赘婿，以男子嫁人，遂人其宫而治朕栖矣。
　　游部君兼石作公，歌桓护葬习丧容。紫衣丹首黄金目，甲作传家善食凶。
　　始造石棺者，赐姓日石作大连公。古有土部，紫衣带剑，世掌仪。又有游部者，遇国大丧，必令二人掌殡事。一曰祢，负刀持戈，一曰余比，奉酒食，司秘祝。世袭其职，名游部君。古法，部省有丧仪司。凡葬鼓、角、幡、钲、铙、楯，咸有定式。惟一品及大政大臣，别有方相黄金四目，以之辟凶云。
　　炮声殷地国旗斜，素霎相随广柳车。大小红皆披吉服，神官浇酒客持花。
　　习神教者，自敛至反哭，皆以神官主持。葬日，神官冠纱，袜而登席。神官中立拍掌（其俗敬神皆拍手。《周礼春官大祝》：“办九槔，四日振动。”郑大夫曰：“动读作董。振动，以两手相击。”《经典释文》云：“今倭人拜，以两手相击，如郑大夫之说。”盖古之遗法），复喃喃诵祝文。丧子旁立，不亲祭，亦不哭泣。会葬之客，手执花前供，鞠躬进退，又学西法。国有大丧，则半悬国旗，以告哀，他国亦如之以示吊。葬日放炮，随其官等级（如一等官十九炮，二等官十五炮）。会葬皆大礼服，如吉礼。无三年之丧，丁艰亦不解任，以丧之重轻给假日多寡而已。以黑为缘者，丧家之名刺也（友人主丧者，亦用黑缘刺，赴告即用友名，此谊则甚古也）。
　　散路抛钱买路行，莲花妙法写铭旌。桐棺三寸如人立，易履相迎入化城。
　　旧多用火葬，木棺直立如佛龛，延僧诵经，以药水拭其体，使尸软如泥，乃令死者合掌趺坐，外糊以纸，书“南无阿弥陀佛”六字，或“南无妙法莲花经”七字。葬之日，前列纸幡二三十，亦书六字七字如棺。和撒钱而行，买路钱。编竹为化人城，主人多置草屦，会葬者易草屦人城，出易屦归。丧家初用白衣白巾，葬易彩衣而归。
　　乌啼月落写哀思，翦发翻同练行尼。红泪洒来题赤字，不堪石阙独含悲。
　　僧又为之制谥，或曰月落乌啼庵主，或曰绿树院重阴居士。夫死，妻辄翦发去饰，更名用谥，称曰某院。俗曰赤信女，盖以碑面镌夫妻谥，其未亡人则涂以朱，故有此名也。
　　插花浇水拂杨枝，台笠相从拜墓碑。迎佛诵经邀客酒，忌辰算到百周时。
　　扫墓则濯碑以水，折花枝插其旁，无祭礼。遇忌日，百年如一日，往往有以数十周百周招客者。
　　芒鞋竹杖佛接引，柳车草船神送迎。画旗猎猎夜风卷，时有经声杂鬼声。
　　趺坐立棺中，其装束多布袜麻鞋，或附以杖笠，云往西天到佛国也。不别立宗庙。富贵家于邸中作室，佣僧护之，中供佛像，左右列木主。每祭，必修佛事。七月作盂兰会于庙。招魂树竹城，四隅敷蒲席数重，以野蔬象牛马，或编柳为车，削竹为轮，谓幽魂将驾而来也。
　　不环不钏不钗光，雅头袜子足如霜。蓬山未至人多少，都道温柔是婿乡。
　　女子皆肤如凝脂，发如漆，盖山川清淑之气所钟也。宫装皆被发垂肩，民家多古装束。七八岁时，髻双垂，尤为可人。长耳不环，手不钏，髻不花，足不弓，鞋皆以红珊瑚为簪。出则携蝙蝠伞。带宽咫尺，围腰二三匝，复倒卷而直垂之。若襁负者，衣袖尺许，不缝掖。襟广，微露胸，肩脊亦不尽掩，傅粉如面然。殆《三国志》所谓“丹朱坌身”者耶？志又言“男女无别而不淫”，今妇女亦不避客，举止大方，无羞涩态，然不狎昵，犹古风也。
　　骀荡春风士女图，妾眉如画比郎须。并头鹦鹉双双语，此唤檀那彼奥姑。
　　妇既嫁剃眉，男至老无须，本旧俗。今效西人，皆眉如远山，髯如戟矣。维新以来，有倡男女同权之说者，豪家贵族，食则并案，行则同车。时逢国典，或有家庆，张灯夜会，为跳舞之戏，多妇媚士依，双双而至。呼夫日檀那，奴婢之于主人亦然。盖即檀越，佛教盛行，沿梵语也。呼妇日奥姑，他人亦用此称。《辽史国语解》：“凡纳后，即族中选尊者一人，当奥而坐，以主其礼，谓之奥姑。”袭辽人语也。日本语言本于梵音百之二三，本于辽东语亦百之一。近则妇人亦颇有通英语者。
　　眉心点翠额安黄，云鬓堆鸦学艳妆。绣葆呱呱怀抱里，小姑居处尚无郎。
　　多女仆，旧藩时诸侯入朝，呼以司浣濯，供洒扫，亦或侍寝，相沿成风。又有女子，名日外妇，又权妻，亦计月输租，以养其家，朝秦暮楚，听人去留。或生子，因买为妾，或留子去母，此真《战国策》所谓不嫁而嫁过毕也。鬓分两翼如鸦髻（名岛田髻），或如蜂腰（名天神髻），女也；作蛇盘髻为一撮，妇也。
　　繁华南部记烟花，七十鸳鸯数狭邪。欲聘狸奴先问价，红笺分送野猫家。
　　呼奴为猫。考《贵耳集》称“学舍燕集点妓，各斋集正出帖子，用斋印，书仰弟子某人到何处祗直。燕集专有一等野猫儿卜庆等充报”，则南宋时亦同此称呼也。
　　弹尽三弦诉可怜，沉沉良夜有情天。楼头月照人团聚，到老当如鸡卵圆。
　　业歌舞者，称艺妓，甚类唐、宋问营妓官妓。士夫聚饮辄呼之，不为怪。德川氏盛时，各藩诸侯寄帑于京，金吾不禁，纵之冶游，故吉原、深川，皆为销金之窟。旧有谣曰：“倡家妇，如有情，月尾三十见月明，团团鸡卵成方形。”喻无情也。然近日改历，晦夜竞可见月，冶游亦不复前此之盛矣。
　　狭巷阴宫狱气凄，马缨一树夜乌栖。花阴月黑羊车过，供鬼揶揄作鬼妻。
　　娼妓所居室日贷座敷。官籍其名，课其税，故悬灯日官许。不由官许为私卖淫，夜去明来，人谓之地狱女。其与西人杂居者，日罗纱牝戏，言羊妻也。
　　当炉少女似罗敷，精舍安排莞簟铺。茶鼎酒铛亲料理，语郎团坐且须臾。
　　卖酒卖茶，皆以少女当炉。酒楼日料理屋。
　　锦棚悬鹄插雕弧，孔雀屏开列画图。左右射来齐中目，拍肩都道子南夫。
　　射所铺红氍毹于地，缚彩为棚，中蒙以皮，竹弓翎箭，相去寻丈，中者铿然作声。雏姬环侍，互拍其肩，以为笑乐，盖比之北里南瓦。颜其场日扬弓店。
　　回廊曲曲护屏风，香案镂银拍板红。衔得杨花入窠里，便夸姹女数钱工。
　　设肆卖曲者为杨花。所奏曲多男女怨慕之辞，有萨摩、土佐各派，竹本氏一派最盛行。贫家多业此觅食，驱使其母如奴婢。谚有言曰：“生女勿吁嗟，盼汝为杨花。”
　　压帽花枝挂杖钱，冶春词唱《小游仙》。杏黄衫子黄桑屐，自赏翩翩美少年。
　　俗好游，春秋佳日，携酒插花，屐声裙影，妆束如古图画中人。
　　追风快马缠锦绦，袜胸帕首弓在搜。一声雁落血如雨，金原秋冷霜天高。
　　游侠之士好猎射，秋深辄入山，流连忘返，骑马皆不施鞍勒。覆院桐阴夏气清，汲泉烹茗藉桃笙。竹门深闭云深处，尽日惟闻拍掌声。喜园亭，贫家亦花木竹石，位置幽而雅。门设常关，行其庭，阒然如无人者。余常访友笔谈，半不闻人声。呼童点茗，亦拍手而已。使人倚然有出尘之想。客来必出寒具，或呼酒浆，出妻子跪献盏，殷殷之意可感也。
　　山深太古日如年，小屋阴凉树插天。拜疏公庭争乞假，要从热海浴温泉。
　　西法夏月各官许给假三十日，日本亦仿之。豆州热海有温泉，老树参天，游者云集，诸省郎吏多尽室而行者。
　　斜阳红映酒旗低，食■〈衤盍〉归时袖各携。都为细君留割肉，自挤空酌醉如泥。
　　嗜酒喜歌舞，《魏志》、《汉书》既言之，今犹古风。大率皆妆饵之资，过于饭蔬，游宴之费，多于居室云。然亲朋雅集，皆相戒勿大嚼，少啜羹汤，余则以竹筐袖归其家，以遗妻子。亦有行厨，以小木箧作昙，游山甚便携取也。
　　湘帘半卷绮窗开，帕腹帩头烂漫堆。道是莲池清净土，未妨天女散花来。
　　喜洁，浴池最多。男女亦许同浴，近有禁令，然积习难除。相去仅咫尺，司空见惯，浑无惭色。
　　短衣窄袖曼胡缨，意态纵横一座倾。耳后生风鼻头火，拓弦时作饿鸱声。
　　有习枪所，悬铁为的，亦有弹，轰然作声，辄流星迸散。少年辈每人座练习，以为欢笑。
　　解鞘君前礼数工，出门双锷插青虹。无端一语差池怒，横溅君衣颈血红。
　　士大夫以上，旧皆佩双刀，长短各一，出门横插腰间，登席则执于手，就坐置其旁。《山海经》既称倭国衣冠带剑矣。然好事轻生，一语睚眦，辄拔刀杀人，亦时时自杀。今禁带刀，而刺客侠士犹纵横。史公称“侠以武犯禁”，惟日本为其。
　　当王徽号贵黄华，时唤臣僚共斗花。淡极秋容翻富贵，疏篱茅舍到官家。
　　自朱雀帝时，始为菊合，（几分两朋，以角优劣，谓之舍。歌日歌舍，斗诗日诗舍，斗扇日扇合，斗画日绘合，斗鸣日鸡合。当时语也。）王公以下各赐物。嵯峨帝尝为《菊花赋》。故历朝尤赏菊，菊遂为皇族徽志。今御苑尚栽菊数百盆，每盆开花，有至五六百枝者。花必招各国使者及诸省院长次官为竞日之游。
　　狗吠声腾马足驰，狩衣草屦古威仪。锦旗日曜红轮影，来看公侯习犬追。
　　旧有犬射，编竹为城，纵犬于城内，驰逐而射之，皆公卿贵人亲执辔。狩衣草屦，妆束古朴。其磬控纵送，均有法度，名日犬追物。设台四隅，招邀贵客凭轼而寓目焉。君后亦亲临观礼。
　　朝曦看到夕阳斜，流水游龙斗宝车。宴罢红云歌绛雪，东皇第一爱樱花。
　　樱花，五大部洲所无，有深红，有浅绛，亦有白者，一重至八重，烂漫极矣。种类樱桃，花远胜之。疑接以他树，故色相亦变。三月花时，公卿百官，旧皆给假赏花；今亦香车宝马，士女徵逐，举国若狂也，东人称为花王。墨江左右，有数百树，如雪如霞，如锦如荼。余一夕月明再游其地，真如置身蓬莱中矣。东京以名胜闻者，木下川之松，日暮里之桐，龟井户之藤，小西湖之柳，堀切之菖蒲，蒲田之梅花，目黑之牡丹，泷川之丹枫，皆良辰美景，游屐杂沓之所也。
　　抟花作饭胜胡麻，嚼蕊流酥更点茶。费尽挼莎才结果，果然团子贵于花。
　　有卖樱饭者，以樱和饭。有卖樱饼者，团花为髓，或煎或蒸，谚有“团子贵于花”之谣。卖樱茶者，点樱为汤，少下以盐，人谓可以醒酒。花枝或插于帽，或裹于袖，或系于带，游客归时，满城皆花矣。
　　殿春花事到将离，云似人愁水似思。一尺落花和泪雨，手添香土吊梅儿。
　　墨江左右堤，樱花数百树。木母寺旁，有一坟名梅儿，相传古有美人梅若，以三月十五日化去。是日遇雨，都俗谓之泪雨。名流赏花，必吊其坟。
　　镜槛新开响屟忙，溶溶四壁照花光。为渠一笑三年住，却记衣襟未染香。
　　东京每有斗花会，任辇车牛，名种毕集。每壁嵌玻璃，光影迷离，如到四禅天矣。士女裙屐，云集鳞萃。日本诸花，颜色敷腴，光艳独绝。或言比校华种，香味少逊，鼻观徐参，知其语真实不虚也。
　　银字儿兼铁骑儿，语工歇后妙弹词。英雄作贼鸳鸯殉，信口澜翻便传奇。
　　演述古今事，谓之演史家，又日落语家。笑泣歌舞，时作儿女态，学伧荒语。所演事实，随编撰。其歇语必使人解颐，故曰落语。
　　枣花泼过翠萍生，沫碎茶沉雪碗轻。矮室打头人对语, 铜瓶雨过悄无声。
　　自僧千光游宋鼙茶归，始栽之背振，后遂蔓衍。北条泰时，初尚之。至丰太阁之臣，有茶博士官，赐禄三千石，子孙世其业，或费千金求其诀不可得。及德川氏，每春遣使赍瓮收茶，日御茶壶。藩属望尘，拜趋道路。烹茶在丈室，劣容一二人，旧名数奇屋。时逢战争，鼙鼓震天，茶室独悄然无声，盖密谋之所也。而茶博士即借以窃权卖爵，无所不至。凡室忌华，器忌新。然珍木怪竹，朽株瘿枝，搜求之幽岩邃谷之中，或历数十年而后得，得其一以献，贫儿为富翁矣。器必用苦窳缺敝之物，日某年造，某匠作。乃至一破瓯，一折匙，与夏鼎商彝同贵重，积金盈斗不可偿。争是而兴大狱者有之，因是而释战争者有之。器有风垆，有笤，有炭挝，有火筴，有鍑，有交床，有纸囊，有碾，有罗合，有则，有水方，有漉水囊，有瓢，有竹夹，有熟盂，有畚，有札，有涤方，有滓方，有巾。其候火、拣泉、吹沫、点花、辨味、侔色之法，微妙不可言传。盖碾茶煮之，故费工夫也。然稽之陆氏《茶经》、蔡氏《茶录》，正相同，惟不下盐耳。
　　百练真成绕指柔，幻人妙术过婆猴。随身一卷东黄祝，行脚能周五大洲。
　　练习技巧，最为擅能。凡走索上竿，载竿跃圈，跳丸跳铃，跃剑抛球，旋盘转桶，至于吞刀吐火，无一不有，亦无一不能。西人马戏，必聘日本人以斗巧艺，而日本戏法，遂遍于五部洲矣。或以为幻术，则妄语也。
　　柳燧荷囊事事俱，小盆亲饷淡巴菰。一声湘管含芬递，喜食人间烟火无？
　　呼烟曰淡巴菰，《鲒琦亭赋》、《芝峰类说》（朝鲜人著。）皆谓出日本，日本人乃谓出中土，盖皆自吕宋来。（庆长十年，烟草始来日本。）淡巴菰，西人语也。男女皆喜吸之，客来携小筐，出筐有抽屉，旁置火炉，三寸菸管外，唾壶齿签，纤悉俱备，行则插腰间。柳燧，东人以名西制自来火也。
　　月支毾■〈登毛〉花千色，王母琉璃酒百钟。破产争求番舶物，只赢不买阿芙蓉。
　　西国进口货，以毡革布为大宗。富贵之家，必用地衣，骋妍斗巧，每从数万里购之。一火炉石，有值千金者。葡萄美酒，每出供客。故虽不食鸦片烟，而流出金钱，岁有七八百万。然鸦片禁极严，明治六年颁新律，贩卖者斩决，吸食者徒，呜呼善矣！
　　鲤鱼风紧舶来初，唐馆豪商比屋居。棉雪糖霜争购外，人人喜问上清书。
　　长崎与我通商，既三百余年，每岁舶以八九月至。旧有唐馆，多以糖棉花入口，皆日用必需物也。书画纸墨，尤所欣慕。近世文集，朝始上木，夕既渡海。东、西二京文学之士，每得奇书，则珍重箧衍，夸耀于人。而赝鼎纷来，麻沙争购，亦所不免。修好以后，得之较易矣。各口流寓商民，今有三千余人。
　　敲碎银花剥镜菱，莹莹光映玉壶澄。暑中胜服清凉散，争买舶来函馆冰。
　　江都无冰，严寒凝水面，一二日即解。箱馆有藏冰，夏五六月由轮舟来，沿街卖之。
　　让叶劳薪插户前，人人都道是新年。故乡正作消寒会，兽炭红炉一九天。
　　新年皆插松枝竹叶于门，设龙虾者，肖其体，以祝老人康健。又用乌薪，呼为住，言安居于是。插叶于橙日让叶橙，音同代代，谓世世子孙有让德也。西历岁首皆在我长至后十日。
　　零落街头羽板稀，已捐团扇过时衣。儿时嬉戏都如梦，不见翩翩蛱蝶飞。
　　旧俗，正月间分朋抛球，以彩杖遏而格之，以睹胜负，谓之球杖，或谓之玉打。女儿团绵为球，络以五彩，谓之手球。又插羽于木栾子，以彩板承而跳之，翩翩如蛱蝶，谓之羽子板。是月也，市店罗列，如锦绣天街，今渐革矣。
　　蛭子神丛奏鼓笳，花糕分饷到千家。凤音纪月元猪日，谁记东京录梦华？
　　旧俗，凡三月三、五月五、七月七、九月九，谓之节句，略如华俗。惟十月谓之上无月，上无，日本律名，本名凤音，乐家相传为应钟。应钟，十月律也。亥日谓之元猪，士庶作糍糕以相馈送。是月廿日，商贾罢市，各具酒馔燕集，谓之蛭子会。蛭子，神名。所在庙市，纷纷祈福。
　　进贤冠顶玉交枝，高髻峨峨花四披。廿六阶分《舆服志》，礼容如见汉官仪。
　　推古十一年，始定冠位，凡十二阶，如日大礼、小礼、大义、小义，以名为别。天智三年，改二十六阶，如日大紫、小紫、大锦、小锦，以制为别。（《唐书》称粟田真人来聘，“冠进德冠，项有华蕊四披”云。）至天武十四年，又更爵位号。凡四十八阶。详《礼俗志》中。
　　天吴紫凤颇文华，凭取花纹认世家。三百年来夸衣被，葵能卫足竟如花。
　　贵贱之服，旧颇悬绝。朝会锦衣绣衮。明王志坚有《倭锦袍歌》：“天吴紫凤恍忽似，水底鲛人亲自缫。”言其华美也。故家世族皆以花草禽兽等为徽帜，绘其二于袖，或一或三于背，名日纹，以之识姓氏。如藤原氏为藤花，菅原氏为梅花，皆有定制，不能滥混。德川氏之徽为葵叶。德川氏之还政也，故将军庆喜仍给官禄，以终其身。
　　一双角子影娉婷，问取年华近算丁。种得瓠花添鬓福，愿花常好鬓常青。
　　古俗，男子分发为二，左右结之，饰以贯珠。《日本纪》注：“年十五六束发于额，十七八分为角子额发。”《古事纪》称为瓠花，后世名为鬓福。
　　白题胡舞翻新样，黄胖春游学少年。脱却垂檐莞笠子，十分团月到鹂颠。
　　剃头发数寸，月代，犹言月样也。又名十河额宇士，新称为黄鹂颠。数十年前，多戴垂檐白莞笠，后改用平顶一字，今皆用伞矣。
　　对镜惭看薄薄胡，时妆孤负好头颅。青青不久星星出，间引毛锥学种须。
　　维新以前，公卿以下，皆剃面不蓄须髯，盖如僧俗。士庶不须，则始于德川氏时。近学西俗，得髯则绝伦超群矣。
　　六尺湘裙贴地拖，折腰相对舞回波。偶然风漾中单露，酒晕无端上颊涡。
　　女子亦不着裤，里有围裙，《礼》所谓中单，《汉书》所谓中裙，深藏不见足，舞者回旋，偶一露耳。五部洲惟日本不着裤，闻者惊怪。今按《说文》：“袴，胫衣也。”《逸雅》：“袴，两股各跨别也。”袴即今制，三代前固无之。张萱《疑曜》曰：“袴即裤，古人皆无裆，有裆起自汉昭帝时上官宫人。”考《汉书上官后传》：“宫人使令，皆为穷袴。”服虔曰：“穷袴，前后有裆，不得交通。”是为有裆之袴所缘起。惟《史记》叙屠岸贾有置其袴中语，《战国策》亦称韩昭侯有敝袴，则似春秋战国既有之，然或者尚无裆耶？观马缟《古今注》：“袴盖古之裳，周武王以布为之，名曰褶，敬王以缯为之，名曰袴，但不缝口。至汉章帝时，以绫为之，名曰口。”所称周制，不知何所据？然亦可知有裆缝口之袴起于汉无疑也。汉、魏以来，殆遂通行。日本盖因周、秦之制，不足怪耳。特新罗、高丽皆有袴，（《南史》：“新罗国呼袴日柯半。”《南齐书》：“永明中，高丽使至。服穷袴”。）日本服制，大半模仿中土，不知何以独遗此也？然考《延喜式》，缝殿寮中有袴，或曰：官家用之。或又曰：源、平以前，民家亦常用之。
　　锦衾双袖翦文罗，未许春寒到被窝。始识寝衣长过半，牺尊莫误凤莎莎。
　　被有两袖，长九尺有奇，卧则覆于上，更以其半覆足。《诗》、《礼》所谓衾，《论语》所谓寝衣，长一身有半也。孔注曰：“今之被。”本简而明。宋儒不知古制，以被为衣，遂多臆说。以郑康成之博洽，而注牺尊，尚"牺读为莎，如凤凰之羽莎莎然"。汉儒去古未远，犹有此误。
　　声声响屟画廊边，罗袜凌波望若仙。绣作莲花名藕覆，鸳鸯恰似并头眠。
　　袜前分歧为二衩，一衩容拇指，一衩容众指。《致虚阁杂俎》：“太真作鸳鸯并头莲锦裤袜，名日藕覆。”屐有如丌字者，两齿甚高；又有作反凹者，织蒲为苴；皆无墙有梁，梁作人字，以布绠或纫蒲系于头，必两指间夹持用力，乃能行，故袜分两歧。考《南史虞玩之传》，一屐着三十年，“蒵断以芒接之”。古乐府：“黄桑柘屐蒲子履，中央有丝两头系。”知古制正如此也。附注于此。
　　千门万户未分明，面面屏风白月生。数尺花茵尘不动，偶闻橐橐有靴声。
　　古宫室之制，名足一腾，宫树一柱，中央以乂字形木结束之，（名曰冰木。屋上作鸱尾，名曰坚鱼。）覆茅于上而已。神庙犹用之。今制闻始自韩人，室皆高地尺许，以木为板，藉以莞席，入室则脱屦户外，袜而登席。近或易席以茵，穿革靴者许之升堂矣。无门户窗牖，以纸为屏，下承以槽，随意开阖，四面皆然，宜夏而不宜冬也。中人之家，大率湫隘，多茅衣而木瓦。旧藩巨室，则曲廊洞房，畸零而潦曲，每不知东西南北之何向。室中必有阁以庋物，有床第以列器皿，陈书画。（室中留席地，以半掩以纸屏，架为小阁；以半悬挂玩器，则缘古人床第之制，而亦仍其名。）楹柱皆以木，而不雕漆。昼常掩门，而夜不扃钥。寝处无定所，展屏风，张帐幕，则就寝矣。每日必洒扫拂拭，洁无纤尘。
　　花茵重叠有辉光，长跪敷衽客满堂。除却凤衔丹诏至，未容高坐踞胡床。
　　坐起皆席地，两膝据地，伸腰危坐，而以足承尻后，若趺坐，若蹲踞，若箕踞，皆为不恭。坐必设褥，敬客之礼，旧有敷数重席者。有君命，则设几，使者宣诏毕，亦就地坐矣。皆古礼也。因考《汉书贾谊传》“文帝不觉膝之前于席”，《三国志管宁传》“坐不箕股，当膝处皆穿”，《后汉书》“向栩坐板，坐积久，板乃有膝踝足指之处”。朱子又云：“今成都学所，存文翁礼殿刻石，诸像皆膝地危坐，两蹠隐然，见于坐后帷裳之下。”今观之东人，知古人常坐皆如此。盖古人无几，故不能垂足而坐。高坐之设，萌于赵武灵王，兴于六朝，盛于北宋，而通行于元。三代之前，凭则有几，《诗》所谓“授几有缉御”，《孟子》所谓“隐几而卧”皆是也。寝则有床，《诗》所谓“载寝之床”，《易》所谓“剥床以辨”，皆是也。然床几或以凭依，或以庋物，或以寝处，皆非坐具。至应劭《风俗通》“赵武灵王作胡床”，乃以为坐，然汉时犹皆席地。《贾谊传》“不觉膝之前”，暴胜之登堂坐定，隽不疑据地以示尊敬，皆可知也。东汉之末，有靳木为坐具者，其名仍谓之床，或谓之榻，如管宁、向栩所坐，或于地上加板，未必离地咫尺也。魏、晋后，观《魏志苏则传》“文帝据床拔刀”、《晋书》“桓伊据胡床取笛作三弄”、《南史》“纪僧真诣江敩，登榻坐，敩令左右移吾床让客”、“狄当、周赳诣张敷就席，敷亦令左右移床远客”、《邺中记》曰：“石虎所坐几，悉漆雕画。”则似为高坐，然皆高客贵人始有之。《语林》曰：“孙冯翊往见任元褒，门吏凭几见之，孙请任推此吏，曰：得罚。体痛，以横木挟持，非恁几也。”夫门吏不许恁几，则知所谓移床远客者，非尊敬之客不许坐也。又其时坐榻坐几。尚皆跪坐。《梁书侯景传》“升殿踞胡床，垂脚而坐”，史特记之，以为殊俗骇观。知虽有床几，亦不如今坐耳。至唐又改木榻而穿以绳，名日绳床。《演繁露》：“穆宗长庆二年，见群臣于紫宸殿，御大绳床。”然不名椅子，至宋初乃名之。《丁晋公谈录》：“窦仪雕起花椅子二。”王铚《默记》：“徐铉见李后主，卒取椅子相待。”（诸书椅本作倚，后乃借桐椅之椅为之。）此后诸书，屡见椅子。如《贵耳集》云：“今之交椅，古之胡床也。今诸郡守僚必坐银交椅。”《桯史》载荷叶交椅。《曲洧旧闻》有锦椅背。至宋时颇加缘饰，殆已盛行与？然观古图画，唐以前人物无坐几者，宋画亦不尽设几。窃疑胡床本西俗，赵武灵王始学为之，元人中国，因其旧习，乃通行耳。日本制度，多半仿唐，唐时尚席地，故亦无之。近十年来亦有矣。
　　雪泥深尺护檐牙，瓦背浓阴四角遮。不用茅龙衣屡换，一年一度屋开花。
　　木屋少用瓦，多以苇席覆之。村居贫民，于屋上涂泥厚及一尺，杂植以草花，春二三月，山行望之如锦。盖草根盘结，可以御雨。涂涂之附，则正如挹娄国之猪脂涂壁，可以辟寒也。
　　染指流涎各欲尝，既调勺药又和姜。食单蔬谱兼■〈魚且〉议，合补东人江户香。
　　炙鲤鱼，谓之蒲烧。割有法，燔有法，浸以美酒，衬以佳酱，勺药芥姜，随意所适。江户最工治之，诸国名曰江户香。日本食品，鱼为最贵。尤善作脍，红肌自理，薄如蝉翼。芥粉以外，具染而已。又喜以鱼和饭，曰肉禽饭，亦白骨董饭，多用鳗鱼，不和他品，腥不可闻也。
　　菭菹芦菔作家常，饭稻羹鱼沁肺凉。踏破菜园新作梦，大餐饱食大官羊。
　　多食蔬菜火熟之物，亦喜寒食，寻常茶饭，萝卜竹笋而外，无长物也。近仿欧罗巴食法，或用牛羊。
　　琼芝作菜绿荷包，槐叶清泉尽冷淘。蔬笋总无烟火气，居然寒食度朝朝。
　　石花菜生海石上，一名琼芝，煮之成冻，用方匣以铜线作筛眼，纳菜于中，以木杆筑送，溜出如缕，冰洁可爱，华人所名为东洋菜者也。东人能食生冷，饭日一熟，以水或茶冷淘食之。笋脯果干，即便下箸。寻常人家，每间日或数日始一举火，不为怪也。
　　何物坚鱼字所无，侯鲭御馔各登厨。儒生习礼疑蚳酱，口到今人嗜亦殊。
　　坚鱼，名加追沃，汉名未详，或书作鲣字。大者尺余，小九寸许，能调和百味。自王侯至黎庶，聂而为脍，卤而为脯，风而为挺，渍而为醯，煎而为膏，函封瓮闭，苞苴千里，无日不享其用；而挺之用最广，岁时吉席，无此不成礼，饮馔调和，无此不成味。沿海皆有，土州、势州为最佳。《盍簪录》：“日僧兼好小说记镰仓有鱼名鲣，耆老言此鱼从前不上鼎俎，仆隶下人不肯啮其首，今亦充膳羞。”可见当时不甚珍贵，距今四百年，而此鱼显晦如此。古今嗜好不同乃如此！
　　甚嚣尘上逐人行，日本桥头晚市声。别有菜场鱼店外，丹枫落叶卖山鲸。
　　自天武四年因浮屠教禁食兽肉，非饵病不许食。卖兽肉者隐其名曰药食，复曰山鲸。所悬望子，画牡丹者，豕肉也；画丹枫落叶者，鹿肉也。凡市肆居卖曰大问屋，贩卖曰卖捌所，贱卖大安卖，零卖曰小间物屋，易钱曰两替屋，酒曰铭酒（铭同名），茶曰御茶（御为日本通用之字，义若尊字。又日本书函外题名，必曰某某殿某某样，亦尊之之词，皆不知何所仿也。附注于此）。饭店日御茶渍，鸡子曰玉子，和面以肉曰鸭南蛮，菜蔬曰八百屋，栗曰九里，和兰薯曰八里半，鱼饭日寿志屋，酱曰味噌。凡右所录，彼皆笔之书者，故略举一二。若语言之殊，则五方土音，亦各歧异。於菟谓虎，陬隅名鱼，译而录之，满纸侏■〈亻离〉矣，更无谓也。
　　镜饼琼枨乍上盘，盘中花果各阑干。手携团月歌团雪，共饱妻孥欢喜丸。
　　饼饵种类，极为夥颐。碎杂米蒸曝为干糇，如雪之散盐，名曰琼糇。圆如镜，薄如铜片曰镜饼。欢喜团一名团喜。《涅槃经》云：“譬如酥面、蜜姜、胡椒、荜茇、蒲陶、石榴、胡桃、桵子，如是和合，名欢喜丸；离是和合，无欢喜丸。”其制正如此。又以梅枝、桃枝、餲餬，桂心、黏脐、飶饠、煺子、团喜谓之八种唐果子，其法必自唐人得来也。
　　笙清簧暖小排当，雅乐伶官各擅场。合四乙工仍燕乐，漫夸古调谱清商。
　　日本多用唐乐，有雅乐寮，伶官世守其业。物茂卿谓国乐为周、汉遗音，律亦周、汉之律。村濑之熙祖其说，徽引十证，以证第八黄钟调为周汉黄钟。又曰：“古乐正声，宋以来诸儒所未尝识，特传于我，而古音乃得复明。”余考本之传华乐，实始于唐。隋文帝平陈，得华夏正声，置清商署。清商调，武后时犹存六十三曲。自唐乐变古，逮五代乱离，古音尽亡。谓本所传为隋以前曲，以为周、汉古音尚存，不为无理。然日本伶人所用管色，乃正与燕乐谱相合。《宋史燕乐书》十字谱，曰合四乙工凡上勾尺六五，今以校横笛第为壹，越调用六字，《燕乐书》即以六字为黄钟横笛。黄钟调用夕字，夕即尺字，《燕乐书》乃以尺字为林钟。则伶官相传壹越调为黄钟，黄钟调为林钟者，正与十字吻合。若据徂徕之说，以黄钟为周、汉黄钟，则字谱无一符同矣。说详《礼俗志》乐舞类。
　　吹螺竞作天魔舞，傅粉翻同脂夜妖。红襦绣领碧绸裤，骑上屋山打细腰。
　　猿乐名散乐，俗谓之能，又变为田乐。始自北条，盛于室町。及丰太阁亲自学之，王公贵人，皆丹朱坌身，上场为巾帼舞，与优人相伍。部中色长曰大夫，副曰■〈口窊〉基师，副末曰狂言师，歌工曰地讴。所奏曲词，多出于浮屠，装饰乃近于娼优。乐器有横笛三鼓。三鼓：一曰大鼓，广于羯鼓，承以小床，用两杖击之；二曰小鼓，似细腰鼓，捧左右肩，拍以指；三曰横胴，挟左胁下，亦以指拍之。
　　金鱼紫袋上场时，鼍鼓声停玉笛吹。乐奏太平唐典礼，衣披一品汉官仪。
　　日本尚有“兰陵王破阵乐”，戴假面具上场，有发扬蹈厉之概。“太平乐”者，四人对舞，皆绯衣佩金鱼袋，俯仰揖让，沨沨乎雅音也。高似孙《唐乐曲谱》，明皇三十四曲，立部八曲，“太平安舞”，二“太平乐安舞”，三“破阵乐”。高注曰：“太平”并周、隋遗音。考《齐书》，兰陵王入阵，必戴假面具，因为“兰陵王破阵舞”。则破阵亦因齐制也。日本唐时遣使习典章制度，此二曲盖得之于唐乐。作时，伶人十数，披裲裆衣，跪坐席外，旁列乐器，先击鼓，鼓停，舞者四人出，笙簧管籥诸乐杂作，一人吹笛，抑扬抗坠，极和而绥。舞止，乐亦止。余饮巨室家，巨室召宫中供奉伶人为此，千年之乐不图海东见之。《后汉书》谓礼失求之野，不其然乎？
　　铿锵鼓舞只依稀，守乐伶官记半非。弹到金獐涩河鸟，古音唯剩妃呼豨。
　　自“兰陵王”、“太平乐”舞乐外，传歌乐甚多，如"安世乐”、“王昭君”、“想夫怜”、“采桑”、“泛龙舟”、“玉树后庭花”、“秦王破阵乐”、“庆云乐”、“甘州”、“倾杯乐”、“夜半乐”、“长庆子”、“万岁乐”、“春莺啭”、“北庭乐”、“河水清”、“五常乐”、“裹头乐”、“武昌乐”、“应天乐”、“越天乐”、“孔子琴操”、“柳花苑”、“喜春莺”、“赤白桃李花”、“未央宫乐”、“海青乐”、“平蛮乐”、“拾翠乐”、“千秋乐”、“苏合香”、“轮台”、“六朝乐”、“剑器浑脱”、“打球乐”、“还京乐”、“拔头”、“苏芳菲”，皆有之。然传其谱，不传其辞，而以乐器出之。只用五调，不用八十四调。余友沈梅士作《学乐录》，以为"万宝常所作八十四调，只托空言，世不用之"。观此，知其语不诬也，有老乐师加藤熙曾为余奏数乐，其音节不可考，盖世远屡变，所存仿佛而已。曲名亦多误，“白苎“误“白野”，“张胡子”误“朝小子”，“景德”误“鸡德”，“乌臼”误“乌向”，“苏幕遮”误“莫者”，或以音讹，或以字讹，伶人世守，不知订正，不足怪也。又有“金獐涩河鸟”，不可考其讹，物徂徕疑为倭乐，恐未然，想亦唐乐之误耳。
　　仙词选定《浅茅原》，朝贵传宣朱雀门。青摺肩衣红帕首，两行舞踏上歌垣。
　　和歌每用之宴会，有《难波曲》，有《浅茅原曲》，有《八裳刺曲》。《日本纪》：“宝龟元年三月，葛井、船津、文、武、生、藏六氏，男女二百三十人，供奉歌垣，服皆着青摺细布，衣垂红长纽，男女相并，分行徐进，每歌曲折，举袂为节。”又：“天平六年，天皇御朱雀门，览歌垣，男女二百四十余人，四品以上，有风流者，交杂其中，正四位长田王为歌，以本末唱和。令士女纵观，极欢而罢。”
　　檀腹琵琶出锦囊，曾偕羯鼓谱《霓裳》。大唐法曲今谁读？空记当年刘二郎。
　　最精琵琶，唐时有藤原朝臣贞敏学于刘二郎，二郎妻以女，赠以紫檀紫藤琵琶各一面，归，为其国重器，闻现今犹存。
　　上悬绣幕下红毹，左列句当右大夫。牙拨齐弹三味线，姑卢朱路复乌乌。
　　三弦名三味线，以象牙为拨，拨如斧形。瞽师业此者，职，曰检校，曰句当，曰都。其流派有曰山田、生田。女师之流派，有曰长门，曰丰后。互立门户，各争微妙。市廛唱卖，多张幕设毹，如沪上说书。其音乌乌，则正类秦声也。
　　玉箫声里锦屏舒，铁板敲停上舞初。阿母含辛儿忍泪，归来重对话芝居。
　　俗喜观优，场屋可容千余人。每一出止，张幕护之，绰板乱敲，彻幕复出。亦演古事，小大陈列之物，皆惟妙惟肖。场下施转轮装束于内，轮转则上场矣。别有伶人述其所演事，如宋平话，声哀而怨。乐器止有三弦笛子钲鼓，优人有舞无歌，而侔情揣态，声色俱妙，观者每不知涕泣之何从也。其名日芝居，因旧舞于兴福寺生芝之地，故缘以为名。
　　剖破焦桐别制琴，三弦揩击有余音。一声弹指推衣起，明月中天鹤在林。
　　亦有瑟篓云和箫笛管笙，物徂徕时，尚见隋人作《猗兰操》旧谱，云与明代所传殊异。然操琴者少，今访之，不可得矣。有三弦琴，不用弹拨，以左指按之，右指冠决捺而成音，清穆殊有意。孙登一弦琴、宋祖二弦琴外，调也。日本乐器均仿汉制，此与《长明无名抄元元集》所称六弦琴，为所自制。
　　弦弦掩抑奈人何！假字哀吟伊吕波。三十一声都怆绝，莫披《万叶》读和歌。
　　国俗好为歌，上古耳相传，后借汉字音书之。伊吕波作，乃用假字。句长短无定，今通行五句三十一言之体，始素戋鸣尊《八云咏》，初五字，次七字，又五字，又七字，字，以三十一字为节，声哀以怨，使人辄唤奈何。《万叶集》，古和歌名作，有歌仙、歌圣之名。
　　《旧唐》列传夸先郡，东晋高流喜小名。欲考通称寻氏上，何人谱学比蒲生？
　　有名，有字，有通称，有别号，多者或至十数名，莫能记识。命名多父子相袭，如父曰羲之，子曰献之，比比而然。古者世官，以官为姓。当允恭时，既极纷淆，乃正氏族，令冒乱者探汤以分曲直。至于天智，制定氏上（氏上，犹宗子也）。天武因之，分姓为八品，使有升降。自藤、橘、源、平兴而一姓专政，古氏上遂亡。自足利兴而赘婿冒姓，即欲讨其宗派亦不可。薄生君平精于谱学，亟欲厘正，草《氏族志》而不能成稿。惜夫！今之著姓，多学唐人称郡望，因地为氏，若参议大隈、寺岛、黑田、西乡、川村皆是也。此外新僻之姓，略录如左：曰北胁，曰手冢，曰股野，曰目黑，曰手洗，曰田麦股，曰夏目，曰肝付，曰班目，曰野间口，曰桥爪，曰池尻，曰腹卷，曰有动，曰一色，曰是枝，曰猪野，曰鸟尾，曰生驹，曰老马，曰犬饲，曰猪子，曰鹿伏兔，曰小鸟游，曰牛洼，曰狗，曰鱼角，曰鹈饲，曰玉虫，曰草剃，曰矢土，曰纐缬，曰孕石，曰印具，曰二瓶，曰酒匄，曰玉乃，曰儿玉，曰妻木，曰哥枕，曰夫妇木，曰可儿，曰妹尾，曰神鞭，曰九鬼，曰鬼越，曰甲乙女，曰左乙女，曰稻叶，曰望月，曰小花，曰四十住，曰五十岚，曰十八女，曰四月朔日，曰七寸五分，曰万里姊小路。
　　金武初官典药头，禁方从此散沧洲。刀圭本是西来法，翻令鸡林遣使求。
　　自允恭帝时，新罗遣医金武来，始知汉医。雄略时，百济使王有陵陀、潘量丰来，始有医书。后有丹波、和气二氏，世习其业为名医（丹波氏出于汉灵帝。灵帝五世孙曰阿知王，于应神时来。又有善那使主为吴王照渊孙，于钦明时携医书及佛像来）。至花山帝时，丹波雅忠最知医。高丽王后疾，遣使求之，不往。复书有扁鹊岂入鸡林之云语。典药头，医官名。外有法眼、药匠、药助、药允诸官。
　　几辈僧医守局方，后宗朱李亦偏长。说经许郑医《灵素》，隔海同辉万丈光。
　　佛教盛时，医术亦寄于僧。后乃有儒而医者。旧用宋和剂方，曲直濑正庆始习丹溪、东垣之学。至名护屋丹水、后藤艮山、北山道长，再倡复古，专宗仲景，以上溯《灵》、《素》，医道盛。丹水谓吾治病不问病因之阴阳虚实。惟见证施治，艮山谓养精必藉酒肉，攻疾始藉药石。又谓能上溯《素》、《难》，旁及于张、葛、巢、孙诸家，不惑乎宋以后阴阳王相府藏分配之说，则思过半矣。道长尽扫温补诸论，言万病一毒，毒去则体安。其子猷引申之曰：人身气血水三者循环不已，万病生于滞，去滞则复元矣。皆能扫空理，征实状，其理略近于西医。此正如国朝经生家之舍宋学而求汉学矣。
　　是何虫豸竟能医？药笼同收败鼓皮。搜得龙官方外药，补笺《脚气集》中诗。
　　多脚气疾，有远田澄庵者，世业此医。其法用水蛭箝于膝盖，俾吸水肿，既果腹，则置之水桶，别易一虫，久而觉痒，则肿退而疾除矣。余谓此方为中土所无。澄庵l临别，谆谆求余他作《杂事诗》续编，为补人其名，盖亦种树郭橐驼之类也。
　　摩腹能同揣骨神，居然着手便成春。更烦带下名医手，缓结赪颜记《秘辛》。
　　有接骨法，跌损各伤，不用刀剖，但以手提弄按摩，即能复元。西医甚神之。然问其术，则如轮扁之不能自言也。诊脉外，或兼诊脚，别有腹诊法。竹田定加、松江意斋始创其术，至香川修德辈，直据腹之软硬弛张及动定伸缩等状，以辨虚实死生，竟十得八九。及濑丘铤阐发微旨，著《诊极图说》，世益宗之。近习西医，于卖淫娼妓，预防传毒，每遣官医用镜窥测，有疾者则引而去之。
　　遍搜《本草》谱《群芳》，千卷书传《海上方》。采药如编《十洲记》，定知多少入药囊。
　　《本草》之学，以华名证倭产，时有参差。至向井元升（著《和名本草》）、贝原笃信（著《大和本草》）。始亲验物产，以考物名。既而稻生直义著《庶物汇纂》一千卷，又有阿部照任（少乘漕船赴江户，遇飓漂入福建，留十八年，得《本草》学而归），幕府命采药东海、北陆诸州，三至虾夷，得物甚富，石药尤多前人未道者。余所见诸书，皆侔色体状，辨昧察色，以定其性质，各绘以图，系以说，其精审有过于华医。如汇集之，亦大观也。
　　正宗千锻出金精，薛烛犹惊弟子名。秋水芙蓉光内敛，一挥头白不闻声。
　　正宗者，相模国入，冈崎氏，好练刀，壮走四方，访锻师数十年，八十归，神而明之，遂成绝技。举世称为正宗，价值数千金。某侯好之，得以试囚头，落而无声。赝者极多。老儒根本通明，精相刀，告余曰：正宗刀内坚外柔，切铁如泥，而芒刃不顿，有金线，有玉光，有闪电，有流星，有回澜，细观乃得之。其气象温润而泽，缜密而栗。彼锋芒外露，若不可逼视者，伪也。通明又言：正宗之子为贞宗，弟子称十哲。义宏者比颜子，其刀似正宗，而锐利过之。正宗不可得，得义宏亦可矣。自欧公来，咏日本刀歌甚多，名为屈伸刀，则告者过也。刀环重者亦值数百金。日本上古之剑，既有天羽斩、大叶刈、韴灵之名，所谓天丛云剑，乃为传国三器中之一。中古以来始贵刀，源氏之鬼斩，平氏之小鸟，尤著名。后鸟羽帝亲自督造，谓之御所锻。逮建武大乱，兵革相踵，名工益辈出。于是相模有正宗、贞宗，越中有义宏、则重，筑前有源左，美浓有兼氏。铸冶之良，莫盛于斯。自兵法改用枪炮，士夫又禁佩带，名刀遂绝响矣。
　　《论语》宣文护绛纱，善才弟子妙琵琶。插花叉画均能事，教妇先从小笠家。
　　有小笠原氏礼，世习女礼，开塾设教，最为通行。其拜跪折旋，言辞謦敦，下至拂尘插花，均有法度，世称为小笠流。
　　星禽风角昔曾精，相地无人读《宅经》。同此山川此形胜，青乌何事术无灵？
　　河洛壬遁龟蓍星相方技，有流传。国人如役小角、宏倍、晴明，皆以术著名。惟郭璞、杨厉之说，未有习者。
　　古佛留铭笔既奇，野人善草史能知。几行朱乌模糊字，去访《那须国造碑》。
　　书法自韩来。碑之古者，有《大和法隆寺金堂佛背铭》、《释迦佛像铭》、《那须国造碑》（此碑中有永昌元年字，然日本无永昌纪元，故或疑为用伪武氏号。或又曰：永昌字形似朱鸟，天武有朱鸟号，因岁久残缺而讹也）、《多贺城碑》，其规模皆似六朝人。《新唐书》云：“建中元年，日本使者真人兴能来，善书。”《书史会要》：“南海商人自日本还，得国王弟与寂照书，自称野人若愚，章草之妙，中土亦能及。”盖八法之传旧矣。以余所闻，延喜、天历间，最多能品云。近亦多名手。初学书者，皆悬腕执笔，作二三寸大字，点画波撇，颇留古法，行草尤佳。
　　南苹师法南田笔，南北禅宗合一家。偏是蛾眉工淡埽，青螺烟墨写秋花。
　　画法传自中土，初摹唐、宋院体，后分数家，有土佐家（藤原经隆，土佐人。《五杂俎》言“倭画无皴法，但以笔细画，萦回环绕，细如毫发”，即指土佐一派也），有雪舟家（僧等扬，号雪，游于明，始宗一派），有狩野家。狩野元信，最有盛名。国朝吴中沈南苹，始以南北合法相授受。有边华山、椿椿山，得恽氏真本，于是又传没骨法。近来晴湖（奥原氏）、花蹊（迹见氏，名泷）诸女史，得法于江稼圃（苏人，来游长崎。沙门铁翁等学之），而遥师郑板桥，画法又一变。花卉不喜著色，而老气横秋。
　　人间万事积薪叹，画师亦复古所无。吹云画水寻常事，君看游鱼飞白图。
　　用画龙法，以墨作水，以空白作鱼。泼墨于纸，或以笔描，或以指擦，或以唇吹之，渲染生动，正如临水观鱼，圉圉洋洋，曲肖物态，亦画家新法也。
　　镜影娉婷玉有痕，竟将灵药摄离魂。真真唤遍何曾应，翻怪桃花笑不言。
　　燕海兰烟薰玻璃，以琉璜水涅之，使人影透入镜中，神态如生。此术出西人。近复以银硝纸承镜影，光隙人，痕留淡墨，东国效之，名镜写真。写真之家，比阊而居。东都佳丽，喜照艳妆悬卖廛肆，良家子妇亦不之吝也。
　　醉吸琼浆数百杯，手携楸局上霞台。烂柯莫管人间世，且赌瀛洲玉袜来。
　　围棋最多高手，亦用十九行三百六十一子，惟行棋不行棋，难法差异耳。高朋夜宴，酒阑席散，则楸枰罗列矣。局皆以楸木，下有四足。棋子黑者石，白者多以牡蛎壳为之。《夷门广牍》言“日本产如楸玉，琢为棋局”，《杜阳杂编》称“大中中，日本国王子来朝，言国东三万里有集真岛，岛上有凝霞台，台上有手谈池，以冷暖玉为棋子”，此与橘中老叟、石室仙人，同为神仙家诞言矣。亦有象棋，戏法略同，而有金银将香车桂马之名。《汉书》所谓格五，《酉阳杂俎》名为蹙融，向不知所谓；今东人行棋，有布子成行，得五者胜，即此戏与？亦有弹棋。
　　朝市争趋海柘榴，贪同西母斗行筹。夜深似有鲛人泣，空抱缫丝上蜃楼。
　　古无商贾，唯以有易无而已。至显宗朝，始见粟斛换银钱之语。则纪元一千二三百年时，始有贸易也。旧有海柘榴市，称为贾人群萃之所。通商以后，商业大行，各立社会，监银市场，卖茶牙郎，头取肝煎，（皆商名，一首一从也）。宫室衣服，奢拟侯王。然其术不良，操筹握算，远不如西商，多先笑而后眺，中干而外强云。
　　左陈履宪右冠模，夏屋纷罗万象图。聚族同谋轮扁秘，不过依样画葫芦。
　　博览会或以时（如日某年某会），或以地（如日东京会、西京会），或以物（如丝会、茶会、棉花会），皆随宜开设。至劝工场则所在而有。五洲万国之物，自非天然之品，皆模形列价，以纵人摹拟。日本最善仿造，形似而用便，艺精而价廉。西人论商务者，咸妒其能，畏其攘夺云。
　　依样葫芦巧略同，镂金刻木总能工。楚材借用推鞍部，蕃别传家数笔公。
　　一切工匠，皆自三韩来。金工、瓦工自崇神时，织工自应神时，木工、土工自雄略时，纸墨彩色工自推古时，革工自仁贤时。后有熟皮高丽者，世司其业。古大藏省管百济手部，手部掌杂缝职，仍用百济人为之。《雄略纪》有鞍部贤贵，乃汉人也。惟玉工不详所自，《古事纪》有八尺句璁五百津之御须麻流珠，或以为太古时天明玉所造，是固未可据。笔工亦不详所来，《姓氏录》云：“右京诸蕃有笔氏，制十一种笔，因赐姓笔氏。”知亦汉人教之也（汉人及韩人来居日本者，谓之蕃剐）。
　　雕镂出手总玲珑，颇费三年刻楮功。鸾竟能飞虎能舞，莫夸鬼斧过神工。
　　雕刻之工，愈小愈巧。旧藩贵人，作一器或穷年累月乃毕业，真有棘刺之妙。博览会陈物，有象牙画屏两扇，纵二尺五寸，横半之，骤观殆莫名其妙。细棘疏密相间，为胡瓜小菌，则仰者张盖，欹者卧根，木笔穗颖粟粟然，鱼六七头，首尾鳞鬣皆如生，其垂头屈足，雌雄相抱者为蛤介，缭须钳爪，若游水面，则龙虾也。凡花之类，又十余种，芍药藤花细菊水仙，皆凌乱交错，布置在有意无意间。云东京工某造，价三百五十金。盖东人善构思，佐以利器，真若有神助。偃师傀儡，未必胜之。《杜阳杂编》称“飞龙卫士倭人韩志和，善雕木作鸾鹤鸦鹊，凌云奋飞，复臂虎子，使猎蝇，舞《凉州曲》”，殆不谬也。
　　滚滚黄尘掣电过，万车毂击复竿摩。白藤轿子葱灵闭，尚有人歌《踏踏歌》。
　　小车形若箕，体势轻便，上支小帷，亦便卷舒，以一人挽之，其疾如风，竟能与两马之车争先后。初创于横滨，名人力车。今上海、香港、南洋诸岛仿造之，乃名为东洋车矣。日本旧用木轿，以一木横贯轿顶，两人肩而行，轿离地只数寸。乘者盘膝趺坐，四面严关，正如新妇闭置车帷中，使人悒悒。今昔巧拙不侔如此。
　　犬吠声来出隼人，大家角牴样翻新。数他竿木逢场戏，几个翩翩善舞身？
　　有隼人，世习相扑戏。相扑，角牴也。植竿于肩，高出云表，儿缘而升，疑拙疑巧，捷若飞猱，翩如坠乌，则有戴竿戏。以柱缚绳，飘然凌空，处女脱兔，索上相逢，摩肩而过，势若不容，则有高组伎。黄金四目，氋戎跳舞，一人假面，二人击鼓，掷与一钱，欢跃而去，有狮子舞。俱贱者为之，藉以营生。
　　执鞭高坐气扬扬，革履毡衣时世妆。昨日文身今断发，自夸鳞介易冠裳。
　　仆御皆别为微族，鸟兽花草，刺画其身，光怪陆离，不可逼视。明治初年，下令禁之，乃止。近驭马车者，皆翦发著西服，意气扬扬，甚自得矣。
　　重译新翻树畜篇，劝农官舍榜书悬。新来学得鸡桴粥，夸与人前说秘传。
　　泰西树艺养育之法，皆翻其书。有劝农局，举以教人。鸡之抱卵粥子，旧听其自生自长。取鸡子，去其毈，使母鸡翼覆之。近始知以人事助厥母粥也。
　　一望高高下下田，旱时瑞穗亦云连。归装要载良苗去，倘学黄婆种絮棉。
　　其土宜稻，九州所产，时有输入广东者。闻有旱稻，近印度苦旱，移植颇宜。曾向故内务卿索取，今译其说曰：旱稻有粳三种，有糯五种。性宜腴沃，瘠土埆田，则宜培粪之。分苗插秧，深耕易耨，法与他种同。择地以英吉利人华氏所制寒暑针二十度以上为宜。播种于谷雨立夏间。其收获也，早在九月，迟在十月。若六七十度热地，则春种夏收，岁可两熟。其地多雨，虽暑及百度可无伤。否则择卑湿处，久旱亦不至枯槁。凡三百步地，岁获一石四五斗，大熟可得七八斗。粳宜作饭，糯宜造饼云。余客日本，知其濒海多雨，其土又宜种植，故因山为田，梯级云上，亦不忧旱荒。古名瑞穗国，殆有由然。今谓种于旱地，宜择湿土，则如频年晋、豫之灾，虑亦无济于旱，若五岭以南，或者迁地能良也。他日归，当携购其种，即不得如占城之稻，印度之棉，普利无穷，苟少有裨益，亦当传播耳。所愿有心农学者试验之。
　　初胎花事趁春融，祝语丁宁休洗红。一道裙腰频结束，尽将桃杏嫁东风。
　　力求农学。欧洲植物家有日雌雄配合法，谓花果草木，亦交合而后结子。凡蕊中所含黄粉，用蜜涂附，则花时风雨不伤，粉厚而实倍繁。考《文昌杂录》，称一媒姥见杏花多而不实，曰：来春与嫁了此杏。乃索处子裙一腰系杏上，既而奠酒呢喃颂祝，果结子无数。盖亦以酒浆膏粘之，但托以神巫而不通其理耳。
　　采取头春到尾春，猩红染色样翻新。自过谷雨茶船到，先拣龙团赠美人。
　　产茶以山城国为最佳。绿汤者惟美利坚人喜购之，欧罗巴人不欲也。近年有西商延中人制红茶，味薄，远不如我。产制多，价骤贱。日本出之货，茶最为大宗，岁可得银钱四百万圆。美人购之十七八云。谷雨前后所采，名头春，大暑前后名日尾春。皆运来横滨，再装出口。其制造方法，价值数目，别详《物产志》中。
　　四茧缫成弱缕奇，海西争购舶来时。都从素手纤纤出，跪树传夸女欧丝。
　　丝亦别详《物产志》中，制丝或用机器。又有一法，以手挽轮，力不如水火，而便于指爪。每四五茧，能成一丝。西人喜其细，多购之。制丝皆以女工。《山海经》云：“欧丝之野，在大踵东。有女子跪据树欧丝。”
　　著手成春任意栽，未花移种到花开。移家家具无多少，却带寒梅百树来。
　　善于种树，合抱之木，动辄迁植。多有花时移来，花后徙去者。土人移居，遂并其花木竹石一一布置如旧。
　　石墨沈沈阴火红，赤丹成澒出金铜。百年千岁莫枯竭，下告黄泉上碧穹。
　　煤矿，肥前诸郡大小三百二十九所，肥后天章郡六所，甲斐都留郡二所，常陆多贺郡四所，美浓可儿郡一所。铜山，河边郡四所，太和吉野郡三所，摄津河郡一所，飞驒吉城郡三所，下野安苏郡一所，岩代会津郡一所，陆前五造郡一所，越前大野郡十所，越后蒲原郡八所。所采斤数，别详《物产志》中。日本之铜，不如吕宋、安南，煤不如台湾、磁州。然古者金银之山，大都枯竭，地脉所钟，赖有此耳。开掘之法，用泰西机器为之，甚便也。
　　回青纯白洁无尘，色比官哥稍薄匀。说是五郎亲手制，就中最爱爱莲人。
　　史言雄略十七年，始命土师连造清器。清器，陶器也。然崇神时既有瓦博士，或言与寺工偕来自韩云。陶之佳品称尾张濑户、肥前今利。盘金描花者，称加贺九谷。颇输入外国。足利氏时，有伊势五郎者，曾至景德镇专学青花，年七十归，携手造者，款日五郎大夫。所制七种香盒，以画爱莲周茂叔像为最佳。纸薄磬声，几类定、汝，最为时宝。
　　不须攒剔亦玲珑，漆枕仇家手自工。翻出六朝金碧画，缥霞先著退光红。
　　髹漆之器，最称能品。泥金、描金、洒金，作云烟山水花木鸟兽，虽巧画手亦复不如。又有缥霞彩漆，烂烂射人，而意采飞动。螺钿之器，雕嵌入微，手拭之，若无痕者。《七脩类稿》谓诸制皆创自日本。天顺间，杨倭漆最工效之。然究不及。若我宋、元之攒犀（用朱黄黑三色漆，雕刻诸象，攒其间处，使层见叠出。又名西皮，亦名犀皮，即《楚词》之犀毗，宋、元人所作至佳），张、杨之剔红（用厚朱漆镂之，名日剔红。元朝西塘有张成、杨茂最得名），吴、越之戗金。东人得之，则锦囊绣帙，什袭不啻，效之亦不如我也。
　　开关转得丸泥力，修月还将七宝装。何意鸽金螺钿外，更能炼石补天荒。
　　陶器自盘金描花以外，有名七宝烧者，亦用铜丝作匡廊，杂采云母琉璃螺纹贝锦诸物以作采色，斑斓陆离，其光煜煜。此又本漆器螺钿、铜器商金之法而用之磁器者。日本铜器多用鸽金陷银法，《诗》：“鞗革有鸧。”郑笺云：“鸧，金饰貌。”《稗史类编》云：“尝见夏雕干戈，铜上相嵌以金。”古谓刻为商，又名商金。《宋史》百官鞍勒有陷银，《元史》作简银，即此法也。
　　十三行竹袖中收，宝扇家家爱聚头。藏得秋山平远画，鸦青纸认摺痕留。
　　摺叠扇实始于东人，一名聚头。削竹为十三行，长三四寸，插之腰间。亦有长二尺者。用泥金纸，乌木柄。《张东海集》称“永乐中倭国以充贡，成祖分赐群臣，又仿其制以供赐予，遂遍用之”。盖源义政称臣于我，以之充筐篚者也。然宋时既有流传，东坡谓：“高丽白松扇，展之广尺许，合之止两指许。”又江少虞《皇宋类苑》云：“熙宁末，游相国寺，见卖日本扇者，琴漆柄，以鸦青纸如饼揲，为旋风扇，淡粉画平远山水，笔势精妙。”即摺扇也。日本人喜书画，藏前明名家、国初诸老扇面至多。
　　轻于蝉翼薄于纱，阑画乌丝整又斜。不用文人愁纸贵，淡黄遍种瑞香花。
　　造纸不以竹，用构用楮之法，同于中土。更有用芫花荛花瑞香花制者。瑞香或黄或白，皆可制。以荛花制者，名雁皮，皆至薄极韧，色洁白无纤毫垢，以之钩摹碑帖，实上品也。余又闻人言，凡树皮草根，熬之成浆者，多可造纸云。近仿西法，复以败絮为之。《使东杂咏诗》注曰：“败絮，机器揉碎熬烂，视其白而茸也，用水调匀，由机出之，机轮递转，泻浆成幅，腐者新，厚者薄，湿者干，顷刻即就，坚致如雪。”
　　西京城比锦宫雄，吴织何如汉织工？菊叶葵枝盘大绿，飞鱼天马簇真红。
　　《三国志》所著倭锦，未知何如？史言雄略十四年，吴人遣汉织吴织女工来，始有织。西京所出锦至佳。《杜阳杂编》曾称女王国有明霞锦，光耀芬馥，五色相间，可知其美艳矣。菊为王家徽志，葵为旧将军徽志，故织此甚多。真红天马锦、真红飞鱼锦，皆沿蜀锦名。
　　入网青鲨化虎难，皮留饰器味登盘。鼠肠鱼翅均珍错，借箸同筹补食单。
　　近海多产鲨鱼，渔者折翅干之，贩卖中土，以为海错佳品；东人未有食者。海鼠（即海参）刳其肠，蓄之以瓶，东人以为极品；顾中人未有食者。
　　紫带青条择海苔，如云昆布翠成堆。珊瑚七尺交柯好，合与王家斗富来。
　　中人购海物者，以鳆鱼为大宗，次干鳕，次海苔，次场，次昆布。昆布，吾辈呼为海带者也。珊瑚或红或白或黄，每有六七尺者。
　　异鱼怪乌兼奇兽，图象争陈博览场。几辈守株犹待兔，何人歧路哭亡羊？
　　《后汉书》谓其无虎豹牛马羊鹊，今有牛有马，而无虎豹。开港之初，见白兔诧为异物，或不吝数十百金买之。以毳毛为衣，曾无一羊，后乃从北直购千头归畜。然补牢既晚，且未知能蕃滋否耳？至奇异乡物，有不经见者，兽则海驴、海豹、海马产北海。鸟则松鸡似鸡而色白，产加贺；海鸟红啄绿首，粉面黑身，足惟三趾，东人名为乌堕乌，产奥（按：澳）州。鱼有蛇婆、有黑鱼，似蜕而小，四足；有马鞭鱼，似鳝而长嘴；有琵琶鱼、有鹦哥鱼、有人面鱼，皆肖形名之；翻车鱼形如提鼓，而有两翅；鱼虎形圆有毛，似猬；海牛似牛首而全身有坚甲；鲭鱼有鼻。博物馆中皆有之。
　　纪事只闻《筹海志》，征文空诵送僧诗。未曾遍读《吾妻镜》，惭付和歌唱《竹枝》。
　　《山海经》已述倭国事，而历代史志，于舆地风土，十不一真。专书惟有《筹海图编》，然所述萨摩事，亦影响耳（《明史艺文志》有李言恭《日本考》五卷、侯继高《日本风土记》四卷，书皆不行于世。余从友人处假有《风土记》抄本，不著撰人，未审是侯本否？书极陋，不足观）。唐人以下，送日本僧诗至多，曾不及风俗。日本旧已有史，因海禁严，中土不得著于录。惟朱竹坨收《吾妻镜》一部，故不能详。士大夫足迹不至其地，至者又不读其书，谬悠无足怪也。宋濂集有《日东曲》十首，《昭代丛书》有沙起云《日本杂咏》十六首。宋诗自言问之海东僧，僧不能答，亦可知矣。起云诗仅言长崎民风，文又甚陋，至尤西堂《外国竹枝词》，日本止二首。然述丰太阁事，已谬不可言。日本与我仅隔衣带水，彼述我事，积屋充栋，而我所记载彼，第以供一噱，余甚惜之。今从大使后，择其大要，草《日本志》成四十卷，复举杂事，以国势、天文、地理、政治、文学、风俗、服饰、技艺、物产为次，衍为小注，串之以诗。余虽不文，然考于书，征于士大夫，误则又改，故非向壁揣摩之谈也。第不通方言，终虑多谬，愿后来者订正之耳。此诗征引日本书籍，不能不仍用其年号。《日本史》中土少传本，惟近世李氏申耆《纪元篇》、林乐知《四裔年表》，虽偶有误，尚可考其世也。余别作《中东年表》附《日本志》。诗中所有年号世系，今不复详注。光绪龙飞纪元五年春三月，遵宪自识。
　　此诗，光绪己卯上之译署，译署以同文馆聚珍板行之。继而香港循环报馆、日本凤文书坊又复印行。继而中华印务局、日本东、西京书肆复争行翻刻，且有附以伊吕波及甲乙丙等字，衍为注释，以分句读者。乙酉之秋，余归自美国，家大人方榷税梧州，同僚索取者多，又重刻焉。丁酉八月，余权臬长沙，见有悬标卖诗者，询之，又一刻本。今此本为第九次刊印矣。此乃定稿，有续刻者，当依此为据，其他皆拉杂摧烧之可也。戊戌四月，公度又识。
