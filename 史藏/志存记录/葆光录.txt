袭明子《葆光录》

葆光录
颍川陈纂

（龙）〔袭〕 明子所纂《葆光录》，无年月，无前后，见闻奇异事即旋书之，因而成编，分为三卷。

葆光录卷第一
宝正中，当秋成，一旦，蝗翳日而蜚，武肃王虔祝毕，﹙陊﹚〔投〕 于浙江，不可胜纪。
太宗少时，帅师战淮人于千秋岭，大克之。彼望我军上云物如龙虎之状，有识者曰：「此王者之气也」
杨集将兵，得玄女之术，下城破陈，定日时取之，计收人马器甲，预言其数，略无参差。武肃定江表頼其功，遂将处州酬之。三让不就，曰：「某将数千众，当勍敌，不敢辱命。拥双旌，理百姓，恐无分禄。」武肃不识其言，坚授之。至郡，月余卒。
文献公诞时，一虵自屋陊于前，举头张喙，久之方去。及七日，浴，忽飘风暴雨，劈其澡盆为二片，与母俱无惊动。
处士方干与许赎善，赎寓越中，有非罪金汉宏械干于阛阓，干时在新定，闻之，驰于境上，卖一橱，高其价不售，固蔽赎之刑也。曰「方处士为友卖橱。」太守知之，遂释赎之过。
贞敬公未达时，寓居镜中玉笥，闻有一女巫，鬼物所附，立堂宇，人有祷请，往往言吉凶，与友往问否泰，自旦至暮，其神不下，公怒而回。及夜，自空而言曰：「朝来皮秀才当为吾土地主，吾小神，不宜见，是以回避。」公又曾梦候轩亭有土偶人列拜，觉而自负，后果判东府事。
婺州有僧人入山，见一人古貌，巾褐骑牛，手执鞭，光铄日色，扣角而歌曰：「静居青嶂里，高啸紫烟中。尘世连仙界，琼田前路通。」僧揖之，不应，驰步趋之，不及，望赤松而去。
郎中锺安礼好学多能，着《武成王备载》十卷，选诸家诗为《资吟集》五卷。然有毕吏部之嗜，谈谐间未尝不言之。见家人食馔，戒之曰：「少吃隔尔酒」竟大醉卒。
越僧&#162220;光善草书，自言授法于陆相希声，其飘逸有张旭之妙。吴翰林以歌奖之，言多不载。罗给事赠诗云：「圣主赐衣称绝艺，侍臣摛藻许高踪。」又有亚楼书，骨气不及&#162220;，而趋媚过之。二人俱应制，其踪海内皆盛。
陈瓒，字锡用，业通九经百家之说，自言得养生之术，年逾九十，耳目聪明，犹勤于笔砚，着《经史系华》十卷。然其家贫，人忧其衣食不足。尝曰：「瓒贤能不及颜子，而寿禄过之，何患贫也！」时益重之。后官至秘书监，致仕归剡。
道士王松年说，厉归真在丹丘，善画，常至人家。有好事者将绢素铺于案上，即自下笔，预知人之所欲禽兽松竹之类。如请之，却多不允。饮酒数斗不醉。或人在州城竟日饮，其日有人于桐柏官见之；或来国清寺游，又有见在开元宫。后往洪州，白日上升，遗下一布衣，异香馥郁。今人收得其画踪者多。
羊袭吉，状元之子。少时，庭中乘凉，忽见天开，其内云霞澒洞，楼阁参差，光明下照山岳，袭吉惊惧，逡巡乃闭。袭吉勤于书写，仡仡不倦，今尚在，年逾八十矣。
叶简，剡人，善卜筮，凡有盗贼，皆知其姓名。有乡夫失牛，卜之，曰：「占失牛，已被家边载上州，欲知贼姓一斤求，欲知贼名十千头。」乃邻人丘甲尔。又有将橘子合之令占，曰：「圎似珠，色如丹，傥能擘破同分吃，争不惭愧洞庭山。」又将巾子射覆，云：「近来好裹束，各自竞尖，新，秤无三五两，因何号一斤？」又将鸡子两个占云：「此物不难知，一雄兼一雌，请将打破看，方明混沌时。」他皆类此，不能尽纪之。
李建州频与方处士为吟友，频有〈题四皓庙诗〉，自言奇绝，云：「东西南北人，高迹此相亲。天下已归汉，山中犹避秦。龙楼曾作客，鹤氅不为臣。独有千年后，青青庙木春。」视于干，笑而言：「善则善矣，然内有二字未稳。作字太麄而难换，『为』字甚不当。干闻『率土之滨，莫非王臣』，请改作『称』字。」频降伏，而且惭，悔前言之失，乃曰：「圣人以一字褒贬，此其明矣。」遂拜为一字之师，是以罗夕拜题干卷后云：「中间李建州，夏汭偶同游，顾我论佳句，推君最上游。九霄无鹤驭，双鬓老渔舟，世难方知此，何当浣旅愁。」
孝廉朱揆居永嘉，苦学，与表弟殷延嗣同宿。殷梦一人直抵房，谓曰：「朱揆某年某月某日杜侍郎下成名。」觉而说之，朱曰：「何戏言之甚邪！」殷遂将朱《礼经疏》后纪之。至来年西上。后果于杜侍郎下及第，年月略不参差。
处州有樵者，入山迷路，至一处，闻异香袭人，乃寻之，见一叟着草屦拄笻杖，眉髪皤然。谓曰：「子从何而至此？」樵者具陈：「伐薪尔。」其舍宇床榻皆同人家。忽一人持牒报云：「天台山有樵 。」叟曰：「今日为客看黑班，不得赴。」执牒者应喏而去。樵者馁，求饭，叟呼：「琼芝，备飱来。」逡巡一双鬟，年可十六七，容色绝丽，衣窄红绡，擎一盘，其光可鉴，内亦是常食物。叟自啖一枣大如拳，谓樵者曰：「子食此枣不得。」其山中天色全不暗，常如日晡之时。乃相引行，见树林下系一黑虎，西北方上，红楼翠阁如图画。过一溪，水乳色。天忽大亮，指一径曰：「回去得也。」行数步，及旧路，举首已失叟。归家逾年矣。
王可容，说为僧时，游南中山寺，遇大雪旬日，阙食，数十徒一粥而度，又无财物得出籴。内一行脚僧谓曰：「贫道有艺可济诸坐主。」遂将一铜铫子于炉火上，取凈瓶泻水银，衣带间解一贴散药，似壁土，揉于铫中，煎之，逡巡成一片白金，可数两，付主事者将去换胡饼来食。众惊之，至明晨失所在。
屈重彦者说：□□□为 润州大将，与术士殷七子善，大将之室嫉忌，有一婢，遭凌辱不已，投于井，及出之，已卒。欲殡，次七子至，大惧有他闻于廉使，密告活之。七子曰：「细事尔。」遂衣带间解药一丸，如麻子，打其婢一齿落，以酒下之。良久，口眼旋开，吐水斗余，又以暖灰熨其四肢，食久能言。谓大将曰：「此婢不可复指使，宜出之。」乃从其言。又尝春游，酒尽，将水呪之，成浓醪，又将沙挪成盐，又冬中以木札变成笋，又与人会，忽云：「今日殊未欢，某有一艺，辄呈之。」指主人屏风上梳头样子，令唱歌，其声清亮，似从屏中出。其歌曰：「愁见唱阳春，令人离肠结。郎去未回归，柳自飘轻雪。」如此数曲，屈不尽记之。七子名邺，后游诸暨。
叶协律善占梦，有耿评事从吴门诸殿下献诗，具夕梦人遗一荷包，开之，内一块火尔。叶贺曰：「君着绯去也。」耿曰：「何兆哉？」：「脱荷见火可详也。」又王校书、徐判官各求邑宰，王说梦戴帽雨中行，叶应声曰：「未得事邪！戴帽雨中行，身未沾渥择尔。」徐云梦行于江间，被霹雳惊。叶笑曰：「此得官也。江者，浦也。霹雳者，像雷也。」又张司直疾病，梦怀孕，甚恶之。叶曰：「此去过壬申日当差。」「何谓？」曰：「怀孕，妊娠也，有大福在也，以此腹而像之。」后皆如其言，徐果注授浦江。叶名光逢。
明州有画师姓孙，因在州中执笔，次举首见梁上一人，长数寸。拜之，遂下，如常人，云：「无惧我！略到此，就尔房寄一宿，切未可泄其事！」言讫而去。夜却来，孙莫测之可。入三更，奋然不见。逡巡，左手挈一人头，右手持钱数缗来谓孙曰：「聊奉宿偿。」将人首腾空而逝。及曙，有掌库者失其首，其钱即库内者，遂告纳之。
求婴处士说：夕在长安，春日与数举子游于北里中，将姬妓三五人狎饮，次有二仆夫突门而进，各操论去声棒，高揖据上位而坐，赳赳焉，叱咤焉，或歌或笑，旁若无人。一夫持杯改令云：「巡至弩臂，不能者脑上一论棒。」诸举子相看，战栗莫知焉。仆夫放下盏，乃揎上臂，迭起数条青筋，状如蚯蚓。逡巡，又有一儒者，褒衣大袖，俯偻而入，四揖而后坐，视诸举子曰：「何意各颜色愀然？」仆夫自若，云：「某甲改一令如斯，不依者脑上一论棒。」儒者曰：「此不足为难。」因顾壁角间有三脚铁灯架，高五尺余，将于内，捋其三脚，聚拗成两截，如断葱焉。瞪目谓二仆夫曰：「君不得恣胷衿，逞筋力，需提防此棓。」仆夫俱失色，狼忙奔驰。儒者谓诸举子曰：「后生皆千里抛家属，几遭彼凶徒击杀，自后宜以为戒。」举子罗列拜谢，忽失所之。
贞明中，有渔者于大湖上见一舟子光彩射人，内有道士三人饮酒，各长须，眉目皆生于额上。见渔者，俱举袖掩面，其舟无人撑，随风行甚急，望洞庭而去。
马自然貌丑，齄鼻，秃鬓，大口。饮酒石余，醉卧即以拳入口。人有疾病告之，折薪草呵而与食，无不差者。尝吟曰：「昔日曾随魏伯阳，无端醉卧紫金床，东君谓我多情（敕）〔赖〕 ，罚向人间作酒狂。」后往梓州上升。
孙晤家于七里瀬，善于葬法，得青鸟子之术，尤妙相坟，即知其家贵贱贫富官禄人口数，亦知穴中男女老少因某病而卒，兼精于三命。时杨集统师收复睦州，至一岩下砦军次，忽一大石盘陊下，杨占之，曰：「此岩上有二十五人。」点兵搜之，获居民二十人还。杨：「合有二十五人，何欠五人也？」问于民，曰：「某等初闻大将军将至，遂与二十五人回避于斯内，一人孙晤善卜，到时立草舍，毕，有双雉飞下阙，孙云将军至此也，宜往别处，不然遭擒掠，某等不信其言，有诚信者四人相随去矣。」杨令人捕之，不获，意甚不快，曰：「得此人可师事之。」新定平，后复在彼渔。
欧阳迢处士善胎息，人物古雅，观之令人精魂清爽。袭明子曾接之，因说神仙事，迢曰：「洞庭顷有一民能倂飱一斗米饭，即三四日不食。又有黄繇者能休粮数月不食，伐木负薪，蓦山渡水，力不疲倦。又有一人善步，一日可行三百里，欲将行，青绢缠其膝。又有一人妙水，可十数日行于水底，云或见蛟螭之类。」
广见大师说：顷在广德县入山采药，见大洞，因穿之。洞内日光分明，行可数里，洞则别开一穴，有长溪，隈间一大松，枝何 郁翠。下有一庵，内一僧禅定，雪眉，拥衲。边有磬子火具之属。广见取磬子击之，其僧开目惊曰：「坐主何缘而至此？」广见陈其行止，遂延坐，取一石敲火煎茗，香味可爱。日将夕，僧让庵与广见卧，自上其松，上有一大巢，僧即如巢，内闻念莲经声，甚清亮。逡巡又闻骂云：「此队畜生，今作毛类，伤于物命，令世人恐惧，速令归林麓，不得辄出。」广见潜窥之，乃羣虎豹，弭耳伏地，受领而去。及曙，下松来相尉。广见知其异人，乞就奴事，僧曰：「自此百见草枯，四绝人烟，非坐主息处。」因曰：「莫饥否？」相携溪畔，有稻百余株，收其谷梛三二合，来挑野菜和煮，与广见食，后令回去得也。送至洞口，谓曰：「坐主所食茶与菜粥，平生即不阙食矣。」遂寻路从洞出，回至本院，已月余，乃邀徒众再往，竟失洞所在。广见号自新。
晋郭文举与虎探去鲠，虎送鹿来报以为异。今长典县有邸妪采桑次，被虎衔入深谷中，不伤之。虎就将蹲，自旦至午，妪告曰：「某之年迈，莫有宿业否？今困于此又不食，乞大圣念之（呼虎为大圣）」遂伸一脚于妪前，看之，有一竹籖在爪下。妪又曰：「莫要去邪否？」掉尾点头，似相感之状。妪乃为拔之，迅躣数四。却衔至旧所，并无损，至夜，置一鹿于门首去。
吕知隐于洞庭山，穿一松造草舍而居。宝正中征起，鹤氅纱巾，见武肃，甚奇之。善星纬，识地理，多术数，尝谓人曰：「夫草木郁茂处有泉，每恋卧处地可凿井，蚶蛤之属，内有小鱼虾及自死鸟兽口不闭者，蜜瓶造鲊酱，祭肉动者，皆不可食。」又云：「赤豆汤洗色衣垢，杨桃枝去粘，趼芥子入豆酱不生虫，牛乳去油衣粘。」问事无不知者。
智钧大师说：天福中，安吉有邸妪，家力麤备，好修善，长蔬食，或见鱼鳖之徒，鸟雀之类，皆赎而放之。因潦水，后有一龟，长尺余，从门入。妪怪之，令子将往家前渎内放之，其子遂于龟背书放生字，放于水中。其龟又上岸，沿回田畦，间有一孔穴，可深三二尺，龟忽陊其中。妪子曰：「本将放尔命，却落于此中。」乃攘臂取之，龟却不见矣，探得白金二铤，莫知其由。
国清寺僧可证说：有樵者入山，见一道士长丈余，褒衣广袖，面阔如盘，口眼俱伟，须髪银色，担木履两束，可百来辆，驻步顾樵者久之。樵者恐惧，前行不得，拜之，道士大笑数声，抛一栗子大如鸡卵与樵者，后挥霍入天姥峯而去。樵者啖其栗，旬日不思食。

葆光录卷二
陆龟蒙才名播海内，居吴中，然性薄浮。时有内官经长洲，于水中见一花鸭，弹之而毙。守者告之，乃乘小舟，修章表告内官曰：「某养此鸭能人言，方欲上进，君何杀之？」乃将表示之。内官惊而且惭，酬之银盎。临行询之：「竟解何言语？」陆曰：「教来数载，能自呼名尔。」
徐侍郎知业少时，游天台山，歇于大树阴，岩上石盘欲陊，空中语曰：「石下有人。」石矻然架树，回身乃落，震地堛然。
有人夜泊舟于富春间，月色澹然，见一人于沙际吟曰：「陊江三十年，潮打形骸朽。家人都不知，何处奠杯酒？」舟人问曰：「君是谁？可示姓名否？」又吟曰：「莫问我姓名，向君言亦空。潮生沙骨冷，魂魄悲秋风。」舟人上岸揖之，遂失所在。
皮光禹业五七言诗，自言贾浪仙之俦也。句有「烧平樵路出，潮落海山高」。作者多许之。
黄韫说：明州黄使君时有吏人，家竹园甚广。秋夕明月，见车马十来队，长数寸，马大如鼠。或持鎗剑，或负弓弩，次第自林中出，望其园门，轧然而开，似有人拔开。吏人惊惧，呼家人随后观之，从江桥过，望西南而驰，罔知所之。吏人明旦伐去竹林，无所见，其家人亦无患害。
傅弘业宰天台县，有人猎得一兽，形如豕仰鼻，长尾，有歧，谓之怪。傅识之曰：「（虽）〔蜼〕 以醉反。非怪也。雨则县于树，以尾塞其鼻，后验之可。类子云别鼮鼠，曼倩识驺虞。
陆孜居于明州大隐，勤于畎亩，物力粗备。时太守酷虐不恤，其民有赡者，悉被捡获。孜所有财物寘于地，后果搜其家产，孜惧其罪，遂通所藏之物，掘地丈余，竟无所得，谓是人所取。太守怒其妄，谪于象山。筑居，掘得大隐之藏，一无失焉。又惧有告者，遂将纳之。太守异之，释罪与财，却就旧业，至今存焉。
洋山在海中，有庙，其神传是隋炀帝。山高峻，内有三湖，名曰「三姑」，菱芡、凫鴈、鸂鶒、鸳鸯之类悉有。又有神立于门首，号曰「吕门官」，凡欲祭向，其厨多鼠，而夏足蝇预告其门，神即绝之。
（土）〔王〕 耕善画而牡丹最嘉，春张于庭庑间，则蜂蝶萃至。本业文，因画所掩，竟不成事。
凌途卖香，好施。一日旦，有僧负布囊携木杖至，谓曰：「龙钟步多蹇，寄店憩歇，可否？」途乃设榻，僧寝。移时起曰：「略到近郊，权寄囊杖。」去月余不来取。途潜启囊，有异香末二包，氛氲（破）〔扑〕 鼻，其杖三尺，本是黄金。途得其香和众香而货，人不远千里来售，乃致家富。
杨虔，为人与物无竞，性至孝。母疾病，衣不解带，常戚戚然焉。丁忧，泣血涟如，每洒扫于墓，徘徊泣涕不能去，乡党钦焉。
处士求婴性高古，善拊琴，去其爪，作肉声。有公子不善之，婴作色曰：「如乐五教反其声何不槌鼓？」闻者莫不大笑。
僧子捷，建灵隐高峯浮图，养一花犬，每随工徒衔砖置于塔所，又寺人于荒榛间收得一石佛而少右耳，犬即跑古寺基，深可三尺，取得佛耳，塔成乃毙。
衢州民家，里胥至督促租赋，家贫无以备飱，只有哺鸡一只，拟烹之，里胥恍惚间见桑下有着黄衣女子前拜乞命，又云：「自死即闲，不忍儿子未见日光。」里胥曰：「某到此催征，即无追捕杀伤者。」其女泣而逃。里胥惊恻，回至屋头，见一鸡哺数子，其家将缚之次，意疑之，不许杀，遂去。后一旦再来，其鸡已抱出一羣子，见里胥，向前踊跃，有似相感之状。舍而遂行数百步，遇一虎，跳踯渐近，忽一鸡飞去扑其虎眼，里胥因斯奔驰得免，至暮，从别路回其家，已不见鸡。问之，云：「朝来西飞去，杳无踪。」里胥怪之，具说见虎之事，遂往寻之，其鸡已毙于草间，羽毛零落。自后一邨少食鸡子者。
沈仲霄之子于竹林中见蛇缠一龟，将锄击杀之。其家数十口旬日相次而卒，有识者曰：「玄武神也。」
唐捷，父延绍宰钱塘县。有仇讼之滥，延绍不能自理。捷乃入官山伐木，回，与守者竞闻于殿下，曰：「邑大夫之子而自折薪，可察之矣。」遂宥父子。捷自此知名。
沈嶓居于镜中，初求县宰。夜梦还家，渡江船覆，水分为二，西则清，东则浊，遂沿东而过。说似友人，贺曰：「君当授分水县。」后旬日，果应之。见谢于友，友勉曰：「为政应清。」縁昨夜入浊非嘉，嶓后果因滥而致命，悲哉不内友之言！
崔端巳，字安道，善酒令，着《庭萱谱》，称同尘先生。有魏温者，不知是崔撰，尝问曰：「君曾览同鹿先生《庭萱谱》乎。」崔正颜对曰：「不知同尘先生何姓氏。」左右大笑之。
越僧全清，精于戒律而善五部法书符猒役鬼神之术。时有市人姓王，儿妇染邪气，或尽日哭泣，或终夜狂呼，如此数岁，后召全清治之。乃缚草人，长尺余，衣之五彩，结坛立草人于上，禁咒之。良久，呜咽而语，唯称乞命。全清诘之：「是何精魅，从何而来？分明言之，如虚妄扑成微尘！」云：「是魈鬼，顷岁春日于禹庙前见伊人，遂相附，令其举止颠倒，魂魄昏迷。和尚傥舍之，即自逾境，不敢近于人烟。」全清谓曰：「此妖诈，不宜释之。」乃取一瓮侧卧，以鞭驱约草人入瓮中，呦呦有声。缄之瓮口朱书符印，封以六一之泥，埋于桑林下，戒家人无动之。其妇即日差。经五载，金汉宏士马之际，人皆逃避，兵人见埋瓮处，谓之藏物，遂掘之。打瓮破，见雉突然飞出，立于桑（抄）〔杪〕 奋迅羽毛，作人语曰：「被这和尚禁却，今方见日光。」时全清已迁化。
金楼子云：「山中夜见胡人者，铜铁精也；中宵见火光者，朽木也，皆不为害。」温州有人山中遇一波斯抱野鸡，见人挥霍鑚入石壁中，其石自合。袭明子尝闻外舅说：顷岁，庄墙间荧荧光尺余，时兼兄弟中有不宁者，众谓之怪，忧之数夕，炳然如初。外舅情不甘，乃就拔之，得一物，回灯下看，乃枯竹根耳。其灯遂灭，病者无咎。
李巡官说，衢州有施衙推者，居于齐沣，多术数。在亲知家夜饮，云：「某有艺，欲助欢笑，可否？」众知其多能，主人曰：「愿见之。」乃翦纸作一髻儿，执摽子抛向地，令舞下舍儿，施自唱其曲，纸人作舞，傞傞戏剧不已。更阑，施指令罢声而住。
僧元颢善煎膏，有患痈疽者傅之，无不溃。然鄙吝，不居侍者，至老自炊爨。乃卒，富有贿，将银代砖泥炉，衣服数箧，绫罗器皿盈于柜，平生一衲而已。
有邸妪锄桑，拾得一铜观音像，剜壁作穴安之，每有食馔，不惟蔬蔌鱼肉之类，皆将供养。妪有子，时在潘葑军前，日夕祝之，保其安宁。其子当阵之际，倒于草间，闻背上连下三剑，似击铜器声。战罢起看，身上并无所■〔伤〕 。其母此日见铜像落在地，背上有三刃痕，罔知其由，至子回，说其事，方知神助尔。
孟粲郎中性轻薄，尝入市见质库，言于同人曰：「适廛中有一大屋，尽县帘箔，见一肥白汉在小窻内看数个大册子，人或扣之，即有小惠，此何许也？」又说不识相扑儿于友曰：「主人今日特为北使置设，出歌舞戏剧，正乐之次，忽有三二十凶人唱噉而出，尽被银画衫子，一时至殿前对座，两两起来，裸身相打。杂人即拥看，止约不得。缘为主人宴使臣，且务含弘，未便赫，各与钱帛，求情而去，然圣情终不欢矣，良久而散。」又呼「揖」为「椋船篦」，又呼「舂杵」为「行米棒」，言多如■■■ 。
徐庭实巡官说：干符中，武义县有人入山葬子，掘地二尺来，忽陷丈余。深数尺，收得秫百斛，莫知其由，将酝酒，其味浓厚。
陆蒙为湖州司马参军，妻蒋氏即疑之女也，善属文而耽酒，后染邪气，心神不恒，姊妹忧之，劝节饮强飱，应声吟曰：「平生偏好酒，劳尔劝吾飱，但得尊中满，时光度不难。」
有圣保寺僧知业，性高古，有诗名。偶访司法，谈玄之次，蒋氏遽自内递一杯酒与知叶公。免云：「业不曾饮。」蒋氏隔帘对曰：「祗如上人诗云：接垒桥通何处路，倚栏人是阿谁家？观此风韵，得不饮乎？」业公惭怍，起而退。
顾全武于越中广搜楩柟，建宅，甚宏壮。毕工之际，梁栋皆出水，户牖渍湿，竟不得入斯屋而卒，人谓之宅泣。
陈太者，先家贫，贩纸为业而好施。有一僧不知其名号，长仰酒憨，每来求食，多说：「一生瞬息，多做善事。」或问居何寺，云：「老僧以四方为常住。」呵呵而已。如此得三载，而陈氏供侍如初。忽一旦谓陈曰：「尔有多少口，要几许金便得足？」陈曰：「弟子幼累二十口，岁约一百缗粗备，缘以业次浅薄，无得厚利。」僧笑曰：「我有白金五十铤，酬尔三年供养。」因指庭中金樱树曰：「此去造一佛堂，当有报应。」言讫而去。陈谓之风狂，故不信。至夜见一白鼠雪色缘其树，或上或下，久之，（辉）〔挥〕 而不去。陈言于妻子曰：「众言白鼠处即有藏，僧应不妄言。」遂掘之，果获五十（笏）〔锭〕 ，其僧遂绝踪矣。
陈崇实多记，有邻人渔得鼍，自罟间而飞去。渔者悞为龙，归谓其子曰：「凡人犯龙，凶，吾其终乎！」欲召日者筮。陈闻之，告曰：「非龙，鼍也。夫鼍有长丈余者，亦能冲飞三二里，然不能乘风云上天，君渔惊非龙也。」邻人不诚其言，后又网得一枚，急投之，乃鼍也。 
高棨员外，人才懦，家困窭，主上愍之，奏授东化县。到任不预时事。有里胥送果，亲修缄札谢之。左右闻之云：「此在伏事！」棨曰：「岂有得人惠不谢之乎？」又有督赋者稽迟，吏具检请惩戒示之。曰：「本司有状诉公。」即官人嗔责，翻怒于吏曰：「此辈不良，平地作讼。」闻者莫不大笑。又谓于友曰：「常闻字人驱之鸡，自至此，思一只亨不得，则度有羣驱之。」
问浔说：永嘉县有一人患瘇，衣裳褴褛，颜色寒馁，于市中求乞。羣小儿多将篾随后，摵其瘇处，亦不为怒。有薛主簿愍之，来即与饮食，去亦不谢。或时负薪出卖，至暮从水南而往，莫知所止。薛后暴卒，见一人持文帖云：「太山府君追。」薛忧惶随往，经历路歧，甚崎岖。入一城中，如官府。薛立门外，追者入，唱喏云：「某乙到。」闻声：「去领入。」追者却出，引薛至阶前。仰视一人，衣王者之服。厅宇高敞，两廊数十人济济而立。王问：「因何事追？」一吏云：「为前生冤家执论。」王遣之，令勘对。薛方回身，忽报「大舅至」，王即起身迎揖。薛观之乃瘇者也，遂高声叫相救。瘇者见薛，拍手惊曰：「主簿何得此来？」王曰：「有冤债追。」瘇者谓王曰：「老舅承斯人顾眄，可为拔之乎？」王愀然良久，谓吏曰：「试看命如何。」吏趋出，将到一卷簿书，检云：「有三十年在。」王曰：「奇哉！」乃谓薛曰：「能作善业即可得还。」薛曰：「如得还生，愿造尊胜幢子，以解冤结。」王令一吏记之，语毕，又一吏报云：「某乙冤雠已承功德解脱。」王顾薛，忻然稽首曰：「大哉之法力，还世速建置，无迁延。若非舅知识，亦难相为。」吏令拜王及舅。王处分吏曰：「令向追者准前押领薛回，不得停驻。」遂引从旧路归，直至所居门首，似梦觉。家人号泣云：「一宿矣。」顷方能言。斯事后，遂每日一食，建幢子，专持念其瘇者，即不■矣 。乃图像供养焉。

葆光录卷三
湖州高彦司徒，梦见一道士仗剑至卧内。高问彼何人，答曰：「来作司徒之子，要戮数千冤雠。」高惊觉，说之其妻。是月有孕，暮长一子，精神俊利，名曰「礼」。年十三四，心奸诈，后继父之位，残 害生民，动惟伤杀。醉怒一婢，因而斩之，后频作祟，照镜见其形。礼甚恶之，谓亲密者曰：「我前后杀人多矣，或衙内宿旧，或军中勋烈，皆无滞魂，偶剿一婢，仿佛在焉。有善道法者求以猒之！」亲密者乃言：「道士叶孤云精于符录，请试佩之。」礼如其言，后果绝影响。
黄德瓌家人烹鳖，将箬笠覆其釜，揭见一鳖，仰把其笠，背皆蒸烂，然头足犹能伸缩。家人愍之，潜放河泾间。后因患热将殛，德瓌徙于河边屋中将养，夜有一物徐徐上身，觉甚冷，及曙能视，胷臆悉涂淤泥，其鳖在上间，三曳三顾而去。即日病差。
右丞钱珣与裴安居近。珣病死，再宿而活，言于妻子曰：「人召云：『命已终，然平生无作罪业，便再为男子。』遂去市人毕瑫家托身。入见其家虽门户低小，而物力甚丰，其毕氏妻有孕月数足，将有所育。忽一使者持帖奔至云：『悞矣，合在裴家为男，此处非也。』又随使者到裴家，见其妻，使者云：「当在斯为子。」缘裴氏妻月数未满，令其回，此去四十日寿当终尔。及期而卒。裴家是日果产一男，容色有似右丞。访毕氏之子，皆如所说。
僧玄烛曾寓天台国清寺，尝与同学二三人挈食味，寻山水旬日，到处风景温和，异花奇禽，不可胜数。中有一溪，溪南有二石床，不生苔藓，似人歇处。夹岸翠竹数百竿，皆三尺围。玄烛曰：「胜地邪。吾等既过此，何如且过■■■■■ 。」伐得竹五六截归，凡遇树木，皆斫成文，用记后来，不三日，忽达于大路。众人曰：「去浃旬，回信宿，何太异乎？」数日再游，竟寻不得矣，斫树之文亦皆迷没。其竹俱可桶子 。
明州有市人家，见一大鸟飞入室，家人击杀之，回似人身一团毛而已，可重数两，乃挂于篱上。旬日，其家月下会宗，忽从篱下地，人立而语，自称：「我偶避猛鸷到此，尔何见杀？方欲阴论，今值尔饮酒，我甚思得一杯，苟惠之，即不为仇矣。」席人惊避，乃自于尊中吸之，及啄筵内肴馔毕，望空而奋，莫知所以。寻州牧有事，其家即无咎。
有董氏女病邪，多不食，时索酒，饮后作胡旋舞，频年医治不差。云常有一女子来相伴，如梦寐中。家人后于橱间得一劝酒女子，疑之作祟，遂焚之，其女自此愈矣。
台州海壖有渔者死，信宿而活。云被人追往一处，入院宇中见先舅氏在其间，似为世之曹吏。谓渔者曰：「追者悞矣，姓名同尔。」呼追者曰：「是温州界某乙，速押斯人回去。」当别之际，谓曰：「舅在此甚驱驰，为向骨肉间言，造《楞严经》救拔，余无所要。」又戒之曰：「尔之业不善，还世改求衣食。」又有人报上司有贴下云：「来岁在戊子，诸道兵起，惟江南疫，死数千人。处分水府减鱼料一百万头。」追着促行，回至所居，惊觉，其家将欲殡次。其年果然。渔者乃为行者。
孤山寺前枫树上有一鹊巢甚伟，人上取其子，探得头发子数结，光润，各长五尺。莫知其由。
有人常煠鳝货，岁月既深而有恶报。一旦归，怒其妻，掫髪而曳之，其髻子脱在手，脑中尽是鳝头，戢戢焉而卒。
郑彦荣买得一婢，年十五六，容色不舒，常頩然。郑诘之，殊不对，但低头而已。忽尔火光，屋砖瓦乱掷，床榻俱震，郑甚惧，犹未疑其婢。自后或食馔秽污，或财帛潜失，日见鼠人立，夜有物歌吟。召行道法者书符猒劾，终不能胜。婢自云：「但可驱使，无有他事。」即日平静。问其所从，曰：「常有一男子夜来同处，性颇刚戾，如别有所顾，即见嗔怒尔。」郑既知不敢驻，乃贱售之，其年郑遇害。
夏宗万知前生事。年五岁，门首见一僧，牵其衣呼是奴子，和尚涕泣不已，众罔知情。僧将去，坚觅相随往寺，似熟其路。入房良久，云：「奴子读底经安某处，何在？」又云念珠、杂戏具子在某处，果然取得。僧方悟，云：「是贫道前手下童子，年七岁而卒，今涉五载矣。」其经是观音经品，试之，尚仿佛记尔。
有军人早出，月色朗然，见一独足者桥栏上卧，军人少壮无畏惧，乃抱之，其鬼即云：「放我，当有相酬。」军人曰：「得何物？」曰：「有银盏一。」问居处，云：「少间送来。」军人又贪进，遂舍之。其妻见一少年扣门，云：「贤大□ 令将醆归，授其妻而去。至晚，军人回，将醆示之，夫乃说今日之事。妻曰：「神灵物不可驻之。」令将货之，易酒肉祭之。夫从其言。祭毕，夫曰：「适看其醆，有似家内样，莫不偷我者将来否？」妻亦疑之，往取，果失之矣，夫妻愕然曰：「大是俊鬼（子）〔也〕 ！」
大邻大师说：彭和尚性杀蝼蚁，前后火烧汤泼不可胜纪，及笃病，蚁缘卧床，上身围匝，舁于凈室中，将石灰周遭遶之，又自空而飞至。及卒，口眼耳鼻中皆是。
袭明子曾经历闽中，涉建溪，渡延平，滩泷险阻，溪鸟繁萃。至苍峡庙，欲奠而适召祝者不在。一小儿可十来岁，挂一片青葛，形状焦瘦，殆如鬼物，言对蛮獠。云是祝之子，因问父何许邪，瞪目不答；又问爷在否，亦不对。左右问云，此人言语具别。时值炎炽，因凭栏望远，忆顷览顾著作诗集有题〈囝〉音蹇一篇云：「南人呼父为郎罢，子为囝孥。」再问小儿曰：「郎罢何处也？」便指前山云「让裹，让裹」之言出也，其诸不可得详。又至温汤院，其水自山根涌出，可煮鸡子。有一道者姓林，语甚分明，立舍宇颇有景趣，竹引汤百来步作浴室，爽垲清洁。往来人多至浴，云有肌肤疾者洗之皆差。院后有小山，偶登之，见一上人，厐眉大目，仰鼻，毛发赤黄，右臂交缠，作楞至腕，无手指，状如神。林道者云：「此辈业疾舍力在斯，久看之令人悚惧。」
众说狗不相食者，近人道矣。匏里有人将其肉馁一犬，衔往草中，跑地埋之，呜咽久而不（云）〔去〕 。
《汉书》云：「挹娄国人穴居，好养豕，食其肉，衣其皮，冬以膏涂身，厚数分，以御风寒。」今之屠者眼多似其类焉。
霅溪有渔人将箄篮捕鱼，往收之际，见一鳢长数尺，枕于箄上，将铁叉篸之，不中，看箄内有一小鳢，渔者思之，此俱是其子，未取之，隐于苇丛再候大者，良久至，游泳箄外，求出其子。渔者忽悟曰：「常闻杀鳢益罪。」乃谓其鱼曰：「若有变异，当放尔子。」其鱼乃吐一条黄气，上有一僧长数寸，其气高二丈余，顷而没。渔者骇然，遂开箄放其子，相引跳跃。渔者弃业，于金山寺为僧，至今存焉。袭明子疑斯事，召其僧询之，不虚。
越中有胡氏之姊，性妬忌，怒婢妾，将熨斗烙其面，皮肉焦烂，犹未快意。及其疾病，遍身疮痍，兼当三伏中，卧欲展转，肌肤旋粘床席，体血臰秽，骨露方卒。
台州有民姓王，常祭厕神。一日至其所，见着黄女子。民问：「何许人？」答云：「非人，厕神也。感君敬我，今来相报。」乃曰：「君闻蝼蚁言否？」民谢之：「非惟鄙人，自古不闻此说。」遂怀中取小合子，以指点少膏，如口脂，涂民右耳下。戒之曰：「或见蚁子，侧耳聆之，必有所得。」良久而灭。民明日一见柱础下羣蚁纷纭，忆其言，乃听之，果闻相语云：「移穴去暖处。」傍有问之：「何故？」云：「其下有宝，甚寒，住不安。」民伺蚁出讫，寻之，获白金十铤，即此后不更闻矣。
吏人蔡超家狗作怪，蹲于堂上，将拍板唱歌，声悲怨。又一旦，觅头巾不见，戴在灶台上坐。其月，超遇害。
沈庆校书说：镜中有一吏人家，女病邪，饮食无恒，或歌或哭，躶形奔驰，抓毁面目。遂召巫治之。结坛场，鸣鼓吹，禁咒之次，有一乘航船者，偶驻泊门首河内，枕舷卧，忽见阴沟中一蟾蜍，大如椀，朱眼毛脚，随鼓声作舞。乃将篙拨得，缚于旁板下。闻其女叫云：「何故缚我壻？」船者乃扣门语主曰：「某善除此疾。」主深喜，问其所欲，云：「秪希数千文，别无所求。」主曰：「某惟此女，偏爱之，前后医疗已数百缗，如得愈，何惜数千邪？愿倍酬之。」船者乃将其蟾以油熬之，女翌日差。
有沈征者性恶，见蚯蚓前后杀之甚多。一旦，腿间生廱，内有一肉迭起，有似蚯蚓之头，触之痛楚入髓。欲往僧元颢处求膏傅之，其夜梦一条极伟作人言曰：「我业为此虫类，以时出于泥中，无患君事，何意杀我眷属？今来要君命。闻往颢公处取膏，且去也。速与作善因拔我，即不再来。」征惊觉，说似妻子，许写佛经。看其疮，果有一条从中而出。征以指引之，长数寸。其疮即日而合。
上虞县有民章蕴者，因岁歉，于邻人假粮数十斛，后邻人阙食，就索之，抵负誓曰：「的不还，作犂牛填。」章笑而许诺。暮月，章卒，其邻家产一犊，当耕耨之次，谓弟兄曰：「章某欠我米，已云许作牛还，此犊莫是否？」偶以姓名呼之，随声而应，再答，既而陊泪屈膝，似拜许之状。报其家属来验之，右肋上隐起字曰：「负人米，罚作此畜。」其家乃数倍价赎而养之。
龙山有数军人修筑茶园，见一白蛇大如拱，竞举锄击之，内一人姓余者劝不杀，众不从其言，遂攫毙之。来且 一白衣女子携一篮下岭，皆见之，良久，放下篮子入林中，似回顾，众往夺之，姓余者亦不随。其篮内盛一颗蕈，光嫩玉色，女戟手曰：「平时此地有盗。」垂泣而去。军人将归，火幕烹之，方食之次，姓余者忽头痛不可忍，乃睡。梦其女子云：「此蕈有毒，君不害我，请莫食之。」睡觉，众人各食讫，姓余者怪而疑之，将抛弃。旬日，众人相次呕血而卒，惟姓余者存焉。
潘逢者为吏，有民因罪而法未合死，潘曲杀之，后见他人即不见，惟闻语声云：「在阴中论尔，须去对之方得脱于冥间。」潘召人禁咒猒劾，不能除。每日同饮食行座，惟不入国门，潘问之何不入其门，曰：「我是民，门神不与入。」潘曰：「尔是官杀，何相执不能取我命，空朝夕系缀，何也？」鬼曰：「尔不上文字，官焉杀我？盖缘尔命未尽，是以随之。」潘无奈之，乃曰：「与修善因，拔离冥寞，如何？」鬼曰：「甚善，然须作手状，云为某甲造某事。」依其言，后即不见矣。
陆承泽迁新居，有一女子布服戴巾，蒙其面入门，气息秽恶，云：「尀耐此辈，当鞭杀。」人问曰：「何者？」即息声，再问，亦不应。陆怒，令人起巾，乃一臰烂彘首。其年陆遇害。
杜昭远将失宠幸，家多妖物，昼见狗作鸡鸣。尝一日架上双笔起舞，相对回旋不已。杜曰：「既为祟，能自书乎？」右一笔倒砚中，渍其毫于案上，大书一「杀」字。其年杜陷大辟。
葆光录卷第三
埭川顾氏家塾梓行


