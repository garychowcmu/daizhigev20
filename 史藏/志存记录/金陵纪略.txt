
金陵纪略
（清）无名氏 撰
●金陵纪略
　　呜呼！立君难，立国难，立法度尤难。余于南中始末，而不能不慨叹于任事者之寡识也。北都陷于甲申之三月十九日，四海皇皇，金陵蠢动。闻召外兵复仇，人莫不手额，然鉴往事者已而忧之。燕及姜先生与史道邻同时誓死，至文德桥，有拉之立君图存、徒死无益者。姜难之。史以为江左夷吾，非我辈弗任。故事南中枢部无事权，钝戈朽甲万余人，皆仓中鼠雀，非鹅鹳也。兵强马壮者，握大权歃泗上。时则马瑶草士英、高英武杰为二雄杰，百战贼魁，瑶草绦勒黄、刘二健将，以兵势禁他人声，遥书商略定策，不过循格例相通，非有亲贤两议。而史、姜二老，听一二好事者为立亲不如立贤之说，吏部奋笔列诸藩上，不知督镇已主伦与序立弘光矣。缘是定册功，诩诩，内则卢九德逮事郑太后沐殊思，外则马瑶草、高英武与刘诚意以立议不回称伊旦弘勋，主眷密疏，皎如白日。当事者方且收召东林旧德，以为众正集，国是可一，虽微猜防遏抑之意，而邈为不学无术。至坐立笑谈，壮于頄，形于笔札，皆薄新进，鄙荒裔人物。台省鹊起，骯脏自矜，一志甄别，其尤岳岳者，责孱主不讨贼，不移跸凤阳，不削除藩镇，题目既难，称谓亦异。大珰日夜以梃击、红丸、移宫三案，诵说先皇帝、皇太后逼逐远藩，幽囚长信之苦，甚之恫疑恐喝，废立寒心，环向悲哭，从龙恩幸。攫金钱出死力，宫庭情隔己久。史道邻请镇淮安，韩、李诸珰，坚卧不出。惜哉！姜公忽忽如未知，知之而不能救，一逐张藐姑，再逐吕东川，将中以危法，而南昌犹濡滞不能先事归也。则立君之难一也。唐以藩镇亡，非以藩镇亡也，宋李纲、汪立信、文天祥，皆仿其意立制，然分镇非分地；即画地以守，得专生杀，不专财赋；即专财赋，未有仍以百万数十万饷诸侯者。当国诸公，一时风鹤心惊，视祖宗栉沐，尺寸同于瓯脱，生灵轻于膢腊，裂归徐淮扬凤寿沿江上下数千里，分为五镇，啼而不止，又或给百万六十万，辄予辄啼。左横江西，并截广饷；高横扬州，界首瓜埠悉立税官。海涘盐利甲天下，五镇擅请私分。商逃灶绝，狺狺不已焉。向使史与高、姜诸公，讲求唐、宋典制，防虑深远，何至千钧压首，又絷其足，首尾猬缩，敲竭民膏，无以餍强藩之心，而终于称乱，则立国之难又一也。始高、姜当国，□烈皇帝之以严失国也，法尚宽，诏令多煦煦，强藩心轻词嫚，裂地请衔，更易守令，朝请夕发，中外弹冠策马，附会东林，官舍升迁，速于邮驿。然草创之初，惊疑綦半，有限名器，己不能四给群心。马继用事，人倡为不妨贿赂之说，横金腰玉。唾手无难，都督满街，职方满纸，监纪满地方，独未为极。立不能俯，俯不能起。悬车束马数十年，毵毵白发，脱项曳踵，亦清嗽音，拭鸲眼，自称旧德，陈枉抑，复官受职，取笑子孙。议者以为宽而无制，遏其遄已。阮大铖、杨维垣与张孙振出，执翻三案眉目，翼之以张丹阳、蔡德清，而东林旧人旧事，百计设为机械，将以新岁次第驱除。其言曰：立法度未有不始宽中严者，除旧布新，定在正月。于是仿神庙初年张江陵考察故事，盛威待覆，几几甘心快志，于此一举，日嗾新进之无耻者，应募参劾江督袁继咸，丛镝无完肤，侵袁未已，及黄。侵袁、黄未已，及左。卒之三人者，称兵上游，以伪太子为辞，犹冀心招谕，当事以必剿、必大剿、必先剿力持之。且曰：国家宁亡于敌，不可亡于乱臣贼子之手。余怒波延，杀二周与雷介公次以垣中诸不附己者。向时都督、监纪、参总之流，诳之以白镪多寡为高下者，一概废革，剽同白望，不逞之徒，尽走上游。朝不就列，门不肃宾。以为杀可树威，不知投以热剂下剂，斯高之亡人国，岂有幸理？嗟乎！此又立法度之难也。外史氏臆断之曰：国于南者，其量百年，弘皇立以甲申五月，甫期而身为怀愍。天乎非天也。持异议，排异己，以党事始，以党事终，门户之祸，侵入疆场，一丝弱国，不幸而遇植党用事之人，漏舟大海，庸有济与，独以责优游逸乐之为君，君乎何尤哉！
　　附南征记（时鸣玉从贝勒军中）
　　一只虎名李锦，故闯贼之族弟也。伪称亦眇一目，冀与闯相似，其实闯死于西塞山之左右，为兴国州之人守磔，亲弟□号三千岁，与伪田侯、张侯、李侯，尤为百战中桀骁之徒也。兵分二十营，营有总，初过荆州，荆州人以计维其妻子，衔之，及破澧州、常德，由松滋渡江，烧荆门夷陵，直逼荆州，啮指誓曰：旦不破荆州。州破，留男女三尺以上者全队戮之，盛火具攻城，城垂垂四角圮，男女号于陴，见万骑自东方云合，拍手大呼曰：救至矣。语贼，贼不之信，俄而十四骑杀入老营，营尽糜烂，积尸高与城齐。左右中三路骁骑并集，贼乃弃前朝传国王玺（玺方各五寸，高杀五之一），并妻子舟车驴马一切辎重攻守之物，走当阳。未食，大兵前后邀之，闯贼弟李与田、吴、张侯伯等，率头目百余人，步数万人，伏道乞降，一只虎以残骑间道匿大山，又追至襄阳界，逻者传其死，师乃归。


