云南买马记 宋 杨佐撰

　　嘉州峩眉县西十里有铜山寨，与西南生蕃相接界，户不满千，俗呼为小道虚恨姓。县尉例以十月一日上寨守护，谓之防秋，至四月一日罢归。意者以水潦方溢，而蕞尔虚恨无能为也。虚恨固无能为，仅六七百里有束密，束密之西百五十里至苴咩城，乃八诏王之巢穴也。其地东南距交趾，西北连吐蕃而旁靠蜀。蜀自唐时常遭南诏难，惟太平兴国初，首领有白万者款塞，乞内附。我太宗册为云南八国都王，然不与朝贡，故久不谙蜀之蹊隧焉。煕宁六年，陜西诸蕃作梗，互相誓约不欲与中国贸易，自是蕃马绝迹而不来。明年，朝旨委成都路相度，募诸色人入诏，招诱西南夷和买。峩眉有进士杨佐应募，自倾其家赀，呼羣不逞佃民之强有力者，凡十数人，货蜀之缯锦，将假道于虚恨，以使南诏，乃裹十日粮，贮酰、醢、盐、茗、姜、桂，以为数月之计。诸从行有蓑笠、铁甑、铜锣、弓箭、长枪、短刀、坐牌、网罟佃渔之具，人斩轻桐以檠槖重，有余材则束而赍之。大抵皆先窍凿聚勘，如屋之间架，然将以为寝处之备也。每望日之景，穿林箐而西，遇挚兽，先击锣以警之，或操弓箭、执刀枪以竢。会平林、浅草、长溪、大涧，卽施网罟，以从事于佃渔，其徒常鲜食以饱。日行纔四五十里，未暮卽相地架起桐材，上下周匝徽索而缠之。然后蔽以坐牌，副以网罟，将凑于其中，必积薪于其侧，钻燧火以待夜事。然其地多暑，或蒸而为瘴。值山深木茂，烟霾郁兴欲雨，而莫辨日之东西，间或迷路，竟日而不能逾一谷也。初，铜山为蕃汉贸易之场，蕃人从汉境负大布囊，盛麻荏以归，囊罅遗麻，或荏旣久而藂生。佐之徒蹑麻荏生踪，前寻去路，自达虚恨界分，十有八日而抵束密之墟。前此三四十里，渐见土田生苗稼，其山川风物略如东蜀之资、荣。又前此五七里，遥见数蛮锄高山，俄望及华人，遑遽叫号、招羣蛮蚍聚。佐乃具巾纻磬折而立，命其徒皆俯伏，毋辄动。须臾，有老髽自山而下，问佐何来？佐长揖不拜，俾其徒素谙夷语者，具以本路奉旨招诱买马事对，徐以二端茜罗啖之。老髽涕泣而徐言：『我乃汉嘉之耕民也。皇佑中以岁饥来活于兹，今发白齿落，垂死矣，不图复见乡人也。』乃为佐通好于束密王。久之，有马十数骑来邀迎，悉俾华人乘而入。束密王悦蜀之缯锦，且知市马之来其国也，待佐等甚厚，不惜椎羊刺豕，夜饮藤觜酒。蛮女嫠妇与人乱不禁，惟已嫁，奸者抵死，故饮散辄择其女妇，徧匹华人，抑所以重汉之贵也。凡如此未旬浃，会八国王廉得其状，遣使诘问，何故舆华人杂处？束密惧，因悉以佐等所赍物偕行，三驿趣苴咩城，而献诸都王。王馆佐于大云南驿，驿前有里堠，题东至戌洲，西至身毒国，东南至交趾，东北至成都，北至大雪山，南至海上，悉着其道里之详，审询其里堠多有完葺者。俄遣头囊儿来馆伴，所谓头囊者，乃唐士大夫不幸为蛮贼驱过大渡河而南，至今有子孙在都王世禄，多聪悟挺秀，往往能通汉语。佐抵大云南之翌日，都王令诸酋长各引兵，雄张旗队，拥佐等前，通国信，卽谕市马之实，而都王喜形于色，问劳，赠送佐等各有差。寻以陜西诸蕃就汉境贸易如初，而西南市马之议罢。明年，铜山寨申峩眉县，县申嘉州，州申本路钤辖司，以某日有云南蕃人贡马若干到寨，乃杨佐者奉帅府命，通国信招诱出来。钤辖司卽下委嘉州通判郭九龄前视犒劳，且设辞以绐之，谓本路未尝有阳佐也，马竟不留。初，佐受云南八国都王回牒，归投帅庭，后缘颁示九龄，遂掌在嘉州军资库。蕃人知设辞相拒，其去也颇出怨语。元丰三年春三月生明日，宋如愚东轩录。 
（『续资治通鉴长编』卷二百六十七　注引）
