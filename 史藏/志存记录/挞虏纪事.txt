挞虏纪事　　（明）高拱 撰 

　　边略三 
　　高拱 
　　国家九边皆邻虏在宣大山西则有俺荅诸部在陜西三边则有吉能诸部在蓟辽则有土蛮诸部西驰东骛扰我强场迄无宁岁辛未俺荅率老把都儿黄吉台暨吉能等稽颡称臣纳贡于是七镇咸宁独土蛮獗强犹昔建州诸夷与之声势相倚时为边患惟辽东畿辅左臂巡抚之任寔兼军务尤在得人会抚臣去予思代者议欲用副使张学颜或曰未闻时誉予曰此人卓斝倜傥时眼不能识置诸盘错利器当见会侍郎魏确庵至予因问曰辽东抚臣去谁可代者确庵思良久曰有张学颜者可予曰得之矣公知人哉遂拟上诏允之于是张乃履任才既不羣擢又不次遂慨然有吞胡之志先是予因西虏臣伏题请整饬边备下勑各边督抚诸臣乘时修战守之具训练兵马务皆精壮哨探虏情务得的确调遣应援务中机宜俾御虏之策万全无遗云云张遵行惟谨经画周详号令明肃而总兵官李成梁又骁勇多谋输忠为国者张乃与同心协力日为计至冬十一月建夷汪住等聚精兵六千余将入犯侦至成梁即整兵马设方略列阵以待次日虏入势甚盛成梁迎敌身先士卒力战虏见我兵多又精锐非常时比也战不数合遂披靡我气愈振无不一当百会兵四合虏前后受敌首尾不相顾大败当阵斩首数多残伤余贼弃马腾山穿林奔去成梁乃乘胜长驱直抵其巢穴各寨贼齐力拒战我军各用铳炮四面攻围夺垒杀伤更多遂还师计斩首虏五百八十有八斩酋首把儿太寗公提二人获达马六百余匹明甲二百一十三副夷器无筭阵亡军士八名射死官马二十二匹国制斩虏首至百一十者为大功宣捷称贺兹当五倍而余于是总督臣刘应节抚臣张学颜以捷闻并叙各有功官役诏下兵部议兵部奏曰虏酋汪住等敢于深冬冰冻之时纠众入犯势甚猖獗总兵官李成梁督率官兵効死血战始而夹剿前锋终而直捣巢穴斩首近六百之多计功踰五捷之外且斩有酋首二人夺有明甲二百余副夷马六百余匹其余夷器甚多官军损伤甚少不惟近而土蛮见之寒心亦且远而俺荅闻之丧胆兹惟大捷允谓无前皆赖我皇上天威震迭神武布昭嘉纳辅臣之议特颁勑谕督责边臣尽心防御以故一时文武诸臣仰承庙筭委身奋志立有奇功诚宜行令礼部行钦天监择日鸿胪寺具仪于早朝时将差来人员引至御前宣捷称贺以扬我皇上中兴之大烈诏允行之兵部乃又奏曰据总兵官李成梁称总督侍郎刘应节屡行戒严之令巡抚都御史张学颜大申薄伐之威又该总督抚镇官俱称大学士高某某具题练兵马整器械等诸事又请颁勑谕责令臣等将一应战守事宜着实整理定庙谟于密勿之中收肤功于边陲之上各一节为照自辽东以至甘肃九边皆与虏邻我太祖驱逐于前我成祖犁庭于后虽天威震迭如霆如雷然二百年间竟不免侵轶之扰甚至攻陷边城践踏畿甸枢筦之司时无停牍封强之吏日事奔驰固未有若今隆庆五年之全盛者在西虏则纳欵称臣绝无烟尘之警钱粮节省者不赀生灵保全者无筭于羽之舞为再见于虞廷在东虏则斩首六百几于巢穴之空馘其名王二夺其甲马千数挞伐之威殊有光于周雅仰惟皇上圣德神功出自天授上增二祖之光下垂万世之宪臣等浅昧何所榆扬但一时诸臣効有勋劳理当甄录在内则如大学士高某某池上夔龙机务运诸掌上禁中颇牧虏情如在目中定贡市于西陲善谋善断授方略于东服至再至三竟成偃武之休茂着平胡之绩向虽连章辞免出自中诚今当懋赏式颁寔关彝典军功难掩公论久虚仍当并论以示渥恩在外则如总督侍郎刘应节威扬阃外猷壮师中着丰功于三韩决胜筭于千里法当首论巡抚都御史张学颜锐志筹边实心任事功收三捷虽总兵効命之忠谋出万全咸巡抚发纵之力法当同论至于总兵官李成梁名腾九寨勇冠三军血战全胜之略数十年来罕有其俦功本殊常恩当破格其余文武各官既该督抚官叙论前来臣等逐一参详俱属允当合候命下将高某某特加升赏仍与世荫刘应节张学颜同加升赏李成梁厚加升赏仍超荫其子以示优异其余各官均宜加恩以旌有功奏上发阁拟票予乃分别功次拟刘应节升俸一级赏银四十两纻丝二表里李成梁升署都督同知荫一子正千户世袭张学颜升右副都御史照旧巡抚??睪各赏银二十两纻丝二表里余各加恩有差而阁臣恩独不拟票具揭辞免上既允诸所拟而手札谕令拟勑加内阁恩予乃具疏辞曰先因西虏贡市事完该兵部论叙有功人员首及臣等拟加升荫臣等未敢拟票具揭辞免伏奉御札边境辑宁卿等赞襄大计加升荫拟旨来钦此臣等复具疏辞免乃蒙俞允兹因辽左大捷又该兵部论叙有功人员又首及臣等拟加升荫臣等又未敢拟票具揭辞免复奉御札卿等运筹制虏功当首论宜加升荫拟勑来行钦此迭荷温纶恩眷隆厚臣等不胜感戴但臣等备位台司谬蒙皇上心膂之托竭忠効力理所宜然委的不敢言功伏望皇上特赐停寝容臣等照旧供职以图报称斯于愚分获安所有勑旨仍未敢拟臣等无任战栗之至得旨卿等宜承朕眷还拟勑来钦此予又具疏辞免上又不允而下手勑吏兵部竟加恩焉予又具疏辞曰先因辽左大捷该兵部题叙有功官员首及臣等谓西虏率众归降东虏大加挫衂咸出臣等筹划宜厚加升赏世荫等因伏蒙发下拟票臣等即具揭辞免未蒙俞允即又具揭辞免又未蒙俞允兹于正月初四日准吏兵部咨钦奉勑谕辅臣高拱张居正运筹制虏茂着忠勋兹特加恩拱加柱国进兼中极殿大学士给与应得诰命居正加少师兼太子太师余官俱如旧还各荫一子锦衣卫正千户世袭如勑奉行钦此臣等闻命震惶罔知攸措谨摅衷愫僭渎宸严窃惟人臣各有所职尽其职而有所建立则为功如调度兵粮发纵指示以保固边强督抚之职也躬擐甲胃率士卒战则为战守则为守将帅之职也若乃经略得宜虏酋欵顺战阵克捷边境肃宁则其功焉何者其所职在此也至如臣等之职果安在哉国朝设置阁臣初止备问代言而巳后乃隆以穹阶委以平章重务是辅弼之臣也辅弼之臣上佐万几无专职而其职无所不兼必使阴阳调和纪纲振饬百官奉职万姓乐生礼教流行风俗淳美兵强财足四夷咸宾然后其职乃尽尽其职乃可言功今水旱时闻漕渠未利纪纲之废弛者未尽修复官寮之纵肆者未尽汰清黎庶尚尔流离风俗尚尔薄恶帑藏告匮行五不充诸如此者皆是臣等赞襄罔效瘝旷之罪寔多即西虏归降东虏挫衂不无筹划微劳然揆之职分纔万分之一曾不足以补罪而敢言功乎臣等受皇上心膂之寄且屡荷温纶迄加恩渥寔感彻心骨安敢矫激沽名有孤圣眷顾其理本如此而臣等表率百寮其自处之理本当如此故敢不避烦渎恳切陈情伏望圣慈俯鉴愚悃收回成命俾臣等仍旧待罪供职勉图报称则不惟事理得当而昌叨之咎臣等亦可以免斯为幸大矣为干天威不胜战栗祈请之至得旨卿等功在社稷宜承恩眷勿再固辞予乃始拜命先是张书来报捷且称任尚浅辞免加恩甚力予荅之曰出塞大捷数十年所未有者非公壮猷何以致此上览奏喜动天颜且示恩于西而又立威于东国势乃益强矣便当奏请宣捷策勋昭示中外公安得辞也时成梁屡有剿杀予见其忠勇奋励恐恃强轻敌乃贻张书曰李师威声太着诚为可喜然从此须当自慎倘恃胜轻事则有不宜公幸代仆一告之亦爱助之意也时土蛮乘我用兵后谋入犯亦既露形张书来计事予荅之曰大捷策勋巳有成命今土蛮谋犯既云露形则防备宜周仍期一捷斯国威益振盖土蛮自谓强于东虏故敢乘吾战胜解严而窥伺之以为吾气且骄吾力且疲而因遂可以得志也今须整搠人马愈加奋励彼出吾不意而吾亦出彼不意大加挫衂则西北诸酋皆落胆矣李亦有揭至予荅之曰将军逐虏长驱有此大捷可谓奇伟丈夫圣主褒功恩礼隆厚岂人之所易得哉今土蛮谋犯亦既露形须再得一大挫则国威益振是在将军奋力耳然须慎重计出万全乃可会蓟镇总兵官戚继光亦有揭至予荅之曰今岁蓟镇事体较之往时关系尤为重大何也西虏新附而东虏尚然内窥若遂得志则有以阴启西虏骄心虽得贡市不足为罕也必须大加一挫则不惟此虏寒心而西虏亦皆知畏贡市乃可永焉况西虏不动则东虏无援吾无西忧则得以专力于东以防秋之全力专用于失援之虏若再不得一胜则天下之事更无可为岂惟将军之辱而愚亦无面目立于庙堂矣乃土蛮亦竟不入 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 
