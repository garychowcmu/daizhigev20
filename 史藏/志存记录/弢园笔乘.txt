弢园笔乘

清 王韬

    ◎洪逆琐记
    洪逆之长兄仁发，次兄仁达，同父异母，并务农业。自窜陷金陵后，封其长兄为伪安王，次兄为伪福王。初东逆独揽伪政，其余皆不得预。自东逆为北逆所杀，而北逆旋又为洪逆所诛，贼中无人可任。洪逆以为任疏不如任亲，遂命其两兄同握大权。仁发、仁达本一无赖村氓，惟知以邪教惑人，所属往往不遵其统辖，多倾心于翼贼石达开。仁发乃逐翼酋出之于外。后李秀成渐用事，谏洪逆勿专任安、福，特荐蒙得恩、林绍璋以分其权。以官军围金陵日逼，洪逆颇深疑忌，所用多族人，仁达尤信任。然二人所为，暴虐恣肆，多行不义，为忠酋所衔恨。迨官军克金陵，仁发死于乱兵中，仁达匿于破屋，为萧军门所擒，讯明后，处以凌迟极刑。仁发有子曰和元、利元，皆为官军所杀。
    洪逆有母七十余，先洪逆死。洪逆生有三子，长即伪幼主洪福瑱也，自幼喜弄文墨，亦好作盲词，笔意有类于其父，其造作荒诞之语亦相若。尝谓助天斩蛇，洪逆斫其首，而己断其尾。官军攻克金陵，积薪自焚其宫。时忠酋授以良马，乃得突围出。半途得遇其叔伪干王，从之行。有河亘其前，浮水径渡，遂至江西境。图剃发易服，从间道归粤。贼中有诣官自泄其事者，乃成擒。江西抚宪沈葆桢亲讯之，供不少讳，供词中多引文相国《正气歌》以自比，尤可笑也，卒亦治以极刑。
    贼每攻城，必先于城外筑高台，而以贼酋登其上说法，谓之讲论天情。大率言天父天兄救世为心，特命各伪王降世教民，俾得脱灾享福。盖其窃西教之余绪，而文以诡诞无稽之说，于是邪且怪矣。贼破金陵后，有男馆女馆之设，男女无许觌面语，夫妇有涉私者，辄斩以徇，谓其犯天律也。男女馆皆逼人拜上帝，谓之敬事天父，以黄纸奏章作誓语，谓之悔罪。贼中赞美语，南贼所撰，率众朝夕诵之。每日睡起饮食，必默念，小子跪在地下，敬谢天父等语。谓天父七日造成天地山海人物，每阅七日为一赞期。街设大旗，写明日礼拜，各宜虔敬。三更具果品糕饵，群诵赞美。各伪府金铙爆竹之声，不绝于耳。贼有酋目病者，代为焚章祈天，其词甚哀。凡此无非煽惑诞妄，非真有邪术也。
    洪逆最喜掉文字，其所改之字，不可以意测。如圣改正，上改尚，耶改耳，华改花，国改郭，火改亮，清改菁，老改考，亥改开，卯改荣，丑改好等类，不胜枚举。社稷宗庙俱为妖，帝王京都俱为僭，悉令删除。贼中别刊《时宪书》，谓之颁历。略仿西国法，单月三十一日，双月三十日，每年以三百六十六日为率，不复置闰。且以每四十年为一加，每月三十三日，每四十年为一斡旋，每月廿八日，更为无理。又以不知时日算法，时多舛误，癸丑二月初十日，又讹一日，故干支亦迟一日。初不许用日月二字，后仍用之，谓由天父改还，真堪喷饭。咸丰四年，岁在甲寅。正月元日，贼营为十二月廿四日，合计之，前后共差六日。
    贼中伪书名目甚多，皆洪贼自作。其有伪诏书者，自戊申始，至癸丑陷金陵止，则出曾钊杨、何震川诸贼手。何震川者，粤西人，贼中伪探花也，淫乱邪怪，自供不讳。又有所谓天父下凡诏书者，更堪发噱。自咸丰八年以后，则多出自干逆手笔矣。
    贼所设立伪官，不分等级，而必以天字为区别，牛鬼蛇神，奇怪百出。伪王之下，则有掌率统管天将、朝将、国将，下则有义、安、福、燕、豫、侯六等。伪爵之下，乃系伪职，自丞相以至检点、指挥、将军、总制、监军、军帅、师帅、旅帅、两司马，此为伪正职，余俱为伪杂职。伪丞相有正副，更有以天、地、春、夏、秋、冬为次序者，计一十有四名。伪殿前丞相四名，检点三十名，指挥三十六名，将军及总制，俱分金、木、水、火、土为定数。每伪总制一，统监军一，军帅五，师帅二十有五，旅帅一百二十有五，两司马六百二十有五。此外守城有伪巡狩将军，驿递有疏附总制，关隘有提关指挥。洪逆伪府有六部伪尚书，有侍卫九十有六，以天字及二十四气分名。有左右史诗臣、朝议、诏书、诏命，东贼伪府有尚书、承宣、参护、仆射，各数十名，其余伪王以次递减。他若管理贼物者，俱为典官。由承宣以前附贼者，均为伪功勋加一等。其为伪王之昆弟叔侄者，皆称为王宗。贼中又设女官，亦有义、安、福、燕、豫、侯六等爵，而以贞字为别。其在伪府者，有女丞相检点，在外统带女馆者，至军帅止，余为女百长。贼中服色，伪王帽绣龙凤，袍靴皆然，均用黄。伪侯相帽用凰，伪检点指挥帽用麟，均黄袍。伪将军总制帽用狮，伪监军军帅帽用虎，均红袍。伪师帅、旅帅帽用彤，均兰袍，伪两司马用鹤。有职者头系黄巾，余用红巾。伪女官皆以黄帕蒙首，上写伪衔。女官多跣足乘马，皆粤东西人。
    至于贼之称呼，尤为可哂。各伪王皆僭称千岁，而又以字别其大小。如洪逆长兄称显，次兄称伦，干贼称福，翼贼称喜，英贼称禄，忠贼称荣，赞贼称耀，侍贼称雄，辅贼称威，章贼称寿。其妻称伪王娘，其长子称伪嗣君，伪正女称金。掌率义、安、福、豫、燕、侯以至军帅，僭称大人，子僭称公子，女皆称玉。师帅至两司马称善人，子称将子，女皆称雪。掌率六等伪爵妻称瑞人，伪丞相至军帅妻称贞人，师帅至两司马妻称夫人，又有称伪官之妻为贵姣等名者，尤为穿凿不通。
    贼中所有庆贺佳节凡六：正月十三日，为天兄升天节；二月二日，为报爷节；二月二十一日，为洪逆登极节；三月三日，为爷降节；七月二十七日，为东贼升天节；九月九日，为哥降节。又各贼每逢生日，馈物者不绝于道，而女官送礼尤盛。以糯米制成各色糕饵，列于方几，令人肩之先行，前以金锣黄伞为导，后则士官跣足乘马，送入伪府。至日均贺，倍诵赞美，谓之酬谢天父。洪逆父子生日，俱赐宴，畀以银牌，并演乡间杂剧为乐，而不自知其丑。各逆生日，先期逼人进贡院考试，东贼则为东试，余仿此。所取伪状元、榜眼、探花、传胪各一，伪翰林数十，伪进士数百。又逼选民女百余人，先送伪丞相衙再选，约得十五人以进各贼。洪逆东逆各六，北贼二人，翼贼一人，谓天父赐美女以偿其劳也，言之可涕。
    贼王居伪名府，贼官居伪名衙，计阖城贼馆不下千余处。伪府则有辕门二，大门三，高可数丈，门墙壁悉采画龙虎。甬道中筑高台一，两旁悬金锣数十，有事则鸣锣以达。门以内不准男子入，皆以女侍传递，肴馔酒浆，皆有伪典自外传进。后有堂室园圃，多至数百，少六十余间。若伪衙，则择民居之高大者加以粉绘，其余或用红笺作联，或以黄纸写朱字，遍贴大门，以为美观。门外多建瞭台，高数十丈，以备望远。洪逆伪府，以前制军署为之，在城北，壮丽胜他处。大门额一曰荣光门，二曰圣天门，皆以真神冠之。两旁有木栅，内横匾数方，皆伪寮所赞颂。左右有亭，高出墙外，覆以璃琉瓦。二门内伪朝房东西各数十问，西有一井，以五色石作栏，上镌双龙，石质人工，俱极坚致，非近时物也。伪殿前牌坊一座，上下皆雕龙纹，饰以金彩。伪殿尤高广，梁栋俱涂赤金，文以龙凤，光耀射目，四壁采画以龙虎狮象。伪殿之东，有墙之围，凿池于中。池方广各数十丈，池心以青石砌成一船，长约十余丈，广五六尺。北面又有半亭，高仅数尺，式如字藏。东贼伪府稍减，其旧者已于咸丰六年为北逆付之一炬，后重建伪幼东王府，名曰正九重天廷。伪府后有园，入门有亭，亭畔有花椒二株，荫可半亩，圆实蕃衍，馨香可人，自亭而北，叠石为山，绵延不断。群山之麓，清泉绕焉。诸伪王府，无不有园，叠石凿池，穷极奢丽，楼台亭榭，逶迤相属，皆役使所掳工匠为之。北翼两贼所居，但画门用锣而已。伪衙如伪侯画凤，伪相画象，余仅贴红条。
    贼相见，下一等者跪，不揖拜，爱跣足，虽服袍乘马亦然。嗜著朱履，厚其底，几半尺许。每乘马出，携洋人所制八音匣，铿锵作声以为乐。每与官军角拒，发伪令，必先吹角以集人，至北贼伪府听令，后改在翼贼府。以贼目二人，一持名牌，一执尖角旗，率群立俟指挥。每战则驱被胁者在前，而积贼随其后，败则祈跪天父。官军或以为有术，往往疑慑不进，不知正可乘喃喃时并力研杀之也。
    贼中夜间口令，以所颂赞美诗内二字颠倒为号。每值元旦，各贼飞剌相庆贺，见面不跪不拜，但称曰高升。贼初以演剧为邪歌，继于池州得戏班衣服器具数十箱回金陵，乃招优伶装演，筑台于清凉山大树下，东贼观之喜甚，于是贼中皆尚戏剧。各贼伪府，朝夕敬拜天父，男乐在外，女乐在内，遍搜金陵乐妓以充此役。每伪王处数十人，晨暮琵琶，以供赞美。
    ◎记忠贼事
    伪忠王李秀成，原名以文，广西梧州府藤县宁风乡人，居于长恭里新旺村，佣耕自活。少时从其舅氏读书，及长乃归父母家，生计窘乏，时难自给。二十六七时，值洪逆煽众作乱，路经其村，乃裹胁而去，隶于伪春官丞相胡以晃麾下为兵。
    后贼中有选举之令，酋东举之为右四军帅，令踞守金陵太平门外新营，旋由伪监军擢至伪指挥。时捻逆张乐形、龚得树，以数十万众横于三河尖，忠贼结之以自固，声势颇张。乃封为伪地官副丞相，俾踞桐城，以抗秦军门定三之师。围甚急，忠贼求援于陈贼玉成。陈贼率党攻陷庐江，即溯俾江，窜大关出桐城之后，以断吾军饷道。桐城地势，一面高耸，一面平坦，陈、李二贼，内外合击，吾军大挫，围师遂解去。忠贼旋扰六安、霍山，贼党渐盛。丙辰抗张国梁军于仓头，镇江踞贼吴汝孝从城内突出，我军遂乱，退驻丹徒，而扬州遽陷，吉中丞阵亡。忠贼即回金陵贼巢，出死力以冲，孝陵卫大营亦溃，向帅以劳瘁卒于丹阳。时贼内乱，自相屠灭，是以不能大逞。戊午张帅复围金陵，忠贼时已受伪侯，屯于黄池，一切伪政，由其指麾。招集芜湖贼众，由昭关顺流而下，陷全椒、来安，纠合陈贼攻走德军，以分下游官兵之势，骚扰江皖间，故贼巢得有接济，围虽严未能即下也。
    忠贼在浦口时，吾军中有招其投诚者，为洪逆所闻，惧其去也，乃伪封为忠王，更书“万古忠义”四字赐之。庚申春，忠贼由芜湖取间道至广德，窜泗安，由武康陷杭垣，浙省大震。由是张帅分兵往援，而忠贼已自广德至建平，大合贼军，萃攻大营。伪辅王杨辅清窜高淳，伪侍王李世贤窜溧阳，伪英王陈玉成窜江浦，四面夹击，寇氛猝炽。吾军势分粮匮，各无斗志，大营遂溃散。张总统殉节于丹阳，和帅身缢于浒关，苏常尽陷于贼，继嘉兴亦为贼党所破，江浙之间，遍地皆贼也。辛酉冬，杭垣亦陷，宁绍温台各郡邑，相继失守。是年忠贼曾窜江西湖北，收纳叛民数十万，为曾军所扼，狼狈逃回。而安庆亦于是秋为官军克复，断贼上游之臂，其势遂沮。壬戍，上海西人调集劲旅，翼助中国。时贼围沪之师号称百万，西人一鼓而下之，青浦、嘉定势如破竹。曾帅之军亦已由上而下，芜湖、巢县、无为、梁山皆属我军，直捣金陵。洪逆屡促忠贼纠党回救，忠贼密献曰：“曾帅之军由上而下，利在水军，我劳彼逸，且以常胜之师而临我屡挫之众，不可与争。不如多备粮食军械，为固守计，伺其懈而击之，蔑不济矣。”洪逆不从，于是李宫保克苏常，左中丞克宁杭，运兵并进，逆寇贼尽窜，仅踞金陵而已。甲子六月，官军入金陵，忠贼以己乘马乘幼洪主洪福填，而同匿于清凉山。既夜，乃舍命冲营而出，逃于民家，为官军所擒，戮之于金陵。噫！忠贼特一田家牧竖者流耳，初何有韬略谋勇之足言，乃天心厌乱，竟假其手以扰江浙，苍生涂炭，死亡如积，岂其劫运之所钟欤？祸患相寻，系于是人，彼苍之意，岂可测哉？
    ◎记干贼事
    干贼，洪逆之从昆弟也，名仁玕，字益谦，少习举子业。当洪逆作难时，县令知其为寇族，执而系之狱，后有为之缓颊者，始得释遣归家。乃逃之香港，授西人书以糊口。咸丰癸丑，洪逆陷金陵，伪僭伪号，建伪都，势张甚。干贼思欲往投，特未得间。八月，上海刘丽川乱作，矫称奉洪逆命，遥受伪封，干贼乃拟籍以达洪逆。有西人助以资斧，始得航海至，仍住西人舍。居年余，无计可通，西人但以幸舍处之，绝不为之画策，于是困甚求归，仍返粤中。七年复取道于庾岭，由江西而至汉口，籍卜筮以供旅资。客中与之往来者，悉不敢少露踪迹。久之知所住家，固与金陵贼党相通者，凡米粟转输，所以济寇用者，恃以为东道主。一日偕主人登楼去梯，长跪自白其故，求主人代为设计，得达贼所。主人慨然引以自任曰：“此事易易耳。”使附货舶渡江，遂入贼境，始谒洪逆，大喜逾望，立畀伪封为干天福，盖贼中之显职也。逾年宠任益深，即升为伪干王，兼称伪军师，掌文衡正总裁，一切伪政，咸决其手。特创伪王府，大兴土木，自书其两壁云：“干戈底定，王道荡平。”贼中屡开伪科，考选甄别，悉委干贼，而干贼亦妄欲以收揽人才为己任。所有为伪主考伪总裁者，无不奔走其门下。顾干贼性懦缓，仅能掉弄文字，实无才略。楚粤老寇，自恃百战勋劳，必当大酬厥功，而干贼以后起新进，无尺寸建白，一旦骤出其上，因是多不平。洪逆亦微闻其故，择其功巨酬薄者悉授封伪王，或有以纳贿得者。于是贼中徒拥虚名，无所统制，而疆场之陷阵冲锋者，皆有劳而无赏，因之无不解体。
    干贼耻己无武功，请于洪逆，愿提师解安庆之围，咸丰十一年正月，干贼率党出伪都，盛饰军容，途中慨然谓其下曰：“此大丈夫得志一时之所为哉？”因议先攻江西，翼分官军之势。时集安庆城外者有六伪王，伪王长兄洪仁发，伪王次兄洪仁达，伪辅王杨辅清，伪章王林绍璋，伪英王陈玉成，伪党数十万众，厚集其阵，期一鼓以退官军。曾中丞国荃以奇兵当其冲，督兵捍御，躬冒矢石。守城贼将为叶芸来，百战之悍寇也。城外皆官军，外援之贼，又在外围。而曾军于外复成长围，环之三匝，并命相持，六伪王皆不得前。至七月，伪于王最先遁归，盖洪逆促之还伪都也。是年冬，安庆卒为官军所复，洪逆追咎干贼援兵不力，师劳无功，贬其伪王位，旋又以伪王娘之谮，尽削其权。伪王娘者，洪逆妻也，梦干贼身御龙衮，而首冠翎顶，谓其心未忘官军，不可大用。是的西人之至伪都者，络绎于道，皆住干贼家，以干贼向在香港，多与相识也，出入贼中，招摇于市。洪逆闻之颇不喜，故特假梦兆以抑之。
    同治元年，官军围金陵急，干贼预守城，后仍还其旧封。迨官军克复金陵，干贼先火其伪府，乘间夺路得逸，与伪幼主洪福瑱偕遁。其众尚数百骑。遁时遇一溪，与众浮水而过。中有一人屡顾伪幼主者，干贼即手刃之，众皆股栗。窜至江西，谋易服剃发潜归东，为其信任之人密白于官，遂被执。时豫抚沈中丞葆桢，特委他员审鞫，干贼词色不挠，历供前后作贼事不少讳，越日即置诸极典。
    迹干贼生平，特一粗识之无之一庸妄男子耳，即在贼中，亦不过掉弄文字以自矜异，与夺地覆城之悍党较，其罪尚可末灭，徒以位列伪王，分居寇族，妄思僭逆，遂陷大戮。使其戢影潜踪，自匿穷荒遐岛之中，则虽至今存可也。
    ◎记英贼事
    伪英王陈玉成，原名丕成，广西桂平县白沙人，与翼贼所居相距不过数十武。在乡深相要结，金田谋逆时，仅隶于行伍。自入踞金陵后，稍稍用事，由十八伪指挥迁授伪职冬官丞相。向帅提数万之众固围金陵，自孝陵卫至东南七瓮桥，连营筑垒，环守甚严，而镇江亦为吉中丞所困。贼城守伪将吴汝孝，飞书诉急于洪酋，陈逆乃与伪地官副丞相李秀成、伪春官丞相涂镇兴、伪夏官副丞相陈仕章、伪夏官又正丞相周胜坤诸贼，同下援镇江。甫至汤头，而张总统国梁兵已抵境，兵贼相接，大小数十战。吉中丞时驻扎九华山，闻警遣兵来助。贼中侦知之，特选敢死悍酋以为冲锋。及战，互有胜负。贼众不得已，乃令陈逆乘小舟，由镇江水关入。水面炮船森列，陈逆奋力冲突，水师不能御，遂得入城，与吴汝孝合。汤头故有小河，由大江歧流通山下，一曰汤头岔河，一曰汤水山边。宫军本屯营河滨，依山阻水以为固。贼兵探知其处，图移营相拒。旋据汤水山边，为乘间溃围计。官军乃拔寨以堵其进，距城较远，陈、吴二贼乃得从城中突出，城外贼已选锋整队以待，并起夹攻，前后相应，官军遂不能支。先是贼乘夜潜至汤头岔河驻扎，官军力战，相持至午，官军始知后路被袭，急思还救，阵遂动。两处相隔约一十余里，甫欲回兵，而城贼之众大至，勇锐百倍，官军夺气。翌日黎明决战，官军以众寡不敌奔溃，十有六营尽陷于贼，贼众遂群聚于九华山下。吉中丞守御严密，不得遽破，贼乃由金山径渡瓜洲，陈逆攻上桥破之。时官军结营于红桥卜著湾三汾河诸处，大小相连，一百二十余垒，望风齐溃，扬州遂再陷。所掳辎重，尽运入镇江贼巢。贼既大股渡江，仅留周胜坤守官军旧营。官军探知其虚，进兵取之，以断归路。贼又取道于六合，张总统国梁自率骁骑邀截之，不使一贼得通。贼不得已，仍从金山绝流而渡，径攻高资。吉帅兵驰援，中伏猝败，为贼兵驱之高资山中，首尾不能救援。吉帅知势不敌，临阵自刎，官军大溃。张官自六合驰至，则已不及，乃驻师于丹徒镇，以扼贼冲。
    时贼势方锐，逆目吴汝孝，又以悍贼千余继之，进攻张军，张军亦溃，汤头所守官军尽撤。直驱至伪都，东贼令尽破孝陵卫向营，使屯军于燕子矶，翌日乃困瑶化门官军。适张军收集残众复至，而伪翼王亦率曾锦兼、张瑞谋两悍酋引众相助，官军势益孤。向、张二军连战皆北，委弃军实山积，皆以资贼。陈逆遂陷句容，困丹阳，鸱张狼顾，几不可制。向、张皆退驻丹阳，并力坚守，贼不能下。向帅以积劳死于军，张总统国梁代抚其众，流涕誓师，慷慨决阵。一战而解南城之围，擒戮无算。伪十三检点周得贤，贼中之骁将也，在阵授首，贼众股栗，乃遁三角村，距句容城二十有五里许。时东贼方谋篡伪位，洪逆檄召北贼诛之，东北贼党互相杀，一时积寇死者不少，于是贼中可任事者无其人。陈逆方在外拒官军，拥众颇盛，乃畀以显职，封为成天豫。翼贼方被逐出伪都，道经宁国，悉以前攻宁国之众委于陈贼，令统之，以解宁国之困，翼贼旋复他往。忠逆李秀成，被困于桐城，遣使驰书告急于陈贼，请其速援。陈贼以宁国一隅未能旦夕解围，而桐城之困急于眉睫，乃即由枞阳渡江。忠酋闻其至，轻骑往赴，特绘成进攻图式，与之详观，并密定谋议然后行。时官军方虑贼必对面迎拒，严为之备，而未知有援军之蹑其后也。陈贼乘官军稍懈，突出纵击，一鼓破之。道自枞阳长驱顺下，陷无为州，踞汤头镇。贼之糈粮，皆由是接济。与伪迓天侯陈士章，合党并窜，于是东关、巢县相继沦没，贼皆命人据守。陈贼率众攻陷庐州，所向亡命，官军颇不敢撄其锋。
    陈贼两目下有黑点，状若目睛，贼中因呼之为四眼狗，势方横甚。乃上氵卑河出大关，以截桐城之后，断官军饷道，ト营忄匡扰。陈逆忠酋内外奋力合攻，官军不能御，遂奔。贼骑分三路穷追，舒城、六安前后失守，裹胁者数万，贼势大张。陈逆旋陷正阳，屡攻寿州不得下，而三河援军骤至，进克庐江。张帮办军亦进攻句容，偕和帅共围金陵。陈逆方结巢于小孤山、华阳与韦贼志俊合队，同窜固始、商城，陈逆图陷德安，以收羽翼。官军扼之，贼之于罗田、麻城间，乃回窜太湖、潜山。时忠酋方欲从全椒往援贼巢，传檄逆目，刻期大举。陈逆议由舒城破庐郡，出店铺攻梁园道、界牌而下滁州。德帅方守浦口，胜帅方驻乌衣，俱遣兵截之，陈逆奋突而前，德军大挫，因求援于张帮办。乃专选精锐渡江而来，以解小店之围。阵未定，贼骤以劣骑横躏之，张军亦败，贼追官军至浦口。陈逆攻其前，忠酋攻其后，德军阵没者万人，陈逆遂长驱而围六合。洪逆以其有功，授伪封为前军主将正率掌。适署皖抚李孟群，以其师溃庐州，上谕道员李续宾改道援庐，李道定计先取太湖，扫荡桐、舒等县，然后直趋庐州，进克枫香等驿，一战而复潜山、太湖。
    咸丰八年九月廿八日，直捣三河集，贼众远近大震。洪逆乃调陈李二酋赴援。三河集者，庐州要害也，筑城传以九垒，用悍贼数万守之。三河破，然后可以进窥庐州。李道自克桐城，令总兵赵克彰守焉，又命副将谢永守舒城，所部仅五千人，皆精锐可用。守三河集贼将为吴定规，李军围之三匝，破其九垒，斩首数千计，方期旦夕可破。而陈逆玉成由六合至，率大队踞金牛镇，李逆秀成由巢县来，纠集捻匪驻白石山，贼十万余众，连营相望，烽火亘数十里。贼盖塞李军之后路，而断舒城之援兵，尽死力以决一角也。李营诸将，议暂退守桐城，以为后图。李道曰：“军事有进无退，当死战。”十月十日四更，逼贼营而阵，诸将请四更击之，猝出其无备。李道曰：“陈玉成，贼中骁帅，守必不懈，且未审其虚实，不如黎明辨色以进。”天将晓，官贼合战，径破陈逆营，营中贼散走。会天大雾，但闻金马喧闹声，莫辨贼在何所。贼众抄击官军后，突出奋攻，官军相继溃，部将刘坤山等先后战没。
    白石山距金牛镇仅廿五里，忠酋遥闻枪炮声，率队大至，贼锋益锐，环围之数重。李道传令军中，严守墙垒。无何，各垒毕破，或劝突围出，图再振，李道不可，曰：“吾当杀贼而死，为国除害。”大开壁门，跃马入贼阵，见陈逆方立黄旗下，李道呼曰：“当斩此贼渠，为吾毕命处。”驰入死之。诸军或降或自杀，其降于陈逆者，半途猝起为变，陈逆因尽坑之。窜至桐邑吕亭驿，桐城复陷于贼。洪酋乃伪封陈逆，所属骁悍殆尽。然六合、浦口官军旋又失利，幸楚军自黄梅、宿松上游来援，陈逆与之并力相拒。继闻忠酋陷杭垣，和帅分兵援浙，金陵势虚，遂潜兵至江浦，渡江而南，由善桥攻官军大营，师溃，贼遂连扰江浙。适会中丞国荃兵围安庆甚急，陈逆屡行攻扑，卒未得解。安庆守城贼将叶芸来、张朝爵，负隅固抗，陈逆又自外来援，故一时未能即下，楚军、乃深沟高垒以困之。
    久之城中无降意，而英逆时于城外为犄角，曾中丞乃撤近湖一面以待其逸出，因城中皆系英贼家属，恐其致死相持故也。英贼以曾军之退为可乘，遂徙近处之粮自济城贼。曾中丞知其无去志，仍复严围，城中汹惧，乃遣三悍目入城助守，益以劲贼千余，英逆退保集贤关。洪酋惧上游之不可守也，因遣六伪王往援。六伪王者，伪福王洪仁达，伪干王洪仁玕，伪章王林绍璋，伪辅王杨辅清，伪都王黄文金，伪顾王吴汝孝也，俱集桐城。英逆乃留刘、李二贼目守关，而已往桐城，以黄金爱率骁骑断后。官军知其至，预伏兵以待，黄贼之众歼杀殆尽，黄贼几死于水，仅而免。英逆见桐城贼兵不足恃，自至伪都，求援于洪酋。鲍军门超，进兵攻集贤关，刘、李二贼死命固拒，药弹糈粮俱绝，遂为鲍军门所破，二贼于阵伏诛。逮英贼来援，而安庆危在旦夕。曾中丞凿通城边菱湖，炮艇得入城中，消息煎迫。时官军围城，而援贼亦环围官军之外，城中百物俱竭，贼知必不可守。曾军攻之愈急，遂破。叶芸来犹率队巷战，官军斫之数十刃始死。张朝爵乘舟而遁，吴定彩与贼众尽溺于大江中，城贼无一得免者。伪英王见巢穴已破，遂窜石牌，拥黄宿之众渡野鸡河，图犯德安、襄阳。贼众咸不愿行，遂由六安回庐州。官军围庐州甚急，粮绝，援穷，遂为官军所克，英贼乃遁之寿春。时英贼所踞之地，前后悉为官军所得，羽党散亡，洪酋又褫其伪职，屡加严责。寿春固苗沛霖出入所也，遂诱之至官军营。或有劝之降者，英贼毅然不可，植立不跪，惟乞一死，乃置之极刑。自英贼死，而贼中无悍酋，越二年而洪逆亡。
    逸史氏曰：“贼起金田，所恃以冲锋陷坚者，自萧朝贵外，即推秦日纲、罗大纲、陈玉成为最猖獗，贼中所称三悍酋是也。罗亡于江北，秦亡于东北，逆党中独英贼蹂踏数十城，窜陷十余省，恶积祸盈，卒膏斧钺，枭党艳妻，连头受戮。天之假手以剪灭之者，岂不快哉？三河集之战，李忠武公授命于是役焉，此为上游大局所关，故记之特详。呜呼！英贼之罪巨矣。
    ◎记燕贼事
    燕贼秦日纲，原名己昌，桂平白沙人。少佣于人，颇勤慎尽力，长以制菽乳为业。金田倡乱之前，已与洪逆深相结，潜煽妖言，以惑愚妄。洪逆谓其为忠勇信义可恃之爪牙心膂，故倚任独专。随洪逆窜踞永安，伪设木斗军营，俾燕贼守之，以抗官军。时扼要冲者为张孜修，转战相持，贼不得出一步。自永安至武昌，沿途遍张伪示，皆燕贼争先为之，授职伪天官正丞相。既陷武昌，径趋九江，所至残破。先后所掠民船万艘，顺流蔽江而下，皆燕贼与赖汉英、罗大纲分统之。旋得安庆，弃不守，急攻金陵，七日而破之，入城居中正街董宅为伪馆。癸丑七月，东贼令取所掳安庆民女，伪号贞人。时两粤积贼，皆拥众自雄，积金资，昵佳丽，据金陵为老巢。而分党遍窜上游，皖、豫、楚、燕，逆锋无所不及。十二月代翼贼踞守安庆，自恃其才能，尽变翼贼所行，新胁之众，号称盈满，出入呵导，前后拥骑数百人。东贼以此忌之，更遣罗大纲往代之，而燕贼仍归金陵。东贼分其麾下伪将佐校，隶于己所统下，为东伪官，以少其众。甲寅五月，所有遣扰湖南、黄河之贼，皆为大兵所破，贼之上游势孤。欲使北贼，而又恐北贼之一去不返，如虎傅之以翼，将来不复可制，因以燕贼代之行。乃伪称燕王，伪号霜师，所拥党羽颇盛，艨艟战舰，林立江面。
    时官军用红单艇冲击三山贼营，上下游俱为所困。燕贼乃率众党扬帆直下，驶至乌江，适与官军船遇，举炮互轰，烟尘蔽空，官兵船坚炮利，击沉贼舶无数，一炮弹击中燕贼坐船，碎沉于水。获其印书衣帽，皆有伪燕王字样，官军皆意其已死，酾酒相庆。后大阵擒长发积贼，讯知燕贼船破落水，间道逃往和州，后于咸丰六年，在伪都闲居。时东贼主持伪政，一切生杀，悉随其意，各伪王咸惮之，外受约束，而内怀愤恨，燕贼以昔同起事六人中尤不能平。偶以牧马，某甲见东贼从叔不起，东贼叔怒，鞭之二百，立解之燕贼所，未及询，旋诉之东贼，东贼委翼贼治其事，于是燕贼闻而辞职。东贼大怒，命北贼杖燕贼一百始得释，因是衔怨愈深。秋七月，东贼被诛，东北两贼之党互相杀，燕逆亦死于其中。
    ◎记李贼事
    李少卿者，嘉应州人，始名绍熙，及投贼，乃易名为文炳。迹其反复狡猱，自负枭雄，而卒殒其身，亦天下之愚人也。初李以行贾至江南，丧其资，落魄海上，日从博徒游，每日与贷数十钱糊口。时上海有妓尤绿芸，貌美而多资，久厌风尘，思择人而事。一日肩舆出门，李方蹲桥下乞博徒钱，舆来，以其碍道呵之，李起而反詈焉，挥以拳，舆夫皆辟易。绿芸急搴帘谓之曰：“客何为者？请至我家，以杯酒释忿。”李亦慨然诣其室。坐既定，索酒引满，罄无算爵。绿芸曰：“观子貌非居人下者，何乃龌龊与匪类伍？此间苟足以屈子，愿供饮食。”李许诺，遂居其家，颇勤谨。久之，绿芸委身于李，出其资令作小运贩，获利颇饶，乃设茶栈，援例捐纳候补县丞。时闽粤之党颇横，当路方思各以其类羁縻之，故地方有事，居然附缙绅后参末议。
    咸丰三年癸丑秋八月，粤人刘丽川乱作，戕邑令袁君祖德。起事者曰小刀会，结有七党，李亦预其列，而与李少轩皆用事，为刘贼所信任，贼中攻劫，多出其谋。先是，当路故粤中人，未免私庇其乡人，始欲选更事者给资遣归，后亦不果，因循酿乱，实李与闽人李仙云之咎也。其后贼势日促，李始谋约官军为内应，机事不密，为刘贼所觉，同谋三百余人，擒戮殆尽。而李独得脱，走投大营，白事泄状。抚军吉尔杭阿悯其全家屠戮，留军中供差遣。继而城破，渠帅未获，而红桥所戮者在疑似间，召李辨识。李力言其是，遂据以入奏，并请宽李之诛，有优赉焉。其实著名贼目，如刘丽川、林亚福、潘镜子、陈亚林皆逸去。林为海盗，以他案被获，潘投金陵发逆，未知存亡，刘伏匿近粤乡间，陈商于暹罗，今皆无恙。李当时盖以迎合吉中丞之意耳。
    上海军事既蒇，以备资募勇，从吉中丞军于镇江，冲锋陷锐，多积战功。九华山之役，吉中丞势迫自刎殉国，贼围李营三匝甚急，李堞垒坚守，经七昼夜，与士卒仅日一食，粮绝援穷，顾无变志。适张总统大军驰至，围解得出，以是军营巨员大加奖信，前后捐擢，荐升道职。庚申春间，李方带勇在吴门，贼悉锐南下，其氛日逼，徐中丞仓卒间委以城守。时贼游骑已至城下，李营勇目有黄、魏二姓者，竟诣贼纳款，而李与何信义大启阊门，迎伪忠王入。李受伪职为江南右将帅，为贼主理昆山县事。族中兄弟子侄，无不受伪职者，诛求民间，较他贼更苛酷。一上海某当路，谋结内应，使其阍人往说之，未得要领，但以李虚词诡说报之而已。后何制军桂清，又思以内应功赎罪，遣冯军门日坤往结，冯固与贼相识，及至，并无一言。及见伪主，将陈贼坤书约以上海为界，彼此毋相犯，同盟而返。是役也，李尽输其实于伪忠王，而谈内应者犹以为可恃。噫！是徒为李贼所笑耳。闻有密遣人约李献城投降者，李拘其使，几欲杀之，后行贿干贼妻尤氏，言之得释。
    同治元年，李方率党攻上海，颇为贼尽力，挫于官军，辎重悉丧。及回昆山，忠酋以前事颇加猜忌。时青浦、嘉定方为官兵所克复，声势甚锐，大军围太仓急，昆山贼少，于是忠酋遣贼目刘肇钧与李同守，李不自安。而苏昆乡间，潜结团练，以应大军，故泄内应谋，俾贼自剪羽翼。忠酋亦知李素反复，即率大股驻昆，佯作应援太仓者，俟李贼来，即命众刃之，党与同日被杀者五六百人。其同李降贼启关之何信义，越一年以瘫痪死。始谋之勇目魏姓，受伪职武将帅，后亦为贼所戮。观于此，可知天之所以报施矣。
    呜呼！李当日贼众号称十万，弟子腹心，密布上海，城外官军声息，呼吸皆知，其所设陈幕贼卡，与官军仅一江隔耳。果欲反正，率众顺流，殊易易也。乃徒外以逛官，内以媚贼，殒首裂身，自取败灭，然则狡谋果足恃哉？
    逸史氏曰：“上海之乱，李以首事贼渠，法当诛殛，乃内应无成，犹得邀封典，抑亦幸矣。前后积功，循至显职，国恩可不谓厚哉！庚申守城之役，如能感激一死以报国，其功名声望，岂遽出人下？而乃望风迎附，揖盗开门，身污伪命，屡抗王师，卒至恶积祸盈，如屠犬豕。同一死耳，相去远矣。”
    ◎记侍贼事
    伪侍王李世贤，广西人，忠逆之从昆弟行也。窜陷金陵后，授伪职为侍天福。逮东北逆相继诛灭，乃得专用事，临阵颇能亡命，故贼中推之为渠魁。咸丰八年，侍逆踞守黄池湾址，时官军围金陵甚逼，忠酋谋所以解围者，驰至芜湖与之商，令侍逆独御南岸官军。旋以功伪授左军主将，窜踞南陵。十年正月，忠酋自芜湖至，与侍逆合队，由广德取道攻湖州。绅士赵景贤，仓卒练兵筹守御计，密约援军，内外同时夹击，斩贼数千，三日而围解。侍贼回窜建平，适与忠酋遇，遂令其往攻溧阳，以不能猝破，转向句容，攻五日遽陷。贼众大队聚于雄黄镇，一战而官军大挫。其时伪英王陈玉成，进善桥；伪忠王李秀成进钟山；陈坤书进高桥；伪辅王杨辅清进南门雨花台；侍逆进北门红山。大营粮绝，师遂溃。明年夏，侍逆由皖省至江西景德、乐平，与左宫保兵相持，官军歼之于乐平，斩馘万计。遂由河口退遁常山，顺道趋浙江，分攻金华、汤溪等处。旋至浦江宁波，而温、台、处三州亦相继陷没。侍逆所部有伪戴王黄呈忠、伪首王范汝曾，往攻宁郡，而宁郡有失职之西人前为之导，海门镇海，皆有西舶在，曾不阅二月，而东西两浙尽为贼踞，侍逆出死力尤多。自浙省左宫保统兵进攻，复郡县势若破竹。侍逆仍遁至溧阳，将为持久计。溧阳城外民团，骁勇猛锐，为江南各团最。时李宫保已收复全吴，独城阳、金坛、宜兴、溧阳等四县未下，侍逆知不可守，乃偕伪凛王刘肇钧、伪康王汪洋海、伪听王陈炳文、伪莱王陆顺德、伪列王黄宗保、伪就王赖世就、伪偕王谭体元、伪利王朱兴隆以及李恺顺、谭应芝、陈承奇、李容发诸贼目，方窜江西。经沈中丞严为堵御，逐之出境，遂扰入闽，汀、漳诸郡县迭经失守。于时康逆踞汀，侍逆踞漳，悍党号称四十万，旋弃汀而与漳并，遂扰永定、大浦、饶平、屯踞百余里，烽火连天。侍逆之众尤悍，然方耀卓兴等诸军转战而前，横冲突击，卒尽溃散。
    侍逆既毙，康逆势焰犹张，盘踞镇平，与霆营叛卒相要结，分三十余垒，百十里间旗帜相望，负隅固守。后由镇平窜龙定、信丰、连平，官军卷甲疾趋以袭其后。康逆恐为大兵所及，一昼夜走三百里，突抵嘉应州城。知州程培霖、游击英秀登陴固守，城破，英秀死之。于是檄调江闽各军，环集东北。俄而康逆殒于炮，伪偕王谭体元代统其众，死拒官军。久之潜出西南门，由黄沙嶂遁去。黄沙嶂者，山南最狭隘处，群峰峭立，一径萦纡，为嘉应出新田、大田，右至丰顺，左至潮州之间道，贼以数万之众，冒危出险，急不得前。官军追者四至，分途合击，歼杀无算，坠岩坠涧死者以千万计。一时横尸盈谷，积械如山。胁从之众，崩角请命，求贷一死。于是发逆党羽。至此乃无噍类。
    伪侍王踞漳州，出与民团战，遇伏伤其足，久不愈。其妻弟谋内应未成，后闻为其下所杀。或云侍逆李世贤于永定渡河时，闻大埔败溃，自刭死，余众归康逆。刘贼踞云霄厅，陆贼踞浦、漳，旋俱为官军所破，先后授首。刘贼弃云霄窜越平，和副将林保伏兵大溪乡，突出截击，刘为飞炮所中死，歼其党七百余人。陆贼后踞长乐，屡抗官军。卓兴亲率精锐，夤夜攻城，城垂下，贼党见势危，缚献莱逆，缒城乞降。刘肇钧广西人，短小精悍，能纵身一跃数丈。当忠酋据苏时，会守昆山以抗官军。汪洋海曾踞金坛一带，窜浙乃留据余杭，与杭郡贼互相犄角。陈炳文以从忠酋故，广德既陷，即留守焉。旋陷杭垣，即令之守以拒左宫保进剿之军。陆顺德广东人，扰浙之役，曾迭陷绍兴、萧山以为巢穴。朱兴隆湖北人，曾守醇化镇，后贼酋移之守六合。时皖省为官军所围甚急，李世忠进克六合，乃遁之侍逆所。赖世就广西人，为忠逆踞守吴江，及入闽，窜连平州，率二千人诣方耀营降。后用为前导，助攻贼于上坪山，卒夺险隘。黄宗保后亦归诚。其窜闽粤之贼，一歼于左宫保，再败于冯军门。其窜湖北者，为黄文金先后尽毙。计发逆自始至末，凡十有七年。
    逸史氏曰：“发逆之起于粤西也，所集皆亡命之徒，村农野竖，互相裹胁，斩木揭竿，竞为驰突。诚能早为治之，一郡县力耳。文恬武嬉，一切漫不为意，以至养成溃痈，不可收拾，至于毒天下，几无一片干净土，果谁为之哉？呜呼！是岂在贼之能兵哉？
    ◎贼中悍酋记
    发逆之僭位称王者，自六伪王外，则以伪干王洪仁玕、伪英王陈玉成、伪忠王李秀成、伪辅王杨辅清、伪章王林绍璋、伪赞王蒙得恩、伪侍王李世贤、伪燕王秦日纲、伪豫王胡以晃为最著。自窜江浙以后，所封伪王，不胜枚举。其间凶酋悍党，破名城而抗官军者，所在皆有。如李开芳之守冯官屯、林启荣之守九江、叶芸来之守安庆，皆坚忍不屈。而金陵贼巢之破，十余万贼无一降者，至聚众自焚而不悔，实为古今罕见之剧寇。今为次第疏之，其已有专记者不复赘。
    豫贼胡以晃，广西浔州人，家居花洲山人村，与洪逆交最早。道光二十年六月，金田变作，洪逆即匿于其家，人无知者。迨贼兵破安庆，豫贼统悍党自成一队，其妻为女伪丞相，在东贼伪府，故贼酋颇加信用，伪封春官丞相。既陷金陵，使率众攻上游，图陷安徽庐州。庐郡既破，遂使踞守。咸丰四年甲寅五月，贼所遣党羽分扰湖南及黄河以北者，皆为大兵所歼。时豫贼拥众方盛，妄思力窜北方，为北一带声援，逆酋甚壮之，伪封豫王，伪号露师。旋官军援兵云集，一战而复六安州，势焰顿挫，乃贬去其伪王号，调在芜湖。未几又以他事取至金陵，置之死。
    罗大纲广东人，本股匪也。在大黄江口日行劫掠，为行旅患。洪逆起金田，即往投焉。骁悍敢战，所向亡命。贼窜永安，为官军所围甚急，乃由姑苏冲而出。时寿春兵扼守其隘，罗贼率众驰突，竟破其营，所获药弹辎重无数，藉为军资。逮破武昌，贼中以罗大纲为首功，俾统水军，下陷金陵。自庚戍后，党于东贼，屡为贼先锋，冲坚锋锐，号称无敌。东逆既据金陵，使陷镇江，即留踞焉。嗣调往安庆、庐州等处，伪称冬官丞相。大纲匪与贼同甘苦，得贼众心，其临阵时，骤马往来，剽迅如风，在诸悍酋中，最称猖獗。凡贼遇穷蹙之时，辄以大纲往，而大纲至，亦惟知身先率贼，舍命与官军相抗而已。大纲恃其猛鸷，屡犯官军。咸丰乙卯五月窜江北，我军遇之，以抬枪击中其腹几洞，伤既剧，夤夜遁至芜湖，群贼舁之入金陵，遂死。洪酋令葬之城北山中，族杀葬者以灭口，恐人知其处也。又择貌类大纲者，仍假其名，领众以当一队。大纲为贼守黄梅时，与秦日纲、陈玉成并力抗官军，盖洪逆以黄梅为官军所必争地，非三悍酋不能守。大纲乃以敢死贼数万，分布小池口孔垄驿，而立坚垒五于河浦、龙头寨等处，甚为严密。然卒为罗观察泽南，塔军门齐布所破。当大纲踞镇江时，副之者有周贼胜坤、郑贼春润。大纲去后，而吴汝孝继之。当时与官军接阵之贼，有谬传所谓萧三娘子者，矫健绝伦，屡挫兵锋，或谓系大纲妻也。
    胜坤伪封夏官又正丞相，建营于汤头，以拒吉张两帅之兵，后为官军所杀。
    曾天养，广东人，枭桀敢死，然性颇和易近人，能与贼绝甘分苦，身同患难，以是贼无贰志。咸丰癸丑七月，东贼使窜上游，遂扰江西，迭陷饶州、瑞昌，旋留踞黄州。甲寅三月，东逆使贼队驻岳州，分党陷常、沣，势颇鸱张。塔军门齐布，乃与罗观察泽南，李中丞续宾，合军进攻，败贼于高桥。闰七月二日，尽破逆垒，贼弃城返踞城陵矶，无何，贼又舍舟登陆，将图据险为营，分三路进扑官军。塔军门亦分三路击之，贼抵死抗拒良久，贼不能支，始败溃。军门亲道雷擂鼓台，歼贼八百有奇，贼为之胆落。塔军门临阵每好匹马冲锋，尝于一日携亲卒四人，进觇擂鼓台，曾贼知军门自至，突出欲擒之，狞髯张目，勇气百倍，直呼军门名，横矛遥刺其马。亲卒黄明魁，跃起刺曾贼坠马，曾贼回刺明魁伤右肋，军门亲刃曾贼殪之，继搴获其旗，视所署字，方知为伪丞相天养。天养素推为渠魁，伏诛后，贼为之茹斋六日。岳州踞贼既失悍酋，夺气退踞武昌。曾逆所部贼众，尽归韦俊。
    韦俊亦贼中一酋目，伪称北宗兄，尝窜踞九江上游等处，后伏冥诛。
    黄玉昆，广西浔州人，翼贼妻父也，居乡，稍知文字，设塾词蒙以为生。金田倡乱后，贼中伪制度伪诏今，半由玉昆手定。初为伪左一检点，破金陵，以功伪封卫国侯。凡贼一切讼事，俱经判断。咸丰甲寅四月，燕贼牧马，某甲偶坐门外，见东贼叔未起，东贼叔怒鞭某甲二百，送燕贼所。未及讯，又赴玉昆伪署，意欲玉昆加杖。玉昆以为既鞭可弗杖，转劝慰之。东贼叔愈怒，推案而起，立诉东贼。东贼使翼拘玉昆，玉昆闻而辞职，陈承镕、秦日纲亦相率请去。东贼盛怒，谓殆将以去挟我耶？转令北贼杖日纲一百，承二百，玉昆三百，以五马分某甲尸。玉昆杖后，夜日投水，有知之者援之起，乃夺其伪侯职，编入行伍，嗣使入翼贼伪府办理贼事，陈承故与玉昆同里，最相睦。金陵陷，为伪地官副丞相，后伪称兴国侯。贼中大小事，都由其转达，而目不识一丁，贼之愦愦可知。
    伪夏官丞相赖汉英，广西人。自金田倡乱时，已预伪政。既陷武昌，专领水军。顺流下驶，窜踞金陵，后未知其所终。杨元清，广东嘉应州人，年约三十许，始与范运齐等同为股匪，聚众至三千余人，于道光庚戍八月十日揭竿谋叛。地方官遣兵力剿，一战覆之，窜入粤西境。适洪逆于十一月初十日倡乱金田，遂率众往投之。与东贼固相附结，谄事尤甚，伪称东宗兄，其妻入东贼伪府，为东贼服役。既陷武昌，贼势张甚，东贼于众中自鸣得意。元清妻曰：“阿叔固多福祉，奈人之宗族离散何？”东贼怒其出怨言，杀之，并黜元清不复用。
    伪辅王杨辅清，元清族弟也。初从洪逆于金陵，授伪职，亦为东贼所任用。元清既黜，辅逆亦处之闲散，乃避居于闽，与贼中时通消息。东逆既诛，仍返金陵贼巢，为伪中军主将，窜扰池郡殷家汇东流一带，与曾帅之兵相抗，然卒不得过雷池一步。继屡以夺地陷城功封职至伪王。咸丰十年三月，忠逆檄召各伪王同集金陵城外，辅逆率众攻高淳东坝破之，旋陷溧水秣陵关，乃由椒陵至南门雨花台以攻大军。贼众，我兵单，吾师遂溃。十一年，洪酋令其援安庆，败归，遂不复出。同治二年，踞守高侨门，以抗我上游之师，曾中丞国荃提兵进攻，昼夜轰击破之，辅逆遂遁回东坝。官军既克金陵，或传其潜旋粤东者，竟不知其所终（同治甲戍，台湾以筹防事募兵，辅贼投营自效，有识之者，遂正法）。
    伪赞王蒙得恩，广西人，初授伪封为正掌率，甚得洪酋意旨，令其日侍左右，永毋得出伪都。凡一切伪政以及贼中内外事，无不归其裁制。咸丰十一年，以老病伏冥诛，其子嗣伪职。贼老巢陷后，或云竟得漏网，窜，回粤东。
    伪章王林绍璋，广西人。洪逆遣其趋攻湘潭，中道为官军所覆败，无片甲匹马返者，因夺其职，闲废家居。东北逆既毙，贼中无能任事者，忠酋乃荐之主伪政。金陵破后，乘夜遁走，官军以骁骑追之，及之于湖熟桥授首。
    林凤祥、李开芳，皆广西剧盗。金田倡乱，即往投附，与官军抗，临阵争先，颇称猖獗。自围桂林未陷，伪西王萧朝贵率之攻长沙。俄而萧逆于南门外中炮死。李开芳代统贼众。及陷武昌，窜金陵，鸱张狼顾，遂不可复制。凡披坚折锐，犯难以当官军者，皆林、李二酋之力，故贼中以为首功。洪逆既得金陵，无志远出，又以林、李二贼为能，遂委之使窜北方，各统贼党二万人，分道进犯。一由申江黄浦口自皖之凤亳陷归德，一由安庆而扰南昌，旋即由豫而晋而燕，平阳、洪洞之间，临洛、藁城之界，骚然震动矣。于是胜帅、僧王统军驰剿，而贼焰之已及正定、天津。赖劲旅奋于外，义民愤于内，一鼓而歼之。乃西窜慈野，痛剿穷追，斩获无算。然后林凤祥授首于连镇，李开芳被擒于冯官屯，北方寇患以清。李逆献俘京师，处以凌迟极刑，人心为之大快。
    石祥祯伪称翼宗兄，性强悍，颇饶膂力。所部多收录亡命，藉为冲锋陷坚用，曾陷汉口、武昌等处。咸丰三年，图犯东坝，官军设计败之，遁于金陵，中道遇伏兵，遂为所杀。
    伪天官丞相曾水源，广西人。每晨必见东贼议事，传伪命以出入。三年七月，使窜芜湖，逾期不往，遂夺伪职。其侄曰钊扬，奇丑而性奸刻，识之无，为洪逆修理伪诏书。其下有何震川者，自言为广西茂才，略谙文墨，东贼伪试，拔之为伪探花。凡伪诏书，半出其手。陈宗扬初为东伪承宣，在东贼伪府轮值宿，居于头门偏屋。其妻为东女伪承宣，传事出，遂入屋，获私焉。东贼妹觉之，遂并通其妹，继将通其伪王娘，妒奸事破，闻于东贼，怒甚。时宗扬已为伪丞相，将赴安徽，船泊上河。东贼伪作天父下凡状，指出立擒之回，而并斩于市。其弟曰宗胜，东贼使窜河北，为官军所熠，所部尽覆。又使窜湖南，亦败，剃发易服，遁于武昌。时武昌犹贼境也，贼中酋目有识之者，执之送金陵。东贼以其中道弃军，罪在不赦，遂命戮于市。
    唐正财，湖南人，本为舵工，业操舟。贼窜湖南，遂从焉。既陷金陵，总伪水营，授伪职称指挥。癸丑冬，往岳州湘潭等处，勾结土匪，携逼舟子三千余人返金陵，逆首谓之有功，授伪检点。甲寅春，与陈贼宗胜同窜湖南，官军于要道截之，斩馘无算，唐陈二贼，仅以身免。继扰皖省，往来长安一带，卒受天诛。
    黎振晖，广东人，恃其膂力猛鸷，所至亡命。从洪逆窜攻湖南，攻城陷阵，往往独出先驱，贼中壮之。攻长沙南门时，搴贼大旗，奋勇先登，官军急以枪击之，伤其一目。既愈，胆雄气悍，犹自若也。既扰六合，率队逼城，而军志在必陷。官军伺其近，以火药倾盆扑之，焚几死，遂遁回金陵。六年闰七月，御官军于城外，卒正典刑。
    傅学贤，广东人，剧盗也。洪贼甫倡乱，即自往投。形状奇丑，面色花白斑参半，性极刻暴。凡贼中所施酷刑，如火烙火锥，皆自傅贼始。后为伪典军械，药局火焚死，遍体焦朽，几不可辨。
    黄开元，湖北人，本优伶也。颇娜婀有姿态，贼嬖之，以娈童蓄焉。后使为伪典刍料，得出入城勿问。路遇逸出者，辄缚送贼所，多至刑逼殒命。嗣为伪典机匠，尤藉此作逢迎计，仇甚夥，无不切齿思啖其肉。旋有控其输贼情于大营者，贼讯之有据，遂以五马分其尸。报应之速，人皆快之。
    邓辅廷，湖北人。贼窜楚省，遂往附焉。为伪右史，治贼文书。刘春山，湖北人。素以卖药为生，从贼后，为伪国医。严定邦江西人。由湖北附燕贼，从之抗官军。时上元县廪生张炳垣，谋为大营作内应，事泄，罗织此三贼尽杀之。
    何阿六，广东人。本在乡间，以团练御贼，遥叩军门，愿自效力行间。官以其所部多亡命，惧不可制，遂不之纳。乃即以众叛，其党约二千余人，自为一股，由粤东窜至江西，所过抄掠。继附杨逆党，同陷金陵，杨贼疑其桀鹜，或不肯遽遵约束，不令入城，使日轰犯官军。张总统歼杀之，并灭其众无噍类。
    韦志侯，广东人。最先从贼，早受伪封职。后缘他贼谗之，乃隐匿不复出。旋忠酋保荐于洪逆前，即畀伪封为定天福。与陈玉成合队，窜扰皖豫间。后闻降于官军，立功自赎。
    忠逆所部，如陈坤书、吴定彩、萧招生、谭绍光、周文嘉、皆骁悍敢冲突，忠逆恃以纵横于戎马间。咸丰十年，由广德窜杭垣，径从间道，趋救金陵，以解官军之围，皆得其死力。忠酋既陷苏常后，陈坤书授伪求天义，与陈炳文踞守嘉兴。张军门玉良，自杭郡统兵往攻，军士精锐，队伍整饬，于西南两门，结大小营垒四十余座，贼望之为夺气。张军环围困之，昼夜攻持，陈贼拒守甚密，卒不得下。继忠逆援兵至，与张军门连战五日，分贼众往守石门，以断官军饷道，由是前阻坚城，后扼归路，士卒汹惧，不战自乱。前后数十队，半降于贼，张军门亦遽拔营冲突回杭。咸丰十一年春，忠逆上窜皖豫，乃以陈坤书踞守苏郡，暴征苛敛，民不聊生。及忠逆陷杭垣，复回苏境。时陈坤书已为伪护王，转往常州。元年闰八月，纠众五六万，图犯芜湖金柱关，冀横隔宁国、金陵兵势。彭侍郎玉麟，会同杨提督岳斌，督水师战败之于东坝。常州后亦为李宫保所攻，旋遁江阴，卒于阵上授首。
    谭绍光，广东人，自陷湖州后，伪封为慕王。忠酋往窜上游后，谭逆为之踞守苏州，屡援昆山，攻扑官军，与英人戈登相抗。时同踞苏郡者，为伪纳王郜永宽、伪康王汪安钧、伪宁王周文嘉、伪大将张大洲、江花斑五人，皆湖北人。纳逆与谭贼素有嫌憾，积不相能。官军围苏甚逼，忠酋驻众于马塘桥，已有退志。五人愿为官军内应，献城纳降，因遣汪有为、范汝发逾城而出，诣大营密约，英人戈登许之。翌日众贼聚议室中，独慕逆毅然不愿，拔刀斫座而起，伪纳王自后斩之，踣于地，乃割其首，即下令剃发，开城，持其首诣军门乞降。越三日，李宫保至，恐其反覆不定也，尽骈戮之于市。
    周文嘉向踞青浦，久慑西军炮火之精，首主降议，自东北逆互相杀后，贼中著名酋目有刘官芳、赖文鸿、古隆贤，皆统有党羽数千人，与官军为敌。咸丰十年，聚金陵城外，与诸贼合队，并力同破大营。十一年窜扰皖豫一带，继出没于洋栈岭、祁门间，俱为曾军所败，先后殒命。
    其为忠逆司伪文案者，有汪宏建、胡玉衡、熊万荃，既陷苏垣后，即为长、元、吴三县伪佐将，转输军实，征收赋税，以供贼营。迨官军收复时，胡熊并投诚大营。汪酋脱，从忠逆上窜和州巢县。尝令其购买米谷，以济兵食。
    伪尧王侯观胜，广东嘉应州梅塘人。本隶张总统麾下为壮勇，从征广西。咸丰二年，贼窜湖南道州，官军兼程往剿，与贼战于城外败，侯遂为贼所擒。见其矫健雄伟，曰：“此好男子也，可留为用。”侯遂入贼党，披锐陷坚，时为贼出死力。既踞金陵，使为伪水师主将，督领炮船，踞守太平关，前后凡七八年。所部悍党约四五万人，封为伪尧王。同治元年，曾军进克太平关，乃窜至下游骚扰江浙间，名曰征食，实贼中所谓打先锋也。洪逆旋调之踞守江东桥，二年，曾中丞国荃，整兵进攻江东桥，石垒坚峻，外环重濠，攻之逾月未下，曾中丞先设计解其党羽，侯孤立不能守，遂遁回贼巢，后潜至镇江七濠口。金陵攻复时得幸免，乃剃发易服，由上海至香港，出其金资，设铺肆，卒为地方官缉擒正法。据其所供，金陵贼酋得逸出者：伪辅王杨辅清、伪振王侯玉田、伪烈王侯严威。他如李长春、毛窒龄，皆广东人，亦贼中渠魁，李贼跛一足，能卜筮风鉴。辅逆号杨七麻子，遁居澳门，后回广西，所交结多楚人。张朝爵自安庆窜后，久潜贼巢，亦得遁回。
    逸史氏曰：“洪杨巨魁，得以纵横恣睢于天下，皆藉凶酋悍党，为之先驱也，迨至牙爪就歼，首领亦除，元恶大憝，次第诛灭。天之所以报之者，岂有爽哉？顾其间得漏法网，幸从宽典者，殊不乏人。呜呼！彼非纵恶肆暴之徒欤？何反晏然于外也？天心梦梦，安得而叩之哉？”
    ◎贼陷金陵记
    金陵为自古帝王建都之地，土厚水深，周广数十余里，崇堞巩严，深濠环卫，所谓金城汤池不啻也。粤逆至，仅十日而遽陷，虽曰人事，亦天也。咸丰三年，正月二十九日，逆首洪秀全，率党扰金陵。陆路贼军，分营二十有四座，每营多者约二三百人，少者不过六十人。粤东西积贼仅十之二三，余皆携自皖楚各省者，筑垒既成，遂为环攻计。水路贼船，自大胜关泊至九里洲，首尾衔接，计数千余艘。贼数约男子四五万，妇女二万，幼童一万，皆密排于夹江中。舳舻蔽空，帆樯隐日，伪王船悉在中段。时陆总督建瀛，仓卒东下，方思退保金陵，遽入城，闭关自守。城外不设一营，不戍一卒，贼遂无所疑惧，蚁附城下。设使驻兵于外，扼险守御，与城中民互相犄角，以逸待劳，以主应客，未尝不可用少击众，转败为胜。而贼亦不得筑土垒，开地道，壹志攻城也。至于夹江贼船，惟有纵火攻一策耳，设使于上下游用艇装载薪刍，内藏火药，而外用引火药线，三路纵火，同时齐举，火烈风猛，可使顷刻间尽成灰烬。贼虽欲引避，一时亦无从措手。如是则积贼必窜岸死斗，然散乱不整，易于败扰，而妇女幼弱，惟有赴水死耳，得逃为幸，何暇反戈相扑？乃当事者皆计不及此，为可慨耳。贼昼夜力攻，城中兵民协守，尚不至于遽陷。聚宝门外，米商团勇杀贼，城上开炮助之，误伤练勇数人，遂各骇散，祁方伯目击忿甚，呕血死。二月初十日，仪凤门地雷轰发，城崩，贼骤登，第二雷继作，砖石飞起半空，贼死伤如积，贼血如雨下，贼亡命争践贼尸，捷足复上。官兵击以枪炮，毙者无算，乘势争割贼首，持赴总局献功。守陴者人少，贼大队拥至，急调西南两门守兵御贼，而贼已由三山门梯城奋进，于是兵贼巷战，尸相枕藉。总督遇贼被害，邹中丞鸣鹤、福军门珠隆阿、涂方伯文均殉难。将军祥厚、都统霍隆武，率驻防兵守内城，尽驱妇女登陴杀贼，相持两昼夜，力竭城陷，杀害最酷。其未尽杀者，驱之出城，尽淹于河。上元县刘公，朝服升堂，骂贼趣杀己，毋伤百姓，贼有怜之者，挥之去，乃步投署后池中正命焉。绅士或死于火，或死于水，或自经服毒，多有合门殉节者。先是贼诡言不杀人，有以土物入献者，给以贡单，戒贼队毋相扰，人半信之，馈以银、米、牲畜、菜蔬，取伪贡单，榜于门。孰意贼见单，益搜索，知其不备，疑其私藏之多也。
    贼初入城，犹未排户入搜，惧有官兵伏匿也，遇人于路必杀。十二日见人则逼使舁尸弃诸河，否则杀。如是者数日，乃令民市贸易如常，但货物已掠一空。又藉令查人，搜括尽净，壮者令听驱使，胸背以黄布字贼衔，谓之招衣。携幼童使为小仪，俾持扇旗盖随其后，老病置弗问。男子毋许归家，否则谓与妇女私，干天律，罪应诛。于是立男馆，搜其家有私藏金银者，立置重典，驱妇女出于外，强幼稚负行李，怆惶道路，或得间自投子于河。贼既驱而之东，又复驱而之西，有啼哭者目为妖，鞭棰交下，立毙，夜即露宿檐下。越日立女馆。是时夫妇虽觌面，不敢交言，否则谓不遵天令，多殒杖下。而城北幽僻之地，尚有民众潜居者，贼以搜物至其地觉焉，男子尽惊逸。乃驱妇女赴旱西门外，悉付诸洪流中。贼围窜镇江、扬州，逼城内外之壮者数万登舟，使为前锋。城中知之鼎沸，或自尽窃逃，贼惧一时不能御制，伪丞相钟芳礼，伪巡查周才太，性稍和平，乃请逆首设机匠局，立牌尾馆。机匠局者，工役织纟任之人处之；牌尾馆者，残废老病之人居之：二者皆不出调战阵。入局之家，凡遇贼搜括，告伪丞相，辄杖责追还。残废者得安食室中，老病者使扫街道，于是入局伏处者三万人，入馆者七八千人。嗣后又设杂行菜圃：杂行，亦工匠之流；菜圃者，贼使人于隙地种植菜蔬也。两处亦不下二万数千人。无何贼入，传伪令：凡读书识字者，悉赴伪诏书，否则斩，匿不报者同罪。乃得数百人，使为诏文檄示，合贼式者，分入各贼馆，为伪书吏。贼以天主教人，不能背读者辄杖，夫妻相处即为奸，而贼酋携逼民女悉充媵亲。逆酋出伪示：人死不用棺衾，不设香火，违则为妖邪。逆酋伪府，多毁民居拓益其巢穴。封土木匠为伪将军，伪总制，俾率认课工。当街道既清，粪深制府衙署，用锣鼓数百人，前后导护，迎洪逆入居之。伪王娘数十，悉以黄绢蒙头，跣足乘马，自此一入不出矣。
    二月二十一日，向大臣援兵达金陵，屯营淳化镇，贼乃以重队扼守西城外，壁垒严固，志在久持。向大臣急简精兵至城东，连破朝阳门外贼营二十余所，即其垒建立大营。二十五日，分路进兵，攻克附郭土城。二十七日，官军营于土城，贼开城出扑，势甚锐，官军一战覆之。三月六日，破东南通济门外贼垒。十一日，破七瓮桥钟山报恩寺各贼垒。十三日进夺钻山，十七日夜战复胜，遂分十八营以逼城。贼始惧不敢出，而后苏、常以下得保全矣。向大臣既围城为进攻计，贼图窜上下游，以牵制之。贼数不足，乃谋胁新掳之人，见局中机匠殊夥，乃传伪令，每馆选壮健者数人，出城运木石。既出，悉驱迫之至船，使窜江西。先是机匠多有中人资，以重贿赂贼目乃得入。继逆酋悉其隐匿状，日命搜缉，并括及财物，至是仅五六千人。
    咸丰癸丑夏六月，所有贼中裹胁男女人数，统计男馆：广西约千五百人，广东约二千五百人，湖南约万人，湖北约三万人，安徽约三千人，各省总约二千人，金陵约五万人，镇江扬州约五千人。女馆：广西约二千人，湖南约四百人，湖北约二万五千人，安庆约三千人，镇江、扬州约万人，金陵约十万人。迨至是年冬杪，男子之壮强者，胁窜上游，留者半，乘间逃逸者半。女子之凌藉死亡者无数。统计男馆广西千余人，广东二千人，湖南五六千人，湖北万余人，各省总约千余人，安徽二千人，金陵约二万人，镇、扬约三千人。女馆广东西约二千四百人，湖南约三百余人，湖北二万三千人，安庆一千七百人，金陵九万人。此外加陆续新掳者，计统男馆兴国州、黄州约万余人，庐州约万人，江西五六千人，扬州、仪征四千人。女馆自镇扬掳回者计万二千人。贼既分馆后，又设立门牌，以便稽查。凡男子自十六岁至五十岁，谓之牌面，余为牌尾。其后少壮者则供驱调，逃亡日多，不足于用。乃取老而健者使登城ト，司击析，备巡逻。犹不足，则虽老而病者亦预役使。伺便逃脱者益众，于是牌尾馆仅三千人。
    贼待被掳之众，驱使之若犬马，杀刈之如草菅，虽妇女亦然。日供奔走，操作良苦，负重致远，备不得息。因之流离于道路，转徙于沟壑者，日有数十人。贼于湖北、安徽掳得盐米各船，皆泊于凤仪门及旱西门外，令伪女官执旗，悉驱女子出城，首戴肩负，运入各仓。沿途命童子持鞭驱策，使之速行，迟则棰扑交下，谓之把卡，自早至昏始息。有路远不能回者，自缢于空屋中，或投水觅死，或跋涉委顿，泥涂倾跌，以至殒命。向大臣既立营于东门外，贼惧，使妇女二万人出城，开掘濠沟，削尖竹置坑中，前列者多为铅丸毙，东门内外，麦熟已久，即遣妇女往割。四年正月元旦，女馆着裙相庆贺，伪女官觉，各枷杖有差。贼偶获逃人，见其剪发，酷刑迫问，以通大营对。贼遂吹角，传集城人，验发有经刀剪者，即驱入贡院。并传伪令，谕男女各馆，查有剪发者，速自送至，隐匿者罪不赦。于是男馆得二千余人，女馆数亦如之。盖金陵风俗，妇女多剪前后余发使齐，贼不问，均指为通外。旋有东贼妾母，鸣其子冤者，乃令馆长取保得释，仅戮百余人。越日有逾城逸出，为贼所获者，即前剪发之人。贼怒，施以火烙火锥，逼认与官军作内应。凡前之取保得释者，仍命拘至。禁男子于十八房，禁妇女于两旁矮屋中。每伪指挥伪侍卫等，讯以非刑，奇酷万状。其刑如洪炉背、铁练绕胫、火箸刺股，受之者无不肌肉糜烂，濒死复苏，呼惨之声不忍闻。至于吊指跪练，犹其轻者。女子之被淫逼自尽者无算，死于刑者数百人。
    贼因粮不足，令伪女官传命，欲尽驱之出城外，有夫及子在城者，方得留。伪谕一出，阖城哗然，或跃身于清流，或弃孩于逵路，一时踵趾错杂，号泣之声震远近。土木工匠，停役奔视，势汹汹将内变。贼惧，乃言伪女官传令讹谬，加杖以安众心，乃稍定。次日命妇女齐赴小营听讲，以序分立四色旗下。凡有夫子在城者，立黄旗下；夫与子出外者，立红旗下；孀妇处女立白旗下；夫与子逸去者立黑旗下。议以后按旗色造册，卒不果。贼以窜上游无所掠，积储渐空，议每日给米，男子半斤，妇女六两，不足则令食粥。
    其时男馆脱逸者多，广西不满千人，广东约千余人，湖南三千人，湖北约二万人，安庆约二千人，镇扬万人，金陵八万人。此咸丰四年六月人数也。所谓人数者，不过就金陵内外计之耳。有伪典金官，众出城者疑之，搜其身各怀巨金，因白于东贼，闭城遍搜，各伪衙有金者置渚狱。乃得女为男装者数十人，男为女装者数十人，尽戮于市。东贼多疑，因积贼日少，乃使广东西妇女，登陴守城，又使运粮随大队贼中，后以备填塞濠沟用。适贼为官军所败，粤妇窜避不及，在前列者，咸就擒诛。其幸脱者，匿浅水中，以浮萍覆面，仰露其鼻。村人过而见焉，曳起扑杀之。七月以来，官军屡胜，艇船绝上下江之往来，贼艘不得径下，米刍日匮。贼乃驱妇女出城，至乡村刈稻，藉此逃逸者甚多。其死于饥，毙于水，及为强暴所掳，不从自殉者，又不知凡几。其女馆之移于上新河者，仍为贼朝夕所驱禁，嗣后男女各馆，并无米可给。即粥糜亦不一饱。贼忽颁伪谕，令城内伪官，皆得娶妇，并自指择。而于是逼辱淫污，有不堪言者矣。咸丰五年正月，贼中逼配之令下，竟以一贼而配数女，荼毒淫酷，即啖贼肉，糜贼骨，犹不足以蔽辜也。
    先是伪天官丞相曾水源，削伪职，其弟怨悔逸出，贼怒，疑水源使其弟通官军，而于中为主谋，以五马分其尸。因谓贼众曰：“新附者屡叛，果无足怪，何与我同起粤西者，亦复潜逃？岂我待水源恩不厚欤。”众曰：“昔在金田、永安时，天父曾许至金陵小天堂，男女团。乃至已三年，众仍无家，咸谓天父诳人，故皆思去，恐将来亦不可遏耳。”东贼曰：“汝辈真不测天父之高深矣，日愈久则配愈多。今汝辈欲速，职之尊者，一人仅得十数人，下则以次递减。得毋又嫌不足乎？”俄而东贼佯作天父下凡状，谓蒙天父恩，许男女得配偶。设伪媒官，男一女一。凡积贼为伪丞相者，得配女十余人，伪国宗得配女八人，无伪职原有妇者，许归其室。令伪巡查查女子自十五岁者，开列年貌注册，以候选择。凡男贼求配，报名媒所，令伪媒官制签，系某女子，在某伪军，某伪百长名下，持签至馆索出，挟置之轿。间有老夫得女妻，童子获鸠母者，均弗之易。有不愿配之女子，觅死弗获，东贼令斫其手足示众，以慑逼配诸女。然在馆自经，半途投井，及入轿以剪自戕者，不可胜记。噫！谁非良家女，数年闭置，独处无郎，尚不屑与贼作偶，名之所归，羞恶自在故也。自有伪媒官之设，城内逼娶于女馆，城外逼娶于民间，诸贼目无不昵少妇，拥多金，为逆酋尽死力矣。
    贼初踞金陵，新裹入者，众情末附，时思通问官军，愿作内应，效死力。至湖北人之为伪水营舟子者，约以红袖裹口为记，相率杀贼。议未定，饮于冶房金龙馆，立书歃血，醉甚，谋漏。东贼假天父下凡状，执其书，按名骈戮，无一脱者。又诳谓舟子，汝辈思归故尔，无罪，勿恐。越数日，使无名者赴江西，有名者调入城中，悉坑之，杀贼之谋未泄，人得私相往来，其数尚难稽查。及是贼有门牌之设，立馆长以统其下，月送册于伪诏书，以核其数，远调及逸出者均注明。
    贼初入城，发粮无所，有来取者即与之。自有名藉可稽，可馆发米有定额，于是米价陡贵，百斤需六金，尚无可购处。有从城外购入者，谓之犯法，辄受杖棰。出城逸去者，贼谓之变妖。因用伪印关凭，交于贼官及馆长，出城以此为信。上元廪生张炳垣，倡内应，与大营约，正月初七为贼中元旦，乘贼庆贺年节不为备，出贼不意，进攻东门，伪守城官陈桂堂许斩关相应。乃初八日贼调桂堂至七里州水营，初十日官兵至城外，见无应者，遽返。贼获城外男子，见其壮伟，疑为官军，毒刑逼讯，遂至认为营谍，以白布为号。贼于五更吹角集人，齐至北贼伪府，搜各人身，得白布千余方，刑讯无据，始释。遂禁偶语，犯者弃市。首告变者，予以伪指挥职，于是路遇若不相识。张炳垣以前者事未成，间道诣大营重约期，议令同志者至买卖街，与官军相见，官军五百人，佯为鬻物者，如期果至，把持城门，接应官军入城，而以大队随其后。是日适微雨，军营甲马，汹汹有声，来及买卖街，贼觉，城头炮发。同志者至，城已闭，兵退，门启始入，贼由是大疑。因于东门内为仄巷，仅容一二人，两头筑木栅，环以铁练。越日大帅命六品军功田玉梅入城，令俟官军至城下，斩贼启关以应。议未定而张炳垣事泄，备诸毒刑，卒不承。继罗织积贼数十人，贼尽杀之，而未及同志一人。同志见炳垣且死，急与大营计，招田玉梅等九人入城，至期斩守门守炮诸贼，栅未启而贼大队至，遂他匿。贼知有内应，搜各伪馆得二百人杀之，炳垣亦遇害。玉梅伏伪官军孙知礼所，为知礼持扇，小童首于贼，贼方令密缉，而玉梅已先逸去，仅收知礼杀之。贼以伪关凭为不足用，命翼贼发牌，出入记簿稽核。各伪衙人，无事毋得擅出城。贼初设买卖街于城外，继见藉此逃逸之多也，乃立五市于北门桥。然物价涌贵，贼又以为不便，旋罢。贼间于井中花台启得金，于是令于各处搜掘。
    咸丰六年，贼毁报恩寺塔。先三年，贼实火药于塔中焚之，空而不圮，至是乃毁之，一时有折宝塔自相杀之谣。后果应东北贼互戕之事。至咸丰十一年，贼中又有谣云：“一三三一数已绝，重见青天在顷刻。岁在甲子，不利于贼。”果以同治三年，克复金陵。当贼运土加筑城堞时，掘出古碑石，若梁司马散骑常侍萧诞碑、夏侯随之碑、荆王府长史司马景德合葬碑、检校侍郎左庶子鲁公谅碑，磊磊然几难悉数。内有一碑特奇，高丈余，阔三四尺，质黑如漆，上嵌一女子，支颐闭目，颈拖白练，下有古篆数字，人不能识，扣之声如鼓，似空其中者。既出而飞鸟咸集，贼疑中有宝物，乃以斧击之，既无所损，踞亦不入。此外又得石兽，状如猪，尾大耳小，长约三尺，高二尺许，石质人工，俱极坚致。碎而腹中五脏皆备，既不知何以置于中，而质重若此，初非供玩之物，更不知其何所用也。城中广墅名园，皆为贼所平毁，惟妙相庵独完，台城基址尚存。
    逸史氏曰：“乱之生也，虽曰天意，岂非人事哉？国家承平数百年，民不知兵，积弱生玩，积玩生猜，而桀黜枭鹜之徒，辄与官吏为仇，蠢然思动，若有不可以终日者。官吏慑其顽而耽于逸，动谓剿之难，不如抚之易也，贼于是乎得逞其志矣。洪逆蹂躏十六省，盘踞十三年，僭号称雄，分符窃命，岌岌乎非小弱也。然而群帅协力，挞伐斯张，熏穴捣巢，疾于雷电，果由时数使然耶？特扰攘久而民既厌乱，天心亦悔祸耳。不然，何前之奏功迟，而后之收效速也？是故能保民者，必自锄贼始；善弭贼者，必自治民始。”
    
