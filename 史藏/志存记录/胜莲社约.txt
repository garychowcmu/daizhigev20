胜莲社约
    西湖，南宋放生池也。丰碑屹立道上。第飞泳亭废耳，亭以飞泳名，将取山光悦鸟，濠游鱼乐。然异熟果成樊笼镝釜中，几许能全，即不幸复投网罟，犹冀重赎更生，便令折翮困鳞，随放随灭，托文漪而如蜕，不愈糜烂沸汤地狱乎！昔有胎生之类，梦乞免胎就戮，彼亦安取长生。人谁无死，度所期政自有限。当垂绝时，幸可须臾无死，辄复望救。今于众生乃云：放之未必全活，遂加讪笑。一何不善，推类如此。社友以放生来，或者无生可放，仅仅随喜，倘自谓多费少益耶！请一思之。此后至社者，必携飞泳之类来，所费锾钱，自一铢至累镒无量。但空手如昨，罚银一钱，留次会或当日赎生。既名放生，不得不稍稍综核也。社定钱湖舟中，闲诣上方池、净慈万工池、昭庆香华池，期以每月六斋日，会首传帖，醵金授典座，自修供具。凡会首认定，开后坐以齿缁素，各为行三宝前，不必让远客。
    是日所费世财，专为放生。若动指嘉肴丰膳，何不烹鱼炮鳖，臑凫煮雁，乃求餍笋蒲藜藿耶！此后，会首视醵法，征分银五分，辰集解维。每一案，设果核粉面食共四器，器用一尺盘。午斋，蔬四器有副，四人共之。饭至，汤一瓯，晡时归舟，用茶食亦止四器。长日用煮面，各一瓯，侑以蔬四器，不设果也。择一典座代设，毋召族庖，庶不同异。违约罚银一钱。侍者任携几人，每一人持米半升。付典座。不如式。减典座银。
    是日用楼船一。如客集多，加中船一。其值，会者出焉。劳典座银一钱，赏传帖人一钱，亦会首出传帖。先五日发。分金即付使者，使者即付典座，欲令早知人数，不浪费耳。违约罚银五分。
    是日也，会首唱言加持。放生毕，请各念阿弥陀佛号千声，或净坐默念，毋竞谭俗。谛以溷净。众念佛毕，会首供茶。放生之前供茶，之后稍自恣。所以尔者，恐诸君攒眉去也。违约罚银一钱。
    是日以事不至，明注帖下。令人持赎生之金投会首。免分金。去会所近，不终事而去者，罚银五分。社友自远方来，萍水相逢，踪迹难问。今后经过下里，请先诣大师。大师使人云：某在斯，庶便相期。
    罚金，会首贮，赎生。明载于籍。当罚不罚。罚会首。如其数匿不赎生，罚如数。罚金即投会首，迟五日。倍罚。众议立此清规，取裁自大师，而淳熙操笔书焉。幸鉴公心，何敢争长。
附录
募僧助放生池疏
    西湖三潭，是永明禅师用库钱赎鱼鸟放生之池也。始议浚筑，专募俗家杀生之多者，以此对治，使行慈忏过。而吴兴潘、张两人，唱议罚僧家一年杀生之金，以赎多年犯戒之过。谢耳伯心以为然，致书同社，乞达郡公。同社谓此辈耻于发露，孰肯捐三两六钱银而买酒肉僧之名者乎？持示郡公，郡公笑语使者：“如此，则杭州酒肉贱矣！”因欲随施厚薄，分为三等。第一等僧，行施多者，是喜工之成，平日不杀生者也。第二等僧，转募施者，是望工之成，平日人所服信者也。第三等，少施而倦募，是无意工之成，仅求免罚者也。僧品至此，即非高行，尚有良心。下此，则真酒肉僧，以前议罚之，何怨焉。乃魔僧仍播前议，激众喧哄，飞语阻挠，至误金中丞遗书曲慰。书既传示，定所云随人发心之语，并三等之说，亦不行矣。然发心者犹嫌于前议，也不知池工初创，云栖师发心施六十金助工，岂酒肉僧乎？古心师发心留七十金助工，岂酒肉僧乎？人谁不称云栖为第一等僧，亦谁不称古心为第二等僧。若天竺径竹亭，甘心让顶首银十两，用充池工，此虽酒肉僧，吾辈尚取其发心，列置三等，不言自赎犯戒之罪，如俗家也多施何嫌哉？诸师但肯发心。多施少施，随其力量。有贫丽典卖多施者。有富而悭惜少施者，皆属心量不同，非关力量大小。但恐工成之后，名不列于碑阴，则其品可知。官府据而罚于明。佛天察而罚于幽，可不惧乎！施金持诣三潭，亲付工役。正好积福湖上。有何贻祸江南？安得出家做家，自应受施转施。幸听实语，毋惑虚词。胜莲社居士同疏工。
武林放生诗序
    杭，禹航也。禹菲饮食，而杭饮食如旧事所列。岂禹旧事哉！日吃三十丈木，烹一千三百鹅。东菜之外，益以西鱼。外浚销金锅，而内设酒食狱，东坡所以赋老饕也。饕南高阳而来，老矣，更数百年，至今老不死为贼。而罗汉之杀贼者。因杀之伏生机焉。禹有航，不载歌舞载渔呗。锅化印月之潭，狱化净居之天。一以为虞廷，一以为乐邦，一以为小瀛洲。禅者唱梵，仙者唱钧，儒者唱韶。鱼听兽舞。盖天启又一天也。请被管弦，荐秋菊，酌寒泉而酹东坡，将饕赋化为新赋。
