月河所闻集　　（宋）莫君陈 撰 



　　每大起居，宰执待班于垂拱隔门外东廊庐中，三帅庭下声喏，卷帘及半，起身答之。祖宗之制也。 
　　江行，夜则维舟于浦溆。前后或作婴儿啼，勿怪，此乃獭相呼声。 
　　徐总少卿善行气，能瘦其一支，自云：「合就杏金丹，服二两，可延五百岁，四两可至千岁。」李疏云：「只服三两八钱，庶得九百终身也。」 
　　苏子瞻云：「无病服药，病从药生。」 
　　古诗云：「万般施设不如常，唯有如常得久长。如常恰似秋风至，无意凉人人自凉。」 
　　元厚之《木兰花》：「绿杨阴下，短帽轻衫行信马；过尽春风，蹋尽青青打尽红。舞鸾歌凤，人面湖光红影动；醉眼归时，人在朱楼曲角西。」 
　　秦王曰「秦悼王」。太祖即位，太宗供奉官。 
　　吕夷简娶马尚书女，居父丧起复，又有国丧。夫人妊身，吕公患之，令饮药去之，躬煮药，三次触飜。见梦云：「所孕贵人也，不可去。」遂止，即今左丞晦叔也。 
　　车驾行幸，亲王、宰臣以至侍从、扈从，并秘书省上马，出左掖门，候驾出宣德，乃行。自官制后，尚书、侍郎恐废省事，有旨罢随驾。元佑元年正月二十四日，太皇以时雪久愆，身诣集禧太一祈求，只令侍郎以上随从焉。 
　　蹇侍郎有小鬟，指之曰：「此和尚梳篦。」苏子瞻对曰：「岂不是道家炉灶。」 
　　太皇驾出太一宫祈雪，鸣鞭不唱，驾头从行，不衣锦。 
　　正月二十八日，垂帘传宣殿着黑紫者，若着，入即弹奏。服黑紫，韩资政维也。黑紫者若着油紫，后改名多紫。神宗恶其乱色，累惩朝臣。是时，有司乞坐违制之罪，诏虽不从其重典，而令奏劾，大理坐不应公罪。 
　　宇文伯修有一古鼎，款识辇酌宫。 
　　崔侍郎因奏对，为死罪贷免太多，乞一切用律。神宗曰：「祖宗以来用宽贷，且如旧。」 
　　孙固和甫先娶李延贲姑，再娶步军王恺女，妒媢寡恩，云其子扑，不敢之官。 
　　宣徽使及建节钺，则称判某州。余则知。 
　　王圣美云：「古人坐以膝，邪倒一边，所以设左右几。」李承之为三司使，驭吏稍严，或置牌于听左，题曰「歇息」。其背曰：「吃食余，胥观之，抱案而退。」神宗闻之，形于诘责。 
　　欧公读王介夫志陈比部墓文，寄书朝故，曰：「人传王介夫志文，读之令人快活。」 
　　定力院乃梁太祖太庙，皇建院乃郭威宅。 
　　麻三剥四，谓制一行三字，剥麻一行四字。 
　　司马温公疾作二十八日，执政往问，嘱之曰：「某有数剳子，切为留意，若不蒙施行，光死不瞑目。」至死，神爽不乱，气羸不食累日。因如厕，努气少顷而逝。九月一日，上以祀天受斋戒，不及出临丧。初七日，幸其第。 
　　太庆殿玉磬十六，新造也，其下趺以凤。明堂，昊天上帝位在中，神宗位在东，各设玉俎十二，玉豆如之，笾如之，瓦豆一，金小鼎三，麤席一，乃代藁秸也。 
　　定力院主善镫云：「京师解盐，舟人每盗，即沃以水，斤秤如初，它水不复住，物理相制如此。」 
　　施刚中云：「芍药根暇干可种，蒲萄藤截长尺，远寄入上，来春即生根叶。」 
　　胡恢画马亚韩干。 
　　成都有草名蝉花，今有干者，视之，乃蝉额，裂而抽茎，上有花，善治目，未知如何用也。 
　　邢和叔起居舍人，召试中书舍人，诰命一更降出，三更却取入抹毁之，谪受汉东。谪辞云：「早登儒馆，聚陟台郎，而游历贵权，全非检慎。」 
　　钱塘有尼水美，因对客曰：「沉思细想，不若嫁人。」张子野词用之。 
　　太皇、皇帝临韩康公丧，孝子迎门，望驾举哀，遵入门。孝妇在中门内哭，列于堂西陛。下辇就幄，御药引入至柩前，其柩以幄蔽之，设灵几于西，去门车马，面西举哀。皇帝三声，太皇无数。御药酹酒而还，留赐白金二千星。太皇服圜冠黄袍，如臣寮家上堂饰，皇帝银褐袍，皂带。 
　　试官依条歇泊三日，唯殿谁一日。元佑三年唱名，《状元笏记》云：「密对天光，恭承圣训，曾是草茅之贱，获沾雨露之恩。」又曰：「顾得助于众贤，更图宁于多士。」 
　　范尧夫自同知枢密，迁右揆。议者云检会王随故事。彦周云：「北斗一夜一周天，其诀曰：『指月当为亥，逢时是破军。』为斗杓指月建之方，即是亥时，移一方为一时。所指之处，百神潜藏，顺之而行或兴作，无不遂意；逆之必有横逆。」 
　　陈尧叟言：『宰相宣麻，天子所命，参知政事中言常书所选舍人演诰。参政乃与宰相接文书，不可专议论。』 
　　鹤有二种，一种不逐荤腥。 
　　赵挺之察院弹鲁直除右史不当，御史中丞孙觉之壻，户部尚书李常之甥，左司郎中黄廉之侄，翰林学士苏轼歌笑诙谐之友。 
　　晋祠去太原州城四十里，庙儿妇人乃周文王之妃，叔虞之母。 
　　国恤服除，驾出作乐，教坊献曲。仁宗曰「四海波清引」，英宗曰「万寿无疆引」，神宗曰「应圣乐」。 
　　饶州女乐之首，年六十余，乃名妓也。范希文瞩眄，有诗「千里寄颜色」之句，或时寄朱粉赐之。缘此，郡官容凡口口作妓长。 
　　中口口任，两府者亦居之，王举正是也。 
　　种竹须埋根，勿伤枝，成段一，移埋之。第一二年，笋出皆蹋出，不可用刀，三年即成大竹。 
　　芍药，每年八月间掘洗阴干，数日再植，即花头大。 
　　梅福为吴门卒，吴门乃洪州，今有吴门镇。 
　　松子肉用小青梅同煮，焙干去梅，以蜜煎，甚酸美。 
　　种松先烧山地一片，锄起用松莆撒子，明年出苗，如菜。 
　　玉蕋花，唐人所爱，今之撒水花也。 
　　琼花有草香，所以异于玉蝴蝶、八仙。 
　　《本草》，【上艹下肉】草，乃花木也，浙东有之，广南名为山桂花，头未垂，中有红心，清香可爱，其叶圆红，冬不凋。 
　　天运八十一岁差一度，名曰岁差。洛下闳：「五百年当差一度。」后人臆说也。 
　　西事始于吕惠卿、俞充、种谔，李稷次之。 
　　蓍草壮如蒿花，如野菊，处处有之。 
　　【上阙。】灵州城是时已围，而缺其西北，故虏得守备，须臾水至，汉军几没。议者谓刘昌祚几得灵州，忽受高遵裕节制，不得入其城。当时诏旨敢议班师者斩，水至，人不敢东首。遵裕以身当议诏之罪，及归，水已至腰矣，全数十万之命，议者韪之。若云：「水至必匹马不还，然致死待，我力罢食尽，人有去意，则无鬬志也。」 
　　北虏之北曰黑水，东曰女真，北虏讳真改为女直，人长大且众，产善马。 
　　刻漏水常用一井，亦不得及他用，则无轻重。已用不再用，恐胶滑也。 
　　致黑鲤鱼于咸水中，又置淡水在侧，鱼闻淡水香即跃过。 
　　本朝大礼任子之诏，自章圣始。 
　　香印刻漏，其末用松房，荏叶常燥之，乃可准。 
　　真宗晚年倦勤，钦若间见，曰：「小事可委中书，事干大政即取决圣断。」可其请。而晋公不知，遇晋公在假，即专行其小者。晋公不平，白之上，曰：「知之。」屡白屡不听，故晋公不敢执，而钦若得其欺。明肃垂箔，令有司具进用资序之图，因诘钦若所用乖法度，泣曰：「欺未亡人也。」钦若无以谢，惭作病薨。 
　　「伤弓之鸟固已惊飞，漏网之鱼难于再饵。」苏子瞻辞内翰表也。太后宣谕曰：「但勤职事，不要高飞。」 
　　郭璞卜杭州诗曰：「天目山前两乳长，鸾飞凤舞入钱塘。海门一点艮山远，五百年生间岁王。」 
　　陶彖，明老之子。初于碧澜堂得纸球，视之云：「生为木卯人，死作孤独鬼。泉台秋夜长，衾裯待君至。」自此为鬼物所媚。其后明老诘其子，乃云：「何用问也?吴王台上多春色，几度临风学舞腰。」秦少游作《柳鬼传》。 
　　《灵仙诗绝唱》云：「潭心有月龙魂冷，松顶无风鹤梦高。」 
　　文正当国，寇相出镇，面求节钺。文正作色曰：「将相之任，岂求耶?」准以同列，不得所请，大衔之。不数日，宣麻拜节相，奏曰：「非陛下圣明见知，何由得此?」真宗曰：「比王旦欲除卿此职。」退而惭服。文正远权利如此。 
　　滕元发左正言擢中丞，加谏议大夫。 
　　贾相工部尚书平章事出，判北京使相，归朝，右仆射。韩维归枢密副使出，召为三司使。晏相参政出，召为三司使。 
　　周世宗收复三关，因疾班师，惜其不得长驱。是时，太宗在军。 
　　世宗收寿阳军，宣祖为裨将，太祖、太宗从行，太祖乘橐驼渡淮。 
　　燕之北奚，奚之北契丹，奚衰微，为契丹并其地，役其人，遂灭之。 
　　元佑六年，新作浑仪，其制筑台其上，设浑仪，以铜子黄赤道窥管测日，度三百六十四度、四分度之一。其次浑天，其制如大锅，以木为之，面设星象，随天轮运转。置人于中候之，对窍视星。其次刻漏，其次以三铜池以水转轮，每刻木人击釭以为准。王沇之监领，于太师府置局，司天监亦迁就焉。其台四，存其旧者，比较日久乃取舍。 
　　枢密并武班，宗室谓之内朝班。上御朝讫，引百官班入。今上即位，未欲久坐，合为一班，唯视朝朔于垂拱讫，枢密等驾过文德。 
　　韩、富当轴，罢榷茶。韩之意欲行之就绪，并解鹾禁。 
　　内相之称，自唐陆宣公始。德宗以宰辅进见，其时唯学士常从容议论。宣公与天下谟谋之事，中外自号内相。自后贬忠州，八年不恤，待遇盛衰如此。 
　　资政、观文二小殿，横列禁中。宰相出，带资政殿大学士，执政无大字。 
　　苏易简被遇独厚，迁紫宸之日，以称呼不便，更用观文。因此宰执出镇优遇者，则除之。 
　　皇仪殿在集英之东，杨太后、张贵妃皆嫔焉，今号为嫔殿。今上受番客慰，于此受礼。 
　　唐北扉直金銮殿，遇夜召学士，见于此殿。 
　　秦王十子，其后甚盛，太子子韩王，又二子。王驸马师约年四十九，髭发白，医官教其服茯苓，每日秤二两，以代晚食，极康强，已二年，善饮酒。杨次公服二十年，每日弹丸。茯苓，华山为上，其次东山。 
　　闽中有花，其状若海棠，四时发荣，名曰番花。 
　　糖霜出蜀中，压蔗汁列瓮封之，一二月发之，即面结霜，由人盛衰所结多少。今广南有，不甚佳。 
　　太后受册礼，有旨特支，宰相执奏无例。太皇曰：「太后只一次用几文钱。」言者不敢复论。纳孟后特支诸军约十五万贯，用太后受册例也。 
　　包子外即色罗绫绢四，银菓八，银罗胜各二花。 
　　鬬杀情理轻，始于元佑四年明堂赦。 
　　犀以黑为本，其色黑而黄透曰正透，黄而有黑透曰倒透。正者世人贵之，其形圆，谓之通天犀。 
　　南中有伪犀，以竹根用药煮，其纹发见，乱真也。土人以物磨之，渐热乃验。犀性凉，磨之不热。 
　　傅中丞不避韩门下，岑察院不口苏子由。 
　　三后料钱各一千缗，太后所请付券历于武道士，令供道众。 
　　藩郡带钤司，酝酒不限数，唯会稽则不然，必有由也。景灵神御殿，光献丧中遇上元，逐殿设镫作乐，唯英宗则否。外方演乐，教坊谓之供过。 
　　王君贶安抚西蜀，年二十四五，民谣曰：「污莱岸上征租税，饿莩门前动管弦。」 
　　琼田草生于分宁山谷间，有《琼田草经」一卷，八月十五宜采之。草有十名，曰不死草、长生草，羞天之类。 
　　今上即位初月，有医工李小儿、张昭父拜，颇难起。上谕曰：「今后只奏圣躬万福，不要拜。」盖怜其年高无力。太皇抚之曰：「孩儿仁心发于天性，教大行如何住得?」 
　　西蕃人喜食干姜，盘中加馔，太半用此。多食冷物，咀碙砂如冰凌。 
　　唐韦皋西川节度使，带西山八国。知杂省副紫丝，执丝鞭，人多羞之。入皇城始易，出亦如故。知杂省副紫丝，头暖座。 
　　使番只当乘马，病则坐毡车，或担子。元佑初，杨侍郎汲副使乘轿子于涂中，各罚铜二十斤。宰臣出镇，或转十官或五官、三官者。 
　　成都，故事多以枢密直学士知之，惟赵悦道以小龙。赵悦道谥清献，公文献，王祁公文荣。 
　　官制，以在内官不当有使，名尽之美，枢密使只云知枢密院、同知枢密院二人。 
　　宰臣及枢密使之妻，入内得上殿。 
　　蔡持正罢相知陈州，只带本官、观文殿大学士，除张盖许同使相，余无恩数。自上章七日而得请，自谓受遗策，立有大勋劳，不甚乐。已，辅臣请其不进宫之由，乃曰：「人言甚众，所以尔也。」 
　　黄安中曾任内干中丞，例当密直，今以大龙知会稽，盖有谓也。 
　　官制，知枢密院，与门下中书侍郎、左右丞、同知枢密院同一班，不以拜命先后，同知院常在后。因景陵酌献立班，神宗见之，顾辅臣曰：「安焘不当在李清臣上。」自此为定制。 
　　马三齿，生榲桲齿，其谓骼高曰楼阁高，下唇紧善啮曰有口齿，皆俗话也。 
　　授知婺州，朝辞，有都省札子权刑部郎中，再下见榜。只日上门，见门辞各两拜，双日垂帘，共二十四拜。 
　　新筑荆阳二王第曰亲贤宅。元佑元年五月十二日迁入，十二太皇皇帝临幸。 
　　看棚南郊，官缚二百六十间，明堂七十间，着在式令。
