
《西京杂记》    汉　刘歆　著
          


校西京杂记卷一
          　　
    汉高帝七年。萧相国营未央宫。因龙首山制前殿。建北阙未央宫。周回二十二里。九十五步五尺。街道周回七十里。台殿四十三。其三十二在外。其十一在后。宫池十三山六池一山一亦在后宫。门闼凡九十五。武帝作昆明池。欲伐昆吾夷。教习水战。因而于上游戏养鱼。鱼给诸陵庙祭祀。余付长安市卖之。池周回四十里。
    汉制宗庙。八月饮酎。用九酝太牢。皇帝侍祠以正月旦作酒。八月成。名曰酎。一曰九酝。一名醇酎。
    京师大水。祭山川以止雨。丞相御史二千石祷祠。如求雨法。
    天子笔管。以错宝为跗。毛皆以秋兔之毫。官师路扈为之以杂宝为匣。厕以玉璧翠羽。皆直百金。
    汉制天子玉几。冬则加绨锦其上。谓之绨几。以象牙为火笼。笼上皆散华文。后宫则五色绫文。以酒为书滴。取其不冰以玉为砚。亦取其不冰。夏设羽扇。冬设缯扇。公侯皆以竹木为几。冬则以细罽为橐以凭之。不得加绨锦。
    武帝时西域献吉光裘。入水不濡。上时服此裘以听朝。
    高帝戚夫人。善鼓瑟击筑。帝常拥夫人倚瑟而弦歌。毕每泣下流涟。夫人善为翘袖折腰之舞。歌出塞入塞望归之曲。侍妇数百皆习之。后宫齐首高唱。声彻云霄。
    戚姬以百炼金为彄环。照见指骨。上恶之。以赐侍儿鸣玉耀光等各四枚。
    赵王如意年幼。未能亲外傅。戚姬使旧赵王内傅赵媪傅之。号其室曰养德宫。后改为鱼藻宫。
    惠帝尝与赵王同寝处。吕后欲杀之而未得。后帝早猎王不能夙兴。吕后命力士于被中缢杀之及死。吕后不之信。以绿囊盛之。载以小軿车入见。乃厚赐力士。力士是东郭门外官奴。帝后知。腰斩之。后不知也。
    乐游苑自生玫瑰树。树下有苜蓿。苜蓿一名怀风。时人或谓之光风。风在其间常萧萧然。日照其花有光采。故名苜蓿为怀风。茂陵人谓之连枝草。
     太液池边。皆是雕胡紫萚绿节之类。菰之有米者。长安人谓之雕胡。葭芦之未解叶者。谓之紫萚。菰之有首者。谓之绿节。其间凫雏鴈子。布满充积。又多紫龟绿鳖。池边多平沙。沙上鹈鹕鹧鸪鵁鶄鸿鶂动辄成群。
     终南山多离合草。叶似江蓠而红绿相杂。茎皆紫色。气如罗勒。有树直上。百丈无枝。上结藂条如车盖。叶一青一赤。望之斑驳如锦绣。长安谓之丹青树。亦云华盖树。亦生熊耳山。
     汉帝相传。以秦王子婴所奉白玉玺。高帝斩白蛇剑。剑上有七朵珠九华玉以为■杂厕五色琉璃为剑匣。剑在室中光景犹照于外与挺剑不殊。十二年一加磨莹。刃上常若霜雪。开匣拔鞘辄有风气光彩射人。
    汉彩女常以七月七日穿七孔针于开襟楼。俱以习之。
    宣帝被收系郡邸狱。臂上犹带史良娣合采婉转丝绳。系身毒国宝镜一枚大如八铢钱。旧传此镜见妖魅。得佩之者为天神所福。故宣帝从危获济。及即大位。每持此镜感咽移辰。常以琥珀笥盛之。缄以戚里织成锦。一曰斜文锦。帝崩不知所在。
    霍光妻遗淳于衍。蒲桃锦二十四匹。散花绫二十五匹。绫出钜鹿陈宝光家。宝光妻传其法霍显召入其第。使作之。机用一百二十镊。六十日成一匹。匹直万钱。又与走珠一琲。绿绫百端。钱百万。黄金百两。为起第宅。奴婢不可胜数。衍犹怨。曰吾为尔成何功而报我若是哉。
    济阴王兴居反。始举兵大风从东来。直吹其旌旗飞上天入云而堕城西井中。马皆悲鸣不进。左右李廓等谏不听。后卒自杀。
    五鹿充宗受学于宏成子。成子少时尝有人过之。授以文石。大如燕卵成子吞之。遂大明悟为天下通儒。成子后病吐出此石以授充宗。充宗又为硕学也。
    始元元年黄鹄下太液池上为歌曰黄鹄飞兮下建章。羽衣肃兮行跄跄。金为衣兮菊为裳。唼喋荷荇出入蒹葭。自顾菲薄。愧尔嘉祥。
     汉帝送死皆珠襦玉匣。匣形如铠甲。连以金镂。武帝匣上皆镂为蛟龙鸾凤龟龙之象。世谓为蛟龙玉匣。
     成帝设云帐云幄云幙于甘泉紫殿世谓三云殿汉掖庭有月影台。云光殿。九华殿鸣鸾殿开襟阁。临池观。不在簿籍。皆繁华窈窕之所栖宿焉。
     赵飞燕女弟居昭阳殿。中庭彤朱而殿上丹漆砌皆铜。沓黄金。涂白玉。階壁帶■■為黃金缸。含蓝田璧。明珠翠羽饰之。上设九金龙皆衔九子金铃。五色流苏。带以绿文紫绶金银花镊每好风日幡旄光影。照耀一殿。铃镊之声。惊动左右。中设木画屏风。文如蜘蛛丝缕。玉几玉床白象牙簟绿熊席。席毛长二尺余。人眠而拥毛自蔽望之不能见坐则没膝其中杂熏诸香。一坐此席。余香百日不歇。有四玉镇。皆达照无瑕缺。窗扉多是绿琉璃。亦皆达照。毛发不得藏焉。椽桶皆刻作龙蛇萦绕其间。鳞甲分明。见者莫不兢栗。匠人丁缓李菊巧为天下第一。缔构既成。向其姊子樊延年说之。而外人稀知。莫能传者。
    积草池中有珊瑚树高一丈二尺。一木三柯。上有四百六十二条是南越王赵佗所献。号为烽火树。至夜光景常欲然。
    昆明池。刻玉石为鱼。每至雷雨鱼常鸣吼。鬐尾皆动。汉世祭之以祈雨。■■有驗。
    初修上林苑。群臣远方各献名果异树。亦有制为美名以标奇丽梨十。紫梨。青梨。实大芳梨实小大谷梨。细叶梨。缥叶梨。金叶梨。出琅琊王野家太守王唐所献瀚海梨。出瀚海北柰寒不枯东王梨。出海中紫条梨。枣七弱枝枣。玉门枣。棠枣。青华枣。梬枣。赤心枣。西王枣。出昆仑山栗四。侯栗。榛栗。瑰栗。峄阳栗。峄阳都尉曹龙所献大如拳桃十。秦桃。榹桃。湘核桃。金城桃。绮叶桃。紫文桃。霜桃。霜下可食胡桃。出西域樱桃。含桃。李十。五紫李。绿李。朱李。黄李。青绮李。青房李。同心李。车下李。含枝李。金枝李。颜渊李。出魯■李。燕李。蛮李。侯李。柰三。白柰。紫柰。花紫色绿柰。花绿色查三。蛮查。■查。猴查。椑三。青椑。赤叶椑。乌椑。棠四。赤棠。白棠。青棠。沙棠。梅七。朱梅。紫叶梅。紫华梅。同心梅。丽枝梅。燕梅。猴梅。杏二。文杏材有文采蓬莱杏。东郭都尉于吉所献一株花杂五色六出云是仙人所食桐三。
    椅桐梧桐荆桐。林檎十株。枇杷十株。橙十株。安石榴楟十株。白银树十株。黄银树十株。槐六百四十株。千年长生树十株。万年长生树十株。扶老木十株。守宫槐十株。金明树二十株。摇风树十株。鸣风树十株。琉璃树七株。池离树十株。离娄树十株。白俞●杜●桂蜀漆树十株。柟四株。枞七株。栝十株。楔四株。枫四株。余就上林令虞渊得朝臣所上草木名二千余种。邻人石琼就余求借。一皆遗弃。今以所记忆列于篇右。
    长安巧工丁缓者。为常蒲灯。七龙五凤。杂以芙蓉莲藕之奇。又作卧褥香垆。一名被中香垆。本出房风。其法后绝。至缓始更为之为机环转运四周。而垆体常平。可置之被褥。故以为名又作九层博山香垆。镂为奇禽怪兽。穷诸灵异皆自然运动。
    又作七轮扇。连七轮大皆径丈相连续。一人运之。满堂寒颤。
    赵飞燕为皇后。其女弟在昭阳殿遗飞燕书。曰今日嘉辰。贵姊懋膺洪册。谨上襚三十五条。以陈踊跃之心。
    金华紫输帽金华紫罗面衣织成上襦织成下裳五色文绶鸳鸯襦鸳鸯被鸳鸯褥金错绣裆七宝綦履五色文玉环同心七宝钗黄金步摇合欢圆珰琥珀枕龟文枕珊瑚玦马瑙彄云母扇孔雀扇翠羽扇九华扇五明扇云母屏风琉璃屏风五层金博山香垆回风扇椰叶席同心梅舍枝李青木香沉水香香螺卮出海南一名丹螺九真雄麝香七枝镫
     赵后体轻腰弱。善行步进退。女弟昭仪不能及也。但昭仪弱骨豊肌。尤工笑语。二人幷色如红玉。为当时第一。皆擅宠后宫。
          　　
西京杂记卷二
          　　
    元帝后宫既多。不得常见。乃使画工图形。案图召幸之。诸宫人皆赂画工多者十万。少者亦不减五万。独王嫱不肯。遂不得见。匈奴入朝求美人为阏氏。于是上案图以昭君行及去召见。貌为后宫第一。善应对。举止闲雅。帝悔之。而名籍巳定。帝重信于外国。故不复更人。乃穷案其事。画工皆弃市。籍其家资皆巨万。画工有杜陵毛延寿。为人形。丑好老少必得其真。安陵陈敞。新丰刘白。龚宽。幷工为牛马飞鸟众势。人形好丑。不逮延寿。下杜阳望亦善画。尤善布色。樊育亦善布色。同日弃市。京师画工。于是差稀。
    武帝欲杀乳母。乳母告急于东方朔。朔曰。帝忍而愎。旁人言之。益死之速耳。汝临去。但屡顾我。我当设奇以激之。乳母如言。朔在帝侧曰。汝宜速去。帝今巳大。岂念汝乳哺时恩邪。帝怆然。遂舍之。
    五侯不相能。宾客不得来往。娄护丰辩传食五侯间。各得其欢心。竞致奇膳。护乃合以为鲭。世称五侯鲭。以为奇味焉。
    公孙宏起家徒步为丞相。故人高贺从之。宏食以脱粟饭。覆以布被。贺怨。曰何用故人富贵为脱粟布被。我自有之。宏大惭。贺告人曰。公孙宏内服貂蝉。外衣麻枲。内厨五鼎。外膳一肴。岂可以示天下。于是朝廷疑其矫焉。宏叹曰宁逢恶宾不逢故人。
    文帝自代还。有良马九匹。皆天下之骏马也。一名浮云。一名赤电。一名绝群。一名逸骠。一名紫燕骝。一名绿螭骢。一名龙子。一名麟驹。一名绝尘。号为九逸。有来宣能御。代王号为王良。俱还代邸。
    武帝时身毒国献连环羁。皆以白玉作之。玛瑙石为勒。白光琉璃为鞍。鞍在闇室中。常照十余丈如昼日。自是长安始盛饰鞍马。竞加雕镂。或一马之饰直百金。皆以南海白蜃为珂。紫金为萼。以饰其上。犹以不鸣为患。或加以铃镊。饰以流苏。走则如撞钟磬。若飞幡葆。后得贰师天马。帝以玟■石为鞍，镂以金银■石。以绿地五色锦为蔽泥。后稍以熊罴皮为之。熊罴毛有绿光皆长二尺者直百金卓王孙有百余双。诏使献二十枚。
    昭帝时茂陵家人献宝剑。上铭曰直千金。寿万岁。
    司马相如初与卓文君还成都。居贫。愁懑。以所着鹔■裘就市人陽昌貰酒與文君為歡。既而文君抱颈而泣。曰我平生富足。今乃以衣裘贳酒。遂相与谋于成都卖酒。相如亲着犊鼻裈涤器以耻王孙。王孙果以为病。乃厚给文君。文君遂为富人。文君姣好眉色如望远山。脸际常若芙蓉。肌肤柔滑如脂。十七而寡。为人放诞风流。故悦长卿之才而越礼焉。长卿素有消渴疾。及还成都悦文君之色。遂以发痼疾。乃作美人赋。欲以自刺而终不能改。卒以此疾至死。文君为诔传于世。
    庆安世年十五。为成帝侍郎。善鼓琴。能为双凤离鸾之曲。赵后悦之。白上得出入御内绝见爱幸。尝着轻丝履招风扇紫绨裘。与后同居处。欲有子而终无胄嗣。赵后自以无子。常托以祈祷别开一室自左右侍婢以外莫得至者。上亦不得至焉。以軿车载轻薄少年。为女子服入后宫者。日以十数。与之淫通无时休息。有疲怠者辄差代之。而卒无子。
     太上皇徙长安居深宫。凄怆不乐。高祖窃因左右问其故。以平生所好皆屠贩少年。酤酒卖饼。斗鸡蹴踘。以此为欢。今皆无此。故以不乐。高祖乃作新丰。移诸故人实之。太上皇乃悦。故新丰多无赖。无衣冠子弟故也。高祖少时常祭枌榆之社。及移新丰亦还立焉。高帝既作新丰。幷移旧社。衢巷栋宇物色惟旧。士女老幼相携路首各知其室放犬羊鸡鸭于通涂亦竞识其家其匠人吴宽所营也。移者皆悦其似而德之。故竞加赏赠。月余致累百金。
    汉诸陵寝皆以竹为帘。皆为水纹及龙凤之像。昭阳殿织珠为帘。风至则鸣如珩佩之声。
    扬雄读书。有人语之曰无为自苦。元故难传。忽然不见。雄着太元经。梦吐凤凰集元之上。顷而灭。
    司马相如为上林子虚赋。意思萧散不复与外事相关控引天地错综古今忽然如睡焕然而兴几百日而后成。其友人盛览字长通。牂牁名士。尝问以作赋。相如曰合綦组以成文。列锦绣而为质。一经一纬。一宫一商。此赋之迹也。赋家之心。苞括宇宙总览人物。
    斯乃得之于内。不可得而传览。乃作合组歌列锦赋而退。终身不复敢言作赋之心矣。
    董仲舒梦蛟龙入怀。乃作春秋繁露词。
    或问扬雄为赋。雄曰读千首赋。乃能为之。
    匡衡。字稚圭。勤学而无烛。邻舍有烛而不逮。衡乃穿壁引其光。以书映光而读之。邑人天姓文不识。家富多书衡乃与其佣作而不求偿。主人怪问衡。衡曰愿得主人书遍读之主人感叹。资给以书。遂成大学。衡能说诗。时人为之语曰无说诗。匡鼎来。匡说诗。解人颐。鼎。衡小名也。时人畏服之。如是闻者皆解颐欢笑。衡邑人有言诗者。衡从之与语。质疑。邑人挫服倒屣而去。衡追之。曰先生留听。更理前论。邑人曰穷矣。遂去不返。
    长安有儒生曰惠庄。闻朱云折五鹿充宗之角。乃叹息曰栗犊反能尔邪。吾终耻溺死沟中。遂裹粮从云。云与言。庄不能对。逡巡而去。拊心谓人曰吾口不能剧谈。此中多有。
    武帝过李夫人。就取玉簪搔头。自此后宫人搔头皆用玉。玉价倍贵焉。
    杜陵杜夫子善奕棋。为天下第一人或讥其费日。夫子曰精其理者足以大裨圣教。
    成帝好蹴踘。群臣以蹴踘为劳体。非至尊所宜帝曰朕好之。可择似而不劳者。奏之。家君作弹棋以献。帝大悦。赐青羔裘。紫丝履。服以朝觐。
    元封二年大寒。雪深五尺。野鸟兽皆死。牛马皆蜷蹜如猬。三辅人民冻死者十有二三。
    武帝为七宝床。杂宝按厕宝屏风。列宝帐。设于桂宫。时人谓之四宝宫。
    瓠子河决。有蛟龙从九子自决中逆上入河。喷沫流波数十里。
    文帝初多雨积霖。至百日而止。
    王凤以五月五日生。其父欲不举。曰俗谚举五日子。长及户则自害。不则害其父母其叔父曰。昔田文以此日生。其父婴敕其母曰勿举。其母窃举之后为孟尝君。号其母为薛公大家。以古事推之。非不祥也。遂举之。
    惠帝七年夏雷震南山。大木数千株。皆火燃至末其下数十亩。地草皆燋黄。其后百许日。家人就其间得龙骨一具。鲛骨二具。
    高祖为泗水亭长。●徒骊山。将与故人诀去徒卒赠高祖酒二壶。鹿肚牛肝各一。高祖与乐从者饮酒食肉而去。后即帝位。朝哺尚食尝具此二炙幷酒二壶。
    梁孝王好营宫室苑囿之乐。作曜华之宫。筑兔园。园中有百灵山。山有肤寸石。落猿岩。栖龙岫。又有鴈池池间有鹤洲凫渚。其诸宫观相连延亘数十里。奇果异树瑰禽怪兽毕备。主日与宫人宾客弋钓其中。
    鲁恭王好斗鸡鸭及鹅鴈。养孔雀鵁鶄俸■一年费二千石。
    会稽岁时献竹簟供御。世号为流黄簟。
    朱买臣为会稽太守。怀章绶还至舍亭。而国人未知也。所知钱勃见其暴露。乃劳之曰得无罢乎。遗与纨扇。买臣至郡。引为上客。寻迁为掾史。
          　　
西京杂记卷三
          　　
    余所知有鞠道龙。善为幻术。向余说古时事。有东海人黄公。少时为术。能制蛇御虎。佩赤金刀。以绛缯朿发。立兴云雾。坐成山河。及衰老。气力赢惫。饮酒过度。不能复行其术。秦末有白虎见于东海。黄公乃以赤刀■厭之。术既不行。遂为虎所杀。三辅人俗用以为戏。汉帝亦取以为角抵之戏焉。又说淮南王好方士。方士皆以术见。遂有画地成江河。撮土为山岩。嘘吸为寒暑。喷嗽为雨雾。王亦卒与诸方士俱去。
    扬子云好事。常怀铅提椠。从诸计吏访殊方绝域四方之语。以为裨补輶轩所载。亦洪意也
    文帝时。邓通得赐蜀铜山。听得铸钱文字肉好。皆与天子钱同故富侔人主时吴王亦有铜山铸钱。故有吴钱微重。文字肉好与汉钱不异。
     杨贵。字王孙京兆人也。生时厚自奉养。死卒裸葬于终南山。其子孙掘土凿石深七尺而下尸上复盖之以石。欲俭而反奢也。
     傅介子年十四。好学书尝弃觚而叹。曰大丈夫当立功绝域何能坐事散儒。后卒斩匈奴使者。还拜中郎。复斩楼兰王首。封义阳侯。
     余少时闻平陵曹敞在吴章门下。■■好斥人過以為輕薄。世人皆以为然。章后为王莽所杀。人无有敢收葬者。弟子皆更易姓名。以从他师。敞时为司徒掾。独称吴章弟子。收葬其尸。方知亮直者不见容于冗辈中矣。平陵人生为立碑于吴章墓侧。在龙首山南幙岭上。
    文帝为太子。立思贤苑以招宾客。苑中有堂隍六所。客馆皆广庑高轩。屏风帏褥甚丽。
    广陵王胥有勇力。常于别囿学格熊。后遂能空手搏之。莫不绝脰。后为兽所伤。陷脑而死。
    郭威。字文伟。茂陵人也。好读书。以谓尔雅周公所制。而尔雅有张仲孝友。张仲。宣王时人。非周公之制明矣。余尝以问扬子云子云曰孔子门徒游夏之俦所记。以解释六艺者也。家君以为外戚传称史佚教其子以尔雅。尔雅小学也。又记言孔子教鲁哀公学尔雅。尔雅之出远矣。旧传学者皆云周公所记也。张仲孝友之类。后人所足耳。
    茂陵富人袁广汉。藏镪巨万。家僮八九百人。于北邙山下筑园。东西四里。南北五里激流水注其内。构石为山高十余丈。连延数里。养白鹦鹉紫鸳鸯牦牛青兕奇兽怪禽委积其间。积沙为洲屿。激水为波潮。其中致江鸥海鹤孕雏产鷇延蔓林池奇树异草靡不具植屋皆徘徊连属。重阁修廊。行之移晷不能遍也。广汉后有罪诛。没入为官园。鸟兽草木皆移植上林苑中。
    五柞宫有五柞树。皆连三抱上枝荫覆数十亩。其宫西有青梧观。观前有三梧桐树。树下有石麒麟二枚。刊其胁为文字。是秦始皇郦山墓上物也。头高一丈三尺东边者前左脚折。折处有赤如血。父老谓其有神。皆含血属筋焉。
    高祖初入咸阳宫。周行库府。金玉珍宝不可称言。其尤惊异者有青玉五枝灯。高七尺五寸。作蟠螭以口衔灯。灯燃。鳞甲皆动。焕炳若列星而盈室焉。复铸铜人十二枚坐皆高三尺。列在一筵。上琴筑笙竽各有所执。皆缀花釆。俨若生人。筵下有二铜管。上口高数尺。出筵后。其一管空。一管内有绳大如指。使一人吹空管。一人纽绳。则众乐皆作。与真乐不异焉。有琴长六尺。安十三弦。二十六徽。皆用七宝饰之。铭曰璠玙之乐。玉管长二尺三寸。二十六孔。吹之则见车马山林。隐辚相次。吹息亦不复见。铭曰。昭华之管。有方镜广四尺。高五尺九寸。表里有明。人直来照之影则倒见。以手扪心而来。则见肠胃五脏历然无。人有疾病在内则掩心而照之。则知病之所在。又女子有邪心。则胆张心动。秦始皇常以照宫人胆张心动者则杀之。高祖悉封闭以待项羽。羽幷将以东。后不知所在。
    尉陀献高祖鲛鱼荔枝。高祖报以蒲桃锦四匹。
     戚夫人侍儿贾佩兰。后出为扶风人假儒妻。说在宫内时。见戚夫人侍高帝常以赵王如意为言。而高祖思之。几半日不言。叹息凄怆而未知其术。辄使夫人击筑。高祖歌大风诗以和之。又说在宫内时。尝以弦管歌舞相欢娱。竞为妖服以■良时。十月十五日共入灵女庙。以豚忝乐神。吹笛击筑。歌上灵之曲既而相与连臂踏地为节。歌赤凤凰来。至七月七日临百子池。作于阗乐。乐毕。以五色缕相羁。谓为相连爱。八月四日出雕房北户竹下围棋。胜者终年有福。负者终年疾病。取丝缕就北辰星求长命乃免。九月九日佩茱萸。食蓬饵。饮菊华酒。令人长寿。菊华舒时。幷采茎叶杂黍米酿之。至来年九月九日始熟。就饮焉。故谓之菊华酒。正月上辰出池边盥濯。食蓬饵以祓妖邪。三月上巳张乐于流水。如此终岁焉。戚夫人死。侍儿皆复为民妻也。
    何武葬北邙山薄龙阪王嘉冢东北一里。
    杜子夏葬长安北四里。临终。作文曰魏郡杜邺。立志忠款。犬马未陈奄先草露。骨肉归于后土。气魂无所不之。何必故丘然后即化。封于长安北郭。此焉宴息。及死。命刊石埋于墓侧。墓前种松■树五株。至今茂盛。淮南王安着鸿烈二十一篇。鸿大也。烈明也言大明礼教。号为淮南子。一曰刘安子。自云字中皆挟风霜。扬子云以为一出一入字直百金。
     公孙宏着公孙子。言刑名事。亦谓字直百金。
     司马长卿赋。时人皆称典而丽。虽诗人之作不能加也。扬子云曰。长卿赋不似从人间来。其神化所至邪。子云学相如为赋而弗逮。故雅服焉。
     长安有庆虬之。亦善为赋。尝为清思赋。时人不之贵也。乃托以相如所作。遂大见重于世。
    相如将献赋。未知所为。梦一黄衣翁谓之曰。可为大人赋。遂作大人赋。言神仙之事。以献之。赐锦四匹。
    相如将聘茂陵人女为妾。卓文君作白头吟以自绝。相如乃止。
    樊将军哙问陆贾曰。自古人君皆云受命于天。云有瑞应。岂有是乎。贾应之曰。有之。夫目■得酒食。灯火华得钱财。干鹊噪而行人至。蜘蛛集而百事嘉小。既有征。大亦宜然。故目■则■之。火华则拜之。干鹊噪则餧之。蜘蛛集则放之。况天下大宝。人君重位。非天命何以得之哉。瑞者宝也信也。天以宝为信。应人之德故曰瑞应。无天命。无宝信。不可以力取也。
    霍将军妻。一产二子。疑所为兄弟。或曰前生为兄。后生者为弟。今虽俱日。亦宜以先生为兄或曰居上者宜为兄。居下宜为弟。居下者前生。今宜以前生为弟时霍光闻之。曰昔殷王祖甲一产二子。曰嚚曰良。以卯日生嚚。以巳日生良。则以嚚为兄。以良为弟。若以在上者为兄。嚚亦当为弟。昔许厘庄公一产二女。曰妖曰茂。楚大夫唐勒一产二子。一男一女。男曰贞夫。女曰琼华。皆以先生为长。近代郑昌时文长蒨幷生二男。滕公一生二女。李黎生一男一女。幷以前生者为长。霍氏亦以前生为兄焉。
    枚皋文章敏疾。长卿制作淹迟。皆尽一时之誉。而长卿首尾温丽枚皋时有累句。故知疾行无善迹矣。扬子云曰军旅之际。戎马之间。飞书驰檄用枚皋。廊庙之下。朝廷之中。高文典册用相如。
          　　 

<P>西京杂记卷四
          　　
    安定嵩真元菟曹元理。幷明算术。皆成帝时人。真尝自算其年寿七十三。真绥和元年正月二十五日晡死。书其壁以记之至二十四日晡时死。其妻曰见真算时长下一算欲以告之。虑脱真旨故不敢言。今果后一日。真又曰北邙青陇上孤槚之西四丈所凿之入七尺。吾欲葬此地。及真死依言往掘。得古时空椁即以葬焉。
    元理尝从其友人陈广汉。广汉曰吾有二囷米。忘其石数。子为计之。元理以食筋十余转。曰东囷七百四十九石二升七合。又十余转曰西囷六百九十七石八。遂大署囷门后出米西囷六百九十七石七九升。中有一鼠大堪一升。束囷不差圭合。元理后岁复过广汉。广汉以米数告之。元理以手击床。曰遂不知鼠之殊米不如剥面皮矣。广汉为之取酒鹿脯数片。元理复算曰。诸蔗二十五区。应收一千五百三十六枚。蹲鸱三十七亩。应收六百七十三石。千牛产二百犊。万鸡将五万雏。羊豕鹅鸭皆道其数。果蓏肴蔌悉知其所。乃曰此资业之广。何供馈之褊邪。广汉惭曰有仓卒客。无仓卒主人。元理曰俎上蒸■一头。厨中荔枝一柈。皆可为设。广汉再拜谢罪。自入取之尽日为欢。其术后传南季。南季传项■。■传子陆。皆得其分数而失元妙焉。
    卫将军青生子。或有献騧马者。乃命其子曰騧。字叔马。其后改为登。字叔升。
     哀帝为董贤起大第于北阙下。重五殿。洞六门。柱壁皆画云气萼蘤山灵水怪或衣以绨锦。或肴以金玉。南门三重。署曰南中门。南上门。南更门。东西各三门。随方面题署亦如之。楼阁台榭。转相连注。山池玩好。穷尽雕丽。
    平津侯自以布衣为宰相。乃开东阁营客馆以招天下之士。其一曰钦贤馆以待大贤。次曰翘材馆以待大才。次曰接士馆以待国士。其有德任毗赞佐理阴阳者处钦贤之馆。其有才堪九列将军二千石者居翘材之馆。其有一介之善一方之艺居接士之馆。而躬身菲薄。所得俸禄以奉待之。
    南越王献高帝石蜜五斛蜜烛二百枚。白鹇黑鹇各一双。高帝大悦。厚报遣其使。
    滕公驾至东都门。马鸣局不肯前。以足跑地久之。滕公使士卒掘马所跑地。入三尺所。得石椁。滕公以烛照之有铭焉。乃以水洗写其文。文字皆古异。左右莫能知。以问叔孙通。通曰科斗书也以今文写之曰佳。城郁郁。三千年见白日。吁嗟滕公居此室。滕公曰嗟乎天也。吾死其即安此乎。死遂葬焉。
    韩嫣好弹。常以金为丸所失者日有十余。长安为之语曰苦饥寒。逐金丸。京师儿童。每闻嫣出弹。辄随之望丸之所落辄拾焉。
    司马迁发愤作史记百三十篇。先达称为良史之才。其以伯夷居列传之首。以为善而无报也。为项羽本纪。以踞高位者非关有德也。及其序屈原。贾谊。辞旨抑扬。悲而不伤。亦近代之伟才。
    梁孝王游于忘忧之馆。集诸游士各使为赋。枚乘为柳赋其辞曰忘忧之馆。垂条之木。枝逶迟而含紫。叶萋萋而吐绿。出入风云。去来羽族。既上下而好音。亦黄衣而绛足。蜩螗厉响。蜘蛛吐丝。阶草漠漠。白日迟迟。于嗟细柳。流乱轻丝。君王渊穆其度御群英而翫之。小臣瞽聩。与此陈词。于嗟乐兮。于是樽盈缥玉之酒。爵献金浆之醪。梁人作藷蔗酒名金浆庶羞千族。盈满六庖。弱丝清管。与风霜而共雕。鎗锽啾唧。萧修寂寥。隽乂英旄。列襟联袍。小臣莫效于鸿毛。空衔鲜而嗽醪。虽复河清海竭。终无增景于边撩。路乔如为鹤赋。其辞曰白鸟朱冠。鼓翼池干举修距而跃跃。奋皓翅之●●。宛修颈而顾步。啄沙碛而相欢。岂忘赤霄之上。忽池■而盘桓。饮清流而不举。食稻梁而未安。故知野禽野性。未脱笼樊。赖吾王之广爱。虽禽鸟兮抱恩。方腾骧而鸣舞。凭朱槛而为欢。
    公孙诡为文鹿赋其词曰麀鹿濯濯。来我槐庭。食我槐叶。怀我德声。质如细缛。文如素綦。呦呦相召。小雅之诗。叹丘山之比岁。逢梁王于一时。
    邹阳为酒赋。其词曰清者为酒。浊者为醴。清者圣明浊者顽騃皆曲湒丘之麦。酿野田之米。仓风莫预。方金未启。嗟同物而异味。叹殊才而共侍。流光醳醳。甘滋泥泥。清醪既成。绿瓷既启且筐且漉。载●载齐庶民以为欢。君子以为礼。其品类则沙洛渌酃程乡若下高公之清。关中白薄青渚萦停凝醳醇酎千日一醒。哲王临国。绰矣多暇。召皤皤之臣。聚肃肃之宾。安广坐。列雕屏。绡绮为广。犀璩为镇。曳长裾飞广袖。奋长缨。英伟之士。莞尔而即之。君王凭玉几。倚玉屏。举手一劳。四座之士皆若哺梁焉。乃纵酒作倡。倾碗覆觞。右曰宫申。旁亦征扬。乐只之深不狂。于是钖名饵。袪夕醉。遣朝酲。吾君寿亿万岁。常与日月争光。
    公孙乘为月赋。其辞曰。月出皦兮。君子之光。鹍鸡舞于兰渚。蟋蟀鸣于西堂。君有礼乐。我有衣裳。猗嗟明月。当心而出。隐员岩而似钩。蔽修堞而分镜。既少进以增辉。遂临庭而高映。炎日匪明。皓璧非净。躔度运行。阴阳以正。文林辩囿。小臣不佞。
    羊胜为屏风赋其辞曰屏风鞈匝。蔽我君王。重葩累绣。沓璧连璋。饰以文锦。映以流黄。画以古烈。颙颙昂昂。藩后宜之。寿考无疆。
    韩安国作几赋不成。邹阳代作。其辞曰高树凌云。蟠■烦冤。旁生附枝。王尔公输之徒。荷斧斤。援葛虆。攀乔枝。上不测之绝顶。伐之以归眇者督直。聋者磨砻齐贡金斧。楚入名工。乃成斯几。离奇髣佛。似龙盘马回。凤去鸾归。君王凭之。圣德日跻。邹阳安国。罚酒三升，赐枚乘路乔如绢人五。
    梁孝王入朝。与上为家人之燕。乃问王诸子。王顿首谢曰有五男。即拜为列侯。赐与衣裳器服。王薨。又分梁国为五。进五侯皆为王。
    河间王德筑日华宫。置客馆二十余区以待学士。自奉养不踰宾客。
    梁孝王子贾从朝。年幼。窦太后欲强冠婚之。上谓王曰儿堪冠矣。王顿首谢曰。臣闻礼二十而冠。冠而字。字以表德。自非显才高行。安可强冠之哉。帝曰。儿堪冠矣。余日帝又曰。儿堪室矣。王顿首曰。臣闻礼三十壮有室。儿年蒙悼。未有人父之端。安可强室之哉。帝曰。儿堪室矣。余日贾朝至阃而遗其舄。帝曰。儿真幼矣。白太后未可冠婚之。
    江都王劲捷。能超七尺屏风。
    元后在家。尝有白燕衔白石。大如指。坠后绩筐中。后取之。石自割为二。其中有文曰毋天地。后乃合之。遂复还合。乃宝录焉。后为皇后。常幷置玺笥中。谓为天玺也。
    汉朝以玉为虎子。以为便器。使侍中执之行幸以从。中书以武都紫泥为玺室。加绿绨其上。
     茂陵文固阳。本琅琊人。善驯野雉为媒。用以射雉。每以三春之月。为茅障以自翳。用觟矢以射之。日连百数。茂陵轻薄者化之皆以杂宝错厕翳障。以青州芦苇为弩矢。轻骑妖服追随于道路。以为欢娱也。阳死。其子亦善其事。董司马好之。以为上客。
    茂陵少年李亨。好驰骏狗。逐狡兽。或以鹰鹞逐雉兔。皆为之佳名。狗则有修毫厘睫白望青曹之名。鹰则有青翅黄眸青冥金距之属。鹞则有从风鹞。孤飞鹞。
    杨万年有猛犬名青驳。买之百金。
    成帝时交趾越嶲献长鸣鸡伺晨鸡即下漏验之。晷刻无差。鸡长鸣。则一食顷不绝。长距善斗。
    许博昌。安陵人也。善陆博。窦婴好之。常与居处。其术曰方畔揭道张。张畔揭道方。张究屈元高。高元屈究张。又曰张道揭畔方。方畔揭道张。张究屈元高。高元屈究张。三辅儿童皆诵之。法用六箸或谓之究。以竹为之。长六分。或用二箸。博昌又作太博经一篇。今世传。
    高祖与项羽战于垓下。孔将军居左。费将军居右。皆假为名。
    东方生善啸。每曼声长啸。辄尘落帽。
    京兆有古生者。学从横。揣摩弄矢摇丸樗蒲之术。为都掾史四十余年。善訑谩二千石随以谐谑。皆握其权要而得其欢心。赵广汉为京兆尹。下车而黜之。终于家。京师至今俳戏。皆称古掾曹。
    娄敬始因虞将军请见高祖。衣旃衣。披羊裘。虞将军脱其身上衣服以衣之。敬曰敬本衣帛。则衣帛见。敬本衣旃。则衣旃见。今舍旃褐。假鲜华。是矫常也。不敢脱羊裘而衣旃衣以见高祖。
          　　
西京杂记卷五
          　　
    会稽人顾翱。少失父事母至孝。母好食雕胡饭。常帅子女躬自采撷。还家。导水凿川自种。供养每有嬴储。家亦近太湖。湖中后自生雕胡。无复余草。虫鸟不敢至焉。遂得以为养。郡县表其闾舍。
    齐人刘道强善弹琴。能作单鹄寡凫之弄。听者皆悲不能自摄。
    赵后有宝琴曰凤凰。皆以金玉隐起为龙凤螭鸾古贤列女之象。亦善为归风●送远之操。
    公孙宏以元光五年为国士所推尚为贤良。国人邹长倩以其家贫。少自资致。乃解衣裳以衣之。释所着冠履以与之。又赠以刍一束。素丝一襚。扑满一枚。书题遗之。曰夫人无幽显。道在则为尊。虽生刍之贱也。不能脱落君子故赠君生刍一朿。诗人所谓生刍一朿其人如玉。五丝为镊。倍镊为升。倍升为●。倍●为纪。倍纪为■。倍■为襚。此自少之多。自微至着也。上之立功勋效名节亦复如之。勿以小善不足修而不为也。故赠君素丝一襚。扑满者以土为器。以蓄钱具。其有入窍而无出窍。满则扑之。土麤物也。钱重货也。入而不出积而不散。故扑之。上有聚歛而不能散者将有扑满之败。可不诫欤。故赠君扑满一枚。猗嗟盛欤山川阻修。加以风露。次卿足下勉作功名。窃在下风以俟嘉誉。宏答烂败不存。
    汉朝舆驾祠甘泉汾阴备千乘万骑。太仆执辔。大将军陪乘名为大驾。
          　　司马车驾四中道
          　　辟恶车驾四中道
          　　记道车驾四中道
          　　靖室车驾四中道
          　　象车鼓吹十三人中道
          　　式道候二人驾一左右一人
          　　长安都尉四人骑左右各二人
          　　长安亭长十人驾左右各五人
          　　长安令车驾三中道
          　　京兆掾史三人驾一三分
          　　京兆尹车驾四中道司隶部京兆从事都部
          　　从事别驾一车三分
          　　司隶校尉驾四中道
          　　廷尉驾四中道
          　　太仆宗正引从事驾四左右
          　　太常光禄卫尉驾四三分
          　　太尉外部都督令史贼曹属仓曹属户曹属东曹掾
          　　西曹掾驾一左右各三
          　　太尉驾四中道
          　　太尉舍人祭酒驾一左右
          　　司徒列从如太尉王公骑令史持戟吏亦各八人鼓吹一部
          　　中护军骑中道左右各三行戟楯弓矢鼓吹各一部
          　　步兵校尉长水校尉驾一左右
          　　队百匹左右
          　　骑队十左右各五
          　　前军将军左右各二行戟楯刀楯鼓吹各一部七人
          　　射声翊军校尉驾三左右三行戟楯刀楯鼓吹各一部七人
          　　骁骑将军游击将军驾三左右二行戟楯刀楯鼓吹各一部七人
          　　黄门前部鼓吹左右各一部十三人驾四
          　　前黄麾骑中道
          　　自此分为八校左四右四
          　　护驾御史骑左右
          　　御史中丞驾一中道
          　　谒者仆射驾四
          　　武刚车驾四中道
          　　九游车驾四中道
          　　云罕车驾四中道
          　　皮轩车驾四中道
          　　闟戟车驾四中道
          　　鸾旗车驾四中道
          　　建华车驾四中道左右
          　　虎贲中郎将车驾二中道
          　　护驾尚书郎三人骑三分
          　　护驾尚书三中道
          　　相风乌车驾四中道
          　　自此分为十二校左右各六
          　　殿中御史骑左右
          　　兴兵中郎骑中道
          　　高华中道
          　　毕罕左右
          　　御马三分
          　　节十六左八右八
          　　华盖中道
          　　自此分为十六校左八右八
          　　刚鼓中道金根车
          　　自此分为二十校满道
          　　左卫将军
          　　右卫将军
          　　华盖自此后麋烂不存
    元光元年七月京师雨雹。鲍敞问董仲舒曰。雹何物也。何气而生之。仲舒曰。阴气胁阳气。天地之气。阴阳相半。和气周回。朝夕不息。阳德用事。则和气皆阳。建巳之月是也。故谓之正阳之月。阴德用事。则和气皆阴。建亥之月是也。故谓之正阴之月。十月阴虽用事。而阴不孤立。此月纯阴疑于无阳。故谓之阳月。诗人所谓日月阳止者也。四月阳虽用事。而阳不独存。此月纯阳疑于无阴。故亦谓之阴月。自十月巳后。阳气始生于地下。渐冉流散故云息也。阴气转收。故言消也。日夜滋生。遂至四月纯阳用事。自四月巳后。阴气始生于天上。渐冉流散。故云息也。阳气转收。故言消也。日夜滋生。遂至十月纯阴用事。二月八月。阴阳正等。无多少也。以此推移。无有差慝。运动抑扬。更相动薄。则熏蒿歊蒸。而风雨云雾雷电雪雹生焉。气上薄为雨。下薄为雾。风其噫也。云其气也。雷其相击之声也。电其相击之光也。二气之初蒸也。若有若无。若寔若虚。若方若圆。攒聚相合。其体稍重。故雨乘虚而坠。风多则合速。故雨大而疏。风少则合迟。故雨细而密。其寒月则雨凝于上体。上轻微而因风相袭。故成雪焉。寒有高下。上暖下寒。则上合为大雨。下凝为冰霰。雪是也。雹霰之流也。阴气暴上。雨则凝结成雹焉。太平之世。则风不鸣条。开甲散萌而巳。雨不破块。润叶津茎而巳。雷不惊人。号令启发而巳。电不眩目。宣示光耀而巳。雾不寒望。浸淫被洎而巳。雪不封条。凌殄毒害而巳。云则五色而为庆。三色而成矞。露则结味而成甘。结润而成膏。此圣人之在上。则阴阳和气雨时也。政多纰缪。则阴阳不调风发屋。雨溢河。雪至牛目。电杀驴马。此皆阴阳相荡而为祲沴之妖也。敞曰。四月无阴。十月无阳。何以明阴不孤立阳不独存邪。仲舒曰阴阳虽异而所资一气也。阳用事此则气为阳。阴用事此则气为阴。阴阳之时虽异而二体常存。犹如一鼎之水而未加火。纯阴也。加火极热。纯阳也。纯阳则无阴。息火水寒。则更阴矣。纯阴则无阳。加火水热。则更阳矣。然则建巳之月为纯阳。不容都无复阴也。但是阳家用事。阳气之极耳。荠麦枯。由阴杀也。建亥之月为纯阴。不容都无复阳也。但是阴家用事。阴气之极耳。荠麦始生。由阳升也其着者葶苈死于盛夏。款冬华于严寒。水极阴而有温泉。火至阳而有凉焰。故知阴不得无阳阳不容都无阴也。敞曰冬雨必暖。夏雨必凉。何也。曰冬气多寒。阳气自上跻。故人得其暖而上蒸成雪矣。夏气多暖。阴气自下升。故人得其凉而上蒸成雨矣。敞曰雨既阴阳相蒸。四月纯阳。十月纯阴。斯则无二气相薄则不雨乎。曰然则纯阳纯阴。虽在四月十月。但月中之一日耳。敞曰月中何日。曰纯阳用事。未夏至一日。纯阴用事。未冬至一日。朔旦夏至冬至其正气也。敞曰然则未至一日其不雨乎。曰然颇有之则妖也。和气之中自生灾沴。能使阴阳改节。暖凉失度。敞曰灾沴之气。其常存邪。曰无也。时生耳。犹乎人四肢五脏中也。有时及其病也。四支五脏皆病也。敞迁延负墙俛揖而退。
    武帝时郭舍人善投壶。以竹为矢。不用棘也。古之投壶取中而不求还。故实小豆。恶其矢跃而出也。郭舍人则激矢令还。一矢百余反。谓之为骁。言如博之掔枭于掌中为骁杰也。每为武帝投壶。辄赐金帛。
    武帝以象牙为簟。赐李夫人。
    贾谊在长沙。鹘鸟集其承尘。长沙俗以鹏鸟至人家主人死。谊作鹏鸟赋。齐死生。等荣辱。以遣忧累焉。
    李广与兄弟共猎于冥山之北。见卧虎焉。射之。一矢即毙断其髑髅以为枕。示服猛也。铸铜象其形为溲器。示厌辱之也。他日复猎于冥山之阳。又见卧虎。射之。没矢饮羽。进而视之。乃石也。其形类虎。退而更射。镞破簳折而石不伤。余尝以问杨子云。子云曰。至诚则金石为开。余应之曰。昔人有游东海者。既而风恶船漂不能制。船随风浪。莫知所之。一日一夜得至一孤洲。其侣欢然。下石植缆。登洲煮食食未熟而洲没。在船者斫断其缆。船复漂荡。向者孤洲。乃大鱼。怒掉扬鬣吸波吐浪而去。疾如风云。在洲死者十余人。又余所知陈缟。质木人也。入终南山采薪还。晚趋舍。未至。见张丞相墓前石马。谓为鹿也。即以斧挝之斧缺柯折。石马不伤。此二者亦至诚也。卒有沈溺缺斧之事。何金石之所感偏乎。子云无以应余。
          　　
西京杂记卷六
          　　
    鲁恭王得文木一枚。伐以为器。意甚玩之。中山王为赋。曰丽木离披。生彼高崖。拂天河而布叶。横日路而摧枝。幼雏赢鷇。单雄寡雌。纷纭翔集。嘈嗷鸣啼。载重雪而稍劲风。将等岁于二仪。巧匠不识。王子见知。乃命班尔。载斧伐斯。隐若天崩。豁如地裂。华叶分披。条枝摧折。既剥既刊。见其文章。或如龙盘虎踞。复似鸾集凤翔。青緺紫绶。环璧圭璋。重山累嶂。连波迭浪。奔电屯云。薄雾浓雰。■宗骥旅。鸡族雉群。蠋绣鸯锦。莲藻芰文。色比金而有裕。质参玉而无分。裁为用器。曲直舒卷。修竹映池。高松植巘。制为乐器。婉转蟠■。凤将九子。龙导五驹。制为屏风。郁岪穹隆。制为杖几。极丽穷美。制为枕案。文章璀璨。彪炳焕汗。制为盘盂。釆玩踟蹰。猗欤君子。其乐只且。恭王大悦。顾盻而笑。赐骏马二匹。
    广川王去疾。好聚无赖少年。游猎毕弋无度。国内冢藏一皆发掘。余所知爰猛。说其大父为广川王中尉。每谏王不听。病免归家。说王所发掘冢墓。不可胜数。
    其奇异者百数焉。为余说十许事。今记之如左。
    魏襄王冢。皆以文石为椁。高八尺许。广狭容四十人。以手扪椁。滑液如新。中有石床石屏风。婉然周正。不见棺柩明器踪迹。但床上有玉唾壶一枚。铜剑二枚。金玉杂具。皆如新物。王取服之。哀王冢以铁灌其上。穿凿三日乃开。有黄气如雾。触人鼻目。皆辛苦不可入。以兵守之。七日乃歇。初至一户无■钥。石床方四尺。床上有石几。左右各三石人立侍。皆武冠带剑。复入一户。石扉有关钥。叩开见棺柩。黑光照人。刀斫不入。烧锯截之。乃漆杂兕革为棺。厚数寸。累积十余重。力不能开。乃止。复入一户。亦石扉关钥。得石床方七尺。石屏風銅帳■一具或在床上。或在地下。似是帐縻朽而銅■墮落。床上石枕一枚。尘埃朏朏甚高。似是衣服。床左右石妇人各二十。悉皆立侍。或有执巾栉镜镊之象。或有执盘捧食之形。无余异物。但有铁镜数百枚。
    魏王子且渠冢。甚浅狭。无棺柩。但有石床广六尺长一丈。石屏风。床下悉是云母。床上两尸。一男一女。皆年二十许。俱东首裸卧无衣衾。肌肤颜色如生人。鬓发齿爪亦如生人。王畏惧之。不敢侵近。还拥闭如旧焉。
    袁盎冢。以瓦为棺椁。器物都无。唯有铜镜一枚。
    晋灵公冢甚瑰壮。四角皆以石为玃犬捧烛。石人男女四十余皆立侍。棺器无复形兆。尸犹不坏。孔窍中皆有金玉。其余器物皆朽烂不可别。唯玉蟾蜍一枚。大如拳腹。空容五合水。光润如新。王取以为书滴。
    幽王冢甚高壮。羡门既开。皆是石垩。拨除丈余深。乃得云母。深尺余。见百余尸踪横相枕借。皆不朽。唯一男子。余皆女子。或坐或卧。亦犹有立者。衣服形色不异生人。
    栾书冢。棺柩明器。朽烂无余。有一白狐。见人惊走。左右击之不能得。伤其左脚。其夕王梦一丈夫须眉尽白。来谓王曰。何故伤吾左脚。乃以杖叩王左脚。王觉。脚肿痛生疮。至死不差。
    太液池中。有鸣鹤舟。容与舟。清旷舟。采菱舟。越女舟。太液池西。有一池名孤树池。池中有洲。洲上煔树一株六十余围。望之重重如盖。故取为名。
    昆明池中。有戈船楼船各数百艘。楼船上建楼橹。戈船上建戈矛。四角悉垂幡旄旍葆麾盖。照灼涯涘。余少时犹忆见之。
    韩嫣。以玳瑁为床。
    汉承周史官。至武帝置太史公。太史公司马谈世为太史。子迁年十三。使乘传行天下。求古诸侯史记。续孔氏古文。序世事。作传百三十卷。五十万字。谈死。子迁以世官复为太史公。位在丞相下。天下上计。先上太史公。副上丞相。太史公序事如古春秋法。司马氏本古周史佚后也。作景帝本纪。极言其短。及武帝之过。帝怒而削去之。后坐举李陵。陵降匈奴。下迁蚕室。有怨言。下狱死。宣帝以其官为令。行太史公文书事而巳。不复用其子孙。
    皇太子官称家臣。动作称从。
    杜陵秋胡者。能通尚书。善为古隶字。为翟公所礼。欲以兄女妻之。或曰秋胡巳经娶而失礼。妻遂溺死不可妻也。驰象曰。昔鲁人秋胡。娶妻三月而游宦。三年休还家。其妇采桑于郊。胡至郊而不识其妻也。见而悦之。乃遗黄金一镒。妻曰妾有夫游宦不返。幽闺独处。三年于兹。未有被辱如今日也。采不顾。胡惭而退。至家。问家人妻何在。曰行采桑于郊未返。既还。乃向所挑之妇也。夫妻并惭。妻赴沂水而死。今之秋胡。非昔之秋胡也。昔鲁有两曾参。赵有两毛遂。南曾参杀人见捕。人以告北曾参母。野人毛遂坠井而死。客以告平原君。平原君曰。嗟乎天丧予矣。既而知野人毛遂。非平原君客也。岂得以昔之秋胡失礼。而绝婚今之秋胡哉。物固亦有似之而非者。玉之未理者为璞。死鼠未屠者亦为璞。月之旦为朔。车之辀亦谓之朔。名齐实异。所宜辨也。

