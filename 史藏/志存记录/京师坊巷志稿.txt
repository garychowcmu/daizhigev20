《京师坊巷志稿》  清 朱一新 撰 
　　
　　　　　　　 
京师坊巷志稿
　　
　　周官之制，度地居民，九经九纬，经涂九轨，顜若画一，所以建皇极而隆上仪也。京师坊巷，大氐袭元明之旧，琐闻佚事，往往而在。若其规制之沿革，习俗之隆窳，民生之息耗，则又考古镜今者之渊海矣。顾方志漏略，靡所取材，昔贤纂者，散而无纪，爰钩考其言之雅驯者，述为斯篇，或里语流传，著于众口，而载籍无所征者，则阙之，避不敏也。牙署寺观，各有颛门，标其纲要，补其阙遗，抑亦志地者所不废。若闾巷丛祠，王侯甲第，郡国计车之所萃，寓公篇咏之所传，闲涉繁芜，要关掌故，略仿宋氏长安志例，悉加甄录。惟流连景光之作，概无取焉。大辂椎轮，事资创始，兼乏研精之暇，慭辞弇陋之讥。匡谬拾遗，以俟来哲。光绪乙酉六月，义乌朱一新识。
　　京师坊巷志稿卷上
　　中西坊
　　隶中城。凡皇城自地安门以东；内城自东长安街以北，王府街以西，兵马司胡同地安桥以南；外城自正阳门大街，西至西河沿关帝庙、煤市桥、观音寺前石头胡同，南至西珠市口大街，又南至永定门西，皆属焉。
　　中东坊
　　隶中城。凡皇城自地安门以西；内城自西长安街以北，西大市街以东，护国寺街地安桥以南；外城自正阳门大街，东至打磨厂、萧公堂、草厂二条胡同、芦草园，南至三里河大街，皆属焉。
　　朝阳坊
　　隶东城。凡内城自东大市街以东，东直门街以南皆属焉。外厢则东便门、朝阳门、东直门外，其分地也。
　　崇南坊
　　隶东城。凡内城自崇文门街、王府街以东，交道口、北新桥以南；外城自崇文门外三转桥以东、左安门以北，皆属焉。
　　东南坊
　　隶南城。所属皆外厢，南则永定门、左安门、右安门门外，东则广渠门外，西则广宁门外，其分地也。
　　正东坊
　　隶南城。凡内城东自崇文门街，西至太平湖城根，北至长安街；外城自崇文门外大街，西至打磨厂、萧公堂，北至三里河大街西，南至永定门东、左安门西，皆属焉。
　　关外坊
　　隶西城。凡内城自西大市街以西，阜成门街、护国寺街以北，德胜门街以东，皆属焉。外厢则阜成门、西直门、西便门外，其分地也。
　　宣南坊
　　隶西城。凡内城自瞻云坊大街以西，报子街以北，阜成门街以南；外城自宣武门外大街迤南至半截胡同以西，皆属焉。
　　灵中坊
　　隶北城。凡内城自德胜门街以东，地安桥、兵马司胡同、交道口、东直门街以北，皆属焉。外厢则安定门、德胜门外，其分地也。
　　日南坊
　　隶北城。所属皆外城。自煤市桥观音寺前石头胡同、板章胡同以西，宣武门外大街、半截胡同以东，皆属焉。又灵中坊来属三铺详后。会典事例：参城册定制：内城辖于步军统领，外城外厢则设城官以理之，而皆董于巡城御史。初以正指挥司命案、缉盗贼，副指挥掌斗殴、赌、窃诸细事。吏目驻外厢，职与副指挥同。康熙三十一年，移副指挥驻外厢而令吏目分掌外城之事。惟中城正指挥、吏目皆驻外城。雍正五年，命五城地界，诸犬牙相错者，勘立界碑。十二年定设木牌之令。乾隆二年，议凡街衢宽者建石碑，其狭巷仍钉木牌。大清诏令：顺治元年定鼎建号诏：一京都兵民，分城居住，原取两便，万不得已，其中东西三城官民，已经迁徙者，所有田地租赋，准蠲免三年；南北二城虽未迁徙，而房屋被人分居者，田地租赋，准免一年。又顺治五年南郊配享诏：一北城及中东西三城，居住官民商贾，迁移南城，虽原房听其折价，按房给银，然舍其故居，别寻栖止，情殊可念，有土地者，准免赋税一半；无土地者，准免丁银一半。
　　皇城周十八里有奇（一统志）。前明悉为禁地，民间不得出入。我朝建极宅中，四聪悉达，东安、西安、地安三门以内紫禁城以外，牵车列阓，集止齐民，稽之古昔，前朝后市，规制允符。
　　旧闻考：顺治十五年四月丙戌，内三院覆宗人府疏言：皇城为皇上宸居，诸王在内居住，所属人员，往来出入，难以稽察，应迁居于外。从之。明张萱疑耀：京师人呼巷为衚衕（简体字为“胡同），世以为俗字，不知山海经已有之。食嚣鸟可以止衕。郭璞注：治洞下也，音洞。独衚字未经见。杨慎丹铅总录：今之巷道，名为胡洞，字书不载，或作衙衕，又作■〈彳吾〉■〈彳同〉，皆无据也。南齐书：萧鸾弑其昭于西弄。注：弄巷也。南方曰弄，北方曰■〈彳吾〉■〈彳同〉，弄之反切为■〈彳吾〉■〈彳同〉也。盖方言耳。案：疑耀所引，见北山及中山经。然此特借字，非其本义。说文行部：衕通街也，广韵、玉篇义同，音徒东、徒弄二切。广韵引苍颉篇作■〈行外甬內〉，云巷道，今南方呼巷曰衖（简体字为“弄”，音为lòng），北方呼巷曰衚衕。衚衕合音为衖，衖见尔雅，衕见说文，皆古训也。谢肇浙五杂俎引元经世大典，谓之火衖，衚衕即火衖之转。元人有以衚衕字入诗者，其来已久。析津志言：京师二十九衖通，衖通字本方言，盖缘饰以古义，非其实也。盛百二柚堂续笔谈：汉鲁峻碑，有休神家衖之语。张函斋弨济南学碑释文云，衖即巷字。查浦辑闻云：京华巷称胡同，其义不典，南史东昏侯被弑西弄，即俗所云衖也。元经世大典谓之火弄，恐北音误仄为平，因呼胡同也。按曹全碑作家巷。尔雅：宫中壶谓之衖，音巷。巷之读衖，犹虹之有绛音也。又衚衕二字，已见玉篇篇海，非后人始有。
　　皇城东 中西坊
　　东华门外南长街
　　俗称南池子，井二。内务府所属外养狗处在西。旧有管辖番役署，后移西华门外北长街，俱详衙署。案：鹰房、狗房，旧俱在东华门内。其在南池子者，外署耳。嘉庆壬戌，复将内署移东华门外长房，见礼亲王啸亭续录。
　　南河沿
　　井一。明刘若愚芜史：自皇史宬东南有门通河，上有涌福阁，旧名澄辉阁，俗所谓骑马河也。旧闻考：今普胜寺东北，有马鞍桥，当即骑马河旧址。
　　菖蒲河
　　木桥二。芜史：皇史宬再东，则追先殿钦天阁，勒世庙钦天颂于碑。再南则御作也。案：今大院子，地临菖蒲河，即明之御作。
　　冰窖
　　牛郎桥 桥一。
　　东河沿
　　有马鞍桥、平桥。芜史：迤东沿河稍北，则吕梁洪、东安桥，再北有亭居桥上，曰涵碧。又北则回龙观止焉。其殿曰崇德。观中多海棠。旧闻考：河东今为南箭亭，北有平桥，在东安桥南，当即吕梁洪漾金亭旧址。东安桥北又有桥，桥上遗石础二，相传有楼骑河。今桥西街，尚名骑河楼，则芜史所云有亭居桥上曰涵碧者也。又北，今为北箭亭，崇德殿旧基，当在其地。陈悰天启宫词注：回龙观旧多海棠，旁有六角亭，每花发时，上临幸焉。尝于亭中自装宋太祖，同高永寿辈演雪夜访普之戏。吴长元宸垣识略：明南城宫殿额名，无涵碧亭。崇德殿在河东，即回龙观，似与南内相接，为今南箭亭地，未闻越东安门北而有别馆也。据芜史，有东安桥再北五字，因以骑河楼北箭亭当之。窃以东安桥，明称皇恩桥。下云：水从御马监东，东安门桥下，不直称东安桥，可知。疑吕梁洪、东安桥，即今马鞍桥；有涵碧亭覆其上者，即今平桥。又西苑之水，从牛郎桥出涌福阁，所谓骑马河，以阁跨水上也。
　　南箭亭 有十鞑子庙。
　　南湾子
　　井一。迤南为皇史宬，尊藏实录、圣训、玉牒，地因以名。详宫禁衙署。汪启淑水曹清暇录：皇史宬有大蜥蜴，长约四五尺，风清月朗之夕，常出游，足迹大如饭碗，故宬中无鼠患，至今尚存。
　　南、北库司胡同 井一。
　　官豆腐房
　　飞虹桥
　　虹俗讹龙，井一、桥一。明英宗实录：初上在南内，悦其幽静，既复位数幸焉。因增置殿宇，其正殿曰龙德，正殿之后凿石为桥，桥南北表以牌楼，曰飞虹，曰戴鳌。孙国敉燕都游览志：自东华门进至丽春门，凡里余，经宏庆殿，历皇史宬门，至龙德殿隙地，皆种瓜蔬；注水负瓮，宛若村舍。过此则飞虹桥，石刻罴虎禽鸟状，传为西洋僧载而来。案：丽春门，明南城中路门也，见春明梦余录。蒋一葵长安客话引陶从政诗：中官三宝下西洋，载得仙桥白玉梁。其说与芜史同。游览志言西洋僧所献，传闻异词耳，余详宫禁。芜史：桥以白石为之，凿狮龙鱼鰕海兽，水波汹涌，活跃如生，云是三宝太监郑和自西域得之。桥前右边缺一块，中国石工补造，屡易屡勒。桥南北有坊二，曰飞虹、戴鳌。姜立纲笔。东西有天光，云影二亭。
　　南井儿胡同 井一。
　　冰窖胡同
　　门神库
　　工部制造库所属门神库在南池子西，因以名。案野获编：世宗初建献皇帝庙，既袝庙称宗，遂闭旧庙不复祀。嘉靖四十四年，旧庙柱产芝，上大悦，改名玉芝宫。　旧闻考：玉芝宫久废，以大礼集议所记地界考之，当在南池子西北。今之门神库，或即其地欤？
　　灯笼库 井一。
　　石头缝胡同 内务府北鞍库所属鞍作在焉。
　　箭厂胡同 内务府毡库所属箭在焉。
　　缎匹库
　　户部所属缎匹库在南池子东，与大库、颜料库通谓之三库，详衙署。南小胡同曰鸭蛋井，井一。正白旗侍卫教场在小南城，见啸亭杂录。啸亭续录：睿忠亲王旧府在明南宫，今为缎匹库。谨案：王讳多尔衮，太祖十四子。顺治间，称辅政皇叔父王，进称皇父摄政王。薨尊为成宗，谥懋德修道广业定功安民立政诚敬义皇帝，旋以罪黜。乾隆四十三年，特旨昭雪，复旧封世袭，追谥忠。芜史：重华宫之东，曰洪庆宫，供番佛之所也。又东则内承运库，再东则崇质宫，俗云黑瓦殿。景泰间，英庙所居。旧闻考：明英宗北还，居崇质宫，谓之小南城。今缎匹库库神庙，有雍正九年重修碑云，缎匹库为户部分司，建在东华门外。小南城名里新库，则里新库亦小南城也。东南为普胜寺，寺前沿河，尚有城墙旧址。案：明南城本东苑旧地，英宗复辟后，大加修拓，遗址甚广，今录取其涉坊巷者，余详宫禁。普胜寺详寺观。
　　吗噶喇庙
　　普度寺旧名吗噶喇庙，国初为睿亲王府，详寺观。庙西井一。俞正燮癸巳存稿：墨尔根王为睿亲王，为摄政王，当时称为台星可汗九王，见毛奇龄后鉴录。其旧府，据恩福堂笔记，在东安门内之南，明时南城，今吗哈噶喇庙。吴伟业读史偶述诗：松林路转御河行，寂寂空垣垣宿鸟惊。七载金縢归掌握，百僚车马会南城。与今地址悉合。赵翼瓯北诗话：南城本明英宗北狩归所居。本朝摄政王以为府第。顺治七年，王薨，故云七载金縢也。案：元史泰定帝纪：至治三年十二月，塑吗哈噶拉佛像于延春阁之徽清亭。又释老传：元贞间，海都犯西番街，成宗命帝师丹巴祷于吗哈噶拉神。梵书言吗哈喇佛有十二，皆文殊观音化身，及护法神也。明南城有洪庆宫，供番佛之所，见梦余录、明宫史诸书。吗哈噶喇佛，盖其遗制也。元史本作摩诃葛剌，今译改。
　　瓷器库
　　井一。内务府所属瓷器库，在南池子东，地因以名。芜史：内承运库在东下马门，职掌库藏。在宫内者曰东裕库、宝藏库，谓之里库。其会极门宝善门迤东一带，及南城瓷器等库，则谓之外库。旧闻考：缎匹库，库神庙东，地名瓷器库。巷口石狮二，临河巷有南北双汊，内有黑琉璃瓦房，盖即库房未毁者。
　　葡萄园御马圈 井一。
　　东安门大街
　　有东安桥，亦称皇恩桥。啸亭续录：武英亲王府在东华门，今为光禄寺署。戴璐藤阴杂记：寺为英亲王故邸，规模宏敞，今半空闲。谨案：王讳阿济格，太祖十二子，初封武英郡王，晋亲王，顺治八年以罪除。芜史：过东上北门、东中门，街北曰弹子房、曰学医读书处、曰光禄寺街，南曰篦头房。再东，则东安里门，俗称墙门，过桥则东安门也。案：光禄寺在东安里门，今仍明旧，余无考。查嗣瑮查浦诗钞：长连墙接短连墙，紫禁沧洲列南厢。催取四时花酿酒，七层吹过竹风香。长连、短连两街名，在仁智殿西南，御酒房后，见芜史及西河诗话。此大内之御酒房，非光禄寺御酒房也。查诗似未晰。藤阴杂记引西河诗话，系于光禄寺者误。紫禁沧洲额在光禄署中，明黎维敬所题。明黄佐翰林记：宣德中赐杨溥第于东安门。明陈僖客窗偶谈：中官初入选进东华门，门内有桥曰皇恩，谓从此即受皇恩也；俗呼曰忘恩桥。以中官既富贵，必仇其所生也。案：东安门俗亦称外东华门，偶谈盖仍俗称。
　　光禄寺东、西夹道
　　光禄寺后东华门外北长街
　　俗称北池子，井二。宣仁庙祀风神，凝和庙祀云神，俱在东，详祠祀。内务府所属武备院署、俄罗斯文馆，俱在西，详衙署。东小胡同曰文书馆、万庆馆。
　　头条、二条、三条胡同 二条胡同井一。
　　妞妞房
　　北河沿 桥二。
　　箭杆胡同 井一。
　　骑河楼
　　旧有内务府所属三旗参领署，后移白米斜街。南鞍库所属熟皮作，与楼相望。迤北曰城隍大院，亦作成侯大院。胡书农年谱：甲戌三月，移居东安门内成侯大院宅，宅为英煦斋相国别业，宅止老屋数楹，庭前有丁香二株甚茂。
　　北箭亭 旧闻考：以骑河楼为明涵碧亭遗址，北箭亭为崇德殿遗址，见前。
　　井儿胡同 井一。
　　五所胡同 井一。
　　斗鸡坑
　　庙儿胡同 有关帝庙。
　　暖阁厂胡同
　　芜史：御马监之南向西者曰杆子房、北膳房、暖阁厂，厂东门可通河。河之南岸榆柳成行，花畦分列，如田家也，曰南膳房。再南曰明器厂、混堂司、内东厂。案：东厂为明季弊薮，以芜史、春明梦余录叙次考之，当与暖阁厂、骑河楼相近，余详宫禁。
　　银闸
　　神机营幼丁队左厂在焉。详兵制。芜史：御马监听事之南曰里草阑草场。永乐初建，收料豆。宣德间，将中府草场之草分受，始立场，有仓廒也。旧闻考：今御马圈南，地名银闸，有真武庙，即明御马监里草阑旧址。庙内有天启三年碑记可考。
　　上驷院御马圈 井一。
　　草垛胡同
　　骡圈
　　春明梦余录：内承运库、外马房，在御马监南。明宫史：过外马房，余宅数区，所谓河边者也。芜史：东河边余房八区，司礼监秉笔掌印等众住，谓之河边直房。案：今骡圈，当即明外马房遗址。
　　椿树胡同
　　东沙滩
　　西沙滩 迤西为三座门。又西北为景山东门，详宫禁。柳树井，井一。
　　红门
　　官房 迤西少北，为孟家大院。
　　马神庙 井一。
　　宸垣识略：一等忠勇公第，在马神庙。案：乾隆时大学士傅恒，封忠勇公，谥文忠。其子福隆安，尚高宗四女和嘉公主。赐第在旧宅东，今公果齐逊袭封，官散秩大臣，府西即其家庙也；乾隆间敕建，详祠祀。芜史：又南曰尚膳坚拨子，斜对御马监。李日华紫桃轩又缀：御马监小猴十只，日食白米一斗，红枣二斤八两。旧闻考：马神庙即明御马监马神旧祠也。庙基旧在街之稍北。乾隆二十年移建，迤南为御马圈，其地盖仍明旧。野获编：内市在禁城之左，过光禄寺入内门，自御马监至西海子一带皆是。每月初四、十四、二十四日，设场贸易。闻之内使云，此三日例令内中贱役辇粪秽出宫弃之，以故各门俱启。因之陈列器物，借以博易焉。案：内市之制，亦见明徐克暖姝由笔。旧闻考云无考，以野获编所言核之，御马监今为马神庙，西海子即太液池，其地犹约略可稽。芜史言天启元年二月，因辽事急，将元武门外大市，移于东安门外戎政府街。民间谣曰：大市去矣。至七年秋，仍复故处，疑即此市也。
　　下坡
　　嵩祝寺胡同
　　东有法渊寺，西有智珠寺。又东为三厂遗址，明置汉经厂、番经厂、道经厂于此，俱详宫禁寺观。乾隆时，章嘉胡图克图奉诏来京，更定大藏经经咒，居嵩祝寺。赵翼檐曝杂记云，居栴檀寺。毛奇龄武宗外纪：西宫大答应宫人，有愿祝发为尼者，上作剃度师，亲为说法，置番经厂中。案：章嘉胡图克图为第六辈达赖喇嘛，罗卜藏札木苏之支嗣，此其第三次呼必勒罕也。俗姓张，西宁人，后卒于京师。
　　钟鼓司胡同
　　司亦作寺，有钟鼓寺，详寺观。野获编：内廷诸戏剧，俱隶钟鼓司演习，相传院本沿金元之旧，故其事多与教坊相通。案：明钟鼓司职掌，见明史职官志，有水嬉、打稻诸戏，详宫禁。
　　椅子胡同 井一。
　　东高房胡同 井一。
　　芜史：新房之北则司礼监，南则御马监也。新房东西一街，南北一连、二连、三连等连，连之十字路口，各有井。案：高房胡同，当即新房遗址。芜史言十字路口各有井，今东西高房胡同之间有二眼井、三眼井，当即一连、二连、三连之地。
　　二眼井 井一。
　　三眼井 井一。
　　西高房胡同
　　东老胡同
　　中老胡同
　　西老胡同 井一。
　　司礼监
　　芜史：再南曰新房，曰都知监，曰司礼监。司礼监第一层门向西，门内稍南有松十余株者，内书堂也。稍北曰崇圣堂。公厅大门外有东西二井。西井之西一小门，东井之东一小门，其内皆提督监官、典簿文书房掌司所居。
　　吉祥所 国朝宫史：凡宫眷薨逝，殡于此。
　　碾儿胡同 井一。
　　东黄瓦门
　　朱彝尊曝书亭集：康熙癸亥，予入直南书房，赐居黄瓦门之东。又有赐居禁垣诗：讲直华光殿，居移履道坊；经营倚将作，宛转绕宫墙。对酒非无月，摊书亦有床，承恩还自哂，报国只文章。案：茶余客话，谓彝尊赐第在西华门内，误。芜史：自北安门里街，东曰黄瓦东门，门之东街，南曰尚衣监街，北曰司设监。酌中志：尚衣监掌御用冠冕袍服履舄靴袜之事。兵仗局之南，旧监库之北，即本监匠役造御用袍房也。又名曰西直房。旧闻考：黄瓦门之名，见于大佛堂碑刻，俗呼为东西黄华门，音之讹也。尚衣监、司设监今废，黄瓦门之东迤南，有玉皇庙，即尚衣监旧廨。迤北曰慈慧殿，稍东南为帘子库，有真武庙，稍东为织染局。有华严寺，其碑文碑额，皆有司设监名。案：尚衣监、司设监职掌，见明史职官志及芜史，详寺观。
　　内府库 芜史：火药局再东稍南，曰内府供用库，掌印太监一员，专司内官食米，每员每月四斗。
　　蜡库胡同 井二。芜史：内府供用库，有油蜡等库，凡御用白蜡、黄蜡沈香等香，皆取办于此。
　　铁匠营
　　酒醋局胡同
　　神机营幼丁队右厂在焉，详兵制。有兴隆寺，详寺观。芜史：酒醋面局，掌宫内食用酒、醋、糖、酱、面豆诸物，与御酒房不相统辖。
　　妞妞房 东小胡同曰闷葫芦罐。
　　织染局胡同
　　桥一。有华严寺，详寺观。旧闻考：织染局原建嵩祝寺后。乾隆十六年，移万寿山之西，与稻田毗近，立石曰耕织图。原机上织染局三字，今改为耕织图。芜史：内织染局，掌染造御用及宫内应用缎匹绢匹之类。有外厂在朝阳门外，又有蓝靛厂，在都城西本局之外署。
　　针工局胡同 芜史：针工局掌内官长随内使小火者，冬夏衣每年递散一次，遇辰、戌年，各散铺盖银一次。
　　巾帽局胡同 明职官志：巾帽局掌内使帽靴，驸马冠靴及藩王之国诸旗尉帽靴。芜史：署后临河，有梓潼庙。
　　东板桥 桥一。
　　火药局胡同
　　井一。河沿龙王庙井一，火神庙井一。迤东临河有镶黄旗侍卫教场，见啸亭杂录。芜史：火药局即兵仗局之军器库也。案：火药局互详宫禁及寺观。
　　后局胡同 井一。
　　东、西吉祥胡同
　　闯道胡同
　　南月偃
　　北月偃
　　帘子库胡同 井二。
　　慈慧殿 慧俗讹菇。井一。慈慧寺，详寺观。明司设监旧廨在此。
　　安乐堂胡同
　　井一。春明梦余录：安乐堂在地安门街东。芜史：北安门街曰安乐堂，内官有疾者徙此。山陵及外厂九门官，则不送也。旧闻考：安乐堂在街东，芜史作街西误。今堂额虽存，并非内官养病之所。
　　地安门东夹道
　　迤西即地安门，明曰北安门，俗沿元称曰厚载门，亦曰后门。内务府所属三旗佐领管领档册房，及监造花爆处在街西。董含莼乡赘笔：康熙二十二年癸亥，上以海宇荡平，宜与臣民共为宴乐，特发帑金一千两，在后宰门架高台，命梨园演目连传奇用活虎活象真马。茶余客话：励文恪杜讷以编修赐第厚载门。
　　皇城西 中东坊
　　西华门外南长街
　　俗称南池子。井三。小胡同井一。内务府所属管理三旗，纳银庄署在东，掌内管领关防署在南，俱详衙署。万寿兴隆寺，详寺观。王士祯香祖笔记：米紫来汉雯迁侍讲，赐第西华门。茶余客话：张文端英，以谕德赐第西华门后，蒋扬孙、查声山皆赐第西华门内。芜史：自西上北门，过西上南门，则御用监也。旧闻考：御用监今为玉钵庵，即明真武庙。西南有关帝庙，为御用监南库旧址，皆有碑。查慎行人海记：西华门外西南一里许，明御用监在焉。又南数十步，为真武殿，庭前有老桧一株，下有元时玉酒海，承以石床。案：玉钵庵以玉瓮得名，乾隆十年移玉瓮置承光殿，详宫禁。芜史：石作阁又西，曰乾明门，迤南曰兵仗局，掌造兵器，每年七月兼供乞巧针，亦称小御用监。曰西直房，即尚衣监之袍房也；曰旧监库，属内官监，曰尚膳外监，曰甜食房，属御用监，造虎眼丝窝等糖裁松饼。曰西上北门，东则西下马门矣。案：今街西兴隆寺，即明兵仗局佛堂，其西直房旧监库、尚膳外监、甜食房，皆当在北长街，遗迹俱无考。吴长元谓：今玉钵庵西，关帝庙为旧监库余址。盖误以御用监为旧监库也。关帝庙在西华门外西南，与芜史所称西上北门之北者不合。
　　南花园
　　高士奇金鳌退食笔记：南花园在西华门迤南东向，明时曰灰池，种植瓜蔬，于炕洞内烘养新菜，以备春盘荐生之用。立春日进生萝卜，名曰咬春。本朝改为南花园，园杂植花树，凡江宁、苏松、杭州织造所进盆景，皆付灌植。秋时收养蟋蟀，至灯夜则置之鳌山灯内，乐罢忽闻蛩声自鳌山出。其余杂花奇树，不可名言，按时舁送各宫殿安放。春明梦余录：西苑门迤南向东，曰灰池。芜史：宝钞司造草纸，备宫人使用。祖宗时，造钞印板及红印，闻在库中。其署左临河，后倚河，有泡稻草池，池中石灰滤渣积成卧象形，名象山。作房七十二间，各具一灶突，名曰七十二凶神。旧闻考：织女桥南真武庙，有明万历八年重修宝钞司真武庙碑，则庙即宝钞司故址也。灰池、象山、作房、灶突久废，今其地犹有七十二烟洞之名。
　　南府
　　东沟沿
　　北花园
　　大烟洞胡同 洞俗讹筒。
　　九条湾 井二。
　　油漆作
　　明嘉靖祭丑修南库碑记：御用监初立为行在作房，次改御用司。宣德朝更为监，各库作，东则外库大库，西则花房库作，南库冰窨左右四作：曰木漆，曰碾玉，曰灯作，曰佛作。案：油漆作疑即明漆作遗址，余诸作当亦在御用监左右。旧闻考：以冰窖为御用监之冰窨，恐误。详下。
　　羊圈
　　西闸口 井一，桥一。
　　织女桥
　　桥一。内务府所属掌仪司署在桥南。明史：永乐二十二年十二月，作观天台于禁中。芜史：御用监又南向西，则银作局也，再南过桥，曰灵台，亦有观象台。铜铸浑天仪，以测星度观云气。其占候书曰观象玩占，流星撮要等，皆钞录誊授，不敢传布于外。教法极严，比司礼监书堂较胜。每年历样造历，皆灵台钦天监同管。沈朝阳嘉隆两朝闻见录：嘉靖二年五月，雷震观星台。案：明灵台遗址，在织女桥南，今尚存，俗称观星台，互详衙署。
　　西华门外北长街
　　亦称北池子。井二。西北有三座门，明之乾明门也。迤西为承光殿，又西为金鳌玉蝀桥，详苑囿。昭显庙祀雷神，详祠祀。又有福佑寺在东，圣祖冲龄时避痘于此，见恩福堂笔记。南有静默寺，俱详寺观。内务府所属营造司署，管辖番役署在东。会计司署、庆丰司署、慎刑司署在西；奉宸苑署、都虞司署在北；内务府营造司所属官房租库在东，俱详衙署。童槐今白华堂诗钞：大庾师晋陟端揆招过其寓邸诗自注：公赐第在西华门外北池子。程侍郎遗集：时余寓西华门外，入直退直，必过金鳌玉蝀。内务府册：乾隆三十八年，创置活字版，锡名聚珍，置局西华门外北长街之东，排印各书。明朱国桢涌幢小品：余过西华门，马足恰恰有声，俯视见石骨黑，南北可数十丈，此真龙过脉处。
　　东、西翰林街
　　头条、二条、三条、四条胡同 头条胡同，井一。
　　大沟沿
　　枣林龙王庙
　　三眼井 井一。
　　妞妞房
　　盔头作
　　浆家房
　　浆俗讹蒋。毛奇龄西河诗话：张南士仿王建宫词百首有云：墙边浆妇浣花绮，廊下酒家衔酩红。注云：浆家房在皇城外，即浣衣局也。案：今浆家房非明浣衣局之地，亦非在皇城外，注有误。
　　二里沟
　　朝阳河
　　观音堂
　　井儿胡同 井一。
　　四根旗杆 井一。
　　东、西椅子胡同
　　大石槽 井一。
　　草厂
　　金鳌退食笔记：万寿宫在西安门内迤南，大光明殿之东，明成祖潜邸也。或曰即旧仁寿宫，明世宗晚年爱静，常居西内。今朱垣隙地，杂居内府人役，间艺黍稷及堆官柴草。南曰草厂，北曰柴阑。案：明万寿宫互详宫禁。
　　琉璃井 井一。旧有内务府造办处所属玻璃厂，今移西华门外。旧闻考：蚕池口又西，为琉璃作，地名草厂。
　　蚕池口
　　迤西有法国天主堂，今移西十库。案：西人祆祠，录其最初者以志变始，余不著。蔡升元纪恩集：移居蚕池养疾恭纪诗：岂特终身去宿疴，移家旗子尽欢歌。平分翠色瀛台柳，依旧清光太液波。深院自驱尘翳少，广庭偏受月明多。那知天上蓬莱岛，长作人间安乐窝。茶余客话：虞山蒋文肃廷锡，以庶吉士直内廷，赐第西华门蚕池西，御题扁曰揖翠堂。金鳌退食笔记：亲蚕殿在万寿宫西南，有斋宫、具服殿、蚕室、茧馆，皆如古制。芜史：棂星门迤西街南，赃罚别库之门也。门傍东迤南为蚕池。旧闻考：赃罚库在十库极北。芜史作棂星门西街南，误也。蚕池在三座门西街南。案：三座门即明之棂星门。芜史言别库私当与赃罚库异地，今蚕池口有门，疑即芜史所称别库之门也。明嘉靖九年，议行亲蚕礼，初筑坛于安定门外，礼部言皇后出郊亲蚕不便，世宗召尚书李时与大学士张孚敬，视地仁寿宫侧。十年三月乃改筑蚕坛于此，事具明史及世宗实录。
　　头条、二条、三条、四条胡同
　　新开路
　　毛家湾
　　巧极营 俗讹草鸡营。井一。蒋景祁瑶华集笺：蚕池明时宫人织锦之所，今止存云机庙故基。
　　永佑庙 庙祀城隍神，详祠祀及寺观。
　　槐树胡同
　　拜斗殿
　　春明梦余录：寿明殿寿明门。案：殿为前明遗址，乾隆三十九年重修。中奉斗母，地因以名，详宫禁。啸亭杂录：梁文定国治赐第在拜斗殿。水曹清暇录：拜斗殿在西直门外，宪宗晚年所建，今以松江娄真人主之，颇严肃。
　　兔儿山
　　旋磨台
　　俗讹转马台。春明梦余录引明宫殿额名，作旋波台。日下旧闻引作旋坡台。明严嵩钤山堂集：小山在仁寿宫西。入清虚门，磴道盘屈，甃甓皆肖小龙文，叠石为峰，巉岩森耸，元氏故物也。案：旋磨台，嘉靖二十八年更名仙台。明英宗实录：天顺四年作西苑亭轩成，苑中蓬莱山顶有广寒殿，金所筑也。西南有小山，亦建殿其上，规制尤巧，元所筑也。蓬莱山即万岁山，西南之小山也，疑即兔儿山。明时为重九登高之地，见芜史。余详宫禁。
　　饽饽房 井一。
　　有内务府营造司所属饽饽房，故名。
　　红门火药局 有火药库，详厂局。
　　鞑子营 井一。
　　光明殿胡同 井二。
　　大光明殿，互详寺观。明世宗实录：嘉靖三十六年十一月，大光明殿工成。金鳌退食笔记：大光明殿在西安门内，万寿宫遗址之西，地极敞豁，中祀上帝。相传明世宗与陶真人讲内丹于此，即大元都也。今仍设内监道士守之。顺治十八年正月，世祖章皇帝升遐，顾命大臣索尼、螯拜、遏必隆、苏克萨哈辅政，共来焚香盟心于此。各衙门亦次第设誓。余赐第在左侧。高士奇江村集：赐居西苑自城北移家诗：客中陋巷为家久，忽讶恩辉住苑西。牛背驮书千卷重，担头挑树两株齐。门前金碧瞻天阕，屋内鸾龙有御题。仲蔚蓬蒿十年事，一枝偏借上林栖。茶余客话：高江村以侍讲赐第西华门，其先以詹事主簿赐第。啸亭续录：汤敦甫金钊官词林时，寓光明殿左廊房，授读蒙童，无异冬烘。又娄真人近垣，江西人，雍正时召入京师，居光明殿，封妙应真人。
　　前大坑
　　后大坑
　　石板房 井一。
　　菜园 井一。
　　炭厂
　　芜史：宫中用炭皆易州产，按尺寸锯截，编小圆荆筐，用黄土刷筐盛之，名曰红箩炭。顺天府岁供糯米十五石一斗，永平府岁供红枣一万五千五百七十斤，于红箩厂交纳厂中香匠制香饼兽炭，造将军等像。高三尺许，名曰彩妆。腊月二十四日安宫殿中旁，次年二月仍归本司。余金熙朝新语：海宁查嗣韩以五经乡荐不第，留住西华厂刘廷玑宅之无倦轩。案：廷玑曾著在园杂志，在园亦其宅中园名也。
　　惜薪司胡同
　　井一。土地庙井一。迤南歧路曰西义口，又南曰倒堂。有双节寺，详寺观。芜史：南曰惜薪司，正西则西安门也。惜薪司管宫中所用柴炭，及二十四衙门山陵等处内官柴炭。金鳌退食笔记：我朝悉除明制，惟内廷柴炭于此关支，荆筐亦不刷红土。明武宗实录：正德三年八月，司礼监刘瑾传旨，改惜薪司外薪厂为办事厂，营府旧仓地为内办事厂。京师谓之内行厂，比东西二厂尤酷烈。
　　西安门大街
　　井一。迤东为金鳌玉蝀桥，南为西苑福华门，详苑囿；北为阳泽门，门内傍北海，地名小马圈，互详后。金鳌退食笔记：土谷坛在阳泽门外西南数十步。明嘉靖间，因给事中王玑言，建坛于此，今废。明史食货志：宏治十五年，放去乾明门虎、南海子猫、西华门鹰犬、御马监山猴、西安门大鹞等，减省有差，存者减其食料。周宾所识小编：康熙辛酉，西安门内有内监治宅，掘地误发古墓，中有瓦垆一、瓦罂一，墓石二方，广各一尺二寸。一刻卞氏墓志四字，环列十二辰相，皆兽首人身；一刻志铭，题曰大唐故濮阳卞氏墓志，铭文曰：贞元十五年，岁次己卯，七月癸卯朔，夫人寝疾，卒于幽州蓟县蓟北坊，以其年权窆于幽州幽都东北五里，礼贤乡之平原。
　　鸽子房
　　井一。春明梦余录：十库西曰鸽子房，曰西安门。旧闻考：鸽子房有二圣庙，即内府鸽子房土地祠，西安门内街北之极西地也。光绪丁亥移建法国天主堂于此。
　　西十库胡同
　　井二。西十库隶内府，内丁戊三库兼属工部，详衙署；有慈云寺，详寺观。金鳌退食笔记：西十库在西安门内向南，旧设掌库太监一员，贴库数员，佥书数十员。本朝三十余年，十库封锢不开，尘土堆积。库后古木丛茂，居人鲜少，众鸟翔集作巢，以数万计。上常游幸至此，命内务府清察立档案焉。康熙万寿盛典：李绂撰万寿图记：进西安门路左西十库口内，有上三旗三十家包衣人，自天王殿旧址建寺，唪经庆祝万寿，奉敕赐名慈云。寺前夹道新植松柏百余株。会典事例：戊丁二库在西十库内，收贮弓刀箭弦乌枪等项；丁字库今贮硝黄。明会典：天财库，凡正阳等九门，并冬钞关本折钱，及皇城各门锁钥，俱送本库收。旧闻考：今慈云寺即明之天王殿，殿有修库题名碑，所记十库与芜史合，而冠以司钥库之名。其修庙碑记云，禁城西北隅有司钥库，天财库属焉。是司钥库乃十库总理，天财库其附焉者也。钱明陆、钱病逸漫记：砖城北甲乙丙丁戊五库，与天财、承运等库，唯天财库赃罚银香料等项最富。案：十库互详宫禁。明宫史言司钥库俗名天财库，凡宝源等局，铸出制钱交本库备御前赏赐。库中积有历代古钱，此天财库之所由名也。又言：乾清、午门、东华等门钥匙，皆本库监工于五更三点时自宫中发出，分启各门后即缴回，其言与明会典合。是天财库即司钥库无疑。旧闻考分为二，似误。
　　刘銮塑
　　俗讹琉璃塑。井一。天庆宫旧为元都胜境，详寺观。金鳌退食笔记：元都胜境建于元，相传为刘元塑像。周筼析津日记：京师像设奇古者，曰刘銮塑。说者疑銮与元音近而误。考郝伯常陵川集，燕有四贤祠，其像塑自刘銮。则銮别是一人，著名于正奉之先者也。案：刘元事见元史工艺传及陶宗仪辍耕录。金鳌退食笔记误作兰。
　　真如境
　　井一。芜史：经厂又西曰洗白厂，曰果园厂，曰西安里门。绦作即洗白厂，造兜罗绒各色五毒等绦，兜罗绒传自西域，无敢私造者。甜食房并此厂，皆属御用监，最寒苦可悯。金鳌退食笔记：果园厂在棂星门之西，明永乐年制漆器，以金银锡木为胎，有剔红填漆二种，皆称厂制：世甚珍重之。其遗址今为内务府人役所居。旧闻考：真如境庙内有隆庆戊辰御用监造厂碑云，本监洗白厂，成造上用兜罗绒袍。公廨又有隆庆辛未修厂碑。稍西地名刘銮塑。真武庙中有万历癸巳修洗白厂绦作碑云：绦作初置公廨于果园厂前，机作等房俱聚于此，后择果园厂隙地建兹绦作。则洗白厂、果园厂俱在此地。
　　绦作 井一。
　　经板库
　　井一。芜史：大藏经厂，司礼监之经厂也。金鳌退食笔记：大藏经厂在玉熙宫遗址之西，贮经书典籍及释藏诸经，今仍旧制。燕都游览志：藏经厂碑记言，厂隶司礼监，写印上用书籍，造制敕龙笺。藏库则堆贮经史文籍，三教番汉经典，及御制御书诗文印板。建自正统甲子，历嘉靖戊午，世宗造元都宫殿，将本厂大门拆占。隆庆改元，元都拆毁，其后内监展拓旧基，重加修饬，始万历三年二月，落成于五月。案：库今废，其地尚存旧名。
　　扁担胡同 井一。
　　酒醋局
　　井一。芜史：棂星门迤西，曰西酒房、西花房。金鳌退食笔记：西酒房、西花房、牲口房、旧虎城皆在棂星门西北，今尽废。旧闻考：酒醋局巷内有真武殿，至今称为酒房，盖即西酒房旧址。
　　羊房夹道
　　羊房俗讹养蜂。井一。有延寿庵，详寺观。芜史：由金海桥玉熙宫迤西，曰棂星门，迤北曰羊房夹道，牲口房、虎城在焉，内安乐堂在焉。凡宫人病老或有罪，先发此处，待年久再发外之浣衣局。成化间，万贵妃专宠，孝穆纪皇后托疾居此，诞孝宗。牲口房收育异兽珍禽，有虎城、羊城。春明梦余录：羊房夹道旧有贞庆殿，万历三十一年八月拆去，为大山子工所用。案：大山子即万岁山，余详宫禁、寺观。
　　小马圈
　　井二。芜史：金海桥之北，河之西岸，向南曰玉熙宫，神庙于此选近侍三百余员学宫戏。金鳌退食笔记：玉熙宫在西安里门街北，金鳌玉蝀桥之西。康熙三十年五月于此设席殿，停仁孝皇后梓宫，集百官举哀。今改为内厩，豢养御马。案：今小马圈，即明玉熙宫遗址。详宫禁。
　　剪子胡同
　　八宝坑
　　口袋胡同
　　毛窝胡同
　　兴盛街
　　东、西头条、二条、三条、四条胡同
　　栴檀寺西夹道 井一。栴檀寺明清馥殿旧基也。寺有栴檀佛像，故名。东为仁寿寺，俱详寺观。
　　栴檀寺后
　　阐福寺西夹道 阐福寺在西苑，详寺观。寺西门外为通衢，南达阳泽门，曰西夹道。
　　琉璃门
　　虎城 井一。
　　燕都游览志：虎城在太液池西北隅，睥睨其上，而阱其下。阱南为铁门关而宝窦其南为小阱，小阱内有铁栅如笼，以槛虎者。虎城西北隅有豹房，百兽房在虎城之后，连楹南向。明武宗实录：正德二年八月造豹房。七年，添修豹房二百余间。毛奇龄武宗外纪：乃大起营建，兴造太素殿及天鹅房、船坞诸工。又别构院籞，筑宫殿数层，而造密室于两厢，句连栉列，名曰豹房。初日幸其处，既则歇宿比大内，令内侍环值，名豹房祗候，群小见幸者皆集于此。又称豹房曰新宅，日召教坊乐工入新宅承应。金鳌退食笔记：腾禧殿在栴檀寺西，明武宗以居晋王乐伎刘良女，俗呼为黑老婆殿。旁有古井，曰王妈妈井。武宗外纪：刘氏宠冠诸女，称美人，饮食起居必与偕，左右或触上怒，阴求之，辄一笑而解。江彬诸近侍皆母呼之曰刘娘娘云。旧闻考：腾禧殿久废，其地当与豹房毗连，稍南有北极庙，相传亦明代古刹。案：明武宗实录言，建镇国寺于豹房，今遗址亦无考。
　　菜园 井二。
　　妞妞房 井一。
　　盒子胡同
　　赃罚库 井一。旧闻考：赃罚库乃十库之一，十库周墙尚存，今栴檀寺西北胡同，犹有赃罚库之名。
　　榆树井 井一。
　　绳子库
　　教场
　　井二。小龙王庙，井一。教场地极轩敞，迤西为内官监胡同，又西则地安门也。明世宗实录：嘉靖三十年，上更定营制，命更旧内教场名曰内■〈甬戈〉营，欲以团操内使。次年二月，工部请营建祀所并营舍，中立一台，备御视。旧闻考：内教场今名教军场，在宏仁寺东北，其地有三圣祠，祀火神、水草神。又云：禁旅之设，遴拔监局数司内员精健者三千人，统以总提，分治以中军，领以总牌。次设明甲、硬弓、随伍等官，于大内西北二处，分场训练，后皆并练于此。野获编：初穆宗好观武事，时江陵为末相，遂于条陈疏中特列一款曰实武备，请上每秋大阅，躬诣校肄。上大喜，褒美举行。自是而内教场习射等事起矣。案：明武宗特设东西两官厅于禁中，视团营。又立内教场，自领阉人善骑射者一营为中军，晨夕操练，事见实录。其教场当亦在此。
　　地安门西夹道 迤西有响闸，在西天梵境后，详苑囿。其外有西步粮桥，详内城中城。
　　大小石作
　　井二。迤东为大高元殿，详坛庙。又东北为景山西门，井一。与景山门相直者为西苑陟山门，详宫禁。稽察内务府衙门在北，迤北有乐部公署，俱详衙署。芜史：大高元殿，习学道经内官之所居。明宫史：大高元殿稍西曰石作，有阁。金鳌退食笔记：大高元殿之东，即北上西门，有桥，甃砖石各半，谓防车轮耳。
　　冰窖
　　芜史：内官监所管十作，曰木作、石作、瓦作、搭材作、土作、东作、西作、油漆作、婚礼作、火药作，并米盐库、营造库、皇坛库、里冰窨、金海等处。旧闻考以冰窖为御用监所属之冰窨。据芜史所言，则里冰窨属内官监，与御用监相去颇辽阔，疑当时本有两冰窨也。
　　雪池胡同
　　井一。藤阴杂记：西华门内雪池，康熙中赐蔡升元，饬内府司员，冰雪施工，克期告竣，令同直陈元龙送归新第。见蔡纪恩诗。康熙万寿盛典：又前过石桥，进雪池红门夹道，灯廊数百楹，半道左右鼓亭各一。
　　魏家胡同
　　芜史：过北中门迤西，则白石桥万法等殿。明世宗实录：嘉靖四十四年十二月，定新建万法宝殿名，中曰寿憩，左曰福舍，右曰禄舍。春明梦余录：万法宝殿毁，万历二十九年添盖佛殿连房，三十年，佛殿添额，名祖师殿。旧闻考：今白石桥西魏家胡同，有万法殿，地基颇狭，似非其旧矣。
　　西板桥 桥一。
　　狗鹰胡同
　　三座厢 井一。
　　内官监胡同
　　四眼井，井一。巷口火神庙前桥二，曰鸳鸯桥。明之白石桥也。详宫禁。芜史：北安门内黄瓦西门之里，则内官监也。旧闻考：监今废，其地犹名内官监胡同。内有大佛堂，其碑记备列黄华门、营造库、米盐库、油漆作、外铁作、婚礼作、东行、西行、西瓦厂、石厂、黑窑厂、神木厂、铸钟厂、供应厂、备用厂、金殿厂、稻田厂、蜂窝厂、东花房、马鞍房、琉璃局、外冰窨等名目，与水部备考、明史所载多合。明蒋德璟悫书：紫禁城有护城河，河外即御沟也。河自北闸口分流，经内官监，白石桥，大高元殿之东，北上西门之外，至紫禁城下而东、而南，经太庙之东，玉芝宫飞虹桥之西；而其在西一派，则自太社、太稷坛，西至灵台宝钞司之东，合流于涌福河以出。
　　太平街 井一。迤西曰狮子衙门。
　　西黄瓦门
　　油漆作 井一。明内官监所属油漆作当在此，互详上。
　　米粮库 疑即明之米盐库。又东北则地安门也。
　　内城周四十里，门九（一统志）。定制分五城，而实辖于步军统领（会典事例）。其街衢之大者，中曰棋盘街。南北曰崇文门街、宣武门街、大市街、王府街、地安门街、安定门街、德胜门街、南小街、北小街、锦什坊街。东西曰江米巷、长安街、丁字街、马市街、朝阳门街、东直门街、阜成门街、西直门街、鼓楼东大街、鼓楼西斜街。
　　会典参宸垣识略、析津志：街制自南以至于北，谓之经；自东至西，谓之纬。大街二十四步阔，小街十二步阔，三百八十四火巷，二十九衖通。衖通二字本方言。又长街、千步廊、丁字街、十字街、钟楼街、半边街、棋盘街、五门街、三叉街。此二街在南城。案：析津志所举街名，今多仍其旧。惟长街、五门街、三叉街遗址不可考。余俱见后。
　　内城南城
　　城册：内城地址隶南城者，东至崇文门街与东城界，南至城根，西逾宣武门街，迤西至城根，北至东西单牌楼。东西长安街与中城界迤西，至旧刑部与西城界。案：明代以前，三门外为南城，故内城祗分中、东、西、北四城。我朝规制，内外城各分五城。其皇城内，前明为禁地者，今则悉隶中城，余亦各有分并。惟正阳门为向明出治之区，棋盘街在门内，地属南城。今叙次先南城而中城次之。
　　棋盘街
　　东西井各一。旧闻考：大清门外俗称棋盘街，乾隆四十年修葺周围石阑，以崇体制。东华录：顺治六年五月癸巳，钦天监奏：宸居重地，负阴抱阳，阴宜敛藏，阳宜开广。棋盘街房屋蔽塞，宜禁；文德、武功两坊，左右相配，今文德坊已火，即宜修建。从之。礼部则例：顺治八年议，大清门外原立有下马牌，官民乘车马者俱下。其在石阑内贸易者，永行禁止。两旁系故明市肆，许贸易如故。宸垣识略：棋盘街四围列肆，长廊百货云集。又名千步廊。元欧阳原功诗：丽正门当千步街。则千步廊为阛阓之所明矣。今大清门外，居人犹仍此名。旧闻考以门内朝房当之，盖据金志而言。燕都游览志：棋盘街直宫禁大明门之前，每朝会诸大典，京营将先期领营军护卫，驻足其中，树帜甚盛。若乃天街步月，虽城中多旷，观乎此属第一。长安客话：棋盘街府部对列，街之左右天下士民工贾，各以牒至，云集于斯，肩摩毂击，竟日喧嚣，此亦见国家丰豫之象。查嗣瑮查浦诗钞：杂咏诗：棋盘街阔静无尘，百货初收百戏陈。向夜月明真似海，参差宫殿涌金银。析津志：崇文门正南，出周桥灵星三门，外分三道，中千步廊街，出丽正门。又菜市在丽正门三桥；穷汉市一在丽正门西。案今之正阳门，元之丽正门也。明初筑京城时，不言有所更改，第证以元一统志、析津志，则丽正门当与今长安街相近，所谓千步廊者，未必即在今棋盘街之地。以他无可丽，姑附此。
　　正阳门内东城根
　　井一。太仆寺署在中心台，迤西则会同四译馆、教习庶常馆在焉。俱详衙署。怡贤亲王祠，详祠祀。有毗卢庵，松雪庵。元明寺东有武郡会馆。礼部册：明会同馆在玉河桥西，国朝改设会同四译馆。燕都游览志：四夷馆在玉河桥西，永乐五年十一月始设。案：明四夷馆隶翰林院，故其地与院相连。吴长元谓今庶常馆东有高丽人所居馆舍，殆即四夷馆之别宇，是也。明太仆寺在万宝坊，乃元兵部旧署，与今地异。张爵五城坊巷胡同集：南薰坊八铺，有金吾右卫。今无考。汤斌潜庵明史稿：商辂传：辂迁兵部左侍郎，兼左春坊大学士，赐第南薰里。案：明史略同。归有光震川集：戴锦衣传：子寓京师南薰坊。
　　貂皮巷
　　巾帽胡同
　　东江米巷
　　亦称交民巷。西有坊曰敷文。井二。俄罗斯馆，明会同馆故址也。今为俄国使馆。又有美国、德国、法国、日国、比国、和国诸使馆。东有武定会馆。啸亭续录：贝子博和托宅，在东交民巷。谨案：博和托，太祖孙饶余郡王阿巴泰次子，谥温良。明兵例：南会同馆，在东交民巷玉河桥西街北，正统六年盖造，宏治五年改作，共房屋三百八十七间。明一统志：上林苑监在文德坊玉河桥西，典簿厅附焉。外有蕃育、嘉蔬、冰鉴、川衡、林衡、良牧、左典察、右典察、前典察、后典察十署。春明梦余录：上林苑监在东江米巷南向，永乐十四年谕，凡牧养栽种地，东至白河，西至西山，南至武清，北至居庸，西南至浑河，禁不许围猎。案：监久废。明李诩戒庵漫笔：嘉靖六年六月十九日夜，京城雨雹交作，次早东江米巷南，李学等家房上有钱八十四文，一一壁立瓦栊中。御史张璠具奏，钱进入库。
　　富贵街
　　亦称户部街。甘露庵井一。宗人府、吏部、礼部诸署俱在东。详衙署。明胡应麟少室山房笔丛：燕中书肆，多在大明门右及礼部门外，拱宸门西。每会试举子，则书肆列于场前。岁朝后三日，则移于灯市。朔望并下浣五日，则徙于城隍庙中。案：拱宸门即公生门，见菽园杂记。今内城书肆在隆福寺街，外城在琉璃厂，余惟正阳门外东河沿打磨厂间有之。水曹清暇录：吏部大堂藤花，相传严世蕃手植；少宰署右藤花，相传吴文定公宽手植。
　　抬头庵
　　宗人府后胡同
　　牛圈胡同 井
　　史家胡同
　　户部北夹道
　　兵部街 井二。兵部、工部、鸿胪寺、钦天监、太医院诸署俱在东，详衙署。嘉靖间建三皇庙于太医院北，名景惠殿。
　　鞑子馆 俄罗斯馆也。会同馆俗称靼子馆。
　　鸡鹅馆 井一。
　　药库
　　东、西河沿
　　桥三。在城根者曰南玉河桥，江米巷者曰中玉河桥。桥东路北有胡同曰勾张胡同。在长安街者曰北玉河桥。中河沿东西井各一，北河沿井一。詹事府在东，详衙署。河旁旧有坊二，曰东西坊，久废。又玉河新柳，昔人题咏甚夥，今两岸垂杨亦殆尽矣。采访册：肃亲王府在御河桥东。啸亭续录：惇亲王府在御河桥西岸。谨案：肃王讳豪格，太宗长子，顺治三年授靖远大将军，后为摄政睿亲王所陷，薨。世祖亲政，复封世袭，追谥武。惇王讳允祐，圣祖七子，谥曰度。裔孙奕梁降袭，俗称梁公府。今废为英国使馆。万历沈志：元宁观在南薰坊。案：观在今南玉河桥，详寺观。明徐克暖姝由笔：京师井水多咸苦，不可饮，惟詹事府井最佳，汲者甚众。甲申传信录：三月十九日城陷，中书舍人滕之所阮文贵投御河死。
　　东长安街
　　中有坊曰长安街，井二。南为堂子，详坛庙。翰林院、銮仪卫外驾库在南，理藩院在北，详衙署。啸亭续录：温郡王府在理藩院大街。谨案：王讳猛峨，肃武亲王支子，以恩推封，谥曰良。子延信袭贝勒。雍正中，以党附阿其那，黜属籍。俗谓肃府为前府，温为后府，今后府尽圮，惟温良郡王祠仅存。池北偶谈：孙可望降后，封义王世袭，赐第东长安门外。可望死，其子征灏袭封。康熙十二年，台省以为言，下诸王大臣九卿会议，降封义公，改慕义公。案：可望以顺治十五年五月戊戌抵京，乙巳赐宴于其邸，戊申复赐宴。可望旋以不见礼于廷臣，疏辞新命。诏勿许。征灏谥法考作征淳，云征一作澄。东华录亦作征淳，云可望之孙。朱彝尊瀛洲道古录：孙承泽谓翰林院本元之鸿胪署。焦氏玉堂丛语载，宣德七年以故鸿胪寺为翰林院。考元史百官志，止有侍仪使无鸿胪寺，当是永乐年间所建。旧闻考：元侍仪司署，在都省之东，水门之西，南仓之前。见析津志。都省即中书省，以尚书省改设，所谓南省也。南仓即太仓，亦见析津志。其迹虽皆不可考，而以金水河水门按之，元时署在西，今则在西北。盖明时展筑南城，水门遂徙而南，而署廨之萦带玉河，则自元迄今未改也。析津志：省东市在检校司门前，墙下文籍市，在省前东街，纸札市在省前。案：诸市皆无考。菽园杂记：京师元日后，上自朝官，下至庶人，往来交错道路者连日，谓之拜年。东西长安街朝官居住最多，至此者不问识与不识，望门投刺，有不下马或不至其门，令人送名帖者，遇黠仆应门，则皆却而不纳，或有闭门不纳者。
　　崇文门内西城根 井一。
　　洪厂胡同
　　水獭胡同
　　台基厂
　　亦称台吉厂，井一。西有总税务司署。迤北为王府街，详中城。啸亭续录：裕亲王府在台吉厂。采访册：安郡王府在台基厂南口。谨案：裕王讳福全，世祖次子，康熙二十九年授抚远大将军，谥曰宪，今为荣公府。安郡王讳岳乐，饶余郡王四子，袭封后改号安，晋亲王，谥曰和，后追降郡王。雍正时爵除，乾隆四十三年绍封辅国公，府今废为法国使馆。其地犹存庆公府之名。明高道素明水轩日记：工部设五大厂，其一曰台基厂，堆放柴薪及芦苇。案：五大厂者，神木厂在崇文门外，大木厂在朝阳门外，琉璃厂、黑窑厂俱在外城，与台基厂而五。万历沈志有台基厂草场官一员。明世宗实录：嘉靖元年，御史郑本公请赈济京师穷民，户部议：朝廷旧设养济院，穷民各有记籍，无籍者收养蜡烛幡竿二寺，遣光禄寺及大宛二县官以时更理其事，合用柴斤令于台基厂关支。明景帝实录：景泰中钦天监奏，观星台在东城上，喧扰不便，而屋宇墙壁多坏，乞徙至东长安街台基厂，则高与西长安街二塔相对，并为青龙白虎之象，于堪舆家所言，形势相宜。帝允其请。六年三月，造内观象台简仪成，八月，以劳费罢徙。
　　北夹道
　　柴火阑
　　薛家胡同
　　三义庵
　　笤帚胡同
　　白家栅栏
　　天问阁集：崇祯甲申三月十八日暮，愍帝带亲军四百骑驰正阳门，门者疑内变，反炮将击之，帝震，返骑不得，上从白家胡同绕出乃得。上见守备单弱，下幸成国公朱纯臣第，纯臣言燕饮他处，帝竟不得见。
　　小头条、二条胡同
　　花枝营 井一。
　　经板库
　　黄土坑 井一。西小胡同曰下坡。
　　旧衙门
　　破府 井一。
　　铁门
　　牛角湾 井一。
　　卖羊肉胡同 井一。
　　白家大门
　　龙王庙
　　四王栅栏
　　迤西井一。昭忠祠在北，详祠祀。啸亭续录：饶余亲王府、廉亲王府，在王府大街，今皆为昭忠祠。谨案：饶余亲王讳阿巴泰，太祖七子，以功封郡王。复以子岳乐晋亲王，赠如其爵，追谥敏，三传无嗣，爵除。廉王讳允祀，圣祖八子，雍正四年黜属籍。乾隆四十三年诏复之。今昭忠祠在台基厂东北。台基厂本王府街，明中叶后置厂于此，故名。续录所称，从其朔也。
　　化成寺夹道 井一。化成寺，详寺观。今圮。
　　中街
　　右至正阳门东，长安街南，崇文门街西，与中城东城界。
　　正阳门内西城根
　　井一。西有花石桥，东沟水由此入护城河。巡视东城、南城御史署俱在北，有愿学堂，有桐城试馆。童槐今白华堂诗钞：移寓正阳门西城根诗，自注：昔为谢金圃少宰邸第，芸台师尝居门下。张鉴雷塘盦主弟子记：丙午公至京师，寓前门内西城根。陈用光太乙舟诗集，有和顾晴芬皋移居西城根东偏诗。高层云改虫斋杂疏：绿雨楼陆文裕深旧邸也，在正阳、宣武二门之间，东曰素轩，北曰潜室，其中为书窟，文裕记载集中，今已失其处。
　　头甲巷
　　二甲巷
　　三甲巷
　　剪子巷
　　喜春胡同
　　取灯胡同
　　财神庙
　　高井 井一。
　　舍饭寺
　　碾儿胡同 曾文正年谱：道光二十四年三月，移寓前门内碾儿胡同西。
　　西江米巷 东有坊曰振武，巡视中城御史署在北。
　　西皮市 彭文敬自订年谱：己卯住西皮市苇间公寓，寓中叠石为山，颇多乔木。韩桂舲尚书颜曰疑野山房。
　　前府胡同
　　左府胡同 井一。
　　大、小中府胡同
　　右府胡同
　　后府胡同
　　坊巷胡同集：大时雍坊十八铺，有府军卫、羽林前卫。明英宗实录：正统七年，建五府于大明门之右，遂营武成王庙于后军都督府。春明梦余录：五军都督府在阙西，皆东向。五军营即团营。景泰初年，建立于安定、德胜两关外之中。嘉靖二十九年罢团营，始更于此。南面建阅武门。阅武门起，至北土城止，长一千七百四十二步，设将台一座，前设旗台二座，石榜牌一座，鼓棚二座，石旗架二座，演武厅一座。案：五军营久废，其地犹存旧名。明吕本馆阁类录：宣德六年正月朔，以纂修两朝实录成，赐监修、总裁、纂修等官，太师英国公张辅等宴于行在中军都督府。
　　扫帚胡同
　　翠珠胡同
　　四眼井
　　井一。工部所属制造库在北，详衙署。香祖笔记：工部四清吏司外，今增制造库，满洲司官外惟设汉郎中一人，即宋之文思院也。
　　京畿道 都察院河南道署在西，旧为京畿道，故俗犹沿旧称。又有礼部所属会同馆，俱详衙署。
　　刑部街
　　井一。大理寺、刑部、都察院、太常寺、銮仪卫俱在西，详衙署。理藩院旧在刑部北，后移东长安街。水曹清暇录：刑部大堂阶石上，有血影如人形，传是杨忠愍公被拷处，流血沁入石中所成。旧闻考：今大理寺署，传为明南镇抚司故址。明通政司署，国朝改为都察院。又銮仪卫署，明锦衣卫也，刑部署亦相传为明锦衣卫故址。殆即其地而分建二署欤。
　　刑部后胡同
　　西长安街
　　中有坊曰长安街。井一。街南曰河漕沿，下有枯渠，曰东沟，径大川淀受水塘西南入护城河。明时亦称旧沟，详水道。通政司署、回人佐领事务处，俱在南，详衙署。北有双塔庆寿寺，金遗刹，详寺观。井一。南小胡同曰回子营，夹道曰头牛录，二牛录。春明梦余录：行人司在西长安街朝房之西。案：明行人司署，顺治间改建兵部督捕公署。康熙三十八年裁，并刑部，详衙署。茶余客话：登闻鼓院，在西长安门外街东，旧设满汉科道各一员掌之。雍正二年，统于通政司。啸亭续录：仪亲王府在长安街，系耿仲明宅。谨案：王讳永璇，高宗八子，谥曰慎。今其孙贝勒奕絪袭封，府在街北，院宇宏邃，林亭尤美。坊巷胡同集：小时雍坊五铺，有武功左卫中卫。案：二卫今无考。池北偶谈：京师双塔，乃安禄山史思明所造，而刘侗景物略不载，元乃贤易之诗：安史开元日，千金构塔基。案：乃贤诗详外城西城。其所咏者，悯忠寺之砖塔也。偶谈似误为庆寿寺之双塔。水曹清暇录：土酝旧称薏苡酒，双塔寺赵家所造最佳。明史奸臣传：西苑造新阁，不以时告，成帝一日登高，见西长安街有高甍，问谁宅。左右曰：赵尚书新宅也。旁一人曰：工部大木半为文华作宅，何暇营新阁。帝益愠。明王世贞艺苑卮言：崔子钟好剧饮，尝五鼓踏月长安街，席地坐，李文正时以元相朝天偶过早，遥望之曰，非子钟耶？崔便趋至舆旁，拱曰：吾师得少住乎？李曰：佳。便脱衣行觞，火城渐繁始分手别。明石珤熊峰集：翰林编修李宗易建亭于时雍坊居第之后，名曰午风。南城罗侍读景鸣，隶书其上。案：亭今无考。
　　銮仪卫夹道
　　律例馆 井一。地在太常寺署后，有刑部律例馆，改名。
　　旗手卫 手俗讹所。明一统志：旗手卫在通政司后。案：旗手卫属锦衣卫，今废，其地犹存旧名。
　　耳朵眼 井一。
　　草帽胡同 井一。
　　麻线胡同 线亦作绳。长安客话：胡忠安濙赐第，在麻绳胡同内。
　　花圈胡同 井一。迤南曰花园头。
　　五显庙
　　万历沈志：五显禅林在大时雍坊。人海记：张文忠居正之赐第，在五显庙前张国老胡同。案：今东城亦有五显庙，皆无张国老胡同之名，其遗迹不可考矣。
　　小四眼井 井一。
　　红井胡同 巡视北城御史署在北。
　　后红井 井一。
　　高碑胡同 井一。巡视西城御史署在北。
　　羊毛胡同 井一。
　　扁担胡同
　　狮子口
　　兵部洼 火神庙井一。文殊庵前井一。
　　石碑胡同
　　马神庙 井一。
　　拴马椿
　　文昌阁
　　大川淀
　　土地庙
　　中受水塘
　　帝京景物略：唐大士像，古铜身三尺，下刻大唐贞观十四年尉迟敬德监造字。旧供宣武门外晋阳庵，庵废，内侍朱移像受水塘，创古佛庵供之，庵今又废，移置稽山会馆。案：观音像互详外城南城。
　　贤孝牌
　　张相公庙
　　万历沈志：张老相公庙在大时雍坊。纪昀泺阳续录：京师有张相公庙，士人或以为河神，然河神宜在沽水漷县间，京师非所治也。余谓唐张守圭、张仲武皆曾镇平卢，高适燕歌行，实为守圭作。一则曰战士军前半死生，美人帐下犹歌舞；再则曰君不见边庭征战苦，至今犹忆李将军。于守圭大有微词。仲武则摧破奚寇，有捍御保障之功。其露布今尚载文苑英华。以理推之，或士人立庙祀仲武，未可知也。案：庙祀宋人张夏，碑记可征，纪说傅会，未足据也。毛奇龄九怀词：张十一郎官者，宋护堤侯张六五老相公也。名夏，邑之坞里人，初以父亮为吴越时刑部尚书，入宋归命，遂由故任子起家，授工部郎中，既而海溢飓风发，钱塘萧山堤总坏，相公充护堤使者，统捍江五指挥使，护海堤有功，封护堤侯，乃以护漕，当决河覆舟，旗丁绕河觅相公不得，翼日有大鼋负尸浮于沙，巫者狂言相公已为神。又纪氏笔记多寓言，今摭其征实者，著于篇，余不取。
　　东沟沿 明之旧沟也。时雨积潦，沟水由花石桥，出水关入护城河。
　　板桥 井一，桥一。
　　旧帘子胡同 帘或作莲。井一，桥一。
　　新帘子胡同 井一，桥一。
　　前细瓦厂 井一，桥一。宛平王志：北极寺在细瓦厂。
　　后细瓦厂 桥一。
　　半壁街
　　桥一。有吕祖阁。鲁一同通甫诗存：吕祖阁道士是仁宗时宫监：皓鹤归来月已霜，明灯殿角铁锒铛；白头宫监无言说，暗诵多罗报睿皇。
　　中街 井二，桥一。
　　横街
　　崇兴胡同
　　宣武门内东城根
　　中心台西，井一。有天主堂，详寺观。燕都游览志：首善书院在宣武门内左方对城。明叶向高苍霞草：书院在大时雍坊十四铺，贸自民间，为金一百八十两，皆五厅十三道所轮。经纪其事者，司务吕克孝，御史周宗建，以天启二年某月日开讲。帝京景物略：邹元标、冯从吾，以泰昌初征入京，寻总副台宪，公暇辄会讲城隍庙百子堂，自绅衿氓隶，听者数百人。始议建书院宣武门内城下，讲堂三楹，后堂三楹，供先圣，陈经史典律。春明梦余录：御史台诸公构书院于宣武门内东墙下，南皋、少虚两先生朝退公余，不通宾客，不赴宴会，辄入书院讲学，一时士风为之稍变。未几逆珰用事，郭允厚、朱童蒙辈，相继论劾，以讲学为门户。及杨忠烈劾魏忠贤疏上，党祸大作，善类一空，御史倪文焕遂奏请毁书院，弃先师木主于路。左右壁有记，为叶公向高文，董公其昌书，并碎焉。一统志：时宪书局在宣武门内，天主堂西，即明之首善书院。后礼部尚书徐光启借院修历，名曰历局，本朝仍令西洋人居此，治理时宪书。案：其地今以局为名，互详衙署、寺观。吴伟业读史偶述诗：西洋馆宇迫城阴，巧历通元妙匠心；异物每邀天一笑，自鸣钟应自鸣琴。明一统志：太极书院，元中书行省杨维中建。苏天爵元名臣事略：中书杨忠肃公惟中，立周子祠，建太极书院，俾师儒赵复等讲授。案：元郝经陵川集：有周子祠堂碑、太极书院记，碑称祠中以二程张杨游朱六子配食，今遗迹无考。梦余录叙述于首善书院条下，姑仍之。
　　下洼
　　松树胡同 井一，桥一。
　　苦水井
　　头发胡同 井一。
　　翠花街 土地庙前，井一。
　　石老娘胡同
　　扁担胡同
　　西拴马椿 井二。
　　灯笼胡同
　　高低胡同 低或作底。
　　象牙胡同
　　安儿胡同
　　餹坊胡同
　　油坊胡同 井一。
　　背阴胡同
　　口条胡同
　　纬缨胡同
　　俗讹未英。井一。宗稷辰躬耻斋诗钞：荟英集引新居在荟英巷之南，因颜婿侄读书之室曰荟英书屋，戏占绝句：北镇气来回地脉，西洋焰息聚人文。从今环堵英才萃，日下他年益绪闻。自注：荟英俗曰纬缨，余更之。
　　穿堂胡同
　　绒线胡同 井一。右翼宗学在北。啸亭杂录谓在帘子胡同，误也。真武庙，详寺观。啸亭续录：贝勒杜度宅，在绒线胡同。
　　谨案：杜度太祖孙，广略贝勒褚英长子，今为光公宅。采访册：勋贝子第，在绒线胡同北。谨案：贝子为圣祖二十四子諴恪亲王之后。
　　成公府夹道 井一。
　　大、小六部口 井一。案：八旗通志：绒线胡同之南，有抽屉胡同，今无是名。
　　后水泡
　　噶礼儿胡同 相传：康熙时江督噶礼居此，后以罪诛，地仍其名。
　　牛肉湾
　　新开路
　　安福胡同
　　井一，桥一。安福寺，详寺观。关帝庙俗称倒座庙，有明正德四年鼎，上镌净居寺。僧云庙为寺旧址。又有万历四十七年鼎一。
　　永顺胡同
　　大栅栏
　　右在宣武门街东，长安街南，正阳门西，与中城界。
　　宣武门大街
　　宣武门俗沿元称，曰顺承门，北有坊曰瞻云。井二。镶蓝旗蒙古都统署在西，详衙署。右翼宗学，旧在瞻云坊北，今移绒线胡同。啸亭续录：贝子穆尔祐宅，在宣武门内。谨案：穆尔祐太祖曾孙，安平贝勒杜度次子。顺治间以镇国将军累功晋贝子，后以罪除，子降袭。析津志：穷汉市一在顺承门里草塔儿。庆元楼在顺承门内街西。丽春楼在顺承门内，与庆元楼相对，乃巴延太师之府第也。朝元楼在顺承门内，近石桥，庆元楼北。案：今俱无考。元仁宗纪：皇庆五年十月，建帝师帕克斯巴殿于大兴教寺。六年三月，赐寺僧斋食钞二万锭。英宗纪：至治二年十月，建太祖神御殿于兴教寺。成宗纪：大德五年二月，赐兴教寺地百顷。旧闻考：元大都图册云，寺在顺承门内，街西佛会甲于京师。明一统志已无此寺，殆久废矣。坊巷胡同集：阜财坊四牌二十铺，过象房桥有王恭厂、燕山左卫、真如寺、承恩寺、圆洪寺、保安寺、望乡台。案：望乡台今无考，余俱见后。
　　宣武门内西城根
　　井一。有象房桥，西沟沿水由此出水关入护城河。啸亭续录：贝子准达宅在宣武门西城根，贝子苏努宅在象房。又年大将军羹尧赐第在宣武门内右隅，额书邦家之光。长安客话：象房在宣武门西城墙北，每岁六月初伏，官校用旗鼓迎象，出宣武门濠内洗濯。野获编：象初至京，先于射所演习，故谓之演象所。而锦衣卫自有驯象所，专管象奴及象只，特命锦衣指挥一员提督之。凡大朝会，役象甚多，常朝则止用六只，所受禄秩，俱视武弁有等差。人有入观者，能以鼻作觱栗铜鼓声。观者持钱畀象奴，如教献技，又必斜睨象奴受钱满数，而后昂鼻俯首，呜呜出声。将病，耳中先有油出，名曰山，性发则预以巨绠縻縶之。管象房缇帅申报兵部，上疏得旨，始命再验，发光禄寺。万历沈志：巡盐察院在顺承门西。案：明察院久废。
　　抄手胡同 井一。
　　西沟沿 西沟水，详西城。
　　头发胡同
　　桥一。镶红旗官学在北，有真如寺，详寺观。燕都游览志：真如寺元季为定力院，南向，今之象房是其山门。盖象房初设于报国古松之畔，以隔城致稽赴阙，乃割定力院为驻象所。
　　小麻线胡同
　　承恩寺街
　　德功桥亦称承恩桥。镶红旗觉罗学在北，详学校。承恩寺，详寺观。万历沈志：巡仓察院在承恩寺前。案：今废。赵吉士寄园寄所寄：王恭厂灾时，承恩寺街有女轿八乘经过，女子轿夫都不见。有州吏目弟在街，与相识六人拜揖未完，头忽飞去，其六人竟无恙。
　　杠房胡同
　　棺材胡同 或作光彩。
　　太平街
　　温家街
　　前、后王恭厂
　　井一。采访册：德公第在后王恭厂北。芜史：王恭厂掌厂太监一员，管营造钱粮，与盔甲厂同署，在都城西南隅。天启六年五月初六日辰时，忽大震，拔大树二十余株。自西安门一带霏落铁渣如麸如米者，移时方止。近厂房屋倾倒，木在上而瓦在下，杀数千人。乃改卜于西直门街北建厂，赐名曰安民。其旧址改为戎政署。明史熹宗纪：天启六年五月戊申，王恭厂灾死甚多。又五行志火灾内所书加详。明赵维寰雪庐焚余稿：天启丙寅五月六日，王恭厂忽震裂，响若轰雷，平地陷二坑，约长三十步，阔三五十步，深二丈许。明沈国元两朝从信录：时塌屋一万九百三十间，压死男女五百三十七人。吴伟业绥寇纪略：自顺承门大街北至刑部街，尽为齑粉。刘侗帝京景物略：北自阜成门东至刑部街，互四里，阔十三里，宇坍地塌，木石人禽，自天雨而下。案：诸书记王恭厂灾事甚夥，今取其涉坊巷者，余详灾祥。明水轩日记：工部又有五小厂，曰营缮所，木工也；曰宝源局，金工也；曰文思院，曰王恭厂，俱丝工也；曰皮作局，革工也。
　　永宁胡同 桥一。
　　圆洪寺街
　　旧有圆洪寺，今废。寄园寄所寄：王恭厂灾，宣府杨总兵行至圆洪寺街，随从七人连人马俱陷入地。碧血录：王恭厂灾，元洪寺街有女轿过，一响掀去轿顶，女身衣尽去，而竟无恙。
　　猪尾坑 亦称猪尾胡同。
　　石镫庵 地以庵名，旧为吉祥寺，详寺观，今圮。
　　象来街
　　箭杆胡同
　　陶家胡同
　　坛子胡同
　　水仙庵
　　草厂
　　茄子胡同 西小胡同曰茄柄胡同。
　　四眼井 井一。
　　太平湖
　　城隅积潦潴为湖，由角楼北水关入护城河。桥二：一在湖北，一在西南隅。迤北为龙王堂。啸亭续录：贝勒喀尔楚浑宅在太平湖，今为荣亲王府。谨案：喀尔楚浑，一作哈尔出洪，太祖曾孙克勤郡王岳托三子，以功封，谥显荣。荣王讳永琪，高宗五子，谥曰纯，今为醇亲王府。王为宣宗七子，世袭。陈文述颐道堂诗选：孙古云云绘园诗，为同查伯揆作，自注：园在宣武门内太平湖之西，时海昌查伯揆、广陵朱素人、丹徒严丽生同在宾馆。
　　槐抱椿庵 井一。寺院册：观音庵在西南隅，槐抱椿庵系旧刹，无碑碣可考。其南为祇园禅林，前后相属。
　　小护国寺
　　老莱街 井二。啸亭续录：贝子萨弼宅在老莱街。谨案：萨弼太祖曾孙，安平贝勒杜度七子，谥怀愍。
　　中街
　　梅文鼎勿庵历算书目：己巳入都，获侍诲于李安溪先生，至辛未夏移榻中街寓邸，先生既门庭若水，绝诸酬应，退朝则亟问今日所成何论，有脱稿者乎？为点定，如是数月，得稿三十余篇。授徒直沽，又陆续成其半，为历学疑问三卷。
　　西太平街 东街井一，桥一；西街井一。
　　扁担胡同
　　鲍家街 井一。采访册：荣公第在鲍家街北。谨案：贝勒费扬古，显祖孙，庄亲王八子，以功封，今公其后裔也。
　　前、后百户庙 永泉寺俗称百户庙，复讹白虎。井一。
　　狗尾胡同
　　取灯胡同
　　南闹市口 迤北为四道口，又北为半截碑，其南接天仙庵。
　　天仙庵 寺院册：天仙庙，明建，有隆庆二年铜钟一。又明崇祯间重修碑。
　　罗圈胡同
　　东、西石驸马大街
　　井二。镶红旗满洲蒙古汉军都统署俱在北，详衙署。啸亭续录：公诺尼宅在石驸马大街。采访册：克勤郡王府在街北。谨案：王讳岳托，太祖孙，礼烈亲王长子。崇德元年封成亲王，屡以罪降至贝子。五年复封贝勒，追封克勤郡王，世袭。诺尼其分支，今庆公第是也。明金日升颂天胪笔：王恭厂震日，石驸马街有石狮重五千斤，飞出顺承门外。寄园寄所寄：嘉靖中，京师大盗朱国臣，居堂子胡同，其党数十人，官莫敢诘。一日，怒笞其妻，妻逸告夜巡把总，擒获十人下法司，俱服。国臣自言：石驸马街周皇亲之杀，乃我也。而坐使女萧荷花凌迟家人斩，岂不冤乎？于是法司追问治荷花狱者。免侍郎翁大立为民，谪郎中徐一忠于外。案：耳谈载是事，言荷花儿临刑时，观者云集，忽一人呼曰冤哉，荷花儿！杀人者我也。兵卒逮至法场，轮服无异辞，而荷花儿已刑毕。其独呼者，乃市中细民末脑瓜也。与此说异。孙承泽闲者轩帖考：甲申三月之变，余石驸马街邸中所藏金石法帖，播弃都尽，从灰烬中极力搜募，得阁帖第一三四五六七八十共八本，板纹墨色，大约皆有宋故物。
　　都统署夹道
　　通条胡同
　　臭水河 或作楸树河。啸亭续录：贝子特尔祜宅在臭水河。谨案：特尔祜，太祖曾孙贝勒杜度三子，谥恪僖。
　　石驸马后宅 有武烈桥。
　　回子营
　　东、中、西铁匠胡同
　　东胡同，桥一。迤东抵大街，俗称穿堂门，井一。中西胡同井各一。啸亭续录：敬谨亲王府在东铁匠胡同。谨案王讳尼堪，太祖孙广略贝勒褚英三子，顺治六年授定西大将军，九年授定远大将军，征明桂王，战殆于衡州，追谥庄。今为桂公府。
　　铁箭营
　　口袋胡同
　　手帕胡同 井一。
　　通条胡同
　　姚斌庙
　　察院胡同 井一。有文盛桥，文俗讹温。万历沈志：巡关察院在西城，或其遗址。
　　保安寺街
　　保安寺，详寺观。沈朝阳嘉隆两朝闻见录：嘉靖二年六月，以江斌、钱宁入官房及故保安寺为燕山府军等卫凡十五所。案：日下旧闻引明世宗实录，作五月事。坊巷胡同集：阜财坊有燕山左卫。以实录所言核之，其遗址当在今保安寺街。集又言燕山左卫在安富坊，盖其始置之地也。嘉靖后移置于此。
　　安达公街 亦作谙达。谙达，蒙古语火伴也。
　　棕帽头条、二条、三条、四条胡同 二条胡同，井一。
　　炕沿井
　　都土地庙
　　柳树井 井一。
　　笔管胡同
　　裤子胡同 井一。
　　邱子胡同
　　井一。谈孺木金陵对泣录：崇祯帝后移东华门席舍，武选主事大足刘贞日侍侧哀毁，被执至李友家，友据邱子胡同许锦衣宅。碧血录：王恭厂火时，有乔老骑一马，行至泊子街，地动坠马，此老头旋眼暗，自疑痰晕，急觅路旁一酒柜靠定，少顷明亮，抬头见左右伏两人，一人纱帽无翅，一人纱帽盖眉，细看之，俱是豸补，各面面相觑而散。
　　报子街 报或作泡，亦作豹，井二，桥一。镶红旗护军统领署在南，详衙署。
　　右在宣武门西，其北与西城界。
　　内城中城
　　城册：内城地址隶中城者，中西坊自皇城外东至王府街，迤北与东城界。南至东长安街与南城界。北至兵马司胡同、帽儿胡同与北城界。中东坊自皇城外，南至西长安街与南城界。西至大市街与西城界，北至护国寺街，定府街迤东，逾十刹海，抵地安门桥与北城界。
　　王府大街
　　元名丁字街，见析津志。明建十王邸于此，称王府街，井二。兵部所属会同馆在东，掌驿政，明初燕台驿故址也。详衙署。啸亭续录：饶余亲王、廉亲王府，俱在王府大街。案：互详南城。析津志：菜市一在哈达门丁字街。案：今王府街旁有菜厂胡同，疑沿元旧称也。明成祖实录：永乐十五年六月，于东安门下东南，建十王邸，通为屋八千三百五十楹。宣宗实录：宣德三年四月，新作公主府三所于诸王邸之南。燕都游览志：乌蛮市在王府街会同馆。明会典：会同馆永乐初设，三年并乌蛮市入本馆。案：乌蛮市久废。又金源之制，会同馆、来宁馆，在宣阳门内，见周辉北辕录。燕山馆、燕宾馆，见范成大石湖集。永平馆在府南一里，一名碣石馆，辽朝士宴集之所，见明一统志。其遗址皆当在南城外，今不可考矣。析津志：保大坊在枢府北。坊巷胡同集：保大坊四铺。有府军前卫左卫、羽林左卫右卫、金吾左卫前卫后卫、虎贲左卫、迎禧观、舍饭幡竿寺。万历沈志：有真武庙。案：羽林右卫，明一统志在明时坊，今诸卫及真武庙俱废；迎禧观在王府街，详寺观。幡竿寺见后。查慎行人海记：李文达贤赐第在王府街。明北平图经志书：武成王庙在保大坊都指挥使司之西。元祭祀志：武成王立庙于枢密院公堂之西，以孙武、张良、管仲、乐毅、诸葛亮以下十人从祀，岁春秋仲月上戊，枢密院遣官行礼。案：庙址今无考。析津志言：柴炭市集市，一在枢密院，今亦无考。
　　东安门外南夹道 关帝庙北，井一。
　　霞公府 即理藩院后胡同，节孝祠在北，详祠祀。
　　空府夹道 温郡王府俗称空府。
　　理藩院东夹道
　　大、小纱帽胡同 小胡同井一。
　　口袋胡同
　　梯子胡同
　　小甜水井 井一，有镇海、慈溪会馆。
　　康家胡同
　　大甜水井 采访册：伦贝子第在大甜水井北。谨案：贝子为宣宗长子隐志郡王奕纬子。
　　大、小阮府胡同 正蓝旗觉罗学在大阮府胡同。
　　菜厂胡同
　　啸亭续录：公韬塞宅在菜厂胡同。谨案：韬塞太宗十子，初封镇国将军，康熙八年晋辅国公。芜史：南海子总督太监一员，东安门外有菜厂，其在京之外署也。掌寿鹿獐兔菜蔬西瓜果子。凡收选内官，于礼部大堂同司礼监监官选定，由部之后门到厂，次晨点入东安门赴内官监细选，无违碍者方给乌木牌，候收毕，诣万岁山拨散。
　　南湾子
　　东安门外大街
　　亦称丁字街，井三。五圣庵，井一。官马圈，井一。南小胡同，井一。北小胡同曰老虎洞，井一。明史衍圣公传：仁宗践阼，孔彦缙来朝，赐宅东安门外。明宋端仪立斋闲录：永乐二十二年十一月赐衍圣公孔彦缙宅于京师。彦缙数来朝，皆馆于民家，上闻之顾近臣曰：四夷朝贡之使，皆有公馆，先圣子孙乃寓宿于民家，何以称崇儒之意？遂命工部赐宅。案：今宅在太仆寺街，乃明英宗所赐，其仁宗所赐者，据阙里文献考云在东安门北，遗址无考。明景帝实录：景泰三年八月，改造四夷馆，先是译书子弟俱于东安门外廊房肄业，至是提督译书郎中刘文等，请建馆于廊房南隙地，从之。案：明四夷馆见前，互详衙署。
　　东安门外北夹道 内务府武备院所属亮铁作、染毡作，俱在东。
　　锡蜡胡同 内务府武备院所属帽作在南。
　　扁担胡同
　　烧酒胡同 井一。
　　丰顺胡同
　　母猪胡同
　　灌肠胡同
　　奶子府
　　南大院井一。花园，井一。迤北曰关东店，啸亭续录：公宏升宅在奶子府。采访册：惠王府在路北。谨案：王讳绵愉，仁宗五子，咸丰三年授奉命大将军，谥曰端，其府即公宏升旧第。明宫史：礼仪房署，在都府草厂之东向南，提督太监一员，掌印或秉笔摄之。掌选婚吉礼，每年四仲月选乳妇，生男十口、生女十口，月给食料，在奶子府居住。及报生皇子，则用生女奶口，生皇女则用生男奶口。明沈榜宛署杂记：奶子府隶锦衣卫，其制每季精选各里良家妇，年十五以上二十以下四十名养之内，曰坐季奶口。别选八十名籍于官，曰点卯奶口。季终则更之。后来夙戒奶口，多不称旨，临时多别选城市妇人以应。有雇值之费，打点之费，上纳之费，而奶子遂为奇货，幸一见留，则终其身事所乳，得沾恩泽，无复出理，其食报特隆云。
　　黄土坑
　　大、小草场胡同
　　场或作厂。大胡同，井一。明宫史：中府草场，即旧都府草场，在东安门外奶子府街。永乐初，创收御马草。传云是胜国都督府故名。天启六年，旧都府草场火，魏忠贤督率内外官员军士，救扑三日乃熄。
　　东厂胡同
　　井一。明宫史：东厂，永乐十八年置，其外署在东安门外迤北，其内署在东上北门之北，街东混堂之南。菽园杂记：京师东厂者，掌巡逻兵校之地也，宏治癸丑五月，忽风大作，地陷约深二三丈，广亦如之。
　　太平胡同
　　黄面胡同
　　口袋胡同
　　翠花胡同 井二。
　　花枝营
　　双碾胡同
　　碾或作辇，八旗通志误作塔。井一。有舍饭幡竿寺、兴福禅林，详寺观。明于慎行谷城山房笔麈：唐时禁京城丐者，分置病坊于诸寺以廪之，亦谓之卑田院，即今蜡烛、幡竿二寺也。案：蜡烛寺见西城。元袁桷清容居士集：兴福院在都城保大坊北。案：今无考。芜史：东西舍饭寺，各有烧香内官数十员，或年老有病退居于此，给柴米冬衣靴料，以终残年。
　　弓弦胡同
　　井一。万历沈志：延禧寺、迎禧观，俱有敕建碑在明照坊。案：寺在弓弦胡同，详寺观。据坊巷胡同集，弓弦胡同隶保大坊。万历沈志作明照坊，其后或有改并也。延禧观见前。
　　牛排子胡同
　　麟庆鸿雪因缘图说：半亩园在弓弦胡同内，本贾中丞汉复宅。李笠翁客贾幕时，为葺新园，垒石成山，引水作沼，平台曲室，奥如旷如。乾隆初杨韩庵员外得之，又归春馥园观察，道光辛丑始归于余。
　　黄米胡同
　　晾果厂
　　俗讹亮谷厂，井一。芜史：天寿山守备太监一员，辖十二陵，岁进松花黄连茶核桃榛栗等，各陵皆有晾果厂在京。
　　大觉、小觉胡同 觉或作脚，迤北为邹家大院，王家大院。
　　大、小取灯胡同
　　井二。采访册：森公府在取灯胡同。啸亭续录：贝子宏旿宅在取灯胡同。谨案：贝子善书画，自署瑶华道人，其宅后为恭勤贝勒宏明所居。贝勒圣祖孙恂勤郡王允禵之子，今辅国公载森其后人也。
　　铁匠营
　　草厂眉掠胡同
　　明一统志：崇真万寿宫，在府南蓬莱坊，元至正中建，翰林学士王构为记。真人张留孙、吴全节相继居此，俗名天师巷。明史释老传：至元中建崇真宫于两京，俾吴留孙居之，专掌祠事。日下旧闻：天师庵，据坊巷胡同集，在草厂眉掠胡同，与惠民药局连叙。今药局遗址尚存，则天师庵疑与相近。明宫史：御马监辖有天师庵草场，旧都府草场、天师庵草场在皇城外东北角，正统间以张天师旧处改建，故名。有井，甘冽可用，不减十王府街之井也。析津志：杜康庙在旧城光禄寺内西偏，内有天师宫，礼部标拨道士一人提点看经传，专一焚修香火，盖为酝造御酒，每日于上位至押槽内支酒一瓶，以供杜康提点者自行收贮。旧闻考：元崇真万寿宫，俗名天师庵，亦曰天师宫，明图经志书云在蓬莱街。相传今显佑宫及步军统领衙门即其地。此所称光禄寺内之杜康庙、天师宫，以析津志所载北城道里计之，一云枢密院西为玉山馆，馆西北为蓬莱坊、天师宫。又云枢密院南转西为宣徽院，院南转西为光禄寺酒坊桥，其方位似亦相合。案：显佑宫、步军统领衙门，俱在帽儿胡同，去此稍远，俗语流传疑未足据。
　　小苏州胡同
　　宽街
　　宸垣识略：一等果毅继勇公第在宽街。案：宏毅公额亦都，及其子果毅公图尔格，皆开国勋臣也。后并为果毅继勇公。其赐第相传为明珰杜衡宅，今公宝全前任散秩大臣。坊巷胡同集：昭回坊，靖恭坊，在北安门东，共十四铺。有圆恩寺、福祥寺，裟衣寺。案圆恩寺，见北城。万历沈志云在昭回坊。福祥寺，裟衣寺俱见后志。又有慈善寺，今圮。地安门外东城根
　　井一。有东步粮桥，宛平王志步作部。采访册：泽公府在北皇城根。案：公以惠端亲王支子推封。
　　炒豆胡同
　　井一。采访册：博多勒噶台亲王府，在安定门内炒豆胡同。案科尔沁郡王索特那木多布齐尚仁宗三女庄敬公主，追封亲王衔，其子博多勒噶台亲王僧格林沁，咸丰时以剿贼功，食双亲王俸，谥曰忠，配享太庙，今王伯彦讷谟祜嗣府为忠王所建，非公主赐第也。
　　板厂胡同
　　棉花胡同 井一。
　　雨儿胡同 雨或作鱼，值年旗衙门在北。啸亭续录：公布舒宅在雨儿胡同。
　　蓑衣胡同 坊巷胡同集有裟衣寺，其遗址疑当在此，蓑盖裟之讹，地以寺名也。
　　福祥寺胡同 福祥寺，详寺观。万历沈志：寺在靖恭坊，有敕建碑。
　　马尾斜街
　　拐棒胡同
　　兵将局胡同 井一。
　　叉子胡同
　　地安门外大街 井一。
　　地安桥，俗称大桥，旧为万宁桥。桥南属中城，北属北城，桥下为响闸，元之澄清闸也，亦称越桥。下闸迤西有石小桥一，详水道。火神庙在桥西，濒十刹海，唐贞观时火德真君庙遗址，详祠祀。庙前井一，北有大觉寺，详寺观。茶余客话：高安朱文端轼丙辰赐第地安门外。明史五行志：天启六年五月壬寅朔，厚载门火神庙红球滚出。胡承珙求是堂诗集：己巳四月寓地安门外一室，客言：此宅前台湾道永福所居，林爽文之变，永被逮，妻张氏与诀，泣解其夫所佩刀及带一条，曰：君此去得生幸甚，脱不幸请以此殉。后永论绞西市狱成，张遂以是日缢于所居，即此室也。坊巷胡同集：日中坊在北安门西二十二铺。元一统志：自至元三十年后通惠河成，遂建澄清闸于海子之东，有桥南直御园。渌水亭杂识：元时海子岸有万春园，进士登第恩荣宴后，会同年于此，宋显夫诗所云临水亭台似曲江也。旧闻考：其地当近火神庙后亭。
　　右在地安门街东，王府街西，东长安街北，与西城东城北城界。隶中西坊。
　　皇城西城根
　　井二。春明梦余录：古云山房，米太仆万钟之居也。太仆好奇石，盖置其中，令闽人吴文仲绘为一卷。董思白、李本宁为之跋尾。燕都游览志：湛园在米仲诏宅左，其自叙曰：岁丁酉居长安之苑西，为园曰湛，有石文斋、林仙籁馆、茶寮、书画船、绣佛居、竹渚、敲云亭，曲水绕亭，可以流觞，即以灌竹，竹外转而松关，又转而花径，则饮光楼在望，众香国盖其下也。别径十数级，可以达台，是为猗台，俯瞰蔬圃。米万钟勺园集自题湛园诗：主人心本湛，以湛名其园。有时成坐隐，为客开清樽。闲云归竹渚，落日深松门。登台候山月，流辉如晤言。燕都游览志：袁伯修寓近西长安门，有小亭曰抱瓮，伯修所自名也。亭外多花木，隙地种蔬，宛似村庄，小奴负瓮注水日夜不休。案：湛园、抱瓮亭遗址皆无考。
　　王府东夹道
　　段家坑
　　荷包巷
　　钱棹胡同
　　甘井胡同 井一。
　　李阁老胡同
　　井一。大悲寺俗称高丽庙碑，已泐。长安客话：李文正东阳赐第，在灰厂小巷李阁老胡同。帝京景物略：李文正祠近皇城迤西，孝宗赐第也。第久析为民居。嘉靖乙酉，麻城耿定向首议赎还，为公祠。传双履，履二寸许绊系之，一粗纻小衫，公举奇童时，著以见景帝者。耿为具箧，撰文镂箧盖，藏之祠。旧闻考：祠久废，中有耿氏房园，虽颓圮，地甚宽敞，应即其遗址。案：法式善存素堂文集，引彭元瑞之言，谓李阁老胡同由李贤赐第得名，疑未足据。互详北城。
　　灰厂
　　井一。春明梦余录：初燕邸因元故宫即今西苑，开朝门于前。元人重佛，朝门外有大慈恩寺，即今射所。东为灰厂，中有夹道，故皇墙西南缺一角。永乐十五年，改建皇城于东，去旧宫一里许。涌幢小品：既迁大内东华门之外，逼近民居，喧嚣声彻禁籞。宣德七年始加恢扩，移东华门于河东，迁民居于灰厂西隙地。明陆钱病逸漫记：京师有妖尼，上遣内官汪质出主灰厂，讯鞫之后，即以灰厂为西厂。伺察隐私，今四方以妖言见捕者日至，以尼为之祸端。明黄瑜双槐岁钞：成化间，山西妄男子矦得权，诡姓名李子龙，谋入内为逆，伏诛，乃开西厂于灵济宫前，诏太监汪质领官校百余人刺事。案：汪质当作汪直。
　　罗圈胡同
　　烟筒胡同
　　新丰胡同
　　松树胡同
　　三府胡同
　　新开路
　　大、小东岳庙 井各一。
　　秀女胡同
　　前、后王爷庙 大悲寺，国朝郑亲王建，俗称王爷庙，有徐乾学碑。八旗通志误作岱北寺。
　　西夹道
　　官马市 市或作司。八旗通志作官磨房。
　　大栅阑 有观音寺、圆通观，迤西有郑王府所置义塾，俗亦称官学。
　　马馆
　　演象所
　　涌幢小品：嘉靖初废大慈恩寺，从锦衣卫请，即其地改为射所。上以金鼓声彻大内，拟改建元明宫，别以大兴隆地为射所。都督陆炳言大兴隆地亦逼禁城，惟安定门外有废官厅，宜将宣武门外民兵教场移此，而移射所于民兵教场，射所旧地改为演象所。得旨允行。野获编：今京城内西长安街射所，亦名演象所，故大慈恩寺也。嘉靖间毁于火后，诏遂废之为点视军士及演马教射之地。象以非时来，偶一演之耳。案：大慈恩寺即双塔寺，详寺观。
　　宽街
　　镶蓝旗汉军都统署在焉，详衙署。迤西为菜园。燕都游览志：朝爽楼在双塔寺后，吕氏园中楼也。旧闻考：今寺后有名菜园者，或即吕氏园欤。
　　头条、二条、三条胡同 二条胡同井一。
　　油房胡同
　　前、后吴公卫胡同 八旗通志作蜈蚣街。
　　石虎胡同
　　井一。啸亭续录：公敬文宅、贝子绵德宅，俱在石虎胡同。谨案：绵德高宗孙定安亲王讳永璜子，今为毓公宅。啸亭续录：裘文达曰修赐第在石虎胡同。宸垣识略：二等敦惠伯第在石虎胡同。洪亮吉更生斋集：裘文达赐宅构一轩，名好春，退直所憩，宾客门下士往来者，于阍人率不关白，径入此轩，若已退直，则公必坐轩左右若待客矣。一日，值岁小除，诸人咸诣轩与公饯岁，忽司阍者至公侧耳语，公大笑曰：户部堂官岁尽分饭食银，亦不可告人耶！即命挈一囊至泻出之，皆库贮大定五十两。公数座中客若干，令各怀其一，曰：诸君年事大窘，聊以分润耳。数不足，复命入取之，遍给乃止。纪昀如是我闻：裘文达之前为右翼宗学，宗学之前为吴额附府，吴额附之前为前明大学士周延儒第，阅年既久又■〈穴上呌下〉窱闳深，故不免时有变怪，然不为人害也。厅事西小屋两楹，曰好春轩，为文达燕见宾客处。案：吴三桂子应熊，尚太宗幼女纯恪长公主，即吴额附也。后三桂叛，应熊及其子世霖皆伏诛。花村看行侍者谈往：董心葵名廷献，武进人，偶过石虎胡同，有延陵会馆，门欹墙缺，心葵私计曰：此奇货可居也。乃罄其三千金，饰除整饬焉。时周宜兴将介枚卜，敦请而奉为主室，始而骇，继而感，后则安焉。敬之爱之尊之信之，千金万金之托，一言九鼎之信，内外事委任而授教焉，此真奇贾哉。案：如谈往所言，则延儒居第，其初本常州会馆也。钱大昕潜研堂集：题裘漫士少宰苑东寓直图：趯台西畔有新庐，履道坊南宅不如。应为城居少花竹，天教销夏此闲居。自注：公赐第在长安右门西。弇山毕公年谱：甲申公寓石虎街裘文达公第。案：康熙时大学士马齐封敦惠伯。
　　大、小秤钩胡同 八旗通志作正沟。
　　堂子胡同
　　馓子胡同 啸亭续录：公巴图堪宅在馓子胡同。
　　狗尾胡同
　　茶叶胡同
　　兴隆街 井一。啸亭续录：公德普宅在兴隆街。
　　太仆寺街
　　井二。镶蓝旗蒙古都统署在北，详衙署。西有衍圣公第。明史衍圣公传：英宗复辟，孔宏绪入贺，朝见便殿，帝握其手置膝上语良久。宏绪才十岁，进止有仪，帝甚悦。每岁入贺圣寿，帝闻其赐第湫隘，以大第易之。案：衍圣公第，旧在东安门外。今第在太仆寺街者，即明英宗所赐。■〈研上手下〉经室四集：己未借寓京师衍圣公邸，曾栽竹三丛，藤花两本。庚午再寓，添栽槐、柳、桃、海棠、栾枝、丁香，并旧有古槐、榆、椿、枣共三十余株，记以一律，授之馆人。陈文述颐道堂诗集：重至太仆寺街旧寓：飞鸿踪迹又重来，疲马冲泥太仆街。澹墨尚留曾画壁，苦吟犹认旧书斋。明一统志：太仆寺在万宝坊，主簿厅附焉。春明梦余录：太仆寺乃元兵部旧署。杨士聪玉堂荟记：太仆寺石刻画马二。一史道硕画，一赵孟頫画，皆王世贞官太仆时摹勒。道硕五代时人。旧闻考：兵部夹道，今仍称太仆寺胡同。即旧署址也。案：万宝坊元旧名，据元一统志，在大内前右千步廊，坊门在西。明五军都督府所属彭城卫在万宝坊，见明一统志。今太仆署，雍正三年移建正阳门东城根，详衙署。
　　背阴胡同
　　啸亭续录：贝子傅喇塔宅，在背阴胡同。谨案：傅喇塔显祖曾孙贝勒芬古四子，以功封，谥惠献。乾隆间，孙德霈袭简亲王，赠如其爵，今为奎公宅。
　　心尖胡同
　　口袋胡同 井一。
　　牛角胡同
　　担杖胡同
　　细米胡同 啸亭续录：公门度宅在细米胡同。
　　西安门外南夹道 井一。
　　马尾胡同
　　灵清宫
　　井一。明成祖实录：永乐十五年三月，建洪恩灵济宫，祀徐知证及其弟知谔。明陈鸣鹤晋安逸志：男子曾甲，世居闽县金鳌峰下灌园，园中有破祠，其神尝栖箕，自称兄弟二人，南唐徐知诰之弟知证、知谔也。晋开运二年，率师入闽，秋毫无犯，闽人祀我于此。自是书符疗病验若影响。永乐间，成祖北征不豫，诏曾甲入侍，运箕有验，遂封知证清微洞元真人，知谔宏靖高明真人，敕有司建庙。帝京景物略：文皇有疾，梦二真人授药，疾顿瘳，乃敕建灵济宫祀之。封玉阙金阙真人，配曰仙妃。十六年改封真君，成化二十二年改封上帝。岁元旦日短至，及真人诞辰，遣太常寺堂上官行礼。万历二十二年，大学士王锡爵病，上特发帑五十两，命道官白昭忻建醮三日夜，病寻愈。明史方技传：礼部郎周讷自福建还，言闽人祀南唐徐知证知诲，其神最灵，帝命往迎其像及庙祀以来，遂建灵济宫祀之。帝每遘疾，辄遣使问神，庙祝诡为仙方以进，药性多热，服之辄痰壅气逆，多暴怒至失音，中外不敢谏。明史礼志：洪恩灵济宫，祀徐知证、知谔，永乐十五年立庙皇城之西。正旦冬至至庙内阁礼部及内官各一员祭，生辰礼部官祭。弘治中，大学士刘健等请毋遣阁臣，嘉靖中改遣太常寺官。春明梦余录：崇祯十五年给事中左懋第言，二真人乃叛臣之子，不宜受朝臣拜跪，请以帐幕隔之，报可。案灵清宫即灵济宫，呼为清，声之转也。明代凡大朝会，百官习仪于此。宣德间，移朝天宫，详西城。据懋第疏言，则明季犹有在此习仪者。又崇祯十四年，正一真人张应京应召至都，赐宴灵济宫，见明史方技传。明徐学谟世庙识余录；灵济宫讲学，莫盛于癸丑甲寅间，是时大学士徐阶、礼部尚书欧阳德、兵部尚书聂豹、吏部侍郎程文德主会，皆有气势，搢绅可攀附得显官，故学徒云集至千人。丙辰而后，诸公或殁或去，惟阶尚在，而讲坛一空矣。戊午岁，太仆少卿何迁自南京来，复推阶为主盟，仍为灵济宫之会，然迁名位未可恃，号召诸少年，多无应者。燕都游览志：宣城第园，在灵济宫前，府第中园也。众木参天，夹竹桃二大树。层台高馆，不下数十。张席者日无虚地。案：园久废。
　　井儿胡同 井一。
　　八宝坑 井一。
　　干石桥东斜街
　　旧有镶蓝旗官学，今移西斜街红庙，见后。啸亭续录：恒亲王府在东斜街，今为惇亲王府。谨案：惇王讳允祺，圣祖五子，谥曰温。惇王讳绵恺，仁宗三子，谥曰恪。
　　南、中、北酱房胡同
　　井一。宛平王志：有崇宁庵观音寺。啸亭续录：贝勒尚善宅在酱家胡同，今废为木厂。采访册：礼亲王府在东斜街酱房胡同口，普恩寺东。谨案：王讳代善，太祖次子，时称大贝勒，追谥烈，世袭。万历沈志：普恩寺在安富坊。
　　宴乐胡同
　　八宝胡同
　　板厂胡同 井一。北小胡同曰小草厂。
　　背阴胡同
　　廊房胡同
　　西安门外大街
　　井二。宸垣识略：固山恒愍贝子府在西安门外南街西。啸亭续录：公巴布泰宅在西安门大街。谨案：巴布泰，太祖九子，以功封镇国公，谥恪僖。明史外戚传：陈万言，肃皇后父也。嘉靖二年，诏营第西安门外，费帑数十万，工部尚书赵璜，以西安门近大内，治第毋过高，帝怒，逮营缮郎翟璘下狱。又郑自璧传：陈万言辞黄华坊赐第，请西安门外新宅，诏予之。自璧以所请宅已鬻之民不当夺，与安磐力争不听。嘉隆两朝闻见录：诏赐戚畹陈万言宅，命工部亟修葺，尚书赵璜奏论谕制，万言诉于帝，谓为营缮郎中叶宽所主，上怒系宽，璜惶惧轮罪，乞恩以免，言官申救不报。
　　西马市街
　　马市街元旧名，亦称东大街，井一。羊市井一。右翼税署在北，详衙署。析津志：安富坊在顺承门羊角市，鸣玉坊在羊市北。又羊市、马市、牛市、骆驼市，俱在羊角市一带。人市在羊角市，至今楼子尚存。此是至元后有司禁约，姑存此以为鉴戒。坊巷胡同集：安富坊六铺。有燕山左卫。案：卫久废。
　　西安门外北夹道 迤北井一。
　　大、小拐棒胡同 大胡同井一。
　　公仪胡同
　　井儿胡同 井一。
　　大、小塘坊胡同
　　西拐棒胡同
　　小栴檀寺胡同 栴檀寺，明嘉靖时建，有万历间御史苏惟霖碑。
　　大、小红罗厂
　　井二。宛平王志：有真武庙。坊巷胡同集：积庆坊四铺。有红罗厂、战车厂、太平仓、惜薪司、嘉兴寺、半藏寺、兴化寺。案：战车厂、惜薪司无考，余俱见后。
　　口袋胡同
　　太平仓
　　井一。明太平仓遗址，互详西城。啸亭续录：承泽亲王府，在太平仓。谨案：王讳硕塞，太宗五子，以功封，世袭，追谥裕，子博果铎袭封，后改号庄，薨无嗣。圣祖以十六子庄恪亲王允禄为后。宸垣识略：三等诚毅伯第在太平仓胡同。案：乾隆时，大学士伍弥泰袭诚毅伯。宛平王志：崇善寺在太平仓大街。明史佞幸传：延绥总兵官马昂罢免，有女弟进于帝，召入豹房大宠，传升昂右都督，弟炅、昶并赐蟒衣，大珰皆呼为舅，赐第太平仓。
　　前毛家湾 井一。
　　中毛家湾
　　后毛家湾 井一，桥一。
　　枪厂 井一。
　　铁匠营 井一。
　　地安门外西城根
　　井一。西步粮桥，俗称西压桥，以皇城跨其上也。玉河水由此入西苑，宛平县署在北，迤东有白马关帝庙，隋旧基也。药王庙东濒十刹海，俗称南药王庙。井一。旌勇祠祀将军明瑞等，贤良祠祀怡贤亲王等，俱详祠祀。嘉兴寺、半藏寺，俱详寺观。明史礼志：汉寿亭侯关公庙，永乐间建，成化十三年又奉敕建庙宛平县之东，祭以五月十三日。宸垣识略：一等忠达公第，在地安门外西城根。一等恭诚侯第，在地安门外西北。案：康熙时，大学士定西将军抚远大将军图海，追封忠达公，谥文襄。顺治时二等伯乌拉忒贝勒明安，追封恭诚侯，谥忠顺，今侯启泰官散秩大臣。黄富民礼部遗稿：先勤敏公赐第在地安门外。案：黄富民，黄左田钺之子。万历沈志：宛平县在积庆坊。
　　护国寺街
　　寺创元至元间，名崇国。元有南北二崇国寺，南寺为金遗刹，今无考；此为元丞相托克托故宅，今为蒙古喇嘛所居。月之七八日有庙市，详寺观。啸亭续录：张文和廷玉赐第护国寺街。藤阴杂记：寺西先为张文和第，后改西华门内，赐史文靖贻直，文靖薨，赐王文庄际华。文庄出文靖门下，师生接住，亦是佳话。沈初西清笔记：王文庄际华住护国寺，有二十四福堂。坊巷胡同集：发祥坊七铺。有大兴左卫、崇国寺、正觉寺、宏善寺、白米寺。案：正觉寺、宏善寺见后，余无考。
　　马状元胡同
　　案：明初廷对第一者，有马麒、马愉。国朝顺治壬辰科，分满汉两榜，满榜则麻勒吉首选也。啸亭续录谓其宅尚存，人呼状元街，疑即在此。麻勒吉后改名马中骥，见水曹清暇录、簪云楼杂说。
　　兴化寺街
　　井一。兴化寺，详寺观。啸亭续录：公永■〈口敬〉宅，在兴化寺街。藤阴杂记：兴化寺街于文襄敏中第，雨梧书屋后赁蔡小霞廷衡。韦约轩谦恒重过见藤花有感诗：东阁当年未敢窥，年来频见紫云垂。不知醉涴车茵者，谁向花前酹一卮。
　　鬼门关
　　箭杆胡同
　　马神庙斜街
　　大、小羊角灯胡同
　　白米斜街 井一。
　　观音堂，井一。内务府所属三旗参领署在北，详衙署。案：坊巷胡同集有白米寺，今无考，岂地以寺名欤。
　　右在大市街东，地安门街西，长安街北，与南城、西城、北城界。隶中东坊。
　　内城东城
　　城册：内城地址隶东城者，东南俱至城根，西至崇文门街与南城界。又西至王府街迤北至交道口与中城界。北至东直门街与北城界。
　　崇文门大街
　　崇文门，俗沿元称曰哈达门，或讹海岱。迤北有坊，曰就日。井一。化成寺在西，详寺观，又有关帝庙。析津志：文明门即哈达门，哈达大王府在门内，因名。人海记：康熙甲子秋九月，海岱门内地中忽作声，有光如电，初以为地震也。已知其地旧埋火药，覆大石板，上土厚尺余。不知何故忽废，飞石所中凡伤二百余人。万历沈志：般若庵有敕建碑，在明时坊。案：庵今无考。周筼析津日记：吴匏庵园居有海月庵、玉延亭、春草池、醉眠桥、冷谵泉、养鹤阑，今访其遗迹，已不可得。旧闻考：河南彭氏所藏张见阳补画玉延亭图，有赵宽赋序云，春坊先生所居崇文街第，有园一区，名亦乐，中有亭曰玉延。赋首又云，并东郭之青阳，则斯亭应在东城。又毛澄重建玉延亭记云：园中别有庵，曰海月，玉延为庵之辅。则海月庵与玉延亭毗连也。案：海月庵，梦余录云在皇墙西，误也。今从旧闻考。吴宽匏翁家藏集，有海月庵冬日赏菊图序。明史宦官传：魏忠贤生祠，户部主事张化愚建之崇文门。
　　崇文门内东城根 井二。迤东有大石桥。
　　神仙祠 井一。
　　孝顺胡同
　　船板胡同 井一。
　　真武庙
　　小报房胡同
　　八宝胡同
　　三元庵
　　茄子胡同
　　丁香胡同
　　镇江胡同
　　后坑
　　范子平胡同
　　建昌胡同
　　鲜鱼巷 井一。有云澄试馆。
　　观音堂
　　钓儿胡同 井一。
　　江擦胡同 井一。
　　官帽司 井一。
　　五老胡同
　　火神庙
　　箭杆白胡同
　　四眼井 井一。
　　柳罐胡同 井一。
　　银丝胡同
　　井儿胡同 井一。
　　沟沿头 南有小石桥，西小胡同井一。
　　后井儿胡同 井一。
　　毛家湾
　　林檀胡同
　　二眼井 井一。
　　臊达子胡同
　　纱帽翅胡同
　　马匹厂 匹或作皮。北小胡同曰马尾胡同。
　　果公府马圈 井一。
　　制钞局 旧有工部宝源局新厂。
　　钱局后
　　铜厂 井一。
　　金钩胡同 井一。
　　炮厂 庙前井一。
　　快子胡同
　　盔甲厂
　　井一。会典事例：盔甲厂在崇文门内之东，今贮废炮。芜史：盔甲厂即鞍辔局，在于都城内东南隅，掌厂太监一员，营造盔甲、铳炮、弓矢、火药之类。万历年间，火药忽燃者再，崇祯甲戌九月初七日，又震损房屋甚多，将制火药石碾远抛于泡子河城墙下。
　　东裤子胡同
　　大、小羊毛胡同
　　灵官庙
　　泡子河
　　坊巷胡同集作炮作河。井二，桥一。迤西有吕公堂，明为永安宫，今设电报局于此。少南有太清宫，景物略之玉皇阁也。俱详寺观。又南有华严禅林，明万历间重修，北有关帝庙，明碑二，皆磨泐。燕都游览志：泡子河在崇文门东城角，前有长溪，后有广淀，高堞环其东，天台峙其北，两岸多高槐垂柳，空水澄鲜，林木明秀，不独秋冬之际难为怀也。河上诸招提苦无广大者，水滨之颓园废圃，多置不葺。城内自德胜河外，惟此二三里间无车尘市嚣，惜命驾者少耳。旧闻考：泡子河在今观象台前，河身尚存，经吕公祠南石桥，出南水门入通惠河。万历沈志：吕公祠在明时坊。帝京景物略：泡子河南岸，方家园、张家园、房家园，以房园最北岸，张家园，傅家东西园以东园最中。吕公堂西杨氏泌园东玉皇阁，北去贡院里许。案；诸园今皆废。查嗣瑮查浦诗钞杂咏诗：张园酒罢傅园诗，泡子河边马去迟；踏遍槐花黄满路，秋来祈梦吕公祠。帝京景物略：祠后有物，白气竟丈，夜游水面，人或见之，则倒入水，作鼓桨声，或曰水挂也。藤阴杂记：吕仙祠祈梦颇灵。姜西溟宸英乡会试寓祠及第后有诗。
　　吕公堂上坡 有慈云寺，俗称十方院，详寺观。
　　苏州胡同 巷东口曰八宝楼。
　　饭瓶胡同
　　梯子胡同
　　麻线胡同
　　井一。明郎瑛七修类稿：苏州胡同有苦井，宏治间，正月朔日晨，有术士汲其水往甜井中，易水而来，向井咒诅而下之，遂变为甜水。旧闻考：井在苏州胡同内麻线胡同三元庵前，居民至今资以汲饮。查浦诗钞杂咏诗：枘凿流传事不侔，谁分泾渭定千秋。移将苦水成甜水，唤作苏州是蓟州。
　　延寿庵
　　猴儿胡同
　　土地庙下坡
　　火神庙下坡
　　芝麻胡同
　　八宝胡同
　　喜鹊胡同 啸亭续录：公宏咽宅在喜鹊胡同。
　　裱背胡同
　　井一。总督仓场署在北，详衙署。汪启淑水曹清暇录：于少保谦祠，在崇文门裱背巷，即公故宅也。春明梦余录：于少保祠额曰忠节，公故赐宅也。祠三楹，中塑公像，岁春秋遣太常寺官致祭。人海记：崇文门内旧有于忠肃祠，万历乙未二月己未敕建。顺治中公像被毁。吾邑人谈孺木作吊于太傅祠文以悯之。今相传为京师城隍神。旧闻考：谦本传载谦自奉俭约，所居仅蔽风雨。帝赐第于西华门，固辞。梦余录言祠在崇文门内，其非西华赐第可知，今祠亦废。裱背胡同内有福德祠，地甚狭，相传即其旧址。
　　南银碗胡同
　　羊肉胡同 弥勒庵，井一。
　　官帽胡同 井一。
　　观音寺胡同 井一。灵藏观音寺，详寺观。有庐州试馆。
　　扁担胡同
　　象鼻子坑 井一。镶白旗官学在焉。
　　衣包胡同
　　北银碗胡同
　　栖凤楼 栖或作骑。
　　小头条、二条、三条胡同
　　旧名十八半截 头条三条胡同井各一。
　　娘娘庙
　　大、小土地庙，井一。
　　北极阁
　　黄寿医胡同
　　火神庙
　　新开路 井一。正蓝旗官学在北。啸亭续录：宁郡王府在新开路。谨案：王讳宏晈，谥曰良。
　　总铺胡同
　　铺俗讹捕，或讹布。井二。有元贞观。燕都游览志：东院在总铺胡同东城畔，昔时歌舞地，今寥寥数家如村舍，兼之人掘土为坯，满目坑堑，从寒烟衰草中，想走马章台之盛，邈不可复寻，犹记旧游有陈家园、郝家亭子，树石楚楚，并无存矣。
　　南闹市口 宸垣识略：一等顺义侯第在南闹市口。案：顺治时，田雄以明福王降，封顺义侯，今侯锡光官散秩大臣。
　　方巾巷 井一。
　　苏州胡同下坡
　　牛角湾
　　箭杆胡同
　　宽街
　　豆腐巷
　　双栅栏
　　铁匠营
　　八根旗杆 井一。
　　东裱背胡同 井一。
　　水磨胡同 采访册：意公第在举场西水磨胡同。谨案：公为太祖七子饶余敏郡王讳阿巴泰之后。
　　嵩桂胡同
　　举场南门
　　观象台
　　观象台隶钦天监，详衙署。地以台名。明一统志：钦天监设司天台于朝阳门城上。藤阴杂记：观象台在城东南隅，登高俯视，通州城市可接之眉睫间。日下旧闻：元都城在东北，白马庙、柴市、琼华岛，皆在南城，今之观象台，则在南城外。读吴师道城外纪游作可信已。析津志：明时坊在太史院东。坊巷胡同集：明时坊西四牌十六铺，东四牌二十六铺。有羽林右卫、武功左卫、右卫中卫。案：坊沿元旧称，盖取治历明时之义，今之观象台，元之司天台也。太史院当与相近，明诸卫久废。羽林右卫又见保大坊，当是后来移置。
　　鲤鱼胡同 有山东试馆。
　　笔管胡同
　　驴蹄胡同
　　大牌坊胡同 井一。
　　举场东西砖门外
　　春明梦余录：贡院在城东隅，元礼部旧基也。永乐乙未改为贡院，制甚逼隘。嘉靖中，议改创西北隙地，卒未果。至万历二年，因故址拓旁近地益之。案：今贡院仍明旧址。明改元礼部为贡院，据涌幢小品，乃正统间事，与梦余录异。明武宗实录：正德六年四月，改建工部文思院于东城明时坊，以旧置地卑沮洳，不便改作故也。长安客话：文思院在举场胡同，属工部屯田司，官有大使、副使。
　　顶银胡同 小胡同内井一。
　　锦衣营
　　福建司营 井一。
　　牛角湾
　　草厂胡同
　　前、中、后椅子胡同 井一。
　　干石桥
　　东总铺胡同
　　石大人胡同
　　井三。东北第一小胡同，曰大胡同。井一，曰问源井。工部宝源局在北，详衙署。双忠祠亦在北，祀傅清、拉布敦，详祠祀。啸亭续录：睿亲王新府在石大人胡同。宸垣识略：有饶余亲王府。谨案：睿邸旧在皇城内，王得罪后，嗣子多尔博归本宗，府久废，乾隆四十三年，以多尔博六世孙淳颖嗣世袭，即今府也。旧为饶余亲王府。春明梦余录：宝源局在石大人胡同，石亨旧宅。亨诛，宅没入官。嘉靖中，以赐仇鸾，鸾败，复没入官，因改为鼓铸公署。明史石亨传：帝命所司为亨营第，既成，壮丽逾制。帝登翔凤楼见之，问谁所居，恭顺侯吴瑾谬对曰：此必王府。帝曰：非也。瑾曰：非王府谁敢僭逾若此？帝颔之。施显卿奇闻类纪：天顺元年五月，京城大风雷电电雨雹，拔木坏屋，走正阳门下马牌于郊外曹吉祥之门。巨树皆折，石亨宅水深数尺。沈德符敝帚轩余谈：石亨赐第旁一大宅，即石氏偏旁厅事，亦宏敞过他第数倍，今为宁远伯李成梁赐第。成梁罢镇还京居之，父子六人俱为大帅，贵震天下。成梁老病死牖下。长子如松战没，胄子名世忠袭爵，而顽嚚无赖，资产荡尽，遂无人肯保任之。今惟正寝亭乃祖灵柩，十年不葬，他屋悉质于人，屠沽嚣杂，过者叹息。帝京景物略：冉驸马宜园，在石大人胡同。堂三楹，阶墀朗朗，老树森立。堂后有台，台前有池，山前有石，乃数百万碎石结成也。园创自正德中咸宁侯仇鸾，后归成国公朱庚，今归冉驸马，石有名曰万年聚。燕都游览志：园亭之在东城者，曰梁氏园、曰杨舍人泌园、曰张氏陛舟园、曰恭顺矦吴国华园、曰英国公张园、曰成国公适景园、后归武清侯李、曰万驸马曲水园、冉驸马宜园。案：泌园见泡子河，适景园见后，余皆无考。
　　蝎虎胡同
　　堂子胡同 总理通商事务衙门在北。旧为铁钱局，同文馆附焉，详衙署。宸垣识略：一等超武公第在东堂子胡同。
　　无量大胡同
　　井二。元危素说学集：京师寅宾里有无量寿庵者，居士屠君所建也。君名文正，山阳人，事亲至孝。至元元年大兵驱至开平，日夕思念其母，南望悲泣，因礼佛，绝荤酒十有一年。还至大都，师事荜满禅师于庆寿寺，满号之曰居士。时宋已内附，疆宇混一，私喜可见其母矣。亟驰书候之，母已殁，居士躄踊号恸，若不欲生。二十一年出己资七百贯，买地十亩于太庙之西，作无量寿庵。皇庆二年，遇灾，庵毁。子觉兴裒金于好施者，复谋营建。旧闻考：今无量大胡同，相传即无量庵故址，而地界不合。以坊巷胡同集考之，盖名吴良大人胡同，而后人附会之耳。案：元太庙在齐化门北，详后。
　　井儿胡同 井一。
　　遂安伯胡同
　　或作岁柏胡同。明史功臣世表：遂安伯陈志，永乐元年五月丁亥封世袭，国亡乃绝，此或其故居也。宸垣识略：一等延恩矦第在岁柏胡同。案：雍正二年，以明太祖十三子代简王之裔正定府知府朱之梿为延恩矦世袭。今矦诚端为散秩大臣。
　　东、西石槽胡同 崇宁庵，井一。东石槽小胡同，井一。
　　干面胡同
　　井一。小胡同井一。正蓝旗护军统领署在北，详衙署。啸亭续录：贝子吴达海宅在干面胡同。谨案：吴达海或作务大海，显祖孙诚毅贝勒穆耳哈齐第四子也，以功封，追谥襄敏。采访册：喀拉沁王府在干面胡同，非赐第也，不常居。菽园杂记：天顺间太监曹吉祥、忠国公石亨用事，势焰炙手可热。干面胡同一卖饼小家女，美而艳。都督石彪欲娶为妾，父母乐从之，女独不肯，乃已。未几石氏败，彪弃市。
　　东、西罗圈胡同 井一。
　　史家胡同
　　东、西大院，井各一。迤东焦家大院，井一。左翼宗学在北，详学校。藤阴杂记：德定圃第在史家胡同。公自东粤还京，岁集诸门生宴集乐贤堂内。
　　勾阑胡同
　　宸垣识略：一等诚嘉毅勇公第在勾阑胡同。案：乾隆时，定边右副将军明瑞封诚嘉毅勇公。今公景寿尚宣宗第六女寿恩公主。王述庵年谱：乾隆己酉，授刑部右侍郎，时京师买宅甚贵，江西粮道陈嵩山兰森为大学士桂林陈文勤公孙，云有故第在内城勾阑胡同，可居，遂寓焉。案：文勤疑当作文恭。析津日记：京师黄华坊，有东院，有本司胡同，所谓本司者，盖即教坊司也。又有勾阑胡同、演乐胡同，其相近复有马姑娘胡同、宋姑娘胡同、粉子胡同，出城则有南院，皆旧日之北里也。案：马姑娘胡同，旧闻考云有之，今无是名。野获编：穆宗仁俭性成，尝思食果饼，询之近侍，俄顷尚膳监及甜食房各开买办松、榛、粻■〈米皇〉等物，值数十金，以进。上笑曰：此饼只需银五钱，便可于长安大街勾阑胡同买一大盒矣，何用多金耶？内臣皆缩颈而退。盖上在潜邸久，稔知其价也。
　　八宝胡同
　　本司胡同
　　井三。正蓝旗满洲、蒙古汉军都统署，左翼前锋统领衙门，俱在北，详衙署。穀城山房笔麈：正德中，乐长臧贤甚被宠遇，曾给一品服色。相传教坊司门，曾改方向。有形家见之曰：此当出玉带数条。闻者咸笑之。未几，上有所幸伶儿以入内不便，诏尽宫之，使入为钟鼓司官，后皆赐玉。
　　西花园
　　演乐胡同 俗讹为眼药。井一。
　　下洼子
　　灯草胡同
　　镶白旗汉军都统署在北，详衙署。宸垣识略：一等诚谋英勇公在灯草胡同。案：乾隆时大学士定西将军阿桂封诚谋英勇公，谥文成。今公继勋官散秩大臣。
　　驴市胡同
　　亦称骡市。井一。镶白旗护军统领署在南，详衙署。报恩寺旧为昭宁寺，详寺观。今白华堂诗录：咏怀有句云：海岱瞻门高，风尘苦身贱，飘蓬欣有托，恍如竹林院。自注云：海岱高门第，御赐刘文正句也。时寓驴市胡同刘氏之北宅。
　　前、后拐棒胡同 后胡同，井一。
　　花厅胡同 井二。
　　万历桥
　　烟筒胡同
　　石牌胡同
　　前、后炒面胡同
　　康熙桥
　　朝阳门南小街 井一。
　　大、小羊仪宾胡同 大胡同，井一。
　　宏道寺
　　赵家楼
　　羊尾胡同 井一。
　　赵堂子胡同
　　扁担胡同
　　黄宝盖
　　城隍庙胡同 井一。
　　牛角湾 有宜荆试馆。
　　小城隍庙
　　板桥
　　小椿树胡同
　　羊圈胡同
　　东、西龙凤口
　　十方院 大院，井一。小胡同，井一。
　　小牌坊胡同
　　大、小雅宝胡同
　　雅宝本作哑巴，大胡同井一，有清泰寺。万历沈志：靖恭寺、维摩庵，俱在黄华坊，有敕建碑。案：黄当作皇，后皆同，寺久废。维摩庵在小雅宝胡同，地以庵名。
　　高井 井一。
　　禄米厂
　　详仓库。井一。有智化寺，明珰王振建。英宗复辟，为振建祠于寺北，曰旌忠。乾隆八年，御史沈廷芳奏毁，详寺观。坊巷胡同集：黄华坊四牌二十一铺。有武学、王府仓、禄米仓、武德卫、兴武卫、豹韬卫、神策卫、龙虎卫、智化寺、二郎庙。明史外戚传：陈万言，肃皇后父也。嘉靖元年，赐第黄华坊。案：诸卫久废，武学、二郎庙，见后。
　　东、西仓夹道
　　武学胡同
　　井一。匏翁家藏集：京师有武学，所以教诸卫武臣之子孙将世其官者，始建于正统癸亥，制尚弗称。后朝廷以城东旧第赐故太平侯张公，辞焉，有诏改为学。宛平王志：京卫武学，明时属兵部考试。康熙三年四月，改属顺天府，其殿庑衙舍，鼎革后，圮坏不堪，惟存基址。案：智化寺西民居存石狮二，云即明武学遗址。旧闻考言，雍正十年改为顺天府武学，与宛平志异。余详学校。
　　大、小方家胡同
　　大胡同，井二。小胡同，井一。东方家园，井一。有火神庙。析津日记：东院之东旧有方家园，园废，建净业庵于其址。殿左庑，有镇阳林潮书许鲁斋先生演千字文字。以万历十一年八月刻石，嵌于壁。案庵今废，林书亦无考。
　　新鲜胡同 井一。正白旗官学在北。又有正白旗觉罗学。俱详学校。
　　苦水井 井一。有官房大院。
　　二神庙
　　土地庙
　　林驸马胡同 井一。
　　八大人胡同 井一。
　　竹竿巷 井二，桥一。火器营衙门在焉。有证因寺。
　　扁担胡同
　　老君堂
　　井一，桥一。正白旗满洲都统署在南，详衙署。神机营所属左翼汉军排枪队、炮队，均置厂于此，详兵制。坊巷胡同集：思诚坊五牌二十一铺，有忠义前卫、蕃牧所、东城兵马司、百万仓、老君堂、延福宫、水月寺。明一统志：有燕山右卫。万历沈志：有延祐观。案：百万仓、水月寺，见后。余无考。
　　南水关
　　朝阳门内南城根 井一。
　　右在就日坊街东，朝阳门街南，其西南与南城界。
　　就日坊北大街
　　俗称东单牌楼大街。井二。南接崇文门街，迤北有米市。东小胡同，曰七间楼。井一。采访册：怡亲王府在东单牌楼大街东。谨案：怡邸舍为贤良寺，后移朝阳门内北小街。咸丰十一年，嗣王载垣获罪，以宁王裔孙镇国公某袭。故宁府今为怡府。宁良郡王宏晈，怡贤亲王次子也。
　　头条胡同
　　二条胡同 井一。
　　三条胡同
　　采访册：豫亲王府在东单牌楼三条胡同。谨案：王讳多铎，太祖十五子，顺治时称辅政叔德豫亲王，谥曰通，世袭。
　　大、小灌肠胡同
　　帅府胡同
　　新开路
　　煤渣胡同
　　渣作炸。神机营衙门在焉，详兵制。啸亭续录：怡亲王旧府在煤炸胡同，今为贤良寺。谨案：王讳允祥，圣祖十三子，雍正时任议政，谥曰贤，世袭。贤良寺，详寺观。
　　校尉营
　　帅府园 神机营所属威远营捷字步队置厂于此，详兵制。
　　礼敬胡同
　　冰盏胡同 一统志：贤良寺在帅府胡同，本怡贤亲王故邸，后移冰盏胡同。
　　金鱼胡同
　　鱼或作银。神机营所属震字马队置厂于此。又有军器库，详兵制。啸亭杂录云：左翼宗学今在史家胡同。宸垣识略：一等褒绩公第在金银胡同。案：康熙时，都统平南大将军赉塔封褒绩公，谥襄毅。赉一作赖。
　　西堂子胡同
　　严荣编王述庵昶年谱：乾隆己亥，僦居西堂子胡同，新知若贡生洪稚存亮吉、赵忆生怀玉，弟子若杨荔裳、徐尚之、张汉宜、黄仲则等，数过从谈讌。
　　干鱼胡同
　　亦作甘雨，镶白旗蒙古都统署在焉，详衙署。北有天主堂。坊巷胡同集：澄清坊九铺。有成寿寺、元极观。案：观今在干鱼胡同。
　　椿树胡同 有成寿寺，详寺观。万历沈志：寺在澄清坊，有敕建碑。
　　灯市口大街
　　井三。关帝庙前井一。镶白旗满洲都统署在北，详衙署。北小胡同曰一间楼。宸垣识略：张贝子府在灯市东。采访册：熙贝勒府在灯市口，传为明相严嵩故宅。燕都游览志：灯市在东华门王府街东，崇文街西，互二里许，南北两廛，珠玉宝器，以逮日用微物，无不悉具。衢中列市，棋置数行相望，俱高楼，楼设氍毹帘幕，为宴饮地。一楼日赁直有至数百缗者，夜则然灯于上，望如星衢。市自正月初八起，至十八日始罢。鬻灯在市西南，有冰灯，细翦百彩，浇水成之。帝京景物略：永乐七年，令元宵节赐百官假十日。今市十日，赐百官假五日。内臣自秉笔篆近侍，朝臣自阁部正，外臣自计吏，不得过市，犹存古罚■〈上巾下〉幕盖帷意，其他例得与吏士军民等过市。又内市者，东华门内，月三日市，今移灯市张矣，犹称内市也。案：明灯市最繁盛。范景文诗所谓：文贝珊瑚看不尽，东华门外市三条也。今灯市、内市俱废，其地犹存灯市口之名。互详风俗。春明梦余录：灯市大街，嘉靖二十九年立戎政府，统以勋臣一员，曰总督京营戎政，佐以文臣一员，曰协理京营戎政，营制有三：中曰五军，东曰神枢，西曰神机。五军营析为营十六，神枢营析为营十，神机营析为营九，崇祯十六年八月，以襄成伯李国桢总督京营戎政，请上御书营额，上为亲书共武堂赐之。
　　佟府夹道
　　顺治时孝康章皇后之兄、安北将军佟国纲，康熙时孝懿仁皇后之父、内大臣佟国维，皆封一等承恩公。后并袭，其赐第在此，故名。传云：前明严世蕃故宅也。藤阴杂记：介少宗伯福第，在灯市口，有野园。汪文端由敦题野园诗：数竿修竹静生香，犹记开轩六月凉，多少楼台图画里，吟情不较野园长。案：介为国纲曾孙，野园今尚存。芜史：宝和等店，管商贩杂货，岁征银数万两，除正项进御外，余皆提督内臣公用，店有六，曰宝和、和远、顺宁、福德、福吉、宝延，俱在戎府街。传云起自嘉靖年间，裕邸差官征收，神庙时，属慈宁宫李太后收用。天启时，逆贤攘为己有。武宗外纪：尝游宝和店，令内侍出所储摊门，身衣估人衣，首戴瓜拉。自宝和至宝延凡六店，历与贸易持簿算，喧訽不相下，别令作市正调和之。案：西河诗话载甬东叶太乐宫词云：宝和六店裕军储，炰凤烹龙日所须。谓武宗扮商贾与六店贸易，既罢，就宿廊下。则似六店在皇城内也。案：今佟府夹道有明碑一，列大珰刘瑾名，结衔称钦差提督宝和店。又武宗常游之，则非始自嘉靖也。其地明称戎府街，今鲜能举其名矣。
　　大、小鹁鸽市 大鹁鸽市，井一。案元时鹁鸽市在喜云楼下，楼今无考，或当在此。
　　油坊胡同
　　箭厂胡同
　　弓箭大院 亦称帽行大院，井一。西有福家大院。
　　大、小报房胡同
　　报或作豹。井一。北大院井一。正白旗蒙古汉军都统署俱在大报房胡同，详衙署。坊巷胡同集：明照坊六铺。万历沈志：法华寺在明照坊，有敕建碑。案：寺在大报房胡同，明景泰中，太监刘通舍宅为寺，详寺观。元宋絅燕石集有明照坊对雨诗。
　　油勺胡同
　　五石井胡同
　　无良庵
　　大、小豆腐巷 小巷井一。小胡同曰鬼门关。
　　狗尾胡同 井一。
　　东马市街
　　亦称西大街，见旧闻考。井三。有马市、猪市、羊市、百鸟市、左翼税署、火器营。迤北长和大院，井一。盐店大院，井一。衙门俱在北，详衙署。
　　右在王府街东，马市街南，就日坊大街西，长安街北，与中城南城界。
　　神路街 路或作道。
　　隆福寺街
　　隆福寺互详寺观，井二。寺后井一。坊巷胡同集：仁寿坊八铺。有府军后卫、隆福寺、仰山寺。明一统志：中城兵马司，在仁寿坊。又有金吾右卫。万历沈志：有境灵寺。案：今皆废，惟隆福寺存。坊巷胡同集云仰山寺有前后街，今亦无考。野获编：大隆福寺为景帝所建，至撤英宗南内木石助之。未几又从山西巡抚都御史朱鉴言，谓风水当有所避忌，乃命闭正门不开，禁钟鼓声，又拆寺门牌坊所谓第一丛林者，而无救于祸难。菽园杂记：京师巨刹，大兴隆、大隆福二寺，为朝廷香火院，余皆中官所建。藤阴杂记：庙市，惟东城隆福、西城护国二寺，百货具陈，目迷五色，王公亦复步行评玩。鲍西冈鉁有句云：三市金银气，五侯车马尘。足括庙市之胜。案：市期在月之九十日。周大枢存吾春轩诗钞，有隆福寺观市一百韵。
　　崔府胡同
　　鸟枪胡同
　　东廊下 井一。
　　西廊下 井一。
　　大沟巷
　　铜钟胡同
　　轿子胡同
　　孙家头 井一。
　　笔管胡同
　　箭杆胡同
　　钱粮胡同
　　宝泉局南作厂在北，俗称钱粮局。采访册：帛公府在钱粮胡同。案：帛公为怡贤亲王次子宁良郡王讳宏晈之后。
　　南兵马司胡同
　　钢叉胡同
　　小红庙
　　羊尾胡同
　　喇叭营 井一。
　　山老儿胡同
　　大佛寺后
　　井一。寺前迤南为王府街，迤西转北为安定门街。啸亭续录：诚亲王府在大佛寺。采访册：芸公府在大佛寺北。案：王讳允秘，圣祖二十四子，谥曰恪。芸公为高宗五子荣纯亲王讳永琪之后。析津日记：普德寺俗呼大佛寺，建置岁月无碑记可考。
　　墙儿胡同
　　十景花园
　　帝京景物略：成国公园有三堂，皆荫高柳老榆。左堂盘松数十株，右堂池三四亩，堂后一槐，四五百岁矣。树旁有台，台东有阁，榆柳夹而营之，中可以射。园曰适景，都人呼十景园。又英国公张□赐第之堂，曲折东入一高楼，南临街，北临深树，有亭立杂树中，海棠族而居。二石，奇质，元内府国镇也。上刻元年月，下刻元玺。台之望，古柴市也。案：十景园久废，其地犹沿旧称，张园今无考，以地近柴市，故附此。
　　八条湾
　　牛角胡同
　　戏馆胡同
　　黄土坑
　　马大人胡同 井一。迤北善家大院井一。
　　扁担胡同 顺天学政衙门在东。
　　剪子巷 井一。
　　魏家胡同
　　汪芝麻胡同
　　嘎嘎胡同
　　八旗通志作贾家胡同。宸垣识略：一等襄勇伯第在嘎嘎胡同。案：嘉庆时，大学士明亮封襄勇伯，后赠三等侯。
　　中剪子巷 井一。采访册：棍公府在中剪子巷。
　　铁狮子胡同
　　井一。啸亭续录：恭亲王府，贝子允禟宅，俱在铁狮子胡同。贝子宅今为和亲王府。谨案：恭王讳常颖，世祖五子，今为承公府。贝子允禟，圣祖九子，雍正四年黜属籍，乾隆四十三年诏复之。和王讳宏昼，世宗五子，谥曰恭，今为廉公府。采访册：那公第在铁狮子胡同。案：科尔沁亲王色布腾巴尔珠尔，尚高宗三女和敬公主。赐第在此。那公其后人也。吴伟业梅村集有田家铁狮歌，为田宏遇作。靳荣藩补注，引陈奋永寄斋集云：禁城后之交衢，有铁狮焉，巷即以名，为明戚里田氏物。自田怙宠时，卿大夫之车马日盘桓其间。明亡，田氏死，垂二十年无过者。案：绥寇纪略：刘宗敏居田宏遇第。
　　府学胡同
　　井一。有坊曰育贤，顺天府学在焉。互详学校。万历沈志：洪武初，以元太和观地为大兴县学，国子监为府学。永乐中，以府学为国子监，因以大兴学为府学。春明梦余录：顺天府学，故报恩寺也。元末有僧游湘潭募造报恩寺，尚未安像，明师下燕，戒士卒毋得入孔圣庙。僧仓皇借宣圣木主置殿中，后不敢去，遂以为学。其地元之柴市也。明一统志：北城兵马司在教忠坊。坊巷胡同集：教忠坊十铺。元杀宋文丞相于此，故名。元王恽中堂事纪：至元十六年，帅臣张宏范执文天祥至大都囚之，上屡欲赦出相之，不从。十九年十二月初九，戮于燕南城柴市。帝京景物略：江南十义士舁公藁葬都城小南门外五里道旁。大德二年，继子升至都，顺城门内见石桥织绫人妇，公旧婢绿荷也，为升语刘牢子，乃归葬庐陵。明史礼志：宋文丞相祠，永乐六年从太常博士刘履节请，建于顺天府学之西。案：府学旁有文丞相祠，明洪武九年按察司副使刘嵩建。其西为江右怀忠会馆，见春明梦余录。今馆废祠存，互详祠祀。明胡侍真珠船：无锡茹文中，居京师之高坡胡同，百有十岁。英皇复辟之年，召见便殿，予冠服带履，宴顺天府，又命公卿造其居贺之。案；府学胡同有地名高坡，即胡氏所称高坡胡同也。
　　巴儿胡同
　　细罐胡同
　　北剪子巷
　　钱局坑
　　白米仓 井一。
　　桃条胡同
　　梯子胡同 井一。
　　宝泉局胡同 户部置局于此。东临大街，有坊曰宝泉局，其后为济阳仓，详衙署仓库。
　　水獭胡同 井一。
　　马将军胡同
　　大兴县署胡同
　　井一。有坊曰大兴县，详治所。北小胡同曰臊达子胡同。明曹学佺名胜志：大兴县治在北城教忠坊。帝京景物略：驸马万公曲水家园，新宁伯之故园也。燕不饶水与竹，而园饶之。畿辅唐志；曲水园在大兴县东，明驸马万炜建园，中有松化石。案：园今无考。
　　花枝胡同 北小胡同，曰花梗胡同。
　　香儿胡同 镶黄旗觉罗学在北，详学校。宸垣识略：一等续顺公第，在香儿胡同。案：国初沈志祥封续顺公。
　　扁担胡同
　　土儿胡同
　　东大市街
　　有坊四：东曰履仁，西曰行义，南北曰大市街。俗称东四牌楼大街。南接就日坊大街，迤北午达东直门者，曰十字街，元旧称也。见析津志。井五。北有估衣市，井一。迤南小胡同，井一。西小胡同，曰老虎洞，井一。左翼宗学旧在街东，后移史家胡同，详学校。东有二郎庙，西有回人清真寺。水曹清暇录：康熙三十八年，东四牌楼有道士，手掇烧饼一筐，挨户挜卖，每至一家辄云，买大火烧。三日后后突遭回禄，道人所至之家，靡不焚毁。西南北四座牌楼，相距各数箭远，火星飞延，一时俱为灰烬。啸亭续录：刘文正统勋赐第东四牌楼。明兵例：北会同馆在澄清坊大街东，正统六年建，宏治五年改作，凡屋三百七十六间。案：馆久废。析津志：杂货市在十市口，北有柴草市，此地若集市，近年俱于此街西为贸易所。纪昀滦阳续录：灯市口二郎神庙，其庙面西，而晓日初出辄有金光射室中似返照。或曰是庙基址与中和殿东西相值。殿上火珠映日，回光耳。明史宦官传：魏忠贤生祠，有建之内城东街者，工部郎中叶宪祖窃叹曰：此天子幸辟雍道也。土偶能起立乎？忠贤闻即削其籍。
　　右在安定门街东，北新桥街南，大市街西，马市街北，与中城北城界。
　　朝阳门大街
　　朝阳门，俗沿元称曰齐化门。井三，桥二。大慈延福宫在北，俗称三官庙，详寺观。南小胡同，井一。析津志：车市在齐化门。案：市今尚存。元一统志：太庙在齐化门北。元祭祀志：门外驰道抵齐化门之通衢。日下旧闻：无量庵在太庙西。昔之寅宾里，当在今之思城坊也。案：无量庵见前。元田忠良传：少府为诸王昌通建宅于太庙南，忠良往仆其柱，少府奏之。帝问忠良。对曰：太庙前岂诸王建宅所耶？帝曰：卿言是也。元文宗纪：天历元年九月，帝出齐化门。元史程巨夫传：巨夫以病乞骸骨，命廷臣以下饮饯于齐化门外。又列传：明兵入京师，大将召丁好礼不肯行，舁至齐化门，抗词不屈而死。万历沈志：大慈延福宫、延寿观俱在思城坊，有敕建碑。案：观今无考。元耶律楚材湛然居士集：辽重熙清宁间，筑义井精舍于开阳门之郭，旁有古井，清凉滑甘，因以名焉。金天德二年，展筑京城，仍开阳之名为其里。大定中僧善祖营寺，朝廷嘉之，赐额大觉。旧闻考：寺久废。据析津志：义井一，在思城坊洞阳观前，今大觉寺既废，义井亦不能确指其处也。
　　头条胡同 井一。
　　驴蹏胡同 井一。
　　二条胡同
　　宸垣识略：协办大学士吏部尚书一等嘉勇公第在二条胡同。案：乾隆时福康安封嘉勇公，后晋忠锐嘉勇贝子，赠郡王，谥文襄。
　　三条胡同
　　四条胡同 井一。宝泉局东作厂在焉，详衙署。
　　石槽胡同
　　东厂胡同
　　水车胡同
　　班大人胡同 宸垣识略：一等诚勇公第在六条胡同。案：乾隆间，定北将军班第封诚勇公，居此，故名。
　　五条胡同
　　井一。采访册：麟公第在五条胡同。案：公为饶余敏亲王次子温良贝子博和托之后。旧闻考：五条胡同有水月寺，旧碑剥落，惟篆额水月巷三字可辨。
　　胳膊肘胡同
　　流水沟
　　铁匠营
　　牛圈
　　月牙胡同
　　后泥洼
　　半道胡同
　　六条胡同
　　井一。有日本国使馆。采访册：元公第在六条胡同。谨案：公为圣祖三子诚隐郡王讳允祉之后。宸垣识略：袭三等信勇公第在六条胡同。案：雍正时，振武将军靖边大将军傅尔丹袭信勇公，其曾祖直义公费英东封爵也。今公定昌官散秩大臣。
　　王姑园胡同 亦作皇姑院。井一，桥一。旧闻考：圣姑寺见坊巷胡同集。今北小街有胡同名王姑园，或即其地欤。
　　八宝胡同
　　板桥
　　娘娘庙
　　七条胡同
　　井二。采访册：灿公第在七条胡同。谨案：公为圣祖十五子愉恪郡王讳允■〈礻禺〉之后。宸垣识略：一等超勇公第在七条胡同。案：乾隆时，领侍卫内大臣海兰察封超勇公，谥武壮。
　　八条胡同 井四。有承恩寺，正觉寺，俱详寺观。旧志：承恩寺有敕建碑。
　　九条胡同
　　井一。王彦泓疑雨集：有萧疏客从才三骑，曲折胡同到九条之句。盖明时北里也。采访册：谟贝子府在九条胡同。案：贝子以惠亲王支子推封。宸垣识略：袭一等昭信伯第在九条胡同。案：乾隆时，大学士李侍尧袭昭信伯，其祖李永芳封爵也。
　　十条胡同
　　井二。正白旗觉罗学在南，详官学。护军统领署，详衙署。旧有五岳庵，明宣德元年建。内供玉缋五岳真形图，故名。
　　钞手胡同
　　十一条、十二条胡同
　　新寺胡同 井一。旧志：观音寺在南居贤坊。案：今名广慈，详寺观。
　　老君堂 坊巷胡同集：南居贤坊有老君堂，云即洞阳观旧址也。元时观前有义井，见上。
　　门楼胡同
　　慧照寺胡同 井一。万历沈志：慧照寺有敕建碑。案：寺碑言成化间僧庭佑得永宁伯谭氏故宅，辟为焚修之所。
　　椿树胡同
　　汪家胡同 藤阴杂记：汪文端由敦第在东城十三条胡同。今名汪家，有黼黻宣勤、六典持衡赐额。
　　五显庙
　　双栅栏
　　新太仓胡同
　　罗刹坑
　　八宝坑 井一。
　　褡连坑
　　大庙胡同 关帝庙俗称大庙。
　　大庙后 井一。
　　九条湾 小胡同曰西厂门，曰四眼井。
　　骆驼胡同 井一。
　　船板胡同 井一。
　　小局胡同 井一。
　　财神庙
　　石雀胡同 井一。
　　南钓鱼台
　　瓦叉胡同 叉俗作岔，有福安寺，详寺观。万历沈志，寺有敕建碑。
　　右在大市街东，东直门街南，北小街西，其北与北城界。
　　朝阳门北小街
　　井二。旧有云南会馆，今废。啸亭续录：怡亲王新府在朝阳门内北小街。采访册：澍贝勒府在北小街。谨案：怡府今废。贝勒为宣宗孙孚敬郡王讳奕■〈言惠〉之子，旧为诚贝勒允祁府。
　　东直门南小街 南接朝阳门北小街。
　　东、西烧酒胡同
　　井各一。有永丰禅林，旧名永丰观，详寺观。宸垣识略：恒亲王府在烧酒胡同。啸亭续录：贝勒宏昌宅、公赖布宅俱在烧酒胡同。采访册：惇亲王府在烧酒胡同。谨案：恒王讳韵祺，圣祖五子，谥曰温。宏昌，圣祖孙怡贤亲王之子，乾隆间封贝勒，后以罪黜，复封。惇王讳绵恺，仁宗三子，谥曰恪，无嗣，宣宗以五子继之。坊巷胡同集：南居贤坊六牌三十六铺。有海运仓、永丰观、洞阳观、正觉寺、福安寺、圣姑寺、慧照寺。
　　官房大院
　　鸡爪胡同
　　弓匠营 小胡同，井一。
　　北钓鱼台
　　北水关
　　花园胡同 井一。
　　空府大院
　　新开路
　　箭道
　　南、北豆芽菜胡同 小胡同曰豆瓣胡同，曰豆嘴胡同，曰豆身胡同。
　　旧太仓街
　　南新仓、旧太仓、富新仓、兴平仓在北，俱详仓库。富新、兴平两仓，井各一；南新仓，井二。宸垣识略：多罗恭勤贝勒府在北小街旧太仓南。谨案：贝勒讳允怙，圣祖二十二子，恭勤其谥也。今府移取灯胡同。
　　仓东门 小胡同，井一。
　　仓北夹道
　　王驸马胡同 八旗通志作王家胡同。小胡同井一。
　　蒋家胡同 啸亭续录：公宏晓宅在蒋家胡同。
　　北弓匠营
　　何家口
　　东、西宋姑娘胡同 宋或讹送。西胡同北大院，井二。
　　龙泉庵 井一。
　　扇子市
　　口袋胡同
　　裤子胡同
　　堂子胡同
　　南、北仓夹道 海运仓、北新仓在焉，详仓库。明英宗实录：正统十年五月，以在京居贤、崇教二坊草场筑仓收粮。
　　南水关
　　右在小街东，东直门街南，朝阳门街北，其北与北城界。
　　内城西城
　　城册：内城地址隶西城者，西北俱至城根；南至报子街与南城界；东至大市街迤北至护国寺街与中城界；又东至德胜门与北城界。
　　瞻云坊北大街
　　俗称西单牌楼大街。井二。南接宣武门街，互详南城。迤北干石桥，井一。缸瓦市，井一。旧有右翼宗学，后移绒线胡同，详学校。显应观，详寺观。啸亭续录：巽亲王府在缸瓦市，今为定亲王府。公屯齐宅在干石桥。谨案：礼烈亲王七子满达海袭封后，顺治八年改号巽，谥曰简，十六年以罪追削。定王讳永璜，高宗长子，乾隆十五年追封，谥曰安。屯齐，显祖曾孙贝勒图伦次子，顺治六年以功封贝勒，后削，十二年复封镇国公。芜史：宣武门街尽北街西，分创新火药局一处。崇祯戊寅四月初五日卯时，忽震一声，损坏房屋人民甚多，庚辰四月初二日午时复震。
　　旧刑部街
　　井二，桥一。明英宗实录：正统七年十一月，建刑部都察院大理寺于宣武门街西。彭惠安集：国初比部之制，分为十二。云南隶陕西部。永乐间安南内属，置交趾司，析云南、四川之交为贵州，置贵州司。方定都之初，庶务草创，率皆权寓莅事。今城隍庙西惜薪司，俗呼旧刑部是也。陆启浤客燕杂记：嘉靖间，李攀龙、王世贞、徐中行辈，俱官西曹，相聚论诗，建白云楼于四川司。中榜诸君诗。李诗警句云：诸山城上出，落日署中寒。时人目刑部为外翰林。明王同轨耳谈：刑部福建司，轩曰甘露，贵溪江以朝为郎时，甘露降于轩柏，作记刻碑。案：三法司署，国朝移建西长安门外，详衙署。白云楼甘露轩已久废。明一统志谓刑部街在贯城坊，考明代坊名无贯城，贯疑金之讹也。
　　白庙胡同
　　胡家湾
　　磨盘大院
　　京畿道胡同
　　明置京畿道御史署于此，今署废，而犹仍其名。井二。大院井一。有礼部会同馆，旧为步军统领衙门。乾隆间改设，详衙署。万历沈志：京畿察院，在三法司门北。
　　前后京畿道夹道
　　上坡
　　下坡
　　下冈 桥一。
　　沟头
　　桥一，沟沿见后。
　　大、小沙锅琉璃胡同 大胡同官房前井一。巷口桥一。
　　大口袋胡同 井一，桥一。
　　安元胡同
　　北闹市口 井一。迤东有大平桥，迤北为锦什坊街，见后。
　　磨豆腐坊
　　小口袋胡同
　　高井胡同 井一。
　　变驴胡同
　　上冈
　　井一，桥一。■〈研上手下〉经室集：蝶梦园记：辛未壬申间，余在京师，赁屋西城阜成门内上冈，有通沟自北而南，至冈北而东。冈临沟，门多古槐，屋后小园不足十亩，而亭馆花木之盛，为城中佳境。松柏桑榆槐柳棠梨桃杏枣柰丁香茶蘼藤萝之属，交柯接荫，玲峰石井，嵚■〈山上奇下〉其间。有一轩、一亭、一台，花晨月夕，不知门外有缁尘也。
　　堆子胡同
　　臊达子营 小胡同井一。
　　菜帮胡同
　　舍饭寺胡同
　　巷内外井各一。舍饭寺，今称法光寺，互详寺观。坊巷胡同集：舍饭蜡烛寺，日给贫人粟米，病有医，死有棺。案：明制于蜡烛、幡竿二寺舍饭，幡竿寺在双碾胡同，详中城。天顺元年五月，令顺天府于大宛二县各设养济院一所，事见实录，今无考。
　　榛子所 榛或作钉。
　　皮库胡同 库或作裤。有神机营所属威远营胜字步队厂，详兵制。
　　大木厂
　　厂俗讹仓，八旗通志作打磨厂。有真武庙。宛平王志：有石佛寺。啸亭续录：郑亲王府在西城大木厂。谨案：王讳济尔哈朗，显祖孙庄亲王舒尔哈齐六子，顺治间与睿王同辅政，称信义辅政叔王，授定远大将军，追谥献，世袭。钱泳履园丛话：惠园在西单牌楼郑亲王府，引池叠石，饶有幽致，传是李笠翁手笔。园后为雏凤楼，楼前有池，其后即内宫门楼。后有瀑布，高丈余，其声琅然可听。
　　二龙坑
　　王府东
　　西夹道
　　口袋胡同 西南有蚂蜂桥，俗称马粪桥。
　　牛圈
　　高井 井一。
　　鬼门关
　　猪尾大坑
　　花园宫 井一。
　　梯子胡同
　　劈柴胡同
　　井三，桥一。坊巷胡同集：咸宜坊二牌十铺。有大小石佛寺、能仁寺、通妙宅显灵宫。案：石佛寺在劈柴胡同，详寺观。能仁寺、显灵宫俱详后。万历沈志谓石佛寺、能仁寺在鸣玉坊，余无考。高丽史世家：忠宣王五年九津志：崇文监在咸宜坊北小巷内。案：元崇文监，明司卫，俱无考。
　　头条、二条、三条、四条、五条、六条胡同 二条、六条胡同，井各一。
　　干石桥西斜街 宛平王志有显应宫。啸亭续录：公札尔塔齐宅在西斜街。
　　玉带胡同 镶蓝旗觉罗学在西，近红庙，详学校。
　　玉皇阁 井一。
　　红庙 关帝庙俗称红庙，镶蓝旗官学在西，详学校。
　　椿树胡同
　　豆芽菜胡同
　　花枝胡同
　　裤子胡同
　　阴凉胡同
　　南北骆驼湾
　　南、中、北半壁街
　　南、中、北太常寺 小胡同曰枕头胡同。
　　南、中、北宽街
　　南、中、北千张胡同
　　南、中、北沈篦子胡同 井一。迤南曰高叉拉大院，井一。八旗通志有干鱼胡同，今无是名。
　　榆钱胡同
　　十八半截 迤西沟沿，桥一。自骆驼湾以下，皆在十八半截内。
　　跨车胡同 八旗通志作车子胡同，井一。
　　马勺胡同
　　油房胡同 桥一。
　　牛角胡同
　　贤孝牌
　　石缸胡同
　　前、后缨子胡同 井各一。
　　粉子胡同 井一。有海军署。
　　丰盛胡同 井二。啸亭续录：公宏眺宅在丰盛胡同。
　　前、后泥洼 桥各一。
　　狗尾胡同
　　兵马司胡同 桥一。啸亭续录：贝子罗托宅在兵马司胡同。
　　大、小阮儿胡同 八旗通志阮作燕。
　　猪尾胡同
　　瞎子胡同
　　元宝胡同
　　沙井胡同 井一。
　　井儿胡同 井。
　　三道栅栏
　　玉带胡同
　　口条胡同
　　南、北钱串胡同 井二。
　　裤子胡同
　　牛犄角胡同 井一，桥一。
　　单狮子府
　　南、北褡连胡同
　　四眼井胡同 井一，桥一。
　　能仁寺胡同 寺在兵马司胡同北，详寺观。
　　显灵宫
　　井一。显灵宫在四眼井南，其门亦在兵马司胡同，相去半里许，详寺观。明史佞幸传：邵元节，贵溪人，龙虎山上清宫道士，嘉靖三年征入京，见于便殿，大加宠信，俾居显灵宫。祷雨雪有验，封为清微妙济守静修真凝元衍范默秉诚致一真人，统辖朝天、显灵、灵济三宫，总领道教。寄园寄所寄引耳谈：万历甲午，河南一方士寓显灵宫道士房。道士出行淫，方士辄知之，盖其腹中鬼语也。道士贿授其术，用符水于天坛僻地杀一行旅小儿，取肝心及耳鼻唇尖，咒之，儿灵爽即归道士腹中，语祸福幽隐皆验，赚取资财无算。忽在市遇其父曰：公非某乎？我某也。为道士杀如此。道士惊谔，莫能禁，父及逻者以闻于东厂大珰，并缉方士，于他郡得之，论死。
　　砖塔胡同
　　井一。神机营所辖右翼汉军排枪队置厂于此，详兵制。帝京景物略：金元间有僧自称万松野老，居燕京从容庵，耶律楚材见之，参学三年，僧以湛然目之。著有从容录。今干石桥北砖塔七级，高丈五尺，草萦其顶，人倚塔造屋，为酒食店。万历三十四年，僧乐庵入而周视，有石额曰万松老人塔，乃募资赎而居守之。渌水亭杂识：万松老人，耶律文正王之师，其语文正王曰：以儒治国，以佛治心。王亟称之。老人有万寿语录、释氏新闻。善抚琴。尝从文正王索琴，王以承华殿春雷种玉翁悲风谱赠之。见湛然居士集。案：塔在今大市街西，乾隆间重修，其北则砖塔胡同也。互详寺观。
　　核桃酿胡同
　　羊肉胡同 井二桥一。小胡同曰炭厂胡同。
　　真武庙
　　阴凉胡同 井一。
　　西沟沿 亦称河沿，井一。正红旗箭厂在东，井一。沟沿多小桥，见后。
　　丁章胡同
　　大、小麻线胡同
　　小胡同桥一。啸亭续录：顺承郡王府在麻线胡同。谨案：王讳勒克德浑，太祖曾孙颖亲王萨哈璘三子。顺治间授平南大将军，追谥恭惠，世袭。
　　烙铁胡同
　　扁担胡同 啸亭续录：贝勒杜兰宅在扁担胡同。案今为文公宅。
　　辘轳耙胡同
　　井一，桥一。啸亭续录：贝子固尔玛珲宅在辘轳耙胡同。谨案：固尔玛珲，显祖曾孙贝勒阿敏次子，以功封，谥温简。固一作顾，又作姑，珲一作洪。
　　鸭子庙 关帝庙俗称鸭子庙，元天历二年建，有明万历间碑，庙前有太平桥。
　　锦什坊街
　　正红旗满洲都统署在西，详衙署。普寿寺有敕建额，回人礼拜寺也。案：元于平则门内置金城坊，明因之。今锦什坊街，南接闹市口，北抵平则门，疑即金城坊街之讹。明一统志：元世祖庙在金城坊，洪武十年建。案：明代岁以二仲，遣顺天府致祭。嘉靖二十四年，给事中陈棑奏罢之。见明会典及春明梦余录。今遗址无考。
　　鹫峰寺街
　　俗称卧佛寺街。寺有卧佛，故名。东接旧刑部街，正红旗汉军都统署在北，详衙署。鹫峰寺，唐之淤泥寺也。中有栴檀佛像。康熙四年移奉宏仁寺。其东有圆通庵，明为水云庵，俱详寺观。
　　破大门
　　藤牌营
　　柳树井
　　城隍庙街
　　井一。都城隍庙在北，元遗址也。五月朔至望日有庙市，其西有关帝庙，俱详祠祀。明史礼志：都城隍庙祭以五月十一日，太常寺官祭。燕都游览志：庙市者，以市于城西之都城隍而名也。西至庙，东至刑部街，亘三里许，大略与灯市同，第每月以初一、十五、二十五开市，较多灯市一日耳。野获编：城隍庙市，陈设甚夥，人生日用所需，精粗毕备。羁旅之客，但持阿堵入市，顷刻富有完美，以至书画骨董，真伪错陈，剔红填漆旧物自内廷阑出者，尤精好。往时所索甚微，今其价十倍矣。析津志：东、西二感圣庙，在城隍庙南，泥像石佛寺。又西转北，则城隍庙。自庙前巷口转北，为金城坊，内有杨国公寺，杨总统之父也。坊东为金玉府，内有琉璃碧瓦，所盖八座，藏藏经版甚精，文宗敕印造三十六部，散施诸禅刹。江南亦有赐者。坊内有军铁库，帝师有大佛殿，在坊之东，翚飞栋宇，甲于他寺。案：石佛寺见后。感圣庙、金玉府、铁库、大佛殿，皆无考。据析津志言，阜财坊在顺承门内金玉局巷口。金玉局即金玉府也。其地当在今城隍庙街之东南。
　　城隍庙夹道
　　铁匠营
　　炮厂胡同 井一。镶红镶蓝两旗炮厂在焉，详兵制。
　　按院胡同
　　井一。万历沈志：巡按察院在西河漕。法式善西涯考：李文正东阳赐第在今按院胡同。案：此条见藤阴杂记所引，今存素堂文集无之，疑未确。
　　学院胡同
　　井二。万历沈志：提学察院在按院后。案：明按院学院，皆久废，其地犹仍旧称。又万历沈志有屯马察院，在学院北，其旧址疑当在屯绢胡同。绢盖院之讹也。
　　松鹤胡同 井一。有松鹤庵。
　　二眼井 井一。
　　尤家寺胡同
　　半箭胡同
　　狗尾胡同
　　高方胡同
　　屯绢胡同 镶蓝旗获军统领署在北，详衙署。
　　枣林街 井一。
　　真武庙
　　游击胡同 蒋祥墀散樗老人自订年谱：辛巳，抵内城游击胡同。
　　广宁伯街 明史功臣世表：广宁伯刘荣，永乐十九年七月封，追进侯，其故居当在此。
　　扁方胡同
　　机织卫胡同
　　骆驼湾
　　南烟筒胡同
　　半截胡同
　　四眼井
　　井一。坊巷胡同集：金城坊五牌二十二铺。有普照寺，铁佛寺。明一统志：有济州卫。万历沈志有三元庵、地藏庵。案：铁佛寺在四眼井，详寺观，余皆无考。
　　南、北养马营 俗讹羊毛营。井一。
　　后楼
　　双栅栏
　　瓦叉胡同 叉俗作岔。
　　牛八宝胡同
　　撒袋胡同 或讹赛带。
　　鞑子庙
　　孟端胡同
　　采访册：卓公第在孟端胡同。谨案：圣祖十七子果毅亲王，无嗣，世宗以六子果恭郡王宏瞻继之，卓公其后人也。
　　大、小盆儿胡同 大胡同，井一。
　　王府夹道
　　唐帽胡同
　　武定侯胡同
　　定或作安，井一。宛平王志有庆宁寺。案：明史功臣世表：武定侯郭英，洪武十七年封，传爵至培民，崇祯甲申城陷死，其第疑在此。
　　华嘉寺胡同
　　华嘉寺，详寺观。俗讹花椒寺。北小胡同，井一。有镶蓝旗满洲都统署，详衙署。宛平王志有崇宁庵。
　　武衣库 武或作乌。啸亭杂录：公某宅在乌衣库。
　　大成寺胡同 北小胡同曰干面杖胡同。
　　喜雀胡同 井一。
　　向家园 向或作香，东小胡同，井一。
　　驴蹄胡同
　　羊肠胡同 井一。
　　月牙胡同
　　王府仓胡同
　　啸亭续录：贝勒允祎宅在王府仓胡同。谨案：允祎，圣祖二十子，谥简靖，今为贺公宅。
　　东、西水车胡同 东胡同，井一。正红旗蒙古都统署在水车胡同之东，详衙署。
　　巡捕厅胡同
　　右翼前锋统领署在北，详衙署。旧有正红旗蒙古都统署，今移水车胡同。正红旗官学，今移雹子胡同，见后。
　　北烟筒胡同
　　锥子胡同 或作追贼。
　　南顺城街 井二。铁佛寺。
　　右在大市街东，阜成门街南，报子街北，与中城南城界。
　　西大市街
　　坊四：东曰行仁，西曰履义，南、北曰大市街，俗称西四牌楼大街。南接瞻云坊大街，井七。东有栴檀寺，西有关帝、真武二庙。街心有观音庵，俗称当街庙。井一。迤北曰新街口。井一。有龙王庙，详祠祀。又北曰丁字街。井二。祝寿寺即坊巷胡同集之响铃寺，详寺观。又有龙泉寺、普庆寺、般若庵。啸亭杂录：鄂文端召入时，世宗特命海司空望起第大市街北，器用物具无不备。啸亭续录：董太保诰赐第新街口。又谦郡王府在羊肉大街。谨案：王讳瓦克达，太祖孙礼烈亲王四子。顺治间，授征西大将军，预议政，追谥襄，府在五王侯胡同口。康熙万寿盛典：李绂撰万寿图记：又前为四牌楼，图中旗手卫乐器，自此陈设，直至西安门、四牌楼。径南市民夹道为灯廊百余楹，有过街彩坊，曰庆洽无疆。明史佞幸传：继晓，江夏僧也，宪宗时以秘术进，日诱帝为佛事，建大永昌寺于西市，迫徙民居数百家。毛奇龄拟明史李梦阳传稿：梦阳尝遇万宁侯大市街，乘醉数侯过，杂骂，举鞭梢挥击之，落二齿，侯隐忍去。案：寿宁侯张鹤龄也，梦阳尝以劾鹤龄系狱。
　　阜成门大街
　　阜成门俗沿元称曰平则门。井二。马市桥东西，井各一。迤东为马市街，详中城。历代帝王庙在北，故保安寺址也。东、西有坊，曰景德，亦称景德街，详祠祀。神机营所属中营步队置厂于此，详兵制。宏慈广济寺在庙东，临大市街，旧为西刘村寺。白塔寺在庙西，元为圣寿万安寺，明为妙应寺，俱详寺观。北小胡同曰白塔寺夹道，曰老虎洞。井一。曰六合大院。井二。宸垣识略：礼多罗贝勒府在阜成门大街北。又二等宣义伯第在阜成门大街。案：伊勒德依封宣义伯。啸亭续录：刘文定纶赐第阜成门大街。析津志：福田坊在西白塔寺。燕都游览志：成化元年，于塔座周围砖造灯龛一百八座。相传西方属金，故建白塔镇之。然同时元创有五色塔，而今仅黑塔在其后，余湮没莫考矣。帝京景物略：元初有童谣曰：塔儿红，北人来作主人翁；塔儿白，南人作主北人客。事见草木子古今谚。元世祖时，塔色焰赤，及明太祖兵起淮阳，塔白如故。岁元旦，士女绕塔，履屣相蹑，至灯市，盛乃歇。甲申传信录：田太监亡其名，住白塔寺后，三月十九日自缢，命仆卷其橐以逃，余书籍、花盆在焉，后杨士聪居之，览其中书多写册，亦有手录者。坊巷胡同集：河漕西三牌十三铺。有广平库、阜成厂、拣果厂、永清左卫、北新草厂、普度堂、白塔寺、翊教寺。万历沈志：有鹫峰寺、正法寺、宝禅寺、普安寺、妙应寺、祝寿寺。案：阜成厂、永清左卫、普度堂、鹫峰寺今无考，余见后。
　　大、小罗圈胡同
　　姚家胡同
　　帝王庙东、西夹道
　　驴肉胡同 桥一。宸垣识略：三等威靖伯第在驴肉胡同。案：车尔布封威靖伯。
　　帅府胡同
　　井一，桥一。藤阴杂记：西城帅府胡同，为西林鄂文端尔泰第，海内名士，多出其门。明宪宗实录：成化二十二年冬十月，复建大永昌寺。先是寺建于西市，已有成绪，及国师继晓以星变被谴，寺亦随废。至是，太监梁芳等请更择地建之。乃命工部左侍郎杜谦等，相度地基，得故广平侯袁瑄宅。时瑄家已失侯，瑄妻固请以宅献，而托芳请袭侯。芳言于上而许之，既又市其旁民居数十家，大兴工役。武宗实录：正德五年六月，户部言：永昌寺旧址改建为仓，未有名。乃赐名太平仓。六年十一月，以太平仓赐永寿伯朱德为私第。八年三月，改太平仓为镇国府。又欲毁廒口为府厅。工部奏：祖宗稽古建官，府部具有定制。今改仓为府，有乖旧典，况位属乾方，乾天门也。且此地初为永昌寺，再为新石厂，又为太平仓，屡改屡废，推之地理，察之人事，俱未便。上曰：既以此地为天门，宜当通达。前此闭塞，何以不闻？其以实陈！工部再请罪，乃宥之。世宗实录：嘉靖元年五月，改镇国府仍为太平仓，命总督仓场官管理。明朱茂曙两京求旧录：康陵先立镇国府，后乃自封镇国公，府在鸣玉坊。嘉靖初，仍改太平仓，都人至今犹呼西帅府胡同。案：今大市街东有太平仓，互详中城。第北去帅府胡同稍远，疑非其旧址也。坊巷胡同集：鸣玉坊三牌一十四铺。有燕山前卫、神武后卫、净妙庵、古灯庵、宝禅寺、普度寺、响铃寺。万历沈志：有松树、观音庵、常明庵、龙华庵、龙泉庵、万寿庵、碧云庵、广慧庵、玉环庵、极乐庵、古赤脚李庵、龙凤庵。案：响铃寺见中城，宝禅寺见后，余无考。神武后卫，明一统志无之，盖置自天顺后也。明史佞幸传：正德八年毁积庆、鸣玉二坊民居，造皇店酒肆，建义子府。又齐之鸾传：正德十一年冬，帝将置肆于京城西偏，之鸾上言：近闻有花酒铺之设，或云车驾将临幸，或云朝廷收其息。陛下贵为天子，富有四海，乃至竟锥刀之利，如倡优馆舍乎？
　　帅府庵 井一。
　　井儿胡同 井一。
　　大、小绒线胡同 大胡同桥一。
　　雹子胡同 雹或作报，今从宛平王志。井一，桥一。正红旗官学在北有圣祚隆长寺，明汉经厂，外厂也。详寺观。
　　臭皮胡同 有王公桥。正红旗护军统领署在北，详衙署。
　　石老娘胡同 桥一。彭文敬公自订年谱：己未移寓阜成门内石老娘胡同。
　　卫儿胡同 卫亦作魏。儿或作衣。井一，桥一。
　　泰安侯胡同 井一。四甲喇堆子前，井一，桥一。
　　五王侯胡同 桥一。
　　北下坑
　　前、后车儿胡同 桥各一。前胡同井一，官房东北井一。
　　石碑胡同
　　井二，桥一。神机营枪炮厂在焉。详兵制。宛平王志有西方寺。康熙万寿盛典：李绂撰万寿图记：新街口路有石碑胡同，内有寺曰西方，有镶红旗满洲蒙古汉军都统以下建庆祝经坛于内。寺前有彩坊，曰万年鸿祚。
　　下洼胡同
　　宝禅寺胡同
　　禅或讹善，桥一。宝禅寺元为承普庆寺，明改名宝禅，亦称祝寿寺。西有正法寺，乾隆间改名正觉，俱详寺观。康熙万寿盛典：新街口有寺曰宝禅，有九门步军统领以下校建庆祝经坛于内，寺前彩坊一，曰卿云五色。
　　大、小帽儿胡同
　　大胡同井三，桥一。小胡同桥一。宛平王志有威灵庙。康熙万寿盛典：帽儿胡同内有庙曰关帝庙，有东四旗前锋统领护军统领以下护军以上，建庆祝经坛于内。胡同口有彩坊，曰同登仁寿。
　　四根柏胡同 桥一，神机营所属骏字马队置厂于此，详兵制。
　　前、后宫衣库 亦称公用库，井一，桥一。神机营所属右前护军马队及右骁骑营抬枪队，均置厂于此，详兵制。
　　八条湾
　　西沟沿 井一。西直门横桥南，有枯渠曰河漕，直达宣武门西城根，入护城河，俗称曰臭沟。明于此置河漕西坊。
　　酥萝葡胡同 亦作苏罗卜。南小胡同曰招子胡同。
　　回子营
　　火神庙 井一。
　　小塔院
　　葡萄园
　　宸垣识略：果亲王府在宫门口葡萄园。谨案：果亲王讳允礼，圣祖十七子。雍正初，任议政，谥曰毅。今府在孟端胡同。
　　观音庵 井一。
　　草厂 坊巷胡同集有北新草厂遗址，疑当在此。
　　宫门口
　　西叉路井一。正红旗觉罗学在巷口东南，详学校。春明梦余录：朝天宫在皇城西北，元之天师府也。帝京景物略：宣宗仿南都之制，建朝天宫，有三清殿以奉上清、太清、玉清，通明殿以奉上帝。普济、景德、总制、宝藏、佑圣、靖应、崇贞、文昌、玄应九殿以奉诸神。东西建具服殿，以备车驾临幸。宫成于宣德八年，御制诗文勒碑纪事。成化十七年重修，亦有御制诗文碑。天启六年六月廿夜，十三殿齐灾。宫后天师府，有赵孟頫张天师像赞碑、大道歌碑、虞集黄箓大醮碑。长安客话：凡大朝会，习仪二日，国初或在庆寿寺，或在灵济宫。宣德间，建朝天宫于白塔寺西，始为定所。旧闻考：朝天宫本元代旧址，盛于明嘉靖时，斋醮之及无虚日。考名山藏所纪，其崇奉与大高玄殿相埒。今阜成门东北，虽有宫门口东廊下、西廊下之名，周回数里，大半为民居矣。西廊下有关帝庙，乃土人因余址而葺之者。止大殿三楹，殿前甬道，绵亘舒百武，砌石断续，犹见当时规制。
　　东廊下
　　中廊下
　　西廊下 井一。
　　前、后抄手胡同 前胡同井一。
　　茶叶胡同 井一。
　　吉祥胡同 有吉祥寺。
　　兴隆街
　　小翠花街
　　宸垣识略：一等英诚公第在翠花街。案国初扬古利封武勋王，加号英诚，世袭。子塔瞻降袭，今公明勋官散秩大臣。
　　牛蹄胡同
　　大园胡同
　　小半壁街
　　小太平街
　　苦水井 井二。
　　玉皇阁
　　狮子府 井一。旧闻考：朝天宫后向存旧殿三重，土人呼为狮子府，盖元天师府也。今废。
　　官园
　　啸亭续录：诚亲王旧府在官园，今为质亲王府。谨案：诚王讳允祉，圣祖三子，雍正中以罪除。乾隆二年追谥曰隐。质王讳永瑢，高宗六子嗣慎靖郡王允禧后，谥曰庄。今为龄公宅。
　　菜园
　　西官园口 官园菜园，疑即坊巷胡同集所称官菜园遗址。
　　下坡
　　翠花横街
　　狗尾胡同
　　沙喇胡同 井一。
　　祖家街 正黄旗官学在西，相传为祖大寿故宅。
　　翊教寺胡同 桥一，小胡同井一。翊教寺，宋遗刹，明重修。其西有普安寺，俱详寺观。
　　拣果厂胡同 井一。明置拣果厂于此，隶河漕西坊。今厂废而犹存其名。或讹咸厂。八旗通志作坚厂。
　　猪尾厂 井一。
　　双栅栏 小胡同曰双土地庙。
　　栅栏胡同
　　王府夹道
　　前、后广平库胡同 明置广平库于此。宛平王志：有永祥庵。宸垣识略：打磨苏王府在广平库。
　　丁家井 井二。正黄旗汉军都统署在焉，详衙署。啸亭续录：直郡王府在丁家井。
　　大角胡同 井一。
　　门楼胡同 井一。
　　大、小陈线胡同 大胡同井一。
　　钩儿胡同
　　东观音寺胡同
　　有弥勒寺，唐北留庵遗址也，详寺观。宛平王志：有观音寺。燕子都游览志：阜成门迤北三里许为正义坊，坊北数武有十方禅院，相传为唐北留庵。
　　柳树井 井一。
　　北卫儿胡同 井一。正黄旗觉罗学在北，详学校。
　　北口袋胡同 井一。
　　柳巷
　　井三。明徐善泠然志：笑岩德宝禅师生长都下，受法于玉泉明聪，万历初居西城之柳巷，人罕知者。一日有梵僧来参，亚身翘袖作种种相，师以柱杖画地，随方答之，僧作礼腾空而去。弟子问适来僧问何法师？曰：此阿罗汉西天秘密语也。宛平王志：明僧德宝，京师人，锦衣世家吴氏子，披薙于都门广慧寺，其传灯弟子有天童磬山。世祖章皇帝诏举天下高僧，如报恩目澄昂溪者，皆其法裔也。著有南北集行世。
　　草厂胡同
　　井一。啸亭续录：果亲王府在草厂胡同。今为瑞亲王府。谨案：果毅亲王已见前。瑞王讳绵愉，仁宗四子，谥曰怀。子敏郡王袭，无嗣，以今惇亲王子贝勒载漪嗣。康熙万寿盛典：进西直门路左北草厂内，有庵曰万福。有宁寿宫老福金建庆祝经坛于内。又有寺曰万寿，有内务府正黄旗包衣参领以下护军以上建经坛于内。
　　后仓
　　南草厂口
　　半壁街 案：析津志有半边街，疑此沿其旧称。
　　永祥寺 井一。
　　前、中、后毛家湾
　　老虎庙
　　箭杆胡同 井一。
　　头条胡同 井一。
　　二条胡同 北小胡同，井一。藤阴杂记：平则门二条胡同为武进刘文定纶第。
　　三条、四条、五条胡同 井各一。
　　青塔寺胡同
　　寺在四条胡同西北，元为大永福寺，详寺观。坊巷胡同集：朝天宫西三牌十五铺。有椒园厂、菊子园、官菜园、西城草厂、青塔寺、立禅庙、朝阳庵、秀头庵、妙清观。案：官菜园、西城草厂、朝阳庵、妙清观，俱见后，余无考。
　　弓匠营 井一。西小胡同，井一。
　　鞍匠营
　　冰窖胡同
　　井一。有黑塔寺，明改名宏庆，详寺观。春明梦余录：白塔寺附近有黑塔寺、青塔寺，然寺存而无塔。
　　棕帽胡同 西小胡同，井一。
　　前、中、后秀才胡同
　　椿树胡同
　　井儿胡同 井一。
　　鱼眼胡同
　　安成胡同 宛平王志有华严庵。
　　观音寺胡同 井一。
　　阴凉胡同
　　报恩寺街
　　弓弦胡同
　　弓背胡同
　　喇叭胡同
　　鹞儿胡同
　　永清寺胡同
　　钥匙胡同
　　南、中、北扒儿胡同
　　扒亦作笆，南北胡同井各一。妙清观明珰陈日新故宅也，详寺观。啸亭续录：泰郡王府在扒儿胡同。
　　西直门南小街
　　井一。啸亭续录：贝勒允祁宅、惇亲王府，俱在北小街。谨案：允祁，圣祖二十三子。乾隆四十九年，加郡王衔，谥曰诚。惇王讳绵恺，仁宗四子。道光七年降郡王，谥曰恪。
　　西直门南顺城街
　　井二。中心台井一。马圈井一。燕都游览志：月张园在阜成门内，傍城垣下。堂后枕一池，甚修广，倒影入屋，楹周遭菜畦。今属冉都尉。又宣家园在阜成门内，旧为宣城伯卫公别业，旁多宅宇，外有菜圃百塍。后属焦鸿胪，称焦园；又属毛户部，称毛园。旧有射堂，为习武地，今废矣。牡丹数种，向为京师第一。初创时，多奇石，石皆有名，曰隅虎，曰伫鹄，曰鹭羽，曰奋距。今不知所之矣。案：月张园有谓在下斜街者，疑未足据，详外城西城。宣园今无考。
　　右在西直门街南，大市街西，阜成门街北，其东与中城界。
　　西直门大街
　　井四。横桥一，名洪桥，俗称红桥。井一。桥南有枯渠，直达宣武门西城根，明之河漕也。神机营所辖骧字马队置厂于此，详兵制。有菜市。崇元观在街北数十武，明珰曹化淳建，俗称曹老公观，岁元旦至上元日有庙市；少东为广济寺，俱详寺观。西有崇寿庵、万宁寺。啸亭续录：恂郡王府、惠郡王府、贝勒永璂宅，俱在西直门大街。谨案：恂王讳允璂，圣祖十四子。康熙时以贝子授抚远大将军，谥曰勤。今为寿庄公主府，公主宣宗九女也。同治二年下嫁额附德征。惠王讳绵愉，仁宗五子。道光十九年晋亲王，咸丰时授奉命大将军，谥曰端。贝勒永璂高宗十二子，早薨。嘉庆四年追封，以嗣子绵偲袭贝勒，今为岐公第。析津志：金城坊在平则门内。坊巷胡同集：日中坊四牌十九铺。有永泰寺、广济寺、延寿寺。明一统志：有永清右卫。万历沈志有广化寺、瑞圣寺、慈恩寺、弥陀寺、佑圣寺、延寿寺、永泰寺、永祥寺、万寿寺、慈善寺、华严寺、弥陀庵、佑圣庵、延寿庵、三官庙、三清庙、天仙庙、三义庙、城隍庙、延福庙、药王庙。案：永泰寺见后；延寿寺详中城，余无考。元吴黼丹墀独对：至元二十九年，始用御史中丞崔彧言，以明年正月营社稷于和义门内少南，以春秋仲月上戊致祀。案：事具元史祭祀志。今西直门，元之和义门也。社稷坛遗址无考。析津志：牐河水门在和义门北，金水河水在和义门南。又安济桥在铁平章宅后，高梁河由铁平章桥流入元武池。元宋絅燕石集：安济桥濒危，俗呼舍命桥。案：元大内在今禁城西北。安济桥、铁平章宅，当在西直、阜成二门间。絅有渡安济桥入史局诗，今遗迹不可考矣。铁平章者，旧闻考以为特尔格，其赐第在大明宫左，见元史列传。
　　头条胡同
　　二条、三条、四条胡同 井各一。
　　五条胡同
　　六条、七条胡同 井各一。
　　大铜井 迤东有太平桥。
　　小井胡同 菜园井一。
　　板桥头条、二条、三条胡同
　　菜园 六条胡同菜园井一。七条胡同菜园井一。
　　双栅栏
　　新开路
　　香条胡同、中四条、五条、六条、七条胡同
　　宽街 正黄旗汉军都统署在北，详衙署。
　　小四条、五条、六条、七条胡同 六、七条胡同，井各一。
　　东教场
　　前卓子胡同
　　羊床胡同
　　张秃子胡同
　　砖瓦胡同
　　松树庵
　　柳树大门 井一。
　　教场中街
　　张公园
　　彭家楼胡同
　　槐树胡同
　　三官庙 井一。康熙万寿盛典：又前路左有庙曰东三官庙，有大理寺、太常寺卿以下诸臣建庆祝经坛于内。
　　玉皇庙
　　教子胡同 教亦作轿。井一。
　　高井胡同 井一。有永泰寺，元旧刹，明天顺间重建。
　　黑塔寺胡同 万佛寺亦称黑塔寺，详寺观。
　　前、后牛犄角胡同
　　西教场
　　前、后营房
　　北草厂口 井一。
　　观音庵胡同
　　石碑大院 井一。
　　马香胡同
　　井一。康熙万寿盛典：路右马香儿胡同内，有庙曰关帝庙，西四旗前锋统领护军统领以下诸臣建庆祝经坛于内。
　　永庆庵 井一。
　　八王子胡同 井一。
　　舍饭堂 亦称舍孤堂。井一。
　　前、后桃园
　　桦皮厂胡同
　　桦或讹化。井一。右翼正黄正红两旗炮厂在西北，地以厂名。迤南有火药局，明安民厂故址也。杨宾柳边纪略：桦木状类白杨，春夏间剥其皮入污泥中，谓之曰糟，糟数日乃出而曝之，地白而花成形者为贵，金史所谓酱瓣也。拉发北数十里，有桦皮厂，每岁打桦皮入内务府。辽东桦皮遂有市于京师者矣。康熙万寿盛典：进西直门路左，桦皮厂胡同内，有庙曰西三官庙。有吏户二部尚书以下诸臣建庆祝经坛于内。芜史：王恭厂灾后，移建于西直门街北，赐名安民。会典事例：安民厂在西直门内之北，收贮炮位，今尚贮废炮。又八旗火药厂，镶黄正黄二旗十有二间，在安民厂，今裁，厂亦废。绥寇纪略：崇祯十一年六月二日，安民厂灾，贴厂太监王甫、局官张之秀俱毙。
　　西直门北顺城街
　　西直门北城根 井一。中心台井一。神机营所属右翼汉军炮队置厂于此，详兵制。
　　右在大市街西，西直门街北。
　　北嘎嘎胡同
　　正觉寺胡同 官房井一。寺为明珰韩谅赐宅，成化间舍宅为寺，详寺观。
　　百花深处胡同 井一。
　　棉花胡同 井一。
　　狗尾胡同 井一。
　　刘海胡同 神机营所属右骁骑队置厂于此，详兵制。
　　门楼胡同
　　三不老胡同 神机营所属威远营精字步队置厂于此，详兵制。
　　麻花胡同
　　罗圈胡同
　　廊房胡同
　　草厂大坑 坊巷胡同集：朝天宫有西城草场。旧闻考：今蒋养房胡同有隙地，犹有是名，或即其遗址。
　　苇坑
　　浆家房胡同
　　浆或讹蒋，俗讹蒋养房。宛平王志：有丛林寺。啸亭续录：诚亲王新府在蒋家房。宸垣识略：固山贝子宏景府在蒋养房胡同。谨案：宏景，圣祖孙诚亲王次子。王以雍正八年五月获谴，是月，宏景由辅国公晋贝子，即新府也。其旧府在官园，已见前。采访册：土默特贝子第在蒋家房。案：贝子玛尼巴达拉，尚仁宗四女庄静公主。道光八年赏郡王衔。旧引玉河水入府中，云系当年赐公主者。城中引水独此及成邸耳。芜史：浣衣局在德胜门西，俗称浆家房。凡宫人年老及有罪退废者，废此居住。天启七年十一月客氏笞死于此。西河诗话：张南士宫词：墙边浆酒漱花绮。注云：浆家房在皇城外，即浣衣局。
　　水车胡同
　　豆腐巷 官房井一。
　　抄手胡同
　　燕都游览志：金刚寺在兴德寺东，有石勒金刚经。前小阁，后静室，纸窗棑几，殊有幽趣。后改创大殿高阁，左、右翼楼数十楹，往昔清凉幽趣之致，尽化于沙砾间矣。案：寺在抄手胡同，又名般若庵。兴德寺，今改名兴隆寺。宛平王志云寺在德胜桥湾，俱详寺观。
　　水罐儿胡同 见会典事例，云在德胜门街西。
　　玉皇庙
　　高庙 井一。普济寺俗称高庙，有正德间重修碑。
　　头条、二条、三条胡同
　　半截胡同
　　石板桥
　　小铜井 井一。
　　天仙庵
　　西水关
　　井一，桥一。迤东有太平庵；又东有净业寺，旧为智光寺，详寺观。燕都游览志：水关在德胜门西里许，水自西山经高梁桥来。穴城址而入，有关为之限，下置石螭，迎水倒喷，旁分左右，既噏复吐，淙淙然自螭口中出。长安可游记：水口为石犀以当之，遏冲突、缓水势也，而庵在其上曰镇水观音庵。案：石犀即石螭，旧闻考分为二，似误。观音庵旧名法华寺，乾隆间改名汇通祠，详寺观。祠据高阜，俗名积水滩，水木明瑟，消夏尤宜。高珩水关竹枝词：德胜门前菡萏铺，漫夸江上有西湖。阿谁更作长堤主，与种垂杨一万株。酒家亭畔唤渔船，万顷玻璃万顷天。便欲过溪东渡去，笙歌直到鼓楼前。元史河渠志：海子岸上接龙王堂，以石甃其四周。海子一名积水潭。燕都游览志：积水潭东西亘二里余，南北半之。或因内多植莲，名莲花池。或因水阳有净业寺，名净业湖。内官监向严鱼禁，今稍弛矣。每年三伏日，锦衣卫率御马监官校，浴马湖干，如濯云锦。陆启浤北京岁华记：六月十二日，御厩洗马于积水湖，导以红仗，中有数头，锦帕覆之，最后独角青牛至，诸马莫能先也。一统志：元时既开通惠河，运船直至积水潭。自明初改筑京城，与运河截而为二，积土日高，舟楫不至，是潭之宽广，已非旧观。故今指近德胜桥者为积水潭，稍东南为十刹海。又东南者为莲花泡子。高宗纯皇帝御制汇通祠诗注：河流分牐灌输，纡余猪蓄，前人经理实善，旗民夹岸而居，人烟辐辏，因筑墙为之限制，以禁污秽。案：积水潭亦称北湖，互详水道。元明以来，环湖古迹甚多，附著于后。燕都游览志：旧城岿然杰构，云是元时旧址。中作铁沟，昔时以车运冰上流者，今尚坚致。寒藓荒苔，遥映林泉翠茜，殊可凭高吊古。帝京景物略：立净业寺门，目存水南。坐太师圃，晾马厂、镜园、莲花庵、刘茂才园，目存水北。东望之，方园也，宜夕。西望之，漫园、湜园、王园也，望西山，宜朝。燕都游览志：定国徐公别业：从德胜桥下，右折而入，颜曰太师圃。前有堂，堂后纡折，至一沼，地颇疏旷。沼北广榭，后拥全湖，高城如带，堂左右书室，西筑高台，目望最远，滨湖园为第一。又孝廉刘百世别业，堂三楹，南有广除，眺湖光如镜，故名镜园。下有路委折临湖，门作一台，台下地最卑，眺湖较远，今属冉都尉。从兴德寺折北而西，为莲花庵，疏林朗樾，含吐余清。后一台，瞰湖阳诸寺若列眉案。邻有火神祠，可眺远。刘茂才园，创三楹联北向无南荣，东累层级而降，下作朱栏小径。北轩二楹，南有小沼，种莲。北扉当湖，东有书室，上作平台，地居湖中，乃南北最修处，所以独胜。漫园在积水潭东，米仲诏万钟所构，中有阁三层。湜园，太守苗君颖别业，西面望湖。杨园在湜园稍南，杨侍御新创。莲花社有亭，在水关西，今倾圮。虾菜亭在莲花社西，一藩隔之，水部戴大圆建。相国方公园，在水关西。春明梦余录：元石湖寺在德胜门北湖旁，后为方阁老园。案：诸园亭及石湖寺俱无考，惟虾菜亭居人颇能言其遗迹，亦与游览志所云在水关西者不合。方园在太平庵东，见明崇祯间碑记。旧闻考谓莲花庵即今地安桥北之火神庙，盖据游览志庵邻火神庙语。然相隔辽远，核以景物略所言，方址殊未足据。又元好问集有临锦堂记为幕府从事刘公子作，云在御苑之西，其地当亦与积水潭相近。
　　德胜门大街
　　井三。有德胜桥，玉河水由积水潭至桥下合流，南径李广桥，东迤为十刹海，有耍货市。正黄旗满洲都统署在桥南，详衙署。桥东有永泉庵，北有佑圣寺，唐遗刹也。少东为寿明寺，俱详寺观。宛平王志有真武庙、地藏庵。燕都游览志：积水潭水从德胜桥东下，桥东偏有公田若干顷，中贵引水为池，以灌禾黍。绿杨鬖鬖，一望无际。客燕杂记：德胜门水次，稻田八百亩，以供御用，内监四十人领之。俞正爕癸巳存稿：超勇公海兰察微时，以事赴京，感疾甚困，梦至德胜门，登故太傅明珠墙外，见倚墙有小阁，登之，有老喇嘛跏趺坐，公凭阑见红衣少妇哭而来，意疑之，避喇嘛后，少妇拜喇嘛讫，哭而起，欲赴公，喇嘛以袖障之，移时始哭而去，公惊觉汗出，疾愈。明日在市遇所梦喇嘛，屡目公，公辄避之。
　　右在大市街东，德胜门街西，护国寺街北，与中城北城界。
　　内城北城
　　城册：内城地址隶北城者，东北俱至城根，直至东直门街交道口与东城界。又南至兵马司胡同、帽儿胡同、地安桥，迤西逾三转桥，定府街，与中城界。西至德胜门街，与西城界。
　　定府大街
　　采访册：庆郡王府在定府大街。谨案：庆亲王讳永璘，高宗十七子，谥曰僖。今王奕劻初袭贝勒，光绪十年晋郡王，府为道光时大学士琦善故宅。
　　扁担胡同
　　制炮局
　　堂子胡同
　　铜铁厂
　　馓子胡同
　　张皇亲胡同
　　刘海胡同
　　宏善寺街 宏善寺，详寺观。万历沈志：寺有敕建碑。
　　石虎胡同 正黄旗蒙古都统署在北，详衙署。
　　龙头井
　　井一。啸亭续录：愉郡王府在三座桥西。宸垣识略云在龙头井。采访册：滢贝勒府在三转桥西。谨案：愉王讳允■〈礻禺〉，圣祖十五子，谥曰恪。后为钟郡王府。钟王讳奕詥，宣宗八子，谥曰端，无子，以恭亲王子贝勒载滢为后。
　　松树街 宛平王志有兴福寺。
　　新开路
　　口袋胡同
　　羊房胡同
　　大、小翔凤胡同 西小胡同曰药酒葫芦，井一。迤西为上坡。
　　李广桥
　　亦作藜光桥。翁方纲复初斋集：钱萚石诗序：己卯春，萚石自藜光桥移居宣南坊。法式善存素堂文集：煤厂为李西涯故居，西则李广桥，宏治时太监李广以符箓获幸，桥或广所造。奸珰遗秽，桥亦蒙羞，后人易名藜光。又嫌文饰，不如直名李公桥。余居距桥不数武，门外即杨柳湾，西涯屡至其地。啸亭续录：蒙古法祭酒式善，居净业湖畔，筑诗龛三间，投赠诗句，皆悬龛中。洪亮吉卷葹阁集：法式善学士招饮诗龛并至西直门看荷花诗：东头词宗百菊溪，宗伯宅复连街西。自注：谓百侍御龄、铁侍郎保。王昶蒲褐山房诗话：时帆祭酒居厚载门北，背城面市，一亩之宫，有诗龛及梧门书屋，室中书藏万卷，间以法书名画。外则移竹数百本，寒声疏影，萧然如在岩谷。藤阴杂记：蒋文肃廷锡第在李广桥，枕净业湖，御赐秀写蓬壶额。水曹清暇录：南沙蒋公溥赐第在李广桥左，堂室宏丽，廊房曲折，有平台更爽垲。高柳碧梧，环列墙垣，春时桃李盛放，每置酒延客觞咏。胡天游稚威年谱：乾隆十一年十月，虞山蒋相国来聘，馆李光桥，未几以病辞。燕都游览志：德胜桥下泛舟东行，转而南，得藜光桥，径僻岸无行人，古槐浓樾，覆阴如罨画。
　　东、西煤厂胡同
　　东煤厂，井一。宸垣识略：一等武毅谋勇公第在煤厂胡同。案：乾隆时，定边将军兆惠所封，谥文襄。采访册：阿拉善王府在煤厂胡同，非赐第也。不常居。渌水亭杂识：李长沙别业在北安门北。集中西涯十二咏，程篁墩和之。有桔槔亭、杨柳湾、稻田、菜园、莲池，而响牐、钟鼓楼、慈恩寺、广福观，皆在十二咏中。今遗址不可问，当在越桥相近。旧闻考：东海集诰命碑阴记云，曾祖洪武初，以兵籍隶燕山右卫，始居白石桥旁，后廓禁城，其地已入北安门之内，则移于慈恩寺之东，海子之北。又云迁居海子之西涯。集中重经西涯诗甚多，盖其幼时所居之地也。汤右曾怀清堂集：乔庄简跋文衡山西涯图云，慈恩寺后曰西涯。又云，西涯公岳降地，公诗有泪痕应共水俱流，恸哭儿童钓游地等句。今法华庵意即当时之西涯。存素堂文集：余综诸说与地址印证，盖广福观之南，响闸之西，月桥之北，海潮寺之东，地名煤厂。文正故第当在是。案：法华庵即今汇通祠。汤说似未核。西涯十二咏，见怀麓堂集。渌水亭所举九题外，尚有海子、西山、饮马池三首。
　　三座桥
　　越桥俗称三座桥。越或作月，座或作转。旧名海子桥，见燕都游览志。明史礼志：京师所祭者九庙。真武庙永乐十三年建，以祀北极佑圣真君。正德二年改为灵明显佑宫，在海子之东。啸亭续录：庆亲王府在三转桥，系和珅宅。又云：庆僖亲王讳永璘，纯庙十七子，乾隆末年或有私议储位者，王曰：天下至重，何敢妄觊？惟冀他日将和珅邸第赐居，则愿足矣。故睿庙籍没和珅，即将其宅赐王，以酬者言。谨案：庆王府今为恭亲王府。王为宣宗六子，同治初任议政，后复任军机大臣。宛平王志：真武庙在三座桥供用厂内。芜史：织染所掌内承运库所用色绢。德胜门三座桥有空地堪为园圃。此所工部亦有监库有所大使，不隶内织染局。梁章钜归田琐记：和珅籍没后，分其第半为和孝公主府，半为庆亲王府。公主盖和之子丰绅殷德所尚者也。嘉庆二十五年，庆亲王薨，管府事阿克当阿代嗣郡王，呈出毗庐帽门口四座，太平缸五十有四，铜路灯三十六对。皆亲王所不应有之物，而和珅有之。铜路灯较大内所陈尤为精致，今分设景运隆宗两门外。
　　金丝套胡同
　　南、北宫房
　　官房或作关防。南官房口西小胡同井一。啸亭续录：贝子允■〈礻我〉宅在关防口。谨案：允■〈礻我〉，圣祖十子，初封郡王。雍正二年以罪除。乾隆二年封辅国公，六年薨，以贝子礼葬。
　　井儿胡同 井一。
　　银锭桥
　　桥以形名。海潮观音寺在南湾，有明赵用贤碑。帝京景物略：寺旁有英国公新园，今无考。燕都游览志：银锭桥在三座桥北，城中水际看西山第一绝胜处。桥东西皆水，荷、芰、菰、蒲，不掩沦漪之色。南望宫阙，北望琳宫碧落，西望城外千万峰，远体毕露，不似净业湖之迫且障也。宋荦西陂类稿：过银锭桥旧居诗：鼓楼西接后湖湾，银锭桥横夕照间；不尽沧波连太液，依然晴翠送遥山。旧时院落松槐在，仙境笙篁岁月间；白首炼师茶话久，春风料峭暮鸦还。
　　鸭儿胡同 鸭或作鸦，井一。有广化寺、万善寺、海会庵、兴善寺，俱详寺观。
　　义留胡同
　　烟袋斜街 井一，有广福观。宛平王志：观在鼓楼东斜街口。
　　石碑胡同
　　烟儿胡同
　　河沿
　　井一。前河沿，井一。长可亘二里许。宛平王志：有十刹海庵，在稻地西，详寺观。啸亭续录：成亲王府在净业湖北，系明珠宅。谨案：王讳永瑆，高宗十一子，嘉庆初任军机大臣，谥曰哲。府中有恩波亭，以恩赐引玉河水入宅也。今为橚贝子府。
　　侯位胡同
　　史家楼
　　南八步口
　　簪儿胡同
　　龙华寺，明建，康熙间改名瑞应。西有心华寺。又西旧有三圣庵，其前则十刹海也。俱详寺观。燕都游览志：三圣庵后筑观稻亭，北为内官监地，南人于此艺水田，粳粳分塍，夏日桔槔声，不减江南。
　　四眼井 井一。
　　鼓楼西斜街
　　井三。干水桥，井一。迤南干石桥，井一。有果子市。国史安亲王岳乐传：康熙十二年冬，京师有自称三太子朱慈■〈瞞，王代目〉者，伪署广德元年，纠众京城内外，举火作乱，擒其党于鼓楼西斜街及灯市口。诘以朱慈■〈瞞，王代目〉，云即杨起隆，已遁矣。蒋良骐东华录：奸民杨起隆诈称朱三太子广德元年，纠党谋叛，以白布裹头，红布披身为号，将于京城内外放火举事，潜聚鼓楼西街降将周全斌家。全斌之子公直首于正黄旗汉军都统祖永烈。永烈与正黄旗满洲都统图海，偕吉哈礼及佐领邓尔逊等，率兵围之，生擒其党伪齐肩王焦三、伪护驾指挥朱尚贤、伪阁老张大、伪军师李柱、伪总督陈继志、伪提督史国宾、伪黄门官王镇邦等数百人，磔于市。杨起隆逃去。瀛洲道古录：元时翰林院，以金乌珠第为之，欧阳楚公词翰林老屋势深雄，犹是金家兀术宫，是也，旧闻考：元翰林国史院屡经迁徙。至顺间赐居北中书省之旧署。析津志称院内古木繁阴，蔚然深樾者，是也。其地在凤池坊北，钟楼之西。钟楼又在中心阁西，俱见析津志。又云：南省、北省乃金时二税赋宰相之庄，曰南相庄、北相庄。据此则元之北省，后改翰林院者，为金时北相庄。乌珠亦称北相，可互证也。元虞集道园学古录：鳌峰者，国史院庭中石名也。伯宁御史为仆言，自其先公时与诸老名胜赋诗者，盖数百篇。今玉堂无本，而御史家具有之。析津志：玉铉坊在中书省前相近，凤池坊在斜街北。芜史：冯保之弟佑宅在果子市街南。惠安伯张元善住街北，拜为义父；果市地租从街心分南北。佑怜元善贫，以街南租并归之，且为新其居。又客氏私第在正街迤西席市街北。魏忠贤亦有第在街南，斜对不远。案：席市街今无考，其地当在后门外，姑附此。
　　右在德胜门街东，鼓楼斜街南，地安门街西，定府街、三座桥、白米斜街北，与中城西城界。
　　西绦儿胡同 井一，城根井一。
　　北药王庙
　　半壁街
　　八步口 北有拈花寺，明珰赵明扬故宅也。旧名千佛寺，雍正间改今名，详寺观。八步口内小胡同甚夥，不悉书。
　　妙缘观胡同 井一。旧有真武庙，明景泰间改名妙缘，详寺观。庙前井一。
　　八条湾
　　大坑
　　果子观
　　铁影背胡同 井一。
　　井儿胡同 井一。
　　大石桥 井一。有双寺，东曰嘉慈，西曰广济，明成化时建。
　　小石桥 南有碧峰寺，详寺观。万历沈志：寺在日中坊，有敕建碑。
　　铸钟厂
　　井一。碧霞元君庙后井一。又有真武庙。春明梦余录：华严钟厂在德胜门内，旧铸，高二丈余，阔一丈余者，尚有十数，仆地上，皆楷书佛经。案：钟仅存其一，旧悬万寿寺，今移德胜门外觉生寺，俗称大钟寺。曹仁虎觉生寺大钟联句诗自注云：明代是钟，本贮大内，后移汉经厂。万历五年建万寿寺于西直门外，移钟于寺，日俾六僧击之，见野获编及帝京景物略。天启中，有言寺在帝里白虎分，不宜鸣钟，遂卧钟于地。见燕都游览志。
　　前、后马家厂
　　井各一。长安客话：海子桥北，旧有海印寺，宣德四年重建，改名慈恩，今废为厂。旧闻考：今海潮寺碑云，海印寺东为广福观，西为海潮寺。又龙华寺碑云，辅碧峰与海印，则今之马公厂殆即长安客话所云寺废为厂者欤。案：海印寺旧有镜光阁，明人题咏甚多。宸垣识略云，海印在广福、海潮之间。今银锭桥东南沿湖隙地，疑即海印废址。故有镜光阁以临水。若碧峰寺在今小石桥胡同，与银锭桥相去约二里，前后无水，未可以马家厂证长安客话所云也。
　　旧鼓楼街
　　井一。有清虚观，明景泰间建。万历沈志：清虚观、广福观，俱敕建，在日中坊。明一统志：中心阁在府西，元建，以其适都城中，故名。析津志：中心台在中心阁东十五步，其台方幅一亩，以墙缭绕，正面有石碑，刻中心台。又双青杨树大井，关帝庙，北去则昭回坊矣。前有大十字街，转西大都府巡警二院，直西则崇仁倒钞库；西中心阁，阁之西齐政楼也，更鼓谯楼，楼之正北乃钟楼也。明北平图经志书：中心台敌楼一十二座，窝铺三百四十三座。旧闻考：今旧鼓楼大街北城墙，有中心台之名，盖元时都城偏北，以鼓楼大街之中心台为东西南北之中也。芜史：东绦儿胡同，旧设枪局一处，系京营官军自盔甲安民两厂领出火药并军器，堆积以便教场取用。崇祯戊寅八月初七日卯时大震，延烧草若干垛，其烟如灵芝、如云、如浪，移时方散。
　　东绦儿胡同 井三。
　　玉皇阁胡同 玉皇阁明建，有顺治间鼎一。
　　酒醋局胡同 井三。明酒醋局外厂也。见寄园寄所寄录。
　　张帽胡同 帽或讹旺。又讹望。
　　娘娘庙
　　汤锅胡同
　　铃珰胡同
　　鼓楼大街
　　地安门迤北近鼓楼者，亦称鼓楼大街，元称十字街。鼓楼北为钟楼，互详城池。钟楼后，井一。街东有慈善寺，详寺观。存素堂文集：嘉庆四年秋，余自杨柳湾移家钟鼓楼间，朱寿人为作移居图，自移居后，远近以诗龛图寄余者，又得十余家，爰附移居图后，装联成巷。水曹清暇录：后门鼓楼定夜，每晚击鼓一百八声。元一统志：□□九年二月，改号大都，迁居民以实之。建钟鼓楼于城中。图经志书：钟楼在金台坊东，即万宁寺之中心阁。万历沈志：慈善寺、文昌宫，俱在靖恭坊，有敕建碑。析津志：米市、面市，在钟楼前十字街西南角。段子市、皮帽市，在钟楼街西南。帽子市在钟楼。穷汉市一，在钟楼后为最。鹅鸭市在钟楼西。珠子市在钟楼街西第一巷。靴市在翰林院东，就卖底皮、西甸皮诸靴材，都出在一处。柴炭市，集市一在钟楼，铁器市钟楼后。明刘续霏雪录：危素为翰林学士，居钟楼街。会稽王山农冕游大都，尝见其文而不相识。一日危骑而过山农所，与之坐，不问其姓名。徐曰：君非钟楼街住耶？危曰：然。不出他语而罢。人问之，山农曰：吾观其文有诡气，目其人举止亦然，知必危太仆也。燕都游览志：张公海棠二株，在钟楼街东中贵张宅，元时遗物。丛木数十围，修干直上，高数丈，下以朱栏陪之，参差敷阴，犹垂数亩，近易主不知其几矣，元杨瑀山居新语：大都钟楼街富民家藏宣圣履。
　　三官庙
　　北醋儿胡同
　　东、西草厂胡同 东井一，西井二。
　　豆腐池胡同 池或作匙，井一。
　　赵府街
　　王佐胡同 佐或作座，井一。
　　高公庵胡同
　　公或讹古。井一。有慈隆寺，明珰高勋建。互详寺观。寄园寄所寄录：慈隆寺在金台坊，酒醋局外厂东。
　　国祥胡同 井一。
　　碾儿胡同
　　宝钞胡同
　　神机营所属左骁骑营抬枪队置厂于此，详兵制。采访册：超勇亲王府在宝钞胡同。案：王讳策淩，尚纯悫公主，圣祖十女额附也，谥曰襄，配享太庙。
　　千佛寺胡同
　　井一。宝泉局西作厂在东北，详衙署。俗称其地为钱局。坊巷胡同集：金台坊九铺。有万宁寺、法通寺、净土寺、千佛寺。案：诸寺俱见后。千佛寺，元遗刹，明正统间改名吉祥，俗仍旧称。后因八步口别建千佛寺，乃称小千佛寺以别之，互详寺观。
　　郎家胡同
　　净土寺胡同 寺有明嘉靖碑。
　　琉璃寺胡同 井一。
　　法通寺胡同 井一。寺为元遗刹，明曰净业，康熙间改名净因，详寺观。
　　沙拉胡同
　　井一。析津志：沙剌市一巷，皆卖金银珍珠宝贝，在钟楼前。案：沙剌即沙拉。国语谓珊瑚也，旧闻考译改作舒噜。今沙拉胡同，疑沿元时旧称。
　　扁担厂 井一。
　　大佛寺胡同
　　北锣鼓巷
　　财神庙
　　大、小经厂 大经厂井一。其东为顺天府署。
　　分司厅胡同 或作粉子亭。
　　谢家胡同 井一。
　　伽蓝殿胡同 俗讹车辇店。辇或作碾，或作帘。井一。
　　柴棒胡同 井一。
　　北花园胡同 井二。
　　姑姑寺胡同
　　灵官庙
　　闹营胡同
　　安定门大街
　　井四。关帝庙俗称红庙，井一。迤南午达东直门街者曰交道口，井二。镶黄旗满洲都统署在焉，其北为汉军都统署。俱详衙署。采访册：諴亲王府在安定门大街东，今为荣寿公主府。谨案：諴王讳允秘，圣祖二十四子，谥曰恪。公主，恭亲王长女也。元史程巨夫传：赐地京师安贞门以筑室。案：安定门元曰安贞，其地当在今城东隅。析津志：灵椿坊在都府北，丹桂坊在灵椿北。坊巷胡同集：灵椿坊八铺。禄水亭杂识：窦十郎故居或云在城西，或云在昌平，或云在诼州，或云在蓟州。当时冯瀛王赠诗有灵椿一株老之句。今北城有灵椿坊，疑是十郎旧里。元张翥蜕庵集：买屋灵椿坊诗：五槐浓绿荫门前，东宇西房十数椽；不是衰翁买屋住，归时留作雇船钱。万历沈志：八蜡庙在府治东北。案：庙今无考，惟府治中有刘猛将军祠，雍正二年敕建，传云神主蝗蝻。
　　鼓楼东大街
　　井六。顺天府署在东北，元大都路总管旧署遗址建，署内外井三。西有天寿万宁寺，详寺观。东华录：乾隆九年十月，以京师钱价昂贵，令各当铺官借本银收钱发市流转。以正阳门外布巷市房一所，地安门外鼓楼东官房一所为钱局，其收钱发银，造册文票，俱用顺天府治中印。陆续辂崇百药斋续集：黄垆感旧诗自注：完颜曙墀太守旧宅，在鼓楼东街，合欢作花特盛，花下小斋，余及洁士、于丕、申耆、孟慈、曾容、保绪醉眠处也。
　　右在德胜门街东，安定门街西，鼓楼东大街西，斜街北。
　　南醋儿胡同
　　前、后鼓楼院
　　大、小方砖厂
　　臭沟沿
　　黑芝麻胡同
　　沙井胡同 井一作家。
　　井儿胡同 井一。
　　前、后马圈胡同
　　真武庙胡同 显佑宫祀真武，详祠祀。万历沈志：庙在靖恭坊，有敕建碑。
　　帽儿胡同
　　步军统领署在西北，旧为礼部会同馆，详衙署。东有文昌宫、斗姥宫，详祠祀。啸亭续录：汤敦甫金钊任祭酒时，尚居地安门外文昌宫，无安宅也。万历沈志：梓潼帝君庙在靖恭坊，有敕建碑。
　　南锣鼓巷 井一。
　　北兵马司胡同
　　秦老胡同
　　前、后圆恩寺胡同
　　镶黄旗官学在焉，详学校。万历沈志：关王庙有敕建碑，今无考。圆恩寺在昭回坊。又有广慈庵。俱详寺观。
　　大、小局儿胡同 局或作橘。小胡同井一。
　　肃宁府
　　臭皮厂
　　右在地安门街东，鼓楼东大街南，安定门街交道口西，兵马司胡同、帽儿胡同北，与中城东城界。
　　东直门大街
　　井六。关帝庙俗称白庙，井一。迤西曰北新桥街，南属东城，北属北城。有蒙古都统署，桥东教场有上三旗正蓝旗炮厂，俱详衙署。北有慈寿寺，旧名开元，传云创自唐开元间，明为惠明寺，乾隆间改今名。少东有宝公寺。万历沈志：在崇教南坊。又东有东药王庙，俱详寺观。宸垣识略：和亲王府在北新桥南，一等昭毅伯第在白庙前。案：和王府，据啸亭续录在铁狮子胡同。巴都礼封昭毅伯。明一统志：武骧左卫右卫、龙骧左卫右卫，俱在崇教坊。案：今无考。
　　梁家湾
　　头条胡同 井一。
　　二条胡同 有范家大院。
　　三条胡同 井一。宝泉局北作厂在焉，详衙署。
　　小三条胡同
　　坊巷胡同集：崇教坊十四铺。有天圣寺、净居寺、极乐寺、崇兴庵。案：天圣寺在本胡同。极乐寺见后，余无考。
　　扁担胡同
　　方家胡同
　　有神机营所属内火器营马队厂，详兵制。啸亭续录：循郡王府在方家胡同。谨案：王讳永璋，高宗三子，今其后人镇国公载迁居之。
　　地藏庵
　　成贤街
　　东西有坊曰成贤街。文庙、国子监在焉。俗称国子监胡同。街南为南学，雍正九年增建，互详衙署。神机营所属左骁马队、左前护军马队置厂于此，详兵制。宸垣识略：三等忠勤伯第在国子监成贤街。案：乾隆时，大学士陕甘总督黄廷桂封忠勤伯，谥文襄。今伯永安官散秩大臣。帝京景物略：都城东北隅，坊曰崇教，街曰成贤，国子监在焉。国初本北平府学，永乐二年改为国子监，左庙右学，规制大备。彝伦堂之松，相传为元许衡手植也。明宣宗实录：宣德四年四月，国子监请以监之东金吾等三卫草场二所为诸生构房舍其地给本监种蔬，以供会馔，从之。明太学志：棂星门前旧有小巷，横沟积秽，乃买刘福姚浩等地，东西阔七丈五尺，深入四丈，高筑屏墙以障之。又学舍之制，外东号在庙左，大东号在北居贤坊，赛百万仓，西门街，新南号在北城二条胡同东口，小北号在居贤坊胡同，交趾号在监南，西号在成贤街西北。去监五十步，旧云间寺址也。长安客话：国初高丽金涛等四人，来入太学。洪武四年，涛登进士第归国。其后各国及士官亦皆遣子入监。监前别造房百间居之，名王子书房。明一统志：崇文阁在国子监，元建，吴澄撰碑。今彝伦堂地是也。查浦辑闻：虞文靖谓许文正殁后，国子监始立官府，刻印章。盖文正为祭酒时，尚在旧学，所谓王宣抚宅也。今国学彝伦堂前之树，传是文正手植，殆未必然。案：元初以金枢密院为圣庙，至元二十四年既迁都燕京，乃改为大都路学，而立国子监于城东，即金学也。事见元史王楫传。
　　大沟巷 俗讹打狗巷。井一。
　　箭厂 井一。
　　慈悲胡同
　　极乐寺 万历沈志：极乐寺内有敕建碑，在崇教坊北。又有天仙庵，今无考。
　　前、后萧家胡同
　　猪毛胡同
　　五道营
　　口袋胡同
　　汤家胡同
　　官书院胡同
　　砖儿胡同
　　右在安定门街东，大市街西，东直门街新桥北，其南与东城界。
　　金太监寺胡同
　　寺今废，其地犹仍旧名，井一。镶黄旗护军统领署在北，详衙署。坊巷胡同集：北居贤坊五牌三十八铺。有济阳卫、大宁卫、燕山右卫、义勇左卫、北新仓、大军仓、五岳观、圆宁观、报恩寺、柏林寺、金太监寺。案：诸卫今无考。燕山右卫，明一统志云在思城坊。大宁卫、义勇左卫，一统志无之。盖置自天顺后也。大军仓，疑即海运仓。北新仓详东城，余俱见后。
　　鼓手胡同
　　亦作鼓哨，俗讹作箍梢。宸垣识略：三等义烈公第在鼓手胡同。案：乾隆时靖逆将军尚书那木札尔追封义烈公。今公德鉴前官副都统散秩大臣。
　　骆驼脖胡同 脖或作背，井一。
　　贤孝牌
　　草厂胡同
　　报恩寺胡同
　　井一。报恩寺，详寺观。明何孟春余冬序录：洪武元年八月，天兵定燕都，危学士素，走报恩寺俯身入井，寺僧大梓挽出之。谓曰：国史非公莫知，公死是死国之史也。危由是不死。翰林待制黄殷士冔投居贤坊井中，从人张午负以出曰：君小臣而死社稷耶？黄曰：齐太史兄弟皆死小官，彼何人哉！午使家人环守至日昃，会大将军徐达下令曰：胜国之臣，皆输告身。黄使午取高身还，午出还求勿得，亟往视井，则黄已死。午买棺以殓，且营葬焉。
　　王大人胡同
　　井二。啸亭续录：理郡王府在王大人胡同。采访册：梁公第在王大人胡同。谨案：王讳弘■〈日爲〉，圣祖孙废台子理密亲王允礽次子，谥曰恪。密王旧府在德胜门外郑家庄，俗称平西府。王得罪后，长子弘皙降袭郡王，晋亲王，仍居郑家庄。乾隆四年黜属籍，以弘■〈日爲〉绍封。今为丰公第。辅国公奕梁，淳度亲王之后，旧府在玉河桥西，同治初迁此。
　　王大人坑 井一。
　　后井儿胡同 井一。
　　观音寺胡同 寺有石观音像，明天顺间改名灵藏，乾隆间敕改广慈。
　　前、后永康胡同
　　龙王庙胡同 井一。
　　柏林寺胡同 柏林寺，元遗刹，详寺观。其西为雍和宫，世宗潜邸。地以宫名，详宫禁。
　　校场
　　炮局 会典事例：绦儿胡同局、安定门局，收贮炮位及军器，今皆贮废炮。
　　头条、二条、三条、四条、五条、六条、七条胡同
　　太保街 八旗通志图有之。
　　四眼井胡同 井一。
　　椿树胡同
　　东直门内北小街 井一。宸垣识略：固山襄敏贝子府在北小街。
　　铜厂
　　手帕胡同
　　王院胡同
　　羊馆胡同
　　馆或讹管，东西井各一。元宁寺，元遗刹也。本圆宁观，以僧圆宁得名。又有万善寺，俱详寺观。万历沈志：万善寺在北居贤坊，有敕建碑。
　　极乐庵
　　鍼线胡同 东、西各井一。
　　骆驼圈
　　昂邦章京胡同 昂邦章京，国语子爵也。俗讹按班张。
　　十根棋杆
　　胡家圈 家俗讹椒。
　　清凉庵
　　头条、二条、三条胡同
　　五岳观 地以观名。观有碑云，创自宋元间。
　　马棚胡同
　　东西宽街
　　宸垣识略：履亲王府、固山诚贝子府，俱在东角楼宽街。谨案：王讳允■〈礻匋〉，圣祖十二子，乾隆间任议政，谥懿。再传无嗣。高宗以四子履端亲王永诚继之，今为■〈礻匋〉公第，在后海南。啸亭续录云：府在北小街。
　　桦皮厂
　　关帝庙
　　北水关
　　北城根 井一。迤西近安定门，有大石桥。
　　右在大市街东，东直门街北，其南与东城界。八旗界址：顺治元年，定鼎燕京，分列八旗，拱卫皇居。镶黄居安定门内，正黄居德胜门内在北，正白居东直门内，镶白居朝阳门内，在东，正红居西直门内，镶红居阜城门内，在西，正蓝居崇文门内，镶蓝居宣武门内，在南，盖八旗方位相胜之义。
　　八旗通志，会典事例：镶黄、正黄二旗，前锋参领侍卫前锋校前锋等，以地安门为会集处。正白、镶白二旗，以东安门为会集处。正红、镶红二旗，以西安门为会集处。正蓝、镶蓝二旗，以天安门为会集处。其八旗满洲五参领、蒙古二参领下之护军参领、护军校、护军等，各按甲喇，镶黄旗自地安门东至草厂胡同之西，为会集处。正白旗自草厂胡同南至东厂胡同之西，为会集处。镶白旗自东厂胡同南，循皇城至口袋胡同之西，为会集处。正蓝旗自口袋胡同南至长安门金水桥，为会集处。正黄旗自地安门西至皇城西北角，为会集处。正红旗自皇城西北角，南循皇城至西安门，为会集处。镶红旗自西安门南，循皇城至灰厂之东，为会集处。镶蓝旗自灰厂南至长安门金水桥，为会集处。
　　雍正三年六月十三日，八旗都统、前锋统领、护军统领等，议定八旗界址。镶黄旗满洲、蒙古、汉军，按参领自鼓楼东至新桥，自新桥大街北至城根、南至府学胡同之东，与正白旗界。
　　满洲官兵，自鼓楼东，循大街至经厂，第一参领下十七佐领居之。自经厂循交道口南，至棉花胡同之东，二参领下十七佐领居之。南锣鼓巷左右诸胡同，三参领下十八佐领居之。自交道口大街，东循新桥折而南至香儿胡同之东，四参领下十七佐领居之。自香儿胡同之东，南至府学胡同，马将军胡同，环钱局诸小胡同，五参领下十七佐领居之。蒙古官兵，自交道口大街北至安定门，第一参领下十四佐领居之。北锣鼓巷左右诸胡同，二参领下十四佐领居之。汉军官兵，自新桥大街北至方家胡同，第一参领下十佐领居之。自方家胡同北至城根，二参领下十一佐领居之。国子监前后，自头条胡同北至萧家胡同，三参领下十一佐领居之。柏林寺前，自鼓哨胡同北至柏林寺，四参领下十一佐领居之。自北小街口东北至城根，五参领下十四佐领居之。
　　正白旗满洲、蒙古、汉军居址，自府学胡同南，至大市街报房胡同之东，与镶黄旗界。自皇城根至城根，与镶白旗界。
　　满洲官兵，自棉花胡同东循大街而南，至大佛寺西北角，第一参领下十七佐领居之。自大佛寺西北角，南至报房胡同西，二参领下十六佐领居之。自皇城东宽街南至双碾胡同，三参领下十六佐领居之。自铁狮子胡同南至马大人胡同，大佛寺胡同，四参领下十六佐领居之。自马市口东至大市街环隆福寺小胡同，五参领下十六佐领居之。蒙古官兵，自府学胡同之东循大街至二条胡同，第一参领下十五佐领居之。自五条胡同至东大市坊，二参领下十四佐领居之。汉军官兵，自新桥大街至东直门，第一参领下十佐领居之。北新仓、海运仓、兴平仓、南新仓、旧太仓、富新仓、诸近仓门之地，二参领下十佐领居之。自王驸马胡同、慧照寺胡同，北至东直门大街，三参领下十一佐领居之。北新桥大街六条胡同至十条胡同，四参领下九佐领居之。北小街头条胡同至五条胡同，五参领下九佐领居之。
　　镶白旗满洲、蒙古、汉军居址，自报房胡同南，至单牌楼与正白旗界，自皇城根东至城根与正蓝旗界。
　　满洲官兵，自东厂胡同之东循大街至阮府胡同东，第一参领下十七佐领居之。自阮府胡同之东至东长安坊，二参领下十六佐领居之。自翠花胡同南至理藩院后胡同，三参领下十八佐领居之。自东长安坊东至就日坊，四参领下十七佐领居之。自灯市口大街南至头条胡同，五参领下十七佐领居之。蒙古官兵，自大市街南至堂子胡同，第一参领下十二佐领居之。自堂子胡同南至就日坊，二参领下十二佐领居之。汉军官兵，自大市街东至小街，第一参领下五佐领居之。自小街东至朝阳门，二参领下四佐领居之。环禄米仓南至雅宝胡同北至方家胡同，三参领下四佐领居之。小街、史家胡同、干面胡同、小雅宝胡同，四参领下四佐领居之。自堂子胡同、羊仪宾胡同南至总捕胡同，五参领下五佐领居之。
　　正蓝旗满洲、蒙古、汉军居址，自就日坊至崇文门，自金水桥东至城根，与镶白旗界。
　　满洲官兵，自长安坊西至长安左门，第一参领下十六佐领居之。自新街口南至北，二参领下十七佐领居之。自宗人府东南至中玉河桥，三参领下十七佐领居之。自中玉河桥至洪厂胡同之北，四参领下十七佐领居之。自洪厂胡同口北至长安街，五参领下十七佐领居之。蒙古官兵，自就日坊至崇文门，第一参领下十五佐领居之。自江米巷之东至洪厂胡同，二参领下十四佐领居之。汉军官兵，自观音寺胡同东至举场西门，第一参领下六佐领居之。自羊肉胡同之西东至水磨胡同，二参领下六佐领居之。裱背胡同西至东，三参领下五佐领居之。自苏州胡同之西东至马皮厂北，四参领下六佐领居之。自船板胡同之西东至马皮厂南，五参领下七佐领居之。
　　正黄旗满洲、蒙古，汉军居址，自鼓楼西至新街大街，北至城根，南至马状元胡同之西，与正红旗界。
　　满洲官兵，自鼓楼大街迤西至北药王庙，又北至大城根，第一参领下十九佐领居之。自北药王庙之南，西循大街至八条湾南，二参领下十九佐领居之。自八条湾之南，西循大街至德胜门，自德胜门折而南至德胜桥，三参领下十八佐领居之。自鼓楼斜街，循银锭桥西逾李广桥至德胜桥大街，四参领下十八佐领居之。自松树街之北至南药王庙，五参领下十八佐领居之。蒙古官兵，自松树街之南至宏善寺街西，第一参领下十二佐领居之。自宏善寺街之西至德胜桥，二参领下十二佐领居之。汉军官兵，自护国寺街至棉花胡同，罗圈胡同之西，第一参领下十佐领居之。自罗圈胡同之西及棉花胡同、廊房胡同、草厂胡同，二参领下十佐领居之。浆家房东至西，三参领下十一佐领居之。自新街口北至四条胡同，四参领下十佐领居之。自四条胡同之东至城根及铜井，五参领下九佐领居之。
　　正红旗满洲、蒙古、汉军居址，自马状元胡同之东，与正黄旗界，自皇城根西，至城根与镶红旗界。
　　满洲官兵，自西直门大街曹老公观之东至新街口迤南至石老娘胡同之东，第一参领下十二佐领居之。自石老娘胡同之东，南至大市街迤东至马市，二参领下十六佐领居之。自马状元胡同南至拐棒胡同，三参领下十五佐领居之。自大街西之驴肉胡同北至石老娘胡同，四参领下十二佐领居之。自卫衣胡同北至宫衣库胡同，五参领下十四佐领居之。蒙古官兵，自西直门大街南之草厂胡同至大觉寺胡同，第一参领下十一佐领居之。自大觉寺胡同南至苦水井，二参领下十一佐领居之。汉军官兵，自阜成门循大街至宫门口，第一参领下四佐领居之。自宫门口东至马市桥，二参领下四佐领居之。马市桥北之苏萝卜胡同、回子营，三参领下四佐领居之。自回子营北至茶叶胡同、翠花街，四参领下四佐领居之。自宫门口北至葡萄园之东，五参领下三佐领居之。
　　镶黄旗（已出现过镶黄旗的相关介绍，此处重名当为错误，查乾隆十五年清北京城图可知，地域界于正红旗与镶蓝旗之间的只有一种可能——即此处之名应为：镶红旗）满洲、蒙古、汉军居址，自羊肉胡同南至瞻云坊，与正红旗界，自皇城根西至城根，与镶蓝旗界。
　　满洲官兵，自大市街南至瞻云坊，折而东至西长安坊，第一参领下十三佐领居之。自西安门街南至细米胡同，二参领下十七佐领居之。自细米胡同南至李阁老胡同，三参领下十佐领居之。自李阁老胡同南至官马市，四参领下十八佐领居之。自馓子胡同南至秤钩胡同，五参领下十七佐领居之。蒙古官兵，自粉子胡同北至丰盛胡同第一参领下十佐领居之。自丰盛胡同北至羊肉胡同，二参领下十二佐领居之。汉军官兵，自白庙胡同至半壁街，第一参领下二佐领居之。自白庙胡同西北至跨车胡同，又东至千张胡同，二参领下六佐领居之。自千张胡同南至大木厂牛圈、高井、口袋胡同，三参领下四佐领居之。自口袋胡同南至东夹道，四参领下六佐领居之。白庙胡同、刑部街，五参领下四佐领居之。
　　镶蓝旗满洲、蒙古、汉军居址，自瞻云坊至宣武门，自金水桥西至城根，与镶红旗界。
　　满洲官兵，自西长安坊东至长安右门，第一参领下十八佐领居之。自西江米巷北至长安街、南至四眼井，二参领下十八佐领居之。自河漕沿东至拴马椿、马神庙，三参领下十八佐领居之。自狮子口东至皮市迤北至扫帚胡同之西，四参领下十七佐领居之。自瞻云坊南至绒线胡同、东至河槽沿之南牛肉湾，五参领下十七佐领居之。蒙古官兵，自宣武门北至绒线胡同迤东至翠花街枣树胡同，第一参领下十三佐领居之。自中街东至细瓦厂、新旧帘子胡同，二参领下十二佐领居之。汉军官兵，报子街东至西，第一参领下五个半佐领居之。手帕胡同东至西，二参领下四佐领居之。铁匠胡同东至西，三参领下四佐领居之。自石驸马大街西至棕毛胡同，四参领下五佐领居之。自头发胡同西至臭水河，五参领下四佐领居之。据八旗通志、参会典事例。案此国初定制也。八旗骁骑营汛地同此，后颇有改并，近则生齿日繁，多错处矣。
　

《京师坊巷志稿》　下　

（清）朱一新 撰


京师坊巷志稿卷下

　　外城亦曰罗城。明嘉靖三十一年筑，周二十八里有奇，门九。（一统志、明世宗实录）其街衢之大者，南北曰正阳门街、永定门街、崇文门街、宣武门街、东便门街、西便门街，东西曰南大街（自广渠门直达广宁门，亘十余里，随地异名，具详于后）、南横街、打磨厂、西河沿。（会典事例参宸垣识略）
　　外城中城
　　城册：外城地址隶中城者，中东坊第一铺：东至长巷上二条胡同，南至鲜鱼口小桥，西至正阳门街，北至城根。二铺：东至东河沿、萧公堂、深沟口，南至三里河桥，珠市口街，铁山寺与南城界，西至长巷下头条胡同后营，北至鲜鱼口、梯子胡同。三铺：东至小蒋家胡同、抄手胡同，南至珠市口街与南城界，西至正阳门街，北至豆腐巷、十间楼、北芦草园。中西坊第一铺：东至正阳门大街，南至珠宝市，北至城根，西至西河沿关帝庙、观音寺、杨梅竹斜街与北城界。二铺：东至正阳门大街，南至珠市口大街与南城界，西至观音寺前与北城界，北至珠宝市。三铺：东至永定门大街，南至永定门口，西至石头胡同与北城界，北至清风巷、火神庙，西与北城界。
　　正阳门外大街
　　俗称前门大街，跨护城河有桥，甃以文石，中为驰道。南有坊，颜曰正阳桥。迤南直达永定门街。其北傍月墙者，东曰荷包巷，西曰帽巷。高承埏鸿一亭笔记：正阳门前搭盖棚房居之为肆，其来久矣。崇祯七年，成国公朱纯臣家灯夕被火，于是司城毁民居之侵占官街棚房壅塞衢路者。金侍御光宸上言：穷民僦居无资，藉片席以栖身，假贸易以糊口，其业甚薄，其情可哀，皇城原因火变，恐延烧以伤民，今所司奉行之过，概行拆卸，是未罹焚烈之惨，而先受离析之苦也。且棚房设中途，非尽接栋连楹，若以火延棚房，即毁棚房，则火延内室，亦将并毁内室乎？疏入，有旨停止。魏祝亭天涯闻见录：乾隆四十五年五月十一日，正阳门外火，计焚官民房四千一百有七，并延毁牌坊城楼。水曹清暇录：正阳门前多卖眼罩，轻纱为之，盖以蔽烈日风沙。胜国迁客辞阙时，以眼纱蒙面，今则无所忌也。吴伟业读史偶述诗：布棚摊子满前门，旧物官窑无一存。王府近来新发出，剔红香盒豆青盆。香祖笔记：灯市初在灵佑宫，稍列书摊，自回禄后，移于正阳门大街之南，则无书矣。燕石集：四方进士来试南宫者，率僦居丽正门外。明一统志：南城兵马司在城外正阳街。
　　东河沿
　　井一。步军统领所属南营守备署在南，详兵制。有奉新、浮梁、句容诸会馆。迤东隶南城。逾河为正阳门外东城根，有朝阳阁，明建，乾隆间重修，置粥厂于此。东有桥，玉河水出关后，径桥下入护城河，详水道。坊巷胡同集：正东坊自正阳门东河沿至崇文门外西河沿。八牌四十铺。有萧公堂、崇真观、天庆寺、慈源寺、清化寺、东西三里河、芦草园。案：三里河、芦草园见后。萧公堂诸寺观俱详南城。
　　戥子市 迤东歧为东河沿、打磨厂。打磨厂详南城。
　　肉市
　　北小胡同井一。宸垣识略：查楼在肉市，明查氏所建戏楼，巷口小木坊，书查楼字，乾隆庚子毁于火，今重建。藤阴杂记：京师戏馆，太平园、四宜园最久，次则查家楼、月明楼，比年方壶斋、蓬莱轩、升平轩最著，语见亚谷丛书，此康熙末年酒园也。查楼木榜尚存，余皆改名，大约在前门左右。
　　鲜鱼口 有帽市。迤东有小桥。北小胡同井一。迤西抵大街，有鱼市。
　　布巷 井一。有布市。
　　抄手胡同
　　西有吉安二忠祠，为吉安会馆。藤阴杂记：二忠祠在鲜鱼口，吉水人祀文信国、李忠肃邦华。忠肃甲申殉节于吉安会馆，即此。旧闻考称在城内。文信国祠未确。柴市一祠，未闻作会馆。此祠又名怀忠会馆。丞相祠堂边华泉联句：花外子规燕市月，柳边精卫浙江潮。赵瓯北有谒祠诗。今两遭回禄，门榜徒存。案：祠今已重修。忠肃殉节当在内城，旧闻考之言不误。
　　南、北孝顺胡同
　　北胡同井一。有长沙会馆。杨升庵年谱：宏治元年十一月初六日，生公于京师孝顺胡同。陶澍印心石屋集：长沙试馆墙隅有槐一株，湘潭陈沧洲先生罢苏州守，入直武英殿修书时所植，暇日与友坐其下，购石护之，且植碑焉。
　　罗筛胡同
　　长巷上、下头条胡同 下胡同井一。有泾县、南昌、汀州、江右、丰城诸会馆。旧有武林会馆，今废。
　　上、下二条胡同 有临江、汀州、浦城、武陵诸会馆。旧有广丰会馆，今废。
　　梯子胡同
　　上、下三条胡同 有长吴、金溪、临江、南城诸会馆。旧有元宁、泾县会馆，今废。
　　扁担胡同
　　翅膀胡同
　　上、下四条胡同 有岳阳、上新、新城、乐平、休宁、金溪、南昌诸会馆。旧有贵池、德兴、南雄诸会馆，今废。
　　高庙 关帝庙俗称高庙，有明嘉靖间鼎一。有常德会馆。旧有芜湖会馆，今废。
　　鸾庆胡同 或作銮。有襄阳、粤西会馆。
　　高井胡同 井一。旧有武宁、义宁、进贤、武河诸会馆，今多废。
　　大、小始兴胡同 始或讹为施。
　　深沟口 巷西隶中城，东隶南城。旧有江山会馆，今废。
　　花园
　　红佛寺
　　堂子大院
　　翔凤胡同 或作墙缝。旧有泸溪会馆，今废。
　　大、小崇真观 崇真观明珰张政故宅也，详寺观。今其地以观名。迤东为兴隆街，详南城。
　　庆云庵
　　北芦竹园 井一。中城吏目署在此，详衙署。有火神庙。
　　元帝庙
　　东芦竹园
　　靠山胡同
　　北桥湾 井一。巷西隶中城，东隶南城。有安国寺，详寺观。
　　中芦草园
　　芦草园即坊巷胡同集之芦苇园也，盖前明积草之地，故其北草厂诸胡同皆以是名。宸垣识略：吴越王钱镠祠在芦草园，雍正二年敕封诚应吴越武肃王，其裔孙世章创建。明桂萼文襄集：正阳门外东偏，有古三里河一道，东有南泉寺，西有玉泉庵，今天坛北芦苇园、草场九条巷，其地下者俱河身也。案：南泉寺见南城。三里河、玉泉庵互详后。又元世祖于文明门外东五里立苇场，岁收苇百万以蓑城，至文宗有警，用谏者言，因废，此巍止供内厨之需，岁役市民修补，事见于析津志。盖元筑都城以土不以砖也。文明门今之崇文门，志言场在门东五里，其遗址固未必在此，然可知南城之有苇场，其来久矣。明时亦于台基厂收芦苇，神木厂收芦苇席，见明水轩日记。
　　南芦草园 有武宁、京江会馆。
　　南■〈夬〉子胡同
　　大、小西竺庵
　　驴尾胡同
　　大、小席儿胡同 大胡同井一。有玉泉庵。有石埭、德化、庐陵会馆。
　　冰窖胡同 有乾泰寺，康熙三十九年重修。有唐县、漳州、浙瓯、建宁、平镇诸会馆。
　　前营
　　后营
　　十间楼
　　花绒胡同
　　炕洞胡同
　　豆腐巷
　　大蒋家胡同 井一。有旌德、松江、吉安、贵州诸会馆。旧有韶州会馆，今废。
　　冰窖厂 井一。
　　小蒋家胡同 有河东、平阳、晋翼、旌德诸会馆。
　　西河营
　　吊打胡同 井一。
　　罗家井 井一。
　　高跳胡同
　　瓜子店 有估衣市。
　　果子市
　　东珠市口大街
　　即南大街，珠或作猪。井三。管理街道御史署、步军统领所属中营守备署俱在南，详衙署。乾隆初，中营游击驻此，后省。有天津、南康会馆。迤东为三里河，详南城。康熙万寿盛典：正阳门外士民商贾万余人建经坛于珠市口。
　　右在正阳门街东，三里河、北桥湾、深沟口西，东珠市口、三里河北，其东南皆与南城界。
　　西河沿
　　南小胡同井一。迤西有万寿关帝庙。庙东隶中城。西隶北城，井二。正乙祠康熙五十一年建，关帝庙明建，俗称粗旗杆庙。井一。有萧山、渭南、代州诸会馆，皆在北城界内。旧有如泰会馆，今废。西河沿之北为南河沿，又北逾河抵城根为北河沿，俱详北城。北河沿近正阳门者曰贯市。汪琬钝吟续稿：京师丰台、西河沿皆与同人习游者，病中追赋：病怀衰骨两支吾，记得年时卧酒垆。借问河边攀剩柳，也应憔悴似人无？王渔洋集：同人集河楼下诗：下直经旬发不梳，河楼高会翦春蔬。已喜绿蒲藏睡鸭，更烧红烛射游鱼。玉河杨柳见飞花，露叶烟条拂狭斜。十五年前曾系马，数株初种不胜鸦。香祖笔记：今京师书肆皆在西河沿，余惟琉璃厂间有之。韩泰华无事为福斋随笔：自明以来，搢绅齿录俱刻于西河沿洪家老铺。今白华堂诗录：公讌诸同年诗，自注：西河沿禄寿堂、虎坊桥浙绍乡祠戏席最盛。坊巷胡同集：正西坊自正阳门外西河沿至宣武门响闸桥东六牌二十四铺。有延寿寺、云峰寺、观音寺、云居寺、万寿寺、抬头庵。案：云峰寺无寺，延寿寺今属北城，余见后。
　　排子胡同 有江夏、凤阳会馆。小庙二。
　　三府菜园 井一。小胡同一。
　　珠宝市
　　廊房头条胡同
　　路南小胡同曰高家胡同，井一。人海记：永乐初，北京四门钟鼓楼等处各盖铺房，召民居住，召商居货，谓之廊房，视冲僻分三等，纳钞若干贯，洪武钱若干文，选居民有力者一人签为廊头，计庸纳钱钞，敛银收买本色，解内府天财库，备宴赏支用。今正阳门外廊房胡同，犹仍此名。
　　二条胡同 有小胡同一。
　　三条胡同 有临汾会馆。
　　大栅栏 有小胡同曰门框胡同。
　　大齐家胡同
　　小齐家胡同
　　王皮胡同 有仙城会馆。
　　蔡家胡同
　　施家胡同 有青阳、广德会馆。井一。
　　掌扇胡同 井一。
　　云居寺胡同 有云居寺。
　　湿井胡同 井一。有真武庙。
　　甘井胡同
　　井二。有赣宁会馆。潜研堂集：柬曹习庵诗：甘井汲泉宜弗幕，官园种菜自为乡。自注：予寓官菜园上街，习庵寓甘井胡同。
　　车辇店 今名教子胡同。有观音寺。
　　粮食店 井一。有火德真君庙。
　　右在正阳门大街西，煤市街东，西珠市口大街北，其西与北城界。
　　煤市街
　　有漳郡、赣州会馆，公善水局。井一。藤阴杂记：高安朱文端公第在煤市街，今为旅店。查礼铜鼓书堂集：移居宣南坊诗注：今岁夏就任农曹，正阳门煤市街旧有老屋数椽，湫隘不能容足。杭世骏道古堂集：愚庵记：煤市街在前门之西南，吾友龚生尝止于是，室有嘉树，龚生娑婆而不能去，益辟其西楹，启窗闼而延之，在喧湫尘嚣之中，而聊获此一适。龚生盖自安其愚焉，因榜其室曰愚庵。
　　煤市桥 无桥。
　　杨梅竹斜街
　　有和含、酉西会馆。井一。蒲褐山房诗话：梁时正号芗林，谥文庄，居杨梅竹斜街内清勤堂，御赐也。堂左有味初斋，前隔墙葡萄累累，其斋因以青乳名之。公充续文献通考总裁，属余司编校，常宿其斋。案：春融堂集：梁诗正行状云：乾隆元年九月，赐第于南城珠市街。当即此地也。藤阴杂记：杨梅竹斜街梁文庄公第，清勤堂前藤花，汪文端公有诗，万柘坡光泰，馆此修三通。又严海珊刺史遂成贻诗云：满架藤阴史局中，让君一手定三通。又青乳轩以寓王中书穀原又曾。文庄告养归里，又曾送诗：藤阴假馆年华晚，潞水抽帆别思频。文庄终养来京，于此宣麻，旋卒于位。今久改旅店，藤花尚茂，车过时犹及见之。纪昀滦阳销夏录：乾隆庚子，杨梅竹斜街火，所毁殆百楹，有破屋岿然独存，四面颓垣，齐如界画，乃寡媳守病姑不去也。
　　观音寺街
　　有寺。何道生双藤书屋集：观音寺街酒家作一标子，冠巾头面如学士状，自项以下壶卢也。张瘦铜以为太白，作壶卢学士歌。
　　小李纱帽胡同
　　朱家胡同
　　猪尾胡同
　　石头胡同 有望江、龙岩会馆。天仙宫、准提庵。
　　王广福斜街 有汾阳、新建会馆。井一。
　　大李纱帽胡同
　　火神庙夹道 有蚕桑局、忠义局。
　　留守尉 小胡同曰羊毛胡同。有高安会馆。
　　清风巷
　　柏兴胡同 有同善暖厂。
　　小椿树胡同 有漳浦会馆。
　　小马神庙 有六馆祠堂。
　　大马神庙 井一。有庙。
　　右在煤市街西，石头胡同路东，西珠市口大街北，其西与北城界。
　　西珠市口大街
　　即南大街。井三。中城副指挥署在南，详衙署。有珠市汛。迤西为西柳树井，井一。北有万善给孤寺。传云创自唐贞观间，疑即坊巷胡同集之万善寺也。东偏为关帝祠，详寺观。有津南、潞安、赣宁、奉天、九江、平定、翼城、仁钱、庐州、孟县诸会馆。又有越中先贤祠。北小胡同曰给孤寺夹道。水曹清暇录：虎坊桥眼药庵有铜观音大士一尊，高几五尺，相传万历时钦工造以祈福者。京城古迹考：晋阳庵有古铜大士像，下有款识，云大唐贞观四年尉迟敬德监造，后移受水塘古佛庵，庵坏，移稽山会馆，今浙绍乡祠是也。内有眼药庵，供铜大士，左右列善才、龙女，亦铜像，然并无尉迟监造字，而铜质古润，法像端严，洵是旧物。阅微草堂笔记：京师花木最古者吕氏藤花，宅后售与高太守兆煌，又售程主事振甲。藤今犹在，其架用梁栋之材始能支拄，其阴覆厅事一院，其蔓旁引，又覆西偏书室一院，花时如紫云垂地，香气袭衣。藤阴杂记：给孤寺东吕家藤花刻元大德四年字。商贾意诗：万善寺旁吕氏宅，满架古藤翠如织。铁干谁镌大德年，模糊辨是元朝植。今屡易其主，藤尚无恙。又李文贞光地第在西珠市口，有夹辅高风赐额，赁宅尚是后人。又陈泽州廷敬初寓宣武门东街，与湘北少宰比邻，乙丑除夕移青藤馆新居诗：五春三度移居日，桃梗椒花总闭关。新宅诗：莫道幽居少，楼头十万家。青藤馆书睡诗：汗简纷难就，青藤蔓许长。又六友斋玩月诗，简西邻给孤寺主诗，定在珠市口西，今莫考矣。道古堂集：循虎坊桥而东，有礼部钟君之赐宅，余假馆焉。
　　板章胡同
　　井一。有平定会馆。旧有分宜、西安、同安诸会馆。蒋祥墀散樗老人自记年谱：乙丑迁板章胡同。
　　养羊胡同
　　花椒营 椒或作枝，亦作棉花营。
　　九曲湾
　　牛血胡同 血或作油。井一。
　　高爵街 俗讹高台阶。有巴陵会馆。
　　前后校尉营 井二。
　　灵佑宫
　　佑或讹圣，灵佑宫旧为十方道院，互详寺观。旁为天仙庙。人海记：灯市旧在东华门外，今移正阳门外灵佑宫旁，至期，结席舍，悬灯高下，听游人纵观，盖京师坊巷元夕不放灯也。查慎行敬业堂集：凤城新年词：才了歌堤便买灯，三条五剧一层层。东华旧市名空在，灵佑宫前另结棚。藤阴杂记：今宫前绝无灯市。陈泽州有至日陪祀同王阮亭灵佑宫早起诗。今天桥宫观悉为诸王斋宿之所。又陈其年有同人集灵佑宫会饮诗。案：施闰章学余堂集，有天仙宫寻徐善长诗。
　　般若寺胡同
　　鹞儿胡同
　　中城正指挥署在南。有浮山、平介会馆，旧有徽州会馆，今废。癸巳存稿：书难字后篇自记云：嘉庆戊午重阳日书于鹞儿胡同慎德堂北轩。
　　大、小燕翦胡同 燕翦亦作演箭。
　　赵锥子胡同
　　莲花玉河
　　厨子营
　　斗姥宫 康熙三十四年建，地以宫名。东有真武庙，西有仁寿寺，旧为昭显庙，俱详寺观。
　　任家头胡同
　　大、小喇叭胡同 小胡同曰明开夜合胡同。井一。
　　韭菜胡同
　　穷汉市 亦称补拆市。拆或作陈。井三。小胡同曰大小眼镜胡同。
　　永定门大街
　　北接正阳门大街。井三。有桥曰天桥。桥西南井二，街东井五。东南则天坛在焉，西则先农坛在焉。俱详坛庙。农坛之南观音井一，明崇祯时王应魁所凿，以济道喝者。又南里许有佑圣庵，俱详寺观。春明梦余录：神乐观在天坛内之西。藤阴杂记：天坛道院即神乐署，昔为讌游之地，冯大木廷櫆神乐观送同年之官诗：尺五天边春昼睛，同游南陌麴尘生。客来弥勒龛中坐，诗向桃花潭上成。胡南苕会恩道院看牡丹诗：碧落清虚人罕到，春林诘屈马偏谙。又有道院祈雨诗，斋宿即事诗。乾隆七年，因游人杂沓，奏禁栽花，拆毁酒肆，至今不植花卉，惟古松尚存。卷葹阁集：偕同人饮天桥酒楼诗：过桥春五里，登阁树三重。风转阛声沸，尘将游骑冲。莺花怜震荡，衣袂竞织秾。咫尺郊坛外，春云总似龙。孙尔准泰云堂词集：小寒食宿雨初霁，蹋春至天桥，登酒楼小饮，稚柳清波，漪空皱绿，渺渺予怀，如在江南村店矣。楼额曰杏花天，因倚声书壁。野或编：京师最重午节，天坛游人极盛，联镳飞鞚，豪门大估之外，则中官辈竞以骑射为娱，盖皆赐沐请假而出者。水曹清暇录：天坛中隙地产益母草，守坛人煎以为膏售人，颇道地。春时又产龙须菜，生食香脆可口。
　　右在西珠市口大街南，板章胡同东，永定门大街西，东与南城界，西与北城界。
　　外城东城
　　城册：外城地址隶东城者，崇南坊第一铺：东至东便门，南至东河漕，西至崇文门大街南城交界，北至城根。二铺：东至城根，南至广渠门大街，西至崇文门大街、与南城界，北至上四条胡同。三铺：东至广渠门口，南至万柳堂，西至瓜市，与南城界，北至东河漕。四铺：东至广渠门，北至麻绳市，西至天坛，与南城界，南至右安门。案会典：东城分七铺，与今制异。
　　崇文门东夹道
　　有税务司。井一。东城根井一。坊巷胡同集：崇北坊在新城广渠门东北角，崇文门外东河沿往东，至都城东南角，东便门东北角七牌三十七铺。有天仙庙、崇恩观、卧云庵、无量庵、崇恩寺、卧佛寺、增福庙、白云寺、积谷寺、万福寺。案：天仙庙、崇恩观、卧云庵、卧佛寺、增福庙、白云寺、万福寺俱见后，余无考。人海记：崇文门东南有净度寺，元张中丞养浩作其子雁奴圹铭有云：权厝文明门外净度寺之南原。寺盖元时有之矣。宸垣识略：水木清华亭，元侍御史王俨别业，在文明门外东南里许，园池构筑，甲诸邸第。许有壬记云：北瞻闉阇，五云杳霭，西望舳舻，泛泛于烟波浩渺云树参差之间。虞道园有诗。案：净度寺、水木清华亭遗址皆无可考，核其地望，当与今花儿市大街相近，姑附此。
　　上、中、下河沿 井二。有圣泉寺。
　　上头条胡同 井一。
　　上二条胡同 有蓟州试馆。
　　上三条胡同
　　井一。步军统领所属东营守备署在北。有天仙庙、五圣祠。洪北江年谱：乾隆戊戌，计偕入都，居仲弟海岱门三条胡同寓斋，时仲弟官崇文门副使。是科先生获隽。
　　上四条胡同
　　井四。东口有小胡同曰穿心店，通下下三条胡同。曰曹家店，通花儿市。曰罐儿胡同、曰西罐儿胡同。有崇恩寺、卧佛寺，详寺观。崇恩寺本名崇恩福元寺，元刹也。元一统志：遂初亭在施仁门北崇恩福元寺西门西，街北旧隆禧院，正厅后乃张子有平章别墅也。明一统志：遂初堂在府南，元詹事张九思别业也。道园学古录：张九思墓志：治国于南门外，作堂曰遂初，花木水石之胜，甲于京师。案：施仁门金都城东北门也。元筑新城后，以辽金故城为南城，其遗址在今外城西南隅。遂初亭、隆禧院皆与崇恩寺相近，今不可考矣。赵孟頫松雪斋集：王恽秋涧集均有宴遂初亭诗。井一。小胡同曰水店胡同。
　　南、北火扇胡同
　　北羊肉口
　　中头条胡同 井一。有白衣禅林火神庙。
　　中二条胡同
　　中三条胡同
　　井一。有送子白衣庵。藤阴杂记：崇文门外三条胡同有查氏园，施培叔朝干住时频访之，林木葱茜，池馆清幽，后无京官居住，恐鞠为茂草久矣。
　　中四条胡同 井一。有关帝庙、寿佛寺、无量庵。
　　北小市口 有关帝庙。
　　下头条胡同 井一。有关帝庙、三元寺。
　　下二条胡同 井二。有弥勒庵。
　　下三条胡同 井一。有紫竹林。
　　下四条胡同 井一。南夹道井一。
　　户部拉口 亦称虎叭喇口。井一。
　　下下头条胡同
　　狗尾巴胡同
　　下下二条胡同 有药王庙。
　　下下三条胡同
　　下下四条胡同 井一。
　　东便门街
　　井一。有桥曰便门桥。护城河径桥下迤东北出水关，入通惠河。普陀寺在桥北。太平宫在桥南，俗称蟠桃宫道观也，明建。有吴达礼碑，岁三月朔至三日有庙市。又有关帝庙、观音庵。万历沈志：普陀寺、金山寺在崇北坊，俱有敕建碑。案：金山寺久废。宸垣识略：观音庵旧名云深处，康熙间建，室宇精雅，传为宦家别业所改。
　　河坻下
　　右在崇文门大街东，东便门南，花儿市街北，与南城界。
　　花儿市大街
　　有花儿市汛。火神庙，明隆庆二年建。有李琦、崔应阶二碑。旬四日有市。灶君庙，明建。有孙岳、冯云骕二碑。岁八月朔至三日有庙市。又有回人礼拜寺。张祥河小重山房集有花儿市歌。
　　南小市口 东城指挥署在北，详衙署。井五。有地藏庵。
　　铁辘轳耙 井一。有崇兴寺、送子观音庵。
　　史家胡同 井一。
　　隆安寺 井二。
　　白桥 井一。
　　卧佛寺 井一。有忠义观。
　　牛角湾 有土地祠、财神庙，即坊巷胡同集之增福寺。
　　佘家营 有广东义园。
　　四川营 有天龙寺，明万历间建，金华会馆也，今为义园。有三清观、法域寺。
　　上堂子胡同 有关帝庙。井一。
　　旋马上湾
　　雷家胡同
　　下堂子胡同
　　上宝庆胡同 井二。
　　枣子营 有宝庆寺。
　　下宝庆胡同
　　上餹刀胡同 井一。
　　下餹刀胡同 小胡同曰坑儿胡同。有白云寺。
　　上锅腔胡同 井二。有观音庵。
　　下锅腔胡同 井一。有观音庵。
　　南羊肉口
　　楼湾 井一。有三圣庵、观音堂。
　　东河漕 井二。东城吏目衙门在北，详衙署。有东城栖流所。有大慈庵。
　　北河漕
　　朱家湾 井一。有万福寺，井一。
　　宝子胡同 俗名包头胡同。有九泉积善寺。
　　缨子胡同 有观音庵。有延邵会馆。
　　井儿胡同 井一。
　　汪太医胡同 井一。小胡同曰扁担胡同。有福喜庵。
　　手帕胡同 仓场总督署在北，详衙署。井三。有齐鲁会馆。
　　右在广渠门大街北，花儿市南，蒜市东，西与城界。
　　广渠门大街
　　即南大街，俗称沙锅门大街。城根井二。迤南城根菜园井五。石鼓斋杂录：李奭棠，大兴人，历官少宗伯。父方懋，世居沙窝门，久困诸生，著说部六百余卷，名雅荟。魏柏乡称为光怪陆离。今不独书不多得，并沙窝门故第亦莫可考。坊巷胡同集：崇南坊在新城广渠门、左安门东南角七牌三十三铺。有地藏寺、法藏寺、妙音寺、宝应寺、崇教寺、安化寺、吉祥寺。万历沈志：大悲寺在崇南坊，有敕建碑。案：旧闻考：地藏寺、法藏寺、妙音寺俱存，余无考。今法藏寺仅存一塔，地藏寺街名尚存，寺已废。妙音寺亦废。安化寺见后。
　　炉圣庵 井一。庵为山西冶工所建，明刹也，地因以名。有孙嘉淦、戴章甫二碑。旁为潞安会馆。又有弥勒庵。
　　抽分厂 井一。步军统领所属南营参将署在北，详兵制。有五圣禅林。
　　元宝市 井一。
　　斜大石桥
　　麻绳市
　　揽竿市 井一。俗阑干市。
　　石板胡同
　　西马尾胡同 井一。俗名西马尾帽。
　　东马尾胡同 俗名东马尾帽。
　　地藏寺街 井一。
　　东利市营
　　西利市营 井一。有关帝庙。
　　铁香炉 井一。旧有山右、宣城、嘉应诸会馆，今废。
　　三转桥 井一。无桥。有华严寺，详寺观。
　　唐洗布街 即半步街。
　　局章胡同 井一。
　　八圣庙 井一。有南极观。
　　放生池
　　井四。藤阴杂记：沙窝门有放生池，浙人范思敬所创。范尝梦到一院，禅室悬木鱼，有人云东坡居此，遂入谒。坡云：吾有王文正公泥金书法华经一部授汝。坐侧有一人侍立，云何姓。觉而异之。既放生池成，延一老僧居之。范一日至院，宛似梦中，室悬木鱼。僧忽云：有一法宝，今赠居士。视之，即王文正公金书法华经也。室有募缘疏，为何御史书。岂僧即东坡后身耶？
　　四眼井 井八。
　　厅儿胡同 井一。
　　关王庙街 有关帝庙。
　　井儿胡同 井一。
　　拐棒胡同
　　半壁街 井一。
　　法华寺
　　四块玉
　　五虎庙
　　五或讹石。宸垣识略：五虎庙殿前有古松二株，二百余年物也。寺塐关、张、赵、马、黄五将得名，后毁于火。今前殿祗奉关帝，而五虎之名仍旧。
　　赵家庄
　　法藏寺 井二。俗称白塔寺，金之弥陀寺也，详寺观。西有太阳宫，顺治初建，道流居之。
　　三义庙 井三。
　　吕家窑 井二。
　　魏家口
　　蓝旗小营房
　　大营房 井七。顺治十八年改设正蓝旗教场于此。见八旗通志。有头条、二条、三条、四条胡同。
　　南冈子头 华严寺，详寺观。云集观，康熙时建，今改名玉清观。又有文昌宫。
　　左安门大街 俗称江擦门街。左右亘四五里，皆旷地义园，外多蔬圃。城根菜园井十一。
　　义学 雍正时韩城宁永禄创始。有庄存兴、朱圭二碑，详学校。
　　杨家马圈
　　陈家马圈
　　刘家马圈
　　高家马圈
　　张家马圈 井一。
　　南台寺
　　井一。寺为康熙时重建。复初斋集：于城东福宁寺拓得先九世祖谦谦公正德丙子撰碑敬述。自注：寺与南台、夕照二寺邻。
　　夕照寺
　　井一。案：雍正间文觉禅师元信尝退食于此。殿壁有王安昆书高松赋，陈寿山画松，详寺观。旁有育婴堂，详厂局。毛奇龄撰大学士冯溥年谱：康熙丁未，建育婴堂于夕照寺，收无主婴孩，贳妇之乳者育之。宸垣识略：东南寺院多停旅榇，南台夕照其最著者。魏之琇过夕照寺诗：钟磬不闻林鸟寂，鲍家诗唱古先生。
　　安化寺 井二。寺有景泰间释大善、宏治间光禄卿张天骏二碑。
　　万柳堂
　　井一。京畿古迹考：万柳堂在广渠门内。国初大学士益都冯溥别业。康熙时开博学宏词科，待诏者尝雅集于此。案：今为拈花禅寺，详寺观。藤阴杂记：冯文毅仿廉孟子万柳堂遗制，买夕照寺旁隙地为万柳堂，毛西河、乔石林作赋，陈其年序，朱竹垞记。又高念东珩亦园记：万缕将披细柳，知浓阴行埒苏堤；数尺自出清泉，是神力驱成香海。是万柳堂又名亦园。冯益都亦园春兴诗：小筑城隅柳满堤，缘云低护草初齐。次首：乱飘柳絮铺新径，细数桃花过野塘。是园即万柳堂。王横云和诗：春浓亭榭护沙堤，翠碧千重柳带齐。吹去杂花迎缓鞚，飞来好鸟唤扶犁。轻阴色散栴檀外，斜日烟浓汉苑西。佳景欣当调鼎暇，关河即目暮云迷。严存庵我斯题亦园诗：清时谢太傅，此地即东山。物我风尘外，经纶鱼鸟间。几人能后乐？半壑有余闲。吾亦忘机者，披襟自往还。壕梁秋水上，窈窕赤栏干。石细萦书带，藤低碍箨冠。树声千壑鱼，雁影一汀寒。绝似江南景，凭谁把钓竿？草堂开绿野，曲榭俯清渠。最爱陶家柳，还同杜老居。天高秋射隼，沙暖书观鱼。到处乾坤大，何须赋遂初？毛西河修禊亦园诗：曲江修禊已三年，胜饮无如柳下偏。地旷尽教油幔接，溪回不碍羽觞传。沿堤草向春深发，夹路花从雨后妍。陪得蓬山旧仙侣，到来满座尽云烟。良会何须丝竹偕？春风处处远尘霾。东流水色清堪恋，北地晴光浅亦佳。高柳隔帘抛粉絮，新蒲刺水簇金钗。洛中褉饮年年事，丞相同行岂易侪！朱筠笥河诗集：康熙中，堂归石氏，时邸贵欲得之，石召工建大悲阁，一夕成，以家祠谢贵人，乃已。自此遂为拈花寺。端木国瑚太鹤山人集：道光戊子七月五日，胡竹村培翚祀郑康成于万柳堂，以是日庚戌生日也，绘图征诗。案：■〈谷曼〉■〈谷九〉亭集亦有诗。
　　板厂 井一。有双龙庵。
　　细米厂
　　兴隆街 井一。有关帝庙、兴隆庵、弥勒庵、福宁禅林。有明工部主事翁淇碑，有松江义园。
　　八条坑
　　四棵树胡同
　　米市口 又名细米厂头条胡同。
　　火神庙街 有延庆寺。
　　南河漕 井三。
　　右在左安门北，广渠大街南，天坛东，西与南城界。
　　外城南城
　　城册：外城地址隶南城者，正东坊，第一铺：东至崇文门大街与东城界，南至北官园南口，西至新开路北口，北至城根。二铺：东至喜鹊胡同东口，南至平乐园，草厂二条胡同与中城界，西至阎王庙前街，又至萧公堂与中城界，北至巾帽胡同，又至东河沿城根。三铺：东至崇文门大街，南至石板胡同，均与东城界，西至磁器口，北至五老胡同。四铺：东至平乐园北口，南至三里河桥，西至草厂七条胡同南口，北至北官园南口。五铺：东至火药局，南至何家庄，均与东城界，西至鞭子巷三条胡同，北至柳树井。六铺：东至鞭子巷二条胡同，南至天坛，西至西珠市大街与中城界，北至三里河与中城界。
　　崇文门大街
　　俗称哈达门大街。东属东城，西属南城。跨护城河有桥，曰崇文门桥。崇文门税务署在东，详衙署。有镇海寺。有山东会馆。水曹清暇录：得天张司寇照旧居在崇文门外，屋宇宏深，有楠木厅，楼多鬼怪。
　　西夹道
　　喜鹊胡同 有杨氏园。新设电报局于此。
　　莲子胡同
　　贺粉浆胡同
　　打狗巷
　　巾帽胡同 井一。
　　粉线胡同
　　送姑娘胡同
　　清风营
　　泉水塘
　　翟家口
　　东豆腐胡同
　　三川柳 小胡同曰朱鸭子店。
　　打雀儿胡同
　　板井胡同
　　细米巷
　　北官园 旧有介休会馆。
　　新开路 有常山、曲沃、安陆会馆。
　　贾家花园 陈廷敬午亭文编：尚书贾公治第崇文门外，作客舍以馆曲沃人，曰乔山书院，又割宅南为三晋会馆。
　　打磨厂
　　井二。南城吏目署在北，详衙署。有玉皇庙、关帝庙，铁柱宫本名灵佑宫，祀许旌阳真人，萧公堂祀鄱阳湖神，均江西公所。有粤东、潮郡、临汾、宁浦、应山、钟祥诸会馆。旧有郢中会馆，今废。西属中城。王崇简青箱堂集：打磨厂，金忠洁公铉故居。马氏日钞：正统己巳春，打磨厂军人王胜家，井中五色云起，予往观，日高三丈余，隔井面日视之，有青红绿气，勃勃上腾，至巳末即无，明旦复有，二十余日乃灭。魏贞庵年谱：时打磨厂菜园圈占，公行南城察院署，百姓数百号泣云：厂南空地住有千家，今大兴县票传，奉户部堂牌，云系嘉蔬署官地，百姓无栖。公曰：勿啼，为尔请命。具疏闻，上欣然从之，免圈至今。洪北江年谱：乾隆四十四年，四库馆开，雠校事繁，座师董公诰为总裁，嘱总校江宁孙舍人溶延先生至打磨厂寓斋，总司其事。析津日记：崇祯观，司礼监张政舍宅建。正统十四年赐额，胡濙撰碑。案：崇祯观在打磨厂之南巷。
　　后河沿 井二。
　　右在崇文门大街西，兴隆街北，深沟胡同东，东与东城界，西与中城界。
　　兴隆街
　　井一。有准提庵、药王会馆。章学诚实斋文集：任幼植别传：乙巳之冬，余在保定，暂至京师，馆同年潘编修庭筠家，时潘居兴隆寺街，与君居衡宇相望，谈宴流连，互为主客。
　　大沟沿
　　八角胡同
　　草厂头条胡同 有归德、广州、兴国、麻城、金箔诸会馆。
　　二条胡同 有邵武、黄冈、临江、应城诸会馆。
　　三条胡同 有南陵、临江、太平会馆。
　　四条胡同
　　五条胡同 有宝庆、仙溪、黄梅诸会馆。
　　六条胡同
　　上、下七条胡同 有孝感、南安、袁州、惠州诸会馆。
　　八条胡同 有辰沅、汉阳会馆。
　　九条胡同 有蕲州会馆。井一。
　　十条胡同
　　有上湖南、湘潭、长沙、湘乡、京山会馆。井一。野获编：今京师全楚会馆，故江陵张相第也，壮丽不减王公，然特分宜严相旧第四之一耳。会馆之右一小房，虽不及大第十之一，然亦轩敞。先人以价廉僦居，不意其有祟也。迁寓不数月，妖魔百出。时龙虎山真人在都，面请手画一符，悬中堂镇之。是夜魔投瓦石，专投符上，比明，则糜烂无存。先人寻大病，给假南旋。此房为京师富人徐性善所得，重构华甍，以馈吏部侍郎徐检庵。侍郎先与先人比邻，至是拓为大第，未久亦以白简告归。不数年，性善坐他事籍没。此房亦为官物矣。
　　木厂胡同
　　北五老胡同 有宁波、严州会馆。井一。
　　阎王庙前后街 有三晋、宜黄、云梦诸会馆。
　　南官园胡同 有湘潭会馆。
　　薛家湾 有鄞县会馆。井一。
　　元真观
　　平乐园 有荆州会馆。
　　南五老胡同
　　石虎胡同 有严陵会馆。井一。
　　高家胡同
　　香串胡同
　　石板胡同
　　杀猪营
　　双关帝庙
　　茶食胡同 井一。
　　右在崇文门大街西，东柳树井北，芦草园东，东与东城界，西与中城界。
　　草市 亦称柴火市。井一。迤南为六间房。
　　半壁街 南小胡同曰过街楼。
　　狗尾胡同
　　刷子市
　　草帽店
　　马夫嘴
　　山涧口 小胡同曰老虎洞。
　　精忠庙
　　庙祀岳忠武，康熙时建，有大学士刘统勋碑。藤阴杂记：金鱼池西精忠庙自灵佑宫灯市罢后，庙设烟火，人竞往观，土塑秦桧，煤炭燔之至尽，名曰烧秦桧，盖仿火判之制也。案：庙有铁铸秦桧夫妇像跪门外。旁有喜神庙，伶人所祀也。有龚鼎孳、刘跃云二碑。
　　新房口
　　柴竹林 俗称担子市。旧有赵城、孟县会馆，今废。小胡同曰五间房。
　　裤骽胡同
　　新店 井一。
　　估衣市
　　亦称南小市。小桥二。乾隆初，步军统领所属南营东南一守备署在此，后省。有慈溪、山西会馆。旧有兰溪会馆，今废。宸垣识略：东小市在半壁街南，隙地十余亩，每日寅卯二时，货旧物者萃焉，惟估衣最多。中有慈溪会馆，每科举之期，直隶学政录取遗才于此。案：今在顺天学政署。帝京景物略：三里河故道已成陆矣，时鱼则停潦，泱泱然河也。武清侯李公疏之入园中，园遂以水胜，可泛舟，周廊过亭。其东梅花亭，砌亭为瓣五，镂为门为窗，绘为壁，甃为池，范为器，皆以梅。又有沤台、凫楼、船桥、鱼龙亭诸胜。案：李园今无考。吴长元谓东小市有平桥渠水，传是故家园地，疑即其遗址。然考吴维英游园泛舟诗云：背城特地又新庄，村店青帘带夕阳。刘同升李园小集诗云；小桥行过柳溪湾，出郭已知依绿水。其地当在今东城外三里河故道，径城外八里庄等处，直抵张家湾，固不得以城中囿之。园为武清侯李伟所筑，已在嘉靖筑新城之后。吴刘诗中所云出郭背城者，亦不得以外城当之。旧闻既已误录，吴氏之说则更无确据也。
　　狮子馆
　　叠道胡同
　　苏家坡 有金华会馆。井一。
　　沟沿
　　卧牛胡同
　　南桥湾
　　安国寺中街 安国寺详寺观。碑已毁。其东有普贤禅林，比丘尼居之。西有关帝庙，明隆庆鼎一。
　　鞭子巷头条、二条、三条、四条胡同 四条胡同井一。有山西会馆。
　　奶子胡同
　　东小市 桥一。小桥二其东北亦称黑市。
　　铁香炉 旧有山右、宣城、海昌、正定、嘉应诸会馆，今多废。
　　金台书院夹道
　　金台书院互详学校。东有永济桥，乾隆四十七年重修，有碑。叶名浓桥西杂记：洪庄者文襄公承畴赐园也。康熙庚辰，钱大京兆晋锡设大宛二义学，宛平寄长椿寺，大兴僦屋于洪庄，后宛平之学并归大兴，延王源主其事，从游日众。京兆欲市庄内隙地构堂，文襄孙奕沔不可，乃上疏，托言奕沔愿割地以建学。圣祖嘉其请，书广育群才额以赐。奕沔闻之大惊，而无可如何。王源为之记。乾隆十五年改名金台书院。
　　金鱼胡同
　　有金鱼池。桥二。迤东有水道，抵大街，盖三里河故道也。东有慈源寺，成化二年指挥朱善建。行国录云，有正统初太常少卿括苍潘辰碑，今已泐。惟康熙间大学士卫周祚碑尚可读。又东数百武，有姚斌关王庙，元崇恩万寿寺遗址。又有天庆寺，互详寺观。迤北有真武庙、海潮寺，今皆圮。明一统志：鱼藻池在宣武门外西南燕京城内，金时所凿，池上旧有瑶池殿。帝京景物略：殿址今不可寻，池泓然也。居人界地为塘，垂柳覆之，岁种金鱼以为业。池阴一带，园亭多于人家。南抵天坛，一望空阔。岁午日，走马于此，盖金元躤柳遗意也。躤柳今名射柳。案：园亭今无存者，惟种鱼、走马，俗尚犹然。朱筠金鱼池赋序，言池广数十亩，分百余池。紫桃轩又缀：正德中，南城金鱼日食蒸饼白面二十斤。燕石集：天庆寺僧舍有雅致亭。孙承泽天府广记：元天庆寺，辽永泰寺也，成化二年饬右指挥朱善重修。春明梦余录：寺后有高阁，可望天坛。僧舍有李龙眠画罗汉十六轴。案：雅致
　　亭罗汉像今无存。孙承泽言天庆即辽之永泰，考元王恽撰寺碑略云，永泰寺肇基自辽，弥陀者永泰之别院，至元乙酉重建是院，阙地得废钟，刻天庆二字，即以名额。据此，则天庆为永泰别院也。又明骞英修寺碑，谓三里河之滨地名魏村社，幽旷閴寂，林木丛茂。今社名亦湮没矣。行国录：圆觉寺在魏村社，明景泰中建。有嘉靖四十二年重修碑，云南道御史赵镗撰文。旧闻考：寺在三里河桥东，已废，其地犹仍寺名。明一统志：金井在府南魏村社，永乐间尝驻跸于此，饮而甘之，遂命甃焉。案：今无考。
　　后池
　　药王庙街
　　井一。药王庙详寺观。朔望有庙市。六街花事：药王庙有花市。明史宦官传：魏忠贤生祠，武清侯李诚铭建之药王庙。
　　神路街二条胡同
　　明因寺街
　　明因寺旧为三圣寺，详寺观。寺有贯休画十六阿罗汉像，景物略云，赝本也。水曹清暇录：明因寺在三里河东。香光董宗伯因僧永舞之请，为书释迦成道记，笔法遒劲，勒石嵌寺壁上，惜已剥蚀。
　　清化寺街
　　有崇善暖厂。南城正指挥在北，详衙署。清化寺故保安寺基也，详寺观。旧志：寺在正东坊，有敕建碑。洪北江年谱：乾隆五十五年秋与仲弟移寓三里河清化寺街，饶有竹木之胜，查给事莹旧宅也。案：明程敏政篁墩集，有宿清化寺诗。
　　磁器口 井一。
　　红桥 井一。
　　弥陀寺沟
　　何家庄
　　牟家园 井一。
　　火药局
　　猪头胡同
　　三里河大街
　　三里河，详水道。有桥曰三里河桥。西隶中城，东隶南城。井一。有三官庙。迤东为东柳树井，井一。又东为蒜市，井一。瓜市，井一。南有泰山行宫，祀碧霞元君，明天顺间建。徐富庶、姜逢元二碑。北有双关帝庙。迤西有铁山寺，属中城。旧有南泉寺。藤阴杂记：朱竹垞康熙戊午入都，舍于三里河桥之南泉寺，与李武曾同寓，撰惜字林记。见竹垞年谱。今圮，俱详寺观。明史河渠志：成化中，有议于三里河从张家湾、烟墩桥以西疏河泊舟者，遣尚书杨鼎、侍郎乔毅相度，言城南三里河旧无河源，正统间修城壕，恐雨多水溢，乃穿正阳桥东南洼下地开濠口以泄之，始有三里河名。自濠口八里，始接浑河旧渠，两岸多庐墓，水浅河窄，又须增引别流相济，如西湖草桥，源出玉匠局马跑等地，泉不深远。元人曾引金口水，汹涌没民舍，以故随废，惟玉泉、龙泉及月儿、柳沙等皆出西北，循山麓而行，可导入西湖。请浚西湖之源，闭分水清龙闸，引诸泉水从高粱河，分其半由金水河出，余则从都城外濠流转，会于正阳门东，城壕且闭，令勿入三里河，并流大通桥闸河，随旱涝启闭，则舟获近
　　仓甚便。从之。方发军夫九万修浚，会以灾异罢。明陆釴病逸漫记：三里河在天地坛前，去通州五十里，地形高通州六丈九寸，置二闸，可行舟，但有一二处走沙。宸垣识略：三官庙，羽士居之，双槐甚古。衎石斋纪事稿：杭大宗蒜市杂记序：蒜市在京师海岱门南二里。
　　右在永定门大街东，东珠市大街南，天坛北，东与东城界，西北与中城界。
　　外城西城
　　城册：外城地址隶西城者，宣南坊，第一铺：东至宣武门街之西与北城界，南至广宁门街夹道居，西至老墙根柴厂，北至宣武门西城根。二铺：东至菜市口与北城界，南至广宁门街之北，西至广宁门街韦■〈馬犬〉庵，北至宣武门西城根。三铺：东半截胡同与北城界，南至白帽胡同，西至牛街，北至广宁门街之南。四铺：东至牛街，南至枣林街，西至广宁门城根，北至广宁街之南。五铺：东至小川淀迤南至姚家坑与北城界，南至右安门城根，西至广宁门城根，北至南横街大川淀之北。六铺：东至土地庙斜街，南至广宁门街韦■〈馬犬〉庵，西至西便门，北至宣武门城根。七铺：东至窦家坑，南至广宁门街，西至广宁门，北至城根。
　　宣武门外大街
　　俗称顺承门大街。街东属北城，西属西城。跨护城河有桥，曰宣武门桥。井三。全闽会馆井一。又有直隶、关中、翼城、天门、歙县、韩城、灵石、咸长、善化、永济、南通州诸会馆。旧有四川、永丰、建昌、抚临诸会馆，今废。西小胡同曰花枝胡同、曰堂子胡同，东小胡同曰球子巷，属北城。有太仓会馆。香祖笔记：韩宗伯菼所居与胡侍讲任舆为邻，韩逝未浃月，胡亦卒。藤阴杂记：宣武门街右为陈少宗伯邦彦第，堂曰春晖，屋有藤花。文简丙午自粤还朝，见花盛放，赋诗。今屋归全浙会馆，藤花尚盛。又龚芝麓尚书寓宣武门左，有香严斋，海内文人延致门下，岁暮各赠炭资。又吴少司空应棻寓顺承门街东井书屋，常以秋日召客，名曰秋盘，酒具曰犀槎。张太史映斗有犀槎歌。又得墨纱蕉幅，张之斋牖，因名蕉窗，赋诗。后归纪太仆复亨、费学士南英，今屋已成墟，东井亦枯。曝书亭集：汪蛟门懋麟僦寓宣武门之右，穷巷萧然，饎炊不继，久病，梦入广庭，得石砚十三枚，寤而作歌，因名其斋。又紫藤轩记：是轩之兴也，合肥李相公实先之，盖平津之阁也。其子丹壑詹事读书于此。合肥之后，归于长洲韩尚书，已而归于嘉善曹侍郎，已而归于韩城张尚书，韩城之后，穆堂先生得之，五世递传，皆座主、门生也。全祖望鲒埼亭集：雍正癸丑，予春试报罢，束装欲归，前侍郎临川李公固留予应制科。其时侍郎居宣武门南，故合肥李相国邸也。西有紫藤轩，割以居万公孺庐，又割其东以居予。潜研堂集：自珠巢街移居宣武门外题壁：真似山僧惯打包，桑根三宿等闲抛。劳如车轴无停转，拙比林鸠未定巢。市近米盐喧耳畔，客疏尘土积堂坳。年来学得安心诀，容膝三间即乐郊。析津志：穷汉市一在顺承门南街边，柴炭市、果市俱顺承门外。案：柴炭市今尚有之，在菜市西。坊巷胡同集：宣北坊在新城广宁门里，宣武门迤东，响闸迤西至都城西南角便门西北角，七牌四十五铺。有海波寺、永光寺、永兴寺、圆通寺、玉虚观、接待寺、竹林寺、老君堂、报国寺、紫金寺、昊天寺、善果寺、归义寺、宏法寺。旧闻考：宏法寺无考，惟悯忠寺辽时石匣上有提点宏法竹林之名，似辽时已有之。案：日下旧闻引金国文具录，秘书省今在燕宏法寺。析津志：寺在旧城，金大定十八年潞州崔进之女法珍印经一藏进于朝，命圣安寺设坛，为法珍受戒为比邱尼，二十三年赐紫衣宏教大师，有明昌四年赵沨碑，党怀英篆额，盖即此寺也。海波以下寺今改隶北城，余俱见后。明杨士聪玉堂荟记：崇祯丁丑九月车驾阅城，总督京营成国公朱纯臣，协理陆完学，以营兵屯宣武门外。上临视，大加称奖，于西南城楼召二人，各赐以酒三金碗，便以碗赐之。明史宦官传：魏忠贤生祠，顺天府尹李春茂建之宣武门外。元刘嵩槎翁集体：顺承门送别诗：送客出城秋已凉，太行南上楚天长。顺承门外斜阳里，荞麦花开似故乡。
　　上斜街
　　井一。灵官庙井一。关帝庙有三，其在东者俗称头庙，井一。北有山右三忠祠，明天启四年敕建，祀张銓、高邦佐、何廷櫆等。乾隆间重修，有朱筠碑记，详祠祀。今为山西会馆。又有中州乡祠、番禺会馆。街北临护城河，有响闸，明正统间侍讲刘球请于宣武门西作减水河，其故迹也。逾河为宣武门外西，城根桥一。内城沟沿水出水关后径桥下入护城河，详水道。藤阴杂记：宣武门外河名银湾。王文安铎所题孙松坪中秋诗：碧涨银湾类影娥。池北偶谈：明时六月十二日，御厩洗马于积水潭，导以红仗。今三伏日洗象，亦导以红仗，在宣武门外响水闸上。案：渔洋集有洗象行。又有竹枝词：玉水轻阴夹绿槐，香车笋轿锦成堆。千钱更赁楼窗坐，都为河边洗象来。曝书亭集：乔侍读莱尝辟一峰草堂于宣武门斜街之南，暇与布衣紃履之士诗篇酬和。查慎行酒人集自注：己巳寓居上斜街，与孙恺似致弥近，仅一垣。又槐簃集小序：去宣武门西半里，有陋室十余间，从马上望见，老槐二树，亭亭出屋，遂僦居焉。有移居诗二十韵。又有周桐野、王楼村过槐簃看菊留饮诗：老瓦盆中花十本，上槐街里屋三间。藤阴杂记：朱竹垞曹赞善鉴伦移居诗：后园虚阁压城壕，溅瀑跳珠牐口牢。正好凭阑看洗象，玉河新水一时高。今洗象在宣武门西河内，其居必是上斜街。又查地山同园看花诗：结邻真喜近斜街，步屧寻春又一回。五日重来光景换，早花零落晚花开。复有同园修禊诗，今无考。徐司寇乾学集有饮李将军园亭诗：宣武门西别业幽，群公载酒共销忧。今亦无考。又顾侠君嗣立家吴中，有秀野堂，京寓宣武门壕上，背郭环流，杂莳花药，查查浦颜曰小秀野，并系以诗。侠君自题云：数间小屋傍城西，纸阁屏风新品题。堪笑生涯同燕子，春深到处好添泥。草堂春柳正鬖髿，芍药红兰渐著花。生怕梦归南识路，却教移得到京华。壕上今上斜街，寓址莫考。余赁官廨七年，藤萝成阴，丁香花放，满院浓香，不得已而迁去，赋留别诗。案汪沆槐庐诗话：顾侠君入都，寓宣武门三忠祠内，小屋数椽，颜曰小秀野，自题二绝句，一时名流和者甚众。又道光时平定张穆尝属祁文端■〈穴上雋下〉藻补题小秀野三字，悬之祠偏老屋。事见穆所编阎潜丘年谱。■〈谷曼〉■〈谷九〉亭集有题小秀野图诗，自注：图为康熙三十五年禹鸿胪之鼎所作，图首竹垞分书小秀野，题诗者十九人。又云：魏坤小村第二图，新城、秀水皆有题诗。
　　炸子桥
　　松筠庵在南，杨忠愍继盛故宅也。西偏为谏草堂，互详寺观。又有接待寺、朝庆庵。有河南会馆，颜曰嵩云草堂。啸亭杂录：松鹤庵在宣武门外乡闸，乾隆丁未胡司寇季堂会诸僚友，醵金立祠，绘公像及同事诸公神位。有古槐一株，忠愍手植。池北偶谈：康熙甲申高念东侍郎珩以老病得请，移居松云禅舍，冯益都溥过之，流连竟日。高赋诗云：户倚双藤梵宇开，无人知是相公来。相看一笑忘朝市，风味依然两秀才。冯有答诗，予和之。案偶谈，筠作云。蚕尾续集仍作筠。啸亭续录作鹤，误也。
　　教场口 井一。迤北曰骆驼湾，迤西曰轳辘耙。井一。
　　将军教场胡同
　　潜研堂集：壬午冬移寓诗：玉虚道院南邻近，时有天风度碧笙。自注：陶晚闻、阮裴园、沈钦伯诸前辈俱曾寓此。又过将军教场旧寓，庭前槐大半已枯，感赋诗：廿六年前僦此廛，槐阴如繖一庭圆。
　　教场上、下头条胡同 有云南、山左、宜荆、永新诸会馆。
　　下二条胡同 有贵州会馆。
　　上、下三条胡同 有川西、广西会馆。
　　上、下四条胡同
　　芝麻街 巷西井一。尚絅堂集：偕琴南移寓芝蔴街，地有花圃，闲旷特甚。
　　教场五条胡同 井二。有仙游、蒲城、泾阳、温州诸会馆。
　　小五条胡同
　　炭墼库
　　教场六条胡同 南北井各一。有贵州会馆。
　　七条胡同
　　皮库营 有太原、四川会馆。阎先生若璩祠在太原馆西偏。
　　金井胡同
　　老墙根
　　井二。工部所属惜薪厂在北，俗讹七星厂，旧设监督，今改隶内务府营造司。厂后井一。迤南曰葱厂，井一。迤西抵下斜街回子营，旧有蓝旗营分居于北，今废。
　　司家坑 司或作史。井三，菜园井一。西有广慧寺，详寺观。慧今作惠。
　　广慧寺夹道
　　啸亭杂录：王树勋，江都人，幼入京应试不售，乃于广慧寺为僧，法名明心，性聪悟，剽窃佛氏絮语以为直通圆觉，又假扶乩、卜筮诸异术，京师士大夫多崇信之。蒋予蒲、庞士冠等以词垣名流，甘列弟子之位。其余达官显宦为其门人者无算。
　　车子营 井三。北小胡同曰三合店。井一。
　　柿子店 柿或讹狮。井二。迤北曰赵家园。
　　罐儿胡同 北有小石桥一。又西曰过街沟，曰瓜市。
　　玉虚观
　　地以观名，比丘尼居之，互详寺观。元一统志：玉虚观在仙露坊。元史文宗纪：天历二年十一月，命道士建醮于玉虚、天宝、太一、万寿四宫。明胡濙玉虚观碑记：观自昔奉佑圣之所，岁久为风雨所坏，遗址为锦衣千户吕仪别墅。正统丁巳秋，吕偕法师吴元真、处士刘泰游其地。泰年老，能言其旧迹。法师欲复之，吕慨然舍其地。总戎石亨弟石贵捐资以建。案；析津日记，疑玉虚观即玉虚宫。考析津志：玉虚宫在析津府都总管署西。元李蔉玉虚宫词有金水河边莲欲花之语，则地当在今德胜门内，与玉虚观无涉也。元一统志观中有梁忠烈王宗弼祠，今遗址不可问矣。
　　四眼井
　　井一。■〈谷曼〉■〈谷九〉亭集：自园还城诗：斜街老屋孰为邻？井冽泉甘意倍亲。东海到今夸戚里，西山随我入城闉。退朝且喜寒窗共，送客无端别绪新。惜取围炉好时节，天边还待欲归人。自注：城居下斜街四眼井，旧题曰东海戚里。何绍基东洲草堂集：寿阳相国招集慈仁寺，出长夏勘书图命题诗：草堂小秀野，花市下斜街。凉院双藤合，奇书万轴排。云烟看世事，风雨记吾斋。难得清尊满，论诗四叟偕。自注：寿阳相国所居四眼井屋，先文安曾寓此，今日客屋即余读书处也。首二句公昔年自占语，属余篆书悬壁间。
　　下斜街
　　亦称槐树斜街，俗称土地庙斜街。井一。迤北曰兴隆街、毛厂。井二。厂西南菜园井三。都土地庙在西，坊巷胡同集之老君堂也。庙前井一。旬三日有庙市。小北为长椿寺，互详寺观。又有畿辅先哲祠、全浙会馆。迤西曰窦家坑，俗讹斗鸡坑。有广谊园，为浙江义地。又西曰黄土坑，井一。人海记：槐树斜街旧时古树夹路，今每月逢一二日为市集，槐亦仅有存者。冯勖六街花事：丰台种花人，都中目为花儿匠，每月初三、十三、二十三日，以车载杂花至槐树斜街市之。按：张宪玉笥集大都即事诗，有小海春如昼，斜街晓卖花之句。知花市自元时已然矣。水曹清暇录：彰义门内长椿寺，明孝定后时铸造方铜多宝塔，宫绣千扇图屏风，智上菩萨像一轴。智上菩萨者怀宗太后也。三物至今尚存。叶名浓桥西杂记：自首善书院废，七八十年，京师无复立有书院。康熙庚辰，钱京兆晋锡设大、宛二义学。宛平寄宣武门外长椿寺，大兴僦屋于洪庄。张怡謏闻续笔：长椿寺，慈孝皇后建，以居水斋禅师。其大弟子为神庙替僧，赐千佛衣及姑绒冬衣八百件，米、麦等物动千石。有二库，监以二中官，专贮三宫布施金钱。王士桢居易录：予过长椿寺，见慈圣李太后及田妃像，皆白皙丰美，田像有怨容。案：周在浚燕舟客话，但言寺藏像二，一为明神宗母李太后，一为烈皇生母刘太后，未闻有妃像也。徐嘉炎亦有展田妃像诗云：先携茂陵碗，后傍鼎湖弓。然考旧闻考，言今止存其一，无九莲菩萨字，亦无崇祯年标题，与燕舟客话所记又异。岂王氏、徐氏所见即此欤？蒋士辁有诗，专咏李太后，似未深考。藤阴杂记：寄园为高阳李文勤公别墅，其西墅又名李园。狄立人忆于此设宴，见姜西溟诗。其后归赵恒夫给谏吉士，改名寄园。沈心斋、胡南苕、查他山皆有诗。给谏休宁人，子占浙籍中式，被劾、谪助教，久住京师，以园捐作全浙会馆。孙宫允人龙记称为明冉驸马月张园故址，后捐作会馆。浙人建景贤祠以祀，张匠门大受有同顾侠君、王玉衡上已载酒月张园诗，王楼村有匠门邀过寄园小集诗，是匠门曾寓于此。园有梨一株，逾常味。高阳居时嗜之。后艾司寇元征、徐漕帅龄及恒夫接住，馈以为常。癸亥，梨大熟。甲子，高阳薨，梨随枯。事见寄园寄所寄。蒋宝龄墨林今话：马太常履泰居长椿寺街，颇多隙地，而公子拟种竹栽花，疏地叠石，先为分咏，自序有云：天寒岁晏，杜门倡酬，欢不足而适有余，吾父子之谓也。名其西斋曰特建药斋。案：馆旁有紫藤，端木国瑚太鹤山人集：住寄园精舍诗：朝隐频年未放还，寄园今寄我清闲。看花西寺逢三市，视草东垣隔八班。炉焙茶香人短榻，佛灯书味夜空山。紫藤老惜生涯薄，每倚春风借酒颜。自注：中供观音佛龛。又有宣南藤舍注易成夜坐诗。吴锡麒亦常寓此，见有正味斋日记。月张园见内城西城。燕都游览志载其地甚明。孙记所称，盖传闻之误。教子胡同亦有寄园遗址，互详后。曝书亭集：自古藤书屋移寓槐市斜街诗：莎衫桐帽海棕鞋，随分琴书占小斋。老去逢春心倍惜，为贪花市驻斜街。屠门菜市费羸骖，地僻长稀过客谈。一事新来差胜旧，昊天寺近井泉甘。查慎行饮朱竹垞槐市斜街新寓诗：槐街旧与一峰邻，酒瓮重开为洗尘。最爱今年春带闰，迟来犹作看花人。藤阴杂记：沈心斋阁学涵避暑阮氏园亭用少陵游何将军山林十首韵诗：莓苔行匼匝，绀宇耸云霄。自注：园在长椿寺左。今则荒垄空地，尽盖官房。阮氏未识何人。道古堂集：金文淳十五日复雪再过红泉馆呈堇浦先生诗：先生招我饮羊羔，滑达斜街屐齿折。三分著树眼乍明，一尺平阶路几灭。鲍桂星觉生诗钞：光栗园聪谐移居有作和诗：计日趁墟花满市，卖花声里泮池春水。注：地有花市，旬日一集。吴嵩梁香苏山馆诗：家人将至，移居下斜街作：古寺清游遍，幽居此闭关。春愁无著处，独夜不胜闲。出谷莺声暖，营巢燕力孱。杜鹃红十里，作梦又京山。案：集中简比邻同好诗，为钱金粟学士林、顾南雅编修莼、潘芸阁侍讲锡恩、谢向亭学士阶树诸先生，中有移家同住寺门前句，是诸先生均寓斜街。吴清皋壶园诗：忆昔曾夫子，斜街有草堂。指宾谷先生也。元史刘秉忠传：赐第奉先坊。又释老传。太一教者，始金天眷中，道士萧抱珍传太一三元法箓之术，四传而至萧辅道，授弟子李居寿掌其教事。至元十一年，建太一宫于两京，命居寿居之，领祠事，且禋祀六丁，以继太保刘秉忠之术。秋涧集：真常人李居寿召赴阙下，特旨于奉先坊创太一广福万寿宫，中建斋坛，继太保刘秉忠，禋六丁神将。案；析津志言都土地庙在奉先坊，坊在南城清怡门。明北平图经则云，奉先坊在旧城通元门内。通元，金之北门也，见大金国志。清怡当即通元之别称。刘太保第及广福宫，皆近今下斜街，然无可考矣。
　　长椿寺南夹道
　　龚鼎孳定山堂集：清明同古古、伯紫、仲调、兔床诸子登妙光阁诗二律，自注：阁为善持君所建。案龚诗详寺观。陈廷敬、冯溥、汤右曾、陈维嵩、张大受、徐嘉炎皆有游妙光阁诗。王士祯有与郑山公登九莲阁诗。查慎行有步入一茎庵登妙光阁诗，过一茎庵饮香林亭下诗，自注：亭为合肥宗伯所葺，盖皆在长椿寺后。今尽圮，惟妙光阁圮而复建，为浙人旅殡之所，其北浙江义园也。
　　新开路
　　大、小合道口 合或讹火。井二。迤西旷地，井六。广西义园，井一。
　　大耳胡同 井一。南接下斜街，北抵城根，居民寥落。
　　孔雀胡同
　　旧有孔雀寺，故名。今亦称二庙胡同。其一为关帝庙已颓敝，中祀三皇，门额书古迹轩辕。关帝庙无碑碣可考。印心石屋诗集：送何仙槎淩汉典试闽中诗：望衡最忆携筇语，孔雀庵边月上时。自注：往岁同居上斜街，有孔雀庵故址，在其西，两人每携手同游。
　　笔管胡同
　　井一。旧有法林寺，金之竹林寺也，今废为菜园。旧闻考：竹林寺在笔管胡同。宛平王志云，在长营。金台集：竹林寺诗：城南天尺五，祗树给孤园。甲第王侯去，精蓝帝释尊。老僧夸塔影，稚子斵松根。何日天台路，相从一同源？自注：竹林寺，金熙宗驸马宫也。寺僧云一塔无影。案：寺建于辽道宗清宁八年，楚国大长公主舍第为寺，见日下旧闻引奉福寺尊胜陀罗尼幢。又明吕原法林寺记：宣武门西南二里有故址焉，其先竹林禅寺也。正统中，释惠灏访得其地。景泰中，司礼太监兴觉满等修之，赐今额。赵子砥燕云录：戊申三月，刘彦宗搜索举人赴燕山，就试于竹林寺，作试院：南北同院异场引试。二月十七日引试北人，诗赋一场。二十八日引试南人三场。至三月二十七日开院，北四百人取六分，南六千人取五百七十一人。彦宗云：第一番进士须宽取诱之。西河诗话：竹林寺旁有酒家名顶泉居，酒名蓟酒，尝骑马诣益都相公第，必造饮。同官张毅文鸿烈往酤诗云：竹林寺旁顶泉居，井冽泉甘新醡余。案：康熙时益都冯溥也，时居下斜街。今笔管胡同寥寥数家，土人几不能举其名，何论酒肆？惟竹林寺名犹著。
　　东、西长营 东南距下斜街里许。井一。广西义园，井一。迤西曰融脖树，井一。迤南曰闷葫芦罐。
　　范家胡同 东距下斜街半里许，有西晋会馆。
　　报国寺东、西夹道
　　寺在广宁门街北百余武，互详寺观。有顾先生炎武祠。井二。析津日记：慈仁寺亦呼报国寺，盖先有报国寺在寺之西北隅也。僧院中尚存辽乾统三年尊胜陀罗尼石幢。旧闻考：今报国寺西北隅有寺无额，土人呼小报国寺，辽幢今无之。明史外戚传：孝肃周皇后有弟吉祥，儿时出游去为僧，家人莫知所在，孝肃亦若忘之。一夕梦伽蓝神来言，后弟今在某所。英宗亦同时梦。旦遣小黄门以梦中言物色，得之报国寺伽蓝殿中，召入见后，且喜且泣，欲爵之不可，厚赐遣还。宪宗立为建大慈仁寺，赐庄田数百顷。其后，周氏衰落，而慈仁寺庄田久犹存。程世楷排闷录：慈仁寺本为周太后弟吉祥建。而寺有成化二年御制碑，止云为太后祝厘，不及吉祥，盖当时尚讳言其事。唐应德诗云：同行更说前朝事，绣蟒银鱼有故僧。至归熙甫作记，始详言之。春明梦余录引蒋德璟记：初入东廊，憩禅悦庵，少迟入寺后总圣门，两旁名画百二十轴，皆天堂地域变相。僧云，宫内送至寺者。登大毗卢阁，三十六级，阁外通廊，环行一周，俯视西山若在襟袖。案；毗卢阁自明以来，题咏甚夥。今小阁三间已非其旧，画轴久佚，惟传雯指画阿罗汉像，寺僧时出以示人。王世祯香祖笔记：每月朔望及下浣五日，百货集慈仁寺，书摊只五六，往间有秘本，二十年来绝无之。池北偶谈：己亥，于慈仁市上见客氏拜三字敝刺，朱克生以三钱得之，赋客氏行。人海记：报国寺旧有矮松二株，其右尤奇，干长不过数尺，而枝横数丈，人往往觞咏其旁，自内城城隍庙市移于此，每月三度为系马之具，数年无复存矣。藤阴杂记：庙市久废，前岁复兴，未几仍止，盖百货全资城中大户，寺距城远，鲜有至者。国初，诸大第宅皆在城西，往游甚便，自地震后，六十年来荒凉已极。案：慈仁庙市，国初最盛，屡见名流篇咏。六街花事言寺有花市，今亦无之。双松后竟举入木厂，见茶余客话，今所存仅孙枝耳。居易录：戊戌观政兵部，寓慈仁寺。梁曰绎熙为乙未同年，本不相识，时以咸宁令行取入都，亦寓寺中，遂与定交。案：渔洋蚕尾集有询刘公■〈甬戈〉慈仁寺寓诗，盖体仁尝寓此也。高念东珩亦寓此也。高念东珩亦寓此，有诗。张穆编顾亭林年谱：康熙七年，先生在都寓慈仁寺，闻莱州黄培诗狱牵连，即星驰赴鞫。三月，下济南府狱。十月，狱解得释。考李因笃受祺堂集，答先生赠诗，有云：忆折前津柳，同炊古寺羹。自注：前年与先生同客慈仁寺，予先别去。盖即此年春事也。道光二十三年夏，何太史绍基勼赀为先生建祠于寺西偏，隙地一区，架屋三楹，几筵礼器悉备，岁春秋致飨祀焉。案：何绍基顾祠诗云：亭林先生祠，小子始营缮。繄维城西偏，慈仁森佛殿。又有春禊、秋禊二图，见东洲草堂词自注。同治时复祠阎潜丘若璩于寺中，今移皮库营太原会馆。何绍基宋元学案序附识云：癸卯之夏，余集同人，勼资创建顾亭林先生祠于城西慈仁寺之隙地，轩亭静奥，因请王■〈骨蒦〉轩梓材下榻其中，悉检家中藏书关系学案者，移庋祠屋，供其寻讨，余亦竭力襄事，校出讹漏甚多，手民亦悉萃居于是，随校随刻，至丙午夏而事竣。曾文正年谱：道光二十六年夏秋之交，病肺热，僦居报国寺，闭门静坐，携金坛段氏所注说文解字一书，以供披览。汉阳刘传莹精考据之学，每从于寺舍，兀坐相对竟日。燕都游览志：槐楼在报国寺左，武清侯李伟别业，置三层阁于上层，级口之碧梯赤栏，隐见苍霞露间，望之胜于登焉。案：今无考。藤阴杂记，宋牧仲荦登毗庐阁饮樵沙道院诗：更从别巷访樵沙，道院幽幽惬微尚。院似在西城。案：查慎行敬业堂亦有诗：樵沙古道院，风气清浏浏。入门树干霄，桧柏榆槐楸云云。今遗址无考。
　　善果寺东、西夹道
　　西距北燕角少半里，寺内井一。菜园井六。迤西勉善堂，井一。善果寺，互详寺观。岁以六月六日作斋，有庙市。寺之西为明珰茔地，俗称老公坟，今尚存内官监刘成等四碑。其东旧有紫金寺，宋遗刹也。西有归义寺，唐遗刹也。皆久废。归义寺之名犹著，俗讹归依。北曰核桃园。潜研堂集：游善果寺诗：白纸坊前青豆房，当年赐额乞貂珰。修廊博换须眉古，老干支离柏桧凉。丰碣未磨礼部札，荒原谁认故侯墙。山桃一树开旋落，瞥眼春光有底忙？自注：东西廊塑五百罗汉，明孝宗时内官太监姚训所造。又碑载四至：东至官路，西至归依寺，南至慈仁墙，北至太平侯墙。案：太平侯第今无考。归义之讹归依，盖自明已然矣。人海记：紫金寺，寺西向，有嘉靖二十三年尚宝卿河间李圻碑记。析津志：归义寺在旧城时和坊。旧闻考：善果寺西半里许菜园中，有辽弥陀邑特建起院碑。倚晴阁杂钞谓其地即归义寺。以碑考之，似别为一寺，而归义寺乃其寺之北至也。案：辽碑详金石。又有辽幢二，移置善果寺，今仅存其一，亦详金石。幢记言：建法幢于灏村之坟，京东之墓。考归义寺近燕角，在辽都城东北隅，此幢从他处移置，非归义寺中旧物。第灏村既在京东，要去归义不远，盖亦今南城内之地。钱大昕过归义废寺诗：一泓古井两株槐，券尾比邻署字皆。软■〈巾登〉模糊埋碧藓，古幢剥落卧空阶。老僧持钵身全病，过客寻碑眼独揩。听话闲坊宣化事，刹那兴废漫牵怀。自注：寺有弥陀邑特建起院碑，载咸雍元年卖地券，云：今卖自己在京宣化坊门里面街西小巷子内空闲地，内有井一眼，槐树两株。末有东邻、南邻、西北邻人姓名。又载寺所藏画像大小硬■〈巾登〉九坛，软■〈巾登〉四坛云云。宣化坊当亦在元旧城中，其名不见于元一统志，盖辽时旧名也。
　　西便门大街
　　井二。有华严庵，详寺观。迤东四川义园，井一。藤阴杂记：顾侠君嗣立寓有晚翠阁。查他山诗云：依稀宣北坊西角，鸿爪留泥我亦曾。似在西便门街，今无存。元一统志：大昊天寺在旧城，寺建于辽。乾文阁待制孟初撰妙行大师碑，言道宗清宁五年，秦越大长公主舍棠阴坊等为寺，道宗施五万缗以助，额与碑皆御书。殿后建宝塔，高二百尺，有神光飞绕如火轮。清信施财者沓至。又有咸雍三年翰林学士王观撰御笔寺碑。王圻续文献通考：大定二十四年二月，大长公主降钱三百万建昊天寺，给田百顷，岁度僧尼十人。中统三年十二月作佛事于昊天寺七昼夜，赐银一万五千两。析津日记：昊天寺塔址已为居民所侵，寺门一井，泉特清冽，不减天坛夹道水也。案：寺故基在西便门街之西，宋徽、钦二帝曾会于此，见燕云录。元郝经陵川集、王恽秋涧集皆有登昊天寺宝严塔诗。王士祯有同施愚山、陈蔼公集王山史昊天寺寓观唐子华水仙图诗。又有柬陈蔼公于昊天诗：重来依老衲，兰若倚西城。白日一何远？青山无世情。冢中王辅嗣，林下古先生。好共蝉连语，宁论世上名？自注：寺旁多古冢。知寺在国初尚未废也。今遍为菜圃，遗迹不可问矣。元一统志：大开泰寺在昊天寺西北。寺之故基，辽统军邺王宅也。始于枢密史魏王汉宁所置，赐名圣寿。圣宗开泰六年，改名开泰。殿宇楼观雄壮，冠于全燕。至金国又增之。后毁于兵，独存大殿。壬子春，海云诸大老请云山珍公开堂演法，遂为寺之五代祖。宪宗弥加崇重，赐以金帛。辽史游幸表：开泰八年十二月，幸开泰寺宴饮。兴宗本纪：重熙二十三年冬，以开泰寺铸银佛像，曲赦在京囚。洪忠宣行状：永祐陵讳闻，皓北乡泣血，旦夕临，后遇讳日，即开泰寺为文以荐，有云：故宫为禾黍，改馆空馈于秦牢；新庙游衣冠，招魂徒歌于楚些。故臣读之，无不掩涕。案：寺在明时已废。据志言在昊天寺西北。新城筑后，其限于城外与否，莫可考也。
　　南、中、北兴隆街 西城吏目署在南，详衙署。
　　染坊胡同
　　前、后观音堂 井一。
　　北燕角
　　燕角，辽旧名也，俗讹烟阁。烟或作线，辨见后。井四。迤东抵城根。菜园井四。土坯坑，井一。四川义地，井五。罗家园或称四维园，井二。
　　宽街
　　西北距便门半里许，镶蓝旗营房在焉。康熙间自内城徙此。中有头条、二条、三条、四条、五条胡同，各分东、西、南、北、凡小胡同二十，今仅存大半矣。迤东曰高八釭，井一。曰狗尾胡同，井一。迤南里许曰土坯坑，井一。五圣庵，井一。
　　右在宣武门街西，广宁门街北，其东与北城界。
　　广宁门大街
　　俗称彰义门大街。义或讹仪。彰义，金之正西门也，详城池。井十一。韦■〈馬犬〉庵，井一。老君庙，井一。迤东直宣武门街，有市曰菜市口，刑人之所。井一。菜市汛在焉。少西曰柴炭市，曰炭市，曰草市，曰粮食店。西城正指挥署、步军统领所属南营游击署俱在南，详衙署。北有增寿寺。西至斜街口，有广恩寺，元之大悲阁也。又西为广德寺，俱详寺观。有洪洞、西晋、河东、贵西、扬州诸会馆。南小胡同曰南马道，曰双马市，曰铲子胡同，曰南胳膊园。北小胡同曰北马道，曰连连房，曰铃珰胡同，曰王子坟。明宗人茔地在其后。井二。曰嘴吧胡同，井一。曰靴子胡同。曰北胳膊园，井一。曰口袋胡同，曰石虎胡同，曰增寿寺西夹道，井一。曰夹道居，曰活树林，曰芝麻店，井一。藤阴杂记：王楼村式丹慈仁寺东扬州会馆移居诗：大地邻虚总一尘，冷宫随处可容身。栽花树栅闲中事，爱酒怜诗我辈人。桑下定惟三宿恋，槐阴也作两家春。却思旧雨东西路，千万还应更买邻。扬馆今在菜市口，离慈仁几二里。刘大山岩赠楼村移居诗：碧山堂里老尚书，二十年前此卜庐。案：扬州馆旧为江甘仪馆，徐乾学碧山堂，见北城。馆盖其旧宅也。万历沈志：增寿寺在宣北坊，有敕建碑。藤阴杂记：西城饭厂设增寿寺，钱饮光澄之到京寓寺诗：一路风尘满鬓华，解鞍便宿老僧家。房留官坐监施饭，店与人开带卖茶。庭树午余时系马，钟楼日落乱栖鸦。五更不睡骡车过，铎响铃声枕畔哗。知康熙初年舍饭即在此寺。宸垣识略：忏园在增福寺夹道，贵抚王燕别业，今尚存。毛奇龄有游王大中丞园林诗。案：燕为国初大学士王熙之弟。万光泰游忏园诗：小巷大街东，园居近佛宫。残蝉斜照后，独鸟乱烟中。树老藤全白，篱荒枣半红。曲池无寸水，弹入雍门桐。近更鞠为茂草矣。析津志：圣恩寺即大悲阁，阁祠大悲观音菩萨。寺后有方石，甃八角塔。穷汉市在大悲阁东南巷内，蒸饼市在大悲阁后，披云楼在大悲哥东南，胭粉市在披云楼南。金台集：大悲阁傍，虞世南所书。辽史：太祖援石晋，自潞州回入幽州，幸大悲阁，指白衣观音像曰：我梦神人令送石郎为中国帝。即此也。因移木叶山建兴王寺，春秋告赛，尊为家神。金史五行志：大安二年十一月，大悲阁幡竿下石隙中火出，高二三尺，近之即灭，凡十余日，自是都城连夜燔爇二三十处。三月，阁灾，延烧万余家，火五日不绝。春明梦余录：披云楼题额是金章宗手书，上有远树影，虽风雨晦冥皆见。案：大悲阁在金、元时最为名刹。宋张甫尝使窝罗虎绐元将俚寨奴饮于此，推使投阁，几毙。又元至正间，京师大疫，宦官朴不花于此设醮，事各具本传。旧闻考尚称为圣恩寺，近复改作广恩，门额书道光十一年重修，或即其时改名也。寺已颓敝，旧碑无一存者，阁与塔皆久废。披云楼，据志言当在今右安门内，旧迹无可征矣。蔡鞗北狩行录：太上北至燕京，寓延寿寺，嗣濮王仲理以下别居仙露僧舍。燕云录：嗣濮王以下宗女等千八百口至燕山仙露寺，日给米一升半，月支盐一升。二圣同圣眷起发中京，金人纳绢万匹，道君分赐百五十匹与仙露寺宗室作冬衣。案：仙露寺在菜市西，诸志皆失载。国初，居民治地，得辽天禄三年岁舍利石匣，旁有释志愿记，始知此地即寺遗址。记后千人邑三字，盖社名也。事见析津日记，详寺观、金石。又元王恽有商鼎歌，其序谓：仙露寺僧藏商鼎有年，燕士张文季好求古器，不惜百金，易而得之。见恽所著秋涧集。曹学佺名胜志：婆娑亭在彰仪门内，元马文友别墅也。春明梦余录：文友又筑饮山亭。七人联句诗集：陈一夔赠赵栗夫诗：菜市街西新卜居，豆棚瓜蔓共萧疏。胸中富有书千卷，谁笑家无儋石储！案：马文友、赵栗夫故居，今皆无考。
　　烂面胡同
　　亦作孏眠。井一。西有水月庵，详寺观。井一。东有广仁堂，乾隆间大学士史贻直故宅也，旧额犹存。有济南、元宁、常昭诸会馆。东小胡同曰红罗厂，井一。西小胡同曰九间房，曰水月庵夹道。寄园寄所寄：京师二月淘沟，秽气触人，烂面胡同尤甚，深广各二丈，开时不通车马。此地在悯忠寺东，唐碑称寺在燕城东南隅，疑为幽州节度使城之故壕也。案：唐采师伦书重藏舍利记称：智泉寺在子城东门东百余步，大衢之北。智泉寺即大云寺，今已废。据梦余录言，在悯忠寺前，此地有唐时故壕，说宜近是。躬耻斋诗钞：道光二十年始以山阴会稽别馆为越中忠义祠，建阁其上，曰正气阁。明年春，稷辰始集同人春祭，为诗纪事。自注：阁在宣南坊孏眠胡同。自建阁后，忠义之灵甚赫，有居之者，其人不洁，见古衣冠满庭，斥令移出，人相戒不敢慢。藤阴杂记：接叶亭在烂面胡同中间，汤西崖少宰居焉。赋诗云：中丞宰木拱，大令宿草深。注：四十年前传雨臣感丁中丞居此。沈磵房大令尝寓云。西崖咏斋中草木至五十二首，可谓蕃矣。雍正时张南华鹏翀居之，赋小集牛字韵八首。乾隆丙辰，鸿博征士来京，若杭堇浦、周兰坡、申笏珊，恒集于此。周送翁朗夫照诗：孏眠古巷联裙屐，接叶高亭发啸歌。丁巳，沈椒园侍郎寓。吴少司马应棻招同人燕集，首唱徐恕斋以升赠侍郎诗：床休论上下，廨各占东。又有感怀次吴少司马韵诗。周西隒天度感怀云：青棠如线草如烟，阅世真成浩劫前。日下林泉皆若此，人闲坛坫益凄然。蜗行蠹壁余残垒，虫网疏窗罢辊弦。熟客不来宾从散，春风夜雨落苔钱。极写荒凉之景。后为查中丞礼、祝芷塘德麟寓，稍葺治，请王蓬心宸绘图征诗，李羹堂调元八叠和韵，今归吴漪园太史富德。笏山诗集自注：丙辰秋冬之间，厉樊榭、沈东甫、沈幼牧、迮耕石、汪槐塘诸君同寓于接叶亭。案：蒋士銓有查恂叔太守招饮接叶亭看丁香诗。查氏铜鼓书堂集言：移居宣南坊，庭多杂树，古藤数本，荫屋二三间，足供憩息。复有接叶亭诗，碧玉山房诗，自注：山房在东城。今莫知其处矣。又朱笥河集有书祝芷塘接叶亭卷后诗，历举前后寓公，足补藤阴杂记之遗。诗略云：前辈怀清公，掌院事初摄。文光果诗奏，宸什和密叶。黄公序其集，清绝心所惬。曰卉木竹石，所居胜洛邺。尝自咏斋中，五十二首捷。大椿歌频见，嘉树笔亦涉。感叹傅中丞，宰木隔郊堞。四十年倏去，弹指不堪捻。又云徐氏园，壬癸逐游屧。岁六十重居，旁舍新拓辄。如何华屋处，零落又在睫。人传烂面衖，即公迹所蹑。后来张詹事，憩吟髯如鬣。宝爱著六吟，一亭笛更■〈扌厭〉。松江张氏住，花树手整撺。地古山精藏，黑夜人卧魇。妙正真人符，驱之行蹀躞。掷绳空中步，姗姗露珠衱。久之亦绝怪，戃慌疑电晔，少选查太守，丁香春卷绝。时从粤西归，叶唱檐低接。工诗赵舍人，拈须作妥帖。早岁翰林祝，渺焉停履屧。湖山继前辈，香草此争拾。烟云忽无端，良会殊鹣鲽。翰林移居去，东邻谢旧业。王住毕行行，分陕山之侠。迢迢查与赵，西南藐天胁。此图又何常？过眼吹浩劫。毕沅灵岩山人诗集自注：祝芷塘移居接叶亭，距余寓楼相去数武。翁方纲复初斋集：移居诗：半幅寒林借郁然，绳床北际灶西偏。巢莺漫报东桥讯，判乙曾来长史颠。四壁磬悬石在，比邻茶话一瓻缘。街坊烂面名元好，不敢随人作懒眠。注：王无咎书水月庵扁在懒眠胡同水月庵，予旧居在庵南也。藤阴杂记：接叶亭对门大宅，为华亭王文恭顼龄旧第，堂曰锡寿。公孙祖庚以保定太守谒选，癸未宴丙辰同征鸿博八人于此。刘文定纶诗：人间盛事传衣钵，天上荣光属斗台。谓太守继文恭举词科时，惟朱稼翁稻孙亦继竹垞而举，海内惟此二人。钱宫庶载绘七清图。太守补任宣州，袁随园枚亦同举者，因题尾云：酒置平津阁，灯明锡寿堂。风前怀祖德，雨后对花光。人老衣冠古，园深水石苍。分笺赓白雪，还似咏霓裳。王述庵年谱：先生自庚辰秋寓教子胡同，凡十有七年。丙申，自金川回，乃移寓烂面胡同。京洛名流执经谈艺，文酒之盛如初。复初斋集，习庵宫允新寓槐云吟舫诗：堂名锡寿旧传闻，菊借深杯劝客醺。此夕团圞追旧雨，当年倡和并横云。王芑孙渊雅堂集：同年何工部道生割宅见处，其地在宣南坊之烂面胡同。陈用光双藤书屋诗集序：双藤书屋者，余友兰士颜其斋名也。蒲褐山房诗话：予曩在京师，与兰士比邻而居，尊人编修君思钧朝夕过从，故自小识之。何道生双藤书屋集：杨六士比部梦符移居巷南诗以贺之，有卜邻久幸邀王翰之句。自注：谓王芑孙惕甫。又有重九后一日张瘦铜埙招集记珠轩诗，自注：瘦铜寓斋同巷而近。亦有生斋集移居诗，注：六士近居双槐堂，麓台司农宅也。■〈谷曼〉■〈谷九〉亭集，和陶移居诗：自我官京师，十年四徙宅。自注：今移居懒眠胡同。张维屏花甲闲谈：龚自珍与张南山书：近已迁居烂面胡同北路东。陈用光太乙舟集：移居诗：西头有居计安便，压担书多策蹇先。吉宅从人夸故相，浮家笑我迫中年。诗吟家具孟东野，画写萝云葛稚川。菜圃花畦料理处，解嘲与客说芝田。又诗注：壬申移居懒眠胡同，嵇文恭公故宅也。北邻藤花甚盛，盖地本在此。宅今已售为济南会馆矣。
　　七井胡同 井一。
　　莲花寺湾
　　莲花寺详寺观。井一。北曰七圣庙。有蕲州会馆。洪北江年谱：嘉庆四年九月二十四日，移寓莲花寺待罪，与知交相别。案：亮吉是时以上书成亲王及其座师，进呈后下狱严讯，谪戍伊犁。王芑孙渊雅堂集：莲花寺读书图记：予外弟宋廷弼试京兆，居莲花寺，去余居数十武，步屧相过从，甚乐也。王苏试畯堂集：上元移居莲花寺湾有作。
　　箭杆胡同
　　醋张胡同
　　井一。有宏衍庵。王士祯带经堂集：施愚山侍讲过宏衍庵看海棠柬梅耦长诗：韦杜城南十万家，东风处处酒旗斜。不知冷节匆匆过，犹见僧楼一树花。又有庚午重过感怀愚山诗，详寺观。藤阴杂记云：纪太仆复亨寓此赋诗：平阳池馆亚枝红，移入香奁便不同。莫为业残自怜惜，梅家诗体擅江东。自注：耦长先有三绝句。
　　金井胡同
　　西砖儿胡同
　　西有法源寺。有处州会馆，唐之悯忠寺也。明正统间改崇福，国朝雍正间赐今名，寺前门在白帽胡同，互详寺观。尚絅堂集：秋日黄霁青编修偕潘农部移寓西砖儿胡同宅，奉访占此以赠：秋至刚惊白露瀼，青骡载具鹤移装。行来共说潘郎壁，徙后休嗤陆氏庄。当院闭门先种竹，两家扫径合分杨。鲤鱼风起无边信，早晚乡书自魏塘。池北偶谈：悯忠寺有贯休画罗汉十八轴。世祖末，吴人持以进御者。会崩，遂鬻寺中。又见宋荦筠廊偶笔。翁方纲复初斋集，过王述庵法源寺寓斋即送其南归诗注：述庵昔居此，曰蒲褐山房。又钱湘舲移居听钟山房与法源寺比邻，订今春看花小集，和香树老人旧韵诗。钱大昕潜研堂集：移寓珠曹街诗注：乙亥二月，寓悯忠寺街。卷葹阁集：法源寺访黄二景仁病，因同看花诗，有法源寺近称海棠，崇效寺远繁丁香之句。今寺中丁香亦盛。又有独游法源寺，值冯户部敏昌同过寺旁亡友黄二寓室，已倾圮不可入，载赋诗。何绍基宋元学案序后附识：丙午秋初，识于京师西砖寓斋。坊巷胡同集：宣南坊在新城右安门里东，宣武门大街南，五牌二十七铺。有碧霞元君庙、新寺、悯忠寺。案：庙今无考，新寺即静宁寺，详寺观。平致美蓟门纪乱：史寺明僭位于范阳，建元顺天，国号大燕，六月，于开元寺造塔，改寺名为顺天。案：悯忠寺东西两砖塔，安禄山、史思明所造，见文维简塞北事实。元纳延金台集：题双塔寺：安史开元日，千金构塔基。世尊宁妄福？天道自无私。宝铎游丝罩，铜轮碧藓滋。停骖指遗迹，含愤立多时。塔在前明时已毁，或指为庆寿寺之双塔，误也。而开元、顺天之名不著，殆后人以安史所更，讳言之欤？王偁东都事略：宋真宗崩，仁宗遣使告哀。辽主集蕃汉臣举哀，今燕京悯忠寺置真宗灵御，建道场百日。辽史兴宗纪：重熙十一年十二月，以宣献皇后忌日，上与太后素服饭僧于悯忠寺。燕云录：渊圣至自云中，驻跸悯忠寺。岳珂桯史：徽祖上宾，洪忠宣皓尝于悯忠寺肆筵以奠。张养浩归田类稿：天会五年，迎栴檀瑞像到燕京，奉安于悯忠寺。元一统志：大延寿寺在旧城悯忠阁之东，起自东魏元象，幽州刺史尉长命为大云，后为智泉，隋为普觉，唐为龙兴，大中时赐额曰延寿，辽金益加完葺，海陵天德三年为宫。元史泰定帝纪：泰定四年正月，皇子云丹藏布受佛戒于智泉寺。春明梦余录：尉使君寺，尉长命造，后改为智泉，则天后时改大云，开元中改龙兴，寺在悯忠寺前，隋造塔藏舍舍利处。案：智泉寺久废，互详寺观。梦余录之言，本诸唐会昌六年采师伦书重藏舍利记，记称：寺在子城东门东百余步，大衢之北面也。舍利塔移悯忠寺以是年。景福元年，僧知常书重藏舍利记，有云：大燕城内地东南隅有悯忠寺，门临康衢，知兹地为唐幽州城之东南隅，少南有子城，其东北则限诸城外矣。辽、金都城因唐镇城之旧，如琉璃厂今隶北城，而辽李内贞墓志谓京东燕下乡海王村。圣安寺在今右安门东，元时虽在旧城中，而地名东湖柳村，盖已僻在城隅。今宣武门当元顺承门南，而刘嵩送客诗有顺承门外荞麦花开之语，其地限于旧城外可知。盖辽、金都城在今城之西，明嘉靖时筑入外罗城者，特其东南一隅也。延寿寺在金、元时为名刹，北狩猎行录、燕云录皆云，宋徽宗至燕，馆于寺中。析津日记谓在今延寿寺街，以明正统六年开渠得断碑，上有大金延寿寺字为据。考延寿寺街西邻琉璃厂，辽、金时当为海王村地。金人俘宋宗室置仙露寺，钦宗悯宗寺，徽、钦二宗相见于昊天寺，皆在城中，相去二三里许，而独置道君于城外海王村之延寿寺，恐不若是之疏也。燕云录言：郑后体违和，渊圣诸后同来延寿寺候问。其地当与悯忠寺相近。元一统志所云大延寿寺在悯忠寺之东者，疑即徽宗寓居之地。析津日记考之未审也。辽圣宗、兴宗屡经临幸。辽史本纪及游幸表亦当在此。今以辽、金遗事仍系诸北城，而著其辨于此。析津志：绵山寺在悯忠寺西，今已废之甚矣。兴禅寺在燕圣安寺之东，悯忠寺之西。元史礼乐志：国史院进先朝实录仪，命左三部、太常寺，少府监于兴禅寺置局。元一统志：灵虚观在悯忠寺前虾蟆北岸，内有大古槐一株。案：寺与观遗址皆无考。虾蟆北岸，今亦无是名。
　　簪儿胡同
　　北有谢文节祠。宋史谢枋得传：福建行省参政魏天祐见时方以求才为急，欲荐枋得为功。枋得见天祐，傲岸不为礼。与之言，坐而不对。天祐怒，强之而北。至元二十六年四月至京师，问谢太后攒所及瀛国公所在，向之再拜恸哭。已而病，迁悯忠寺，见壁间曹蛾碑，泣曰：小女子犹尔，吾岂不汝若哉？不食而死。明景帝实录：景泰七年九月，以巡抚江西右佥都御史韩雍之请，令原籍所司岁举祀事，仍与文天祥同赐谥，天祥曰忠烈，枋得曰文节。藤阴杂记：近见卜砚集，知公建宁桥亭卖卜一歙砚，程文海铭，永乐中出土，三百年流传至天津，周月东焯宝藏，临终赠查中丞礼，携之至京，遍征名辈题咏，毕秋帆制府为刊行。
　　扁担胡同
　　史家胡同
　　小井胡同
　　门楼胡同
　　旧有青州会馆，今废。藤阴杂记：陈紫润宫詹浩移居门楼胡同诗：数卷残书一酒瓢，移家东去尚西郊。略无根柢萍浮水，不费经营鹊有巢。知己忽成千里别，归期久媿北山嘲。且喜春风上柳梢，龚自珍定庵续集：己巳春，仲瞿见自珍于门楼胡同西首寓斋。案此文有矮道人居李铁拐斜街，年三百余岁云云，盖寓言也。
　　紫儿胡同
　　教子胡同
　　教或作轿。井三。迤南石沟小桥一。西有永庆寺，详寺观。东小胡同曰龙凤坑，井一。东北有南营箭厂。迤西有米厂，乾隆三年设西城平粜局于此，今厂废，而犹存其名。自教子胡同以西，多回人所居。宋■〈牛〉筠廊偶笔：永庆寺最为卑陋，僧又然居祖师殿，余寓北邻，时过访。曝书亭集：赵恒夫所居寄园，浚池累石，分布亭馆，种花木，海内名士入都，恒流连不忍去。案：园子在教子胡同，今圮。沈德潜归禺诗钞：移居寄园诗：屋角时闻噪晚鸦，土墙一带任周遮。行人欲认诗人去，老树村边第二家。苔垣旧胜玲珑句，土室新安曲盝床。莫语寄园全盛事，酒旗歌扇已苍凉。笥河文集：赵给事吉士居城西古悯忠寺侧为寄园，尝以名其所著说部。后园益圮，剥其一角，老树十余株尚存，前辈名流多居此。今为余及门宜城张侍讲焘慕青所侨寓，取古诗庭中有奇树之义。以嘉树名其屋。复初斋集：蒋香泾莲花寺寓斋分饮诗自注：寺西为寄园旧址，吾师沈榕溪旧居也。又心余、谷人、瘦铜同日移居诗自注：赵氏寄园旧址，庚辰、辛巳闲予与诸桐屿、王述庵比邻居，时有三家邨之目。谷人新居即张涵斋侍读旧居，其先王述庵居之，穀人斋名烟梦舫。王述庵年谱：乾隆庚辰十月，迁寓教子胡同赵吉士寄园故址，屋内古木八九章，皆数百年物，先生署其室曰蒲褐山房，曰闻思精舍，境地深静，市尘隔绝，先后与赵云松编修翼、翁振三编修方纲，及族子蓬心宸为邻。蓬心为作图以赠，良朋萃止，黄叶盈除，炉香断续，翛然如在世外也。先生作八绝句以纪之，门人乌程张汉宜彤书之，而刻置于壁。瓯北诗集序：已卯、庚辰，予与款松邻，居寄园旧址，日夕过从。吴锡麒有正味斋诗集：辛丑十月移居蒲褐山房，即赵天羽寄园故址诗。壁间有王兰泉鸿胪移居诗石刻。陆锡熊篁村诗集：怀人诗自注：王舍人昶寓寄园，而谢编修墉所居听钟山房，皆在悯忠寺之北，君月夜常偕胜侣往坐松下，至二三更而归。
　　麻刀胡同 井一。
　　马张家胡同
　　熟肉胡同 井二。熟亦作瘦。
　　栅栏胡同 或作沙拉。井一。
　　白帽胡同 大悲院在法源寺前，同治初建。有云南会馆。湖广义园，井一。毛厂，井一。
　　小菜胡同 菜或作寺。井一。
　　圣安寺街
　　圣安寺，金遗刹也，详寺观。井一。湛然居士集：圣安寺庭前有怪柏数株。日下旧闻：宋显夫南城俚歌十首，其四云：停骖惆怅圣安寺，后堂空祀李宸妃。则寺中留像，不独世宗、章宗二帝也。析津日记：寺中金、元旧碑无一存者，殿前明碑二，怪柏已尽，惟有两楸树而已。其地名东湖柳村。匪独湖湮，柳亦不见。西陂类稿：夏日柳湖僧舍诗：长楸落晚花。又自注云：寺在柳湖村，栴檀佛尝飞至寺中。元学士程钜夫有记。燕舟客话：圣安寺一名柳湖，中有佛像诸天像四，以藤为胎，泥金装饰，璎络甲胄，俱嵌珊瑚、青金诸宝石。寺僧云，崇祯时大内赐出。池北偶谈：寺殿有商喜画壁。藤阴杂记：圣安寺，竹垞在寺饯曹检讨，称寺藏金、元帝后及栴檀佛像诗，有画壁商喜留，吴装何诡丽？绝笔追顾陆、缨络杂佩璲等句。田乐园需有同孙子未过寺观画壁，慧明上人出王文安所遗饮器贳酒相饷诗。案：栴檀像自乾隆建移奉宁寿宫，诸像及楸柏皆无存矣。茶余客话：圣恩寺旧有双楸树及古槐，乃金时物。马樱花一株，宋牧仲手植。圣恩似即圣安之讹。今俗亦有是称，非斜街口之圣恩寺也。□□巡视西城副理事官奏报：原任三省总督张悬锡，于顺治十五年七月十二日自缢于圣安寺。按：悬锡任直隶、山东、河南三省总督，以学士麻勒吉等往迎义王孙可望，道经直隶，悬锡出迎失仪，麻勒吉等恫喝索贿，惧而自裁，事详续东华录。金台集：圣安寺怀古诗：兰若城幽处，联镳八月来。知元时寺在旧城东南隅矣。元史世祖纪：中统三年十一月，敕圣安寺作佛顶轮会。又王磐传：磐以年老乞骸骨，行之日，公卿百官皆设宴以饯。明日，皇太子赐宴圣安寺，公卿百官出送丽泽门外。
　　牛街
　　井二。南花园井一。迤南有吴家桥。步军统领所属南营守备署在西，详兵制。又南有回人礼拜寺，详寺观。北小胡同曰香儿胡同。南小胡同曰巴家胡同、目家胡同。旧有吴家桥头条、二条、三条胡同，贾家胡同，王老胡同，今皆废。其西南隙地，荒冢外多蔬圃。少东曰三间房，井一。曰大明园，井五。迤西曰老君地，井一。其北有峨眉禅林，康熙初建。西南曰道士观，元之长生观也，井四。曰道士坟，明之官园也。又西南曰望远村，城南道院在焉，国初名流游咏之地，今废。敬业堂集：移寓城南道院纳凉诗：不信人间有郁蒸，好风来处晚凉增。满城钟磬初生月，隔水帘栊渐吐灯。书少只宜高阁庋，墙低聊当曲栏凭。白须道士休相避，我已身如退院僧。元一统志：长生观，长春丘仙翁门第崇德宋真人所创建，在旧都丰宜关，有崇德祠堂记，长春宫元学讲经宣义大师史志经撰。案：长生观为元十四道观之一，日下旧闻已不能指其处。今道士观西有明道士单重亨碑，称葬于长生观之西，南官园之原，旁又有朱升旸等三碑，俗称其地为道士坟。则今之道士观为长生观遗址无疑。元一统志言观在旧都丰宜关。考丰宜门，金之正南门，见大金国志。兹地当城南关厢，与悯忠寺记门临康衢之言，足资参证。范成大揽辔录：乾道六年使金，至燕山城外燕宾馆，燕至毕，与馆伴使副并事行柳堤，缘城过新石桥，中以杈子隔绝，道左边过桥，入丰宜门，即外城门也。过玉石桥，上分三道，皆以栏楯隔之，雕刻极工。中为御路，亦阑以杈子。两旁有小亭，中有碑曰龙津桥。入宣阳门，金书额。有小四角亭，即登门路也。楼下分三门，中门为御路，常阖，皆画龙，两旁门通行，皆画凤。入门北望其阙，由西街廊首转西，至会同馆。
　　羊肉胡同 井一。
　　餹房胡同 井一。
　　干面胡同 井一。南有宝应寺，详寺观。井二。寺旁为明珰王安墓，其外山左义园也。井一。
　　云儿胡同
　　花枝胡同 井一。
　　南燕角
　　俗讹烟阁。井二。西有竹林寺，比丘尼居之。少南曰燕藁儿，藁即角之误也。迤东曰大门口，曰藁上。井三。坊巷胡同集：燕角儿在广宁门右安门内西南角。明一统志：燕角楼在府西南一十五里，辽建。今其地犹名燕角。日下旧闻：辽史言燕角楼在东北隅，不知何据。称在府西南一十五里，未敢信也。旧闻考：今土地庙西犹有燕角儿之名。角读如槁。按：燕角儿今在南燕角东南，与一统志，坊巷胡同集所记地望正合。旧闻考云在土地庙西者，盖约举之辞。今南北烟阁径三里许，皆以燕角楼得名。北烟阁直抵便门，正辽史所云东北隅也。朱彝尊据史言以驳明一统志，旧闻考已辨其非矣。
　　绒线胡同
　　大川淀 龙王庙，井一。朱处士野云建阁其上，朱为弼榜之曰涵秋。迤南苇塘数十顷。东小胡同曰小川淀，井一。
　　盆儿胡同
　　井二。华严寺俗称圣贤庵，井一。南有玉皇庙，道光间重修，改名三教寺，详寺观，井一。西为天仙庵，比丘尼居之。迤南有关帝庙，俗称金顶庙，已圮，井一。盆儿胡同之西皆旷地也，旧有丁家穿店，邹家穿店，今皆废。南曰红水坑，井二。前有火神庙，明宣德四年建，碑称其地为元之火焰营。近庙毁重建，仅三楹，碑亦毁。少西曰万寿东宫，明之宏仁万寿宫也。曰白马寺坑，地以寺名，皆久废。宸垣识略言寺在天官保，今罕能举其名矣。曰双槐树，曰万寿西宫，明万历间建，尚完整，额书关帝庙，有神宗御制封号碑，井一。庙旁旧有松树头条、二条、三条胡同，今废为蔬圃，井二。藤阴杂记：玉皇阁在盆儿胡同。严宗伯我斯登玉皇阁诗：双阙烟生缥缈外，万山青在有无中。析津日记：宣南坊白马寺，隋刹也。殿后尊胜陀罗尼幢，上刻仁寿四年正月上旬造。寺重建于洪熙元年。正统八年赐额。有张元桢、张文宪二碑。其东僧塔，前有古碑，为侵占者所毁矣。曝书亭集：白马寺诗：仁寿千年寺，今存半亩宫。落钟横道北，瓦塔限墙东。客至愁嗥犬，僧寒似蛰虫。夕阳留未去，双树鸟呼风。行国录：宏仁万寿宫，万历四十三年敕建，中为文昌殿，额曰崇贞保运。左以祀诸葛孔明，封号曰天枢上相。右以祀文信国，封号曰天枢左相。皆目之曰真君。祀雷神于后殿，设礼斗台，最后高阁十二楹，曰太极造运宝阁，以安昊天上帝，有神宗御制碑文，督工者司设监林潮。内官不学，神号无稽，知礼者当议辍也。案：万寿宫久废，神像移于玉皇庙，今庙亦颓敝矣。耳谈：顺城门外彭二胡同岳妪，以子死，将弃之桥下，而哭甚哀。忽一道士至，视之曰：儿未死，何以弃之？妪曰：何以得生？曰：汝抱归时，生矣。妪不信。道士因书字授之，而封甚固，曰：汝子寿在其中，但不可开视，不然不祥，若此时不足忧也。妪抱子归，果活。向日微照其封，隐得十四字，以为寿十四也。又照之，十四上若有二字，以为寿二十四也。至三十余始病卒，发封，乃万历二十四年也。
　　里仁街
　　在右安门东北，距盆儿胡同一里许。井九。宛平王志：仁作神。云有宝塔寺，今圮。迤西曰半步桥，井二。又西曰椿树坑，井三。
　　右安门大街
　　右安门俗称南西门。井一。宛平王志，有右安寺，今圮。旁小胡同曰东马道、西马道，曰东胡同、西胡同。迤北有双桥，歧分二道，桥之北曰极乐院，已圮。井凡十。又北曰高庙，祀关帝，今仅存土阜，井六。少西曰豆儿屯，少东曰樱桃园，井四。右安门西半里许曰三圣观，井一。又西曰火药局，工部所属濯灵厂在焉，详衙署，井一。厂地亘二里许，抵城根，其外多蔬圃。井凡十八。西南曰赵家井。会典事例：火药局一，在广宁门南白纸坊西南。又濯灵厂在右安门内，收贮火药、烘药、铅子。
　　庙儿胡同 在右安门东迤北窦家坑。
　　毛家胡同 此下皆在右安门迤西旷地。井九。
　　刘家胡同
　　白纸坊
　　东南距右安门二里许，有吕仙祠。菜园井十九。迤北有崇效寺，祥寺观，井三。古林院祠关帝，盖里社也，井六。又北有圣寿寺，传云唐刹，无碑碣可考，井三。少西为昙花寺，明建，井一。又西为广宁门中心台，井九。坊巷胡同集：白纸坊在广宁门内西南角，五牌二十一铺。有小圣安寺、大圣安寺、宝应寺、礼拜寺、相国寺、崇效寺。张远■〈阝奧〉志：南城诸坊，白纸坊最大，元于此设税副使，北自善果寺，南至万寿宫，西极于天宁寺，皆是也。自嘉靖筑新城后，坊划而为两矣。案：小圣安寺、相国寺今无考。天宁寺今在西郊外里许。白纸坊，元时在旧城中，而元一统志列旧城坊名六十二，独无此名。梦余录载明南城坊名，亦无之。至坊巷胡同集，始列于宣南坊后。然考成化间严理安重修善果寺碑，称宣武门外三里许，地志曰白纸坊。则其名固沿元旧也。今居民尚以造纸为业。析津日记：元至正初，以唐贞观元年所建佛寺赐额崇效。嘉靖辛亥，太监李朗于寺中央建藏经阁，阁东北有台，台后有僧塔三，环植枣树千株。案：台今圮。藤阴杂记：寺在柳湖村西，名流竞游，如朱竹垞、宋牧仲、陈泽州、王楼村式丹、吴荆山士玉，缪湘芷沅、郭于宫元釪皆有诗。王渔洋改名枣花寺。寺藏拙庵和尚红杏青松照，时康熙庚午，渔洋、竹垞、王昊庐、查他山、陈香泉、孙松坪俱有题句。案：红杏青松卷今尚存。藏经阁后台已圮。元一统志言，唐刘总舍宅为崇孝寺，在析津志都总管公署左。或谓崇孝即崇效。以地望准之，其说近是。然无碑碣可证，未敢遽信也。潘曾莹小鸥波馆诗钞：崇效寺西来阁下丁香一株，相传竹垞、渔洋手植，翁覃溪作丁香树记刻石，吴兰雪复移植海棠二株于其侧，赋诗二绝，附刻覃溪记后。明一统志：石经文碑在旧南城白纸坊，乃金旧国子学殿堂，门庑皆毁，惟余石碑二通，上刻春秋经传及礼记，文多磨灭不完。案：日下旧闻引明北平图经志书，与明一统志略同。石经旧在汴梁，金人移置于此。元王恽秋涧集：有修理大都南京石经事状，详金石。其后日就湮没，至明季已不复存矣。白纸坊自嘉靖筑新城后，画而为两，金国学之遗址限于城外与否，亦莫可考也。
　　枣林街
　　东距牛街半里许，井三。西有三官庙，井五。藤阴杂记：张黄门维赤字螺浮，有新园在枣林街，龚合肥过饮诗：柳市城闉百尺居，枣林街里一囊香。螺浮有十年霜雪老黄门之句，一时名流争和。
　　后营 东距牛街半里许，井二。
　　黑纸坊 北距南烟阁半里许。迤西曰万人坑。东南曰四门口。北有千佛寺，明嘉靖间重建。井九。
　　右在广宁门街南，大川淀、半截胡同西，其东与北城界。
　　外城北城
　　城册：外城地址隶北城者曰南坊，第一铺：东至西河沿关帝庙前与中城界，南至延寿寺街之中，西至西河沿响闸，北至护城河。二铺：东至观音寺街寺前与中城界，南至观音寺，西至琉璃厂桥，北至廊房头条胡同内之藁荐胡同。三铺：东至琉璃厂桥，南至东南园，西至永光寺中街，北至宣武门城根。四铺：东至石头胡同之南，南至香厂永安桥之东，皆与中城界，西至菜市口。五铺：东大保吉巷与中城界，南至南横接迤南，西至果子巷，北至骡马市。六铺：东至阎王庙街之西，南至姚家井之西，西至半截胡同与西城界，北至菜市口。又灵椿坊来属三铺。第一铺：东至陕西巷，南至虎坊桥，皆与四铺界，西至山西街，北至臧家桥。二铺：东至琉璃厂桥，南至沙土园，西至宣武门大街与西城界，北至西南园之北。三铺：东至臧家桥，南至魏染胡同之北，西至菜市口与西城界，北至南柳巷之北。
　　五斗斋胡同 斋或作面。
　　大耳胡同 井一。有婺源会馆。
　　石猴街
　　汾州营
　　大宏庙 康熙三十六年僧明泐重建，有大学士张玉书碑。
　　胰子巷
　　三眼井 井一。
　　取灯胡同
　　蝎子庙 七圣庙俗称蝎子庙。井一。
　　北火扇
　　南火扇
　　羊尾胡同
　　羊肉胡同 西有回人礼拜寺。有惠安会馆。
　　柴儿胡同 井一。有鄱阳会馆。
　　笤帚胡同
　　井一。复初斋文集：跋班马字类：曩日僦居琉璃厂北笤帚胡同，篝灯孜孜掇拾两汉字义，今三十有二年矣。
　　炭儿胡同 东小胡同曰穿堂门。
　　延寿寺街
　　延寿寺互详寺观。析津日记言，宋徽宗北来寓此，疑非也，详西城。有平乐、潮州、长元吴诸会馆。西小胡同曰泰山巷。辽史游幸表：圣宗统和六年四月幸延寿、延洪二寺。十五年四月幸延寿寺。宋洪皓松漠纪闻：燕京兰若相望，大者三十有六，然皆律院，自南僧至，始立四禅寺，曰大觉、招提、竹林、瑞像。延寿院主有质坊二十八所，僧职有正、副判录，或呼司空。蒲褐山房诗话：徐芗坡字薝林，青浦人，贡生、中岁入京，寓延寿寺街之云间会馆。按：今松江会馆在蒋家胡同，已见前。
　　佘家胡同 井一。有襄陵会馆。
　　东北园 井一。旧有当涂会馆，今废。
　　百花园
　　樱桃斜街
　　井一。有贵州会馆二。藤阴杂记：樱桃斜街，阮都谏应商寓，侄学浩入翰林，吴文简襄赠诗：斜街旧雨忆黄门，六十年来老弟昆。
　　皈子庙
　　李铁拐斜街
　　有襄陵、延定会馆，又有肇庆会馆二。藤阴杂记：灵椿坊李铁拐斜街，侍郎叔琳父卜居，梦祖授以小钺，侍郎果巡抚浙江。韩泰华无事为福斋随笔：黄叔琳万卷楼故居在李铁拐斜街。朱筠笥河文钞：蒋编修秦树为余辛巳分校所得士，官中书，与余居同巷，余家在日南坊李铁拐斜街之北，君居在南。案：宅中有椒华吟舫，屡招名流觞咏。其弟圭为兄墓志，言圭与公同官翰林，同车马者七年。乙未，圭自山西归，乃比邻居，宅后可通往来，而伯兄居老屋对门，圭自名所居曰鄂不草庐。笥河诗集：壬申岁，王介眉先生住余宅，即今椒华吟舫。程晋芳三长物斋记：壬辰，居房师朱先生第。箧中有东井砚，项子京臧，镌坡公名而不字，一为北宋拓圣教序，一元人画达摩象，钱箨石名之曰三长物斋。
　　燕家胡同
　　陕西巷
　　大、小外廊营
　　井各一。有潮州、琼州会馆。旧有泾阳、凉州会馆，今废。藤阴杂记：外廊营为徐文穆本第，后归王文庄际华，甫兴作而赐第护国寺街，因售作全浙公产，懔存堂额尚在。陈句山年谱：庚寅八月至京，借寓汪芍陂给谏新宅，九月杪移归外廊营旧宅。
　　韩家潭
　　有上虞、广州会馆。宸垣识略：芥子园在韩家潭，康熙初，钱唐李笠翁寓居。今为广东会馆。藤阴杂记：王文庄初寓韩家潭，每于中秋前后，张乐邸第，燕乙丑同年及门生，堂曰宝言，书室曰梦舫。蒲褐山房诗话：符曾字幼鲁，钱塘人，乾隆元年举博学鸿词，居韩家潭。
　　后河 井一。
　　百顺胡同 井一。旧有太平、晋太会馆，今废。李文藻游琉璃厂记：乾隆己丑，予以谒选至京师，寓百顺胡同。
　　东、西皮条营
　　万佛寺湾
　　胭脂胡同
　　五道庙
　　井一。自观音寺前分樱桃、李铁拐二斜街，复并于五道庙。有三原、襄陵会馆。明王象乾建玉帝殿碑记：正阳门西，由臧家桥至宣武门乃龙脉交通车马辐辏之地，旧有五道庙镇焉。其址广不数武，天中羽士揭真诚者见而喟然曰：冲衢应建玉帝行宫，率诸威神镇之斯可也。经始于万历三十五年七月，次年告成，乞言于余，文成即以交龙名碑。方士淦蔗偶笔；五道庙老道人，毛发尽白，身极短小，寡言笑，问其年，罕有知者。长斋，喜饮酒。相传实吴逆间谍。吴诛，遂以道服隐于市，与搢绅往来。或招之饮，伺其醉，畅谈沧桑，冀探其蕴，默无一言，但含泪而已，竟以寿终。
　　梁家园
　　井二。桥一，今已圮。寿佛寺设粥厂于此。有惜字会馆。一统志：梁家园，明时都人梁氏建，今废。春明梦余录：梁园在京城之西南废城边，引凉水河入其中，亭榭花木极一时之盛。明刘定之呆斋集：梁氏园外有旧城。旧城者，唐藩镇、辽、金别都之城也。元迁都稍东，于是旧城东半遂入于朝市间，全无迹可见，而西半犹存，号为萧太后城，即梁氏园所在。或谓此虽辽、金都城，而非唐藩镇城，不然也。唐时此为范阳藩镇，安、史后改名卢龙，而所治幽州、蓟县不改，恶得非唐藩镇旧城乎？辽、金不因藩镇以为都，而曷因乎？且稽诸载记，辽、金亦何尝创建都城乎？今其城仅存土耳，甓皆为人取去，其土皆真黄土，人取之和煤炭以烧，亦有即之作墓者，以其高坚也。案：凉水河今流径南苑，由张家湾入白河。梦余录所称梁园引水故道，久湮废矣。考明正统间，以刘忠愍球言，命钦天监正皇甫仲和审视宣武门西作减水河利否？仲和言，门西旧有凉水河，可疏通以泄.水势。此明时河水径宣武门外之确证也。嘉靖筑新城后，并未断流，故梁园得引入其中。今虎坊桥下有枯渠，直抵南下洼，盖其故道之仅存者，余皆不可考矣。元筑新城于辽、金故都东北，而以故都城为旧城。元一统志载旧城坊名颇悉，似新旧两城本不相属。呆斋集言东半入朝市间，以梁园废城为西半遗迹者，核其地望，疑未足据。茶余客话：黄兰岩民部寓梁家园，积水到门，颜其堂曰半房山，后有疑野亭，朝爽楼，前对西山，后绕清波，极亭台花木之盛。池之南北，旗亭歌榭不断，游人泛舟，竟夜忘返，赋诗者甚多，惟张文端一首尤传诵。藤阴杂记：康熙中，龚尚书鼎孳招董玉虬文骥梁园李家庄泛舟观灯诗云：此地足烟水，当年几溯游。王横云有宋荔裳招饮梁家园诗：半顷湖光摇画艇，一帘香气扑新荷。沈心斋有陈以树招饮梁家园警露轩诗：野旷天高启八窗，门前一碧响淙淙。旧闻考称南极于魏村，似在右安门外。今莫知其址，但知北城有梁家园，空旷平原，并无烟水。余己卯入都，但见堆积粪土，后筑宫房。李吏部调元寓焉，筑看云楼，有槛外远山排闼绕，楼前积水当湖看之联。今有僧募盖寿佛寺，设义学。水曹清暇录：梁家园官房一所，中有晴云阁，俯临积水，地颇幽静。甲午岁，澄园程农部世淳曾寓其处，因拉予下榻焉。有正味斋日记：二十七日过候罗碧泉修源于梁家园，昔王阮亭与宋荔裳诸君曾泛舟于此。明程敏政篁墩集：京师卖花人联住小南城，古辽城之麓，其中最盛者曰梁氏园。园之牡丹、芍药几十亩，花时云锦布地，香冉冉闻里余。匏翁家藏集：小南城梁家园往时芍药最盛，人多携酒赏之，后其家废，无一本在者。
　　梁家园东、西夹道
　　麻线胡同 井一。有淮安、安陆、郢中诸会馆。
　　铁老鹳庙
　　庙祀关神。于鸱吻上安铁鹳，随风旋转以驱鸟雀，故名，详寺观。井一。有大荔、蒲城会馆。陈句山年谱：乾隆辛未十二月，移居铁老鹳庙。
　　十间房
　　有沔阳会馆。姚元之竹叶亭杂记：步军统领俗称九门提督，旧秩三品，嘉庆己未六月二日，皇后关防出神武门，有恒谨者不之避，兵部罪步军统领不能稽察。时定亲王摄此职，上以布彦达赉代之，定职从一品。设左、右总兵，秩正二品。其巡捕五营，改中营为提标副将为提督南、左二营参将以下，并所辖之十汛，归左翼总兵管。是年十月，定总兵每人至南城外轮住半月，以十间房郑源焘抄官房为公所。六年，改左翼总兵驻外城，右翼总兵驻圆明园。
　　前孙公园
　　有锡金、泉郡会馆。查慎行敬业堂集：宫友鹿寓孙公园，与唐实君、赵蒙泉、杨端木同巷，仆及姜西溟、家声山相距稍远，友鹿作比邻诗索和：便与中央成鼎足，姜居西舍我东邻。自注：时余居琉璃厂东。董潮东皋杂钞：钱唐洪昉思升著长生殿传奇，一时名士张酒治具，大会孙公园，名优内聚班演是剧，主之者为真定梁相国清标，具柬者为益都赵赞善执信。虞山赵星瞻征介馆给谏王某所，不得与会，因怒，乃促给谏入奏，谓是日皇太后忌辰，为大不敬。上先发刑部拿人，赖相国挽回，后发吏部，除名者五十余人。案：劾赵者为黄给事六鸿，是时值孝懿仁皇后国恤，非忌辰也。董说多误。翁方纲复初斋集：壬辰春还都，赁孙公园居，以屋中有合欢一株，因名青棠书屋。孙渊如年谱：癸丑，移居孙公园，宅故多变怪，扃户数年无人敢居者。君与主约，减租改宅，君以天罡塞鬼户时杜寅方后户，宅遂宁。有枯松复生，同人绘图为诗，以纪其事。
　　兴胜寺
　　井一。大兴张志作兴圣，误。行国录：永兴寺折而东有兴仁寺，南向，其建置年月无考。宸垣识别略：今十间房有兴胜寺，疑为兴仁之讹。寺有明天启二年铜钟。康熙辛巳，长州汪士鋐书禅林清间额。藤阴杂记：兴圣寺在琉璃厂南，胡南苕会恩有大雪步至兴圣寺访沈存田一揆诗，用东坡聚星堂雪韵。近潘榕堂司马汝诚寓寺，雪中召客，亦用聚星堂韵。
　　后孙公园
　　有台州、安徽会馆。藤阴杂记：孙公园后相传为孙退谷别业。前为安州陈尚书第，后有晚红堂，吴白华官翰林时赁住，为茶陵彭大司马维新旧宅。宅后一第，有林木亭榭，沈云椒侍郎寓焉。有兰韵堂，诗云：匝地清阴三伏候，参天老树百年余。叶继雯■〈玄谷〉林馆诗集：移居诗注：庚申冬移居后孙公园，即退谷研山堂也。吴清鹏笏庵集：李氏园诗注：即孙少宰承泽故园之一隅也。案：孙氏别业今为安徽会馆。曝书亭集有集孙侍郎研山斋诗。其旁余屋，道光时刘侍御位坦居之，东洲集有宴集诗。
　　玉皇庙 井一。有富平东、西二会馆。
　　章家桥
　　章或作臧。有渭南、朝邑会馆。日下旧闻：海波寺街南有清厂潭，上有龙王堂，又南东为章家桥，又南为虎坊桥，西南为潘家河沿，计新城未筑时无地无水，今故道皆不可考矣。
　　大、小安南营 小安南营井一。胡稚威年谱：乾隆十三年戊辰十一月，自宁武回京，住小安南营火神庙。
　　东南园 井一。
　　桶子胡同
　　大、小沙土园 有广育堂，昆新会馆。
　　琉璃厂南夹道 井一。
　　吴玉纶香亭文稿：壬午夏迁于琉璃厂南夹道，王渔洋之旧寓，藤为渔洋手植。潜研堂集：题吴香亭鸿胪古藤诗思图：海王之村近书市，新城尚书曾卜庐。藤花一本手所植，岁久翦败惟枯株。又云：比邻更续程舍人。自注：谓程鱼门。案：渔洋旧寓，宸垣识略言在火神庙西夹道，与藤阴杂记合。吴氏所云，疑传闻之误。
　　八角琉璃井
　　井一。有渭南会馆。洪北江年谱：嘉庆元年八月，移寓八角琉璃井官房，有亭池树石之胜。亦有生斋集：方比部体移居八角琉璃井，招集■〈艹過〉园祭诗，即洪大旧居也。
　　西南园
　　玻璃厂
　　桥一。工部所属琉璃窑在北，互详衙署。其前隙地曰厂甸，有吕仙祠。厂东门有观音阁。北为火神庙，岁正有庙市。迤西有仁威观、真武庙、延寿庵，俱详寺观。南小胡同曰铁胳膊胡同。北小胡同曰火神庙西夹道，曰双鱼胡同，亦称为门牙胡同，曰仁威观夹道，曰小香厂。会典事例：康熙四十年，议琉璃亮瓦厂房屋例征地租，今改为按间收租，交大兴县征解户部。凡官员有力之家征银，贫穷小民准按季征钱。四十一年，议征钱者量免其半，只身贫寒之人免征房租，仍以官地起租。雍正三年谕，嗣后止征地租，免其按间计檩，逐月输纳。水曹清暇录：琉璃厂造内用琉璃瓦。窑厂门楼名瞻云阁。厂内有官署。厂外余地颇广，林木茂密。有石桥，度桥而西，土阜高数十仞，足供登眺。街长里许，百货毕集，玩器书肆尤多，元旦至十六日，游者极盛。藤阴杂记：厂东门内一宅，相传王渔洋曾寓，手植藤花尚存。近程鱼门晋芳移居，以诗寄袁太史枚，有势家歇马评珍玩，冷客摊钱问故书之句，笑曰：此必琉璃厂也。孙渊如年谱：岁己酉，居琉璃厂，校刊晏子春秋，高丽使臣朴齐家为书问字堂额。洪北江年谱：乾隆五十四年，应礼部试，居孙君星衍琉璃厂寓斋。复初斋诗集自注：乾隆癸巳，开四库馆，即于翰林院藏书之所分三处，凡内府秘书发出到院为一处，院中旧藏永乐大典，内有摘抄成卷，汇编成部者为一处，各省采进民间藏书为一处。每日清晨，诸臣入院，设大厨，供茶饭，午后归寓，各以所校阅某书应考某典，详列书目，至琉璃厂书肆访之。是时，江浙书贾奔辏辇下。书坊以五柳居、文粹堂为最。李文藻琉璃厂书肆记略：厂东西可二里许，厂东书肆凡二十家，中有二酉堂，或曰前明即有之，谓之老二酉。其略有旧书者惟京兆堂、积秀堂二家。又西而南，转沙土园北口路西有文粹堂，肆贾谢姓，颇深于书。又北转至正街，有桥，桥居厂中间，北与窑对，桥以东路狭，多参以卖眼镜、烟筒、日用杂物者，桥西街阔，书肆外惟骨董、法帖、装潢字画、镌刻碑版耳。桥西卖书者才七家。五柳居在路北，旧书甚多，多潢川吴舍人企晋家藏书。又西为延庆堂，肆贾韦姓，颇晓事，而好持高价，有曹楝亭家书数十部，多宋刊本。又西为厂西门，门外无鬻书者。案：琉璃厂书肆盖盛自雍乾以后。李氏所举诸肆，今皆易名矣。兹录其著者，余不取。宸垣识略：灯市向在东安门外，今散置正阳门外、花儿市、琉璃厂、猪市、菜市诸处，而琉璃厂尤盛。厂前陈设杂技，钲鼓聒耳，游人杂沓，市肆玩好、书画、时果、耍具无不毕集，自正月十四五至十六七而罢，名曰逛厂。有正味斋日记：新年朝元会罢，士大夫联裾接襼以纵游观，至收灯而止，谓之光厂。百戏之属，则有演书、跳鞑、料虎、驯熊、幻技、乔妆，穷变尽巧。倚晴阁杂钞：琉璃厂瓦有黄碧二种，明代各厂俱有内官司之。殿瓦之外所置，一曰鱼瓶，贮红鱼，杂翠藻于中。一曰琉璃片，以五色渲染人物花草炼成，嵌入窗户。一曰葫芦，大或至径尺，其色紫者居多。一曰响葫芦，小儿口衔，嘘吸成声，俗名倒掖气。一曰铁马，悬之檐以受风戛者也。鲍鉁春游词：车驻雕轮马驻鞭，手拈瓜子步差肩。排门尽启君平肆，趁赚痴儿问福钱。业脞书多卷帙残，几人著眼笑寒酸！南沙画片香泉字，幅幅装他骨董摊。料丝羊角灿成行，蔟帛堆纱锦绣装。岁岁灯棚变新式，鳌山结撰到西洋。像生花草捻泥人，鼓版笙萧小店陈。风景不殊笑语杂，句人情绪武邱春。明水轩日记：工部设五大厂，其一曰琉璃厂，烧作砖瓦及内府器用。案：吴伟业读史偶述诗：琉璃旧厂虎房西，月斧修成五色泥。遍插御花安凤吻，绛绳扶上广寒梯。潜研堂集：乾隆庚寅三月，琉璃厂窑户掘土得古墓，棺椁不具而骨节异常人，旁有一石，视其文，则辽银青崇禄大夫、检校司空、行太子左卫率府率兼御史大夫、上柱国、陇西李公墓志铭也。督厂工部郎中孟澔募人改葬于故兆东二十步，别买石，书李公官位表于道，而志石则仍瘗之。其文骈丽，颇可诵。略云：公讳内贞，字吉美，妫汭人。以保宁十年六月一日薨于卢龙坊私第，以八月八日葬于京东燕下乡海王村。案：墓志详金石。当时仍瘗墓中，世无拓本，潜研堂集、笥河文钞均有记，具录世系官阀，而钱记加详。旧闻考所录与笥河文钞票同。钱又有诗，见本集。
　　南柳巷
　　有建宁、晋江、华州诸会馆。旧有江震会馆，今废。行国录：永兴寺在宣北坊柳巷之南，寺东向。案：寺今尚存，有正德十五年钟一。藤阴杂记，厂西门外为南北柳巷，徐憺园出都，韩慕庐、王横云送至柳巷，口占赋赠：柳市凉吹送客飔，高谈二妙有新辞。二公乃司寇王公所取士。
　　北柳巷 有南丰会馆。
　　西北园 井一。
　　铁厂 有小胡同曰鬼门关。洪北江年谱：嘉庆四年三月抵都，寓同年戴刑部敦元铁厂寓斋。
　　前铁厂 步军统领所属南营守备署在此。
　　后铁厂
　　有叙州会馆。北抵西河沿，有大隐庵，余姚乡祠也，明嘉靖间建，有康熙六十年重修碑。亦有生斋集：自海波寺街移寓铁厂用竹垞韵律诗：闭门随意著巾鞋，坐拥陈编萧字斋。绝似三家村里住，寺钟隐隐出前街。注：巷内居人只三家，前为大隐禅林。
　　大沟沿
　　南河沿
　　井一。桥东属中城。逾河为北河沿，宣武门外东城根，桥一。内城东沟水出水关后，径桥下入护城河，有响闸。桥西井凡四。汤右曾怀清堂集：宣武门东城下晓行诗：老去应官有底忙？未明先起揽衣裳。人从鸦鹊声中出，路入轮蹄影里长。牐下已添秋水势，城门初散晓烟光。隔河楼上花枝好，尚护重衾半篆香。
　　香炉营头条胡同
　　有抚州会馆。旧有江山会馆，今废。商盘质园诗集：我从弱冠游神京，僦居曾记香炉营。密通往还潘太史，诙谐跌宕倪先生。自注：潘谓允敏。
　　香炉营上、下二条胡同 井一。
　　上、下三条胡同
　　上、下四条、五条胡同 有广西会馆。
　　茶食胡同
　　六条胡同
　　香炉营夹道
　　海波寺街
　　井一。海波寺见坊巷胡同集，久废。有广西、颍州、澧州、顺德、潮州会馆。曝书亭集：僦宅宣武门外、庭宣武门外，庭有藤二本，柽柳一株，旁帖湖石三五，可以坐客赋诗。又自禁垣移居宣武门外诗：诏许移家具，书难定客踪。谁怜春梦断？犹听隔城钟。案：此康熙甲子彝尊初罢禁职，自黄瓦门移居诗也。在此纂日下旧闻。见自叙。集中如古藤书屋送人诗云：我携家具海波寺，九月未槁青藤苗。夕阳倒影射柽柳，此时孤坐不自聊。迟汤右曾诗云：柽叶绿如伞，藤花红满担。复有紫藤花下作花下醉歌，送吴魏二子联句，柽联句，坐青藤下烧竹火鑪试武彝茶联句。至己巳二月，乃移下斜街，诗云：不道衰翁依著，藤花又让别人看。当移居时，查慎行赠诗，有柽居会向春明宅，好借君家善本书之句。又有闰夏共饮古藤书屋，限藤、柽二字诗。王士祯有戊辰来京，竹垞邀饮古藤书屋，食鲍鱼半翅，观米海岳研山图诗。赵吉士寄园集：甲戌元夕，饮于章云中翰汉翔古藤书屋诗：坐啸三休丛桂老，居停五易古藤留。自注：寓为金文通之俊甲午旧邸，递传龚芝麓、何蕤音、朱竹垞以及中翰，五易主矣。藤阴杂记：何蕤音元英寓此，名丹台书屋。王横云未遇时，饮屋中诗云：龙门百尺邈难登，喜到高斋对古藤。汪蛟门诗：护持劳太傅，燕赏惬尚书。留得清阴在，重为水部居。康熙丙辰，竹垞有饮何少卿藤花下诗。盛百二柚堂续笔谈：孔东塘尚任燕台杂兴诗：太傅吟诗旧草堂，新开蒋径自锄荒。藤花不是梧桐树，却得年年引凤凰。自注：宜兴蒋京少景祁寓古藤书屋，予与阮亭先生数过谈，其地为金太傅之后旧第，龚芝麓、朱竹垞、黄俞邰、周青士诸君先后寓此。按：古藤书屋与海波寺街相近，不甚宽广，其扁字作两行，乃龚端毅公为金孝章所书，古藤久已不存，而扁额亦不问矣。藤阴杂记：孙松坪致弥移居诗：一枝许借即吾庐，莫笑生涯琐■〈王吉〉如。时与王云冈同寓。管青村榆诗：王猷与共孙登啸，宋玉堂为庾信居。是为康熙庚辰。今古藤靠壁，铁干苍坚，古色班剥，洵百余年物。特屋未宏敞，大第已析为三四，宅西偏赁施小铁冏卿朝干，移居时，余赠有依稀诗老留题处，想像宾筵载酒余之句。继而知古藤在东邻，余往屋内访之，主人绘图示客。又阅竹垞集，有冯检讨勖招诸同年集六枳园对菊诗：可怪南邻冯检讨。则似在海波寺街。赵怀玉亦有生斋集：移居诗小序：癸丑八月，自青厂移居海波寺之古藤书屋，朱竹垞检讨旧寓也。再案：腾笑集序：庭有藤二本，柽柳一株，旁帖湖石三五，可以坐客赋诗，余寓舍藤止一本，而柽柳湖石皆在。右邻余氏有藤一本，而距此颇远，岂余氏别一本，所谓二本者仅存其一耶？既属李君秉德作图，且乞同人赋诗纪事。
　　永光寺中街
　　永光寺元为万寿寺，互详寺观。国初设粥厂于此，今仍之。有重庆会馆。藤阴杂记：梁药亭佩兰寓永光寺，与朱悔人、宋山言醉后放歌。吴鉴南璜随父璞庭寓寺侧，生子，商宝意盘寄诗：原是释迦亲抱送，永光古寺翠微僧。庚辰成进士，由农部任知州，殉木果木难。吴超亭兴宗题其遗集云：朱邸赐莲宵禁肃，永光击钵晓钟寒。元纳延金台集：万寿寺怀古诗：皇唐开宝构，历劫抵金时。绝妙青松幛，清凉白玉池。长廊秋屧响，高阁夜钟迟。独有乘闲客，扶藜读古碑。自注：寺有许道宁画屏。
　　方壶斋
　　乾隆三年置北城平粜局于此，今废。藤阴杂记：傅谨斋副宪移寓方壶斋，相传为田山姜故寓。吴白华赠诗云：夹巷笙歌喧北里，残年冰雪爱南荣。诗翁例作鸿胪长，乾■〈月巽〉论才价未丰。田时官大鸿胪，傅尔时亦长鸿胪云。亚谷丛书言，京师戏馆比年如方壶斋、蓬莱轩、升平轩最著。今诸园皆废，惟方壶斋屡易新名，人尚称为方壶斋，城西仅此一馆，春初尚盛，在永光寺西街。案：今亦废，其地犹存旧称。
　　永光寺西街
　　有四川、新会、顺德诸会馆。西小胡同曰八宝甸，曰枣林。陶澍印心石屋诗集：题宣南诗社图：峨峨宣南坊，昔我曾居此。四迁未始离，破屋聊栖止。自注：余初居永光寺西街，旋移椿树头条胡同、上斜街、顺城门大街、教场五条胡同，皆在宣武坊南。又送杨刚亭侍御健出守廉州诗：僦屋西街此比邻，连年风雨共萧晨。自注：余居永光寺西街，与君相距甚密。杨懋建梦华琐簿：道光壬辰，北来卸装，即居八宝店朱漕帅菽堂先生家，访月明楼，无知者，老仆言即在永光寺西街，其地近枣村。
　　北极庵 庵祀元帝，有明万历间朱之蕃碑。有凤翔会馆。
　　前、后清厂
　　清或作青。前清厂井一。有武阳、四川、广西、凤翔、汉中、榆林诸会馆。旧有顺德会馆，今废。迤西曰鹿角胡同。日下旧闻考：永光寺东清厂有巨潭，元果洛易之万寿寺怀古诗云：清凉白玉池。疑即是地。王述庵年谱：乾隆乙卯，以祝嘏抵京，寓清厂，与吴仲之少司空邻。孙渊如年谱：乾隆五十二年丁未，会试中式。殿试一甲二名，授编修。时寓清厂，即今武阳会馆。张问陶船山诗草，有过清厂旧宅诗。
　　椿树胡同
　　严荣编王述庵年谱：乾隆丁丑，考取内阁中书舍人。戊寅五月，抵京师，寓椿树胡同。赵翼瓯北诗集：移寓椿树胡同诗：时晴扁额墨光浮，犹见尚书手笔留。人物百年思老辈，主宾十载感前游。名归青史无瑕指，地过黄垆有泪流。门馆重来陈迹在，岂胜华屋怆西州！自注：寓即汪文端师时晴斋书室。又云：拂珊京少寓舍，汪文端师故第也，旁有小园，师题曰时晴斋，旧尝分赁他人，京少今并僦之，余寓同在椿树胡同。
　　小椿树胡同
　　汪沆小眠斋稿集：堇浦寓斋看丁香诗：颇忆前年上已后，小椿树巷经旬栖。殿春花好压担买，花光浮动银留犁。
　　椿树上、下头条胡同
　　井一。有绩溪、龙溪、新城会馆。钱辛楣年谱：乾隆癸酉秋，移寓椿树头条胡同。张祥河小重山房集：移居椿树胡同诗：聊从后巷迁前巷，为卜今年胜旧年。又和潘星斋诗：记与长公联廨住，两家僮为送诗忙。自注：令兄功甫舍人与余同居椿树胡同三年，盖一门二院也。
　　上、下二条胡同
　　井一。有永春、郃阳会馆。陈用光太乙舟诗集：先君官京师时，买宅椿树胡同，庭中植藤花甚盛，及余来居，而藤无存，因买藤种之，作补藤篇以记其事。又家大人以椿树二条胡同宅作藜川新馆，所供像及记文，自家大人出守后皆佚去，予既补作后记，又购得圣像供奉前堂，敬题绝句。印心石屋诗集：谢唐镜海太史惠丸药诗：我庐君屋咫尺间，街南道北时住还。自注：余居椿树头条胡同，君居二条胡同。
　　上、下三条胡同
　　北城吏目署在下三条胡同北。又有绛山会馆。藤阴杂记：椿树三条胡同，汪文端由敦寓，以所藏快雪时晴帖颜斋曰时晴。公后赐第东城，申拂珊副宪甫接住，赋诗，沈云椒初和作，有小斋数典纪时晴之句。笏山诗集注：椿树寓舍本汪文端公别宅，西偏屋数椽，雅有树石，公自署曰时晴斋，旧割以居他姓，近始并僦之。又题吴香亭银台古藤诗思图注：我时僦居时晴斋，花前置酒招朋侪。紫藤传是匠门植，晴香扑扑萦襟怀。注：旧为张匠门先生寓居。
　　大椿树胡同
　　西草厂胡同
　　井一。有正觉庵。有安福会馆。藤阴杂记，姜西溟汤西崖移居诗：椿树前头巷，先生卜宅成。似今之西草厂胡同又吴突烟通舍，查沟水过湾。谓吴元朗璟、查声山升皆邻近。又云：吾老欣同巷，归休愿息关。潜研堂集移寓诗自注：壬申十二月，寓草厂胡同僧舍。
　　魏染胡同
　　井一。有南城会馆。毕沅灵岩山人诗集：梁瑶峰移居魏染胡同相传为吴梅村旧寓诗：清华江右尽闻声，祭酒当年最擅名。故国鹃啼余旧痛，画梁燕垒又新营。敦槃昨启思前辈，花木重栽怅隔生。我是娄东吟社客，瓣香私淑不胜情。敬业堂集：庚寅秋以槐簃湫隘，不能容，迁居魏染胡同，西邻枣树一本，已累累垂实矣，余下榻于东偏，故名枣东书屋。藤阴杂记：张匠门、缪湘芷于此饯饮。又吴文简襄旧宅，赐额兰藻尚存。沈东田方伯寓此。东有饲鹤轩。后祝芷堂德麟、曹剑亭锡宝俱居之。汤西崖亦寓此。有旁人错比扬雄宅，异代应教庾信居之联。迤南大宅，金桧门总宪瑛第，有一经斋。复初斋集：史胄司夔亦曾寓此。
　　四川营
　　井一。有延安、四川诸会馆。藤阴杂记：四川营四川会馆，相传秦良玉勤王至京，驻师于此。后改石芝庵，旋改作会馆。王楼村集有石芝庵四律而不及秦事，京师亦别无石芝庵也。案：李宗昉有秦良玉故营歌，张维屏有四川营歌，皆咏是事。张诗结句云：武宣坊南有故营，桃花马上想倾城。画中小像应无恙，我欲驰书问老彭。自注：彭春农学士家藏良玉小像。
　　敫家坑 井一。有海昌、正定会馆。
　　棉花头条胡同 步军统领所属南营都司署在北。旧有协中、川东会馆。
　　上、下二条、三条胡同
　　上、下四条胡同 有惜字会馆。
　　上、下五条胡同
　　有圆通庵，详寺观。胡稚威年谱：乾隆十八年十月，元琢自蔚州回京，住棉花下五条胡同。十九年十月，府君回京，病。案：元琢，稚威之子，年谱为其所编。
　　六条胡同 曾文正年谱：道光二十年十二月，移寓棉花六条胡同路北。
　　上、下七条胡同 有贵州会馆。蒋祥稚自订年谱：壬戌，寓棉花七条胡同。
　　八条胡同
　　九条胡同 有天仙庵，详寺观。
　　裘家街
　　裘或作仇。井一。有临川、雷阳会馆。瓯北诗集：癸未岁暮，移寓裘家街，次桐屿见赠原韵。桐屿曾寓此。
　　山西街
　　山或作陕。有甘肃、四川会馆。
　　棉花五条胡同
　　铁门
　　井一。北城正指挥署在东。有宣城、广信会馆。程迓亭箕城杂缀：虎坊桥在琉璃厂东南，其西有铁门，前朝虎圈地也。渔洋诗集：过宣城馆有感诗：暮天黄叶落，一过西州门。无复高人迹，空闻宿鸟喧。新阡思挂剑，旧馆忆开尊。南望澄江水，谁招屈宋魂？自注：施愚山故居。愚山集：移寓寄宋牧仲诗：书声不敌市声喧，恨少蓬蒿且闭门。此地栖迟曾宋玉，藓墙零落旧题痕。姚文田邃雅堂集：乙丑正月，卜居铁门诗自注：宅南为指挥宅。祁寯藻■〈谷曼〉■〈谷九〉亭集，和陶移居诗自注：嘉庆己卯，居铁门，先君旧寓也。余生于是，年十三始归里。
　　右在宣武门街东，煤市桥、观音寺街、石头胡同西，虎坊桥、骡马市街北，其东与中城界，西与西城界。
　　骡马市大街
　　即南大街。井一。黎明市曰西小市。元帝庙，明建，前室祀马神，亦称马神庙。有王熙、刘廷玉二碑。设骡马税局于此。有直隶、三晋、中州诸会馆。迤东有桥，曰虎坊桥，明虎房遗址也。今桥北小巷，犹有是名。房或讹坊。井一。有福州、湖广、宜昌、三原、襄陵、曲沃、杭州诸会馆。南小胡同曰九道门槛。北小胡同曰磨脐胡同，曰虎房，在魏染胡同西。藤阴杂记：竹垞已未同徐检讨■〈釒九〉移寓虎坊桥，缉瀛州道古录。查他山别谭都谏瑄诗：宣武门东旧宅，虎坊桥畔凭栏。可惜手栽红杏，花开又让人看。似皆桥西赁宅。阎恭定循琦廓而大之。继居者王韩城、赵副宪。陈无轩焯肄业成均，馆韩城邸中。宋芝山葆淳作湘管斋图，题屋字韵七古，和者甚众。朱笠亭炎诸君又合作一图，无轩答诗，后录为湘管联吟。又毛西河会鸿博同年于众春园，各赋一诗。始未知其地，偶见笔肆招帖，乃即今虎坊桥西炭厂也。邵斋焘玉芝堂诗集：虎坊桥新寓有作。潜研堂集：移寓诗：客居燕台两寒暑，有似泽雉游樊笼。虎坊菜市三易寓，去住踪迹风转蓬。纪昀姑妄听之：余虎坊桥宅为岳威信公故第，厅事东偏一石高七八尺，云是雍正中造宅时所赐，移自兔儿山者。余号孤石老人，以此。有青桐，数百年物也。虫蛀一孔，雨渍久而中朽，遂枯。黄安涛真有益斋文编；癸酉秋仲，始偕舍人曾君昆圃僦屋宣武门外虎坊桥侧，屋为前大宗伯纪文达公故居，乾隆间，大将军岳威信公创筑者也。文达裔孙割半见赁，中有室类舫者曰岸舟，有若堂者曰阅微草堂。履声已遥，题署可识。盖文达昔年燕闲撰著之所，于斯在焉。如是我闻：虎坊桥西一宅，南皮张子畏故居也。今刘云房副宪居之。中有井，子、午二时汲则甘，余则否。太乙舟诗集：和叶云素移居诗：相公旧第亦前缘，廉让风高愿执鞭。朝典夙谙原望重，楹书谁读况儿贤。长斋自守庚申夜，修绠谁争子午泉？一笑元龙楼百尺，也辞故宅赋新编。注：宅为王文端旧居，有子午泉。案：此即如是我闻所纪之宅。许宗衡玉井山馆诗余：汉阳叶名澧作桥西老屋卷子，著桥西杂志，内有风雨怀人馆，亦见诗集。陈句山年谱：庚辰二月，自棉花胡同移居虎坊桥。胡稚威年谱：乾隆十一年丙寅，居南城九条门槛，卒岁养病。蒲褐山房诗话：周大枢字元木，山阴人，在京师寓虎坊桥小胡同，门外有大井，老屋三间，虀盐终日。予赠以句云：小住常依元亮井，出游谁问孝廉船？盖纪实也。莫友芝郘亭诗钞：国子学正刘菽云传莹招同曾学士国藩，小饮虎坊桥寓宅，歌以为别。又有归来索居过三载，忆子往往梦虎坊之句。
　　铁香炉
　　双五老庙
　　大、小保吉巷 保吉亦作包家。井一。
　　穿心胡同
　　阡儿胡同 阡或作拴。
　　蜡烛心胡同
　　东砖儿胡同 有灶王庙。旧有蒲城会馆，今废。
　　高台阶
　　塔儿店
　　高庙
　　香厂 井一。有永安桥。桥东隶中城。万明寺，元水浙庵也，岂后门亦在虎坊桥大街，详寺观。
　　羊毛胡同
　　南下洼
　　亦称窑洼。有东岳庙、都城隍庙，详祠祀。岁清明、中元、十月朔，都人祭赛，有庙市。自左安门迤西至右安门，亘十余里，其旷地皆下洼也。蔬圃外多荒冢。康熙五十九年曾禁城内丛葬，乾隆后乃渐弛，见会典事例。徐乾学憺园集：邀陈说岩太常同姜、朱二翰林虎坊别墅宴集诗：市南虎坊园，幽居带林薄。雅堪延野色，凭眺有菌阁。极望郊坛树，微风韵遥铎。案：曝书亭集亦有徐尚书载酒虎坊南园联句诗。康熙二十七年，戊辰岁也。考说岩于二十六年由户部尚书转吏部，平生未历官卿寺，太常系太宰之讹。至姜湛园以诸生入直史馆，食七品俸，故联句诗称著作。阅九年丁丑科，始举一甲进士，改官翰林，是时不应与竹垞同称翰林。憺园集或后人标录之疏也。案：其地当近下洼，今无考。
　　罗家井 井一。
　　赵家井 井一。
　　胶房
　　崇兴寺胡同
　　有福州、福清、濮阳、理化诸会馆。旧有鄞县会馆。坊巷胡同集：正南坊有保安寺、响鼓庙、崇兴寺。行国录：崇兴寺，明天顺四年敕建。大兴张志：寺在粉房刘家。
　　响鼓庙
　　旧闻考：庙北距崇兴寺数十武，踞高阜，前后宇各三楹，纵横不逾半亩，僧云庙旧制如此，有万历癸未铁磬一。案：寺今尚存，比丘尼居之。
　　粉房琉璃街
　　大兴张志作粉房刘家是也。有汾水、延平、晋江、廉州、解梁、萍乡、万载、河南、怀宁、新会、天津诸会馆。田雯古怀堂诗话：己未，余领冬曹节慎库，七月，自横街移居粉房巷，先至其处，督奴子搬家具，闷坐久，作诗题壁，有东野家具少于车，墙角殊立山姜花之句。俄而渔洋至，见而和之。次日遍传都下，和者百人。陈兆仑紫竹山房集：移居和阮裴园学浩韵，时兴阮同日移寓，梁新居即仆旧赁也。诗有云：灯原无尽传何代，粉已成灰剩有坊。自注：近寓粉坊琉璃街，屋后隙地弥望，名下洼子。齐召南赐砚堂集：句山移住粉坊叠韵诗：两髯公据东西垒，三馆人联远近坊。自注：张南华鹏翀、周石帆长发寓占东西。又同馆寓宣武门南约二十余人。
　　潘家河沿
　　井一。西有弥陀庵、晋阳庵，旧供古铜大士像于此，后移眼药庵，详寺观。有怀庆、吉安、黄陂诸会馆。旧有江南、江西、齐鲁、渭南、余姚会馆，今废。案：明时曾引凉水河入城、经虎坊桥以达于下洼，疑此并河之地也。说见前。钱辛楣年谱：乾隆十七年秋，移寓潘家河沿，仍与禇鹤侣同居。次年，偕鹤侣及吴杉亭习算术，得宣城梅氏书读之，寝食几废。复初斋集：壬辰九月，移居潘家河沿，置所刻苏题英德南山、米题药洲二石于斋壁，邀同人作苏米斋诗。崇百药斋文集：移寓弥陀庵诗自注：院中有古槐二株，数百年物也。洪亮吉机声灯影词注：龚孝廉克一寓居晋阳庵侧，因属余颜其斋曰闻虫，并系以词。
　　堂子胡同
　　贾家胡同
　　有归德、高州、高郡、开封、蕲水、永州、江震诸会馆。赐砚堂集：夏日从横街移居贾家巷，即句山旧宅，原宅又为余接居，叠韵八首，有晨夕好趋前辈召句。自注：谓张月槎藻、沈勉之荣仁、张南华鹏翀、李玉洲重华、彭芝庭启丰寓皆邻近。洪北江年谱：乾隆四十六年，先生在孙舍人溶寓中校书，时移寓贾家胡同。尚絅堂集：偕谢向亭移居宣武坊之贾家胡同。骆文忠年谱：戊戌，移寓贾家胡同。曾文正年谱：道光三十年四月，移寓贾家胡同路西。
　　放生园
　　鞑子营 井一。曾文正年谱：道光三十年十月，移寓鞑子营关侯庙，与同年钱振伦同寓。
　　阎王庙街
　　俗讹延旺。井一。有泸州会馆。迤南曰张相公庙。有云南会馆。旧有寿张会馆，今废。宸垣识略：张相公庙在延旺庙街，旧为关帝庙，康熙二十二年，萧山绅士重建，祀文武二帝，暨宋封浙江潮神靖江王张公。有少詹事周之麟碑。案：皇朝通典，雍正三年，浙抚疏请庙祀江海保障诸神，乃封宋张夏为静安公，庙祀萧山县。胡稚威年谱：乾隆十二年十月，移居阎王庙。
　　驴驹胡同 驴驹或作骊珠。有河间、奉新、广西会馆。骆文忠年谱：乙未，移居驴驹胡同。
　　果子巷
　　井一。胡书农年谱：乙丑五月，移寓果子巷内族叔曾祖文恪公高望宅。时叔祖祖福官刑部，招同陈丈扶雅同居，集中有重过嘉树堂感事诗，指此。曾文正年谱：道光二十年六月，移寓果子巷客舍，病热危剧，几不救，九月乃愈。
　　大吉巷 井一。有抚州会馆。
　　羊肉胡同 有奉新、旌德会馆。
　　关帝庙夹道
　　保安寺街
　　井二。保安寺少东有玉皇庙，明崇祯二年建，俱详寺观。有丰城新、旧会馆。尚絅堂萧寺集小序：辛酉，移寓保安寺，砌花数种，缀以小兰，雨铃风磬，间出韵语，为软红中辟一清凉界也。成克巩重修玉皇庙碑：余所居之右，有玉皇庙。赵佑四书温故录自序：乾隆五十二年书于保安寺街。邵长蘅青门旅稿小序：己未，客都门，寓保安寺街，与阮亭衡宇相对，愚山相距数十武，冰修仅隔一墙，其年寓稍远，隔日辄相见，常月夜偕诸君叩阮亭门，坐梧桐下，茗碗清谈达曙。愚山赠行诗：蹋月夜敲门，贻诗朝满扇。盖纪实也。又与阮亭尚书书：奉别十年，回忆寓保安寺街，踏月敲门，诸君箕坐桐阴下清谈竟夕，恍然如隔世事。王士祯香祖笔记：海宁陆冰修嘉淑，昔在京师、与施愚山、梅耦长每夕必过予邸，纵谈至夜分始别。陆有绝句纪事：科跣到门衣不船。盖方言也。查慎行直庐集：王学庵给谏移寓保安寺街寄诗次答：辘轳便转石栏边，僦屋曾栖蒲褐禅。古井再经愁雨塌，旧交重聚得天怜。明灯照壁何愁蝎？绿树当门定有蝉。稍待泥干走相觅，看君新灶起茶烟。自注：余壬午、癸未间曾僦居此街。藤阴杂记：陈黄门台孙寓保安寺，旁有双槐轩。又寺有奇石，梁少司空敦书寓寺前，移置庭院，名曰垂云，作歌。阮吾山司寇和移居云：曾有诗翁屐齿经。自注：此地为渔洋旧居。渔洋自题得树堂诗：老树空庭得，堂因老树名。未审即此宅否？又孙松坪集：徐虹亭■〈釒九〉寓斋，阮亭旧寓也，庭中老椿二株，近百年物，招饮赋诗：凭将尽取蓝田墅，古木城坳共盍簪。似又一宅，非保安寺街。李超然瓶庵居士文钞：书张拱北遗文后云：乾隆壬午七月书于京师保安寺街寓斋。亦有生斋集：移居古藤书屋，胡学士长龄用竹垞得要字韵见赠，次韵奉答诗注：君时寓保安寺。
　　包头章胡同
　　兵马司前街
　　明南城兵马司疑当在此。井一。有正味斋日记：乾隆癸丑十月，徙寓兵马司前街。洪北江年谱：嘉庆元年二月，僦寓兵马司前街。刘嗣绾尚絅堂诗集：围炉集序：时寓于宣武坊之兵马司前街。
　　中街 有南城、慈溪、望江诸会馆。尚絅堂集：留别兵马司中街寓，即题壁间。
　　后街
　　箭杆胡同
　　米市胡同
　　井二。东有关帝庙，详寺观。有中州、江阴、光州、六安、重庆、南海诸会馆。水曹清暇录：宛平王敬哉相国怡园，跨米市、烂面两胡同，今其子孙贫窭，割裂出售与人，其东米市胡同者已归胡云坡少寇季堂，开地重建，水亭杰阁，颇称幽雅。池北偶谈：康熙丁未上元夜，于礼部尚书王公崇简清箱堂恭亲睹世祖章皇帝御画山水小幅。藤阴杂记：王文贞崇简有青箱堂，沈曰溇受宏诗：西园地接红尘陌，东第门开白玉京。容园见孙松坪诗。宸垣识略：青箱堂在米市胡同关帝庙北，今归胡大司寇。藤阴杂记：曹文恪秀先第在米市胡同。癸巳，仿真率会，邀程文恭、嵇文恭、吴恭宣绍诗、陈总宪若溎、崔司寇应阶、蒋少司马元益。戊戌再集，易以蔡漳浦、周文恭煌、罗总宪源汉，有七人元旦五百岁之句。朱石君以二老同年十九科为对，指蔡公也。王昶春融堂集：吉梦兰墓志铭：君所居米市胡同，地洼下，五六月中，中庭积潦深尺许、施板其下如略彴然，久之，少人行，版上长苔藓。程晋芳三长物斋后记：壬辰，余寓房师朱竹君先生斋中，作三长物斋记，阅十年壬寅，盖长住米市九载矣，昔之东井研、古墨、圣教序，皆为他人有，检点故箧，尚有宣和哥窑炉、端石圭砚一、灵璧脱砂砚山一，复颜屋之南轩曰三长物斋。胡稚威年谱：乾隆十一年正月，礼部尚书任公兰枝致仕将归，薨于第。府君遂僦居于米市胡同。盖依任公自丙辰至丙寅凡十年，至是始赁屋于外。研经室四集：屠琴坞庶常倬将出为县令，所寓米市胡同有古藤二株，自绘画卷，寄观索题。刘嗣绾尚絅堂集：移居米市胡同，即琴坞之双藤书屋也。躬耻斋诗钞小序：辛卯夏，入都，居宣南米市胡同，用荀子儒效篇杅杅自足之意，以名寓斋。钱仪吉衎石斋记事稿：兄子昌龄补官至京师，予方假馆缪氏澄观之居，即今潘相国世恩米市大宅也，遂同居。许宗衡玉井山馆集：壶园诗：朱坊紫陌宣南路，旧井秋槐尚夕阳。当日园林盛宾客，一时文讌有沧桑。自注：地在米市胡同，有井，又老槐一株。道光乙未、丙申间，徐廉峰宝善居此，名曰壶园。按：许集中又有我园记，即壶园旧址。
　　绳匠胡同
　　绳匠或作丞相。井一。北有伏魔寺。有中州、休宁、潮州诸会馆。西小胡同曰小井胡同，井一。曰口袋胡同。宸垣识略：大学士陈文简元龙邸在绳匠胡同，圣祖御书爱日堂额。西有园亭，通北半截胡同。藤阴杂记云，似是少司寇维城宅，今归查氏。水曹清暇录：绳匠胡同有休宁会馆，盖前明许相国维桢旧第也。屋宇宏敞，廊房幽雅，有古紫藤二，马樱桃花一，相传乃相国手植。又徐憺园司寇碧山堂雨中宴同馆诸公诗：积雨冲泥会故人，高斋当暑似萧晨。十年冉冉存双鬓，百载茫茫集一身。缑岭仙人曾憩洛，高阳才子正游秦。今朝佳宴逢休暇，莫厌当筵酒琖频。时孙屺瞻同作堂在绳匠胡同，今改作休宁会馆，屋宇轩敞，为京师会馆之最。其南其北，昔为秦文恭、姜司寇、刘司农宅，当日自合而为一，故能容满堂珠履。渔洋假归，门人黄叔琳、李先复、胡闰饯于碧山堂。查他山饮徐尚书碧山堂花下诗：谢公别墅近城壕，载酒曾陪饮与豪。孙松坪有冠山堂呈健庵先生诗：宣武门前卜筑宽，过从忘却在长安。或即碧山。阎若璩尚书古文疏证：甲子，予寓东海尚书碧山堂，为讲礼制。赵翼檐曝杂记：徐健庵乾学居绳匠胡同，后生之欲求进者必僦屋于旁，俟其五更入朝，辄朗诵诗文使闻之。如是数日，徐必从而物色，有所长，必为延誉。当时绳匠胡同宅子僦价辄倍他处。蒲褐山房诗话：周于礼号立崖，嶍峨人，官至大理寺少卿，所居听雨楼，在绳匠胡同，为明严介溪别墅，国初徐健庵居之，继归于史文靖公，其后分为数处，毕君秋帆得之，为燕会觞咏之地。及秋帆出为观察，遂归少卿。潜研堂诗集自注：予以壬申六月入都，寓绳匠胡同。年谱云与禇鹤侣同寓。洪北江年谱：乾隆丁未，先生偕孙君星衍计偕北上入都，寓绳匠胡同。吴蔚光素修堂诗集，有迁居绳匠胡同诗，用厉樊榭续集中移居诗韵。曾文正年谱：道光二十一年八月，移寓绳匠胡同北路东。戴熙习苦斋集：丁未春，予寓居绳匠胡同之南，余女归吴氏者在其北，相望也。又偕邵蕙西访曾涤生学士诗：冷官如僧舍如刹，入门但少孤磬戛。巷北枢曹肯相过，高论汩汩奋颉滑。为语巷南有阁长，濯濯麋群彼尤黠。许宗衡玉井山馆文略：咸丰辛酉春移居绳匠胡同之南，前三楹坐宾客，庭有槐一。中三楹，余读书其中。迄而东，凡五楹，为卧室，有榆一，榆大于槐，然皆数乃年植。
　　库堆胡同 或作裤骽。有浏阳会馆。
　　大井胡同 井一。崇百药斋三集：星斋藤花书屋填词图自注：度香尚书大井胡同藤花甚盛，今五洲光少居之。
　　南、北半截胡同
　　巷东隶北城，西隶西城。南胡同井一。有江宁、黟县、山会诸会馆。西小胡同曰七间楼。北有吴兴、潼川两会馆。水曹清暇录：怡园在米市胡同，跨连烂面诸胡同，极宏敞富丽。竹垞朱检讨有同陆元辅、邓汉仪、毛奇龄、陈维嵩、周之道、李良年诸征士讌集诗六首。宸垣识略：七间楼在东横街南半截胡同口，即怡园也。康熙中，大学士王熙别业。相传为严分宜别墅。北半截胡同有听雨楼，则东楼别墅，今归查氏。王士桢居易录：怡园水石之妙，有若天然，华亭张然所造。然字陶庵，其父号南园，以意创为假山，以营丘、北苑、大痴、黄鹤画法为之，峰壑湍濑，曲折平远，经营惨淡，巧夺画工。茶余客话：华亭张涟能以意垒石为假山，子然继之，游京师，如瀛台、玉泉、畅春苑，皆其所布置。王宛平怡园，亦然所作。王崇简青箱堂集：正月十六夜见熙张灯怡园侍饮诗：闲园暮霭映帘栊，秉烛游观与众同。月上空明穿径白，烛悬高下满林红。承欢春酒烟霞窟，逐队银花鼓吹中。共羡风光今岁好，升平惟愿祝年丰。藤阴杂记：怡园跨西北二城，宾朋觞咏之盛，诸名家诗几充栋。胡南苕会恩牡丹十首，铺张尽致。查查浦集有公孙枚孙、景曾庚辰招集怡园诗，已非全盛。汤西崖怡园感旧诗：今日城南韦杜少，旧时池上管弦多。汪文端感宛平酒器诗注：园已毁废数年。是为乾隆戊午。此后房屋拆卖殆尽，尚存奇石老树，其席宠堂曲江风度赐匾，委之荒榛中。今空地悉盖官房。相传吾乡沈■〈舟侖〉翁太史少游京师被酒过横街，值怡园诸姬归院失避，以爆竹炙面而归，故先君上元绝句云：宣南坊里说遗闻，丞相园林步障分。犹记笙歌归院落，一时憔悴沈休文。案：毛奇龄集宛平王相公园林诗，有才到射堂门启处，门纱映出一山蓝。行过摘星岩畔望，红亭高出碧云间之句。知园中有射堂，摘星岩也。又听雨楼相传为严分宜东楼，前后即其旧址。汪荇洲侍郎曾寓，见王楼村集。近韦约轩谦恒自四松亭移居，有醉经堂、古藤书屋、得石轩、松石间精舍、槐荫馆、绿天小舫、桐华书塾，同人分体赋诗，今归查氏。其旁为吴兴会馆，自是楼旁余屋。案：查慎行敬业堂集有集听雨楼诗。毕弇山年谱：甲申十月，移居宣武门外听雨楼。楼后二小轩，汤少宰右曾书额曰得石。有听雨楼存稿四卷。查嗣瑮查浦诗钞，同杨端木中讷移寓半截弄诗：衣箧书囊不满车，傍谁池馆觅新华？云离翠岫原无主，燕值雕梁便是家。随地可赊邀月酒，有钱先买探春花。故园不是无茅屋，梦里寒梅一径斜。癸巳，使广东还京，仍移半截旧宇寓，呈汤西崖院长、周桐野宫端。汤则南邻，周则旧寓此宅，诗云：缕络藤梢架未芜。自注：中庭紫藤，系宫端手植。名起渭，贵筑人。禇廷璋接叶亭图诗自注：余旧寓半截胡同，与接叶亭为比邻。藤阴杂记：秦鉴泉大士寓半截胡同。庚辰，庭产芝草，长君承恩中式，作瑞芝诗。庚寅，又茁一芝，次子承业中式，赋后瑞芝诗。又齐次风召南移寓半截胡同，赋诗八首。阮裴园检讨学浩与弟学浚和韵。巷南迫近横街。船山诗草：自官菜园上街移居北半截胡同诗，中有菜园屋券价已昂，我宁扣俸租官房之句。
　　右在半截胡同东，骡马市、虎坊桥街南，板章胡同西，横街北，与中城、西城界。
　　南横街
　　井一。迤西隶西城。井四。旧有礼部所属会同馆，今废。有千佛庵、圆通观，俱详寺观。又有华严庵。有祥符、嘉兴、全浙、淮安、孟县、泾县、粤东诸会馆。南小胡同曰椅子圈、荷叶厂。沈铭彝孟庐札记：宛平王文贞公崇简旧第在南横街，有宝翰堂，藏两朝所赐书画数百轴。又有忆园、青箱堂，今七间楼遗址尚存，祠亦在焉。文贞有青箱堂诗十卷，续诗十二卷，文十卷，家谱、年谱各一卷，镂板藏祠中。冯鹭庭编修集梧居米市胡同，于己酉五月十三日祀汉寿亭侯，纸灰飞著凉篷，延烧千余家，而王氏之祠并青箱堂俱为煨烬。宸垣识略：王文贞家庙在绳匠胡同南，析为民居，有王氏宗祠四字砖刻尚存。藤阴杂记：横街有第，乃怡园之一隅，向为王氏世守，后赁张总宪若溎、吴少宰嗣爵。韦约轩谦恒自黔回京，再入词馆，赁住怡园废址，尚剩四松，乃构亭于松石间，颜曰四松，栽花树二十余本，又构有椒书屋，方桃杏盛开，屋又转售，赋留别诗。案：今粤东会馆当即其地。履园丛话：邵二云名晋涵，余姚人。乾隆五十七年，余初入京师，谒见于横街寓第，时官侍讲。又刘文定纶初寓横街移居诗：仆夫忽报趋朝早，小树鬅鬙夜气浓。此去天街多半里，惊心几杵丑时钟。又程文恭景伊第在横街，有绿云书屋，文定题云：仙云童童覆瑶席，仙人展坐春无迹。笑认窥檐老树枝，此是吾家道南宅。钱辛楣年谱：乾隆甲戌，移寓横街，读汉书，撰次三统历衍四卷，秦文恭邀余商订五礼通考。休宁戴东原初入都，造居士寓，谈竟日，叹其学精博，明日言于文恭，文恭欣然与居士同车访之，为延誉，由是知名。曾文正年谱：道光二十年正月，入都，寓千佛庵。二十七年三月，复寓南横街北。查礼铜鼓堂集：移居横街诗：碧玉山房春落花，春风催我更移家。此身万岁归何著？两岁三迁似泛槎。检点诗书携作伴，街邻酒肆说堪赊。据经作灶仍无突，爱听松声日煮茶。
　　官菜园上街
　　井一。有光州、镇江、四川、香山诸会馆。浮梁会馆已废。迤南二里许近城根曰姚家坑，与西城界。井水清冽。曰姚家井。其旁又有三井。迤东至农坛井凡八。街西里许曰大明园。又西曰官园。皆明时蔬圃也。街疑以是得名。官园俗称道士坟，详西城。卷葹阁集：叶舍人雯移居官菜园上街东作图索诗：朅来都门三易居，菜圃开处真君庐。盘盘老树横街后，分半贮书嫌不够。锁厅退直事亦忙，日方苦短书声长。谈心时接北街李，联句尚有南头王。自注：谓李小松编修、王惕夫孝廉。钱辛楣年谱：乾隆己丑秋，再入都，仍寓官菜园上街。孙星衍问字堂集：校定神农本草经序云：乾隆四十八年癸卯，七月七日撰于官菜园上街寓舍。船山诗草，官菜园寓斋即事：官园菜把亦虚名，白草黄芦接地生。屋后远山时露影，窗前细雨乍闻声。王芑孙写韵轩小稿序云：余自成均献诗行在，引见，天子赐之会试。再试，再不第，因求为咸安宫教习。又云：书于官菜园寓舍。
　　兴隆街 钱仪吉衎石斋记事稿：蒜市杂记序：余居兴隆街，东去蒜市盖十里。案：今兴隆街居民寥落，绝无邸舍矣。
　　珠巢街
　　有扬州、云南、成都诸会馆。迤南有观音院。潜研堂集：移寓珠巢街与王礼堂夜话诗：积潦晴余聚白沙，新蒲雨后迸青芽。荆高酒伴如相访，白纸坊南第一家。刻烛论心水乳投，廿年亲串意绸缪。前身兄弟机云侣，分占东西屋两头。纪昀如是我闻：辛卯夏余自乌鲁木齐从军归，僦居珠巢街路东宅。蒋士辁忠雅堂诗钞：吴荪圃舍人璟移寓珠巢街，与予隔巷，作诗柬之。尚絅堂集：周稚圭同年自粉坊琉璃街移寓珠巢街，步行特访。■〈谷曼〉■〈谷九〉亭集：和陶移居诗自注：嘉庆庚辰，移居珠巢街。
　　南堂子胡同
　　有法华寺。迤南曰板井，井一。东有关帝庙，明刹也。井一。又南半里许曰东珠营、西珠营，井四。有龙泉寺，龙树寺。西有太清观，明万历间建，今重修。俱详寺观。茶余客话：城南旧有龙爪槐，僧言三百年物，前辈集中不多见。徐电发■〈釒九〉菊庄词话：白门纪伯紫云，壬子季夏，与合肥龚宗伯、山阳陈阶六黄门台孙同饮龙爪槐下填词。此地在国初亦名流屐齿所常到也。案：寺前老屋三楹，额曰蒹葭簃。东洲草堂集有题龙树寺蒹葭簃图诗。茶余客话：封氏园一作风氏，与龙泉寺相近。杨禹江集有丙戌夏陪宋商邱过龙泉寺观风氏园古松之作。藤阴杂记：风氏松见诸家题咏，宋牧仲偕诸名辈倡和诗皆长篇，王楼村、宫友鹿尤擅场，后高文良其倬赋长歌：浓阴数亩自周遮，横列十人容坐语。至雍正，鲍西冈有悼松诗，已无存矣。缪湘芷沅集：风氏园旁数武，有武家窟，与黑龙潭相对，水木清华，渚溆环互，风日澄霁，宛似江南。李总宪枬将于此移筑广陵馆，仙去不果。丙戌重过，赋五古一章。今黑龙潭左右，一望黄沙，夏秋茭芦丛薄，谁复知有风氏园者？宸垣识略：封氏松相传金元时物。查慎行有过园饮矮松下诗。胡承珙求是斋集，偕同人游城南多氏园林诗。案：多氏园今亦无考。藤阴杂记：城南刺梅园，士大夫休沐余暇，往往携壶榼，班坐古松下，觞咏间作。谭舍人吉璁佐郡延安，同官于此祖饯，联句五十韵。高太常层云绘以为图，诗载朱竹垞集。竹垞同何侍御元英饮松下诗：禁烟高柳遍龙潭，未得同游只自惭。又刺梅园饯陆进诗：刺梅园里青松树，笑我重来竟白头。孙松坪致弥诗：好觅南邻朱检讨，典衣还醉刺梅园。案：曹贞吉游黑龙潭还过刺梅园诗：刺梅花未发，有约故人来。落叶纷如梦，松风对举杯。园当在黑龙潭北，今悉为苇荡。其旁又有祖园。陈维嵩诗：谁割龙潭景，添成物外游。徐乾学饮禊祖园诗：旧游农坛西，紫阁郁连畛。宸垣识略谓为左都御史祝氏别业。考西河诗话，祝家园在安定关西，关左祝御史别业，梁清标桂枝香词所谓赏心乐事祝家园里也。祖祝音近，方言固易混淆，然准诸地望，参以旧闻，吴氏之言殊未足据。又右安门外亦有祖园。
　　四屏园
　　屏俗讹平。西河诗话：在京时，于四屏园送吴郎中归里，同馆高检讨举杯诵张谓诗：不饮郎中桑落酒，教人无奈别离何。吴便流涕。藤阴杂记：毛西河四屏园送吴郎中归里赋诗，园在横街口，荒冢垒然。
　　红土子店
　　黑阴沟
　　东有三圣庵。迤南有火神庙。又南里许曰黑窑厂，明工部五大厂之一也，亦曰南厂。国初设满汉监督，后裁，详厂局。井一。其东半里许曰黑龙潭，旧为祷雨之地，有龙王亭，今圮，详水道。西南里许曰陶然亭，详寺观。明史食货志：烧造之事，在外临清砖厂，京师琉璃、黑窑厂皆造砖瓦，以供营缮。旧闻考：黑窑厂，明时制造砖瓦之地。康熙三十三年奉旨交窑户备办，此厂遂废。其地坡陇高下，蒲渚参差，都人士登眺，往往而集焉。宸垣识略：厂今废。窑上建真武殿三楹，翼以小屋，道人居之。路口有灵官阁，坡径迂回，盘折而上，名曰窑台。闲搭凉棚，设茶具，重阳后苇花摇白，一望弥漫，可称秋雪。沈德潜有登高诗。藤阴杂记：黑窑厂登高诗充栋，惟渔洋四律，苍凉沈郁。龚芝麓花朝讌集，又招汪苕文、王阮亭、李湘北、陈其年，饯董玉虬，以泰州杂诗分韵。徐憺园有陈说岩太宰招同竹垞、西溟，黑窑厂最高处燕集诗：张幄以御风，重毡覆青油。芳茵藉促坐，曲几罗庶羞。似支搭帐幄，未有亭阁。洪亮吉北江诗话：扬州申副宪黻官京师日，重九日同人集黑窑厂登高赋诗云：古来重九四风冷，明日长安落叶多。盖是年秋试以初十日揭晓也。案：觉生诗钞：春日瑶台看云诗，又有雪后登瑶台诗，改窑为瑶。又黑龙潭，康熙中为讌游之第，徐憺园、王横云集俱有诗。胡南苕九日集黑龙潭诗：北望云霞双阙逈，西来紫翠峰攒。张匠门大受游黑龙潭，地为新城尚书游讌处，赋诗。柘坡居士集：陶然亭，康熙乙亥江郎中藻所建，取白居易：更待菊黄新酿熟，共君一醉一陶然。藤阴杂记：陶然亭又名江亭，有记勒石，百余年来遂为城南觞咏之地。春秋佳日，宴会无虚。亭前廊以轩楹，可容小部。名家集中多有登览之作。查他山诗：望远村东缓辔游，忽从饮马得清流。自注：余寓城南道院，在望远村，去亭二里。近人诗以曹习庵仁虎穿荻小车疑坐艇，出林高阁当登山为绝唱。东洲草堂集自注：旧亭有王孟津书大字扁。案：亭在观音庵西偏，壁嵌江藻陶然吟，其序称，京东南隅有慈悲庵。又大兴张志：观音堂在珠营。汤右曾有秋日登大悲庵后亭诗。皆即今观音庵也。庵有辽寿昌中慈智大师石幢，称兹地为京东，证以长生观之在丰宜关，智泉寺之在子城东门外，悯忠寺之门临康衢，地望悉合，旧城东南遗址约略可知矣。长生观、智泉寺，俱详西城。
　　右在半截胡同、官菜园上街东，虎坊桥骡马市街南，板章胡同西，其东与中城界，西与西城界。
　　旧坊附
　　南城在今城西南，唐幽州藩镇城及辽、金故都城也。孙承泽春明梦余录。幽州城周二十五里，城中凡二十八坊。有门楼，有罽宾、肃慎、卢龙等坊，并唐时旧名。（宋路振乘轺录。案：南城亦谓旧城，唐幽州镇城，有蓟北坊，见濮阳卞氏墓志，详前。）元初设左、右二院。右院领旧城西南、西北二隅。坊门之名四十有二：西开阳坊、南开远坊、北开远坊、清平坊、美俗坊、广源坊、广乐坊、西曲河坊、宜中坊、南永平坊、北永平坊、北揖楼坊、西县西坊、棠阴坊、蓟宾坊、永乐坊、西甘泉坊、东甘泉坊、衣锦坊、延庆坊、广阳坊、显忠坊、归厚坊、常宁坊、常清坊、西孝慈坊、东孝慈坊、玉田坊、定功坊、羊市坊、会仙坊、时和坊、奉先坊、富义坊、来远坊、通乐坊、亲仁坊、招商坊、余庆坊、郁邻坊、通和坊。左院领旧城东南、东北二隅。旧坊门之名二十：东曲河坊、东开阳坊、咸宁坊、东县西坊、石幢前坊、铜马坊、南蓟宁坊、北蓟宁坊、啄木坊、康乐坊、齐礼坊、为美坊、南卢龙坊、北庐龙坊、安仁坊、铁牛坊、敬客坊、南春台坊、北春台坊、仙灵坊。（元一统志。）
　　旧闻考：此具录金时坊名。其坊位界至，久已湮没。今以析津志、元一统志、五城坊巷胡同集所载寺院基址考之，则归义废寺在今彰仪门大街北，当为时和坊。都土地庙在今土地庙斜街，当为奉先坊。天王寺即今天宁寺，在广宁门外，当为延庆坊。宣武门外菜市西，尝发地得仙露寺舍利石匣，当为仙露坊。昊天寺当为棠阴坊。竹林寺当为显忠坊。紫金寺当为北开远坊。大约皆在宣武、广宁二门之间。案：铜马坊以铜马门得名。郦道元水经注：漯水篇：东掖门下，旧慕容■〈亻隽〉立铜马象处。昔慕容■〈亻隽〉有骏马赭白，有奇相逸力，至■〈亻隽〉光寿元年，齿四十九矣，而骏逸不亏。■〈亻隽〉奇之，比鲍氏骢，命铸铜以图其象，亲为铭赞，镌颂其奇，象成而马死矣。元一统志、析津志皆云门在旧城东南隅。日下旧闻谓当在今德胜门外八里土城关。考旧城在外城西南隅，铜马门又在旧城东南隅，则今广宁、右安门二门之间是其旧迹也。德胜门外土城关，乃元新城遗址，明徐达改筑北平时，限诸城外，朱说似未核。铁牛坊以铁牛庙得名。元一统志云：庙在旧城东南，近东城路北，土埋铁牛路脊，人因祀之。析津志谓铁牛大力神庙在南城施仁门内东南。玉田坊当以玉田观得名。南烬纪闻谓少帝到燕京，居安普寺，后徙居城东玉田观。纪闻虽伪书，要其所记寺观自足据也。今遗址皆无考。又春台坊有天宝宫。甘泉坊黄土坡有玉清观。开远坊有元禧观。玉田坊有崇仁寺。归厚坊有荐福寺。康乐坊有圆明寺，旧名三学寺。咸宁坊有崇圣寺。皆见元一统志。今亦无考。其故迹有可稽者，具见后篇。王恽秋涧集言，大都玉马坊耿氏石狮，水猛出如雾。考元时新旧两城，皆无玉马坊，或其后改名，未可知也。朱彝尊谓元宋絅为其兄作行状，称学士生于大都为美坊，今五城坊巷无此名，盖未审絅所举者旧城坊名耳。
　　元初设大都警巡院，领京师坊巷事，建置于至元十二年。至二十四年省并，止设左、右二院，分领京师城市民事。二十五年，分定街道坊门，翰林院拟定名号：福田坊、阜财坊近库藏。金城坊、玉铉坊近中书省。保大坊近枢密院。灵椿坊、丹桂坊、明时坊近太史院。凤池坊近海子，在旧省前。怀远坊在西北隅。安富坊、太平坊、大同坊、文德坊、金台坊、穆清坊近太庙。五福坊在中地。泰亨坊在东。北寅坊、八政坊近万斯仓八作司。乾宁坊在西北乾位。时雍坊、咸宁坊、同乐坊、寿域坊、宜民坊、析津坊近海子。康衢坊、进贤坊、嘉会坊在南方。平在坊在北方。和宁坊、智乐坊地近流水。邻德坊、有庆坊、清远坊在西北隅。日中坊地当市中。寅宾坊在正东。西成坊在正西。由义坊西方，属义。居仁坊在东市东，属仁。睦亲坊近诸王府。仁寿坊近御药院。万宝坊大内前右千步廊，坊门在西。豫顺坊、甘棠坊、五云坊大内前左千步廊，坊门在东，与万宝对立。湛露坊近官酒库。乐善坊近诸王府。澄清坊御史台。元一统志。坊名五十，乃翰林院侍书学士虞集所立。外有数坊，为大都路教授时所立。里仁坊在钟楼西北。发祥坊在永锡坊西。发祥坊西北大街砖斗拱，扁溥光，最为年远。三相公寺前善利坊、乐道坊、好德坊，招贤坊，在翰林院西北。善俗坊在建德门。昭回坊，都府南。居贤坊国学东，监官多居之。鸣玉坊在羊市北。展亲坊、惠文坊，草市桥西。请茶坊，海子桥北。训礼坊、咸宜坊，顺承门里倒钞库北。思城坊、东皇华坊、明照坊，与上相对。蓬莱坊，天师宫前。南薰坊，光禄寺东。迁善坊、可封坊在健德门。丰储坊在西仓西。
　　析津志。案：里仁坊以下不列虞集五十坊名之内，其名或起于元末。析津志言煤市在修文坊前。修文坊亦未见，或即文德坊之别名。志又言：拱木市在城西，柴炭市集市在千斯仓，鹁鸽市在喜云楼下，其遗址今无考矣。余俱见前。欧阳元圭斋文集：跋先冀国公沚园香词后，云书于贤良坊寓舍。
　　北平府设坊三十三：五云坊、保大坊、南薰坊、澄清坊、皇华坊、贤良坊、明时坊、仁寿坊、思城坊、明照坊、蓬莱坊、湛露坊、昭回坊、靖恭坊、金台坊、灵椿坊、教忠坊、居贤坊、寅宾坊、崇教坊，凡二十坊属大兴县。万宝坊、时雍坊、阜财坊、金城坊、咸宜坊、安富坊、鸣玉坊、太平坊、丰储坊、发祥坊、日中坊、西城坊，凡十三坊属宛平县。（明北平图经志书。按：此明初未建都城之制。）京师虽设顺天府、两县，而地方分属五城，每城有坊，中城曰南薰坊、澄清坊、仁寿坊、明照坊、保泰坊、大时雍坊、小时雍坊、安福坊、积庆坊，东城曰明时坊、黄华坊、思诚坊、居贤坊、朝阳坊，南城曰正东坊、正西坊、正南坊、宣南坊、宣北坊、崇南坊、崇北坊，西城曰阜财坊、金城坊、鸣玉坊、朝天坊、河漕西坊、关外坊，北城曰崇教坊、昭回坊、靖恭坊、灵椿坊、发祥坊、金台坊、教忠坊、日中坊、关外坊。每城设御史巡视，所辖有兵马指挥使司，设都指挥、副都指挥，后改兵马指挥使，设指挥、副指挥，革知事，增吏目。（春明梦余录。）
案：明代坊名多沿元旧，其地今尚可稽，散见于前。又梦余录之保泰即保大，安福即安富，河漕西坊即西城坊，自建朝天宫后，又分为朝天坊。明制，以今外城为南城，梦余录所举南城七坊，皆今外城地也。其东城之朝阳坊，西城、北城之关外坊，所辖皆外厢地，然此亦嘉靖以后之制，若罗城未筑以前，其详不可得闻矣。考明天顺一统志，彭城卫在万宝坊，万宝之名始终元至天顺间尚存，后改称小时雍坊者，当即其地。志又云刑部在贯城坊，大兴左卫在日照坊，则诸录皆无之，足征其前后并不一也。


右书二卷，先兄分纂顺天志之稿而稍有增改者也。先是，周少棠侍郎尹京兆时，奏修顺天府志，延天下方闻之士，分门编纂。先兄得坊巷门，昼则步行广术委巷，就官堆老卒，本巷居民详询之；夜则备录日中所闻见，证诸旧图，参以往籍，考索钩贯，漏三四下不休。人事舛午，经历岁年，稿亦屡易。乙酉夏五，缮录成编，尚余外城崇文门东夹道、东便门街、花儿市大街、广渠门大街、左安门大街、崇文门大街诸条未就。适拜典试湖北之命，乃请缪筱珊编修足成之。原稿涂乙改窜，极不易辨，因间有抵牾。比回都，而全书已印行，无从更正。暇时复取各书之有关掌故者，随阅随录，书眉殆满，未竣而卒。怀新以此书可随时增纂，无所谓已成未成。且惧久而或佚也，倩顺德龙板曹伯鸾校刊。去夏，龙君改官赴皖，转属番禺汪星伯孝廉覆校，复以原稿添注丛杂，缮录者不免有误，乃详加校对，讹者正之，漏者补之，改刊者盖不啻三之一焉。呜呼！先兄之为是书，初非有意单行也，后之增辑，亦不意其止于此也；乃竟止于此焉，使以未成之书而置之，几何不饱蠹鱼之腹，而恫九原之心也！改刊既竟，爰职其颠末如此。

光绪丁酉七月，弟怀新跋。
　　
　　之三  我所整理出的目录：
　　
　　序
　　京师坊巷志稿卷上：中西坊 中东坊 朝阳坊 崇南坊 东南坊 正东坊
　　关外坊 宣南坊 灵中坊 日南坊
　　皇城东：中西坊：东华门外南长街
　　南河沿 菖蒲河 冰窖 牛郎桥 东河沿
　　南箭亭 南湾子 南、北库司胡同 官豆腐房 飞虹桥 南井儿胡同 冰窖胡同
　　门神库 灯笼库 石头缝胡同 箭厂胡同 缎匹库 吗噶喇庙
　　瓷器库 葡萄园御马圈 东安门大街
　　光禄寺东、西夹道 光禄寺后东华门外北长街 头条、二条、三条胡同 妞妞房 北河沿 箭杆胡同 骑河楼 北箭亭 井儿胡同
　　五所胡同 斗鸡坑 庙儿胡同 暖阁厂胡同 银闸 上驷院御马圈 草垛胡同 骡圈 椿树胡同
　　东沙滩 西沙滩 红门 官房 马神庙 下坡 嵩祝寺胡同
　　钟鼓司胡同 椅子胡同 东高房胡同 二眼井 三眼井 西高房胡同 东老胡同 中老胡同 西老胡同 司礼监
　　吉祥所 碾儿胡同 东黄瓦门 内府库 蜡库胡同 铁匠营 酒醋局胡同
　　妞妞房 织染局胡同 针工局胡同 巾帽局胡同 东板桥 火药局胡同 后局胡同 东、西吉祥胡同 闯道胡同 南月偃
　　北月偃 帘子库胡同 慈慧殿 安乐堂胡同 地安门东夹道 皇城西：中东坊：西华门外南长街
　　南花园 南府 东沟沿 北花园 大烟洞胡同 九条湾 油漆作
　　羊圈 西闸口 织女桥 西华门外北长街
　　东、西翰林街 头条、二条、三条、四条胡同 大沟沿 枣林龙王庙 三眼井 妞妞房 盔头作 浆家房 二里沟 朝阳河 观音堂 井儿胡同 四根旗杆
　　东、西椅子胡同
　　
　　大石槽 草厂 蚕池口 头条、二条、三条、四条胡同 新开路 毛家湾
　　巧极营 永佑庙 槐树胡同 拜斗殿 兔儿山 旋磨台 饽饽房 红门火药局 鞑子营
　　光明殿胡同 前大坑 后大坑 石板房 菜园 炭厂 惜薪司胡同
　　西安门大街 鸽子房 西十库胡同
　　刘銮塑 真如境
　　绦作 经板库 扁担胡同 酒醋局 羊房夹道 小马圈
　　剪子胡同 八宝坑 口袋胡同 毛窝胡同 兴盛街 东、西头条、二条、三条、四条胡同 栴檀寺西夹道 栴檀寺后 阐福寺西夹道 琉璃门 虎城
　　菜园 妞妞房 盒子胡同 赃罚库 榆树井 绳子库 教场
　　地安门西夹道 大小石作 冰窖 雪池胡同 魏家胡同 西板桥
　　狗鹰胡同 三座厢 内官监胡同 太平街 西黄瓦门 油漆作 米粮库
　　内城南城：棋盘街
　　正阳门内东城根 貂皮巷 巾帽胡同 东江米巷
　　富贵街 抬头庵 宗人府后胡同 牛圈胡同 史家胡同 户部北夹道 兵部街
　　鞑子馆 鸡鹅馆 药库 东、西河沿 东长安街
　　崇文门内西城根 洪厂胡同 水獭胡同 台基厂
　　北夹道 柴火阑 薛家胡同 三义庵 笤帚胡同 白家栅栏 小头条、二条胡同 花枝营 经板库 黄土坑 旧衙门
　　破府 铁门 牛角湾 卖羊肉胡同 白家大门 龙王庙 四王栅栏 化成寺夹道 中街 正阳门内西城根
　　头甲巷 二甲巷 三甲巷 剪子巷 喜春胡同 取灯胡同 财神庙 高井 舍饭寺 碾儿胡同 西江米巷 西皮市 前府胡同 左府胡同
　　大、小中府胡同 右府胡同 后府胡同 扫帚胡同 翠珠胡同 四眼井 京畿道 刑部街
　　刑部后胡同 西长安街 銮仪卫夹道
　　律例馆 旗手卫 耳朵眼 草帽胡同 麻线胡同 花圈胡同 五显庙 小四眼井 红井胡同 后红井 高碑胡同 羊毛胡同 扁担胡同 狮子口
　　兵部洼 石碑胡同 马神庙 拴马椿 文昌阁 大川淀 土地庙 中受水塘 贤孝牌 张相公庙
　　东沟沿 板桥 旧帘子胡同 新帘子胡同 前细瓦厂 后细瓦厂 半壁街 中街 横街 崇兴胡同 宣武门内东城根
　　下洼 松树胡同 苦水井 头发胡同 翠花街 石老娘胡同
　　扁担胡同 西拴马椿 灯笼胡同 高低胡同 象牙胡同 安儿胡同 餹坊胡同 油坊胡同 背阴胡同 口条胡同 纬缨胡同 穿堂胡同 绒线胡同
　　成公府夹道 大、小六部口 后水泡 噶礼儿胡同 牛肉湾 新开路 安福胡同 永顺胡同 大栅栏 宣武门大街
　　宣武门内西城根 抄手胡同 西沟沿 头发胡同
　　小麻线胡同 承恩寺街 杠房胡同 棺材胡同 太平街 温家街 前、后王恭厂
　　永宁胡同 圆洪寺街 猪尾坑 石镫庵 象来街 箭杆胡同 陶家胡同 坛子胡同 水仙庵 草厂 茄子胡同
　　四眼井 太平湖 槐抱椿庵 小护国寺 老莱街 中街 西太平街 扁担胡同 鲍家街 前、后百户庙
　　狗尾胡同 取灯胡同 南闹市口 天仙庵 罗圈胡同 东、西石驸马大街 都统署夹道 通条胡同
　　臭水河 石驸马后宅 回子营 东、中、西铁匠胡同 铁箭营 口袋胡同 手帕胡同 通条胡同 姚斌庙 察院胡同 保安寺街
　　安达公街 棕帽头条、二条、三条、四条胡同 炕沿井 都土地庙 柳树井 笔管胡同 裤子胡同 邱子胡同 报子街 内城中城：
　　王府大街 东安门外南夹道 霞公府
　　空府夹道 理藩院东夹道 大、小纱帽胡同 口袋胡同 梯子胡同 小甜水井 康家胡同 大甜水井 大、小阮府胡同 菜厂胡同 南湾子 东安门外大街
　　东安门外北夹道 锡蜡胡同 扁担胡同 烧酒胡同 丰顺胡同 母猪胡同 灌肠胡同 奶子府
　　黄土坑 大、小草场胡同 东厂胡同 太平胡同 黄面胡同 口袋胡同 翠花胡同 花枝营 双碾胡同
　　弓弦胡同 牛排子胡同 黄米胡同 晾果厂 大觉、小觉胡同 大、小取灯胡同
　　铁匠营 草厂眉掠胡同 小苏州胡同 宽街
　　地安门外东城根 炒豆胡同 板厂胡同 棉花胡同 雨儿胡同 蓑衣胡同 福祥寺胡同 马尾斜街 拐棒胡同 兵将局胡同 叉子胡同 地安门外大街
　　皇城西城根 王府东夹道
　　段家坑 荷包巷 钱棹胡同 甘井胡同 李阁老胡同 灰厂 罗圈胡同
　　烟筒胡同 新丰胡同 松树胡同 三府胡同 新开路 大、小东岳庙 秀女胡同 前、后王爷庙 西夹道 官马市 大栅阑 马馆 演象所
　　宽街 头条、二条、三条胡同 油房胡同 前、后吴公卫胡同 石虎胡同
　　大、小秤钩胡同 堂子胡同 馓子胡同 狗尾胡同 茶叶胡同 兴隆街 太仆寺街
　　背阴胡同 心尖胡同 口袋胡同 牛角胡同 担杖胡同 细米胡同 西安门外南夹道 马尾胡同 灵清宫
　　井儿胡同 八宝坑 干石桥东斜街
　　南、中、北酱房胡同 宴乐胡同 八宝胡同 板厂胡同 背阴胡同 廊房胡同 西安门大街
　　西马市街 西安门外北夹道 大、小拐棒胡同 公仪胡同 井儿胡同 大、小塘坊胡同 西拐棒胡同 小栴檀寺胡同 大、小红罗厂 口袋胡同
　　太平仓 前毛家湾 中毛家湾 后毛家湾 枪厂 铁匠营 地安门外西城根
　　护国寺街 马状元胡同 兴化寺街 鬼门关 箭杆胡同 马神庙斜街
　　大、小羊角灯胡同 白米斜街 内城东城：崇文门大街 崇文门内东城根
　　神仙祠 孝顺胡同 船板胡同 真武庙 小报房胡同 八宝胡同 三元庵 茄子胡同 丁香胡同 镇江胡同 后坑 范子平胡同 建昌胡同 鲜鱼巷 观音堂
　　钓儿胡同
　　江擦胡同 官帽司 五老胡同 火神庙 箭杆白胡同 四眼井 柳罐胡同 银丝胡同 井儿胡同 沟沿头 后井儿胡同 毛家湾 林檀胡同 二眼井
　　臊达子胡同 纱帽翅胡同
　　马匹厂 果公府马圈 制钞局 钱局后 铜厂 金钩胡同 炮厂 快子胡同 盔甲厂 东裤子胡同 大、小羊毛胡同 灵官庙 泡子河
　　吕公堂上坡 苏州胡同 饭瓶胡同 梯子胡同 麻线胡同 延寿庵
　　猴儿胡同 土地庙下坡 火神庙下坡 芝麻胡同 八宝胡同 喜鹊胡同 裱背胡同 南银碗胡同 羊肉胡同 官帽胡同 观音寺胡同
　　扁担胡同 象鼻子坑 衣包胡同 北银碗胡同 栖凤楼 小头条、二条、三条胡同 娘娘庙 大、小土地庙 北极阁 黄寿医胡同 火神庙 新开路
　　总铺胡同
　　南闹市口 方巾巷 苏州胡同下坡 牛角湾 箭杆胡同 宽街 豆腐巷 双栅栏 铁匠营 八根旗杆 东裱背胡同 水磨胡同 嵩桂胡同 举场南门
　　观象台 鲤鱼胡同 笔管胡同 驴蹄胡同 大牌坊胡同 举场东西砖门外 顶银胡同 锦衣营
　　福建司营 牛角湾 草厂胡同 前、中、后椅子胡同 干石桥 东总铺胡同 石大人胡同
　　蝎虎胡同 堂子胡同 无量大胡同 井儿胡同 遂安伯胡同 东、西石槽胡同
　　干面胡同 东、西罗圈胡同 史家胡同 勾阑胡同 八宝胡同
　　本司胡同 西花园 演乐胡同 下洼子 灯草胡同 驴市胡同 前、后拐棒胡同 花厅胡同 万历桥
　　烟筒胡同 石牌胡同 前、后炒面胡同 康熙桥 朝阳门南小街 大、小羊仪宾胡同 宏道寺 赵家楼 羊尾胡同 赵堂子胡同 扁担胡同 黄宝盖
　　城隍庙胡同 牛角湾 小城隍庙 板桥
　　小椿树胡同 羊圈胡同 东、西龙凤口 十方院 小牌坊胡同 大、小雅宝胡同 高井 禄米厂 东、西仓夹道 武学胡同
　　大、小方家胡同 新鲜胡同 苦水井 二神庙 土地庙 林驸马胡同 八大人胡同 竹竿巷 扁担胡同 老君堂
　　南水关 朝阳门内南城根 就日坊北大街 头条胡同 二条胡同 三条胡同 大、小灌肠胡同 帅府胡同 新开路
　　煤渣胡同 校尉营 帅府园 礼敬胡同 冰盏胡同 金鱼胡同 西堂子胡同 干鱼胡同 椿树胡同
　　灯市口大街 佟府夹道
　　大、小鹁鸽市 油坊胡同 箭厂胡同 弓箭大院 大、小报房胡同 油勺胡同 五石井胡同 无良庵 大、小豆腐巷 狗尾胡同
　　东马市街 神路街 隆福寺街 崔府胡同 鸟枪胡同 东廊下 西廊下
　　大沟巷 铜钟胡同 轿子胡同 孙家头 笔管胡同 箭杆胡同 钱粮胡同 南兵马司胡同 钢叉胡同 小红庙 羊尾胡同 喇叭营 山老儿胡同 大佛寺后
　　墙儿胡同 十景花园 八条湾 牛角胡同 戏馆胡同 黄土坑 马大人胡同 扁担胡同 剪子巷 魏家胡同 汪芝麻胡同
　　嘎嘎胡同 中剪子巷 铁狮子胡同 府学胡同
　　巴儿胡同 细罐胡同 北剪子巷 钱局坑 白米仓 桃条胡同 梯子胡同 宝泉局胡同 水獭胡同 马将军胡同 大兴县署胡同
　　花枝胡同 香儿胡同 扁担胡同 土儿胡同 东大市街 朝阳门大街
　　头条胡同 驴蹏胡同 二条胡同 三条胡同 四条胡同 石槽胡同 东厂胡同 水车胡同
　　班大人胡同 五条胡同 胳膊肘胡同 流水沟 铁匠营 牛圈 月牙胡同 后泥洼 半道胡同 六条胡同 王姑园胡同
　　八宝胡同 板桥 娘娘庙 七条胡同 八条胡同 九条胡同 十条胡同 钞手胡同 十一条、十二条胡同 新寺胡同
　　老君堂 门楼胡同 慧照寺胡同 椿树胡同 汪家胡同 五显庙 双栅栏 新太仓胡同 罗刹坑 八宝坑 褡连坑 大庙胡同 大庙后 九条湾 骆驼胡同
　　船板胡同
　　小局胡同 财神庙 石雀胡同 南钓鱼台 瓦叉胡同 朝阳门北小街 东直门南小街 东、西烧酒胡同 官房大院
　　鸡爪胡同 弓匠营 北钓鱼台 北水关 花园胡同 空府大院 新开路 箭道 南、北豆芽菜胡同 旧太仓街 仓东门 仓北夹道 王驸马胡同 蒋家胡同
　　北弓匠营 何家口 东、西宋姑娘胡同 龙泉庵 扇子市 口袋胡同 裤子胡同 堂子胡同 南、北仓夹道 南水关 内城西城：瞻云坊北大街
　　旧刑部街 白庙胡同 胡家湾 磨盘大院 京畿道胡同
　　前后京畿道夹道 上坡 下坡 下冈 沟头 大、小沙锅琉璃胡同 大口袋胡同 安元胡同 北闹市口 磨豆腐坊 小口袋胡同 高井胡同 变驴胡同
　　上冈 堆子胡同 臊达子营 菜帮胡同 舍饭寺胡同 榛子所 皮库胡同 大木厂
　　二龙坑 王府东 西夹道 口袋胡同 牛圈 高井 鬼门关 猪尾大坑 花园宫 梯子胡同 劈柴胡同
　　头条、二条、三条、四条、五条、六条胡同 干石桥西斜街 玉带胡同 玉皇阁 红庙 椿树胡同 豆芽菜胡同 花枝胡同 裤子胡同 阴凉胡同
　　南北骆驼湾 南、中、北半壁街 南、中、北太常寺 南、中、北宽街 南、中、北千张胡同 南、中、北沈篦子胡同
　　榆钱胡同 十八半截 跨车胡同 马勺胡同 油房胡同 牛角胡同 贤孝牌 石缸胡同 前、后缨子胡同 粉子胡同 丰盛胡同 前、后泥洼 狗尾胡同
　　兵马司胡同 大、小阮儿胡同 猪尾胡同
　　瞎子胡同 元宝胡同 沙井胡同 井儿胡同 三道栅栏 玉带胡同 口条胡同 南、北钱串胡同 裤子胡同 牛犄角胡同 单狮子府 南、北褡连胡同
　　四眼井胡同 能仁寺胡同 显灵宫
　　砖塔胡同 核桃酿胡同 羊肉胡同 真武庙 阴凉胡同 西沟沿
　　丁章胡同 大、小麻线胡同 烙铁胡同 扁担胡同 辘轳耙胡同 鸭子庙 锦什坊街 鹫峰寺街
　　破大门 藤牌营 柳树井 城隍庙街 城隍庙夹道 铁匠营 炮厂胡同 按院胡同
　　学院胡同 松鹤胡同 二眼井 尤家寺胡同 半箭胡同 狗尾胡同 高方胡同 屯绢胡同 枣林街 真武庙 游击胡同 广宁伯街
　　扁方胡同 机织卫胡同 骆驼湾 南烟筒胡同 半截胡同 四眼井 南、北养马营 后楼 双栅栏 瓦叉胡同 牛八宝胡同 撒袋胡同 鞑子庙 孟端胡同
　　大、小盆儿胡同 王府夹道 唐帽胡同 武定侯胡同 华嘉寺胡同 武衣库 大成寺胡同 喜雀胡同 向家园 驴蹄胡同 羊肠胡同
　　月牙胡同 王府仓胡同 东、西水车胡同 巡捕厅胡同 北烟筒胡同 锥子胡同 南顺城街 西大市街
　　阜成门大街 大、小罗圈胡同 姚家胡同
　　帝王庙东、西夹道 驴肉胡同 帅府胡同
　　帅府庵 井儿胡同 大、小绒线胡同 雹子胡同 臭皮胡同 石老娘胡同 卫儿胡同 泰安侯胡同 五王侯胡同 北下坑 前、后车儿胡同 石碑胡同
　　下洼胡同 宝禅寺胡同
　　大、小帽儿胡同 四根柏胡同 前、后宫衣库 八条湾 西沟沿 酥萝葡胡同 回子营 火神庙 小塔院 葡萄园
　　观音庵 草厂 宫门口 东廊下 中廊下 西廊下 前、后抄手胡同 茶叶胡同 吉祥胡同
　　兴隆街 小翠花街 牛蹄胡同 大园胡同 小半壁街 小太平街 苦水井 玉皇阁 狮子府 官园 菜园 西官园口
　　下坡 翠花横街 狗尾胡同 沙喇胡同 祖家街 翊教寺胡同 拣果厂胡同 猪尾厂 双栅栏 栅栏胡同 王府夹道 前、后广平库胡同 丁家井
　　大角胡同 门楼胡同 大、小陈线胡同
　　钩儿胡同 东观音寺胡同 柳树井 北卫儿胡同 北口袋胡同 柳巷 草厂胡同 后仓
　　南草厂口 半壁街 永祥寺 前、中、后毛家湾 老虎庙 箭杆胡同 头条胡同 二条胡同 三条、四条、五条胡同 青塔寺胡同 弓匠营 鞍匠营
　　冰窖胡同
　　棕帽胡同 前、中、后秀才胡同 椿树胡同 井儿胡同 鱼眼胡同 安成胡同 观音寺胡同 阴凉胡同 报恩寺街 弓弦胡同 弓背胡同 喇叭胡同
　　鹞儿胡同 永清寺胡同 钥匙胡同
　　南、中、北扒儿胡同 西直门南小街 西直门南顺城街 西直门大街
　　头条胡同 二条、三条、四条胡同 五条胡同 六条、七条胡同 大铜井 小井胡同 板桥头条、二条、三条胡同 菜园
　　双栅栏 新开路 香条胡同、中四条、五条、六条、七条胡同 宽街 小四条、五条、六条、七条胡同 东教场 前卓子胡同 羊床胡同 张秃子胡同
　　砖瓦胡同 松树庵 柳树大门 教场中街 张公园 彭家楼胡同 槐树胡同
　　三官庙 玉皇庙 教子胡同 高井胡同 黑塔寺胡同 前、后牛犄角胡同 西教场 前、后营房 北草厂口 观音庵胡同 石碑大院 马香胡同 永庆庵
　　八王子胡同 舍饭堂
　　前、后桃园 桦皮厂胡同 西直门北顺城街 西直门北城根 北嘎嘎胡同 正觉寺胡同 百花深处胡同 棉花胡同 狗尾胡同
　　刘海胡同 门楼胡同 三不老胡同 麻花胡同 罗圈胡同 廊房胡同 草厂大坑 苇坑 浆家房胡同 水车胡同 豆腐巷
　　抄手胡同 水罐儿胡同 玉皇庙 高庙 头条、二条、三条胡同 半截胡同 石板桥 小铜井 天仙庵 西水关
　　德胜门大街 内城北城：定府大街
　　扁担胡同 制炮局 堂子胡同 铜铁厂 馓子胡同 张皇亲胡同 刘海胡同 宏善寺街 石虎胡同 龙头井 松树街 新开路 口袋胡同
　　羊房胡同 大、小翔凤胡同 李广桥 东、西煤厂胡同
　　三座桥 金丝套胡同 南、北宫房
　　井儿胡同 银锭桥 鸭儿胡同 义留胡同 烟袋斜街 石碑胡同 烟儿胡同 河沿
　　侯位胡同 史家楼 南八步口 簪儿胡同 四眼井 鼓楼西斜街
　　西绦儿胡同 北药王庙 半壁街 八步口 妙缘观胡同 八条湾 大坑 果子观 铁影背胡同 井儿胡同
　　大石桥 小石桥 铸钟厂 前、后马家厂 旧鼓楼街
　　东绦儿胡同 玉皇阁胡同 酒醋局胡同 张帽胡同 娘娘庙 汤锅胡同 铃铛胡同 鼓楼大街
　　三官庙 北醋儿胡同 东、西草厂胡同 豆腐池胡同 赵府街 王佐胡同 高公庵胡同 国祥胡同 碾儿胡同 宝钞胡同
　　千佛寺胡同 郎家胡同 净土寺胡同 琉璃寺胡同 法通寺胡同 沙拉胡同 扁担厂 大佛寺胡同 北锣鼓巷 财神庙
　　大、小经厂 分司厅胡同 谢家胡同 伽蓝殿胡同 柴棒胡同 北花园胡同 姑姑寺胡同 灵官庙 闹营胡同 安定门大街
　　鼓楼东大街 南醋儿胡同 前、后鼓楼院 大、小方砖厂 臭沟沿 黑芝麻胡同 沙井胡同 前、后马圈胡同 真武庙胡同 帽儿胡同
　　南锣鼓巷 北兵马司胡同 秦老胡同 前、后圆恩寺胡同 大、小局儿胡同 肃宁府 臭皮厂 东直门大街
　　梁家湾 头条胡同 二条胡同 三条胡同 小三条胡同 扁担胡同 方家胡同 地藏庵 成贤街
　　大沟巷 箭厂 慈悲胡同 极乐寺 前、后萧家胡同 猪毛胡同 五道营 口袋胡同
　　汤家胡同 官书院胡同 砖儿胡同 金太监寺胡同 鼓手胡同 骆驼脖胡同 贤孝牌 草厂胡同 报恩寺胡同
　　王大人胡同 王大人坑 后井儿胡同 观音寺胡同 前、后永康胡同 龙王庙胡同 柏林寺胡同 校场 炮局
　　头条、二条、三条、四条、五条、六条、七条胡同 太保街 四眼井胡同 椿树胡同 东直门内北小街 铜厂 手帕胡同 王院胡同 羊馆胡同 极乐庵
　　鍼线胡同 骆驼圈 昂邦章京胡同 十根棋杆
　　胡家圈 清凉庵 头条、二条、三条胡同 五岳观 马棚胡同 东西宽街 桦皮厂 关帝庙 北水关 北城根 八旗界址：
　　镶黄旗 正白旗
　　镶白旗 正蓝旗
　　正黄旗 正红旗
　　镶黄旗（已出现过镶黄旗的相关介绍，此处重名当为错误，查乾隆十五年清北京城图可知，地域界于正红旗与镶蓝旗之间的只有一种可能——即此处之名应为：镶红旗）
　　镶蓝旗
　　京师坊巷志稿卷下：外城中城：正阳门外大街
　　东河沿 戥子市 肉市 鲜鱼口
　　布巷 抄手胡同 南、北孝顺胡同 罗筛胡同 长巷上、下头条胡同 上、下二条胡同 梯子胡同 上、下三条胡同 扁担胡同 翅膀胡同
　　上、下四条胡同 高庙 鸾庆胡同 高井胡同 大、小始兴胡同 深沟口 花园 红佛寺 堂子大院 翔凤胡同 大、小崇真观 庆云庵 北芦竹园
　　元帝庙 东芦竹园
　　靠山胡同 北桥湾 中芦草园 南芦草园 南■〈夬〉子胡同 大、小西竺庵 驴尾胡同 大、小席儿胡同 冰窖胡同 前营 后营
　　十间楼 花绒胡同 炕洞胡同 豆腐巷 大蒋家胡同 冰窖厂 小蒋家胡同 西河营 吊打胡同 罗家井 高跳胡同 瓜子店 果子市 东珠市口大街
　　西河沿 排子胡同 三府菜园 珠宝市 廊房头条胡同
　　二条胡同 三条胡同 大栅栏 大齐家胡同 小齐家胡同 王皮胡同 蔡家胡同 施家胡同 掌扇胡同 云居寺胡同 湿井胡同 甘井胡同 车辇店
　　粮食店 煤市街 煤市桥 杨梅竹斜街 观音寺街
　　小李纱帽胡同 朱家胡同 猪尾胡同 石头胡同 王广福斜街 大李纱帽胡同 火神庙夹道 留守尉 清风巷 柏兴胡同 小椿树胡同 小马神庙
　　大马神庙
　　西珠市口大街 板章胡同 养羊胡同 花椒营
　　九曲湾 牛血胡同 高爵街 前后校尉营 灵佑宫 般若寺胡同 鹞儿胡同 大、小燕翦胡同 赵锥子胡同 莲花玉河
　　厨子营 斗姥宫 任家头胡同 大、小喇叭胡同 韭菜胡同 穷汉市 永定门大街
　　外城东城：崇文门东夹道 上、中、下河沿 上头条胡同 上二条胡同 上三条胡同
　　上四条胡同 南、北火扇胡同 北羊肉口 中头条胡同 中二条胡同 中三条胡同 中四条胡同
　　北小市口 下头条胡同 下二条胡同 下三条胡同 下四条胡同 户部拉口 下下头条胡同 狗尾巴胡同 下下二条胡同 下下三条胡同 下下四条胡同
　　东便门街 河坻下
　　花儿市大街 南小市口 铁辘轳耙 史家胡同 隆安寺 白桥 卧佛寺 牛角湾 佘家营 四川营 上堂子胡同 旋马上湾 雷家胡同
　　下堂子胡同 上宝庆胡同 枣子营 下宝庆胡同 上餹刀胡同 下餹刀胡同 上锅腔胡同 下锅腔胡同 南羊肉口 楼湾 东河漕 北河漕 朱家湾
　　宝子胡同 缨子胡同
　　井儿胡同 汪太医胡同 手帕胡同 广渠门大街 炉圣庵 抽分厂 元宝市 斜大石桥 麻绳市 揽竿市 石板胡同
　　西马尾胡同 东马尾胡同 地藏寺街 东利市营 西利市营 铁香炉 三转桥 唐洗布街 局章胡同 八圣庙 放生池 四眼井
　　厅儿胡同 关王庙街 井儿胡同 拐棒胡同 半壁街 法华寺 四块玉 五虎庙 赵家庄 法藏寺 三义庙 吕家窑 魏家口 蓝旗小营房
　　大营房 南冈子头 左安门大街 义学 杨家马圈 陈家马圈 刘家马圈 高家马圈 张家马圈 南台寺 夕照寺
　　安化寺 万柳堂 板厂 细米厂
　　兴隆街 八条坑 四棵树胡同 米市口 火神庙街 南河漕 外城南城：崇文门大街
　　西夹道 喜鹊胡同 莲子胡同 贺粉浆胡同 打狗巷 巾帽胡同 粉线胡同 送姑娘胡同 清风营 泉水塘 翟家口 东豆腐胡同 三川柳 打雀儿胡同
　　板井胡同 细米巷
　　北官园 新开路 贾家花园 打磨厂 后河沿 兴隆街
　　大沟沿 八角胡同 草厂头条胡同 二条胡同 三条胡同 四条胡同 五条胡同 六条胡同 上、下七条胡同 八条胡同 九条胡同 十条胡同
　　木厂胡同 北五老胡同 阎王庙前后街 南官园胡同 薛家湾 元真观 平乐园 南五老胡同 石虎胡同 高家胡同 香串胡同 石板胡同 杀猪营
　　双关帝庙 茶食胡同
　　草市 半壁街 狗尾胡同 刷子市 草帽店 马夫嘴 山涧口 精忠庙 新房口 柴竹林 裤骽胡同 新店
　　估衣市 狮子馆 叠道胡同 苏家坡 沟沿 卧牛胡同 南桥湾 安国寺中街
　　鞭子巷头条、二条、三条、四条胡同 奶子胡同 东小市 铁香炉 金台书院夹道 金鱼胡同
　　后池 药王庙街 神路街二条胡同 明因寺街 清化寺街
　　磁器口 红桥 弥陀寺沟 何家庄 牟家园 火药局 猪头胡同 三里河大街
　　外城西城：宣武门外大街
　　上斜街
　　炸子桥
　　教场口 将军教场胡同 教场上、下头条胡同 下二条胡同 上、下三条胡同 上、下四条胡同 芝麻街 教场五条胡同 小五条胡同 炭墼库
　　教场六条胡同 七条胡同 皮库营 金井胡同 老墙根 司家坑 广慧寺夹道 车子营 柿子店 罐儿胡同 玉虚观
　　四眼井 下斜街
　　长椿寺南夹道 新开路
　　大、小合道口 大耳胡同 孔雀胡同 笔管胡同 东、西长营
　　范家胡同 报国寺东、西夹道
　　善果寺东、西夹道
　　西便门大街
　　南、中、北兴隆街 染坊胡同 前、后观音堂 北燕角 宽街 广宁门大街
　　烂面胡同
　　七井胡同 莲花寺湾
　　箭杆胡同 醋张胡同 金井胡同 西砖儿胡同
　　簪儿胡同 扁担胡同 史家胡同 小井胡同 门楼胡同
　　紫儿胡同 教子胡同
　　麻刀胡同 马张家胡同 熟肉胡同 栅栏胡同 白帽胡同 小菜胡同 圣安寺街
　　牛街
　　羊肉胡同 餹房胡同 干面胡同 云儿胡同 花枝胡同 南燕角 绒线胡同 大川淀 盆儿胡同
　　里仁街
　　右安门大街 庙儿胡同 毛家胡同 刘家胡同 白纸坊
　　枣林街 后营 黑纸坊 外城北城：
　　五斗斋胡同 大耳胡同 石猴街 汾州营 大宏庙 胰子巷 三眼井 取灯胡同 蝎子庙
　　北火扇 南火扇 羊尾胡同 羊肉胡同 柴儿胡同 笤帚胡同 炭儿胡同 延寿寺街 佘家胡同 东北园 百花园
　　樱桃斜街 皈子庙 李铁拐斜街 燕家胡同 陕西巷 大、小外廊营
　　韩家潭 后河 百顺胡同 东、西皮条营 万佛寺湾 胭脂胡同 五道庙 梁家园
　　梁家园东、西夹道 麻线胡同 铁老鹳庙 十间房 前孙公园
　　兴胜寺 后孙公园 玉皇庙 章家桥
　　大、小安南营 东南园 桶子胡同 大、小沙土园 琉璃厂南夹道 八角琉璃井 西南园 玻璃厂
　　南柳巷 北柳巷 西北园
　　铁厂 前铁厂 后铁厂 大沟沿 南河沿 香炉营头条胡同 香炉营上、下二条胡同 上、下三条胡同 上、下四条、五条胡同
　　茶食胡同 六条胡同 香炉营夹道 海波寺街
　　永光寺中街 方壶斋
　　永光寺西街 北极庵 前、后清厂 椿树胡同 小椿树胡同
　　椿树上、下头条胡同 上、下二条胡同 上、下三条胡同 大椿树胡同 西草厂胡同
　　魏染胡同 四川营 敫家坑 棉花头条胡同 上、下二条、三条胡同
　　上、下四条胡同 上、下五条胡同 六条胡同 上、下七条胡同 八条胡同 九条胡同 裘家街 山西街 棉花五条胡同 铁门
　　骡马市大街
　　铁香炉 双五老庙 大、小保吉巷 穿心胡同 阡儿胡同 蜡烛心胡同 东砖儿胡同 高台阶 塔儿店
　　高庙 香厂 羊毛胡同 南下洼 罗家井 赵家井 胶房 崇兴寺胡同
　　响鼓庙 粉房琉璃街 潘家河沿 堂子胡同 贾家胡同 放生园 鞑子营 阎王庙街 驴驹胡同 果子巷
　　大吉巷 羊肉胡同 关帝庙夹道 保安寺街
　　包头章胡同 兵马司前街 中街 后街 箭杆胡同 米市胡同
　　绳匠胡同
　　库堆胡同 大井胡同 南、北半截胡同
　　南横街
　　官菜园上街 兴隆街 珠巢街 南堂子胡同
　　四屏园
　　红土子店 黑阴沟
　　旧坊附
　　跋
