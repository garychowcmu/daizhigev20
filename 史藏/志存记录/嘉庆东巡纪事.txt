　嘉庆东巡纪事　　（清）撰人不详 

　　●目录 

　　卷一 
　　卷二 
　　卷三 

　　●嘉庆东巡纪事卷一 

　　纪事 

　　○纪事 

　　恭查圣驾每日寅末卯初动身己未午初入营路中常多乘马入营后宫门甚严听事官员俱在外层白布城外侍立严禁声音营盘总要宽阔钦派仪亲王稽查大营庆郡王稽查尖营将军每日随营驻扎随驾行走并在前查看修垫道路临营先到大营更换衣服在宫门外站班后恭候召见晚膳后膳牌发出以后始回他坦 
　　据章京沃什哩依克汤阿在关内探得七月二十二日圣驾驻跸五里墩大营因白布城短搭八十架将值班护军统领朱大人罚俸一年搭城护军参领广泰关德西拉布德通等四员革职听候部议仍随营当差二十四日奉旨赏回顶戴 
　　二十三日　驻跸柳新庄大营入营后有厢蓝旗蒙古马甲在武备院应役随着挑饭盒人进黄布城内被太监拏获奉旨将管院大人罚俸一年值班二等侍卫扎鲁强阿三等侍卫尚中惠等革职该犯枷号一月发伊犂 
　　二十四日　驻跸夷齐庙行宫是日有山海关副都统富大人果什哈付隆阿汪八大人跟随常春等马怕骆驼惊跑由皇上车傍跑过前当经降旨着侍卫等赶上拏获经军机将富大人巴大人各拟罚俸九个月付隆阿常春杖八十革差 
　　二十七日　驻跸文殊庵行宫将军各大人在文殊庵西边十里许接驾递连衔请安折并递文殊庵至中前所大营程站图一分入宫后阅毕折报召见富俊吉林将军秀林盛京户部花尚阿礼部多庆兵部荣麟工部萨彬图直隶总督吴熊光晚膳召见熊岳副都统毓秀锦洲副都统来仪山海关副都统富疆阿奉天府尹良贵府丞梁上国钦派工部尚书蕴大人吏部侍郎军机托大人刑部侍郎祖大人先往盛京金银库平兑银两是日晚间下雨三四寸道路微觉泥泞 
　　二十八日　驻跸中前所大营将军进吉祥如意一柄马九匹收四匹中前所至周家村大营程站图一分秀将军花大人良大人进如意马入营后阅毕折报召见富俊秀林侍郎花尚阿多庆荣麟萨彬图良贵梁上国总督吴熊光是日因道路泥泞难行圣怒嗔怪经总理行营王大臣军机大臣面询富俊花尚阿 【(缺页)】 召见将军富俊晚膳召见多庆荣麟阿尔楚喀副都统色尔滚 
　　初二日　驻跸杏山大营将军递杏山至兴隆屯大营程站图一分秀将军进饽饽三盒来大人进如意一柄马五匹马革?占三十六块入营后阅毕折报召见将军富俊府丞梁上国晚膳召见毓秀来仪副都统依冲阿是日梁大人带领生员接驾并无谕旨 
　　初三日　驻跸兴隆屯大营将军进晚膳菜四品玉兰片松子鸡万年清酒煨肉四喜鸡皮燕窝海参八宝鸭羹饽饽二品鸡肉口蘑包子松仁澄沙馒首收兴隆屯至金刚屯大营程站图一分边外喇吗进马入营后阅毕折报召见富俊秀林多庆荣麟萨彬图公晋隆晚膳召见公富印寿喜礼部侍郎文宁上驷院卿常付 
　　初四日　驻跸金刚屯大营将军递金刚屯至广宁大营程站图一分入营后阅毕折报召见富俊秀林梁上国午正三刻赏饭演戏恩赏富俊黄马褂荷包晚膳召见毓秀来仪是日五更时下雨一阵 
　　初五日　驻跸广宁大营将军递赏黄马褂谢恩折查明显佑宫景佑宫附片具奏广宁至北镇庙观音阁程站图一分进鲜鹿一只黄羊一只天津盐院进菓品入营后阅毕折报召见富俊秀林城守尉东林岳宁达嵩阿晚膳赏将军富俊五言诗一首秀林五言诗一首五部侍郎七言诗一首是日因内里什物未备妥协经阿七大人将旗民地方官参奏奉上谕一道将广宁知县穆克德恩布革去顶戴交部议处所备食物不准开销是日皇上入营以前道傍有一山东人叩阍当即拏获据云讨差等语奉旨释放又有一民人叩阍经侍卫等拏获交看道兵送营审讯竟是疯症信口胡说已交广宁县看管矣 
　　初六日　仍驻跸广宁大营恭祭北镇庙在备用房用早膳后前诣观音阁奉上谕一道所有二处和尚俱赏银锞将军递民典旗地宽免花利租息公同代奏谢恩折赏五言诗句谢恩折进狍二只野鸡九只广宁至常家屯大营程站图一分秀将军五部侍郎各递赏诗谢恩折还营后阅毕折报召见富俊秀林多庆荣麟萨彬图晚膳召见郑亲王将军蒙恩赏菓品是日夜间有人吵嚷经内大班拏获三人奉旨交广宁典史办理 
　　初七日　驻跸常家屯大营是日五更大雾未雨将军代内务府庄头进猪羊鸡鸭鹅等物常家屯至蒋家店大营程站图一分入营后阅毕折报召见毓秀来仪达崇阿东林岳宁晚膳召见将军富俊奉上谕一道将毓秀调锦州副都统来仪调京富僧德调熊岳副都统是日有山东民人李士修在道傍跪递条奏奉上谕一道着兵部递回原籍交该地方官严行管束 
　　初八日　驻跸蒋家店大营是日自丑时起至巳时止下雨三四寸天气甚凉皇上带围脖将军递蒋家店至黄旗堡大营程站图一分来大人毓大人富大人各递谢恩折入营后阅毕折报召见富俊毓秀富僧德赏富长安防御当即坐补水师营之缺又因常家屯至蒋家店道路妥协赏良贵四品顶戴承修官义州知州徐之宽宁海县知县西林交部议叙 
　　初九日　驻跸黄旗堡大营将军进鲜鹿一只黄羊一只黄旗堡至旧边大营程站图一分代奏富六大人谢恩折良大人递谢恩折入营后阅毕折报召见毓秀东林岳宁达嵩阿晚膳召见富俊普萨保王宗成广敏广宁穆知县经部议以革职留任准其顶戴 
　　初十日　驻跸旧边大营是日圣驾经过巨流河河神庙拈香香系内监预备将军递旧边至大台大营程站图一分宜大人穆大人带领文武官员兵等宗室觉罗多大人带领高丽在卡伦门西边接驾宜大人穆大人递请安折进马花大人穆大人递赏诗谢恩折三额驸进羊交御前大臣拟赏盛京将军衙门三只府尹衙门二只凤凰城城守尉宁珠那兴京城守尉恒付辽阳城守尉普顺复州城守尉金付金州城守尉惠宁递请安折入营后阅毕折报召见副都统宜兴刑部侍郎穆克登额宁珠那恒付惠宁金付惟普城守尉偶得痰症未能召见晚膳召见将军富俊秀林 
　　十一日　驻跸大台大营将军进鲜鹿二只鲫鲤鱼九十尾大台至噶布街大营程站图一分入营后阅毕折报召见富俊荣麟富僧德毓秀未初二刻行在兵部带领盛京文武官员引见文武官员站班 
　　十二日　驻跸噶布街大营将军递噶布街至莲花淘大营程站图一分福昭两陵总管副总管关防等递请安折秀将军进鹿狍鹿尾野鸡入营后阅毕折报召见富俊秀林荣麟总管新付纯定晚膳后行在吏部等部带领盛京文武官员引见内阁抄出上谕二道一将辽阳城守尉普顺仍调补头等侍卫回京养病一将昭陵总管纯定调补辽阳城守尉 
　　十三日　驻跸莲花淘大营将军进野鸡九只鲫鱼九十尾 【系陵上预备】 递莲花淘至上夹河大营程站图一分入营后阅毕折报召见富俊富僧德毓秀梁上国纯定 
　　十四日　驻跸上夹河大营将军递上夹河至永陵夏园大营程站图一分永陵总管副总管关防等递请安折后同姨娘舅舅子孙等官在卡伦门外接驾入营后阅毕折报行在兵部带领盛京官九员兵九名射箭官兵仲三箭者各一员名 【丢脸之至】 
　　十五日　驻跸夏园大营将军进苹菓九盒沙菓九盒槟子九盒香水梨九盒平顶香九盒花红九盒白葡萄九盒月饼九盒西瓜九十圆猪十八口羊十八只鸡四十五只晾鹿肉九块晾鹿尾五盘鸭四十五只全收递夏园至兴京仍回夏园大营程站图一分秀将军进菓品九色是日皇上御素服经过大营恭谒永陵将军穿素服先在启运殿伺候恭揭洼单回营后阅毕折报召见富俊秀林巴宁阿新放福陵总管丰顺兵部侍郎赵秉冲晚膳召见达嵩阿东林岳宁金付恒付赏内外王大臣等官菓品又奉上谕一道盛京将军副都统侍郎城守尉等本年俱毋庸年班入都陛见 
　　十六日　仍驻跸夏园大营将军进鲜鹿二只狍二只递城守尉等回任折知道了夏园至上夹河大营程站图一分是日皇上卯初一刻动身御朝服前诣永陵恭祭礼毕出东红门至兴京显佑宫地藏寺拈香御座房更衣进兴京城东门出北门至夏园关帝庙拈香回营后阅毕折报行在兵部带领吉林官兵十六员名射箭中五箭四箭三箭者十三员名赏将军秀林黄马褂又召见富俊秀林荣麟富僧德毓秀奉上谕二道一系显佑宫地藏寺二处放香资各二十两一系花大人降补内阁学士荣大人调补户部兼宪广大人升补兵部良大人降补大理寺少卿五大人放府尹善知府降补宁远知州八十三补放锦府克知州赏给八品笔帖式免其发遣是日钦派打鲜大人初次送到鲜狍鹿各一只奏递 
　　十七日　驻跸上夹河大营将军递上夹河至莲花淘大营程站图一分秀将军广大人荣大人五大人良大人递谢恩折入营后阅毕折报召见富俊广敏五诚额晚膳后召见荣麟 
　　十八日　驻跸莲花淘大营进营时微雨将军进鹿一只鹿肉九块鹿尾二盘鹿肉干五十把莲花淘至嘎布街大营程站图一分花大人递谢恩折入营后阅毕折报召见富俊秀林花尚阿荣麟五诚额梁上国 
　　十九日　驻跸嘎布街大营将军递嘎布街至马官桥大营程站图一分盛京户部庄头进猪羊鸡鸭入营后阅毕折报召见富俊广敏恒付是日因本报迟悞特派富大人毓大人前往稽查 
　　二十日　驻跸马官桥大营是日微雨将军递马官桥至瓦子峪大营程站图一分宜大人穆大人萨大人宁城守尉惠城守尉出城在烟台牛彔村接驾皇上御素服恭谒福陵礼毕经过大营至额依都墓赐奠后回行由西门入大营后阅毕折报召见富俊秀林宜兴穆克登额萨彬图晚膳时因昭陵至瓦子峪道路修理曲湾较远会衔参奏将承修之承德县知县伊诚交部议处随奉旨出派丹贝勒前往查看改道取直修理奉上谕一道将该县改为严加议处荣大人五大人到任未久免议将军宜大人扣除应赏银两免交部议是日有徐桂因地亩事件叩阍经军机会同审明奏交盛京刑部审办 
　　二十一日　驻跸瓦子峪大营将军递瓦子峪至盛京宫程站图一分荣大人五大人递谢恩折宜大人穆大人萨大人多大人出城递膳牌皇上由马官桥大营御朝服恭祭福陵礼毕仍回马官桥大营更换素服经过瓦子峪大营恭谒昭陵礼毕诣扬古利墓赐奠仍经过大营至费英东墓赐奠后回大营阅毕折报召见富俊多庆荣麟穆克登额奉上谕三道一因承德县修理道路迂绕花大人并未请罪将花大人降补宗人府郎中良大人降补宗人府员外郎将军宜大人督办道路尚属认真将应得赏银减半赏给将军一千五百两宜大人四百两一毓大人荣大人多大人穆大人萨大人各赏银四百两梁大人赏银三百两三陵总管三员关防三员内务府佐领三员共赏银一千五百两一赶修扬古利至费英东墓道路之城守尉东林协领扎布扎那佐领何藩阿尔嵩阿防御二保发福里每人赏小八丝缎一疋佐领干成乌津哈什太防御黑成额尔登每人赏小五丝缎一疋再赏内务府大臣阿明阿黄马褂是日有洪明宜在道傍叩阍因伊表弟湛大被修道官役殴打落水身死地方官不为审办奉旨交军机行在刑部会同审办 
　　二十二日　入盛京宫随驾王公大人将军副都统侍郎等各递如意一柄俱已回赏将军副都统五部侍郎府尹府丞等递赏银谢恩并连衔请安折城守尉等递连衔请安折巴大人遵旨递保修工监督折将军大人进貂尾帽沿九副貂脊帽沿二十七副黑色帽沿九十副紫色帽沿九十副红绵绒九十疋青绵绒九十疋马革?占九十块鲜野鸡九只马九匹收六匹是日皇上御朝服由瓦子峪大营恭祭昭陵礼毕至长宁寺拈香更龙袍摆銮驾至实胜寺拈香后由小西门进武功坊作乐过大清门下马时御用朝珠断落当即更换入太庙行礼后乘大轿进大清门入宫后阅毕折报召见富俊巴宁阿萨彬图奉上谕二道一富六大人赏二等侍卫伊子锡大爷赏三等侍卫跟随进京当差一巴大人因修理一切工程赏红顶花翎监督奇玖佐领聂付兴延付主事奇明额遇有应升缺出尽先升用监修人十四员名遇有应补缺出尽先补用 
　　二十三日　驻跸盛京宫将军宜大人递赏银谢恩折保尚协领折由宫至坛庙等处程站图一分总管关防内务府佐领递赏银连衔谢恩折召见富俊秀林富僧德毓秀多庆萨彬图荣麟梁上国五诚额宁珠那恒付东林满福奉上谕五道一将协领尚奎降级调用照依所奏改为降三级留任一将昭陵新任总管丰顺所得赏银赏给前任总管纯定一为陵寝工程着总管敬谨看守遇有应修处所即行报修倘仍前不以为事经钦派王大臣查出定将总管治罪一钦派仪亲王定亲王七额驸荣郡王丹贝勒缊四大人在小教厂验看本省官兵射箭二十员官内中五箭者一员赏五丝缎三疋中四箭者三员赏五丝缎二疋中三箭者五员赏五丝缎一疋兵二百三十名内中五箭者四名赏一两重银锞八个中四箭者十八名赏一两重银锞六个中三箭者六十二名赏一两重银锞四个一将防御英付革职归案审办 
　　二十四日　驻跸盛京宫将军萨大人递请旨出派大臣勘估石牌楼桥座折宜大人递请派查办锦州庄头水冲沙压地亩折内务府进猪羊等物户部庄头进本地干菜等物皇上用膳后行在兵部带领水师营骁骑校引见防御出文德坊至景佑宫拈香文庙行礼顺城根出大东门恭诣堂子行礼进地坛西门向南行礼毕仍出西门至尖营少憇进天坛南门向北行礼毕仍出南门至克勤郡王墓赐奠由小南门进武功坊入宫阅毕折报召见将军富俊晚膳在宫内嘉荫堂赏饭午正三刻进内伺候其处与热河大戏台一样未初皇上升座王公大臣分左右在东西廊内坐定开戏赏茶赏饭猪羊肉各一盘饽饽二盘外小菜饭毕随驾王贝勒贝子公大臣各有赏太监持送至廊赏富俊秀林白玉双喜鼻烟壶翎管各一枚荷包二个荣麟多庆穆克登额广敏萨彬图毓秀富僧德各刀子一把火镰一枚赏毕均至丹墀一跪三叩散出奉上谕四道一出派巴大人勘估石牌楼桥座一出派毓大人五大人查办庄头水冲沙压地亩一景佑宫放香银十两一阿尔楚喀准添前锋十六名是日有山东人周効思在小南门街上叩阍为伊在军营曾经出力得有千总顶戴未领委牌等情经军机大臣会同审拟军罪奉旨遣回原籍交该地方管束不准出外滋事 
　　二十五日　驻跸盛京宫皇上御龙袍衮服卯正升崇政殿宝座作中和韶乐随驾王贝勒贝子公大臣在左将军各部大人及本省文武官员在右均在大清门内排班鸿胪寺官带领听赞齐跪寺官宣读表后行三跪九叩礼中堂恭请恩诏盛京礼部侍郎恭接转递该部司员恭捧送至大政殿供俸礼部读祝官宣读阖省文武大臣官员跪聆毕将诏送至盛京礼部颁发诏内随从王等纪录三次大臣官员及奉天文武大臣官员俱加一级随从兵丁执事人等俱赏一月钱粮奉天山海关文武大臣官员兵丁宗室觉罗三陵官兵俱赏缎疋钱粮奉天府属十一年地丁银两宽免旗民老男妇赏缎布米石试职官员俱准实授死罪减等军流徒杖俱宽释庄头九年以前积欠俱宽免皇上还宫后阅毕折报召见富俊宜兴是日钦派诸位大人随从大臣吃肉仪亲王奏匿名揭帖二纸为内务府佐领等攒凑丁银办差交军机大臣审办 
　　二十六日　驻跸盛京宫将军同诸位大人递加级谢恩折同巴大人递估外多修工程请领银两折查明未逾固限着赔工段折进晚膳菜四品鸡皮燕窝鹿觔酒肉八宝饟鸭火肉白菜饽饽二品白糖油糕猪肉盒子收是日祭祀将军进内吃肉皇上辰正乘轿出大清门至大政殿升宝座作乐筵宴王贝勒贝子在殿内排座本省将军诸位大人在殿外阶上东边排坐蒙古王公在西边排坐宗室觉罗姻戚官员朝鲜陪臣在阶下院内排坐赏将军蟒袍料一件龙缎一疋大缎二疋火镰一把小刀一把所有入宴之随驾王贝勒贝子公大臣本省诸位大人宗室觉罗等俱分别赏赉缎疋小刀火镰等物未入宴之文武官员并各项人等俱分别赏给缎疋银两等项献诗士子赏缎疋此项缎疋俱由内务府关领赏朝鲜鞍马缎疋银两奉上谕十一道一将官兵支借俸饷宽免过半其余分作十年扣还坐扣官兵木兰习围等差需用盘费六千九百两准其按年于参余项下动用开销一旗民被灾地亩查明赏给一月口粮一旗民应纳本年米豆草束免征一半九年以前积欠全行豁免民地钱粮全行豁免一户部庄头交纳粮石俱各豁免一府尹衙门借支参余银三万两交各该州县承办道路桥梁全行免其缴还一赏格外吧口?结官兵银牌一万两分别等第赏给一满汉文武官员所得各项处分悉予宽免一随从王大臣官员准其以所加一级抵降一级一盛京满合二号及奉天所属各学于科考广额一次一将内务府延付皂住郑羲演祥瑞张自然李孔寅销去恩诏加一级仍交部议处此次赏得赏项扣除因公处分不准开复将军失察及收受食物之内务府大臣司员等俱销去恩诏加一级交部议处一未逾固限工程免其着赔将军巴大人萨大人晋公未能查出声明交部察议 
　　二十七日　驻跸盛京宫将军递赏缎连衔谢恩折宗室觉罗并文武官员兵等赏缎疋银两连衔代奏谢恩折同宜大人递官兵支借俸饷宽免过半谢恩折加赏出力官兵一万两银牌谢恩折文武官员所得处分悉予开复旗地本年应纳米豆免征一半连衔代奏谢恩折进黄羊一只狍一只野鸡九只递盛京宫至旧边大营程站图一分皇上阅毕折报召见富俊秀林荣麟多庆穆克登额萨彬图五诚额宁珠那东林奉上谕一道湛大被殴落水身死一案防御英福改发伊犂当差已革知县伊诚发乌鲁木齐当差骁骑校德特赫降为领催三儿绞监候秋后处决罚将军宜大人出银二十五两赏给尸妻姜氏二十两洪明宜五两 
　　二十八日　驻跸旧边大营将军递御用甲冑櫜鞬等件敬换皮??截折旧边至黄旗堡大营程站图一分皇上还愿用膳后卯正启銮出大清门武功坊小西门銮驾送至头分尖营诸位大人率领文武官员在尖营之西送驾旋省皇上入营后阅毕折报召见将军富俊是日有申有道呈递策题奏明将该犯递籍管束 
　　二十九日　驻跸黄旗堡大营将军递挖参制给腰牌折黄旗堡至蒋家店大营程站图一分入营后阅毕折报召见富俊荣麟五诚额行在理藩院带领达呼尔世袭佐领引见奉上谕二道一每票准其五人试办一年是否于参务边防有益再行具奏一达呼尔引见佐领拟陪之人在御前控告拣选不公将将军观明副都统斌静素教不严着交部查议 
　　九月初一日　驻跸蒋家店大营将军进黄羊一只狍一只递蒋家店至常家屯大营程站图一分入营后阅毕折报召见将军富俊奉上谕一道刨夫出口挖参仍定为一票一人每票准其携带炊爨人四名给予腰牌以凭查验 
　　初二日　驻跸常家屯大营将军递常家屯至网户屯大营程站图一分入营后阅毕折报召见将军富俊是日有小黑山兵刘永付因族长刘士忠等霸占房地中途叩阍经军机会同刑部审明具奏交将军会同盛京刑部审办 
　　初三日　驻跸网户屯大营将军进鹿一只野鸡九只递网户屯至金刚屯大营程站图一分入营后阅毕折报召见富俊内务府大臣巴宁阿岫岩城守尉东林是日有复州旗人得凌阿因该旗不令伊弟兄入册当差又不给予赏项银两在卡伦门外叩阍经军机会同刑部审明奏交将军提集档册人证审办 
　　初四日　驻跸金刚屯大营将军递金刚屯至兴隆屯大营程站图一分入营后阅毕折报召见富俊晚膳召见荣麟富僧德 
　　初五日　驻跸兴隆屯大营是日大风将军进鹿一只狍一只递兴隆屯至杏山大营程站图一分入营后阅毕折报召见富俊广敏奉上谕一道将东三省旗员应领葬银碑银均由本处发给报部核销 
　　初六日　驻跸杏山东大营将军递杏山至五里河大营程站图一分入营后阅毕折报召见富俊荣麟富僧德 
　　初七日　驻跸五里河大营是日大风将军进黄羊一只野鸡九只递五里河至沙河所大营程站图一分入营后阅毕折报召见富俊广敏奉上谕三道一因杏山至五里河一段道路尘土飞扬并未洒水申饬将军一因迟悞本报兵部广大人到任未久仍将荣大人交部议处一因副都统庆昌将道旁叩阍之人所持红帖接过复为递还革去副都统銮仪使仍留男爵在头等侍卫上行走其副都统之缺补放汪巴大人銮仪使之缺补放喜昌第二日又递接奏系为地亩大可解疑 
　　初八日　驻跸沙河所大营是日大风将军递因道有尘土未及派员泼水会请交部议处折晚膳递参承修总查看管道路旗民各员折沙河所至周家村大营程站图一分入营后阅毕折报召见军机大臣晚膳召见富俊荣麟五诚额奉上谕一道将将军富大人自请议处宽免荣大人五大人交部议处所参旗民十七员照依所奏交部分别议处是日有显亲王庄头刘文宣为买卖地亩叩阍经军机会同行在刑部审明奏交将军会同盛京户部查办 
　　初九日　驻跸周家村大营将军进鹿一只野鸡九只同富大人递宽免处分谢恩折周家村至中前所大营程站图一分入营后阅毕折报召见东林五诚额八十三晚膳召见富俊广敏奉上谕一道此次大差皆因旗民分办是以不妥嗣后大差着将军总理所有副都统侍郎府尹等总听将军分派道路着修老道 
　　初十日　驻跸中前所大营将军递中前所至文殊庵行宫程站图一分山海关副都统富大人钞官龄大人直隶总督吴大人布政司裘大人学政清河道杨志信通永道匡楚贤霸昌道那祥口北道和伦古北口提督薛大烈宣化镇总兵爱兴阿马兰镇总兵丰伸济伦干清门玉贝勒等俱穿蟒袍在卡伦门外接驾入营后阅毕折报召见丰伸济伦贝勒永誉吴熊光裘行简富疆阿薛大烈爱兴阿晚膳召见富俊富僧德毓秀荣麟是日有站丁黄国霖因地亩不清叩阍经军机会同行在刑部审明奏交将军会同盛京户部审办奉上谕一道为将叩阍人等交将军逐件速行审办具奏 
　　十一日　驻跸文殊庵行宫将军穿蟒袍补褂带领本省官兵配带弓箭撒袋穿鄂尔布在交界牌道北起直排至红墙同熊岳锦州副都统兼宪户部兵部侍郎恭送圣驾府尹带领文职在将军侍郎后旗官兵之前驾过将军同荣大人广大人富大人毓大人进关伺候赏饭余俱由关外散回皇上入宫后阅毕折报召见富俊吴熊光杨志信匡楚贤那祥和伦午正二刻赏饭皇上在宫门设御座王大臣即在两厢房之前地铺黑毡东西各一条饭桌各十张周围圈布帐南搭戏台演戏将军同王贝勒贝子公大臣道等入坐蒙赏荷包四枚象牙搬指套一个总督吴熊光提督薛大烈赏穿黄马褂其余王大臣各有赏 
　　十二日　驻跸文珠庵行宫是日皇上膳后卯正动身前诣天后宫海神庙龙王庙澄海楼拈香将军同富大人毓大人荣大人广大人穿蟒袍补褂到宫门站班后回宫时在东卡伦门外道东送驾后换行衣出关住中前所 
　　将军亲记 
　　七月二十七日　卯初在文殊庵宫门会齐锦州副都统来熊岳副都统毓户部花礼部多兵部荣工部萨府尹良府丞梁出西卡伦门十五里在道南跪接圣驾已初随至宫门已正召见将军都统侍郎晚膳后召见府尹府丞并奉旨派工部尚书蕴布军机吏部侍郎托津刑部侍郎祖之望盛京户部侍郎花尚阿前赴盛京平兑前解到银一百六十万两有无短少内务府大臣面要协济各处车六十二辆膳房要车三十五辆军机戴大人面言要拉懋勤殿书车一辆 
　　七月二十八日　中前所二十七日夜雨以致泥泞道上无夫皇上震怒命总理行营军机传问呼应不灵之故因奏州县升迁调转以及仓库案件向不会衔府尹专办遂奉旨将府尹知府摘去顶戴仍将花尚阿良贵交部严议富俊议处 
　　七月二十九日　申刻由周家村大营起身查道出东卡门二里许有道一块软颤原拟回来平垫不意走至二台子由北暴风雨雹马不能行头南尾北站立后稍住各沟响流大水前行至中后所街中大水无夫因宣谕众铺户居民各为修垫前至六股河阅看桥座水势尚无妨碍即为旋回至前看软颤处所已深陷矣因派官兵夫丁连夜修垫亥正回他坦丑初即起饭毕起身至原软颤处见有轿并有许多马回走大众喧嚷回去罢中堂大人回奏歇宿洼陷走不得了吾赶呌官兵询问因天黑暗不得手眼后将昧爽即令兵夫赶抱秫秸并赏夫银一锭中堂大人果奏人马深陷傍无绕道不能行请音得密奉旨派巴林王珠五大人前来看视天己将亮看去数丈深陷且傍有绕道赶回回奏三额驸随至有旨问将军走得走不得吾一时心横即云走得三额驸去后即为赶垫马巴大人温大人带领虎鎗人等随至帮垫稍妥皇上已到站班过去不知前途如何放心不下随由傍绕道欲跑前去又遇大沟不能过丹贝勒看见令侍卫呌回云汝系将军可由轿傍前去于是由轿傍飞跑直前又遇泥陷赶拿秫秸平垫伺候皇上过去又复前跑如此三次至大营奉旨尚属吧口?结来仪毓秀均未同行着将富俊昨日议处宽免来仪毓秀着交部□□以后着随将军同行钦此 
　　八月初四日　在金刚屯大营赏饭午正三刻进黄城内大蒙古包前设黄凉棚宝座两边钉铺黑毡各一荡南面设凉棚戏台圣驾升座之前先赏荷包头品四枚二品二枚共四十三人皇上升座开戏众皆站立坐后一叩坐进茶众皆跪饮茶众一叩毕赐茶跪接一叩饮毕一叩搭膳棹上两傍分放棹猪羊肉各一盘饽饽小菜饭用刀片肉善扑人上食毕撤棹御前大臣绵二爷在圣驾傍跪起向随事太监□□□褂一件奉旨着赏富俊二爷持褂□□□□□黄凉棚前摘帽磞头二爷给披身上即□□□□磞头下仍归坐少刻皇上还内戏止众散出各王公大人送单夹棉皮黄马褂共二十一件料二件 
　　八月二十日　福陵演礼并将昭陵官员传来一同演谒陵奠酒礼大飨礼由杨古利墓至费英东墓道路承德县知县伊诚所修迂绕参奏奉旨派丹贝勒踏勘取直修理将军随往即照将军原派协领扎布扎那改修□□□□加夫连夜赶修本日细雨夜半即□□□□□□□□刻均修妥协矣 

　　嘉庆东巡纪事卷一 

　　●嘉庆东巡纪事卷二 

　　路程 

　　○路程 

　　东华门起 
　　七月十八日　慈云寺备用房中伙 【十七里】 　木厂中伙 【二十八里】 　燕郊行宫 【二十二里】 
　　共六十七里　　　 
　　十九日　　棋盘庄中伙 【二十四里】 　三河中伙 【二十三里】 　白涧行宫 【二十五里】 
　　共七十二里　　　 
　　二十日　　胡李庄中伙 【二十二里】 　陈新庄大营 【二十八里】 
　　共五十里　　　 
　　二十一日　张官屯中伙 【二十七里】 　八里堡大营 【二十八里】 
　　共五十五里　　　 
　　二十二日　沙流河中伙 【二十三里】 　曹家庄中伙 【十八里】 　五里墩大营 【二十里】 
　　共六十一里　　　 
　　二十三日　周家庄中伙 【二十一里】 　鲁家庄中伙 【二十一里】 　柳新庄大营 【二十二里】 
　　共六十四里　　　 
　　二十四日　野鸡坨中伙 【二十三里】 　夷齐庙备用房大营 【二十里】 
　　共四十三里　　　 
　　二十五日　胡家庄中伙 【十七里】 　波罗岭东山根中伙 【十八里】 　天台山大营 【十八里】 
　　共五十三里　　　 
　　二十六日　李家庄中伙 【十七里】 　　上白石堡中伙 【十九里】 　深河村西大营 【十八里】 
　　共五十四里　　　 
　　二十七日　西王家岭中伙 【十七里】 　东王家岭中伙 【十五里】 　文殊庵备用房大营 【十九里】 
　　共五十一里　　　 
　　二十八日　姜女庙备用房中伙 【十九里】 　中前所东大营 【二十一里】 
　　共四十一里　　　 
　　二十九日　陡坡台中伙 【十六里】 　凉水河村东中伙 【十九里】 　周家村西大营 【十九里】 
　　共五十三里　　　 
　　三十日　　保关岭中伙 【十九里】 　　曲河堡中伙 【十九里】 　沙河所东大营 【二十一里】 
　　共五十九里　 
　　八月初一日　李家村中伙 【十九里】 　　俞家屯中伙 【二十里】 　五里河村大营 【二十里】 
　　共五十九里　　　 
　　初二日　　塔山西中伙 【二十一里】 　高桥村中伙 【十九里】 　杏山东大营 【十九里】 
　　共五十九里　　　 
　　初三日　　石门东中伙 【二十一里】 　兴隆屯大营 【二十二里】 
　　共四十三里　　　 
　　初四日　　大凌河东中伙 【二十里】 　李家堡中伙 【十八里】 　金刚屯北大营 【十九里】 
　　共五十七里　　　 
　　初五、六日　闾阳驿中伙 【二十里】 　庄正堡中伙 【十八里】 　广宁大营 【十九里】 
　　共五十七里　　　 
　　初七日　　车家屯中伙 【二十里】 　平安堡中伙 【十九里】 　常家屯大营 【二十里】 
　　共五十九里　　　 
　　初八日　　岔沟南中伙 【二十里】 　刘家窝铺中伙 【十九里】 　蒋家店大营 【二十里】 
　　共五十九里　　　 
　　初九日　　大白旗堡中伙 【二十里】 　曹家屯东中伙 【二十里】 　黄旗堡大营 【十九里】 
　　共五十九里　　　 
　　初十日　　珠尔胡珠北中伙 【二十里】 　古铜庄中伙 【十九里】 　老边大营 【十八里】 
　　共五十七里　　　 
　　十一日　　后新台中伙 【十九里】 　方家胡中伙 【十八里】 　大台大营 【二十里】 
　　共五十七里　　　 
　　十二日　　上水泉西中伙 【十九里】 　新屯东中伙 【十九里】 　噶布街西大营 【二十里】 
　　共五十八里　　　 
　　十三日　　二道房申中伙 【十七里】 　扎克丹村中伙 【十九里】 　莲花套大营 【十六里】 
　　共五十二里　　　 
　　十四日　　哈塘沟中伙 【十八里】 　古路村中伙 【十七里】 　尚家河西大营 【十九里】 
　　共五十四里　　　 
　　十五、六日　玛尔敦东中伙 【二十二里】 　和睦屯中伙 【十九里】 　过夏原大营 【十九里】 　永陵 【五里】 
　　夏原大营 【五里】 
　　共七十里　　　 
　　【驻跸日大营起五里至永陵十里至显佑宫地藏寺备用房二里至兴京关帝庙十六里至夏原大营共三十三里】 
　　十七日　　和睦屯中伙 【十九里】 　玛尔敦东中伙 【十九里】 　尚家河西大营 【二十二里】 
　　共六十里　　　 
　　十八日　　古路村中伙 【十九里】 　哈塘沟中伙 【十七里】 　莲花套大营 【十八里】 
　　共五十四里　　　 
　　十九日　　扎克丹村中伙 【十六里】 　二道房申中伙 【十九里】 　噶布街西大营 【十七里】 
　　共五十二里　　　 
　　二十日　　新屯东中伙 【二十里】 　燕台呢噜村中伙 【十三里】 　福陵 【九里】 　马关桥大营 【三里】 
　　共四十五里　　　 
　　二十一日　福陵 【三里】 　过马关桥大营 【三里】 　过瓦子峪大营 【十七里】 　昭陵 【四里　谒陵后至扬古利墓】 　瓦子峪大营 【四里】 
　　共三十一里　　　 
　　二十二日至二十八日　昭陵 【四里】 　常宁寺 【四里】 　实胜寺 【五里】 盛京宫 【五里】 
　　共十八里　　　 
　　二十九日　方四屯中伙 【十九里】 　后新台中伙 【二十里】 　老边大营 【十九里】 
　　共五十八里　　　 
　　九月初一日　古铜庄中伙 【十八里】 　珠尔胡珠北中伙 【十九里】 　黄旗堡大营 【二十里】 
　　共五十七里　　　 
　　初二日　　曹家屯东中伙 【十九里】 　大白旗堡中伙 【二十里】 　蒋家店大营 【二十里】 
　　共五十九里　　　 
　　初三日　　刘家窝铺中伙 【二十里】 　岔沟南中伙 【十九里】 　常家屯大营 【二十里】 
　　共五十九里　　　 
　　初四日　　平安堡中伙 【二十里】 　车子屯中伙 【十九里】 　网户屯大营 【十八里】 
　　共五十七里　　　 
　　初五日　　庄正堡中伙 【十九里】 　闾阳驿中伙 【十八里】 　金刚屯北大营 【二十里】 
　　共五十七里　　　 
　　初六日　　李家堡中伙 【十九里】 　大凌河东中伙 【十八里】 　兴隆屯大营 【二十里】 
　　共五十七里　　　 
　　初七日　　石门东中伙 【二十二里】 　杏山东大营 【二十一里】 
　　共四十三里　　　 
　　初八日　　高桥村中伙 【十九里】 　塔山西中伙 【十九里】 　五里河村大营 【二十一里】 
　　共五十九里　　　 
　　初九日　　俞家屯中伙 【二十里】 　李家村中伙 【二十里】 　沙河所东大营 【十九里】 
　　共五十九里　　　 
　　初十日　　曲河堡中伙 【二十一里】 　保关岭中伙 【十九里】 　周家村西大营 【十九里】 
　　共五十九里　　　 
　　十一日　　凉水河村东中伙 【十九里】 　陡坡台中伙 【十九里】 　中前所东大营 【十六里】 
　　共五十四里　　　 
　　十二、三日　姜女庙备用房中伙 【二十二里】 　文殊庵备用房大营 【十九里】 
　　共四十一里　　　 
　　十四日　　东王家岭中伙 【十九里】 　西王家岭中伙 【十五里】 　深河村西大营 【十七里】 
　　共五十一里　　　 
　　十五日　　上白石堡中伙 【十八里】 　李家店中伙 【十九里】 　天台山大营 【十七里】 
　　共五十四里　　　 
　　十六日　　波罗岭东山根中伙 【十八里】 　胡家庄中伙 【十八里】 　夷齐庙备用房大营 【十七里】 
　　共五十三里　　　 
　　十七日　　野鸡坨中伙 【二十里】 　柳新庄大营 【二十三里】 
　　共四十三里　　　 
　　十八日　　鲁家庄中伙 【二十二里】 　周家庄中伙 【二十一里】 　五里墩大营 【二十一里】 
　　共六十四里　　　 
　　十九日　　曹家庄中伙 【二十里】 　　沙流河中伙 【十六里】 　八里堡大营 【二十三里】 
　　共六十一里　　　 
　　二十日　　龚家山村中伙 【二十三里】 　小稻地庄中伙 【二十二里】 　隆福寺行宫 【二十里】 
　　共六十五里　　　 
　　二十一日　天台山中伙 【六里】 　昭西陵 【三里半】 　孝陵 【九里半】 　孝东陵 【一里】 　景陵 【二里】 　裕陵 【三里】 　隆福寺行宫中伙 【十二里】 　朱华门 【九里】 　八洼庄中伙 【二里】 　桃花寺行宫 【十三里】 
　　共六十一里　　　 
　　二十二日　独乐寺行宫中伙 【二十四里】 　白涧行宫 【三十二里】 
　　共五十六里　　　 
　　二十三日　三河中伙 【二十五里】 　棋盘庄中伙 【二十三里】 　燕郊行宫 【二十四里】 
　　共七十二里　　　 
　　二十四里　木厂中伙 【二十二里】 　慈云寺备用房中伙 【二十八里】 　东华门 【十七里】 
　　共六十七里　　　 
　　盛京驻跸六日 
　　八月二十三日　盛京宫起 
　　出大北门　费英东墓 【八里】 　山里红屯中伙 【十二里】 　额伊都墓 【一里】 　进大北门 
　　盛京宫 【二十一里】 
　　共四十二里　　　 
　　二十四日　赏饭 
　　二十五日　盛京宫起 
　　出大南门　天坛 【八里】 　克勤王墓 【三里】 　进小南门 　盛京宫 【七里】 
　　共十八里　　　 
　　二十六日　升殿　筵宴 
　　二十七日　盛京宫起 
　　出大东门　堂子 【三里】 　地坛 【二里】 　进大东门　文庙 【四里】 　景佑宫　盛京宫 【一里】 
　　共十里　　　 
　　二十八日　祭祀 
　　二十九日　还愿用膳启銮 
　　由京至永陵二十七站由永陵至盛京六站由盛京至京二十四站共五十七站驻跸九日共计六十六日 

　　嘉庆东巡纪事卷二 

　　●嘉庆东巡纪事卷三 

　　杂记 

　　祭北镇庙仪注 
　　盛京升殿仪注 
　　钦定进本不进本日期单 
　　行营条例 
　　扈从诸臣姓名录 

　　○祭北镇庙仪注 

　　礼部谨奏恭查乾隆十九年臣寺具奏亲诣北镇庙是日　皇帝御龙袍衮服行二跪六拜礼祝文内不填写御名不阅视祝版随驾之王公二品大臣以上及二品以上地方官员俱斋戒一日穿蟒袍补服陪祀其不斋戒之官员于行宫两傍跪迎跪送等因具奏奉旨是钦此伏查乾隆十九年四十三年恭遇高宗纯皇帝致祭北镇庙乘舆进庙中门换亮轿由东边门升阶至御香殿东山墙南降舆步入御香殿进大殿行礼今此次恭遇　皇上致祭北镇庙臣等仍请照乾隆十九年四十三年之例敬谨预备为此谨奏 

　　○盛京升殿仪注 

　　礼部等衙门谨奏为礼仪事恭照　皇上谒陵礼成驾盛京升殿羣臣进表行庆贺礼礼成颁诏布告天下并举行筵宴各事宜臣等谨案乾隆八年各典礼并查照乾隆四十八年成案将应行礼仪先期奏明遵办恭查本年八月二十二日　皇上驾至盛京是日王公大臣官员等皆穿蟒袍补褂预至大清门外祗竢法驾卤簿全设作马上乐由尖盘起程至大清门王以下皆跪候　皇上进宫稍憩　皇上御龙袍衮服诣太庙尊藏册宝前行礼王公大臣等咸蟒袍补服随行礼礼成　皇上进大清门升崇政殿宝座赐御前大臣侍卫等茶毕　皇上还宫二十六日　皇上升殿颁诏王公大臣官员等进表行庆贺礼是日随驾王以下及盛京文武大臣官员等穿蟒袍补服礼部鸿胪寺官预设诏案表案各一于崇政殿内东旁又设黄案一于丹墀正中銮仪卫陈法驾卤簿于崇政殿前陈黄盖云盘于丹墀内乐部陈中和韶乐于殿檐下两旁陈丹陛乐于两乐亭皆北向内阁学士恭捧诏文安设于殿内东旁黄案上龙亭香亭预设于礼部堂上礼部官捧王以下所进庆贺表文置于亭内校尉舁亭作导引乐至大清门外东偏安设礼部官捧表由大清门左旁门入安设于殿内东旁门黄案上届时鸿胪寺官引随驾王公并蒙古王公等在殿外两旁排立引随驾文武大臣官员等在丹墀东旁各案品级排立引盛京文武大臣官员及陵寝官员等在丹墀西旁各案品级排立引朝鲜使臣等在丹墀西旁百官之末排立耆老领催等咸集于大清门外礼部堂官奏请　皇上御礼服乘舆出宫礼部堂官恭导　皇上升崇政殿中和韶乐作奏元平之章　皇上升座乐止銮仪卫官赞鸣鞭丹陛内三鸣鞭鸣赞官赞排班王以下文武各官暨朝鲜使臣等俱排班戏竹合丹陛乐作奏庆平之章鸣赞官进赞跪王以下文武各官暨朝鲜使臣等俱进跪赞宣表宣表官从黄案上捧表跪于殿檐下正中大学士二员左右跪展表戏竹开乐止宣表官宣毕捧表起立丹陛乐作奏庆平之章宣表官仍捧表置于黄案上退鸣赞官赞叩兴王以下文武各官暨朝鲜使臣等俱行三跪九叩头礼兴鸣赞官赞退众皆复原位立乐止大学士捧诏至殿檐下授礼部堂官礼部堂官跪受由中阶左旁下至丹墀正中陈于黄案上行一跪三叩头礼兴礼部官跪捧云盘礼部堂官捧诏置于盘内礼部官起立銮仪卫官执黄盖导引俱由中道出大清门銮仪卫官赞鸣鞭丹墀内三鸣鞭礼部堂官奏礼成中和韶乐作奏和平之章　皇上起座还宫乐止自王以下文武大臣官员等皆出礼部官捧诏至大清门外置于龙亭行一跪三叩头礼兴校尉舁亭亭前作导引乐批头御仗前导礼部堂司官随至大政殿外亭止礼部官行一跪三叩头礼捧诏置于高台黄案王以下文武各官皆于大政殿外排立鸿胪寺官赞排班进众排班皆进耆老领催等另一班排立宣诏官登台向西立鸣赞官赞有谕旨众皆向北跪宣诏官宣满汉诏书毕礼部官恭捧设于龙亭鸣赞官赞三跪九叩头礼礼毕校尉舁亭作导引乐批头御仗前导至礼部站台上亭止礼部官预设香案恭捧诏书设于案上礼部堂官行三跪九叩头礼誊黄刊刻颁行天下是日巳刻　皇上御崇政殿筵宴随驾王以下及盛京文武大臣官员皆穿蟒袍补服先集预设中和韶乐于崇政殿檐前阶下设清乐于东旁设丹陛乐于大清门之东西两旁皆北向预设御宴桌于宝座前正中稍远张黄幔于丹墀正中陈金器于反坫桌上殿内两旁设入班王公大臣并蒙古王公等桌张丹墀左右设羣臣等桌张朝鲜使臣等桌张设于左旁之末鸿胪寺理藩院官引班入各就本位立至时内务府大臣奏请　皇上御龙袍衮服升崇政殿中和韶乐作奏元平之章　皇上升座乐止王以下文武各官暨朝鲜使臣等各就位次行一叩头礼坐内管领护军参领等进饽饽桌张丹陛乐作奏海宇升平日之章尚茶正进茶　皇上用茶时众俱于坐次行一叩头礼侍卫分赐众茶毕各于坐次行一叩头礼饮毕复行一叩头礼坐乐止展席羃掌仪司官由反坫桌上捧壶爵金巵从中路进丹陛乐作奏玉殿云开之章众先起立掌仪司官上殿阶西向立酌酒进爵大臣出殿释补褂入殿内跪众俱于坐次跪掌仪司官捧爵入跪授进爵大臣起退进爵大臣接爵起进御座侧跪进爵复至原跪处跪　皇上用酒时进爵大臣行一叩头礼众皆行一叩头礼进爵大臣起进御座侧跪接爵退仍至原跪处跪掌仪司官跪接爵退众皆起立掌仪司官以金巵酌酒立赐进爵大臣进爵大臣跪受行一叩头礼饮毕掌仪司官立接巵退进爵大臣复行一叩头礼兴出殿穿补褂入就原坐众皆就坐乐止尚膳正进馔清乐作奏万象清宁之章　皇上用馔尚膳正分给各筵恩赐食品领侍卫内大臣起监视侍卫等分赐酒众行一叩头礼饮毕复行一叩头礼乐止随进世德舞乐曲次喜起舞大臣分对于殿廊下依次进舞毕次进善扑人十对毕众皆于坐处行三叩头礼兴内务府大臣奏筵宴礼成中和韶乐作奏和平之章　皇上还宫乐止各退所有应用筵宴桌张照例由各该表文由内阁先期撰拟进呈其筵宴坐次由内务府绘图届期呈进至行礼筵宴各仪注臣部届期再行恭呈御览伏候命下臣部等衙门遵奉施行再此折系礼部主稿合并声明为此谨奏请旨于嘉庆十五年闰六月十七日具奏本日奉　旨依议钦此 

　　○钦定进本不进本日期单 

　　一祭圜丘祈谷常雩　皇上亲诣行礼前三日斋戒及祭日俱不进本 
　　一祭方泽太庙社禝坛　皇上亲诣行礼前三日斋戒不进刑名本祭日不进本 
　　一祭朝日坛夕月坛先农坛历代帝王庙文庙恭遇皇上亲诣行礼前二日斋戒不进刑名本祭日亦不进刑名本如遣员行礼前二日斋戒不进立决本祭日不进刑名本 
　　一　皇上亲祭奉先殿一日不进本 
　　一祭先蚕坛一日不进刑名本 
　　一　皇上谒陵日不进本 
　　一　皇上恭诣盛京展谒祖陵礼成升殿行庆贺礼一日不进本 
　　一　皇上亲诣社禝坛祈雨并谢降前三日及本日俱不进刑名本如遣员祈报前三日不进立决本本日不进刑名本 
　　一　皇上亲诣黑龙潭祈雨谢降俱不进刑名本 
　　一　高宗纯皇帝诞辰不进本 
　　一恭进玉牒日不进本 
　　一实录告成恭进日不进本 
　　一　皇上升中和殿恭览实录一日不进本 
　　一每月初一日不进刑名本 
　　一每逢庚辰日不进刑名本 
　　一十月初六日　皇上万寿圣节初一日进贺本初五初六日俱不进本初三初四初七初八初九俱不进刑名本自九月二十日起至十月二十日止俱不进重辟本 
　　一十月初十日　皇后千秋令节不进刑名本初九十一两日亦不进刑名本 
　　一恭进万寿圣节千秋令节元旦长至令节各仪注本章礼部先期知照是日不进刑名本 
　　一王公大臣进庆贺表章一日不进刑名本 
　　一经筵耕藉临雍大阅临幸翰林院俱不进刑名本 
　　一　皇上御惇叙殿筵宴宗室一日不进本 
　　一冬至次日升殿庆贺一日不进本 
　　一文武传胪日不进刑名本 
　　一　皇上升殿颁诏日不进刑名本 
　　一鸿胪寺奏请　皇上升殿日不进刑名本 
　　一启銮回銮日俱不进刑名本 
　　一　先师孔子诞日不进刑名本 
　　一佛诞日不进刑名本 
　　一端阳日不进刑名本 
　　一立春中秋重阳日俱不进刑名本 
　　一皇子生不进刑名本 
　　一皇子完姻公主下嫁及归宁俱不进刑名本 
　　一册封妃嫔日不进刑名本恭进册封仪注日亦不进刑名本俱由礼部先期知照其奏册封吉期日仍照常进本 
　　一开印封印日俱不进本 
　　一开印后三日俱不进刑名本 
　　一奉旨辍朝日不进刑名本 
　　一朝审勾到日不进刑名本以上各条俱系现行事例如遇有典礼俱临时引照酌办 

　　○行营条例 

　　一行宫行营重地宿卫宜严凡御前侍卫干清门侍卫批本奏事处章京奏蒙古事侍卫于圣驾驻跸后令本日正班人员下门吃饭帮班人员代为坐班俟正班饭毕上门再令帮班人员各散如头班该班令三班五班帮二班该班令四班六班帮上晚门时俱令全到于应散时始准帮班者各散其大门侍卫向系十人该班总令有六七人常川在门其余轮替下门吃饭违者应令该管王大臣等查明参奏如正班人员无故终日不到者照宫禁旷班例革职帮班人员无故不到者降三级调用到而先散者降二级调用总理行营王大臣及军机大臣知而不奏者降一级 
　　一驻跸行宫各门凡侍卫所管之门即与干清门无异王公大臣官员等俱不准带领护卫官弁家奴等随入进班侍卫官员及太监等铺盖饭盒均不准家奴民夫送进违者王公大臣官员降二级调用有顶戴首领太监革去顶戴作为太监无顶戴太监责打一百板其随入者有禄人降一级无禄人笞五十其护军官兵所管之门仍准照常随入 
　　一跸途扈从豹尾鎗以前尤宜整肃应请嗣后凡遇皇上巡幸出入乘车轿之时其粘竿处侍卫拜唐阿銮仪卫章京应在豹尾鎗之前随从者仍照嘉庆八年所定名数在前行走外其余备差侍卫章京拜唐阿等俱不准在前行走至随侍内监等亦应令在豹尾鎗之后紧随行走俟距行宫行营二三里程途视其道路宽阔地方再行从旁绕至豹尾鎗前行走违者照违令律官员罚俸九个月拜唐阿及有顶带太监罚钱粮九个月无顶戴太监笞五十在大队内行走之王公官员以及拜唐阿校尉人等除奉旨向太监等要取什物及包衣昂邦向总管太监有应行询问查办事件外均不准与太监交谈嘻笑如违照交结近侍律交刑部治罪太监等若勾引外人说话亦照此律交慎刑司治罪 
　　一行营黄布城门外宜严禁闲人以昭严肃查　皇上巡幸各处进班之御前侍卫干清门侍卫及门上侍卫内廷一切进班人员往往令家人将铺盖等物直送至黄布城以外而执事太监等亦多有将铺盖饭盒令民夫摃抬至黄布城外始自行携入殊不足以示严肃嗣后内廷进班各项人员及太监等铺盖饭盒等物俱令在二层白布城门外自行携入违者官员革职有顶戴首领太监革去首领作为太监其无顶戴太监及听从擅入之人责杖八十板其失察看守二层白布城门官员革职兵丁鞭一百 
　　一随从王公大臣官员宜严禁随带护卫跟役家奴任意行走以昭整肃伏思　皇上巡幸各处网城以内距黄布城甚近理宜严肃乃扈从王公大臣官员等往往任意携带护卫亲随官弁家奴等直进网城至黄布城者殊非体制嗣后扈从之王公大臣官员俱不准携带护卫官弁家奴等径进网城并交该管大臣章京等不时留心稽察违者王公大臣官员罚俸三年其跟随擅入者如系有禄人罚俸饷一年如系无禄人杖八十 
　　一行营茶膳房在网城之内黄布城之旁距内较近且该处执事人役众多尤宜加意稽察严行管束应交该管大臣等督率该章京等留心约束人役稽查闲人出入网城俱着派员带领勿稍懈弛倘有闲杂人等并非该处人役擅行冒入者照擅入禁门例杖一百其失察之茶膳房章京等罚俸三年其该管大臣等罚俸一年 
　　一扈从之王公大臣官员俱宜随营居住以符定制查　皇上巡幸各处随从人员自宜随营支搭账房居住方不有误差使而易于约束乃日久玩生往往有预往前站居住者有租赁民房居住者殊非体制嗣后除应行前途预备差使之大臣官员仍照向例行走外其前途并无差使人员俱令在行营按照图中指定地方支搭账房居住倘有任意预往前站及租住民房者一经查出王公大臣官员罚俸三年兵丁杖八十 
　　一管声音账房宜悬挂灯笼以便观瞻查管声音账房向安设在白布城以外虽有号灯俱系就地设放恐外人不能望见或致混行阑入嗣后宜令管声音账房每门安设长竿悬挂大灯笼二个庶行营人众远近便于瞻视再管声音之章京等往往先拿几个卖草人拴在账房杆上若要高声之人即送上塞责如无事至晚始行释放再有似此者章京革职兵丁杖四十 
　　一带纛散秩大臣宜令严管闲人以专责成查向来皇上巡幸各处大纛以前不许闲人行走虽经屡次严传但无差使兵弁及无知家奴等日久疏放往往驰骋拥挤应令各该管大臣等于带纛行走时率领侍卫等留心严加查察务使跸路肃清人无杂乱再豹尾鎗以后大纛以前并应照旧例严禁骑骡行走倘有违者照跸路管辖不能清肃例专管官罚俸一年统辖大臣罚俸三个月其擅入之兵弁家奴等照违令律笞五十 
　　一管道大臣宜令按段实力严管以符体制查每遇皇上巡幸各处管道大臣原系分为八段管辖但日久疏懈该大臣等往往坐车预往所管附近地方觅房居住俟　皇上将到时将所坐车辆暂为藏避始佩櫜鞬侍立路旁候圣驾经过即乘车随后缓行殊非敬事之道嗣后管道大臣等不准坐车前往觅房住宿应令先期各赴该管段落地方督率所属严行管束如圣驾行至头段即令头段大臣在豹尾鎗后纛前管束闲人二段三段四段亦如之其后四段大臣令其在纛后旗前管束闲人并令各段管道大臣等督率所属严禁人马践踏禾稼如遇皇后随行应俟皇后驾过后陆续在豹尾鎗后扈从管束闲人违者照跸路管辖不能清肃例专管官罚俸一年 
　　一行营白布城仍宜搭设二层以昭慎重而符旧制每逢　皇上驻跸行营白布城俱系搭设二层惟乾隆十九年圣驾前往盛京时经总理行营王大臣等因黄白布城蒙古包账房等项一分恐有迟误奏请预备二分以便轮转将白布城酌量匀为二分每营仅实搭一层花搭一层各在案伏思　皇上驻跸行营自应严肃环卫以资稽察而壮观瞻此次　皇上前往盛京请照例将白布城仍搭设二层以昭严密 
　　一随营兵丁宜添派三百名以符旧额查乾隆八年十九年圣驾前往盛京时系派前锋护军等一千名四十三年经总理行营王大臣等以盛京将军弘晌派有接驾兵丁奏明裁减三百名此次二分白布城既议仍实搭二层所有牵驼及搭城官兵自必不敷应请仍添派八旗护军等三百名共一千名再虎鎗营官兵原系派一百五十名后经裁减仅派七十名未免过少今请酌添三十名共派一百名交该管大臣等分派差使以符旧制 
　　一山海关外各处行营晚间应酌添堆拨以便稽查恭查每逢　皇上恭谒陵寝及巡幸避暑山庄等处沿途行宫墙外周围晚间俱有绿营兵弁排灯守护所有关外驻跸行营自应一体慎重但山海关以外向来并未设有兵弁排灯守护查旧例盛京迎接圣驾之官兵至关外即帮同京城随往之官兵该班当差兹拟添派护军三百名足敷当差似可无庸盛京官兵帮班应请行文该将军等酌派兵弁于关外行营管声音账房以外周围安设堆拨账房十六处每处派兵十名昼则竖立旗帜夜则悬挂灯笼以资巡逻而昭严肃 
　　一虎鎗营官兵宜令在陵寝御路两旁排立以昭慎重恭查向来皇上谒陵俱于先期派令虎鎗营官兵前往压山此次　皇上恭谒永陵风水地方山深林密且恭祭之日天气较早尤应倍加慎重此项虎鎗营官兵于压山后既无别项差使应令在山路窝集之所摘去鎗帽排列俟谒祭礼成回跸仍令其在山林内排列倘敢偷安先散照擅离职役律官员罚俸六个月兵丁笞四十 
　　一行营宜照旧图酌量略为改制以昭严肃查向来皇上巡幸各处行营官兵四围支搭账房俱有一定处所并经绘图存案但日久疏懈随营大臣官兵并不按照图式支搭账房竟致日渐废弛臣等谨按旧图酌量变通另绘图式恭呈御览嗣后行营扈从王公大臣官员兵丁如不按照图式任意支搭账房居住者一经派出管营护军统领查出王公大臣官员俱照违令律罚俸九个月兵丁笞五十倘该护军统领等并不实力稽查经总理行营王大臣查出将该护军统领等一并参处 
　　一支搭账房宜在卡伦门内以符旧制查　皇上巡幸各处扈从人员支搭账房往往有希图地方宽阔将账房搭在卡伦门外距行营甚远者若不严行禁止必至行营账房日渐稀少殊不足以昭环卫嗣后除蒙古王公额驸台吉等仍照旧例于卡伦门外宽阔地方支搭账房住宿外其余俱照行营图式各按方向在卡伦门以内空地支搭账房不准在禾稼地内支搭并不准牧放马匹违者均照违令律王公大臣官员罚俸九个月兵丁笞五十 

　　○扈从诸臣姓名录 

　　宗人府　睿亲王　郑亲王　仪亲王　定亲王　克勤郡王　庆郡王　荣郡王　员勒绵誉 【病】 贝子奕纯　奕绍　公绵偲奕灏　禄义　晋隆 
　　内阁　庆桂　董诰　学士普恭　广敏　苏冲阿 
　　吏部　庆桂　托津 
　　户部　戴衢亨　那彦宝 【差】 
　　礼部　多永武　文宁 
　　兵部　庆桂　赵秉冲 
　　刑部　董诰　祖之望 
　　工部　缊布 
　　理藩院　庆桂 
　　翰林院　侍讲学士觉罗桂芳 
　　起居注　少詹事王宗诚　侍讲学士桂芳 
　　詹事府　少詹事王宗诚　右赞善英良 
　　太常寺　多永武　少卿哈宁阿 
　　光禄寺　文宁 
　　鸿胪寺　多永武 
　　钦天监　定亲王　监副保福 
　　太医院　院使花映墀 
　　銮仪卫　丹巴多尔济　庆长　本志 
　　内务府　大臣缊布　阿明阿 
　　提督衙门　左翼总兵文宁 
　　上驷院　丹巴多尔济　国勒敏色　卿常贵 
　　武备院　定亲王　珠尔杭阿　卿伊昌阿 
　　奉宸院　阿明阿　卿苏冲阿 
　　御前大臣　定亲王　拉旺多尔济　额勒登保 【病】 
　　领侍卫内大臣　定亲王　拉旺多尔济　额勒登保　丹巴多尔济　阿克栋阿 
　　御前行走　丹巴多尔济　索特纳木多布齐　玛尼巴达喇 
　　御前侍卫　哈迪尔　鄂尔哲伊图　国勒敏色　喜恩珠尔杭阿　扎克塔尔　达勒精阿 
　　干清门行走　睿亲王　荣郡王　绵誉 【病】 　奕纯 
　　干清门侍卫　绵偲　载锡　庆长　桑吉斯塔尔　富翰　傅升　苏冲阿　格布慎　隆福　佛楞保 
　　散秩大臣　晋隆　禄义　寿喜　福印 
　　厢黄旗　蒙古副都统富僧德　汉军副都统佛楞保 
　　正白旗　满洲副都统定亲王　蒙古副都统国勒敏色　汉军副都统阿明阿　护军统领珠尔杭阿 
　　厢白旗　满洲副都统托　蒙古都统丹巴多尔济　汉军副都统普恭　护军统领扎克塔尔 
　　正蓝旗　满洲副都统文宁　蒙古副都统巴特玛　桑吉斯塔尔　汉军都统额勒登保 【病】 　副都统菩萨保　护军统领巴特玛　右翼前锋统领鄂勒哲伊图 
　　正黄旗　满洲都统庆　副都统多永武　隆福　蒙古都统拉旺多尔济　副都统傅升　汉军副都统庆长　汉军副都统格布慎　护军统领奕绍 
　　正红旗　满洲都统仪亲王　副都统珠尔杭阿　蒙古都统荣郡王　副都统扎克塔尔　温春　护军统领温春 
　　厢红旗　蒙古都统哈迪尔　副都统达勒精阿　汉军都统缊布　副都统苏冲阿 
　　厢蓝旗　满洲副都统本志　蒙古副都统富翰　伊冲阿　护军统领国勒敏色 
　　管理圆明园　庆　拉旺多尔济　玛尼巴达喇　本志 
　　管理健锐营　拉旺多尔济　丹巴多尔济　国勒敏色　扎克塔尔　巴特玛　温春　多永武 
　　管理火器营　定亲王　拉旺多尔济　索特纳木多布齐　富翰 
　　总理行营　仪亲王　定亲王　拉旺多尔济　庆　额勒登保 【病】 丹巴多尔济　哈迪尔 
　　向导处　拉旺多尔济　丹巴多尔济　鄂勒哲伊图　那彦宝 【差】 

　　嘉庆东巡纪事卷三 
