　　《平闽纪》（清）杨捷 撰

　　　　张序

　　　　王序

　　　　王序

　　　　梁序

　　　　自序

　　　　平闽纪目录

　　　　平闽纪卷之一　奏疏

　　　　惊闻宠命等事疏

　　　　钦奉上谕事疏

　　　　闽疆剿抚等事疏

　　　　恭谢天恩疏

　　　　军机亟宜等事疏

　　　　恭报领到等事疏

　　　　敬竭愚忠等事疏

　　　　水师请设等事疏

　　　　剿寇务选等事疏

　　　　酌调官兵等事疏

　　　　恭报官兵等事疏

　　　　飞报出洋等事疏

　　　　飞报大胜疏

　　　　标员悬缺等事疏

　　　　平闽纪卷之二　奏疏

　　　　题定江南等事疏

　　　　机有迟速等事疏

　　　　遴补营将疏

　　　　稍增旗帜等事疏

　　　　恭谢天恩疏

　　　　敬竭愚忠等事疏

　　　　闽省要地等事疏

　　　　恭谢天恩疏

　　　　飞报剿贼等事疏

　　　　剿寇务选等事疏

　　　　汇报固守等事疏

　　　　平闽纪卷之三　奏疏

　　　　飞报杀贼等事疏

　　　　贼盛兵单等事疏

　　　　遵谕自陈等事疏

　　　　塘报剿贼等事疏

　　　　将备署事等事疏

　　　　飞报恢复等事疏

　　　　飞报克复等事疏

　　　　汇报招抚等事疏

　　　　恭报回泉日期疏

　　　　恭谢天恩疏

　　　　闽疆已荷等事疏

　　　　地方已定等事疏

　　　　圣主恩遇有加等事疏

　　　　恩纶俯恤等事疏

　　　　平闽纪卷之四　笺启

　　　　飞调官兵启

　　　　飞调官兵覆启

　　　　延平兵不便发回启

　　　　用荷兰议启

　　　　遣发兴镇兵启

　　　　统兵援漳启

　　　　往漳会剿启

　　　　缓征东石启

　　　　覆同安兵单启

　　　　机有迟速启

　　　　密陈平海启

　　　　汇报伪镇投诚启

　　　　微臣报国心切启

　　　　塘报杀贼启

　　　　塘报剿贼启

　　　　报安营启

　　　　恢复海澄县启

　　　　恢复厦门启

　　　　汇报招抚投诚启

　　　　清查兵数启

　　　　平闽纪卷之五　咨文

　　　　军机亟宜等事咨两院各镇

　　　　紧急军机咨福宁镇

　　　　为禀报事咨福宁镇

　　　　为密商事咨督院

　　　　会剿贼寇事咨左镇

　　　　为具报事咨兴化镇

　　　　详察探报咨兴化镇

　　　　详明请示咨抚军

　　　　禀报事咨左镇

　　　　请调营兵咨两院

　　　　咨会事咨两院

　　　　恳请拨兵咨两院

　　　　边汛辽阔咨两院

　　　　欲靖海寇咨督院

　　　　咨商台寨咨两院

　　　　安设要汛咨督院

　　　　请宽海禁咨督院

　　　　遵奉俞旨咨督院

　　　　申饬透越咨四镇

　　　　设法示禁咨两院、平南将军

　　　　海氛不靖咨两院

　　　　地界安兵咨福宁镇

　　　　地界安兵咨督院

　　　　平闽纪卷之六　咨文

　　　　酌设沿边咨两院

　　　　特请增兵咨抚院

　　　　禀报事咨督院

　　　　请令撤兵咨两院

　　　　备陈剿贼咨两院

　　备陈剿贼咨浙督

　　遵奉俞旨咨两院

　　详请添兵咨督院

　　奏闻事咨督院

　　密报事咨喇将军

　　呈请宪示咨两院

　　特请飞调咨督院

　　密请添兵咨督院

　　贼盛兵单咨督院

　　禀报事咨两院

　　密报事咨兴化镇

　　密请安置咨两院

　　特请飞调咨水提

　　重地未便咨喇将军

　　平闽纪卷之七　咨文

　　咨会事咨督院

　　地方任重咨两院

　　塘报事咨将军赖、督院姚

　　军务事咨同安镇

　　呈明克复咨喇将军

　　禀报事咨兴化镇

　　严饬力行咨两院

　　禀报事咨督院

　　禀报事咨三镇

　　特参将弁等事咨督院

　　慎重操驾咨两院、水提

　　呈请宪令咨福宁镇

　　紧急军机咨抚院

　　水师出洋咨两院

　　紧急军机咨福宁、兴化镇

　　钦奉上谕咨督院

　　钦奉上谕咨同安镇

　　钦奉上谕咨水提

　　进剿之师咨喇将军

　　平闽纪卷之八　咨文

　　咨订师期咨同安镇

　　恳恩再培咨漳浦镇

　　月米分给咨督院

　　会师捣巢咨水提

　　咨会出兵咨漳州、漳浦镇

　　紧急军务咨督院

　　剿杀海逆咨督院

　　会师捣巢咨水提

　　咨会遣发咨督院

　　再商保固咨两院

　　咨明事咨督院

　　饬剿内地咨五镇

　　咨取功员咨五镇

　　借给粮饷咨抚院

　　飞报事咨督院

　　谨陈平海咨督院

　　咨商事咨督院

　　平闽纪卷之九　咨文

　　请复边海咨两院

　　飞报恢复咨两院

　　飞报克取咨两院

　　题报剿杀咨督院

　　请挂粮饷咨督院

　　借领月饷咨督院

　　飞报恢复咨兵部

　　飞报克取咨兵部

　　飞报大捷咨督院

　　请旨事咨督院

　　边海要岛咨督院

　　严查私藏咨抚院

　　严饬巡拿咨两院、水提

　　咨请酌给咨两院

　　修葺城垣等事咨督、抚两院

　　禀报事咨漳浦镇

　　密报事咨督院

　　密报事咨吴部堂

　　平闽纪卷之十　牌檄

　　檄守备余福

　　牌行建宁郭副将

　　牌委总理戎旗游击崔升

　　檄游击晋淑玉等

　　檄参将朱起龙等

　　檄副将田万侯

　　檄守备赵士奇

　　牌行各协营

　　檄建宁营郭副将

　　檄伪副将蔡斌

　　檄游击韩六合

　　檄中军马总兵

　　票檄随征副将曾荣

　　檄同安、洛阳两营

　　牌行蒜岭守备田龙见

　　檄左营游击朱起龙

　　檄福州城守右营游击陈七

　　檄漳州城守、江东、灌口三营

　　檄左营游击朱起龙

　　檄建宁刘副将

　　檄游击焦国巡

　　檄泉州城守傅参将

　　檄副将朱起龙

　　檄副将朱起龙等

　　檄副将朱起龙

　　檄守备张有才、赵胜

　　檄游击刘国兴

　　檄行福清营游击李应龙

　　平闽纪卷之十一　牌檄

　　檄邵武等营

　　檄行督标蒋副将

　　檄福清营游击李应龙

　　檄委同安朱副将

　　檄副将郭奇、游击焦国巡

　　檄督标王副将

　　檄委戎旗杨把总

　　檄漳州江东等各营

　　檄泉州城守傅参将

　　檄同安朱副将

　　檄镇标邹国栋

　　檄行李英

　　檄洛阳营游击赵云

　　檄标左营朱副将

　　檄沿边各协营

　　檄原同安副将

　　檄福清营游击李应龙

　　檄本标及援剿各营

　　檄邵武各营

　　檄漳浦县

　　檄游击何勇

　　檄随征总兵吴桂

　　檄副将郭奇

　　照会兴泉道

　　檄邵武副将郭奇

　　差提弁犯李枝华等

　　檄黄副将

　　檄游击焦国巡

　　檄行沿海各协营

　　檄行建宁康副将

　　檄行汀州等营

　　檄泉州海防厅

　　平闽纪卷之十二　告示

　　晓谕省城

　　晓谕惠安

　　给示双门

　　给示洛阳桥

　　晓谕兴泉各属

　　招抚胁从

　　晓谕归业

　　给示溜石澳等处

　　给示石狮亭

　　给示泉州双门

　　晓谕同安县属

　　晓谕长泰城门

　　给示漳浦县二十八都

　　出示四乡

　　晓谕赴闽逃兵

　　示小石洞

　　晓谕漳属

　　晓谕三十六等都

　　示禁双桥

　　给示大、小盈

　　示泉州府

　　示西坑社

　　晓谕援闽兵丁

　　给各协营张挂

　　给示漳州

　　晓谕合属士民

　　晓谕泉属

　　分示要汛

　　示东豫新兵

　　平闽纪卷之十三　告示

　　示沿边各营

　　示营盘并泉州城门

　　禁兵丁赌博

　　示泉州水门

　　示谕伪官兵目

　　示各营汛

　　示谕东豫兵丁

　　示泉州四门

　　示兴化、惠安等处

　　晓谕海岛居民

　　示海澄县

　　出示石码等处

　　严禁私宰耕牛

　　示泉州府

　　示泉城兵民

　　示双门等处

　　示双门、鼓楼等处

　　给示双门

　　示浔尾盐场

　　示泉州府

　　示泉城

　　示浮桥、洪濑、安溪等处

　　给示洛阳桥

　　示泉州府

　　示泉州通衢

　　牌禁兵厮强买

　　给示泉州府

　　平闽纪后序

　　平闽纪后叙

　　平闽纪跋

　　平闽纪后序

　　平闽纪书后

　　●张序

　　国家大一统之业，内安外宁，风行草偃，固已几三十年。顿兵不减，乃鲸鲵余孽杈牙江海，恃其舟楫倏忽于巨浸骇浪之间，屡逋天讨。迄乎三藩僣逆，益乘瑕伺隙，狡焉启疆。戊午之夏，妖氛弥炽，蹂躏闽中漳、泉诸郡，乘城跨邑，滨海千余里为之失守。庙堂赫然震怒，思得伟略奇才，底定疆圉，爰命江南提督杨公以少保兼太子太保充福建全省水陆援剿提督总兵官，旋复晋公昭武将军；会同大将军、制抚诸镇，相机扑灭。拜命之日，公毅然曰：「吾自束发从戎，受国殊恩，晋官今秩，昔奉简书镇闽右，闽海情形吾所悉稔，今狂寇窃发，舍老臣，其谁责焉」！克期就道，请以江南劲旅二千名自随；盖兵不知将，将不知兵，驱市人而战，法所忌也。星驰度岭，谒大将军于军次，抵掌发策，凡山川之险塞、贼势之虚实、军镇之勇怯、攻讨之先后，若烛照数计而绳卜者然。大将军喜动颜色，相需如左右手。已而满、汉大兵及各镇征调之兵络绎先后至。一战而夺洛阳桥，再战而毁陈山坝，三战而复江东桥、夺狮子山，乘胜逐北，破贼如取诸寄。乃复会商制抚诸公，水陆继进，直抵厦门、金门，歼其渠魁，抚其胁从，贼势穷远遁；凡三载而闽地悉平。公曰：「是役也，圣天子庙谟、大将军及制抚诸公胜算，老臣何力焉」！公诸令嗣俱籍金马，列侍从，熟悉其指挥方略，恐失而弗传也，因裒辑公前后奏疏咨会及诸文稿，汇为十三编，曰「平闽纪」；寓书京邸，索余言为冠。余流览披阅，不胜有慨于公之智深而勇沉、仁至而义尽，虽古名将不足多也。

　　何也？为将之道，功名居后，材略居先，抚剑疾视，一夫雄耳。汉之绛灌、唐之褒鄂，未尝不桓桓趫趫，一代虎臣；试叩其运筹决胜之方，临危制变之策，则舌挢色沮，格格不吐；其中无预定者存也。若晋之羊太傅、宋之岳忠武，裘带雍容，图书闲适，未尝不艳称千古；至于搴旗取将，决颈争首，则又有以知其不能，盖人各有所短长，未可强也。淮阴坛上之辞，武侯隆中之语，卫公兵法之对；坐而言，起而见诸行事，其庶几乎！公以伏波、充国之年，歼卢循、孙恩之寇，观其拜表即行，誓师慷慨，固已全局在胸，始终洞澈。其与大将军及制抚诸公往还商酌之言，不逾铢两；天子以讨贼之任付公，公亦以讨贼自任而无所迟回瞻顾，非其素所蓄积者然乎？

　　今读公入告诸疏，激昂忠壮，而辞旨则温然蔼如，无金戈之气；移商诸檄，精详剀切，而立言则宽恭和衷，无矜伐之容；布告将领，晓谕士民，壮国威作军忾，而寓意则开诚布公，附循和易，无夸大震厉之词。

　　先是闽之人迫胁于强寇，数叛数服。公以靖寇必先安民，所过市肆不惊，卧反侧子于衽席。又滨海之地，耕桑久废，饥馑洊臻，公移商制抚，远近转输，多方账贷，全活者百万。是盖以元老之猷，行良牧之事，又有迥出寻常将略之外者。

　　天子嘉公之功，复以江南重地畀公坐镇。而从行诸将士亦得铙吹而归。吴人于其归也，有东山霖雨、衮衣绣裳之歌焉。今穷海之寇，束身稽首，汪洋千万里之外，辟为郡邑、隶之编氓，得从古所未有殊猷，盛迹远越汉唐，非公之先驱芟夷而迫蹙之，不至是也。余备员史馆有年，其于四方征伐之事，颇得厘辑以为史书殿最。是纪也其以当武成之一则乎！是为序。

　　康熙甲子孟夏朔日，通奉大夫、礼部左侍郎、兼翰林院学士加一级，京口治年家眷弟张玉书顿首拜撰。

　　●王序

　　康熙戊中午之夏，海岛余孽盗弄兵于漳、泉之间，天威赫然震怒，爰命江南提督杨公以少保兼太子太保左都督充福建全省水陆提督总兵官，往彰天讨。寻又允公所请，令专统步骑诸将，进号为昭武将军。盖两蒙特恩异数云。

　　余时方承乏本兵，每睹公奏报章疏及规为措置之方，罔不精确明审，洞中窽要；私为贼不足平也。及公功成，旋师云间，于搜阅之暇，编辑当日入告嘉猷及军中往来咨启牌示，共成十三卷，名曰「平闽纪事」，千里见遗，属余弁一言于篇首。

　　夫用兵之机变，至难言矣。当其运筹决胜，出幽入明，动于九天之上而发于九地之下，使熊罴纠桓之士奔走于指纵所及，罔敢自爱其力，犹凛凛有弗勖之畏。迨谋成事就，终莫测其神智所自来。此名世英杰知微知彰者所能，而非拳勇小技、黾勉跳荡者之所能与也。方公至军中，正值炎徼不戒之后，贼■〈舟宗〉窥伺海壖，草窃充斥山薮，风雨亦漂摇矣；而公应之裕如，临事虽呼吸万变，而神闲气定如平时，摅所蕴蓄，使诸将拱受约束，若两骖在靳，五金受范，罔不环金立效；且推其余泽，抚集中泽哀鸿，究此安宅，何其仁也。又能席屡胜之威，开布大信，以弘招纳；不独胁从罔治，虽因败来降者亦推诚抚恤焉，又何其德威之广也。今试为取其成书披寻流览，炳炳烺烺，其中战守之关键、赏罚之先后、军实戍卒山川要害之经理探讨，纚纚然奇正错绣；批导森罗，如长江东注，抱取不竭；若挽大屈之弓以穿札，无不应弦洞彻。虽事别言殊，而握要审宜，则一出于公尔。

　　是役也，公奉特命，冒暑远征，策走强贼，计消伏莽，义安民生，功懋主眷。凡澄清山海、保厘内郡诸时务，莫不断之以老谋，成之为壮事；汛扫扬鬐之鲸鲵，筑为京观；驯致顽梗归化，岛屿风清，国家声名文教，周洽于天地之所焘持。即虞帝光天之下，至于海隅苍生，周王方行天下，至于海表，罔有不服，何以加焉。于此益见我皇上圣武于赫，庙算如神；三门朝启，吉语夕闻。而公总徂征之旅，树戡定之勋，实足以仰副九重师贞委任之重。不逾时超晋宫阶，宠锡军号，位居诸将之右，功成乐恺，振旅还吴，屹然为东南长城。有以也夫！

　　右古之名将廓清寇贼者有矣。苟得甲士之欢心，战无□阵，则耕田凿井之氓未必室家安堵；苟持重内固根本，则执讯获丑之告不能不少引时日；盖两者若是之难全也。有如公之克期定乱，战必胜、攻必取，又能令肃秋毫，人无违禁，泉、漳往来懋迁者交错于旌旗壁叠间。昔者祭成侯制御士心，不越法度，所在民吏不知有军；贾君父壮勇刚毅，敢于深入，数与诸将溃围解急，而未尝挫折；史册并书以为美谈。若今之德怀威畏以消融闽悍，则公钟鼎所垂，不啻兼二子之劳烈。而诸凡遇险见奇，应变出智，所以立功取名者，又悉笔于此书，以为后来着蔡风徽，何其远乎！

　　夫闽海故百粤地也。当汉元封之世，横海、楼船之功伟矣。然当时方略文告，简册寥寥，虽辞事详约古今良有不同，而后人遂不得尽见其攻守攘拓之形势，览者不能无歉心焉。今公修文事于武备之余，能使功言两立，而又际盛世白雉来庭之鸿运，海波不扬，远人来格，此书遂依附尧日末光，益致融显，则公之遭逢奇伟，又有出于寻常万万者。故余乐为言之，不独见圣主知人善任，致薄海臣服无外如此；且欲述公之美，以勉夫后之为将者也。

　　康熙癸亥仲冬，保和殿大学士兼礼部尚书加三级宛平眷弟王熙拜撰。

　　●王序

　　我皇上天威赫濯，四征不庭。岁在戊午，业已罪人归命，六寓率俾矣，顾闽海游魂，恃其险远，踉跳波涛，蹂躏城邑，泉围告警。皇上勿忍以小丑陆梁，释而不讨也，特简江南提督杨公，六月禡师，往歼厥寇。公登坛鞠旅，拜表即行，三载徂征，肤功克奏。皇上嘉乃崇勋，将膺懋赏，因念大臣久劳戎马，即以军中所拜昭武将军，仍管江南提督事还镇云间，甚盛典也！我松之人素载公威德，江海肃清，今喜东山旋旆，绣衮重临，顶香盆而迎马首者以万计，相与慰问劳苦，并欲亟闻逆寇殄灭状。公慨然曰：「余自越闽峤、解泉围，身历大小数十余战，陆剚猛兽，水断蛟螭，恨不令诸父老壁上纵观之；幸在军纂有平闽一编，犹可想见钜鹿战斗之万一」。郡人王子广心受而读之，喟然叹兴曰：于烁哉！我皇上功伐冠轩辕，威灵穷日出，万国来同之盛，胥于平闽一役观厥成矣！何言之？三逆受亲藩重寄，狡焉狂逞，事变仓猝，民心勿与也；郑逆啸聚岛屿，盘踞三世，坐论海王、扶余自大，欲一举而殪之也难。三逆割据封壤，跨州连邑，铁骑如山，可手荡使东倾、足蹅使西覆也；郑逆土航灭没，乘波上下，欲凌洪涛而入鼠穴、以尺组系之也难。三逆剑戟相撞，乌号夏服，可百步而及也；郑逆密迩诸洋，火燧飚发，当者糜碎，欲裹裳转战、冒烟焰而焚巢取子也难。今公一鼓夺洛阳桥、袭陈山坝而泉围解，再凭高相度，率水陆所部将士破贼一十九寨，随督艅艎直指金、厦二门，抚海外之残黎，靖百年之兔窟，非皇上知人善任请兵调遣悉从公奏，何能指挥如意，奉扬国灵于溟渤之外？非公老成忠勇，密请方略，复与亲王、都统、制院诸大臣推贤让能协和共济，亦不能仰赞庙谟，开明堂而告成事。盖善将将者受齐斧而不掣其肘，善将兵者行天讨而不矜其功，此致胜之繇而克敌之本也。而不惟此也，在昔成、康，三监破斧，四国震惊，必以越裳入贡，海不扬波，而扶南、林邑皆臣妾；汉武帝幅■〈巾员〉万里，必以楼船驾海，两粤削平，而珠崖、儋耳皆版图。今者，三方既定，闽寇复平，我皇上履泰岳而禅云亭，升南坛而告上帝，王业之成，其在斯乎！其在斯乎！余悬车野老，不克扶杖东封，一上太平之颂，庶几婆娑平闽一编，窃庆君臣一德、文武同心，复见唐虞三代、九驿百蛮之盛、而咏歌无已时也！是为序。

　　赐进士出身、诰封征仕郎、晋封奉政大夫、巡视京通二仓、监察御史、加二级、云间王广心顿首拜撰。

　　●梁序

　　闽越僻处海隅，非天下形胜阨塞之地。然自西汉时无诸、郢丑、余善相继阻兵，五代时王绪、王潮乘时窃攘，亦于其处；盖其山川险陕，犹足以自固也。我国家平定海内四十余年，兵革不试，百姓龢乐。自康熙十三年，滇黔悖叛，而闽中亦遂称兵为逆；阅四、五年，以次划削，渠魁授首，独漳泉为海贼寇掠，羽檄告警。上命诸军进讨，而以少保昭武将军元凯杨君充福建提督总兵官，往领其师。君将家子，知兵，历行间久，多着战功。又昔曾与贼遇于云霄、铜山间，习知其情形。故至即设方略破贼，泉围解，乘胜趋漳南，累战皆克，贼以平。予观其自序谓：酾酒乌龙江，慷慨誓师，士气奋厉百倍。又烧陈山坝，复江东桥，克万松关，破玉州，捣厦门，势如风雨。其意气伟然，虽古之名将不能过也！

　　闽既平，君移江南，暇日追录其在军中奏疏咨启檄示之类为十三卷，目曰「平闽纪」。盖其揣情事、识机宜，有大过人者矣。今天子聪明神武，诸将戮力用命，自君至江南二、三年，台湾、澎湖尽入版图，数十年逋寇一旦破灭。其批吭捣虚，用奇设伏，一秉君镇闽时成算，故其奏功，遂不旋踵。予知君之必闻而喜，而且据鞍顾盼，翻自惜其不得与于兹役也。会君问序于予，因弁数语于简首。君之勋垂竹帛，勒鼎钟，予窃附姓名于其间，抑亦幸矣！

　　康熙甲子夏日，经筵讲官、户部尚书、前礼兵刑三部尚书、河北梁清标譔.

　　●自序

　　今上御极十七载，岛逆再犯漳郡、陈码诸州。提督段公会满、汉师讨之失利，保海澄。贼凿堑断归路。时在漳满、汉官兵虽众，无由进救。奉命大将军和硕康亲王暨将军、督抚诸臣交章告急。戊午仲夏，特旨命捷以少保兼太子太保充福建全省水陆提督总兵官往援。自揣老疾，辞，不允。因念岁乙未捷官闽右镇，与贼对垒云霄、铜山间，稔知土著兵怯懦柔脆，半与岛逆声气通，莫肯用命，至今日而各营健儿或被胁入海，或渐次散亡，疑又未可与昔年同日语。遂疏请选江南能将劲兵二千员名将以往，而圣明料敌万里，已先谕带绿旗兵之愿往者自随。得请，乃简阅士马，捐犒数千金，栖栖就道。各兵在松，有田卢室家之恋者，恐留闽勿克归，窜亡相继，斩以珣不止。为请如援剿例，事平仍归原伍，军心甫安。渡钱塘而东，会旱甚，滩高水涸，山峻署炎，士马疲敝。季夏杪，达三衢，适闻海澄陷，全师丧失，贼势益张，转掠漳泉属邑，所至不守。捷投袂誓师，勿暇休养；度僊霞，抵建宁视事。亟趋省会，诣康亲王请授方略。时贼已围泉，羽书络绎请救。即令捷率所部克期往。当是时，贼乌合泉城下不啻数十万，伪将刘国轩颇习兵。先是提兵往救者，以众寡悬绝，驻莆中。捷所部兵久涉暑雾，疾间作，前此又窜亡众。福提标兵新经陷失，兼之分防征发，已无一兵可调。捷自章皇帝时历征江右、闽粤，无顿刃，贼知名；今特以援剿寄老臣，不得重兵往，何以扬国威而彰天讨。遂进调兵议。大将军恐泉城旦暮下，意犹豫。因进白曰：泉之不存，提督全省讵无罪？今视诸告急状，犹足与守。事迫矣，远师不及致，若省会之城守及罗源、连江、延平等营地近，征召颇易。诸镇中闻福宁镇黄骁勇善战，麾下多锐卒，愿得伊将二千人与俱，及各营所抽调与捷所部通计得五千众，合莆中所驻兵，保为大将军存泉破敌。乃允发兵。顾逆孽徒党联■〈舟宗〉定海要口，以牵制我师南下。福宁为省会门户，大将军不欲镇将偕南。捷反复力陈贼之不敢轻犯状，大将军始诺。但捷结发从戎，习于陆未习于水，势难兼顾；拜章请设专员以分统水师。然责犹未谢也，计先行水师镇协，订期出洋，以攻定海游魂，而后南征可无反顾。未几，各营调兵咸集，福宁镇亦将所属兵至，相与慷慨鞠旅，酾酒临乌龙江，士气震厉。至莆中，大将军复令叅赞禅公率满骑为继，遂与驻莆兵合议进师。捷偕叅赞禅、副都统季、浙提石、福宁镇黄，统满汉兵从惠安进，以捣贼首刘国轩等之老营；抚军吴率师由僊游间道进，共会于泉。议定，分道并发。至惠安，我师一鼓克复；转闘逼洛阳桥。贼踞桥之北立寨，设炮城三重，以死拒我师；桥中断，乘潮驾船百余以守。其绕泉要道曰陈山坝，贼数千众，浚濠扼险以防我师之潜度。捷乃先遣锐师，令毁陈山坝营，绕出洛阳桥南，使贼腹背受敌。遂亲与满、汉官兵贾勇前，破贼之踞桥寨栅与其炮城，即贼炮击贼舟，舟糜烂，贼皆溺死。随采木通桥路。而所遣劫陈山坝兵已破贼至，前后夹击，贼将刘国轩败遁，余众披靡。泉围解。抚军从间道平永春、德化诸邑来会。事闻，圣心嘉悦。而水师镇协出洋，由定海抵三沙、烽火门诸岛，复相继犁沉贼舟。自是贼■〈舟宗〉稍却。

　　泉围既解，抚绥难民，招集流亡，拟从同安、长泰以靖漳南寇垒。时制院姚公在漳南，趣进师日数至。顾溃败余氛，已入海者犹在外洋窥伺，未入海者窜匿属邑林菁间。而上西、沙格、湄洲诸处贼首王一鹏、纪朝佑、萧武等复啸聚出没，欲犯惠安以绝饷道，踞涵江以断省会声援。爰与抚军会师平之。奈雉堞、堡寨尽为贼圯，倘不时修筑扼守，遽赴漳南，一旦再有磋失，漳泉两郡皆不可为矣。遂斟酌于机之迟速、事之缓急，又与抚军议饬有司亟缮城郭、葺寨堡，设险守御，而后军民有恃。离泉二十里曰东石，为岛逆运饷孔道，时议先取之，以断盗粮，而后泉患可息。捷思将军喇统满师镇于泉，相机扑剿，奸民何敢接济，是又未可先东石而后漳南，乃率兵赴漳。由同安至灌口，谍知贼复断江东桥，随从长泰逾河，驻师漳城外，单骑入漳城。先制院亟欲扑剿漳贼，而捷安抚泉郡，未即往会，此从封疆起见，各急其所是；及见，相得甚驩；因相与共议讨贼事。

　　时贼请就抚，议未决。念久处围城中，郊外寇充斥，非出觇情形，议难定。漳郡北数里曰赤岭，有汉寿亭侯祠，地耸拔，凭高而望，寇当在目中。旋与制抚镇将订期，各选精骑，出不意，贼辟易，乃登。四顾贼垒，知请抚缓我师耳。今不取江东桥以通漳泉道，万一长泰有梗，官兵何以宿饱？取江东桥而不取万松关，四郊岂尽无垒？议佥同。乃从制抚诸公联骑还，并相视屯营地。虽杭柯山、凤山岭势枕贼穴，捷与福宁镇规度两山，分别左右逼贼垒而军。随会兵复江东桥，克万松关。而将军赖与制院、抚军、浙提皆率所部分屯要害，联络布置。贼始不得逞，退保观音、狮子等山依阻大河，踞险立巢，外筑子墙重重，浚濠引海水以为池，使我师难于进攻。虽江南援剿将弁夺狮子山之半，踞其岭，俯瞰贼壁，朝夕炮火攻之；福宁镇不时飞炮以击之；制抚又屡出奇兵以挠之；而逆孽恃险莫制，密设炮火以为备，急攻之反足损威伤锐，必水陆并攻，方可捣其巢穴。会上调镇海将军王专管水师事，而授捷为昭武将军专司陆路，皇眷殷隆，相期灭此朝食。抚军因旋省会督造战舰，制院与捷屯漳以御寇。顾沿边二千余里，逼近大海，逆艘乘风便利，随在可犯，则兵力尺寸不可以单薄；稍有疏隙，豕突乘之，我征骑飞驰，彼已扬帆远引，不得不厚集兵力以为备。而召募闽兵，不堪应用；于是请拨河南、山东、江南劲兵，以资防剿。

　　请调既至，与诸军画野分戍于要害所未周者。又恃制院自膳多兵，以毖其防。爰筑台寨以严守望，定边界以遏盗粮，申保甲以清奸宄，明赏罚以倡勇敢。坚壁清野，使贼进无可乘，退无可食。布恩信，广招徕，隳其腹心，溃其四肢，将不旋踵以收其敝。然贼势日渐就衰，而负固犹昔。虽屡有下坑、深沪之胜，尚敢逆我颜行者几经年。惟藉船工告竣，破浪乘风。既而调镇海将军王征蜀，命楚镇万督理闽水师征剿事。甫抵闽，而新旧战舰修造毕工者已三百余，配兵约可三万。按经制水师兵不及额者万余，一时既难于召募，捷即与制院从陆营官兵之内选拨少谙水性者七千余名配驾演练，以应捣巢之期。然舟师出洋，全倚重于舵■〈舟定〉缭斗诸人为之操驾，所用数多，恐海逆阴遣私人为我用，变且不测，即移商斟酌，务出万全。初议捣剿厦门，上谕慎重其事，或应候荷兰船只。捷与制院在漳南仰体慎重至意；及闻省会舟师从定海出洋，计水师出洋，应拨陆路官兵多赍火器，从海涯遥随舟师以行。舟师驻泊之地，陆兵即附近安营，不惟树声援，亦以壮军势也。乃抚军见水提万出师之后，即拟赴同安，以会漳南陆师进剿。捷因福清与海坛对峙，抚军未可遽临同安，宜先至福清为水师声援，俟既取海坛，然后南下同安，合力进捣。抚军然其策以行。凡属紧要口岸，移檄各营俱屯重兵，以相机夹击。侦知贼首何佑率伪将十余镇、贼众四五千、联■〈舟宗〉八十余号屯乌屿、充龙、金山各堡，南为厦门、海澄屏蔽，北为崇武、臭涂策应；又知我同安八桨船将出洋，计图于此堵截。捷会同制院各亲统官兵督剿之，连破贼七营，焚毁其堡。又侦知逆贼二千余于海仓立寨，复合兵尽歼之。随偕制院从同安海边相视形势，惟高浦所与厦门遥对，乃连建七营，调同安八桨船以示陈舟欲渡之势，并绝观音山、湾腰树各逆贼之归路，使其势难四应，于时可以分路进兵。因令标将朱起龙统兵高浦，相机进取。捷即星驰回漳，同制院攻破贼玉洲等一十九寨，遂进攻海澄。我师夺勇齐击，不逾时而海澄下，老稚不惊，市廛如故。抚安残黎之日，即宣播皇仁，以招奔窜余党。有伪总兵吴桂、罗士鉁及伪副将吴天禄等各遣信使，愿率官兵船只投诚请援。即遣将杨懋绂等率师迎至军前。吴桂等因陈厦门摇动，愿效前驱，同官兵进取；捷即飞咨会同制院、将军、副都统各镇营将，即挑选吴桂等所带来船只及制院所造八桨船，三路进发。逆贼聚■〈舟宗〉迎敌。我兵用炮击沉贼艘甚众，贼舟大败远遁，防守厦门伪总兵黄瑞等率领伪兵以降；而水提与抚军从海坛乘胜至厦门，即合兵攻金门，平之。念自提师凤山以来，朝夕与制抚诸公共期灭贼，以效同裳。顾水师未下，讵能飞渡？今幸威德诞敷，艅艎归附，不敢以水陆分理，致失事机之会；扫积年盘踞之逆穴，清远岛鼓煽之鲸氛，此皆朝廷庙算、大将军方略、满汉协和、将士效命、制抚之殚心筹画、水提之决策乘时，以共襄大功，老臣何力之有焉！

　　金厦既平，与制抚共相抚绥遗黎，辑安新附，使久－向化之徒，咸知复为王人之乐。其圭邑、鹭洲，旧属水师所辖，即移交水提分汛设防，而后统率所部，凯旋温陵。至福宁镇所将属兵与各营所征调者，皆取次慰劳，饮至班师。而所带江南绿旗兵与东豫劲兵，缘郑经、刘国轩诸逆虽败窜蓼罗，尚有船三百余号，上游延、建、邵三郡山寇江机、杨一豹等犹未扫除，闽疆善后机宜，正须裁定，是又未可轻为遣发，维休息以时训练，勿忘暂资弹压。会泉郡饥，米价日腾，军民交困。制院倡捐万四千金，从省会买米七千石，从陆路站运至泉以账之。而捷亦移商抚院，请将本标及援剿营应支月饷万七千余金如数给，并拨闽安水师大船从省会及连江告籴，由海道至泉给兵而外，即照省价给民。又措数千金请制院于投诚船只内选拨坚完者，从漳之龙南等邑，平价采买，源源泛舟，以济兵民之食。故饥不为灾。时制院陈平海善后十策，上令制抚、水提与捷会同议奏，臆见所及，即备陈以佐工瞽之献；而于展界一节，必俟澎湖、台湾尽扫之后。非不知迁民故业之当复，诚以所弃者小，而所全者大也。顾闽省用兵以来，增设于经制额兵之外者甚多，上命少司马温公周视边海紧要，同叅赞大臣、制抚及水提与捷会巡酌汰。凡议留、议去，皆揆度形胜不以私，水陆营伍迄今犹不病单弱。机宜既定，而郑经等远窜台湾，江机等次第就抚，遂疏请将江南、东豫兵尽数撤回，以恤劳卒，以节经费。又虑闽地变乱之后，民间多私藏鎗炮，造乱有具，是以一经构煽，蜂聚蚁屯，抚军议销毁之，洵为良筹；第恐奉行不善，反足扰民，遂互相酌度，于委员严查之法，期限报竣之方，销锋与弭盗并行，而草泽之奸息。且泉郡咫尺汪洋大海，前此贼围数十日，几至不守，平时之防范不可不周；乃火药之存库者寥寥，何以备猝，为请于制抚，发火药数十万以贮泉局，而守御有资。

　　夫温陵为古桐城地，唐谓之清源，军牙城即四门旧也，有楼巍然，维南独盛。甲寅之变，荡为荆榛。堪舆家言，人文凋敝，率此之由。遂力倡鼎新之。其东、西、北之鼓楼颓废，街衢水道失修，一逢雨潦，士民栖止，半淤泥中，乃移商制抚与道府厅邑，力图兴葺。会逢俞旨，旋任江南，未竟所志。

　　捷自回泉后，居安思危，凡城垣雉堞、炮火器械，靡不及时修备。而纪纲制度，较前少肃。即衙署之规模湫隘者，皆为经理，以壮观瞻。顾衰老之躯，前在行间，衣不解带、目不交睫者十七阅月，心神交耗。迨回泉医治，病转剧。疏请乞休，章未上，先蒙圣恩，念前任江南时微绩，以原衔管江南提督事。及章上而再荷温纶，俯恤备至；此旷世希有之隆遇，捷独膺兹异数，自愧樗庸，不足仰酬殊宠于万一。复蒙叙平闽功，世授三等阿达哈哈番职，爵赏优厚，祗抱惭惶，惟仰体安辑兵民之睿怀，鞠躬尽瘁而已。儿曹纂三年于役之鄙议，请授剞厥，固陋不敢当，又以经营图度，或足备平海之刍荛，勉从其请付诸梓，爰为叙。

　　昭武将军、少保兼太子太保、管江南全省等处地方提督事务、世袭三等阿达哈哈番、仍带纪功一次加二级、三韩杨捷元凯父题于云间之锡祉堂。康熙癸亥仲春谷旦。


　　●平闽纪卷之一

　　三韩杨捷元凯着

　　奏疏

　　惊闻宠命等事疏

　　钦奉上谕事疏

　　闽疆剿抚等事疏

　　恭谢天恩疏

　　军机亟宜等事疏

　　恭报领到等事疏

　　敬竭愚忠等事疏

　　水师请设等事疏

　　剿寇务选等事疏

　　酌调官兵等事疏

　　恭报官兵等事疏

　　飞报出洋等事疏

　　飞报大胜疏

　　标员悬缺等事疏

　　惊闻宠命等事疏

　　奏为惊闻宠命，自揣老疾，力难胜任，谨具疏直陈，以无误岩疆事。臣于康熙十七年五月十六日卯时接蒙兵部札付为钦奉上谕事，内开该议政王等会题前事等因。康熙十七年五月初八日题，初十月奉旨：「郎廷相、段应举俱着解任，吏、兵二部严加议处具奏；余依议。江南提督杨谋勇兼优，威望素着，历任岩疆，兵民感戴，效力有年，克称厥职。前以江南重地，弹压需人，特简贤能，用资料理。迩者，江南地方宁谧，着有成效；今闽省海氛未靖，正在用兵，必得伟略奇材，方克扫荡鲸鲵，底定疆圉。杨着以原衔加少保兼太子太保，调补福建全省水陆提督总兵官。一切剿御贼寇、保固地方战守机宜，全资殚心筹画，展布壮猷，以副朕简擢倚任至意。钦此」。合札该提督钦遵施行等因到臣。蒙此，臣闻命自天，措躬无地。伏念臣謭劣庸材，蒙世祖章皇帝暨皇上两朝知遇殊恩，历任江西、广东、福建、山东等处。彼时臣年正壮，血气方刚，督兵所向，或剿或抚，颇着微劳。嗣蒙皇上特简调任江南以来，适值滇、黔、八闽相继告变，臣属既有震邻之恐，复多征调之烦，而海逆联■〈舟宗〉，不时飘突，冀图登犯；臣既悉简精锐赴援浙省，旋募骁勇练保海疆，一切厘剔整顿防御机宜，凡精力之所能为，不敢不竭蹶料理。幸赖朝廷洪福，保此财赋重地，得以晏然无虞，获免陨越。但臣年已六十有二，向有淋闭之疾，兼因边海潮湿，脾气衰弱，寒暑失调，近复加以头目晕眩，每一举发，即为昏迷，必倩医调治，数日方痊。久拟自陈乞休，顾以时方多事，不敢即安，勉图报称。乃荷皇上不以臣为不职，晋臣宫保之衔，畀臣以福建全省水陆提督之任，臣何人斯，叨沐异数如此之隆，臣虽肝脑涂地，未足仰报万一。若臣精力尚可驱驰，则毕此裹革之志，为皇上绥靖南服，分所宜然。第今日正当军兴之际，必得强壮之才，以全副精神料理，庶克有济。今臣年既老迈、病又时发，窃恐滥膺宠命，将来有误地方，臣罪滋深。用敢据实自陈，仰叩天恩，俯怜微臣年力与闽非宜，亟赐罢职，收回成命，另简贤能英敏，保固闽疆，则臣虽伏处■〈亩犬〉■〈亩厶〉，有生之年，益戴高厚之鸿慈矣。伏乞皇上睿鉴，敕部议覆施行。

　　康熙十七年五月十七日具奏。

　　奉旨：「卿长才伟略，久镇岩疆，防御贼寇、安辑兵民，劳绩茂着。今闽省军务方殷，正需筹画，以资料理。调补福建全省提督，已有成命，着益殚壮猷，以副朕倚任之意，不必以疾求罢。兵部知道」。

　　钦奉上谕事疏

　　题为钦奉上谕事。康熙十七年五月十八日卯时蒙兵部札付，内开该议政王等会题前事。康熙十七年五月十二日，侍郎温代奉上谕：「提督杨标下江宁绿旗兵丁有情愿随去者，应准发去；着议政王贝勒大臣会议具奏。钦此」。该臣等会议得：「今江宁提督杨蒙皇上简任总管福建水陆兵丁提督，其标下官兵内有情愿随在福建者，相应遵旨发去。应行提督杨，伊标官兵内如有情愿随往福建者，一面带去，一面奏闻。将所带官兵数目造册，仍报兵部。俟抵闽之日，将此带去官兵俱归入该提标额数内可也」等因。康熙十七年五月十二日题，本日奉旨：「依议。钦此」。合札钦遵施行等因。

　　又蒙兵部札付为请旨事，内开江宁提督杨奉旨以原衔加少保兼太子太保调补福建全省水陆提督总兵官。查松江府至福建泉州府二千八百余里，今正当灭贼之际，相应将提督杨速令前往。提督杨应以文到十日内起程，限四十日内到任。其江宁提督事务就近令崇明提督刘兆麒暂行署理等因。康熙十七年五月十二日绿头牌启奏，本日奉旨：「依议。钦此」。合剳钦遵施行。计发札付一张等因。蒙此，案照先蒙兵部札付前事备札到臣，臣以皇恩深重，感极涕零。自念年老多疾，精力非旧，恐致贻误地方，随具有惊闻宠命、自揣老疾、力难胜任、谨具疏直陈以无误岩疆事一疏，上渎天听；冀邀睿鉴，罢职归里。理宜静候明旨，乃复奉上谕，敕部议覆，准臣随带官兵前往，限日起程。是皇上不以臣为庸劣，专责臣以尽力疆场，奠安八闽。臣虽老迈，何敢不勉图报称？惟有顶戴高深，誓捐顶踵，以仰报隆恩于万一。

　　除遵限束装外，臣伏思闽省归正之后，逆贼已经败遁，何以蠢尔游魂，尚敢狂逞？必系兵力未精，或将领未尽得人，以致寇盗不能消弭。且臣近闻闽中各营精健之士，或有被胁下海，或经陆续逃亡，存者什无二三。而行间召募之兵，未免滥收充数，无济实用。至土著兵卒，不特怯懦不堪，更与逆孽暗通声气，临阵不肯血战用命。臣前援剿福建时，在云霄、铜山地方与贼对垒，深悉其弊。今臣既矢竭驽钝，为皇上宣威戮力、剿寇安民，若不选带久练精锐之众以资弹压，并得一二历练亲信之员以寄心膂，则孤立无助，何能詟服异志、保固疆圉，仰纾我皇上宵旰之忧？臣正拟控辞不获，必当特疏陈请；兹得蒙上谕，令臣随带官兵，仰见皇上洞烛行间事机，俾臣驱策防剿得以展布，幸莫大焉。

　　查臣素日蓄养材官健丁以及在松各营，陆续召募山东、西北之壮士，经臣日夕训练成旅，恩信相孚，堪资战守。今在闽之兵既未必可用，即臣到彼沙汰厘剔，陆续选练，恐闽中久罹兵燹，四方精健之士至者绝少，招募维艰。仍收补土著之兵，则又未知心腹，宁敢遽用。念福建与江南总属朝廷封疆，而闽省正在用兵，所需能将精兵尤为吃紧；若仅以情愿者遵旨带往，则兵力不敷。臣虽志在灭贼，奚能相机驱遣，克奏肤功？臣拟于标下陆营挑选精锐马步战守兵丁，合臣原带材健，共足二千名，战马四百匹，及随带盔甲炮械。并于臣标遴选才技兼优、历练堪任游击一员张念祖，又应回山东中营中军守备李琏，愿随臣赴闽自效；该备胆略迈众，练达营伍，堪以署理游击事务。并选守备一员李应龙。又查臣先经报部，准随标效用候推守备陈应隆，久历戎行，才能御侮，堪以署理守备事务。其千、把等官悉照营制抽调，率兵随臣入闽。在臣既得久练劲兵，左右驱策，赖以建威消萌。在江南五方聚会之区，选募精壮补额，比闽中较为容易。臣从封疆起见，冒昧渎陈，并一面挑选外，伏望皇上俯鉴微臣感恩图报、实心办贼之愚忠，特赐允臣所请，照数随带；并请亟行江南督抚照例支给行坐粮饷，以资长途赍裹，并造支安家月米，以慰兵心。俟臣抵闽之后，简阅彼中官兵，力行整搠。兵则沙汰老弱，分入经制补额；官则查缺题补。设或无可清汰顶补，则循照援兵之例，俟事平仍归原营。庶臣殚心防剿，臂指有资，所裨于岩疆非渺小矣。事干选带官兵，系属军机，臣谨密疏拜闻，伏乞皇上睿鉴，敕部速赐议覆，行臣遵奉施行。

　　康熙十七年五月十九日。

　　闽疆剿抚等事疏

　　奏为闽疆剿抚需才，能将亟当储选，臣谨具疏奏明，并随带能员以资征剿事。臣蒙皇上隆恩，特简调任福建全省水陆提督总兵官；又蒙谕旨准臣选带官兵随往，俾得尽力封疆，愈深感奋。臣已统领兵马，星夜就道矣。惟是剿除逆贼，底定疆圉，诸凡剿抚事机，必资群策群力；多一能将，可抵胜兵数百之用。今在闽见任将弁，其才能贤否，臣尚未及预知。容臣抵境之后，详加密访；倘重地要汛之将备，或有怯懦不堪，或有兵民未协者，亟宜题请更换，自应选带才勇历练、亲信可托之员以备任用。是臣今日效忠于皇上，首当以人才为亟亟也。臣在江南五年，熟悉见任松江城守营游击刘起龙，久历疆场，才勇过人；又后营中军守备何滨、黄浦营守备李英、杨舍营守备张瑞征，俱技勇轶群，谙练戎务；又原任提标中军游击王嘉会，才猷敏练，克娴军旅，前随福建总督臣郎廷佐在浙领兵剿贼建有功绩，曾经康亲王给有札付，继因江南提标奉部驳追康熙九年马价，奉调回松，未经补用。又臣嫡侄杨懋绂，原任河南南汝镇标邓新营千总，历俸年满，送部候补，准以守备推用本官，历练戎行，才能迈众。以上陆员，俱堪寄任干城，值今用人之际，难拘常格；臣谨先行奏明，俟有相应员缺，容臣遵例坐名保题补用，必能宣力岩疆，克着成效。再查臣标千总司起龙、齐亮、金山营千总田毓瑞，才技优长，均堪驱策；又臣亲随将材闫相、崔升、雷凤、高永福、张九龙、苏明彦、赵吉祥、曾子孟、王安国、任定国、张贵、宋官、杨得胜、王际泰、赵元吉、刘才、王治国、毛应登、魏才、姚金全、田虎、杨保、江光斗、彭太、李进御、朱凤、鄂公禄、陈亮、李拔华、冯魁、王龙、许廷奉、杨奇得、吴洞、罗光干等，皆随征日久，武勇超群，报部册内有名；又方有功、杨撰、卢之望、李怀、刘光明、杨淳甲、杨淙甲、文耀，亦系久随驱策，弓马优娴。以上共肆拾参员名，遇有守备、千把员缺，俱可量才任使，以济防剿之用。臣从储选才能、力图报称起见，用敢渎陈，伏望皇上俯鉴，庶臣臂指有人，得以殚心剿抚，可收底定之效于将来矣。除刘起龙、何滨、李英、张瑞征、王嘉会、司起龙、齐亮、田毓瑞容臣抵闽后题请调补外，今将嫡侄杨懋绂并将材闫相等随带赴闽，从征报效。臣谨具疏奏明，伏乞皇上睿鉴施行。

　　康熙十七年六月初九日。

　　恭谢天恩疏

　　奏为恭谢天恩事。臣以谫劣庸材，深沐世祖章皇帝暨皇上两朝知遇殊恩，阅历疆场三十余年，幸免贻讥覆餗，然夙夜思维，实愧捐糜莫报。前自东省量移江南，念此财赋重区，外控边海，内枕湖山，御寇保民，时怀绠短汲深之惧。五年以来，仰仗朝廷威福，地方获邀盘石之安，庶无罪戾。乃皇上以臣供职着效，复特简微臣提督全闽，既晋宫保崇衔，更蒙天语褒嘉，迥逾常格，又荷涣颁上谕，准令带兵赴任，俾克展布；臣受恩愈为深重，揣分实所难安。顾念臣子致身之义，不敢以衰迈自诿，有辜皇上知遇之隆，谨祗遵宠命，赴闽任事。臣惟有殚竭心力，调度官兵，相机剿抚，底定闽疆，保安黎庶，仰报朝廷高厚于万一耳。臣谨具疏奏谢，伏乞皇上鉴鉴施行。

　　康熙十七年六月初九日。

　　军机亟宜等事疏

　　奏为军机亟宜展布，靖寇必先安民，谨沥愚忠密奏，仰祈天语饬行，以收荡平实效事。窃照臣本袜线庸材，年逾耳顺，荷蒙皇上鉴臣三十余年历事两朝一片血诚，畀以提督八闽重任，臣膺此异宠，誓期捐糜顶踵，力图报称，以仰纾我皇上南顾之忧。因兵难遥度，一切战守机宜，容臣亲抵闽疆，相度熟筹，次第料理举行外，但臣有鳃鳃过虑者：军机重务，得失在乎呼吸，倘少有异同，掣肘稽迟，未免坐失机会。今闽省上有亲王，次有将军、督、抚重臣，诸凡地方机宜，臣敢不悉遵调度，殚心区画，冀得当而后行。第八闽情形，与江浙险易不同。臣既远在行间，身任剿抚之责，随宜应变，军机间不容发，将来或有一得之愚，筹之已熟，借箸指陈，在亲王及将军、督、抚诸臣洞烛事势，必邀鉴允，臣又何忧于牵制。然不预鸣于皇上之前，设或呼应稍稽，未克施展，恐负朝廷责成之至意。用敢先事吁陈，伏望皇上鉴臣感激图报之愚忠，特赐天语申饬，凡有行间重务及地方机宜，允臣所请，或密疏入告，迅祈敕部准行，或启请亲王，咨商将军、督、抚事务，准臣相机与举；庶臣得竭忠尽瘁，渐图削平逆寇，以仰报天恩于万一，臣即赴踏汤火无辞矣。

　　抑臣更有请者，闽省自叛变以来，百姓之流离困苦，莫可胜言，全藉地方有司各官加意培养，以复元气。即投诚之众，尤宜安插得所，俾其安心乐业、异志不萌，则内宁而外自靖，民安而寇可平。虽文武不相统辖，微臣职司军旅，原未敢越俎，然臣既谬膺全省重寄，剿寇本以保民，若有司抚循无术，则民不安生，势必流为匪类。是乱将滋蔓，剿除难尽，其何以剪平逆孽，绥靖疆圉？并祈饬行督、抚诸臣，如地方各官有玩误军务、抚辑无能者，立行特疏紏参，以示惩儆；别简贤良，保此残黎，则文武同心，安民息寇，可期实效于将来矣。事属闽疆今日第一急务，臣因受恩深重，志切肃清，不得不言，亦不敢不言。臣谨密疏上闻，伏乞皇上睿鉴，敕部议覆施行。

　　康熙十七年六月初九日题。

　　本月二十六日奉旨：「议政王贝勒大臣会议具奏」。

　　恭报领到等事疏

　　奏为恭报领到新颁敕印，并微臣入境开印受事日期事。臣本庸材，特蒙皇恩简界兹任，臣遵旨选带兵马从松江启行间，六月初十日未时，准瓜州安塘笔帖式马兰泰差拨什库陶继代赍捧坐名敕书一道、银印一颗并兵部札付到臣。臣恭设香案，望阙谢恩祗受讫，因未到闽境，不敢开用。遂于是日上船开行，其马匹从陆路赶往。臣念部限严切，昼夜催趱，但船载盔甲炮火，因亢旱无雨，滩高水浅，不能遄往；其马匹从陆路行者，又因酷暑险峻，马多疲瘸。至六月二十九日，人马齐抵衢州，虽与闽地接壤，奈仙霞高峻，入省俱系崇山。臣思到闽正欲用兵，马力实所攸赖，不得已在衢休养数日，随于七月十二日到福建建宁府浦城县；业入闽境。臣敬设香案，宣读敕书，望阙叩头谢恩，开印受事讫，所有王命旗牌尚未赍至。其一切地方事务并整顿兵马、调度防剿机宜，容臣相度情形、悉心筹画、次第入告举行外，谨将开印受事日期，理合奏闻，伏乞皇上睿鉴施行。

　　康熙十七年七月十二日。

　　敬竭愚忠等事疏

　　题为敬竭愚忠，揆情审势，谨补牍再陈；务得官兵之心力，以早靖岩疆事。窃臣昔年援剿福建时，颇悉彼中情事。其人语言难辩，易生疑诈，且先经从逆，与贼声气相通，临阵之际，实难倚任。臣自奉命之日，遵即挑选江宁提标官兵共足二千名、战马四百匹随带入闽，业入钦奉上谕事疏内题明，幸邀慈鉴俞允，臣感激不胜。自谓得此一旅，可以倚为心膂，早建敉宁之功，上纾我皇上南顾之忧。讵料束装启行之后，中途逃归，纷纷不已。臣思彼皆久受朝廷豢养之恩，又经训练，临行臣捐俸借贷犒赏不等，共计肆千余两，臣力已竭，各兵岂不深知国法，辄敢倡逃。臣虽谆谕将弁队目，反复告诫，严加惩创，将一、二人立置军法；前后逃兵，除臣一面沿途召募精健补伍外，但人怀去志，势难预必。臣焦心如焚，食不下咽。推求其故，随明访暗察，实因各兵俱有父母妻子，亦有田庄世业，见在松江。今闻入闽之日，即归入闽中经制，从此回乡无日，拋弃骨肉；若欲搬取，则荡废其产，心实难舍。是以不避斧钻，接踵而逃。臣昼夜思维，再三咨询，若照援剿之例，事平仍归松江原伍，则人人心安志顺，咸效死力，自不逃往矣。臣敢冒昧具陈，伏祈圣慈允臣所请：除臣原带材官健丁参百名容查补闽省经制外，其余一千七百名比照前年臣标应援浙江官兵二千五百名之例，如在行间，各给月饷以赡家口，支领行粮以为衣鞋口食之资，一经事平，即令旋归松江，停给行粮；此往事可覆按者也。如此则兵之内外俱安，咸知回家有日，不生去志。

　　然臣更有请者：今日逃回之兵，当兹用人之际，法难宽贷，臣业移明江南督、抚、提按名拿解，仍造册呈送兵部外，恳请敕江南督、抚、提诸臣行令该地文武挨查，各兵如有逃回藏匿在家，或投主窜入营伍者，务期严拿立押赴闽，不但营伍充实，而军律可整矣。事关吃紧军机，谨具疏密陈，仰祈宸鉴，迅赐敕部议覆施行。

　　康熙十七年七月十二日。

　　水师请设等事疏

　　奏为水师请设专员，微臣揣分难兼，谨密疏控辞，计图万全事。窃照闽地寇虐方张，山海交讧，是今日水陆俱在用兵，有万难兼顾之势。臣自幼从戎，身经战阵，俱驰驱于车马之间，从未乘风破浪，以角胜于水师。今一旦畀臣以兼管水陆之任，惴惴不克自安。闻命之日，即欲具辞水师，因未开印，不敢上疏。及入境受事，又以途次勿遽，不遑控辞。今甫抵省，不敢再延，恐误国事，是以吁闻。臣更考福建旧制，原有专设水师提督，后因海面无警，郑逆窜伏台湾，故尔奉文裁去。今则海寇见驻厦门，于漳、泉等处水陆交犯，狂逞之势，什倍于昔，自应循照旧制，特设专员，令其统辖沿海兵将，调度水战，俾臣得以尽力陆路，一心剿御，剪其攻城掠野之狡谋。则从此陆兵、水师各有职掌，彼此呼应，互相声援，将见数十年之逋寇可立歼于兹矣。今臣正在料理陆地攻守之事，弗暇兼顾水师，若不早为奏明，倘海上贼艘一时并集，虽有沿边将士，无专师以统之，其志不一，难以建功。是水师分设之议，在今日有断不容稍缓者。伏祈皇上洞鉴边海情形，俯察愚臣诚悃，敕部速议，特简熟谙水道才能夙着之员另设提督，使水师早成劲旅，其于式遏寇虐，有裨军机，非浅鲜也。臣不胜惶悚待命之至。密奏请旨。

　　康熙十七年八月初一日。

　　剿寇务选等事疏

　　题为剿寇务选劲兵，以佐指臂之用，仰祈鉴俞敕部调发，以臻实效事。窃惟地方用兵，必使人人各怀忠愤，报效朝廷，庶为将者得以驱遣从心，不难立臻实效。今闽地变乱以来，加之海寇狂肆，招纳亡命，接踵为乱，遍地烽烟。即使东荡西除，彼消此长。若不讲求于受病之源，乱曷能已？臣见以本地之人充兵，难以倚任，必得北方劲卒，其人朴直，膂力强悍。若兵将同心，不但用命杀贼，且可建威消萌。此乃弭乱之第一义也。况臣标为应援通省、弹压八郡之旅，原非他营可比。则在标之兵，务选雄健精锐，充实营伍，一遇征剿，便能冲锋破敌，随地制胜，方使贼人闻风丧胆。臣受朝廷高天厚地之恩，值今海寇横行，攻城屠邑，漳、泉一带无不被其荼毒，臣切齿腐心，誓不与之俱生。奈前提臣段应举在海澄受围，亲带标兵二千五百八十余名，多系外境精健，并马二百八十余匹，一时被陷；其余又皆援漳守泉及分防泉属县汛。今臣于本标无一兵可调，昼夜不宁，寝食俱废。当此拯溺救焚之际，万不得已，暂于闽省上游邻近江浙地方邵、延、建三府内量募外省精健之人随数充伍，尚恐未经训练，不能御寇。因思臣在山东时，颇知河南、山东各营熟习交鸟鎗者甚多，倘得各拨一千名，再于江南拨弓箭炮手一千名，并马匹亦照经制拨发，此皆久在营伍之兵，一经调入闽省，即可杀贼立功。仰祈皇上垂念八闽残疆，山海交讧，蹂躏已极，敕部速议，允令河南、山东、江南三省早为调拨。臣得此一旅，人皆外省精锐，训以纪律，自能得手应心，可收指臂之用。其所食钱粮，不烦另措，即将臣标缺额兵丁之粮饷兑给调发之兵支领。俟地方大定，如调发兵丁内有愿留者，听其填入，余悉发回原营，将臣标另行补额，则各兵自不苦于征调矣。臣为封疆任重，值此残敝已甚，若不前后筹度速加整顿，则日渐颓敝，朝廷疆土何日清宁？臣感切图报，实心任事，不敢因循，仰祈睿鉴，允臣密请，敕部议覆施行。

　　康熙十七年八月初一日。

　　酌调官兵等事疏

　　题为题报酌调官兵进剿事。窃臣自奉命入闽，即昼夜兼驰前进，亟图剿贼。而人马冒暑远来，半多疲病。臣焦心焚灼，以日为年。于七月二十二日甫抵省城，奈马匹尚未全到；随启康亲王请授方略，调兵前进。因康亲王及督臣于臣未到之先，见漳泉寇众侵犯日甚，抽调各路兵马救援，征发殆尽。至臣标官兵，除陷失外，余皆分防泉属，出援漳州，并无一官一兵可调。不得已于近省之罗源、连江及福州城守、延平等各协营量抽二、三百名不等并福宁镇标兵二千名，共足三千余名；启请康亲王，蒙允征调。当即咨行各镇将，照数抽拨。除力催各营兵马到齐，并臣之马匹一到，臣领原带松江之兵即与镇臣黄大来星夜前进。一抵兴化，会同抚臣吴兴祚相机调度，剿杀逆贼；俟大兵至日，再图大举，务灭巨寇，底定闽疆。事关调集官兵进剿，合具密疏题明，伏候睿鉴施行。为此具本遵例传捧，谨密题请旨。

　　康熙十七年八月初一日。

　　恭报官兵等事疏

　　题为恭报官兵直抵泉州，力解重围，仰慰圣怀事。窃臣自抵福建省城之日，秣马厉兵、志图灭贼；随面请康亲王指授方略。臣一俟江南标营兵马到齐，遂于八月初九日，臣率原带官兵并抽调连江、罗源、延平、福州城守等营同福宁总兵黄大来等兵马，自省城前抵兴化。正在商议进兵间，奉康亲王复遣参赞大臣禅布带满兵继至。臣同禅布并先在兴化副都统季尔他布、浙江提督石调声、巡抚吴兴祚、总兵黄大来等计定：臣与禅布、季尔他布、石调声、黄大来等带领满、汉官兵从洛阳桥大路直抵贼首刘国轩等老营，巡抚吴兴祚带领官兵从仙游县前进。俱于八月二十一日自兴化启行。臣于沿途拨发塘马，探有逆贼在惠安一带屯札。臣鼓励官兵奋勇直进。贼见我兵势大，其新招乌合之众首先奔散，余贼悉归老营。臣即于二十四日午时恢复惠安县。见城垣拆毁，民人窜匿，臣一面出示招抚复业，次早督兵前往。又探得刘国轩等闻我兵精锐强盛，将围城大伙贼众先上海船，于拆断洛阳桥之处留贼数千、大小贼船一百余只把守，以阻我兵冲突。又拨贼三千有余，把守陈山坝，深浚濠沟，以扼我兵绕泉要路。臣公同密商，二十五日午时，先令总兵黄大来带领镇标游击张舍高、守备蔡逊等率兵前据洛阳桥口。臣与提督石调声率原带江南提标左营游击张念祖、守备李应龙、右营守备陈应隆、连江营守备郑兴、浙江提标游击曾承等，各带官兵同满洲大兵继进开炮攻打。随破贼踞桥上第三层炮城寨栅，杀死投水逆贼不计，得获贼炮十位。因桥梁拆断，难以径渡。臣一面采伐木植搭桥，一面与贼对敌。臣仍计设奇兵，由陈山坝前进，绕出桥南，使贼首尾受敌。本日戌时会商遣发。臣带江南提标守备署右营游击事李琏、福州城守右营守备晋淑玉、浙江提标参将王英、温镇标游击傅成等，各带本标营官兵五百名，合成一旅，前往陈山坝夺路剿杀。二十六日，臣搭桥甫完，统兵前进，用炮打沉贼船二只，将在船贼人尽行溺死。泉州城内副都统雅大里等带领满汉官兵，本日巳时亦到桥南。而臣所遣李琏等见陈山坝贼兵掘濠札营相拒，我兵奋力攻开，随放火烧毁营盘，并所获器械，一面追赶败贼，杀死六百余名；此时亦皆齐到桥南，两路夹攻，复用炮击碎贼船，贼皆淹死。其余各贼，俱披靡败遯，城围遂解。缘一时隔海难追，不能尽灭。臣于本日申时入泉州府城讫。前此贼势披猖，围城两月有余，今满、汉官兵同心尽力，使鸱张巨寇尽皆瓦解，皆仰仗皇威丕振，亲王胜算，故能成功迅速。其行间将士争先用命，臣不敢没其功次，应否议叙，听候部议。臣仍多方抚辑难民，招集流亡，督率兵士，剿靖余氛，以安地方；此皆臣职分然，不敢侈言劳绩。所有泉州解围情形，理合题报，伏祈皇上睿鉴施行。为此具本遵例传捧，谨题请旨。

　　康熙十七年八月二十九日

　　奉旨「览卿奏：会同满汉官兵进剿海贼，两路夹攻，击败贼众，用炮打沉贼船，斩杀甚多，直抵泉州解围，恢复惠安县城，得获炮器等项；具见殚心筹画调度有方，劳绩茂着，将士奋勇，深为可嘉！在事有功人员，着从优议叙具奏。兵部知道」。

　　飞报出洋等事疏

　　题为飞报出洋官兵大胜事。窃照海逆叵测，在陆者攻城踞邑，复遣逆党驾船，乘潮窥犯，以此遥联声势。臣于本年七月二十二日抵省，即日调兵赴泉进剿。抚臣有添船募兵之疏。臣有兼管水陆之责；随将水陆机宜启请康亲王指示间，抚臣吴兴祚已于二十四日出师兴化，惟有驿传道佥事王国泰、抚标下外委同知陈尧道、援剿水师总兵林贤、黄镐到臣署面商。臣料贼船屯聚定海，必俟我陆兵南下为尾后之策，务须先破定海逆■〈舟宗〉为要。道镇各官，咸以为宜，遂订期出洋。臣一面统兵由兴化陆路往解泉围，一面密行闽安副将田万侯搠船整兵，一同出洋进剿去后。今于九月初九日，据田万侯报为飞报大胜事，内称：「窃照职标各营船兵奉调同援剿水师总兵林贤征剿海寇，于本年八月二十二日自红山开驾，午时到馆头地方合■〈舟宗〉。二十五日，职差右营把总庄国坐驾哨船前往口外探报。二十六日酉时，据庄国报称：探得各营战船本日直抵定海进剿，其贼■〈舟宗〉先已瞭见我官兵船只，俱驾驶往北；各营战船见泊定海等情。至八月三十日，据委理水师游击王祚昌报称：职于本月二十七日带领所辖官兵船只合■〈舟宗〉进剿；本日追至官塘洋面。贼见我师前进，率大小船二百余只乘风迎敌。卑职与随征原浙江招抚同知王立升督率外委随征水师守备魏文耀、闽安右营千总林五琅等各战船官兵，从中路首尾冲敌，得获大鸟炮船一只，焚毁贼鸟船四只，犁沉赶缯船十一只、双篷■〈舟古〉船十二只；阵斩伪水师前锋镇总兵二员林德、林圣，副将二员陈潘、谢益，并杀死贼众及落水淹死者不计；活擒伪守备陈祥、司总夏维青二员，贼兵七十四名；得获伪札四张、伪委牌八张、铜关防六颗、高照大旗三十二面；及救回连江县幕浦被掳难民妇女五十四名口；俱经解报总镇林贤汇解外，所有本营与贼对仗阵亡目兵林豪等四名，被伤经制千总林五琅一员、札委把总李春雷一员、兵丁王文龙等十九名，相应开报。其得获军火器械，留船应用等情。又据署左营游击徐得济报称：八月二十七日合■〈舟宗〉进剿，在官塘洋面与贼打仗。卑职督率战船并力攻击，犁沉贼赶缯船二只、双篷■〈舟古〉船四只，焚毁贼鸟船二只，得获贼赶缯船一只；当阵砍杀及炮箭打射落水者不计，活擒伪总制水师二镇总兵官一员吴朝纲、贼兵三十六名，伪铜锡关防二颗；救回连江县幕浦难妇三口、小子一名，俱经解报总镇林贤汇解外，所有阵亡兵丁高贵一名，被伤兵苏魁等二十名，理合报明。其得获器械等项，备用等情。又据中营中军守备陈兰报称：卑职坐驾炮船率同千总高秉功各战船前进，攻打贼，得获贼赶缯船一只、伪水师五镇右营副将柯金隆铜关防一颗、伪札二张；焚烧贼船大小六只，打沉贼船大小四只；阵斩贼众溺水烧死者不计，活擒贼众三十五名；夺回被掳难民二名，俱经解报总镇林贤汇报外，其各船得获器械查明另报。所有本营杀贼阵亡兵丁陈维藩一名，被伤经制把总洪宝一员、兵丁唐十等一十八名，一并开报等情。据此，该卑职看得海逆鸱张，在在狂逞。今卑职遵奉军令，督发官兵航海一战，而久踞定海等处海逆巢穴，尽已捣平。三营官兵，斩杀贼众不计其数。活擒伪官三员、伪兵一百四十五名口。皆仰仗朝廷洪福，本提督威灵所致。今据职标将弁塘报前来，除阵亡兵丁经职捐给银两收殡，阵伤官兵赏赍医药之资，理合塘报」等情。

　　又据援剿水师总兵官林贤汇报，内称：「职于本年八月二十六日统率舟师出洋，前至定海。二十七日，瞭见贼船约有二百只，湾在赤澳黄崎地方。职料贼必出北茭头占我上风。随拨总兵官黄镐带领该标副将辛启佑等带领各船只，俱由桥仔澳、竿塘水洋而进，以堵逆贼去后；又拨闽安左营游击徐德济带领千总陈春等各船只，从贼■〈舟宗〉中腰进发；又拨本标中营副将许英等船只，从旁包裹前进。职率本船领旗都司林正春等，催督三股战船，同时进发。逆贼整阵迎敌，其势甚锐，自已至申，两边炮矢对打。我师奋勇夹攻，战船齐力杀进，贼势遂溃。犁倒、焚沉贼船大小四十余只，得获贼船二十余只。缘贼船俱经打壤，帆舵已失，各营欲追赶前进，难于牵带，随将所获之船，放火烧毁。见存鸟船一只、赶缯船六只。计杀贼众六千余人，烧杀及落水死者不计其数。活擒贼首伪总兵副将六员、贼兵二百三十三名，伪印十三颗、伪部札十二道、伪委牌二十二张、大旗四十面、高照十二面。救回连江县幕浦被掳男妇一百四十三名口，各府县被拿难民二十九口。尚有贼魁萧琛等船■〈舟宗〉冒死逃脱，未及尽剿。时天晚，风大浪高，势当收回船兵以俟再举。是役也，实赖本提督威灵，谅余氛闻风丧魄，无难剿灭。除将救回连江县被掳男妇送交该县转发回藉，得获军器各留营备用，所获贼船、伪官兵印札、旗帜及各府县被掳难民分别造册解赴康亲王发落外，合就呈报「等情。

　　又据随征总兵黄镐联络招抚同知陈子威俱报同前情各到臣。正在缮疏题报，九月十五日又据援剿水师总兵林贤报称：「九月初一日，卑职复令本标右营游击江新带领各营联络船只前往北茭、大西洋等处协力搜捕。奈新等鸟船重大顶风，难以北上。卑职复会商联络总兵官何应元拨令联络乡勇，随驾轻快赶缯双篷船直抵三沙、风火门、沙埕港口地方，穷追歼剿。本月初八日，准总兵官何应元咨称：据守备陈大捷、何春立、周谢显等报称，初五日至风火门地方，望见贼船一只，竖起降旗，系伪镇下骁翼营将林兴率伪卒杨自名等并携连江县被掳难民余伍等三名、幼男一口、妇女二口、伪委牌一张、大旗一面、高照一面、红令旗一面、铁甲一身、斩马力九把、排鎗五门、锣一面、短刀一把投诚。其所坐船损坏，难以牵带，遂即焚烧；今将林兴等解夺等情。又据守备陈春晖、把总吴玉、林发等各报称：晖等至沙埕等岛，遇伪宿营副总兵陈起万带领伪宣毅后镇、壁宿镇贼■〈舟宗〉赶缯大小船只二十余号，晖等用命攻杀，打破焚烧陈起万坐船一只、赶缯双篷■〈舟古〉九只，贼官兵溺水莫计。阵获双篷■〈舟古〉四只、陈起万等大旗六面、令箭五枝、伪龙札一张、伪委牌六张、排鎗十门、大刀十把、百子炮六门、弓六张，相应呈解。被伤乡勇林镛、丁祥等六名。又据联络守备陈应昌报称：奉令遵往福宁三沙、风火门擒获伪宿镇下伪参将王亮、游击朱尚、都司朱相，伪龙札三张、小赶缯船一只、双篷■〈舟古〉二只、■〈舟古〉仔船二只。又据联络同知陈子威报称：本月六日至沙埕地方，见有贼■〈舟宗〉二十余只，乡勇鼓锐齐进，擒伪水师三镇林日惠标下伪副将林麟，赶缯船一只、伪委牌一张。贼众尽被火攻，全船争跳下水。得获大炮三门、铜百子炮三门等情各到职。随将得获船只、器械、伪札逐一查验明白。其军器现在征剿急需，交发联络，留船应用。被掳难民余伍、庄尔任、丘朝英三名并妇女林氏、阮氏、幼男陈应三口，就近交送连江县发回收领完聚。船只、旗帜、牌札、令箭连招抚伪将林兴一员、伪兵十一名，启解康亲王发落外，合就呈报」等情。

　　本日又据林贤报称：「联络同知陈子威报称：本月初三日，亲督乡勇直抵三都、长腰、白马门、濑屿等处地方，剿灭伪镇吴朝纲并伪镇林十贼窠老寨。初三日回至西洋。初四早复遇伪镇萧琛贼艘十余只，赶至横山洋奋勇攻杀，得获伪镇萧琛营下小赶缯船一只，杀贼数十余人，活擒长发贼三名、短发难民一名，验明转报等情到职。除启解康亲王发落外，合就呈报」等情到臣。

　　据此，该臣查看得闽安副将田万侯同援剿总兵林贤等调集各路官兵船只往剿定海贼艘，据报于八月二十七日在赤澳、黄崎以及官塘等处三路奋击贼船，犁沉、打碎并烧毁、见获大小船六十余只，杀贼六千余名，烧死及落水者不计，活擒伪镇章元勋等六员、伪兵二百三十三名。又续报招抚伪将林兴一员、伪兵十一名，活擒长发贼三名、难民一名。并前后得获伪札印、器械等项及夺回被掳男妇，俱解康亲王发落。此皆仰赖皇上德威遐畅，康亲王筹画周详，俾官兵用命杀贼，遂获大胜。则海上余魂，闻风胆落，不难立奏肤功矣。所有在事有功人员并整理船械炮火等项之佥事王国泰、同知苏佳嗣，恭请优叙，以鼓将来。相应密疏题报，伏祈睿鉴，敕部议叙施行。为此具本遵例传捧，谨题请旨。

　　康熙十七年九月十七日奉旨：「览卿奏副将田万侯等率领官兵于赤澳等处地方击败贼船，擒斩甚多，得获伪札器械等项，具见调度有方，将士奋勇，可嘉！在事有功人员，从优议叙，已有旨了。余着议奏。该部知道」。

　　飞报大胜疏

　　题为飞报大胜事。案据防守惠安县提标前营游击敖应第、兴化镇标右营游击陈永茂禀称：「探有贼首王一鹏率众啸聚于驿坂铺地方，欲阻绝要路。职等发兵往剿，又复奔匿，见今往来无定」等情前来。臣与抚臣密商，此贼不擒，终为后路之患。一面差往探听，一面调遣连江营守备郑兴、抚标随征总兵张韬等，各带官兵前往捕剿去后。康熙十七年九月十二日，据连江营中军守备郑兴报称：「奉本提督军令，带领官兵同随征总兵张韬前往惠安县，会商提标前营游击敖应第、兴化镇标右营游击陈永茂跴缉逆贼王一鹏踪迹，相机发兵扑剿等因。九月初九日申时，据提标前营把总王政禀称：探得贼首王一鹏带贼兵在黄崎澳，本月初六日在前蔡经过，王一鹏本身已过横屿海中屯驻，贼兵约有千余人，现在海边上西地方屯驻，到涂岭有三十里等情。卑职先经密差兵丁侦探。续据回称，贼首王一鹏知我兵指日直抵巢穴，遂分兵千余人作三股，在于上西、萧厝、沙格三处屯札，专候抵敌等情。卑职随即会同张总兵、敖、陈二游击商议进剿。留敖、陈二游击在县守城。卑等随于初九日酉时，连夜从惠安大路直上涂岭，已直二更时候。四更造饭，遂望东而进。初十日卯时，离贼营约有七、八里。卑职率领千总高祥、把总张虎等官兵四百员名，从左股望沙格而进。提标前营千总田琦、随征把总徐守智等官兵三百余人，从右股望上西而进。随征总兵吴韬带领守备陈文、千总吴拱、苏隆、抚标左营把总王正国等官兵三百员名，从中股望萧厝而进。商议分派已定，一齐进击。逆贼望见我兵进剿，随分一股来敌。张总兵率兵先占山顶迎敌，奋勇冲击，杀死贼众甚多。贼见势急，合伙齐来抵敌。张总兵遂放号炮。卑职带领本营官兵飞驰翻从中股杀进，提标千总田琦等官兵翻从左股杀进；张总兵翻从右股杀进；三股并力攻击，逆贼奔窜下山。我兵奋力追杀，三面合围，炮箭齐发，阵斩及投水溺死共七百余人，捉获原被胁从乡总胡丑、贼党陈连、吴全、潘益、潘治、许一六名。问据供称，王一鹏未知生死，伪中营林、左营陈、右营张、后营胡程、前营刘齐、伪领旗营陈德，俱皆溺水。其救回被掳妇女及阵斩首级并得获马匹、旗帜、器械等项，俟查明另文呈报。此皆赖本提督指授方略，将士用命。合将杀贼情形呈报」等情。并解阵获乡总胡丑、贼党陈连等呈解到臣。除将押解活贼官兵量行奖赏，一面会同抚臣吴兴祚讯明活贼胡丑等依法枭斩悬示外，该臣看得贼首王一鹏自臣恢复惠安之后，率领余党，哨聚于沿海通省大道，依山林为窠窟，逆料臣解泉围之后，必往剿同安、长泰之贼，故于冲途梗阻，以断我粮道，其计甚狡。臣与抚臣计议已定，密遣连江营守备郑兴、抚标随征总兵张韬等会合官兵细加侦探，果聚于上西、萧厝、沙格三处。兴等乘夜率兵前往，逆则尚敢抗拒官兵。鏖战竟日，杀死七百有余，活擒六贼，当经正法。虽一鹏未知存亡，而党羽溺水，据供已确。此皆仰仗皇上威灵所及，遂使逆贼歼灭。其在事有功各官，自难泯没，相应密报，听候优叙，以鼓励将来。伏祈敕部议叙施行。

　　康熙十七年九月十七日

　　奉旨：「览卿奏遣发官兵于上西等处地方击败贼众，斩杀甚多，具见将士奋勇。可嘉！在事有功人员，着议叙具奏。该部知道」。

　　标员悬缺等事疏

　　题为标员悬缺甚多，遴才补用，以佐征剿事。窃照闽省海寇倡乱，处处蜂起，随地用兵。臣左右将备等官，皆时刻调遣之所必须。况臣近经题准调总河、山东、河南兵三千名以充臣标，其送兵官员将兵丁交明，仍各回原任。是在标接管兵丁之官，尚亟须遴选才能，以备接授。自宜早为题定，庶便领兵杀贼。

　　备查臣标各官，如中营参将康泰，见署延平副将，离中军之任已久。臣按中军为伍营首领，职司兵马钱粮，最为要员，务求称职之才。臣见康泰不胜中军之任，且今署延平副将，自应遵照新例，另题候议。其中营参将亟宜坐缺题补者也。臣查有投诚总兵见奉王札之马胜，力捍泉围，昼夜环甲登陴，不避矢石。当南城打塌，重筑堵御，保守泉城无恙，皆彼首功。见今兵民爱戴，且才略优长，堪充斯任。臣遵例保题，拟补福建提标中军参将兼管中营事。

　　又提标右营游击郭成龙，在海澄失陷，员缺未补。臣查有从松江随带入闽、见署江南提标游击事守备李琏，随臣解泉州之围，在陈山坝建立奇功，已经题报候叙。游击王昶原系浙江督标后营，以署参将管中军守备事，启明康亲王委署今缺，莅事已久，众兵悦服，且奉令攻剿，屡着劳绩。自应遵照新例，题补实授。

　　又有奉部驳回之金殿龙、刘国兴二员，前以员缺尚自有人，故不便准补左后二营守备。今则左营守备刘瑞石于升任后病废休致，后营守备董子英升任已久。而殿龙等署事有日，约束兵卒，颇称厥职，更保守泉城有功。应将金殿龙仍补福建提标左营中军守备，刘国兴仍补福建提标后营中军守备。

　　再查右营守备王虎、前营守备徐可成亦在海澄失陷，员缺未补。臣查有从松江随带入闽候推守备陈应隆，以署守备管千总事；张洪宗经臣朝夕训练熟谙营务，随解泉围，尽力攻夺洛阳桥要隘，见在候叙。张洪宗拟补福建提标右营中军守备员缺，陈应隆拟补福建提标前营中军守备员缺。

　　以上俱为官择人，务与地方相宜，方敢拟用。故就已试之才，照旧请补，或于臣素所训练，或于兵民悦服者，按缺题补。此臣实从封疆人才起见。且因臣督兵进剿，左右驱遣乏员，无以佐臂指之用；兼值山东、河南兵到，尤需才能接管。所以亟为题请，伏祈皇上念边海重地，正在用兵，难拘常格，或内有历俸尚浅，资格稍殊，统祈允臣所请，早涣纶音，庶得朝闻命而夕受事矣。除各官履历送部外，臣谨会同督臣姚、抚臣吴合词具疏，照例保题，恭候皇上敕部议覆施行。

　　康熙十七年九月二十六日

　　奉旨：「兵部速议具奏」。

　　●平闽纪卷之二

　　三韩杨捷元凯着

　　奏疏

　　题定江南等事疏

　　机有迟速等事疏

　　遴补营将疏

　　稍增旗帜等事疏

　　恭谢天恩疏

　　敬竭愚忠等事疏

　　闽省要地等事疏

　　恭谢天恩疏

　　飞报剿贼等事疏

　　剿寇务选等事疏

　　汇报固守等事疏

　　题定江南等事疏

　　题为题定江南援剿营制事。案照康熙十七年八月十六日奉兵部密札为敬竭愚忠等事内开：「臣等会议得福建提督杨疏称，所带江宁提标兵丁，沿途接踵而逃，若照援剿之例，事平仍归松江原伍，则人人心安志顺，咸效死力，自不逃往等语。应如所题，除该提督原带三百名外，其余一千七百名照调赴别省援剿兵丁之例支给行粮，兵丁家口准支口粮。俟闽省平定，此兵一千七百名仍发回江南，各归原伍」等因。奉旨：「依议，速行钦遵」在案。所有臣带江南标营官兵，应行题明。

　　查臣原带兵丁内，将一千七百名分为左、右两营，各营八百五十名，立为江南提标援剿营，比照督臣题明之例，列于内标，以资弹压。至于率兵随臣入闽之官，前臣在松江时，曾照经制员数备开职名造册达部，业经题奉俞旨：「所带官员，俱着实升一级」。臣今请将原带游击张念祖仍管江南提标援剿左营游击事，尚缺江南提标援剿右营游击一员。查有臣前疏题带入闽候推守备杨懋绂，历练戎行，才能迈众，近日随臣往解泉州之围，在洛阳桥攻夺要隘，击船杀贼有功，见在候叙，拟补江南提标援剿右营游击；虽衔缺稍殊，但今用人之际，懋绂系臣亲侄，臣今年老，得使懋绂列在援剿，在臣左右，必能一心办贼。仰恳皇上特赐允用。

　　再请将以署都司签书管守备事李应龙仍管江南提标援剿左营中军守备事。其后推守备陈应隆已拟补福建提标前营守备，则江南提标援剿营又缺守备一员。臣查有原带入闽以署守备管千总事李魁，经臣训练已久，颇谙营务，兵丁信服，才技优娴，且随解泉围、攻夺洛阳桥要隘有功，见在候叙，拟补江南提标援剿右营中军守备。

　　再查以署守备管千总事杨可能等四员：李魁拟补江南提标援剿右营守备，张洪宗拟补福建提标右营守备。千总员缺，容臣遴补。并以千总管把总事张奉等八员，俱另文报部换札。自此营制一定，则在标官兵，咸知有所遵守，官尽职而兵效命，于以殚忠靖寇、图报皇恩，端有赖矣。此臣身任剿贼，量才器使，皆求人缺相宜，方敢拟补。除各官履历送部外，臣谨会同督臣姚、抚臣吴合词具疏，照例保题。伏祈敕部议覆施行。

　　康熙十七年九月二十六日。

　　奉旨：「兵部速议具奏」。

　　机有迟速等事疏

　　题为机有迟速，事有先后，谨述微臣援泉赴漳情形，仰祈睿鉴事。窃惟臣以一介庸愚，荷蒙皇上特降温纶，调补福建提督，臣安敢不竭此犬马余力，上酬高厚？自康熙十七年六月初十日自江南起行，于七月十二日到福建浦城县。因闻海寇狂逞，臣急于提调进剿，随即就浦城开印视事。时天气炎蒸，所带江南兵马，连日奔驰疲困，沿途耽搁，尚未到齐。而海寇攻围泉州甚急，康亲王叠行催促；臣即先率亲随，星夜兼程，于七月二十二日抵省。拟俟原带江南士马齐到，即率领南下援泉。但念臣此一战，系全闽安危；据探报，逆贼数万攻围泉郡，臣所统兵马，除沿途脱逃、染病之外，不及二千，俱系困乏，何以当贼金锋，克保完全？乃启明康亲王，行调福宁总兵黄大来官兵一千七百名、福州城右营守备晋叔玉官兵三百名、连江营守备郑兴官兵四百名、罗源营千总李学官兵一百五十名、延平城守左营守备宋希圣官兵二百名，通共抽调各标协官兵二千七百五十名。时所调福宁总兵黄大来官兵，因路远尚未到齐，而连日闻报，泉围甚急。臣不能久持，随于八月初九日自省起行；是晚在乌龙江下营，适总兵黄大来闻臣起行，单骑驰至臣营相见。约即随后率兵兼程继至，合兵南下。八月十七日，臣在兴化，与抚臣吴兴祚、浙江提督臣石调声、都统臣季尔他布等会议，分兵作三路援泉。正欲起行间，又奉康亲王令谕：「特遣叅赞大臣副都统禅布统领满洲大兵前来夹剿，凡有一切军务，该提悉与该副都统商酌而行，仍听该副都统调度，不得掣肘，有误军机」等因。臣祗遵调度。于八月二十一日自兴化起行，二十四日恢复惠安县，二十五日攻夺洛阳桥北寨，二十六日分遣奇兵两路夹攻，杀败海寇，力解泉围；即日进城，抚安兵民。此臣从前自省到泉之始末也。

　　到泉之后，查泉州沿边一带，北自惠安县与兴化府所属之枫亭交界起，南至同安县与漳州交界止，纡回计程四百余里，皆逼临大海。至于泉属各县，如南安、永春、安溪、德化四县，则皆处万山叠嶂之间。海贼自泉城败遁之后，下海者则仍聚艘游移于沿边，不及下海者则皆逃匿于南、永、安、德各县山林之内。且惠安县为兴化、泉州两府咽喉要道，其城垣被贼推平无存。至沿边枫亭、涂岭、洛阳桥俱系要紧口岸，原设寨堡，逆贼悉推为平地。臣一面调拨各营将领分兵扼守，一面资会督、抚二臣行令府县有司，速将县汛城垣克期修筑间，续据探报有逆首王一鹏拥党千余出没于惠安县所属之沙格、上西一带，希图窥犯县汛，断我粮道。时抚臣吴兴祚前自兴化带兵往永春、德化恢复各县城事竣来泉，臣与之面商，遣发抚标随征总兵张韬、连江营守备郑兴各带官兵前往扑剿，幸获全胜，业经题报在案。复节次据各府县营将纷纷报称，逆贼叶明、纪朝佐、黄圭盖等各拥余党出没于德化、永春、南安、晋江所属山间各乡村，并兴化总兵臣刘德懋咨报，海贼伪镇萧武等聚船二百五十余只湾泊湄州，欲登犯兴化府城、占踞涵江、断江口桥，势甚危急。连日请兵应援，俱经臣会商抚臣，分遣官兵前往各处防守救应，相机剿捕。又于九月二十三日遣发副将冯昭京、汀州城守左营游击董子英带兵前往恢复同安县。此在城宁海将军喇哈达、副都统禅布、巡抚吴兴祚诸臣所目击者。

　　时又值督臣手书调兵援漳。臣当经咨会宁海将军喇哈达、副都统禅布订期起行。祗缘泉城被困两月，城外人民逃散，未尽归业；且兼山海纷纷告警，人心不无风鹤，所以将军、都统不敢允臣南征，具启康亲王候夺。并会议以东石一寨为海逆运粮马头，必须先行攻打，以断贼粮，庶泉州之边警可息，然后出师往漳。臣以先奉有「听副都统禅布调度」之王令，自当祗遵。臣随于十月初四日亲带官兵往攻东石。复准督臣谆切催促，进兵漳州。臣正拟南下，适值宁海将军喇哈达移咨到臣，内叙王谕有「泉州系紧要之地，该提督去与不去，听其自行酌量」等因。臣随于初五日将原带大炮、芦囤发回泉州，于初六日率领江南带来原兵并福建提标官兵七百余名长驱赴漳。虽复准宁海将军喇哈达移咨留臣仍回驻守泉州，臣不暇兼顾矣。于初七日，臣到同安县乌泥地方下营，忽接督臣疏稿，以为「屡调不至，坐失事机」等因具题。盖臣先领原带江南并抽调闽省各标营官兵共计不及五千名，当海寇围困泉城声势汹汹之际，臣急于奔援者，机有不可迟也。及泉围既解，督臣请兵南下，而臣未克速往者，实因余氛未靖，亟须及时次第布置调度，事有不可急也。倘不图善后，勇往直前，万一山海余孽再犯泉城，湄州逆艘之贼登犯兴化，断江口桥，绝吾省城应援之路，则泉、漳两郡势皆不可为矣。臣受皇上厚恩，垂老无可补报，惟有思前虑后，尽此区区，以仰答万一耳。至于督臣身在漳州，不得不急于扑剿漳贼，在臣身在泉州，又不得不急于抚安泉郡；为皇上之疆土起见，初无迟滞。今督臣以臣不先赴漳州具疏入告，且疏内有「明知言出祸随」等语，臣殊未解！臣今现往漳州，与督臣面商进剿机宜，务期文武和哀，扫荡郡寇，以纾皇上南顾之忧，断不敢稍存圭角，遂分彼此。但因督臣有疏在先，臣又不得不备将先后迟速情形，密疏题明。伏乞皇上睿鉴施行。

　　康熙十七年十月初十日。

　　奉旨：「议政王贝勒大臣速议具奏」。

　　遴补营将疏

　　题为遴补营将，以收得人实效事。窃照闽省地处边海，逆孽倚水跳梁，近虽仰荷皇上天威，贼众败遁，但尚拥众于漳属地方，抗拒我师。臣同将军、督、抚诸臣，见在对垒，而逆艘游魂复飘突于兴、泉沿海一带，耽耽窥犯。臣标五营将领有驰剿应援之责，务必技勇超群、素称练达之员，方克胜任。

　　兹臣标前营游击敖应第虽勉循厥职，但细察其材技，仅足任腹里地方，若于边海岩疆令其冲锋陷阵，似非所长；相应回部改推。所遗员缺，臣查有原任靖藩右翼镇中军守备焦国巡，籍系辽东，于延平以伪镇投诚，康亲王授以总兵札付随剿，克复邵汀建功，且久历戎行，智勇兼备，以之补授前营游击，足资剿御。

　　至于泉州一府，系边海重地，乃臣驻札之处。如臣统兵出剿，则城守参将一官，有郡城专责，所关綦重，必得谙练营务、材投优长之员，斯称乃职。先经前任督臣郎廷相以抚标右营游击宁维国题补，部议不准。今查浙江温州镇标右营游击傅成，久历疆场，屡着战功，近随浙江提督臣石调声救解泉围，又在陈山坝杀贼有功，见奉从优议叙之旨。此官材技兼长，谙练营务，堪任城守重寄，以之升补前缺，庶边海要地，自可巩固无虞。

　　又查泉州城守参将下中军守备一缺，该营原任守备李全信经前任督臣郎廷相调补同安城守右营游击。所遗员缺，臣查有自江南随臣入闽守备管援剿右营千总事魏进升材技优长，从戎日久，且救解泉围，宣力用命，奉旨见在候叙。今以之拔补泉州城守营中军守备，允为人地相宜。以上各官，俱经臣细加遴选，堪资臂指。查傅成虽系浙省之官，近经督臣姚启圣将浙省弁员具题调补，荷蒙俞允，臣为边疆要地择人，故敢循例陈请。除焦国巡履历本官远在省会，臣经行调未到，容取到之日送部，今将傅成、魏进升一二弁出身履历送部查核外，臣谨会同督臣姚、抚臣吴合具密疏保题，伏乞皇上敕部议覆施行。

　　康熙十七年十一月二十四日。

　　奉旨：「兵部速议具奏」。

　　稍增旗帜等事疏

　　题为谨陈稍增旗帜，以明瞻视，以利进止事。窃惟营中旗帜为三军眼目，无分昼夜阴晴，皆瞻视以为进止。今国朝定制，凡汉兵营伍俱用绿旗，所以别满兵之八旗，制诚善也。直省镇营自宜凛为遵守，曷敢轻议增改？但所处之地势不同，有不得不为变通者。臣自奉命入闽，日在行间，见闽中山林丛杂，地势暄和，与别省不同，木叶入冬不凋，翠绿浓阴，与春夏无异。汉兵绿旗，如杂入林木中，一里之外，即难辨识。臣思兵之起伏进止与合围追击，惟赖旗色指挥，以为向往。若辨认不真，恐误军行，所关匪细。臣再四思维，请将旗式稍为增改。查闽省各营额设每营兵丁一千名，内分马步战兵五百名，守兵五百名。今除守兵照旧仍用绿旗外，其马步战兵，请将原用绿旗稍加红紬镶边，心用红日，俾其在林木之中，可以一望明白，易于识认。则三军之眼目一新，藉以进止，庶于军机无误。并准各将领旗帜之中绘画飞虎，以壮军容。此因地制宜，敬陈管窥，臣未敢擅便，谨具疏密题，伏乞睿鉴，敕部议覆施行。

　　康熙十七年十一月二十四日。

　　奉旨：「该部速议具奏」。

　　恭谢天恩疏

　　奏为恭谢天恩事。康熙十七年十二月十三日，臣准兵部密咨，为水师请设专员、微臣揣分难兼、谨密疏控辞、计图万全事，内开：议政王等会覆福建总督姚题前事等因，康熙十七年十一月二十六日奉旨：「杨自简任福建提督以来，剿御贼寇，恢复地方，劳绩懋着，着授为将军，仍以原衔管福建陆路提督事务。王之鼎才略素优，镇守京口，克称厥职，着仍以将军调补福建水师提督。俱写敕与他。钦此」。密封到部，合咨钦遵查照等因到臣。准此，臣恭设香案，望阙叩头谢恩，祗受新命讫。窃念臣以谫劣菲材，荷蒙温纶简调福建水陆提督，时因闽省海逆披猖，臣兼程赴任，及抵闽疆，一面整兵南下，一面具疏控辞水师重务请设专员，仰荷鸿慈鉴允，臣感恩无地，志切自奋。虽入闽以来微有奏效，但岛穴未平，贼锋尚炽，皇上不加谴责，更锡殊典，授以将军崇秩，抚躬增愧。理宜控辞，惟以现在与贼对垒，欲令行间将士咸知朝廷之曲垂眷注，勉承新命，用以激励诸将，庶几争先用命。臣今年迈，血气渐衰，惟有黾勉尽职，益图报称。倘邀皇上威灵，得以早歼逆孽，肃清岛屿，则臣犬马报效之心，稍竭涓埃矣。随于康熙十七年十二月十八日，以将军新衔统驭将士征剿外，谨具密疏奏谢，伏乞皇上睿鉴施行。

　　康熙十七年十二月二十四日。

　　奉旨：「览卿奏谢，知道了。该部知道」。

　　敬竭愚忠等事疏

　　题为敬竭愚忠，揆情审势，谨补牍再陈，务得官兵之心力，以早靖岩疆事。康熙十七年十一月二十五日蒙兵部札付，内开：「职方清吏司案呈，奉本部送据福提杨呈称，所带亲随三百名未经收入经制起支粮饷，则此三百名之行粮、口粮，似应准与一千七百名一体关支，俟泉州解围之日，将此三百名收入经制，其行粮、口粮开除住支等因。查该提督所称带去亲随三百名，照援剿之例一体关支之处，关系钱粮，不便据呈议，应札该提督知照可也等因。呈堂奉批，照札送司，案呈到部。拟合就行。为此合札遵照施行」等因。又于康熙十八年正月初五日承准户部札付，亦为前事，内开：「查该提督呈称，本提督带往福建兵一千七百名，照援剿兵丁之例支给行粮，家口准支口粮在案。至所带亲随三百名，未经收入福建经制额数内，则此三百名之行粮及家口口粮，似应一体关支，俟收入福建经制补伍，将行粮、口粮开除住支等因前来。查该提督带往福建兵一千七百名，先经兵部会同本部议覆，准其支给行粮、口粮在案。此所带亲随兵丁三百名既未人伍，且会议案内并未议及此，所请支给行粮、口粮之处无容议。仍行该提督知照可也」等因各到臣。

　　蒙此，该臣查得闽省海逆猖獗，臣奉命调补福建提督，准臣随带江南提标兵二千名入闽援剿，原与平时升任随带亲丁者不同，故此兵丁二千均是一例准给行坐粮饷及家口月米，见奉兵部札付钦遵俞旨在案。臣前任江南，启行之日照二千名兵数同支康熙十七年六、七、八三个月行坐粮饷及家口月米，以为安家赍裹之用，盖因二千皆系江南提标兵丁，同往剿贼，难分彼此，乃照部文一例支给。但二千兵内，有材官健丁三百名，此臣素日培养之精锐，皆在营伍食粮，每遇升调，必带以前往，并非臣之家人，有随任收除之例可比也。嗣因臣在途间，各兵每有脱逃，臣揣其心，似谓援剿之名未经题明，一入经制，永留闽省不得回乡，所以思逃。臣复具疏，请照别省援剿之例。嗣兵部议覆内，有令臣将此缘由晓谕各兵，自此心安，不思逃逸。然祗请以一千七百名照援剿支给行粮、口粮，其材官健丁三百名则于补入闽省经制之日，不敢概支行粮、口粮，亦奉俞旨钦遵在案。此臣藉以慰安远戍之兵心，亦本节慎钱粮之苦思耳。今臣于去岁八月二十六日力解泉围之后，即将材健三百名查补福建提标缺额，随于九月初一日收支粮饷，自此不敢同一千七百名复支口粮、行粮矣。又念内部未悉造支、住支日期，备文呈明户、兵二部。兹蒙兵部札内有「事关钱粮，不便据呈议」，户部札内有「所带三百名既未入伍，且会议案内并未议及，此所请支给行粮、口粮之处无容议」。臣思兵部所谓不便据呈议者，必俟具题而后议；户部谓会议之所未及此处无容议者，亦必俟题请明白而后可议也。至于文内此兵三百名既未入伍，正臣所谓未入福建经制之先，与一千七百名同在原题二千名数内，则支给之处，俱应一例；若今日三百名已入福建经制，自不得比照一千七百名矣，此其显然易见者。臣敢恳请皇慈鉴此三百兵丁，见随征剿，日与强贼对垒，人人用命争先，咸效死力，敕部允将未补经制之先，支给过六、七、八三个月之行坐粮饷及家口月米，一体准与销算，则茕兵咸知感奋矣。

　　抑臣附有所请。臣于剿寇务选劲兵等事疏内，题准调拨山东、河南、总河等标兵三千名，又福建提标存城及海澄逃回之兵三千余名，约共六千有奇。除案臣经制应留四千八百五十名，尚有千余之兵，自当拨补新增营分。而臣带来之材健三百名，合无仍归援剿左、右二营之内。不惟每营一千，吻合营制，适符臣原题二千之数，而臣且多得三百之兵力。当此攻剿灭贼之际，多获一兵，即收一兵之用；则所费甚微，而裨益实大。不揣冒昧具陈，仰邀皇上浩荡之鸿恩，非微臣所敢妄觊也。谨密疏题请，伏候睿鉴，敕部议覆施行。

　　康熙十八年正月十九日。

　　奉旨：「该部议奏」。

　　闽省要地等事疏

　　题为闽省要地将备需人，谨遴才题补，以佐防剿，巩固岩疆事。窃惟臣自入闽以来，见山海寇盗未靖，日惟综核将弁，搜罗材勇，欲使人人才略称职，庶可早奏荡平。如建宁一府，地居上游，界连江浙，崇山叠嶂，伏莽未消。三省官兵会剿，至今尚未底定。而城守左营游击韩六合为镇臣黄大来揭报贪婪多款，已经督臣会疏紏叅，见在候旨处分。查该营分防崇安、建阳二汛，最为紧要，员缺亟应遴补。臣查有江南黄浦营守备李英，才技优长，勇略昭著；若以升补建宁左营游击，衔缺相当，允称要汛得人。再有建宁城守中营中军守备郭成名，经臣指参，奉旨解任题问员缺。查江南金山营千总田毓瑞才勇兼资，若以升补前缺，殊为人地相宜。再查汀州中营中军守备夏尚忠已经督臣题叅革职，所遗员缺，今查有江南江阴营千总詹鼎青年壮志，才能迈众，以之升补前缺，克称任使。至臣后营游击一缺，臣前将浙江督标后营中军守备王昶题补，因督臣先将该备保题漳浦镇标中营游击，已奉俞旨部议，令臣另选照例题补等因钦遵在案。臣今见在行间与贼对垒，亟须战将以资调遣进剿。查有本营中军守备刘国兴，才勇兼备，更保守泉城着有劳绩，允属才能；该备虽实授未几，而署理日久，弁兵爱戴，如出一口，若以拔补前缺，可收冲锋克敌之效。其所遗后营守备员缺，臣查松江城守营千总齐亮才技优娴，历俸年久，堪以升补。臣标后营中军守备、又福清营游击朱翰，已经抚臣题补抚标前营游击，所遗员缺，亟宜遴补。今臣查有署都司签书管援剿左营中军守备事李应龙，久历戎行，夙称谙练，且随臣入闽，着有战功，以之升补，足资捍御。所遗守备员缺，查该营署守备管千总事杨可能，技勇兼优，即以之拔补，允称驾轻就熟。以上各官，皆臣慎加遴选，务求为官择人，将来必能称职。内李英、田毓瑞、齐亮三员，臣曾具有闽省剿御需才等事一疏，已经题请，俟查闽省员缺补用在案，合并声明。除将各弁履历送部查核，其詹鼎履历容取到另送外，臣谨会同督臣姚、抚臣吴密疏保题，伏乞皇上睿鉴敕部议覆施行。

　　康熙十八年正月十九日。

　　奉旨：「兵部速议具奏」。

　　恭谢天恩疏

　　奏为恭谢天恩，并报祗领新衔敕印事。康熙十八年正月初九日，据泉州安塘笔帖式刚舒赍捧到颁发臣「昭武将军」坐名敕书一道、康字第一百六十九号银印一颗，并兵部咨文到臣。该臣率领标下将弁迎至臣驻师凤山营盘，恭设香案，望阙叩头谢恩，开读祗受，随于本月十三日开用新印讫。窃念臣荷皇恩宠渥，始畀臣以总管水陆之重寄，及臣控辞水师，允臣专管陆路，兹复加锡昭武将军之祟秩，臣何人斯，上邀温纶之屡降，恭承天语之重申！似此异数，旷世罕逢，卑臣感激恩深，图报志切。臣虽年老，筋力血气渐衰，不敢自爱踵顶，惟有益竭驽骀，以仰答鸿慈于万一耳！除总管水陆并专管陆路提督敕印，容臣选差专员赍缴外，所有领受开用昭武将军新衔敕印日期，理合奏谢。再照新颁昭武将军敕后横头裂口寸余，兼有黑渍，合并奏明，伏乞皇上睿鉴施行。

　　康熙十八年正月十九日。

　　奉旨：「该部知道。余着察议具奏」。

　　飞报剿贼等事疏

　　题为飞报剿贼大胜事。窃臣等自旧年十月内攻夺江东桥之后，将满汉官兵分派屯札于柯坑山、凤山、万松关、江东桥南北各处，相机进取。因逆贼依阻大河，恃险距守，我兵未便径进。而贼众与我兵相持，日久乏粮，时来榴山寨一带附近乡村掠食。臣等复经会议，遣发署海澄城守右营游击许完于本年二月初五日带领该营官兵前往榴山寨扼守，以绝逆贼粮道。本月十五日辰时，据署海澄城守副将林葵、防守江东桥署副将詹六奇报称：「探得逆贼见我兵马绝其掠食要道，遂于夜晚偷渡过河，潜伏于原踞之玉洲、太平、果塘各寨。至二月十四夜，贼首刘国轩、吴淑、何钻等复用船四十余只，将各贼伙亲自带领尽渡过河，希图攻我榴山寨并欲夺江东桥」等情。臣随会商平南将军赖、督臣姚、副都统雅大里、季尔他布、胡图、福宁总兵黄大来，各挑选精壮兵马，于十五日午时起行，至未时，未到江东桥，北离榴山寨数里，地名草鞋岭宽阔处所，将兵马暂歇，令官兵登高瞭望。至申时，狂风陡起，雷雨大作，又值天晚，难以进兵。彼时各官俱未携带帐房，臣等抚慰将士，皆冒雨露处，站立一夜。十六月早，天气略晴，遂传令官兵造饭。食毕，见前面下坑山、欧溪头各山上有贼旗十余杆，排列招摇诱敌。臣等见贼数无多，恐有埋伏，公同遣发总兵黄大来、镶黄旗夸蓝大爱音布、正白旗外委先锋章京噶而哈兔、杭州镶黄旗外委夸蓝大顾光国、臣标中军参将马胜，飞马上榴山寨山顶瞭望，果见逆贼万余，俱埋伏于下坑山、龟山、果塘山、上坑山、坂尾山、欧溪头各山之下。臣等复会商将满、汉马兵分为左右两翼，将臣标及各标营官兵派为中队，仍分三股进攻。派令总兵黄大来带领镇标右营游击张含高、中营千总曹国泰、把总崔九经、张名、左营千总王凤、把总阎福友、右营把总沈文、桐山营千总于得龙、于良才、把总陈禄、外委领旗守备李化凤、朱文及、金吉、谢甫、黄懋进、李士华、林正、欧葵、赵贵、姚昌、王路、张志高、蔡万、何有功、张良勇、雷起蛟、外委红旗守备鲁照、李吉、张洪、蔡应芳、沈尾、朱美、黄忠、廖进、吴文定、沉应召、赵成、李荣、黄一、陈有功、刘茂、陈葵、陈俊、林凤、随征都司薛化龙、随征守备杨复是、外委随征守备邵士廷、俞海珍、杨斌、外委随征千总高牲、王国柱、萧应才、王成、郭杰、刘虎、柳思宁、外委把总管百总事沉太、陈灿等官兵一千八百员名，督标内中协副将管左营游击事薛受益、千总沈玉、孔天福、把总丁希龙、宣茂、罗良柱、吴宾、江斌、刘光玉、领旗都司及随征官马天福、李德、刘彪、赵邦周、马万成、杨茂春、张豹、王承恩、陈德盛、丁德麟、王玉、王嘉宾、罗弘道、薛弼、薛受章、丘元佐、薛永、李廷梅、王相隆、林都、章太、齐得胜、闵廷标、王德、随征武生员薛碧管、王文高、督标外中协右营中军守备刘进伏、千总石万金、陶国佐、把总林朝、马世良、冶升、姜才、随征官王星烈、郑耀、张进孝、杨龙、林凤、任自兴、杜金良、李友、李奇等官兵一千二百员名，从坂尾山、欧溪头右股而进。督标内中协右营游击王文魁、领旗守备张魁元、千总娄奇、陈虎、宋豹、把总许世忠、督阵守备张玺等带领官兵四百员名，署海澄城守副将林葵、左营游击卓策、千总张启凤、丘春、把总毕友成、饶弘勋、右营游击许完、守备苏节、千总许玫、蔡盛、把总林龙、柯信、林栋、石珍、外委都司林春、胡麟征、林朝袭、外委守备陈禄、黄益、洪胜等官兵六百员名，防守江东桥。署副将詹六奇、署左营游击郑兴、署守备李必贵、千总高天凤、柯雄、把总黄捷、戴参福、詹飞虎、右营游击李栋、守备马永麟、千总詹六伟、陈伟、把总胡性、蔡泗、段一鹏、林辂、随征守备吴廷铨、王子连、沈铨等官兵五百员名，浙江提标前营守备张名、千总范士孝、郭邦威、把总王三才等、领旗守备王友德、郑起凤等带领马步兵丁四百员名，从上坑山、蔡店、官埭左股而进。臣标中营参将马胜、右营游击李琏、署后营游击事守备刘国兴、左营守备金殿龙、中营千总鲁从礼、常应龙、前营千总李国柱、后营千总马虎、把总何演荣、李枝华、援剿左营游击张念祖、右营游击杨懋绂、守备李魁、千总张奉、李永科、把总李亨、连江营千总高祥、福清营千总田龙见、提标外委总领戎旗游击崔升、外委都司高永福、张九龙、杨撰、外委守备宋官、赵吉祥、张贵、王治国、姚金全、田虎、马天禄、刘才、赵元吉、杨钧、王安国、杨得胜、李进御、罗成功、朱凤、陈亮、吴洞、张承翼、李朝臣、督阵红旗守备王佐、苗秀、李从望、李景龙、傅应元、路天庆、严有功、刘文昌、周复兴、张应金、外委千总王龙、卢之望、张贵、李经、何应科、施见云、董三亮、外委把总庄一虎、李贵香、王起龙、张福、宋有仁、贾士威、李文、周岳、张明、冯奇等带领马步官兵二千五百员名，从下坑山、龟山、果塘山中股而进。臣同平南将军赖塔、督臣姚启圣、副都统雅大里、季尔他布、胡图率领满、汉马兵分作两翼压阵督战。时已近午，我兵冲至下坑山、欧溪头各山上，彼诱敌之贼俱从山下遯走。我兵紧追，直冲到山下，所有埋伏之贼，尽皆列阵迎敌，鸟炮火箭，一齐施放，势甚猖獗。臣等督励官兵，不许退避，奋勇攻杀，排鎗弓箭如雨；逆贼死伤甚多，尚抵死不退。臣等复同各旗副都统率领满、汉马兵，亲冒炮矢，从旁冲击，贼始不支，大败逃走。直追至果塘、太平、玉洲等寨前，炮火打死逆魁刘国轩下林前镇一员、刘国轩旗手一名，活擒并阵斩逆贼一千有余，得获盔甲、旗帜、器械等项甚多。不料逆贼于各寨之外，预先修筑短墙，开浚河沟三丈余阔，蓄满潮水，败贼赴水逃过河沟，被我官兵炮火从后攻打及淹死者不计其数。守寨贼众，于隔河施放炮火，我兵无所遮蔽。且日已平西，又隔濠沟，难以追击，方收兵回营。此一役也，从午时与贼对敌，杀至申时，连冲四阵，皆仰仗天威，诸臣殚心尽力鼓励，在事官兵无不奋勇直前，人人用命，始克大败逆贼，擒斩共一千有余名。其所获盔甲、器械等项，堪用者留营改用，不堪用者尽行焚毁。所有在事有功人员并伤亡官兵员目，见在汇造清册，另送兵部外，臣谨会同督臣姚合词密疏题报，伏祈皇上睿鉴，敕部议叙施行。

　　康熙十八年二月二十二日。

　　奉旨：「览卿奏，会同平南将军赖塔等率领满、汉官兵于下坑山等处地方，击败逆贼，擒斩甚多，得获器械等项，具见调度有方，将士奋勇，可嘉！在事有功人员，着议叙具奏。兵部知道」。

　　剿寇务选等事疏

　　题为剿寇务选劲兵，以佐臂指之用，仰祈鉴俞敕部调发，期臻实用事。案照康熙十七年九月初二日蒙兵部密札，内开：「该议政王等会覆福建提督杨题前事等因，康熙十七年八月初一日题，本月十五日奉旨：议政王贝勒大臣会议具奏，钦此。该臣等会议得福建提督杨疏称，臣在山东时，颇知河南、山东有熟习交鸟鎗者甚多，傥得各拨一千名，再于江南拨弓箭炮手一千名，并马匹亦照经制拨发，此皆久在营伍之兵，一经调入闽省，即可杀贼立功；祈令河南、山东、江南三省，早为调拨。所食钱粮，不烦另措，即将臣标缺额兵丁之粮饷兑给调发之兵支领；俟地方大定，如调发兵丁内有愿留者，听其填入经制，其余悉发回原营，将臣标另行补额，则各兵自不苦于征调等因。查提督杨既称召募闽省土著兵丁不堪应用，请拨河南、山东、江南绿旗兵丁各一千名，马匹亦照经制拨发，即可杀贼立功等语，均如所题，调拨总河标下兵马一千、山东抚标兵马一千发往；其河南省既有放鸟鎗兵丁，或于各营内抽调，或召募会放鸟鎗闲散之人，亦足一千发去。若召募闲散之人，其军器等物，听该抚制备发遣。近经臣等会议请旨，将河南抚标一千名，各营抽调五百名，发往岳州。敕下河南巡抚董国兴，令贤能官员统领发往岳州，该抚鼓励此项官兵，若至岳州，即以效力军机克成议叙等因在案。今亦敕下总河靳辅、山东巡抚赵祥星、河南巡抚董国兴，将此项兵丁委拨贤能官员鼓励前去福建，即以效力军机克成议叙。此送去官员，将兵丁交明该提督，仍各回原任。提督杨将接管兵马之处，题明到日，将该督抚并送去官员，俱交与该部议叙。再俟闽省平定之日，前项调去兵丁，或愿回本省者发回，或愿留闽省者即留闽省。其前项调发兵丁缺额，即速募补。今议于总河标下拨兵一千名，其请拨发江南兵丁之处毋容议等因。康熙十七年八月十七日题，本月十八日奉旨：依议速行，钦此。合札钦遵施行」等因。蒙此，钦遵在案。

　　于康熙十七年十一月初五日，准山东抚臣赵祥星咨开：「随将本标马步兵丁一千名调集，除经犒赏外，遴委中军游击李长茂、守备祖进明、千总刘允新、杨子荣、把总王汉辅、曹挺生、马名振、王禄等统领，于九月初八日起程赴闽。行据中军游击李长茂备造兵丁花名、马匹、器械清册，并预支过四个月粮饷数目前来，拟合咨会」等因。又于康熙十七年十一月二十四日，准总河督臣靳辅咨开：「选拨中、左、右城守四营马步战守兵丁一千名、马二百匹，预支三个月粮饷，遴委左营游击杨辅鼎、中营守备王璜、千总张茂盛、城守营千总孙应祥、中营把总李廷芳、左营把总张得胜、右营把总郝溢管押兵丁，分水陆两路，于九月十二日起行讫，拟合咨达」等因。又于康熙十八年正月十二日，准河南抚臣董国兴咨开：「随檄行各营调鸟鎗兵一千名，预支三个月粮饷，遴委河北镇标左营游击张应标，督同归德营守备陈廷谟、开封城守营千总王琦、襄城营千总崔上银、河北镇标右营把总张大友、卫辉营把总张君道、磁州营把总吴联芳、河南城守营把总毕升、南汝镇标右营把总冯成龙、汝宁营把总许应宗、陈州营把总陈礼统领，于九月二十日赴闽外；再照豫省各营鸟鎗兵丁原无多人，今遍行抽调，搜括已尽，内有闽人久在豫省营伍食粮，熟习鸟鎗，是以一并调发，共足一千名之数，合并咨明」等因各到臣。准此，该臣随即咨移督抚檄行府县预备夫船粮饷接济，并查房安插。

　　续于康熙十七年十二月十九、二十日、康熙十八年正月初七日，据游击李长茂、杨辅鼎、张应标各呈报，奉调兵丁俱已抵泉等情。时因臣统师赴漳会剿，见在凤山札营与贼对垒，不能亲回泉州验收。臣随捐资差官回泉，备办猪、羊、酒、米，先行犒赏官兵，共计用银二百二十六两七钱。而督臣姚、抚臣吴共捐银三千三百两，差官赍往泉州，分赏领兵将弁银三百两、兵丁银三千两，以示鼓励。臣随选差右营游击李琏、署后营游击事王昶、前营守备陈应隆等前往泉州，调取各兵赴漳验收去后。今于二月初九等日，据游击李琏等同领兵游击杨辅鼎等带领守、千、把各官，前后管押兵马，陆续到漳。臣因各省兵初到漳州，随捐银二百二十两激赏领兵将弁，又捐银一千四百九十九两犒赏百队兵丁，又备猪、羊、酒、米等物用银二百三十七两八钱。平南将军赖、督臣姚亦经犒赏牛、酒等物，共相鼓舞。随据游击杨辅鼎等呈递兵马、器械清册。臣躬亲察点，俱堪充伍。但长途远来，兵有逃故，马有倒毙。总河督标马步兵丁一千名，实收兵九百七十名；官马二百匹，实收马一百七十二匹。山东抚标兵一千名，实收兵九百二十名；官马二百匹，实收马一百四十六匹。河南鸟鎗兵丁一千名，实收兵九百八十四名，内有闽人一百八十二名。共收兵二千八百七十四名，官马三百一十八匹，并原带盔甲、器械，俱经按数分发臣标伍营。仍檄令中军参将马胜等遵照闽省经制收伍。

　　再查山东抚标兵丁粮饷支至康熙十七年十二月终止，今闽省自应于康熙十八年正月初一日接支。其河标兵马并豫省兵丁俱支至十七年十一月终止，今闽省自应于康熙十七年十二月初一接支。亦经行令中军参将马胜入册收造。当臣初抵闽省之日，见本标五营兵丁缺额甚多，于奉调兵丁未到之先，有原标从海澄投回各兵，俱验明精壮收伍，以资剿御。今将点收东、豫二省兵丁二千八百七十四名，并将现在旧兵补足伍营经制外，尚有溢额兵丁，已经咨明督、抚分发缺额营分收伍。其各兵粮饷，此开彼收，按月接支，不致重复。臣念东、豫两省领兵将弁，长途跋涉已及半载，劳苦堪悯；臣复捐银五百二十四两，分别赏赍，以资回任盘费，业于二月二十四、五等日，遣发各回原任讫。

　　伏念闽省海逆披猖，而兵多土著，是以请调山东、河南兵丁来闽，以佐臂指。荷蒙皇上俞允。今两省兵丁业已调到，臣自应加意鼓励，共奋灭贼。若臣竭力捐资犒赏，分所宜然。而东抚以及闽省将军、督、抚诸臣，皆仰体皇上恤兵至意，俱各捐银赏赍，诚属急公。至于领兵将弁，长途管押，着劳尤甚，应否一并邀恩议叙，统听部夺。除兵丁花名年貌、马匹毛齿并盔甲器械，分别官制、自备，另造清册咨送兵部察核外，合将收过兵马数目缘由，臣谨密疏题报，伏乞睿鉴敕部察覆施行。

　　康熙十八年三月十七日。

　　奉旨：「兵部知道」。

　　汇报固守等事疏

　　题为汇报固守泉城各官劳绩，仰祈宸鉴，特赐叙录，以励将弁事。窃自海贼刘国轩、吴淑、何佑等围陷海澄之后，大肆鸱张，残破属邑，荼毒生灵，于康熙十七年六月二十一日进逼泉州，攻围两月有余。凡谋烧桥梁，坚竖木栅，筑立炮台，发掘地洞，架梯扒城，放炮攻打，奸计百出，既狡且毒。幸赖满、汉同心，文、武用命，获保全城无恙。臣于康熙十七年八月二十四日克复惠安县，贼人闻风，知满、汉官兵齐集，遂连日拔营逃遯，因解泉围。迨二十六日，臣等攻夺洛阳，直进郡城时，见盈街填巷老幼士民，咸颂皇恩拯救，向臣马首，共诉文武保城之功，不可泯没。随准兴化镇臣刘德懋咨报前来。

　　据此，该臣查看得海寇狂逞，逋诛有年。自陷海澄之后，进围泉郡，恃逆党之繁多，肆凶谋之叵测，时乘大兵未集，昼夜速攻。所赖副都统杨凤翔、雅大里与镇臣刘德懋协同调度，而诸将弁又能竭力堵御，出奇剿杀，方能保固城池。当康熙十七年七月二十八日，众贼合攻七门，日夜两次扒城，官兵誓死抵敌。此为各将弁守泉第一战功。七门之中，惟南门之功又居其首。贼之大炮攻具，尽聚于此，业将城墙打塌，竟成平地；提标王札总兵马胜制造钉板木马，督造敌台木城，挑濠拒守。又奋不顾身，手持排鎗，杀贼数十，力拒垛口，以至身被火药重伤，终使贼人不敢攻入。宜平镇臣刘德懋与泉州城守署参将宁维国等，咸称为保城之钜功也。其余各门，俱有斩杀守御之功。至六月二十二日，贼来昼夜夺桥，则同安署副将冯昭京、罗源营游击林宝、晋江营游击韩元朗等，杀贼护守南门外新桥有功。八月初一等日，贼又堆青炮台，掘城挖窟，则镇标守备赵邦试等杀贼烧草台有功。他如缒城赶杀、伏路活擒等功，均不可泯，应请察叙。更有笔帖式刚舒协同文武守城，不避艰苦，劳绩难没。泉州知府张仲举捐资制造，催趱人夫，激赏伤亡，并厅县等官协助防御，均着劳绩，俱应题请录叙。除另咨督、抚臣察明汇题外，所有守城镇协将弁等官功次，备叙塘报情形，臣谨会同督臣姚合词密题，伏祈睿鉴敕部议叙施行。

　　康熙十八年七月十一日。

　　●平闽纪卷之三

　　三韩杨捷元凯着

　　奏疏

　　飞报杀贼等事疏

　　贼盛兵单等事疏

　　遵谕自陈等事疏

　　塘报剿贼等事疏

　　将备署事等事疏

　　飞报恢复等事疏

　　飞报克复等事疏

　　汇报招抚等事疏

　　恭报回泉日期疏

　　恭谢天恩疏

　　闽疆已荷等事疏

　　地方已定等事疏

　　圣主恩遇有加等事疏

　　恩纶俯恤等事疏

　　飞报杀贼等事疏

　　题为飞报杀贼大胜事。康熙十八年六月二十四日，据臣标后营游击刘国兴报称：「卑职奉令带领官兵，分防竿头寨，该汛与东石贼巢紧连，最为冲险，是以先为禀报事。奉本将军牌，仰卑职立即多派历练哨兵，昼夜勤加瞭探，仍督率马步官兵不时游巡，护卫田禾，毋使逆贼侵入盗割扰害地方，并防奸民透越接济。本将军身在行间，谆谆告诫，该将身任地方，务宜计出万全等因遵奉在案。今于六月十八日夜二更时分，据探兵报称：东石伪前虎卫拨伪中协杨忠、伪副将杨德，带贼众七百余，由船欲来深沪。又据探兵报称：伪中提督水师镇在日湖拨贼众六百余，由船欲来深沪会合各等情前来。卑职一面整搠官兵，随会商靖藩下章京邹士道、浙江督标守备刘泽深等，各酌拨该标马步官兵前去哨探。准守备刘泽深拨左营千总常■〈王已〉、中营把总牛义、魏衷、外委红旗把总王豹、赵起祥、刘天凤、常高带马步兵一百三十名；又准章京邹士道拨章京李进忠同便委章京洪柱、吴文、小拨什库韩虎带马步兵一百二十名，又拨道标守备许玉、千总陈天佑、把总凌启凤带步兵三百名，及本营千总马虎、外委千总董三亮、原把总万懋连、便委把总王国进、陈赓、红旗伍大右营把总鄂公禄带马步兵二百五十名，共八百名，于十九日五更时分前往深沪哨探。果见贼众屯聚深沪山下，径筑月城，飞报到职。随令守备刘泽深、章京邹士道、晋江营千总宋得高等看守竿头营盘。卑职亲领本营把总任可玖、外委千总孙起龙等、便委把总吴斌带马步兵一百名，浙江督标中营千总孙尚义、把总唐魁、左营外委把总刘鸣凤、戎旗外委千总喻承敬、红旗把总王锡带马步兵一百二十名，晋江营把总达养栋带兵一百名，前去接应。卑职随分三路，先拨道标守备许玉、千总陈天佑、把总凌启凤等带兵三百名，分为左路；又拨浙江督标千总孙尚义、常■〈王已〉、把总牛义、魏衷、署把总唐魁、外委千总喻承敬、红旗把总刘天凤、王豹、赵起祥、王锡、常高、刘鸣凤等、晋江营把总达养栋共带兵三百名，分为右路；职统本营千总马虎、把总任可玖、右营把总鄂公禄、外委千总孙起龙、熊汝亨、朱才、董三亮、原把总万懋连、便委把总吴斌、陈赓、王国进、红旗伍大等、靖藩下章京李进忠、便委章京洪柱、吴文、小拨什库韩虎等，共带马步兵五百二十名，以为中路。三路夹击，自辰至未，鏖战多时。贼见我兵奋勇，炮矢齐发，贼始败溃。时阵斩败亡一千余名。其余贼众，追杀下海，溺死殆尽。伪中协杨忠被卑职连射数箭，重伤滚水；并生擒杨忠胞弟伪副将杨德。又各营官兵，阵斩伪官黄登、蔡宝、李科、蔡三四员，活擒伪官李学、陈明、史韬三员，伪兵陈清等十五名。仍将月城推平，焚毁大小贼船七只。所有各营得获旗帜、盔甲、器械，并伤亡兵丁、阵毙马匹，见在造册呈报。其阵获甲械、旗帜及活擒贼犯，就近解赴宁海将军外，查此项逆贼久踞东石，流毒地方，兹敢会合深沪，希图窥犯，被我兵剿杀殆尽，皆奉本将军指授机略，故能获此大胜，理合塘报」等情到臣。

　　据此，该臣看得逆贼郑经盘踞厦门，倚水跳梁，分遣伪中提督刘国轩等在于观音山一带列营相抗。臣亲督官兵札营凤山，与贼对垒，日夜堵御攻击，每有豕突，辄为我官兵所败。自奉旨迁界之后，臣与督、抚诸臣会商，于沿边各要口筑寨设兵，派拨各标营将弁分汛防御，仍严饬加谨巡防，以绝贼人粮道并杜奸民接济。臣每思逆贼粮尽计穷，势必分遣贼党沿边侵掠。复虑泉属兵单，恐为贼所乘，自宜预防，以备不虞。再查东石一区，逼近泉郡，久为逆贼屯粮之地；而竿头、灵水又与东石毗连，最为险要。臣随密商督、抚，遣发官兵前赴泉属沿边分布提防。选拨臣标后营游击刘国兴带兵赴竿头防守，以固要汛，仍密授方略，令其加谨瞭探，相机扑剿。而宁海将军喇哈达驻札泉州，亦就近遣发靖藩下及浙江督标官兵前去竿头策应。乃逆贼果遣伙党驾船拥至界外深沪地方，创筑月城巢穴，伺隙侵入内地掠食。兹据游击刘国兴报称：于六月十九日贼众蚁聚深沪，卑职亲率本标、道标及靖藩、浙江督标各营官兵三路夹击，自辰至未，官兵奋勇，炮矢齐发，贼遂溃败。该将亲射伪中协杨忠，重伤滚水，并生擒伪副将杨德。各营官兵阵斩伪官四员，活擒伪官兵十八员名，斩杀贼众一千余名；余贼溺水殆尽。焚毁大小贼船七只，得获甲械旗帜甚多，并推平新筑月城。此皆仰伏皇上天威，将士用命，获此全胜。所有各标营官兵临阵斩获，功不可泯，相应题报，听部议优叙，以鼓后效。除将有功人员并擒斩伪官兵员名、得获甲械旗帜以及伤亡兵丁、阵毙马匹各数目确核备造清册送部查核外，臣谨会同督臣姚、抚臣吴合词密题，伏乞睿鉴，敕部议覆施行。

　　康熙十八年七月十一日。

　　奉旨：「览卿奏遣发官兵于深沪地方击败逆贼，擒斩伪副将等，焚毁贼船，得获器械等项，具见将士奋勇，可嘉！在事有功人员，着议叙具奏。兵部知道」。

　　贼盛兵单等事疏

　　题为贼盛兵单，国用匮乏，特请额外捐膳，以靖海疆事。康熙十八年八月初六日，臣准督臣姚启圣咨开：「本日准户部密咨，内开：查康熙十七年七月内，福督姚疏称：愿将自膳兵一千一百名及韩大任兵二千六十一名，自七月起，臣自捐膳等因具题。经议政王贝勒大臣会议，准留总督标下。今该督既称各兵请饷，无术点金，其兵丁应补入各营老弱兵丁汰缺之内。此兵丁另请粮之处毋容议。奉旨：依议。移咨到部院。准此，为照前项官兵，内中协游击薛受益带兵一千四百名守江东桥一寨，内左营王禄守小港洲，内右营谢思礼守万松关；今此兵既奉议裁，本部院自应祗遵解散。但三处实系要汛，本部院又未敢遽撤边防，合就咨商。为此合咨贵将军，请烦察照。本部院内标三营官兵三千二百余员名，见在汛守边墙，今既奉撤，应拨何项官兵前往接防，以遵新旨，希祈迅赐卓裁示覆」等因咨商到臣。

　　臣缘督标前项官兵三千二百余名，见在分守要汛，与贼对垒，势同骑虎。我兵一撤，贼即乘隙。又苦无别项官兵可调接防。不得不将难以裁撤情形，一面咨覆督臣，一面备咨抚臣吴兴祚，会疏题留前项官兵照旧扼防去后。今于康熙十八年九月初六日，准抚臣咨覆：「本年八月二十六日，准贵将军咨前事等因到院。准此，为照督标三营官兵三千二百名，分布防守江东桥、小港洲、万松关各汛，皆系冲险营盘，日与逆贼对垒，虽奉旨裁补，诚如贵将军所虑，未可自撤藩篱。矧更无别营可以拨发更换，此兵实难轻撤。亦知国用匮乏，应仰体樽节；特恐万一调撤空虚，逆寇乘隙窥伺，其所关于军国匪细。备绎大咨，具见贵将军筹画周详，言言剀切，深为朝廷封疆至计。本院应当合词具题，请照旧留防。伏祈贵将军主稿，列衔会题施行」等因到臣。

　　窃照闽省地处滨海，沿边二千余里，贼船在在皆可登犯。若官兵分布不密，则逆贼得以乘隙豕突。及至邻汛官兵闻警驰援，往返之际，岂能不迟时刻？贼已扬帆而去。是端汛之兵，万万不可不厚也。臣稔知国用匮乏，自应仰体樽节。但念前任督抚、提督，惟以勉从樽节，不敢固请增兵，致有海澄失陷、泉州被围，反至多费朝廷金钱几亿万计。若非皇上天威震荡，闽省祸几燎原矣。比时督臣感皇上拔擢殊恩，不复顾念身家，志欲灭此朝食，故请自膳各兵激励剿御，用遏贼锋。迨臣入闽，救解泉围，会师漳郡，共商机宜，屡败贼众；逆贼虽退倚山海，其势犹盛，负固相抗。臣亲统标兵驻营凤山岭与贼对垒，昼夜炮火，互相攻击。其满、汉官兵，各分屯要害，以防侵轶。而督标三千二百兵，内中协游击薛受益带兵一千四百名，在江东桥外欧溪头山札营，右对果堂寨，左对太平寨，俱系逆贼营盘，相去一、二里不等。每日逆贼出哨，与官兵相持，打炮时刻不懈。内协左营游击王禄带兵九百名，在小港洲札营，西对陈洲，面对马洲及湾腰树，东对观音山，四处皆逆贼营盘，朝夕对垒。内协右营参将谢思礼带兵九百名，在万松关、岭兜社札营，与逆贼之仔州、浯浦等河边各营盘相对垒，放炮不绝。近日逆贼又添龙杠、柳条等大炮二十余位，不时攻打驻屯各营。至督标内协三营官兵，各有分汛，亦皆拼命坚持。今若不准食粮，裁补各营老弱汰缺之内，则见在边汛空虚，贼得窥我无备，大可寒心。督臣咨称应拨何项官兵前往接防，臣查闽省经制额兵以及陆续请增各兵，除督标、抚标、臣标及各营抽调随征者，皆见与贼对垒，自难分身兼防。其冲要郡邑之城守、沿边界墙之巡防、大路饷鞘之护送，方苦不敷，宁有余兵可调？即上游四府，为江、浙、闽省交界，万山丛杂，贼寇流窜不常，在在隘口，须兵守御，并无余兵可以抽拨。臣通盘打算，实实无兵可调接防。况我兵沿边戒严，分汛固守，贼倚水为巢，未能克日即灭；然叠据投诚人员口供，逆贼断粮穷蹙情形，凿凿可据。目今水师提臣万正色已抵省任，不日水师大举，荡平有期。若将熟习对垒之官兵裁去，又无额设可拨之官兵调用，恐酿叵测之患，非浅鲜也！

　　正在缮疏会题间，于康熙十八年九月初七日，又准督臣姚咨同前事，内开：「本部院自旧年谬膺简命以来，贼势猖獗，迫近堂室。先经恢复漳平县；本部院复亲统自膳水陆官兵并绿旗兵马，会同满、汉旗营，败贼于龙虎山，恢复长泰、同安、江东桥、小港洲，疏通大道。本部院灭贼心殷，止知有国，不知有家；今既奉裁，自应祗遵。惟是，本部院自具贼盛兵单、国用匮乏等事一疏，题明自膳兵丁三千二百名之后，因见新增一万八百之兵，尚多缺额，见在各兵颇多懦弱退怯，故于八月二十一日复有藩翼劲卒，尽数顶回，请敕查出归标等事一疏。但藩翼顶回各兵，亦有在省者，亦有零星寄住各府外省者。及差官四出清查，直至十二月内，始查出藩兵二千七百三十一名到漳，而新增一万八百之兵已经足额；见在朝夕操演，亦皆精壮可用。则前项藩兵无额可补，本部院又不得不自行膳养矣。又为军务事，康熙十八年正月初一敬奉亲王密谕开：据平南赖将军、参赞大臣等启前事等语。照得该将军等所启最是。今照伊等启议将满洲大兵酌留聚守于四应之处，以振声威；其余满兵具题请旨，或发别省，或调回京。尔绿旗官兵可以保固地方，足资防御否？近来该督等将闽省绿旗官兵业已增添足额，亦不为少。该督、抚、提等身系封疆重臣，际此钱粮告匮之时，务将为国筹画有益之处，公同妥议启覆等因。敬此，该职等遵议得，国用匮乏，多留满洲大兵，其所需料草等项，糜费钱粮甚多，即将裁汰大兵粮料，添膳绿旗官兵，似可节省钱粮，应如该将军所议举行。但海贼见在对垒，若不将沿边官兵布置周密，一减大兵，恐难堵御。况前因大兵众多，故止题请增兵一万零八百名，一遇有警，马骑可以救援。今若止酌留大兵聚守于四应之处，则绿旗官兵自应加增，以备战守。至海贼向惧马匹，前职等题请督、抚、提、镇八标兵丁，马三步七，未荷俞允。又吴巡抚题请召募水师二万名，部议闽省未安，所关最要，应如巡抚所题行。职等公同议妥具题。职等议除闽安、兴化见在五千名不必召募，令巡抚招足一万五千名；剿贼之后，以五千名归还水师提督，其一万名另议裁留。未荷俞允。又职等因土著之兵不堪征战，故议请调宣府、大同兵二千名以资剿杀。未荷俞允。如此则闽省水陆马步兵丁甚为单弱，封疆关系重大，职等不敢轻任战守。今职等公议得：自广东交界之分水关起，至浙江交界之二十八都止，其陆路应请再增官兵二万一千一百五十名。其所增之兵，除本省召募外，必须题请直隶苏州劲兵一千五百名、山西省劲兵一千五百名、大同劲兵一千名、宣府劲兵一千名，发闽援剿。事平仍令原兵各归原省。至督、抚、提、镇八标官兵，应请题允马三步七，以资扑剿。其水师兵丁，已经巡抚于七、八、九等月募兵一万二千名，令总兵林贤、黄镐、杨嘉瑞等管理，杀贼有功，塘报在案。见与贼船对面湾泊，日事打仗，岂可复令解散？况水师提督标兵五千名、闽安镇三千名、兴化二千名、晋江一千名、同安一千名，此一万二千名，皆在题定额设经制之内，非额外添设者。今止须增兵八千名，便足抚臣所题水师二万名之数。应请题明募足水师，方足防剿。事平之日，再议解散。陆路增兵二万一千一百五十名，水路增兵八千名，于所增兵数内调苏州、山西马兵五千名，到闽援剿。因闽省兵丁不善骑马，故必请边兵五千名也。至督、抚、提、镇标兵得增马三步七，以资冲突。如此，水陆既添多兵，沿途布置周密，则防守一事，职等可以担任。人马应留若干，应掣回若干，总听亲王睿裁。如恐增兵数多日久，致钱粮费用繁多，则应请照职等前题原疏，调集江南、浙江大战船各一百号、红毛夹板二十号，会同闽省新旧水陆官兵进攻厦门，剿除海寇。职等亦可担任。平海之后，所增兵数，再行掣裁。伏乞亲王允职等所请二万一千一百五十名之陆兵，抚臣找足八千名之水兵，并允马三步七，均赐题允。职等自任战守之事，不敢推诿。若再调红毛夹板船二十只并江南、浙江战船各一百只，职等自任攻取厦门之事，亦不敢推诿。时会同平南赖将军、达部堂商议已定。当经本部院会同吴抚院、贵将军挈衔会启亲王，请祈具题去后。时复虑请裁满兵，若俟裁兵旨下，然后招兵买马，则沿边汛守单弱，恐误封疆大事。本部院当即遣标员张培麟、阎国柱、仝光英等二十五员星速赴浙江、江南、江西、广东四出招兵买马。随据各官陆续招到兵丁七千七百六十四员名、马二千三百九十一匹。除马分发各营外，时值迁界之后，沿边正须添设劲兵，而欲断贼粮，又不得不于要口设兵立寨，阻截把守。将新招之兵分拨大小盈、灌口、横塘、渐山、同安、泉州、兴化、马口、凤山等处，见在设防。而亲王疏内未列有增兵二万一千一百五十名之语，则所招七千七百六十四员名之兵，又在经制额兵之外。既已分汛设防，万难解散；本部院又不得不一面措发兵饷、一面具题请将自膳兵三千二百名朝廷给饷。又具题请于灌口增兵一千名、大小盈增一千五百名、泉州增一千名、兴化增一千名，尚余见在官兵五千九百九十五名。明知国用匮乏，与贼对垒，散兵固万万不可，请饷又万万不敢。本部院不得不竭力捐膳余兵五千余名，俟灭贼平海，然后解散。是本部院自去年七月起，止捐膳兵三千二百名；至十二月内，又添膳二千七百三十一名；至正、二月，又添膳七千七百六十四员名。此平南将军、都统、抚院、贵将军以及在漳之文武兵民，人人尽知之，而朝廷未之知也。本部院破家荡产，揭债赔垫，苦楚万千，真泪尽而继之以血。讵料两疏俱荷部覆不允，则此一万三千六百九十五名之兵，目下秋凉，见在大举散之，恐投助贼势而弱我兵威。但本部院外省贸易商本，抽调已完，揭借亲朋，开口莫应，事势危急，不得不请贵将军酌裁，发兵更换。兵哗可虑，封疆事大，万祈贵将军速赐大计，以定边疆」等因到臣。又欲臣拨兵更换。

　　披阅之下，尤不胜惊悸。如大盈、小盈、灌口，东至洛阳桥，西至江东桥等处，皆目今逆贼窥伺之区，为漳泉咽喉、差饷孔道。上年督臣与臣等费几许兵力，始得廓清疏通。督臣又为国苦心增兵贴防，节节皆设把守巡护。故逆贼之凶狡不得逞。今督臣自膳已竭，又以请给三千二百兵饷之一疏、请增灌口等汛四千五百兵之一疏俱荷部覆不允，两次移臣发兵更换。臣再四思维，通省既无可抽调之兵前往更换，若将此一万三千余名之兵一撤，边汛空虚，贼必扰动。灌口等汛密迩厦门，大小盈等汛又系差饷大路。倘贼复盘踞梗塞，漳泉又必阻绝可虞矣。且破贼全仗火器，此一万三千余名之兵，俱熟用排鎗、鹿铳及荡寇、红衣等炮。目下正资进剿，岂可遽尔裁撤？况各营选补足额，一时无缺可收。穷兵原无产业，四散投伍，藉此粮饷资生。一旦勒令解散，不入山为盗，即下海从逆。沿边少熟练之汛兵，山海添勇敢之强贼，顾此凋敝闽疆，其堪再罹荼毒耶？臣言念及此，忧心如焚，不得不将地方目击情形，吁请皇上勿惜一年半载之费，将督臣自膳兵一万三千余名，一体给以粮饷，俾资剿御。俟水陆大举，地方稍平，即先行裁汰，以省金钱。倘军需过多，臣愚，以为督标内中、左、右协兵三千二百名及大小盈等汛增防兵四千五百名，伏乞皇上允督臣所请，恩准给饷。事平之日，即行通省营分汰缺裁补。尚余见在官兵五千九百余名，仍令督臣自膳。俟灭贼平海，然后解散。庶逆贼无鸱张之隙，而岩疆无切肤之忧。况前撤回包衣佐领下官兵一千余员名，仍留此饷以养绿旗七千七百余名对垒之官兵，增费似亦无几。若听督臣膳养无力，祗遵部文，将前项官兵尽行裁撤，又无别项官兵可调接防，必至变生意外，忧及庙堂。直至此时，即处分督抚与臣不足惜，而封疆所系、民社所关，恐钱粮糜费又不止养膳七千七百余名有限之饷也。臣蒙皇上厚恩，垂老无可补报，使身在地方，明知安危所在，亦勉从樽节之意而不言，则负恩之罪，何以自赎？仰祈皇上俯念边海岩疆，敕部议给粮饷，则目前之战守有资，而灾黎不致重罗抢攘矣。臣谨会同抚臣吴兴祚合疏密题，伏祈睿鉴敕部议覆施行。

　　康熙十八年九月十三日。

　　遵谕自陈等事疏

　　奏为遵谕据实自陈不职，仰祈亟赐罢斥，以弭灾变事。康熙十八年九月十五日，准兵部咨为钦奉上谕事，内开：「康熙十八年七月二十八日奉上谕谕吏部等衙门：自古帝王抚御万方，兢兢业业勤求治理，必期阴阳顺序、和气凝庥；或遇灾异示儆，务省愆思过，实修人事，挽回天心。兹者，本月二十八日巳时地震之变，谴告非常；反复思维，深切悚惕。盖由朕躬不德，敷治未均，用人行政多未允符，内外臣工不能洁白乃心、恪尽职掌，或罔上行私，或贪纵无忌，或因循推诿，或恣肆虐民，是非颠倒，措置乖方。大臣不法，小臣不廉，上干天和，召斯灾青。若不洗心涤虑，痛除积习，无以昭感格而致嘉祥。朕兹力勤政务，实图修省。目今应行、应革事宜，着部院三品以上官及科道在外各督、抚明白条奏，直言无隐。其在京三品以上堂官并督、抚、提、镇，俱着据实自陈，毋得浮汔塞责。尔部即遵行，仍通行晓谕内外军民人等，咸供闻知。特谕。钦此。相应通行。为此合咨贵将军，烦为转行所属，一体钦遵施行」等因到臣。

　　臣捧读之余，不胜惶悚！以我皇上敬天勤民，励精图治，用人行政，务协于宜，轸念凶荒，钦恤刑狱，而于用兵之处，屡敕抚绥流离，招徕归附，固宜阴阳顺序，和气凝庥，何期忽有地震之变！易象地为臣道，宜静而动，感召必有其由。钦奉上谕，督、抚、提、镇俱令据实自陈。窃念臣夙备戎行，于康熙十一年十月间军政大典，臣时提督山东事务，自陈求罢，蒙皇上温纶留任，臣益感激奋励，以表率登、沂两镇，俾扣克弊绝，营伍肃清。续蒙皇恩调补江南提督。半壁东南，为财赋之邦，而临江滨海，诚为险要。竭蹶绸缪，时怀绠短汲深之虑。任内有海寇侵犯浙江乍浦地方，臣不敢以隔省膜视，即率领官兵飞驰剿杀，贼■〈舟宗〉远遁。虽沿海嗣是稍安，而图报未尽万一。康熙十七年五月十六日，奉旨加臣少保，调补福建全省水陆提督总兵官。臣惊闻宠命，自揣老疾，力难胜任，具疏控辞，未蒙皇上俞允。遵即兼程入闽，统率陆路官兵，直抵兴化。仰仗天威，恢复惠安县，攻夺洛阳桥，大败贼众，力解泉围，恢复同安。又剿杀涂岭、上西格等处逆首。随亲统官兵赴漳，会师攻复江东桥，以通漳泉孔道；夺获凤山，以进逼狮子山贼垒。戮力行间，殚心敌忾，高厚之恩，正难报称，旋蒙皇上加臣为昭武将军，宠遇优渥，益兹罪歉。臣于上年十月间，躬率官兵驻营漳城外凤山岭，咫尺贼营，亲督炮火攻击，志在灭此朝食。奈贼虽败退，犹且倚海踞山，引潮水入内地，凿池挖濠，坚立城寨。必水陆并进，两路夹攻，方能捣其巢穴。目今祗候船工一竣，克期大举。见在惟严守沿海边墙，以断贼粮食。虽屡有下坑、深沪等处之胜，贼势渐衰，然逆寇尚尔逋诛，揆之臣心，有媿委任多矣。

　　至臣驭军素严。攻城克敌之时，所辖官兵，无一敢占小民子女者。又如惠安等邑城垣，皆被贼拆毁，人民窜匿。臣首先出示晓谕，招抚复业，留兵防守，俾民安堵。其有首发通贼、巡获越界者，即移送督抚行有司审结，不敢陨越于下、有负我皇上之驱策。但兵为阴类，久不戢则灾异生。又徭役繁多，足以召致氛祲。今连年用兵，挽运糗粮，岂能不劳力役，此亦感召地震之由。

　　臣闻坤厚载物，谓德能胜任，是以利载也。若臣子不能胜任，而腼颜尸位，则地震应之。今臣晋阶少保之崇班，洊膺将军之隆秩，顾以智识浅鲜，未能立剪鲸鲵；是臣之才，不胜任也。臣年已六十有四，虽忠君爱国之心，孜孜弥笃，然何堪以龙钟之躯，谬当征剿之寄？是臣之老，不胜任也。自上年与贼对垒以来，贼营枪炮如雨，臣率先不避。窃恐将士少有畏缩，无论晦明风雨，臣必亲巡鼓励，提备加严，寒暑不敢解带，昼夜不敢交睫，以致肢体暀臝，精神衰耗；兼之山岚蒸湿，脾气不调，旧时淋闭之症复发。是臣之病，不胜任也。抚躬循省，地震告谴，由臣不胜任所致。仰祈皇上立赐罢斥，遴选贤能，俾之攻剿，庶逆贼早平、灾变可弭而岩疆不致贻误矣。臣曷任悚惶之至！

　　康熙十八年十月初二日。

　　塘报剿贼等事疏

　　题为塘报剿贼大获全胜事。康熙十八年十月二十四日，据建宁城守左营游击李英塘报前事等情到臣。据此，该臣看得崇安一邑，地处上游，界联江、浙，皆丛林叠嶂，为邻寇流突之薮。臣会同督、抚诸臣严饬在汛官兵加谨堵防，毋致侵犯在案。续据防守崇安游击李英呈报：江西逆首吕贵、苏亮等率伙三千余众骤犯祟汛，据险结巢，侵掠四乡与海逆遥为声援，狂逞非常，请兵应援搜剿等情。值臣统师漳州，札营凤山，与海逆刘国轩等对垒相持，不能分身亲剿。随会商督、抚诸臣，启请康亲王檄调京口营并枫岭营官兵星驰夹击剿除，以安地方去后。兹据游击李英报称：本年九月二十九日，会同各营官兵并随征总兵桑明、熊鼎魁等各屯丁，暨祟安县知县金章，鼓励乡壮，冲破山坳，架炮攻开隘口五处，打死逆贼二百余人。我兵齐进，直下新岭，四面攻破贼寨木城二十六座，杀死逆贼五百余人。游击李英等亲斩伪副、参、游击、千总谢瓒郎等五员，身搜伪札六张，活擒逆贼二十六名。复于十月初一日，分兵搜山，又杀逆贼百余名。共剿杀逆贼八百余名，得获伪锡关′三颗、钤记一颗，并盔甲、器械、鎗炮、旗帜、号布等项，数目甚多，造册呈报前来。此皆仰赖皇上威灵远震、康亲王调度有方，俾官兵得以奋勇冲杀，破巢扫穴，大获全胜。在事弁员，劳实难泯，相应题叙，以鼓用命，以昭激劝者也。除将在事有功人员并伤亡官兵、阵伤马匹及得获器械数目，另造清册报部察核外，臣谨会同督臣姚、抚臣吴，合词具题，伏乞皇上睿鉴敕部议叙施行。

　　康熙十八年十一月初二日。

　　将备署事等事疏

　　题为将备署事日久，成效已着，题请实授，以重封疆，以昭激劝事。窃照福宁一州，处闽省之北，与浙江交界，不惟万山交错，而三面孤悬海中，逆艘不时出没。漳州一府，则居闽省之南，与广东交界，又逼近厦门逆岛。目前士马云屯，督造军火甲械，接应饷鞘，往返络绎。此两汛诚属冲险要地，其将备非得智勇敏练、熟识地利情形者，不足以资战守。

　　兹臣查得见在署理福宁镇标中营游击事务刘济源，本官原系随征福建右路镇标中营中军守备，随师屡立战功，于康熙十五年五月内，经前任督臣郎廷相题补该镇标左营游击，奉旨实授。至十六年二月内，因中营游击冯昭京调委泉州城守参将，复经前任督臣郎廷相将本官调署镇标中营游击事务。续以闽省全复，随征右镇奉文改为福宁镇，本官仍署福宁镇标游击。经今已逾三载。十七年六月内，臣奉命入闽时，海寇猖獗，攻围泉州。福宁总兵黄大来同臣带兵南下，救解泉围，本官留守福宁州城，内靖山寇、外剿海逆，其悉力捍御以保安疆土，成效洵有足录者。又准福宁总兵黄大来咨称：刘济源自署事以来，已逾三载，本镇奉调应援泉漳，该将防守州城，保固疆圉，兢兢无过；日久未叨实授，未免向隅。咨请俯念福宁为边海岩地，中营为各营领袖，将刘济源题补中营游击，俾尽心职守，以收实效等因，并出具保结到臣在案。

　　再查得见署理漳州城守右营中军守备事朱铨达，该弁原系随征左镇标中营千总，随师援浙复闽，着有劳绩，于康熙十六年三月内，经前任督臣郎廷相委补左镇标右营中军守备。续因左镇官兵奉文归并海澄公标，该弁随征效劳。至十七年四月内，复经前任督臣郎廷相委署漳州城守右营中军守备员缺。经今将及二载。臣自提师到漳以来，见其督造军火、甲械、药弹等项，井井有条，接护饷鞘，勤慎无误；且青年壮志，正堪驱策。并据漳州城守副将郭忠孝详称：朱铨达弓马娴熟，出入钱粮并无扣克，料理军火器械与夫钤束目兵一切事务，勤慎急公，出具保结到臣各在案。

　　查此二弁皆署事日久，着有成效。况于各地方之险易、山海之情形，俱已周知熟识。今若即以刘济源实授福宁镇标中营游击，以朱铨达实授漳州城守右营中军守备，不特驾轻就熟、人地相宜，更可以激励将来委署各弁实心料理营务，则裨益封疆良多矣。臣为见在用兵边海地方需人起见，除将二弁履历揭送兵部察核外，臣谨会同督臣姚、抚臣吴合疏保题，伏乞睿鉴敕部议覆施行。

　　康熙十九年二月十二日。

　　飞报恢复等事疏

　　题为飞报恢复海澄县城，仰慰睿怀事。窃惟海逆踞险拒命，扰我边陲，上廑宸衷宵旰。臣自康熙十七年十月内提师到漳，屯营凤山，日与督、抚诸臣咨商破贼之策，务期殄灭以仰纾皇上南顾之殷，稍报知遇隆恩。近因舟师出洋进剿，臣计逆贼刘国轩既统陆贼聚屯于狮子山、玉洲、湾腰树、观音山、陈洲、马洲等处堵我凤山之兵，复分拨逆艘堵拒舟师，又联络乌屿桥、充龙堡、金山、白礁、海仓、松屿各处之贼，以壮声援；是乌屿等处贼寇，皆为海逆渠魁，亟当先行扫灭。臣随就近密商平南将军臣赖、督臣姚，分兵留防凤山营盘。臣同督臣亲带马步精兵，于本年二月十七、十八两日剿杀乌屿桥寨堡贼众，幸获全胜，经臣咨会督臣具题在案。

　　二月二十日，臣复同督臣前往同安县所属海边相视形势。惟高浦所与厦门相对，实系逆经贼巢剌心之地。遂连建七营，设兵聚■〈舟宗〉，以示陈船欲渡之势，以绝湾腰树、观音山各处逆贼刘国轩等之归路。臣同督臣料知逆贼势难四应，可以分路进兵；复商定督臣先回漳州调度兵马进取。臣于高浦所安营布置已定，遂留臣标左营游击朱起龙等带领各标营官兵五千防守，相机进取外，遂星夜驰回漳州会剿。除攻破玉洲、三叉河、石码等处十九寨情形，已经督臣会疏题报外，臣于二月二十四日五鼓，率领臣标参将马胜等官兵，会同平南将军臣赖、督臣姚、浙江提督臣石，各亲统满、汉兵马，分作水陆三路进攻海澄逆首刘国轩。复亲率水师放炮堵御伪总兵陈昌等四镇。城上放施大炮，我兵奋勇齐进，一面进攻、一面差官直抵城下宣谕皇上如天之仁，准其投诚。内伪总兵苏侃愿意投诚，而伪总兵陈昌等不肯归顺。城内贼兵，遂自相并杀。臣等督兵乘势攻门，苏侃接引入城，共杀伪兵一千一百余名，淹死不计。活擒伪总兵杨吉等十一员名，当即枭示。其伪总兵陈昌等逃遯下海，伪总兵苏侃等率伪兵共二千一百八十七名投诚。得获大炮五百六十八位、火药一万二千九百六十三觔、米六百九十三石、谷一千二百五十八石，夺获贼船二十七只。满、汉大兵于二月二十四日巳时进城，秋毫无犯，百姓安堵。仍现在会议相机进取厦门逆穴，以绝根株。所有在事有功大小将弁职名及阵亡官兵、马匹数目，一时难以尽查，容臣查明另造清册送部查叙外，今将恢复海澄县城日期，合先飞报，仰慰睿怀。臣谨会同督臣姚，合词密疏题报，伏乞皇上睿鉴施行。

　　康熙十九年二月二十六日。

　　奉旨：「览卿奏亲率官兵进剿海逆，恢复海澄县城，可嘉！着议奏。该部知道」。

　　飞报克复等事疏

　　题为飞报克取厦门逆岛事。窃照海澄既复，贼众奔窜。臣抚安残黎，即一面多张示谕，并差能员于各处宣布皇仁，晓谕各伪官兵，许以就抚自新，随材录用。当有伪总兵吴桂、罗士鉁、伪副将吴天禄等各率领伪官兵船只、眷口前来投诚。臣厚加赏赍抚慰，将伊等家眷安插县城之内。因询厦门情形。各据称逆贼因在乌屿桥、海仓等处被我官兵剿杀，又见我兵安营高浦所绝其归路，贼巳丧胆；今海澄克复，势益摇动，桂等愿效力前驱，协同官兵乘时进取等情。臣随飞咨督、抚诸臣，调拨官兵，分路进攻。督臣姚、平南将军臣赖、漳浦总兵臣赵得寿，率领满、汉大小各将弁，配坐船只从松屿进兵。抚臣吴与宁海将军臣喇、副都统臣吴、同安总兵臣王英、兴化总兵臣曾承，率领满、汉大小将弁配坐船只从浔尾进兵。臣同福宁总兵臣黄大来、漳州总兵臣吴三畏，率领镇标各营参游马胜等并守备千把以及外委随征大小各弁员，配坐分拨督臣捐造八桨船三十只及投诚总兵吴桂等带来船只，仍挑选新附熟练精兵，即令伪镇将吴桂、罗士鉁、吴天禄带领，协同官兵从海澄一路而进。三路订期二月二十六日一齐追击。逆贼聚■〈舟宗〉迎敌。我兵大炮击破贼船甚多，斩杀淹死逆贼在海洋之中，难以千百计数。贼众大败远遁。当有防守厦门伪总兵黄瑞、张雄、吴国俊等率领伪兵投诚。随于二月二十七日亥时克取厦门。岛中人民数万口，臣等仰体皇仁，禁戢官兵，不许伤害，出示安抚讫。查探贼船尚有三百余只，现泊蓼螺等处，尚思狂逞。应俟水师提臣船兵到日，会商夹剿，以绝根株。但臣自提师凤山，与督、抚诸臣罄竭心力，经营灭贼之策。时因省会无水师南下，未能飞渡；且臣系统辖陆路，原无船只水兵。近因分拨督臣捐造八桨，及招谕伪总兵吴桂、罗士鉁等各带船只来归，臣多方鼓励，各愿领众杀贼自效，臣不敢以水陆歧视，致失事机，随飞咨督、抚诸臣调发官兵分路夹击。今积年盘踞逆穴，一旦荡平，海宇廓清，边陲安靖，此皆仰藉朝延威德，下赖各将士协和用命，而水师提臣之功，尤不可泯。除在事有功大小将弁及伤亡官兵，并得获船只、器械等项数目，容臣查明另造清册送部察核外，理合先具飞报，上慰睿怀。臣谨具疏密题，伏乞皇上睿鉴施行。

　　康熙十九年二月二十九日。

　　奉旨：「览卿奏，会同满、汉官兵进剿海逆，击败贼众，恢复厦门，具见调度有方，将士奋勇，可嘉！在事有功人员着议叙具奏。兵部知道。本内副都统讹写都统。着饬行」。

　　汇报招抚等事疏

　　题为汇报招抚投诚官兵数目，仰祈睿鉴事。窃臣自康熙十七年七月内提师入闽，八月内救解泉围，旋即带兵至漳州，札营凤山一带，与贼对垒。贼首刘国轩等调集各处精锐贼兵十余万，分布观音山、湾腰树等处，倚山负海，挖濠筑城，以拒我师。臣仰仗天威，虽屡战屡胜，斩杀不计，奈贼众繁多，诛之不可胜诛。臣昼夜焦思，非剿抚并用，不能一时散其党羽，溃其腹心。遂一面断其粮道，出奇扑剿，以张挞伐之威；一面散遣间谍，多方招徕，以广皇上好生之德。并申饬沿海将领，一体招抚。计陆续招到伪官共一千二百二十八员、伪兵共一万四千七百四十三名、眷口共二百四十七名口、难民共三千七百五十二名、失陷投回官共二十八员、投回兵共五百六十名，臣俱竭力捐资，多方安顿。查系伪总兵、副、参、游，则赏给缎疋袍帽；凡系伪都、守、千、把、弁兵，则分别酌量赏给花红银牌等项，以示鼓励。比因海澄未复，厦门未平，臣灭贼志切，未遑题报，俱经咨明督臣在案。内有已经督臣汇题支给俸饷者，有愿在营食粮、分发各营收伍者，有愿原籍归农、行令有司安插得所者。此自康熙十七年七月起，至十九年二月二十三日止，臣所招抚伪官兵民之数也。

　　兹于本年二月二十四日恢复海澄，二十七日克取厦门，贼渠败窜。其拼命奔船余党，或潜踪海■〈氵义〉，或逃匿深山，若不及时招抚，恐复为害地方。臣即多张晓谕，分遣能员，许令就抚自新。随招到伪总兵八员、伪副将、参、游等官共三百九十一员、都、守、千、把等官共三百五十六员、伪兵部并伪监军参议副使文职等官共三十一员、伪兵共一万三千九百八十八名、眷口共一千零七十二名口，各缴有伪印札、船只、盔甲、器械、旗帜等项前来投诚。臣随逐一查明，凡系伪总兵及副、参、游、伪兵部监军等官，俱给赏斗缎袍帽。若系伪都、守、千、把官兵，俱分别赏给花红银牌外，复即连人咨送督臣，分别安插在案。内有伪总兵吴桂、罗士鉁、伪副将吴天禄等感激国恩，愿杀贼自效。臣遂令协同官兵，攻克厦门，着有劳绩，已经另疏题报外，此臣自本年二月二十四日以后，仰体皇仁，招抚伪官兵目之数也。似此抚绥胁从散贼党羽，乃分内之事，非敢希幸议叙。但臣两载之内，剿抚兼施，备竭心力。今幸赖皇上齐天福祚，海宇廓清，贼党向化，合将前后招抚过情形并疏题报。除将伪官兵姓名、数目、伪印札、关防、船只、盔甲、器械另造清册送部查核，至各伪官倾心归附，作何分别录用，合听部议，臣具密疏题明，伏乞皇上睿鉴施行。

　　康熙十九年三月十三日。

　　恭报回泉日期疏

　　题为恭报微臣回泉日期，仰祈睿鉴事。窃照微臣自康熙十七年六月内奉命调闽，七月内入境，即整兵进剿，誓期扫平逆贼，以上报隆恩。嗣于八月二十六日救解泉围后，十月初四日带兵南下漳州，驻营凤山一带，与贼对垒。官兵昼夜擐甲枕戈，迄今十七阅月，虽严寒酷暑、风雨晦明之候，俱不敢刻令懈弛。至原带盔甲器械等项，因屡次与贼血战，露处日久，多有损坏不堪。兹仰仗天威，海澄克复，厦门荡平，所有被陷百姓及投诚伪官兵目人等，臣与督臣姚、抚臣吴，上体皇仁，加意抚绥，移明分别安插。其海澄、厦门系水师汛地，交水师提督万拨兵防守外，惟是泉州系臣驻札之地，今逆穴既平，自当亟回弹压。兼各官兵征剿年余，亦当稍为休息，再加训练，以养锐气。其盔甲、器械、弓箭等项，应收拾整顿，以壮军威。况臣已衰老，久在行间，衣不解带、目不交睫，心血俱枯，淋闭旧症复发，亦拟就泉延医调治。除将沿边各汛应行设防善后事宜移咨督、抚诸臣酌议分布，俟议妥之日会疏另题外，臣随于康熙十九年三月二十四日，带领臣标官兵回驻泉州，再加整搠，保固地方。所有回泉日期，理合具疏题报，伏乞皇上睿鉴施行。

　　康熙十九年三月二十四日。

　　恭谢天恩疏

　　奏为恭谢天恩事。本年三月二十六日，臣自漳南班师回泉，行至同安地方，接得在京提塘官丁天生禀称：蒙内院发出御赐日讲四书解义一部，四套，计二十六本，赍捧到臣。臣随恭设香案，望阙叩头谢恩祗领讫。伏思皇上备尧、舜、禹、汤之姿，体孔、曾、思、孟之道，孝慈恭俭，文武圣神，加之敬天勤民，宵衣旰食。于是逆孽削平，寰区底定。正当畏威怀德之年，务求内圣外王之学，爰命儒臣，于日讲四书解义，汇校成帙，亲加裁定，复洒宸翰，序之篇首，使圣贤理道，昭昭如日月之经天，而又睿思覃被，宠颁内外文武大臣各一部，令皆开卷晓然，斯诚圣主千秋之胜事，旷代之盛典也。臣以櫜鞬之余，仰荷隆恩，得邀殊锡，际此凯旋息马，不特微臣跪诵，欣窥圣学之高深，即在军中将士，亦共明尊君亲上之大义。而臣子子孙孙，敬奉为典谟训诰，咸戴荣恩于奕世矣。谨具疏奏谢，伏乞皇上睿鉴施行。

　　康熙十九年四月十五日。

　　闽疆已荷等事疏

　　题为闽疆已荷天威底定，谨请撤回援剿官兵，以省钱粮事。窃臣自康熙十七年六月内奉命入闽，时值海逆猖獗，臣恐闽省官兵不足以资征战，随于钦奉上谕事一案内，请就松江提标六营内挑选精锐马步战守兵丁一千七百名，合臣原带材健共足二千名、战马四百匹及盔甲炮械，并遴选将弁等员分领，随臣入闽，照例支给行坐粮饷与安家月米。并请照昔年臣标调援浙江之例，事平之日即令各兵仍归松江原伍等因，荷蒙俞旨，部文行臣钦遵在案。

　　各兵自到闽省，即随臣救解泉围，旋复南援漳州，札营凤山，与海贼咫尺对垒，朝夕炮火相持，大小数十血战，各官兵皆首先用命破敌，极为劳苦。兹仰赖皇上天威，海澄克复，厦门等岛俱已荡平。臣于本年三月二十四日班师后，念各兵久战积劳，拟即疏请遣归松江原营。缘臣身任封疆之重，虽岛屿甫清，而郑经、刘国轩等先败遯蓼罗，继窜铜山、南澳，希图勾连广东巨盗，乘隙再逞；兼以江西交界之邵武、建宁、延平各府山寇江机、杨一豹等尚未投诚。臣有通省应援之责，一闻有警，即当带兵星驰扑剿，故不得不将原带松江援剿官兵暂留，以保万全。今铜山已经克取，郑经、刘国轩俱远窜台湾。其朱天贵等与山寇江机、杨一豹等，俱经臣同督、抚诸臣会遣弁员，宣布皇仁招徕，次第就抚。是全闽山海地方已定，虽台湾余孽未尽殄灭，然有水陆经制官兵，现在奉旨公同巡阅，酌议派防，自足分布扼守。其援剿官兵，除臣原带材健三百名，先已补入福建提标经制缺额外，今左右两营额兵一千七百名，应照事平之例，题请发归原伍，以慰久戍兵心，以仰承樽节者也。

　　除将遣发各官兵回松缘由，臣已经面商兵部侍郎臣温等会疏另题外，再查本年二月内，臣准兵部咨开，为请撤援剿官兵以期节省钱粮、以免士卒远戍事，内开：效劳官兵，俱额外存留；准食俸饷官员，俟本省有应补之缺出，即行推补。其兵丁查汰老弱及缺额，陆续顶补。千把等俟有缺出，即行推补。嗣后撤回效劳官兵，如有似此裁缺者，俱照此例。奉旨钦遵在案。今援剿左营游击张念祖、守备杨可能、右营游击杨懋绂、守备李魁、千总邓应魁、张奉、李永科、李亨等四员，把总苏明彦、张六、陈亮、江光斗、杨保、王豹、曾子孟等七员，皆远涉数千里瘴湿地方，与海贼两年血战，锋镝余生，劳苦已极，自荷皇仁，破格轸念。其发回额外，仍准食俸，俟本省缺出推用之处，合听部议。内游击张念祖一员，现委署福建建宁府城守副将事务，经臣会疏保题实授，尚在候旨，合并声明。

　　至于各兵自泉回松，计程二千八百余里，俱原带有盔甲炮械什物等项，长途不能肩负，并乞皇上俯恤官兵在闽血战勤劳，敕部照例行文福建、浙江、江南督抚，陆路拨给人夫，水路拨给船只，并将各兵原给盐菜行粮，沿途照旧支给，俟到松之日住支；俾各兵途中不至匮乏，则三军益深感激，争思报效于将来矣。臣谨会同督臣姚、抚臣吴合疏密题，伏乞皇上睿鉴，敕部议覆施行。

　　康熙十九年六月二十七日。

　　地方已定等事疏

　　题为地方已定，久戍堪怜，谨请发回原调兵丁，以恤劳卒事。窃臣于康熙十七年六月内奉命入闽，至七月二十二日到福建省城。随查福建提标额兵，因在海澄失陷，缺额过半。臣欲召募补伍，以资征剿，恐新兵土著脆弱，又未经训练，临敌难用。随以剿寇务选劲兵等事疏请就于山东、河南调拨精兵入闽，杀贼立功。所食钱粮，即将臣标缺额之粮饷兑给支领。俟地方大定，如调发兵丁内有愿留者听其填入经制，其余悉发回原营，将臣标另行补额等因。随经部议调拨总河标下兵马一千、山东抚标兵马一千、河南鸟枪兵丁一千，委拨贤能官员鼓励前去福建；覆奉俞旨行臣，钦遵在案。至康熙十七年十二月十九、二十等日，康熙十八年正月初七等日，各兵先后到臣营盘，分拨臣标伍营收补缺额，即派守边墙，晨夕与贼炮矢相持，屡经血战，用命劳苦。今仰赖皇上洪福，海澄已复，厦、金各岛俱平，即上游延、建、邵各处山寇亦已次第就抚。前项兵丁，拋离父母妻孥，从山东、河南跋涉数千里，远戍海疆，辛劳可念。相应准照事平之例，发回各省原营收伍，以遂休息。至于各兵归到原营之日，应否准照请撤援剿官兵，以期节省钱粮，以免士卒远戍事一案之例，额外存留食饷，俟该省查汰老弱及缺额，陆续顶补之处，合听部议。惟是各兵自闽发回山东、河南，程途遥远，其原带盔甲炮械等项什物，不能身自肩负。伏祈皇上慈恩，俯念轸恤，敕部照例行文经过闽、浙、江南各省，陆路拨给人夫，水路拨给船只，俾各兵长途得稍免劳苦，则三军益深感激思效矣。

　　除将发遣各兵，各归原营缘由，臣已经面商兵部侍郎臣温会疏另题外，再查各兵入闽之时，俱应东、豫督、抚选拨将、备、千、把等官，分领管押。兹遣发各归原省，若无将弁统率，恐长途生事滋扰。在臣标各营，既将各兵发回，所遗额缺，应候兵部侍郎臣温并督、抚诸臣会议，即于闽省现在议裁官兵之内，挑选精强补伍。但海疆虽定，而台湾余孽尚未尽殄，若新收零星之众，不为及时操演，万一地方有事，不足以资臂指之用。是臣标将弁，必须留营训练新兵，以备征剿，委难着令押护东、豫之众。兹臣议于闽省各营，选拨能干游击三员，建宁城守中营游击马登瀛、福州城守左营游击韩又琦、汀州城守左营游击董子英，并于各营挑选能干守备、千把各弁，候命下之日，着令带领各兵回山东、河南原营。惟是各兵长途缺乏盘费，臣一面咨会督抚，俟起行之日给与两个月粮饷，以免各兵枵复。理合一并题明。臣谨会同督臣姚、抚臣吴合疏密题，伏乞皇上睿鉴，敕部议覆施行。

　　康熙十九年六月二十七日。

　　圣主恩遇有加等事疏

　　奏为圣主恩遇有加，微臣老病实甚，谨激切陈情，仰祈天恩，俯允以无误岩疆事。窃臣一介戎行，荷蒙世祖章皇帝、我皇上知遇隆恩，历任山西、江西、广东、福建、山东、江南等处计三十余年。督兵所至，剿寇安民，幸无陨越。比时年力强壮，身无疾病，东西南北，惟君所命。嗣调任松江，臣年已逾六十，血气衰弱，脾家泄舄。幼年所患淋闭之症复发，时时头目昏晕。每欲乞休医治，伏念时方多事，皇上正在宵衣旰食，臣何敢言老言病？数年拮捃，幸江南半壁财赋重地，得保安全。至康熙十七年五月初六日，复蒙特恩，加臣少保，调补福建全省提督。臣实自揣老疾不堪，具疏控辞，荷蒙温旨慰勉，跪诵之下，感激涕零。遂扶病冒暑，兼程赴闽。自恢复惠安县，夺获洛阳桥，救解泉围，即赴漳州会师，攻复江东桥，屯营凤山岭，以逼贼垒。又蒙皇上加授昭武将军，臣益自感奋，誓不与贼俱生。前后大小数十余战，皆亲冒炮火枪箭于锋镝之下，身幸无恙。惟是逆贼以臣自幼从戎，久在各省立功，独挑选精锐，扼踞险要，与臣师相拒。经臣屡挫其锋。又于海仓、乌屿、高浦等处，断贼声援。遂得分头进兵，连破十九寨，攻复海澄，克取金门、厦门逆穴。此皆皇上洪福，微臣职分当然。

　　臣两载行间，备受山岚瘴气，兼之昼夜食不甘味，卧不安寝，心血呕尽，精力日益衰惫，淋闭之症日甚一日。加以阴阳不分，脾泄痰多，手足麻木，两目昏花。此将军、都统、督、抚、满汉文武所共知者。自班师回泉以来，遍访名医诊脉，咸谓劳伤过甚，气血两虚，非静息调治，不能痊可。臣思提督全省，任大责重，兵马日应操练，军务日应料理，无容片刻休息。况剿除寇氛犹易，保境安民为难。今海寇虽经败遯，而郑经、刘国轩等奔窜台湾，必须年力强壮之才，方能为闽省图保万全。若臣实老、实病，倘因循时日，贻误地方，上负圣恩，臣罪滋大。正在缮疏具辞间，蒙皇上差兵部侍郎温代到闽会同详阅地方形势，安设官兵，展复海界各事宜。臣遂未敢拜疏，复扶病同侍郎温代、尚书介山、侍郎吴努春暨督抚于沿海一带地方，遍历山岛，亲涉波涛。衰病之躯，冒暑驱驰，疾势益增，更属难支。此又奉命大将军和硕康亲王与侍郎温代、尚书介山、侍郎吴努春暨督、抚各镇所目击者。即欲控辞，复念水陆设防诸事，见在会议合疏具题。又臣所带江南官兵及调来山东、河南劲兵疏请撤回，日候部文到日遣发，何敢遽尔称病？

　　今巡界、设兵诸事已竣，山东、河南、江南各官兵已准到部文，业即捐俸犒赍起行。而臣病已深，时卧床箦间，精神瞶眊，万难勉强支持矣。臣受恩两朝，叨荣四世，秩进将军，若少可力疾供职，何忍轻言辞任？矧臣二年剿贼，当锋镝危险之中，尚思捐躯尽瘁，岂今事平之日，反亟乞休？则臣非规避可知。又臣自松江闻命，曾经控辞。迨上年十月内自陈一疏，本年三月内班师一疏，俱备陈老病，历历可查。则臣非今日冒渎可知。且臣之病体尫臝，凡闽省八旗将军、都统、督、抚诸臣共悉，更上差侍郎温代等目睹最真，则臣非托辞图逸可知。臣于入闽之初，正值逆氛猖炽，山海交讧。经臣两年心血，剿抚兼施，幸今逆岛已平，地方底定。是臣已将闽省封疆百姓，竭力经营，少可上副圣恩任使。臣闻犬马有劳，尚加帷盖之恩，臣以三十余年效力疆场，望恩尤切。伏乞皇上鉴臣笃疾，怜臣真悃，特允辞职，俾得就医调治，另简贤能，膺兹重寄。倘医治少痊，不即遽填沟壑，异日尚可为朝廷报效，则有生之年，皆再造之日矣。臣不胜惶悚待命之至。为此具本遵例传捧，谨具奏闻，伏候敕旨。

　　康熙十九年九月二十四日。

　　奉旨：「卿简任提督，效力岩疆，平定地方，久历戎行，功绩茂着。年老有疾，朕已悉知。以福建湿热与卿病体不宜，特旨调补江南提督。着速赴新任，加意调摄，安辑兵民，不必以疾求罢。该部知道」。

　　恩纶俯恤等事疏

　　奏为恩纶俯恤愈隆，臣心感激无地，谨力疾祗遵，恭谢天恩事。臣于康熙十九年十一月初七日，准到兵部咨为请旨事，内开：「职方清吏司案呈，奉本部送，兵科抄出该本部题前事内开：江南提督王永誉已升广东将军，所遗员缺，相应推补。该臣等议得，查定例内提督缺出，将八旗副都统及现任总兵官轮推开列十员职名具题。今江南提督员缺，将候缺提督马宁开列具题外，此员之后，或将八旗副都统，或将现任总兵官开列具题之处，臣等未敢擅便，谨题请旨等因。康熙十九年九月初一日题，本月初四日奉旨：杨莅任福建提督，剿御海贼，安辑地方，着有劳绩。前任江南，兵民相安。今闽省已经平定，着以原衔管江南提督事。写敕与他。钦此。钦遵抄部送司，案呈到部。拟合就行。合咨钦遵查照」等因到臣。准此，臣以衰老病躯，惊闻宠命，即拟缮疏控辞。缘于本年九月二十四日，具有圣主恩遇有加，微臣老病日甚等事疏恳乞休，私计犬马疲惫情形，必邀睿鉴俞允。正在引领候旨，未敢再为渎陈。

　　兹于十一月三十日接阅邸报，内开：臣具奏圣主恩遇有加等事，奉旨：「卿简任提督，效力岩疆，平定地方，久历戎行，劳绩茂着。年老有病，朕已悉知。以福建湿热，与卿病体不宜，特旨调补江南提督，着速赴新任，加意调摄，安辑兵民，不必以病求罢。该部知道」。臣跪读之余，踧踖无似。念臣荷两朝知遇，自分捐糜踵顶，不足上酬高厚于万一，祗以力难胜任，少幸闽疆平定，用敢冒昧沥情。乃重蒙眷注，怜臣老病，天言慰勉，更以闽地湿热，与臣病体不宜，调补江南，命臣加意调摄。臣虽实老实病，视兹旷世隆恩，义则君臣，亲逾父子，臣独何心，安敢再言老病，仰辜殊宠。谨黾勉力疾祗遵，望阙叩头谢恩。从此一息尚存，图报圣恩，一息不敢少懈，惟有鞠躬尽瘁，为皇上保固地方，安辑兵民，以副异眷之优渥也。应俟部文到日，方敢钦遵恭谢，因奉有速赴新任之成命，感恩心切，不敢稽迟。谨疏奏谢，候新任提臣到日交代，即赴江南任所，另疏题报。再臣既奉特旨以原衔管江南提督事，所有昭武将军印，相应恭捧至江南衙门开用，理合一并奏明，伏乞皇上睿鉴施行。

　　康熙十九年十二月十一日。

　　●平闽纪卷之四

　　三韩杨捷元凯着

　　笺启

　　飞调官兵启

　　飞调官兵覆启

　　延平兵不便发回启

　　用荷兰议启

　　遣发兴镇兵启

　　统兵援漳启

　　往漳会剿启

　　缓征东石启

　　覆同安兵单启

　　机有迟速启

　　密陈平海启

　　汇报伪镇投诚启

　　微臣报国心切启

　　塘报杀贼启

　　塘报剿贼启

　　报安营启

　　恢复海澄县启

　　恢复厦门启

　　汇报招抚投诚启

　　清查兵数启

　　飞调官兵启

　　为亟请飞调官兵事。窃照逆贼猖獗，攻陷海澄，现今侵犯泉州。本职叨受朝廷重寄，恨不星驰扑剿，灭此朝食。奈所带官兵，为数无几，而逆贼拥聚数万，势甚鸱张，非调集官兵，多带炮火，不足以大挫贼锋。本职管见，除延、建、汀、邵四府现有山寇江拐子等响应窃发、流突不常、恐上游震动、不便轻调外，如福清、长乐等营，俱可移缓就急，以济目前援剿。今查福清营官兵一千名，除前经抽调三百名，今现在七百名内应抽调二百名；长乐营官兵一千名，除前经抽调二百名贴防福清，今现在八百名内应抽调三百名；罗源营官兵一千名，除总督调征三百名，今现在七百名内应抽调二百名；连江营官兵一千名，未经抽调，内应调拨四百名；福州城守三营兵共二千七百名，经前抽调四百名，尚存二千三百名内应抽调三百名；福宁镇标三营官兵共三千名、并铜山营官兵一千名，未经抽调，应调二千名。以上共应抽调官兵三千四百名。伏乞王爷俯念泉郡垂危，援剿刻不容缓，如允本职抽调，即当遵照飞檄各营，照数抽拨，多带火器；并飞咨福宁总兵官亲自带兵，克日到省，以便本职统领前往兴化，相机策应。候大兵到日，大举灭贼。事关抽调官兵，本职不敢擅专，仰恳王爷睿鉴，速赐行职遵奉施行。启康亲王。

　　康熙十七年七月二十六日。

　　飞调官兵覆启

　　为启覆事。本月二十六日，敬奉王爷令谕，内开：「查福清等营官兵，俱经总督先已抽调赴漳。今各营城守，所存无几，谅无可再调之兵。其福宁总兵官黄大来，前经总督屡启调发，本亲王以省城为重，不便遣发。今该提所启各营官兵，尚未清查。即如长乐一营，先调二百贴防福清，后奉本亲王又调五百前赴兴化；该提俱在未知。今所启各营官兵，应否可调，该提逐一再行据实查明启覆可也」等因到职。敬此，案照职先以所带兵马单薄，前途贼势猖獗，恐有众寡不敌之虞，具启王爷请调福州城守并长福、连罗以及福宁镇标铜山营各处官兵三千四百名带领前进。今敬奉令谕，以职所启各营官兵尚未清查，再行据实查明启覆等因。但职初到闽省，凡衙门卷案数目及经承人役，俱系前任提督段带往海澄。今现在书役数名，亦只就经制兵数约略开算，其各营之现在细数，实所未知。除长乐营官兵今遵奉不调外，如福清营应调之二百名、连江营应调之四百名，因该营现在兵数未据册报，无凭查算。然大约缺额不多，俱应照原启之数抽调。罗源一营，近据该营守备余福册报，现在兵丁九百九十名，除调往漳州三百二十三名，现兵六百六十七名，亦应照原启抽调二百名。至于福宁镇标及铜山营，近据各该将领刘济源等册报，现在兵丁三千八百四十名，亦应照原启调兵二千名，并令该总兵统领来省。其福州城守三营，虽未据该副将册报实数，近处王爷赫濯之下，谅可无恐，亦应照原启抽调三百名。以上福清、连江、罗源、福宁并福州城守各营，应调兵三千一百名。职岂不知闽省沿边各营在在需人扼守，惟是今日泉州被困，势在万分危急，贼众数多，人心摇惑，而职所带兵马为数有限，若于各营移缓就急，候大兵到日，一齐奋勇直前，大挫贼锋，则泉州之围旦夕可解。倘不亟调各属之兵，则无兵可调，犹豫耽延，贼众之乌合愈多，官兵之志虑益懈，稍有不虞，则全闽之大事去矣。海疆安危，在此一举。今敬奉前因，职不得不恳切启覆，伏乞王爷睿裁，赐示施行。

　　康熙十七年七月二十七日。

　　延平兵不便发回启

　　为启覆事。本月初三日，奉王爷发下延平城守副将康泰启本二道，并奉令谕，交发提督。敬此，该本职遵查启内所报，尤溪、大田二县毗连德化，闻逆贼聚众在赤水，欲来侵犯，城汛兵单，乞将守备宋希圣所带兵丁三百名发回，以备防御等情。窃照守备宋希圣等官兵，先经本职启明王爷发回一百名，随令把总庞友带领协防大田、尤溪去后。再查延平二营兵数，据副将册报，实在兵丁一千九百六十二名，内除调往漳州六百八十二名、留省二百名，现在该府县汛尚有实兵一千零八十名。际此多事之时，该副将身在地方，自当酌量险易，移缓就急，通融扼守，以保万全。何得执定发回宋希圣所带兵丁二百名，方足分堵要口？且目下泉州被围，势甚危急。本职以兵力单薄，恳切具启，荷蒙王爷俯鉴，准调各营官兵，并力南下。现在檄催齐集，何等紧急。查各营俱系边海要地，处处需兵；惟以酌量缓急，势不得不严檄调拨。若各营俱如副将康泰之屡次混渎，则通省无一兵可调，将泉州之围可坐视不救耶！伏乞王爷大奋睿断，饬行副将康泰，于实在兵丁一千零八十名之内，酌量调遣，策应扼防，务保万全。如借口兵单，致有疏虞，请祈王爷威灵治罪施行。

　　康熙十七年八月初四日。

　　用荷兰议启

　　为禀明下情，恳乞题请事。本年九月二十七日，敬奉王爷令谕，内开：「准兵部清字咨开：该议政王会覆福建巡抚吴具题前事。查得巡抚吴奏称：荷兰国马珍西氏禀称：夹板船到闽，随即贸易，如有顺风，即令发回等语。相应将现到船只，令其贸易；如伊要回，即令发回。禀内又称：必得觅一空闲之地，盖房居住，除奉禁货物之外，其余听凭贸易。并请给敕，如有用本国之处，于何年用，差遣何事，亦应请敕书内注明等语。大将军康亲王等身在地方，或于目前用荷兰国之兵夹剿海贼，或于何年定期用荷兰国之兵夹剿金门、厦门等处，问明马珍西氏定议具题，到日给敕并空地盖房及嗣后作何贸易之处，再议具题可也。康熙十七年九月初七日题，本日奉旨：依议，钦此。钦遵抄出到部，拟合就行到本亲王。准此，合行谕知该提，即将水师曾否招齐，船只曾否备足，今荷兰国官兵应于何时调用，在于何处夹剿？速将此等事宜，确议启覆本亲王，以凭再加会议题覆可也。为此特谕」等因到职。敬此，窃照本职自江南带兵到省，时因泉城被围日久，急于应援，随即整旅南下，力解泉围。拮据行间，两月于兹。其于水师之曾否招齐，船只曾否足用，尚未及周知。至于荷兰国官兵作何调用，令其何处夹剿，本职到闽日浅，尤未深察其腹心情形，未敢轻率启覆。况招集修理水师船只及调用荷兰国官兵，俱系抚院题请。今奉前因，除现在就近移咨抚院商议，容议妥移覆到日另文启覆外，合先具启，伏乞王爷睿鉴施行。

　　康熙十七年九月二十八日。

　　遣发兴镇兵启

　　为谕知事。本年九月二十八日，敬奉王爷令谕，内开：「据兴化镇总兵官刘德懋启报：湄州有贼船二百只，内有大桅船八只，水陆贼兵俱札湄州，满山上俱是帐房，约有一、二万众，议定水陆齐进黄石、涵头，业经三启殿下，遣发官兵来兴防守，未蒙遣发。职何敢再四琐请，但事在危急之秋，不得不涕泣相告，伏乞俯念兴化一郡，为下游咽喉，城内兵单至极，迅赐谕行提督杨，将职标留泉官兵遣发回兴等语。照得该提为福建全省重寄，何处当多兵固守，何处当酌量调拨，应从长计议，务保万全。其在泉官兵亦不为少。今屡据刘德懋启报情由，合行谕知该提，或以兴郡紧要，应将兴镇留泉标兵速行遣回；或以兴郡为不足虑，亦听该提酌量而行可也。为此特谕」等因到职。敬此，案照先准兴化总兵刘德懋咨报，海寇联■〈舟宗〉湄州，上山札营，欲犯府城等因，业经本职会商巡抚，于九月二十一日一面遣发兴化镇标右营游击陈永茂并抚标随征总兵张韬，共带官兵一千名前往兴化应援，一面各差官星夜驰往兴化，探听逆贼情形。续据差员回称：查得兴化沿边，并无海贼上山札营，亦无大■〈舟宗〉贼艘，并据防守涵江抚标随征总兵陈钦塘报海逆情形相同。本职随经移明总兵刘德懋，嗣后务将贼情侦探确实咨报，勿得轻听浮言在案。今奉王爷令谕前因，本职自当敬遵，酌量遣发，但洛阳桥、惠安县二处，乃边海要紧汛地，兼惠安尚无城垣，若防守兵单，何以弹压。容俟再查海贼动静，作何向往，有无豕突之息，另为调遣可也。合先启覆，伏乞王爷睿鉴施行。

　　康熙十七年九月二十九日。

　　统兵援漳启

　　为咨会事。本月初五日卯时，准宁海将军喇咨开：「照得本月初四日，有王爷发来钧谕，谕副都统查音布即将四路兵马挑选带往漳州进剿，提督石、总兵黄官兵仍同前往，其提督杨乃系福建全省重臣，泉州系是紧要之地，去与不去，听该提督自行酌量等因。则是福宁镇黄总兵乃系奉令往漳进剿之员；今现同贵提督在东石剿贼，或俟东石贼平前往漳州，或彼处兵力已足，即令驰赴漳州，统候贵提督酌量遣发可也」等因到职。准此，窃照东石地方，久被贼踞，前同巡抚吴兴祚会商发兵进剿，先遣邵武副将郭奇等带兵先往攻剿去后。嗣巡抚于初三日起行，本职于初四日领兵前进间，据副将郭寄等报称，巡抚已将抚标游击吕八音、福清游击朱翰原带官兵一千名掣回，带往漳州去讫。今本职看得东石一寨，逼近海边，虽应剿灭，第三面皆海，数年以来，筑城挑濠，恃险拒敌，一时难以攻克。且不过弹丸之地。今总督姚启圣咨称，逆贼大伙，俱在漳州，屡催满汉大兵会剿。兹副都统查音布已奉王爷令谕，同浙提石调声、总兵黄大来齐往漳州。兹泉州虽系紧要重地，但现有宁海将军喇哈达同副都统杨凤翔统领满汉官兵驻守。至漳贼未平，本职亟应前赴剿。除现将随带官兵同副都统查音布等驰往漳州会剿，其东石一寨，俟剿灭漳贼之后，再行攻取，亦未为迟。理合启明，伏乞鉴鉴施行。

　　康熙十七年十月初六日。

　　往漳会剿启

　　为启报往漳会剿海寇事。窃照东石一寨，乃海贼运粮要地，先经宁海将军同查都统、吴巡抚与本职商议应先行攻取，然后南征。随于九月二十八日遣发抚标游击吕八音及职标游击王昶、张念祖并各协营官兵共三千员名，委令邵武副将郭奇总统前往，攻打东石。续据副将郭奇等禀称：此寨三面临海，只西北一面通岸路，官兵到彼下营，贼即用炮打出，我兵亦发炮打进，两下相持，奈路窄难以进攻。具禀请示间，续因总督移咨请兵；吴抚院于十月初三日，随将攻取东石抚标游击吕八音、福清营游击朱翰，并所带兵丁调掣随带往漳，面会总督去后。初四日，本职选带官兵，并运大炮芦囤往攻东石。因询据各将弁，皆云东石虽一弹丸小寨，奈逼近海边，所开河沟，与海潮相接，只一面通陆路，官兵攻打，无可用力之处；且又准总督催请往漳等因。本职随于初五日将大炮芦囤发回泉州。于初六日带领官兵先往漳州会剿刘国轩等贼。已将缘由启明王爷在案。初六日，本职在沙溪下营，又准总督咨为十请泉州官兵会剿海贼事，移催本职速赴漳州会剿。并据副将郭奇、游击王昶各禀称，奉总督行调该将等立刻往漳，如再迟延，定行先拿后参等语。各将领恐为总督参拿，恳请各准带兵南下。本职因此二枝兵马，原系总督发随宁海将军应援泉州之兵，未便固留，准其去讫。本日，又准宁海将军咨留本职回守泉州，咨内备叙奉有王爷令谕：泉州系紧要之地，提督有全省之责，应否往漳，听本职自行酌量等因。但本职细思，泉州虽系紧要重地，现有宁海将军并杨副都统弹压，且有绿旗各营官兵三千员名，本职尚恐不敷防守，又拨福州城守千把总王烈、杨宗、钱有功等官兵二百八十名回泉添防，自可无意外之虞。今漳州现有贼首刘国轩等大寇在彼窥伺，且总督十次移咨，谆切请援，而本职忝有全省责任，似当赴漳会商进剿。俟事平回泉，再剿东石小寇，亦未为迟。除现在率兵南下，并咨覆宁海将军外，理合启明，伏乞王爷睿鉴施行。

　　康熙十七年十月初九日。

　　缓征东石启

　　为谕知事。本月十一日奉王爷令谕，内开：「据宁海将军启请再谕抚、提速回东石剿杀逆贼等语。照得该提身任全省重寄，何处缓急，自应筹画调度。今东石地方，现有逆贼，且离泉不远，若泉州或有可虞之处，该提即当酌量发兵，将东石逆贼速行剿平，以清泉州肘腋之患。或以东石为不足虑，官兵即可赴漳，亦俟剿灭漳州逆贼之后，该提当作速回泉，保固地方。总之，该提身在地方，自知缓急情形。兹据该将军启报前因，合行谕知该提酌量而行可也。为此特谕」等因到职。敬此，案照攻取东石情形，业经本职启明王爷在案。续因总督叠咨请兵，本职又不得不带兵南下。今已于十一日到长泰县，过河十余里下营，十二日可到漳州。俟到漳面会总督、巡抚商议，应作何进剿，另启驰报。倘仰邀王爷威灵，得早奏肤功，自当星速回泉，再剿除东石之寇也。今奉前因，合先启覆，伏乞王爷睿鉴施行。

　　康熙十七年十月十二日。

　　覆同安兵单启

　　为特谕事。本年十月二十日，敬奉王爷令谕，内开：「据宁海将军喇哈达启报，海寇复犯同安，已被侵占，杭协副将马化龙等俱退回泉州府等语。照得泉州属县，原系紧要，而同安一邑，尤须多设官兵，加谨防御。是以本亲王前谕，有提督统辖通省，应否赴漳，该提当自为酌量而行。今该提并未前后筹画，竟自赴漳，以致同安失陷。该提为通省重寄，自当筹画周详，不得似此疏忽。今于文到之日，作速遣发官兵，恢剿同安。

　　平复之日，仍须多拨官兵，严加固守，毋得如前轻视可也。为此特谕」等因到职。敬此，案照十月初四日，据副将冯昭京报称，海贼吴淑率领贼众数千，于十三日从石浔地方登岸抢粮，离县十余里。该副将会同杭协副将马化龙率领官兵前去堵御。我兵奋勇冲击，杀死贼众一百余名，被伤贼众二百余名。奈贼伙数多，我兵单薄，众寡不敌，随冲围杀出。因同安县城先经被贼推平，至今尚未修筑，无城可守，随将兵马抽札梵天山。副将马化龙将兵马复带回泉州，逆贼亦即退回上船而去。但同安要地，请添兵设防等情。随经本职面商督、抚，挑选马步精兵四千五百名，于十五日驰往同安添防提备。海贼闻风，立即开船远遁，仍回海澄去讫。该本职复细查逆贼吴淑带众在石浔海边抢粮，离城十余里，实未到县。且城垣未筑，人民俱未归家，官兵无城可守，因众寡不敌，退札梵天山，原非失陷城池。今奉王爷令谕前因，理合据实启覆，伏乞睿鉴施行。

　　康熙十七年十月二十一日。

　　机有迟速启

　　为机有迟速等事。本年十一月十七日，准兵部密札：「该议政王等会覆福建提督杨题前事等因。康熙十七年十月初十日题，十一月初一日奉旨：议政王贝勒大臣会议具奏。该臣等会议得福建提督杨疏称：臣率领江南带来原兵并福建提标官兵七百余名，长驱赴漳，到同安县地方，忽接督臣疏稿，以为屡调不至，坐失事机等因，具题：当海寇围困泉城、声势汹汹之际，急于奔援者，机有不可迟也。及泉围既解，臣未克速往者，实因余氛未靖倘不图善后，则漳泉两郡势皆不可为。臣今现在漳州，与督臣面商进剿机宜，务期文武和衷，扫荡群寇，以纾皇上南顾之忧，断不敢稍存圭角等因。查近经臣等会议总督、提督俱系封疆大臣，嗣后总督、提督等若有调度绿旗官兵之处，一面即听伊等酌量调遣而行，一面具启知会大将军王等。至总督、提督等俱系朝廷倚任封疆大臣，必于地方事宜，筹画有益，和衷共济等因具题行文在案。今提督杨疏称，臣今见往漳州，与督臣面商进剿机宜，务期文武和衷，扫荡群寇，以纾皇上南顾之忧，断不敢稍存圭角等语，适符大典。相应敕下提督杨、总督姚，和衷共济，同心一意，速行剿灭海寇，以靖地方可也等因。康熙十七年十一月初二日题，本日奉旨：依议，钦此。为合札该提督钦遵施行」等因到职。承准此，除钦遵外，理合具启，伏乞王爷睿鉴施行。

　　康熙十七年十一月二十日。

　　密陈平海启

　　为密陈平海机宜等事。本年四月二十五日，准兵部密咨，内开：「该议政大臣等会覆和硕康亲王：札授副将原福建安溪县武学生员李日成奏为密陈平海机宜仰祈睿鉴采择事。臣草茅微贱，生长闽陬。缘闽海煽乱，臣亲侄光地，密与臣谋，遣人条奏机宜。幸际光复，蒙恩优授侍读学士。去年海逆攻围泉州，光地复同臣团练乡兵，守御地方，迎接大师，以解泉围。复蒙恩优授学士，并议叙及臣光地，以臣谊当然，不敢冒受，又以身在制中，不敢亲诣阙廷控辞，俾臣赍疏代奏。随蒙传臣到内阁问海上情形。臣已略陈一、二，但闽音蹇沚，区区之愚，未能尽达。伏念臣全家感激皇上厚恩，义不与贼俱生。谨胪列灭海数款，惟皇上鉴臣愚忠，俯赐采择。

　　一曰严海禁。逆贼窃踞海岛，凡粮食、衣甲、器械、船料等项，俱一一取给于内地。海界未迁时，沿海居民愚弱者供其搜掠，奸巧者潜与交通，故贼得肆行其志。自去岁奉命迁界，士民以手加额，谓游魂可立致釜中。乃尚蔓延至今者，缘守御官兵稀少，海寇深入，不足以制其锋，致彼掠取粮物如故。臣愚，以为宜添设绿旗官兵，照依原迁沿海旧堡，多人守防一堡。寇至，则附近诸堡相为救援。有不用命者，置之法。至于内地奸民有阴为接济者，一经拿获，立置重典。务使一丝一粒，绝不相通。不过数月，彼众将自溃矣。然利之所在，走死如鹜，无论奸民交通，即防守将弁，保无有贪利行私而阴与为市者？是宜专责督、提诸臣，严加清察，勿徇情面，使人人知通海有不赦之条，则犯者自寡。此不劳而灭贼之第一策也。壬寅、癸卯年间，行之已效。惟在着实禁防，不则空有迁界之名无益也。

　　一曰杜招抚。海禁既严，贼粮既绝，骎骎乎有不能自存之势矣。尔时必有倡为招抚之说以怠我师者。即我师久顿海滨，或亦利于抚，以为可庶几成事也。不知海贼万不可抚，议抚亦万不能成。且一次议抚，即一次堕其奸计。如顺治甲午年间曾议抚郑成功矣，乃议抚不成，而彼乘我弛备，突犯泉漳，外县俱被攻陷。去年又议抚郑经矣，亦议抚不成，而彼乘隙攻陷海澄，围困泉州，几于不守。此议抚之明鉴也。况内地奸民，反侧无常，一闻议抚，以为海贼将复得志也，则群趋而附之。是议抚为海贼树帜也。且海贼即受抚，肯遂散其党伙乎？我师遂可撤回乎？徒长贼人之志，炽奸民之心，堕国家之体，甚无利也。臣愚，以为宜一意进剿，绝议招抚，则人无附贼之心，而灭除之易易矣。

　　一曰选水师。水师之帅宜得其人也。海逆经今三十余年未能扑灭者，缘彼恃海为险，我无惯练水军以捣其巢穴；故彼得以内无顾忌而外肆鸱张。乘我师之在漳也，则扬帆而至泉，而泉城被围矣。迨我师之援泉也，又扬帆而至漳地，而漳地被扰矣。彼以逸待劳，我疲于奔命，可谓计之得乎。况我既严海禁，以绝彼粮食，彼势不能坐而待毙，必将大举登岸，以与我师相抗衡。胜负之机，未知所定。惟有习海之将，统率舟师，一军直取厦门以攻其腹心，一军趋据澎湖以断其归路，则彼首尾不能相顾，未有不立见授首者。故为今日之计，莫急于舟师。而师之任莫要于得人。见今满、汉诸大帅，俱系方略宿望，臣岂敢谓非其人。然而水陆异宜，以北人而出没于波涛汹涌之间，未见其为全利也。必得平日熟于泉漳水道，兼威望素着，又深悉海贼伎俩者以为帅，始足寒贼胆而操必胜。是在皇上细加询访，苟得其人，则逆贼之根株可以斩绝，而闽海从此永定矣。

　　一曰商缓急。选舟师以灭海，诚今日之要着矣。然而攻取之法，尤有缓急之宜。如臣所谓直取厦门以击其腹心，趋据澎湖以断其归路，此所宜急者也。悉力以攻海澄，此所宜缓者也。盖海澄三面临海，一面通陆，去岁为贼所陷，贼复掘断陆道，通引海潮，则此一面之陆，复成巨浸。且城小而坚，无人民之聚、粟米之蓄。贼之粮运，直从海道相通。是彼得之易为守，我失之难为攻也。若欲急于恢复，顿兵相拒，旷日持久，兵疲粮费，而无损于贼之毫末；计之至拙者也。臣愚，以为莫若以攻海澄之力，径取厦门、澎湖，则逆孽必遁，而海澄在吾掌中矣。说者谓海澄乃厦门要地，欲取厦门，必由海澄；此不知海者之论也。我之舟师，自同安以抵漳州，处处俱可入海，惟患提调水师之无人耳。苟提调得人，何必区区争一海澄以为入海之路？兵法舍劳而就逸，故缓急不可不议也。

　　一曰急抚绥。闻之民为邦本，本之不固，斯为元气之忧，欲以息乱而乱不可息。闽民自甲寅之变，遭海寇荼毒者三年矣。开复以来，荷皇上蠲免租税，父老感泣，喜见天日。然时当用兵之际，徭役输将，亦势所不能无。惟在去其太甚，则民受其赐。如兵行则用民夫，此用夫之不得已者也。然保无有过为虐索之弊乎？有兵则有粮，此买籴之不得已者也。然保无有侵没之弊乎？皇上明见万里，自能深知此中情弊，无庸臣言。惟愿严加申饬，买籴必使民沾实惠，用夫毋得过滥夫额，将弁不由有司不得擅索夫役、擅派草料，旗丁不得借口■〈金算刂〉草等项虐索民夫，有司不得有无名之征，奉一派十。如此休养生息，则民感再生之恩，必不肯挺而走险，而作贼者寡矣。如是而尚有啸聚山林与海逆遥为声援者，此乱贼之尤，法当剿杀。奸民除而良民益安。止乱之道，莫善于此。

　　以上五款，俱系灭贼机宜。缘臣有一得之愚，兼询之舆论，不揣密陈。字多逾格，贴黄难尽。伏祈睿鉴施行等因。康熙十八年四月初四日具奏，本月初九日奉旨：这本内事情，议政王贝勒大臣会同确议具奏。钦此。

　　该臣等会议得，札授副将李日成条奏内称：宜严海禁，杜招抚，选水师之帅，直取厦门、趋据澎湖，宜急攻；海澄宜缓。买籴必沾实惠，用夫毋得过滥五款，俱于破灭海贼抚绥人民，似有大益。查近经奉旨，特以岳州总兵官万正色在洞庭剿逆，着有劳绩，令其选带伊标官兵赴闽，将破灭海贼、恢取厦门等处事宜，与大将军康亲王、该督、提等会商而行，已经行文。除水师之帅宜得人一款无庸议外，其余各款全录，行文大将军康亲王及参赞大臣、该总督、将军、巡抚等将作何举行可以速破海贼、以救灾黎平定地方？逐一详议妥确，速行具题可也等因。康熙十八年四月十一日题，本日奉旨：「依议速行，钦此」」等因到职。准此，理合具启，伏乞王爷睿鉴施行。

　　康熙十八年四月二十六日。

　　汇报伪镇投诚启

　　为汇报伪镇率众投诚，仰副招抚德意事。案据同安城守左营游击王大有报称：「节奉本将军宪令，仰职相机剿抚郑不伐，不得稍有疏略，堕落贼计等因。奉此，缘照卑职奉令提兵进剿山寇郑不伐，于正月二十七夜进围逆寨，屡次堵截盗粮，杀败贼众，得获大旗、火药、器械，仍活擒全发贼伙，俱经解报同安马总兵转报及汇报外，仍复多方设伏。狡贼侦知，莫敢下山接运，食尽众饥，郑不伐计无所出。二月十八日，始遣员下山请抚。卑职随宣布皇仁，使其欣欢效顺。十九日，复遣伪坐营中军邹其昌赴漳面陈输诚。续奉宪台颁发旗帜、银牌、花红到寨。卑职即催起行。而郑不伐藉夫米不到，游移未决。忽于二十四日午，掌号起营。卑职登即带兵接踵追行。由山路至漳，竭力提防，多方招致。于二十九日引至军前投见。理合禀闻」。

　　又三月十六日，据投诚伪木武镇都督佥事陈士恺呈称：「卑职带前辖下官兵及随附文职共一千四百八十六员名，所有随带伪令谕三十九道、铜关防五颗、关记一颗、业缴总督部院外，理合备造清册呈缴」。

　　又五月初九日，据泉州城守参将傅成报称：「案奉本将军宪牌指授方略，务将逆贼杨尾、黄高郎相机剿抚在案。又于本年四月二十一日，奉宁海将军喇令牌，为军务事，内开：据泉州府报，据南安县报称，逆贼杨尾、黄高郎屯聚十六、十七等都派劫等情。据此合行抚剿，备牌仰职即便带领所辖官兵，亲自统率，协同浙江抚标守备郭维忠、湖协守备张大谟，各率本标官兵前往南安，相机剿抚等因。又仰泉州知府蒋毓英、通判段炳然，并令晋江、南安二县调领乡练民兵，协同前往剿抚。奉此，卑职带领各营官兵，即于四月二十二日进至南安洪濑地方。探贼众已离十六、七都。天晚札营，密行前探。续探称贼众杨廷彩、黄伯屯住十五都。随于二十三日辰时率兵前进，由十六、七都赶至十五都。贼又移去。至二十四日，又探得贼屯宝塔山，踞险分兵布御。卑职虑贼众恃险，一路难于奏功，随分兵四路，扼要并进。卑职率领本营把总赵吉、杨玉高等、原委把总王三桂、有札守备杨三元、随征外委守备傅国鼎、领旗把总朱成龙、王奎、王尚武等、外委把总周世荣、蒋旭、百队陈义、谢辉等、投诚总兵高起胜、副将王成、参将黄陵、功加游守千把陈斌忠、陈地、李振等。浙江湖协守备张一谟率领湖标千总段敬亭、把总林尚、外委把总陈贵、周得禄等、随征监生张浩、候选府经历张振远、红旗李万春、张征、冯二、百队王才、李秋等。浙江抚标守备郭维忠率领本标千把总田鳌、邓国明、李应彪、外委把总王瑞福、王进忠等。南安知县郑天伦、城守营千总张文福等率领乡练洪挺等，四路各逼宝塔山。见贼屯住山头，分兵布御。卑职密传四路齐进，奋勇协围，兵刃交加，四无去路，势逼来归，方讲投诚。卑职等见其贼众甚多，适大雨倾盆，天又将暮，遂允其投诚。有伪藩前亲军楼船前镇总兵官都督同知杨廷彩，当缴到伪札一张、铜印一颗；辖下伪行营参军督理粮饷监军道副使吴大义，伪札一张、铜印一颗；伪领兵正中军副将梁天贵，伪札一张、铜印一颗；伪坐营正中军刘光祖，伪札一张、铜印一颗；伪旗鼓正中军张芳，札一张；伪随征营将方禄，札一张；伪骁翼营将蔡荣和，札一张；伪火攻营将康春，札一张；伪随征将施忠，札一张；伪领旗协将王邦俊，札一张；伪中协副将杨胜，札一张、铜印一颗；伪后协副将陈志，札一张、铜印一颗；伪中协中军张良，委牌一张；伪中协正领许旺，委牌一张；伪右协正领尤文正，委牌一张；伪后协正领柯胜，委牌一张；伪后协副领叶元科，委牌一张；内伪总理候缺将蔡宗，委牌一张。另缴染病未到后协将吴连札一张，又一镇伪援剿中镇总兵官都督佥事黄伯札一张、铜印一颗，伪坐营副将李芳札一张，伪左营副将吕辉札一张、铜印一颗，伪右营副将林举高札一张、铜印一颗，伪中营副将戴胜札一张，伪前锋营副将江龙奋札一张。于四月二十五日，卑职等率领伪官兵复回洪濑溪埔札营，随即禀请本将军宪令并宁海将军喇宪示。登奉令牌，内开：为照该将等进剿海寇，不费一矢，而杨尾、黄高郎等倾心归诚，具见文武同心，调度有方，深可嘉尚！其杨尾、黄高郎二股兵目，即令守备郭维忠、张大谟率领该标官兵护送进城。尚有逆贼苏梁等一股兵目，该将即便带兵前进，招抚前来等因。又奉将军喇令牌，遣发浙江督标千总孙尚义、把总唐魁等官兵协同招抚苏梁等。奉此，卑职遵将守备郭维忠、张大谟率领该标官兵护送杨尾、黄高郎等伪官兵进城，就近叩见宁海将军喇外，卑职即于二十六日从南安带领本营把总赵吉、杨玉高等、有札守备杨三元、随征外委守备傅国鼎、领旗把总朱成龙、王尚武、严勇、王奎、外委把总黄用、黄贵、冯朝榜等、功加游守千把陈斌忠、陈地、李振等、浙江督标千总孙尚义、把总唐魁等、戎旗把总陈贵等各官兵，再往晋江四十四都，招抚海贼苏梁等一股伪官兵归诚。随差百队曾明、领旗薛茂兰、随征守备黄玉、武举王兴邦、投诚副将何成珪、把总赵吉及府厅县差丁前往宣谕招抚。卑职奉令，即督率各营官兵前进。于四月二十九日，伪副总兵苏梁等赴职就抚。先缴伪铜印四颗、伪札二张。卑职随于五月初一日，督催伪官兵下山。初二日，抚齐伪官。查有伪中提督左镇左营副总兵苏梁，计铜印一颗、札一张；伪中军参将林材，铜印一颗、札一张；伪左翼参将吴英，印一颗；伪右翼参将黄盛，印一颗。又探有逆将周魁率兵潜伏晋江四十四都。卑职随令武举王兴邦宣谕宪台招徕弘仁，旋即就抚，缴到伪援剿左提督右镇前营副总兵周魁伪札一张到职，即于初三日早带领伪官兵进城。卑职随将各伪官引见宁海将军喇。蒙将伪官、伪兵各发泉州府当堂削发安插。已上通共三镇，计伪官二十九员、伪兵五百四十七名，内未归农兵三百四十名，登请归农兵二百零七名。所有伪印十三颗、伪札二十二张、伪委牌六张，俱蒙宁海将军发交泉州府收缴。其高照、大旗、名旗共二十二杆，并排鎗、片刀、藤牌、长鎗、锣鼓、号头、甲械亦即交收府库外，合将招抚过伪三镇将全旅归诚，查明实在官衔员名，及伪兵、伪印札数目，理合塘报。为此具报」各等情到职。

　　据此，为照闽省未宁，由于山寇、海逆勾连交讧。欲除海逆，必先肃清山寇。职统师凤山，昼夜与逆首刘国轩等对垒，而于泉属各山寇，刻刻经心。有伪牛宿镇郑不伐即郑奇烈，啸聚亡命，依附海逆，踞险跳梁，流毒漳泉各邑，为害已久。随经本职咨会总督檄发原晋江营游击韩元朗、同安城守左营游击王大有、洛阳桥游击赵云密授方略，合师夹击，剿抚并用去后。郑不伐见我官兵攻围迫急，设计诈降，觊图就计逃遁。复经本职严檄游击王大有跟踪尾追，相机剿抚。郑不伐被我兵追急，随同差官到营输诚。又有伪镇纪朝佐、杨尾、黄高郎等盘踞南安、永德各县、沿乡肆劫，荼毒生灵，并经本职咨会督、抚檄调驻防德化、福州城守左营游击韩又琦、泉州城守营守备魏进升、原晋江营游击韩元朗，酌拨官兵前往南安一带地方，着令防弁钟奎督同乡练李元烈等为向道，会合总兵陈龙等合力夹剿。纪朝佐续经总督专员招抚。纪朝佐狡谋多端，此剿彼遯.复经本职檄行本标左营游击朱起龙带兵，在于大小盈堵截，以防朝佐从东石入海。并严饬游击韩又琦蹑迹紧追。朝佐狡请就降，又乘间远遁，潜踪于永福之伏口、尤溪、永德三县交界处所。游击韩又琦登山涉水，紧追至彼，堵绝粮道。又经本职咨移总督，飞檄福、延、兴、泉各城守官兵四出会剿，分头堵截。纪朝佐又从永德沿村，仍归南安旧穴。当经游击韩又琦追至横溪斩杀，大挫贼锋，截断饷道。贼情急迫，随尔归诚。其伪镇将杨尾、黄高郎等，亦先经本职饬行泉州城守参将傅成等相机剿抚，务在扫除，以靖地方在案。今俱相继就抚。更有伪木武镇陈士恺者，仰慕王爷好生德意，带领所辖官兵输诚向化。查陈士恺系海上有名大镇，兹已率众挈眷航海来归，可以鼓励未来之伪镇。其郑不伐、纪朝佐等皆系山寇巨首﹞竣w归诚，虽零星小寇尚未尽净，而巨魁归服，已绝山贼、海逆勾通交讧之患。此皆王爷恩威远播所致。查伪总兵郑不伐带到伪官共五十三员、伪旗手兵丁共七百四十六名，又续到二百七十三名；伪总兵纪朝佐带到伪官共六十九员、现在伪兵三百名、归农伪兵八百二十九名；杨廷彩（即杨尾）、黄伯（即黄高郎）、苏梁三伪镇共带官二十九员、伪兵五百四十七名。以上伪镇副、参、游、守、弁目，俱经本职给赏袍帽、靴子、花红、银牌，以昭激劝。并咨明总督分发随标安插得所外，理合汇齐启报，伏乞王爷睿鉴施行。

　　康熙十八年五月二十二日。

　　微臣报国心切启

　　为微臣报国心切等事。本年五月二十八日，准兵部咨开等因，业经本职启明王爷在案。兹敬奉令谕，内开：「前事等因，合行谕知该督、提等速为确议启覆，并查照部文内载，闽省原经制绿旗兵及靖南王下兵共有六万余名等语，该督等即将前项兵丁备造清册启送前来，以便题覆」等因。

　　敬此，为照闽省地方，依山阻海，沿边南自广东分水关起，北至浙江分水关止，延袤纡回二千五百余里，贼艘飘忽靡常，在在皆可登犯。此险要情形，久荷王爷洞鉴，不敢再陈。惟是海澄一邑，现被贼踞，金、厦等岛，逆党犹繁。今一时舟师未备，难于克期捣巢；在沿边各汛要口，必须增设重兵，分布堵御，以固边疆。兹准部文内开：原经制绿旗官兵及靖南王下兵，共有六万余名，以此兵进取金门、厦门等岛，破灭海贼等因。查康熙二年间进取厦门等岛，破贼之时，虽闽省共有兵六万余名，彼时地方全盛，海澄未失，舟师齐备，兼水兵操演熟练，尚有海澄公黄梧、遵义侯郑鸣骏、慕恩伯郑缵绪、慕仁伯陈辉、总兵杨富、何义、郭义、蔡禄、杨学皋等，共约计兵二万四千余名，共船四百六十余只，更有零星投诚官兵船只，皆系惯习海战之水兵，尚调红毛彝船并经制大小战船将及千只，共图夹攻。且值伪国姓江南败遯走死台湾之后，贼党解体，接踵投诚。是以大师一举，方见荡平。嗣后地方稍宁，官兵即议裁减，故十三年变乱，实因兵少，处处营伍不能保守地方，海贼乘机窃踞漳泉各府，蹂躏内地。逮十五年大师入闽，渐次削平，逆孽退居穷岛。彼时经制初复，舟师未设，不能直捣巢穴，致余氛倚水跳梁，遂成滋蔓。前任督提以宇内多事，措饷维艰，不敢仍请增设，以致堵剿乏兵，遂至海澄失陷，泉郡被围。幸赖朝廷洪福，王爷方略，调遣满汉大兵直抵救解。兹逆孽窃踞海澄并厦、金等岛，见与我师对垒。复散遣逆艘，往来游移，沿边窥犯。目下官兵奔驰应援，正苦不敷调拨。今内部以需饷浩繁，请敕酌量存留，剿杀贼寇，看守地方，作何裁减之处具题等因，在王爷睿鉴，自有确裁。本职愚昧，目击今日山海情形，虽经制官兵共有八万七千一百余名，内除抚标官兵贴防各汛，并驻防延、建、汀、邵四府，堵剿邻寇、把守关隘，去兵一万四、五千名，又在省水师兵二万名，又分派福宁、福州、兴化、泉州、同安、龙灌等处城垣台寨、要紧口岸，共兵二万余名，又弹压固守漳郡，堵防漳属之马口、长桥、漳浦、云霄、诏安城垣台寨、紧要口岸，共兵一万余名；实在榴山寨、江东桥、万松关、凤山、大小港洲以及洪溏一带地方，紧对逆踞之观音山、湾腰树、玉洲、东尾、太平、果塘各处现在军前对垒，只有职标并督标、福宁、漳州二镇标官兵约仅二万余名。今海澄尚未恢复，金、厦等岛逆贼尚在猖獗；沿海一带地方，已经遵奉谕旨，俱照顺治十八年迁定界限，又须安设台寨。际此贼势犹盛，每每乘间窥犯，在在需兵防御，营营分布露肘。以职揆度今昔事势，尤须请增兵额，暂资剿御；殊不敢更议裁减，贻误边疆。即克复海澄，荡剿逆岛，事平之日，大兵全撤回京，仍应额设经制绿旗官兵八万七千余名，方足弹压山海地方。然计每年所需粮饷，不过百十余万。若今海贼未灭，遽议裁兵，将来边防不足固守，恐靡费钱粮，更无底止也。本职身在地方，窃念朝廷封疆重大，不得不剀切直陈。是否有当，统祈王爷睿裁妥确具题可也。

　　至于闽省原经制绿旗兵数，自变乱之后，本职衙门卷案俱被海贼焚毁，片纸无存，难以备查。惟约略查记原额，开报营分兵数清单启送，伏祈王爷睿鉴施行。

　　康熙十八年六月初六日。

　　塘报杀贼启

　　为塘报杀贼大胜事。本月二十四日，据本标后营游击刘国兴报称：「本月十八夜二更时分，据探兵报称：东石伪前虎卫拨伪中协杨忠、伪副将杨德带贼众七百余，由船欲来深沪，不知何意。又据探兵报称：伪中提督水师镇在日湖拨贼众六百余，驾舡欲来深沪会合各等情。据此，该卑职随一面整搠官兵听调外，案查先为禀报事，奉本将军宪牌：前事，仰职立即多派历练哨兵，昼夜勤加瞭探，仍督率马步官兵不时游巡，护卫田禾，毋使逆贼侵入盗割，扰害地方，并谨防奸民透越接济。本将军身在行间，鞭长莫及，惟有谆谆告诫。而该将身在地方，务宜计出万全等因。又为禀报事，奉宁海将军喇令牌：据卑职报前事等缘由。据此，本将军现在整搠官兵闻警策应外，备牌仰职即便选历练哨兵，瞭探逆贼，或系游移，或系登岸，贼势多寡，屯聚处所，逐一确探明白呈报，以凭酌夺等因。本月十八日，又为禀报杀败贼众事，奉宁海将军喇令牌：据卑职禀报前事等缘由，备牌仰职文到即便鼓励官兵，益加奋勉，再图剿杀深沪登岸贼伙，务尽根株。奏功之日，本将军自当汇启优加升赏等因各到职。奉此，该卑职仰遵宪令，又据前情随会商章京邹士道、浙江督标守备刘泽深等，各酌拨该标马步官兵前去哨探。随准守备刘泽深拨左营千总常■〈王已〉、中营把总牛义、魏衷、外委红旗把总王豹、赵起祥、刘天凤、左营外委红旗把总常高，带马兵三十名、步兵一百名；又准章京邹士道拨李章京同便委章京洪柱、吴文、小拨什库韩虎，带马兵二十名、步兵一百名；又拨道标守备许玉、千总陈天佑、把总凌启凤，带步兵三百名；及本营千总马虎、外委千总董三亮、原把总万懋连、便委把总王国进、陈赓、红旗伍大、右营把总鄂公禄，带马步兵二百五十名；共兵八百名，于十九日五更时分前往深沪哨探。果见贼众约有一千四百余人，屯聚深沪山下，径筑月城。即飞报到职。卑职随令守备刘泽深、章京邹士道、晋江营千总米得高等，看守竿头寨及营盘。卑职亲令本营把总任可久、外委千总孙起龙、熊汝亨、朱才、便委把总吴斌，带马步兵一百名；浙江督标中营千总孙尚义、左营外委把总刘鸣凤、戎旗外委千总喻承敬，带马兵二十名、步兵一百名；晋江营把总达养栋，带兵一百名；前去接应。我兵齐集，卑职随分三路。先拨道标守备许玉、千总陈天佑、把总凌启凤，带兵三百名，分为左路；又拨浙江督标中营千总孙尚义、把总牛义、魏衷、署右哨把总唐魁、左营千总常■〈王已〉、晋江营把总达养栋，共带兵三百名，分为右路；卑职统本营千总马虎、把总任可久、外委千总孙起龙、熊汝亨、朱才、董三亮、原把总万懋连、便委把总吴斌、陈赓、王国进、红旗伍大、右营把总鄂公禄、靖藩下李章京，共带马步兵五百二十名，以为中路。三路夹击，自辰至未，贼见我兵奋勇，炮矢齐发，贼随败溃。时阵斩贼众一千余名，被我兵追杀下海溺死者不计。卑职射死伪中协杨忠，并生擒杨忠胞弟伪副将杨德一名，及各营官兵活擒伪官兵一十八名。仍将月城推平，焚毁大小贼船七只。所有各营得获旗帜、盔甲、器械，并伤亡兵丁及阵毙马匹，现在列造清册具报。其阵获器械、旗帜及活擒贼犯、就近解赴宁海将军发落外。查此项逆贼，久踞东石，流毒地方，兹会合深沪，希图窥犯，被我兵剿戮殆尽。皆奉本将军指授机略，故能获此大胜也。缘系杀贼大胜，理合呈报」等情到职。

　　据此，为照海逆被我在漳官兵堵困穷迫，遂散遣贼艘游移沿边，希图窥犯掠食。屡据镇营禀报逆贼情形，业经本职会同将军、督、抚，严饬沿边各汛防将弁加谨提备整搠堵剿去后。兹据游击刘国兴报称：逆孽蚁聚深沪，狂逞窥犯，被我官兵三路夹击，于本月十九日自辰至未，官兵奋勇，炮矢齐发，贼随溃败。当被该将射死伪中协杨忠，并生擒伪副将杨德一名。各营官兵活擒伪官兵十八名，阵斩贼众一千余名，追杀下海溺死者不计。焚毁大小贼船七只，得获旗帜、甲械甚多等情前来。此一役也，在事各官奋勇剿杀大胜，已褫逆贼窥犯之魂，实仰荷王爷洪福之所致也。其各官用命杀贼，功诚难泯。据报前情，除即现在缮疏具题外，理合具启，伏乞王爷睿鉴施行。

　　康熙十八年六月二十五日。

　　塘报剿贼启

　　为塘报剿贼大获全胜事。本年十月十六日，据建宁城守左营游击李英报称：「窃照江西贼首吕贵、苏亮等率党三千余众，突犯崇汛北路岑阳山拗一带地方，踞高守险，札立木城，结盖巢穴，侵掠四乡，生灵涂炭。卑职会同崇安县筹酌进剿，随即调集各路联络乡勇，及将各汛防守官兵移缓就急，量行抽调齐备，即于九月十六日亲统驰赴相机夹剿，业经呈报在案。卑职随督师驻札陂前，亲往踏看地势，相度情形，以便分头进攻。瞭见逆贼倚山踞险，必进隘口，俱有埋伏紧守，官兵一时难进。即差的当目兵，跴探小径，以便扒山夹剿。于二十六日始遽探丁回称：小的遵往跴探，奈四面皆是悬岸，峭壁难登。直探至黄龙岩山背后，见有樵径岐路，可以扳藤而进。随即扒上山顶细看，有小路四处：一可通贼巢之后路；一可直进贼巢之左；一可直入贼巢之中；更有一路，由黄龙岩之侧小径扒山，可透入贼巢口子之内。其大路山拗岑阳一带，隘口密布，堵守甚紧，实难直进等语。据此，该卑职随即商酌分路夹攻。议定随征总兵桑明率领旧标屯丁，由黄龙岩扒山进攻贼巢后路；议休致总兵熊鼎魁率领屯丁乡男，协同浦城新兴七图、仁风一三图乡练李彦英、王大英等由黄龙岩扒山，进攻贼巢之左；议拨投诚游击程应荣、把总吴胜等率同屯丁乡勇，扒山进攻贼巢之中。行令枫岭营千总杨得胜，率领该营兵丁，扒山而下，夹攻险要寨口。卑职亲统本营把总吕应龙、中营把总陈子龙、右营把总韩国柱、京口营功加署游击管把总事王国祥，并各营外委、千、把、百队兵丁，由大路进剿。俱各冲先截杀，恢复山拗，连夺逆贼五隘，围攻大破木城，直抵新岭下，冲破巢穴，转战二十余里，焚烧木城蓬寨二十六座，约计杀贼七百余级，带伤跌死者不计，活擒逆贼二十余人，就地正法讫。官兵奋勇，自巳至酉，逆贼逾山越岭，大败逃遁。时因官兵力乏，又值天雨黑夜，难以扒山追剿，暂即收营歇息。再于次日，复令官兵尾踪追剿去后。俟获胜情形，另文驰报。除阵斩伪官，得获札付并夺获旗帜、炮械及各营伤亡士卒、马匹，以及在事有功人员，另行查明汇叙塘报。事关杀贼，捣巢扫穴，大获全胜，皆赖宪台之威灵，合先飞报」等情到职。

　　据此，窃照邻寇流突侵犯，居民受害已极，屡据该营呈请援师夹剿，业荷王爷令谕檄调官兵星赴扑剿去后。兹据该游击报称，逆首吕贵、苏亮等率伙三千余众，突犯崇汛北路岑阳山拗一带地方，踞险结巢，分头掠劫。今于本年九月二十六日，被我官兵奋勇冲杀，破巢扫穴，当阵斩杀逆贼七百余级，活擒二十余人，焚烧木城篷寨二十六座，并得器械等项。虽将士奋力用命，实仰赖王爷威灵远播，大获全胜。所有在事有功人员，应俟其报到之日，咨会题叙，以鼓用命，以昭激劝者也。今据前情，理合启报，伏乞王爷睿鉴施行。

　　康熙十八年十月十七日。

　　报安营启

　　为启报安营地方，以备策应夹剿情形事。窃照职于本月十六日同总督各亲带官兵，自凤山营盘起身，于十七、十八两日，在乌屿、桥堡、充龙堡、金山、白礁、海仓、松屿一带地方追剿海寇缘由，已经报启王爷睿鉴在案。续同总督审视海仓、松屿地势，离同安尚远，孤处海外，与漳州、同安各营兵马声息不相联络，不便安营。于二十日同总督到灌口界外下营，复同往海边相视形势。见高浦地方与厦门对峙，水洋甚近，且与同安相隔不远，兼浔尾地方先已有贼踞占，现在屯营，并有船只往来游移，意在堵我同安港船只，与高浦只隔一港■〈氵义〉，约有三里余远。职与总督相议，即于高浦安设五营，如梅花相联，多架炮火，以牵制浔尾之贼，并可为同安港八桨策应声援。俟我舟师大■〈舟宗〉到日，便可就近夹击逆贼。商议已定，总督遂于二十一日驰回漳州，调度官兵船只，预备进剿。职在高浦督令各官兵筑垒挖濠，五营共安官兵五千名。俟营垒修筑完日，职即驰回漳州统领兵马进捣海澄另具启报外，今将安营情形，合先具启，伏乞王爷睿鉴施行。

　　康熙十九年二月二十二日。

　　恢复海澄县启

　　为飞报恢复海澄县城事。窃照职同总督于二月二十日亲带兵马到同安县所属边海相视形势；议于高浦地方建筑营垒、安设官兵防剿缘由，已经启报王爷睿鉴在案。职安设布置已定，即星夜驰回漳州，会同总督调遣兵马，进攻玉洲、三叉河、观音山、石妈等处一十九寨，得获全胜情形，已经总督塘报外，职于二月二十四日五鼓，率领职标参将马胜等官兵，会同平南将军、总督姚启圣、浙江提督石调声等，各带领满汉官兵，分作水、陆三路进攻海澄逆首刘国轩。复亲率水师放炮堵御伪总兵陈昌等四镇。城上施放大炮，我兵奋勇齐进，一面进攻，一面差官抵城下宣谕投诚。内伪总兵苏侃愿意投诚，而伪总兵陈昌等不肯归顺。城内贼兵，遂自相并杀。职等督兵乘势攻门，苏侃接引入城，共杀伪兵一千一百余名，淹死不计。活擒伪总兵杨吉等十一员，当即枭示。其伪总兵陈昌等逃遯下海，伪总兵苏侃等率伪兵共二千一百八十七名投诚，得获大炮五百六十八位、火药一万二千九百六十三觔、米六百九十三石、谷一千二百五十八石，夺获贼船二十七只。满、汉大兵俱于二十四日巳时入城，秋毫无犯，百姓安堵。仍现在会议，相机进取厦门逆穴，以绝根株。所有在事有功大小将弁职名及阵亡官兵马匹数目，容职查明另报外，今将恢复海澄县城日期，理合先行启报，伏乞王爷睿鉴施行。

　　恢复厦门启

　　为塘报事。本年二月二十八日戌时，据职标中军参将马胜、右营游击李琏、戎旗守备徐可成、督标前营参将刘诏、后营参将谢明德、内右营参将谢思礼、署援剿左营游击事马四玉、援剿右营游击杨懋绂等报称：「本年二月二十六日，奉总督部院姚、昭武将军杨宪令，着卑职等带领各营官兵，会同新到归诚总兵官吴桂、罗士珍、吴天禄等官兵大小船只，于二十七日乘潮直抵厦门、古浪屿前，杀败海寇，连■〈舟宗〉逃遯.复同各官兵奋勇争先，攻击岸上海贼。当时溃败，得获厦门城一带地方。其余输诚官兵及招抚地方兵民、伪官、伪兵、并在事有功人员，得获器械，俟查明的实，另行开报，缘系恢复地方、杀败巨寇，理合塘报」等情到职。据此，理合启报，伏乞王爷睿鉴施行。

　　康熙十九年二月二十九日。

　　汇报招抚投诚启

　　为汇报招抚投诚官兵数目，仰祈睿鉴事。窃照我师于二月二十四日恢复海澄县，二十七日克取厦门，职随宣布皇仁、暨王爷德意，遍行出示招抚，并差员多方接引，许其就抚自新，随材录用。随有各伪镇将等率领官兵、眷口、船只、器械前来呈缴伪印札投诚，俱经职逐一面验剃发，赏给袍帽、缎疋、花红、银牌，移送总督安插，分别入伍归农外，所有各起投诚官兵、眷口、船只、器械、印札数目，理合汇造清册启报，伏乞王爷睿鉴施行。

　　康熙十九年三月十三日。

　　清查兵数启

　　为清查兵数事。案奉王爷令谕：「照得本亲王班师在迩，所有绿旗官兵数目，合行清查。谕到，该提即将福建通省绿旗官兵总数，并拨防某处汛地若干，某处留防城守若干，核算的实，开造清单，启送查阅。为此特谕」等因。敬此，该职遵将福建通省绿旗官兵，除督、抚二标并分隶水师提督管辖各营不造外，今将陆路所属各镇协营官兵总数，分别拨防沿边县汛、留防城守员名数目，汇造清册，现在理合启送，俯乞王爷睿鉴施行。

　　康熙十九年六月初十日。

　　●平闽纪卷之五

　　三韩杨捷元凯着

　　咨文

　　军机亟宜等事咨两院各镇

　　紧急军机咨福宁镇

　　为禀报事咨福宁镇

　　为密商事咨督院

　　会剿贼寇事咨左镇

　　为具报事咨兴化镇

　　详察探报咨兴化镇

　　详明请示咨抚军

　　禀报事咨左镇

　　请调营兵咨两院

　　咨会事咨两院

　　恳请拨兵咨两院

　　边汛辽阔咨两院

　　欲靖海寇咨督院

　　咨商台寨咨两院

　　安设要汛咨督院

　　请宽海禁咨督院

　　遵奉俞旨咨督院

　　申饬透越咨四镇

　　设法示禁咨两院、平南将军

　　海氛不靖咨两院

　　地界安兵咨福宁镇

　　地界安兵咨督院

　　军机亟宜等事咨两院各镇

　　为军机亟宜展布，靖寇必先安民，谨沥愚忠密奏，仰祈天语饬行，以收荡平实效事。本年七月十二日，承准兵部札付：「该议政王等会覆江宁提督杨题前事等因，康熙十七年六月初九日题，本月二十六日奉旨：议政王贝勒大臣会议具奏，钦此。该臣等会议得：福建提督杨疏称：臣本庸材，荷蒙皇上畀以提督八闽重任，誓期捐糜顶踵，以仰纾我皇上南顾之忧。但臣远在行间，军机间不容发，伏望特赐天语申饬，凡有行间及地方机宜，准臣相机兴举。并饬行督、抚诸臣，如地方各官有玩误军务、抚辑无能者，立行特参等语。均应如其所题，一切军机及地方紧要事务，听其一面酌行，一面奏闻。至地方各官，如有玩误军务、抚辑无能者，该提督即行指名题参可也等因。康熙十七年六月二十八日题，七月初二日奉旨：依议，钦此。为此合札该提督钦遵施行」等因到本职提督。承准此，拟合就移，为此合咨贵部院、院、镇，烦为查照部文覆奉旨内事理，转行所属各营，一体钦遵施行。

　　康熙十七年七月二十七日。

　　紧急军机咨福宁镇

　　为紧急军机事。照得海逆啸聚乌合，围困泉州，本提督两经启请亲王，抽调各营官兵会剿去后。七月二十七日，敬奉亲王令谕，内开：「该提督所启抽调各营官兵，俱属沿边，但该提身荷封疆重寄，地方责任攸关，既称各营可以移缓就急，且知系沿边可以抽调，悉听该提行调。其福宁总兵官黄先经本亲王调赴罗源，今罗邑离省不远，该提进兵之时，即可调赴同往，似不必先调来省。为此特谕」等因到本提督。敬此，合就移咨。为此合咨贵镇，烦为查照，希即迅檄镇标三营并铜山营各将领，于该营挑选曾经战阵精壮兵丁，务足二千名，俱要多带排鎗炮火，不得以怯弱充数。仍选拨惯战骁勇将备千把带领。贵镇仰遵王谕，迅速调选，齐赴罗源，即统领来省，与本提督一同前进。今泉州万分危急，贵镇既亲在行间，尤宜多带精锐，共奏敌忾。事关紧急军务，幸勿延缓。其城守及沿边各岸，仍祈严加申饬存营将领，加谨防御瞭望，务须移缓就急，通融调拨，以保无虞。迅即示覆施行。

　　康熙十七年七月二十八日。

　　为禀报事咨福宁镇

　　为禀报事。准贵镇咨开：「康熙十七年七月二十七日，据署中营游击刘济源报称：本月二十三日，据署中军守备蔡逊报：据州前岭兵丁陈彪、松山台百总朱盛同报称：本日在高山瞭望，巳时，瞭见外洋有大双篷船四只，由烽火门驶进三沙等情各到逊，转报到职。据此，为照贼艘或三、五只，或七、八只，日逐零星自南而来，皆由烽火门而进，湾泊三沙、五澳，意在合■〈舟宗〉聚伙来困州城，抢夺战船。卑职除一面严加防御外，但州汛兵单，贼艘日聚，恐一时登犯，叵测堪虞。理合禀报等情到镇。据此，案查先节据该游击呈报，贼船湾泊火焰山，及驶进松山口，并登岸焚烧茅寮，被官兵杀败，退泊火焰山等情，俱经该游击通报在案。今又据报贼众合■〈舟宗〉，有来困州城、掠夺战船之意。查福宁海中，如火焰山、三沙、五澳以及蓁屿、沙埕、双头衕、钓澳各岛澳、俱有贼船湾泊，倚山盖屋，伺隙窥犯。本镇擐甲枕戈，昼夜防御，一有警报，即介马星驰，东西应援。海贼不敢登岸，福宁一带地方悉获安堵。今本镇敬奉王谕，带兵驻札罗源听调，随于各营抽调兵丁一千二百名亲带到罗，将州港战船交署中营游击刘济源带兵百余名看守，不足防御，复启亲王调平阳官兵五百名来守铜山，调署铜山营游击曹良带兵五百名来守州城。因平阳官兵未到，铜山官兵不可调动，州汛实为兵单，且战船湾泊赤岸桥，离州城十里，离大洋三里，贼船乘潮扬帆，倏忽可到。今贼船前后约有二百余只，湾泊外洋，看守兵单，疏虞可虑。倘或狡谋侵犯州城，以百余名之兵，岂足防御？上关朝廷封疆，下有出师眷口在内，关系匪轻。且福宁处万山之中，非如漳泉各处道路平坦，内有数处俱系悬岸峭壁，下临不测之溪，凿石架木，凭空编桥，即有应援之兵，倘或贼寇踞险堵截，莫能飞渡。事关地方，理合备咨，请烦察照启请亲王裁夺，仍祈赐覆施行」等因到本提督。

　　准此，为照闽省官兵荷蒙朝廷豢养深恩，值今海寇跳梁，漳州隔绝，泉州被困，凡现在兵马，少可通融拨防，自应移缓就急，以救泉州之危。接准大咨，此诚贵镇未雨绸缪至意。但查贵标三营暨铜山营共三千八百四十余名，除本提督启请王爷准调二千名，贵镇带领前往应援，尚存一千八百四十余名。既福宁州城单弱，似应于原派各汛内酌量紧要口岸汛地，通融派防。如内地少可缓者，量留数名瞭防，遇有紧急，仍于就近邻汛互相策应。其余兵丁，希饬行在城将领调赴福宁州城防守，既可保固封疆，又不迟误应援，殊为两全。至守备蔡逊呈报大小双篷船只，日逐零星自南而来，意在合伙困州抢船，尚属揣度之词。相应仍藉贵镇胜算调度通融防御，务保无虞可也。兹准前因，相应咨覆。为此合咨贵镇，烦为查照施行。

　　康熙十七年八月初一日。

　　为密商事咨督院

　　为密商事。为照本提督恭膺简命，初莅闽疆；见全省官兵俱先调集漳、泉。其延、建等郡，又以邻寇江拐子等作祟跳梁，山寇因之窃发。兴化逼近泉州，正在用兵；所余仅省城左右数镇营而已，亦皆抽拨不次。而本标官兵，则一无可调，是以忧心如焚。详加察访，乃知闽中兵单，原不敷征调，遂欲具请增兵；谬拟小稿内称于诏安、海澄、同安、安海、惠安、枫亭镇、东浦城、福宁州并江东桥、洛阳桥等处，拟添官兵等因。正缮疏会衔拜发间，接奉兵部密札，内开：再查近经会议总督姚题疏内，已经议准闽省添兵一万八百名，及总督标下五营兵外，又添兵三千有余。其所添兵丁，速行召募等因在案。仰见贵部院洞达兵机，特倡宏议，业邀俞允，则小疏毋庸烦渎矣。但蒭荛之见，有切切于中者，是用再抒一得之愚，上希鉴裁！

　　谨按部覆内，只有添兵一万八百名及三千余名之数，未睹贵部院当日原疏，作何分派。今又奉兵部密咨，内开：同安、漳浦仍旧各设总兵官一员，各为三营，各管兵三千名；此总兵官等标下应设之兵，于新增兵一万八百名内通融拨足等因。是准增兵数内，原有可以通融之处。除添二镇标并贵标外，尚有四千八百有余之兵。据本提督愚见，按险要大路边界添兵扼守，不特籓篱巩固，即往来饷道亦免阻塞。本提督昔曾援闽，颇知地势情形。如泉州之洛阳桥、漳州之江东桥，应各添兵一千名，各设游击以统之；兴化之枫亭，应添兵五百名，设都司以统之。此三处乃省会、兴、泉、漳各郡往来咽喉要道，且俱系海港要口，贼艘乘潮，易于闯入内地；一为逆贼所踞，则声势中断，须各设一营官兵，专司汛守。于江东、洛阳二桥南北，应照奋例，俱各砌筑土堡。其枫亭则现有土寨，但须稍展之以为官兵守御之地。又有浦城一营，亦应修复旧制，添设参将一员、兵八百名；此专司饷道塘拨，为八间之门户，江浙必由此路，岂可不令其疏通。况目下又有江西逋寇，耽视虎踞于其傍，此又情势不可缓者。再如福宁州，准黄总镇咨请复设城守；以此州要口繁多，处处可登，该镇有援剿之责，应添城守兵五百名，设都司以统之。至于安海，为郑逆故址，镇东寨逼近海坛、惠安，有大岝、小岝之寇，在贵部院自能致虑周详，似不烦琐琐也。如以管窥不谬，幸蚤赐采纳，于准增兵数内通融拨定。本提督将竭绵力以赞襄于成。拟合密商，为此合咨贵部院，请烦查照，迅希裁酌，并原题疏稿抄录示覆施行。

　　康熙十七年八月初六日。

　　会剿贼寇事咨左镇

　　为会剿贼寇事。本年九月初九日，准贵镇咨开：准江西提督许咨订会剿日期，并咨商调拨各协营官兵分路堵剿等因到本提督。准此，案照先经贵镇咨调延建协营官兵一千名，并调邵武协营官兵分堵火烧、云际等关等因，业经本提督飞檄各协将遵照，并经咨覆贵镇在案。今复准前因，除再严檄邵武游击何勇、韩瑞等各亲带官兵，星赴火烧、云际等关堵御夹剿，并飞催延建各协营，速发官兵前往听调外，合就咨覆。为此合咨贵镇，烦为查照仍祈鼓励将士，奋勇用命。歼绝逆寇，早奏肤功，以安黎庶，施行。

　　康熙十七年九月十一日。

　　为具报事咨兴化镇

　　为具报事。本月十九日，准贵镇咨开：据守备赵邦试报称：南日、湄洲二岛，有贼船二百六十余只等情，合亟咨请俯念封疆重大，迅将镇标留泉官兵，发回扼防等因。同日又为飞报事，准贵镇咨：据守备赵邦试报称：海寇的于二十日左右要抢黄石等情，事甚危急，不得不恳切再四咨请，伏乞亟赐将本标官兵星夜遣回，以资防剿等因各到本提督。准此，为照海逆虽尔猖獗，不过倚水跳梁，若果有长技，则泉城之役，断不肯望风披靡。兹聚艘湄州、南日，料其狡谋，大约半为牵制之局，分我兵势，半为惧我舟师南下，捣其厦门巢穴耳。贵镇身任封疆重寄，兴郡一带，全藉弹压，自当酌量形势，布置堵防，密差侦探的确动静，亲带官兵相机剿捕。且查兴化兵数，镇标及城守各营官兵之外，尚有抚院所委之陈、朱二总兵所辖官兵，通计不下五千名。万一有警，尽可相资策应剿御。何乃轻信防官张皇之报，急遽疾呼，叠咨请兵也？今准前因，除会商抚院吴拨发驿传道王，带领抚标官兵共一千员名，星驰前往兴化，协同贵镇调拨防剿外，合就咨覆。为此合咨贵镇，烦为查照施行。

　　康熙十七年九月二十二日。

　　详察探报咨兴化镇

　　为咨明详察探报，以重军机事。为照海氛未靖，出没无常，声东犯西，狡谋叵测。惟在我有以洞察其虚实，镇定备御，不为动摇，庶逆贼无所施其奸诈。如近者，南日、湄州各岛，虽有逆艘湾泊，不过虚张声势，希图分我兵力兼堵南下舟师，而贵镇未察逆谋，过听探报，九咨请发援兵。随经本提督合商抚院，调遣官兵前往策应外，因见大咨之内，有逆贼札营陆地，将犯府城，十分危急情形，复经会遣差官驰往查看的实，另为酌夺去后。续据防守涵江总兵官陈钦报称：探役回报，湄州屿贼船驾驶往北等情。又据差员回报，沿边各处并无贼营，亦无大■〈舟宗〉逆艘等语。虽未雨绸缪，发兵固无过举，但过尔张皇，未免堕贼奸计。若将来之军机进止，亦仿此而行，不特本提督难以信从征调策应，即官兵亦未便徒令其往返辛劳。而逆寇且得以益恣其虚张矣。贵镇为封疆屏翰，际此逆谋百出，即有贼伙登犯辖汛，只当细加斟酌，持重担当，督励将士，相机堵剿，幸勿摇夺浮言，以慎军机可也。合就咨明。为此合咨贵镇，烦为查照施行。

　　康熙十七年九月二十五日。

　　详明请示咨抚军

　　为详请明示事。本月二十六日，据德化县详称：「窃照德化残邑，蒙巡抚都察院吴亲统大兵恢复；尚有败残余孽，招集千余人，盘踞天平山，四出剽掠，民不聊生。卑县业经两次详请添兵进剿，蒙巡抚都察院批，仰移仙游等四县会剿，务尽根株缴，等因。奉此，该卑县随即移会仙游、永福、尤溪等县会剿去后。内惟仙游、永福二县拨练总带领乡兵前来；其大田、尤溪二县，至今未发兵。卑县随将本县乡兵再加团练，听候进剿外，复蒙宪台拨后营任把总带兵二百，于十七日到县。卑县随同韩游击商酌，一面固守城池，一面相机进剿。续据任把总称，奉本提督宪牌，内有转奉巡抚都察院吴拨安溪县李乡绅鸟鎗手五百名前来协剿，须候到齐，一同前进。但今海逆踞窠剽掠，派米、派银，民困汤火，日夕望救，实难刻缓。官兵已到数日，惟候安溪之鸟鎗手未到，不敢擅进。合无详请宪台批示，或仍候安溪鸟鎗手到齐进剿，抑或先令官兵往剿？恳乞明示，救民水火。为此备由具申」等情。

　　又为禀报事，据游击韩又琦呈称：「本月二十四日，据练总李孕球报称：蒙着球等带领乡兵，各处侦探机宜。探得逆贼叶明、唐用不从招抚，肆行劫掠，乞速发大兵剿灭等情到卑职。据此，合就呈请宪台，迅敕安溪县乡兵，速令至汛，以便卑职前往扑剿，毋使遗孽蔓延日久，地方得宁」等情各到提督。

　　据此，案照先据德化县详称，逆孽叶明等窃踞天平山剽劫等缘由，业经会商贵院各调拨官兵乡勇，前往会剿在案。续据游击韩又琦呈请，催发原调鸟鎗手五百名，复经咨明贵院檄催去后。今复据该县防呈详前由，合并咨催。为此备咨贵院，请烦察照，飞檄前项鸟鎗手星驰前往德化，以便合力进剿，以净根株，仍希示覆施行。

　　康熙十七年九月二十九日。

　　禀报事咨左镇

　　为禀报事。本年九月二十九日，准江西总督部院董咨开：「据游击高觐光、吴志报称：卑职等奉提督宪行令职等带领官兵前至船坑、小岭地方，确探实息，相机堵剿逆贼。该卑职等先已分布官兵把守各隘，每日探到小岭地方，离船坑十有余里，尚未见贼形踪。切奉本部院宪令，把守船坑、横溪、高洲、干溪一带四十余里，皆是贼巢后路要隘，昼夜提防，准备剿杀。所有闽界岑阳关，于本月初三日，福建总兵熊鼎魁差百总周文升到营报称，熊总兵领兵在铜箔山，遣发都司周士龙带兵札营在岑阳关把守，已经报明在案。其岑阳关离船坑二十余里，本营侦探兵丁，每日与闽省探兵交探会话。至初八日，探到周都司营盘不见人影，随即差遣千总陈琬、把总罗士英带兵探过岑阳关二十余里，未见一人。岑阳关无人把守，合就禀报等因到部院。据此，为照逆贼江机见今败遯高坑地方，我兵见与逆贼对垒。今据报岑阳关无人把守，除已照会福建刘左镇迅发官兵堵御，诚恐隔省岐视，相应咨请提督迅发官兵堵剿岑阳关并凡通福建隘口，庶逆贼得以殄灭，不至遯入闽地，则感佩无既。仍祈示覆施行」等因到本提督。

　　准此，为照逆贼江拐子等剽掠肆害，现今三省会剿，正宜乘机夹击，以绝根株。前准贵镇移咨，已经严檄建宁、邵武各协营遣发官兵，于江闽各关口堵截扑剿在案。何以岑阳一关竟无官兵扼守？今准前因，合就咨达。为此合咨贵镇，烦为查照。希即就近严饬建宁、邵武各将领，务令乘此会剿之机，各督官兵于接连江西各关隘处所，悉力堵御，相机夹剿，勿令逆寇得以逃入闽地。倘各将领有不遵调度及进战不力者，祈即指名咨示，以凭参处施行。

　　康熙十七年十月初一日。

　　请调营兵咨两院

　　为请调营兵，再配大船，以便会剿事。本月初二日，据援剿水师总兵林贤呈称：「窃照海逆妄犯郡邑，幸大师进剿，泉州围解，各县尽复。卑职水师官兵，亦经擒杀贼魁，烧获贼船。此皆宪天威令，水陆全胜，逆贼败遯，势同破竹矣。但海上之贼，素谙水务。向之犯我内地，以我舟师未备，故敢整其所有，登岸狂逞，不以厦门巢穴为忧。今贼既水陆俱败，势必挑选贼兵，多配船只，分布各港道，御我舟师。幸而胜则依旧再犯内地，败而去则退保厦门巢穴。卑职伏读抚宪檄文，湄州现有贼船二百四、五十只，此则贼之防我舟师，已可见。今浙贼又有伪镇朱天贵、刘天福、刘祖汉、陈义等自北而下，计有贼船六、七十只，已到三沙西洋游移。卑职现与各总兵将领整备剿杀，期在先灭此贼，方可乘势进剿海坛、湄洲。然浙来之贼，系占上风，我舟逆风，难以遽进。揣贼之情，必与海坛、湄洲两相犄角，牵制我师。若我追进一澳，则彼退一澳而去。我追迫愈远，则恐湄洲各贼，或袭我后，复踞定海，扰乱省城门户。卑职所统船兵，现在单薄，难为分合剿御之计。查省城修完鸟船尚有二十只、赶缯船尚有四、五十只、双篷祜船尚有三十只，目今兴化镇官兵既已回汛，其中左二营原系水师熟兵，晋江营在汛既无船只，该营亦系水师熟兵，俱可令其赴省配驾战船。福宁州原有水师熟兵，现在州汛有船八只，亦可令其驾出定海合■〈舟宗〉。又涵江陈、朱二总兵等现有水兵千余。查兴化所修之船，仅有小赶缯船四只，余俱双篷祜、白艕哨，无裨实用。莫如调令陈、朱二总兵等将兵尽带赴省，配坐大船。并再行府县，将前日奉调未到之澳兵水手，竭力催解。将在厂督修各千把总加与职衔，令其招募兵丁立功。总将在省战船，尽数配驾，出洋进征。从此在厂之船，不用留兵看守；合兴化、晋江各处之兵，船多兵足，可以长驱而进。又朱天贵各贼，今已游移闽界，则浙江海边属于底定。若蒙移会浙江水师提督，拨船会剿，大张挞伐，直抵巢穴，荡平两岛，此一劳而永逸也。除呈巡抚都察院吴外，为此冒昧密陈」等情到提督。

　　据此，为照海逆惟以惯习风涛舟楫，倚水跳梁，游移沿海，每窥我间隙，辄聚艘登犯。及救应之兵马厚集，彼已扬帆远遯；我劳彼逸，为害已久。近我舟师虽经屡胜，然于逆寇之大伙，根本尚未摇动。若促令顺风南下，恐船只有数，兵力未厚，万一逆贼悉其船只精锐，从中堵截，未出万全。兹该总兵呈称，省城现有修完鸟船、赶缯、双篷■〈舟古〉各船共一百只，请于兴化镇标中、左二营、晋江营、原旧水兵并涵江陈、朱二总兵所辖之众，调令配驾，并行令各千、把总招募凑集，共图大举。仍移会浙江水师提督拨船会剿，以收一劳永逸之效。言之凿凿，是亦剿灭海逆之一策也。既据该总兵呈请前来，合就咨商。为此备咨贵部院、院，请烦察照酌夺，仍祈示覆施行。

　　康熙十七年十月初三日。

　　咨会事咨两院

　　为咨会事。本月初五日卯时，准宁海将军喇咨开：「照得本月初四日，有王爷发来钧谕：副都统查音布即将四路兵马挑选带往漳州进剿，提督石、总兵黄官兵仍同前往。其提督杨乃系福建全省重臣，泉州系是紧要之地，去与不去，听该提督自行酌量等因。则是福宁镇黄总兵乃系奉令往漳进剿之员，今现同贵提督在东石剿贼，或俟东石贼平、前往漳州，或彼处兵力已足、即令驰赴漳州，统候贵提督酌量遣发可也。请烦查照施行」等因到提督。

　　准此，为照东石一寨，逼近泉州，虽应剿灭，但三面皆海，数年以来，筑城挑濠，恃险拒敌，一时难以攻克；且不过弹丸之地。今贵部院咨开、总督部院姚咨称，逆寇大伙俱在漳州，统都嗏已奉亲王令谕，统领满、汉官兵起行。本提督有全省责任，泉州虽系紧要重地，已有宁海将军弹压。是漳贼未平，亟应同赴剿除。今现在调集官兵，驰往漳州。其东石一寨，俟剿灭漳贼之后，再行攻剿，亦未为迟也。

　　至于副将郭奇，前经贵院、抚院派留防守泉州。兹据该副将禀称，现奉总督部院、贵部院调令往漳会剿等情。查该副将原系总督部院、贵部院行调之员，本提督未便专主；或应令其留防泉州，或应令其往漳州会剿，应听宁海将军酌行。除咨覆宁海将军喇，并咨会都统嗏去后，合就咨达。为此备咨贵部院、院请烦查照施行。

　　康熙十七年十月初六日。

　　恳请拨兵咨两院

　　为恳请拨兵协防，以固岩疆事。本月十五日，据同安副将冯昭京详称：「窃照职标现在官兵，不满五百，而陆续招回旧兵，只先到四百余名；业已分发灌口、沙溪等外汛及安设上下各塘。计在县之兵，稀若晨星。今汀州左营董游击已奉调赴泉，而总镇马虽于十一日到，然其原带官兵奉将军喇留泉，其所随来者寥寥无几。前当营兵足额之时，犹添福清营千总田龙见带兵三百协防，今又随本军门出征至漳。兹同安地方初复，山魈未尽根株，海逆日在耽视。卑职密差侦探，闻欲俟满、汉大兵经过之后，即结连而起。虽风闻未可尽信，然究之边疆咽喉要地，不当示之以弱，致其狡视生心。况城垣尽推，房屋罄拆，官兵现札城外，奈何以数百之卒，孤驻荒郊，能保狡逆之不避实击虚乎？且咫尺■〈氵丙〉州，其来也无时，去也无迹，覆辙不远，能不寒心！伏乞本军门垂鉴地险兵稀，不拘满汉旗营，迅拨协防，勒令星夜赴同，以保岩邑。卑职不胜引领以待」等情到提督。

　　据此，为照同安一邑，为泉、漳两郡适中咽喉要区，与厦门对峙，且■〈氵丙〉州一岛，逆寇拥众踞守，与该县只离十余里。当此城垣未筑，窥犯不时，若不添设重兵，无以资防剿而通大路。现今逆贼敢于登犯，总因兵少之故。兹城守营官兵既寥寥无几，马总兵又随带官兵无多，亟应拨兵防御。今据该副将详请前情，合亟咨会。为此备咨贵部院、院，请烦察照酌夺，迅拨官兵前往添防，以固边汛，以通孔道。仍希示覆施行。

　　康熙十七年十月十六日。

　　边汛辽阔咨两院

　　为边汛辽阔，请照旧制添设营将，以固地方事。本月十七日，准福宁黄总兵咨开：「窃照本镇标额设中、左、右三营游击三员、守备三员、千总六员、把总十二员、兵丁三千名，分防福宁一州、福安、宁德两县。后因设立铜山营官兵，于通省八府、一州抽调；本镇标左营游击一员、把总一员、中、左、右三营共抽调兵丁一百五十三名，设防铜山；左营止留守备一员分防福安。窃福安一邑，襟山带海，毗连浙界，丛山峻岭，贼寇易于窃发。际兹山海多事之时，若非营将不足以弹压地方。况守备职司兵马钱粮，城池汛防不能兼顾。伏祈贵提督俯念边汛辽阔，将左营游击曹良照旧添设，分防福安。将铜山游击，另设能员驻防。庶边疆巩固，而地方有攸赖矣。拟合咨移，为此合咨贵提督，请烦察照，咨商督、抚两院酌夺会题施行」等因。

　　准此，为照铜山营官兵，原因海疆宁谧无事，故前任督提会议于通省各营酌量地方缓急，通融抽调，设立该营，以固浙闽连壤之声势。此皆因时而制宜也。目今地方多事，山海弗宁，而福安一县倚山负海，寇盗不时窃发，诚非一守备可以兼顾而弹压者。至于原调入铜山营官兵，查皆沿边各标协营经制额内之数。先以海逆远窜台湾，额缺奉文不准补足。兹下游各营皆逼近厦门逆穴，现在海寇跳梁，各有汛地防守之责。况征调不时，分应难周，空有千兵之虚额，而无千名之实数，致盗贼得以乘间窥犯，所当亟题补足，以固边防，断不可仍胶旧议，悬缺久空也。时有不同，事有缓急，今准该镇请照旧制添设营将移咨前来，合就一并咨商。为此备咨贵部院、院，请烦察照，会疏具题补足，以收实用。仍祈示覆施行。

　　康熙十七年十月十九日。

　　欲靖海寇咨督院

　　为欲靖海寇根株等事。本年十月二十八日，准贵部院咨，内开：「康熙十七年十月二十六日，准兵部咨，内开：可否将水师提督同安、漳浦二镇之兵，不必另募，照所题举行之处，公同详议妥确，速行具题等因到部院。准此，合咨察照，酌议见覆，会题施行」等因到提督。

　　准此，为照欲除海寇，须设舟师，此固理势之所宜然者。但必先固我之内地根本，然后可以一意直前。查闽省沿边二千余里，皆逼近大海。逆艘随风乘潮，倏忽数百里，在在可以登犯。若该汛兵力单薄难以堵御，势须告急请援。在我之援兵于陆地奔驰，及到所犯之处，而贼已饱扬远引。此从来之失计。故海寇得以一岛之微，肆志跳梁，至今未收荡平之效也。近藉贵部经济宏裁，特疏题增兵额，于同安、漳浦各添设总兵弹压。盖以同安为泉、漳之咽喉，同安兵厚，然后泉、漳之声息可通。漳浦乃闽、广之接壤，漳浦势固，然后闽、广之脉络相连。况现今海逆披猖，登犯不时；若同安之势孤，则漳、泉之声息中断；漳浦之兵单，则闽、广之脉络不接，而云霄、诏安一带地方，且因而骚动矣。此目前添设同安、漳浦及沿边各营汛官兵，所谓先固内地之根本，确乎不可移易者也。俟水师提标官兵召募足额，舟楫收拾完固，将为捣巢之举，即于同安、漳浦二镇及沿边大小各营之内，挑选练习水战兵丁、配驾协同出剿，亦可以资驱策。今若罢同安、漳浦之添兵，尽从事于水战，计制造船只尚须时日，逆贼刻在狂逞，东西骚动，沿边汛守单薄，我官兵将奔驰救援之不暇，又何暇遥及于扫荡逆穴乎？此尤藉贵部院之始终主持也。事关封疆大计，既准咨议，不得不披沥刍荛。是否有当，惟祈酌妥主稿具题，庶积寇可歼，荡平可奏耳。合就咨覆。为此备咨贵部院，请烦察照，仍祈示覆施行。

　　康熙十七年十一月初一日。

　　咨商台寨咨两院

　　为咨商台寨官兵，以收防边实效事。为照迁边之役，已经通行勒限报竣，此月之终，大约可以就绪。但边界既定，则台寨亟宜修筑。在各县有司以爱惜民力为词，未免有迟延耽搁、苟简从事之弊；不知台寨关系边防大计。若任意耽迟，则官兵栖身无所，堵御无资。若潦报草竣，则一经风雨，不久便有倾圯之虞。此尤祈贵部院、院严檄该地方官及早修建，务期坚固，以免将来崩塌修理之烦。此台寨之建，不可一刻稍缓者也。

　　至于应设官兵。查自福宁州起，各营皆经征调南征；现在存营，寥寥无几。今际迁边画界分防，台寨处处需兵。若悉力于边防，则城邑空虚；若居重于根本，又边防单弱。叠据各将弁连篇累牍，大声疾呼，请发原调官兵回营，以资分守等情前来，虽屡经慰词批答，通融派防，然空言终无济于实用。如任其分布未周、守御未密，何以遏寇防奸？今应否将行间官兵，酌量发回各原营，以资分布巡防，以收迁边实效？合就咨商。为此备咨贵部院、院，请烦察照酌夺，仍祈示覆施行。

　　康熙十七年十一月十六日。

　　安设要汛咨督院

　　为咨商安设要汛官兵事。为照洛阳桥一汛，当海潮之冲，为泉州门户，最为紧急之区。在先海逆远窜，地方宁谧无事，或有时轮派晋江营分防。但该营原系水师，今水师提督不久到任，则该营仍归管辖，应听其调防原旧各澳水汛。而洛阳桥陆汛未免空虚。贵部院经纶海甸，无远不照，所当及今题设官兵之时，于洛阳桥添将官一员、带兵一千余名，以备防守，以固要冲。盖有专官，彼将以地方为切己之责，不敢懈弛疏略。若轮派拨防，彼且视同传舍，苟简从事，欲其规为久远，何可得也。倘兵额分派已多，亦须酌量添设七、八百名。万一有警，再于本标官兵之内，随时调遣添防，庶免将来之纷更耳。

　　再查安海一寨，近经细询，系康熙八年展界所建。今若照顺治十八年旧界迁移，则此汛系属界外。尤祈贵部院鸿裁酌定，即将议设安海官兵，移设大盈，令其兼顾小盈。是否妥便？合就一并咨请。为此备咨贵部院，请烦察照施行。

　　康熙十七年十一月二十日。

　　请宽海禁咨督院

　　为请宽海禁等事。十一月二十八日，准贵部院咨开：「据督粮道会同兴泉道呈报兴、泉二府沿边各台寨分防官兵数目册到部院。据此，先为前事，业经本部院咨覆贵提督查照顺治十八年旧汛，移行各标镇协营拨兵扼防去后。今据该道呈称：兴、泉二府墩寨，旧界皆系贵标并兴化城守营以及晋江水师等营分布防御，似不可缓。除将墩寨催令沿边各府县星速兴工修建外，合就咨催，希即移行各镇协营迅速拨防施行」等因到提督。

　　准此，为查各营官兵皆经先行别调剿御，见今存营寥寥无几，而单开沿边各汛，需兵甚多，将何以资分派？即如本标之兵，除出征在漳及发守各县汛之外，存城不过百十步卒。今纵令其尽数出守，已属不敷，若将行间之兵发回，则边墙无兵可守。展转思维，实难分顾。况今日事势又与往日大相悬殊。当此海逆猖狂，乘潮肆逞，处处可虞，且沿边台寨相去或一、二里或三、四里不等。兹以十余名步卒驻守其间，万一逆贼以大伙登犯，攻围该汛，虽官兵竭力堵御，然众寡不侔，保无疏失？失则损挫兵威，所关匪小。本提督不得不剀切言之。贵部院文经武纬，虑无不周，尚祈少加裁察，以保万全者也。

　　今准前因，除即移行各镇营酌量地方缓急，将现在官兵，通融量派汛防。并将军开同安县所属地方内，有原系水师官兵防守之处，业经移行同安镇将，速为分守，毋得推诿各去后。尤祈贵部院俯察地方形势，贼情、兵力，各将弁委难支应，迅将议添营制，先行委员任事，令其分头招募兵丁，以资派遣。并严檄各有司速将台寨勒限修竣，以备防兵栖止。庶战守有资，边防可固矣。合就咨覆。为此备咨贵部院，请烦察照裁夺施行。

　　康熙十七年十二月初二日。

　　遵奉俞旨咨督院

　　为遵奉俞旨，安设官兵，分布紧要，以巩边疆事。本月初一日，接贵部院会稿内开：「浦城添兵五百名，闽安添兵一千名，镇东添兵四百名，蒜岭、枫亭各添兵四百名，惠安添兵一千名，洛阳桥添兵七百名，同安添兵三千名，灌口添兵五百名，龙江添兵五百名，海澄镇移驻漳州、额兵三千名，漳浦镇照旧、仍辖额兵三千名，漳浦营添兵五百名，云霄营添兵五百名，海澄城守添兵一千名，江东桥添兵二千名，福宁添兵四百名。以上共设兵一万八千八百名，即在奉旨添设一万零八百名并公标并入八千名之内」等因。仰见贵部院吁谟硕画，布置周详。本提督自当祗遵会题，安敢复有异议？惟是此番题定之后，遂成绳墨，若内中稍欲更张，似未便再疏入告，又不得不少申末议也。

　　查福宁州虽当添兵，但该汛离厦门逆穴颇远，向虽有零星海逆党羽游移窥犯，近为我舟师追击，而逆首朱天贵等已逃窜南下。今我舟师大队，出屯定海，相机捣穴，在逆贼断不敢飞越北上，则福宁州可无海寇之患矣。既无海寇可虞，则城守四百之兵不须添设，只将镇标原调入铜山营额兵一百五十三名准拨补足额，再将该镇标左营原调入铜山营游击一员、把总一员准其补复员缺，便足以资分布弹压。近本提督曾经面商该镇，亦无异词，故敢述以参议也。尚剩兵二百四十七名内，再请将一百五十名准拨补敝标五营原铜山之额。余存九十七名，留备别用。

　　再查福清一县，离省会不远，既于镇东添兵四百名，则蒜岭即添兵三百名亦足扼守，似可省出一百名，以益枫亭。盖枫亭一区，夙多伏莽，数十年来，未尝一日平静；此往来差员商旅所却虑而戒心者也。至于大盈、小盈，尤为山寇要冲。此地既近东石逆穴，咫尺大海，内则九溪诸山路通安溪、永春诸邑，山海逆寇，每于此中出没。若不安设重兵，不足以断绝山海之勾连。本提督愚见，拟于此汛添设守备一员，带兵五百名防守。即将原议减设福宁城守守备一员、余兵九十七名归其管辖，尚少兵四百零三名，拟于云霄营挪兵三百名，漳浦营挪兵一百名。盖云霄惟一土堡，非如郡邑之有仓库堪虞，既有官兵一千二百名，自可分布无事。漳浦一县已有总镇重兵弹压，又有漳州为之声援，不日水师提督莅任，复有水师牵制逆贼之背，则漳浦一邑有兵一千四百名居守其中，自有虎豹在山之势，无烦再虑。以上云霄、漳浦共减兵四百名，凑福宁存兵九十七名，共四百九十七名，即令议减福宁城守守备一员统领驻守大盈、小盈二处，以塞东石、安海之冲。若有警息，再于敝标调拨协助。如此，则沿海一带，星罗碁布，随处周密，战守之权，确乎在我掌握矣。

　　彼此俱属王土，何处非关责任。本提督身驻泉城，见统数千之众，乃于大盈、小盈议添防守，而于云霄、漳浦、福宁则议减戍。此非臆为轻重也。盖以本标士马有应援各府之责，且山海未靖，警息频仍，一遇有事，便当介马星驰。倘远出追剿，鞭长莫及，若泉州至同安一百三十里大盈一带，适中孔道，无专防之兵扼守，恐宵小勾连，又滋一番震动。事关地方大计，故不得不因此会议之机，详慎敷陈，惟贵部院再垂参酌可耳。合就咨请。为此备咨贵部院，请烦察照，裁夺示覆施行。

　　康熙十七年十二月初二日。

　　申饬透越咨四镇

　　为申饬透越接济之弊，以绝盗粮事。为照迁边画界，设兵巡防，原期杜奸清野，俾逆贼掠食无从，则乌合之伙势当不久溃散。惟恐有一、二不肖弁目，听信奸棍唆诱，希图微利，明知故纵，任其透越勾通。合就移饬。为此合咨贵镇，烦为查照，希即转行严饬所属沿边各协营将，令务令不时亲自带领兵马，严行巡查。并申饬汛防各弁兵，凡系港口，寸板不许下水；若系陆路，一丝一粟不许越出界外。敢有阳奉阴违，分肥故纵，及稽察不严致被透越者，或经访闻，或被首发，定以通贼指参。事关边禁，功令森严，贵镇责任攸关，幸勿泛视！仍将通饬过缘由见覆施行。

　　康熙十七年十二月初十日。

　　设法示禁咨两院、平南将军

　　为恳恩设法示禁，急救残黎事。本年正月二十二日，据江东副将詹六奇呈称：「据二十八都、上坑、九东等社居民杨仕、杨同等呈称：本社数村，附居大路，屡被海虐，惨不可言。幸逢大兵讨贼，喜见天日。岂料本社土楼攻破，颗粒无存，哀声满道，仅存空屋，又被兵丁乘取柴火，拆毁殆尽。合情乞示禁止，招徕残黎等情前来。据此，为照二十八都各村逼近大路，虽未迁移，凋残已极，仅存栖身房屋。况又播种及时，今被营兵拆毁，不留半柱只椽。可怜未定惊魂，又作流离落魄。卑职闻之痛切，即请宪令禁止；旋复躬亲传谕。孰知顽兵不遵军令，数百成群，公然无忌；将以民居为瓦砾场矣。今据前情，合亟呈请，轸念民为封疆根本，移知都统迅示严禁，庶留未拆之余，以免露宿之苦。实宪台恩施广厦千万间也」等情到将军。

　　据此，为照逆孽狂逞，倚水相持。兹满、汉官兵云屯漳郡，相机进剿；凡附近孔道居民，田庐荒毁，流离之状，在贵将军、部院、院洞悉民瘼，早垂矜恤。兹据该副将呈据上坑、九东等社民呈词，恳乞设法严禁等情，除经出示严禁外，合藉贵将军、部院、院威灵，严示禁饬，俾满、汉官兵共有遵守，残黎稍获安堵，得以及时播种。其所造于地方非浅鲜也。今据前情，合就咨会。为此备咨贵将军、部院、院请烦查照严饬，仍祈示覆施行。

　　康熙十八年正月二十四日。

　　海氛不靖咨两院

　　为海氛不靖，胜算宜周，急陈情形，请乞速拨重兵防汛，以固内圉，以保孑遗事。本月二十三日，据晋江县详称：「窃照逆孽披猖，流毒已久，我上宪经略海邦，剿抚并施，迅行迁界，严禁接济；蠢兹小丑，灭在旦夕，区区下吏，何庸置喙。然在晋地今日情形计之，界地既迁，逆贼计穷，势如困兽必闘，饿豕必突。卑职日据所闻，海寇横行，纵恣派劫，残黎惊魂，遍野哀号，不敢不激切陈之。谨按泉郡滨海延袤三百里，海逆在在可以登岸，而自晋地言之，最要者无如安平、前埔、竿头、灵水等处。由小桥折而东，则自陈埭、青阳、蚶江、石湖等处，古陵铺折而南，则沙溪、金厝寮等处，皆逆贼出没之要路。先是顺治十八年，调兵分汛，扼险而守，十里一寨，五里一墩，碁布联络，声势相援，故逆贼不敢入犯，内地之民得以尽力南亩，安枕无忧。今自迁界之后，调兵列守之符，日迟一日，逆贼劫掠之惨，日甚一日。内地居民，泣无保障，请兵致讨，则聚散无定，防御难周，则往来肆虐，势至城外两关，人民惊惶，是咫尺有鞭长之虑，深为隐忧者也。卑职身经守御，情形已熟，终日焦思。晋邑为泉郡要领，聚数十万之户口，全系此数处之屏翰。兹者，东石一处，久为贼踞，深河结栅，已成负嵎之势。而安平、前埔、灵水等处，地相逼连，逆贼聚为渊薮，从此出入内地，招伙派饷。万一复踞一所，深沟筑垒，固成窟穴，倚为犄角，则南乡人民沦陷汤火，内外市肆，贸易阻绝，额编粮糈，毫难征问，是委万姓之膏脂以资贼，弃籓篱而守堂奥，合郡生灵复危矣。且贼敢入内地扰害者，不过凭海鸱张，吓我人民输纳粮饷，以济漳贼耳。如我沿海之汛地，蚤一日安兵守御，则台寨可蚤一日修筑，碁布势成，应援声壮，此不惟泉郡之门户永奠金汤，并可以遏绝漳贼之粮运，速彼销亡矣。盖逆贼以游■〈舟宗〉海上，旦夕倏至，焚民庐舍，拿民妻子，待我大师搜剿，贼已扬帆飘去，故民宁受荼毒以救死者，皆缘沿边之汛地未有重兵防护也。今日安危，机在眉睫，伏恳迅发重兵，安置守御，固七泉之根本，苏万民之性命，其在指顾间矣。合就申详。为此除申督抚两院、宁海将军外，卑县备由具申」等情到将军。

　　据此，为照海逆肆乱以来，全闽沿海郡县悉遭毁掠之惨，漳泉尤甚。兹满汉大师云屯漳土，逆孽犹时有乘间登犯，扰我黎庶者，则泉属沿边纡回数百里之间，留御兵单，不敷分守，贼徒之频入焚掳，不问可知。每据各将领呈报，亟欲调遣分防，奈官兵限于制额，无可藉手。虽先前亦有安设，而寥寥百十之众，无济事机。本将军为边防日疏，辗转思维，心血已枯。兹边界既定，势当派防。本将军广询昔年之情形，细参今日之事势，即此派防之间，又有当费一番筹画者。查顺治十八年间，贼以屡败之余，胆寒气丧，故我沿边五里一台，十里一寨，百十官兵便可保固无事。然毕竟尚有马匹得以迅速冲突。今逆贼之声势方张，内地之奸宄杂沓，若边防之兵只循旧数，恐海逆乘潮突至，千百为群，而我台寨弁兵众寡悬殊，不特难以出剿，尤虑不足自守。万一挫损兵威，则贼锋愈炽，兵心愈疲，将来且不可再振矣。此前兴泉道建议请设重兵，良有以也。今即不能尽如该道所派之数，亦应稍为加增昔之原额。惟是本将军现在行间，又不得不酌留标兵以勷进剿。今拟俟东豫新兵调到收明之日，即为斟酌拨防。除稍缓地方应俟本将军回泉之日酌拨外，至于竿头、灵水、前埔、古陵、大盈、小盈各处，更为冲要之尤者；亟应于竿头安兵五百名、灵水安兵四百名、前埔安兵五百名、古陵安兵二百名、大盈安兵五百名、小盈、青石宫二处共安兵四百名。以上各汛，先应安兵共二千五百名，以应目前之急。但查各汛相去或十四、五里，或二、三十里不等，一遇有警，彼此应援，非藉马匹难以星驰电击。今本标官马缺乏，部发无期，购补无资，尤恐徒步之卒，有警难于远驰，互援则又属纸上空言、罔济实用，不得不仰藉贵部院之吁谟，早示区画，以救此泉属之残黎也。今据前情，合就剀切咨商。为此合咨贵部院，请烦察照，仍祈酌妥迅赐示覆施行。

　　康熙十八年正月二十六日。

　　地界安兵咨福宁镇

　　为地界非安兵莫守，横寇非重兵莫御，谨沥陈迁后情形，仰祈鉴怜救济，以保疆土，以全民生事。据福宁州申称：「窃州境沿边二百数十余里，汛地不为不广，隘口不为不多。当镇营全设之日，犹鳃鳃以地广兵稀，不敷分守是虞。况今日所设之官兵，其分防隘口者，岂能周密？屈指而计，中营游击刘济源官兵二百余名，驻札赤岸桥看守船只；调防铜山营游击曹良官兵三百余名，守御州城；调防平阳营游击傅鹏翔官兵五百名，驻守铜山。此三营相隔，修途峻岭，各有守城、守船之责，其余不过差遣塘拨，以供瞭望侦探而已。孰敢以寥寥有限之兵，远分要隘以当逆贼之冲，而疏城池、船只之防？故各寇如入无人之境，日甚一日，曾无一毫顾忌。甚至直入内地，焚杀卷掳，吓饷立威，远近刻无宁宇。向者患在海滨，今则患移内地。藉非迅发官兵，立时扑灭，肃清内地，以固疆界，则贼势日增，民生日促，恐涓涓不绝，将成江河矣」等情到本将军。

　　据此，案照先据该州申为逆谋报忿有据等事内称，陈、张诸逆屯踞地方，意图雪忿，侵犯州城，伏请酌拨水陆捍卫等缘由，业经本将军咨商总督部院，并移咨贵镇，量发官兵回汛防御在案。续准督部院咨为呈请酌拨官兵等事，复经本将军移准贵镇咨覆拨发铜山营把总游明带兵一百名候领粮饷，立令起行等因。兹复据该州申称，汛广兵稀，贼寇公然屯札，肆横劫掳，若非迅发官兵扑灭，则贼势日增，民生日促等情前来。为查沿边迁移已定，要口自应拨兵防守。惟福宁官兵调赴来漳，而在州汛防官兵，虽云单薄，亦当设法堵御，相机剿杀。乃因循退缩，致贼势鸱张，以致劫掳，此该州之不得不屡请重兵及时剿灭以靖地方者也。照据前情，合再亟移。为此合咨贵镇，烦为查照，希即迅发把总游明，带兵星驰回汛守御。仍严饬在州将弁，酌量地方险易，通融扼守，务要昼夜用力瞭探，加谨提防。遇有警息，奋勇驰剿，保卫人民，以安地方。仍将拨兵起行日期，并饬行过缘由见覆施行。

　　康熙十八年二月初六日。

　　地界安兵咨督院

　　为地界非安兵莫守等事。本月初七日，准贵部院送到康亲王令谕，内开：「据福宁州知州张敏启称：州境沿边，汛广兵稀，逆寇直入内地，放火杀人，卷掳男妇财物，张示吓饷，并开迁界后被害地方日期情形，伏乞垂鉴」等因。敬此，为照福宁僻处闽省北隅，离海逆巢穴较远，向来颇称宁谧。自福宁镇带兵南下会剿，而山海小丑窥我兵单，遂敢乘隙劫掳。然据报俱系零星逆孽，实非大伙海寇。若在州文武果能和衷协力，鼓励官兵乡勇，互相守望堵剿，何以致其流突无忌！该州虽系文职，亦有地方之责，平时既无弭盗之术，而有事辄大声狂呼，越启亲王。前据该州详同前由，本将军随经移咨福宁镇，催将原议发回铜山营官兵一百名，迅令驰回福宁，协同在州将弁，酌量地方险易，通融扼守去后。今奉王谕前因，相应再于该镇所带官兵之内，掣回二百名，并前议遣之数，共足三百名，令其兼程回州，相机防剿。是否妥便？迅祈示覆，以便转移遵照。

　　至于该州狂呼越启，未知贵部院前此曾否申饬？细揆该州之意，实欲速福宁镇之回州，以卸地方之责任耳。然行间与贼对垒，日夕相持，兵马尚虑单薄，该镇岂可轻易遽撤？谅贵部院硕画，当有以洞及也。合就咨商。为此备咨贵部院，请烦察照，迅祈示覆施行。

　　康熙十八年二月初七日。

　　●平闽纪卷之六

　　三韩杨捷元凯着

　　咨文

　　酌设沿边咨两院

　　特请增兵咨抚院

　　禀报事咨督院

　　请令撤兵咨两院

　　备陈剿贼咨两院

　　备陈剿贼咨浙督

　　遵奉俞旨咨两院

　　详请添兵咨督院

　　奏闻事咨督院

　　密报事咨喇将军

　　呈请宪示咨两院

　　特请飞调咨督院

　　密请添兵咨督院

　　贼盛兵单咨督院

　　禀报事咨两院

　　密报事咨兴化镇

　　密请安置咨两院

　　特请飞调咨水提

　　重地未便咨喇将军

　　酌设沿边咨两院

　　为酌设沿边要汛，以资防御事。准贵部院咨开：「准抚院吴咨前事等因到部院。准此，为照惠安营至福清蒜岭沿边一带，已经抚院巡阅；各汛应设官兵，布置分防，既经酌定，相应咨会。为此合咨贵将军，请烦察照，希即迅拨官兵二千五百名分布沿边各汛。倘有不敷，本部院再拨兵五百名，统听贵将军分发防守。仍希见覆施行」等因。并准抚院吴咨同前因各到将军。

　　准此，时本将军因验收东、豫新兵发伍，正在酌定兵数，分发回泉汛守，然后咨覆。复准大咨前事，内开：「准抚院吴咨内开，本院旋师，阅历跴勘形势并与镇汛诸将细加商酌；自漳州大王庙起以至泉州并兴化至蒜岭一带，安设官兵数目，业经本部院备移贵将军迅发官兵防守，倘有不足，本部院再拨兵五百名，统候分拨在案。但边界迁徙已经两月，沿边处所尚未安兵，盗贼纵横，出入无忌，断难刻缓。合就咨催。为此合咨贵将军，请烦察照，迅拨官兵，令兴泉道同贵标员沿途安置分防。望切望切」！等因。

　　准此，为照沿边迁界已定，自应设兵防守。兹抚院巡阅漳、泉、兴化各郡县边汛，派定官兵堵防，备极周密详悉，深得安攘至计。惟是，各营兵额犹恐不敷分布；如泉州沿边各处所需兵数，计本标制额只有四千八百五十名，而本将军现在行间与贼对垒，堵守边墙尤为紧要，不得不酌留官兵以备缓急。今除酌拨官兵二千名，于本月初一日着令本标左、后两营游击朱起龙、刘国兴带领回泉，酌量地方险易，先为分布守御去后。若照抚院原定之数，尚属不敷。似应俟荡平漳寇之日，本将军带兵回泉，方克如数拨发也。其洛阳桥、惠安二汛，虽已添设营制，而兵马皆未补足。兹查本标五营，已收东、豫新兵，其旧兵溢额约计一千上下，已经行令中军参将马胜将溢额旧兵尽数分发，补入洛阳、惠安二新营。且洛阳游击赵云奉令带兵往同安会剿。今郑不伐已经投诚，该将现在赴汛料理，则洛阳、惠安二汛，只俟本标溢额旧兵发到，即可分布巡防。至于兴化沿边所需兵马，除已经檄行游击李雯将现防洛阳官兵，俟游击赵云并本标溢额兵丁收补之日，尽数撤回兴化；则兴化边防，亦稍足资矣。

　　再查福清、连江、罗源原调南征官兵内，除酌留福清炮手一百名、连江营炮手二百名防守边墙外，其余已遵大咨尽数发回原营守边去后；兹查得小盈、青石宫、大盈地方已有本标官兵防守。惟东岭、荔枝园二处，乃大盈、小盈、青石宫适中之地，本标额兵不敷拨派。而东石、内瞭山、九溪山，海逆乘隙出没，得荷贵部院垂念边防大计，拨发劲旅五百名在彼添防，则大路一带可保万全，此又藉贵部院之鼎力鸿谟也。

　　康熙十八年四月初三日。

　　特请增兵咨抚院

　　为特请增兵汛守，以固地方事。准贵院咨开：「据驿传道呈详：福清之镇东、牛宅、海口等处，逼近树头、海坛山，请饬福协仍拨庞守备再增兵三百名汛守。其渔溪等处，或将调去福清之兵发回本管分汛，或别拨兵丁选员协同防守等缘由到院。据此，相应咨达」等因到将军。

　　准此，为照福清汛地辽阔，兵力不敷汛守，先经本将军咨明督院，将所调南征官兵发回二百名以为汛守边汛之用。至于蒜岭等处，新经题设守备一员、额兵四百名。近该营守备田龙见请留福清营原发回南征官兵，以为安营立寨之资，业经本将军咨准督院覆示饬行该备迅将额兵作速设法募补足额，发回原兵在案。是福清之蒜岭等处，兵力颇足，似可少敷防御。至于镇东一带，尚须添防。但附近各营，委无余兵可以调拨，祈贵院硕画，或就近酌量缓急通融那移，以资汛守，俟新设之镇东营官兵募足之日撤回可耳。

　　康熙十八年四月初十日。

　　禀报事咨督院

　　为禀报事。本月十三日，据延平城守左营游击邵乘龙呈详等情到将军。据此，为照逆孽纪朝佐流窜德化、永福二县，自当发兵穷追搜捕，以绝根株。兹据称延平郡城只有将官邵乘龙兵三十余名，现在无兵可拨等情。惟是永春一县，与德化毗连，在泉官兵现经尽数拨防沿边，无可遣发前往接防。该县城池仓库为重，其延平原防永春官兵，似未便发回，所有副将康泰所带会剿宁化官兵七百九十名，近据各协将报称，黄机禾屡为官兵杀败等情，则逆贼之形势略可概见；今或只令郭、裴二副将会同乐总兵官兵在彼搜剿，行令延平副将康泰将所领官兵尽带回延会剿纪朝佐，或行令该副将于所带官兵之内酌发二百九十名，着令能员带回，并行游击梁九凤将现防宁洋官兵之内酌拨一百名驰回延平，庶足以资堵剿，并可兼顾郡邑城池仓库。查宁洋县汛系漳州所辖，应祈贵部院檄行漳州镇标择拨官兵二百名前往防守，责令游击梁九凤将原带官兵二百名驰赴宁化会剿黄机禾。其副将康泰，乃系委署回部改推之员，若久在行间，未必尽心，且恐呼应不灵，或应令其原带官兵七百九十名带领回延，内留二百九十名固守郡城仓库，其五百名责令游击邵乘龙带领会剿纪朝佐，庶出处战守，均之有备矣。本将军管见如此，是否有当，合就咨商。为此备咨贵部院，请烦察夺示覆，以便行营遵照施行。

　　康熙十八年四月十四日。

　　请令撤兵咨两院

　　为禀报请令撤兵事。本月十四日，据邵武副将郭奇、署延平副将康泰、随征屯田总兵乐灿报称：「窃照卑职等奉宪令带领官兵会剿逆寇黄机禾等，已于三月二十日进攻贼口，二十二日辰时直捣巢穴。当阵杀贼夺械、并逆贼弃劫空堡窜遯各情形，俱经具报在案。时职等暂札留猪坑，分差跴探黄机禾踪迹间，于二十四日据原发上伊一路进剿各营千把范得胜等、宁化县安远司巡检冯奇同报称：得胜等遵奉即于三月二十二日黎明，带领目兵前进陆里郊洋地方，贼党踞险抗敌，四处埋伏。得胜等分兵三路，奋勇冲杀，夺进贼口，当斩杀贼旗手二名，得获大旗二杆，杀死贼众三十余人，得获篙鎗、马叉、旗帜等件。及至午时，贼敌不住，又奔上高山，窜入空土堡。得胜等协同巡检冯奇带领上伊难民乡壮张教化等，四面架梁，冲杀上山围堡。当阵砍贼十余人，炮伤滚落山崖约计二十余人，余党四散潜逃。其空堡当即火焚，各营兵丁阵获旗帜、鎗炮等项，相应一并报夺等情。据此，卑职等会商留猪坑巢穴空堡已焚，师札无益。随议令汀营裴副将即领该标官兵前往汪家地一路搜缉，卑职等带领官兵前至郊洋一路搜缉。时据上柏丈难民熊迩为报称：闻有黄机禾只带五、六十人走往江西地方去等语。卑职等挑选目兵三百名，着令邵营千总何承统、范得胜等各领星驰追赶去后。于三月二十六日，据千把何承统等回称：三月二十四日酉刻，统等蒙令带领精壮目兵，漏夜前往，至二十五日辰刻到石城、高田地方，计赶八十余里。时据本地练总何就口称，并乡民传说：黄机禾被福建大兵杀得大败，只带五、六十人走去江西赣州投诚去了等语。卑职统等会商，未知果否，欲札高田，又系江西地方，所带目兵粮米无办，难以穷追，不便久札，合撤回营等情。据此，该卑职等切照黄机禾聚众肆虐，盘踞留猪坑老巢，兹奉宪令扑剿，前后创杀三阵，败遁江西，巢穴已荡，余党零星潜匿。只今各营重兵久驻，败亡余贼断不敢出。惟是卑职等经历地方，目睹田地拋荒，议将克剿地方，应听该辖汀州裴副将一旅暂札要地，会同宁化县多方设法招徕编氓，庶余党自出归农，而界内一清，则黄机禾不敢复逞，地方渐见宁谧矣。今卑职等除移会裴副将及照会宁化县知县招徕去后，各带官兵撤至中砂地方暂札。现候宪令撤兵外，理合具禀」等情到将军。

　　据此，为照山贼黄机禾负固跳梁，业遣发各副将督领官兵会师夹剿，擒斩累累，毁巢获械。而黄机禾被追势促，只带随从五、六十人鼠窜江西。所有胁从余党，悉系附近居民，大创之后，势必零星潜匿；似不必将各营兵马久屯境上。相应行令副将裴天禄，，酌留才干守备一员、带兵三百名暂留该地方，与江西交界处所会同宁化县相机剿抚，以绝盗萌。其余各营官兵，仍令副将郭奇、裴天禄带领驰至德化会剿纪朝佐。其副将康泰带兵回守延平，以便游击邵乘龙带兵前赴永福、德化、尤溪三县交界之地会剿，以绝内奸。事平之日，即便发回各营。本将军管见如此，是否有当，合就咨商。为此合咨贵部院，请烦察照裁夺檄调，仍祈示覆施行。

　　康熙十八年四月十七日。

　　备陈剿贼咨两院

　　为备陈剿贼情形，亟赐上策，以绝根株事。本月初二日，据铜山营游击曹良呈称：「窃照卑职奉令会同浙师夹剿南镇、双头衕二处逆贼，叨蒙宪台福庇，于四月十一日同各营官兵攻克南镇，得胜缘由业经塘报在案。更有双头衕一处逆贼，尚未捣穴，会同密商进剿。至十二日，浙汛官兵同卑职一齐掣赴后崎界外屯住，议拨目兵踹探路径。据浙、闽各营目兵回称，后崎离双头衕有三十余里；十五里之内，尚有一线小路，余皆连海靠山，乃海岩峭壁，一人尚要攀缘而上。过此皆污泥深陷，越一小山，看见贼巢，系孤悬海岛，四面皆水，非船万难进剿；窼前现有贼艘在彼湾泊等情。卑职公同询实间，随准温协贾副将、温镇标左营马游击、福宁镇标中营刘游击等面云：据称双头衕系海中心，陆师虽勇，未能飞渡，必须水师重兵夹攻，方克有成等语。其贾副将、马、刘二游击于本月十五日黎明，各带领弁兵起行回汛外。卑职细思，南镇巢穴已经我师焚捣，而余氛奔遁上船，势必合归双头衕啸聚。今日倘不尽力灭根，后日毒害地方滋甚。卑职固不足惜，其如封疆何！兹贾副将、马、刘二游击决意归汛，难以强留，而在州水师丘游击又负约愆期，畏缩不前，不得不备情哀请宪台迅发谙练水师，以攻其前，陆师以蹑其后，余孽根株，不日可靖。卑职所带官兵，一面驻札白琳地方堵防，一面候发水师夹剿，仍请饬行浙闽原同夹剿官兵，依旧会齐一处，协力截杀；地方幸甚！卑职幸甚」！等情到本将军。

　　据此，为照南镇逆贼虽被官兵剿败，然根株未绝，终属遗患。况双头衕一处，尚未捣穴，今各兵即欲回汛，贼势必将复燃。自应乘此兵威，水陆夹剿，扫荡巢穴，乃为上策。今据前情，合亟咨商。为此备咨贵部院，请烦察照，希即檄行水师营速拨谙练水师，重兵船只，驾进双头衕口，并檄行原同夹剿各官兵订期会师，水陆夹攻以空巢穴，以净根株施行。

　　康熙十八年五月初五日。

　　备陈剿贼咨浙督

　　为备陈剿贼情形等事。准福建抚院吴咨开：「本年五月初一日，准定海将军王咨开：本年四月二十七日，准本院咨开：准本将军咨前事等因到院。准此，为照海逆湾泊双头衕既系孤悬海岛，非船难以进剿，该将请拨水陆夹攻；今经贵将军运筹制胜，添拨水师会同刘游击，订定日期，水陆奋力夹剿；深见吁谟硕画。但咨浙江督院飞饬原发官兵仍至铜汛订师会剿，应候贵将军主稿可也等因到本将军。准此，为照南镇双头衕贼巢原准浙江督院咨移两省会师，水陆夹剿，０南镇之贼业经官兵攻杀焚巢，余孽败遁，则双头衕之贼，诚宜一并歼除。前据福宁镇标中军游击刘济源报文，本将军已经飞饬原在福宁配船水师参将丘廷辅，星速会同刘游击率兵订期水陆进剿矣。今铜山营游击曹良，以地系汛属，恐贻后患，乃请浙、闽两省原调会剿官兵合力剿除，应否如其所请，故以奉商。今准大咨前因，但本将军所管者水师也，或原发船兵足以剿除，或应再为添发协力夹击，本将军不敢岐视。至于陆路进兵，且事在邻省，则应仰请贵院主持咨会饬行，本将军似未便越俎。合再咨会贵院，请烦查照酌示等因到院。准此合就咨会。为此合咨贵将军请烦查照裁酌，迅赐示覆」等因到本将军。

　　准此，为照南镇双头衕海逆，恃险跳梁，业荷贵部院遣发浙属官兵，会同闽省福宁铜山官兵协力夹击，南镇逆贼，已经攻杀，余伙复投双头衕盘踞海岛。兹水师将军王现在照拨水师官兵，合师捣穴，至于陆路官兵，除经本将军移咨福宁镇，着令能将带领驰赴铜山候期进发外，所有贵部院原调来闽会剿官兵，统祈贵部院威灵，檄令星速前来，订期协剿，俾浙、闽得受敉宁之福，皆出贵部院之鸿慈也。今准前因，合就咨达。为此合咨贵部院，请烦察照赐覆施行。

　　康熙十八年五月十二日。

　　遵奉俞旨咨两院

　　为遵奉俞旨等事。本年四月十一日，准贵部院咨开：「准兵部密咨前事等因到部院。准此，合就咨商，请烦察照，作何建议题覆，惟祈卓裁示覆」等因到将军。准此，为照闽省地方形势，南北延袤二千余里，一面倚山、一面临海。倚山则崇冈叠嶂，临海则万里汪洋。自康熙十三年变乱，山海逆寇，乘机交讧，踞险跳梁。及康熙十五年，大师入闽，渐次削平。使当时即增设官兵，星罗碁布，则余孽势当溃散，不致复有此番之骚动。惟是以宇内多事，措饷维难，前任督、提不敢陈请增兵，以致调拨不敷，防剿无藉，遂致海澄失陷，泉郡被围，致烦满、汉大兵云集应援。若非仰赖朝廷威令，则闽南半壁，几不可为。

　　兹海逆现在与我师对垒，更散遣逆艘往来于沿边窥伺。在我各汛扼防，不可不极其毖密，业荷贵部院宏裁，建议题增兵额，并海澄公原辖兵丁，俱分派于沿边要汛防剿，设官分辖，以端责成。此盖相度形势，因地制宜。迩来扼守颇密，孔道始通，山海之勾连隔断，贼众之糗粮始绝。

　　兹内部以所汰海澄公原兵一千一百三十七名，不准补足；又以所添一万八百名之兵，原未令其另立营伍、添设官员。并将水师提标官兵，既就此所增兵额之内派拨，移咨再议具题等因。查原题派拨官兵汛地，如浦城一汛，实为全闽上游之冲，外省解运协饷必由之路。际此邻省山寇未靖，不时侵入，若不特设专汛，断难保无疏虞。若闽安为省会之门户、镇东为福清之籓篱，皆逼临大海，贼艘乘潮可以直入内港，必设重兵，方可扼其侵犯。至于蒜岭、枫亭，乃驿站孔道，凡解运饷银、火药、甲械到此，势须歇宜，且咫尺波涛，逆艘日在游移，尤当设兵弹压，以杜觊觎。惠安为兴、泉之脉络，洛阳乃泉州之咽喉，每值大潮之候，万顷汪洋，若不亟设重兵，则贼之艨艟巨舰，往来无所顾忌，不特内地居民日受蹂躏，且恐孔道不通，军机因而阻梗矣。其灌口、龙江乃漳州接壤适中之地，与厦门逆穴对峙，相隔一江，即此一千之兵尚虑单薄，又何可轻易议减也？在江东桥官兵，现在与贼对垒，日夜戒严。海澄一县，虽未恢复，而该营所设官兵，亦现在屯札江东桥。两兵互相犄角，以堵逆贼勾连山寇取粮之要道，是又不可一刻疏防也。至福宁一州，处闽省北偏，地势纡回，为滨海重地，虽有镇标及铜山官兵，而汛险兵单，不敷防御，是城守官兵又亟宜添设也。以上各处，俱十分紧要，自应仍照原题之数，设立官兵，以资弹压。至若泉州所属之大、小盈，逼近东石逆穴，当设重兵一千余名，以资边防。祗因钱粮匮乏，再难议增。今若将所汰各标原兵，不准募补，又于此内拨充水师提标，再除漳浦、漳州、同安三镇已经奉旨设兵九千名，则余兵仅三千余名，将何以分布于沿边各汛乎？

　　夫以闽地之边汛，皆贼■〈舟宗〉飘忽，在在可以登犯。兼之逆贼狡谋，每见饷银、火药经过，遂欲拥众截劫。本将军屡次统兵接护。今若各汛兵单，万一有失，则贼志愈张，咽喉孔道不通，军饷挽运难前。山寇复从中遥应，穷民因而骚动，恐殷鉴不远，前辙堪虞。且查水师提标官兵原在二万数内，已于备陈剿贼等事一案，经亲王具题部覆，奉旨准行在案，此尤祈贵部院剀切陈明者也。至添设官员，另立营伍，有兵自应有官，若使附近各营将弁遥为统领，恐责成不专，巡防不力。莫若端汛弁员，以汛为家，功名性命相关，自必加谨严毖。

　　总之，闽省从我朝定鼎以来，为海逆扰攘，劳师动众，所费公帑金钱，几千万计。延至今日，尚未荡平。今欲保固封疆，一劳永逸，自当破格用兵，奋扬威武，设官分职，勿惜小费。秋间水陆大举，转盼届期，倘邀朝廷威灵，扫平逆穴，芟锄积寇，事平之日，或可将新设官兵酌量裁并，以省国帑。若再因循从事，边防不固，恐糜费钱粮，无所底止。本将军虽赋性愚昧，岂不知措饷艰难，当勉从樽节？惟以身在地方，目击山海情形，既准大咨询及，不得不备晰直陈。是否有当，尚祈鸿裁酌妥主稿题覆可也。今准前因，合就咨覆。为此合咨贵部院，请烦察照施行。

　　康熙十八年五月十五日。

　　详请添兵咨督院

　　为详请添兵以固边防事。本月十二日，据本标左营游击朱起龙、前营游击焦国巡合呈称：「本月初六日，据侦探报称：闻观音山一带贼寇，俟稻谷收完日，随于祖山头筑造炮城。其余要掣来泉州。所有锹镢，搬运东石，不知欲于何处筑寨等情。据此，案照遵奉宪令抬营筑寨，一处完固，即拨一股官兵驻防。诚恐安设之后，兵力渐次单薄，故调邵武郭副将带兵一千名前来协护，事竣撤回。如安设台寨，官兵不敷，立即具文呈请酌拨等因遵行在案。兹郭副将一时未到，即到亦须添兵。卑职现在护筑康店、青石宫、小盈三寨，报竣之日，随即挪营前埔、灵水二汛。但灵水、前埔对面，逼近东石，距厦门一潮之水，悉系贼寇取粮要口，非重兵难以防御。今次第修筑，随完随安，兵力益见单薄。若贼寇无多，守边官目自能剿杀；如贼势重大，必须另设援剿接应，以保万全。倘兵力稀少，虽台寨分布，贼寇亦得乘虚侵犯，于沿海险要处所挖河筑垒，我兵不无多事之累，百姓未免蹂躏之苦。抑有请者，泉郡沿海地方辽阔，比别处十分险要。各都乡村，尤当修造土堡以藉安身，设立练总以司联络，清查保甲以除奸宄。遇有小警，鸣锣响炮，守边官兵沌乡邻，立可应援。若遇大伙，又有援剿官兵并力追杀，自无焚掠掳劫之患。合无檄行府厅县实力举行，此亦守望相助、靖盗安民之急务也」等情到将军。据此，案照先准宁海将军喇咨，据该将报称，海贼要来泉州地方取粮，拟石井、东石等处登岸等情，咨商酌拨官兵添防边界等因，业经本将军移咨贵部院察夺在案。续准大咨，檄令游击朱起龙、焦国巡等前往灵水防御，并拨何兵协剿等因，随经本将军飞调副将郭奇带兵星驰康店，护筑寨垣，以便朱起龙驰赴灵水设寨安兵，咨明贵部院去后。兹据呈称灵水、前埔一带逼近逆穴，最为紧要，请添官兵并各都乡村尤当修造土堡，设立练总，清查保甲，遇有警急，鸣锣传炮，互相守望，以便官兵应援协剿等情前来，是亦绸缪疆圉、弭盗安民之要务。但灵水要汛，止以游击朱起龙、焦国巡所带官兵前往堵防，未免单薄。相应一并咨达。为此备咨贵部院，请烦察照，希赐酌拨官兵添防，并祈檄行该道府县清查保甲，以杜奸宄。并令各乡村并设练总，修砌土堡，互相守御，以固地方。仍祈见覆施行。

　　康熙十八年六月十五日。

　　奏闻事咨督院

　　为奏闻事。本年六月十四日，准贵部院咨开：「准兵部咨前事等因到部院。准此，合就移咨，请烦察照，希将亲王两议题疏，听本部院与贵将军另题字样，酌裁示覆，以便会疏题覆施行」等因到将军。

　　准此，为照逆贼窃踞险岛，抗拒颜行，致烦大师会讨，虽屡挫贼锋，然犹负固跳梁，逾时赊死，凡属封疆臣子，恨不灭此朝食，以纾皇上南顾之忧。惟是，扫荡巢穴必藉船只坚固齐备、水兵操练精健，方克有济。兹准大咨，询议题覆。细绎王谕原题疏内，进剿海贼，必须调取荷兰国船只，方可举行；此诚亲王思深虑远，慎重制胜之宏谟。但目下荷兰国敕书尚未赍捧前去，则此项船只，难应师期。为今之计，惟俟水师提督万统领岳州、江南、浙江战船二百来闽，必由舟山、普陀沿海驱剿零星贼艘，先声可以夺人。并将在省修造新旧战船三百只，配兵操驾齐备，实有可以破敌之具。即就九、十月间，风信既顺，水陆夹击。谅海岛游魂，无难授首。倘水师提督万所统战船一时未到本省，舟师尚未齐备，或俟冬尽、春初另期进剿，抑或遵照亲王疏内所议，本将军未敢擅专，统听贵部院酌裁主稿题覆可也。今准前因，合就咨覆。为此合咨贵部院，请烦察照施行。

　　康熙十八年六月十五日。

　　密报事咨喇将军

　　为密报事。六月二十七日，准贵将军咨开：「准总督部院姚咨开：泉属各汛，原系本将军旧汛，似应于随本将军在凤山兵四千外，尚余兵一千名，即于此中添拨贴防等因。并据游击刘国兴报称：竿头亦有本标官兵五百二十七名，再拨五百名凑额等情。查竿头逼近东石、深沪，又接连海滨，为贼所必争之地。且本月十九日被我官兵杀败，贼之挟仇报复，亦势所必至。而竿头士卒寥寥，实切疏虞之患。合再请添拨抵泉，以为固御」等因到将军。

　　准此，为照本标五营额兵实在四千六百七十名，援剿两营实在一千六百二十名，通共实兵六千二百九十名。今现随本将军在凤山营盘共兵三千六百余名，分发左、前、后三营游击朱起龙、焦国巡、刘国兴等带往竿头、灵水、康店以及分防永春、德化、南县共兵二千四百九十余名，存留防守泉州并养病兵丁一百八十名。此六千二百九十名之兵额，俱已分遣无余。所以前准大咨，委因无兵可拨，故不得不咨商督院也。续准督院咨覆，亦以无兵可拨前来。本将军念切泉城根本重地，兵单可虑，不得已于现在凤山防守边墙三千六百名之内，摘选三百名，着令守备杨可能带领驰赴竿头添防，已经咨明贵将军在案。今复准贵将军咨开前因。查行间之兵，现在与贼对垒，难以再为抽拨。查本月二十六日，据邵武副将郭奇呈称，已带兵到康店地方合营，俟三、四日内寨城完竣，即赴灵水、前埔，会同朱、焦二游击筑寨等情。则是游击朱起龙等所带本标官兵，已有郭副将与之会合，声援已壮。应于本标官兵之内行调一百名，驰赴竿头，以凑一千名之数，责令游击刘国兴调度剿御。其余本标官兵一千余名，仍令游击朱起龙、焦国巡会同郭副将在于灵水、前埔护筑台寨。报竣之日，令游击焦国巡带领本标兵一千名防守灵水，副将郭奇带领原辖兵一千名防守前埔，则沿边星罗碁布，似可以保固无虞矣。

　　康熙十八年六月二十九日。

　　呈请宪示咨两院

　　为呈请宪示，以便画一支除事。本月初八日，据中营参将马胜呈称：「窃照病故兵丁、倒毙马匹，查本标定例，不拘月内日子之迟早，俱以是月初一开除住支。兹据各营弁目禀称，倒马兵丁，要照江南截日住支。若依截支之例，恐贻后来驳追之累，无可赔补。佥乞转呈示下遵照。据此，该卑职查得倒毙马匹，叠经详报开除，亦有奉批照例截日住支者，亦有奉批以本月初一日住支者。兹据前情，相应呈请宪台裁示，嗣后标营故兵、倒马，应否截日支除，抑或仍照定例，以本月初一日住支，俾有画一，永为遵守，以免各兵纷争。理合呈详。为此备由具呈，伏乞照详施行」等情到将军。

　　据此，为照闽省海逆未平，兵马日在剿御，按月关支粮饷、草料，虽宜严核樽节，然今昔时势不同，亦当权衡体恤，庶可以鼓励兵心。如脱逃兵丁，不特恐其在外不法，即畏劳思逸，生心离伍，已干犯军纪，其名下粮饷，勿论系何日脱逃，自应以脱逃月分初一日住支，无庸再议矣。惟是阵亡兵丁，则系奋勇杀贼，为国捐躯，及一切病故之卒，则系昼夜荷戈，餐风宿露，署湿潜入膏盲，驯致不起。当其寸气犹存，三餐医药俱仰给于粮饷，关支到手，便尔分用无存；殆及身故，其名下粮饷，不论系何日子，概令以所故之月分初一日住支，则已关之粮米，势当追补。官欲问之本兵，其如骨化魂消，无从查取；若责之该管将弁，则劳苦穷员，月支俸廪尚不足以资八口，何能为故兵填还？再查倒马一项，际此剿御殷繁，全资马力驰骤，穷丁百计借贷，觅料喂养，期得马匹臕壮，以备冲突。满望按月关支草粮，分还债负，不幸官马倒毙，亦不论系何日子，其草干俱以所倒之月分初一日住支，致兵丁所贷之债无可赔还。即在无事之时，犹不可责令穷兵捐资养马，况今日之驰剿肆出，而可令兵丁枵腹赔料耶？本将军历任山东、江南，除逃兵粮饷以各月之初一日住支外，其病故兵丁及倒毙马匹，俱系截日住支。即今援剿左、右两营现有成例可考。兹闽省现在用兵，而故兵、倒马俱以本月初一开除，似非所以体恤下情、鼓舞兵心也。查此例因变乱相仍，营务亦从无整顿，所以因循相沿。贵部院、院八闽提衡，三军司命，惟祈因时制宜，权衡通变，将故兵、倒马饷干，援山东、江南之例，准以截日住支，则各营弁兵无不感激思奋矣。本将军以有山东、江南事例，据呈请示画一前来，不得不剀切转咨。为此备咨贵部院、院，请烦察照，仰祈体恤下情，俯赐酌夺，仍祈示覆，以便行令各营遵照施行。

　　康熙十八年七月十一日。

　　特请飞调咨督院

　　为特请飞调等事。本月十八日，准贵部院咨开：「准兵部咨前事等因到部院。准此，除行布政司查明船只数目外，合咨察照将闽省现有船只，果否足以破贼；倘难以充用，若取江、浙船只，并无可虞，必能取至福建，酌议见覆施行」等因。同日又准抚院吴咨同前事，内开：「为照江南、浙江船只，原经督部院会题同官兵水手一齐赴闽。续准部议，令提督万官兵配驾前来。今提督万由陆进发，其江南、浙江船只，又准部行，或可不取，并取到并无可虞，抑或拨发官兵，必能取至再议具题等因。查在省有原旧鸟赶船二百五十只，新造鸟船五十只，共船三百只，并八桨小船，约计可以配兵三万余名。今现在水师兵丁只有二万名，除配驾外，前项船只尚有余剩。若再调江、浙战船，既无官兵水手一同来闽，又难遣发官兵远去配驾。即使前船到闽，有船无兵，总无济用。莫若遵照部文，或此等船只，即可应用等语，再加酌议添兵，配驾征剿，是在贵将军硕画会商妥确，迅赐主稿会题者也。相应咨达。为此合咨贵将军，请烦查照示覆施行」等因到将军。

　　准此，为照破灭海贼，必藉舟师，是以前经会议题调江浙船只并红毛夹板，以及本省现在战船，会合夹击在案。虽目下夹板彝船未到，然骑虎之势，似难中止。自当商酌进取，以收荡平。惟是江浙之船，部行复议。兹准抚院咨开，闽省新旧各船，约可配兵三万余名，而现在水兵只有二万，除配驾外，船只尚有余剩等因。则江、浙之船似可不用矣。但今舟师尚未配驾，水师提督尚未莅任，若遽以不需江、浙之船入告，万一水师提督到闽，或以本省之船不敷配驾进剿，或以江、浙战船宽大堪用，另有一番建议，将又费一番覆请之烦。且水师提督万现由陆路起程，将次到闽，似应俟其到闽之日，将现在各船查看，每船果可配兵若干名，各船共可配兵若干名，是否足用进剿，应否仍调江、浙船只？公同确议会疏题覆，尤为画一妥便。况水师提督生长闽南，练习地方情形，其于战船事务，谅所深知。捣巢大举，似当集议，以收万全之效也。既准大咨询及，不得不谬抒末议，是否有当，统候鸿裁酌夺者也。除即备覆抚院察夺外，合就咨覆。为此备咨贵部院，请烦察照，再赐酌妥主稿具题施行。

　　康熙十八年七月二十一日。

　　密请添兵咨督院

　　为密请添兵防护修寨事。本月初三日，据泉州海防同知苏良嗣呈称：「窃照水头一寨，跨入海港中，三面水环，一面通陆，诚为扼要险地。臭涂贼船则在对面，石湖、蚶江贼船则在紧邻，乃贼出没要道，必争之处也。以贼数而论，倍于东石；以地险而言，更倍于灵水、前埔。卑职奉令督修，敢不察地利而度贼势，计图万全，以绝逆贼觊觎。查护修灵水、前埔二寨，原奉拨发官兵三千余名。移营时，又有大兵前往保护下营，故免疏虞。然狂贼犹敢中夜屡犯。所幸兵多有备，得以制胜。今计现在护修陈埭之兵，浙江七百、藩下二百、道标四百、晋江营二百，祗共一千五百名耳。况晋江营之二百，已留防陈埭，而浙江之兵，又有抽换回泉之举。即另为补发，亦不能多。是以倍险之地，而反少两倍之兵。此其难易，不待缕述。夫知彼知已，百战百胜，今贼势地势如此，何敢冒昧以行？卑职长顾却虑，计目今现造陈埭一寨塘房，昼夜并工，亦须半月。及至彼时，则前埔寨久已报竣；在彼官兵，除防守外，尚有不驻寨之藩下马兵，及存泉城之藩兵，可以尽数拨发。提标左营朱副将所将提标兵丁，除留防灵水等汛外，虽久劳于外，然当多事之时，亦可令带亲随，再来水头料理。余者请于城守营或别营添拨数百名。大约极少亦须足二千之数，方可移营前去水头。并请移咨宁海将军，如灵水、前埭之例，拨发满兵暂护下营。俾营盘之濠垒完成，再当多聚人夫，并力造寨，以报宪台严令。伏乞鉴察，即赐允行，庶军威震赫而卑职亦免误公之愆矣。除呈总督部院、宁海将军外，为此备由牒呈本将军查照施行」等情到将军。

　　据此，为照沿边修筑台寨，以安兵设防，籓篱既固，则堂奥自安也。是厚集兵力，安营护寨，为目今第一要务。查陈埭等汛台寨，业已修筑将竣，计日可以移师。至水头造寨，必须重兵防护，方保万全。昨荷贵部院另拨陈士恺官兵六百名前往防御。惟是浙标官兵，似亦应暂留，共为防护；俟水头寨告竣之日，再调回泉。缘水头乃海贼出没之地，若不多拨官兵，护卫兴工，诚恐逆孽窥我兵单，狡谋侵扰。相应仍如灵水、前埔之例，拨发满骑，暂护下营。营垒安完，撤回满甲可也。今据前情，除即移商宁海将军外，合就咨达。为此备咨贵部院，请烦察照，仍祈移咨宁海将军酌夺拨发，以固疆圉施行。

　　康熙十八年八月初五日。

　　贼盛兵单咨督院

　　为贼盛兵单，国用匮乏，特请额外捐膳，以靖海疆事。本月初八日，准贵部院咨，内开：「准兵部咨前事等因到部院。准此，为照前项官兵，内中协游击薛受益带兵一千四百名守江东桥头一寨，内左营王禄守小港洲，内右营谢思礼守万松关。今此兵既奉议裁，本部院自应祗遵解散。但三处实系要汛，本部院又未敢遽撤边防。合就咨商。为此合咨贵将军，请烦查照。本部院内标三营官兵三千二百余员名，现在汛守边墙，今既奉撤，应拨何项官兵前往接防，以遵新旨，希祈迅赐卓裁示覆施行」等因到将军。

　　准此，为照内协三营官兵三千二百余员名，奉议裁补，本将军细查内中协游击薛受益带兵一千四百名在江东桥外瓯溪头山札营，其右斜对果堂寨，其左直对太平寨，俱系逆贼营盘，相去一、二里不等，每口逆贼出哨，或隔半至一箭之地，与官兵相持打炮，时刻难弛；此不可轻议裁撤之一也。内协左营王禄在小港洲下营，西对陈州，面对马洲及湾腰树，东对观音山，四处皆逆贼营盘，朝夕对垒，放炮相拒；此又不可轻易裁撤之一也。内协右营谢思礼在万松关、岭兜社地方下营，与逆贼之仔洲、浯浦等河边各营盘相对垒；此又不可轻易裁撤之一也。三员皆夙称战将，贵部院为地择人，使之驻防第一冲险；自上年来，官知地势之要害，斯提备无疏；兵识贼情之叵测，亦拒敌不懈。近逆贼又添龙烦、柳条等炮二十余位，不时攻打，然终不能逞其凶焰，亦恃有三营坚持之力耳。今奉新旨，内协三营不准食粮，裁补各营老弱兵丁裁缺之内。随准大咨，内开三营官兵现在汛守边墙，今既奉撤，应拨何项官兵前往接防？顾念沿海自折边之后，寸寸界墙，皆资兵守，已有汛广兵少之患。其上游四府，又多山贼伏莽，在在须防。实无余兵可以抽调接防，谅在贵部院洞鉴之中矣。值此需饷浩繁之际，庙堂为国用匮乏计，故议裁补。咨移一至，敢不祗遵。第贵部院与本将军身在地方，裁撤之情形利害了然。目前倘将熟习对垒之官兵奉文裁去，又无有余之官兵可调接防，是自示疏虞，使逆贼得以犯隙也。在贵部院与本将军之处分不足惜，其如封疆何！及至此时，势必又藉重兵，又费多饷。则今日恪遵裁撤之心，适成异日贻误封疆之罪矣。且目今撤回满兵一千余名，即留此项之粮饷，以养三千对垒之官兵，所亏似亦无几。况逆贼情见势竭，扑灭有期，岂可自撤籓篱，致有他虞也？本将军杞忧之至，敢献蒭荛，惟希贵部院采酌，再赐合词具题，请留三营官兵，以资固圉，庶上纾九重南顾之怀，下奠八闽苍生之命，即本将军亦荷舟谊于无涯矣！至于内协二字，将来入告或更援剿名色，事平之日，即遵旨裁补。愚见所及，不审有当于台裁否？今准前因，合就咨覆。为此备咨贵部院，烦为察照施行。

　　康熙十八年八月十二日。

　　禀报事咨两院

　　为禀报事。据建宁城守副将刘起龙报称：「本月十五日酉时分，据左营游击李英报称：本月十三日未时，准休致熊总兵塘报内称：岑阳关各隘口瞭望各丁前来禀称：望见古佛岗烧营火数十处，寮竹关外圣塘地方札有贼营，焦岭关、吴家畬、水碓垄亦有一股贼札，岑阳关外枫岭、横溪俱札有贼，似此寇众札聚近地，不知其孽意欲作何侵突。现今北路各处一带地方，百姓各自奔逃，无术安插。为此具报裁夺施行等因到职。准此理合转报等情。据此，该卑职随将郡城城守目兵，尽数挑选，着令把总卢文英率领星刻兼程，前赴崇安应援。窃照贼众四出札聚，狡谋叵测。前以汛广兵单，万不得已叠次详请援兵去后，案蒙巡抚部院吴宪批，檄发延、邵二协官兵各一百名赴崇防范，亦可稍藉声援。何期将近一月并未见到。今准延建邵道佟佥事移称，江、杨二逆逼近光汛门庭，剿御正在需兵，无可拨应，业于七月二十七日呈详督、抚两院外等因移职，则奉拨邵协一百之兵无可望矣。又蒙本将军檄发枫岭营官兵三百名，而枫汛地方接连盆亭、二渡、水城各关，目今警息时闻，亦属要汛，止可藉为声援，似难令其远赴崇安。伏乞宪天轸念岩疆，需兵孔亟，将何项官兵移缓就急，敕发赴崇，以资御剿，地方幸甚！为此理合飞报」等情到将军。

　　据此，为照邻寇江机、杨一豹等流突窥伺于光泽、祟安等处，近准贵院咨，据延建邵道详称，二逆窥犯光泽情形，随经本将军差役星夜赍持令箭前往汀州，着令副将王三英拨发精兵八百名驰赴邵武夹剿去后，则光泽一路似可无虞。惟祟安一汛，屡据该副将呈报兵单请援，前经贵院檄发延邵二协官兵二百名赴崇，今光汛现在需兵，则前项官兵殊难令其赴崇策应。诚恐邻寇侵犯，则崇安一带地方百姓必遭荼毒。再查在漳官兵，现在与贼对垒，委无余兵可以调拨。近据福州城守副将黄朝用册报，所辖三营官兵，除分防各县汛之外，实存省城现兵七百零七名。夫省城虽属根本重地，藉有贵院威灵弹压，又有满骑驻札，则该城守兵丁似可通融挪调。相应咨请贵院就近檄行副将黄朝用，即于三营现兵之内，挑选精锐三百名，着令勇敢千总一员带领前往建宁，听副将刘起龙分拨于崇安、浦城一带各关口，相机防剿。事平之日，撤调回营。今据前情，不得不那缓就急，除经檄行副将黄朝用拨发外，合就咨会。为此备咨贵部院、院，请烦查照调拨，仍祈赐覆施行。

　　康熙十八年九月初二日。

　　密报事咨兴化镇

　　为密报事。八月三十日，准贵镇咨开：「据游击陈永茂报称：八月二十二日，有贼船十五只，在东沙地方贼伙登岸，势必躲匿壶公山」等情，转咨到本将军。

　　准此，为照海逆舣舟近港游移，在汛各官兵自应严加堵御。如有登犯，即乘机扑剿，何致登岸潜藏壶公山，尚不迅行搜剿，以绝根株？犹云加谨瞭探，不知各将弁所司何事？如此玩寇疏略，大干法纪。今准前因，合移饬剿。为此合咨贵镇，烦为查照，希即檄行游击陈永茂、王友鋕等并各营将弁，挑选精健马步官兵，会同在近邻汛各官兵，速即跴探前项逆贼窝藏处所，协力扑剿，斩杀净尽，毋令兔脱，致害地方。尤希贵镇严加督率，幸勿任其迟玩。仍希将饬行过出师搜剿缘由见覆施行。

　　康熙十八年九月初三日。

　　密请安置咨两院

　　为临行密请安置屡叛贼首，以消未萌，以靖乱源事。本月二十一日，据义旅总兵官饶元呈称：「沙溪贼首罗其熊父子兄弟，一门积寇，负固多年，屡抚屡叛，罪恶贯盈，赃私百万。自顺治四年勾引伪新建王攻破沙邑，惨杀董县官，屠城劫库。顺治五年，又勾引伪德化王盘踞将军寨，荼毒万民。幸逢总督浙闽部院陈大兵进剿，围困将军寨，贼父罗君若势逼献寨投降，安插衢州府，日久逃回。罗其熊钻谋团练，拥兵杀掳。康熙十二年十一月间，密受耿王伪总兵札付，聚众上游倡乱。十三年三月，省中兵变，罗贼即割辫响应。随统兵至顺昌，出崇安分水关，破弋阳、浮梁等县，攻饶州、徽州等府，掳掠子女玉帛，不计其数。劫来金银宝贝，何啻千万。后见大兵恢复徽、饶，贼势大败，遣腹心余名魁密到职营套脱。安亲王颁来总兵札付一道、副将札付一道，约定助兵内应。岂料奸贼叵测，竟将二札转献伪都尉白显中，漏泄内应军机。嘱男罗基、弟罗敬之等计诱内应总兵张存入寨，惨杀张存夫妇并家丁吴香、吴根养、张明辉、林万春、江忠、周妹弟、官兴等，囚禁眷口五十余人，淫辱不堪名言，罄掳行李四十余担，计赃二万有奇。幸逢亲王爷大师入闽，罗其熊从分水关逃回，与职在富屯地方对垒打仗。贼兵三千余众，俱系铁盔、铁甲，行营大炮八十余位，排鎗二千余杆。延平右营游击梁九凤同伙逃回确证。今逢皇恩浩荡，在罗其熊应宜呈缴甲械出身投诚，所掠徽州子女亦应遵旨发还。今乃假妆疯病，阴结亡命，坚筑土堡，藏匿械甲，俨然壁后置人。如旧岁七月，罗贼密同姻家姚类阴谋不轨，既而败露。如密谋得就，即成尾大莫掉。职居与毗邻，觇其动静，叵测难知。况又有将乐会石死逆杨成洪之弟杨璇为之犄角。二贼之金穴智囊，地方官未有不受其欺者。盖有形之贼人，皆知所扑剿，惟此无形之贼，虽有智者，亦不能测其万一。职是以鳃鳃过虑。职若在籍，二贼犹有所顾忌。职今蒙抚院赐咨赴部补用，临行若不将此未然之患，为我宪天陈之，是职深负知遇之恩也。不得已冒昧具禀，伏乞大奋神威，密行设法，将罗其熊、杨璇二贼安插省城，勒令拆毁土堡，解散党羽，还子女以遵朝廷，缴兵器以实军府，追赃私以济急饷，查札付以报亲王；庶未萌之乱可息，未成之祸可消，上游安堵，地方永靖。为此具禀」等情到将军。

　　据此，为照投诚官罗其熊等既经受抚，自应革心奉法，恪守本分，何得阴结亡命，坚筑土堡，包藏不轨也？据饶元呈禀凿凿，虽未必言言皆实，但恐狼子野心，鹰眼未化，情或有之。目下山海未靖，不可不作意外之虞，防微杜渐。今据前情，合就咨达。为此备咨贵部院、院，请烦察照，或将罗其熊等安插省城，或调赴军前效劳，分其党羽，消绝邪萌，是亦防患未然之一策。统藉贵部院、院明炳几先，宏裁酌夺，用固岩疆可也。仍祈赐覆施行。

　　康熙十八年九月二十四日。

　　特请飞调咨水提

　　为特请飞调等事。本月二十三日，准贵提督咨开：「准抚院吴咨覆前事，内开：准贵提督咨开：现在三百之船只，已少水兵一万六千八百有奇，是所缺者兵也。若以船为不足，而议造、议调，其缺兵配船不更多乎？势必耽延岁月，贻误师期。孰若姑就现在之船，迅调六营精兵配坐，相机进剿之为便也？抑或贵院别有宏裁，确议赐覆，以凭会题等因到院。准此，为照海逆鸱张，会师捣巢，难以迟缓。姑就现在之船，迅调陆兵配驾，深见调度有方。但军机关系，或等候荷兰夹板船兵，或应调江、浙之船，抑或照贵提督宏谟，相机进剿，于中胜算，希即咨会，共商筹画，以为万全之策等因到提督。准此，除咨覆总督部院外，相应咨会。合咨查照，酌裁示覆会题施行」等因到本将军。

　　准此，为照海逆跳梁，倚水逋诛，必藉舟师厚集，乘时捣巢，方可立扫鲸氛。兹以现在船只尚少水兵，欲调陆路精兵配驾，以无误大举之期，贵提督与本将军实有同心。但陆兵向习步骑，乘风逐浪，原非所长；若一旦骤拨于舟师之内，恐未必能持械隐立，奋勇歼寇，则徒占战船。若预先调赴配驾操演，则目下漳南现在对垒，朝夕炮火，互相攻击，沿边各汛，贼艘游移。而上游四府，已经量拨抽调南征，所存官兵，现因江、杨二寇侵犯窥伺，该协营时时启王呈报两院暨本将军请兵赴援，正在调拨夹剿；此皆在贵提督洞鉴之中，似难预调操演也。本将军驻师凤山，恨不能灭此朝食，祗因水陆悬隔，无从飞渡。正藉贵提督大展宏犹，早集舟师，订期大举，合力夹剿，以奏荡平。惟以拨兵配船，军机重大，务出万全，不得不再四思维，以求必胜。案准贵提督咨为咨会事，业经本将军移商督院。续准督院咨覆，内开：「准水师提督万咨同前事，经本部院咨覆，为照兴泉缺兵，本部院前疏题请各增兵一千名，未荷部允，现今又经覆题在案。候命下之日，或俟贵提督将出师之时，抽调来省。至在同安者与在晋江、兴化者，果否尽善水师，似应先行逐一查明，堪充水师者抽赴往省，以凭本部院会商酌补可也」等因前来。则是配船精兵，相机进剿之便也。祈贵提督咨会督、抚两院，商议何营之兵可调。斟酌妥当，庶目下边防不致疏虞，则乘时大举，捣巢灭贼，尤为万全耳。今准前因，合就咨覆。为此合咨贵提督，请烦查照施行。

　　康熙十八年九月二十六日。

　　重地未便咨喇将军

　　为重地未便轻弃，设防必需劲旅，备移在泉乏兵情形，商请调师，以资弹压事。九月二十九日，准贵将军咨开：「本月二十五日，调遣吴副都统、兴泉道张仲举并满、汉随征官兵前往捣剿，今幸仰赖皇上天威远播，满、汉官兵奋勇争先，得以破巢斩渠，余孽淹溺奔溃。若将此地为界外，弃置而不设兵严防，则将来逆贼复来窃踞，彼狡计百出，必多方设备固御；虽有雄师，万难攻克。再三思维，非重兵势难弹压。本将军暂令进剿满、汉官兵严加固守，一面具启亲王。但泉城兵力单薄，迅即酌拨劲旅，前来弹压，庶地方获藉宁谧。合咨察照，赐覆施行」等因。同日，又准总督部院姚咨为飞报大捷事，内开：「为照东石地形最为险要，数年未复，一旦攻克，功莫大焉。如此险地，自应发兵固守，未便轻弃。但东石甚孤，自须左右联下八营，共为把守。本部院已撤大盈、前埔之兵，并调同安王副将兵六百名前往协防。除批行该道遵候移咨会商外，合亟咨商，请烦察照。希将东石地方应否拨兵汛防，或议拨何项官兵，并作何设法固守？统祈酌裁示覆施行」等因各到本将军。

　　准此，为照东石一穴，咫尺厦门贼岛，逼近漳、泉大路，最为要害。本将军自奋年八月内解围泉州之后，随会商贵将军暨抚院吴统兵攻取。时因急于疏通漳、泉孔道，随督师赴漳，荡剿漳寇，札营凤山，难以刻离。惟屡饬各汛官兵加谨堵御，仍令就近禀请贵将军方略，相机进剿在案。兹荷雄谋胜算，调遣满、汉官兵，奋力破巢斩渠，以去漳、泉心腹之患。接准大咨拨兵固守，愈见贵将军硕画周至。惟是小盈、青石宫一带，与石井、海口相近，原防官兵，未便轻撤。其前埔、灵水、大盈、康店各处，原为堵困东石逆贼，今东石已得，则防守前埔、灵水、大盈、康店等处之兵，似可酌量那拨。本将军除即飞檄内标戎旗都司高永福，将在泉马步材官二百名，并行本标前营游击焦国巡，将防守灵水官兵一千之内酌留三百名，拨勇敢千总一员带领固守本寨；其余七百名，令游击焦国巡带领，同戎旗官二百名札为一营。又檄调邵武副将郭奇，将防守前埔官兵一千之内酌留三百名，拨勇敢千总一员带领，固守本寨；其余七百名令副将郭奇带领，札为一营。再檄行大、小盈参将韩元朗，将防守大盈官兵五百名之内酌留二百名，固守本寨、巡防大道，应拨出三百名；康店官兵四百名内，留二百名固守本寨，应拨出二百名；共五百名，即令参将韩元朗带领，札为一营。同赴东石，会同满汉官兵，联络声援，互相固守，悉听贵将军分布调度。各飞檄去后，再查浙江抚标官兵并兴泉道标官兵合藉贵将军檄令，各札一营，会合保固，尤为妥便。更祈贵将军多拨满骑弹压，以寒贼胆，以壮兵威可也。今准前因，合移咨覆。为此备咨贵将军，请烦察照，檄调施行。

　　康熙十八年十月初一日。

　　「台湾文献丛刊。第 　　　　 种」《平闽纪》　下　（清）杨捷 撰

　　●平闽纪卷之七

　　三韩扬捷元凯着

　　咨文

　　咨会事咨督院

　　地方任重咨两院

　　塘报事咨将军赖、督院姚

　　军务事咨同安镇

　　呈明克复咨喇将军

　　禀报事咨兴化镇

　　严饬力行咨两院

　　禀报事咨督院

　　禀报事咨三镇

　　特参将弁等事咨督院

　　慎重操驾咨两院、水提

　　呈请宪令咨福宁镇

　　紧急军机咨抚院

　　水师出洋咨两院

　　紧急军机咨福宁、兴化镇

　　钦奉上谕咨督院

　　钦奉上谕咨同安镇

　　钦奉上谕咨水提

　　进剿之师咨喇将军

　　咨会事咨督院

　　为咨会事。本年九月二十八日，准贵部院咨开；准水师提督万咨前事等因到部院。备咨到将军。准此，为照闽省现船三百只，配驾经制水兵，尚缺万余名。今既难于题增，又无余兵可调，势必就于陆营官兵之内，移缓就急，酌量抽调，配驾船只，以应捣巢大举。但查上游各协营官兵，先经调赴漳、泉防边矣。所存官兵，今又会剿邻寇江、杨等逆，尚在堵御不敷，并无可调之兵。若从沿边各镇标营而论，如铜山一营，地处浙、闽交界，海逆分■〈舟宗〉游移，窃踞双头衕等处，扑剿尚未净尽；福宁镇标三营官兵，该总镇现带领一千六百名，在军前与贼对垒；其兴化镇标三营内，除中、左两营已属水师，只有右营官兵一千名。以兴属汛地险要，犹须剔调官兵防守，方保无虞。新设洛阳一营官兵，除派守城门、巡逻仓库，以及分防县汛，又有护送鞘差之烦。同安城守二营内，右营已归水师经制，只有左营官兵，城守分布，实属不足。虽有同安镇标三营官兵共资弹压，但该汛与逆岛紧对，冲险尤难轻动。漳浦镇标三营官兵，俱分防要汛，日事剿御，更难调拨。本将军灭贼心殷，运筹谋拙。计惟有于福州城守三营之内，拨出官兵一百五十名；连罗长福四营，每营各拨出一百五十名；兴化城守营拨出一百名；惠安营拨出一百名；灌口营拨出一百名；海澄二营、江东二营各拨出二百名；漳州镇标三营拨出二百五十名；漳州城守三营拨出三百名；漳浦、云霄二营各拨出四百名；诏安营拨出二百名。以上各镇协营，着令挑选善于水性者，共计拨出官兵三千名。此俱防边对垒之兵，本将军愚见，权行抽调，是否妥便，合候宏裁。至于尚缺配船之数，惟祈贵部院硕画斟酌，俾水陆兼善，以收荡平之效也。今准大咨移询，谬抒末议，并将抽调兵数缘由咨覆。为此备咨贵部院，请烦察照，裁夺示覆，以便移行遵照施行。

　　康熙十八年十月初五日。

　　地方任重咨两院

　　为地方任重，兵力枝分，请令饬练乡众，联络捍御，绸缪保固事。本月初三日，据漳浦镇标中军游击兼摄漳浦营事王昶呈称：「窃照卑职奉宪委署理漳浦营务，相度浦属形势，居于山海要冲，伏莽情形，不时见告。虽时加饬行各汛防弁，小心提备，然汛广兵单，未免忧虞地方要害之处。辰下关切之弊，不得不为宪台陈之。

　　夫浦汛所辖地方，南有高洋口、眉田、古竹等处，与铜山大海对峙，瞬息一潮可到，襟连界外荷步、白塔、下寨、屿头，以至梁山、硐穴；东有荔枝园、东窑寨、赵家城、张坑等处，俱负山背海；界外扈头礁、旧镇、竹屿、陆鳌、镇海，均有贼船，连■〈舟宗〉湾泊；而井尾、佛潭桥、赤湖、玲珑硐皆贼寇渊薮之所。更有防守盘陀，以至长桥、濠浔炮台及马口城汛沿边内地，延袤千里。计新旧营兵，除分拨炮台塘兵之外，按汛设防，每处汛兵不满百名。有一汛即有一汛辖属，周围乡村，奚啻百里。在防弁自当备御严密，以副职守。曾奈滨海■〈氵义〉港不一，船之所至，随地可登。加以山径多岐，一遇警息，近者闻报，汛弁可以急呼立应；其在村落巅原，多所遥隔，实有鞭长莫及之虑。是以去岁宪台佥立乡练，更设蓝大总练，责其调度指挥，使之训练乡壮，寓兵于农，守望相助，互相稽察，断绝透越；平居可以固守，有事可以应援，诚良法也。

　　惟是乡练既设，未见实心奉行。自设立以来，凡奉派一夫一役，颗米粒谷，无一不票着催办。稍有稽迟，或系于缧绁，或囚于囹圄，苦办公之不前，又何暇及练务乎？卑职身在地方，稔知情节，不敢缄默不言。合无仰请宪台严饬总练举人篮陈略，遍传各属练总团练乡众，沿乡逐保，阖户连村，督率联络各村要口，伏路支更。一遇贼寇出没，鸣螺传号，四处练总齐率乡众，一面合应防官，一面飞报卑职带兵策应。如一保一名不到，详报按以重法。一应催科事务，严行漳浦县责成于保户长。其所设练总，专督乡壮，不得干与别事。使其众志成城，捍御坚固，地方可宁。若不亟行饬练，该营官兵不能沿乡逐家星罗碁布，值此收获之际，恐地方不能在在得安。仰祈宪鉴，迅赐饬行，地方幸甚」等情到将军。

　　据此，为照海氛未靖，在在汛防务要设法堵御，庶几有备无患。查得漳浦所属沿边一带地方，俱紧对逆伙岛屿。贼艘游移窥伺，殆无虚日。当此冬成之候，尤宜倍加提防。今据该将呈请严饬总练举人蓝陈略遍传各属练总，端督乡壮团练，一应催办别务，不得与及，使其众志成城，互相固保，一遇有警，鸣螺传号，以便防守官兵驰剿等情，诚为目前绸缪地方至计。合就咨达。为此备咨贵部院、院，请烦察照，祈即檄行有司，着令实心举行，保固边防，以安地方。仍希赐覆，以便行营遵照施行。

　　康熙十八年十月初六日。

　　塘报事咨将军赖、督院姚

　　为塘报事。为照逆孽窃踞海岛，倚水跳梁，被我官兵堵绝粮道，势甚穷蹙。乘此禾黍登场，屡据各协营探报，调集伙党，空巢登岸，拼命掠食。业经本将军会同总督部院姚严饬沿边各汛防官兵，整搠提备。兹于本年十月初九日巳时，据署海澄城守副将林葵报称：「本月初九日早、辰时末，在榴山寨瞭见海贼扬旗摆队，约有六千余众，向果堂后东北澳头山包寨，希图窥犯江东内地，劫抢大路粮道，以延残喘」等情。本将军即于本日午时，亲统戎旗官兵，并本标援剿各营马步官兵共一千五百员名；暨总督部院姚，亲统标营马步官兵，并福宁黄总兵带领本标官兵，会同平南浙江将军赖、提督石，各亲统满、汉大兵，星赴江东桥，鼓励各标营官兵奋勇齐进扑剿。直追至翁溪头、坂尾山、下坑山各地方，炮矢齐发，杀死贼众甚多。逆贼抵敌不住，遂抽退澳头山。随会商总督部院暨平南将军赖，亲临压阵督战，尾追赶杀，夺占坂尾山、翁溪头山。讵料逆贼先于澳头山包筑寨墙，开浚深阔河沟，踞险死拒，炮火如雨。本将军亲领戎旗外委游击崔升、外委领旗都司杨撰、韩启龙、外委领旗守备罗成功等，及外委红旗守备苗秀、千总王龙、把总张福等马步官兵，并本标中军参将兼管中营事马胜、中营千总卢国圣、前营把总冯魁、李凤、后营把总任可久、援剿左营把总江光斗、陈亮、右营把总王豹、候补千总、杨会、杨贵、外委领旗千总俞阳、何应科、外委领旗把总周岳、吴荣、汪世英、候补把总刘上才等，带领本标援剿并福清、连江各营马步官兵，奋勇追杀至濠边。贼众败走，过河不及，被我官兵炮箭打中死者数百余名，得获排鎗十二杆、藤牌五面、牌刀四口、小铁炮一位、铁甲二身、白旗一面。因河沟深阔，我兵未带有扒寨云梯器具，难于飞越。随于对濠架炮攻打，自未至酉，中营千总卢国圣冲锋扒濠，当阵被炮伤亡。更有伤亡官兵，未据各营查报。因天时昏黑，即收兵札营于坂尾山、翁溪头，与澳头山相离里许，实为江东桥门户。随会商总督部院、平南将军，即于坂尾、澳头山两处，连夜修筑二寨，安兵堵御，绝其窥犯掠食粮道，以便乘机进取。

　　续据督标前营参将刘诏报称：「本年十月初九日辰时，奉本部院令箭传谕，着职拨发官兵四百名前赴果堂等寨应援等因。奉此，该卑职一面安兵固守营汛，一面挑选精男兵丁五百名，令千总赵文魁、陈元、把总李天禄、许福、刘正泰、并效用人员等，驰赴应援去后。本日戌时，据千总赵文魁等塘报，内称：职等奉令带领目兵至果堂寨，逆贼排列枪炮，矢石如雨，前来迎敌。职等当奉本部院暨昭武将军宪令，着本营官兵从中路冲锋前进。职等督率目兵，冒险当先，奋勇攻击。逆贼败据濠沟，我官兵并力砍杀，直抵濠堑，不避矢石，自午至酉，战经四时。阵斩伪官三员，射死逆贼五十余名。于戌时奉令收兵回汛。所有伤亡官兵、阵毙马匹、火药箭弹等项，俯俟查明另文报销外，理合塘报等情前来。据此，该卑职理合转报」等情。

　　又据督标内右协参将谢思礼报称：「本月初九日巳时，蒙本部院令箭，差官传职前往江东桥地方进剿杀贼。职随带领左哨千总陈得功、把总丁伯胜、曹公捷、右哨把总万助兴、随征副将罗得、守备卢国英、千总李瑞吉、把总白大胜等，同官兵进剿。时值贼众猖獗，职领官兵跟同总镇王从右路冲杀，官兵奋勇争先，炮矢齐发，阵死不计其数。贼势大败，逃遁土围。我官兵力战至戌收兵。所有阵亡、重伤官兵，另文开报」等情。

　　又准福宁黄总兵报称：「本镇面准本将军指授方略，统领本标戎旗及中、左、右三营官兵，由下坑山土寨西路，进攻澳头山。逆贼于寨外预伏贼兵五千有余，摆列五色旗七十余杆，倚险迎敌。本镇指挥官兵，开炮攻打，自未至申，贼势愈炽。本镇率领领旗守备赵贵、朱文等及红旗守备陈俊、林凤等、中营守备曹国泰、署千总张名、外委效用守备刘进、张志高等，挑选荡寇炮、排鎗奋勇进攻。本镇领兵首先冲入贼阵，砍杀贼兵甚多。阵斩贼级七颗，割取背牌八个，得获排鎗二十三杆。逆贼败进寨内；因天晚收兵。所有伤亡兵丁、阵毙马匹及用去箭矢、药弹等项，俯俟查明另文报销外，合就塘报」等因。

　　又据署海澄城守副将林葵报称：「本年十月初九日，海贼向果塘后山入犯江东，卑职一面飞报，一面令右营游击许完带领右哨千总蔡盛、左哨把总林栋、右哨把总林龙、随征游击严升、随征守备洪国佐、韩仁、外委千总萧从龙、杨辉、余香、外委把总王友祥、江城、许程、沉坤等，同带目兵赴太平寨边会合大兵奋击。据报称：至果塘后山，见贼垒有短墙河沟，尽力迫攻，自未至申，贼兵死伤甚多。至酉时，听令抽回本汛。卑职见玉洲寨内海贼摆队，从太平寨山脚埋伏。随督率百总王得胜、管队马明、外委守备林胜、红旗千总杨隆分兵一股，从衡仓社横截玉洲贼兵，架炮攻打，贼退入玉洲城内。

　　至酉时，依令收兵回汛。本月初十日辰时，据左营游击卓策报称：本月初九早，海逆拥屯东尾后山。策带领千总丘春、把总毕友成、陈聪、饶弘勋、领旗随征千总方德、守备卓栋等，督率全营官兵，会大师扑剿。至黄昏，奉军令抽回安营果塘地方。所有临阵伤故目兵，另文开报等情到职。据此，缘系攻剿事理，理合塘报」等情，各塘报前来。

　　惟是逆贼妄肆狡谋，率伙六千在于澳头山包寨，窥犯江东桥，被我官兵一齐追赶扑剿，在事各官，奋勇用命，此皆仰赖贵将军、贵部院威灵所致也。所有各营伤亡官兵员名数目，俟各标营查明报到另文咨报外，照据前由，合先咨报。为此备咨贵将军，请烦察照施行；贵部院，请烦酌夺。作何题报，以鼓用命，以示优恤，统祈赐覆，以便查明会题施行。

　　康熙十八年十月十二日。

　　军务事咨同安镇

　　为军务事。本月十一日，准贵镇咨称：「奉本将军宪票内开前事等因。奉此，所有东石寨汛事务、地方机宜，移交邵武城守副将郭奇统理调度外，并移兴泉道，速催人夫，克期修砌各寨知照去后，正在起行回县间，本月初八日，准兴泉道手本移称前事等因。又准邵武城守副将郭奇咨呈：东石一寨，向称汛险兵单，仰邀镇驾暂留弹压，俟各寨将竣，得以固圉各等因到职。准此，该卑职查同安一邑，俱贴边海，虽在外出征，日为鳃虑，已蒙宪鉴。今准兴泉道、郭副将各移称前来，合再呈明本将军上裁，或遵照前令即刻回县固边防，或俟东石一寨稍竣回同，统候宪示，以便遵行」等缘由到本将军。

　　准此，为照东石一汛虽属险要，现在各标官兵联络固守，可保无虞。惟是同安地方，为漳、泉适中冲要之区；迫近■〈氵丙〉州各处逆岛，且有贼艘游移窥伺，总领弹压，刻不可缓。兼以同安副将冯昭京、左营游击王大有奉文降调，现在候代，只有右营游击李全信等将备，似难责其巡防周密，保无疏虞之患。本将军以贵镇历练雄谋，随面商总督部院，刻调贵镇星回同安，驻镇调度去后。今准咨称，兴泉道移留料理，俟各寨将竣，即刻回县等情。但彼此均系紧要地方，相应准从暂住数日，俟东石一寨稍有就绪，希即星驰回同。倘再延缓时刻，致同安要汛或有疏虞，贵镇责任攸关，尤匪浅鲜矣。照准前由，合就移知。为此合咨贵镇，烦为查照施行。

　　康熙十八年十月十三日。

　　呈明克复咨喇将军

　　为呈明克复东石微劳，仰祈宪鉴在事末员事。本月十四日，准贵将军咨开：「据本标后营游击刘国兴呈前事等缘由到本将军。据此，为照分汛各官，职在防御，原无不听调遣而轻离汛地之理。但擅行轻举，罪固难辞，而奋力图功，情或可亮。今东石之役，扫清逆孽，凡属壮士，固当努力自效。而贵标游击刘国兴，既无调拨，且未声明，擅自带兵逐队而往，倘有疏虞，咎将安归？据称沿边警息，合为声援。夫征剿之师，志在直捣贼穴，有何警息必藉声援？虽幸而成功，终难免擅专之失。本将军权衡斟酌，未有定议，是以启报亲王文内，不为具叙，诚恐此例一开，未免为违纪邀功者效尤。兹刘国兴具吁前情，而吴都统亦称其同焦游击官兵进剿，乞录叙以示鼓励。本将军再三筹度，欲录其功，恐开侥幸之门；欲惩其罪，恐失激劝之典。合就咨会，请烦查照成例，希为酌夺。务使功罪各得其当，劝惩悉合其宜，檄行该游击遵照施行可也」等因到本将军。

　　准此，为照东石一寨，海逆窃踞，为运粮要地，本将军自救解泉围之后，议先行攻取，以断贼粮，然后泉州之边警可息。嗣因急于援漳，统师南下，日夜与贼对垒，未暇灭取东石。惟时加严饬竿头、灵水、前埔等汛各将弁，加意堵御，密为采探。若有机会可图，立即联络上下近汛，并就近禀请贵将军方略，乘机进取，毋得互相推诿，致干军令各在案。兹九月二十六日，贵将军密遣都统吴并兴泉道率领满、汉各官兵前往攻打东石，竿头实与毗连，该将知各官兵进攻贼寨，不敢按兵坐视，违本将军平日之诫令，以自贻谴责，乃不禀请贵将军之调遣，遂自率兵前往，咎固难辞。但念该将若欲先期禀请，往返恐迟会师之期，是以奉令急公之心，适成擅专离汛之过。幸藉贵将军雄略奇谋，克复要汛，大歼贼党，该将等带兵效命，可幸无罪耳。惟是贵将军素爱将士，凡有微功，俱赏嘉无已。今该将等奉令有素，合兵声援，以逐队捣巢，罪似可原；尤祈贵将军鉴该将奋力图功之情，少为宽宥，用昭激劝，以励用命可也。至于先期未请贵将军命令，竟自率师前往，事后率尔具呈，吁请题叙，本将军随准大咨，即严檄申饬，以肃军纪矣。今准前因，合就咨覆。为此备咨贵将军，请烦察照施行。

　　康熙十八年十月十九日。

　　禀报事咨兴化镇

　　为禀报事。本月二十六日，准贵镇咨开：据游击李雯报称，贼船三十余只，湾泊在塔外，随着把总庄兴带兵至百美应援，仍整搠兵马防御，并移涵江陈总兵知会外，合就转报等情前来，合就咨明等因。同日又为前事准贵镇咨：据游击陈永茂报称，十八日午刻，列屿门海上有贼船十余只，游移未湾；又有二只，在于东汾港前；又小屿门大小贼船一十五只，驾驶不知欲往何处等情，各转咨到本将军。

　　准此，为照兴化沿边一带俱逼临海滨，际此海逆未灭，贼船游移窥伺，势所必有。若必各汛俱设多兵防御，则通省经制兵额有限，断难处处周密。所藉各营将弁，勤慎提备，多方瞭探，审视贼船苗头所向，并多差精细能干兵役，密察其蠢动情形，务得逆贼谋犯某地方的息。若侦知逆贼将登犯南界，则我先将北界汛防官兵酌量留防本汛，将精锐抽出，如期密往南界，知会该汛弁兵堵截夹击。倘侦知逆贼将登犯北界，则南界汛防官兵酌量留防本汛，将精锐抽出，先期密赴北界，仍先知会该汛弁兵堵截夹击。如此连环臂指，互相通融应援，则逆贼知儆，自不敢希图窥犯矣。各该营将领身在地方，尤当详加筹画，谋力兼施。即贵镇虽经奉文回部，然未离任所，在地方一日，有一日之责任，尤祈大展鸿谟，严饬防边将士，协恭联络，出奇制胜，以安地方，以保残黎。本将军统师漳南，与贼对垒，经年相持，昼夜擐甲，难以分身遥及。兴化一郡，惟仰藉胜算安全。今准前因，合就咨达。为此合咨贵镇，烦为查照，希即饬行沿边各将弁遵照通融联络，互相声援施行。

　　康熙十八年十月二十九日。

　　严饬力行咨两院

　　为咨请严饬力行保甲良法，以清响应之奸，以杜接济之弊，俾山海晏安，地方巩固事。为照八闽地方，延、邵、汀以山为枕，民多负固，而丛山皆四通，夙称流孽渊薮；兴、泉、漳以海为襟，民多犷悍，而濒海几千里，素为游魂窥瞰；至福州、建宁两府，地居上游，为通省喉舌，五方杂处，四民往来，又为最易藏奸之地。是保甲一法，为天下不可不行之良法，尤为八闽不可不行之实政也。目今江、杨流孽猖獗于山，刘、吴游魂狂逞于海。但江、杨流孽，昔经江、浙会剿，伙党已散；忽然豕突崇安、光泽各县，贼徒日炽，则响应之多可知；刘、吴游魂，今既拆边堵御，粮道已绝，犹敢扼守观音山、湾腰树等要害，未即溃散，则接济之众可知。今即水陆并征，合师进剿；然官兵能征剿有形之寇盗，不能清查无形之奸宄，惟在有司加意查缉，消弭于无形，使反侧自安、勾通绝迹。是保甲一法为八闽不可不行之实政，尤为目今不可不行之良法也。但有治法无治人，在上司未尝不以保甲为良法，行之司道，以递及于府厅州县。及至州县委之佐二衙官，惟于朔望取具甘结一纸，回复不过云：该职查据地方，本乡并无歹人，细讯家甲，本乡皆系良善而已。究竟山海寇盗，或阵擒活口，或投诚亲供，皆称某县、某保、某甲人氏。是地方内原有歹人，家甲中不尽良善也明矣。如近据建宁城守守备田毓瑞报称：江、杨僯寇鸱张，有奸民叶正卿鼓众响应于寺后等村，劫杀烧房。及该备提兵搜剿，正卿又已逃入建阳地方等情。又据同安副将冯昭京呈据店头、沈井、洪塘等铺塘兵王祖、陈龙等呈报内开：一伙奸棍，三、五十人成群，肆志夜行，遇之逃生无地等情。此辈非通贼接济，即聚伙劫掠耳。又屡据沿边汛守各营将弁时常巡获越界奸民，冒死亡之禁而不顾，甚至亡命作奸，或勾派米谷，或掳劫殷户，竟敢剃发入乡，窝藏亲戚故旧之家，为贼线索，乡约庇之而不发其逆，邻里畏之而不摘其奸。山贼之所以滋蔓，海寇之所以赊死，皆由于此。若不力行保甲之法，严加稽查，则此弊不除，山海何由得靖？本将军鳃鳃过虑，辄抒管见所及，谬列七款咨商，敢祈贵部院鸿裁详定：

　　一、山海村落甚多，官兵岂能尽行派守？官兵防御于此，盗贼出没于彼，往往有之。今设立保甲，原古守望相助之遗，十家编一甲，十甲为一保，各择有身家良善者为之长。当安常无事，则轮值支更，遇寅夜有警，则交相救护。无论关厢市镇、远僻孤村，俱要一例编甲，仍须严立条例。倘值有事，被劫之乡，即放火为号，邻村即传炮相应。村村递相传炮，里里共为声援。近者驰赴夹攻，远者要口堵截。使官兵闻炮，便可飞驰扑剿。如有该乡遭劫，同里不援；近村被寇，邻社坐视，不为举号传炮，又不走报官兵，次日仅以一报塞责者，必严加惩处。是编甲即所以联救援也。

　　一、山海贼徒亦皆有父兄、子弟、亲戚、族党。今十家一甲，编造户口，须将某户原系几口，一一登注入册，不许隐满一人。内有某甲某人于某年月日或入山、或下海，即填注名下。则贼徒多有根据，先使父招其子，兄招其弟，亲戚族党各招其亲戚族党。十日不来，则限半月；半月不来，则限一月。能自行招回者，即系良民，或免其杂差，或给伊花红，以示鼓励。其依违观望，不行招回者，以从逆之罪罪之。户口既清，按日稽查，则人知畏法，不敢不招回其亲属。是清户口即所以广招徕也。

　　一、逆贼入界行劫及奸民接济勾通，必有窝隐线索之形迹，断不能逃乡里邻右之耳目。今既编造家甲，须严隐庇连坐之条。如甲内有谋为不轨及为贼细作、窝家、向导、接济等项，俱着令甲内人等互相查诘举首。即或一家之内，父兄子弟、亲戚族党私相往来者，亦许令发觉免罪。其本犯一经审实，按律就于本处正法。如仍前容隐庇护，致经查出，一体治罪，仍将保长邻右分别连坐。如此，则人人不敢不互相查诘，贼线无处安身，接济自然绝迹。是严连坐即所以杜勾通也。

　　一、山海逆贼多有假扮行商过客，潜入市镇乡村跴探者。今家甲既经编定，须令关厢市镇各歇家设立循环号簿，将逐夜所歇客商查明系何姓名、何藉贯、或贩卖何物、或探望何亲？是兵即问明何营何伍，其有携带黄袱包称系何衙门差遣、往何衙门投递公文者？亦必查明来历，逐一登记循环簿内。于次日早将簿呈缴该管地方官查验。朔望仍具并无住歇歹人甘结。即庵观寺院，亦着令一例挨查。则歇店不敢容奸，而面生可疑之人无所投宿。是稽客店即所以绝侦探也。

　　一、投诚官兵愿食粮者随其食粮，愿归农者听其归农。其收伍食粮者勿论，惟归农之众，在上司未尝不行令州县官安插得所。第州县官发归里甲，取具收管之后，谁复时为稽查？此辈游手游食已惯，初回故里，未必即能安心淡薄，改弦从善。其或鹰眼未化，暗为贼化，复归贼伍者，未必无之。今家甲初编定时，即于户下先注明某甲某人在山海，有籍可稽。州县将奉发投诚人员，询明里甲人氏，有父兄子弟者即着落父兄子弟保领，有亲戚族党者即着落亲戚族党保领。其或无父兄亲戚而有一二故旧相识者即着落故旧相识保领。又责成保长邻右不时稽察。则此辈衣食都有照管，不致冻馁生心；行动得有稽束，不致逃走作奸。是善安插即所以化匪类也。

　　一、边海越界之禁甚严，而奸民毫无顾忌，乘官兵巡防所不及，有相率输运者。间有人货俱被巡兵拿获，发交有司审究。若照例执法，透越原无轻罪。第有司多事姑息，每为出脱。谁知玩法奸徒，益无所惮，而透越愈多。今既编定家甲，须申严条例。如拿获一越界奸民，审系某甲某户之人，将本犯照例治罪，保长与邻右皆分别从重究处，则人人知畏。其衣食稍足者，断不肯轻罹法网，即饥寒切身者，保长与邻右亦共相劝恤，以避株连。古人刑乱国用重典，皆此意耳。是遵功令即所以广好生也。

　　一、闽省崇山峻岭，每多寇盗伏莽。远僻乡民，遂建寨设堡，以防剽掠。此乃全身保家之计。讵料一种豪强土棍，即恃寨堡为穴巢。当一切正项应供差徭奉文追征，或敢闭寨抗拒。如遇有警息，非招纳亡命揭竿为旗，即聚众踞险附逆侵邻。是筑寨本以避寇，而奸豪反资之以为寇。必须严饬有司，时行清查。如有土豪奸棍逋课抗差，及收留来历不明之辈群聚寨中，立拿究治。倘保长容隐不发，一经查获，十家连坐。如此，则远僻山寨，可无负固为非矣。是清寨堡即所以遏乱源也。

　　以上七款，视之不过常谈，行之皆可取效。若有治法而无治人，朔望具结，祗属虚文，佐二奉行，率皆故套，一毫无益于实事，百姓反多此骚扰。若有治人以行治法，实心实意，通变宜民，则编甲定而户口晰，窝家严而歇店清，安插善而稽查审，功令遵而豪强戢，将见救援联则劫掳日以息，招徕广则生聚日以多，勾通弭则伙盗日以散，匪类化则奸宄以日消，侦探杜则行旅日以安，好生普则犯法日以寡，乱源遏则地方日以平。无一县而不行是法，即无一保而不劝于善。是八闽向为易动难静之地，一变而有久安长治之风，民生渐安，封疆永靖矣。贤有司果能遵饬奉行，贵部院、院又有鼓舞激劝以随其后，有司又何惮而不力行也。本将军自愧刍荛，未必有当于事理，惟藉贵部院、院之鸿谟硕画，斟酌咸宜，严饬于先，劝惩于后，期在必行，行在必久，或可佐奠安山海之一筹，巩固边防之末议也。合就咨商。为此备咨贵部院、院，请烦察照酌夺，仍祈示覆施行。

　　康熙十八年十一月初五日。

　　禀报事咨督院

　　为禀报事。本月初四日，据署同安城守副将报称：「厦门贼船，俱吊在港，诚恐早晚侵犯。又称厦门整船数百号，贼各在船，而■〈氵丙〉州、高崎各处，添贼甚多，每贼带草一束。■〈氵丙〉州贼寨不许外人进入。请乞迅发马步官兵到同添防」等情到将军。据此，正在移咨贵部院酌裁、调遣官兵进剿间，初五日，又据署同安镇王副将禀报密探情形，请宪发兵急备等情。

　　为照同安一汛，最为冲要之区。当此逆孽饥寒交迫，势必妄逞狡谋，声东击西，希图乘隙侵犯掠食。在我沿边各汛，尤当未雨绸缪。本将军揆厥情由，如同安县城既有官兵驻镇，谅彼逆贼自不敢侵入。惟沿边外汛屯札零星单营，及泉州之东石、大小盈、灌口之十八堡一带地方，俱皆逼临贼岛，恐逆艘窥我兵单，聚众突犯，诚为可虑。在贵标官兵俱已拨防外汛，本将军堵守边墙，又无余兵可以拨发，即止以步兵添防，尤难四应驰剿。相应仰藉贵部院移咨平南将军赖，准将在漳满骑遣发五百名前往同安，以壮声援。若遇有警，即可星驰冲杀。再藉移咨宁海将军喇，将在泉满骑拨发三百名前至东石附近地方下营，则逆贼知我有备，断不敢妄逞螳臂，自取死亡，而沿边一带即可保固无虞矣。

　　再查存同八桨船只，刻下乏兵看守，仍祈酌裁檄行同安镇，或将前项船只收入内港，或暂运县内，以免叵测。是否妥便，据报前情，合就一并咨达。为此备咨贵部院，请烦察照，迅为移咨宁海、平南二将军，速发满骑驰赴应援，以固边防，仍祈示覆施行。

　　康熙十八年十一月初六日。

　　禀报事咨三镇

　　为禀报事。本月初十日，准总督部院姚咨开：「准贵将军咨开：据前营游击焦国巡呈称等因到将军。据此，为照海逆以粮道断绝，希图侵犯，情或有之。若刘国轩果尔北上，只留吴淑在观音山，则此处贼势单薄，乘时进捣，是亦一策。咨请密檄各镇协营，先期挑选精健官兵，整搠预备，一闻探报刘国轩带伙北上，我兵即捣观音山，覆其老巢。彼若不动，我仍居守牵制。捣虚之机，谅鸿谟早已计及。请烦酌裁示覆等因到部院。准此，除通行密饬各镇协营挑选精兵，整搠预备，相时捣穴外，合就咨覆」等因到本将军。

　　准此，案照先据本标前营游击焦国巡报，据侦探回称，逆贼刘国轩因各贼众饥寒势迫，谋欲率伙图夺东石旧穴粮道等情，业经本将军移咨总督部院，一面檄行防守东石诸将加谨巡防，一面行令各镇营挑选精兵预备。若刘国轩果尔带伙北上，我在漳官兵即乘虚进捣观音山老巢等因咨商去后，今准咨覆前因，拟合移知。为此合咨贵镇，烦为查照，希即行令所辖将弁，速于各该营挑选精健惯战官兵，整搠甲械，多带炮火，先期预备，听候不时调遣，进捣逆巢，乘势攻复海澄，幸勿延缓。仍祈见覆施行。

　　康熙十八年十一月十三日。

　　特参将弁等事咨督院

　　为特参将弁违禁越贩私盐等事。本月二十日，准贵部院咨开：「据按察司详前事等因到部院。据此，为照出界越贩，犯者无赦。今革职游击张国杰等故违功令，经贵将军题参。该弁发银与把总郑文明越界私贩，令乡民出界，计有百余人，挑运三日私盐。今审张国杰供，系投诚副将许明等寄顿湖西等三甲，发钱郑文明收买。又郑文明供，四月十五日付价，十六、十七日挑运到县等语。查郑文明在赵总兵审时，供称系张游击差夜役林顺带钱到汛买盐；四月十五日领钱，十六、十七两日在楼下甲、湖西甲、赵家城甲三处买盐，每甲有三、四十人出界挑盐，历历在案。当时并无一语系属投诚官带来之盐、及分三日运县之语，今俱改供支饰。夫平常贩卖私盐，罪止城旦；出界勾通，法应骈首，亟须覆勘。再查原首报者副将陈桂，买盐者出自界外。今陈桂供系探闻许明，认为寄顿，明系贿纵，将原参出界重案，竟雪消冰释，谳法固如是乎。至张玉弁髦国法，给票与陈，任等勾通贩盐，据供买于小楼里陈春之家。查原参疏内，系差官王振起于二更时分，伏路缉获。倘非买于界外，夫何寅夜潜踪如畏人知者？陈春何人，贮积盐觔，并未直穷到底。如此重案，承问竟为出脱，难以题覆。除驳行按察司严加覆审并取承问官疏纵职名外，拟合就移。为此合咨，请烦察照施行」等因到本将军。

　　准此，为照革职犯弁张国杰越界私贩黯货通贼，先准漳浦镇揭报，审据郑文明口供，凿凿确据。本将军以事关边防大计，若不严加参处，恐效尤日众，故即咨会贵部院会疏紏参。兹质讯之下，该弁狡口支饰；而郑文明、陈桂亦敢遽易前供，希图脱网。虽魑魅幻形，终难逃贵部院高悬之秦镜，即驳行皋司，严加覆审，并取承问官疏纵职名，庶几水落石出，违禁之奸弁得以依例究拟。然尤祈贵部院主持法纪，再为檄行严鞫，使犯弁不得巧于支饰，而承问者不致为所欺诳，轻于出脱；则功令既申，劝惩昭著，沿边防弁不敢效尤。即欲勾通图利，亦相率畏忌，而贼粮得绝，边界得清，奸宄敛迹，灭贼有期矣。今准前因，合就咨覆。为此备咨贵部院，请烦察照施行。

　　康熙十八年十一月二十三日。

　　慎重操驾咨两院、水提

　　为咨商慎重操驾之选，以收万全之效事。为照水陆异宜，本将军上年控辞水师，专管陆路征剿事务，其于水师机宜，既非素所习知，岂容复为置喙？矧重以康亲王方略、贵部院、提督鸿裁远猷，调拨进剿，参酌尽善，乘破浪之长风，扫积年之逋寇，在指顾间耳。本将军惟有秣马厉兵，伫候订期大举，更何他赘？第念庸愚衰老，受朝廷重寄，又叨附同舟，管见所及，虽无于高深，又不敢诿为水师机宜而不密相咨商也。

　　查海逆延喘穷岛，非舟师不能荡平；而舟师出洋，非舵■〈舟定〉缭斗诸人不能操驾。将士在船，全赖诸人熟习海道之险易，审察风势之上下，与将士一心成大功；是非土著之人素相信托、可恃无患者，难藉以取胜。今目前出洋船只，计三、四百号，所有舵绽缭斗诸人，为数甚多，岂能一一尽皆土著。师期既迫，一时招募不遑，势不得不从投诚官兵之中选惯习熟练者并用操驾。但其间实心向化、效力抒诚、共图杀贼者固多，能保无逆贼狡计，阴遣奸细，阳为我用者乎？当二军相对，波涛汹涌之间，正藉乘风折戗，而舵■〈舟定〉缭斗诸人之内，万一有肆其狡谋，则所关非细。况庙堂藉以纾南顾之忧，全闽赖以巩金汤之固，专恃此番一举。必事先无纤毫之虑，然后动出万全。本将军愚意，似应将现在所调舵绽缭斗诸人，不论新募旧旅，以及投诚人员，俱令各该管将弁慎加查察，果系何府人氏，有无父母兄弟妻子及亲戚族党，着令各具的保存案。若无根据之人，必无的保，即汰退不用。如此则海逆之狡计无所施，而舟师之出洋更为万全矣。事隶水师，本将军不应轻为越俎，但忝封疆共济之末，敢进刍荛一得之愚。是否有当，惟祈贵部院、提督采择，再加裁酌，合就咨商。为此备咨贵部院、提督，请烦察照施行。

　　康熙十八年十二月初五日。

　　呈请宪令咨福宁镇

　　为呈请宪令申饬等事。本月十七日，准贵镇咨：「据游击刘济源呈前事等情到镇。据此，为照福宁负山襟海，地瘠民贫。兹值迁边立界，沿海居民杂聚四郊，奸良莫辨。紧急军机咨抚院

　　为紧急军机事。本月初六日，准贵部院咨开：「狡逆狂逞，江口涵江一带，最为扼要，亟须重兵力御」等因到将军。准此，为照涵头、江口及苏溪、渔溪一带，俱属边海要冲，今经贵部院鸿谟，调遣各营官兵分布扼守，并令贵标参将李懋珠统领调度声援，可称盘石之固矣。今准前因，除即移咨兴化镇酌拨官兵前往枫亭、黄石各处添防，并檄行长福二营游击李应龙、刘珠各亲带官兵五百名星赴苏溪、渔溪一带，听贵标李参将总统调度、分布防守声援外，惟是长乐、福清两县皆系边海要地，兹该营官兵尽调出防外汛，而县城留守兵单，万一逆贼乘隙侵犯，城邑备御无资，尤祈贵部院就近从长斟酌调拨固守，以保万全者也。合就一并咨覆。为此备咨贵部院，请烦察照酌夺，仍祈示覆施行。

　　康熙十九年正月初九日。官兵奉调南征，在汛者分防沿边塘汛台寨之外，州城所存无几；诚恐奸宄夤缘作祟，稽察巡防，不容少懈。衙役暮夜行走，既无凭据，必滋假冒，贻患匪轻。今据呈详前情，理合备咨。为此合咨本将军，请烦察照，咨商督、抚两院，檄行地方官协力巡察。并令凡差遣衙役，暮夜行走，给以印信腰牌，俾便汛防官兵便于稽察，假冒奸宄易于擒获。仍令严饬民人凛遵顺治十八年旧址为界，不许逾越一步，庶奸宄敛迹，地方获宁谧之福矣」等因到本将军。

　　准此，除即移咨督、抚部院檄行福宁州，着令各衙役尽行印给腰牌，以便暮夜往来，不致奸宄混冒，并令协同游击刘济源共行申严夜禁。至于沿边界路，严饬照依顺治十八年旧址，不许奸民逾越一步，以安城汛，以肃边防外；今准前因，合就咨覆。为此合咨贵镇，烦为查照施行。

　　康熙十八年十二月二十日。

　　紧急军机咨抚院

　　为紧急军机事。本月初六日，准贵部院咨开：「狡逆狂逞，江口涵江一带，最为扼要，亟须重兵力御」等因到将军。准此，为照涵头、江口及苏溪、渔溪一带，俱属边海要冲，今经贵部院鸿谟，调遣各营官兵分布扼守，并令贵标参将李懋珠统领调度声援，可称盘石之固矣。今准前因，除即移咨兴化镇酌拨官兵前往枫亭、黄石各处添防，并檄行长福二营游击李应龙、刘珠各亲带官兵五百名星赴苏溪、渔溪一带，听贵标李参将总统调度、分布防守声援外，惟是长乐、福清两县皆系边海要地，兹该营官兵尽调出防外汛，而县城留守兵单，万一逆贼乘隙侵犯，城邑备御无资，尤祈贵部院就近从长斟酌调拨固守，以保万全者也。合就一并咨覆。为此备咨贵部院，请烦察照酌夺，仍祈示覆施行。

　　康熙十九年正月初九日。

　　水师出洋咨两院

　　为水师出洋剿寇，陆路亟宜声援，咨商调拨接应，以收万全之效事。为照海逆倚水为巢，咨肆狂逞。兹我战舰数百号已经修整完固，复经贵部院会商，选拨陆路各营惯练水性兵丁七千名，并原旧及新招之众共计三万有余，重以水师提督万之筹画胜算，配驾进发，谅可殄扫贼船，以奏肤功矣。

　　但本将军查询得前任总督部院李当时调发水师船只出洋杀贼，有并拨陆路官兵赍带火炮，于沿海地方，随我船兵所到之处，陆师即附近札营接应，遥为声援，所以备不虞，亦以壮军势也。虽当时出海船兵为数无多，与今日水兵数万大相悬隔，然逆贼以水为家，久惯波涛，我兵新旧不一，未免中有一、二未甚精熟水战者。况海面风信不时，而狂寇逆谋叵测。似当预为准备，遣发精兵多带火炮，于沿海地方伺候，随舟师所至湾泊之处，即移营附近，共为声援，以壮军势，以固众志，尤为万全。谅贵部院鸿谟洞鉴，早已遥计及此。在本将军叨附舟谊，管窥所到，又不敢不琐陈咨商。至于沿边各营防兵单薄，今应调拨何项兵马增添，以为接应之处，惟祈宏裁酌夺，以收万全之效可耳。合就咨商。为此备咨贵部院，请烦察照酌夺，仍祈示覆施行。

　　康熙十九年正月初九日。

　　紧急军机咨福宁、兴化镇

　　为紧急军机事。正月十八日，准总督部院姚咨开：「准贵将军咨开：据福清营游击李应龙呈前事等情到本将军。据此，为照福清一邑，逼近海滨，向以该营官兵不足分布，业经抚部院调拨抚标营官兵于沿边扼守在案。兹该营官兵奉调五百名，据游击李应龙呈请于沿边各汛抽减，只凑有三百六十名听调起行，其县城只留兵一百名防守等情呈报前来。查该县离海甚近，守城兵力过薄，即长乐、连江、罗源各营，俱逼处边海，今若尽拨赴涵江，恐逆贼侦知，乘隙侵犯。在涵头不过一市镇，而各县有城池仓库，所关尤重。惟祈贵部院鸿裁，从长斟酌，以保万全，勿致疏虞可也等因。又准贵将军咨开：为照长乐乃滨海地方，虽逼近闽安镇，际此舟师出洋进剿逆寇，谅不敢轻易登犯。但该县南界接连福清、松下各要口，紧对海坛逆岛，现在贼艘聚■〈舟宗〉此处，希图堵我舟师，兼游移沿边窥伺，每思乘隙登犯掠食。前屡据该营将弁呈报贼船游移情形，兹沿边防兵调撤南下，据称存营兵丁，只有一百一十名，似此单薄，万一逆寇乘虚突犯，剿御无资，似当酌量留防，以备未雨者也。合咨酌夺示覆施行等因到部院。准此，为照前据侦探报称，海贼林升等领粮开船，狡图侵犯涵江一带，是以移咨抚部院调拨长、福、连、罗四营各挑劲兵共成二千名，星赴涵江。随经复咨抚部院，福、长、连、罗俱为要地，似须各调各县兵二百名，各千总一员带领，总属于参将李懋珠统管调度。则一千有余之众，亦可以胜林升。至四县有城池责任，仍令各将领兵守城，方为二便等因，已经咨明抚部院外，合就咨覆」等因到本将军。

　　准此，案照先据福清营游击李应龙呈前事，业经本将军咨会督部院商酌去后，今准咨覆前因，合就移知。为此合咨贵镇，烦为查照。希即转行连、罗、长、福各该将遵照，着令千总一员，带兵二百名前往兴化，听候参将李懋珠调度防御。该将即便星速驰回各该县固守城池仓库，不得疏略。仍希取具各将到县日期，移覆查考施行。

　　康熙十九年正月二十一日。

　　钦奉上谕咨督院

　　为钦奉上谕事。本月二十一日，准贵部院咨开：「准巡抚部院吴咨前事等因到部院。准此，为照捣剿厦门等处，上谕慎重其事。先准水师提督万议，先取海坛，业经本部院咨移抚院再商去后。今准咨覆，先取海坛，再商取厦门；此用兵次第，抚部院与水师提督万任而行之等语。但事关重大，未便草率，合亟咨商。为此合咨贵将军，请烦察照，希即酌裁赐示，以便题覆施行」等因到将军。

　　准此，为照海逆拒命穷岛，扰害残黎，自当乘时扫荡，以清海宇，以仰答朝廷知遇之恩。惟是兵家战闘，非可悬度。近奉上谕，行令再加详商妥确具题，是以咨请贵部院暨抚部院、水师提督从长再加斟酌，以遵上谕慎重之意。今准抚部院咨开，已经亲到定海阅视，将士齐心，船只坚固，不待荷兰国船兵，先行水陆进取等因。本将军自当整齐士马，候订师期，即从陆路进发。但管见以福清与海坛紧对，或抚部院不必遽临同安，且暂赴福清，为水师声援策应。俟水师既取海坛，然后统师南下同安，共商合力以捣逆巢，尤为妥便。本将军因特旨谆谆，不敢不再三慎重，以副动出万全之胜算，尤祈贵部院鸿谟酌裁主持，以仰符上谕可耳。今准前因，合就咨覆。为此合咨贵部院，请烦察照施行。

　　康熙十九年正月二十一日。

　　钦奉上谕咨同安镇

　　为钦奉上谕事。本月二十五日，准水师提督万咨开：「本月二十一日辰时，准贵将军咨覆前事，内开：本将军早已整搠陆兵，磨砺以须，伫候订期，即当直捣海澄，水陆夹攻，以绝根株。至于水师机宜，本将军既非素习，实难悬议，惟藉贵提督筹画，仰遵圣谕，应进应止，相机酌妥迅覆，以便一面会题、一面进兵夹攻等因到本提督。准此，为照捣巢大举，圣谕备极慎重，令诸臣等详商妥确。在本提督责专水师，自当筹画周详，见可而进。至于决策万全，实藉贵将军宏略劻勷，夹击共济。兹逆寇结■〈舟宗〉海坛，本提督惟审风时便利，克期先取海坛，乘胜捣巢。此月十二日，巡抚部院亲临定海，已面约统领陆师，趋赴同安各港声援去后。又本月二十一日未时，经本缇督咨覆总督部院姚，请调陆兵先据围头处所，安设炮火，拦截上下贼舟及各路夹攻等缘由去后。但陆师夹攻，统赖贵将军并力大举，请即迅调精兵，先往围头，分布并击。本提督破灭海坛之后，便可会师直捣厦门，共奏荡平也。至钦奉上谕机宜，伏祈贵将军就近会同总督部院姚主稿会题。今准前因，合就咨覆会剿。为此合咨贵将军，请烦查照，迅赐施行」等因到本将军。

　　准此，为照水师既已出洋剿寇，在陆路官兵，自当调拨于紧要口岸屯营，以分贼势，以壮水师声援，相机堵截，殚力夹攻。今准前因，除即咨会统督部院会调官兵接应，并咨覆水师提督知照，仍严檄防守东石、竿头副将郭奇，游击焦国巡、韩元朗、刘国兴、丁世芳等就近多方瞭探。俟贵标兵马到日，互相声援，相机夹击各去后，合就移知。为此合咨贵镇，烦为查照，希即于镇标三营之内，多拨精健兵丁，抬运发烦大炮，着令能干将弁带领，前往围头附近地方屯营，与副将郭奇、焦国巡等遥为犄角声援。仍候总督部院示下，即便进兵，前赴围头要口堵截，攻夺逆艘。事关军机，幸勿泛视。仍将挑拨过官兵员名、并起行日期见覆，以凭查考施行。

　　康熙十九年正月二十六日。

　　钦奉上谕咨水提

　　为钦奉上谕事。本月二十五日，准贵提督咨开：「为照捣巢大举，圣谕备极慎重，令诸臣等详审妥确。在本提督责专水师，自当筹画周详，见可而进。至于决策万全，实藉贵将军宏略劻勷，夹击共济。兹逆寇结■〈舟宗〉海坛，本提督惟审风时便利，克期先取海坛，乘势捣穴。此月十二日，巡抚部院亲临定海，已面约统领陆师趋赴同安各港声援去后。又本月二十一日未时，经本提督咨覆总督部院姚，请调陆兵，先据围头处所，安设炮火，拦截上下贼舟，及各路夹攻等缘由去后。但陆师夹攻，统赖贵将军并力大举。请即迅调精兵，先往围头，分布并击。本提督破灭海坛之后，便可会师直捣厦门，共奏荡平也。至钦奉上谕机宜，伏祈贵将军就近会同总督部院姚主稿会题。今准前因，合就咨覆会剿。为此合咨贵将军，请烦查照，迅赐施行等」因到本将军。

　　准此，为照贵提督既已统率舟师出洋追剿逆寇，在陆路官兵自当调拨于海边紧要口岸屯营，以分贼势，以壮声援，相机堵截，共相夹击。今准前因，除即一面咨会督部院调拨，仍酌妥主稿具题，一面移咨同安镇王就于镇标三营之内，多拨精健兵丁，抬运发烦火炮，着令能将率领前赴围头地方屯营。并飞檄防守东石、灵水、竿头副参游郭奇、韩元朗、焦国巡、刘国兴、丁世芳等，务与同安官兵相为犄角，互相声援，相机堵截，攻击逆艘。并行长乐、福清、兴化、惠安、洛阳、泉州各将领，严令亲自多带官兵，各于沿海所辖地方巡哨堵截，以壮我兵声势各去后。本将军惟有伫候好音，即便亲统官兵进捣海澄，共歼积寇也。合就咨覆。为此备咨贵提督，请烦察照施行。

　　康熙十九年正月二十六日。

　　进剿之师咨喇将军

　　为进剿之师已发，夹击之计宜行，亟请调兵，以分贼势事。正月二十七日，准贵将军咨开：「兹者，水师提督万统率楼船，渐次进发。第逆孽现在连■〈舟宗〉，堵截要害，恐我师不无壅阻之虞，非分路齐发，未易一举成功。前经督院设有泉州、同安二港水师，原欲乘机调发，以资夹击；今闽安舟师既出，各港船只，法当分作数路，并力齐举。今彼仓皇，首尾不能相顾，贼势既孤，便可乘风直捣。海贼存亡，正在此举」等因到本将军。

　　准此，为照海逆窃踞穷岛，扰我边陲，亟当扫除，以清海甸。先准水师提督万咨开，舟师已经出泊定海，定议先取海坛等因，本将军业即严檄长乐、福清、兴化、惠安、洛阳、泉州及防守竿头、灵水、东石各副参将弁，挑选精健兵丁，多带炮火，亲自率领，于所辖沿海紧要口岸，屯营巡哨，仍多拨精细能干兵役，于高山眼亮处所，勤加瞭探。如遇水师官兵船只追击海贼，经过该汛，即便多拨炮火，以分贼势，以壮水师声援，联络夹击。并将追击海贼情形，不时飞报，以便统兵直捣海澄窝巢；及移咨同安镇多拨精兵，着令能将带领，抬运火炮前赴围头堵击逆艘各在案。今准大咨，仰见鸿谟硕画，不禁佩服。但以职司陆路，未能鼓枻扬帆，共乘长风，扫清岛屿。惟有督励官兵，候订师期夹击，歼此逋寇，以纾九重南顾之殷耳。至于泉州、同安二港所设水师，原系督部院捐赀养膳之众，除已移商督院调拨夹剿外，合就咨覆贵将军，请烦察照施行。

　　康熙十九年正月二十八日。

　　●平闽纪卷之八

　　三韩杨捷元凯着

　　咨文

　　咨订师期咨同安镇

　　恳恩再培咨漳浦镇

　　月米分给咨督院

　　会师捣巢咨水提

　　咨会出兵咨漳州、漳浦镇

　　紧急军务咨督院

　　剿杀海逆咨督院

　　会师捣巢咨水提

　　咨会遣发咨督院

　　再商保固咨两院

　　咨明事咨督院

　　饬剿内地咨五镇

　　咨取功员咨五镇

　　借给粮饷咨抚院

　　飞报事咨督院

　　谨陈平海咨督院

　　咨商事咨督院

　　咨订师期咨同安镇

　　为咨订师期事。本月初七日，准水师提督万咨开：「为照海贼船只厚集海坛，所有进取机宜，业经咨商详晰矣。本月初一日，准贵将军咨覆本提督，内开：除即一面咨会督部院调拨，仍酌妥主稿具题，一面移咨同安镇，就于镇标三营之内，多拨精健兵丁，抬运发烦火炮，着令能将率领前赴围头地方屯营；并飞檄防守东石、灵水、竿头副参游郭奇、韩元朗、焦国巡、刘国兴、丁世芳等，务与同安官兵相为犄角，互相声援，相机堵截，攻击逆艘；并行长乐、福清、兴化、惠安、洛阳、泉州各将领，严令亲自多带官兵，各于沿海所辖地方巡哨堵截，以壮我兵声势各去后，本将军惟有伫候好音，即便亲统官兵，进捣海澄，共歼积寇也。合就咨覆等因。准此，本提督细绎大咨，具见贵将军调遣周详，精诚为国，同舟谊切，深为厚幸！今本提督的于本月初四日，由定海出师，分兵夹攻，务期制胜。但围头仍贼艘上下寄泊之澳，所关最为要紧，须实得精锐陆兵，先据其地，安设炮火，堵截攻击，非与他澳虚张声势者可比。兹届师期，合再咨订。为此合咨贵将军，请烦察照，迅调施行」等因到本将军。

　　准此，案照先准水师提督万咨开，拨发精兵，先于围头分布截击上下逆艘等因，业经本将军移咨贵镇，于镇标三营之内，挑选精兵，着令能将带领，抬运发烦火炮，前赴围头附近处所屯札，会合东石、竿头各防将相为犄角声援，候示进据围头要口，相机夹击。并经咨会总督部院及咨覆水师提督各去后。今准咨订师期前来，合再移催。为此合咨贵镇，烦为查照。希即立刻于镇标三营之内，多选精健兵丁，并多带炮火，着令勇敢将弁带领，星夜驰赴东石，会合灵水、竿头各防将，挑选精兵，多带炮火，合营进据围头要口，相机攻击逆艘，不许上下湾泊游移。事关紧急军机，希勿少缓。若恐同安留守兵单，抚部院刻期将到，另为商酌调遣分布可也。并将拨过官兵姓名、数目、日期、迅覆查考施行。

　　康熙十九年二月初八日。

　　恳恩再培咨漳浦镇

　　为恳恩再培县脉、树德官民事。据漳浦县乡绅林琛、黄性震、陈天达、举人蓝陈略、陈烠、林登虎、生员黄台佐、迈广、丘士錞、里民郭春、洪正等签呈称：「浦邑自昔人文甲上郡，丁粮冠十城，良以梁峰拱秀，吉水朝宗，自赤桧中流，由双溪而遶卫县治，以护城隍，地利居于全盛也。至戊子年，洪水崩陷，溪港多岐，赤桧、双溪，水违故道，本邑由是丁粮日减，文物衰替。幸将军大老爷前任驻节浦邑，檄发梅林保人民，鸠众召工，修筑河堤，官民利赖。兹数年以来，水滥双溪，堤开四溃，士民咸受其害。今欲使吉水仍朝本县，费用浩繁，别召工匠，又多生疏，难以计日报竣。伏惟将军大老爷恩施浦邑，鸡犬桑麻蒙休者数万户，春秋俎豆载德者数十年。今值节钺再临之日，乃恩波复造之时。弹压全省，独切一方。琛等相率匍呈，叩乞痌瘝旧治，始终裁培。查照往例，仍着附近梅林保人民，自备芒找、木料、工匠，竭力坚筑，以一保而培一县之地脉，相应暂免该保徭役一年，以均劳逸。伏乞行县示准起工，庶雕残可起，富盛可期，合邑士民咸荷慈恩于无既矣」等情到本将军。

　　据此，为照漳浦城外赤桧、双溪之水，实为该县治之脉络，向因乱后堤防崩溃，水不朝护城郭，而闾阎日敝，人文之气中衰。本将军于顺治年间援剿八闽，驻节该邑，此时城垣倒塌，里巷丘墟，本将军相度城垣旧址，檄行有司庀材修筑，不数月而工竣，人民复集。因询及绅衿耆老，知水脉枯涸，乃倡议修导，而该县之户口、丁粮、人文甲第，几复其旧。经今二十四载矣。年来海逆播乱，水堤再决。兹据绅士里民佥呈重修，犹恐工程浩大，请暂免梅林保徭役一年，俾该保人民就近自备工料修筑，以固河堤，以通水脉等情前来。除檄行漳浦县酌勉修砌外，谅贵镇建牙兹土，凡系裨益地方事务，未有不举行恐后者。是本将军经营于前，贵镇修复于后，总期大有造于该邑也。今据前情，相应咨达。为此合咨贵镇，烦为查照，希即就近面谕漳浦县，作速酌议修砌，以复水道，以阜民物施行。

　　康熙十九年二月十二日。

　　月米分给咨督院

　　为月米分给本折，标兵独叹偏枯，吁请一视同仁，以均戍苦，以恤兵饥事。据前营游击焦国巡、守备丁世芳呈称：「案奉本将军宪票，准总督部院姚、巡抚部院吴咨开前事等因各到本将军。准此，案照先据该将呈请咨明驻防东石各营官兵应给本折月米，通融发散，以均苦乐等情，业经本将军咨商督、抚两院，檄府匀给去后，准前因除将原文抄粘外，合行遵照备票，仰职即便移知各营，嗣后驻防东石官兵，应支月米，遵将本折通匀给散，以均苦乐，毋违等因，计粘抄一纸。奉此，该卑职国巡随即移会泉州府及移知各营遵照外，仍会同屡催均匀给发，并着令千总周葵、田琦守催去后。兹据周葵、田琦同禀称：葵等日赴泉州府坐催正月分粮，讵蒋知府屡以通行厅县均派运给为辞，迨至本月初一日，方称正月分粮米，本标在汛未有摊匀，应照旧米折；若要均匀，必俟二月份方得匀给。今米价亦且未有，暂候设处。其正月分饷银，必俟协饷解到，方得发给。似此推延，汛兵枵腹难待。禀乞转详本将军檄催速给，以济兵饥等情。据此，窃照泉汛米价涌腾，穷兵借贷无门，买籴莫措，忍饥待毙。幸蒙本将军轸念汛兵艰苦，恩赐本折均匀，各兵踊跃欢呼，感激无地。但自奉宪行以来，日望粮米，不啻云霓之切。屡催州府，日久未经运给。刻下征剿大举，汛兵乏食，何以责其荷戈用命？合无恳请本将军檄行泉州府，迅将本标防守东石兵丁正月分粮米拨运到汛，以济兵糈。庶三军得藉饱腾，而边疆永固矣」等情到本将军。

　　据此，案照先据该将等佥呈驻防东石各汛本标官兵应支月米，请与各营本折通匀散给，以均苦乐等情，业经本将军咨准贵部院覆准檄府匀给在案。际兹青黄不接之候，米价腾贵，穷兵悬釜待炊，据称该府推诿不给。刻下水陆征剿，大举堵击，正在需兵，安能责其忍饥御侮？今据前情，合亟咨会。为此备咨贵部院，请烦察照，俯恤征兵，祈即檄令泉州府作速设法，将正、二月分粮米通匀散给，以济饥军日食，俾各兵知奋，报效疆场，有裨征剿，非浅鲜也。仍祈赐覆施行。

　　康熙十九年二月十三日。

　　会师捣巢咨水提

　　为会师捣巢事。本月十三日，准贵提督咨开：「为照逆■〈舟宗〉厚结海坛，恃为外固。今海坛既破，先夺所恃，福兴边民，可无寇害。但贼■〈舟宗〉败遯，会■〈舟宗〉崇武，并力坚防，则厦门势必虚危。本提督惟审风潮利便，刻期进师平海，牵制崇武之贼。贵将军前咨，曾示调集各港八桨船只。若乘此时贼势上危下虚，径先密遣精锐，袭渡厦门，逆■〈舟宗〉必分力回顾。本提督统率大■〈舟宗〉，长驱歼殛，上下夹攻，会期合举，根株立可尽净。此乘虚袭击攻取要机，惟祈贵将军俯察力行，共襄大举，以奏荡平也。至围头要口，最为关系。前咨屡请，曾否调集？合再咨渎」等因到本将军。

　　准此，为照海逆恃习波涛，拒命穷岛。接准大咨，已抵海坛，贼艘败遁，谅应丧胆，自可长驱歼击，直取厦门矣。今贼虽会■〈舟宗〉崇武，若贵提督统率大■〈舟宗〉临之，何虑并力坚防。在本将军于未准大咨之先，已经面商总督部院，整搠士马。刻即亲自统领，并会合满骑，于沿海松屿等处紧要口岸，调度堵击逆贼外；至于调集各港八桨船只，乘势密袭厦门，本将军所统陆路官兵，多属外省东、豫之众，向未娴习舟楫，况八桨船只先经督、抚部院膳有水兵，早已委员专统，知其自有调度。至进据围头，多带炮火攻打，使逆艘上下不能停泊，本将军节次移咨同安镇王，并屡饬防守东石、竿头各将弁，会师合营进屯该地方夹击，专候贵提督追剿南下在案。本将军灭贼心切，陆路机宜，无不力行，而水路进剿，尤祈贵提督之详察力行，共勷大举也。今准前因，合就咨覆。为此合咨贵提督，请烦察照施行。

　　康熙十九年二月十五日。

　　咨会出兵咨漳州、漳浦镇

　　为咨会出兵日期事。为照舟师已抵海坛，则陆路官兵，自当乘时夹击。兹本将军会同督部院，各亲自酌带马步官兵，于本月十六日前往同安、松屿沿海一带地方踏看形势，调度策应夹击；并稽察各营防剿官兵，饬令用心预备，合力进剿。所有凤山营盘业已议留福宁总镇黄照旧堵守，以备豕突外；至于漳属沿边一带地方，尤祈贵镇就近严饬各营官兵，严加堵守，以保万全可也。合就一并移知。为此合咨贵镇，烦为查照施行。

　　康熙十九年二月十六日

　　紧急军务咨督院

　　为紧急军务事。本月十七日，据洛阳营游击赵云报称：「本月十四日，奉宁海将军喇军令，飞调卑职带兵三百名赴泉，听候副都统吴率领满师调遣夹剿。卑职即于十五日寅时，带兵自洛阳起行外，所有本汛已交浙江守备刘泽深、本营守备李印防守讫」等情到本将军。据此，为照舟师已抵湄洲，在陆路官兵自当调拨分布，以备大举夹击。但查洛阳一汛，为众郡之门户。现今逆艘聚泊于臭涂、崇武一带，诚恐狡谋，早晚窥伺。万一乘该汛兵单，豕突焚劫，不特地方人民受害，尤恐堕我军声。当仍令游击赵云回守该汛，以固边防。俟水师船只到臭涂之日，檄令该将带兵南下夹剿，尤为慎重也。缘要汛空虚，鳃鳃过虑，合就咨达。为此备咨贵部院，请烦察照，祈即咨商宁海将军，仍令赵云回守洛阳，以固根本。仍祈示覆施行。

　　康熙十九年二月二十日。

　　剿杀海逆咨督院

　　为塘报剿杀海逆事。为照水师订期于本年二月初六日出海，咨会到本将军。随即会同贵部院咨行各镇营，飞调陆路官兵，先据围头要口，安设大炮，声援夹击，令上下往来贼艘不得停泊，以便水师官兵进取。复于本月十五日，会商平南将军赖，将漳州凤山一带营盘边墙，分留福宁黄总兵、漳州吴总兵等带领各营副、参、游守官兵，照旧严加堵御外，贵部院同本将军于十六日各亲带马步官兵，自漳州凤山营盘起身，本日到岭后岭地方安营。随探得有伪左虎卫何佑统领伪中冲镇等十余镇大小贼船八十余号，约计贼众四千余，预札乌屿桥堡、充龙堡、金山一带地方，相联屯营，以拒我师；南为厦门屏蔽，北为崇武、臭涂等澳各逆艘声援。且闻我同安港八桨船只将出，会同水师夹击厦门，希图于此处堵御。先须发兵剿除，破其犄角。

　　贵部院与本将军计议已定，随于十七日五鼓，挑选精兵，各亲自统领，于辰时到乌屿一带列阵。讵逆贼分为三股前来迎敌。贵部院同本将军分遣贵标内中协副将蒋懋勋、署右营参将薛受益、内中协右营游击王文魁、后营参将谢明德、守备陈印奇、千总王应龙、把总应顺甫等，随征总兵陈士恺、副将康泰、冯昭京、侯晋爵等，参将秦守信、韩瑞、阎国柱等，游击王大有、南甫、曹明等，外委督阵都司张玺、郑有德、守备章得胜、戎旗游击卢楚佩、功加守备韩琪、领旗各官刘彪等，带领马步官兵，由中路进发。本标中营参将马胜、左营游击朱起龙、援剿右营游击杨懋绂、援剿左营中军守备杨可能、千总杨会、把总王豹等，外委总理戎旗游击崔升、都司高永福、杨撰、守备徐可成、张贵、千总王起龙、杨茂、把总王贵成、随征副将王耀龙、参将曾展雄、游击郑钟如、都司倪俊等，带领马步官兵，由左路进发。又调拨灌口营参将蓝里、江东左营游击郑兴、同安镇标右营游击赵邦试、千总林明等，外委千总程鲤、把总汤泰、投诚副将蓝英等，带领官兵，由右路进发。我兵三路奋勇前进，冲过潮沟，自辰至午，杀死逆贼甚多。尚有白礁等处贼兵千余，见我官兵杀败贼众，突出应援。贵部院亲督委管统领护印八旗披甲笔帖式乐敏、外委骁骑校樊金榜、张应隆、龚玉堂、王润子、拨什库刘德、赵廷芳、李之华、靳有福、阎得荣、年文灿、刘首相、并戎旗各材健等；本将军亲督外委戎旗都司张九龙、守备罗成功等，并各材健分为两翼，飞马抄出逆贼阵后，腹背夹击，贼遂大败。我兵尽力砍杀，共阵斩贼众一千六百余名，活擒伪官七员、活贼一百八十七名，连破贼营七座，将贼堡尽行焚毁拆平。余贼奔遁上船，被我兵尾追急迫，落水淹死不计。得获贼船大小共九只，立即放火焚烧。更得获大旗二十三面、高招旗一十九面及盔甲、器械、藤牌等项甚多。至申时收兵回营。据各营将领呈解阵擒伪官兵，俱经贵部院验明，悉系长发，因对阵重伤垂毙，随尽发沿边枭示讫。

　　复据探兵报称，又有逆贼约有二千五百余人，在海仓寨屯札，离营盘有三十里等情。贵部院同本将军于十八日复亲带各营官兵，前往扑剿。贼众见我兵势大，不敢出战，闭寨坚守，放炮击打官兵。我师初到，锐气正盛，遂鼓勇攻击，扒上寨城，炮矢刀枪，一齐击杀。当斩逆贼一千二百余名，贼众披靡奔船。其船上各贼，不敢救应，争先开船逃走，又复落水淹死无数。生擒伪官二员、活贼三十二名，俱即就该地方枭首外，打沉贼大赶缯船一只、双篷船四只，得获威远大炮一位、发烦炮二位、高招旗六杆、大旗十八面、战被二十领并盔甲、大刀、长鎗、藤牌、火箭等项甚多。将寨坛着令兵丁立刻拆毁。因天晚收兵回营。

　　此二战也，皆藉贵部院之方略，各将士之协心用命，故能获此全胜。今沿海一带地方，自乌屿桥起，至海仓松屿止，数十里之间，数年盘踞贼巢，皆扫荡无遗。贼已胆破魂消矣。至于内阁中书拣选候补知府陈启霖、候补佥事道黄性震，俱奉贵部院差遣修砌桥梁道路，与有劳绩，俱不可泯。所有各营得获高招、大旗、盔甲、刀鎗、大炮、藤牌等项军器，查略堪用者发交各营改用，不堪者尽行焚毁。更查各营共阵亡兵丁十三名，轻重阵伤官兵共七十一名，俱经本将军会同贵部院分别赏银殓埋，并给赏医药。各营共阵毙官马二十七匹，俟旋师之日，听其各自呈报开除外，相应一并备叙塘报。为此备咨贵部院，烦请察照核明会疏题叙，以鼓后效施行。

　　康熙十九年二月二十日。

　　会师捣巢咨水提

　　为会师捣巢事。本月十九日，准贵提督咨开：「进师平海，牵制崇武之贼，若乘此时贼势上危下虚，先密遣精锐袭渡厦门，逆■〈舟宗〉势必分力回顾，上下夹攻，会师合举，根株立可尽净。至围头要口，最为关系，曾否调集，备移在案，未见咨覆。兹师次平海，日在相机前进。但贵将军何地集师，何期合举，尤期迅发订示，以便协力扑剿」等因到本将军。

　　准此，案准贵提督咨前事，业经本将军备将夹剿机宜，咨覆贵提督在案。本将军复会同总督部院，面商平海将军赖，将漳州凤山一带营盘边墙，分留福宁总镇黄、漳州总镇吴统领各营副、参、游、守官兵，照旧严加堵御外，本将军同督部院各亲统马步官兵，于本月十六日自凤山起身，本日到龙屿界外岭后岭地方下营。据探兵报称，有贼首何佑带领伪镇十余镇，贼众四、五千，在于乌屿桥、充龙、金山一带相联屯营七座，计图一为厦门屏蔽，一为祟武、臭涂等澳各逆艘声援等因，自应首先剿除。遂经本将军会同督部院，于十七日亲带马步精兵，分为三路进兵，大获全胜。计阵斩活擒贼众一千七百。复据探报海仓有逆贼屯踞寨城。十八日，复各带兵前往扑剿。又经斩获千余，将逆贼所札寨城，俱已尽行焚毁拆平。今沿边自乌屿桥起，至海仓松屿止一带贼巢，向为逆寇盘踞者，今皆扫荡无遗。现在会同督部院相机进取外，此皆陆路贼营，本将军业经会师剿荡。至于何地集师，何期会举，专候贵提督一破崇武等澳，迅发订示，便可协剿，以收荡平全效也。今准前因，合并咨覆。为此合咨贵提督，请烦察照施行。

　　康熙十九年二月二十一日。

　　咨会遣发咨督院

　　为咨会遣发官兵攻取厦门逆穴事。为照海澄既复，贼心离散，本将军复多方宣布皇仁，广行招抚。随有伪镇陈昌，于二十六日午时，差遣伪监纪参议周天奇等前来纳款。随经本将军赏给花红、银牌，仍给照票，遣其接引陈昌，作速来归，已经咨会在案。至本日酉时，伪总兵陈昌率领所辖大小船只百余号、官兵五千余员名，并移带眷口到海澄城外登岸投见，已经抚慰，暂行安插外；又有伪总兵吴桂、罗士鉁先遣伪通判叶光寰等前来投诚，请领旗号，并请发兵迎援。随遣援剿右营游击杨懋绂、中军参将马胜等，带兵迎援；随各带官兵、船只、眷口前来投诚。本将军即令剃头，将伊眷口搬入前任水师提督施衙门内安顿外，据称厦门兵民纷纷摇动，亟宜乘时进兵攻取，桂与士鉁愿为前部等情。本将军随经遣发本标中军参将马胜、右营游击李琏，各带领官兵，乘坐总兵吴桂、罗士鉁带来大船，会同吴、罗二总兵官兵，并副将詹六奇、林葵等官兵，乘坐八桨船只为头敌先进；并令总兵陈昌所辖官兵立刻剃头，挑拨精锐，乘坐原带船只为二敌。其贵标将官三员，本将军现在谕令商议酌拨一员，带兵协同进取逆穴，以绝根株外，本应先期咨会，然后发兵，因事机贵速，恐往返耽迟；故一面遣发，一面咨会，尤祈贵部院星速酌发官兵，随后接引，以收全效可也。合就咨会。为此备咨贵部院，请烦察照施行。

　　康熙十九年二月二十七日。

　　再商保固咨两院

　　为再商保固岩疆之长策，以豫消未萌事。为照郑锦鸱张穷岛，山寇乘机窃发，遥为响应，致全闽骚动，几成燎原。幸藉朝廷威福，贵部院吁谟，海澄已复，逆穴荡平。复荷会议，将水师派防厦门、金门、镇海、铜山、海坛、定海、日湖、浔尾各岛屿，将陆师派防平海、崇武、濑窟、臭涂、东石、围头各要口。是水陆要汛，星罗棋布，沿边可恃无恐矣。仍将新设之闽安、蒜岭、镇东、兴化、泉州、大小盈、灌口、江东桥、云霄、漳浦各营共裁去官兵九千三百名，亦可以仰承樽节之部议矣。

　　但本将军愚见更有商者，攘外固不可不周，安内亦不可不密。年来兵燹频仍，民间困苦已极，鸠形鹄面，触目堪怜。而沿海迁徙之众，弃其田庐，移入界内，备极流离。今虽会议展界，准回故土。第昔日之产业荒废，一时不能生聚。其投诚弁兵，原皆游手好闲之徒，祗逼于兵威事势，不得不投戈幸免。今在伍者即月有所给，然军兴之余，米珠薪桂，恐有限之饷，未必济其衣食。归农者未必真皆悔过自新，肯安于耕凿。而议裁九千之众，亦原无素业可以资生，一旦粮饷议裁，何以糊口。若今日措置得宜，衣食有所自出，则前项诸人，渐次革心，皆我循良赤子；倘安插不得其所，抚绥一有未周，则饥寒日甚，势必异念复萌，一遇警息，则此种贫窭，皆揭竿为乱之资也。况崇山深谷之中，奸狡隐伏以待衅观变者，未必无人。所藉贵部院之弘猷长虑，饬行各府县贤有司亟为实心劳来稽察，俾善懦得免饥寒，狡黠知所儆惕，则内外清肃，反侧消除，闽南半壁，从此可以永安矣。

　　再查兴化一郡，原设镇标三营、城守一营，共兵四千名。因地当孔道，前此兵力不敷分布，故请设枫亭一营。今将镇标三营，尽派防守，海坛、枫亭一营，又拨防平海，只余城守一营，恐不足以资弹压；并分防各县汛，或当再为别加损益，以收万全，尤祈贵部院之宏裁斟酌者也。本将军自念衰老，行当恳切乞休，似无庸复多置啄，惟以国恩深重，目击民情时势，又不敢以将退之身，而遽为缄默，敢竭刍荛，以备鉴采。倘荷俯赐裁酌，亟为区处，或可少佐上慰庙堂，下奠黎庶也。合就咨请。为此备咨贵部院察照酌夺，仍祈示覆施行。

　　康熙十九年三月初十日。

　　咨明事咨督院

　　为咨明事。为照逆岛既平，石码地方，乃属内地，似毋庸重兵驻札，业经本将军檄行漳州城守副将郭忠孝，拨留将官一员，带兵五百名暂为防守，俟水师提督万回师之日交明，拨官接管。其余官兵，着令该副将尽数带回漳州，仍令该副将将凤山一带各营盘原调安顿攻打逆贼大小红衣、发烦各炮位，尽行抬运进城。如系城上旧炮，仍安顿原旧处所。至狮子山沿河一带各贼营，得获大小炮位数目，俱经具题报部之物，不便久顿外汛，恐有奸民钉塞炮眼，并偷移别用之弊，相应一并着令该副将抬运府城查明收贮。除并经檄行副将郭忠孝遵照外，合就咨明。为此备咨贵部院，请烦察照施行。

　　康熙十九年三月十八日。

　　饬剿内地咨五镇

　　为饬剿内地余孽以安民生事。照得闽省向因海逆鼓乱，凡各标协营官兵调征边汛者多，留防内地者少，未免兵力单薄，致深山僻壤之间，无赖宵小，啸聚出没，或百千为群，或夜屯晓散，剽掠乡村，肆害残黎。兹逆经败遯，岛屿荡平，现在会议于沿海各岛澳要口安设官兵，巡防弹压，是海贼之患从此可以消除。至于各镇营原调南征官兵，已经尽行遣发回营，则各处兵力俱厚，所当及时搜剿山寇，以靖内奸。除经饬行各协营将领遵照搜捕外，合移通饬。为此合咨贵镇，烦为查照，希即饬行所属各协营将领，着令会同各该县多差精细能干兵役，于所辖汛地之内，密行访探。如有前项亡命宵小潜伏岩谷，或煽诱迁徙穷民，或窝藏逃回海寇，结伙出没，窃劫害民者，立即拨发官兵剿捕，以尽根除。至于投诚归农伪官兵，务令各该县安插得所，取具地方邻右保结，不时稽察，以杜反侧。目今大寇已平，海疆既靖，凡一切窃劫盗案，部例处分甚严。贵镇有统辖之责，所关綦重。尤祈勿惜情面，严加督率，务令地方肃清，庶免代人受过。倘各营将领偷安玩寇，悠忽疏防，立即指名揭报，以凭飞章参处。仍祈将严饬过缘由，并取具各将领遵依，见覆查考施行。

　　康熙十九年三月十九日。

　　咨取功员咨五镇

　　为咨取功员履历清册达部题叙事。本月十七日，准总督部院姚咨开：「照得逆孽盘踞海岛，历经多年，本部院荡平心切，会同贵将军统领水陆官兵，于本年二月二十三日克复陈州、马州、湾腰树、观音山、展旗寨、丰门寨、澳头寨、果堂寨、太平寨、石码、三叉河、玉洲等处一十九寨。二十四日巳时，恢复海澄县。二十七日亥时，恢复厦门、金门各岛。俱经具疏题报在案。但在事大小人员，积数载之辛劳，获连日之奏凯，功不可泯。相应查取姓名、履历，汇册造送，以凭达部题叙者也。除檄行本标并各镇营查造外，合就咨达。为此合咨贵将军，请烦察照，希即行令贵标将领，并移行各镇营，迅将陈州等一十九寨、海澄、厦门各案在事有功人员，照案开造履历清册，汇送本部院以便咨题叙功施行」等因到本将军。

　　准此，拟合就移。为此合咨贵镇，烦为查照。仍希转行所属各协营，速将克复陈州等十九寨，并恢复海澄县、厦门、金门各岛在事有功人员，照案分别开造履历册底，着令经识赍赴本将军辕门，以凭核明发造清册，咨送督部院汇送内部题叙。希勿迟缓施行。

　　康熙十九年三月二十日。

　　借给粮饷咨抚院

　　为咨请借给粮饷，以济兵食事。为照泉州米价腾贵，业荷贵部院远恤残黎，严示劝谕；而闭籴如故，每石米价高抬至四两三、四钱不等，日甚一日，人人惶惶。近本将军班师回泉，目击心怆，当即出示告诫，使平价发粜，以苏民困。惟是本标五营，并援剿各营兵丁月支米折，尽付买米，尚不敷十日之需。为念各兵久出征剿，劳苦已极，兹幸海逆初平，暂回休息，然余孽尚未尽灭，常游移于闽、广交界沿边之地，各兵犹须披甲荷戈，以期剿御。但米珠薪桂，困苦之状，殊难指述。计惟有借出月饷，就省买籴米石，船运到泉，散给各兵。庶兵丁既免枵腹之苦，而泉郡亦无高抬米价之重困也。

　　案据中军参将马胜呈称：请借给四月分粮饷银两，随经本将军移咨总督部院借给，业荷在漳发给矣。今夏季五、六两月分本标五营并援剿左、右两营应支官兵俸饷等银，请祈贵部院照数给借，以便就近买米，船运来泉，给济兵食。本将军本拟措银赴省买籴，奈长途带银，跋涉维艰，尤祈贵部院俯恤穷兵，广开弘慈，不特三军感激，即本将军感佩相成之谊匪浅鲜矣。今据中军参将马胜并援剿左、右营游击马四玉、杨懋绂等备具领状前来，合就咨送。为此备咨贵部院，请烦察照给借，仍祈示覆施行。

　　康熙十九年四月初一日。

　　飞报事咨督院

　　为飞报事。本月十三日，据署建宁副将张念祖报：「据左营游击李英报：据防守曹墩把总吕应龙报称：贼首江机带领羽党约有数千，突犯境内竹溪、黎源屯田守备吴应雄家。又有王都爷住吕孔源、黎源、下洋、火烧桥等处，遍聚搜山，捉拿男妇，勒粮索饷，散札招兵，乡民尽皆逃窜。又有吴应雄下旗牌王甲带领屯丁三百余人，投入贼营；江机遣发官头，暗来曹墩各处招去原屯田游击程应荣名下屯丁，同入伙党。又有当日投诚人黄祚，今招伙复投入贼营；各乡人民，携老扶幼，纷纷逃窜，沿途号泣，凄惨倍常等情。本刻又据兴田塘兵宋国武报称：今兴田地方，并四处附近乡村百姓，闻有逆贼现札黎源、下洋一带，欲来地方打粮索饷，男妇纷纷奔逃，村无人烟等情各到职。据此，窃照卑职驻防崇、建二汛，时以剿抚为念。前因原投诚游击程应荣病故，守备吴应雄被贼计杀，约有屯丁二、三千不等，俱系昔年投诚之辈，恐其鹰眼犹存，二弁相继而亡，屯丁无主约束，况江机贼营相近，恐生叵测之变。故卑职英会商崇金知县亲往武彝宫传集程、吴下众头领再四面谕安慰，各给委牌，令其严束屯丁，毋使投入匪类，业将委官姓名开报在案。今不期渠魁江机奸计百出，暗勾屯丁入伙，如虎添翼。不思区区山寇，屡奉各宪招抚，已经差员赍缴印札，又奉亲王加授将军爵位，恩逾格外，即应出山归诚，矢心报效，毋负上恩；乃反率党移札建阳、竹溪地方，布散党羽，流突崇汛、吕源、黎源、下洋各处乡村，搜山掳掠，捉人索饷。今建阳新厝、塘头、杜潭、长坪一带残害无忌，且声言我等奉王札，不日赴省剃发归诚，因乏路费口粮，故来告借等语，以致汛防官兵，恐误各宪招抚之意，未便轻易进剿。查得兴田地方乃通衢官道，设有塘兵递送公文，居民惧贼惊逃，倘贼渐至彼地，则羽书中断，关系匪轻。又查得武彝山岩，向有富民避乱于彼，山贼素所垂涎。今江逆见我兵单，必往劫掠无疑。伏乞宪台迅发马步官兵，驻札兴田中道，以张声势。仍乞迅发官兵二、三百名星赴曹墩，协同把总吕应龙相机进止，庶地方不致涂炭，春耕尚有可望，而国课不致亏缺等情。本日又据左营中军守备程玮报称：三月二十九日，据长坪塘兵何福等禀称：今有伪兵俱在大路下建阳一带地方抢掳人畜，更在竹溪招兵，理合飞报等情各到职。据此，窃照贼众借抚纷纷出巢，流突建境，掳掠乡村，捉人索饷，又招屯丁入伙，情形叵测。且宣武将军官兵俱往邵武，而建宁兵单，寥寥无几，除护饷、解逃，尚不敷差遣。今据左营将备塘报警息，除一面立拨领旗丘光信等带领马兵驰往建阳一带哨探，仍一面檄令中军守备田毓瑞拨发把总张瑞瑛带领兵丁前往兴田驻札堵御外，理合具报」。又为飞报事，据崇安县呈称：「该卑职查得江机阳奉阴违，肆行剽掠，杀戮生灵，招人入伙，漫山遍野横行无忌。崇邑斗大孤城，将何堵御？伏乞宪台迅赐酌夺，救民汤火，以全岩邑。卑职何胜翘首待命」等因各到将军。

　　据此，为照山寇江机、杨一豹狡言就抚，迟我官兵进剿。今复招民同叛，横肆劫掠，各处屯丁，复投入伙，势益鸱张，致上游居民流离远窜，产业拋荒。先屡据各营将领具报，逆贼突犯出没情形，节经本将军移咨贵部院，并严檄飞催该汛防将弁作速协力进剿在案。今复据该副将具报，以逆贼曾受王札，加授将军爵位，声言不日赴省剃发，因乏路费，故来告借等语，以致官兵迟疑，恐碍抚局，不敢进攻。逆贼以就抚缓我兵机，久不出降，横行劫掳，贼势日渐滋蔓，百姓日受荼毒，若不亟为剿灭，则地方受祸无有底止。查各标营征剿官兵初班回汛，自应暂令休息，但江、杨二逆剽劫愈炽，又未便听其蔓延。除经移咨福宁镇挑选能将带领精兵一千名飞赴崇阳地方会同各该营官兵星速进剿去后，合就咨会。为此备咨贵部院，请烦察照，仍祈会饬福宁镇迅速遣发官兵前往扫荡，以靖山寇，以安地方，仍祈示覆施行。

　　谨陈平海咨督院

　　为谨陈平海善后十策，永奠海疆事。本年四月十四日，准贵部院咨开：「准兵部咨前事内开：查总督姚条奏厦门等岛沿海要地，官兵防守，俟荷兰国船到日，进灭海贼，克取台湾，会同广东官兵剿灭海贼刘国轩，沿海仍旧展界，新增绿旗官兵陆续渐撤，浙江调来官兵应行撤回，投诚官兵给与俸饷等情，关系最要，应与总督姚、将军管、提督杨、巡抚吴、水师提督万，勒令会同，将每件一一确议速奏再议。俟命下之日，将总督姚条奏八款，俱录出发与总督、将军、巡抚、提督可也等因，于康熙十九年三月二十二日具奏，于本日奉旨：依议速行，钦此。钦遵抄出到部，移咨到部院。准此，所有原疏，合就抄送。为此，合咨贵将军，请烦察照，酌议示覆会题施行。计抄疏一折」等因到将军。

　　准此，为照逆孽郑经与渠魁刘国轩等负固穷岛，扰害边陲，兹仰邀朝廷洪福、贵部院吁谟，逆贼败窜，岛屿肃清。贵部院惩前毖后，条列良策入告，务期永奠海疆。内部咨移确议，又荷贵部院俯赐咨询，管见所及，敢不备陈！

　　一、厦门、金门并宜固守。查厦门昔年为我师取而复弃，后逆贼即踞为巢穴。进剿时，本将军亲至其地审察形势，是厦、金之不可不驻重兵固守，诚有如贵部院所策者。至其间兵数多寡，船只派设驻防，或提或镇，本将军职司陆路，是在贵部院与抚部院、水师提督斟酌尽善者也。

　　一、内地官兵移驻沿海要汛。如闽安镇兵三千名出守定海，灌口兵二千名出守浔尾、高埔，以为厦门犄角，允无遗议矣。查兴化原系府城，又属全省往来咽喉孔道，原设镇标三营、城守一营，共兵四千名，前缘兵力不敷分布，故请添设枫亭一营，今将镇标三营尽移防海坛，枫亭一营又拨防平海，只留城守一营，不足以资弹压。况差使饷鞘护送络绎，何以四应？仙游一县，又山海交错，奸宄时常窜匿。似兴化一郡当驻重兵，以备不虞。至惠安兵一千名出守崇武，惠安地当冲路，所辖涂岭又为四通之道，若巡缉防范、护送差鞘，无兵可恃，恐滋不测。查水师提督请设兵一千自獭窟辖至崇武，则惠安营官兵似当酌留，以保固城汛、分防涂岭也。

　　一、遣发舟师，会合水陆官兵先剿粤寇，以绝滋蔓，一俟荷兰船只进攻台湾，以靖根株。其次第乘胜进取，以扫积年之逋寇，登沿海数千百万生灵于衽席者，实为目今要着。但本将军于海道未谙，不敢轻议。

　　一、开还边界，以上裕国课，下济生民，诚为利益。但今贼首虽遯，余孽尚未尽灭。兹边界既展，延袤数千里，贼■〈舟宗〉处处可以登犯，奸民在在可以勾通，即水师提督能节节设备，沿边似可无患；万一海逆拥众乘潮，顺风合■〈舟宗〉而至，水师或不及堵截，内地兵单，顾此失彼，不特村镇遭其荼毒，并恐城池有警，人心风鹤。是目前之展界固属便利，内汛之分防尤当布置周密，方可无虞也。

　　一、裁撤新增官兵。查闽安、兴化、泉州、大小盈、江东等处官兵，皆久用命于炮矢锋镝之间。今海逆初平，一旦即议裁撤，分防更为不周，内地益见单弱。况骤裁万数之兵，此辈不习耕种，不善经营，赤贫无措，势必相率为盗。是海寇尚有遗孽，内地复启乱萌矣。在管见以裁汰之兵，不必定限于四、五、六月之内，止就其中果属衰弱者汰之不补，强壮者仍留，且暂令沿边分守，以固我疆圉。

　　一、先撤浙兵，以省钱粮糜费，洵为至当不易者矣。

　　一、投诚官兵，请给粮饷。查闽省投诚之众，为数甚多，岂尽倾心向化，不过迫于兵威事势，俛首求生。尽有归农之众，面革心非，尚烦吾之顾虑。其在随标入伍者，又皆勇悍不安耕作之人，资身无策，仅藉月饷存济。苟不为赡给，必至复循故辙。是尤在贵部院力为主持，请给粮饷，以安其心者也。

　　总之，闽省地方，山海环峙，巩固要策，必须水陆相维，山海互防。盖朝廷正供钱粮，百姓地亩庐舍，皆在于陆，不在于水。更城池仓库之重，饷鞘差使之繁，又多在陆路内地，则驻防之兵，未可尽移于沿海。况边界既展，奸民无地不可出入，贼艘无处不可登犯。倘深山穷谷之中，又有啸聚流突，海逆复肆勾连，水陆交讧，如昔年纪朝佐、郑不伐、廖琠等可为前鉴。若再有变起仓卒，即发兵星驰扑剿，亦恐鞭长莫及。目今王爷大兵将次旋师，浙兵业已先回，兼之迁界流民尚未复业，投诚兵众未尽革心，刘国轩见在粤东招集旧贼，联络巨盗，以乘我隙。是陆路防维，正当严谨之日，若遽裁一万之众，防范不周，种种可虞。度时量势，宜俟夹剿逆孽刘国轩歼灭之后，次第裁撤，则国计民生，两有攸赖矣。末议如此，是否有当，统祈贵部院鸿谟再加确裁。今准前因，合就咨覆。为此备咨贵部院，请烦察照主稿题覆，并祈示覆施行。

　　康熙十九年四月二十日。

　　咨商事咨督院

　　为咨商事。为照泉州米价腾贵，兵民交困，本将军回泉时，目击心怆，随即移咨抚部院，将本标五营并援剿两营官兵应支五、六两月饷银一万七千余两，差中营守备丁世芳就省采买粮米，拨船海运到泉，除给兵食之外，其余尽行依照省价发粜穷民，接济时艰，业经咨明在案。但往返买籴，耽延迄今，尚未能到，而泉郡米价日甚一日，每石竟至五两余。目下兵困民饥，人心惶惶，颠连困苦，触目伤心，大可畏惧。案准大咨，倡捐银一万四千两，买米七千余石，先运至泉。闻该府县将此项米石拨给满洲，致民间未沾实惠，米价日长。若不亟为设法接济，恐至五、六月来，势必涌至七、八两。本将军见此兵民嗷嗷，忧心如焚，寝食俱废。兹闻漳州各邑米价，比泉州地方稍平，拟欲措银数千两，差员前往龙溪、南靖一带采买粮食，船运来泉，即照漳州所买原价，照数平发兵食，以救目下五、六两月青黄不接之艰。俟至七月早稻收成，便可无虑。本将军为地方兵民起见，愚意若此。如属可行，统祈贵部院酌夺示覆，以便专差的员，星赴采买。尤祈洪慈，于投诚船只之内，酌拨十数只借用；其中或有渗漏，并请着令府县修验坚固，以便差员装运粮米来泉。仍请移咨水师提督转行各汛，验明放行。贵部院轸念兵民，无所不至，今地方饥困若此，本将军目击急切情形，敢不咨请，以解刻下民兵重困！合亟咨商。为此备咨贵部院，请烦察照，迅赐示覆施行。

　　康熙十九年四月二十六日。

　　●平闽纪卷之九

　　三韩杨捷元凯着

　　咨文

　　请复边海咨两院

　　飞报恢复咨两院

　　飞报克取咨两院

　　题报剿杀咨督院

　　请挂粮饷咨督院

　　借领月饷咨督院

　　飞报恢复咨兵部

　　飞报克取咨兵部

　　飞报大捷咨督院

　　请旨事咨督院

　　边海要岛咨督院

　　严查私藏咨抚院

　　严饬巡拿咨两院、水提

　　咨请酌给咨两院

　　修葺城垣等事咨督、抚两院

　　禀报事咨漳浦镇

　　密报事咨督院

　　密报事咨吴部堂

　　请复边海咨两院

　　为请复边海迁民故业等事。本月初二日，准贵部院咨开：「准兵部咨前事等因到部院。准此，合咨查照，酌议主稿会题施行」等因到将军。准此案照先准兵部咨同前事，业经本将军于四月二十七日，备咨贵部院察照，酌议主稿会题去后，今准大咨酌议。查开展边界，俾迁民复归故业，诚有裨于国计民生；但绎部咨之内，有海寇尚在广东沿海地方游移，尚未剿灭，海界照旧展复，所关甚为紧要等语，是内部于此极其慎重。况郑经、刘国轩现在彭湖、台湾等处，犹思收集散亡余孽，希图窥伺。若边界遽开，则奸民之接济无从稽查，而细作之往来亦难盘诘。沿边二千余里，处处可以登犯。万一逆贼顺风乘潮，连■〈舟宗〉突至，沿海奸民，为之勾引内应，藉寇兵而赍盗粮，岂不可虞？是目前展界，固有裨于国计民生，倘游魂窃逞，再需大兵进剿，将浩费钱粮，恐反多于所入矣。本将军管见，似应俟彭湖、广东二处余逆，指日扫尽之后，再行展界可也。是否有当，合就咨覆。为此备咨贵部院，请烦察照酌夺施行。

　　康熙十九年五月初七日。

　　飞报恢复咨两院

　　为飞报恢复海澄县城等事。本年五月二十二日，准兵部咨开：「职方清吏司案呈奉本部送兵科抄出，据昭武将军杨题前事一疏，奉旨：览卿奏亲率官兵进剿海逆，恢复海澄县城，可嘉！着议奏，该部知道。钦此。除满洲有功官兵，应俟回京之日议叙外，查该将军未经造册送部，此抄无容议覆，应行该将军，将杀贼数目，并在事各官，有无事故职名履历，详造清册送部之日再议。至得获船械、米谷等项，听该督报明户、工二部可也等因呈堂，奉批：照咨，送司案呈到部，拟合就行。为此合咨贵将军，烦为查照施行」等因到将军。准此，除移行各镇营在事有功各弁员一体钦遵知照外，今准前因，合就咨达。为此备咨贵部院，烦将察照施行。

　　康熙十九年五月二十五日。

　　飞报克取咨两院

　　为飞报克取厦门等事。本年五月二十二日，准兵部咨开：「职方清吏司案呈奉本部送兵科抄出，据昭武将军杨题前事一疏，奉旨：览卿奏会同满、汉官兵进剿海逆，击败贼众，恢复厦门，具见调度有方，将士奋勇，可嘉！在事有功人员，着议叙具奏，兵部知道。本内副都统讹写都统，着饬行，钦此。除遵旨饬行，并满洲有功官兵应俟回京之日议叙外，查该将军未经造册送部，此抄无容议覆，应行该将军将杀贼数目，并在事各官有无事故职名履历，详造清册送部之日再议可也等因呈堂，奉批：照咨，送司案呈到部，拟合就行。为此合咨贵将军，烦为查照施行」等因到将军。准此，除移行各镇营一体钦遵知照外，今准前因，合就咨达。为此备咨贵部院，请烦察照施行。

　　康熙十九年五月二十五日。

　　题报剿杀咨督院

　　为题报剿杀海逆，克取东石地方事。准贵部院咨开：「奉康亲王谕：准兵部咨前事等因到本亲王。准此，行谕到本部院。敬此，合就移咨，请烦察照部文内事理，希即转行标营，将当日克取东石地方在事官员杀贼功次，查造履历清册一样二本，移覆本部院，以凭咨部议叙施行」等因到将军。准此，随即檄行本标中军参将马胜，转移前、后二营，将当日克取东石在事有功人员查明履历造报去后，今据该将造缴本标前、后二营游击焦国巡、刘国兴等履历清册前来，合就咨送。为此备咨贵部院，请烦察照，汇咨内部议叙，以鼓劳员施行。

　　康熙十九年六月十七日。

　　请挂粮饷咨督院

　　为请挂粮饷月领接济兵食事。据中军参将马胜呈称：「据左、右、前、后营中军守备金殿龙、张洪宗、陈应隆、齐亮等呈称：窃照本标五营官兵应支粮饷，中营坐派泉郡、四营支给省运遵行在案。今查本标康熙十九年分银米，前经中营中军守备丁世芳赴省领运，至六月份止，源源接济，各兵均沾鸿慈。兹秋季届期，兵食似难刻缓，合行预具领状，请挂赴省支运。但查呈挂领状，应同四柱数目册一齐缴挂。惟是本标现今购买新马，陆续发营配骑，所有起支草干日期，理应具详批示。且兼挑有守兵领马者，必当详拔马兵。若守兵既拔马兵，则溢额战粮，又当改降守兵。似此呈详收除，势必稽待时日。穷兵劳戍，望饷维殷。今殿龙等公同预具秋季粮饷领状，先期请挂赴省支领，以济兵食。俟后详批收除归一，登即攒造册领，呈送核挂，掣回原领销算，如有长短盈缩，应找应还，自当清算，以重钱粮，不致混透。呈缴秋季分领状到职等情。据此，该卑职查得左、右、前、后四营饷银粮米，向应赴省领运。兹按月请支数册，因候新马详拔收除归一，方得造挂。泉、省隔远，秋期届期，各兵望饷悬切，如准预先具领挂支，随后造册销算，实为接济兵艰，出自宪恩轸恤，标营咸沾宿饱德泽矣。兹据四营呈具领状前来，卑职查明盖印，现在理合呈请挂咨督、抚两院，转行布司粮道支给」等情到将军。

　　据此，为照本标五营官兵马匹俸饷干银，除中营按月在泉州府支领外，左、右、前、后四营应需饷银，例应司库给发。兹秋季届期，穷兵望饷如岁。缘本标新购官马，为数繁多，挑选配骑，升降不一。本将军近以会阅边界，未及亲加验明，未便批准入册。兹据该将呈送左、右、前、后四营备具预借秋季分银米领状前来，统祈贵部院挂送发司，照数给发，以济兵食；所有册领，俟本将军回泉之日，将配骑马匹兵丁再行试验，批准入册，着令各营攒造册领，挂号补送，撤回借领可也。今据前情，合就咨送。为此备咨贵部院，请烦察照，惟祈挂送抚部院发司照数给发，以济兵食。仍祈示覆施行。

　　康熙十九年七月十四日。

　　借领月饷咨督院

　　为呈请借领月饷事。据援剿左、右二营游击马四玉、杨懋绂等呈称：「据中军守备杨可能等呈称：窃照本营官兵入闽援剿，业荷各宪天威，已平海逆。今驻札泉州，物价腾贵，各兵应支月饷，相应预期请领，庶得接济军需。所有应支本年七、八月分俸饷，该卑职等查照现在官兵数目，备具借领呈送。现在合无呈请差员前赴本将军军前投递领文，赴司支领，以资给散。俟月终扣定实支数目，备造册领呈送挂发，掣回借领等情到职等。据此，该卑职等出具领状，专差千总邓应魁前赴本将军军前领文支给外，理合呈请」等情到将军。据此，为照援剿左、右二营官兵应支七、八月分饷银，因泉州百物腾贵，且现在收拾候旨各回原营，是以各兵望饷如岁。兹据二营将弁备具借支七、八两月分饷银领状各二张，专员赍送前来，所有册领俟月终扣定实数照例备造核挂移送，撤回借领等情，合就咨送。为此备咨贵部院，请烦察照，俯恤兵艰，核咨抚部院挂发藩司照数给发，以接兵食施行。

　　康熙十九年七月十八日。

　　飞报恢复咨兵部

　　为飞报恢复海澄县城等事。本年五月二十二日，准本部咨开：「职方清吏司案呈奉本部送兵科抄出，据昭武将军杨题前事一疏，奉旨：览卿奏亲率官兵进剿海逆，恢复海澄县城，可嘉！着议奏，该部知道。钦此。除满洲有功官兵应俟回京之日议叙外，查该将军未经造册送部，此抄无庸议覆，应行该将军将杀贼数目并在事各官有无事故职名履历，详造清册送部之日再议。至得获船械、米谷等项，听该督报明户、工二部可也等因呈堂，奉批：照咨，送司案呈到部，拟合就行。为此合咨贵将军，烦为查照施行」等因到将军。

　　准此，随即移行。准据各标镇营将十九年二月二十三日恢复海澄县城在事有功人员，开造履历功册前来。惟查此案，本将军统师恢复海澄之时，因急于具疏题报，以纾皇上南顾，所有当日在事有功各官职名，俱未叙入原疏。今准本部行令详造清册送部之日再议等因，理合逐一核明各官职名并伤亡官兵员名、阵毙马匹及零星得获器械数目，备造履历功绩清册。又查准本部咨内开，至得获船械、米谷等项，该督报明户、工二部等因，除即移咨总督部院姚报明户、工二部去后。再查当日恢复海澄，原将水陆官兵分作三路进攻，至于二路有功弁员，应听总督部院姚查明汇册咨送本部议叙外，今将各标镇营大小将弁跟随本将军一路进攻在事有功人员履历汇造清册，合就咨送。为此，备咨本部，请祈察照，俯念边疆血战劳员，议叙题覆，以示鼓励施行。

　　康熙十九年八月二十七日。

　　飞报克取咨兵部

　　为飞报克取厦门等事。本年五月二十二日，准本部咨开：「职方清吏司案呈奉本部送兵科抄出，据昭武将军杨题前事一疏，奉旨：览卿奏会同满、汉官兵进剿海逆，击败贼众，恢复厦门，具见调度有方，将士奋勇，可嘉！在事有功人员，着议叙具奏。兵部知道。本内副都统讹写都统，着饬行。钦此。除遵旨饬行，并满洲有功官兵应俟回京之日议叙外，查该将军未经造册送部，此抄无容议覆，应行该将军将杀贼数目并在事各官有无事故职名履历详造清册送部之日再议可也等因呈堂，奉批：照咨，送司案呈到部，拟合就行。为此合咨贵将军，烦为查照施行」等因到将军。

　　准此，随经移行。准据各标镇营将十九年二月二十七日亥时攻克厦门逆岛在事有功人员，开造履历功册前来。但查此案本将军统师进取厦门之时，因急于具疏题报以纾皇上南顾，所有当日在事有功各官职名，俱未叙入原疏。今准本部行令详造清册送部之日再议等因，理合核明各官职名并伤亡官兵员名，得获器械数目，备造履历功绩清册。至当日攻取厦门，原订期从海澄、松屿、浔尾三路进兵，一齐追击，逆贼聚■〈舟宗〉迎敌，我兵大炮击破打沉贼船共一十一只，斩杀淹死逆贼，在海洋之中，实难千百计数，合再声明。惟是积年逆穴，一旦荡平，此皆上邀朝廷洪福，下赖各将士戮力用命，鼓勇齐进，着有血战劳绩，实难泯没。除将从松屿、浔尾二路有功弁员应听总督部院姚、巡抚部院吴查明汇册各自咨送议叙外，今将各标镇营大小将弁跟随本将军从海澄一路配坐船只进攻在事有功人员职名履历汇造清册，现在合就咨送。为此备咨本部，请祈察照，俯念劳员，议叙题覆，以示鼓励施行。

　　康熙十九年八月二十七日。

　　飞报大捷咨督院

　　为飞报大捷事。案准贵部院咨开：「准兵部咨前事，内开：奉旨：览卿奏进剿海逆，斩杀甚多，攻破贼寨一十九处，得获船只、器械等项，具见调度有方，将士奋勇，可嘉！在事有功人员，着议叙具奏，该部知道。钦此。移咨到部院。准此，合咨察照，希将攻破十九寨一案，当日在事有功各官职名履历并杀贼数目、得获船只器械等项，转行各镇协营逐一详造清册移送，以便汇送议叙施行」等因到将军。准此，随即移行。准据各镇营今将连破一十九寨在事有功人员职名开造履历清册前来，合就咨送。为此，备咨贵部院，请烦察照，查核汇叙文册，咨送兵部议叙，以鼓边海劳员施行。

　　康熙十九年八月二十七日。

　　请旨事咨督院

　　为请旨事。本年八月二十七日，准贵部院咨开：「准兵部咨前事，内开：通省量留防守应裁兵一万九千九十五名，亦应照题裁去。见今老弱不堪者查裁五千；其余应裁之兵，将老弱陆续裁汰，逃故之缺停其顶补，以定应裁之数。至总督、提督、巡抚、总兵官标下准为马二步八。此所裁官兵，并分守地方等事，听该督等公同详定具题可也等因，康熙十九年八月初一日题，本月初四日奉旨：依议，钦此。移咨到部院。准此，拟合就移。为此，合咨贵将军，请烦查照钦遵，将所减官兵并分防地方，酌定会题施行」等因到本将军。

　　准此，为照闽省陆路各标营官兵，既经侍郎温疏开八万一千七百四十五名，量留旧制兵马应裁兵一万九千九十五名，部覆奉旨依议移咨前来，自当遵照裁留。

　　查闽省陆路现兵，只共七万七千六百四十五名，除多开兵四千一百名另文咨询外，今照八万一千七百四十五名之数裁留，除裁去一万九千九十五名，实应留兵六万二千六百五十名。除现在督、抚、提、镇并题准新旧各营，已有额兵六万零八百五十名，尚应拨兵一千八百名添足议留经制六万二千六百五十名额数。此所拨添一千八百名之内，应将一千名补还通省各营原调入铜山营兵额。更余兵八百名，或应于裁营守备之内拨出二员，内一员带兵四百名防守大盈、兼辖康店，一员带兵四百名防守小盈、兼辖沙溪、青石宫一带。如此，则边海孔道可以巩固无虞矣。此议留之兵额也。

　　其应裁兵一万九千九百五十名，查贵标裁兵七千六百九十五名，抚标一千五百名，本标援剿左、右二营一千七百名，续增具题未准之灌口一千、大小盈一千五百、马口、九龙岭八百、兴化一千、泉州一千、枫亭六百，共只有兵一万六千七百九十五名。内再拨出一千八百名添足议留六万二千六百五十名外，实只存应裁额兵一万四千九百九十五名，尚缺少裁额四千一百名。不知此项额兵，原系何营之数？本将军无凭查考。今即就此现存一万四千九百九十五名清算，内除援剿二营一千七百名发回江南，又本将军原调山东、河南兵丁三千名入闽补伍，今现候旨发回原营。但各兵自入闽以来，逃亡事故之外，今实在只有二千一百余名，应照数拨出二千一百余名补入本标，以足原额。再于现兵之内，查将老弱沙汰五千名，以符部议，尚剩应裁兵六千一百余名，统候贵部院宏裁，酌委将弁带领分防县汛，俟通省各标协营陆续查汰老弱并逃故缺出，即于此存剩裁兵之内，分发补伍。此开发裁兵之大略也。其无额四千一百名之数，惟祈贵部院查明，果系何项兵丁，于疏内声明题覆可耳。

　　至于分防地方，除沿边寨汛，先经各营原安有兵防守，无庸更议。其近准部文所开浯屿、围头、永宁、日湖、獭窟、平海、烽火门七处，内浯屿、烽火门二汛，查系海中岛屿，陆兵难以飞越，应听水师专防。其围头应令驻防东石原江东左营游击郑兴派兵分防，永宁拟调云霄营增设守备带领增设原兵五百名防守，日湖就近着令泉州城守酌量拨兵瞭探巡防，獭窟着令洛阳营守备领兵四百名分防，平海拟调漳浦营增设守备带领增设原兵五百名防守，已经另文咨覆外，其江东桥副将詹六奇应遵照部议留驻铜山，所有左右二营官兵，应将右营官兵一千名留防江东原汛，其左营官兵一千名应调赴东石地方驻防，内派兵四百名分顾围头。尚有裁剩兵丁六千一百余名，俟通省各营缺额拨补，尚需时日，或应分派于各处暂为防守，统候硕画之酌定也。今准大咨见询，合抒末议备覆。

　　为此备咨贵部院，请烦察照，酌夺主稿题覆，并祈示覆施行。

　　康熙十九年闰八月初三日。

　　边海要岛咨督院

　　为边海要岛等事。八月二十七日，准贵部院咨开：「准兵部咨前事等因到部院。准此，合咨察照酌议示覆，以凭会题施行」等因到将军。准此，为照浯屿、围头、永宁、日湖、獭窟、平海、烽火门七处，侍郎温原疏题令陆兵、水师酌调，共相防守。内查浯屿、烽火门二汛，乃系海中岛屿，巡防实需船只，方克有济，在陆营官兵既无舟楫，难以飞渡，应听水师专防，似不必拨发陆兵协防。外如围头一汛，与东石形势毗连，本将军近经咨请贵部院将江东桥左营游击郑兴调令带领该营官兵驻防东石在案，今应就游击郑兴所带防守东石官兵之内，令拨出四百名，分防围头，彼此互相声援，甚为妥协。其永宁一汛，拟调云霄营新增守备赖益桐带领增设兵丁五百名驻守。日湖，拟令泉州城守营拨兵汛防。查该汛咫尺汪洋大海，与内地隔离颇远，若多派官兵出防，便当建筑寨城，又多费一番民力；惟着令该营酌量拨兵瞭探巡防可耳。至于獭窟一汛，查与洛阳营形势相连，本年五月二十一日为移会事一案，经本将军咨议，着令洛阳营守备带兵出防獭窟等因在案。今似应照旧议行，令该营或守备、或千总一员带目兵三百名前往该汛防守，遇有警急，该营将官率兵声援。其平海乃兴化府所辖，应就兴化拨兵出防。但查兴化镇标三营，内中、左二营系属水师，右营官兵一千名分守沿边锦墩、后架、白沙一带，尚恐兵力不敷，实难再拨。城守一营，除守城分汛，并拨防仙游之外，亦无多余之兵。今当调令漳浦营增设守备侯世裔带领所增兵丁五百名前往防守。此陆兵派防事宜，管见末议，是否有当，惟祈硕画酌定也。若厦、金、铜山、海坛等处水师总兵各员，以某人镇守某处，此属水师机宜，谅贵部院宏谟远略，早有定见，或移咨水师提督万，再为少加酌妥，分布镇守题覆可也。今准前因，合就咨覆。为此备咨贵部院请烦察照，酌夺主稿题覆，仍祈示覆施行。

　　康熙十九年闰八月初四日。

　　严查私藏咨抚院

　　为严查私藏鎗炮火器，以销造乱之具事。本月初七日，准贵部院咨开；「将各地方凡民间所藏鎗炮火器，尽行查出，收之入官；有不自首送者，予以重罚。即有奸徒揭竿，亦易于扑灭。矧现奉上谕，严禁民间私铸火炮，尤当速行穷搜。合亟咨商，若何而使藏匿尽除，又不滋扰，必有良法，可措施行。再弓箭一项，亦非小民所宜藏蓄，似应一并查收，庶源流并绝，或足为销乱未萌之万一也。是否可行，均祈酌夺示覆」等因到将军。

　　准此，为照闽省自遭变乱之后，往往易动难静，总因百姓或被胁从而习兵革，或卫身家而具利器，远近皆然，耳目既经习熟，一遇不逞之徒乘势窃发，即蚁聚以拒官兵，每藉炮火器械为鸱张之具。贵部院明鉴远彻，欲查追民间火器、弓箭，以销乱于未萌，仰见鸿谟远略，先事绸缪之善策。本将军惟有敬服良筹，欣承教益，自当檄行各协营将领会同各府县协查追缴，以绝乱源。第恐弁兵粗悍，与闽民之刁黠，未必相能。一旦奉令下乡追查军器，势必沿门挨户盘诘，倘奉行不善，定滋纷扰。若一兵民争讦，不惟有拂贵部院销乱之美意，并恐有负贵部院爱民之盛心。以愚见所及，凡属城汛附近地方，则令营弁协同有司追查。若窵远乡村及深山穷谷，似应专责各府县督察，或拨令贤能首领前往挨查。既查之后，即取里保家甲甘结存案。如有隐匿军器不缴者，事发之日，本犯按法重处，该里保家甲一并连坐。如此，庶人知儆畏，不敢扶同隐藏矣。其沿海一带地方，无非隶属有司者，亦各令其查追，尤为妥便。统藉贵部院之酌裁也。至于严禁铁匠人等，不许私行打造炮火、交排鎗等项军器，更为端本澄源之先务。惟祈贵部院咨会总督部院，严行各府州县村庄市镇，严加禁谕。本将军亦当出示严戢。但立法既善，尤藉奉行者具有实心，此尤祈贵部院檄行各该道府厅县加意举行，实心督察，断不至于违悖懈弛，则民间之兵器自销，而海疆永无后患矣。今准前因，合就咨覆。为此备咨贵部院，烦请察照施行。

　　康熙十九年闰八月十一日。

　　严饬巡拿咨两院、水提

　　为严饬巡拿违禁船只，以杜勾通透越，以安地方事。本月二十四日，据福清营准击李应龙详称：「康熙十九年闰八月十六日，奉本将军宪票内开：照得沿海界限业准部文奉旨不准开复，本将军已经通行钦遵在案。在各该协营将领自当顾惜身名，饬行防边弁目凛遵功令，大破情面，于各该辖汛港■〈氵义〉要口，加意严谨稽察巡逻，凡遇有篷桅船只进港，俱当逐一细加查询，如无印信牌票为凭，即当连人船擒解。沿海既无歹船，则奸民虽有通天机巧，从何飞越大海，勾通逆孽？如水师提督万近在浚后地方擒获贼船一只，讯据贼伙供称，有奸民许开、洪兴、鲁子六、张文兴等前去勾通等情，已经水师提督万据供题报，不日旨下，在专汛弁员难逃处分，是其自取；在督、抚部院与本将军俱有责任。若沿海向无贼船游移，则奸民何从线索？乃近访闻各将领非因循玩忽，则瞻徇情面，不复顾畏功令。凡所辖各要口，篷桅舟楫群屯，以采捕鱼虾为名，纷纷停泊，贤奸莫辨，以致奸民走险，勾通疏防，蔑法莫此为甚，合行严饬。为此票仰该将照依事理，即便严饬防守沿边各要口弁兵，嗣后除系无篷无桅原系内港采捕鱼虾平底小艇，许听从民便外，如遇有篷桅船只进港，务要严加询诘，彻底查明，若果奉有水师提督万印信牌票，差遣出哨剿贼者，方许停泊；若无印信牌票及装载货物私行买卖者，不论何项船只，俱要连人船尽数擒解通详候夺。该将仍不时单骑巡察，以防弁目通同情弊，不得仍前因循瞻徇，听其出入无忌，致滋勾通透越。一经访闻，除弁目立行锁拿重处斥革外，立将该将飞章参处。斯时功名既堕，身家俱失，勿谓本将军不谆谆申饬也。仍将遵依缘由报查。更访闻有种奸民假充营兵，佩刀持械，背带违禁货物，以巡哨为名，公然出入；而守口不肖弁目，互相容隐，不行阻拦等弊，务要一并严行查究，毋违速速等因到职。奉此，该卑职遵即严行所属汛守弁目一体遵照，备具遵由回报；仍即出示晓谕盘查外，但查海口牛宅一带，叠有篷桅船只进港，或称修整篷桅，或称看家买菜及避风等情，船内亦有装载鱼货者。卑职向令该汛弁目严加盘查，据报各有照票，抄到查验，或系水师，或系联络，率皆自刊私记，并无钦记印信，且多千把末弁所给，甚有不服盘查者。今沿海边界，奉旨不准开复，照旧严禁，则地方汛守责任匪轻。倘各营船只仍前只执私记照身出入为凭，既难辨其真伪，设若奸宄假冒出没，为患不小，自应遵照宪令擒拿详报，以杜奸弊。但水陆势阻，恐有一、二强悍抗拒，所当吁请宪裁，咨会水师提督通行水师各官及联络等营，凡有奉差出哨，必请提镇印信牌票，如遇进港停泊，务听该汛官兵盘验，不许仍前自给私票，不服盘查。共绝影冒，庶透越勾通之弊，可以永杜矣。更如岛民奉旨准其仍住耕种，而海坛、江阴等岛居民，及汛守兵丁，遇有进入内地，似应在该岛汛守镇营给与印信照据，以便稽察，以防诈伪踰越，亦防范之一端也。卑职未敢擅便，合并详请宪示，庶便遵行。为此备由具呈，伏乞照详施行」等情到本将军。

　　据此，为照海逆远窜台湾，逋诛海外，若内地果无勾通，断绝接济，则釜底游魂，自当消灭。所以庙堂建议，不准开边，严加巡缉，以杜透越。本将军凛奉严旨，屡经移行各镇协营，严饬沿边将士，加意稽察，如有违禁船只，即行擒拿，以遵功令各去后。兹据该将详称，福清海口牛宅一带，叠有篷桅船只进港，船内装载鱼货；查验照票，并无水师镇营钦颁印信，悉系营中千把末弁私刊条记，何足取信。甚至恃强不服盘查。既难别其真伪，设有奸宄假冒出入，致误边防，诚非浅鲜。今据前情，合就咨达。为此备咨贵部院、提督，请烦察照，祈即移咨水师提督，通行水师各官及联络等营，嗣后凡有奉差出哨等船，必请水师提镇印信牌票；进港停泊，务听陆汛官兵查验，以绝假冒勾通之弊。至于海坛、江阴等岛居民及汛守兵丁进入内地，亦应呈请该汛镇营给与印照，庶便稽察，则边界肃清而勾通永绝矣。仍祈示覆，以便行营遵照施行。

　　康熙十九年闰八月二十七日。

　　严查私藏咨抚院

　　为严查私藏鎗炮，以销造乱之具事。本年闰八月二十七日，准贵部院咨开：「为照清查民间军器一事，兹准贵将军咨覆内开：严行各府州县村庄市镇严加禁谕等因，深见卓识宏裁。本部院循照大咨，除沿海一带移会水师提督委员清查外，但此举务期必尽获藏匿之凶器，若作寻常通行，终不紧切，可否将八府一州地方分画严查；如漳、汀、邵三府则藉总督部院严督该道府行查，泉州府竟藉贵将军严饬营汛及地方官行查，福、延、建三府本部院严督该道府行查，兴化府则藉兴镇饬该营汛及地方官严查，福宁州则藉福宁镇饬该营汛及地方官严查。如此责成稽察，耳目易周，各官当不敢以泛常相视。至应作何指授方略，使藏器者终不敢匿，复万万不至扰民生事，并限以期日搜查完报，尚祈硕画指示，应再咨商。为此合咨贵将军，请烦察照示覆施行」等因到将军。

　　准此，为照查追民间鎗炮，乃销乱之良筹。兹准大咨，分画督查，本将军自当祗遵，饬行各县营实心奉行。至欲使藏器者终不敢匿，复万万不致扰民，并限期日搜查完报等因。查民间私蓄军器，内惟炮火、交排鎗、鹿铳等项最为利害。在官府何由备知，在里甲邻右平时无不熟悉；今遣官亲往追缴，惟责成里甲邻右，互相举报，取具不扶遗隐甘结存案。具结之后，若有一家藏匿，事发之日，除本犯严加究处外，里甲邻右一并连坐。贵部院仍先行大张告示，使村庄里甲家喻户晓，则小民畏法，似可无敢藏匿矣。如欲不至扰民，务在严行道府，选委厅县佐贰才能素着之员，量带从役，逐乡逐甲加意挨查。如有借公行私，需索扰民，或被告发，或经贵部院访闻，役则按律究处，官则照贪吏指参。谅地方各官当凛遵功令，必自爱鼎，亦不至于滋扰矣。若限期报竣，似应论县分之大小，地方之冲僻繁简，酌定限期，督令查报。迨报竣之后，贵部院再加体访，如某邑某员果能实心奉行，搜查净尽，即以才能奖荐；如泛视不力，查追不尽，一有发觉即以阘茸参处，寓激劝于查追之中，知贵部院自有鼓舞妙用，又不待本将军之赘言也。

　　然本将军更有请者，民间既无军器，又恐有不轨之徒，潜匿军器于深山穷谷，知里巷无备御之具，恣行劫掠。如别项军器尚可防范，倘藏炮火、交排、鹿铳等件，其害尤烈。必作何区画，使深山穷谷皆无匿器，交排、鹿铳悉尽追销？一有藏匿遗漏，事发之日，如何从重处分？庶销器与弭盗两无遗策，然后以清查保甲之法，兼而行之，则永久可以无虞。此虽本将军之过虑，统惟贵部院吁谟硕画，斟酌尽善者也。是否有当，总听鸿裁。缘准咨询，敢竭刍荛。今准前因，合再咨覆。为此备咨贵部院，请烦查照，仍祈示覆施行。

　　康熙十九年九月初五日。

　　咨请酌给咨两院

　　为咨请酌给硝磺火药，以安重地事。为照泉州一郡，乃边海要区，上为兴化、省城之声援，下为同安、漳州之脉络。在泉之备御既严，庶上下之气势皆壮。虽目下逆孽远遯，但根萌未绝，防范之策，似宜周密。查泉库现在硝磺、火药，为数廖廖，似此边疆重地，咫尺汪洋大海，万一逆寇伺隙，狡焉深入，则攻击之具，非硝磺、火药不足以歼敌制胜。若临时赴省请领，往返数百里，能不耽延时日，所关地方军机尤非小可。当及今请发火药五万觔，磺一万五千觔、焰硝五万觔，或交泉州府县官吏收贮，或发泉州城守营将弁，着令修筑高旷房屋为局，用心收贮看管，以备缓急，岁时差员检查，似无碍冒破侵蚀。在无事之时，既可与省局官役分任收管之劳，有事又可应仓卒杀贼之用。且可以备兴化、同安之接济。而城汛之气势人心，亦可藉以雄壮。事有似缓而实急者，此类是也。相应咨请。为此备咨贵部院，请烦察照酌夺示覆，以便转行遵照具领请给施行。

　　康熙十九年九月十三日。

　　修葺城垣等事咨督、抚两院

　　为修葺城垣鼓楼，疏通街衢水道，以固金汤，以兴文运事。为照泉州一郡，上连福兴，下接漳州，为闽省下游适中要区，逼临滨海根本重地。自变乱之后，继以海逆窃踞，残破已极。其城垣崩塌，楼垛倾圯，不特非复昔时雄观，甚至通衢水道，淤泥积秽，居民住址，悉在水乡，以致民生日益凋敝，文运因之不兴。兹仰邀朝廷洪福，贵部院吁谟，逆寇败遯，山海肃清，所当及时修葺，以复旧观，以开太平之象。本将军自班师回泉，查阅城垣，见城楼垛堞，倾圯不堪；并见郡内颓垣废址，街衢沟道，并城濠堆积马粪，壅塞不通，一逢天雨军民居住水乡，触目荒凉，大非渐复太平景况。随经照会兴泉道札付泉州府，于闰八月初十日会集通城绅衿耆老里民于府学明伦堂，公同会议修葺，用固金汤。查城中东、西、南、北四处鼓楼，俱关风水。除南鼓楼为泉州第一紧要，本将军现在捐俸雇匠，重新包盖外，其余各项，所需工匠费用颇多，而各绅衿士民耆老咸为久远之计，欣然佥议，愿就泉州七县产米之内，每石暂议输银一钱三分，共计银六千九百余两。倘不足用，则本将军暨道府厅县各员以及通郡缙绅举监学校共相捐输，以勷盛事。此皆通郡士民欢欣踊跃，以众擎易举，情愿乐为，原非别项私派者比。本将军亲临会议，细察舆情，委非勉强承认，通郡士民周知。兹因前议久未举行，催准兴泉道回称，据该府详奉布政司批，有捐输出之民米，未免涉于私派等语，且又未奉贵部院批示，故尔耽延等缘由。查修葺城垣敌楼，以固金汤，以巩根本，而街衢鼓楼及郡内城濠、八卦沟水道旧迹，实为泉郡风水命脉所关；若任其颓塌倾圯，壅积不通，则民生疾病，灾沴频见。既官斯土，凡修废举坠，振起作兴，实属分内，且系士民公议乐输，似当及时举行，以壮雄观，以培命脉者也。本将军虽荷圣恩回任江南，束装在迩，然与贵部院共事三载，既得海疆平定，凡有裨益民生、利济地方之事，在此一日，自不忍一日置诸膜外。在贵部院巩固封疆，振兴文运，爱养残黎，无所不至，尤祈鉴此舆情，加意作兴，迅赐批示举行，使泉郡重地，焕然改观，则士民荷沐抚绥之德，更无既矣。合就咨达。为此备咨贵部院，请烦察照檄行兴泉道作速举行，以固根本，以复旧制，仍祈示覆施行。

　　康熙十九年十月二十四日。

　　禀报事咨漳浦镇

　　为禀报事。本月二十五日，准贵镇咨开：「十月十六日，有贼船二十三只，湾在白沙澳地名小镇海，合就咨报」等因到本将军。准此，为照逆贼败窜台湾，逋诛海外，今复聚■〈舟宗〉至二十三只，竟湾白沙澳小镇海港岸，似此横行无忌，奸谋叵测，案据水陆各镇营咨报，贼艘游移缘由，俱经本将军移咨督抚部院，迅移水师提督，速发舟师，亟行驱剿在案。今准前因，除再咨会督抚部院，咨催水师官兵迅行追剿外，合移饬防。为此合咨贵镇，烦为查照，希即檄行所属沿边守汛官兵，广行瞭探，整搠提备，若有侵近内港，即行攻击。如遇水师官兵追剿，各该汛即遥为声援策应，务歼逆氛，以固边防。仍严饬各将弁时加巡察，不许内地奸民私通接济，毋得稍有疏略，致干功令。仍将严饬过缘由见覆施行。

　　康熙十九年十月二十八日。

　　密报事咨督院

　　为密报事。本月初九日，据泉州城守参将傅成呈称：「案奉宪行，近因沙汰投诚兵丁无家可归，啸聚深山，互相煽诱，希图不轨，若不及时跴探剿捕，渐成滋漫，贻害地方，所关非小。仰职即刻选差能干兵役，扮作乡民，分头前往所属各处，密行跴探。啸聚贼党，约有若干？贼首是何姓名？现今巢穴何处？限五日内密报前来，以凭剿捕，以杜乱萌等因。奉此，该卑职随密差目兵扮作乡民，四处侦探去后，今于十二月初八日，据差兵王桂等缉到伪总兵吴胜一员、伪绫札一张、图书一方、并陈福一名到职。询据吴胜供称：小的本名陈公举，住南安二十都，有家眷。先在海上做千总，十七年投诚，抚院衙门给有千总札付，名系陈四；札付昨晚烧了。小的专用藤牌，一切人马都不怕，还会用排鎗.小的是七月往省，同五个人、是我的兵：一个谢万，是司理地方人；一个林仔，是我的小厮；一个草箕，住永春县；一个进子，住洪赖街；一个张赞明，住南安二十一都，土名王斗，有家眷。我先投诚时，他们晓得我能干，我在省城做生理，十月间上去连江县，路上撞着林日向，就邀我永福营盘山上草寮说：生理难做，给我总兵札付。林日向是管四省三十八府节度使，住永福，用的是金印。林日向就摆酒饭请我。跟林日向的人有五、六十，来往通报有三四十匹马，扮作我们衣帽行走。我在那里住五天，林日向并他的人日间东走西走，夜间山上草寮议事。旗号还没有，说目下就到。我就回来，到兴化住三天、仙游住五天、白鸽岭住一天，又到兴化住二天，永春住三天，回家招有四、五十个兵。若一传，他就来。大小官多不晓得名字，人都认得。南安九十都、十四都人甚多。我辖下千总是李兴，住南安十六都；还有一个总兵欧用果，住南安司里，土名谢山头，有家口，有身家的，他的本家宗族多；又一个总兵吕宽娘，住土名谢山头，有家口，有身家的，宗族多；两个总兵，都有札付，是亲自往永福地方林日向处领的。泉州、南安城里，都有受札付的人。拿到欧用果、吕宽娘，就晓得城中有札付的人。连江到省城一天，到永福三天。林日向下人有三、四万，说旗号一到，就要动手了。军器有的。林日向有书，差我到漳州女王处投。女王姓鲍，住乌丁坝，离漳州五天路。女王系里脚，二十五、六岁，甚是能干，有妖法，有兵六千。若有奸细打探，他要银子就有银子；外人做的事，他就会晓得。女王留我吃饭，说叫他旗号快到，分定营头，好在十二月半交春动手。女王有回书，交我投送，走到永春岭头庵，撞见林日向人，就交付他去投。我回家，走到南安九十都平领头，又撞见林日向的人，赍刘国轩书，又到女王处去投。女王的汉子，是清朝杀了。如今一路上都有人。凡头上戴的毡帽两边不剪开的，有黄紬带在腰间的，都是记号；有包头布缠身的，亦是他的人。又有一个叶日高，原是耿王下总兵岭后一族，是四省节度使，在各处招的人，多在永德十二都、十四都来往走动不定等语。又据吴胜下陈福供称：小的是厦门人。今年十月，从厦门上来，到吴胜家住。是吴胜下人常差到司里地方总兵吕宽娘家去，因知吴胜在山作事，故到他家。又去厦门，闻知吴胜有札付到，因此又从厦门上来，到吴胜家住四天了等语。理合解报，听候宪夺。计呈解吴胜、陈福」等情到将军。

　　据此，为照山海虽平，犹恐伏莽未靖，兼之沙汰投诚之众，无家可归者复萌故智，啸聚深山邃谷之中，互相煽诱，贻害地方。将来滋蔓，实为隐忧。本将军业经严行泉属各营，加意侦缉消弭于未然。兹据该参将将伪总兵吴胜等讯据口供，尚有伪节度使林日向、叶日高等多人，与漳州之女王往来交通，并连结海逆刘国轩谋为不轨。幸天败其奸，吴胜就获，所供伙党，亟宜缉捕，以殄乱萌。除将吴胜等并绫札、图书就近檄发泉防厅同参将马胜傅成、副将朱起龙严审确实情形，事干地方，应审明咨请檄缉，但恐事露宵遯，一面选差干员前往南安，会同有司密拿叶日高等各伙党外，所有林日向、伪女王等，相应咨请贵部院严檄道府，作速密拿，以靖根株。俟泉防厅会审确实，另备咨移。今据前情，合先咨达。为此，合咨贵部院，请烦察照施行。

　　康熙十九年十二月初十日。

　　密报事咨吴部堂

　　为密报事。康熙二十年正月二十二日，准贵将军部堂咨覆前事，内开：「为照投诚解散之众，鹰眼未化，欲逞奸谋，幸赖贵将军保障宏才，密访缉获，使反侧之辈，未得枭逞，堪为地方手额。但事关重案，理宜速结，以安人心。虽值贵将军荣迁，犹幸未即就道。其已获之欧果（即欧用果）等，既覆询情真证确，仍应藉贵将军斧继速结，以绝若辈觊觎；其未获之吴胜、叶长等，并打抢之林辰、林细等，亦希就近严檄该汛将弁，并移总督部院，严饬该地方道府，会同火速跴缉，庶无漏网。如待本将军部堂催缉，及取询口供，中间驳查、往返会商耽延，恐未获奸辈，不无闻风兔脱，致此案遂成葛藤矣。今准前因，合就咨覆。为此合咨贵将军，烦为察照，就近严檄速缉未获，以绝根株，以安地方施行」等因到将军。

　　准此，为照事关叛案，理宜严行速结，以安人心。第缉获叛犯，营汛均有责成，其研审慎情，妥招定案，事在有司。本将军业经屡咨移会督、抚两院，檄行兴泉道府，转行该厅县，将已获各犯，严加确审，未获各犯，跴缉务获在案。兹准大咨，除复转移行催速结外，然本将军交代在即，不日起行，其肃清奸宄以靖地方，在督、抚两院，谅有同心，自必严催迅鞫结案，不致迟延，使反侧漏网。今准前因，合再咨覆。为此备咨贵将军部堂，请烦察照施行。

　　康熙二十年正月二十六日。

　　●平闽纪卷之十

　　三韩杨捷元凯着

　　牌檄

　　檄守备余福

　　牌行建宁郭副将

　　牌委总理戎旗游击崔升

　　檄游击晋淑玉等

　　檄参将朱起龙等

　　檄副将田万侯

　　檄守备赵士奇

　　牌行各协营

　　檄建宁营郭副将

　　檄伪副将蔡斌

　　檄游击韩六合

　　檄中军马总兵

　　票檄随征副将曾荣

　　檄同安、洛阳两营

　　牌行蒜岭守备田龙见

　　檄左营游击朱起龙

　　檄福州城守右营游击陈七

　　檄漳州城守、江东、灌口三营

　　檄左营游击朱起龙

　　檄建宁刘副将

　　檄游击焦国巡

　　檄泉州城守傅参将

　　檄副将朱起龙

　　檄副将朱起龙等

　　檄副将朱起龙

　　檄守备张有才、赵胜

　　檄游击刘国兴

　　檄行福清营游击李应龙

　　檄守备余福

　　为海寇乘潮突犯事。据该备报称：「本月初三日，有贼大船百余号，海贼数千余，自边崎由泥田乘潮登犯；离县十里许。我兵分三股夹剿，贼伤甚多，淹死莫计。今贼船尚在游移」等情到本军门。据此，照得贼船飘忽靡常，乘潮登犯，情或有之。但查泥田系内地小港，海寇所驾大船，何以得连■〈舟宗〉直入？既称我兵分三路夹剿，为时谅已许久，潮水稍退，大船即当搁浅，何不乘势奋击，尽行剿杀，又复听其扬帆而去，游移窥伺？即此类推，则此报未免有虚张声势情弊！且追杀贼寇，务将的数呈报，部文久经通饬，今仅以「贼伤甚多，淹死莫计」一语了局，殊属疏略！合并饬查。为此牌仰该备，照依事理，即查前项贼寇，当日果否俱乘大船侵入泥田？我兵果否三路夹剿？其杀死若干？淹死又有若干？因何不极力堵击，致贼大船复得从内地小港逸出，在外洋游移？逐一从实回报，毋得隐饰，致烦查出取咎未便，速速！

　　康熙十七年八月初六日。

　　牌行建宁郭副将

　　为特纠不职营弁以肃军纪事。照得本军门莅任伊始，整饬维新，今该营中军守备郭成名不守官箴，克扣兵饷，将银十二两、私书一封，串同该营字识林永秀夹带进署，希图馈送本衙门书吏，已经搜出银、书，当发福州城守营黄副将究审供认在案。除现在特疏题参外，合就行知。为此牌仰该副将即将郭成名收管在营，其中军守备事务，暂于千总内择选才守兼优之员署理。至代寄之林永秀，即行覊候，并将发去原银、私书收贮在营，听候承问衙门吊审施行。文到即出具收管二纸，并收明私书、银两收领一纸具报查考施行。

　　康熙十七年八月初八日。

　　牌委总理戎旗游击崔升

　　为闽疆剿抚需材等事。照得本军门钦承特简提调福建全省军务，际此山海交讧，驰剿孔亟，必需才勇能员，以资臂指。查得标下随征戎旗游击崔升才猷素着，技勇超群，且随任有年，勤劳茂着；本军门业经题明随带从征，遇缺补用，奉旨依议钦遵在案，合行给牌，以示鼓励。为此牌仰本官照牌事理，即以游击职衔总理戎旗事务，一切随征官丁及各局材官，俱听本官管理约束。遇事则统率各员，听候指示，随宜防剿。凡遇征战，务宜奋勇当先，摧锋克敌，斩寇擒渠。果能建立功绩，一遇相当员缺，即行特疏题补实授。本官受兹委任，尤当益加勉励，以副本军门拔擢至意，毋得怠惰误事，有负任使。慎之！勉之！

　　康熙十七年八月十二日。

　　檄游击晋淑玉等

　　为申明赏罚以鼓勇往事。照得海逆狂逞，围困泉州，本军门统率官兵，会合各路兵马进剿，谅此乌合之众，败亡在指日间；正将弁奋志立功之会，兵丁乘时报效之秋。但军中赏罚，务宜申明。今本军门设立赏格，凡我参、游、都、守、千、把等官暨百队兵丁，有能奋勇先登，冲锋陷阵，擒斩贼魁，扒城跳舟者，俱照依赏格重加赏赍，立即特疏题补现缺，以昭鼓励。其有临敌退缩，进战不力者，定按军法从事，立行枭斩。除赏格粘单外，拟合行知。为此票仰该将、备照依事理，即便加意勉力，建立奇功，本军门会同抚院，定行颁赏特题，以酬血战功绩。倘或怯懦退缩，临阵不前，军法无私，断不姑贷。仍遍传千、把、百队兵丁，一体遵行，以鼓勇往。各宜奋力，勉之！勉之！

　　康熙十七年八月二十日。

　　檄参将朱起龙等

　　为行查守城劳绩事。照得海逆狂逞，围攻泉城，经两越月，所赖在城将士，相机战守，协力同心，获保无虞。今海贼败遯，所有当日宣力用命人员，本军门不忍泯没，即当会疏题叙，以酬劳绩，以示鼓励。拟合就行查取。为此票仰该将照依事理，即将当日在城固守宣力将弁劳绩，逐一查明，汇造清册呈报，以凭核明会题议叙，毋得遗漏及冒开功次，致烦驳查，速速！

　　康熙十七年九月初五日。

　　檄副将田万侯

　　为飞报大胜事。本月初九日，据该协报称：官兵在官塘洋面，剿杀海贼得胜缘由到本军门。据此，照得海逆游移边汛，剽劫残黎，为日已久，罪恶贯盈。兹官兵奉令追剿，各皆奋勇用命，大败贼众，擒斩累累。此皆该协调度有方，本军门阅报，不禁欣跃。除即启报亲王，并移咨督、抚两院，俟事平会题请叙外，合行奖励。为此牌仰该协照依事理，即便转行在事各该将弁，务宜益殚忠勤，悉力追捕，先清近岛，以剪逆焰之鸱张；再奋远猷，以靖海疆之鲸浪。事平之日，定行会疏题请优擢，以酬劳绩。至于重伤官兵，速即发回调理，不必带在船上，恐失于医治，实切轸怀，各毋违错。

　　康熙十七年九月十二日。

　　檄守备赵士奇

　　为会报招抚岛民事。本月二十四日，据该备会同福清县呈称：于本月十四、五等日躬诣界边，分委把总杨彪、典史骆应期，并各弁员招抚到海坛、江阴二岛难民周善等共二千三百七十五名口等情到本军门。据此，照得逆孽肆虐，致室家完聚之赤子、输租供赋之良民，流离飘散，惨被俘掠。本军门时切疚心。今招到难民如许，具见该文武留心边务，加意民瘼。除该县及各文职应听抚院旌奖外，拟合就行。为此票仰该备照依事理，仍即转行把总杨彪，各准记奖励一次。该备仍会同该县将招到人口，善为安插，编入里保家甲之内，共相保全，勿致失所可也。毋违！

　　康熙十七年九月二十六日。

　　牌行各协营

　　为振举激扬，查取贤否，以重彰瘅事。照得闽疆民困未苏，寇虐未靖，将弁有保卫地方、辑睦兵民之责，允藉贤能，共襄底定。本军门自奉特简调补入闽，未入境之先，已访闻大小各营将弁，克自砥砺、恪守官箴者，固不乏人，而贪黩扰民、纵兵玩寇者，亦殊不少。总缘因循日久，彰瘅不公，遂致贤能无由奋励，不肖得以姑容。本军门初解泉围，整饬营伍，考核官评，以定举劾。所有将弁贤否，合行查取。为此牌仰该协、将照依事理，即将所辖各官慎加采访。某将某弁驭兵有术，防剿有方，给饷无虚，兵民安辑？某将某弁废弛营务，扣克兵饷，纵寇殃民，怯懦失事？务须廉访明确，矢公矢慎，开载切实事迹，填注切实考语，密速具呈，以凭复核。贤能者特疏荐扬，不肖者飞章参处。本军门志在激扬，实心振刷，即以该将、协所呈贤否之虚实，验政令之从违，定平素之优劣，勿得徇私爱憎，举报不公，致干未便！

　　康熙十七年九月二十八日。

　　檄建宁营郭副将

　　为会剿贼寇事。九月二十七日，据福宁镇标左营守备阮照报称：本年九月十五日，准防守寿宁县建宁右营千总黄荣手本移开，九月初十日，本汛斜滩地方，被山寇百余劫掳殆尽，随即会同寿宁县发兵征剿，贼即潜遁横山村。查此地方系贵汛界口，奈兵寡贼众，犹恐难以克敌，事干邻封寇犯，合行移请官兵会剿，以安地方，移会到职等因。准此，卑职随拨效用官陈有德、吴君太带领目兵一百名前往本营辖汛界口畬头地方屯札，听候寿宁官兵订期会剿。为此，除一面径报福宁总镇黄并督、抚两院外，理合报明等情到本军门。据此，照得山寇肆劫，防兵自应飞驰追捕，以保卫地方。今斜滩被寇劫掳殆尽，守汛官兵漫无剿获，纵寇殃民，莫此为甚！查寿宁县系该副将所辖汛地，何以竟无只字报闻，殊属疏忽！今掳前情，除严檄守备阮照速令官兵前往会剿外，拟合饬行。为此牌仰该协照依事理，即便严饬寿宁防弁务要亲带官兵前往斜滩、横山一带地方，会同福宁左营官兵将前项山寇剿灭净尽，并不许骚扰地方一草一木，如敢借口兵单，偷安玩误，致贼众滋蔓，贻害地方，定行参处不贷，慎之毋忽！速速！

　　康熙十七年九月二十九日。

　　檄伪副将蔡斌

　　为招抚投诚事。照得边海残黎，皆我赤子，屡被逆寇蹂躏，多有胁从下海，逼授伪职，以致难旋乡井，遂成水底游魂。嗟此流亡，深可悯恻！本军门仰体朝廷浩荡洪恩，宣布招徕，业经遍示沿海，许以自新。今有伪亲军副总兵蔡斌等，现驻日湖地方，意欲归诚，殊堪嘉尚！合行招抚。为此票仰该副将照依事理，即便剃发率众来归，官以原衔录用，兵则收标补伍。其有愿归农者，发回原籍，善为安插。本军门素以信义待人，毋得怀疑观望，有负招徕至意！

　　康熙十七年十月初三日。

　　檄游击韩六合

　　为飞行追杀逆贼事。本月初五日，据该将报称：带领官兵在于坑口一带地方，剿杀逆贼七百余名等情到本军门。据此，照得逆贼剽劫害民为祸已久，今三省会剿，贼势溃败，亟当乘此机会，穷追搜捕，以绝祸萌。拟合就行。为此票仰该将照依事理，务要督率弁目，乘此破竹之势，速将前项贼寇剿捕净尽，毋令一贼兔脱，以滋后患。事平之日，定行会疏题叙，勉之毋忽！

　　康熙十七年十月初九日。

　　檄中军马总兵

　　为呈请招抚巨寇，以安民生事。据该将呈称：漳协随征副将曾荣，与江机原有一面之识，自愿前往招抚等情到本军门。据此，照得逆贼江机，啸聚亡命，流劫害民，致烦三省官兵会剿。近屡准据各镇将咨报，斩杀得胜。现在追赶合围，指日可以歼灭等情在案。但帝德好生，若进兵剿杀，有伤天和。既据该将呈请前情，合准招抚。除咨商督、抚两院选委贤能有司，前往该地方暂行安插，一面查询各伪兵，情愿归农入伍，分别造册呈报，以便发回原籍，并发营起支外，为此票仰该将照依事理，即便转谕副将曾荣，用心前往招谕。务要宣布皇仁，开示祸福，谕令江机并原管各伪将头目，作速带兵来归，定行会疏题授原职，照例给俸。其副将曾荣，事竣之日，一并另疏题叙，以酬劳绩。功名之会，宜自黾勉，勿违！

　　康熙十七年十月二十一日。

　　票檄随征副将曾荣

　　为专员招抚事。照得皇恩浩荡，宏开宥过之仁，智士审时，宜体好生之德。兹访闻江机虽夙堕乎迷津，今思反于觉路。本军门祗奉皇仁，合行专员招谕。为此票仰该将照依事理，即便前往江机营中，宣扬德意，开示祸福，令其率众来归。本军门定行会同督、抚两院，特疏题擢，以嘉与维新。其所辖官兵，有愿随标效劳者，给与俸饷，有愿离伍归农者，即为安插得所，断不爽信。该将务宜备悉陈谕，以开迷途可也。毋违！

　　康熙十七年十月二十九日。

　　檄同安、洛阳两营

　　为禀报事。本年二月二十八日，据泉州苏同知、晋江营游击韩元朗报称：「窃照卑职等于本月二十一日抵同安县，缘同安城守左营游击王大有奉督宪遣，统官兵先抵王地山贼巢。其贼首郑奇烈即郑不伐闻卑职等带兵自南安山内趋来，因遣人赴同安总镇马处约降。卑职等不便造次竟进，随请商总镇马驰询王游击，俟其回报，以定进止。于二十二日亥时，王游击具禀总镇马云：蒙督宪遣来差官，实时进寨，郑奇烈排队出迎，王游击仍遣千总杨明等赍督宪所发旗帜、花红、银牌入寨，谕令即速下山等语。候至二十三日午刻，仍无下山的信。卑职等恐其游移，且虑王游击驻兵在王地山，其外即系苎溪桥，海贼登岸之要道，理宜扼守。随商同安总镇马，所见亦同。卑职等随于二十三日未时移营苎溪桥，一以防备海逆，一以接应王游击。仍遣随征参将周隆等赍书开导郑奇烈，速其赴漳。复于本日密访苎溪防兵，据云：郑奇烈昨差二伪员往厦门，说接家眷来山，竟未接来。往来俱坐海上施亥舍船只。其伪员系二十二日过此，向我等云：今晚海上有船来，要抢你们，仔细！是夜果有贼船三十余只登岸，入劫下店集。至今贼船尚泊岸口未去。闻说郑奇烈原非真心投诚，因寨内粮尽；又闻你们官兵从山里出来，方说投诚等语。卑职等闻此，熟思彼既遣员约降多日，海上岂不闻知？往接家眷，自是窃取，何敢如此张扬？而海上竟任其往来，其中必有诡谋。况下店贼船不退，明属藉抚脱围，接应归海耳。随经密书通知王游击，再察虚实，以便移兵会商，兼询其带来官兵数目。于二十四早，王游击差人复书云：郑不伐只等人夫三百名，即便起身，不必移兵前来。至其官兵数目，屡嘱开示，未肯等语。当即料理催夫间，至午刻据差去周隆等回称：赍书进寨，再四开谕郑奇烈，察其举动，尚属游移。随阅回书，词皆支饰。就于此刻内遥见郑奇烈山顶寨内火发，卑职等虞有变，立时拔营进内，至坑仔乡地方，遇王游击来兵云：郑奇烈竟不通知王将主，忽自烧寨放炮，整号整队，从长泰山路而去。王将主已带兵追去等语。时已日暮，卑职等即驻营坑仔乡。于二十五日午时，准王游击移称：郑总兵归诚，日索夫簥米石，屡经禀请总镇马并冯协镇设处应付。而郑总兵忽于二十四日午时掌号起营，本府望见，即带官兵星驰，追至酉时，到长泰林炖地方，与郑总兵连营。今其意尚未欲行，等候米夫，祈即迅发前来，给其起行等语。卑职随除行同安县催备运送外，而督标随征副将陈惠汉、游击张辉亦从山内移营出来，云王游击未令伊等前去。卑职等思郑奇烈如果倾心效顺，何不开报官兵数目？何不先缴军器？何不约会径行？果专需夫粮，何不候于本寨，而候于长泰之林炖？既至林炖，何不直趋漳州，又以候夫粮为枝节？且林炖地属长泰，去同安甚远，何不就近取夫粮于长泰？种种可疑，情实叵测。卑职等初欲进兵，切碍于降议，恐有惊疑阻抚之嫌。继欲会合，又因王游击遣人面止。今欲前进，又虑其叛抚难定。且如陈副将、张游击在彼同札之兵，尚遣其回，卑职等未便擅往。除具报督、抚两院并宁海将军喇外，俟其再探真伪另报。合将郑奇烈回书抄呈一折驰报」等情到本将军。

　　据此，为照逆贼郑奇烈即郑不伐，虽云遣人约降，据报游移情状，似尚有怀二之心，恐狡谋叵测，缓我师期。且据报内叙及苎溪防兵所称，郑奇烈差伪员前往厦门搬接家眷，突有贼船三十余只登岸劫掠下店，至今贼船尚泊岸口；又不知会游击王大有，忽自焚寨放炮，整队从长泰而去，种种诡谋，情实不测，合亟饬行。为此票仰该将照依事理，趁此官兵会剿之势，一面会商行间各将弁，分兵布置各要口，绝其救援，断其粮道，一面催给夫役，速其造报投降官兵、器械册籍，昼夜小心提备。如郑不伐悔改前非，的实输诚，则善为接引；如狡计缓兵，情形彰露，则合师夹击。该将身在行间，务要相机剿抚，不得稍有疏略，以致堕落贼计可也。慎之毋忽！

　　康熙十八年三月初一日。

　　牌行蒜岭守备田龙见

　　为遵奉俞旨，安设官兵等事。照得蒜岭一汛，紧迫海滨，最为冲要孔道。先经题准安设守备一员、兵四百名，必得谙练能员，方称斯职。是以本将军以本官久历边汛，技勇优长，固守泉城，着有劳绩，业经咨会总督部院，合疏具题补用去后。但要地需员料理，合先委用。为此牌仰本官照依事理，即便前赴蒜岭地方任理守备事务，招募精壮兵丁，设立营制，酌量地方险易，分防扼要。其应设千、把等官，务选历练营务，有身家可以称职者，呈送验补。至所需炮火、甲械、军器等项，查明应用数目，具文详夺，以凭咨请给发。本官受兹委任，尤须殚心料理，戢盗安民。其新迁界限，严加稽察，约束官兵，以固边防，以疏大道，俾往来钱粮商旅，务保万全，毋得怠惰玩误，致负题擢至意。仍将到汛日期通报查考，勉之毋忽！

　　康熙十八年三月初一日。

　　檄左营游击朱起龙

　　为行知事。据晋江营署守备蔡斌条议两款前来，本将军阅之，其言多有可采。合亟行知。为此牌仰该将，即便传该守备查照后开事宜，面同细加商榷。如果有益，即速举行。仍将行过缘由报查。该将夙称练达，务要实力实心，不得虚应故事，有负委任，勉之勉之！

　　计开：

　　第一款：逆贼敢与我师对垒，恃有泉属一路之粮道；盖泉属之外，地虽迁而汛防未设，界外之室庐虽毁，而出入罔禁。试就安平、灵水、前埔、竿头等处界口论之，数处皆东石出没之咽喉，深沪、日湖，贼薮之运道。兹者，采捕有禁矣，而操舟入海者如故；馈饷有禁矣，而赍粮运输者不绝。鱼盐之利，悉为贼有，闾阎之财，尽充贼帑。一种亡命，遂藉此作奸，或派夫盐，或掳殷户，或勒米石；剃发虽如编氓，横暴无非贼焰，亲戚庇之而不发，乡党畏之而不斥，无怪乎东石、深沪之啸聚，为泉郡之边患也。今请不时出兵瞭探，或月两次，或月三次，变化不测，使贼不知虚实。或遇飓风骤起，则直捣贼船处所，使在山派米者不得下海逃生，而在船看守者不能舣舟渡载。时出擒捕，则贼必惧而不敢恣行窥探，一可以夺贼党之魄，一可以塞勾派之渐。

　　此一款，该将需与该备细商，作何遣拨精细能干弁兵？应于何时差出探听擒捕？如能拿获真贼并勾派接济奸民，立即绑解军前，审明枭示，以儆其余。用命人员，定行奖拔重赏。

　　第二款：东石之贼，皆内地奸棍为之。乘此设防之日，编造保甲，使之互相纠察。凡甲内有从贼在海者，令其自行举首；为贼乡导派米者，听其密行指报。仍编造户口册，十家一甲，或某甲某人从贼，则填注名下，先使其父唤子、兄唤弟、妻劝夫、叔劝侄，自行招回，免其罪愆。五日不来，则限十日，十日不来，则限半月，半月不来，然后究其亲属，治其从逆之罪。或有窝容不举，则按以连坐。如此贼党日散，羽翼日消矣。

　　此一款，该将与该备细查贼党最多之处，勾派接济要路，逐一开出，即便移会道府，选委贤能厅县。该将仍便委勤慎守备一员，量带兵丁，协同查编保甲，开谕居民，使其互相觉察，限日唤回。如限外不归，立行拿解亲属。并严饬去员，不得生事取究。

　　康熙十八年三月初五日。

　　檄福州城守右营游击陈七

　　为禀报事。本月初十日，据该将报称：逆贼纪朝佐于二月二十九日申时逃走，双翰练总苏英隆堵守石狮岐，带领乡兵堵截，逆贼不顾鎗炮冲出等情到本将军。据此，照得贼首纪朝佐因被官兵紧追，势穷力竭，故以投诚为缓攻之计。先据该将呈报就抚情形，业经本将军饬行，可招则招，应剿则剿，严加提备在案。该将身在行间，即当细察情伪益严纪律，申饬官兵、乡勇，协力攻围，绝其粮道，扼其要口，使彼穷■〈戚〉无望，则就抚就擒，胜算在我。何得漫无定见，一闻投诚之信便自疏防，不加把守，致将毙之贼，复行奔逸？因循玩寇，贻误军机，莫此为甚！今据前情，合行严饬。为此牌仰该将照依事理，即便跴探逆贼纪朝佐现今逃往何方？屯住何处？务带所辖官兵，督同乡练，并知会晋江营游击韩元朗，星夜穷追，勿分界限，期在擒灭此贼，以赎前愆，方准回师。如再饰词推诿，偷安纵寇，定行特疏纠参，断不姑贷！并查逆贼冲出逃走之时，所往之处，系何千、把弁员带兵扼守？何以并不督兵堵捕，只付乡练苏英隆把守，致贼得以乘隙逃走，更属疏忽！仰该将一并查明，据实回报，以凭提究，各毋违误！火速！

　　康熙十八年三月十三日。

　　檄漳州城守、江东、灌口三营

　　为严禁勾通以绝盗粮事。照得沿海迁边之后，筑墙扼守，原期坚壁清野，以绝盗粮。至于奸民之勾通接济，屡经本将军叮咛告诫营汛将弁，严加防范，不得疏纵，已不止三令五申。若沿边将弁果能凛畏功令，稽察严密，则奸民自然屏迹，而绝岛逆孽，自可坐致饥馁。乃近访闻有等奸徒，愍不畏死，或倚藉本汛弁兵叔侄子弟名色，搬运米谷、布帛出界，换回鱼货，动至数十担，充塞道路，公然贸易，以致逆贼得延残喘。此皆汛防官兵贪图贿赂，通同作弊，纵奸养寇，大干法纪。该副将、将有地方之责，全不念及功名身命；若知而不拿，则为徇纵，若慢无察觉，则系溺职。现今逼处贼垒，而该副将、将犹如聋如瞶，何以辞咎？除经差员密访外，拟合严行申饬。为此票仰该副将、将照依事理，即便猛加省惕，严饬所辖防边各弁员，洗心涤虑，严加巡察，不得仍前疏纵前项弁兵子弟叔侄出界，致令奸宄勾通鱼米，出入无忌。如有前项透越，不论何项人等，立即擒拿绑解军前，即将所获货物给赏盘获之人。该副将、将仍差亲信人员，于各口岸不时闯查，务要尽除前弊。如防边弁兵仍敢扶同作奸，或奉行不力，不即擒解，致被他汛盘获者，审明定将弁兵正法。该副将、将以知情故纵，特疏参处，决不轻贷。事关杜绝勾通，本将军法在必行，各宜凛遵，毋自贻戚，慎之慎之！

　　康熙十八年三月二十八日。

　　檄左营游击朱起龙

　　为饬查事。照得大盈、小盈一带，乃冲要孔道。且逼近东石逆穴，山贼海寇，不时出没其间。是以遣发该将会同兴泉道带领官兵，前赴该汛筑寨设防。该将受此重任，自当作速催召人夫，砌寨开河，加谨提备，昼夜小心瞭探；遇有警息，督率官兵奋力剿杀，以挫贼锋，以固边界。何以据报三月二十一日到汛，今经半月有余，竟不催夫建筑完竣，致官兵栖止无地？该将瞻徇情面，任意稽延。且访闻四月初一日逆贼登犯，直冲该将营盘，道路传说纷纷，而该将杳无一字申报。岂传闻未确耶？抑该将隐讳不报耶？事关军机，合行饬查。为此票仰该将照依事理，即将本月初一日贼寇登犯，官兵对敌胜败情形，立刻据实飞报前来，以凭察夺。其寨城濠沟，务即催取民夫，开砌坚固，勒限完竣后，尤须昼夜小心，勤慎加谨备御，不得偷安怠玩，致有失事，大干未便。慎之毋忽！速速！

　　康熙十八年四月初七日。

　　檄建宁刘副将

　　为禀报事。本月初八日，据该副将报称：「卑职前奉抚院宪檄赴崇、浦二汛调度，业已齐集官兵，惟俟借给府饷，立即前赴策应等情。同日，又据该副将报称：已于三月二十二日亲带官兵，自建起行，驰赴崇安堵剿邻寇」各等情到本将军。据此，照得建宁地连江右，际此邻寇窃发，自当发兵堵剿。惟是该郡城池当全闽上游之冲，现今该营官兵征调四出，存郡寥寥无几，惟该副将与千总一员城守而已。今若再行远出，城池仓库所在，关系何等重大！况刻下春水盛发，河道泛溢，依山附海之徒，易于乘机窥伺。而外省解闽协饷，以及各衙门差奏，不时经过，尤须保护防御，务无疏虞。今据前情，除即移咨督、抚两院酌妥外，合行知照。为此票仰该副将照依事理，即便仍回建宁，固守城池仓库；其堵剿邻寇事宜，即转行署事参将李盛功知会施、桑二总兵并休致总兵熊鼎魁督率官兵乡勇合力夹击，歼灭邻寇，以靖地方，不得稍有迟误，自干功令未便。慎之慎之！速速！

　　康熙十八年四月初九日。

　　檄游击焦国巡

　　为咨明事。据后营游击刘国兴呈称：遵奉宪行令职带领官兵，驰赴竿头、灵水等处一带地方扼守，知会驻防大小盈参将韩元朗，互相犄角，策应声援。卑职敢不遵依。但查竿头地方南离灵水五十余里，北离日湖三十余里，其间湾船之澳节节皆是，贼■〈舟宗〉时常飘忽，难与内地汛辖者比。若遵照宪令兼辖灵水，未免地广势悬，顾此失彼。请乞再拨将官一员驻防，联络应援等情到本将军。据此，案照先准总督部院咨商大小盈、竿头、灵水、前埔一带紧要处所，需兵防守，故将省来并兴化、泉州所招兵丁一千六百名，又调出安溪兵丁，行令兴泉道传齐，着晋江营游击韩元朗统领协防小盈、竿头去后。总之大小盈等处须将官一员，方为万全等因，业经本将军檄行游击刘国兴带领官兵驻防竿头一带去后，并经行令该将速将原防惠安官兵带回泉州操练兵马，听候调遣在案。兹据游击刘国兴呈称，竿头、灵水地广势悬，诚恐猝遇警息，鞭长莫及，合行遵照。为此票仰该将照依事理，除大小盈等处地方系参将韩元朗现带官兵驻防、竿头系游击刘国兴带兵扼守外，该将即将惠安带回该营兵丁现有若干名，并移知左营朱副将挑拨添足三百名，该将火速带赴灵水一带地方扼守。务要夙夜勤慎，加意探防，遇有警息，知会参将韩元朗、游击刘国兴星驰电击，互相策应，以固边防，不得少有岐视，因循疏忽，致干功令。仍将到汛日期具报查考施行，速速！

　　康熙十八年四月十八日。

　　檄泉州城守傅参将

　　为禀报事。本月二十四日，据该将报称：「有海贼纪朝佐下营将苏良带兵八十余人，来五堡社安歇，口称系官洋乡武举王兴邦招抚投诚的等语。又有伪镇杨尾、黄高郎等带兵三百余人，现在十六等都官园乡出示称，奉院道牌招归诚。又纪贼将曾光赐等带兵百余人，在鹦哥岭住札，居民骚动。又黄高郎、戴赓口称，蒙抚院委官招抚投诚，地方惊惶等情。虑恐贼计叵测，难以听信，随请明宁海将军喇整备官兵，相机剿抚」等情。同日又据泉防厅报，为飞报贼情事，内称：「杨尾、纪朝佐率伙五百余猛，来驻十六都等处，藉称受抚，横肆无忌，攻寨杀戮，人莫敢御。又要来高田寨报怨」等情各到本将军。据此，照得朝廷招徕叛逆，乃好生洪慈。若辈既云受抚，自当即刻投戈，洗心归化；何得借口投诚，迁延各乡，依旧劫掠，扰害乡民？该将有专城之寄，责任綦重，不得任其横肆。今据前情，合行饬查。为此票仰该将照依事理，即便就近移会兴泉道查照前项逆寇，果否奉有督、抚两院招抚之文。若果差员招徕，可即速催率众投戈进城，以便安插；若系假藉就抚为名，希图抢劫害民，立即就近禀请宁海将军发兵剿捕，毋得听其狡词藉抚，骚扰残黎，贻害地方。火速！火速！

　　康熙十八年四月二十七日。

　　檄副将朱起龙

　　为知照事。照得大盈、小盈以及前埔、竿头、灵水，俱系边海要汛，且逼近东石逆穴。际此南风盛发，诚恐贼艘窥伺，提防不可不严。尤恐该将所带兵单，近经本将军咨商总督部院，已准咨覆行调邵武副将郭奇带领邵武、延平二协兵丁一千余名前来大盈、前埔一带，分布扼守，不日即可抵汛。合行知照。为此票仰该将照依事理，即将大、小盈并前埔、灵水、竿头一带寨城，作速催筑完竣，以便官兵扼守。仍须昼夜严督现带官兵，加谨提备，以防逆寇豕突。俟副将郭奇到汛之日，商酌作何派防，具文呈报，以凭察夺，俱毋违错，速速！

　　康熙十八年四月二十七日。

　　檄副将朱起龙等

　　为禀报事。本月二十五日，准兴化镇咨开：「本月十五日辰时，遣发兴化城守营千总李先春带兵星赴仙游县追剿纪贼，今据该弁报称：逆贼被我官兵追逼，逃避山窝，当即传令各兵四处搜剿，并无踪迹。至申刻，据探兵郑胜回称：逆贼尚有三百余伙，于十四日晚乘夜奔入南安二十八都王巢寺地方等语。据此，该先春查得王巢寺地方，系南安、安溪、同安三县交界管辖，离仙游县界有二百余里，彼处原有径路可通大盈、小盈并半岭、同安各处。先春虑及逆贼被我兵追剿计穷，或从彼处潜回下海，或奔遁别处。合就禀报，请乞檄行该县官兵，就本处可通海道要口，加谨堵截，令其不致漏脱下海，则逆贼断无生路矣。先春因逆寇远离境界，越离几县，途遥未便轻进。随将所带目兵撤回，于十五夜二更仍到营盘，分布要口守御。并差兵驰道密探外，俟有情形另报等情前来。据此，合亟咨报」等因到本将军。准此，为照逆孽纪朝佐被我官兵夹剿败创之后，四处流突。据报奔入南安二十八都王巢寺地方，趁其败奔之时，亟宜追剿。今准前因，合亟饬行。为此牌行该将照依事理，立即会同参将傅成、韩元朗即便酌遣官兵，会合乡勇，堵绝要口，协力夹攻，务绝根株，不得稍有因循懈弛，致令兔脱下海，贻害未便。速速！

　　康熙十八年四月二十七日。

　　檄副将朱起龙

　　为饬查事。照得闽省山海未靖，剿御需兵，本将军初莅之日，以本标五营兵丁缺额过多，召募一时难足，兼恐土著脆弱，不耐征战，所以题调山东、河南劲兵三千名入闽补额。续因出师在漳，鞭长莫及，念泉州边汛亟宜设防，兼该将同兴泉道到漳请兵，故专委该将带领山东、河南官兵前往大小盈、灵水、竿头一带，相度地势，分布扼守。谓该将必能仰体委任至意，抚恤官兵固守边汛。近乃访闻，东、豫新兵相率脱逃，竟至三百余名。本将军细查逃走缘由，方知各兵自回泉至今，陆续只支银五钱，三次共只关米一斗五升，饥饿难忍，求借无门，故尔脱逃。该将受专委重任，则地方官兵皆系该将之责成。若官兵缺乏粮饷，便当早为催领，以资日食。如呼应不灵，尤须恳切具详本将军，以凭移咨督、抚两院檄发。何以漫不经心，坐视枵腹，致令相率脱逃？殊属玩误！且本将军访闻，东、豫新兵共逃过三百余名。今查该副将前后呈报，除拿获及投回者共八十一名，又未获在逃者止八十余名，其余逃兵，竟尔隐讳不报。岂传闻之讹耶？抑该将故为隐蔽耶？相应一并饬查。为此牌仰该将照依事理，即查本标五营在泉官兵粮饷已经给至何月分止？现今有无悬欠？若有役过未给，立刻恳切具文详请，以便移咨督、抚两院，早为给发，以济兵食。至于东、豫兵丁，前后脱逃数目，务要澈底清查。现今实共在逃未获通计若干？分别山东、河南、河标各营，分备造花名清册一样各二本，以凭移咨各省督、抚部院缉拿补伍，不得仍前玩忽隐讳，致干参处未便。速速！

　　康熙十八年四月二十八日。

　　檄守备张有才、赵胜

　　为咨会事。为照小港洲地方，紧与浔洲、马洲寇垒对峙；大港洲又迫近湾腰树逆巢，两处最为险要口岸。逆贼乘潮游移放炮，不时希图侵犯。所以不得逞志者，缘原派漳州镇标左营守备张有才带兵防守小港洲，守备赵胜带兵防守大港洲，与督标王都司营盘毗连，所隔只一沟，犄角立营，互相声援，极为周密。而该备弁勤慎堵御，极力探防，又识各汛地方之险易、海贼之情形，料理甚觉有方。兹闻总督部院，据漳州吴总兵咨呈，将守备张有才调往洪塘堵御，将守备赵胜移守小港洲。在督院或别有主裁，但该弁等驻守各汛，与贼对垒，相持日久，深悉逆贼之虚实。若将两备更换，则此二营空虚，兵力既已单薄，调度又复乏人，万一对河逆贼黑夜乘潮狂逞窥犯，所关非细。即另拨别员来营防守，尤恐地利生疏，不知浔洲、马洲各处逆贼之情形，难免疏防贻患。除已备咨总督部院留防去后，拟合就行。为此票仰该备照依事理，遵即愈加小心，多方备御，毋得少有弛懈，致负本将军留防至意也！

　　康熙十八年六月初一日。

　　檄游击刘国兴

　　为恭陈竿头沿边情形事。本月十二日，据该将呈报应添应设分布汛寨数目清单等缘由到本将军。据此，为照分布官兵扼守沿边寨汛，固属紧要机宜，但竿头逼近东石，贼见我兵筑寨，恐断绝粮道，势必聚集贼众窥伺虚实，前来登犯。该将正宜厚聚兵力，以防豕突。若尽行分派各汛，则竿头寥寥无几，难以接应，一有贻误咎将谁诿。合亟饬行。为此票仰该将照依事理，即将所带官兵预为整顿，聚集一处，且勿分散；惟多拨哨兵，远侦密探，倍加提防，联络朱、焦二游击并参将韩元朗设立烽号；如有警息，互相策应，不得稍有因循疏忽，致干功令，取咎匪轻。慎之毋违！

　　康熙十八年六月十五日。

　　檄行福清营游击李应龙

　　为军务事。本月初六日，据该将呈称：「会同城守黄副将阅勘洋尾一汛，紧迫江阴寇岛，贼伙时从出没。现在建寨，亟应添防。随拨千总杨彪带兵二百名前赴该汛，协同连江营贴防官兵防守，护卫夫匠建寨。又查百户楼一处，乃边界孔道要冲，必须安兵二百名或一百五十名，方可守御。随暂将洋尾汛二百名之内拨出五十名，着令百总林一云带赴百户楼探防外，但思福清之牛宅、古垄、渔溪、江口一带，每汛各有重兵数百名，而城南之边界、杞店、锦屏、洋尾一带汛兵无多；是首尾兵力有余，中间单薄，诚有强弱不均之势」等情呈报到本将军。据此，照得福清一邑，边汛辽阔，在在易防，既经抚院遣拨标协各官兵分布贴防，已为周密。但查洋尾一汛，逼近逆穴要口，宜厚集兵力，以资堵御。而百户楼一处边界孔道，钱粮炮火必由之路，尤属紧要。今暂拨洋尾汛兵五十名分布此地，势必不敷守御。即洋尾守汛之兵，又属单薄。彼此俱见露肘，殊非固圉至计。今据前情，合亟饬行。为此牌仰该将照依事理，立即细勘洋尾等汛果否险要？的需安兵若干名？百户楼孔道要汛，的须安兵若干名？酌定各汛险易，或于何处可以通融酌派，分布守御？确议妥当，星速回复，以凭酌夺。事关边防要务，该将有地方专责，毋得迟缓。仍将抚院批示缘由抄呈查考。速速！

　　康熙十八年七月十一日。

　　●平闽纪卷之十一

　　三韩杨捷元凯着

　　牌檄

　　檄邵武等营

　　檄行督标蒋副将

　　檄福清营游击李应龙

　　檄委同安朱副将

　　檄副将郭奇、游击焦国巡

　　檄督标王副将

　　檄委戎旗杨把总

　　檄漳州江东等各营

　　檄泉州城守傅参将

　　檄同安朱副将

　　檄镇标邹国栋

　　檄行李英

　　檄洛阳营游击赵云

　　檄标左营朱副将

　　檄沿边各协营

　　檄原同安副将

　　檄福清营游击李应龙

　　檄本标及援剿各营

　　檄邵武各营

　　檄漳浦县

　　檄游击何勇

　　檄随征总兵吴桂

　　檄副将郭奇

　　照会兴泉道

　　檄邵武副将郭奇

　　差提弁犯李枝华等

　　檄黄副将

　　檄游击焦国巡

　　檄行沿海各协营

　　檄行建宁康副将

　　檄行汀州等营

　　檄泉州海防厅

　　檄邵武等营

　　为严饬盘诘以遏盗萌事。照得山寇江拐子哨聚江西广信、抚州一带，近为我三省会师击败，窜伏深山，见吴逆党羽溃散，无可依傍，乃复潜遣奸细下海皈投郑经，发给伪平夷将将印札并伪辖下逆伙札付数十百张，领回散给伪党。近据投诚人员供称的实，合亟缉捕。为此票仰该副将照依事理，即便多拨目兵，于所辖各处边僻，并大小路各要口，以及一切住宿客店，小心堵截盘查。凡遇过往各色人等，俱要细加盘问。若有包裹行囊及粗细货担，务须打开查检，恐有奸宄溷冒夹带前项伪印札付。若有擒获，即便多差兵役押解前来。有功弁员立行优擢，兵目自当厚加赏赍。如搜检并无夹带前项伪印札付，立即放行，不许擅动平民一丝一草。敢有借端抢夺者，该管将弁立即严行重究。该副将身在地方，务宜实心奉行，遏绝寇氛，毋得因循塞责未便。速速！

　　康熙十八年七月二十一日。

　　檄行督标蒋副将

　　为恳恩拔擢以图报效事。据该副将呈称：「奉调进闽，又奉议裁，叩乞恩准赏授汀协实缺。非敢舍劳就逸，愿仍在军前冲锋用命，俟扫灭海寇，方归本营」等情到本将军。据此，为照督标中协官兵，虽准部文议裁，但际此逆寇尚强，需兵剿御，本将军业将未便轻易裁汰情形，另文咨覆总督部院，会疏题留。若荷俞允，则该副将之老成练达，才勇兼优，自当仍留统率督标劲旅，共襄荡平；倘未便再题，则汀州一缺，似当以该副将会题补授，俾收岩疆得人之效。且查该副将自奉调入闽以来，东荡西除，勤苦已极，必得题授前缺，庶可鼓励劳员等因，除经咨会题请外，合行知照。为此票仰该副将照依事理，即当益殚忠勤，奋勇灭贼，听候会题汀协现缺，以膺新命可也。毋违！

　　康熙十八年八月十五日。

　　檄福清营游击李应龙

　　为禀报事。据该将呈称：「奉本将军行查山边地方乡民被盗一案。行据守备赵士奇回据长乐营把总陈国琏回称：查得乡民林伯昭同小孩四人，因天时炎热，在庭外乘凉倒睡，被贼窥窃擒拿而去」等情转覆到本将军。据此，照得山边地方，系属内地，离海颇远，若非该营防汛官兵积翫成习，漫无提备，何致逆贼突入内地，劫掳人民？事先既不能防患未然，事后又不能穷追剿捕，祗以一报塞责。及至行查，乃云乡民乘凉倒睡，被贼窥窃擒拿而去等语。贼在附近掳掠，人谁不有戒心？纵使乡民无知，岂有贼至之时，尚然熟睡，被贼窃拿之理？明系汛弁捏词文饰，该将备竟不驳查，即为转覆，无非上下扶同，冀欲掩盖疏防之罪。本应立提汛弁重究，将该将备参处，以儆玩弛，念乡民俱已逃回，姑暂宽一次。合行严饬。为此票仰该将照依事理，仍即申饬该营防边各弁目，嗣后务要加谨瞭探，小心防备，不得仍前偷安疏忽，致逆贼肆志侵犯。敢再玩忽失事，定行特参，并锁拿汛弁重处，断不轻贷！慎之！

　　康熙十八年八月二十日。

　　檄委同安朱副将

　　为遴委能员以固岩疆事。照得同安一汛，为漳泉之咽喉，又逼近厦门逆岛，最为冲险要区，必藉谋勇兼优、才堪一面者方可寄以协镇之任。近城守副将冯昭京奉部议调用，所有员缺，自难一日悬旷。兹查本标副将管左营游击事朱起龙才技优长，勇略夙备，前此保守泉城，功绩懋着，除即会疏题补实授外，合先委用。为此会同总督部院姚牌仰该副将照依事理，即便管理同安城守副将事务。该营当逆孽残毁之后，亟须整顿营伍，督率将领，训练士马；尤期戢兵安民，相机剿抚，巩固封疆。所辖两营一切兵马、钱粮、军火、器械，务宜稽核清查，毋致虚冒。城池、仓库，严饬巡守，毋致疏虞。至于边防要汛，尤当相度险易，分布扼守，以壮疆圉。该副将受兹委任，须思洁已奉公，殚心料理，益着忠勤，毋得少有怠弛，致负任用至意。仍星即束装，飞驰前赴同安任事，即将到任日期通报查考，勉之毋忽！

　　康熙十八年九月十一日。

　　檄副将郭奇、游击焦国巡

　　为飞报大捷事。本月初一日，准总督部院姚咨开：「案据兴泉道报称攻克东石大捷缘由前来，业巳启报亲王，并咨商贵将军察照在案。但东石地形险要，自应设寨拨兵防守。议于东石左右各立四寨，共成九寨，互相联络。业经行令中军副将王英带精兵一千四百名、马兵二百名前往东石，督令贵标游击焦国巡、邵武副将郭奇、并参将韩元朗、随征副将陈明、参将李云、许玉、守备陈维屏、浙江守备刘泽深、城守参将傅成，共带领官兵三千余名前往防守。复行飞檄王副将、兴泉道会商筑寨去后。但本部院出于遥度，尚恐未及周知，贵将军去年曾经亲履其地，应请贵将军胜算示覆遵行，并酌拨何标官兵添防东石，希为迅覆施行」等因，计粘单一折到本将军。

　　准此，案照先准总督部院、宁海将军咨开前事，业经本将军檄行该副将、将遵照拨发官兵前往东石，会同各营联络札营固守去后。今复准咨开前因，合再行知。为此票仰该副将、将照依原行事理，即将原防前埔、灵水官兵一千名内，酌留三百名，仍着能干千总一员带领巡防本寨；其余七百名，该副将、将尽数带领前赴东石左壁角各札一营，修寨驻防，联络各标官兵犄角声援，共相保固，以壮边陲。其附近白沙各处，仍酌拨官兵加谨瞭探。如遇有警，立即奋勇协力夹剿。该副将、将身在地方，务须相度险易情形，殚心巡防，分布得宜，毋稍疏略，致干功令未便，速速！

　　康熙十八年十月初二日。

　　檄督标王副将

　　为军务事。照得同安冲要，业经会委该副将署理同安镇务，具疏保题实授在案。近因东石逆穴被我官兵攻取，险要既得，必须谋勇威望之员，相机弹压。是以特遣该副将驰赴料理。今已会商派拨官兵，分守东石各寨，似可无虑。但查同安一县，城池仓库以及边海各汛，皆极岩险，统率提备，实难刻缓。兹本将军面商总督部院，即撤该副将速回同安，署理镇务，以资统辖。合行飞调。为此票仰该副将照依事理，即将东石汛防，并修筑寨垣事务，交与邵武副将郭奇等统领料理。该副将星刻回同，保固边防，毋得刻迟，速速！

　　康熙十八年十月初五日。

　　檄委戎旗杨把总

　　为军务事。照得闽海逆氛未靖，现在统师进剿，自应专委红旗督阵，以鼓勇敢，以整戎行。查得杨春启武艺超群，胆略素着，合行专委。为此牌仰本官照依事理，即以把总职衔管理红旗事务。如遇征剿之时，务要督率各兵，奋勇先登，冲锋破敌，擒斩贼魁，以膺重赏，不许临阵畏缩，以挫军威。若我兵离贼尚远，中有畏惧不前者，即行插箭以徇。如与贼交锋，敢有遁后不进者，立即斩首示众。本官受兹督阵红旗责任，务须秉公率众，以严纪律。如或瞻徇玩忽，一经本将军察出，定将本官立按军法枭示，断不经贷。慎之勉之！

　　康熙十八年十月二十二日。

　　檄漳州江东等各营

　　为严饬押解逃人逃兵之法，以杜扰害，以安民生事。照得各旗逃人与各营逃兵，皆身犯法纪，例有应得罪名，既经缉获，则长解之原差与沿途汛防护解官兵，自当照例锁肘，以防遯逸，以免贻累，历有成规。乃迩来访闻沿途押解逃人，漫无拘束，听其逍遥道上。遇有单身孤客，辄抢夺其衣服银钱。至于各标营护解逃兵者，因见逃人攫取横行，莫敢谁何，遂乃尤而效之，以逃兵而冒名逃人，沿途搜抢需索，肆行无忌。以致道旁经纪小民，一闻逃人将至，相率惊走，几于避寇。而异乡旅客，裹足戒心。揆厥所由，皆因长解原差及押护官兵利其所得，可以分肥，故松其肘锁，纵之抢掠。即有被害之人，情急喊救，若辈反从旁呵叱，扶同作祟，坐使此风日长，必至孔道人稀。合急严行禁饬。为此票仰该副将、将照依事理，即便转饬所辖营汛、汛防弁目，嗣后遇有长解押解逃人逃兵差使，务须照例锁肘，加谨押护，不得徇私卖法，纵其扰害孤客小民，分赃济恶。敢有故违，一经本将军访闻，或被举首告发，定将该汛弁目锁拿责革，兵役处死。本将军令在必行，各宜凛遵，慎毋玩忽！

　　康熙十八年十月二十五日。

　　檄泉州城守傅参将

　　为详明案照，以安兵心事。本月初二日，准浙江提督常咨开：「康熙十八年十月初二日，准贵将军咨开前事。为照参将傅成随带家丁五十二名，案据该将于赴任时开除明白，随详报于泉州城守营补粮，业经本将军批准起支在案。兹浙江游击蒋明棐详请，带闽随丁，有不愿在闽逃回原籍者，毋许傅参将移文跟缉。又将现在泉州随丁，呈请归标，并行文拘禁家属监比等因。则是傅参将所带随丁脱逃者，既不容其查缉，而现在者又行拿回。蒋明棐之过分，彼此似觉多生一番枝节。且目下闽海未平，凡各营将领无不欲收集旧人，以资臂指，若任己偏执，岂戮力同心、共事疆场之谊？今据前情，合就咨达。为此备咨，请烦察照，祈念封疆大计，浙闽总属一体，檄行道府，将参将傅成所带随丁原逃者查缉来闽，现在泉营者勿行拘禁家属，庶逃风可戢，而随任健丁得以安心征剿矣。仍祈示覆等因到提督。准此，为照昭武将军提督杨咨开浙标游击蒋明棐详请，带闽兵丁，有不愿在闽逃回原籍者，毋许傅参将移文跟缉，又将现在泉州随丁呈请归标，并行文拘禁家属监比等因前来，细绎文内未有逃回及在泉各随丁姓名，况傅参将又系自温援闽题补泉州之官，除咨温镇就近查其姓名住址，移行温宁绍道府将泉州参将傅成所带随丁原逃者查缉赴闽，现在泉营者勿行拘禁家属外，拟合咨覆。为此合咨贵将军，烦请查照施行」等因到本将军。

　　准此，案照先据该将呈请所带随丁脱逃者准查缉来闽，现在泉营者勿行拘禁家属等情，业经本将军移咨浙江督院、提督去后，续准浙督咨覆，已行查缉免拘等因，先经本将军檄行该将遵照外，今复准浙提常咨覆前因，合再行知。为此票仰该将照依先今事理，传谕现在泉营各兵，安心操防，不必更怀内顾可也。毋违！

　　康熙十八年十一月初五日。

　　檄同安朱副将

　　为禀报事。据该副将报据探兵报称：厦门贼船俱调在港，诚恐早晚侵犯。又称厦门整船数百号，贼众在船，而■〈氵丙〉洲、高崎各处，添贼甚多，每贼带草一束。请乞迅发马步官兵到同添防等情。又据署同安镇王副将禀同前事等因各到本将军。据此，照得同安一汛逼近厦门逆岛，诚为可虑。照据前情，除即移商总督部院移咨宁海、平南二将军拨发满骑驰赴添防，并移同安镇加谨堵防外，拟合行饬。为此票仰该副将照依事理，立即严饬在汛官兵，毋分昼夜，小心探防。如遇有警，务要联络上下邻汛官兵，奋勇合力，击杀净尽。该副将身在地方，尤当大展才猷，设奇制胜，以绝逆孽窥伺，巩固边疆。其桨船亦须用心照应，毋得稍有疏忽未便。慎之速速！

　　康熙十八年十一月初六日。

　　檄镇标邹国栋

　　为严饬事。照得本将军钦承简命，提调全闽。凡各镇协营官兵、马匹、粮饷，收除起支，并地方战守军机事宜，皆有稽核调遣之责。从来各营俱遵循定例，或由总镇咨明，或由营将呈详候夺。其按季应支粮饷，先造册领咨送本将军，以凭核明挂号咨送总督部院挂发，久有成规。惟该镇标三营，自来收除兵马、支领粮饷，总镇既不移明，诸将亦不详报，致该营官兵、马匹实在缺额及钱粮之有无清楚，本将军竟无从稽考。甚至地方盗案以及钦件、部件通行，亦无一字报闻。在总镇吴新莅闽疆，或未悉定例。其各营将备多有旧员旧役，竟不禀请总镇遵循成规，或总镇谕令该将等不须详报耶？抑系该将等禀请不必咨明耶？今当军政届期，岂该营各将弁贤否亦应不由本将军考核，惟听该将等自相奖誉耶？该将玩忽成规，蔑视宪体，莫此为甚！合行严饬。为此票仰该将照依事理，即将该营兵马、钱粮、地方战守机宜以及大小将弁之贤否，务要遵循成例，逐一详报候夺。如再抗违，除将经识锁拿重究外，该将等定以违玩军机，飞章参处，决不轻贷。慎之速速！

　　康熙十八年十一月初七日。

　　檄行李英

　　为飞报军机事。本月初五日，据该将呈称：「奉令统领官兵，由曹墩一路订期夹击。因投诚众多，亟须弹压，以防意外，俟抚事稍暇，即便亲统官兵会剿。除京口营官兵一百名已经调回浦城外，其枫岭营官兵二百名请暂留以资会剿」等情到本将军。据此，照得邻寇流突焚劫，扰我残黎，该将剿抚兼施，调度合宜，本将军甚为嘉悦。今据前情，除即飞檄枫岭营游击倪文升仍将该营官兵二百名暂留崇安，听该将调遣会剿外，合行知照。为此票仰该将照依事理，立即带领各营官兵星驰曹墩一路堵击江、杨二逆；仍须呈报宣义将军尚请示会师，直捣逆穴。该将务宜督率官兵，奋勇攻杀，扫平积寇，以安地方。事平之日，本将军自当特疏具题优叙，以酬劳绩，毋得偷安玩忽，致负委任至意。勉之毋忽！

　　康熙十八年十一月初八日。

　　檄洛阳营游击赵云

　　为查取沿边汛防界址等事。案据该将呈缴该营汛辖地图，内称：「上自石任起，与惠安营马山乡接壤，其内地大路，则自石船乡为界，计至洛阳汛一十里」等情到本将军。据此，照得查取地图，正要分别各汛管辖，以专责成，以杜日后推卸之弊。该将等应即会同上下邻汛各将领勘明里数，详定分辖界址，会勘的实呈报，方无差误。顷据惠安营参将魏自禄详报管辖，自惠邑起至岭头亭下石桥止，自石桥至洛阳桥十有四里，系洛阳营管辖。今据该将呈报管辖，则称自石船乡止。查石船乡至石桥尚有四里之遥，竟未开明系属何营所辖。该将既定以石船乡为界，何不会同魏参将亦照界址管辖？何故所报互异，以开日后推卸之端，殊属疏忽！合行驳查。为此票仰该将照依事理，立即查明该营管辖，系以石桥为界或以石桥乡为界，星速移会惠安营公议明确，仍将山谷各乡村地名详晰开报，具文呈覆，以凭稽考。毋得仍前朦混，互相推卸，致干查诘未便。速速！

　　康熙十八年十一月十八日。

　　檄标左营朱副将

　　为禀报事。据惠安营参将魏自禄奉本将军批据该将详前事遵行间，续准署提标左营游击事守备丁世芳手本移，据张治、张三呈乞移吊伊妻周氏、杨氏母子赏赐领回完聚，并保人李尾一齐释放等因。卑职未敢擅便，理合详请宪示等情到本将军。

　　据此，照得伪官兵既经投诚，凡其妻子眷口例应给还完聚。但查周氏、杨氏原在黄崎澳被惠安营官兵擒拿，审有口供，系张三、张富之妻，并未供有张治名字。妻供夫名，断无错误。虽称伊夫系左营旧兵，今左营投回旧兵乃张治、张三，并非张富；其名字固已不符矣。再查洛阳营游击赵云汇报投诚文内，只有林治、林三，并无张治、张三，其姓氏又属不符。至该备详文内称张治、张三于十月二十三日投见洛阳营，及查洛阳营报文内又云十月二十四日林治、林三投诚到营；其日期之先后，又复不符。再查该备之详文内称，治等被伪斗宿镇胁拿下海配船，而洛阳营文内又开伪斗宿中营左翼将林光胜带伪兵林治、林胜等投诚；是在海为伪兵时，分隶亦复不符。及查惠安营原报内开，据李尾供：杨氏丈夫张三现在海贼王一鹏处做翼将；是伪兵之与伪将尊卑又甚不符。况周氏、杨氏业经奉督部院批赏有功官兵，因两妇年逾五十，无兵肯领，故发交投诚官看管。今查该备详文内开张三年三十九岁、张治年四十二岁；则二兵之年岁与周氏、杨氏老壮又复不符。似此种种矛盾，安知张富等前既可托地宄张孝等为之冒领出脱，焉知今日不又贿嘱张治等为之冒认，希图领出完聚耶？且该备不即具详本将军请示，又不查明前后情节有无确据，乃径自移文吊取贼眷，殊属玩忽！今据前情，除将原详抄粘外，拟合行查。为此票仰该备照依事理，即查投诚旧兵张治、张三，其姓名、年岁与投诚之日期并在海之为伪官、伪兵，何以前后供吐详报互异？若此逐一确查明白，并查周氏、杨氏是否的系张三、张治之妻，有何确据，何以年岁各不相当，此中有无冒认情弊？详查明确，该备乃备具领状并兵丁张三、张治解赴军前，以凭查夺。不得玩忽支饬，致冒认之奸计得行，该备自干重谴未便。速速！

　　康熙十八年十一月二十八日。

　　檄沿边各协营

　　为透越之禁綦严，溷拿之弊宜杜，合亟申饬，以肃法纪，以苏残黎事。照得沿海边疆，奉旨画界清野，所以杜勾通而遏奸宄，严接济而绝盗粮也。率土居民，自应仰遵功令。讵有一种奸民，走险如骛，愍不畏死，越界通贩，使逆孽得以苟延。是以本将军通饬沿边各汛防官兵，昼夜勤加巡缉，务使透越绝迹，接济无从，久经申禁在案。本将军又咨请督、抚两院严饬力行保甲等事内一款，有拿获越界之奸，有司审系某甲某户人氏，将本犯照例治罪，保长与邻里眷属皆分别从重究处等因，复经两院转行司道府厅县遵行在案。但真犯自宜擒解，而善良不容溷拿。如弁兵盘获越界人犯，必须获有海外货物并内地出产货物，在界外地方盘获及伙众持械拒敌等情，然后弁兵之巡拿为有功，奸民始肯俯首服罪。前此各营非无盘获奸民者，必货确犯真，道府审实正法，乃为不负巡缉之责。其有藐法弁目，以巡界为美差，视乡愚为奇货，辄以透越诬陷。遇有真正接济奸民，远望官兵弃货潜逃，而界内独行之人，反或被执指为奸民，希图诈骗，不从则锁解官府。及至辩诉昭雪，残黎被害已无穷矣！合亟严饬。为此票仰该副将、将照依事理，即便转饬所属防边各弁目，务要勤慎巡防，杜绝接济。遇有真正奸民私行透越，人货确实者，立即擒拿通报，以凭批发审究，照例正法。敢有贪利贿纵，及因循偷安失察者，事发之日，亦定行照例究处。但不许纵容弁兵，将界内行走居民，假公捏词，溷拿诈吓，以致残黎无辜受害。如有故违，审虚之日，除将诈陷兵目尽法处死外，该管千、把捆责斥革；将备以故纵兵丁吓诈之例，飞章参处，决不轻贷。仍取具各遵依回报存查。慎之毋忽！

　　康熙十八年十二月十四日。

　　檄原同安副将

　　为沥陈失城缘由等事。本月十六日，准总督部院姚咨开：「准贵将军咨开：据原署同安城守左营游击王大有呈同前事等情到将军。据此，为照同安一邑，逼近厦门逆穴，旧年六月间海逆困陷澄邑之后，遂率伙数万分犯同安、泉州。当时人心汹汹，兵无斗志，兼以同安弹丸残破之余，兵力既单，粮无粒储，该副将犹欲为以少击众之计，率兵出城掩击，讵料城内叛弁施琦等竟尔献城从逆矣。斯时斯景，该副将等虽欲捐躯效命、保全疆土，无如众心已散，独力难支，其情似在可原。及该副将等自同往泉，值逆魁刘国轩率伙攻围郡城，该副将等沿途鏖战，屡次立功，又协力同守泉城，俱经塘报题叙在案。续复随师恢复同安。兹追论失守之罪，该副将等固属难辞；然细查当日失守情事，实有可原；及案据同守泉城之功，似犹可赎。今据该将等援引海澄宽宥之赦，呈请题豁前来，相应咨请贵部院俯念当时兵心已散，粮食匮乏情形，与其后固守泉城劳绩，详序会题，准其抵赎，庶边疆将士知所激劝，争相奋励于将来矣。合咨察照酌夺，会题施行等因到部院。准此，为照同安接壤漳泉，对峙逆岛，旧年六月海澄陷后，同邑因以孤危。彼时海逆数万，副将冯昭京等出城掩杀，势难以少击众。又有内叛施琦等开门纳贼，则同安之沦陷，罪似可原。至若城守左营游击王大有系属副将冯昭京调度之员，先时出防灌口，事急驰援不及，情尤可宥。且后来冲锋血战，协守泉郡，随师恢复同安，该副将等均着劳绩；录其功以赎其罪，是亦激劝征剿之一端也。兹准大咨，除即备移抚院酌夺会题，俟覆到日另移外，相应咨覆，请烦察照施行」等因到本将军。准此，案据该副将等各呈叙失陷同安县城情由，业经本将军咨达总督部院会题去后，今准前因，合行遵照。为此票仰该副将照依事理，即便转行原左营游击王大有一体知照可也。

　　康熙十八年十二月十九日。

　　檄福清营游击李应龙

　　为禀报事。正月初六日，准兴化总镇刘咨开：据该将报称，有奸民郭勋八等越界采捕，被招抚人役拿获，并海鱼一小担等因。同日，又据该将报同前由各到本将军。据此，照得迁边画界，设兵巡防，正以杜内奸而遏外寇，巡缉官兵务必严加稽察，不许一人偷越。屡经本将军告诫申严，不啻颖秃。据报前项奸民郭勋八等越界采捕，现被招抚人役拿获。不知该汛目兵所司何事？既不能防范于前，复不能缉获于后，疏略玩忽，莫此为甚！合行提究。为此票仰该将照依事理，立将该汛防守弁兵锁解军前，以凭惩究，以儆将来。仍严饬沿边巡防各弁员多方巡缉，严加稽察，不得稍有疏略，致干功令。慎之速速！

　　康熙十九年正月初九日。

　　檄本标及援剿各营

　　为严禁赌博，以固兵心，以肃营规事。照得营兵月给一分粮饷，当此米薪腾贵，衣食尚虑不充，何堪赌博花费。近据各营将领呈报，兵丁脱逃甚多，皆因无良之伙，或引诱赌博，或放头写粮，以致一经赌输，日食难度，势必无奈逃亡。此皆该管弁员平日不行觉察，约束不严所致。合亟严禁。为此票仰该将照依事理，即便转饬所辖各弁员严加察访。如营中有等不肖兵丁，不遵纪律，引诱赌博，及放头写粮者，治以军法。如本管弁目稽察不严，以致营兵赌输脱逃，察出一并重惩；该将以约束不严，并行参处不贷。

　　康熙十九年正月二十五日。

　　檄邵武各营

　　为咨订师期事。本月初七日，准水师提督万咨开：「为照逆贼船只厚集海坛，所有进取机宜，业经咨商详晰矣。今本提督的于本月初四日由定海出师，分兵夹攻，务期制胜。但围头乃贼艘上下寄泊之澳，所关最为要紧，须实得精锐陆兵先据其地，安设火炮，堵截夹击，非与他澳虚张声援者可比。兹届师期，合再咨订。为此合咨贵将军，请烦察照，迅调施行」等因到本将军。

　　准此，案照先准水师提督万咨开拨发官兵，先于围头分布堵击上下逆艘等因，业经本将军移咨同安镇，多拨精兵，抬运火炮，着令能将带领，前赴围头附近处所屯营；并檄行该副将俟同安官兵到日，与之相为犄角声援，合力堵剿，仍候示进屯围头堵击逆艘；并经咨会督部院及咨覆水师提督知照外，今准咨订师期前来；除再飞催同安镇速拨官兵，星赴该汛，会合该副将等官兵作速进据围头去后，合亟行知。为此票仰该副将照依事理，立将在汛官兵挑选齐备，俟同安官兵到汛之日，该副将等即会议应留寨汛者严饬昼夜用心防守寨城，其应带出战者该副将即亲自带领，务要多带炮火，会同同安官兵进据围头要口屯营，相机堵击逆艘，不许上下往来湾泊。事关紧要军机，该副将等务要奋勇立功，毋得稍有退缩疏略，自干军令未便。至于行间一切机宜及贼势情形，各该将等皆老成历练，务须细加审察，酌量地方险易缓急，随机应变，会商调拨兵马夹击，用心联络，以保万全，不得偏见胶执。慎之勉之！

　　康熙十九年二月初八日。

　　檄漳浦县

　　为恳恩再培县脉，树德官民事。据漳浦县乡绅林琛、黄性震、陈天远、举人蓝陈略、陈烠、林登虎、生员黄台佐、蔡迈广、丘士錞，里民郭春、洪正等佥呈称：「浦邑自昔人文甲上郡，丁粮冠十城，良以粱峰拱秀，吉水朝宗，自赤桧中流，由双溪而遶卫县治，以护城隍，地利居于全盛也。至戊子年，洪水崩陷，溪港多岐，赤桧、双溪水违故道，本邑由是丁粮日减，文物衰替。幸将军大老爷前任驻节浦邑，檄发梅林保人民鸠众召工修筑河堤，官民利赖。兹数年以来，水滥双溪，堤开四溃，士民咸受其害。今欲使吉水仍朝本县，费用浩繁，别召工匠，又多生疏，难以计日报竣。伏维将军大老爷恩施浦邑，鸡犬桑麻蒙休者数万户，春秋俎豆戴德者数十年。今值节钺再临之日，乃恩波复造之时，弹压全省，独切一方。琛等相率匍呈，叩乞痌瘝旧治，始终栽植，查照往例，仍着附近梅林保人民自备芒找、木料、工匠，竭力坚筑。以一保而培一县之地脉，相应暂免该保徭役一年，以均劳逸。伏乞行县示准起工，庶凋残可起，富盛可期，合邑士民，咸荷慈恩于无既矣」等情到本将军。

　　据此，为照漳浦城外赤桧、双溪之水，实为该县治之脉络。向因乱后堤防崩溃，水不朝护城郭，而闾阎日敝，人文之气中衰。本将军于顺治年间援剿入闽，驻节该邑，此时城垣倒塌，里巷丘墟，本将军相度城垣旧址，檄行有司庀材修筑；不数月而工竣，人民复集。因询及绅衿耆老，知水脉枯涸，乃倡议修导，而该县之户口丁粮、人文甲第几复其旧。经今二十四载矣。年来海逆播乱，水堤再决。兹据绅士里民佥呈重修，犹恐工程浩大，请暂免梅林保徭役一年，俾该保人民就近自备工料修筑，以固河堤，以通水脉等情前来。该县留心民社，造福地方，谅有同心。今据前情，合行遵照。为此票仰该县官吏照依事理，即将该县城外赤桧、双溪水堤，查明原址，着令梅林保居民自备木料工匠，速行修筑完固，以全朝宗旧迹，以阜户口人文。并将该保徭役暂行酌免一年，以纾民力。此系通邑风水所关，苦工程浩大，该保独大难肩，该县仍须酌量着令附近保民共相帮助，以勷速成。事关地方利弊，该县谅应加意，毋为缓视可也。

　　康熙十九年二月十二日。

　　檄游击何勇

　　为饬剿逆孽早靖地方事。照得江、杨二逆，依山为险，荼毒居民，罪不容诛。及官兵进剿，又复借言就抚，仍肆劫掠，甚至树旗练兵，逼民入伙。若不乘时扑灭，势必燎原。屡据各协营塘报狡贼情形，业经本将军咨会督、抚两院，并檄行各该营合力进剿，务绝根株各在案。本将军已久悉逆孽狡谋，惟欲速加斧钺，早靖地方。乃该将等毫无见识，屡听狡计，自为观望，顾此虑彼。今日既商进兵，明日又称堵御，迁延时日，竟未进剿。既任专郡城守之责，不知所司何事？辄云恐坏抚局，致堕奸计。又云众寡堪虑，自挫兵威，一味畏怯偷安，支辞塞责。恐功令森严，不能为该将宽也！兹准宣义将军尚咨开，已亲统全师前往邵光各汛，合兵剿贼等因。该将等务宜星速会合诸路官兵，奋勇争先，协力进剿，以歼贼党，方称厥职。合行饬剿。为此票仰该将照依先今事理，立即星移各协官兵堵扼要口，克期并进，分头攻剿，务须剪除积寇，早奏肤功，毋得再为观望，因循懈弛，致干军令。仍将合兵进剿情形，不时具报，以凭察夺。慎速慎速！

　　康熙十九年四月初四日。

　　檄随征总兵吴桂

　　为飞报克取厦门逆岛事。照得本将军于本月二十七日统领官兵，进取厦门逆岛，获胜情形，业经具疏题报在案。所有在事大小各官有功职名履历，合行查取，以凭汇册咨题议叙。为此票仰该总兵照依事理，即将当日跟随本将军进取厦门逆岛所辖大小弁员，果系在事各官职名履历，并移知总兵罗士鉁、吴天禄等所辖有功各将弁一起汇造履历功册，即刻星驰呈送本将军辕门，立等核明汇册咨部题叙，毋得以事外弁员溷行造入，致干往返驳造迟延未便。火速火速！

　　康熙十九年四月二十二日。

　　檄副将郭奇

　　为肃清逆巢事。五月二十七日，据该副将呈称，有二十九都乡民报有逆贼余党数百，在江西广信府贵溪县五十四都居庸何家。复据五十四都乡民何道行来报，有高招大纛三杆等情，转呈到本将军。据此，照得逆贼流毒害民，远近地方被害已极。今江、杨二渠已经悔罪归诚，其余党数百人窜伏于广信贵溪县之五十四都居庸何家地方，树旗屯聚，若不亟行剿捕，恐日渐滋蔓，贻患地方。今据前情，除移咨督、抚两院暨江西抚院、督院、提督檄行各该协营迅行剿捕外，合行饬剿。为此票仰该副将照依事理，立即拨发精健官兵前往江闽交界近贼处所，堵截隘口。如江西官兵剿贼之日，恐有余孽奔遁窜入闽地，该副将即严督官兵合力夹击，斩杀净尽，务绝根株，以靖地方，勿令一贼兔脱，贻患将来。该副将身在地方，务须相机剿御，毋得稍有懈怠，致干功令，大有未便。仍将堵剿情形，不时具报查考。毋违速速！

　　康熙十九年六月初一日。

　　照会兴泉道

　　为修葺城垣鼓楼，疏通街衢水道，以固金汤，以兴文运事。照得泉州一郡，形势甲于天南，人文蔚起，城垣坚固，楼阁岿然，诚为海表之雄镇。自变乱而后，继以海逆窃踞，地利水道，久废不修，以致风俗日益凋敝，士民日就萧条。迨恢复以来，军兴旁午，在有司方催夫征粮，簿书期会之不遑，奚暇修复旧观。在本将军提师剿贼，马足未停，何自讲求遗迹。兹逆岛平定，海宇风清，愿与士民修废举堕，共图振兴。昨查阅城垣，见堞垛颓坏，敌楼倾圯，不堪瞩目。当此寇孽奔窜之时，若不亟加修葺，殊非所以重形势而固根本。况气象颓圯，亦非渐复太平景象。再查城内东、西、南、北四处，原各设有鼓楼。昔人建造，皆按地理，其有关于阖郡风水可知。今倒塌者则残石拥塞通衢，破损者则椽瓦不蔽风雨；更兼街中水道不通，每遇天雨，淤泥壅积，竟至水深数尺，铺户居民，临流愁叹，不特行走不便，亦多重膇疾病之虞。且水道壅遏，则文运不兴，所关尤为不小。本将军驻节兹土，幸与贵道共事一方，既与斯民扫除寇虐，尤不可不为地方修葺规模。除南街鼓楼基址，本将军捐俸，现差员役督修，其楼屋俟另会议修盖外；至于城垛敌楼、街衢水道以及东西鼓楼，亟应乘时次第修盖疏通，以固金汤，以兴文运。业经面商，合再照知。为此照会贵道，烦为查照，希即檄行该府县将郡城垛堞并城上敌楼，从长酌议，或应动支何项钱粮，或应动派何县协助，作速兴工修理。其城中鼓楼、水道、街衢，亦关系阖郡文运、民居风水，仍希贵道并行府县酌议，传请在城缙绅士夫，订期会集明伦堂，以便本将军亲临公同酌议，次第兴修，使海疆重地焕然改观，嗣此人文蔚起，物阜民康，亦不失贵道与本将军抚驭斯邦作兴振起之至意也。仍希迅覆施行。

　　康熙十九年闰八月初五日。

　　檄邵武副将郭奇

　　为酌派汛防以固疆圉事。本月十七日，准江西提督许咨开：「康熙十九年闰八月，准贵将军咨开：希即檄行该汛防将领查明，凡系江闽接壤之区、逆贼旧踞老巢，务要拨发官兵，防守稽查；俟地方安妥，人心稍定，撤回前项官兵，则贼薮可搜，疆圉永固矣。仍祈将安设过官兵缘由赐覆，以便行营遵照施行等因到本提督。准此，为照江闽接壤，山深谷邃，易于藏奸，两界残黎，向遭荼毒。业经会师剿抚，地方稍称宁谧。但恐有鹰眼未化之徒，心怀叵测，所当预为提防。今准台咨，诚为固圉至计。除经行令泸溪县千总苏凤派拨官兵，于铁牛关一带要路驻札防御，又经移咨抚建广总镇陈酌拨官兵，于江闽接壤云际、火烧各关，相度险要处所，分布安设，严加防范，以遏盗萌。凡逆贼旧踞空巢，仍不时拨发官兵前去稽察，俟地方宁谧，酌量撤回外，庶彼此封疆均获安堵，无非仰藉贵将军宁谧之福也。合就咨覆」等因到本将军。

　　准此，案照先据该副将呈详前事内称，转吁宪恩赐咨江西抚、督、提严饬铅山等处防官，所辖凡有接连闽界地方，一体安设汛防官兵，互相堵御等情，随经本将军移咨督、抚部院察照，并咨江西抚、督、提查照，凡经江闽交界接壤之处，务祈拨发官兵防守稽查等因去后；续准总督部院覆咨前因，业经本将军檄行该副将知照在案。今准江西提督许咨覆前因，合再行知。为此票仰该副将照依先今事理，今疆界之云际、火烧、铁牛等关，既经江省派拨官兵分布防守，则剿御不患无资，该副将仍严饬各汛防要口弁目，小心稽察，严加提备。稍有警息，即会合邻省官兵，协力扑剿，以固疆圉，以靖地方，毋得稍有懈怠，致干功令未便。速速！

　　康熙十九年九月二十日。

　　差提弁犯李枝华等

　　为差提事。案据德化县密禀：把总李枝华婪赃害民等缘由，业经本将军檄行中军马参将会同左营朱游击、后营刘游击，即将犯弁李枝华案内有名犯证，速拘研审详报去后。续据该参将呈准该县移称，随即分差严拘去后。查李仕一名先经逃走未获，其余各犯证住居星散，一时难以俱齐。俟各犯证到齐，另文差解送审等因详覆到本将军。据此，照得把总李枝华出防汛地，婪赃害民，既据该县密禀凿凿，则案内有名犯证，该县即应预先严拘齐到，移解前来，以凭中军马参将会同逐款研审的实，详报定夺；何得又称李仕在逃未获，其余各犯证星散难齐？该县为一邑之令，申禀汛弁为安民起见，其案内犯证皆该县管辖百姓，自应立呼立应，何得以星散塞责，故意藐玩。岂视本将军法纪为儿戏耶！显属藐抗，合行差提。为此票仰差役照依事理，即便前往德化县着落该县官吏，立将李枝华案内李仕、徐仲范、陈启泰、郑颜、陈尔志、郭世良、郑睹藩、章巽六、谢霓、章宾、张其羽、林士隆、郭维采、陈御干、林伯扶、徐修略、王斌全、陈恺云、许振、许锡衮，并案内有名贼犯，各乡社证佐，星速拘齐，提解前来，以凭发审，详解定夺。如再迟延抗玩，即将该县经承提究。去差毋得生事贿纵，致干查究未便。速速！

　　康熙十九年九月二十七日。

　　檄黄副将

　　为禀报事。案据该副将呈详：兵丁林继隆往小樟取讨其妻财礼，被小舅谢一篇同后夫黄外华于六月十九日杀死在小樟屋后，其尸至晚抬去，放火焚烧等情。随经本将军批行该副将确查的实，并抄有司供看呈报等因去后。延今日久，未据呈覆，草菅兵命，藐玩宪批，殊干法纪！本应提究经识，姑再饬催。为此票仰该副将照依先今事理，立即查明兵丁林继隆被谢一篇、黄外华等杀死一案，曾否提拘凶犯？作何审拟究偿？其中果有何项隐情？白日杀命当晚焚尸，地方邻佑，何无救报？是何情弊？逐一确查。限文到三日内，据实备晰呈覆，以凭察夺。如再迟玩，即差夜役先将该副将经管字识锁拿辕门究处，该营将弁定行指参，该副将钤束不严大有未便。速速！

　　康熙十九年九月二十七日。

　　檄游击焦国巡

　　为严拿事。照得沿海地方奉旨照旧严禁，不许寸板透越，屡经本将军饬行遵照巡缉在案。近访闻惠安所属界外港口，有大胆奸民杨东等擅造有蓬桅船只，多至四、五十号，名为出海捕鱼，实系希图透越接济，作奸违禁，大干法纪！除檄行该汛防将弁查缉外，拟合专差严拿。为此票仰该将照依事理，即便前往惠安县所属沿海一带地方，查将前项奸民杨东等所造船只连人尽行拘拿，解赴辕门，以凭讯明发落。毋得受私贿纵，致干查究未便。速速！

　　康熙十九年十月二十九日。

　　檄行沿海各协营

　　为申严备御以固边防事。照得海逆虽已败逃，巨魁尚未授首。近据投诚人员口供，并据侦探兵役回报，俱称逆首刘国轩复聚船八、九十只，湾泊彭湖。乘此岁暮隆冬，希图侵掠沿海居民等情。查闽省当兵荒之余，残黎困苦已极，兼值隆冬岁逼，穷民饥寒切肤，恐有无赖奸棍，煽诱图利，走险勾通逆贼，从而知我内地虚实，聚艘侵犯，关系匪小。亟当先时提备，庶免临时周章。合行申严备御。为此票仰该副将、将、备照依事理，即便严饬所辖沿海汛防各弁目，务要早晚勤慎瞭探，加谨提备，仍知会邻汛官兵，彼此互相联络，遇有警息，一面协力夹击，一面飞报各镇协营发兵应援，并于各要口严加巡缉，以杜奸民透越勾通。至于各该营兵丁，尤须选练精壮，不得容留老弱充数，及隐占虚冒，以致营伍空虚，难资实用。再将各该营官兵挑出勇敢惯战者数百名，常川操练，务令技艺精熟，以备有事各该将亲自带领，飞驰应援扑剿。事关边防大计，本将军虽叨奉特旨，复任江南，现在候代，然在任一日，当尽一日之绸缪。除分差员役前往各处察防外，该协将、将、备各宜殚心备御，时常专差精细健兵，密行查访逆艘动静，并官兵果否勤慎情形，庶汛防弁目知所儆惕，用心提备，不敢懈弛。功令森严，该协将、将、备等功名身命所关，各自爱鼎，毋得玩忽取咎。仍具遵依报查，毋违速速！

　　康熙十九年十一月十四日。

　　檄行建宁康副将

　　为恩赐吊给以全骨肉事。本年十一月十五日，准浙江总督部院李咨开前事等因到本将军。准此，除将原文抄黏外，为照出征官兵不许掳掠难民子女；即得自贼营，亦准民开认领，屡奉严纶，炳若星日，久经通行在案。乃准击马登瀛所捉永嘉县难女妹儿，既经浙江总督部院批查的确，着令伊兄赴浦认领，初则以其所领非亲推托，继以既配为辞，且捏援旗下取赎之例，勒索高价。明系执留，故意掯勒，真目无三尺者矣。本应即行参处，但念该将奉公外出，合行饬查。为此票仰该副将照依事理，立将前项永嘉县难女妹儿清追出署，专差诚悫的役伴送，解赴浙江总督部院李军前，以凭转发伊父母领回完聚。去差仍取领送到批回呈报查考，毋得因循迟延，致干扶同之咎未便。立速立速！

　　康熙十九年十一月十八日。

　　檄行汀州等营

　　为严饬探剿，以杜乱萌事。照得汀州、漳浦、云霄、诏安往西一带，皆深山邃谷，夙为宵小亡命藏匿之薮。际此海逆余魂尚未尽殄，若内地奸宄肃清，外寇自无隙可乘。近因沙汰投诚兵丁，本将军访闻有等无家可归之众，皆啸聚山谷，互相煽诱，希图剽劫。倘不及时跴探剿捕，势必渐成滋蔓。恐海逆闻风，舣舟侵犯，内外勾连，骚动地方，所关非小。合亟饬行探剿。为此票仰该副将、将照依事理，文到立刻选拨伶俐能干兵丁十余名，俱作乡民打扮，分头前往所辖山间各村庄，密行跴探；果否有沙汰投诚官兵及宵小潜藏哨聚？贼党约有若干，并确查贼首是何姓名，现今屯聚巢穴何处，曾否蠢动？逐一查明。一面密速发兵，一面具由通报。所差兵役，务要着令勿惮跋涉，前往深山穷谷查探。不许只以传闻浮言，粉饰回报，虚应故事。仍将拨过各兵花名报查，若跴探不实，嗣后贼起之日，定行按名拿究。际此隆冬岁暮，奸宄饥寒逼身，易于丛聚为非；该副将、将有地方之责，功名性命所关，尤宜严加稽察防范，以杜乱萌。若玩忽偷安，致有疏失，定行飞章参处，决不轻贷！仍先具遵依报查，各无违误。速速！

　　康熙十九年十一月二十五日。

　　檄泉州海防厅

　　为密报事。本月初九日，据泉州城守参将傅成呈称：「案奉宪行，近因沙汰投诚兵丁无家可归，啸聚深山，互相煽诱，希图不轨。若不及时剿捕，渐成滋蔓，贻害地方，所关非小。仰职即刻选差能干兵役，扮作乡民，分头前往所属各处，密行跴探－啸聚贼党约有若干，贼首是何姓名，现今巢穴何处？限五日内密报前来，以凭剿捕，以杜乱萌等因。奉此，该卑职密差目兵扮作乡民，四处侦探去后。今于十二月初八日，据差兵王桂等缉到伪总兵吴胜一员、伪绫札一张、图书一方，并陈福一名到职，随询取口供在案。理合解报，听候宪夺」等情到本将军。

　　据此，事干谋逆，除咨明总督部院外，合行发审并缉。为此合札该厅官吏照依事理，即将发去吴胜、陈福并绫札、图书，会同中军马参将、左营朱副将、泉州城守傅参将严加密审。除所供之外，有无余党，务要研究确实，勿致奸宄漏网，以滋蔓延。仍先差的当员役协同营员将供内逆犯叶日高、欧用果、吕宽娘、李兴等立即密擒务获，勿令兔脱。亦不得株连无辜，贻害地方，均有未便。

　　康熙十九年十二月初十日。

　　●平闽纪卷之十二

　　三韩杨捷元凯着

　　告示

　　晓谕省城

　　晓谕惠安

　　给示双门

　　给示洛阳桥

　　晓谕兴泉各属

　　招抚胁从

　　晓谕归业

　　给示溜石澳等处

　　给示石狮亭

　　给示泉州双门

　　晓谕同安县属

　　晓谕长泰城门

　　给示漳浦县二十八都

　　出示四乡

　　晓谕赴闽逃兵

　　示小石洞

　　晓谕漳属

　　晓谕三十六等都

　　示禁双桥

　　给示大、小盈

　　示泉州府

　　示西坑社

　　晓谕援闽兵丁

　　给各协营张挂

　　给示漳州

　　晓谕合属士民

　　晓谕泉属

　　分示要汛

　　示东豫新兵

　　晓谕省城

　　为晓谕事。照得郑逆父子济恶，掳掠为生，致沿海居民，流离颠沛，罪大恶极，天人共怒。不知悔祸，尚敢煽诱亡命，扰我漳泉。兹本将军钦承特简，提督全闽。现在统率江南骁勇、久战雄兵，并敬奉亲王方略，调集镇营官兵，共矢同仇之愤，大张挞伐之威。诚恐尔等士民，心怀风鹤，致失安生，合行出示晓谕。为此示谕远近绅衿士民人等知悉：本军门前曾援剿闽地，屡挫贼锋，深知贼之技俩，只在抢掠。所纠之众，真贼不过数千，其余皆系吾漳、泉赤子，或因变乱之后，衣食失所，苟且依附；或为贼所逼胁，隐忍回面，此皆乌合之众，岂足当我虎阚之雄。今各路满汉大兵暨广东援剿官兵，已经云集，不日进剿。立见贼众败亡。况本军门之纪律素严，出师正以卫民，剿抚兼施，归诚不计旧恶。旌旗所向，计日廓清，太平可望。尔等士民各安生理，勿得误听奸宄煽惑，自失生业可也。

　　康熙十九年八月初八日。

　　晓谕惠安

　　为官兵恢复惠安，广示招徕，以安民业事。照得逆孽郑经，窃据海岛，肆恶有年。惟以掳掠为生，如拆毁城垣、桥梁，焚烧庙宇、民居，荼毒生灵，蹂躏桑梓。不过贼寇故套，天厌其恶，指日灭亡。兹本军门钦奉特简，提督全闽军务，敬奉亲王方略，会同嗏、季二都统、浙江提督石、福宁总镇黄统率雄师，大彰挞伐。逆党闻风丧胆，天兵一到，抱头鼠窜。已经恢复惠安县城，安插百姓。即当进兵征剿。谅此釜底游魂，亡可立待。但哀我赤子，室庐被其焚毁，资财被其抢掠，并有迫胁下海，以致父母妻子不能完聚；本军门深切痛心。合亟出示招徕。为此示仰士民人等知悉：凡因贼势鸱张，逃避远方与藏匿山谷者，今贼已败遁，指日廓清，尔等星速急回乡里，安居复业，切勿惊疑并听信奸宄煽惑，自失生计。其有被掳下海，或遭迫胁，身在贼营，为贼所用者，俱许悔过归诚，速赴军前投首。本军门尽行宽宥，谕令该府县加意安插，务令得所。本军门爱民心切，字字誓日矢天，尔士民各宜仰体，毋负惓惓至意！特示。

　　康熙十七年八月二十五日。

　　给示双门

　　为安抚民生事。照得本军门钦膺特简，提督全闽军务。祗缘海逆侵犯，泉州被围日久，郡城之内，赖有满汉官兵固守，百姓亦昼夜协防，而郊外居民无不受其荼毒。本军门是以星夜统兵南征，旌旗所向，贼众望风瓦解，泉城获全。正尔士民共庆安集之候，合行出示安抚。为此示谕军民人等知悉：凡开张店铺者，照常贸易；耕种田园者，及时收刈；有远避深山僻地者，急速搬回，免致失所；其有被掳下海并逼胁在船者，皆我良民赤子，俱许速赴辕门投首，概准宽宥，谕令该管有司加意抚绥，不许地方棍徒借端吓害。至主客兵丁，皆恪遵纪律，并不滋扰民间一草一木，尔士民宜各安心乐业，以副本军门爱民至意！特示。

　　康熙十七年八月二十五日。

　　给示洛阳桥

　　为招谕残黎归业事。照得闽省遭变乱之后，人民困苦已极。近复因海寇窥犯泉州，沿途掳掠，怜此民生，耕者不能在田，居者不得安室，遂使体无完衣，食不宿饱，冀免目前困苦，相率迁徙穷乡。本军门统师南征，目睹室庐倾圯，田野荒芜，载道凄凉，不胜伤感！兹旌旗所指，逆孽魂飞宵遁，泉围已解，漳路疏通，荡平之会，端在指日。诚恐尔等士民怀疑却顾，自弃故土生业，苟且流落他方。合行招谕。为此示仰远近士民人等知悉：各宜趁此冬成之候，速归故土，收获稻谷，以赡俯仰。其有别业生理，亦当及时归里，照常复业。至于汛防官兵有生事骚扰、科派强籴，使民生不安者，许尔士民据实呈诉，定以军法从事。若各镇营官兵经过该地方，敢有拆毁门户，私索酒食，攫取鸡犬，强拿挑担等弊，许尔士民协力擒解防弁，转解本军门究处。倘防官瞻徇故纵，定将防官坐罪。本军门身任全闽统帅，与尔士民疾苦休戚一体相关，誓当振肃军纪，以奠哀鸿。特申招谕，早归故业，勿负谆谆至意可也！特示。

　　康熙十七年八月三十日。

　　晓谕兴泉各属

　　为晓谕事。照得本军门统师南征，逆贼败遁，泉州之围已解，正尔士民安心复业之时。但闽省沿边地方，依山负海，兹巨寇虽逃，恐尚有未尽游魂，或潜伏乡村，或暗藏山麓，希图劫掳，扰害残黎。官兵追捕，则逃匿无踪；官兵撤回，则依然啸聚。揆厥所由，皆系内地奸棍暗通线索，勾引窝藏；不然，水面余魂，岂能裹粮数日，暗伏山陬，窥伺狂逞？除现在酌拨官兵，于沿边紧要处所分布扼防，并安设塘兵外，合行出示晓谕。为此示仰各乡都市镇士民人等知悉：各宜联络附近塞堡乡壮，同心协力，互相守御，仍与汛防官兵相为策应声援。倘本乡之内有止诡秘、来历不明行之人，立行举首驱除，以绝内奸。并时加采探，如某山某路有贼伙暗伏窥伺者，星速密报汛防弁目，引领官兵擒剿。如敢阳顺阴违，与贼相为表里，及膜不相关，遇警不相策应，致汛防塘拨官兵及各衙门来往差官，稍有疏虞，定以附近各乡村以通贼引寇从重治罪，断不姑贷。本军门二十年前曾扬历闽疆，援剿泉漳各处，其于此中之民情土俗，深悉无遗；尔等勿谓本军门初临此土，遂尔因循故辙，以身试法也！慎之毋忽！

　　康熙十七年八月三十日。

　　招抚胁从

　　为投诚得福，从逆必诛，特申招抚，开谕愚迷事。照得海贼郑经逆天犯顺，罪恶贯盈，尚不悔祸，侵我泉州。兹本军门统师挞伐，旌旗一指，贼已惊魂丧胆，抱头鼠窜。现今满汉官兵云集，克期进剿，立见灭亡。但闻尔等士民，有先年受伊伪札、甘为鹰犬者；亦有近日被其逼胁、勉为附从者；此皆不明祸福之理，暗于顺逆之势耳。试思郑经偷生海岛，流毒闽疆，即其掳掠子女、捉人拷饷，以及刨毁城垣、断桥刳路、焚烧民舍，种种故智，总一盗贼伎俩。尔等士民相从危涛绝岛之中，若为功名，则贼札岂成官职？若为身家，则海船何可安居？况拋弃祖宗坟墓，隔绝父母妻子，生不敢还归故乡，死竟葬于鱼腹；徒然残害乡里，荼毒桑梓，一遇官兵，顷刻丧命，甚为可悯！本军门不忍目睹愚迷，陷于死亡；特广皇仁，予以自新之路。为此示谕一应新旧胁从人等知悉：但能洗心涤虑，速赴本军门投顺，则以前从逆之事概置不问。如愿归农者，即行府县官给以牛种，加意安插，永不许追求往事；若欲随营报效，官照原衔给札，量材补用；兵有强壮者，收伍给粮。至于各伪镇、伪将有能擒斩渠魁，率众来归者，定行特疏题请优擢。本军门素以信义待人，况荷特简提督全省，自能一力主持，断不尔负。示后倘仍前执迷不悟，甘心作贼，官兵进剿，尽行诛戮。其民间有父兄子弟原在贼中，敢于私行送信，通同作贼者，查出一体连坐，立刻枭斩，决不轻贷。祸福两途，开示昭然，各宜猛省，毋贻后悔！特示。

　　康熙十七年九月初二日。

　　晓谕归业

　　为再申禁戢，招谕归业事。照得海贼肆逞，围犯泉州，凡郡城以外，邑里村庄士民，无不受其鱼肉。严刑索饷，则典子鬻妻；恣意抢掠，则焚巢毁卵；威逼剪辫，胁从为非，种种暴横，难以备述。以致残黎难禁汤火，相率逃避深山。今大兵至止，贼众败逃。本军门业经示禁官兵骚扰，招谕吾民复业去后。兹叠据各县营文武呈报，各乡邑难民尚尔栖止山间，未尽归里。得无以发辫胁从，恐为兵棍诈害，故怀疑畏，举足踟躇耶？不知本军门之号令素严，既已宽宥前愆，则弁兵孰敢再生枝节，扰害吾民？合再申谕。为此示仰远近邑里士民人等知悉：务宜作速归家，修复故业。且冬成在即，五谷登场，若再迟延，子粒被人窃取，则一家之俯仰何资？况天时渐冷，旧葛单衣，岩栖谷处，徒滋疾病。本军门驻节斯土，与吾赤子休戚相关，推心置腹，谆切招徕。至于剪辫胁从，事非得已，今既投戈荷锸，尽属良民，倘有不肖弁兵及积奸巨棍，敢于生端吓诈，及私自下乡渔猎骚扰者，许即协力擒解，定按军法重处，断不轻纵。尔等其各翻然自悔，安心复业，勿负本军门惓惓至意！若示后仍复观望不前，明系心怀反侧，定以通贼拿解正法，噬悔无及，慎之慎之！

　　康熙十七年九月初二日。

　　给示溜石澳等处

　　为恳恩给示戢兵便民事。据南门外溜石澳居民朱寿、周盛名等呈称：寿等所居溜石一带，并系浅溪曲澳，原设有小艇，载渡挑贩往来。兹值地方平定，残黎渐次复业，往来人众，仍须搭渡。但因兵马云屯，恐有地棍人等影射营头名色，生端阻挠，有妨民务。恳祈给示禁戢，凡有挑贩往来，听取民便搭渡，不许地棍营兵阻挠需索，俾行人不至病涉，则哀鸿戴德弥深等情到本军门。据此，照得泉围甫解，士民虽离兵燹，犹未登于衽席。本军门安集心殷，绥和恐后，凡属便民，悉从舆论。今据前情，合行给示。为此示仰一切地棍兵厮人等知悉：敢有蔑视法纪，在于溜石、石头一带渡口阻挠搭渡，扰害行人者，许尔澳民即赴辕门喊禀，以凭拿究，决不轻贷！特示。

　　康熙十七年九月初三日。

　　给示石狮亭

　　为恳天给示以安地方事。据晋江县十九都石狮亭乡民陈廷、蔡德等禀称：痛廷等本都冤遭海寇蹂躏，民不聊生，逃窜深山。幸逢福星照临，统师进剿，贼寇闻风逃窜，士庶得归故土。诚恐地棍勾引兵厮，生端扰害，相率匍叩恩准给示，禁戢兵丁、抚绥残黎、招徕逃民，以安生业等情。据此，照得泉民重遭寇害，流离困苦已极。本军门现在出示抚绥招谕，犹恐无知兵棍，敢于生端恣肆，殊非本军门戢兵爱民至意。合再示禁。为此示仰各营兵丁并地棍人等知悉：嗣后务须恪守法纪，毋得擅自下乡，借端索诈，惊扰哀鸿。敢有不遵，许该地方人等协力擒解辕门，定行捆责枷示，断不轻贷。尔民亦宜各安生业、乐享升平，毋得潜通逆寇，自贻伊戚。务各凛遵，慎之勿忽！

　　康熙十七年九月初六日。

　　给示泉州双门

　　为晓谕事。照得逆魁刘国轩妄肆鸱张，攻围泉郡，大兵一到，望风鼠窜；犹敢分遣奸细陈就等窥我官兵虚实，天厌其恶，为城守宁参将盘获呈解前来，业令营县文武公讯甚真。随经本军门咨会抚院，将奸细陈就一名枭示外，合行晓谕。为此示仰阖郡远近士民人等知悉：务宜洗心涤虑，各安素业。如有奸宄潜匿该地方，立即举首擒解，以凭审明发落。敢有扶同容隐、窝藏匪类、侦探军机、暗为线索者，或被首告，或经访闻，除本犯立正典刑外，其邻佑保甲，俱以通贼论罪，决不轻贷。慎之毋忽！特示。

　　康熙十七年九月二十四日。

　　晓谕同安县属

　　为再申劝谕，以广皇仁事。照得海逆郑经，三世为盗，剽掠沿边，生灵涂炭。而逆党刘国轩，以奸狡下贱，甘心鹰犬，攘臂助虐，侵犯泉城。及大兵至止，败窜漳南。乃不知悔罪，犹啸聚余魂，希图再逞。兹本军门会同都统嗏率统满、汉雄兵，南下会剿；并檄调省城舟师，乘风直捣厦门巢穴。水陆大举，逆贼行将授首。海甸清宁，指日立见。近访闻同安县所属人民，尚有阴持两端，未尽剃发者。若据律例，则从逆谋叛，俱当发兵洗荡。但本军门轸念尔等愚蒙无知，或逼威势、或迫饥寒，一时不能自主，误堕局中。若尽膏斧锧，恐违我皇上好生大德。姑且再申劝谕。为此示仰同安县所属山陬海澨各色人等知悉：务速洗心涤虑，剃发归业。若经受伪职，即赴军前投诚。或愿随标，即为题请御俸；或愿归农，即为安插得所；不许乡里挟仇告害。倘敢再持首鼠，希图观望，及阳顺阴违，为贼线索，窝隐匪类，乘隙劫掠害民者，或经访闻，或被首告，定行遣发官兵，尽行剿除；勿谓本军门执法太严也。思之！慎之！毋忽！

　　康熙十七年十月初九日。

　　晓谕长泰城门

　　为严禁官兵骚扰，以奠哀鸿事。照得长泰县先被海逆蹂躏，遂致士民逃散，邑里萧条。本军门统兵经临，伤心蒿目，虽经申谕官兵，不许擅动吾民一草一木，但恐满、汉士马杂沓，遵循不一，合再出示严禁。为此示仰所属各镇协营兵厮人等知悉：务宜恪守纪律，敢有擅拆民房及纵放马匹践食五谷者，许该地方百姓协力擒解该管防官衙门捆责枷示。若该管防官瞻循庇护，查出定行并处，决不轻贷。凡我士民，作速归家，修理室庐，收割禾稻，以为度寒之计，勿复疑畏逡巡，自失生业，有负本军门倦惓至意也。特示。

　　康熙十七年十月十二日。

　　给示漳浦县二十八都

　　为哀陈大惨等事。据漳浦县二十八都顶赵保生员赵与成等呈称：成等所居都保，数年以来，惨遭海寇焚掠劫杀，家倾命丧，一二孑遗仅存皮骨。今幸王师吊伐，哀鸿甫集，涸鲋沾恩。但虑大兵进剿，经过地方未免风鹤，相率匍呈，乞分泾渭，给示安民，庶残黎得苏，恩同再造等情到本将军。据此，照得海逆狂逞，剽掠沿边，以致妇女仳离，民生憔悴。披阅呈词，殊堪痛恻！兹者大兵云集，原期歼灭枭獍，安抚残黎。据准前情，合行给示。为此示仰所属各标协营官兵人等知悉：各宜仰体皇仁，恪遵法纪，不得肆行骚扰，擅动民间一草一木。敢有故违者，许该地方居民人等协力擒解，定以军法重处，决不轻贷，慎之毋忽！

　　康熙十七年十月十九日。

　　出示四乡

　　为禁谕事。照得漳郡人民，自变乱以来，叠遭海寇荼毒，屋毁田荒，妻离子散，颠连万状，不忍见闻。兹值大兵云集，孑遗残息，勉力趋公。本军门篙自时艰，痌瘝念切，诚恐不法兵厮，肆行作践，扰我哀鸿。除行中军密遣弁目，于各要路口不时巡拿外，合行出示严禁。为此示仰所属各标协营官兵人等知悉：务宜凛遵法纪，和睦居民。敢有擅入乡村，拆毁门户，短价强买，索取果蔬，及放纵马匹，践损田园者，许尔士民人等协力擒赴军前，以凭捆责枷示，决无轻贷！慎之毋忽！

　　康熙十七年十月二十一日。

　　晓谕赴闽逃兵

　　为再行晓谕逃兵归伍，以申国法，以全私恩事。照得本军门原带江南兵丁二千名入闽，因念尔等长途跋涉，内顾维艰，特为题请行坐粮饷，并请支家口月米，以赡父母妻子。其体恤下情，亦至周至备。不谓尔等冥顽无知，未及半途，逃走甚多。甚有拐带盔甲、马匹脱逃。本军门不得不造册题明，业承部文于原营追查严缉。国宪具在，谁敢窝匿？在营弁若知情容隐，恐干抗旨之愆；在邻佑若扶同不举，恐坐窝藏之责。是尔等势必东逃西窜，不敢出头，徒自偷生人世，且累及父母妻子监禁此责。是先为顾恋父母妻子而逃，今反贻累父母妻子矣。清夜自思，能无追悔！本军门垂念尔等跟随有年，或经拔材官，或素称臂指，兹以顾恋家室，竟犯脱逃之谴，以致窜亡失所，家口流离，不胜轸念。姑开生路，再行谆切招谕。为此示仰脱逃材官兵丁知悉：各宜悔过，速赴江南各原营将领投首，具文呈送来闽。本军门即为查照原名，收伍起支行坐粮饷。其从前过犯，概为宽宥不究。上可以报国恩，下可以全家室。且本军门从江西、山东以至江南，历任多年，从不肯失信于人。尔等皆属旧丁，谅俱悉知。况此项官兵，本军门已经题明，立为援剿左右二营，俟闽省事平，仍回江南归伍。斯时家室团聚，岂不公私两全？倘执迷不悟，希图幸免，营弁既不敢收留，邻佑又不敢容隐，骨肉离散，完聚无期；一经拿解，身罹法网，噬脐之悔，嗟无及矣！思之慎之，毋负惓惓至意可也。

　　康熙十七年十月二十九日。

　　示小石洞

　　为恳恩给示，以安残黎事。据蔡奕保、岭兜社、小石洞乡民蔡明等呈称：痛明等住居万松关地方，屡遭海寇荼毒，无奈逃插小石洞栖身。幸逢大师进剿，残民得出汤火，相率叩乞出示，禁戢拆毁房屋，小民得安等情到本军门。据此，照得兵马进剿逆寇，原为吊民伐罪，岂容恣行骚扰，重困吾民？今据前情，合行示禁。为此示仰所属各标营兵厮知悉：务宜恪守纪律，不得擅拆民房，及滋攘夺骚扰等弊。敢有故违，许该地方人等协力擒解，定行捆责游营，决不轻贷。慎之毋忽！

　　康熙十七年十一月初三日。

　　晓谕漳属

　　为严禁拆毁房屋，以奠哀鸿事。照得漳属士民，久遭海寇蹂躏，备极困苦。今大兵云集，期在除暴安良，乃有一、二不法兵厮，擅将民房拆毁，致哀鸿栖止无地，殊可痛恨！除经面请将军、都统暨督、抚两院共相通饬外，合行出示严禁。为此示谕辖属各标大小营分兵厮人等知悉：凡城内城外一切房屋，俱不许擅动寸椽片瓦。敢有无知兵厮不守法纪，仍前肆行拆毁者，许该地方士民协力擒解，定行捆责枷示，决不轻贷。慎之毋忽！

　　康熙十七年十一月十七日。

　　晓谕三十六等都

　　为招谕残黎归业事。照得南安三十六、七、八都地方，逼近大、小盈一带，为山海寇盗出没之区。该都士民，久遭逆贼残害，田庐荒废于故乡，少壮逃徙于穷僻，本军门不胜轸念。兹特会同总督部院牌委副将沉大捷前往该县三十七都，联络乡勇，守御要隘，招抚流离，归复故业去后，合行出示晓谕。为此示仰三十六、七、八等都士民人等知悉：兹值海寇败遁归巢，岁序告终，春耕在即，尔等各有田园产业，速宜及时归家，尽力耕种。仍共相联络，守望相助，遇有警息，听副将沉大捷调度堵御，就近飞报防兵分头夹剿。至尔等杂项徭役，本军门业经行县暂为豁免，以恤哀鸿，务使尔等安心复业。倘汛防官兵，敢有借端骚扰者，许尔地方人等禀报，定行严拿重处，断不姑容。尔等其仰体本军门招徕至意，各速相率归里，勿复流荡他乡，自失故业也。特示。

　　康熙十七年十二月初四日。

　　示禁双桥

　　为严禁勾通接济，以绝内奸，以歼外寇事。照得海贼刘国轩等，以水面游魂，啸集余党，恣行剽掠，沿边人民，涂炭已极。今满、汉大兵云屯漳属，相机捣巢，业经相定边界，现在迁移清野。计逆贼绝粮，乌合之众，不久势当溃败。在尔附近村庄人民，久遭寇虐，自当恨入骨髓，绝不勾通，断无复赍盗粮之事。乃近访闻有等走险奸民，驾驶小艇，每乘便装运米谷，私通接济。本军门尚不深信。于本月初四日，差兵假扮乡民，密行探访。果于双桥地方，见有小船载贼数人上岸，差兵追赶，余贼急奔上船，只擒长发活贼一名吴应，审据口供，系伪中冲镇陈姓下之细作，差来追取饷米等情。夫以大兵屯住于此，而尔等在营盘之后，尚敢大胆勾连作奸，则其从前之从逆为害，不问可知。本应尽行剿荡，姑念愚民无知，且内中亦有良善之辈，未忍尽膏斧锧.除将逆贼一名吴应枭首示众外，合行严谕。为此示仰双桥并附近各村庄人民知悉：嗣后各宜洗心涤虑，摈绝逆寇。若有奸恶巨憝，潜行接济，即便会众举首，以凭严拿正法。倘仍前互相容隐，阳顺阴违，包藏祸心，暗通线索，或经访闻，或经擒解，定将保甲人等概行诛戮。法在必行，断不姑贷。慎之毋忽！

　　康熙十七年十二月初四日。

　　给示大、小盈

　　为严禁差员勒索之弊，以安防民，以固边汛事。照得大、小盈一带，逼近东石逆穴，为山海寇盗出没之冲。本军门调拨本标官兵防守，原令其堵剿逆贼，保固地方；非令其伺候过往差员，供应早暮也。近访闻有一、二奸棍，假充旗营差官，经过该汛，辄敢恣肆，需索酒食，勒应床铺，稍不随意，拳踢交加。夫以冲繁要汛，官兵昼夜枕戈，劳苦已极，而月关粮饷，除养赡父母妻子外，即日用尚苦不敷；今乃欲责令其供应酒食铺盖，彻骨穷丁，何能措备。扰兵藐法，殊堪发指！除差官巡查拿究外，合行严禁。为此示仰该汛防官兵知悉：尔等但昼夜小心，勤慎瞭探，堵剿匪寇，保守地方。至于各衙门并大小各营过往差员，遇晚无处栖身，姑许其入寨安歇。若有刁横奸棍，敢再仍前需索供应酒食床铺者，许即指名禀报，以凭咨会督、抚两院，查明拿究，断不轻贷。特示。

　　康熙十七年十二月初九日。

　　示泉州府

　　为晓谕事。照得朝廷平时不惜金钱，爱养官兵，原期预备调遣，效力疆场。在各官兵尤当不辞艰苦，尽心图报，庶几可以少酬国恩之万一。如本军门前任江南，虽有夙夜匪懈、鞅掌戎务之时，然地方宁谧，亦有安逸之会。及奉旨调补闽省，岂不知恳切控辞，惟以臣谊当然，遂兼程赴任。兹尔等皆系本军门题调入闽，且久受朝廷之豢养，自宜及时报效。况地方多故，正壮士立功之秋，所当黾勉激励，杀贼树勋。况部文开载，事平之日，各官兵愿在闽者留闽补伍，愿回籍者发回原省；本军门已经通行遵照在案。今复现在会同督、抚两院题练水师，制造船只，克期水陆并进，夹剿逆贼。不过一、二年间，便可扫荡鲸鲵，肃清海甸。斯时本军门自当再疏题明，听尔等回归原省，则父母妻儿，骨肉如故，岂不忠义两全，公私尽美。兹访闻尔等初到泉州，听信煽惑讹言，谓本军门将搬尔等家口来闽，以致聚谈纷纷，心绪弗宁；此皆无良奸棍，妄架浮言，欲令尔等脱逃，便于途中邀截，非诱跳营，即加诈吓。尔等何不回思本军门若必令尔等搬家，则当日题疏之内，早已叙明，岂待今日？除屡行左营朱副将善为慰谕安插外，合行示谕。为此示仰新到各官兵知悉：尔等各安心静听，勿复过信浮言。本军门统师南征，所有各营弁员，俱随带行间，未及遣发收管。尔等且仍听各原营将弁约束，在泉稍加休息。至于应关粮饷，已经檄行府县预准支给。其日食蔬菜，可照价市买，不得生事滋扰，亦不许民间高价勒掯。且尔等起身赴闽之时，本军门准有山东总河、巡抚各部院咨文，俱取有连名的保。倘听信讹言，生心逃逸，尔等俱系奉旨入闽之人，本军门不便庇护，必当题明，行文原省拘缉。斯时上累父母，下累妻孥，仍当一起押解来闽，既多一番跋涉，且又终身无复归乡之望矣。本军门为尔等统帅，不得不先事宣谕。尔等务自猛省，毋负惓惓至意！

　　康熙十七年十二月十一日。

　　示西坑社

　　为恳恩示禁，以苏残黎事。据二十七都西坑社乡民李宪、李守等呈称：宪等住居本社，逼近营盘，米粟掠尽，惟望柑树获存，明年收成，亦可苟全蚁命。荷蒙仁慈，严缉兵丁，不许砍伐；乃别营兵厮，罔遵军法，将柑树乱砍，孱民不敢阻止。不特二十年功力废于一旦，而流离残喘，将来无所指望，势填沟壑。伏乞出示严禁，庶残黎不至死亡等情到本将军。据此，照得漳属人民，遭海寇残害巳极，田庐荒圯，衣食无资，今所存柑树数株，尚可冀望收成，为将来糊口。乃有无赖不法兵厮，肆行砍伐，以致孑遗失望，匍匐叩呈，殊可悯念！除经面请将军、都统暨督、抚两院共相禁戢外，合行严禁。为此示仰各营兵厮人等知悉：各宜存此良心，恪守法纪，不得再行肆砍柑树，以绝穷民衣食。敢有故违者，许该地方百姓人等协力擒解军前，以凭会同将军、都统暨督抚两院从重究处，断不轻贷。慎之毋忽！

　　康熙十七年十二月二十三日。

　　晓谕援闽兵丁

　　为晓谕事。照得闽省多事，剿御需兵，本将军两任东鲁，备知山东、河南皆系骁勇精健之旅，是以特疏题请拨发劲兵三千名调赴来闽，以资征剿。续准总河部院靳、山东抚院赵咨开，亲行点验，选员统领，并造送年貌、籍贯以及家属保状在案。今东省兵丁已抵泉州，河南兵丁亦渐次将到。但本将军现在行间剿贼，俟旋师之日，亲行点验，分拨入伍。恐兵马初到，缺乏粮饷，已檄行在泉将领暨道府各官，措给月饷，以资宿饱，并令善为安插，以慰尔等远戍之心。近闻调来目兵，内多有无知，思将随带余丁私相顶替，在闽本人仍欲归东，殊干法纪。合行出示晓谕。为此示仰调到东豫各目兵知悉：务须恪遵军纪，安心在闽，用力疆场。本将军自当破格优待，俟平定之日，愿回籍者听其自便，愿在闽者仍归原伍。该管队目务要互相稽察，不许一兵顶替，日后或有访闻，或被首举，定将本队并顶替之人一并以军法重处，仍咨移东、豫督、抚着落家属，按名严拿，决不姑贷。各宜凛遵，毋得自干三尺，有负本将军爱养尔等至意。

　　康熙十七年十二月二十七日。

　　给各协营张挂

　　为申严接济，指示迷途，以绝盗粮，以全善类事。照得海逆狂逞，肆乱边陲三十余年；惨行荼毒，罪恶贯盈，天人共愤。兹者，大兵云集，分扼咽喉，凡滨海地方，已经画界清野；逆岛之中，粮草已绝；乌合之众，接踵投诚者日以数千百计，贼势已困，众志久离。我兵惟俟两月之内，修完船只，即可水陆夹攻，扫除鲸鳄。诚恐尔等居民，犹怀观望，潜行接济，是赍盗以粮而自树敌也。合行再申严禁。为此示仰附界各乡保地方士民人等知悉：尔等三十年来，叠遭逆寇扰害，田庐荒废，眷属流离，当必恨深骨髓，共切驱除，务宜乘彼垂亡之候，痛加摈绝。如有零星小伙，潜入该地方索派米粮等物，亟须会同乡壮，协力擒解，立时正法。如系大伙贼徒，一面会众堵御，一面飞报防官统兵扑剿。若保甲之内，有不肖奸民，阳顺阴违，暗通逆寇线索者，即行举首擒拿，以杜勾通暗害。信能如此，则盗粮日尽，穷岛孤危，大兵水陆会讨，旦晚廓清。尔等士民可永享安宁之乐矣。倘有一、二无知，不记向来之惨祸，但图目下之勾通，私受金钱，暗赍米谷，或经访闻，或被首告，审实有据，定将本犯并邻佑十家，俱以通贼论斩，断不轻贷。至于尔等若有族属亲戚，或被逼胁煽诱，误陷贼中者，速宜传述朝廷德意，及本将军宽政，令其作速归来。从前所犯概行免究，补伍归农，悉从民便。盖贼魁刘国轩、吴淑等皆身犯大逆重罪，无颜回首，故忍死依附郑经，苟延旦夕之命。尔等原系良民被逼，情有可矜，且无重大过恶，何苦迟留贼营，忍弃祖宗坟墓，而甘为绝岛之游魂乎？祸福两途，惟尔自择，勉之念之。须至告示者。

　　康熙十八年二月初五日。

　　给示漳州

　　为再严兵厮扰害之禁，以奠哀鸿事。照得漳属人民，既遭海寇荼毒之惨，又苦兵马力役之繁，仅存残喘，最可矜怜。凡有良心之人，见此流离情状，应生恻怛。乃闻各营兵厮，蔑视法纪，每三、五成群，以觅取火柴为名，或突入民居，恣意抢掠；或拆毁门户，不留寸椽。嗟此孑遗，何堪重遭困苦若此！除经咨会平南将军、总督部院严行禁缉外，合再示禁。为此示仰各营兵厮人等知悉：尔辈亦属人类，何得丧尽良心，忍使垂毙残黎，呼天号地！自示之后，各宜稍存善念，留此数乡民生，以为将来供应夫役粮草之地。倘敢蔑视不遵，仍前恣肆骚扰居民者，许该地方汛防官兵锁拿呈解，以凭咨会平南将军、总督部院从重究处，断不经贷。慎之毋忽！

　　康熙十八年二月十一日。

　　晓谕合属士民

　　为恢复岳州府城事。本年二月十九日，准兵部咨开：「据安远靖寇大将军多罗贝勒察尼等疏称：本年正月十八日，有伪总兵王度冲、伪将军陈珀等各率本标官兵船只投诚前来，臣等恐贼逃遯，亦未可测，随即分布官兵堵剿去后。本日戌时，据分布堵剿署护军统领希福夸兰大达布、总兵官李世英等启称：贼皆逃遯.我官兵俱已进岳州府城等因。据此，随遣辅国公温齐率领芦角南津港官兵，谕令务必速追，抄至贼前堵剿。又酌量添拨满洲、蒙古官兵，令参赞军务头等台吉葛勒尔图率领前去，与公温齐协力，务将贼首吴应期等擒斩去后；因水陆投诚官兵甚多尚未安插，于第二日早晨，复遣署副都统马尼等带官兵进剿。但吴应期等既经逃遯，又恐前据湘阴，亦未可定，仍遣都统觉罗朱满率领大兵攻取湘阴。复思乘此逆贼胆裂鼠窜之时，即宜速进，故遣固山贝子章泰率领大兵攻取叶容石首去后。该臣等看得逆贼吴应期等盘踞岳州，将近六载，负固死守，蒙皇上洞鉴，调发官兵船只之后，虽水陆官兵，仰副救民水火、早登衽席之宸衷，不避风浪，奋勇堵剿，绝贼外援，断贼粮运，坚固围困，得以恢复岳州，实皆皇上威灵远被，如天地覆载之恩所致也。投诚伪将军、总兵以下大小官共六百余员、兵丁五千余名，得获鸟船二十六只、沙快等船四十余只，红衣大炮四十七位、水陆大小炮六百余位，旗帜、盔甲、鸟鎗、大刀、器械等项甚多。为此具本谨题。康熙十八年正月二十一日题，二月初二日奉旨：览贝勒奏水陆大兵围困岳州，断贼粮道，伪总兵王度冲、伪将军陈珀等率领伪官、兵丁、船只、器械等项投诚，余贼逃遯，恢复岳州府城，具见调度有方，可嘉！在事有功人员，着议叙具奏。兵部知道。钦此。钦遵抄出到部，相应通行直隶各省王侯、将军、督抚、提镇等，遍行所属晓谕。为此合咨，烦为转行所属，一体钦遵施行」等因到本将军。

　　准此，照得逆贼吴应期死守岳州六载，被大兵围困，粮尽势穷，胆裂鼠窜。今要地已归版图，逆孽指日扫荡。兹准前因，合行示谕。为此示仰遐迩士民人等知悉：湖南巨寇，次第荡平，区区海逆，何难授首。现在励兵秣马，整顿船只，刻期水陆夹击，便可肃清海甸。尔等士民，指日可享升平，勿复更怀疑虑。至于胁从伪官兵人等，尤宜及早投戈，星速来归，既可保全首领，并得进取功名。若执迷不返，自贻诛戮，骨葬江鱼，魂栖绝岛，孰得孰失，亟加猛省可也！

　　康熙十八年二月二十三日。

　　晓谕泉属

　　为恭报恢复长沙郡城事。本年二月二十三日，准兵部咨开：「该议政王等会覆偏沅巡抚韩题前事等因。康熙十八年二月初一日题，本月初九日奉旨：议政王贝勒大臣会议具奏，钦此。该臣等会议得偏抚韩疏称，长沙逆贼自度力不能支，于本年正月二十九日率领贼众由西门过江奔逃，安亲王与臣等随于本日入城，安抚百姓等因。查偏抚韩疏内既称长沙逆贼自度力不能支，率领贼众过江奔逃，安亲王随于本日入城安抚百姓等语，应将原疏抄录，即行陕西、广东、广西、福建，所有大将军、将军、督、抚、提等通行晓谕。其盛京、宁古塔将军等，亦应行文晓谕。俟大将军安亲王等题疏到日，齐集午门晓谕。刊刻告示晓谕直隶各省。交与理藩院，亦应晓谕四十八旗可也等因。康熙十八年二月初九日题，本日奉旨：依议速行，钦此。合咨烦为转行所属，一体钦遵施行」等因到本将军。

　　准此，照得逆贼吴三桂负恩谋叛，荼毒生灵，天怒人怨，已服冥诛。今党羽人各为心，争相溃散，不半月之间，岳州、长沙两郡，相继克复，归我版图。则滇蜀各省，指日荡平，是天心之厌乱，与逆谋之不终，了若指掌。今准前因，合行示谕。为此示仰远迩士民及胁从伪官兵目人等知悉：试思吴逆当初叛之时，声势何等鸱张，今一旦冰消瓦解，不啻发蒙振落。乃区区海逆，仅以一岛之微，盗弄潢池，狂逞跳跃，釜鱼堂燕，有识之士，当有灼然明决。在我士民，可以安心耕读；即胁从人等，并宜各自为谋，及时归正。若顽冥无灵，潜相依附，徒取诛戮，遗臭万世。本将军为尔等全闽统帅，不忍坐视迷沦，再申教诫，正尔等悔祸求生、去危即安之日也。各宜祗遵，毋自贻戚。特示。

　　康熙十八年二月二十五日。

　　分示要汛

　　为申明犯界之条，以杜透越，以遵功令事。照得海逆肆逞，荼毒生民，三十年来，干戈不息；致闽南半壁，庐井丘墟，田园荒芜，流离困苦，触目伤心。朝廷远恤残黎，罹兹汤火，特发满、汉雄师，剪逆拯良。今岛贼屡败之后，势孤粮尽，困守巢穴，希图侵掠内地，并勾奸民接济，以延残喘。近自奉旨照顺治十八年例，悉将近海居民，迁入内地，申明界址，不许一人擅出界外行走，禁约霜严。凡我百姓，自当凛遵旧例，共相循守。乃近访闻，有等不法奸民，罔顾身家性命，贪图微利，竟将柴米并违禁货物，私运出界，接济逆孽，殊堪发指。独不思兵民困苦，皆缘逆贼跳梁。今若防堵毖严，杜绝接济，俾贼伙日用无措，则釜底游魂，势当自毙。何乃甘心通贼，贪小利而忘大害，私赍盗粮，养寇自误！本将军入闽以来，凡有利于民生者，皆力为请命，独此奸顽犯法，断难宽假。合行饬禁。为此示仰各汛防官兵知悉：嗣后如有前项奸徒，潜出界外，私运柴米并一切违禁货物，勾通接济者，立即擒拿，不拘兵民，俱以通贼立斩无赦。即在附界内地为贼买置违禁货物，潜谋出界，或被访闻、或被首发，亦必立拿审实，从重究处。如汛防各将弁目兵，不力行盘察、严加跴缉，及纵容子弟、依藉营头名色，违禁犯法者，或经邻汛拿获，即将该汛弁目，倍加从重治罪外，该管协营将领，一并飞章参处，断不轻贷。仍每月各具并不出界奸徒甘结呈缴，以凭查考。事关禁止透越，该将领功名身命攸系，各宜凛遵，毋得泛视，自贻伊戚。慎之！

　　康熙十八年四月二十□日。

　　示东豫新兵

　　为申饬营兵脱逃，以肃军纪事。照得朝廷平时不惜金钱，豢养官兵，原期其效力疆场，杀贼御侮。若无事则坐糜粮饷，调用则相率脱逃，忘恩负国，畜此何为？兹据左营朱副将呈报：河南百总宋烈武倡率兵丁石愿等七十余人，相率脱逃；随遣马兵分追，现获二十三人，投回十一人，呈请示夺等情前来。似此纷纷逃窜，大干军纪。除批将倡首百总宋烈武斩首示众；获回逃兵石愿等二十二名各捆责五十棍，穿箭游营；其自己投回之杨春来等十一名，念系无知被诱，姑准免责。至于未获之众，移咨河南抚院缉拿，并监比各兵家属外，合行示谕。为此示仰河南各标营并山东河抚两标新兵人等知悉：尔等皆系奉旨调入闽疆，本将军先已咨会各省督、抚部院，将尔等家口取具的保在案。纵使脱逃回家，本将军移咨拘缉，本省督、抚部院亦必咨解前来。况本将军屡经申饬各营将领，于各处要口设兵盘诘，凡系身无照票、踪迹可疑，俱令锁解军前。如有徇纵，飞章参处。在各将弁自以功名为重，谁敢疏忽听尔等潜逸！是此万里关山、重重津隘，既难飞越，何苦自罹法网，如宋烈武之身首异处、石愿辈之捆责游营？覆车在前，当思改辙。本将军为尔等主帅，法之所在，不便姑容，情有所关，再申教诫。尔等其各猛省，勿负此惓惓保全之意可也。慎之思之！

　　●平闽纪卷之十三

　　三韩杨捷元凯着

　　告示

　　示沿边各营

　　示营盘并泉州城门

　　禁兵丁赌博

　　示泉州水门

　　示谕伪官兵目

　　示各营汛

　　示谕东豫兵丁

　　示泉州四门

　　示兴化、惠安等处

　　晓谕海岛居民

　　示海澄县

　　出示石码等处

　　严禁私宰耕牛

　　示泉州府

　　示泉城兵民

　　示双门等处

　　示双门、鼓楼等处

　　给示双门

　　示浔尾盐场

　　示泉州府

　　示泉城

　　示浮桥、洪濑、安溪等处

　　给示洛阳桥

　　示泉州府

　　示泉州通衢

　　牌禁兵厮强买

　　给示泉州府

　　示沿边各营

　　为再行申严巡查边界之禁，以遵功令，以绝盗粮事。照得沿海地方，俱照顺治十八年事例迁徙画界，本将军自奉旨以来，因统师行间，日与逆贼对垒，未得亲临查勘。随经咨会督、抚两院檄行沿边各协营将弁遵照查明原日旧址迁移，不许擅行挪越尺寸，并屡经严饬安设官兵，昼夜加谨巡防，不许片板下海及疏纵奸宄透越。三令五申，既严且切。在各将领小心谨慎、奉公惟谨者，固不乏人，而漫不经心、玩忽贪婪，如漳浦营游击张国杰、把总郑文明之私贩勾通者，恐亦不少。除将张国杰等特疏飞参，已经奉旨革职，现在提问，复经差员于沿边各汛密行巡访查拿外，合再申禁。为此示仰沿边各标协营将弁官兵人等知悉：务宜凛遵功令，查照顺治十八年定限立界，毋得稍有逾越寸步。仍须晓夜勤慎巡察，凡油麻棕铁丝紬等物及寸草片板，俱不得纵放私越界外。敢有守口弁兵通同奸民擅行展缩界址，并贪图微利、贿纵出界与贼贸易，以及自行兴贩违禁货物、交通接济者，或经差员拿获、或被地方首发，副、参、游、守等官，立即飞章参处，千、把、目兵，轻则锁提捆打斥革，重则照通则之例立按军法，决不轻贷。尔等官兵各有身家性命，亟当痛自勉励，加谨巡防，以清边界，以绝盗粮。功令森严，各宜凛遵，毋得自罹法网，噬脐何及！慎之毋忽！特示。

　　康熙十八年八月初五日。

　　示营盘并泉州城门

　　为恩准循例请给口粮，以鼓用命事。本年八月二十五日，准山东巡抚部院赵咨开：「准本将军咨前事等因到部院。准此，为照赴闽兵丁，荷戈远戍，劳苦可悯，家口嗷嗷，衣食不给；贵将军轸念及此，诚惠泽洽于三军矣。业经咨明内部，准于十八年正月起，支给家口月米，除檄行布政司按月支发外，希谕知各兵可也」等因到本将军。准此，照得山东抚、河各标官兵奉调入闽，本将军念其离乡远戍，父母家口之念，情所难忘，是以曲为体恤，转咨山东、总河巡抚部院、河南抚院，请给家口月米，以资赡养，以免各兵内顾之忧各去后。续于七月二十六日，准总河部院勒咨覆内开：河标赴闽各兵，已准部咨，准给家口月米等因，业经本将军行知中军马参将传谕河标兵丁安心随伍在案，今复准山东抚院咨覆前因，拟合谕知。为此示仰在营山东、河南各兵目知悉：尔等眷口俱经部议照例准给月米，于本年正月起支给，嗣后各宜安心营伍，效力闽疆，上报朝廷优养洪恩，以副本将军体恤挚意；不得再以内顾分心，妄生逃念，致干军令。勉之慎之！其河南抚院覆文，不日可到。既有总河、东抚两标成例，自应一体支给，合并谕知。特示。

　　康熙十八年八月二十八日。

　　禁兵丁赌博

　　为严禁兵丁赌博，以肃军纪，以固边防事。照得各营官兵现在与贼对垒，擐甲荷戈、昼夜巡防、协力剿御，惟恐不暇；岂容怠玩偷安，开场摊赌。且各兵按月支给粮饷，际此薪桂米珠，百物腾贵，以备一身衣食，犹恐不足，安有分外金钱，呼卢浪掷。今访得下尾社地方在汛各兵，开场聚赌。查该汛紧对贼营，赌场有聚掷之人，边墙少堵守之卒，倘逆寇乘机窥伺，干系非轻。且团聚杂沓，保无奸宄潜入，窥探军情？略有疏虞，所关尤为不小！乃该管将弁群入梦乡，恬不知戒，成何法纪！除差员密缉外，合行谕禁。为此示仰大小各营兵丁知悉：嗣后务要恪遵纪律，各归营伍，不许三五成群，团聚赌博。如敢故违，仰该管将弁立拿捆责。如将弁徇隐姑容、不行查缉，或经差役巡获，或别经发觉，本犯锁解军前，尽法究治；该管将弁定以钤束不严，特疏指参，决不轻贷，各宜猛省，毋贻后悔。慎之！特示。

　　康熙十八年十月初六日。

　　示泉州水门

　　为恳恩示禁，以便民生事。据铺户黄荣华、方盛万等禀称：「泉郡新水二门，原有市肆铺面，开张贸易；上溪船只载运米谷，以便民生。缘去年六月，海寇作乱，市肆丘墟。今幸宪台驻节，荡平逆寇，安集流离，正荣等复业之时，诚恐棍徒兵厮生端扰害，有妨生理，恳恩给示严禁」等情到本将军。据此，照得泉郡惨遭寇乱之后，人民离散，本将军屡经出示招谕，安民复业。何物刁顽，敢行扰害！今据前情，合行给示。为此示仰一切兵厮地棍人等知悉：各宜凛遵法纪，不得借端生事，有妨民业，及短价强买，侵害铺商。如敢故违，许尔铺户居民指名禀报，以凭严拿，重究不贷！

　　康熙十八年十月初九日。

　　示谕伪官兵目

　　为申明来归之路，以醒愚迷，以广皇仁事。照得海逆郑经，三世作贼，流毒闽南，王法首诛，天人共愤。自知罪大恶极，不敢回首故乡，而贼党刘国轩、何佑、吴淑等皆以亡命无赖，为宗族乡里所不齿，故腼颜从逆，相依穷岛，辄敢胁诱我沿边乡愚，兽聚乌合，赊死海滨。本将军自去秋抵闽，逆党望风宵遯.续经驻师凤山，规画扫荡，因水陆异势，不得不暂俟舟师。兹当楼船告竣，水师提督万现在整旅登舟，官兵选调既齐，水陆克期大举。厦门弹丸逆岛，指顾荡平。惟念尔等伪官兵目，悉系我沿边赤子，偶因迷误，听彼诱胁。迨入伙之后，衣食无措，只得从其掳掠，以致结怨于乡里。今欲归来，维恐仇家讦告，难逃三尺，未免犹豫迟疑。不知皇恩浩荡，凡系投诚之众，从前所犯过恶，概行赦免，嘉与自新。倘虑既归之后，资生无策，则先经总督部院姚题奉俞旨，投诚官兵先行给赏，后俱量材授职，给与俸饷。谅尔等亦有知闻，似不须再怀疑畏也。或者逆首犹将滇黔余孽尚在，以煽惑愚蒙，使心怀观望。不知吴三桂已服冥诛，广西、湖广全省俱复版图，大兵现捣云贵，长鲸遗种，指日扫平。至于江西江拐子、杨一豹等现今宣义将军尚统师征剿；此种短狐，不延颈就戮，即束手归降耳。但尔等各有祖宗坟墓、父兄子弟，乃拋弃骨肉，飘泊风涛，际此天时严寒，体无完衣，食无宿饱，乃甘为逆贼所驱使；大兵不日将至，锋镝难逃，生不得见眷属，死无颜见祖宗，敦得孰失，何不深思！近据投诚人员口供，贼首刘国轩等诳耸尔等，谓来归人员俱遭官兵所杀。此乃逆孽恐尔等散回势溃，驾词恐吓。本将军为尔全闽统帅，不忍尔等终堕迷途，合再开诚申谕。为此示仰一切胁从伪官兵目人等知悉：各宜早自为计，相率来归。若系伪官，则给与俸银，随材器使；若系伪兵愿归农者，即为檄行府县，安插得所，不许乡里以旧仇告害；愿食粮者，即分发入伍，给以粮饷。本将军以信义待人，断不尔负。尔等当自猛省，不得听信贼首煽惑，忍弃祖宗眷属，蚁聚不回。大兵所至，杀戮无遗，噬脐之悔，嗟何及矣！思之慎之，毋忽！特示。

　　康熙十八年十一月初四日。

　　示各营汛

　　为严饬押解逃人逃兵之法，以杜扰害、以安民生事。照得各旗逃人与各营逃兵皆身犯法纪，例有应得罪名。既经缉获，则长解之原差与沿途汛防护解官兵，自当照例严加锁杻，以防遯逸，以免贻累；久有成规，岂容疏懈。乃近日访闻沿途押解逃人，漫无拘束，听其逍遥道上。遇有单身孤客，辄抢夺其衣服、银钱，致其呼天抢地，哀号莫诉。甚至各标营护解逃兵者，因见逃人攫取随意，莫敢谁何，遂以逃兵自冒为逃人，尤而效之，沿途搜抢，肆行无忌，以致道旁贸易小民，一闻前途逃人将至，相率惊走，同于避寇；而孤踪行旅，裹足戒心，藏身无地。揆厥所由，皆因长解原差及押护官兵利其所得，可以分肥，故松杻锁，纵之抢掠，多方呵护，济恶行凶，藐功令而逞奸贪，莫此为甚。除经饬行各协营将领严禁外，合再示谕。为此示仰沿途各营塘汛弁兵并地方士民人等知悉：嗣后各协营遇有长解押解逃人逃兵差使，务须照例锁杻，加谨押护，不得明谋肆恶，纵其掠取，扰害孤客穷民。如有前项逃人逃兵擅行抢夺者，许尔被害诸人即于该管汛塘防官衙门喊禀究追。如该汛弁目不行追究，即着在汛将弁照数赔还。敢有故违，许被害之人奔赴本军门辕门陈告，立将该汛弁目锁拿军前，尽法处死，该管将领定以钤束不严，飞章参处，决不经贷。本将军令在必行，各宜凛遵！毋忽！

　　示谕东豫兵丁

　　为呈请缉拿逃兵事。十二月初三日，准兵部咨开：「职方清吏司案呈奉本部送准昭武将军杨咨送所调山东、河南二省兵丁在途、在闽陆续脱逃花名册一本，请部移咨山东、河南督抚查缉解闽等因。查东、豫二省赴闽兵丁，该将军既称陆续脱逃，移咨山东、总河巡抚暨河南抚院按名查缉等语，应仍咨东、豫二省督抚照依该将军送到名数逐一严缉解赴闽省，听该将军收伍可也等因呈堂，奉批照咨送司，案呈到部，拟合就行。为此合咨贵将军，烦为查照施行」等因到本将军。

　　准此，案照先据本标五营参游马胜等呈报东、豫调到兵丁纷纷脱逃，请乞严行缉拿等情，业经本将军汇册咨部去后，今准咨覆前因，除再移咨东、豫督、抚部院檄行各该原营按册勒限各兵家属严拿解赴军前究处外，合行晓谕。为此示仰东、豫调到各目兵知悉：朝廷于太平无事之日，给饷养兵，多方训练，原为一旦有警，足资征剿调遣。本将军素知尔等义勇超群，特行调取。今当满、汉大兵克期平海，正尔等立功膺赏之秋。尔等嗣后务要恪遵纪律，安心营伍。一俟海疆平定，本将军自当为尔题明发归原营，以遂完聚；慎勿过为疑畏，相率逃走，致累父母妻儿亲戚监禁责比，解闽之日，自身又罹军法责治也。思之慎之！毋违！特谕。

　　康熙十八年十二月初五日。

　　示泉州四门

　　为饬谕闭籴包折之弊，以平米价，以苏兵民事。照得海逆未灭，兵马云屯，日用所需粮料，势必就地采买。但所产不逾于平时，而所给有倍于曩昔，价值稍长，理或有之。即如漳郡现驻满、汉官兵不下数万，米价每石不过一两八钱，兵民犹以为贵。今泉郡驻防兵马，较之漳南已少数倍，又有安溪、永德诸邑深溪大河，稻船可以通运；近闻米价陡涌，每石长至三两五钱。日据各将弁禀报，闾阎告籴无门，营兵宿饱难继。睹此彷徨无措情形，本将军为之食不下咽。查上年海寇围泉三月有余，正值青黄不接之日，兵马调集防守又极众多，尔时米价亦止二两内外。兹当郡邑安定，冬稻登场，城中所驻满、汉官兵，又非昔比，米价反如此骤贵。总由俗薄民愚，围城之际，惧祸心胜，各将所有之米谷以为市，故价无腾涌；安定之时，好利心胜，各闭所有之米谷以营私，斯价至顿增。更有积棍奸胥，将各县应解之粮料，计算工脚杂费，悉为包折在府代办，反乘此价高掯勒，以饱私橐。在安、永各邑，因买籴者多，遂行禁止溪船，不许装运入府，以致兵民穷苦难支，呼吁载道。本将军业已咨商督、抚两院严饬平价外，合行晓谕。为此示谕绅衿士民并胥役人等知悉：人必惩前毖后，然后可以转祸为福。如旧岁海逆围攻，兵马用心战守，穷民尽力差徭，今日尔等得以保全身家；若本将军提师解围，稍迟半月不至，不知尔等作可流离星散，尚何有于赀财米谷。目今海寇尚未尽平，兵丁为尔固守边圉，贫民为尔勉支差役，自应痛痒相关，何忍坐视其饥困！况专利自殖，乃众怒群怨之所归，天下亦无众饥独饱之理。万一升斗难觅，冻馁莫支，激成事变，悔之何及！在市井富民或未识事理，若搢绅衿士当知为桑梓之计，率先平粜，以安地方；岂得膜然自外，贻笑于处堂燕雀耶？本将军驻节兹土，惟欲尔等地方人民相安和协，不厌谆谆劝勉。尔等各宜猛省，勿复贪图高价，并痛改包折陋弊，庶米价得平，兵民无恙，地方安静，尔等之富厚永保无虞矣。倘执迷不悟，本将军定行咨会督、抚部院严拿重处，断不容此奸贪匪类坐困兵民，贻患岩疆也。慎之，毋忽！

　　康熙十八年十二月二十七日。

　　示兴化、惠安等处

　　为知会事。本年二月十三日，准兵部咨开：「照得勇略将军赵良栋于正月初十日大败贼众，恢复四川成都省城，招抚伪将军汪文元、伪巡抚张文德。又奋勇将军王进宝、建威将军吴丹于正月十三日大败贼众，恢复保宁府，伪将军王屏藩情迫自缢身死，生擒伪将军吴之茂、张起龙。为此合咨贵将军，烦为通行所属施行」等因到本将军。

　　准此，照得叛逆吴三桂负国厚恩，敢于倡乱，一时被其煽惑，遂致四方蠢动，海岛游魂亦复乘机肆扰。自赫怒誓师，楚粤底定，胁从归正，贼势日蹙。今川属业已恢复，云贵指日扩清，乃区区海寇，以螳臂之微，欲当车辙，苟窃须臾之生，难免斧锧之及。顷于本月初六日，舟师出洋追捕，直抵海坛。当此逆贼丧胆，亡魂奔窜无地之时，正为天兵破浪乘风，迅扫逋寇之日。兹本将军现在亲统马步官兵，会同督、抚部院暨满洲劲骑，水陆七路夹攻，弹丸厦门，指顾殄灭。今准部咨前因，合并示谕。为此示仰远迩绅衿士庶兵民人等知悉：滇黔巨寇既已荡平，台岛逆孽自难延喘。今我水陆之师，刻期大举不日扫清逆穴，尔等兵民从此可享升平安逸之福。若有子弟亲属被胁在贼营未回者，可即密谕速归，本将军当为曲加保全。如稍迟时刻，兵马所到，玉石难分，斯时追悔已无及矣。慎之，毋违！

　　康熙十九年二月十四日。

　　晓谕海岛居民

　　为晓谕事。照得沿海居民，奉旨迁移内地，不许遗留一椽片瓦，违者立杀无赦，久经通行遵照在案。不谓尔等愚蒙，惮于迁徙，竟尔蓄发附贼，心怀观望。本月十七日，本将军会同总督部院，亲统马步精兵跴看沿海地方形势，以便调遣官兵，水陆齐举，扫荡逆穴。及到海仓、乌屿桥等处地方，见房屋依然，人皆长发。官兵至止，一时玉石难分，随皆尽行剿戮，并将居室焚毁，此皆愚民故违功令，孽由己作。在本将军与督部院之爱恤残黎，见此不禁怜悯。合亟示谕。为此示仰沿海地方并古浪屿浯洲、金门、厦门等岛居民人等知悉：目今水师大船五百号追剿海寇，已抵兴化湄州，本将军与督部院调遣大兵并各港船只，分作七路，刻期大举，共捣逆穴。诚恐兵马所到，民贼难辨，概遭诛戮，殊为可悯。尔等各宜早日为谋，速即相率来归，本将军自当会同督部院为尔等曲加保全，安插得所。如再淹留迟滞，官兵一至，难逃锋镝，噬脐之悔，嗟无及矣。慎之思之，特此示谕。

　　康熙十九年二月十八日。

　　示海澄县

　　为晓谕事。照得海澄一邑，处边海之冲，自康熙十三年变乱，至今两遭寇害。兹朝廷震怒，大张挞伐，水陆夹击，逆孽败逃。本将军提师至此，且睹人民离散，田土荒芜，种种雕残，不禁轸念。诚恐兵厮骚扰，除差员役巡查外，合行出示严禁。为此示仰各标营官兵厮役人等知悉：圭邑既归版图，哀鸿仍吾赤子，各宜仰体皇仁，共相怜惜，不得纵容兵厮，肆行骚扰。敢有故违，许被害百姓协力擒送辕门，除将本兵捆责枷示外，该管弁目定以钤束不严一并连坐，断不轻贷。慎之毋忽！

　　康熙十九年二月二十六日。

　　出示石码等处

　　为招谕胁从归正，以广皇仁事。照得澄邑被逆贼窃踞两载，所属士民，困苦已极。其中或有惧贼凶焰，曲受伪命，希图苟安一时。兹当水陆会剿，逆寇败逃，在尔等胁从人众，未免心怀疑虑，各自逃匿远处。今本将军亲临安抚，仰体皇仁，悉从宽宥，嘉与维新。合亟招谕。为此示仰一切胁从伪官兵人等知悉：尔等昔受伪命，出于贼势逼胁，情有可原；今澄邑既经恢复，蔡人即系吾人，各宜相率及早赴本将军辕门投诚，当即咨会督、抚部院具疏题叙；官即照衔给俸，兵丁愿食粮者即为收伍给饷；愿归农者立即檄行府县安插得所，断不尔负。倘执迷不悟，从贼下海，不特祖宗坟墓无主、亲戚眷属被累，且指日水陆齐进，扫荡厦门，则尔等身家性命，俱不能保。速宜猛省，去邪归正，免祸求福，勿负本将军惓惓悯恤至意可也！

　　康熙十九年二月二十六日。

　　严禁私宰耕牛

　　为严禁私宰耕牛，以培农本，以杜盗源事。照得闽省地方遭海逆荼毒之后，人民失散，田地拋荒，以致五谷无收，价值腾踊。兹逆经败遯，岛屿廓清。欲培邦本，亟须劝农耕作。然力田所恃，牛畜为先。近访各村落残黎，贫苦无措，每数家共养一牛。即使勤心殚力，次第轮耕，已不免后时之叹。乃有一种无赖亡命，哨集党伙，往往窃劫耕牛；复有奸徒串同兵厮，射利图贱，转买宰杀。竟使贫民耕作无资，坐视田园荒废。饱奸利而病灾黎，炽盗风而伤本业，莫此为甚！拟合亟行严禁。为此示仰地方奸棍并兵厮人等知悉：务宜凛遵法纪，恪守营规，敢有串同射利，盗买耕牛宰杀市卖者，许诸色人等擒赴本将军辕门，定以窝通强盗，从重究处。法在必行，毋自贻戚。慎之慎之！毋忽！

　　康熙十九年三月二十日。

　　示泉州府

　　为严禁赌博，以肃军纪事。照得赌博之禁例甚严。况际此春夏之交，青黄不接，米价腾贵，日用蔬菜甚艰。本将军深虑穷兵乏食，催给粮饷，不遗余力。乃访闻有一种不法奸猾，圈诱愚懦兵丁，群聚局赌。及至衣资荡尽，饥饿难忍，小则鼠窃狗偷，希图苟充旦夕；甚则不顾妻子家口，脱逃远窜。乃各该管弁目明知故纵，毫不钤束，蔑紊军纪，莫此为甚！除差夜役密行巡拿外，合行示禁。为此示仰各营弁目兵丁人等知悉：各宜恪守营规，勿复贪涎群赌。敢有故违者，小则听各营将领径行责处，大则锁解本将军辕门，除将本兵捆责枷示外，其该管弁目，定以钤束不严，一并坐罪，决不轻贷。慎之毋忽！

　　康熙十九年四月初十日。

　　示泉城兵民

　　为严禁短价强买，以睦兵民事。照得时际春夏之交，青黄未接，郡城米珠薪桂，即一切日用蔬菜价值，皆数倍于平时。穷民将本贸易，冀觅微利，以赡家室，亦甚艰难。在营兵目月支粮饷有限，值兹物价沸腾，日用拮据，诚恐因而短价强买，致滋多事。本将军兼爱兵民，虽兵艰宜恤，而民苦尤所轸念，断不容兵厮强买，亏克穷民。除经差役巡查缉拿外，合行示谕。为此牌仰阖城兵民人等知悉：在营兵目务宜恪守法纪，不得恃强勒买，亏本害民。敢有故违者，许巡查夜役锁解辕门，定行捆责枷示，决不轻贷。尔百姓人等亦不得高抬市价，致启衅端。如违，查出并究，各宜凛遵，毋忽！特示。

　　康熙十九年四月初十日。

　　示双门等处

　　为晓谕事。照得开边展界俞旨未下，现在上差刑部侍郎宜并二司各员刻日按临巡阅沿海。本将军深恐贫民纷纷逾越，致干悖旨之嫌，所以咨会督、抚部院照旧禁止，不许透越及盖屋耕种；候旨下之日，听从民便。至于船运米谷，乃刻下兵民活命之急需，正望其源源速到，以救时艰，并未禁其进港。乃访闻有等奸猾牙行，借口禁海，竟将船米暗嘱停泊外港，通同高抬价值，希图觅利，不顾兵民困苦。并有守口兵丁，借端拦阻，殊可痛恨！除经差役赍持令箭查缉外，合行示谕。为此示仰兵民人等知悉：凡港口有新到米船，俱听驾入大桥湾泊发卖，不得听信牙行包揽代发。如有奸猾棍恶从中作弊，包揽代籴、高抬时价，并守口官兵借端阻拦者，许诸色人等协力擒解本将军辕门，以凭审实，从重究处，决不轻贷。各宜凛遵毋忽！特示。

　　康熙十九年四月二十七日。

　　示双门、鼓楼等处

　　为晓谕事。照得米价日腾，兵民交困，本将军目击时艰，寝食悬念。屡经剀切咨商督、抚部院，设法平籴，以救饥荒去后。续准督部院覆开：「泉州米价腾涌，本部院倡捐银一万四千两买米七千余石，从福州府陆运起站，源源解应，业经严饬该府，将大兵粮米即于采买项下支应，其捐买米石发粜民间」等因。并据中营参将马胜呈称：「奉总督部院姚军令牌内开：案照泉州米价腾贵，百姓呼饥抢地，本部院念切拯救，先自捐银一万四千两，并令各属司道府同心协捐，随委线副使驰赴省城买米五千石，先由站运至泉。更有在省现米二千石，复经差役赴省押催趱运前来，接续拯济。并行泉州府禀道会同乡绅公议，或发赈，或贱卖以平时价。可将此银添补亏折，源源运米各去后。续据该府申报：省运米五千石俱已到泉，即应会议，或赈或卖，何复尚堆洛阳桥、蔡家祠堂并广平仓，是属何故？且又零星挑贩，显有作奸情弊。除差员密访拿究外，合亟饬查。为此牌仰该将即便会同漳州清军同知李甲声，文到速将现贮洛阳桥、蔡家祠堂并广平仓前项省运米石，彻底盘查实在，计米共有若干石，尽数发出，会同泉州府及各乡绅公议，或发赈，或贱卖以平时价，不许遗留一颗。至于续运到泉米石，亦要随到随发，并不许仍行堆贮。敢有故违，查出均干未便。先将盘过米数并会议或赈或卖缘由，具文回报，毋得违忽等因。奉此，遵即备移漳州府清军李同知，公同盘查，并移泉州府会同乡绅公议外，理合抄呈」等情前来。

　　据此，是泉城米价虽贵，已有督部院捐赈之米七千余石，源源接应。在本将军复经那措饷银一万七千两，着令中军守备丁世芳赍往省城采买粮米，从海运回泉，以给兵食；余即尽数平粜，以少济民困。据报已经装载上船，现在开驾，谅三、两日内便可到泉。诚恐阖郡民生忧虑，合行示知。为此示仰绅衿兵民人等知悉：本将军为青黄不接，米价腾涌，筹划救荒，不遗余力。兹幸督部院捐赈者源源而来，本将军采买者指日可到。目前既有接济，将来遵例捐纳者日繁，运米来泉者相继，是兵民皆有所资，价值自然平贱。尔等营伍闾阎，皆可无悬釜尘甑之虞矣。务各安心乐业，勿过为忧恐可也！特示。

　　康熙十九年五月初八日。

　　给示双门

　　为严禁私债剥民，以剪豪强，以苏穷困事。照得有无相通，部议三分起息，富者既生子钱，贫者得资迫用，诚为两便。无奈豪富之徒，嗜利无餍，月息每浮于加一，取盈独甚于荒年。泉南百姓，同遭海贼蹂躏，凋残未起。际此凶年，米价腾贵，半粟不饱，终窭堪怜。乃闻有等势豪恶棍，影借营头名色，重利放债，任意剥民。稍有稽迟，即肆百般凌逼，甚至盘家折产，夺人衣食，割取田禾。恃富行凶﹐诚堪发指！除经本将军密访严拿惩处外，合行出示严禁。为此示仰兵民人等、豪强恶棍知悉：嗣后揭本通财，务宜祗遵部例，按月三分起息，不得违禁取利。凡有逋欠，俱于七月收成之后，方行取讨。敢有前项棍徒盘折贫民，非时横索，威逼侵凌者，许尔被害人等指名控禀，以凭锁拿，发付有司，从重究拟，决不轻贷。尔等富家务须恪遵功令，利己便人，存桑梓之亲情，保身家之温厚，毋得怙恶不悛，自罹法网！须至告示者。

　　康熙十九年五月二十日。

　　示浔尾盐场

　　为恳恩严禁等事。据浔尾南北二盐场居民施束、蔡郎等呈称：「束等在南北二场晒盐，以供国课，以充军饷，诚恐兵厮地棍人等借端骚扰，叩乞赏示严禁」等情到本将军。据此，照得浔尾南北二场，原奉俞旨，准盐民晒运盐觔，上供国赋，赡养民生，每年征收税额，即充兵饷。岂容无知棍徒，勾引兵厮生事滋扰！今据前情，合行示禁。为此示仰附近地方棍徒及各营兵厮人等知悉：嗣后各宜凛遵法纪，不得扰害盐场，致亏税额。敢有故违者，许尔盐丁人等协力擒拿，解赴本将军辕门审实从重究治，决不轻贷！特示。

　　康熙十九年六月初一日。

　　示泉州府

　　为禁谕事。照得官兵把守城门，惟令其查诘奸宄，以杜匪类潜入窥伺；若良民挑贩日用蔬菜柴炭等物往来贸易，原不许其借端生事，勒掯需索，久经饬禁在案。况今山海肃清，尤当体恤民艰，合再申禁。为此示仰把门各兵目知悉：务宜遵守法纪，晨昏勤慎启闭，遇有踪迹可疑、行藏诡密之人，即行详细盘诘，拿解辕门；其民间挑贩蔬菜柴炭等物出入，不许借端抽取需索。至于妇女，除系营兵眷口、查无官给印照者，不许出城外，其余民间眷口出入，俱听民便。敢有不法兵厮生事阻拦，及勒掯抽分蔬菜柴炭者，许被害百姓赴辕门喊禀，审实定行捆责枷示，决不轻贷。慎之毋忽！

　　康熙十九年八月二十八日。

　　示泉城

　　为劝谕士民亟图归业，以安家室，以享升平事。照得泉城甲第联绵，民居稠密，商贾辐辏，洵称乐土。自康熙十三年变乱以来，惨遭寇虐，致闾里凋残。嗣复遭海逆蹂躏，郡城以外，尽为寇垒。本将军提兵解围之后，即欲与尔士民群聚休息。缘逆孽退踞漳南，本将军遂尔进屯凤山，以遏其冲。而泉城重地，得荷宁海将军统满师驻守保卫，使海逆游魂，不敢窥伺。两年来民气渐觉少苏，厥功匪细。但兵马驻防城内，势不得不借住民房。在尔士民庐舍，或祖宗所遗，或身亲结构，方脱兵燹，方脱营房；其间栋梁榱柱，半作劳薪，壁落墙垣，或经摧堕。尔士民不得归栖故业，望之不无伤心！今幸皇威丕振，海宇廓清，本将军随与督、抚部院酌商善后机宜，以为全省军民久安之计。而本将军驻札泉郡，为我士民之计为尤切。兹防泉禁旅尽数班师，正我士民复归旧业之时。乃闻回家修葺者固多，而拋弃不归者亦复不少。揆厥所由，总缘心怀疑畏，恐将来又必派拨满骑分防，徒费补苴，并恐绿旗驻防之众，以其向属营房，生端骚扰，故相率弃而不顾。不知逆孽丧胆之余，何敢复肆鸱张？且我沿边设备严密，内地永宁，岂至再烦禁旅？即绿旗官兵营房，与民居各有分界，岂容溷越？本将军法纪最严，若有一、二不法兵厮，借端占住，许我士民呈禀，定行重加责处，断不姑息，以厉吾民。尔等各宜互相劝谕，速归整顿，使眷属群聚故居，安享承平，不必过于疑畏，致旧业荡废，殊为可惜。合行劝谕。为此示仰阖郡士民人等知悉：亟宜修葺故居，以图团聚，各安生业。若甘弃室庐，寄居村落，迟疑观望，际此年岁荒歉，保无饥寒生心之辈乘机剽掠，悔将何及！凡我士民，各自猛省，毋负本将军殷殷劝谕苦心也。特示。

　　康熙十九年闰八月初四日。

　　示浮桥、洪濑、安溪等处

　　为严行禁饬，以杜透越，以便民生事。照得泉郡地临边海，今虽寇氛稍靖，而沿边逆艘尚尔游移。际此隆冬，油糖土产正值收成之候，诚恐走险之徒，射利勾通，希图透越；并虑各营兵厮擅自下乡，短价勒买等弊。除经差员巡缉外，合行示禁。为此示仰各都乡民及一切兵厮地棍人等知悉：所有收成油糖等物，务须各循旧例，填给照单，挑运内地贮卖，不得私运透越，勾通接济，以赍盗粮。敢有故违，致被巡查员役拿获，定以越贩论罪。至于各营兵厮，倘有借端骚扰，恃强亏价，及地棍扰害等弊，许尔乡民人等协力擒解该汛防官，严加究处。各宜凛遵，毋忽！

　　康熙十九年九月初二日。

　　给示洛阳桥

　　为严禁贩卖人口，以遂团聚，以保民生事。照得闽南百姓，向遭寇虐，流离失散，困苦已极。兹当山海甫平，幸登衽席，正小民随分耕凿，骨肉团聚之时。奈疮痍未起，荒歉频仍，间有资生无策，不得已至鬻卖子女以延残喘者，此实贫穷计短，凄恻堪怜！若使泉南子女只卖泉南，虽暂尔拋离，尚可希图见面；讵有一种巨憝奸棍，假冒旗营名色，只顾自己觅利，不管他人骨肉生离，专一哄买民间稚男幼女，带出别郡，多索身价，转卖远方，致男女悲号载道，触目伤心！查贩买人口新例，饬禁甚严，岂容此等棍徒贪恶无忌，诱害民生？合行严禁。为此示仰防守洛阳桥将弁并远近兵民人等知悉：嗣后凡有别郡奸徒潜匿境内，收买民间子女人口，及本地土棍代作牵头，勾引贩卖者，着洛阳营守桥将弁兵士不时盘查的实，立刻擒拿，解赴本将军辕门讯实究处，仍发该有司衙门依律定罪。如该汛防弁目私贿纵，不加盘缉，察出一并重处，决不轻贷。各宜凛遵，毋自贻戚！特示。

　　康熙十九年九月十八日。

　　示泉州府

　　为严饬稽查巡缉，以绝奸宄，以安民生事。照得时际三冬，风霜渐肃，宵小逼于饥寒，伺隙偷窃，贻害滋多。本将军访闻郡城之内，近今盗风颇炽，以致比户永夜提防，殊为骇异。但若辈出没踪迹，在地方则难瞒甲邻之耳目，在营伍则难掩队目之见闻，若不严饬稽查缉捕，将来长此安穷。合行示谕。为此示仰各营将弁并阖府保甲人等知悉：嗣后凡有游手游食、面生可疑之人，寄寓于该保甲之内，务要细加察访的确，如果暧昧，立赴县营禀报，以凭掩捕审究。倘扶同容隐，明系通贼分肥，事发之日，该保甲邻居一并坐罪。在各营将弁，尤当督令队目，细加察访，若有不法兵厮，勾引匪类，溷居营伍，朋比为奸，一经查出，除本犯立置重典外，其该管百队、千、把俱行重处责革，断不轻贷。至于各营原经分定地方，每夜俱要分拨目兵，于各处要口守宿巡访；若所辖界内失盗，定将该管目兵一并究处。其投诚兵丁，在原管各弁亦须严加钤束稽查，毋得听其妄为播害，致滋贻累。各宜凛遵毋忽！

　　康熙十九年十月初六日。

　　示泉州通衢

　　为修葺城垣鼓楼，疏通街衢水道，以固金汤，以兴文运事。照得泉郡形势，甲于天南，人文蔚起，声称海内。自变乱之后，加以海逆窃踞，其城垣楼阁崩塌倾颓，街衢水道壅塞不通，以致风俗日益凋敝，文运因之不兴。本将军自班师回泉，见城楼垛堞半皆倒塌，并东、西、南、北四处鼓楼，或废址残石堆积通衢，或破损椽瓦不蔽风雨；甚至南街一带沟道不疏，每遇天雨，淤泥积秽，水深数尺，铺户居民，淹淹水国，触目萧凉，大非渐复太平景象。业经照会兴泉道并行府厅县会集通城绅衿士庶，公议捐输修葺，以固金汤，以开文脉；并经咨会督、抚部院批行该有司作速举行，共相振兴各在案。兹本将军叨膺简命，回任江南，束装伊迩。查前项城垣、敌楼以及城内鼓楼、八卦沟等项修葺开浚工程浩大，本将军恐不能久待，概为修举，应俟兴泉道檄行该府县会同城中缙绅士庶协输银两，应修应浚，次第举行外；惟南街鼓楼为泉郡第一风水所关，文运命脉全系于此，本将军独自捐俸，交发石木匠头李孙仔、李孙妹等计工给资，从新砌筑包圈。仍将本将军原买修理衙署杉木七百余根，就于台上充拓旧制，起盖楼阁。除砖瓦系道府厅县将领捐助外，其余各项俱系平价雇倩工匠，面估价值，给发现银，仍差员督率趱工起建，不日可以告成。但恐不肖弁员并人役奸棍，或有假捏官派夫匠，暗地需索，或诈称工价未给，私蚀肥己，借公营私，横行渔利，致负本将军惓惓振兴之意，合行晓谕。为此示仰通城士庶并军民诸色人等知悉：嗣后敢有借称起盖南街鼓楼，擅索民间铺户钱粮帮贴，以及侵蚀各项匠作工资者，许尔民指实赴本将军辕门陈告，以凭锁拿，从重究治，决不轻贷！

　　康熙十九年十一月初七日。

　　牌禁兵厮强买

　　为禁谕事。照得时值岁暮，穷民揭本贸易，冀得微息，以资俯仰。诚恐各营兵厮，恃强短价强买，致妨民生。除差员巡缉外，合行禁饬。为此牌仰各营兵厮人等知悉：凡买办薪蔬各物，俱要照依民间价值，两平交易，不许短价强买，致小民血本亏损。敢有故违，许巡缉员役锁拿，并许被害人民赴辕门喊禀，以凭重处枷示，决不轻贷。各宜凛遵，毋忽！

　　给示泉州府

　　为禁谕事。照得时值岁暮，凡城市村庄人民，挑运米谷薪蔬等项货物往来贸易者，倍加络绎。访闻守门官兵，每遇货物进城，生端需索抽分，殊干法纪。除差员巡缉外，合行示禁。为此示仰把守各城门官兵人等知悉：各宜恪遵纪律，不得借端盘诘勒掯人民往来，并擅行抽取货物。敢有故违，许巡缉员役锁拿及被害人等赴辕门喊禀，以凭重处枷示不贷。

　　康熙十九年十二月二十八日。

　　●平闽纪后序

　　国家永清大定，扫荡群氛，首在神武握机，指授方略，尤赖知人善任，特简名臣，以拨乱返正；所以攻必克，战必胜，胥海隅之氓，而登之衽席，若烛照而数计焉。曩自康熙十二年岁癸丑，皇上念江南财赋重地，濒海之区，游魂未靖，特命提督杨公乂安江左，由东省移镇松江。五年之间，讨军实，严坼堠，兵辑于郊，民狎于野；上谕所谓「历任岩疆，兵民感戴」者，诚知公之深矣！

　　缵曾松人也，习闻公之治兵恤民。自壬子冬，蒙恩终养，万里南归，不一载而滇黔叛变，闽粤绎骚，每于岁时令节，旅谒公于幕下，公慷慨论兵，义形于色。常言「闽海为旧游地，熟知山川形胜、土俗人情，为今日胜算，与其驱土著不若用客兵以壮声势也，与其分汛守不若聚全力以决一战也」。虽未奉南征之诏，■〈艹亦〉■〈艹亦〉乎有据鞍上马、灭此朝食之概。

　　岁戊午，上加公少保、提督福建全省水陆军务。受命之日，登坛誓师，三军感奋。江南之父老，虽拥壶浆，抱马足，遮道攀号，而公投袂奋起，揽辔就道矣。

　　先是闽之役，大将军康亲王奉命专征，业已剿抚并用，罪人斯得；而穷海逋逃，狡焉以逞，陷海澄，围泉郡，贼势张甚。于是乎有移师之命。公以六月出师，冒夏日，冲炎瘴，擐甲挥汗，克日疾驰。闽与吴相距数千里，彼中淬甲砺兵、战胜攻取之状，道里辽远，无由得闻也。间从邸报中见公甫入闽，而恢复惠安矣。未几而官兵直抵泉州，力解重围矣。未几而攻复江东桥，屯营凤山岭，皇上嘉公懋绩，加授昭武将军矣。未几而出洋官兵大胜矣。未几而上西、下坑、深沪等处连破一十九寨矣。未几而恢复海澄，未几而克取金门、厦门，数十年荒服不臣之地，复入版章矣。于是江南士庶额手相告曰：「庶几哉公将归而重莅我民乎」！既而曰：「公生平伟望着于南海，殆将久镇炎服，为扞海之长城、平蛮之铜柱乎」！

　　岁庚申，闽疆底定，公乃抗章引疾，乞身归里。皇上以公平定地方，功绩懋着，炎方卑湿，调摄匪宜，特命公班师奏凯，仍以昭武将军提督江南军务。君恩郑重，将士欢呼，江南士庶，迎马首觏衮衣者喧阗于里巷。缵曾从耆老大夫之后，复得望见公颜色。慰劳之暇，愿闻南征始末，破贼情形。公曰：「是役也，上荷皇上庙谟，次奉亲王调度，以暨参赞同心、督抚共济，余何力之有焉！犹记入闽以来，犯霜露，冒锋镝，满、汉一心，将士戮力，昆阳、钜鹿之战，不能尽述也。检点囊中，惟存奏疏启咨榜檄诸稿，将汇辑成编，以示诸君子可乎」？

　　岁癸亥八月，平闽记成，乃授简于缵曾，而属跋于后。窃惟公之功，天子嘉之，中枢纪之，而何有于草野之言哉！惟是公之用兵，胸有成竹，事若列眉，次第指麾，以刻奏厥效。而况公之所筹画而吁呼者，皇上常先期而指授之；公之所图度而陈请者，皇上多独断而允行之。读奏疏而见明良一德之休，读启咨而见不激不随之度，读榜檄而见公料敌如神、制胜有本之略，此上谕所谓「谋勇兼优、威望素着」者欤！异日者馆阁大臣恭请皇上荡寇洪谟，平海睿算，颁诸寰海，勒诸景钟，以垂示万世，公之跋履山川，身亲百战，扬国威而彰天讨，行将炳耀简策，附垂不朽。则兹编也，其惇史之所必书，载乘之所必录，于以备金匮石室之藏，虽与带砺俱永可矣。

　　康熙二十二年岁次癸亥仲秋吉旦，赐进士同出身、云南按察使司按察使、奉旨终养、前右春坊右中允兼翰林院编修加一级、华亭许缵曾顿首拜撰。

　　●平闽纪后叙

　　昭武将军奉调征闽，不三年而扫平逆寇。行间风雨违和，皇上轸念劳臣，闽土与病体殊宜，俾旋旧履调治，甚异数也！珍摄之余，因裒集师中章奏咨移檄示凡十三卷付梓。瑄受而读之，不禁有感于圣主任人与英主异，纯臣报称与才臣异。其间时势难易，经营劳逸，遂什佰焉，而莫可计数。何言之？我家两将军先后远功闽域，昔有楼船，今有昭武。楼船初以讨南越功，陷寻陿，破石门，力攻烧敌，擒德与嘉，厥勋懋矣！然较之昭武下云中，克豫章，征粤峤，定漳浦，齐鲁江淮间无不蒙其安攘，三十年来声施赫奕，名勒鼎钟者，尤有间。观汉武玺书数楼船五过，至称其捕降为俘，椎埋为获，不念士卒暴露勤劳，而乘传怀黄垂组，以夸耀乡里；是楼船才而未纯志也。汉武责以击闽掩过，遂惶恐受命，从武林深入，辕终古斩其徇北将军，而吴阳反攻东越军，敖与居股杀余善以降而闽平。夫责以五过，而楼船谢罪效死，师行立克，可见英主驾驭才臣，折其心而后竟其用心有如是。今读兹纪所载逆孽鸱张，边陲骚动，长子失律舆尸，制抚失机被谴，上知昭武劳绩茂着，可属大事，晋秩贰等，使将兵往救。始以齿高不敢轻任，继念知闽情形无逾老臣，不敢固辞，是纯臣不避艰险之心也。六月兴师，由武林逾僊霞抵闽，用奇用正，用急用缓，以蹙贼于漳水圭邑间，伺瑕攻隙，坚壁清野，如金城方略然，一举以乘其敝而闽平。夫任之不疑，卒能不负所任，以收成功，可见圣主诚信纯臣，睹其始而早知其终也有如是。余善杀郢自立，国民虽属而繇君丑并处，有不相能之势，即其发兵反汉，所号为吞汉将军如骝力者，入白沙、武林、梅岭间不过数辈，一败即溃，决不自振，变从中起，师乘麋碎。郑经雄踞厦门，其刘国轩、何淑辈号为知兵，又令王一鹏、纪朝佐诸逆游■〈舟宗〉窥伺漳泉间，上游山险则江机、郑一豹为之声援，彼剿此遁，山入水出。而我舟师未能即集，夹剿无期，赊死者凭险思逞，谁肯诛余善自效耶？此时势难于楼船者一。楼船所共事者横海将军韩说、中尉王温舒与越侯、戈船、下濑耳。或出句章，或出梅岭，或出白沙、若耶，与楼船不同道，进退可以自由，无牵制掣肘之患。昭武所共事者，上禀谟谋于奉命大将军外，而满之将军、都统，汉之制抚、提镇，论议难一，趋向莫同，维折衷淆乱之中，既操胜算，无误事机，而向之参差异议者，皆倾心输服无他辞。此时势难于楼船者二。闽当汉世，非有城郭邑里也，处溪谷之间、篁竹之中，得其地不可郡县也，贰而讨之，服而舍之；故楼船既平之后，无所谓经营图度以告成者。今隶诸职方矣，井疆雉堞，吴越同风。使得其地而无城，与下其城而无民，何所贵于有闽？凡高城浚隍，设险守国，而哀鸣之羽有恃无恐，则昭武之经营劳于楼船者一。楼船平闽以还，汉武以其地险阻数反复，终为后世患，乃令诸将悉徙其民于江淮间，遂虚其地；是因其民之好动思乱而言也。今则卢循道覆陷名城，杀将吏以劫掠我子弟，即前此边界迁弃犹有不忍，岂荡平而后反忍徙输将力穑之赤子耶；是保厘赈饥，销锋制堠，而怀德畏威，无敢有摇荡我疆圉，再烦天讨，则昭武之经营劳于楼船者二。我家两将军先后建功于闽域，考汉史而读此纪，其难易劳逸不同概如此哉！

　　昭武征闽之年，适瑄读书中秘。凡报胜请事诸章奏、陈之密勿、宣之史馆者，一读而叹其军机晓畅、智深勇沉，又能和衷共济，谦退不伐，以勷朝廷之武功。迨昭武凯旋之日适瑄读礼庐间，既而痾奇请假，因得竟读诸咨移檄示。一何军务民情，洞彻察着，纪律严明，赏罚信必若是也！维古名将，何以加焉！瑄也章句小儒，幸托宗盟之末，不辞固陋书纪后，亦欲扬盛事于不朽云尔！

　　康熙二十三年岁次甲子秋仲，治下翰林院编修侄瑄顿首载拜谨跋。

　　●平闽纪跋

　　大将军少保杨公平闽纪成，志梁受而盥手读之，不禁服膺吾公之功，为底定东南第一筹也！自昔元臣应运而兴，为国家戡乱致治，矢谟尊俎则天地藏机，决胜疆场则风云变色，故能形图麟阁、名著云台。若吾公者，天授神略，其威名战绩，夙着于江右、闽粤之间。圣天子久倚为股肱心膂，俾公提督江南重地，烽燧无惊，升平永奏。江南百万户泰然登衽席而坐春台，数载于兹矣。鹰厉其疾，雀遘则扬。戊午夏，岛寇豕突我漳泉，连陷城邑，羽檄告警。皇上知公向日镇闽威望，特敕公从云间提师往救。投袂而驰，屦皇剑寝，一鼓解泉围，再战定金厦，馘者封尸，埒京观之筑，降者积甲，齐熊耳之高；遂使八闽之民离汤火，安耕凿，优游于舜日尧天。非我公全活而谁哉？

　　夫郑逆三世负嵎，海舶擅利，聚党繁多，而滨海之民，情深香火，举我军之虚实，阴相罄输，贼因以乘瑕投隙，出没靡常，与晋孙卢元朱张乌合举事者不侔。是以剿抚难于轻用。公也星驰电击，如拉朽摧枯然，剿以剪其逆焰，抚以散其胁从，故荡平之速若此。今举所纪战功与奏疏咨启牌檄一一绎之，六月兴师不避瘴疠，则李西平所以赴国难也；指陈方略，了然指掌，则马伏波所以聚米也；洛阳桥、陈山坝、狮子山诸胜，兵无顿刃，则吴广平所以八战八克也；贰而执之，服而舍之，推心置腹，则裴晋公所以待蔡人也；申严纪律，兵不扰市，告籴赈饥，销兵善后，则曹武惠所以施仁也；和衷济事，功成不伐，则冯征西所以谦退也。举古来名臣将略，毕萃于吾公之一身，宜其荡数十年蛟螭之穴，成千百载竹帛之勋裕如也。天子深嘉公绩，宫保与上将洊加，世爵同带砺永锡，仍移镇吾松，以慰东南衮衣再觏之愿。岂不隆哉！行将绘凌烟、勒钟鼎，与云台、麟阁后先焜耀也！志梁新进末学，每铃阁晋谒，蒙公吐哺相延，愧不能以蠡测海，敬于斯纪仰窥我公之意旨，其犹金城之疏、淮西之碑，垂老谋胜算之成模，扬赫声濯灵之盛治，岂徒镌铭以旌殊，伐树柳以表战功也与？

　　赐进士出身、吏部观政、癸亥考授内阁中书、治云间后学宋志梁顿首拜谨跋。

　　●平闽纪后序

　　窃闻诸侯守封域，王者无外，故禹贡称东西翔南，示无外也。皇朝式廓区宇，九洲内外，无思不服，一统之盛，自有书契以来，未之能匹。乃海岛游魂，逋诛□十载，瞰三逆之煽乱，乘间窃发，使七闽吏民，□然无所措其手足。我皇上恩不遗于昆虫草木，而况滨海之赤子乎。赫怒选将，出睿谟制诏，少保杨公为之统帅。公感激受命，慷慨誓师，忠发寸丹，勇卓毫发。庙算神略之外，筹画机宜，一切征调之远近、用兵之缓急、攻守之情形，事必请，请必从。盖惟知之深，故任之专也。至与亲王大将军及制抚提镇诸公和衷密计，可否不阿，求利国家而已。故温陵之役，克洛阳桥，焚陈山坝，而泉围解；漳南之役，取江东桥，拔万松关，而贼奔遁不得逞，遂合兵捣巢，破贼玉洲等一十九寨而海澄下；分兵高浦，扼其要害，乘胜长驱，而金门、厦门平。由是奉宣皇威，逆首内附，手提闽海百年之逋寇入版籍为王人。天子嘉公之功，进号昭武将军，特授世职，将吏叙高勋，子弟布朝列，恩宠绵泽，世莫尚焉！天下之人延颈跋踵，皆谓公用兵如孙吴，勋名等李郭，竹帛鼎钟，传诸不朽，不亦伟哉！映榴于役关中，周历边塞，经古战场，而思古名将风烈，以为闻之不如见之。而何幸遂得见公也！

　　公道貌古心，爱乐文士，一见倾接，不异素交。因得受平闽记略十三卷读之，自奏疏笺启以及教令榜示，累累数万言，剀切周致，焕若神明。映榴始憬然曰：公之战胜攻取，见诸行阵者，勇也；公之忧国奉公，形诸奏章者，忠也。人臣事君，惟忠是视，无此书不能泯公之勇，然无此书不足传公之忠。何也？兵不知将，将不知兵，危道也。公靖江南，劲旅二千人以往，他人虑客主之讧，而公不疑；公为统帅，水陆并隶焉，公请专设水师，而身督步骑，他人虑事权之分，而公不忌；舟□颷忽，陆兵坚整，公请以陆兵树舟师之声援，他人虑功过之互诿，而公不猜；及乎事定功成，乞身引退，皇上温旨慰留，重莅南服，父老欢呼如得慈母，而公不伐。以是知公之谋、公之勇，皆公之忠运之也。在昔贺若弼有云：杨素猛将非谋将，韩擒虎斗将非领将，史万岁骑将非大将；弼意以大将自居。愚谓不然。大忠如公，而济之以谋、勇，其足以当大将而无媿也夫！故快读是编，而敬附一言于简末。

　　赐进士出身、朝议大夫、陕西按察使司佥事、提督通省学政、加五级前翰林院庶吉士、治年家眷侍生叶映榴顿首拜撰。

　　●平闽纪书后

　　甚矣，将材之难也！自川楚兵兴，征召遍寰宇，云蒸虎变以百数。其见贼辄溃、遇民辄掠、吞饷以肥家者勿论矣，即有智能料敌、勇能决战，膺干城腹心之望，亦复下不知戢士卒，上不知恤国计。而守士之臣，又复肆其侵掊，因以为利。是故以全盛之力，从事一隅，蠲祖宗数世之蓄，而廷臣筹议经费，至不遗余力。幸得蒇事，休养生息阅二十余年，而公私困惫，犹未得悉起。若太傅昭武将军杨敏壮公之征闽也，其事势艰虞，与川楚相百矣。调兵不过五千，兑粮之外，所费不过给援兵家口月支耳。受命伊始，即具靖寇必先安民一疏，略谓兵难遥度，战守机宜容抵闽次第熟筹，唯闽省自叛变以来，百姓流离困苦，全藉地方有司加意培养；至安插投诚，尤宜使其得所安业，不萌异志。剿寇本以保民，若有司抚循无术，则民不安生，势必流为匪类，乱将滋蔓。及抵任视事，则倡议团练乡壮，使守望有助，编查保甲，使奸宄难容，严禁驿骚，使难民复业；故能以客当主，以一击十，使三世狡逞之巨寇，十七阅月而山海廓清，耕食凿饮，于今受其赐。孙子所谓将为国辅，穰苴氏所谓战胜之后其教可复者，公近之矣！

　　公之五世孙亮季子从予游，出示平闽纪十三卷，兼爱之怀，蔼如若揭。杨氏在前明为辽右世将。公之仲父、伯兄，百战徇亳社，以覆其宗。而公于孤露窜伏之余，偕季父犹子归命兴朝，从征江西、广东，援剿福建，勇略彪炳竹帛，家声再振。既而镇山西、山东、江南，靖余氛，拊残黎，父老称惠政者百年而不衰。公既平闽贼，回镇江南，遂蒙赐籍扬州卫，子孙建节树旄者数世。今虽陵替，而季子慷慨有志，兴习史事，能读公书。公之明德远矣，其昌后必深；季子勉之矣！

　　道光十年六月十二日，安吴后学包世臣撰。
