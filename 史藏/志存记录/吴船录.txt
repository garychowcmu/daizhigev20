吴船录 [宋]范成大 


卷上
    石湖居士以淳熙丁酉岁五月二十九日戊辰离成都。是日，泊舟小东郭合江亭下。合江者，岷江别派自永康离堆分入成都及彭、蜀诸郡合于此。以下新津，绿野平林，烟水清远，极似江南。亭之上曰芳华楼，前后植梅甚多。故事：腊月赏梅于此。管界巡检营在亭傍。每花开及三分，巡检司具申一两日开燕，监司预焉。蜀人入吴者，皆自此登舟。其西则万里桥。诸葛孔明送费祎使吴，曰：「万里之行，始于此。」后因以名桥。杜子美诗曰：「门泊东吴万里船。」此桥正为吴人设。余在郡时，每出东郭，过此桥，辄为之慨然。东下五里，曰板桥滩，自蜀都下峡，滩之始也。
    六月己巳朔。发孥累，舟下眉州彭山县，泊。单骑转城，过东、北两门，又转而西。自侍郎堤西行秦岷山道中，流渠汤汤，声震四野，新秧勃然郁茂。前两旬大旱，种几不入土，临行，连日得雨。道见田翁，欣然曰：「今岁又熟矣。」
    五十里，至郫县。观者塞途，皆严装盛饰，帟幕相望。盖自来无制帅行此路者。自是而西，州县皆然。郫邑屋极盛，家家有流水脩竹，而杨氏之居为最。县圃大竹万个，流水贯之，浓翠欲滴。
    未至县二十里，有犀浦镇，故犀浦县。今废，属郫，犹为壮镇。杜子美诗：「南京犀浦道，四月熟黄梅。湛湛长江去，冥冥细雨来。」蜀无梅雨，子美梅熟时经行，偶值雨耳。恐后人便指为梅雨，故辩之。唐玄宗幸蜀，尝以成都为南京云。
    郫筒。截大竹，长二尺以下，留一节为底，刻其外为花纹。上有盖，以铁为提梁，或朱或黑，或不漆，大率挈酒竹筒耳。《华阳风俗记》所载，乃刳竹倾酿，闭以藕丝蕉叶，信宿馨香达于外。然后断取以献，谓之郫筒酒。观此，则是就竹林中为之，今无此酒法矣。
    庚午。二十里，早顿安德镇。四十里，至永康军。一路江水分流入诸渠，皆雷轰雪卷，美田弥望，所谓岷山之下沃野者正在此。崇德庙在军城西门外山上，秦太守李冰父子庙食处也。
    辛未。登城西门楼。其下岷江。江自山中出，至此始盛壮。对江即岷山。岷山之最近者，曰青城山。其尤大者，曰大面山。大面山之后，皆西戎山矣。西门名玉垒关。自门少转，登浮云亭，李蘩清叔守郡时所作。取杜子美诗「玉垒浮云变古今」之句，登临雄胜。
    又登怀古亭，俯观离堆。离堆者，李太守凿崖中断，分江水一派入永康以至彭、蜀，支流自郫以至成都。怀古对崖，有道观曰伏龙，相传李太守锁孽龙于离堆之下。观有孙太古画李氏父子像。
    出玉垒关，登山，谒崇德庙。新作庙前门楼，甚壮，下临大江，名曰都江。江源政自西戎中来，由岷山涧壑出而会于此，故名都江。世云江出岷山者，自中国所见言之也。李太守疏江驱龙，有大功于西蜀。祠祭甚盛，岁刲羊五万，民买一羊将以祭而偶产羔者，亦不敢留，并驱以享。庙前屠户数十百家，永康郡计至专仰羊税，甚矣其杀也。余作诗刻石以讽，冀神听万一感动云。
    庙前近离堆，累石子作长汀以遏水，号象鼻，以形似名。西川夏旱，支江水涸，即遣使致祷，增堰壅水，以入支江，三四宿，水即徧，谓之摄水。余在成都，连岁遣郡丞冯俌摄水祠下，皆如期而应，连得稔。既谒谢于庙，徜徉三楼而返。
    将至青城，再度绳桥。每桥长百二十丈，分为五架，桥之广十二绳排连之，上布竹笆，攒立大木数十于江沙中，辇石固其根，每数十木作一架，挂桥于半空，大风过之，掀举幡然，大略如渔人晒网、染家晾彩帛之状。又须舍舆疾步，从容则震掉不可立。同行皆失色。郡人云：「稍迂数里，有白石渡，可以船济，然极湍险也。」
    五十里，早顿罗汉院沿江行。山脚入青城界。道左右多幽居，流水淙琤，脩竹弥望。晚，渐入山。
    三十里，至青城山。门曰宝仙九室洞天。夜宿丈人观。观在丈人峰下，五峰峻峙如屏，观之台殿，上至岩腹。丈人自唐以来，号五岳丈人储福定命真君。传记略云：「姓寗，名封。与黄帝同时，帝从之问龙蹻飞行之道。」本朝增崇祠典，与灊、庐皆有宫名，此独号丈人观。先是其徒以为言，余为请之朝。李焘仁父适为礼部侍郎，上议曰：
    按：《河图括地象》：岷山之精，上为井络，帝以会昌，神以建福。注曰：「昌即庆也。」青城实岷山第一峰，会庆又符诞节之名。
    乃赐名会庆建福宫。余将入山而敕书适至，乃作醮以祝圣谢恩。
    真君殿前有大楼，曰玉华。翬飞轮奂，极土木之胜。殿四壁，孙太古画黄帝而下三十二仙真，笔法超妙，气格清逸。此壁冠于西州。两庑古画尚多，半已剥落，惟张果老、孙思邈二像无恙。
    壬申。泊青城山。始生之辰也。今春病少城，几殆，仅得更生，因来名山禳祭。
    夜，道士就殿前作步虚仪。方升坛，有大炬出殿后岩上，色洞赤，周旋山顶，有顷灭变。同游者疾趋来观，则无有矣。余默请于丈人，此灯正为仆出者，当复见，使诸人共观之。语脱口，灯复出，分合眩转，若经藏然，食顷乃没。观人云：「从来此峰无灯，四年前曾一见。」
    今日山后老人村耆耋妇子辈，闻余至此，皆扶携来观。村去此不远，但过数绳桥。俗称其村曰獠泽，余以为不雅驯，更名老宅。近来盐酪路通，寿亦减。
    癸酉。自丈人观西登山，五里至上清宫。在最高峰之顶，以板阁插石，作堂殿。下视丈人峰，直堵墙耳。岷山数百峰，悉在栏槛下，如翠浪起伏，势皆东倾。一轩正对大面山，一上六十里，有夷坦曰芙蓉平，道人于彼种芎。非留旬日不可登，且涉入夷界，虽羽衣辈亦罕到。雪山三峰烂银琢玉，闯出大面后。雪山在西域，去此不知几千里，而了然见之，则其峻极可知。上清之游，真天下伟观哉！
    夜，有灯出。四山以千百数，谓之圣灯。圣灯所至多有，说者不能坚决。或云古人所藏丹药之光，或谓草木之灵者有光，或又以谓龙神山鬼所作，其深信者则以为仙圣之所设化也。
    甲戌。下山五里，复至丈人观。二十里，早顿长生观，范长生得道处也。有孙太古画龙虎二君，在殿外两壁上。笔势挥扫，云烟飞动，盖孙笔之尤奇者。
    殿壁又有孙画《味江龙》一堵。相传孙欲画龙而不知其真。有丈夫过，云：「君欲识真龙乎？」忽变而夭矫。孙谛视，画得之。视稍久，一目遂眚，即此画也。旧壁，宣和间取入京师。临行，道士募名笔摹于新壁，今所存者摹本也。
    晚，宿范氏庄园。
    乙亥。十五里，发青城县。同年雅州守何正仲子方来见，招游其羣从园林。江水分流入县，滩声聒耳，以故人家悉有流渠脩竹，易成幽趣。
    四十五里，晚宿蜀州城外圣佛院。
    丙子。二十里，早顿周家庄。周氏三大第，皆高爽严洁。大抵沃野所在，二百年不见兵火。居民屋室如法，有承平气象。
    十里，至蜀州。郡圃内西湖极广袤。荷花正盛，呼湖船泛之。系缆古木脩竹间，景物甚野，为西州胜处。湖中多小菱，可食。蜀无菱，至此始见之。郡守吴广仲撒旧四相堂新之，名曰熙春。余谓不若仍其旧。四相谓唐李绛、钟绍京等，皆尝为蜀州刺史者也。然但名四相，嫌限定数，乃为更名相业云。
    丁丑。三十里，早顿江原县。前馆职张縯季长招至其曾祖所作善颂堂上。季长之祖与司马温公、范太史同朝相善也，论新法不合，归。二公作《善颂堂诗》以送之，使归寿其亲。诗卷皆存壁，有赵清献公宰邑时题字。
    季长之族祖浩，藏仁宗御飞白书。山谷所跋者，其末句誉天地之高厚，赞日月之光华；「臣知其不能也」，今集中作「臣自知其不能也」。「自」字盖后来所增，语意方全。山谷自称「洪州分宁县双井里前史官臣黄庭坚」，盖谪戎州时所跋。
    四十里，宿新津县。成都及此郡送客毕会。邑中借居，僦舍皆满，县人以为盛。成都万里桥下之江与岷江正派合于此。
    戊寅。为送客住一日。饮罢，发遣，令各归，留者尚十五六。新津县廨上雨傍风，无一席宽洁处。送客贪于相从，欢然竟日，忘其居之陋也。
    己卯。大雨，不可登脩觉。脩觉者，新津县对江一小山。上有绝胜亭，一望平野，可尽西川。杜子美所谓「西川供客眼，惟有此江郊」。是日，雾雨昏昏，非远望所宜，故不复登。
    辰初，以小舟下彭山，己、未已到，与孥累船会。即解维，午后，至眉州城外江，即玻瓈江也。冬时水色如此。方夏，潦怒涛涨，皆黄流耳。江上小山名蟆颐，川原平远似江、浙间。
    城中荷花特盛，处处有池塘。他郡种荷者皆买种于眉。徧城悉是石街，最为雅洁，前守王阳英昭祖所作也。景疏楼在子城上，甚草草。闻旧楼在其角，尤不如今。其前多草木蔽亏，无所见。
    庚辰。刘焞文潜招集于郡圃起文堂，堂名盖为东坡设对起文。又一堂，前守李石知几所作，名元佑学堂。眉人云：「李初揭堂名，轻薄子于郡前旗亭上，亦书其榜曰『淳熙酒肆』。」其俗大抵好论议。文潜，郡人也。
    眉郡治有古竈，在厅事后，太守不敢居，扃钥奉祠之。又闻军资库有一水瓮，满贮石子，每月朔亦祠之，仍增水、石各一器，不知其几年，而至今不满。官府怪诬之事，未有如眉之竈瓮者。
    辛巳。招送客燕于眉山馆，与叙别。荔子已过，郡中犹余一株，皆如渥丹，尽撷以见饷。偶有两柈留馆中，经宿取视，绿叶红实粲然。乃知寻常用篮络盛贮，徒欲透风，不知为雨露沾洒，风日炙薄，经宿色香都变。试取数百颗，贮以大合，密封之，走介入成都，以遗高、朱二使者，亦两夕到。二君回书云：「风露之气如新。」记之以告好事者。
    壬午。发眉州。六十里，午，至中岩，号西川林泉最佳处。相传为第五罗汉诺矩那道场，又为慈姥龙所居。
    登岸即入山径，半里有唤鱼潭。水出岩下，莫知浅深，是为龙之窟宅。人拍手潭上，则羣鱼自岩下出，然莫敢玩。两年前，有监司从卒浴其中，若有物曳入崖下。翌日，尸浮出江上。
    又半里，有深源泉。凡五里，至慈姥岩。岩前即寺也。凡山中岩潭亭院之榜，皆山谷书。山谷贬戎州，今叙州也。有亲故在青神，遂至眉，游中岩。自此不复西，盖元不识成都，疑有所畏避云。
    入寺，侧出石磴，半里余，有三石峰，平正如高楼巍阙，嶻嶪奇伟，不可名状。前二峰，后一峰，如品字。前二峰之间，容一径，可以并行。至中峰之下，有石室，诺矩那庵也。旧说有天台僧，遇病僧与一木锁匙，曰：「异日至眉之中岩，以此匙扣石笋，我当出见。」已而果然。天台僧怳然，识为病僧。挈以赴海中斋会。既回，如梦觉。自此中岩之名遂显。三峰，土人谓之石笋。余观之，乃三石楼，笋盖不足道。
    傍又有宝缾峰数百尺，上侈下缩，真一古壶，亦甚奇怪。
    送客复集山中，遂留宿。初夜，月出东岭，松桂如蒙霜雪，与诸人凭栏极谈。至夜分，散。
    癸未。早食后，与送客出寺，至慈姥岩前徘徊，皆不忍分袂。复班荆，小饮岩下。须臾风雨大至，岩溜垂下如布，雨映松竹，如玉尘散飞。诸宾各即席作诗，不觉日暮，遂皆不成行。下山，复入宿寺中。
    甲申。早出山，至江步，与送客先归者别。放船过青衣，入湖瀼峡，由平羌旧县至嘉州，日未晡。自眉至嘉，百二十里，中岩其半途也。
    谒宪使程咏之于雪堂。雪堂者，咏之葺重堂之后一堂。深邃清凉，专以度暑。尽取所藏雪图挂四壁，而榜曰雪堂，将以馆余。余不暇迁，然未行以前，盖日造焉。
    先是余造舟于叙，既成，泝流泊于嘉。甫毕而被召，自合江乘小舟至此。登新舰，乃治装，及载诸军封桩，稍治一行私商匿税之弊，例留数日。
    行馆之侧，曰问月堂。虽久不葺，然月正出前檐，名不虚得。
    城累大石为之，以备涨湍，虽庳而坚。仪门之榜曰犍为郡，然非汉郡旧地也。尤多荔枝，皆大本，轮囷数围，以九顶寺殿前槱核者为最，每岁，宪司专之。
    乙酉。泊嘉州。渡江，游凌云。在城对岸，山不甚高，绵延有九山头，故又名九顶。旧名青衣山；青衣，蚕丛氏之神也。旧属平羌县，县废，并属龙游。
    跻石磴，登凌云寺。寺有天宁阁，即大像所在。嘉为众水之会，导江、沫水与岷江，皆合于山下，南流以下犍为。沫水合大渡河由雅州而来，直擣山壁，滩泷险恶，号舟楫至危之地。唐开元中，浮屠海通始凿山为弥勒佛像以镇之。高三百六十尺，顶围十丈，目广二丈，为楼十三层。自头面以及其足，极天下佛像之大。两耳犹以木为之。佛足去江数步，惊涛怒号，汹涌过前，不可安立正视，今谓之佛头滩。佛阁正面三峨，余三面皆佳山，众江错流诸山间，登临之胜，自西州来，始见此耳。东坡诗：「但愿身为汉嘉守，载酒常作凌云游。」后人取其语，作载酒亭于山上。
    丙戌。泊嘉州。游万景楼，在州城，傍高丘之上。汉嘉登临山水之胜，既豪西州，而万景所见，又甲于一郡。其前大江之所经，犍为、戎、泸，远山缥缈明灭，烟云无际。右列三峨，左横九顶，残山剩水，间见错出。万景之名，真不滥吹。余诗盖题为西南第一楼也。
    九顶之傍，有乌尤一峰，小江水绕之，如巧画之图。楼前百余步，有古安乐园。山谷常游之，名轩曰涪翁，壁间题字犹存。云「见水绕乌尤」，惟此亭耳。是时未有万景，故山谷以安乐园为胜，今不足道矣。
    下山，入小巷，至广福院。中有水洞，静听洞中，时有金玉声，琅然清越，不知水滴何许作此声也。旧名东丁水，寺亦因名东丁院，山谷更名方响洞，题诗云：「古人名此东丁水，自古丁东直到今。我为更名方响洞，要知山水有清音。」
    丁亥、戊子、己丑、庚寅、辛卯，泊嘉州。遣近送人马，归者十九。留家嘉州岸下，单骑入峨眉。有三山，为一列，曰大峨、中峨、小峨。中峨、小峨昔传有游者，今不复有路。惟大峨一山，其高摩霄，为佛书所记普贤大士示现之所。自郡城出西门，济燕渡水，汹涌甚险。此即雅州江，其源自巂州邛部合大渡河，穿夷界千山以来。过渡，宿苏稽镇。
    壬辰。早发苏稽，午过符文镇。两镇市井繁遝，类壮县。符文出布，村妇聚观于道，皆行而绩麻，无索手者。民皆束艾蒿于门，燃之发烟，意者熏袚秽气，以为候迎之礼。
    午后，至峨眉县宿。
    癸巳。发峨眉县。出西门，登山，过慈福、普安二院、白水庄、蜀村店。十二里，龙神堂。
    自是磵谷舂淙，林樾雄深。小憩华严院，过青竹桥、峨眉新观、路口、梅树垭、两龙堂，至中峰院。院有普贤阁，回环十七峰绕之。背倚白崖峰。右傍最高而峻挺者，曰呼应峰。下有茂真尊者庵，人迹罕至。孙思邈隐于峨眉，茂真在时，常与孙相呼，相应于此云。
    出院，过樟木、牛心二岭及牛心院路口，至双溪桥。乱山如屏簇，有两山相对，各有一溪出焉。并流至桥下，石堑深数十丈，窈然沉碧，飞湍喷雪，奔出桥外，则入岑蔚中，可数十步，两溪合为一，以投大壑。渊渟凝湛，散为溪滩。滩中悉是五色及白质青章石子。水色麴尘，与石色相得，如铺翠锦，非摹写可具。朝日照之，则有光彩发溪上，倒射岩壑，相传以为大士小现也。
    牛心寺三藏师继业，自西域归过此，将开山，两石鬭溪上，揽得其一，上有一目，端正透底，以为宝瑞，至今藏寺中，此水遂名宝现溪。自是登危磴，过菩萨阁，当道有榜，曰天下大峨山，遂至白水普贤寺。自县至此，步步皆峻陂，四十余里，然始是登峰顶之山脚耳。
    甲午。宿白水寺。大雨，不可登山。
    谒普贤大士铜像。国初，敕成都所铸。有太宗、真宗、仁宗三朝所赐御制书百余卷，七宝冠、金珠璎珞、袈裟、金银缾鉢、奁炉、匙筯、果垒、铜钟、鼓、锣、磬、蜡茶、塔、芝草之属。又有崇宁中宫所赐钱幡及织成红幡等物甚多，内仁宗所赐红罗紫绣袈裟，上有御书《发愿文》，曰：
    佛法长兴，法轮常转。国泰民安，风雨顺时。干戈永息，人民安乐，子孙昌盛。一切众生，同登彼岸。嘉佑七年十月十七日，福宁殿御札记。
    次至经藏。亦朝廷遣尚方工作宝藏也。正面为楼阙，两傍小楼夹之。钉铰皆以?石，极备奇靡。相传纯用京师端门之制。经书则造于成都，用碧硾纸销银书之。卷首悉有销金图画，各图一卷之事。经帘织轮相铃杵器物及「天下太平」、「皇帝」、「万岁」等字于繁花缛叶之中，今不复见此等织文矣。
    次至三千铁佛殿，云：「普贤居此山，有三千徒众共住，故作此佛。」冶铸甚朴拙。
    是日设供，且祷于大士，丐三日好晴以登山。
    乙未。大霁，遂登上峰。自此至峰顶光相寺七宝岩，其高六十里。大略去县中平地不下百里，又无复蹊磴。斫木作长梯，钉岩壁，缘之而上，意天下登山险峻，无此比者。余以健卒挟山轿强登。以山丁三十夫，曳大绳行前挽之，同行则用山中梯轿。
    出白水寺侧门，便登点心山。言峻甚，足膝点于心胸云。
    过茅亭觜、石子雷、大小深坑、骆驼岭、簇店。凡言店者，当道板屋一间。将有登山客，则寺僧先遣人煮汤于店，以俟蒸炊。
    又过峰门、罗汉店、大小扶{左扌右舁}、错喜欢、木皮里、胡孙梯、雷洞平。凡言平者，差可以讬足之处也。雷洞者，路在深崖，万仞磴道，缺处则下瞰沉黑若洞然。相传下有渊水，神龙所居，凡七十二洞。岁旱，则祷于第三洞。初投香币，不应，则投死彘及妇人弊履之类，以掁触之，往往雷风暴发。峰顶光明岩上所谓兜罗绵云，亦多出于此洞。
    过新店、八十四盘、娑罗平。娑罗者，其木叶如海桐，又似杨梅花，红白色，春夏间开，惟此山有之。初登山半即见之，至此，满山皆是。大抵大峨之上，凡草木禽虫，悉非世间所有，昔固传闻，今亲验之。余来以季夏，数日前，雪大降，木叶犹有雪渍斓斑之迹。草木之异，有如八仙而探紫，有如牵牛而大数倍，有如蓼而浅青。闻春时异花尤多，但是时山寒，人鲜能识之。草叶之异者，亦不可胜数。山高多风，木不能长，枝悉下垂。古苔如乱发，鬖鬖挂木上，垂至地，长数丈。又有塔松，状似杉而叶圆细，亦不能高，重重偃蹇如浮图，至山顶尤多。又继无鸟雀，盖山高，飞不能上。
    自娑罗平，过思佛亭、软草平、洗脚溪，遂极峰顶光相寺。亦板屋数十间，无人居。中间有普贤小殿。以卯初登山，至此已申后。初衣暑绤，渐高渐寒，到八十四盘，则骤寒。比及山顶，亟挟纩两重，又加毳衲驼茸之裘，尽衣笥中所藏。系重巾，蹑毡靴，犹凛慄不自持，则炽炭拥炉危坐。山顶有泉，煮米不成饭，但碎如砂粒。万古冰雪之汁，不能熟物，余前知之，自山下携水一缶来，财自足也。
    移顷，冒寒登天仙桥，至光明岩。炷香小殿上，木皮盖之。王瞻叔参政，尝易以瓦，为雪霜所薄，一年辄碎，后复以木皮易之，翻可支二三年。人云佛现悉以午，今已申后，不若归舍，明日复来。
    逡巡，忽云出岩下，傍谷中，即雷洞山也。云行，勃如队仗。既当岩，则少驻。云头现大圆光，杂色之晕数重。倚立相对中，有水墨影，若仙圣跨象者。一碗茶顷，光没，而其傍复现一光如前，有顷亦没。云中复有金光两道，横射岩腹，人亦谓之小现。日暮，云物皆散，四山寂然。乙夜，灯出，岩下徧满，弥望以千百计。夜寒甚，不可久立。
    丙申。复登岩眺望，岩后岷山万重，少北则瓦屋山在雅州，少南则大瓦屋，近南诏，形状宛然，瓦屋一间也。小瓦屋亦有光相，谓之辟支佛现。此诸山之后，即西域雪山，崔嵬刻削，凡数十百峰，初日照之，雪色洞明如烂银，晃耀曙光中。此雪自古至今，未尝消也。山绵延入天竺诸蕃，相去不知几千里，望之但如在几案间，瑰奇胜绝之观，真冠平生矣。复诣岩殿致祷，俄氛雾四起，混然一白，僧云银色世界也。
    有顷，大雨倾注，氛雾辟易。僧云：「洗岩雨也，佛将大现。」兜罗绵云复布岩下，纷郁而上，将至岩数丈辄止。云平如玉地，时雨点有余飞。俯视岩腹，有大圆光，偃卧平云之上。外晕三重，每重有青黄红绿之色。光之正中，虚明凝湛，观者各自见其形现于虚明之处，毫厘无隐，一如对镜，举手动足，影皆随形而不见傍人，僧云摄身光也。此光既没，前山风起云驰，风云之间，复出大圆相光，横亘数山，尽诸异色，合集成釆。峰峦草木，皆鲜妍绚蒨，不可正视。云雾既散，而此光独明，人谓之清现。凡佛光欲现，必先布云，所谓兜罗绵世界。光相依云而出，其不依云，则谓之清现，极难得。
    食顷，光渐移，过山而西。左顾雷洞山上，复出一光，如前而差小，须臾亦飞行过山外，至平野间，转徙得得，与岩正相值，色状俱变，遂为金桥。大略如吴江垂虹，而两圯各有紫云捧之。凡自午至未，云物净尽，谓之收岩，独金桥现至酉后始没。
    同登峰顶者：幕客简世杰伯隽、杨光商卿、周杰德俊万、进士虞植子建及家弟成绩。今日，复有同年杨愻伯勉、幕客李嘉谋良仲自夹江来，甫至而光现。
    丁酉。下山。始登山时，虽跻攀艰难，有绳曳其前，犹险而不危。下山时，虽复以绳缒舆后梯斗下，舆夫难着脚，既险且危。下山渐觉暑气，以次减去绵衲。午至白水寺，则絺绤如故。闻昨暮寺中大雷雨，峰顶夕阳快晴，元不知也。
    幕客范谟季申、郭明复中行、杨辅嗣勋皆自汉嘉来会，而不及余于峰顶。食后，同游黑水，过虎溪桥，奔流激湍，大略似双溪而小不及。始开山，僧自白水寻胜至此，溪涨，不可渡，有虎蹲伏其傍，因遂跨之，乱流以济，故以名溪。白、黑二水，皆以石色得名。黑水前对月峰，栋宇稍洁。宿寺中东阁。
    秋七月戊戌，朔。离黑水，复过白水寺，前渡双溪桥，入牛心寺。雨后断路，白云峡水方涨，碧流白石，照人肺肝，如层冰积雪。篮舆下行峡浅处以入寺。飞涛溅沬，襟裙皆濡。境过清，毛发尽竦。
    寺对青莲峰，有白云、青莲二阁最佳。牛心本孙思邈隐居，相传时出诸山，寺中人数见之。小说亦载招僧诵经，施与金钱，正此山故事。
    有孙仙炼丹竈，在峰顶，及陶珠泉在白云峡最深处。去寺数里，水深不可涉。独访丹竈。竈傍多奇石，祠堂后一石尤佳，可以箕踞宴坐，名玩丹石。
    寺有唐画罗汉一板，笔迹超妙，眉目津津，欲与人语。成都古画浮图像最多，以余所见，皆出此下。蜀画胡僧，惟卢楞伽之笔为第一，今见此板，乃知楞伽源流所自，余十五板亡之矣。
    此寺即继业三藏所作。业姓王氏，耀洲人。隶东京天寿院。乾德二年，诏沙门三百人，入天竺求舍利及贝多叶书，业预遣中。至开宝九年，始归寺。所藏《涅盘经》一函，四十二卷。业于每卷后，分记西域行程，虽不甚详，然地里大略可考，世所罕见，录于此，以备国史之阙。
    业自阶州出塞西行，由灵武、西凉、甘、肃、瓜、沙等州，入伊吴、高昌、焉耆、于阗、疏勒、大食诸国，度雪岭至布路州国。
    又度大葱岭，雪山至伽溼弥罗国，西登大山，有萨埵太子投崖饲虎处，遂至健陀罗国，谓之中印土。
    又西至庶流波国及左烂陀罗国。国有二寺。
    又西过四大国，至大曲女城，南临陷牟河，北背洹河，塔庙甚多而无僧尼。
    又西二程，有宝堦故基。
    又西至波罗奈国，两城相距五里，南临洹河。
    又西北十许里，至鹿野苑，塔庙佛迹最夥（业自云别有传记，今不传矣）。南行十里，渡洹河。河南有大浮图。自鹿野苑西至摩羯提国，馆于汉寺。寺多租入，八村隶焉。僧徒往来如归，南与杖林山相直，巍峰岿然。山北有优波掬多石室及塔庙故基。南百里有孤山，名鷄足三峰。云是迦叶入定处。
    又西北百里，有菩提宝座城。四门相望，金刚座在其中，东向。
    又东至尼连禅河。东岸有石柱，记佛旧事。自菩提座东南五里，至佛苦行处。
    又西三里，至三迦叶村及牧牛女池。金刚座之北门外，有师子国伽蓝。
    又北五里，至伽耶城。
    又北十里，至伽耶山，云是佛说《宝云经》处。
    又自金刚座东北十五里，至正觉山。
    又东北三十里，至骨磨城。业馆于虾罗寺，谓之南印土。诸国僧多居之。
    又东北四十里，至王舍城。东南五里，有降醉象塔。
    又东北，登大山，细路盘纡，有舍利子塔。
    又临涧有下马迎风塔。度绝壑，登山顶，有大塔庙，云是七佛说法处。山北平地。
    又有舍利本生塔。其北山半曰鹫峰，云是佛说《法华经》处。山下即王舍城，城北山址，有温泉二十余井。
    又北有大寺及迦兰陁竹园故迹。
    又东有阿难半身舍利塔。温汤之西，有平地，直南登山，复有毕鉢罗窟。业止其中，诵经百日而去。窟西，复有阿难证果塔。此去新王舍城八里，日往乞食会。新王舍城有兰若，隶汉寺。
    又有树提迦故宅城。其西，有轮王塔。
    又北十五里，有那烂陁寺。寺之南北，各有数十寺，门皆西向。其北，有四佛座。
    又东北十五里，至乌岭头寺。东南五里，有圣观自在像。
    又东北十里，至伽溼弥罗汉寺，寺南距汉寺八里许。自汉寺东行十二里，至却提希山。
    又东七十里，有鸽寺。西北五十里，有支那西寺，古汉寺也。西北百里，至花氏城，育王故都也。自此渡河，北至毘耶离城，有维摩方丈故迹。
    又至拘尸那城及多罗聚落。踰大山数重，至泥波罗国。
    又至磨逾里，过雪岭，至三耶寺。由故道自此入阶洲。
    太祖已宴驾，太宗即位。业诣阙进所得梵夹舍利等，诏择名山修习。登峨眉，北望牛心，众峰环翊，遂作庵居，已而为寺。业年八十四而终。
    出牛心，复过中峰之前，入新峨眉观。自观前山开新路，极峻斗下。冒雨以游龙门，竭蹶数里，歘至一处，涧溪自两山石门中涌出，是为龙门峡也。以一叶舟棹入石门，两岸千丈岩壁，色如碧玉，刻削光润。入峡十余丈，有两瀑布各出一岩顶，相对飞下嵌根，有盘石承之，激为飞雨，溅洙满峡，舟过其前，衣皆沾洒透溼，又数丈，半岩有圆龛，去水可二丈，以木梯升之，即龙洞也。峡中绀碧无底，石寒水清，非复人世。舟行数十步，石壁益峻，水益湍，亟回棹。舟人云：「前去更奇。」以雨大作，加飞瀑沾濡，暑肌起粟，骨惊神，凛乎其不可以久留也。
    昔尝闻峨眉双溪，不减庐山三峡。前日过之，真奇绝。及至龙门，则双溪又在下风。盖天下峡泉之胜，当以龙门为第一。要之游者自知，未之游者，必以余言为过。然其路险绝，乱石当道，将至峡，必舍舆，蹑草履，经营蹞步于槎牙兀臬中，方至峡口。盖大峨峰顶天下绝观，蜀人固自罕游，而龙门又胜绝于山间，游峨眉者，亦罕能到。非好奇喜事、忘劳苦而不惮疾病者，不能至焉。
    复寻大路出山。初夜，始至县中。
    己亥。发峨眉。晚，至嘉州。
    庚子、辛丑。皆泊嘉州。
    壬寅。将解缆。嘉守王亢子苍留看月榭。前权守陆游务观所作，正对大峨，取李大白「峨眉山月半轮秋，影入平羌江水流」之句。郡治乃在山坡上。正堂之偏，有孙真人祠。祠前有丹井；又有石洞，亦有水声如东丁，号鸣玉洞。
    食后，发嘉州。监司太守前路相别。宪司吏独棹叶舟，过佛头滩，覆于望中。子侄船上重下轻，屡欹侧不免，议易舟。仅行二十里，至王波渡宿。
    蜀中称尊老者为波，祖及外祖皆曰波，又有所谓天波、日波、月波、雷波者，皆尊之之称。此王波盖王老或王翁也。宋景文尝辩之，谓当作「皤」字。鲁直贬涪州别驾，自号涪皤，或从其俗云。
    癸卯。发王波渡，四十里至罗护镇。岸有石如马，村人常以绳糜之，云不然为怪。百里至犍为县。县有江楼，甚高爽，下临长川。过县二十里，至下垻宿。



卷下
    甲辰。发下垻。百里，至叙州宣化县。百二十里，至叙州，才亭午。叙，古戎州也。
    山谷谪居在小寺中，号大死庵。后人就作祠堂，并裒墨迹刻其中。方山谷谪居时，屡有锁江亭诗，今江上旧基，别作新亭，颇如法锁江者。
    旧戎州在对江平坡之上，与夷蛮杂处。马湖江自夷中出，合大江。夷自马湖舟行，必过旧州下，故联锁于江口，以防其出没。今徙州治于南岸，而锁江之名犹存，犹置锁中流，但拦税而已。
    旧州有《韦臯纪功碑》，巍然在荒榛中。对江诸夷皆重屋，林木蔚然，盛暑犹荷毡以观客舟之过江。
    两岸多荔子林。郡酝旧名「重碧」，取杜子美《戎州》诗「重碧拈春酒，轻红擘荔枝」之句。余谓「重」字不宜名酒，为更名「春碧」。印本「拈」或作「酤」，郡有碑本，乃作「粘」字。
    乙巳。发叙州。十五里，有南广江来合大江，通百二十里，至南溪县。四十五里，至泸州江安县。道中有滩，号张旗三滩。谓湍势奔急，张旗之顷，已过三滩也。百二十里，至泸州，方申时。
    大雨中不暇登眺。泸虽近年以为帅府，井邑草草，不成都会，亦以密迩夷蛮故也，然在汉已为江阳县矣。
    蜀中惟泸叙之城皆以屋盖之，极类广西。叙多颓圮，泸独全好，然犹不及桂林之壮。泸、叙对江即夷界。近城有渡泸亭，竟不知诸葛孔明的从何处渡。或云叙正对马湖江，马湖入诸夷路，当自彼渡也。
    丙午。泊泸州。登南定楼，为一郡佳处。前帅晁公武子止所作，下临内江。此水自资、简州来合大江。城上有来风亭，瞰二江合处，于纳凉最宜，梁介子辅所作。子辅盖得末疾于斯亭，竟以不起，亭名疑谶云。
    丁未。将解维，泸帅马骐德骏移具江亭。比散，风起，日亦曛，不可行。
    戊申。发泸州。百二十里，至合江县。对岸有庙曰登天王，相传为吕光庙。事苻坚，以破虏将军平蜀有功，后其子绍即天王位，登天之名或以此。舟人至县，皆上谒，以鱼为享，无即以鲊。又以鸠摩罗什从祀而享以饼饵。
    又有刘仙观，在对江安乐山。刘仙名珍，隋开皇时人。山中出天符木叶，上有篆文，如道士书符，人采以相赠遗。
    蜀中送客至嘉州归尽，独杨商卿父子、谭季壬德称三人送至此，踰千里矣。乃为留一宿以话别。
    己酉。发合江。二百四十里，至恭州江津县。二十里，过渔洞，宿泥培村。
    庚戌。发泥培。六十里，至恭州。自此入峡路。大抵自西川至东川，风土已不同，至峡路益陋矣。恭为州乃在一大磐石上，盛夏无水土气，毒热如炉炭燔灼，山水皆有瘴，而水气尤毒。人喜生瘿，妇人尤多。自此至秭归皆然。承平时谓之川峡，自不同年而语。军兴，置大帅司，始总名四川。然法令科条，犹称川峡。
    泊舟小憩报恩寺，热亦不可逃。生平不堪暑，未有如此日者。
    辛亥。发恭州。嘉陵江自利、阆、果、合等州来合大江。百四十里，至涪州乐温县。有张益德庙。大观中赐额雄威，韶兴中封忠显王。蒲氏墨旧出此县，大韶死久矣，其族人犹卖墨，不复能大佳，亦以贱价故也。
    七十里，至涪州排亭之前，波涛大汹，濆淖如屋，不可梢船。过州，入黔江泊。此江自黔州来合大江。大江怒涨，水色黄浊。黔江乃清泠如玻璃，其下悉是石底。自成都登舟，至此始见清江。涪虽不与蕃部杂居，旧亦夷，俗号为四人。四人者，谓华人、巴人及廪君与盘瓠之种也。
    自眉、嘉至此，皆产荔枝。唐以涪州任贡。杨太真所嗜，去州数里，有妃子园，然其品实不高。今天下荔枝，当以闽中为第一，闽中又以莆田陈家紫为最。川、广荔枝生时，固有厚味多液者，乾之肉皆瘠，闽产则否。
    壬子。发涪州。过羣猪滩，既险且长。水虽大涨，乱石犹森然。两傍他舟皆荡兀，惊怖号呼。
    百二十里，至忠州酆都县。去县三里，有平都山仙都道观，本朝更名景德。冒大暑往游，阪道数折，乃至峰顶。碑牒所传，前汉王方平、后汉阴长生皆在此山得道仙去。有阴君丹炉及两君祠堂皆存。祠堂唐李吉甫所作，壁亦有吉甫像。有晋、隋、唐三殿，制度率痹狭，不突兀，故能久存。壁皆当时所画，不能尽精，惟隋殿后壁十仙像为奇笔，丰臞妍怪，各各不同，非若近世绘仙圣者一切为靡曼之状也。晋殿内壁亦有溪女等像，可亚隋壁。殿前浴丹池，不甚甘凉。
    满山古柏大数围，转运司岁遣官点视。相传为阴君手种。余以成都孔明庙柏观之，彼止刘蜀时物，乃大此数倍。然段文昌《修观记》已云「峭壁千仞，下临沸波，老柏万栽，上荫峰顶」，段时已称老柏，或真阴君所植，直差瘦耳。阴君以炼丹济人为道业，其法犹传，知石泉军章森德茂家有阴丹甚奇，即阴君丹法也。
    观中唐以来留题碑刻以百数，暑甚不暇徧读。道家以冥狱所寓为酆都宫，羽流云此地或是。
    晚行数十里，至竹平宿。
    癸丑。发竹平。七十里，至忠州。有四贤阁，绘刘晏、陆贽、李吉甫、白居易像，皆尝谪此州者。又有荔枝楼，乐天所作。
    又行五十里，至万州武宁县。八十里，至万州。宿在江滨。邑里最为萧条，又不及恭、涪。蜀谚曰：「益、梓、利、夔最下，忠、涪、恭、万尤卑。」然泝江入蜀者，至此即舍舟而徒，不两旬可至成都，舟行即须十旬。
    甲寅。早游西山。万有西山及岑公洞，皆可游。岑叟事见严挺之碑，隋末避地得道。洞隔涨江，不暇往。
    西山之麓登阪，及山半，得平地，有泉溢为小湖，作亭堂其上，荷芰充满，四山紫翠环之，亦佳处也。山谷题字极称许之。湖上有烟霏阁，取题中语也。
    食顷回，解舟。六十里，至开江口。水自开、达州来合大江。四十里，至下岩。沿江石壁下，忽嵌空为大石屋，即石壁凿为像设，前有瑞光阁，阁上石岩如檐，覆之水帘，落岩下排溜阁前，此景甚奇。然此水乃山顶田间灌溉之余，旱则涸矣。阁前有大荔枝两株，交柯蔽映。入蜀道，至此始见荔枝。
    岩壁刻字尤多，坡、谷皆有之。坡书殊不类，非其亲迹。寺屋尤弊坏。昔有刘道者创之，刘死，凿岩壁以藏骨，今有石室处可辨也。
    四十里，至云安军。又十余里，风作水涌，泊舟宿。
    乙卯。过午，风稍息，遂行。百四十里，至夔州。余前年入蜀，以重午至夔，鱼复方涨，八阵在水中，今来水更过之，六十四蕝不复得见，颇有遗恨。
    峡江水性大恶，饮辄生瘿，妇人尤多。前过此时，婢子辈汲江而饮，数日后发热，一再宿，项领肿起，十余人悉然。至西川月余，方渐消散。守、倅乃日取水于卧龙山泉，去郡十许里，前此不知也。
    丙辰。泊夔州。早遣人视瞿唐水齐，仅能没滟澦之顶，盘涡散出其上，谓之滟澦撒发。人云如马尚不可下，况撒发耶！是夜，水忽骤涨，渰及排亭诸簟舍，亟遣人毁拆，终夜有声，及明走视，滟澦则已在五丈水下。或谓可以侥幸乘此入峡，而夔人犹难之。同行皆往瞿唐祀白帝，登三峡堂及游高斋，皆在关上。高斋虽未必是杜子美所赋，然下临滟澦，亦奇观也。
    丁巳。水长未已，辰、巳时，遂决解维。十五里，至瞿唐口，水平如席。独滟澦之顶，犹涡纹瀺灂，舟拂其上以过，摇艣者汗手死心，皆面无人色。盖天下至险之地，行路极危之时，傍观皆神惊，余已在舟中，一切付自然，不暇问，据胡牀坐招头处，任其荡兀。每一舟入峡数里，后舟方敢续发。水势怒急，恐猝相遇，不可解拆也。帅司遣卒执旗，次第立山之上，下一舟平安，则簸旗以招后船。旧图云：「滟澦大如襆，瞿唐不可触。滟澦大如马，瞿唐不可下。」此俗传「滟澦大如象，瞿唐不可上」，盖非是也。后人立石辩之，甚详。
    入峡百余步，南壁有泉，相传行人欲饮水，则叫呼曰人渴也，泉出岩罅，尽一杯而止。舟行速且难梢泊，不暇考也。
    峡中两岸，高岩峻壁，斧凿之痕皴皴然，而黑石滩最号嶮恶。两山束江骤起，水势不及平，两边高而中洼下，状如茶碾之槽，舟楫易以倾侧，谓之茶槽齐，万万不可行。余来，水势适平，免所谓茶槽者。又水大涨，渰没草木，谓之青草齐，则诸滩之上，水宽少浪，可以犯之而行。余之来，水未能尽漫草木，但名草根齐，法亦不可涉，然犯难以行，不可回首也。
    十五里，至大溪口。水稍阔，山亦差远，夔峡之险纾矣。
    七十里，至巫山县宿。县人云：「昨夕水大涨，滟澦恰在船底，故可下夔峡。至巫峡则不然，则须水退十丈乃可。」是夕，水骤退数丈，同行者皆有喜色。
    戊午。乘水退下巫峡，滩泷稠险，濆淖洄洑，其危又过夔峡。
    三十五里，至神女庙。庙前滩尤汹怒，十二峰俱在北岸，前后蔽亏，不能足其数。最东一峰尤奇绝，其顶分两歧，如双玉篸插半霄，最西一峰似之而差小。余峰皆郁嵂非常，但不如两峰之诡特。相传一峰之上，有文曰「巫」，不暇访寻。自县行半里，即入峡。时辰巳间，日未当午，峡间陡暗如昏暮，举头仅有天数尺耳。两壁皆是奇山，其可儗十二峰者甚多。烟云映发，应接不暇，如是者百余里，富哉其观山也。十二峰皆有名，不甚切，事不足录。
    神女庙乃在诸峰对岸小冈之上，所谓阳云台、高唐观，人云在来鹤峰上，亦未必是。神女之事，据宋玉赋云以讽襄王，其词亦止乎礼义，如「玉色頩以赪颜」、「羌不可兮犯干」之语，可以概见。后世不詧，一切以儿女子亵之。余尝作前后《巫山高》以辩。今庙中石刻引《墉城记》：瑶姬，西王母之女，称云华夫人，助禹驱鬼神，斩石疏波，有功见纪，今封妙用真人，庙额曰凝真观，从祀有白马将军，俗传所驱之神也。
    巫峡山最嘉处，不问阴晴，常多云气，映带飘拂，不可绘画，余两过其下，所见皆然。岂余经过时偶如此，抑其地固然？「行云」之语，亦有所据依耶？世传巫山图，皆非是；虽夔府官廨中所画亦不类。余令画史以小舠泛中流摹写，始得形似。今好事者所藏，举不若余图之真也。
    庙有驯鸦，客舟将来，则迓于数里之外，或直至县。下船过，亦送数里。人以饼饵掷空，鸦仰喙承取不失一。土人谓之神鸦，亦谓之迎船鸦。
    二十里，至东奔滩。高浪大涡，巨艑掀舞，不当一槁叶，或为涡所使，如磨之旋。三老挽招竿叫呼，力争以出涡。
    二十里，过归州巴东县，有寇忠愍公祠。县亭二柏，传为公手植。
    九十里，至归州。未至州数里，曰吒滩，其嶮又过东奔。土人云黄魔神所为也。连接城下大滩，曰人鲊瓮。很石横卧，据江十七八。从人船倾侧，水入篷窗，危不济。闻交代胡长文给事已至夷陵，欲陆行，舟车且参辰，义不可相避，泊秭归以须之。
    己未。泊归州。峡路州郡固皆荒凉，未有若归之甚者。满目皆茅茨，惟州宅虽有盖瓦，缘江负山，逼仄无平地。楚熊绎始封于此，筚路蓝缕，以启山林，其后始大，奄有今荆湖数千里之广。
    州东五里，有清烈公祠，屈平庙也。秭归之名，俗传以屈平被放，其姊女嬃先归，故以名，殆若戏论。好事者或书作此「姊归」字。
    倚郭秭归县，亦传为宋玉宅。杜子美诗云：「宋玉悲秋宅。」谓此县傍有酒垆，或为题作「宋玉东家」。
    属邑兴山县，王嫱生焉。今有昭君台、香溪，尚存。城南二里有明妃庙。余尝论归为州僻陋，为西蜀之最，而男子有屈、宋，女子有昭君。阀阅如此，政未易忽。
    庚申、辛酉。泊归州。归故尝隶湖北，近岁以地望形势正在峡中，乃以属夔，是矣。而财赋仍隶湖北，岁输止二万缗，而一州两属，罢于奔命，非是。当别拨此缗补湖北而并以归隶夔，始尽事理。
    壬戌。泊归州。水骤退十许丈，沿岸滩石森然，人鲊瓮石亦尽出。望昨夕系舟排亭，乃在半山间。移舟近东泊。从船迁徙稍缓，为暗石作触，水入船，几破败。
    癸亥。泊归州。假郡中小圃，挈孥累暂驻望洋轩。所谓圃者，崖上不能两亩，花竹萧然。有秭归、怀忠二小堂。前后山既高且近，堂堂廪廪，迫而临之，如欲覆压。
    甲子。泊归州。长文自峡山陆行，暮夜至归乡沱渡江，往渡头迓之。余前入蜀时，亦以江涨不可泝，自此路来，极天下之艰险。乃告峡州守管鉴、归州守叶默、倅熊浩及夔漕沈作砺，请略修治。先是过麻线堆下，人告余不须登山，有浮屠法宝于山脚刊木开路，尽避麻线之厄，县尉孙某作小记龛道傍石壁上。余感之，谓一道人独能办此，况以官司力耶？乃作《麻线堆诗》以遗四君。是时，余改成都路制置使，号令不及峡中，故以诗道之。继而四君皆相听许，以盐、米募村夫凿石治梯级，其不可施力者，则改从他涂。除治十六七，商旅遂以通行。新制使之来正赖此，然犹叹咤行路之难，特不见未修治以前耳。
    乙丑、丙寅。泊归州。
    丁卯。欲解船，而长文固留，复泊归州。
    八月戊辰，朔。发归州。两岸大石连延，蹲踞相望，顽很之态，不可状名。
    五里，入白狗峡。山特奇峭，峡左小溪入玉虚洞中，可容数百人。
    三十里，至新滩。此滩恶名豪三峡，汉、晋时，山再崩，塞江，所以后名新滩。石乱水汹，瞬息覆溺，上下欲脱免者，必盘博陆行，以虚舟过之。两岸多居民，号滩子，专以盘滩为业。余犯涨潦时来，水漫羡不复见滩，击楫飞度，人翻以为快。
    八十里，至黄牛峡。上有洺川庙，黄牛之神也，亦云助禹疏川者。庙背大峰，峻壁之上，有黄迹如牛，一黑迹如人牵之，云此其神也。庙门两石马，一马缺一耳，东坡所书欧阳公梦记及诗甚详。至今人以此马为有灵，甚严惮之。古语云：「朝发黄牛，暮宿黄牛。三朝三暮，黄牛如故。」言其山岧嶢，终日犹望见之。欧阳公诗中亦引用此语。然余顺流而下，回首即望断，「如故」之语，亦好事者之言耳。自此以往，峡山尤奇，江道转至黄牛山背，谓之假十二峰。过假十二峰之下，两岸悉是奇峰，不可数计，不可以图画摹写，亦不可以言语形容，超妙胜绝，殆有过巫阳处。欧阳公所以泝峡来游，正不为黄牛庙也。
    黄牛峡尽，则扇子峡。虾蟆碚在南壁半山，有石挺出，如大蟆，呿吻向江。泉出蟆背山窦中，漫流背上散下。蟆吻垂颐颔间如水帘以下于江，时水方涨，蟆去江面才丈余，闻水落时，下更有小矶承之。张又新《水品》亦录此泉。蜀士赴廷对，或挹取以为砚水，过此，则峡中滩尽矣。
    三十里，得南岸平地，曰平善垻。出峡舟至是皆檥泊，相庆如更生。舟师、篙工皆有犒赐，上下欢然。将吏以刺字通贺，不待至至喜亭也。舟将至平善坝，青天烈日中，忽大风急雨倾盆。食顷，至坝下，风定雨止，晴色如故，若江渍之神相送者。
    己巳。发平善坝。三十里，早食。时至峡州。登至喜亭。敝甚，不称坡翁之记。州宅有楚塞楼，山谷所名。古语曰：「荆门虎牙，楚之西塞。」夷陵即其地。自古以为重镇。三国时，又为吴之西陵。陆逊以为夷陵要害，国之关限。今吴、蜀共道此地，但为蕞尔荒垒耳。
    郡圃又有尔雅台，相传郭景纯注《尔雅》于此。台对一尖峰，曰郭道山，景纯所居也。
    夷陵县有欧阳公草堂一间，亦已圮坏。
    对江渡即登峡山，陆路之始也。向余入蜀时，以涨江不可泝，自此徒行，备尝艰厄。过渡有甘泉寺，山上有泉及姜诗妻庞氏祠，相传为涌泉跃鲤之地。傍近又有姜诗泉，此地之信否，未可决也。
    百四十里，至杨木寨，宿。向离蜀都至汉嘉，则江之两岸皆山矣。入夔州，则山忽陡高，无不摩云者。自嘉以来，东西三千里，南北绵亘，以入蕃夷之界，又莫知其几千里，不知其几千万峰，山之多且高大如此，然自出夷陵，至是回首西望，则杳然不复一点，惟苍烟落日，云平无际，有登高怀远之叹而已。
    庚午。发杨木寨。八十里，至江陵之枝江县。四十里，至松滋县。二百十里，至荆南之沙头，宿。沙头一名沙市。
    辛未。泊沙头。道大隄，入城谒诸官。
    壬申、癸酉。泊沙头。江陵帅辛弃疾幼安招游渚官。败荷剩水，虽有野意，而故时楼观，无一存者。后人作小堂，亦草草。旧对此有绛帐台，今在营寨中，无复遗迹。章华台在城外野寺，亦粗存梗概。询龙山落帽台，云在城北三十里，一小丘耳。息壤在子城南门外，旧记以为不可犯，畚锸所及，辄复如故，又能致雷雨。唐元和中，裴宙为牧，掘之六尺，得石楼如江陵城楼状。是岁，霖雨为灾。用方士说复埋之，一夕如故，旧传如此。近岁遇旱，则郡守设祭掘之，畚其土于傍，以俟报应。往往掘至石楼之檐，而雨作矣。则复以故土还覆之，不闻其壤之息也。然掘土而致雨，则辛幼安云：「亲验之而信。」
    甲戌。泊沙头。
    乙亥。移舟出大江，宿江渎庙前。
    丙子。发江渎庙。七十里，至公安县。登二圣寺。二圣之名，江湖间竞尚之，即在处佛寺门两金刚神也。此则迁之殿上。传记载发迹灵异，大略出于梦应。云是千佛数中最后者，一名娄至德，一名青叶髻。江岸喜隤，或时巨足迹印其处则隤止。
    百二十五里，至石首县对岸宿。县下石矶，不可泊舟。
    丁丑。发石首。百七十里，至鲁家洑。自此至鄂渚，有两途。一路遵大江，过岳阳及临湘、嘉鱼二县。岳阳通洞庭处，波浪连天，有风即不可行，故客舟多避之。一路自鲁家洑入沌。沌者，江傍支流，如海之?，其广仅过运河，不畏风浪。两岸皆芦荻，时时有人家。但支港通诸小湖，故为盗区；客舟非结伴作气不可行。偶有鄂兵二百更戍，欲归过荆南，遂以舟载，使偕行。自鲁家洑避大江入沌，月明行三十里，宿。
    戊寅、己卯。皆早暮行沌中。
    庚辰。行过所谓百里荒者。皆湖滦茭芦，不复人迹，巨盗之所出没。月色如昼，将士甚武。彻夜鸣艣，弓弩上弦，击鼓钲以行，至晓不止。
    辛巳。晨出大江，午至鄂渚。泊鹦鹉洲前南布堤下。南市在城外，沿江数万家，廛閈甚盛，列肆如栉。酒垆楼栏尤壮丽，外郡未见其比。盖川、广、荆、襄、淮、浙贸迁之会，货物之至者无不售，且不问多少，一日可尽，其盛壮如此。
    监司帅守刘邦翰子宣而下，皆来相见邀饭，皆曰未敢定日。及欲移具舟次，余笑曰：「若定日则莫若中秋，张具则莫欲南楼。」众亦笑许。
    壬午。晚，遂集南楼。楼在州治前黄鹤山上。轮奂高寒，甲于湖外。下临南市，邑屋鳞差。岷江自西南斜抱郡城东下。天无纤云，月色奇甚。江面如练，空水吞吐。平生所遇中秋佳月，似此夕亦有数，况复修南楼故事，老子于此，兴复不浅也。
    向在桂林时，默数九年之间，九处见中秋，其间相去或万里，不胜漂泊之叹，尝作一赋以自广。及徙成都，两秋皆略见月。十二年间，十处见中秋。去年尝题数语于大慈楼上，今年又忽至此。通计十三年间，十一处见中秋，亦可以谓之游子。然余以病丐骸骨，傥恩旨垂允，自此归田园，带月荷锄，得遂此生矣。坐中亦作乐府一篇，俾鄂人传之。
水调歌头
    细数十年事，十处过中秋。今年新梦忽到，黄鹤旧山头。老子个中不浅，此会天教重见，今古一南楼。星汉淡无色，玉镜独空浮。                
    敛秦烟，收楚雾，熨江流。关河离合南北，依旧照清愁。想见姮娥冷眼，应笑归来霜鬓，空敝黑貂裘。酾酒问蟾兔，肯去伴沧洲。
    所谓十一处见中秋，今略识于此。始自酉年计之，是年直东观，戌年檥船松江垂虹亭下，亥年泛阳羡罨画溪，子年守栝苍，丑年内宿玉堂，寅年使虏次睢阳，卯年自西掖出泊吴兴城外，辰年归石湖，巳午年帅桂林，未、申年帅成都，而今酉年客武昌也。
    癸未。泊鄂州南楼，月色如昨夜。
    甲申。泊鄂州。蜀兵远送者，封桩裹粮之具，至此当尽数贸易，非三日不可了，故为之留。
    统帅李川邀看新寨。鄂营昔皆茇舍，今始易以瓦屋，方毕四分之一。登压云亭，则前后尽见，周络井井，甚有条理。将司中又有雅歌、整暇二堂，皆面江山，登览超胜。
    乙酉、丙戌。泊鄂州。遣送兵之半归成都。
    丁亥。风作，不可行。
    戊子。早解维欲出，江风不已，至暮逾甚，又留一夕。土人云：「江上社前后，辄大风数日，谓之社风。上下水船悉不行。」果然。
    己丑。社风稍缓，解维小泊汉口。汉水自北岸出，清碧可鉴，合大江浊流，始不相入。行里许，则为江水所胜，浑而一色。凡水自两岸出于江者皆然。其行缓，故得澄莹。大江如激箭，万里奔流，不得不浊也。午后风息，通行。百八十里，至三江口，宿。三江之名所在多有，凡水参会处，皆称之。
    庚寅。发三江口。辰时过赤壁，泊黄州临臯亭下。赤壁，小赤土山也。未见所谓「乱石穿空」及「蒙茸」、「巉岩」之境，东坡词赋微夸焉。
    郡将招集东坡雪堂。郡东山垄重复，中有平地，四向皆有小冈环之。东坡卜居时，是亦有取于风水之说。前守鸠材欲作设厅，已而辍作雪堂，故稍宏壮。堂东小屋，榜曰东坡，堂前桥亭曰小桥，皆后人旁缘命之。对面高坡上，新作小亭曰高寒，姑取《水调》中语，非当时故实。然此亭正对东岸武昌数峰，亦登览不凡处。
    晚过竹楼，郡治后赤壁山上方丈一间耳。转至栖霞楼，面势正对落日，晖景既堕，晴霞亘天末，并染川流，醺黄酣紫，照映下上，盖日日如此，命名有旨也。楼之规制甚工，问其人，则曰故相秦申王生于临臯舟中，黄人作庆端堂于其处，近年撒而作栖霞云。
    黄冈岸下素号不可泊舟，行旅患之。余舟亦移泊一湾渚中。盖江为赤壁一矶所撄，流转甚驶，水纹有晕，散乱开合全如三峡。郡议欲开澳以归宿客舟，未决。
    辛卯。发黄州。四十里，过巴河。水清澈，自北岸入浊流如汉口。通行二百三十里，至桐木沟，宿。
    壬辰。发桐木沟。八十里，至马头，宿。
    癸巳。发马头。百二十五里，至江州。泊琵琶亭，前守曹训子序新作，通判吕胜己隶书，《琵琶行》刻石左方。
    甲午。泊江州，登庾楼，前临大江，后对康庐，背、面皆登临奇绝。又名山大川，悉萃此楼，他处不能兼有，此独擅之。庾元亮故事，本是武昌南楼，后人以元亮尝刺江州，故亦以庾名此楼。然景物则有南楼不逮者。楼下思白堂，正直庐山双剑峰。相传此名最不利，郡中每二百年辄有兵祸。父老久愿更名，而无定论。余欲取东西二林所在，名之双林。
    乙未。泊江州。早出南门，去城百里，至濂溪。溪水阔寻丈，漫流荒田中，潴为小湖。郡守潘慈明伯龙新作周先生祠堂及小亭于溪上。
    三十里，至太平兴国宫。在圣治峰下，左则香炉、石顶诸峰，右则狮子、莲花诸峰，面对蕲、黄诸山，形胜之地也。宫之尊神曰九天采访使者。唐开元中，见梦玄宗，作庙于此。南唐号升元府，本朝更宫名而加号使者曰应元保运。相传唐创庙时，林木皆浮出江上，命曰神运云。绍兴初，贼李成破江州，纵兵大掠，焚宫净尽，所存止外门数间。其后道士复修建，惟真君之殿差如法，余率因陋就寡。从屋在山下及涧之外者，今皆灌木生之，猝不可复矣。又道士辈各自开户牖，荒凉之象可掬。
    入山五里，至东林寺，晋惠远师道场也。自晋以来，为星居寺，数十年前始更十方，楼阁堂殿，奇巧巨丽，然皆非晋旧屋。虎溪涓涓一沟，不能五尺阔，远师送客，乃独不肯过此，过则林虎又为号鸣焉。白莲花亦不复种花，独远公与十八贤祠堂，犹榜曰莲社。山上五杉阁，晋杉也。近年为主僧所伐。阁后舍利塔，鸠摩罗什所携来以瘗者，其屋又南唐时所改作。独聪明泉如故，商仲堪与远公谈《易》处也。
    凡山之故物，如袈裟、麈扇，皆已不存。承平时独有晋安帝辇、佛驮耶舍革舃、谢灵运贝叶经，更李成乱，今皆亡去。成屯此寺，故与西林并，得不爇，而唐以来诸刻皆无恙。最可称者，李邕寺碑，开元十九年作。并张又新碑阴，大中十年作。李讷《兀兀禅师碑》，张庭倩书。颜鲁公题碑之两侧，略云：
    永泰丙午，真卿佐吉州。夏六月，次于东林。仰庐阜之炉峰，想远公之遗烈。升神运殿，礼僧伽衣。观生法师麈尾扇、谢灵运翻《涅槃经》、贝多梵夹，忻慕不足，聊寓刻于张、李二公耶舍禅师之碑侧。
    自鲁公题后，世因传此石为张李碑。又有柳公权《复寺碑》，大中十一年作，书法尤遒丽。又有李肇、蔡京、苗绅等碑，皆佳。
    远师塔，寺西数十步，晋杉存焉。出虎溪门，隔路有涧从东来，涧上峰如屏障，翠樾蒙密，绝似杭之灵隐之飞来峰下。余嘱主僧法才作亭，名曰过溪，呼山夫锄治作址，一夕毕。僧约以冬初可断手。自是东林增一胜处，而余于山中亦附晋、唐诸贤以不朽矣。
    寺东北隅有新作白乐天草堂。乐天元和十年为州司马，作堂香炉峰北遗爱寺南，往来游处焉。后与寺并废，今所作非元和故处也。
    远师塔西即西林寺，惠永师道场也。案：诸碑始于伪赵时竺昙现而成于惠永，规摹大略似东林而微小。此地旧名香谷，永先作此寺，远徙而为邻，号东林，至今称二林焉。主寺久不得人，廊庑缺坏，榛蔓生之，惟殿堂仅存。独余主院一僧，余入山时，亦藏逃不见。
    寺有《西林道场碑》，隋太常博士渤海欧阳询撰，大业十二年作，而不着书人姓名。笔意清润，微有肉，酷似虞永兴，然结字之体，则全是率更法。疑询在隋时作此体，入唐始加劲瘦刻削也。颜鲁公题其碑额之上，亦以永泰丙午岁游东林时来。大略谓缅怀远、现之遗烈，跻重阁，观张僧繇画佛像、梁武帝蹙绵绣锦囊，因题欧阳公撰永公碑阴。然其实乃题碑额之上，非碑阴也。碑阴别有大中时游人题名，笔法亦不凡。
    还，宿东林。
    丙申。离东林。饭太平宫前草市中。过清虚庵，在拨云峰下。晚，入城。
    庐山虽号九屏，然其实不甚深。山行皆绕大峰之足，远望只一独山也。然比他山为最高，云绕山腹则雨，云翳山顶则晴。俗云：「庐山戴帽，平地安竈。庐山系腰，平地安桥。」此语可与「滟澦如象，瞿唐莫上，滟澦如马，瞿唐莫下」为对。
    九月丁酉，朔。泊江州。风作，终日不行。
    戊戌。风小止。巳时发江州，回望庐山渐束而高，不复迤逦之状。过湖口，望大孤如道士冠立碧波万顷中，亦奇观也。
    九十里，至交石夹，宿。
    己亥。发交石夹。东望小孤如艾炷，午后过之。澎浪矶在其南。风起波作，又行食顷。通行八十里，泊滶背洲。欲拍马当，风甚不可前。江中有风，则白头浪作，便不可行。
    庚子。风未止。强移船数里，至马当对岸小港中泊。
    辛丑。风少缓，移舟五六里，风复作波斯夹。泊夹中，浪犹汹涌。
    壬寅。泊波斯夹。日暮，风息月明，欲行。船人鬨云小龙见于岸侧。竞往观，则已夜。
    癸卯。发波斯夹，至皖口。北岸淮山相迎，绵延不绝。灊、皖、琅琊，云物缥缈，生平未曾着脚处也。南岸自牛矶、雁汊行几二百里，至长风沙下口，宿。
    甲辰。发长风沙。百里，午至池州池口。泊望淮亭，去城尚十余里。夜，大风。舟楫摇荡，通昔不寐。
    乙巳。泊池州。入城，登九华楼，作重九。风雨陡作，懒至齐山，望之数里间。一土山极庳小，上有翠微亭，特以杜牧之诗传耳。九华稍秀出，然不逮所闻。夜移舟出江，却入南湖口，泊非水亭。
    丙午。离池州。十数里风作，泊清溪口。
    丁未。泊清溪。九华所谓九峰者，至此始见之。
    戊申。发清溪。泊长风沙。
    己酉。发长风沙。入夹行。晚，泊太平州。
    庚戌。登凌歊台。台宋武帝所作，为登临。往迹更兵烬，重修草草，道径亦芜莽不治，塔寺亦萧索。
    辛亥。发太平州。
    壬子。至建康府。泊赏心亭下。
    癸丑。集玉麟堂。
    甲寅、乙卯。泊建康。从留守枢密刘公行视新修外城。自赏心亭渡南岸，由旧二水亭基登小舆，转至伏龟楼基，徘徊四望，金陵山本止三面，至此则形势回互，江南诸山与淮山团圞，应接无复空阙。唐人诗所谓「山围故国周遭在」者，惟此处所见为然。凡游金陵者，若不至伏龟，则如未始游焉。一城之势，此地最高，如龟昂首状。楼之外，即是坡壠绵延，无濠堑，自古为受敌处。相传曹彬取李煜，自此入也。
    行城十之九，乃下。登舟至清溪阁，南朝诸人为游息处，比年修治为阁。及小圃傍，有空地，可种植。隶漕司，不可得。自清溪泛舟，还集玉麟。
    丙辰。发建康。
    丁巳。泊长芦。襆被宿寺中。此为菩提达磨一苇浮渡处。寺在沙洲之上，甚雄杰。江波淙齧，行且及门。寺前旧有居人，今皆荡去。岸下不可泊舟，移在五里所一港中。寺有一苇堂以祠达磨。
    戊午。开启法会庆圣节道场。毕，登舟。
    己未。至镇江府。闸已闭，运河浅淤，买小舟，盘博，不胜烦劳。
    庚申、辛酉。泊镇江。
    壬戌。发镇江。久去江、浙，奔走川、广，乍入舫艋，萧然有渔钓旧想，不知其身之自天末归也。
    癸亥。昼夜行。
    甲子。至常州。
    乙丑。泊常州。
    丙寅。发常州。平江亲戚故旧来相迓者，陆续于道，恍然如隔世焉。
    冬十月丁卯，朔。雨中，行不住。
    戊辰。未至浒墅十里所，泊。
    己巳。晚，入盘门。
