巴林纪程　　（清）文祥 撰 

　　●巴林纪程 

　　长白文祥博川　着 
　　咸丰七年丁巳嘉平十二日于太仆寺少卿任内奉旨派往巴林扎萨克已故贝子多尔济萨穆鲁布之游牧赐奠拟年前请训正月二日起程嗣因兵部理藩院应办勘合等未齐候至正月十一日请训十四日起程 【请训用清文奏折外黄绫安折一分递缮牌理藩院办满蒙合璧祭文一分随敕筒一红黄油□布各八尺黄绫八尺背筒黄布带二根各八尺自备黄布八尺包于黄绫之外理藩院交黄缎口袋二个系盛折祭银用兵部发□□合一张兵票一张背祭文每站用营官一员营兵二名自京城超□站均须赴营□粘贴印花各站疲玩往往仅来官兵一名仍须连次催促此外理藩院又照依勘合兵票发给蒙文者各一分为蒙古站上所用然此票备而不用蒙古站往往因本站马匹不敷请以此票拿马万不可听据前辈云此票发出则藉端骚扰无论何人之马可任意□□也至祭文兵票勘合等均系理藩院官人把持办理讨索重赏须求人催办方不致□至折祭银两例□理藩院派出司官持赴就近采买赐奠者大可不管亦不必收其口袋近则官人催交空袋二国直云听由旸 【旸：赐】 奠者代备尤□可笑□□不得勒索往往以此项作抵未便与之较量】 
　　十四日午刻起程三十里至孙河店中会理藩院派出随往司员郎中□□又□十里至顺义县宿城内南关始交酉初 【县令名贺瀛号笠舫系捐□□□门外有康节先生及□□山先生故里二碑】 
　　十五日辰正由顺义四十里至罗山早尖午正又三十里至密云县□ 【时申正二刻知县名王宝权号小衡庚戌进士由顺义北二十里之牛郎山沿泺河北行直至密云始渡是日路多深沙大风尘土迷人】 
　　十六日卯正由密云六十里到石匣驿早尖按站应宿此是日因太近尖后兼行四十里酉正至古北口宿 【提督命人持帖迎于路云侯差□后□□驿传□主事□□笔帖式佛尔果春巡检王樊俱迎于山上关帝庙至公舍提督又命人持帖□亦命人答拜】 是日出石匣驿□入山名石岭山沟内多石如拳如斗无半步平颠簸约十数里共行一百里自此以北包马改车辆 
　　十七日辰正由古北口行有关厅在山下北门内 【即古北口关门】 命人持勘合挂号关吏皆旗员佩刀排立出关即在山沟乱石内行三十里至三岔口早尖又十里入山口石多难行旋登十八盘岭甚高 【以曲折十八次故名】 下岭五里许又登山亦名十八盘稍又十余里至安匠屯宿于站丁住房甚洁净 【站官与丁役均系康熙年闲由内务府拨来者官则千把总丁则拨什户无技□操演专司驿务共八十里甚大】 
　　十八日辰初由安匠屯五十里至金沟屯早尖屯西有小岭一道名小梁子尖后五里登伊素岭曲折盘旋约十余里下岭又二十里渡大河亦名伊素是日宿于红旗营马号公舍冷甚残破不堪 
　　十九日由红旗营辰正行四十里度荍麦岭东面盘道偏侧仄险又二十里未正至十八里汰宿 【因未早尖无耽搁也】 公舍系专建亦有规模但多年不佳人冷甚耳 【此处有行宫乃入围之尖营】 共六十里 
　　二十日卯正行十余里过黄姑屯有小岭一道 【行宫在大道北】 又二十里至和乐村早尖已正行三十余里过颇赖村又八九里至依北家子宿公舍宽大洁而暖询悉次日即入围场前途均系蒙古站除羊只外别无他物在此置买油酱吃食及零星等物 【行宫在村南村内买卖甚多居民亦稠密此站甚小】 共九十里 
　　二十一日因前站一百三十里丑刻即行三十里入围场门天尚未明冷不可当又十余里登骆驼梁高二十余里车马喘息十余次方至顶东面仅四五里下岭十余里至红旗卡伦早尖吃食俱自行携带 【卡伦房仅三闲围场内别无居民数十里始遇卡伦卡伦兵皆八旗满蒙康熙年拨来者专司围场归热河都统属】 尖后二十里登草帽子梁高如骆驼梁又二十余里至孤山子宿仍借卡伦房十余人均住三间屋内狭隘之至围场中万山林立树木稠杂雪地中虎迹纵横行人时有戒心卡伦墙外树以立木顶覆树枝形如回廊询系防虎而设 【此站甚大正站尚在孤山之南孤山子乃快捷方式较正站甚近丁马由正站□至此处自此以北均系蒙古站站上官丁亦均系蒙古王公拨旗下人当差归古北口驿传道统辖其词讼除人命案由赤站照管余则仍归口上】 共一百三十里 
　　二十二日辰初行三十里出围场又二十里至岔道子早尖二十里复入围场 【此站系沿围场东南两面行是以时出时入】 是日落雪山势甚佳以峰多蜿蜓路亦曲折故也又三十里出围场至西尔哈宿于喇嘛庙到时申正 【共一百里】 
　　二十三日辰初行三十里至敖宁府 【有街市在大道东】 距住程仅四十里未早尖即岔道向西北行又十里登巴彦乌拉梁远观不甚高大登后愈盘愈远愈远愈高南面约二十余里北面下仅十余里又五里余至阿美沟宿站丁甚疲玩 【此站大共七十里】 
　　二十四日辰初行二十五里至公主陵借烧锅房早尖 【公主陵在道旁嘉庆年间下嫁】 又二里许过一岭不甚大四十五里至卓锁宿是日午后又雪住于喇嘛庙房屋之冷吃食之难不堪问矣 【共八十里】 
　　二十五日卯初闻雪声未住起视已深尺余辰正雪稍止急催马匹已正行三十里至铁匠营早尖又数里登土梁一道高不及半里至巅则平阳一片约四十余里四望羣山仅见峰顶其上风甚大土人谓之大坝口外多此惟巴林一路较少耳下岭过一村旋复登一坝十余里方下又十余里申正三刻至陈土博宿仍借喇嘛庙住 【此站以后里数多不准蒙古站里数向皆约略之词】 
　　二十六日辰初行三十里过小粱 【粱：梁】 一道名黑水梁下梁即黑水村早尖又四十里申正至来色宿于站章京住房是日午后又雪 
　　廿七日辰初由来色行三十里至七株树借烧锅房早尖巳初复行五六里遍地皆深沙旋过沙岭五六道车马疲累不堪末一岭将登至巅复被沙溜下数次过沙岭二里余抵巴林桥河名色伦木水面甚宽独近桥处仅二丈余水与桥平桥下之水深至十余丈据土人云夏间盛涨上下游水均泛溢出岸惟桥下宽深如故传为神异岸北有碑亭碑兼满蒙文镌志桥建自顺治十四年系多慧公主所修康熙年圣驾北巡始命载入志书云云桥以北均系巴林王境无汉人村过桥十余里抵色拉木伦站宿远望小土阜数座近视始知为蒙古包门低且小鞠躬而入幄内周围不远二三丈亦设佛龛木床箱柜等物当地设大火撑内烧牛粪屋顶圆孔如瓮大仰视天光恍若坐井昼则火烟直从上出夜则以毡覆之门外挂毡帘厚寸余顶与帘俱掩则黑不见掌晚饭约广公席地坐烧肉饮酒站丁有小童仅四龄衣羊裘着云头小皮靴戴狐皮帽腰系革带佩小刀荷包居然入画与之肉则屈一滕 【滕：膝】 举肉于顶谢然后食赐以荷包吃食晚饭后就地卧满幄皆风一夜未能安眠 
　　二十八日由色拉木伦行过沙岭无数平地亦皆深沙沙漠之名不虚六十里涉渡索伦木河不知此水因何未冻又五六里至板 【板：坂】 身宿于喇嘛庙村内有梵寺甚大有多慧公主府村人半多公主之后约有五六百家 【此站亦巴林王地正站原在色拉木伦正北此系东北苦按正站应先至噶查哈再由噶查哈赴正东至巴林王府向东南始至巴林贝子处是日噶查哈调站至板身豫备者三站程途】 
　　二十九日辰初由板身行沿途虽有山尚小沙亦渐少六十里至老道板宿槿四五家有房屋余皆零星蒙古包借地于巴林王之护卫家系巴林贝子预备马匹询距该贝子府四十里贝子属官免色拉气 【即印务章京二品】 及台吉等十数人迎至此会议明日赐奠请至伊坟上附近预备墓距老道板四五里是日又大雪 
　　二月初一日卯初即起雪尚未住该处再三挽留请赐奠后歇息三两日并云尚有款待筵宴当谕知一切浮文俱免奠毕即回行巳初至贝子坟四无人烟故贝子之夫人率小贝子 【名碧起那孙】 及合族人跪接祭时天使正立读文者展读毕天使立奠三爵转向西立小贝子及合族人向西南望阙行三跪九叩礼谢恩复转请天使行一跪礼礼毕请至蒙古包免色拉气等率小贝子递哈达行进见礼 【哈达以绸缎为之如手巾长三二尺蒙古见尊长及拜佛必递此乃礼之至敬者也】 接哈达仍敬还执事人在门内铺毡云夫人行进见礼天使辞谢复进茶果桌 【茶食四色熬茶一壶请天使自带之茶盏递茶】 撤茶桌又进肉桌列牛羊肉二盘撤下复进酒桌列白瓷酒罇九铜爵二均满注酒免色拉气捧跪致词馈天使马八匹下人马一匹天使辞谢谕令尽心当差复叩求不已力辞始撤下前在口上豫写婉言辞谢一切馈送之蒙文谕帖一分 【恐通使及办事人舞弊也】 令通使及该处碧起克起 【即内地笔帖式】 持向夫人前读之合族人环听均合掌于胸意似钦感夫人率小贝子复进哈达云诸物不收无以表意深恐贻笑邻封不得已收哈达回以小刀荷包烟壶熏烟四色稍坐即行夫人及合族人尚欲远送亦力辞已正行过老道板未歇酉初至板身宿是日幸午后雪晴尚不大累自正月十四日至此共行程十七日蒙古站途无定其里数皆约略之词据云自京至此一千六百余里是役往返均十七日回程无事可纪未经载笔二月廿八日到京寓吕祖阁次日赴园复命因起程后简充日讲起居注官是日一并谢恩蒙召见垂询甚详一一奏对天颜甚霁午刻至家 
　　门下　　士良弼恭校 
　　癸亥年上巳曾孙绪格重刊 

　　巴林纪程
