　避戎夜话　　（宋）石茂良 撰 

　　●卷上 

　　靖康丙午仲冬，金人再犯京师，统制姚仲友（季按原书仲友作友仲，凡二十四处，特照史籍改正）领右中三军备御。闰十一月三日，贼攻通津门甚急，仲友带领军将副部队将子弟效用一千余人，往通津门救护，军兵下城接战，杀伤甚众。初七日晚，殿帅王宗楚带领衙兵一千余人下城，与贼接战，高师旦死之。是夜仲友正策应南拐子城，贼交锋正在北拐子城下；躬率将校施放弓弩，监督炮石。凡数阵，皆为炮箭所临，虽不少负，亦不大胜，贼势稍退。初三至初八，凡六日，措置稍稍就绪。 

　　初九日早，宣化门告急，又带一行人往宣化门守御。南北拐子城皆捍御水门者也，水门不可遽犯，故急攻二拐子城，矢石如雨，楼橹皆毁坏。仲友于南拐子城上别造两圆门，去马面三十步许，用砖砌城，中开下辕门，干戈板间下如城门法，四面皆置女墙。迎敌皆自辕门，万一贼兵厚重，则入辕门，放下干戈板，又是拐子城也。砖城下阔五尺，高一丈二尺五寸，不日告成。通津门两拐子城，正是受敌处，守御有方，终不可破，皆仲友之力。凡守拐子法：务要令人少肃静，可以应敌，人少可以迎众。仲友首到南拐子城，便令画拐子图。西廊每门两人守踏定板外钥匙，须敌楼上与虚棚凡三层止，是受敌处，每间不得过十五人，弓弩枪斧手，相间分作三番，昼夜轮转，更其劳逸，使得休息。万一贼人不测，侵犯自有备御之法也。 

　　初九日，到宣化门。护龙河内，贼桥也，叠过半矣，但未有炮，犹可捍御。仲友遂选神臂弓强弩手，下临分布床子努弩，九牛弩，多置大小炮座。又于攻打处绞缚致胜棚，一日而就成，众指为鬼工。凡十日，贼桥不能寸进。 

　　贼人叠桥之法：先用牌浮水面，次用一重柴，一重席，一重土，增渡如初，矢石火皆不能入。桥之外，正是贼寨，望之灯火如昼，五方百步，一望不断，斧凿之声，闻于远近。其攻城之具，又有火梯，云梯，编桥，鹅车，洞子（兵法为木驴也），撞竿，兜竿之类。火梯、云梯、编桥皆与城橹齐高，亦有高于城者，皆可以烧楼橹。云梯、编桥可以倚城而上，下皆用车轴推行。此三物惟撞竿可以御之。撞竿用大木长可数丈者，又用横木数十条，中穿而下，留手把可以致力，头以铁裹，或以大铁枪，或安以托久钩头可也。每一楼子上常置撞竿三两条，俟其火梯、云梯、编桥至城下，则徐应之，不必惊扰。既撞定梯桥，则众手用铁钩钩定，进不得前，退不得后，则火自焚，桥亦坏，人亦坠矣。万一撞竿不中，则用狼牙枪手、炮架枪手御之，亦不能上。惟要当缝得人。通津门拐子城每为贼人攻打，前后共坏火梯、云梯、鹅车、编桥十数座，皆此也。洞子可以治道，可以攻城，其状如合掌，上锐下阔，人往来其中，即次续之，有长数丈者，上用牛皮生铁裹定，内用湿毡，中用太麋，矢石火皆不能入。治道则欲安炮，并推梯桥之类，攻城则欲取土透城。皆不足惧也。兵法之御洞子，用铁蒺藜悬下而敦之。其法以熟铁阔径长一尺二寸，四条纵横，布如蒺藜形，熔生铁灌其中央，重五十斤，上安其鼻，连锁掷下。敦讫，以辘轳绞之。若洞子上有牛皮，并泥敦着即举，速放火，炬油烧火。贼人用洞子穿地道来，追于地道上，直下穿井以待之，积薪草安井中，如火熏之；或有用火炮纳于其中，则敌自焦灼。又用游火用铁筐盛火如脂蜡毒药，悬缒下烧，熏穴中。攻城人有用燕尾炬，缚草分为两歧如燕尾状，以油蜡灌之，从城坠下，骑洞子烧之。如此，皆御洞子法也。撞竿至则作屋，桑木为之，桶绳相连，撞竿须连以环串竿头，于两旁令壮士牵之，竿钩至，则用拷栳乘其钩，亦令壮牵之，乘势猛放，则竿与人俱倒。惟炮架最难制御，金人炮架，四旁并用湿榆小栋密簇定，又用生皮并铁叶裹定，鸱鸡须火不能入。其炮有七梢、五梢、三梢、两梢、独梢、旋风、虎蹲等炮，内七梢可以致远，其石大五梢等，亦可以致远，其上或放双炮。仲友先于楼子上受敌处绞缚棚上罗索网，并下摆糖布袋，湿马粪。又于城头马面上悬穿湿榆价、木芘篱格毡，虽慢，然亦可以遮炮也。城下地广安炮多，城上地狭安炮少，最为受敌。十九日夜，贼人一夜安炮五千余座。城上虽棚，人皆不可存住，死于炮者，日不下二三十人。 

　　仲友到宣化门上，日恐贼人者有破议，帮筑城身之法。视受敌楼于远近、筑面阔一丈二尺五寸，下脚阔二丈五尺，高五丈，四边皆有虚棚女墙，复于旁置两小门，如城门法。万一贼兵上城，类有限隔，可以迎敌。不幸为提刑秦元所阻，秦欲帮筑目城，议论不同，朝廷迁延不断。迟十日后，虽竟从仲友之请，然夜息昼作，亦如平时。功终不成，惜哉！ 

　　十九日夜，贼安炮之后，矢石不可及。二十一日，桥成，先有黑旗子三人先登岸。都统王■〈火燮〉、姚仲友挥骁勇使臣与西兵数十人下战，亦杀数人。贼退桥之南，入洞子中。俄顷，宰相何栗至，黑旗子复如前登岸。城中弓弩箭如雨，贼兵略不顾，欲交锋。西城下寨一兵约六七百人，望风退走，贼亦不追。城上皆厉声叫云：“后面无贼。”然势不可回，隔岸矢石如雨，中伤者数百人，自填于陷马坑者三十余人。贼兵望风轻笑，宰相亲见之，而不恤。初缚虚棚时，仲友使多备湿麻刀、旧毡衲袄，盖防贼人有火箭火炮也。幸而金人不善制此二物。二十三日，贼桥侵广，仲友遣张宗颜、阎维、叚永年领敢死兵三百人血战于城下，用纯斧队斫坏洞子七所。贼众败走，乘势遂北。涉河至中流，冰解，陷死者数十入，反为贼兵击掩，岂天殆我师也？ 

　　二十四日早，贼推大梯四乘来攻字号楼子。三乘皆为撞竿所坏，又再来撞，撞不着，火炽逼着楼子，沿烧字号及三楼子。贼皆登城，舞黑旗鼓噪，然为楼上火盛不可过。仲友仗剑拥班直守御、官军等救火，弓弩交发。又用炼金汁泼贼，皆堕，杀伤甚众，贼遂退。三楼子皆为火烬矣！是夜再安楼子三座，又为贼炮所碎。二十四日雪大下，至晚深二尺余，加之风声号怒。二十五（季按原书五作三，特照文意改正）日，风雪愈长，早间，大启宣化门，出郭京人马与贼接战；贼众见所烧楼子，未成颓毁，撞竿未备，贼遂登城，众溃，城陷。初，京之出也，城中居民踵延颈于宣化门者数千人，立俟捷报。及京败，城门急闭。贼帅大怒，鸣鼓振旅，铁衣满野，多若蝼蚁，皆沿城而上，城遂陷焉。 

　　仲友二十五日晚，于南城为军民所殴打至死，肝脑涂地，委填沟壑。骨肉星散，不知所在。家赀劫掠扫地，痛哉。天不佑善人如此！仲友将种也，三世忠孝，声满于夷夏。自守御以来，夙夜勤劳，食息不暇，在诸将中尤无负于朝廷者也。今反被祸若此！先是闰月一日，百姓殴杀未壁统制辛康宗，辛公指挥城上兵军，不见贼，不得乱放箭炮，百姓疑其奸细，故杀之。朝廷纵而不问，故军兵百姓聚众杀人，在一时指挥之间，殊不为怪。盖京师承平之久，无知小民，游手浮浪最多，乎居除旅店外，多在大房浴堂柜房杂处，里巷强梁，不在数也。乘此扰攘，聚众作乱，甚者赶骂宰相，丝擘内侍，打杀统制，放火杀人，莫知其数。 

　　先是今年秋，仲友议欲于都城置访巡十六员：新门四隅四员，旧城内四员，每员皆一正一副，每员统兵五百人，遇有警急，则一正将带领二百五十人救援，二百五十人在地分。或有细民乘势作过，当以军法从事。仍都巡检三员：二员在新门内，一员在旧门内，以总其事。惜乎朝廷不从其请也！仲友之议，意恐小人善乱，故欲设此防民，而仲友亲被其祸，岂灵于人而不灵于己耶？仲友之死，门生故吏无一哭其尸者，茂良诉于王■〈火燮〉，始收拾遗骸，雪冤于朝廷焉。魂而有灵，亦少伸也。 

　　●卷下 

　　靖康城陷议和，上见二酋作二降表。过北，皆孙觌受益之笔。其略云：“三里之城，遂失篱藩之守；十世之庙，几为灰烬之余。既干汗马之劳，敢缓牵羊之请？恭维大金皇帝陛下云。”又云：“上皇负罪以播迁，微臣捐躯而听命。”又云：“社稷不殒，宇宙再清。”粘罕抹去大金二字，止欲称皇帝。又指宇宙二字云：“大金亦宇宙也。”又易负罪二字为失德。朝廷不得已皆从之。 

　　初，金人至城下，姚仲友与诸将议，计之便：幸其远来，贼众必疲，行列未成，若选五万精兵出四门，分为十头顶，乘势而击，出其不意，攻其无备，众必溃乱，有可破之理。过此，则日复一日，贼势愈盛，援兵不至，士气阻丧，虽悔无及矣。是时唐恪止其事，专在和议而已。后攻城既急，仲友复与诸将议，急遣使讲和为便，累白何栗，方料金人粮道不继，不日就禽，坚不可和。唐恪且谬误于前，何栗而寡谋误国于后。独姚仲友于闰月三日，往来东南两壁以来，策应至二十五日，城陷，昼夜劳苦，最为有功，首先被祸，独甚于二相，天意不可得而知也！ 

　　金人今春既出境，朝廷措置多不急之务。如复春秋科，太学生免解，改舒王从祀之类。时为语曰：“不管肃王，却管舒王；不管燕山，却管聂山；不管山东，却管陈东；不管东京，却管蔡京；不管河北界，却管秀才解。”道路之言，切中时病如此。 

　　正月十五日，渊圣在虏营。是日阴云四垂，家家愁苦，向之鳌山教坊百戏景龙灯火之乐，不可同年想也。士大夫忧愤作歌行者甚众，独胡处晦《上元行》脍炙人口，今附于左：“上元愁云在九重，哀笳落日吹腥风。六龙驻跸在草莽，孽胡歌舞蒲萄宫。抽钗脱钏到编户，竭泽枯鱼充宝赂。圣主忧民民更忧，骄子媟天天不怒。向来艰难传大宝，父老谈言似仁庙。元年二月城下盟，未睹名臣继嘉佑？哀痛今年尘再蒙，冠剑夹道趋辞公，神龙金在九渊卧，安得屡困蛟蛇中？朝廷中兴无柱石，薄物细故昭帝力。毛遂不得处囊中，远惭赵氏厮养卒。今日君王归不得，倾城回首歌悲啼。会看山呼声动地，万家香雾烧天衣。胡儿胡儿莫耽乐，君不见夕月常戏东北角？” 

　　鸣胪主薄邓肃作《靖康行》云：“女真作意厌人肝，挥鞭直指来长安。南渡黄河如履地，东望太行不能山。帝城周围八十里，二十万兵气烈炽。旌旗城上乱云烟，腰间宝剑横秋水。雪花一日故蒙濠，皂帜登城吹朔风。我师举头不敢视，脱兔放豚一扫空。夜起火光迷凤阙，钲鼓砰轰地欲裂。斯民嗷嗷将何之？相顾无言惟泣血。仆射何公扣龙墀，围闭相臣臣噬脐。奇兵化作乞和使，逝捐一死生群黎。游谈似霁胡师怒，九鼎如山不复顾。效南期说上皇舆，截破黄河径归去。陛下仁孝有虞均，忍令胡骑纵吾亲？不龟太始自鞭马，一出唤回社稷春。胡入慕德犹贪利，十乘载金未满意。钗钏那为六宫留？大索居民几卷地。六龙再为苍生出，自磨虎牙恬不恤。重城突兀万胡奴，杳扁銮舆今十日。南城赤子日骈阗，争掬香膏自顶捻。岔气如云泪如雨，漫漫白昼无青天！大王避狄空金帛，坐使卜年逾八百。天听端坐民心耳，苍苍谁云九万隔？会看春风拥膋黄，万民语呼喜欲狂。天宇无尘瞻北极，旄头落地化顽石。”后亦被虏，至三月二十四日放回。 

　　初，京师被围，朝廷急于命将。有郭京者，乃殿前司龙卫营兵员耳（京师呼为蹈着太营）。京师盛传能用六甲法，可以生擒粘罕、干离不，余众可以扫荡无遗类。其法军兵七千七百七十七人，尝自试于内廷，其法不得而闻。朝廷深信不疑，授以成忠郎，锡以金缯，动数万计，使自募兵，赐予赏赍，恩数备至。人皆呼为郭尚书，盖营塞俚俗呼兵员之称也。其所召人皆市井游惰，色色有之，不问骑射善否，但择年命合六甲者足矣。有卖线刘六者与姚宅比邻，仆熟识之，郭京一见，授以将命。他皆类此。贼兵攻围甚急，郭京谈笑自若，似有道者。择日出兵，可致太平，直杀至阴山而止。其所招军兵，但欲斫首尔，不必战也。前置天王旗，每壁分三面，以镇四壁。按五方色，或画天王，或画北斗，不知何法也。又有刘无忌者，乃街市货药道人，常倒立泥中，悬一服药牌子，亦作统制。内外许之，盖取丘浚诗“郭京杨式刘无忌，皆在东南卧白云”之谶也。又有僧傅临山请亦如京募兵，称统制，常与京相追随。 

　　二十五日早，宣化门大开，郭京出兵。城中居民跤踵延颈于宣化门者数千人，立俟捷报。俄顷报云：郭京前军已得大寨，立旗于贼营矣。又报云：前军又夺贼马千匹矣。姚仲友疑之，与石茂良登敌楼而望，正见贼兵整促人马。忽有郭京下使臣来传令云：楼子上除守楼子使臣军兵外，余人并不得上楼子。盖天甲法能使人隐形，若楼上人多，恐贼兵觇望。言犹在耳，贼兵两两翼翼鼓噪而进，冲断前军，一扫而空，若刈茅草。居后者悉坠护龙河，钓桥已尸积不可拽矣。城门急闭。贼帅大怒，鸣鼓振旅，铁衣满野，多若蝼蚁，皆沿城而上。止用一旧云梯，可置五十人，初有十余人登叠而上。班直枪手皆不向前用命。又值百姓般石城上，望风走下。其守御之人与百姓军兵互相杀戮，无一用命向前者，其城遂陷。乃闰十一月二十五日午时也。余目击其事，故志。 

