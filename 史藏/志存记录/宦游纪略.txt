宦游纪略　　（清）高廷瑶 撰 

　　●目录 

　　传 
　　叙 
　　卷上 
　　卷下 
　　跋 

　　●诰授朝议大夫广东广州府知府高公家传 

　　遵义唐树义撰 
　　公讳廷瑶字青书贵筑洪边里北衙人父大受乡里称善人以公贵赠如其官母宋治家有法度公以乾隆丙午举于乡四上公交车不售家有田在定番多识定广人嘉庆初兴义苗为乱定广不靖当事延公往抚全活数万人庚申马场苗又为乱公复往抚之事闻　　恩赏六品顶戴明年大挑一等奉　　旨加一等以通判用壬戌选授安徽庐州在皖十年平反全活无算宿州休宁为尤着嘉庆七年十二月宿州教匪王潮名袭据州城戕官焚掠事甫定大府檄公往权又令征本年钱粮四万公曰天庾正供何敢轻言减免惟宿州春夏遭水继以兵乱逃亡不能耕作今虽逃者渐归而已失时补种不及当奏请豁免不则缓征以纾民力大府犹豫公复力争谓与其追呼无益无宁广施恩泽大府悟立陈奏　　诏如所请是时城中居民仅七百余户公亲拊循给口粮盖棚栖止查户口请抚恤事蒇计所耗金五千余命吏无伪增数幕客以为言公恻然曰吾百姓疮痍未起即实心实政犹恐不逮更因以为利何以上告君父下对灾黎也公之定识大虑尤有过人者夜坐斋中忽讹言教匪复至城外居民仓皇奔走哭声雷动城中人亦惊惧公曰此必奸人欲动众藉以刼掠也谕其下好廵守吾卧耳天明四境寂然徽宁属邑旧多棚民佃租垦种厯年已久十三年有以棚民结连匪徒聚众称乱诉京师　　诏晓事文武大员率兵察其事巡抚檄芜湖道徽州协以兵四百会公剿捕公知其诬乞驻兵县城而自轻骑入山廉得其实分别遣散回籍念属邑棚民无虑二十万若同时驱逐将酿事生乱请于大府定为十二年递迁之法大府以公议上闻允为成例公去皖十余年皖人见公乡人犹稽首问公起居不置其嘉泽入人如此嗣以凤阳府同知升任广西平乐府因安徽旧案镌级去两广总督襄平蒋公知公能特奏请捐复调广东候补补广州府循声益着大府皆以国士待公遽引疾归病痊仍赴补广州府丁亥又引疾归庚寅八月十五日卒于里第公之在粤东也东莞匪林狗尾聚众攘夺村民汹汹赴惠州军门告急大府阮公檄公带兵发契箭假公便宜公至则驻兵县城宣榜通衢令居民合力擒贼毋令得混迹又促县令重赏购擒其渠或谓公无轻办公曰贼闻官军来已远扬如君言是必按户搜索矣夫良民以畏贼故求救有司有司复不为翦除而更累吾民是不死于贼而死于官也诸君休矣力请撤兵大府从公议不数日林狗尾等九十余人悉就擒余解散勿论曩令公贪事喜功患可胜言哉岑溪人黎维祺为仇家所诬讼连年不决公至立释之岑溪人归语其众众曰是吾平乐髯太守活尔命邪岑溪人曰然众曰在吾平乐活人多矣今复来东省邪公美髯故云公声若洪钟每遇事高谈雄辩折其座人当事无不倚如左右手喜读书始家贫力不能得及贵藏书甚富无弗阅者性孝友事二亲未尝离左右既老每与故旧言常泣下始归里从子五人皆予以恒产族中子弟诸甥悉经营佽助焉余少耳公名嘉庆甲戌丙子间随先大夫粤东凡两见公近引疾归又与公子以廉以庄善出示以某所作公传余弗谓善也读公自着宦游录缀其循绩可书者着于篇 
　　论曰国家自粤西用兵连年不决祸延数行省耗帑金数千百万其以便利自营所在纵寇者相望也呜呼如公之智计岂易得哉岂易得哉 

　　●叙 

　　今之称爱民者曰好官好官何尽心焉而己何谓尽心视民之困苦冤抑如身受为之苏其困乎其冤使民各得其所而已虽然畴不愿做好官而尽心恒难者利诱之而心移威胁之而心慑于是心有所顾惜而不能尽者多矣故欲做好官必自尽心始欲尽心于民必自廉其心毅其心始廉则不疚于利毅则不怵于威而后为所欲为无所顾惜而可以尽吾爱民之心知之而能行之者惟贵筑青书先生先生以名解元出为通守擢同知晋知府初官皖厯仕粤东西余皖人也夙闻乡父老道先生德政心企仰之其官粤东西事则未之闻也洎奉　　天子命视学来黔与喆嗣心泉秀东两君交得备悉先生梗概任满受代将行秀东以先生宦游纪略乞叙于余余受而读之所载嘉言行不一端而于谳狱尤哀矜详慎屡雪奇冤之死而之生其细者亦旁推曲勘期于得其情而止他如赈饥荒捕盗贼备寇警以迄赠籍没之宦裔赎贫鬻之寒媛仁慈侧怛之心随时曲尽此无他有是爱民之心而又能守之以廉持之以毅非义之贿不得而动之长吏之势不得而屈之故能无所顾惜曲尽其心如此也然则是篇也固以窥先生政绩之本原而亦凡做好官者所当奉为圭臬者欤忆余初奉视学　　命请益于汤文端公师公曰学政与主考异主考专司考试衡文外无他事学政学之中有政事焉非徒是严关防精衡校谓可尽乃职也余谨志之不敢忘比入黔值苗教变起试事辄停輶车多暇然每念及邪说猖狂之甚干戈屠戮之惨未尝不叹变乱滋兴由于人心不正人心不正由于教术不明职司风化之谓何而可晏然安乎于是广为条教并刊辑有益人心世道之书以期正人心而挽变乱而事关民命苟有所闻不避越俎之嫌立陈之当事虽于时未必有济而此为民之心不敢不尽也呜呼学政一官自人视之何与民生之休戚而一思教养相关之故则笔舌微权未必非苍生所待命循名责实负疚滋多况于为司牧者百族之忧乐死生听治于一人之方寸而顾忍漠然视之而不殚厥心乎大学曰如保赤子心诚求之读先生书益恍然于为民父母之自有真矣心泉秀东捍卫桑梓亦己殚竭心力心泉将典郡滇中秀东亦出宰西蜀云阳吾知两君莅政必能廉毅自持尽心民瘼不愧父风他日治绩成书或有绍美兹集者则此一编也其即先生传家之治谱也乎和州鲍源深谨叙 

　　亲民之官将以布德惠安百姓苟无才以运之德惠亦不能下究所谓徒善不足为政也有其才矣而自负意气遇事卤莽灭裂剽而不留迨其蹉失益以文非遂过其害有不仅惠不下究者故又非才之难才而沈几远见仓卒无游移精神贯终始乃真难耳前史传循吏最多之代不过二三十人岂其靳哉贵筑高青书丈以名解元起皖省倅丞厯守粤东西剧郡所至结疑积件千百计会谳公局平反数十事辄夺活刀下人庶乎沈几远见精神周密无仓卒无始终者欤昔吾先子每论知旧吏才必以高丈称首且数数道其檄察怀远释误指婚丧轿头为会匪教头数百人之系谳灵壁盗而雪凤阳招解盗十三人之诬以为真神明不可及尤服其改过不吝如六安开塘盗葬诸件不肯执初断以遂非为真儒者举动友芝熟闻窃识储他日先友传事案久矣咸丰乙卯客省会获交喆嗣心泉秀东两君示宦游纪略益得见吾丈循绩之详夙闻诸端首尾曲折益了了信足为学治师法曾乞其副厕弆清端政书鹿洲公案间以时检阅己未冬秀东将官蜀令晤于都门复持本命校勘拟以抵蜀刊行因敬记简末尤愿秀东此行时时无忘此治谱也十二月几望独山莫友芝谨叙 

　　天下之治乱视郡县而已矣视守令而已矣天下至大郡县至小然其势以相积而成比县皆治郡有不治者乎比郡皆治天下有不治者乎今夫圣君哲相在上贤方镇勤施四方其于图功揆政易易也然而尤以守令为最与民亲亲则耳目易周惠泽易浃诚使守令于民皆有至诚恻怛不容已之心与之频呻相通疾痛疴痒颠连困苦相关矢以公廉将以勤慎竭其明察果断疏达开豁之才推究利弊力图兴革以富以教次第举之若风流而令行也是则治之机自守令倡之及其积而成也达之天下而治象成矣自两汉至今未有能歧是说者也柏心曩与黔中唐子方方伯游时时称其乡人高青书先生为嘉道间循吏冠尤以善折狱闻先生归道山久矣去年夏其仲君秀东司马贻书柏心缄先生服官时宦游纪略征序云得之先生手录后乃镂版以行柏心发而读之皆先生自纪所设施及交际推解诸事而载折狱尤详自皖及两粤所至以神君目之此可为后来作吏者之师至其识虑深远则尤有进权宿州时有因乱后力请豁除秋粮四万余之议在徽宁则遣散棚民数十万寝兵不用遂以大靖在粤东则东莞民告急言土匪啸聚肆行攘敓奉檄以兵往剿至则按兵不动但榜令村民擒捕悬赏购其渠魁力请罢兵已而罪人斯得余悉解散村落晏然若此者盖渊乎大臣之识虑矣非止沾沾吏能报称已也柏心窃见近二十年大盗倡乱若江河溃决不可防遏推原其故皆起于官吏阘冗侵削而蕴崇之使然向令所在守令皆如先生民且安其田里树畜家室乐生之不暇敢效篝火狐鸣也哉然后叹天下治乱视守令贤否其说诚不谬也论者谓先生才敏绝人得之于性非可学而能此殆不然夫先生本其至诚恻怛不容已之心视民如己凡公廉勤慎明察果断疏达开豁皆由是心扩充之而已人患不能勉耳今司马与其贤兄心泉廉访绍明先训皆用治行书上考亦既征其效矣世之为守令者得是书反复推求因以扩充其至诚恻怛不容已之心安见治效不能及民者然则是书非止一家治谱推而达之天下蒸为治象不难也先生出处仕宦详他序傅者不复及云监利王柏心谨叙 

　　夫胡书留碣无征则不信悝鼎章媺弗传则匪仁是以三岁不灭置诸志父之怀七叶所贻述以子山之赋旧德可食清芬必诵由来尚矣然而去日苦多浮云易变谘诹所获或人人殊朒朓屡迁难事事备求茂陵之遗橐往已云亡稽随会之治行死不可作顾安得陈编在漆记事有珠守之为手泽之成书推之即心传之治谱如青书高公宦游纪略之明且备者乎公学植不落智蕴如囊出山之云触石而雨士元非百里才惟别驾能展骥足郭公至二千石其治绩皆在人心油盖所经甘棠勿翦至其开法网理棼丝独为其难绰然有??谷化彼鸮音推赤心于疏逖夺诸虎穴起白骨于沈薶诸所措置回越丑夷若三吴若百粤不陨厥闻称到于今独是布濩羣伦濊德也隃度先几赡智也六府烛彻浚照也一字活人桀识也固皆蔚足人师良由资膺天授所惧中材尟兹上理假使舆人徒诵授简蔑□如绣鸳锦金针恡度如寻鸿迹雪泥靡留将令肤受之士耳食无稽而欲学步邯郸铸金少伯亦惟有望洋长叹景山向往已耳公以抱蜀之殚心乘退公之多暇尺木自宝寸阴不虚综厥猷为寿以文字再仕再化钢经大冶之镕一官一集辙立中馗之表惟温公处事无不可对人言故敬礼小文皆由其所自定也夫书道政事史传循良淑世之方民生繄赖彼圣读而疔行采华而忘实无论已即谓等身著作夸经义以无双秘枕异书赞清谈之第二尔能各奏岂曰不文惟元草之矜奇问苍生其奚补玉卮无当金鉴莫裨以视箎牖羣迷韟章歧路毖蓼辛之后患启桐子以前驱者相形之拙不言而喻矣是宜敬仲族昌释之后大杜家法律萃于一门石氏官禄合为万石岂非定国治狱卜车马之将兴崇公好生应鼎钟而食报也哉兹篇流播阅时寖久文孙怡□虑三写之乌焉思一扫其落叶濡墨惟勤杀青斯再潘岳之文采取程先民士衡之词赋聿追世德鸿宝堪藏象贤勿替所望读子产之法者师其捄人诵仲舒之篇者取其切世庶几痤雎得矿苇海有针一本率由固必绳其祖武百尔在位亦将感于斯文贵阳刘藻谨叙 

　　●宦游纪略卷上 

　　金筑高廷瑶青书 
　　嘉庆七年壬戌余以通判选授安徽庐州八月到皖隋安庆郡守谒抚军略与语顾谓守曰此岂作通判者守唯唯余私念通判闲曹犹不胜复何言明日谒方伯谓曰昨抚军以子器宇不凡必有干才欲留会城襄事余对曰留固甚愿如凭限何方伯曰子初来即为上游重此诚不数觏然限固不可逾姑待我为言之居旬余方伯见抚军出曰子可图就任矣余乃复谒抚军面谓曰郡佐闲散诚不足以屈才吏子且之官吾行有以藉重矣余谢辞出诹吉九月二日到庐任事 
　　到庐甫七日奉檄接护淮安饷银十万致诸鄂先是江苏盐经厯薛某护至桐城失去第九十二鞘信宿而始觉故复以是委余余既诣守藏吏领银毕入见方伯曰此次补解之银某己受之库吏入鞘矣余九十九鞘薛经厯从淮安来其内虚与否及中程高下有无绌数末由详也今其鞘具存潜山县距此仅八十里似宜取来验视不然某一贫薄吏奚能肩斯重任方伯以为拘执弗许余又请曰补鞘固不足虞其淮安原鞘多至九十九号今既不验视则请如数给印椾楬而表识之鞘之有失某之咎也其内虚与否及中程高下有无绌数则惟原解官是问某不敢知方伯仍不许趣余即就道余念一鞘既失焉保余鞘无弊心疑之宁过慎勿使轻率累也次日抵潜核所存原鞘一一衡校簿而录之钤以县印申报立案而后行至鄂谒同抚军见即询曰足下接护巨款鞘中银皆实乎色皆中程乎数皆无绌乎余缕述前事抚军喜曰如此可无虑矣及司库弹收幸无误及旋皖中寅好告曰前申报至诸大吏虽未明斥意皆不谓然惟抚军数称于众云高别驾真拨烦吏晓人不当如是邪抚军姓王名汝璧字镇之蜀人某科进士余判庐仅七日而有三事焉履任之次日某校官来称弟子员某之子愿以三百金来受业余曰若欲教其子邪既有三百金足延名宿何用余为若将以纳交长官为出入公门地是货之也我不为力拒之后知此生果健讼官与往来辄堕其术利之诱人往往然也有途拾二万缗钱券求存案者司阍以告余曰得遗失物应诣县呈明何至此阍者曰是欲饬取此钱入官来求赏耳余召其人谓曰尔误矣尔果拾之道途何不访失者姓字里居面还之彼将以尔为拾金不昧佩尔德酬尔劳未可知也如非拾自途间而我遽取入官攘人之财以市己之惠是尔有失德我与共之其去胠箧者几何矣掷其状与券饬之出又一日衙役二十余人联名讦皁隶某为子纳粟入监谓其名尚在役册素以佣赀役人已则运贩米粟来往姑苏间三十余年中积赀二三十万今合肥县前高闳厚垣者即其家也某仆亦密言主人方措资迎眷如此等事虽万千取庸何伤余笑颔之立召役验视至则年已七十余矣两壮者掖之伏地稽首恐惧不能出一言余问尔皁隶乎曰小人壮役非皁役也然则隶册何以有名曰昔者小人投役之初书掾误入皁册同时有投充皁隶者与小人符姓名彼遂承其误而小人役名实在壮册册固在可覆视也问掖者为谁则其二子也问皆入监乎踧踖左顾曰此小人长子晨夕侍小人服劳持门户复右顾曰此次子因出嗣从兄某后曾肄业为国子生今兄嫂皆殁无所依始归与小人子同居问其次子曰尔父何业曰经商殁几年矣曰三年然则何不冠巾曰不敢何为而不敢曰长官在上且与父兄偕故不敢也余洒然异之核册名果不谬及论之曰此汝家令子也民壮子孙考试入监例所不禁况已出继其父并不在役籍乎汝今老矣余并除汝役册名归与汝子为汝兄善培成之三人皆欢诺拜谢而归时郡守为福州张曲园先生合肥令为阳湖左杏庄后官湖南巡抚杏庄闻之告曲园曰高别驾举动出人意表有识有守非常俦也因语此三事曲园为人素简傲即日枉过礼貌有加杏庄亦因此订交至七日奉檄护饷赴鄂自此离庐郡矣 
　　嘉庆七年十二月二日夜半宿州教匪王潮名袭据州城戕官焚杀死亡无算抚军亲往剿捕适余护饷自鄂还檄同往初十日抵宿官兵己于前二日荡除巨寇收复城池抚军具折以　　闻即命余行州牧事善后并令本年钱粮四万余宜急征余曰天庾正供国用所系此诚不可轻减惟岁比不登惟宿为甚继罹锋镝野无青草今即渐次招徕而穷黎无鸠将抚恤不暇何忍催科应请蠲租或缓征以苏民困抚军初尚犹豫余力为指陈乃悟即日奏请豁免　　制曰可方宿之初乱也督抚提镇均至新除方伯阿公偕江右温中丞亦由京适至徭役之烦无逾于此抚军以宿当孔道且初经兵燹也于各军旋节时檄都尉艾某选精兵百名为留守余亦募健儿倍之分逻以联声势时官廨民庐煨烬殆尽惟书院岿然独存余即寓其中昕夕擘画规模粗定四乡民始渐归然仅七百余户为之移粟以授食给芦席栖止之并量贷土木资为修造贫者以工代赈日率胥吏数人清厘户册分别极贫次贫拯恤有差事毕综会凡费五千余金命吏册报吏请曰以实数闻耶幕客宗君曰如此巨务即声言四万金不为过余曰此何时也疮痍在目蜚鸿满野即实心实政犹惧不蔇忍令入己之数反倍蓰乎及民之数下无以对灾黎上何以告君父乎遂从实报其后余瓜代旋省阿方伯谓余曰宿州一役吾以为费必不赀乃仅若此何邪余对以故阿公喜形于色且曰如此居官其后必大君其勉哉当是时六科旧牍大半无存前刺史校定文武童生甲乙卷册佥就毁余乃刻期更试仍即前拔第一人为榜首余秉公次第之士皆悦服及八年正月三日日己晡忽哗传东门教匪复至居民扶老携幼纷纷奔徙余登城望之火光明灭中号泣之声不绝余亟授兵登陴且徇于众曰是必讹言耳汝无惊徒自苦且我有备矣盍各安尔室有事则我自当之众闻之渐散息时漏已四下余亦返书院坚卧己而四境寂然逻者捕一人来酲未解鞫之始知昨夜呼教匪至者即此酒徒也立寘诸法众皆服余之静镇先是宿州城陊裂三十七处各以五丁防守余与艾君逮夜亲巡必四漏始罢因思前刺史于睡梦中被贼戕害殷鉴不远乃与艾君约互巡率三漏交替余先则君后君先则余后迭相轮环则力可节事机亦愈周也艾君问余曰初三夜仓皇时君何以能熟睡余曰此不过有定见耳因与言亚夫御吴事艾曰与君共事益人不浅矣 
　　初莅六安按狱凡收系者百二十九人乃属幕府稽簿罪重者仍禁系轻者分别保释签识之预令某日传集各里胥闾长候论届期坐堂皇察签识中不可释者仅十有三人而己余皆细罪不足论于是释各囚谕曰汝曹以贫故不娴教训乃为此失德事予甚闵焉今其许尔自新然前罪不无责责以笞或笞十笞五甚瘐者亦笞三其某村之人即交某里胥管朿再犯重惩毋贷里胥不严束厥罪钧时有国子生数人放言曰我闻官以治囚不闻官以纵囚是累累者一出闾阎其不殃乎余正色谕之曰此辈狐鼠贼诛之不可胜诛且罪不至死今既教诲之薄责之宥其既往而绳其将来乃所以化之也且吾己尽释之若犹必谓为纵殃而思控于上者听之而己吾不畏也生逡巡而退 
　　龙头桥或杀人余验之入其里见户有官清民安帖子询里胥以百姓感恩对余曰我来三日耳何由而知我清恩于何感若谓民安则方以鬬杀酿祸矣民何安焉立去之验毕入古剎见筵席甚丰左右曰里胥所备治也余顾里胥曰尔焉办此其朘我民也龙头桥计五百余户户可敛钱数千藉供官以饱私囊吾其肯为汝用乎笞之四十 
　　有报从兄踢杀其从弟者验之伤固无二也将殓忽其妇持半段木至案前曰此助殴者之械即伤证也所指助殴为从兄之兄余察其械乃乡村负担具耳谓妇曰尔前词无助殴语此何来曰翁弟实使我呈验问翁弟何在一莽男子应声自人丛中跃出跪案下曰某即是余谛视之曰氏夫之死有助殴者乎曰有果手足伤乎抑他物乎乃指妇所呈曰此械是也余顾妇曰尔村妇未知比对伤痕法今当先藉尔翁弟试与尔观饬役擒仆即以械侧势击下指示妇曰此侧击痕尔夫身有此伤否又横势击下曰此横击痕尔夫身有此伤否凡经二十击讯知乃其自用荷莜者断弃无用因与踢杀者之兄有隙故藉此诬陷既诘责察与本案无干释之去观者啧啧称快 
　　凡惩豪猾莫如因事折抑之而后无不惩也余尝因相验有国子生某至尸侧以所持竹拄杖递指伤处趾高气扬余斥之曰验伤有官报伤有刑仵辨论伤痕有尸亲案证何与尔事而任意指挥放言无忌邪始犹强直痛惩之乃不敢言后遂无嚣张者 
　　之重难者其惟相验乎余任六安凡验三十余案必躬自抚摩取洗冤录众辨之若者真伤若者变其形尖圆长短其色红紫青黯其擦伤殴伤或手足若他物与夫部位之偏正高下浅深坚软生前死后必使考证确然无疑而后已如两造争执则取录以示辨既悉然后将致命不致命之处图诸格尸入棺即饬亲属领埋如此精详庶堪自信亦以杜嗾讼者流媒櫱瑕隐无可指摘也至验时随往之刑仵胥役舆台傔从等皆由官给资必较常加厚禁其征索然尤必先自正已始余每行则携肉脯盐齑以从不烦庖人不索隽味自奉约则人自无敢为其侈者所至必令里胥闾长侍侧毋许或离事毕随行凡几人务先清点悉前行计去验所己遥然后憩宿盖此辈互缘为奸一离官之左右则搜牢征求必至之势防范维严或不致肆然苛索耳至备质一二要证外均免逮以绝株累亦造福之一端也 
　　官与民不相信而欲片言折狱难矣予初莅六安日决二三事不遑暇食犹不给居久之有国子生某收租与亚旅角梃伤左臁肕骨断法当保辜乃令限保辜次日校官某来见曰某生已与某和不愿终讼献青蚨二百万办公余唯唯属具酒食留客勿去余出即将生责收之堂下观者哄传某生行贿已被责羁狱中矣校官某惶恐无地余笑曰君无介怀君固怜我贫不可谓非知我者然我乃不贪特君知之未稔耳豪家闻而肃然其后按日判七八事或十二三事竟剖决无不如意者民知官实心为民猜嫌尽释故也 
　　下车时凡境内文武庠生暨纳粟贡监生均先册录姓名年贯里居以备稽考有弟子员某呈状取册勘对无之讯之曰此生之别字也余曰君前臣名父前子名长官为民父母尔胡不知使尔父母称尔某某先生尔亦抗颜忍受邪扑责之掷还其状此风遂戢 
　　每日坐堂皇鞫讼重门洞开许百姓听覩忽门外有呼冤者役阚之则己去役还曰张进士也张曾任国子监学正以忧回籍予即命召至谓曰君以甲榜从大夫列有事当遣人坐狱我又非不见百姓者君乃欲躬亲对簿不亦轻　国体羞当世之士邪且何所为而呼冤也曰有弟析产不均故欲质于官耳余曰君读书人独不闻田家紫荆树邪大惭谢去 
　　某甲以弟官得三品封来讦武童某冒籍鞫之武童之族列州庠者比比也廪膳生曰此老常挟其弟势欺乡曲无辜屡矣今讦武童盖借贷不遂耳余呵斥之罚跪堂庑下自午至酉汗流浃背具诬结而去观者笑曰此老今尚能倔强邪其弟以书谢后遂敛迹 
　　或告其甥置妾问甥几人曰一人有子乎曰未也其年何若曰四十亲俱存乎曰有母在妾别居乎曰同居然则独子之家年四十而未生子置妾不为早也且与母同居必母命之尔非索诈不遂即是觊其家业耳夫甥即无后亦断无业归外家之理责而逐之不敢再控又有投状者以叔佣工江氏配其使女叔死迎叔母出江不允也叔有银物存江亦不给余曰尔叔原存银物有据乎曰无佣工江氏几何年曰八九年问叔母若干年矣曰未三十有子乎曰无尔授室乎曰无然则接叔母安归乎尔无妻叔母无子同居一室可乎抑欲售乎面赤而不言因斥责之此两事俱立决其诬不烦两造质者后闻舆论皆谓余神明盖理在则然也 
　　有赀郎讼其弟析产不均者表伟甚弟亦诉其曾得十万贯尽而复来余讯之曰尔弟诉称尔为拾子何也曰某之生也弃于路义父拾而养之故名余曰昔后稷弃于隘巷令尹子文弃诸梦中宋芮司徒之女弃之堤上其后皆贵显今相尔面必非久居人下者丈夫贵自立耳奚以争产为某闻命恐惶而出有顷役以某不甘复因再召入谕曰尔义父以无子故拾尔为子今有子矣不复以他人子为子异姓不得乱宗律有明文余当为尔详请归宗以符定制曰无宗可归曰古有以墙以路为姓者尔名拾子即以拾为姓可耳某词屈余责之曰尔本路弃微尔义父几夭折矣抚而立而婚而荣以官此其恩直再造不思尽心植幼弟以报二天反欲争家财财固非尔有也以理论之曩尔所耗者尚应一一责偿何容更萌奢望乎某伏地请罪不敢再控后晤参戎杨君曰是在都门已将十万挥霍殆尽其归谋家财志不仅在温饱也得公此断其计穷矣 
　　某氏妇寡居翁弟夺其田而虐其子妇来诉按之实因谕曰一家至亲若重责焉似伤和气不责则彼将以为卑幼屈于尊长官亦莫如之何而后此之欺孤陵寡更甚也将从薄刑乃大呼屈余曰尔以我为妄施鞭扑邪今情如是法且如是若罚当其罪一呼而即释之则人人轻犯法矣遂倍惩之 
　　六安役捕获穿窬贼一人并杨某家所失衣物请鞫问问贼何籍曰寿州来六安几何年窃物几许寄匿之家谁也曰来六安三年矣初行窃即被获寄匿某村某家余曰三年窃一次不几作饿殍邪令羁候随笔记所供寄匿家里居姓名以防开花开花者役所指使贼为诬陷以株累者也大凡强有力者及巨室大家俱不敢诬惟良善而小康者往往苦之六安为甚久之余因公过某村里胥郊迎问村中有某人否曰有去此不数武即是乃下舆步行里胥导至一人出迓年约四十许余曰闻尔守分力耕故来此一观田家风景耳问家有几丁曰祇一男二女皆幼稺并问其妇家姓氏皆一一称述视其屋颇齐洁种植亦繁茂盖力农事而稍可自赡者余私喜曰知之矣及归立出前日羁候贼按问之其言门墙院落皆脗合余则不省余曰岂有处其家三年而不知其老幼人数往来亲戚谁何者乎严鞫之知为役教乃重治役是日也余归即猝讯故役与贼皆不及防否则漏而狡伪又滋矣折狱不其难乎 
　　有持六博骰子证某国子生博者且称某某同局命其人解衣验之则里衣角有包裹痕合以六骰毫不差叱之曰此非某生博具乃尔欲以博陷某生耳严鞫而重惩之既而闻某生家素封且懦可欺故以是陷之苟非细检几为所蒙矣 
　　州县官日坐堂皇办事与百姓相见裨益不小余牧六安有四事非在堂皇则当时不能知知亦不能速办稍纵即逝矣一日有童子奔泣而告曰我母被人缚去问之曰我祖母偕叔祖将母卖与富室某母不允今早来缚之去矣某所居距城二十里余立饬役四人谕曰汝曹速往度到彼不过黄昏时迅将孀妇媒媪及其姑若叔翁限夜漏三商逮以俱来若稍迟而致孀妇失节余不为汝曹恕也役果应时逮至先是妇缚至见二妇迎舆前语之曰此吉礼奈何缚我二妇曰恐尔不欲耳既欲何幸焉妇首肯即举左手示曰顷被缚断甲伤肉痛甚当翦与之翦则引翦迭戳其颈二妇急为夺去血渍襟襦余验其喉已破泪目涔涔视余而不能言亟命取金疮药敷之覆以鸡皮置静室中调养乃按讯其姑曰家贫卖媳宜若无罪余谕之曰翁姑夺寡妇志如死问抵安得无罪众皆惶恐伏服旬余妇伤愈余谓妇曰尔志节可旌我将以闻于　朝妇曰家贫不能尽养姑之卖妇为贫也旌妇节而治姑罪是益彰妇之不孝也坚辞泣谢余叹息许之谓富室某曰尔知罪乎抑愿赎乎曰愿赎并令媒媪亦纳赎共积金二百有五十给妇养姑携其童子以归此事不能为妇请旌至今犹耿耿也有胞弟杀其兄者兄子泣请雪冤余问曰尔叔何往曰里胥看守杀尔父时证人为谁曰叔之妇父周某也即诣验讯周自称童生余曰尔既读书当知弟兄关彝伦甚重盍实诉曰渠家共堰灌田伯仲轮日放水今日轮应仲氏伯欲多支一日晨早来语仲仲不允勃豀相向仲手持有小佩刀童生虑犯其兄从后抱而夺之仲反手戳伤童生左骽负痛弛其抱乃转戳入伯氏小腹仆地验之伤痕果符仲则曰兄应供父月膳钱已欠两月今晨兄来父索取兄适携小佩刀在手小人急夺兄刀兄忽自戕其腹实非小人所杀者其父亦称次子孝友余曰然则周童生何由骽伤岂亦自戕乎仲语塞又于仲卧处搜出凶具狱遂定伯仲平日皆以嗾讼损人利己今一日而去两害殆有天焉 
　　里胥某白东门内有人自剖其腹肠出数寸余曰死乎曰尚有气舒城张先生金疮药多奇验仆人龚升习其术挈同诣验气将绝矣余俯而问之声细弱不能辨微闻有刀斫人妇女语饬役侦访龚升曰肠未伤可治以温水熨肠渐纳入腹缝以药线命里胥舁至静室中调理有顷役回白离东城不远某家己嫁之女归省忽被人断其首往验女僵卧于床血渍衾褥气息奄奄亟用药敷裹浃旬伤者两愈先是女在母家时剖腹者与有私既嫁遂绝迹女归宁母适外出乘间入女室求续旧女不从拔刀斫之私念女死必偿命不若先殉因自戕讯明俾荷校一月而释 
　　又一日有罪隶某与某倡交颈而死余验其手足指甲与齿色皆青黯其主讴老媪年逾七十问之曰夫早殁子出不归惟一妇倚市门为活某罪隶与子妇来往已踪迹遂稀今晨忽以只鸡壶酒至家命子妇早餐餐后同坐树下或歌或泣时热甚罪隶入厨取水一瓯谓子妇曰我有清凉散饮之可以解暑乃倾一刀圭置水中各饮其半子妇遽呼腹痛起卧榻上罪隶曰愿缓须臾待我同死韈而登男女抱颈呻吟俄顷皆逝视瓯中余砒尚存讯他罪隶亦第知其宿娼不稔其药何自也翊晨里胥复白昨所验家老媪夜间痛哭邻右共闻今早寂然以为卧犹未起启扃视之则又死于床矣往验无伤盖穷老气尽一痛而绝也为之牒录以上四事若非庄莅堂皇必难速办官吏习气展转迁延迨签票发出至速亦在三日后矣夫人命生死所关祗争呼吸稍一怠缓昭雪无由不惟弊窦丛滋抑且牵连胡底余尝谓清慎勤三字尤重在勤非勤何由清非勤何由慎牧令为亲民之官其可深居简出而不以日见百姓为急务哉 
　　六安多世族官斯土者稍不检荐绅挟其短而玩弄之鲜不败余任事一秉至公不因其富而故抑之亦不因其贫而稍纵之凖情酌理视同一律其豪强倚势者折以理挫其锐亦有寒士不得已而嗾讼以餬口者廉得其情为赡其家召至书院给膏火读书诫其改业风俗为之一变履任之初怨我詈我者不一月而皆颂我矣诗不云乎不侮鳏寡不畏强御谁谓沃土不材悍顽难治也哉 
　　怀宁县绅谢崇文者饶于财四月望间盗劫之五月初又劫余在六安阅文报知此事语幕客张先生曰谢绅家不一月而两被劫殊骇人听闻首善之区盗且如是难保无窜入我境者幕客曰然因严论捕役加意访缉一日役密白果有羣盗潜藏某村距城四十里余即拣率干役亲往捕之获盗十名并擒其渠槛送怀宁定谳焉幕客谓余曰获邻盗多名例当迁秩曷上请乎余曰迁秩　朝廷之恩遇也以盗邀宠岂不亵　朝命羞官常邪方按讯时有称其胁从某为佃于晁氏者晁六安巨室余置不问余牧六安凡讼涉田主山主塘主地主屋主者皆不传质亦息事之一端也 
　　又河南商城县有奸夫雇杀本夫并杀雇者灭口商城未获一犯亦不知因何致死也奸夫携妇逃至六安被获余讯明即遣纪纲之仆协役槛送商城亦未上闻幕客张先生曰怀宁之盗为邻封也有功不居己非时贤所及若商城则隔省矣忘己之功而并弭人之过公毋乃太厚乎及今思之商城事以上闻为是 
　　嘉庆十年十月望后三日六安瓜代事毕余借寓聂氏花园士民置酒公饯城乡会者百余人余举琖谢曰余不敏忝牧斯土十阅月矣检词讼簿经断结者凡千三百有六十余宗虽皆酌理准情决以一人一时之见然不能必其无误也盍举所失明以告我众皆曰无之余曰古人有言圣者千虑不无一失焉有听断至千三百有六十余宗而竟无一失者乎一老贡生曰贡生家距署不远左右有二茶坊稠众所易集也每质讼出直者固赞颂神明曲者至坊亦无怨言且时有悔其轻举者以是知官之无枉断也贡生又曰使君此问是虚心处使君至公无私即间有不合人亦能谅时两校官在坐起而言曰某等读书皆无用处见明公作官而后乃今知读书诚有用也余曰二君所论甚正然余何敢当也今试举自知之失者二为诸君言之阎氏讼徐氏侵葬地余始以地契可凭准徐葬继知其契伪更断徐迁又汤生讼某生逼其祖墓开塘檄吏往勘以旧塘复集讯时族邻里胥一如吏言遂不直汤汤请余躬勘塘实新开乃重惩某生而断其填塘如此二事非误而何老贡生曰此二事皆知之先是徐氏之父欲得阎氏葬地乃伪作约剂而求印于官以实之事在乾隆二十五年使君之据契断狱诚无由知其伪也既阎氏检旧牍而得其父曾于四十年间有与徐氏父因地涉讼一事而后徐氏之奸乃明则使君改断之所以公也若汤氏所指非其先兆盖远年无主者墓耳皆所谓君子可欺以其方者也余曰大凡官之办事不能无过然决不可讳过如有误即为更正自不致别生枝节倘饰过文非使小民含冤终身莫白自问此心其何以安乎座中皆深韪余言余服官皖粤廿余年惟六安十月得尽心民事在谳局十二年所鞫问者往往情事支离加以讼师罗织奸伪百出尽失其真虽屡有平反常虞不实大抵州县决事据其初词细心研究察言观色乘隙而攻不难真情毕露若一入谳局则舞文弄墨变幻离奇无复庐山真面矣况知府以上率据州县之牍为断不若州县之临事权衡操纵在已为较易得手也然则州县顾不重乎哉因与坐客纵论及之故记于此 
　　州县之驭吏役其道有三曰号令明曰赏罚信曰检察周三者所以佐清慎勤也余任六安下车即饬吏详绘四境舆图书其地名表以山川道里凡征召士民计里刻期率百里以上不过十日下至二三十里皆酌定程期识朱于纸末并具簿核验逾一二日者役记过三日外者责之如期者记功先者赏故役皆踊跃趋事又视其道里之远迩量予旅资敢有藉端需索刑毋赦赏罚期于必行事重大则破格赏之如刘成巨一案捕役受伤者十三人各赏重金以故人乐为用犯无不获凡日有所受事无论多否翌日必理如有故他出则并二日为一日虽漏夜不稍懈必尽偿前日之事而后己狱有不能具者或传要证计其远近注于簿曰此当以某日鞫故案无留牍判既毕即命吏具遵依状使两造各画诺亲视其出以杜吏役之要求每日应鞫者凡几宗必令吏先呈清目两造具必问其来曾几日若经宿己再则必胥役壅遏之立予杖惩两三次后甲日来乙日决无敢挟取锱铢亦无敢私禁平人矣夫即加意检察犹惧不免于蔽而况不经心者乎 
　　在官理财固不可无正出正入簿所以便稽核备遗忘也世俗不此之务独于私所馈遗者则详记之虽曰为施报计而一旦有事遂贻口实可叹也嘉庆九年春凤阳府泗州需银四十万放赈阿雨窗抚军谓福方伯曰去岁高别驾办宿州抚恤甚得机宜此次凤泗十州县赈务即委渠督办余奉檄护银至凤阳时张尧山太守已为备舍馆余曰即太守廨乞屋一间为宿无烦备餐不愈于寓馆之虚糜乎赈事毕十州县以千金为赆固辞不受濒行于候补州判鲁君 【名世延】 处借银二十四两回省如数还之时人皆笑余以为迂执会下江山阳县侵赈事发守令俱正典刑凡与赈诸公得收馈遗者籍没治罪笑我者始觉辞赆之有见又督放凤台县赈务事竣将行某令赆白金二百璧之及某令殁亏公帑四千余金大府檄余督同怀宁县核办其家属呈一簿凡从前馈送者详载不遗而余独无名又石埭县某令以办赈不善落职当被控时知余主其狱暮夜送二百金求斡旋力却之会余行池州府事某令来见袖出一簿曰某无力回籍此皆曾受某惠者乞代呼将伯余笑曰君不尝以二百金馈我乎尔时若受君惠谅亦不免多劳纪载也对曰比感恩即收亦不敢妄书余曰然则凡所馈人者何不亦曰感恩乎我不贯与此等事将簿还之 
　　嘉庆十三年安徽计典铁冶亭制军致书董观桥抚军询所举劾之人复书曰卓异必其人才识超羣气量宏深将来堪任封疆方面方膺斯选今皖省守丞牧令率具位无可卓异其卓异者高通判一人而已遂以有才有识堪胜大用八字署余上考将合词入告制军再寓书以为必得七人方合例于是以太平府通判邹君 【名骏】 石埭县白君 【名守廉】 校官二人县尉二人足其数人议其举劾太严云 
　　服官供使有应干吏议而屡获幸免者如余通判安徽时护运粮艘一差可纪也粮帮船只他省皆分头进二进衔尾而行徽省定章则由各州县水次就近开行名曰插帮如遇头进船即插头进之帮也余奉檄督运粮艘十二帮祗六帮亲督宿州卫三帮由洪泽湖先抵通州后三帮分派丁役照料虽通信息究属分驰致临泰帮粮船因民舟不戒于火延烧三艘且伤旗丁四名漕督入奏奉　　恩旨米免赔船令官修已死旗丁照例赏恤竟未及余不慎之咎洎抚军　奏请交部议处奉　　朱批已先有　　恩旨矣是咎有应得竟获免议 
　　所谓如天之福何修而得幸邀邪又余督运六帮中有不逞徒某托称漕标効力武举奉檄协运不特藉事诈索凡所经厯州县无不骚扰及抵山东巨野因买鱼争竞适县尹某经过饬问又冒称漕协之子县尹寓书漕协奸迹始败漕协申达漕督饬交苏松粮道蔡观察鞫讯供称被索州县及船帮千总一百一十九处计赃二千有奇漕督欲据实　奏办余思此辈作奸犯科固不足惜但当官失察者有罪被索者亦应坐贿送律株□甚多殊属无妄亟求下其事于余反复开导囚颇解惟承假托年谊索德州卫徐守备银二十两一节第与蔡观察原审相左即夜赴漕辕力辩前审不实漕督奏奉旨交山东巡抚审办仅拟某以窜戍此外一无牵累而余之奉檄督运岂能无过乃仍未议及此又如天之福何修而得再邀也前之免议宽大出自　　宸衷后之免议涵盖由于大吏语曰士不习吏视己成事余因此遇事不敢生畏葸之心更不敢存徼幸之念爰就往事而实纪之 
　　嘉庆十二年霍邱县令以民妇范顾氏商同奸夫杨三等谋死亲夫范寿子烧尸灭迹事上诸西司证以血衣残骨凶器既成谳矣廉使夏邑李书年先生虑其冤也檄余与某令研讯供相符廉使隔屏谛听曰狱其情乎某令曰供甚坚衣骨凶器固在乌得不情余曰未也廉使曰何言之余曰范寿子赘于岳岳故村居正月十三夜偕妻弟入城观灯灯散回村间虽无刻漏应直二更际矣又他往六博而返是三更矣返后范顾氏与杨三及母弟等始械杀之则是四更也又支解而烹之臡其肉灰其骨然后弃埋诸地四更达曙为时几何何从容若是此不确之大端也况村中前后左右各有比邻死者被殴岂无声息焚骨臭味岂无腥闻此理之易明而势所必无者也乌乎情廉使曰然明日且细鞫之次日复讯某令称病不至寿子之父讼主也余先令至前曰汝子妇罪拟大辟杨三弃市妇之弟及民养三人皆拟绞戮冤乎不冤父曰无冤余曰于法诬人者坐以所诬之罪若子妇等正法后或汝子复出则五人之命应坐汝偿汝敢署诺乎父曰始我以子不归故讼讼而得因奸谋死之情则长官所听也我何与焉余沈吟久之因株连五命哀矜之心不觉见于颜色范顾氏及其弟顾三麻子忽呼冤余曰是何冤哉使寿子而生也冤固可伸即寿子死而存其全尸犹云可伸也今既未有尸汝曹又未闻他说渺无端倪谁为汝雪冤者顾三麻子曰冤实甚里胥知之请讯里胥余曰里胥昨既讯矣果有冤胡不闻曰吾侪之被逮也隶役谆谓法司决狱敢有辨者法当髌此里胥所以不言耳即质里胥里胥曰寿子之父四月初来县伸诉役卒李遥与小人实充访缉余曰访之何如里胥神色惊惧嗫嚅而不敢言掌责之乃曰小人吐实五月初旬间小人同李遥访至寿子姨父陈大凤家大凤外出其妻指东厢云此寿子正月十五来贺年宿处也迨十六早餐始去余曰如汝言曾白官乎曰未见官何自而白但不知李遥能白否也因按李遥遥初亦嗫嚅里胥曰我已吐矣遥乃供如里胥言且曰是狱也县尉实主之比小人访回则尉己锻炼成狱小人固不敢言宰官亦不问也于是覆按杨三杨三曰小人固未杀范寿子也初妇与杨三俱不承尉刑胁之恐乃皆承尉则急索尸尸固无有诈指三四处既皆不验复峻刑胁之杨三等不堪其苦乃涂猪血为血衣取厨下刀为凶器掘无主残骸为毁骨遂诬服具狱顾氏一如杨三言状余思寿子既十五尚在则十三之未死可知述诸廉使请以五人颂系俟逮大凤及寻寿子踪迹时嘉庆十二年十月也十三年十二月范寿子自河南回而五人之奇冤始雪呜呼原词仅以子赘不归请穷厥繇而县令耽逸辄委典史代劳淫刑以逞何求不遂郡守又不能淑问几致良民五命负屈夜台酷吏之祸何可胜言然则刑不可滥施事不宜旁贷而于无尸可验之案尤应慎愈加慎矣方大凤之未逮至也霍邱令己解任受代者为陈君余虽极力平反得其概略而守令均啧有烦言余密语陈曰寿子一案一日不决为足下一日之累不可不预为防范设守令属陈大凤不承将奈何君到县宜速取大凤之妻一切实语为信谳张本使不能移易勿迟亦勿泄陈然之越十余日陈果以大凤之妻口称寿子于正月十五六日诸餐宿状如前状寄余余秘之如逮大凤到鞫讯竟不肯承余袖出其妻状示之始俯首无词噫设非余与陈君先事豫防则大凤不承事且中变即欲为五人昭雪亦无从措手矣平反之难如是大凤固不足责独怪夫甘心杀人而不顾天理者彼何心哉及寿子己归值是岁除夕颍州守霍邱令暨各有司佥至节使署庆岁节使曰今日本不欲见诸君因范寿子己回不得不见向微高别驾细心研鞫力平此狱则五人己伏法今日将何以处诸君尚得晏然卒岁邪又顾郡守曰君前此退有后言今寿子死邪未邪某守长跪请罪节使因言乾隆间苏州一案与此相类某役夫左足捋指骈生共六指出门两月余矣一日水浮一尸薄滩上左足捋指亦骈里胥告其妻视之皮肉皆化而六指宛然妻误以为其夫也官讯为恋奸沈夫傅律伏罪后数日役夫归邻里相惊以为鬼则皆走其人曰我人也非鬼也众告以数日前妇与奸夫被刑之故其人号哭至县击鼓鸣冤事闻于 
　　朝守令里胥坐抵死抚臬遣戍夫此二命之冤以三命偿之今且五命将如何偿乎某守面色如灰各官骇然余亦心胆惊破矣 
　　凤阳县逮囚十三人为坐李良才被劫一狱廉使檄余听之囚无异词然赃册财物甚多佩刀与焉皆未有以证也余心疑之会灵壁县详解劈门入室杀死事主解士学盗犯等十名至亦委余鞫其渠武老汉者状魁甚余挑之曰汝知罪乎曰斩冤乎曰杀人者死何冤之有余曰惜乎似汝好男子至寿春镇充兵何愁不取印悬肘后乃竟为盗邪囚俯首流涕若深愧悔复问汝既盗当不一足盍详言乎曰无之余曰焉有一次而即被获者乃供曾盗牛马数次系而复释余曰此小事不足言言其如解士学之案之重者因复开导之曰汝知一人仅有一命乎今即三五事尽发不过汝以一命偿我亦不能于汝既偿之外更索汝二命若隐匿不言汝行且死诸他所犯皆无由主罪地方官久缉不获当议削职官畏削职则必妄杀无辜以代汝是汝累人于死也彼死者赴冥曹必不甘心又将取偿于汝之来生以雪之则是汝真于既偿之外又偿二命也人生实难何及早自为计乎观汝状似明白必有善根大约无人教诲迫于饥寒以至于此安知来世不为善类余方为汝惜汝奚不自惜也囚始感悟即称去年五月曾纠党九人在凤阳县地劫掠过客银两若干行李衣物若干均己分给同类惟客有一刀甚佳携归存于弟武老二处今灵壁县城开屠者是也余具以情闻于廉使驰往取刀并获犯五名讯供如绘以刀归李良才凤阳之狱始白其所系十三人皆系被刑诬服概予省释噫民命至重问刑不慎几至十三命冤罹大辟可惧哉是役也节使及诸同寮均誉余能平反余曰不然是有天焉设余不获听武老汉一狱则李良才之赃不获何由白十三人之冤且使余不因武老汉之魁伟有触于心不复曲为开导讵肯将凤阳劫案一一不讳邪由此观之折狱固不可不逐时加意矣 
　　嘉庆　年　月徽人忽相惊曰怀远反矣己而寿春镇报至未几而徐州镇报至又未几而宿州文武报亦至皆曰怀远匪徒倡会啸聚多人谋为不轨也适某抚军奉　　旨权篆湖北方伯摄徽抚事檄余先赴滋事处所侦得情则驰以闻军吏厉兵秣马以待余疾趋往中途闻道府亲率兵役己擒获四百余人余思匪徒聚会果其逆行己露岂甘束手就缚今擒获甚易而抗拒不闻事似可疑距怀远城二里遥即屏去仆从微行诣一乡塾晤其师托言武孝廉北上道出过谒于是主宾颇款洽纵谈至于风俗则忽仰天呼曰嗟乎冤哉近有一大枉事昨因查办教匪竟将轿头作教头连逮数百人去恐枉杀正未己也嗟乎冤哉余乃细诘其故云怀人谓舆卒曰轿头凡婚礼备彩舆丧葬备挽绋由来旧矣近村有赵贡生亲丧将送葬使使先告于戚友之吊临者期以会葬乃沿门录簿簿中凡一百七十余人即属王姓轿头前往轿头未之往也以簿转属其徒李自平代其事自平家贫甚常质绵衣于宿州以怀邑僻远无质库故也至是己迫冬寒乘便将往赎夜宿于城隍庙逻者捕而系之送诣都司搜获名簿都司讶名数之众多也又因其称轿头云云则大惊误会以为教头由是穷治遂指簿内平民为河南教党移牍文吏搜缉竟成莫须有之狱矣余复委婉穷诘称有唁吊门簿可质余随怀出宪檄谕其导往赵贡生家果获门簿急诣县署取所获名簿一百七十余人逐细校对只字无讹即漏夜据情驰闻余亦踵回省垣方伯以关系甚巨尚犹豫适抚军由湖北回任余述如前抚军曰是何言之轻也比枢府与陕甘节度均移书来问此事事固不小如此了局人其谓我粉饰将若何余曰不然使事而果真也即无传闻亦当极力惩办若事而虚无也焉有以人言遽兴大狱设官所以庇民也民纵无良犹思矜恤况影响俱无者乎剖陈再四抚军乃释然遂如余所请止逮王轿头李自平赵贡生三人到省讯与所访无异被系四百余人一旦省释是役也始则告警迭至闾里哄传邻近居民闻风生怖惊扰之状不可言喻继乃不戮一人涣然冰释藉非乡塾私询因而得为昭雪恐一发难收将成莫逭之势此累累无辜者几何不覆盆莫诉哉治狱固不可轻入人罪然亦不可轻出霍邱盗首胡选纠其党壬大壬二等八人劫掠平民邑令陈君 【名之揆】 捕获选以狱上余与安庆郡守会讯焉选初固不讳也越日郡守忽谓余曰选良民也案诬甚余曰何以言之曰彼仅以绵被二袭为盗证是户有物耳其不实可知遽达廉使廉使信之将释选余争之曰事未可知姑系选以待访则可释则不可若必欲释则某不敢与闻廉使遂改檄某刺史与某别驾讯之均迎郡守意竟释选陈君坐诬良议夺职他日河南来咨某县获盗壬大壬二供称曾于霍邱某处行劫其首盗盖胡选也乃复收选论如律事闻廉使镌二级郡守刺史别驾佥镌五级陈君始复其官余以不会复讯不在议中危哉 
　　徽宁在万山之中地旷不治有赁垦者即山内结棚栖焉曰棚民棚民之多以万计也嘉庆十三年休宁人或控于京师谓棚民某某聚徒掠民擅杀人及诸不法事今且筑城浚池缮甲治兵将谋反矣于是有　　命命文武晓事大员典兵急击勿失抚军初颐园先生飞檄芜湖道杨 【名懋恬湖北人】 徽协杨督兵四百驰往擒捕余与于役行至县杨协戎己先生至余商诸县尹曰此辈虽棚居然力农事长子孙由来己久迥与游民托名种山支棚匿奸者不同况附郭不及百里果其聚众肆行胡被害者不闻一人而闾长里胥又皆毫无察觉夫岂无畏牵连之祸赴愬长官者乃独不远数千里而京控此其挟仇诬陷情弊彰矣今不按虚实而遽加之兵彼被控者心怀疑惧铤而走险势将激成抗拒兼以众兵拥入难免殃及池鱼我辈为民司牧可不计出万全虑而后动乎随同白观察协戎姑屯兵县城以俟消息余与县尹先往侦探县尹颇有戒心欲多挟健儿为卫余曰使莠民聚结谋为不轨必早有以待我何有于我数百兵不若轻骑减从多者三十人使彼自高临下望而知我之非众也而不疑焉而后可以无事万一变生意外则我且先之君后殿无难避矣县尹壮余言遂同乘舆而去先至山下庙中小憩于是保甲来迎诸棚民跪谒者踵至其远近男妇纷纷千百人夹道欢呼绝无惊惧情状余私谓县尹曰此即太平景象也事之子虚己概见矣囚召棚民晓事者十余人至前问以早岁来山僦田几人价几许佣作凡几辈也皆一一具以对余乃曰汝曹知被人告觉否曰知之曰官兵且至吾虑汝曹之无辜受累也力劝止之今部屯县城待探汝实汝盍亟吐诸众皆伏地哭且曰小人等寄业于兹四年矣耕凿相安秋毫无敢犯惟明公察之遍询村中父老均曰吾辈身家所在焉有外来他族聚而为非而转为庇徇者然实无其事上天苍苍不敢欺也余与县尹留宿数日徐察其迹亲阅各棚民家全无影响乃拘讼者严讯之一鞫而服相率以白抚军援挟仇诬告律论如法余人皆释复断令山主计原得赁资一一给还棚民眷属各遣回籍工丁概散其已种熟地归休宁书院为束修膏火之费不使启讼者坐享其利谕以后凡山民土田自耕有羡者许募土著民人僦耕之勿令异籍阑人违论以罪狱既释余因思徽郡属境俱有棚民不下数十万人今休宁一方固已遣移回籍若同时尽令迁散恐致酿成事端乃复谒抚军为十二年递迁之请凡棚民以入山之年始计至十二年限满各回乡里勿庸还其赁值并请　奏准着为令在此令前者逐年递迁后者禁毋许棚民由是患绝 
　　宁国县柳姓输粟入太学县民某谓其曾为世仆也诉诸京抚军董观桥先生命余同安庆姚太守 【名鸣岐】 讯之问有自鬻者之质契乎曰无其人服役在何年世也曰不知然则何据乎尔曰柳之远祖在前明宣德时曾附葬于我先茔令甲有之曰葬主之山佃主之田住主之屋者皆世仆也复执柳而讯之则曰两家同居斯土有年矣先人事迹代远难征惟曩与吾祖父居者习未闻其说今吾室小康彼屡有乞求不遂而以是诬我我不敢知曰昔之人无其事也我亦不敢知曰昔之人有是事于是两造互相争执余与太守商曰世仆名目由来已久而徽宁池等郡尤多第所谓世仆者必其人自卖决有质剂从未放赎者也不然则或因世久无契而其子若孙尚在故处服役者也不然则虽不服役而仍与主家奴仆互联婚姻者也是其名分犹存自当世供驱使若均不在是但藉曾经葬山佃田住屋即强抑为世仆辄以分别良贱挠其上进彼被讦之家户族蕃衍未必尽系当日为奴者之嫡系不能悉甘污贱势将案牍纷争日相修怨其流弊伊于胡底今应为请大府　奏明嗣后世仆名分当以有无身契是否服役为断如未有身契与未列服役及不与奴仆为婚者虽曾葬主之山佃主之田住主之屋均应开豁为良太守然之白诸抚军请于　朝　　制曰可一时开豁数万人余与太守为之一快 
　　听讼之难莫难于得情以不得情为听者罪固其宜矣然亦有得情而反取戾者余之从事皖谳局也治狱以千计而于决后复京控者四其三控涉虚得免议讫后一狱反虚为实竟坐贬余心固无瞢然事之颠末不可忘也请纪之以鉴来者初颖上县武举李云霄以义仓虚设讼其邑宰得实狃于讼之可为也遂续讼朱令 【名炳南】 受缙绅某及弟子员某赃私巨万金余按之令与二人皆素无交涉众质之云霄不能实指论以诬罔不服控诸京又铜陵县有种地者地就墟而输纳如常苦之请为别授生地按故事凡故土复生及荒地毘连生地者许别授否则禁今讼者所指去荒地八十余丈格于例不许免其输纳而已不服亦京控有塾师假馆于宿松县某姓以授徒徒董甲从焉已而盗某姓寡嫂民养将发之恐乃毙而覆诸汪县上其狱反复无承词余讯其婢女秋菊目击足证遂论以法某姓以证属稚婢也不服赴制府上诉董甲闻之亦如京诉斯三者先后均经　　特简大臣覆按属实余得免咎嘉庆十四年桐城县民王松礼与徐仲书耦耕分谷不均鬬殴王以馌具掷伤徐额越十二日徐毙由县具狱上诸司复上抚院佥靡异词既结三载矣徐弟仲来突以减伤上控指左右太阳为张廷美汪俭万二人助殴有伤檄余检实止额骨损三分余不实将拟诬复遣人越控制府于是饬廉使委员再检检如初犹不服又控乃启骸逮人证三检之委员周太守 【名有声】 以伤罪无疑复命制军不悦撤其委别檄别驾某审讯则又四次检乃以右太阳原有参差骨缝指为漏伤原定要囚王松礼改为从更以汪俭万为首渠制军许其平反定谳而汪俭万之子如京控　　钦使蒋公 【名继勋】 决从抚军原拟入告制军旋踵亦告两章迥别某仓督由粤西奉　　命赴皖究讯以汪俭万首王松礼从如制军平反而定案焉时余己迁守广西平乐去皖矣有先经同审安庆郡守姚君 【名鸣庭】 等不甘京诉不直姚免官谪远戍马司马沈刺史夺职又宁国郡守吴君 【名光悦】 及李赵二县尹皆审从原拟者均夺职是狱也徐未死前曾诣县验伤原诉祇一人一伤生供亦祇一人一伤似无可疑如果三人三伤岂有原诉生供自为减除之理又岂有延至十二日之久之理且徐死时妻若子固在何以不控于未定谳之时而必迟至三年后而其弟始出而翻控乎此理之不待辩而自明者嗟乎案延四年骨经四检连坐多命株累多官可畏也夫余以不与京控止镌级亦不幸之幸也 
　　宣城陈令 【名受培湖北江夏人】 卒于官受代者以亏仓库银十七万揭报大府骇异且谓所隶郡守近同城不能察可议也欲具弹章兼属予代郡事余因言曰是虽有揭然单辞未足信曷俟核实以闻大府允之即檄余往将籍没令家余驰诣宁郡会太守锺公 【名英】 密赴县署见东厢设青庐询为新赘壻余曰此甥馆也不可波及戒毋扰寻入寝室按验贫甚计所余无直三百金者其子年仅十四五匍伏庭前泣请援余为情惨因会计实亏银四万余责其纪纲仆及吏胥缴九千有奇余无由偿余思数甚巨且连郡守干议踌躇久之乃谓太守曰属吏亏帑法当责偿长官公始既未觉又不实揭于后此责固无可贷盍及今之未入告也先自请偿乎夫偿一耳偿之告后而公干吏议而卒不免于偿偿之告前则公且安全而亦不过于偿是非为陈计实为公计也太守初犹豫洎酒阑将寝余又谓曰大府濡笔以待不容缓余明日行矣果否请决于此夕太守曰容再思之诘旦出曰味君言真笃诚君子也计良得请即偕行余思太守既肯承偿公项可无虑惟无以助寡妇孤儿归深自愧乃谓太守曰公为地主何以赠我太守果以三百金为赠置案间复谓曰是尚不足请益二百金何如当是时太守惊异即仆从亦无不深讶者余复故为催促太守不得已复补赠余始告之曰高某奉官有年矣固未有受人馈遗者公既肯以数万金保全一家性命又何惜数百金而不令其家属扶榇归里邪此阴德事我为公种之即以太守名刺致诸陈已乃周请大府事遂寝此 
　　嘉庆十年余仕皖时事也越十余年及道光三年余起疾将复赴粤东先北上途宿直隶之柏乡县适与新选广东增城县明君 【名达亦湖北人】 共旅舍明闻余之曾守广州也投刺请见述即陈壻方余按籍时适在彼其新赘者乃其姨壻也且曰陈氏举家至今犹感余云询以当年出见之稚子则曰名銮已于庚辰以第三人及第典试浙江归词馆矣余喜曰陈公有子公不死矣抵都甫二日忽谒者传陈太史来余将整冠出迎而太史已长跪堂前拜且泣云尔时身遭颠沛非公活我应早填沟壑今日之能读父书窃名誉者皆公赐也即伏地谢余急扶起追怀畴昔不禁今昔荣衰之感遂相得甚欢月余始别去及余奉　　命复典广郡与明同寅者再岁而太史亦已一麾出守矣此在当时不过自尽余心事远年湮忘之已久不谓隔十八年而与太史有京邸之一遇也 

　　宦游纪略卷上 

　　●宦游纪略卷下 

　　金筑高廷瑶青书 
　　嘉庆十八年余守平乐夏五月昭平县民陈绎敷等八人讼国子生李国华藏亡匿死聚羣不逞之徒掠平民略妇女按国华无其事且诉谓绎敷修前怨曾构讼者屡矣余思事果实被害家何一无赴愬释敷不能置辩乃论八人以诬责惩之先是武缘荔浦两县有天地会案同时发觉斩绞数十人缘坐三百余口事闻大府　赏花翎文武皆赐级有差于是趋风气者讦告羣兴至有一言不合窃一草一木辄告以会匪者余方力为整饬而风未弭也及陈绎敷等被责后纠四十余村列众上诉谓李国华为盗渠曾结五十余人于今年三月十五日在大庙内刑牲誓众且谓余置不理反加掠笞欲并以陷余廉使信其言即逮亲讯且檄余云闻郡有重狱不问意存讳匿谁能当此咎者余以国华果于三月十五结会则绎敷五月之控何以不及且既鞫挟忿诬讼廉得其情何讳匿之有遂令两造诣省待鞫廉使再四严讯果如余言谓僚属曰陈绎敷以私怨诬人高郡守信灼见也坐绎敷等如律而平乐讦告之风遂熄 
　　余至荔浦察会匪逆产率永安牧李 【名炘】 经厯锺 【名宣】 偕往命地主邑令刘 【名淇】 除一馆共寓焉曰用所需皆自市诸民准其值日率用三千缗及捕会匪至昭平邑僻无宾馆余即县署寄榻语邑令朱君曰诸从来役皆我自食之君勿再费又谕仆役曰尔曹出寓旅舍勿滋事敢有需索责不贷复置一簿与令之司庖者曰我每食不求兼味第一脔肉及蔬菜数品足矣以其余馂僮仆数日则或一烹鲜其皆为我簿录之凡住三十二日会所费不逾十千濒行即簿交朱令曰君可按簿与庖人榷算此外未索一物也夫令视守为上官承奉惟恐不逮向不自为检束则此数十日中必且疲于供张矣若荔浦之役从官吏役稠烦数倍于昭平藉非自与民市其糜费更不可量况令甲凡令有亏帑者守即同坐设纵一时之嗜好以贻累将来是误人皆误己也第谓节口腹犹小焉者耳 
　　余之初仕粤东也时方察香山番禺东莞沙田檄余主其事巨室某来谒曰闻公累甚巨苟通融何有于贫余正色拒之曰尔来行贿乎阿之出次日谒制军蒋励堂先生曰昨日来晤者闻君逐出其人身怀银票三万元知否余曰其言未毕已为逐出固无由知有银否也继谒抚军董观桥先生曰君初来人不知故有是请今而后皆知君操守矣广东谚每曰没有不要钱的老爹及余查断沙田七十余处一无所染人复改其谚曰这老爹真不要钱不虞之誉言之生愧亦以见尔室屋漏未有不众指众视者也又粤省花息银数十万曾方伯檄余收缴余辞曰此有司责耳某若经理即不能不蒙染指羞方伯笑而从之事在嘉庆十九年 
　　百鞠溪先生总制两广时为质库立约法岁自十月朔始至除夕止凡质者皆减息赎息三分则减一分二分息者减五厘以一分五厘行息者减其三于是赎者多迟至十月谓其息之减也如是者已有年嘉庆二十一年九月晦某方伯忽揭示改令毋许减息悉复如旧守令未之知也十月朔日余方从祭　文庙忽家人有云民间聚无赖将尽劫质库事且急余趋出则己填塞里闬声鼎沸矣讯之知以新禁减息之故余立趣两县遣人分诣各质库令仍减息即回署饬吏揭示援向议减赎遍示街巷俾咸识复飞骑分驰各路命遵前约时人情汹汹自辰至午而后定省城内外共质库一百八十余所半日中己毁其四矣使非便宜制事必待请命上官势将处处折毁其能无激成祸阶耶次日传诸质库司事谓曰方伯之示为恤商起见然民情不安商于何有尔可具一呈言岁比不登今南乡大有围被水北又甚旱民方苦艰食愿请减息俟明岁丰收再复加息纳赎余为转请将方伯新示撤回众始安堵方伯先于二十年示禁勿用番银民为罢市两县令家谕户晓听其仍旧乃复立市甚矣众之难犯也 
　　余受知于制军蒋励堂先生　奏留广东权潮州事寻奉　　天子命守肇庆因自潮之肇假道会城谒某方伯论以东省州县其食税多者岁有赢我已请诸督抚于广潮肇琼四郡属中令预纳白金共可得六万两名曰筹备筹备者所以防他州县有亏帑以此补之也君到任宜酌量责纳其无缓余对曰酌盈剂虚诚一视同仁至意但事有不便者三有可深虑者一何者牧令选补一官初非易致幸而廉俸稍丰正供外有余禄亦属斯人遭际若虑他州县有亏而预筹以待弥缝彼以分内之财无端受攘必不甘心听命此一不便也州县即遇瘠土果能量入为出何至侵蚀公用若既有以筹备则不肖者将恃此不恐任意糜滥甚或责纳之员亦将故作亏绌倍其所纳以取偿于筹备一夫作俑人人效尤补之则不可胜补罪之则曰我尝有以剂人矣人独不可以剂我乎是开门揖盗犹治丝而棼之也此二不便也食税较优之州县其征赋棐贡亦必较多设力有不足而又不能不希意逢迎势且挹注仓库以供奉筹备狧糠及米转耗正储此三不便也经国常制必先正名今曰责纳则郡以檄下州县州县复牒申郡载在版策使有可征而事违成宪易贻口实狡诈之吏将藉为挟制已非政体况以此私取之名录诸守藏明公行且迁擢后来者或生他议不谅公心而以滥征入　告朝廷清问其谓之何曩者广西库存银十万未经　奏明后任弹劾各大吏皆议削级所谓可深虑者此也方伯不从余遂赴肇置未议久之余移守首郡至则潮琼二郡及首郡前守佥已定讥肇郡代余者亦旋定议凡首郡所属派纳银二万两州县或纳或不纳余既受事因思此事不当复于方伯前委婉谏止方伯不允所请继且声色俱厉不容进言一日复谈及余云某非不欲徇明公也恐异日无补于公而某罹阿容强敛之罪是以不敢不然明公堂堂方面若必欲行己意何求不遂而必责任于郡守方伯由是大怒次日两县令以余言过赣直干怒上官宜入谢余笑谓曰我辈事上以敬以诚事可行则遵之不可则劝止之若不论轻重阿谀苟悦于目前而不虑后患　朝廷设官大小相维亦何须此逢迎献媚之属吏乎我诚赣直然不知所谢县令去余于是日列诸不可情状胪陈大府请注销越日见方伯曰昨所陈真霹雳手傥所谓辣手须防人不堪者欤余曰所争公事既非发人阴私何谓辣手一得之愚知无不言亦言所当言更不得谓之霹雳方伯不待余言毕遽离座跃起大声疾呼作攘臂状拊余肩曰我诚不堪此座吾子年高有德厯官三省铮铮有声自是加我十倍各官为之变色余笑曰明公何至是也某一书生窃禄至二千石幸得居首郡以事公谨慎小心未敢贻误如事之有失公督责之可也否则纠劾之亦可也若不论是非不问曲直坚执意见忿属吏不能体已怀至于众人属目之所怒目切齿似觉有乖体制且某与明公均读书人谓我可不必匿怨于长官谓我不可亦何必恋栈于一守请从此退某不悋也时羣官在坐无不惶悚余即辞出制军闻之大笑谓廉使韩三桥先生曰君子与君子争殊伤雅道须解释之廉使袖余所陈状至郡斋道意且云方伯何尝不自知其谬只是不肯服过耳余曰此事断不可行今即掷原状还仍当二次上请耳廉使乃复携去先是余陈状时制军曰此举无名诚不如已抚军曰此事不能　奏上如何责下方伯闻之益怒后数日方伯意回遂自请注销乃还余状各州县所纳之银均以应征公项划清前事遂寝余守广郡二年兢业自守幸免愆尤虽所辖十有四属政务殷繁通省会谳之狱纠棼不绝而余事上接下无不惬洽自顾年将耳顺酬应实难桑榆日暮志切悬车适患怔忡于二十三年春问引疾告归上官同僚俱有依依惜别之意方伯尤觉如失左右手极力挽留可见守己无失事事尽心苟能立无过地纵疾风暴雨亦视如淡月疏星也 
　　罗定在省西南七百里自端州德庆塔下横汲入江口山环水绕地瘠民贫所属东安西宁两邑在在毘连西粤每外来游匪勾结无赖肆劫掠掩捕辄远扬隔壤莫由踪迹实逋逃渊薮也道光三年州牧详报民某被盗访知盗首黄瓜四潜藏广西岑溪县黎维祺家会文武往缉已获犯被夺且拒伤兵役制府移檄西省逮黎维祺等二十余人槛送来东屡经广州守审讯不能决西省两司寓书东省谓西抚面谕是狱关系甚巨当细鞫无枉纵时桂林府丞王君奉公来东制府令其会审犹不决余适捧檄重来两司请于督抚即檄余与于役余检核全卷情状甚支离也意殆有冤然不敢预定必讯之而后信于是至首郡公廨先按兵次按役又按往捕之校尉胡成韬及证佐人等嗝别而分讯之问以尔曹捕黄瓜四在何时若者前若者后其获也在黎氏门外乎抑家中乎先按二兵则曰是日辰刻兵役先胡校尉往在黎氏东厢获之别按二兵则曰时已五鼓天未明黄瓜四尚未起也兵役就床上获之又按二兵则又曰获诸门外由是按州役三人对以为兵先擒获役蹑其后更召胡校尉问之乃曰州役获也令各一一画诺而后使合谳余问胡曰黄瓜四果在黎氏获乎胡曰然因先已获为黎为祺兄弟纠约数十人夺去故弁及兵役俱重伤余大笑曰尔曹果能擒获黄瓜四则何处获者当供如一何以或称东厢或称卧内或称门外又或辰刻或五鼓天未明也何以兵则曰役与兵获州役则曰随其后而胡校尉又专谓州役获也然则黎氏实未藏盗尔曹亦实未见黄瓜四之面从可知矣尔曹无端诬陷今既一一画诺铁案不可移尚何由遁饰乎立褫胡服复严讯兵役始称黎氏固未潜藏因诈索钱四十千不遂乃与胡商诬以夺犯殴官拒伤兵役陷其罪仍一一画诺旋具状白督抚两司请为平反佥曰不可余曰情既得矣复何疑焉且匿死藏亡拒捕伤官有一于此皆坐重典执无辜之民而重典置之是意存周内枉杀平人也仁人君子何忍为是大府闻余言心动逮复讯讯无异乃定爰书论官弁兵役如律奏报可其后获黄瓜四于他所讯之果未至岑溪黎家也岑溪人回语于众共庆生还以余曾官西省咸曰是吾平乐美髯太守公活尔邪曰然曰是在平乐平反诬告结会数事者所活人多矣今复来东省邪 
　　道光四年二月东莞匪徒林狗尾纠众插盟将图劫掠远近民皆恐赴县告觉请急捕县令以莞俗好讼陈诉多不实欲待侦治林狗尾知官兵不来且恶民之讦已也遂肆掠十余户乌合愈众声势颇猖獗民益恐纷纷迁避并就近如惠州军门告急军门飞咨督抚议用兵制府阮芸台先生与中丞商曰事急矣非得明干员厚集兵力恐不即蒇事顾难其人无以易高郡守者遂命余典兵假节府契箭三趣速往且谓曰如欲加兵无问何所惟吾子便宜指挥之余即驰往至莞莞令先已捕获百余人实无一真贼也有从官二人谓余曰是殆欲复天地会敢行倡乱非请　朝命张吾三军以武临之将无以快人心彰国法余姑应之次日访知林狗尾村屠也家略赡颇自喜为侠藏活人以百数剧饮六博恣惟所欲诸无赖咸依之指天誓日结生死交相推以为渠率呼曰阿大其作奸犯科剽攻不休固不可胜数也村民畏其横率敛钱乞免由是传播益甚狗尾势不能已气愈张民是以告余思此不过一乡曲凶类耳遂按兵惟着令悬赏购捕而已从官复谓余曰风闻狗尾与朱毛俚无异公无轻视余谓曰狗尾肆纵无忌此其罪固应诛然要盟结交非天地会比尤非朱毛俚比且子不见夫道旁焚香跪迎马首者非皆村野民邪彼贼知官兵且集早闻风扬何肯跧伏待缚如君等言是必欲遍村大索矣村民固畏贼毒始求救于有司有司不为翦除反加扰动是不死于贼而死于官也贪功者又将枉取无辜以充囚馘其害何可胜言因即手书示曰吾此来专为民除害歼厥渠魁胁从罔治若不逞徒混匿其问尔曹其合力擒捕勿失村民大喜余即具录滋事情繇及无烦兵力但购捕按治诸状驰以闻于大府旋报可即日撤兵余复诣县将先所获百余人开释其后更捕逮真党九十余人讯皆实久之林狗尾亦就擒槛致会城各分别论如律余人绝不株连莞民遂安堵是役也大府谓余节费息民颇得大体余从容谓从官曰人命至重天道难诬兴大狱以邀军赏其有能长子孙保富贵者乎慈惠者曷省诸 
　　余守广州按曲江县盗首从十四人具谳上法司屡鞫无异大府将以次日恭请　　王命决枭矣忽阳山县周君 【名家俊江西人】 使使槛送盗某至且曰此盗魁前曲江所上狱实其首也余命将阳山囚别置一所复出曲江囚研讯而伪盗首仍供如前羣盗亦众口如一余令盗首且退而独诘羣盗曰盗首之冤吾已知之矣汝曹胡以诬陷今不言即坐死羣盗皆惊内一盗因言有挟仇事问胡不早言曰彼既自承故不与辨且真盗未得恐穷责耳余曰今也设有真盗汝曹能识乎皆曰率我为盗乌得不识时已四鼓矣旋召阳山囚与十三人质之乃皆指曰此真盗首也前伪盗首者不禁失声哭盖曲江令求以重刑故诬服也向晨余即叩廉使门求见述诸冤状自以不能淑问请罪廉使明公 【名山后官刑部尚书】 曰我亦与有罪焉旋同谒董抚军 【名教增谥文恪】 抚军曰诸君何罪罪我之由立白制府请会讯释伪盗而诛真盗焉使阳山囚迟逮一日伪承者已正法矣虽悔何追周君之功伟哉余服官二十余载无干求上官事因是狱赖周君得平反为请奖励大府皆许迄阅十年而周君犹困于封川小县也噫 
　　香山之南海滨环绕是为澳门番船咸集筑层楼以居与民杂处互市其中自前明嘉靖迄今循循向化耦俱无猜久矣予守广四载民俗辑和诸番帖服丙戌春居民有与番人睚眦嫌者鬬被其戕毙番酋即械系其人送诣守土者请正罪大府檄予遄莅行戮别遣副将曹某率兵二百护抵澳门将□忽报大府飞檄至视之乃死者之父母及兄赴会城愬称其子与兵总素相善往来不意为兵总刃伤于内室今所送治罪者其替人也且曰得其情于兵总之妻云于是大府下其词及赴愬人驰送至澳俾予按论当斯时军门遣弁校飞骑传檄载道喧呼观者塞路予熟思所愬既无左证亦难处置何也其称兵总者于其国列二品法应咨回本国治罪重洋远隔文报往还率数载一难也其本国之罪否不可必二难也使　天朝赤子受番人害而不急加显戮将无以昭　国宪而控四夷三难也且大府既属责于予若必请命行不十日不得报今夷之集澳者不下千余人迟则虑更滋事莫如速决次日亲至死所按验则鬬于山隅非内室兵总亦无眷属愬皆诬遂定谳立将番囚缳首于市民称快大府亦嘉予之有定识也奏闻　　报可余因记道光元年鬼子兵船炮伤民人二命后逃归竟未得彰明罚惟咨彼国就近正法云尔是狱若不速决将蹈前辙矣 
　　粤东滨海广属之南番东顺新香各县均有沙田贫民之近者受耕焉制一夫无过一顷计口受食法至良也及日久弊生吏胥多扰索于是富室有贷于贫民者辄并其田诡名承耕奸民从而播弄之冒滥益甚或一田数易名或一顷而报称多顷转相授受上下蒙蔽朝廷子惠穷黎竟听驵侩居奇贱夫垄断良可叹也余奉檄量地至乌洲岗凡控愬者三百余户田则三千七百余顷而奸民梁奇略以一人即买至一百六十余顷之多讼牍山积不可枚举余先期令地主各于己田畔立竿识其有若干顷计方隅所迄书之竿二姓共争则各识于所争之处至四五姓七八姓争者均书明候量丈至期督同番香二县令率弓丈手一书役一召地主导往量一顷则书役载于图暨方隅□画之按与竿符然后讯令各上所报垦质剂验其岁月先者断使服畴后者涂销凡计称互争田三千七百余顷量仅一千六百余顷盖一顷争则称二顷乃至称三四顷数浮故也至验其质剂则仍一千六百余顷耳于是数十年争田始清晣禁勿得再争众皆诺谢而去有谢贡生者其二子为番禺弟子员余忽问之曰按籍番禺有公田二千八百亩在乾隆时授尔曹耕亩应入花息八钱及四十九年尔曹以田瘠辞耕其名固属乌洲岗也今其田安在曰不知曰尔曹于乾隆五十一年报垦沙田二千八百亩其名亦系乌洲岗得毋即番禺故田乎如谓其非故田也则若新若故宜为我实指不能实指其必故也故则仍应入公尔焉得据谢大惊无以应遂请还田余复计三十年花息应纳银六万六千数百两仍属广州征补以儆侵冒是事也人皆以为奇余不过于按旧籍时检察得之所谓地数易名者此也又东莞县沙田最多皆富豪冒承屡讼不决余往按秉公丈量此疆彼界为之画一讼遂止有达官某与中丞同年诡承数十顷坐享厚息闻余生是役求中丞道意中丞不余告也余一一履勘凡所诡承者尽摘其伪更给贫民达官卒无如何制府初闻其求中丞也曰中丞必不托即托高某亦必不能如所托也噫中丞不告余知余之不可托以私也制府深信余亦知余之不至有私也夫余之无私分耳二公之知己其可忘乎 
　　广州城隍庙司祝凡太守初来例纳白金六七千为献相沿久矣余于嘉庆二十一年六月任广郡戒令勿纳同寮有援故事为言者余笑曰堂堂太守而与庙祝分香火资乎次年五月升堂方治事庙祝以役满具状请代余问曰役有期乎曰有期五年今满矣故求退余曰我莅任时尔应献金不尔取尔知乎曰知且感也余曰今若更尔役则代尔者又将纳金不若仍尔旧我固无所索惟养济院老民苦甚尔能岁供银一千二百金入监司为助老民赏当许尔永承是役愿乎即叩头曰愿遂为立册请大府许之道光四年余重守广州视其人固未代也会此八年中养济所增入已万金矣 
　　嘉庆二十年广粮通判李君 【名先瑚福建人】 以病卒其妻蔡夫人缢以殉李有亏帑四千金应籍家其代者为河君沛云 【名玉池浙江人】 余时守广郡与何商曰李君家且没而夫人又已缢闻议者将录其侍婢及仆从系抵固可闵矣又其老亲具存无所依惨尤甚计所籍资不满二百金于公帑无裨也我请与君约分任以补帑完其余资而释其仆婢庶两老人得所赡其亦稍慰地下乎沛云慷慨应之既请之大府免籍没复为醵千金送使归葬寻以蔡夫人殉节议请　　旌某抚军曰是尚有翁姑不终奉养而从死非孝也余曰公所论固当然北山劳大夫不得谓非忠责人无两全其烈不可没也力争得请越三年而又有王令之女之事王令者陕西人举进士官惠来令卒于官眷属以贫故不能归也流寓广州数年令有女美其子鬻之于张协戎决价五百将取矣理事厅富君 【名纶旗人】 以告余同叹息久之余曰问张公四十无嗣其置妾也宜然世宦遗雏何忍为君若能与我共出百金纠同人益三百五十金及其人之未嫁也请赎焉可乎富君曰然尚少五十金余曰张公此举殊伤雅矣以此五十金为罚锾其奚能辞遂急以告张醵金赎之其时有南海令阎 【名抡阁】 亦陕人余谓之曰此女既赎不可复留其家恐其兄之复鬻也君同里宜收养之相同官子弟而与之婚则君之德耳阎果如余言迄道光三年余重来粤阎已致仕访女耗无知者其必阎携之同去欤余在粤凡归丧恤贫事岁以数十计每醵金必谓人曰为善最乐不于身报者必其子孙天固不诬也人以是皆乐从 
　　余自典郡凡按试文童者七武童者三试之日就州县申录前列百名召于堂面试之人一题先作小讲草稾不缮真恐迟误也率二十人为一列退复进二列日可试三百人择通顺者别记之否者不使覆进盖去者半留者半矣如是四五次则仅有存者大约大学前五十名小学前二十名佥可得真才故凡学使按临其甄拔不出此内嘉庆二十一年余守广所申录南海十得其九番禺十得其八尤一时盛事也武童则于马射步射地球舞刀备试后拣其尤者每学八九人多或十四五人覆试之人射一矢如十人中五人则再校递至三二人犹迭校之必其一人屡中者乃列首选人出而榜即随之己无成心人无浮议 
　　董观桥抚军谓余曰人言此地有贪泉饮则必贪君何独不余曰贪泉之名不知所自然就吴隐之以观则泉不累人人累泉耳曰何言之曰廉泉让水不能使饮者皆廉让也人苟不贪泉乌能使之贪邪抚军曰人如何纔不贪又如何而后能□人不贪余曰贪之云者为其视利重而视已轻也能视已不轻斯能不贪矣夫千金之子其声价即不过千金推之万金十万金皆有价可拟也若不贪为宝则无价之宝矣此其贵重何可思虑特贪者未之思耳至使人不贪尤为难言惟大臣法则小臣自廉六计所以本于廉也抚军曰然 
　　钱培山抚军谓余曰官如何纔为爱百姓余曰必有一副爱之之心又必有一副爱之之力无此心则抚摩噢咻无非沽名市惠是假之也何有于民有此心而才具精神不足赴所欲为亦徒虚此爱耳故真爱百姓者以实心行实政废一不可也抚军曰吾子实行之故能言之确凿如此然而难矣 
　　宋东田之子名灼以入赀得别驾来见求予一冠一补服谓衣钵相传意也请曰先生服官上信下孚行一事无不慕断一狱无不悦某在皖二十年矣更未见有如先生者此其道安在余曰善哉吾子之问也我何敢言道不过小心谨慎而已然别驾一官我久为之深知其难不敢不告则请试言其当戒者夫别驾闲曹也体近于郡守而权轻于牧令近于郡守而俨然抗焉则郡守憎轻于牧令而肆然临焉则牧令憎以闲曹介两间而上下交憎势将孤立故善为别驾者长事郡守而友事牧令虚而与之委蛇则自大之戒一也凡置别驾多在瘠土食禄少则贵能贫如歆羡郡守牧令之膴仕而强欲效焉不擅作威福不得也擅作而酿起祸又将自救不赡昏夜乞援于他人无论援否我已辱矣此之谓多事当戒二也国家诏糈以养廉官虽闲贫果能节俭自守亦何患不足若不知省节一任纷华迨其不足则不得不呼助焉称贷焉既自取累而人亦且厌其烦是卑鄙也此三当戒也君诚能以洁己奉公为别驾鹄钱则有所不取事则无所不办使郡守牧令皆倚重之循声日着声价日增大府自有见闻同官自有公论夫岂别驾所能限乎至谨言慎行留心政体则凡居官者皆宜如是是又不仅为别驾言矣宋曰谨受教后闻其筮仕湖北官声卓然予喜曰此君其有味乎予言哉既而闻其不禄可悼也 
　　余归田后乡人之出而图仕者多来问途垂老倦勤口舌为劳爰信笔为居官质言数则以备酬对 
　　夫居官之要莫要于谨言慎行举止戒浮动说话戒夸张上官及朋友有事相商不可漏泄所谓几事不密则害成也同寅中有声名卓越才守俱优政绩昭著者则以为师踰闲荡检者则以为戒或有所短断不可宣之于口使人抱终身之恨其雠必深更不可攻发人之阴私其祸更烈　同侪欢聚多言不若慎言说要事不如说闲事触人忌讳者不可暴扬有关公事者不可訾议此中关系匪轻恂恂自守藏聪明于浑厚载福之器也　盛名不可居为人所忌有一事办得好如系委办则曰此某上官之意也如与人同办则曰此某某之力也如已专办则曰职分所当为求其免过而已时时出以谦逊不致招尤　才华不可露亦为人所忌也惟有事则速办细心斟酌不使有错了得快而又不错才自见矣　为百姓兴利除害官之职也尝有人自言某缺向无多息我于某款加若干某款加若干又于某项添一陋规其息遂多倍蓰余曰作孼不小哉不能为地方兴利奈何转侵地方之利以累地方今年几许明年几许年复一年其害无穷试思我任一年不过获收一年离任则所侵之利非己有矣而留此无穷之害永为民累真作孼不小哉其人悔之已无及矣　不可博清名擅裁陋规盖地方相沿陋规正以襄办公事其益不小每见地方有应办事尝苦力不能给遂置不办若得陋规添办官之便亦民之福也陋规果有余则养济院育婴堂道路桥梁之类正可次第兴举民被其泽不亦休乎一旦裁之至临事掣肘转思他道以取盈又不如留陋规之为愈矣博清名而裁陋规者请思之　不可沽名邀誉到任时做一二事以市名后将不继前此皆假矣进锐退速名岂能久惟地方一切利弊或因或革实心实力办去实至而名自彰百姓愚而最神所为为名也者百姓知之所为为民也者百姓无不知之余为政猛而不宽使士民皆畏法纲举目张事在必行无所谓新政亦无所谓名也久之与民相安若无所事者而无不举之事厯道府州十余处矣民思慕如一日是岂为名乎民岂不知乎　□办一事必合全体观之自端至委详细斟酌而后行如目前祇敷衍得去日后必破或迟至数年数十年而后破为害无穷累及子孙不可行也累及后官百姓更不可行也　办案亦必合全体而观之此案出路在何处败路在何处一一审慎夫复何患审时更宜慎密既观其全体复求其罅隙自其隙而攻之则无不破之案旁敲侧击置本案重情而不问与之说闲话有隙则乘之使之出于不自觉而又无所逃遁斯真善审案者也余鞫案多用此法往往奇中神而明之存乎其人其妙用不可得而言也断不可乱用刑刑求之供原不可恃惟于四面八方细细推求如此案出路在某人身上详细研鞫虽犯供狡展熬审再三而案情透露已到十分略一刑而真情毕出案斯得矣刑可多乎哉　办事要精神精神周密则事必无遗漏事之坏多由精神不到也古人云一分精神一分福泽信然又要细心未有粗心人能得事理之平而处之得其当者古人云天下无粗心才子自居官言之其言益信　人每自矜曰我不要钱此言非也不要钱乃本分事非格外好处何必言又见有不取其少而取其多者当时不取而取诸事后者此更善要钱者也亦曰我不要钱噫果不要钱乎哉夫要钱必受人使令轻则以功名使我重则以性命使我何其视钱重而视已轻也要钱则必作孼颠倒是非出入人罪不如是不得钱也不敢作孼自不敢要钱矣我行我法我尽我心故不要钱者亦自求其心之所安而已何必宣言于众乎况要钱赃畏人知而人无不知之不要钱清畏人知而人更无不知之是更不必曰我不要钱也 

　　男以廉庄孙培谷澍培兰蕃培裕年培勋淦校字 

　　宦游纪略卷下终 

　　●跋 

　　昔朱子论有宋人才曰我朝能办大事者数人寇莱公以胆韩魏公以识司马温公以诚而要惟范文正公能曲体人情云思人各有情而克一一曲体之斯岂易言者哉是故壮往有功胆之谓也当机立断识之谓也与物无妄诚之谓也而位置经营少有未协则一已虽足以建功成务而揆之人则往往有不满意者则曲体人情之难也闲尝执此以求而于吾师青书先生得之昔公赴挑都中以通判用有先达谓之曰子今一行作吏矣何所恃而不恐公曰天地虽大万物虽繁不过此情理二字准情酌理其亦何之不可然则公于曲体之道其殆素所蓄积乎由此仕皖仕粤所至卓然人或壮公之胆惊公之识服公之诚而不知公之用心为独苦也公处一事为己地即为人地并于人所不能知不及觉者而亦预为之地当其前人且非公议公怨公甚且雠仇视公而以为不情卒之事定之日则人人无不如其意以去盖其用情之审有不能出其范围者也闲与二三友朋谈公轶事而益知公之于人情真有体之而入微者公守广州时有罪隶某最凶悍好因事陷人公知之而未及惩也时某富户新婚隶乃预服毒往将倾陷之公闻急乘舆诣富户见隶已淹淹待毙乃若为不知也者命捉至前怒曰尔见官尚佯死邪掠笞数十役曰毙矣遂召里胥敛而埋之时南海县令亦至公语之故且曰我辈作官何惜一月俸而不保全我良民邪夫某鲜兄弟又新婚二亲且老设令凶人得遂其谋将一门尽以累死我是以不忍噫斯言也上帝鬼神实照临之抑仁人之用情有流露于不自禁者邪又一日公谒藩署方伯出文书一袭示公盖时方请一项而先为人冒请验其印固皆广守也公旋遍检簿书向实未请疑焉以印询幕中人幕中人审谛良久曰此印伪也公曰何以知之曰府印广字上有缺今完好必伪也公思非计掾不能为是伪以其知有此帑也即召掾至一鞫伏言与守藏官共为公以述诸方伯请下其事果得伪印于守藏所论如律方守藏者之伏法也公屡为之请欲以他事弹劾俾免死既而不允公闻为陨涕出赀赡其家并使归葬焉夫干法败宪之人犹以同官之故体恤而哀矜如此然则公之积虑宅心其深于情为何如也道光丁亥六月公祭龙王归道出校场有习马射者数人飞马突出横裂公舆颠公左足驺从立擒之公力疾起释不问大府闻之怒令南海县令逮鞫公再四请曰马也非人也以马之故而罪及于人予何忍遂皆免今之贵者每出必辟人人或犯之罔不怒者矧痛切肌肤恐强者必怒于刑弱者亦必怒于言矣而公独无所事事是非汪洋之量曷能若此又公在广十余年戚族或远投之公曰若来大不易然不能无事而食若知刑名乎曰不知知钱谷乎曰不知曰既不知矣来何为即赠之费命归且曰寄语诸君无复来我不忘公等也及公归诸兄弟子皆与恒产举所有田计值万余金悉以分之族人其年之高者日给酒肉月给银米养赡之至衣衾棺椁悉为备使无顾虑公尝曰昔晏子仕齐父族皆乘车母族足衣食妻族无冻馁我虽不克逮古人亦何忍不以天禄之下逮于我者更推之于亲族也乎由此数事以观则夫胆也识也诚也公固兼之而纷然错出之情又复不留余憾如是嗟乎当今之世昏庸者无论已即卓荦英多奇节自负而任情纵意但思所以自全至于人则泛泛焉藐藐焉听其呼号而不一援手救矧冀患难中隐令其得所乎又或平居里巷相慕悦酒食征逐相游戏一似推食解衣曾不足道者一旦得志虽以骨肉之亲昔所受惠之人反白眼视之而莫肯一为之所况其在宗族况其在友朋则甚矣人之不情也居官有如公者使其由郡守而屏翰而节钺而秉国之钧则功业所表见必将书竹帛铭钟鼎与古人争烈矣而不谓竟以太守终也云执曲体人情之说以为公生平行事胥出于此愿以质世之知公者若夫决大疑定大计平大狱则有公之政绩在是又云之所无事殚述也已门下士李锦云谨跋
