洋务续记
（清）李凤翎撰
    呜呼！天下治乱之故，虽曰天数，岂非人事哉！以广东富庶甲天下，民心素知大义，事起而为之备，患至而为之防，亦可自守。奈何哉，夷氛扰攘年余，尚不设备，并不准百姓设备，推其心，岂真以佳兵为不祥乎？殆以为事尚可以粉饰，夷尚可以羁縻，遂任其侮弄，而亦不知夷祸之烈，一至此也！卒至决裂不可收拾，身死人手，贻天下害，可为痛哭，实可寒心。且夷所忌惮者，粤民也。夷所顾恋者，粤地也。若广东不失，夷必不敢窜陷天津，大肆猖獗，恐粤民拟其后而巢穴不保也。广东既失，夷遂有所依据，收买人心，挟制官吏，恃其船坚炮利，分兵四出，中国精华，尽饱溪壑。迩者，天主教、鸦片烟，日增月盛，患不在眉睫而在心腹，病不在皮肤而在膏肓，有志之士，所由闻鸡而起舞也，能勿深杞人之忧也哉！
    岁庚申，凤翎奉耆九峰中丞大公祖奏调回粤，勷办夷务，因查探报所纪，复质诸乡先生，询悉丁巳冬月夷入省城各实在情事，录存成帙，名之曰「洋务续记」。聊以纪梓乡之乱，俾后人知鉴前车耳。是记也，曷续乎尔？明乎继「洋务权舆」而辑录也，故曰「续」，未成书，故曰「记」。同治八年，岁在己巳，小阳月，岭南李凤翎少珊氏序。
夷务续记
    「歼厥渠魁，胁从罔治。」善后第一法也。咸丰五、六年间，广东各路肃清。假令宽胁从，散贼党，休养元气，怀柔远人，彼夷人何至狡焉思逞？即欲自作不靖，而远涉大洋，征调不易，兵不满万，舟不过百，又何敢浮海争雄于五万余里之外哉？惟驱民以助夷，夷遂得势得机，见可而进，入寇不已。传曰：「戎狄豺狼，不可厌也。」杞人之忧，曷其有极耶？
    初，广东三合会匪倡乱，总督叶名琛，以为「治乱国，用重典」，不多杀，无以示儆。于是各府州县地方，曾经倡乱者，许绅民擅捉擅杀。于是民间假公报私，杀气四起，计前后共冤斩十余万人。从贼者不敢散归，一路窜西江，陷广西浔州、梧州、柳州、庆远等府；一路窜北江，陷乐昌、宜章、郴州、吉安；一路窜南海，出外洋，夷人用火轮船围困，降之。当是时，夷与俄罗斯国构兵新败，欲降此股死党贼，驱往北海尝敌。贼首关巨、梁楫等，坚请夷酋巴夏里，先攻广东，则众夷可制。因师出无名，留香港数月，日夜训练。
    值咸丰六年九月，叶督听武弁吓诈不遂之言，欲斩陈江、何瑞二人。夷谓：「此二人系伊贸易经纪，即使先年曾入匪会，亦不过偶被胁从，图保身家。」具领保释。叶名琛坚执不准，夷愤甚，听降贼怂恿，遂于九月二十八日，开仗攻城。时巡抚柏贵入觐，总督兼署巡抚，补行乙卯科乡试，方阅武闱马箭，变生仓猝，奏停武闱乡试，调兵防御。夷船退，征兵于孟加腊国，又征马队于日本国。
    七年五月，夷船往东莞攻劫，不利而退。七月，英吉利大兵船至香港，遭飓风，舟覆，火器一空。适佛兰西、美利坚两国兵船至香港，汲淡水，将赴东南洋，与欧罗巴、日本争码头税。英夷遂挽留二国同攻广东，以图大利，谓：「广东既克，日本等夷自畏服，可不战而胜。」于是三国同盟，中国从此多事矣。十月，夷船陆续调集，皆泊于黄埔。十一月初一、初三进泊花埭。初五、六日，进泊省河五仙门外。彼时佛兰西、美利坚皆不愿战，英夷再三挽之，且立约，公同分利，英夷复供应佛、美二国兵饷一月，二国乃允。
    初七日，英夷有照会到督署，「一、要见叶名琛之面，二、要省城对河地名河南建洋楼，三、要通商，四、要进城，五、要银六百万两。」叶名琛一筹莫展，又不设备，又不准绅民开仗。十一月初十日，该夷居然张贴告示，」晓谕附郭商民，限二十四个时辰，必定攻进省城，着商民暂行迁避，免罹锋镝。」中丞司道，往督署商办，叶名琛答以无碍，诸公可不用管。绅士有告奋勇，愿自备粮饷军械杀贼者，请谒十数次，不见，即见，亦不得谈及夷务。十二日晚，閤城文武，尚往督署祝寿，叶名琛谓不必惊慌，仙乩云：「十五日后便无事。」叶相于城北建长春仙馆，穷极侈丽，内供奉吕纯阳、李太白二仙，一切军务，皆取决于神仙，所谓将亡听于神者也。
    十三日，寅刻，夷据海珠炮台，驾炮向城中轰击。叶名琛尚说：「该夷不过虚张声势。」卯时，夷炮四面雷动，猛烈异常，突有炮弹落督署，火光四射，火箭入南门，延烧至双门底，火光烛天，閤城鼎沸。辰初二刻，叶名琛微服小轿，奔入粤华书院。夷知消息，炮子相随而至。城中民房，凡近大衙门，皆受伤着炮，毙者甚多，众情惊恐迁避，苦难言状。
    十四日，辰初，官兵在城上抵敌不住，又因事前未及设备，守城器具多缺，兵力亦单，城外又无一兵应援夹击，夷由东门外扒城，假夷兵在前，真夷兵在后，施放枪炮不休。巳时初，城上遍插红旗，观音山及四方炮台，均竖红旗。奸细及土匪，乘势到番禺县署，抢夺财物。李县令妻妾皆自缢，城内妇女自尽者，不可数计。而在城官吏，或闭门不出，或挈眷逃避，殉难者无一人。
    十五日，夷于观音山火药局，概行置水，兵头沿城巡阅，所有城上大炮，俱钉塞炮门，凡东北一带，夷人时常往来。大石街、状元桥、天官里、豪贤坊等处，纷纷有夷人进屋奸淫掳掠，土匪亦乘时抢夺。是日午刻，夷入督署，搬取大小箱三百五十余口。叶名琛先于十四夜五鼓一点，只身随将军至都统衙门，住后园八角亭上。粤秀书院题壁诗云：「同仇岂乏三元里，临难偷藏八角亭。」正谓此也。藩库银数十百万，亦被抬下火轮船。是日申时，夷人出示，禁止劫杀，第一条衔，系大佛国统理某处军门提督理，第二条衔，系大英国统理五港军门提台西，第三条衔，系大英国总督香港兵马粮饷军门提督斯，文语不甚明顺。
    十六日，巡抚、将军出示安民，言夷务已有办法，不动干戈，切勿苍黄迁徙。大绅士伍、梁、许、俞四人，赴观音山上，拜谒夷酋，拒不得见，再四乃得见，三兵头词色甚抗，谓叶名琛不来，即无章程可议。十七、八、九三日，该夷庆贺元旦，彼以冬至后十日为一年也。城中街道，夷渐熟悉，常有百十成群，走至抚院前，及各衙门窥探。所有东北城门，俱系夷人把守。惟大西门、归德门、系官兵巡查。百姓出入，只此两门，数日内，纷纷避乱，挤死者数十人。二十日，大雨不止，城上另置夷炮，东门城上炮口，皆向城中。二十一日，夷兵突守大西门，各仓米谷，拨夷兵据守。
    二十二日，夷酋出队，闯入中丞、将军、藩司衙署，逼将各官抬至观音山去，诡言会议公事。觅叶总督不得。嗣在总局，捉住前任南海县典史张树蕃，询知在都统署内，突入八角亭，将叶督抬至观音山。酉刻，扛下火轮船。长随江升，劝叶督乘过船时，宜跳河一死，以报国家。叶不能死也，淟涊登舟，夷掳至香港，居为奇货，大会各国夷酋。叶犹每日亲写字画，送各夷，以乞其怜。江升力劝不可题姓名，留辱外国。叶即自称海上苏武。
    咸丰八年，正月十三日，夷人解叶名琛往伊属国孟加腊，居之镇海楼上，武巡捕蓝守备薙头匠丁阿三，从叶居镇海楼。初到犹作七律诗以书怀，不旬日，得病痢，寻卒。夷人用铁棺载其尸，伴以水银，并缴其所作诗于粤。其诗曰：「镇海楼头月色寒，将星翻作客星单；纵云一范军中有，争奈诸君壁上看；向戍何心求免死，苏卿无恙劝加餐；任他日把丹青绘，恨态愁容下笔难。」叶到镇海楼，夷官五日绘像一次，按期分报英吉利国及广东上海各夷目。其次章诗曰：「零丁洋泊叹无家，雁札犹传节度衙；海外难寻高士粟，斗边远泛使臣槎；心惊跃虎笳声急，望断慈乌日影斜；惟有春光依旧返，隔墙红遍木棉花。」
    咸丰七年，十二月十五日，湖南巡抚骆秉章，广东花县人，密折保荐在籍侍郎罗悖衍、前国子监祭酒龙元僖、给事中苏廷魁等，可办夷务。咸丰八年，正月初十日，廷寄到湖南，委郴州直隶州冯汝棻，赍（下面没有了，缺文）
