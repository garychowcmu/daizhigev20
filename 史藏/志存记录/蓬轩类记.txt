《蓬轩类记》[明]佚名


　　●蓬轩类记一 

　　新昌、嵊县有冷田，不宜早禾，夏至前后始插秧，秧已成科，更不用水，任烈日暴土坼裂，不恤也。至七月尽八月初，得雨，则土苏烂而禾茂长。此时无雨，然后汲水灌之。若日暴未久，而得水太早，则稻科冷瘦。多不丛生。予初不知其故，偶见近水可汲之田如是，怪而问之。农者云云。始知观风问俗，不可后也。 

　　山阴、会稽有田灌盐酒，或壅盐草灰，不然不茂。宁波、台州近海处，田禾犯碱潮则死，故作碶堰以拒之。严州壅田多用石灰，台州则煅螺蚌蛤蛎之灰，不用人畜粪。云人畜粪壅田，禾草皆茂，蛎灰则草死而禾苗茂，故用之。 

　　严州山中灌田之法，有水轮。其制，约水面至岸高若干尺，如其度为轮，轮之辐以细木干为之。每辐出栒处，系一竹筒，但微系其腰，使两头活动，可以俯仰。置轴半岸，贯轮其上，岸上近轮处，置木槽承水。溪水散缓，则以石约归轮下使急，水急则轮转如飞。每筒得水，则底重口仰，及转至上，则筒口向下，水泻木漕，分流田中。不劳人力，而水自足，盖利器也。夫桔橰随处有之，或运以手，或运以足，或运以牛，机器之巧无踰此矣。山中深溪高岸，桔橰之巧莫能施矣，于是乎有水轮之制焉。盖制器利用，苟有益于斯世，则君子取焉。汉阴抱瓮之说，特愤世疾邪之所为，未足以喻广大也。 

　　成化二年，朝廷念少保于公之冤，遣行人谕祭，有“在先帝已知其枉，而朕心实怜其忠”之语。乡人为立怜忠祠。弘治三年，又因言者之请，赠公太傅，谥肃愍，命有司立庙墓所，赐额“旌功”。岁春冬二祭，载在祀典。尝记正统间，翰林学士刘球以言事忤权贵，死非命，其子声冤，赐谥忠愍。考之谥法，刚德克就曰肃，执心决断曰肃，识者以为刘公言切时弊，于公功在杜稷，其死于非命则同，夷考其平生德善劳烈，当权其轻重而为之谥可也。密勿之士，职在代言，其于朝廷盛举，略不一置权衡于其间，士大夫不能无议焉。 

　　“冯妇善搏虎，字为善 （句） ，士则之 （句） 。野有众逐虎，虎负嵎，冯妇攘臂下车，众皆悦之，其为士者笑之。”近见嘉兴刻本，点法如此，颇觉理胜。盖悦之者，搏虎于野之众；笑之者，则之之士也。前后相应。 

　　广西有庹姓，音托。今吴中人伸两臂量物曰托。庹既与度似而又从尺，疑即此欤！陕西有■〈火力〉字，音罕，持物也。奤音胎字上声，南人骂北人为奤子。广东有孻字，音奈平声，老年所生幼子。■〈田上女下〉音少，杭人谓男之有女态者。■〈女肯〉音其緪反，谓子之幼稚者。吽读如憾，恨其人而欲害之之辞。越中有此等字，往往于讼牒中见之。 

　　世传水母以虾为眼，无虾则不能行。云虾聚食其涎，因载之以行。近闻温州人云：水母大者圆径五六尺，肥厚而重，一人止可担二个。头在上面正中，两眼如牛乳。剖之，中各小红虾一只，故云以虾为眼。前说非也。又水母俗名海蛰，直列反，但名不知为某字。松江志作海蛰，或作海螫。翰墨大全作海■〈虫宅〉。按蛰，虫冬伏也。螫，虫伤人也。皆非物名，亦非直列音。■〈虫宅〉音除驾，本草作蜡，音同。音虽非直列，实水母之异名。温州人又呼水母为鲊鱼，鲊字无义，岂即■〈虫宅〉音之讹耳？ 

　　晋以前碑，皆不著撰人姓名。唐人并著书人姓名，然其书多是名公亲笔。宋以来，书者、篆额者皆具名。本朝碑记，惟敕建井士大夫家所制者，皆名公笔，其余多是盗书显官之名，以炫俗耳。且撰者必曰“撰文”，书者必曰“书丹”，盖分行以书，凑“篆额”字耳。职衔字多少不一，又必上下取齐，中多空字，古意绝亡矣。予近令人书碑记，独不然。 

　　大江中金、焦二山，金以裴头陀开山得金而名，焦以焦隐士所居而名。近游焦山，读徐元玉先生壮观亭记云：“古称金鳌、浮玉二山，为江、汉朝宗于海之门户，今京口金、焦是已。盖省文易名，因以淆讹，故郡志无考。然焦有古刻浮玉之名，尚存岩石，而江表之人，尤称焦门，为可证焉。是以金山为金鳌，焦山为浮玉矣。 疑而考之郡志及它纪载，则金鳌乃金山中亭名，浮玉本金山别名也。焦山所刻二字，笔势肥弱，盖宋、元人所书。”其云“古称”，云“省文易名，因以淆讹”，不知何据。 

　　国初浙江布政司领府九。洪武十五年割直隶嘉兴、湖州二府益之。宣德七年，大理寺卿胡公槩巡抚，奏分嘉兴县地置秀水、嘉善二县，分海盐县地置平湖县，分崇德县地置桐乡县。景泰三年，兵书孙公原真巡抚，奏分处州丽水县地置宣平、云和二县，分青田县地置景宁县，又分置泰顺县，属温州府。成化七年，金华知府李嗣奏，又分金华、龙游、兰溪及处州之遂昌四县地置汤溪县。十一年，奏分黄岩及温州之乐清二县地置太平县。二十年，湖州知府王珣奏分安吉县地置孝丰县。今为府十一，县七十五云。 

　　清风岭在嵊县界，宋末台州王节妇被虏至此，投水死。岭本名青峰，后人高其节，改今名。事具李先生所作传及士大夫制作，甚详。杨廉夫独立异，为诗云：“界马驮驮百里程，青峰后夜血书成。只应刘、阮桃花水，不及巴陵汉水清。”叶文庄记夏宪使言：昔有人以王节妇之死为无是事，作诗非之，其人后绝嗣。诗云：“啮指题诗似可哀，班班驳驳上青苔。当初若有诗中意，肯逐将军马上来。”正与廉夫意同。绝嗣未必系此，然贞女节士，正偷生忍耻之人之所恶闻，必欲阴伺疵衅而坏之者也。厚德之士，其忍为此辈助虐耶！予读是诗，未尝不为鉄崖惜也。 

　　今旌表孝子节妇及进士举人，有司树坊牌于其门，以为激劝计，即古者旌别里居遗意也。闻国初惟有孝行节烈坊牌，宣德、正统间，始有为进士、举人立者，亦惟初登第有之。仕至显官，则无矣。天顺以来，各处始有冢宰、司徒、都宪等名，然皆出自有司之意。近年大臣之家，以此为胜，门有三座者，四座者，犹皆未足， 又有跨门立者，亦多干求上司建立，而题署且复不雅，如寿光之“柱国相府”，嘉兴之“皇明世臣”，亦甚夸矣。近得中吴纪闻阅之，见宋蒋侍郎希鲁不肯立坊牌，予则深叹古人所养有非今人所能及者。吾昆城郑介庵晚年撤去进士坊牌，云无遗后人笑也。 

　　今人以猜拳为藏阄，阄音鸠，古无此字。殷仲堪与桓玄共藏钩，顾恺之取钩，桓遂胜。或云：汉钩弋夫人手拳曲，时效之，因为此戏。然不知阄字何从始也。 

　　中酒之中，本平声。唐人云：“醉月频中圣”、“近来中酒起常迟”、“阻风中酒过年年”。东坡诗云：“臣今时复一中之。”今人作去声，如中风、中暑之中，非也。 

　　温州乐清县学，旧有三贤祠。三贤者，宋贾司理如规、钱孝廉尧卿、王龙图十朋也。如规字元范，补太学生，初调广昌尉，再调兴国军司理，不赴。靖康之难，身先诸生，不肯逃避，族里赖之，时称尚义者必曰贾司理，尧卿字熙载，吴越王七世孙，孝友夙着。绍兴间，举孝廉，未仕，卒。十朋字龟龄，绍兴间廷试第一，学业纯正，后以龙图学士致仕。某祠旧在大成殿戟门之右，后人因其废，易为神厨。弘治三年，予按部至，谒庙，访求其处，欲复之，无隙地。戟门之左有梓童帝君祠，云是洪武间黄教谕所建。命撤其像，复作三贤神主，而增入本朝章恭毅公纶，改曰乡贤祠。不限以数，庶使来者观感而兴起云。 

　　普怛落伽山，或作补陀落伽，在宁波府定海县海中，约远二百里余。世传观音大士尝居此，愚夫往往有发愿渡海拜其像者，偶见一鸟一兽，遂以为大士化身之应。余姚志中载贾似道尝至此山，见一老僧，相其必至大位而去。再求之，不复可得，亦以为大士应验。予以为此正似道试其奸以聋瞽愚俗耳。盖自古奸邪取非其有，未有不托鬼神协助以涂人之耳目者。似道自知幸致高位，恐人议己，故诈为此说，使人知己之富贵非幸致也。不然，福善祸淫，亲贤远奸，观音大士固不异于天与人也。设使不择是非，求即应之，岂正神哉！且既应之，再求之再应之可也，而不复得见，其为诈不攻自破矣。普怛落伽，华言白花，此山多生山矾，故名。令人于像设大士处，扁曰“补陀胜景”，特揭岛夷一白字耳，义安取哉！山矾本名郑花，其叶可染，功用如矾，王荆公始以出矾名之。 

　　懛，丁来切。注云：“失志貌。”苏州谓无智术者为呆，杭州以为懛。同年吴俊时用美姿容而不拘小节，杭人呼为“吴阿懛”。尝自云：“我死，大书一石于墓前，云大明吴阿懛之墓。若书官位，便俗了。惜乎，韵无此字，人亦多不识。”盖初登进士时闻此言，今已二十七年，而时用下世亦数年矣。虽出一时戏言，亦可见其旷达处。昨检韵海，偶见此字而记之。呜呼！安得起斯人与之同发一笑哉！ 

　　两浙盐运司所辖共三十五场。清浦等一十三场在苏、松、嘉兴，地居浙之西，而天赐一场，隔陟崇明县海面；西兴等二十场在绍兴、温、台，地居浙之东，而玉泉一场，隔陟象山县海面。其杭州府仁和、许村二场，虽居浙西，场分则归浙东。凡浙东盐共二十万七千五百余引，除水乡纳银外，该盐一十万六千一百九十余引；浙西盐共一十一万四千八百余引，除水乡纳银外，该盐七万二千六百余引。各以一半折银解京，一半存留给客。浙西多平野广泽，宜于舟楫，盐易发取，故其利厚，解京银每一大引折银六钱；浙东多阻山隔岭，舟楫少通，不便商旅，故其利薄，解京银每一大引折银三钱五分。俱便灶户。凡盐利之成，须藉卤水，然卤水淋取，又各不同。有沙土漏过，不能成碱者，必须烧草为灰，布在滩场，然后以海水渍之，俟晒结浮白，扫而复淋。有泥土细润常涵碱气者，止用剖取浮泥，搬在滩场上，仍以海水浇之，俟晒干结坚，聚而复淋。夏用二日，冬则倍之。始碱可用，于是将晒过碱泥，约五六十担，挑积高阜，修为方丈池，槽旁下掘成井口，用管阴通，再以海水倾积池中碱泥，使碱水流入井口。然后以重三分莲子试之，先将小竹筒装卤，入莲子于中，若浮而横倒者，则卤极碱，乃可煎烧。若立浮于面者，稍淡，若沉而不起者，全淡，俱弃不用。此盖海有新泥及遇雨水之故也。 

　　凡烧煎之器，必有锅盘。锅盘之中，又各不同。大盘八九尺，小者四五尺，俱用铁铸，大止六片，小则全块。锅有铁铸，宽浅者谓之铁盘。竹编成者谓之蔑盘。铁盘用石灰粘其缝隙，支以薄砖磈，蔑盘用石灰涂其里外，悬以绳索。然后装盛卤水用火煎熬，一昼一夜可煎三干。大盘一干可得盐二百斤之上，小锅一干可得盐二三十斤之上。若得再煎，可得四干。大盘难坏而用柴多，便于人众，浙西场分多有之。小盘易坏而用柴少，便于自己，浙东场分多有之。盖土俗各有所宜也。 

　　理一而已。以人所共由，因谓之道；以随时变易，因谓之易；以变化莫测，因谓之神。程子曰：“上天之载，无声无臭。易是体，道是理，神是用。”此言偏重于易。要之道是体，神是用，易兼体用而言，无非此理，特异其名耳，非只道是理。 

　　高宪副宗选论今人于人物是非不公、臧否失当者，譬之观戏，有观至关目处，或点头，或按节，或感泣，此皆知音者。彼庸夫孺子，环列左右，不解也。一遇优人插科打诨，作无耻状，君子方为之羞，而彼则莫不欢笑自得。盖此态固易动人，而彼所好者正在此耳。今人是非不公，臧否失当，何以异此？此言可谓长于譬喻者矣。 

　　尝闻吴文恪公讷为御史巡按浙江时，坏秦桧碑，而未知其详，疑其为桧德政碑也。后仕于朝，问之浙中士夫，举无知者。及来浙江，阅杭州府志，亦无所得。近闻仁和县学有宋刻石经，往观之，并见此刻，始知公所坏即此石，非桧德政碑也。然于此有以见公学术之正，论议之公，有补于风教多矣。公文集未得见，此作未知载否？因录以记之右。“宣圣及七十二弟子赞，宋高宗制并书，其像则李龙眠麟所画也。高宗南渡，建行宫于杭。绍兴十四年正月，始以岳飞第作太学。三月临幸，首制先圣赞，后自颜渊而下，亦撰辞以致褒崇之意。二十六年十二月，刻石于学，附以太师、尚书、左仆射、同中书门下平章事兼枢密使秦桧记。桧之言有曰：“孔圣以儒道设教，弟子皆无邪杂，皆达于儒道者。今缙绅之习，或未纯乎儒术，顾驰狙诈权谲之说，以侥幸于功利。”其意盖为当时言恢复者发也。呜呼！靖康之祸，二帝蒙尘，汴都沦覆，当时臣子，正宜枕戈尝胆，以图恢复，而桧力主和议，攘斥众谋，尽指一时忠义之言为狙诈权谲之论。先儒朱熹谓其倡邪说以误国，仗虏势以要君，其罪上通于天，万死不足以赎者，是也。昔龟山杨先生时尝建议罢王安石孔庙配享，识者韪之。讷一介书生，幸际圣明，备员风纪，兹于仁和县学得观石刻，见桧之碑记，尚与图赞并存，因命磨去其文，庶使邪诐之说，奸秽之名，不得厕于圣贤图像之后。然念流传已久，谨用备识，俾后览者得有所考云。” 

　　漕运定规，每岁运粮四百万石。内兑运三百三十万石，支运七十万石，分派浙江、江西、湖广、山东各都司，中都留守司，南京、河南、江北、直隶一十三把总，管辖各卫所旗军领运。浙江都司运船共一千九百九十九只，每船或运军十名，或十一名，或十二名，共该旗军二万一千六百七十名。每船大约装运正米三百石，连加耗四百余石，共该载运七十余万石。该运粮者，杭州前、杭州右、海宁、温州、台州、处州、宁波、绍兴凡八卫，海宁、金华、衢州、严州、湖州凡五所，其余沿海备倭卫所，俱不运粮。自宣德八年，里河漕运，到今皆然。运船每五年一造，每一船奏定价银一百两，军卫自备三十两，府县出价七十两。兑运者，各卫所运军驾船至府县水次仓兑粮起运，京仓、通州仓交纳。支运者，原系民夫民船，运至淮安、徐州、临清、德州四仓。军人驾船于四仓支运京、通二仓。近年又有改兑之名，盖免民起运淮安等仓，加与耗米，就令军船各到该运府县兑粮，直抵京、通二仓也。 

　　禹庙在会稽山下，规模弘敞，塑像严整。所谓窆石者，相传为葬禹衣冠处。其石形稍类钟，刻篆已剥落不可辨矣。南镇之庙亦塑神像，则甚无谓，尝语府官，当去像留主，为合礼意。彼以为自国初以来有之，似不可毁。尝思之，孔子与诸贤皆人貌可以形像求者，高皇初建国学时，皆革塑像，用木主。岳镇海渎，不可以形像求者，岂令用塑像耶？此必前代旧物，洪武初，正祀典诏下，有司无识，失于改正耳，决非朝制也。 

　　刘时雍为福建右参政时，尝驾海舶至镇海卫，遥见一高山，树木森然，命帆至其下，舟人云：“此非山，海鳅也。舟相去百余里，则无患，稍近，鳅或转动，则波浪怒作，船不可保。”刘未信，注目久之，渐觉沉下，少顷则灭没不见矣，始信舟人之不诬。盖初见如树木者，其背鬣也。 

　　古人谓墓祭非礼，故礼无墓祭之仪。朱子亦尝谓其无害于义。然但谓孝子感时物之变，有不忍遽死其亲之心，不能自已，亦欠分明。愚尝思之，葬后题主，谓亲之神魂已附于主，故凡有事荐祭，惟主是尊是亲。然为主之木，与吾亲平昔神魂素不相合，特以礼制所在，人心属焉。亲之体魄，平昔神魂之所依载，安知委魄之后，神魂不犹依于此乎？盖魄有定在，而魂无不之。古人之祭，或求诸阳，或求诸阴，或求诸阴阳之间，不敢必也。故以墓祭非礼为辞而不行者，泥古忘亲者也，行之无害也。 

　　苏东坡有云：“紫李黄瓜村落香。”黄瓜，今四五月淹为葅者是也。月令：“四月王瓜生，苦菜秀。”王瓜非今作葅之瓜，其实小而有毛，本草名菝葜，京师人呼为赤包儿。谓之瓜者，以其根相似耳。今人以其与苦菜并称，遂疑即今黄瓜，而反以黄字为伪。木绵花出南越，树高四五丈，花红如山茶花，子如楮实，绵出子中，可贮茵褥，苏州人称“攀枝花”者是也。今纺织以为布者，止可名绵花。《云间通志》以为木绵花，盖踵蔡氏误耳。又尝见一士人家《葵轩》卷中，记序题咏，皆形状今蜀葵花。盖不知倾阳卫足，自是冬葵可食者。诗七月“烹葵及菽”，公仪休“拔园葵”皆是也。古人文字中记载名物，必考核精详，故少差谬。 

　　成化末，里人朱全家白日群鼠与猫斗，猫屡却。全卧见之，以物投鼠，不去，起而逐之，方去。 

　　江南自钱氏以来，及宋、元盛时，习尚繁华。富贵之家，于楼前种椿树，接各色牡丹于其杪。有花时，登楼赏玩，近在栏槛间，名楼子牡丹。今人以花瓣多者名楼子，未知其实故也。 

　　乡党莫如齿，此先儒之论也。然礼亦有“一命齿于乡，再命齿于族”之文。今学校老生，凡遇仕而归乡者，辄以齿自居，略无贵贵之义，彼为命士大夫者，又皆避嫌从厚，不以自明，于是先王之礼，遂成偏废而不明，不行于天下，以所见之不广也。闻安福彭文宪公时省亲还家，族党以三命不齿于族致隆于公，公不敢当，乃受异席，盖其族党，多读书知礼之士故耳。 

　　吴中恶滥不售之货，谓之店底，故庠生久滞不中者，亦以此目之。宣德中，从胡忠安公濙之请，起取四十岁以上廪生入国学，需次出身。天顺初从都御史李公宾之请，又一行之，皆姑恤之政也。然宣德、正统间，监生惟科、贡、官生三种而已，故此辈得以次进用。景泰以来，监生有纳刍粟及马助边者，有纳粟赈荒者，虽科、贡之士，亦为阻塞。中间有自度不能需次者，多就教职，余至选期，老死殆半矣。近闻北畿巡抚张公鼎亦建此议，礼部寝之，是能不以姑恤结人心者也。 

　　古之君子，以军功受赏，犹以为耻。而近时各进巡抚文臣，一有克捷，则以其子弟女婿冒滥升赏，要君欺天，无耻甚矣。予所见大臣，不以军功私其子弟者，白恭敏、于肃愍二公而已。白薨后， 其子镇陈乞，官之。于薨后，朝廷欲官其子，以子置举人，乃官其孙。 

　　近至温州，访问前任知府之贤者，士大夫每以何文渊为称首。盖其廉能之者，初非过情，而惠利之及民者亦多，故民犹称之。若所谓却金馆之作，则不能无意于沽名。故今往来题咏者，诛心推隐无已，此所谓求全之毁也。 

　　李翰撰子易云：前代极刑，有磔、呙，凌迟字并无出，二字疑始本庙。近偶阅南村辍耕录，记元制死刑有斩首、凌迟而无绞，则元已有此名，本朝盖因之。然今律制五刑之目，死刑有绞、有斩而无凌迟，律条内有之，然皆施于罪大恶极者，非常刑也。（又见宾退录。） 

　　浙之衢州，人以抄纸为业，每岁官纸之供，公私糜费无算，而内府贵臣视之，初未以为意也。闻天顺间，有老内官自江西回，见内府以官纸糊壁，面壁饮泣，盖知其成之不易，而惜其暴殄之甚也。又闻之故老云：洪武年间，国子监生课薄仿书，按月送礼部。仿书送光禄寺包面，课薄送法司背面起稿，惜费如此。永乐、宣德间，鳌山烟火之费，亦兼用故纸，后来则不复然矣。成化间，流星炮杖等作，一切取榜纸为之，其费可胜计哉！世无内官如此人者，难与言此矣。 

　　王元章，绍兴人，国初名士。所居与一神庙切近，爨下缺薪，则斧神像爨之。一邻家事神惟谨，遇元章毁神像，輙刻木补之，如是者三四。然元章家人岁无恙，补像者妻拏沾患，时时有之。一日召巫降神，诘神云：“元章屡毁神，神不之咎；吾毁輙为新之，神何不佑耶？”巫者仓卒无以对，乃作怒曰：“汝不置像，彼从何而爨耶？”自是其人不复补像，而庙遂废，至今以为笑谈。 

　　王琦，字文进，仁和人。乡贡试礼部副榜，授汝州学正。擢监察御史，以学行老成称。升山西按察佥事，提督学校，士风为之丕变。改四川，不乐，乞致仕归，年方五十。琦以清介自持，在官门无私谒，平生不治生产，居闲陶如也。值岁大祲，无以为朝夕，冬且暮，大雪，日僵卧不能出门户。于有馈，非故旧推不受，即故旧至，数亦却之。邻有唁之曰：“当路甚重公，举一言，何所不济，何乃自苦如此？”琦曰：“吾求无所愧于心耳。无所愧，虽饥与寒，无不乐也，何唁之有？”天顺间，竟以饥寒卒。杭州守胡浚闻而吊之。告布按二司，为奏祠琦于杭学乡贤祠。（出《杭州贤祠录》） 

　　景泰间，温州乐清县有大鱼，随潮入港，潮落，不能去，时时歆水，满空如雨。居民聚集磔其肉，忽一转动，溺水死者百余人，自是民不敢近。日暮雷雨，飞跃而去，疑其龙类也。又一日，潮长时，鱼大小数千尾皆无头，蔽江而过。民异之，不敢取食，疑海中必有恶物啮去其首。然啮而不食，其多如许，理不可究。予宿雁荡，闻之一老僧云。 

　　商文毅公辂父为府吏，生辂时，知府夜遥见吏舍有光，纵迹之，非火也。翌日，问群吏家有某事，云商某生一子。知府异之，语其父曰：“此子必贵，宜善抚之。”后应举浙江乡试第一名，礼部会试、廷试皆第一名。景泰间仕至兵侍兼春坊谕德，入内阁。天顺初，罢归。有医善太素脉，公命诊之，云歇禄十年，当再起。成化初，复起入阁，至户书，数年致仕。 



　　●蓬轩类记二 



　　江南名郡，苏、杭并称。然苏城及各县富豪，多有亭馆花木之胜，今杭城无之，是杭俗之俭朴愈于苏也。湖州人家，绝不种牡丹，以花时有事蚕桑，亲朋不相往来，无暇及此也。严州及於潜等县，民多种桐漆桑桕麻苎，绍兴多种桑茶苎，台州地多种桑桕。其俗之勤俭，皆愈于杭矣。苏人隙地多柳榆槐樗楝谷等木。浙江诸郡，惟山中有之，余地绝无。苏之洞庭山，人以种橘为业，亦不留恶木。此亦可以观民俗矣。 

　　石首鱼，四五月有之。浙东温、台、宁波近海之民，岁驾船出海，直抵金山、太仓近处网之。盖此处太湖淡水东注，鱼皆聚之。他如捷跳千户所等处固有之，不如此之多也。金山、太仓近海之民，仅取以供时新耳。温、台、宁波之民，取以为鲞，又取其胶， 用广而利博。予尝谓濒海以鱼盐为利，使一切禁之，诚非所便。但今日之利，皆势力之家专之，贫民不过得其受雇之值耳。其船出海，得鱼而还则已，否则遇有鱼之船，势可夺，则尽杀其人而夺之，此又不可不禁者也。若私通外番，引惹边患，如闽、广之弊，则无之。其采取淡菜龟脚鹿角菜之类，非至日本相近山岛则不可得，或有惹患之理。尝询之其俗云，然观风巡海者不可不知也。 

　　西湖三贤祠，祠唐白文公乐天、宋苏文忠公子瞻、林处士逋也。乐天守杭日，尝筑捍钱塘湖，钟泄其水，溉田千顷，复修六井，民赖其利。子瞻初通判杭州，后复为守，开西湖，作长堤，中为六桥，又浚城中六井，与民兴利除害，郡人德之。林处士则以其风节之重耳。考之郡志，郡故斥卤，唐兴元间，邺侯李泌守杭，凿六井，引西湖水入城，民受其惠。则杭之水利兴自邺侯，而白、苏二公之所修浚者，其遗迹也。知有白、苏而忘邺侯，可乎？窃谓三贤祠当祠李、白、苏三公以遗爱，和靖则别祠于其旧隐巢居阁或四照堂，以表风节，斯于事体为宜也。 

　　西湖相近诸山，如飞来峰、石屋寺、烟霞洞等处，皆岩洞深邃可爱。然每处刻佛像，破碎山壁，令人可厌。飞来峰散刻洞外，石屋寺刻洞中，大小五百余像，烟霞洞所刻尤多，皆吴、越及宋人之制。予烟霞洞诗有“刻佛过多清气减”之句，正以其可厌耳。 

　　温茶即辟麝香草，酒煎服，治毒疮，其功与一枝箭等，未知果否？一枝箭出贵州，同五味子根、金银藤共煎，能愈毒疮。 

　　猫生子胎衣，阴干烧灰存性，酒服之，治噎塞病有效。闻猫生子后，即食胎衣，欲取之，必候其生时急取则得，稍迟，则落其口矣。 

　　国初赐谥，惟公侯伯都督，凡勋戚重臣有之。文臣有谥，始于永乐年间，然得之者亦鲜矣。今六卿之长，翰林之老，鲜有不得谥者。古人谥必有议，本朝无此制，故诸老文集中无此作。周文襄公谥议一篇，在其家乘中，乃秀水吕文懿公原作，未知出于爱敬而自为之欤，抑因其后人之请也？闻见之余，记之以质知者。 

　　作兴学校，本是善政，但今之所谓作兴，率不过报选生员，起盖屋宇之类而已。此皆末务，非知要者。其要在振作士气，敦厚士风，奖励士行，今皆忽之，而惟末是务。其中起造屋宇，尤为害事。盖上司估价，动辄计银几千两，而府县听嘱于夤缘之徒，所费无几，侵渔实多。是以虚费财力，而不久复敝，此所谓害事也。况今学舍屡修，而生徒无复在学肄业，入其庭，不见其人，如废寺然，深可叹息。盖近时上司但欲刻碑以记作兴之名，而不知作兴之要故也。 

　　近与吴原明提学论墓祭非礼之说，原明言，其乡一路旁皆古墓，尝因开拓城基，损坏颇多，日落后每闻悲哭怨叹声，阴雨尤甚，人畏不敢行。有司闻之，遂为封筑，久之始息。以此知人之灵不离魄，常依其墓，墓祭之礼，似不可无也。 

　　欧公记钱思公坐则读经史，卧则读小说，上厕则阅小词，未尝顷刻释卷。宋公某在史院，每走厕，则挟书以往，讽诵之声，琅然外闻。此虽足以见二公之笃学，然溷厕秽地，不得已而一往，岂读书之所哉！佛老之徒，尤知所谓不焚香不诵经也，而吾儒乃自亵其所业如此，可乎？惟若欧公于此构思诗文，则无害于义也。 

　　癸辛杂识解匡衡说诗解颐，以俗语“兜不住下颏”之说为证，且复云：本朝盛度以第二名登第，其父颐解而卒。岐山县樊记登第，其父亦以喜而颐脱，有声如破瓮。此说过矣。解音蟹，如淳注云： 笑不停止也。又柳玭戒子弟书有云：“论当世而解颐。”言不学者闻论世事，不能置喙，但能解缓颐颊而笑耳。盛、樊二事，偶遇喜而有此异，即今谓之口落骱也。当时闻衡说诗者，岂至此哉！孔明所谓“引喻失义”，此之类也。 

　　“夺门报功，领重赏者甚众。府君谓兵部尚书陈公汝言曰：“今日封侯封伯皆是矣，独一人未封。”汝言跃然曰：“是谁？”府君曰：“当时非奉皇太后手诏，则曹、石二公焉敢提兵入禁，盍以迎复之功，归诸皇太后，请上尊号。”明日，汝言入奏，英宗皇帝即命择日上圣烈慈寿皇太后尊号。”此尚书钱文通公谱略语也。 

　　愚谓子为天子，以天下养，苟欲致隆于尊亲，揆之以礼，何所不可，可但论功耶？使皇太后无手诏之赐，尊号当不上耶？文通之言，未为得也。 

　　剪灯新话，钱塘瞿长史宗吉所作。剪灯余话，江西李布政昌期所作。皆无稽之言，不经之说也。今各有刻板行世。夫传奇之作，古人亦常有之，然皆寓言外之意，不如是之甚也。二公高才博学，不以其余力发为正大典雅之制，故乃为此，所谓官锦制裤，不亦可惜乎哉！闻都御史韩公雍巡抚江西时，尝进庐陵国初以来诸名公于乡贤祠。李公素着耿介廉慎之称，特以作此者见黜。清议之严，亦可畏矣。闻近时一名公作五伦全备戏文印行，不知其何所见，亦不知清议何如也。 

　　前代称祖父母为王父王母，父母殁称皇考皇妣。今世无官者，神主称府君，皆袭古式，而不知本朝有禁也。尝见朱卤庵教授题无官神主称处士，郑介庵、叶及庵作无封赠妇人墓志称硕人。盖处士本不可易称，必若严光、徐稚之流可也。今舍此则无以顺孝子之心。孺人在古，夫称其妇之辞，今既以为命妇封号，则不可僭。硕人既有出，又无碍，是可从也。 

　　凡姓，叶音摄，屈音橘，费音秘，盖音割，雍去声之类，皆地名，古者因地受氏故也。今人多不知其姓之所从来，叶读作枝叶之叶，屈读作屈伸之屈，费读作费隐之费，盖读作冠盖之盖，雍读作平声。漕运之漕，本去声，说文：水转谷也。平声者，水名。南京有济川卫，济本去声，此卫管马快船军，取“若济大川，用汝作舟楫”之义。若济州、济阳、济宁等卫，济字皆上声，水名也。今虽士大夫，多不能辨。 

　　老杜“香雾云鬟湿，清辉玉臂寒”二句，画出闺人月下纳凉风态。白乐天“霁色鲜宫殿”，王摩诘“銮舆逈出千门柳，阁道回看上苑花”，孟浩然“春流饮去马，暮雨湿归装”，此等句正所谓有声之画，画工不能貌也。 

　　沈王府长史王庭，予同学友也。任国子学正时，病大便下血，势颇危殆。一日，惛愦中闻有人云：“服药误矣，吃小水好。”听信饮小水一碗，顿苏。遂日饮如之，病势渐退，易医而愈。杭州府通判王某，河间人，病腹胀，服药不愈。梦人语云：“鬼蒺莉可治。”王寻取煎液饮之，痛不可忍。俄顷洞泄，迸出一虫，长丈余，腹胀寻愈。此二人必命不当死，或有阴德，鬼神默佐之耶？ 

　　轮回酒，即人尿也。有大病者，时饮一瓯，以酒涤口，久之有效。跌蹼损伤，胸次胀闷者，尤宜用之。妇人分娩后，即以和酒煎服，无产后诸病。南京吏侍章公纶尝在锦衣狱，六七年不通药饵，遇胸膈不利、眼痛、头痛，辄饮此物，无不见效。 

　　古人宗法之立，所以立民极、定民志也。今人不能行者，非法之不立，讲之不明，势不可行也。盖古者公卿大夫，世禄世官，其法可行。今武职犹有世禄世官遗意，然惟公侯伯家能行之。其余武职，若承袭一事，支庶不敢夺嫡，赖有法令维持之耳。至于祠堂祭礼，便已窒碍难行。如宗子虽承世官，其所食世禄，月给官廪而已，非若前代有食邑采地圭田之制也。故今武职贫乏不能自存者，多僦民房以居，甚至乏钱僦屋，寄居公廨及神庙旁屋。使为之子者，知礼畏义，岁时欲祭于其家，则神主且不知何在，又安有行礼之地哉！今武官支子家富，能行时祭者，宗子宗妇，不过就其家飨馂余而已。此势不行于武职者如此。文职之家，宗子有禄仕者，固知有宗法矣。亦有宗子不仕，支子由科第出仕者，任四品以下官得封赠其父母，任二品三品官得封赠其祖父母， 任一品官得封赠其曾祖父母。夫朝廷恩典，既因支子追崇其三代，则祖宗之气脉自与支子相为流通矣。揆幽明之情，推感格之礼，虽不欲夺嫡，自有不容己者矣。此势不行于文职者如此。故曰：非法之不立，讲之不明，势不可行也。知礼者，家必立宗，宗必立谱，使宗支不紊。宗子虽微，支子不得以富强淩之。则仁让以兴，乖争以息，亦庶乎不失先王之意矣。 

　　成化二十二年八月十二月正午，天宇澄霁，皎无纤云。松江城郭之人，见空中驾一小舟，从东而西，又折而东，落序班董进卿楼上。市人纵观者塞道，细视之，乃茭草所结。时进卿之父仲俯已患耳疮，乃曰：“此船来载我。”疮果不可疗而卒。张汝弼志其墓如此。且云：“仲俯之将卒，感空中一舟来，可谓怪矣，不可道也。然予所亲闻而详察之，果不诬。然恐偶耳无所谓耶，但春秋记异，此亦在所当志也。” 

　　西湖竹枝词，杨廉夫为倡，南北名士属和者，虞伯生而下凡一百二十二人。吴郡士二十六人，而昆山在列者一十一人。其间最有名，时称郭、陆、秦、袁，谓羲仲、良贵、文仲、子英也。陆本昆山太仓人，其称河南，盖姓源郡望耳。秦则崇明人，居太仓，崇明时属扬州，故称淮海。吕敬夫称东仓即太仓。漫录廉夫原叙如左，以见吾乡文字之盛，有自来矣。 

　　郭翼，字羲仲，吴之昆山人。博文史，不为举子业，专质以为诗。其诗精悍者类李商隐，风流姿媚者，不在玉台下也。 

　　顾英，字仲瑛，吴郡昆山人，吴中世家也。喜读书，宪府试辟会稽教官，不就。筑室号可斋，以诗酒自乐。才性高旷，尤善小李诗及今乐府。海内文士乐与之交，推为片玉山人云。 

　　袁华，字子英，吴郡昆山人。博学有奇才，自幼以诗名缙绅间。如“玉峰月寒木客啸，丹阳湖深姑恶飞”，皆脍炙语也。又如“银杏树阴不受暑，蔷薇花开犹早春”，可称才子也。 

　　顾进，字进道，玉山仲子。好读书，性不爱浮靡，见趋竞者不与交，贞素自守，淡如也。字法古甚，其诗格有玉山之风云。 

　　陆元泰，字长卿，吴之昆山人。先世故宋进士，以赀雄一邑。至长卿不求显达，而专志书史，家声不坠焉。 

　　顾元臣，字国衡，仲瑛之子。年少能读书，作诗俊爽，世其家者也。 

　　顾佐，字翼之，仲瑛兄仁之子。好吟诗，时有惊人句，盖亦渐染玉山之习云。 

　　张希贤，字希颜，吴之昆山人。读书儒雅，酷志作诗。好古物，图画列左右，人间欲得之者，即便持去，毋所属惜，趋尚可知矣。 

　　陆仁，字良贵，河南人。明经，好古文，其诗学有祖法，清俊奇伟。如佛郎国进天马颂、水仙庙迎送神辞、度黄河望神京诸篇，缙绅先生莫不称道之。其翰墨法欧楷章草，皆洒然可观。 

　　秦约，字文仲，淮海人。博学强记，不妄交。隐居著书，尤好吟咏。古乐府如精卫、望夫石，律诗如吴桓王、岳鄂王诸篇，的的可传者也。 

　　吕诚，字敬夫，吴之东仓人。幼聪敏，喜读书，能去豪习。家有梅雪斋，日与文士倡和，其作诗故清绝云。 

　　其余吴士，则陈谦子平、沈右仲悦、张简仲简、马穆民立、张田芸己、胡敬思恭、张守中太本、周南正道、陆继美维之、富恕子微、缪侃叔正、严恭景安、强理彦栗、释椿大、年仆良琦也。 

　　公廨正厅三间，耳房各二间，通计七间。府州县外墙高一丈五尺，用青灰泥。府治深七十五丈，阔五十丈。州治次之，县治又次之。公廨后起盖房屋，与守令正官居住，左右两傍，佐贰官首领官居之。公廨东另起盖分司一所，监察御史、按察分司官居之。公廨西起盖馆驿一所，使客居之。此洪武元年十二月钦定制度，大约如此。 （见温州府志。） 

　　初至嵊县，问“嵊”字之意，一庠生云：四山为嵊，如四马四矢之义。问其所出，云闻之前辈，所出不知也。考之县志、韵书，皆不具此说。偶阅《苏州志》，齐张稷为剡令，至嵊亭生子，因名嵊，字四山。以此命字，必有出也，特读书未到古人云。 

　　司寇林公季聪为给事中时，有盛名。冢宰尹公同仁，尝问汀州守张公靖之云：“自宣德以来，六科人物，公以何人为第一？”张以季聪为对。尹云：“叶与中当是第一人。”近闻之靖之云。 

　　古人称呼简质，如足下之称，率施于尊贵者。盖不能自达，因其足下执事之人以上达耳，观史迁叙秦、汉时事可见矣。后世遂定以天子称陛下，诸王称殿下，宰相称合下。今平交相谓，亦称合下，闻人称足下，则不喜矣。又如今人遇主事称主政，评事称廷评之类，此特换字耳，何轻重耶？至若给事中与古中黄门、小黄门，监察御史与古绣衣直指稍不同，今闻称给事中、御史辄皆不喜。大抵黄门、绣衣，随俗称呼犹可，施之文章记载似不可也。 

　　成化丙戌科，至弘治辛亥，二十六年间，同年在京仕至尚书二人，右都御史一人，侍郎四人，副都御史七人，佥都御史三人，卿三人，少卿一人，通政二人，祭酒二人。在外布政使七人，参政一十五人，参议一十七人，按察使一十一人，副使三十三人，盐运使一人，知府五十七人。虽存亡不一，通计腰金者一百六十六人矣。故近时言科目之盛者，多以丙戌为首称。然其间如罗伦上疏论李文达夺情起复之非，卒着为令。章懋、黄仲昭、庄昶谏鳌山灯火之戏，陆渊之论陈文谥庄靖之不当，贺钦、胡智、郑已、张进禄辈之劾商文毅、姚文敏，强真之劾汪直、陈钺，皆气节凛然，表表出色。后来各科，在翰林、科道、部属者，皆无此风，丙戌之科所以为尤盛也。 

　　同僚尝会饮于官舍，坐有誉威宁伯之才美者。方伯刘时雍云：“人皆谓汪世昌智，以予言之，天下第一不智者，此人也。以如此聪明，如此才力，却不用以为善。及在大臣地位，却又不自重，阿附权宦，以取功名。名节既坏，而所得爵位，毕竟削夺，为天下笑。岂非不智而何？”座客为之肃然。 

　　岳武穆以恢复中原为志，困于高宗之不明，秦桧之奸恶，天下后世冤之。然往古来今，人孰无死，岳虽处死于狱，在宋已有恤典矣，而本朝洪武中，京师建历代帝王庙，定以武穆配享宋太祖神位。景泰初，因翰林侍读徐珵疏请，立庙于其故里汤阴县，赐额“精忠”，春秋致祭。天顺初，杭州府同知马伟以武穆墓在杭州，每岁止有忌辰一祭，且庙无赐额，又疏请得赐“忠烈”庙额，有司春秋致祭，载在祀典。桧墓在今南京近地，方闻少参用周云，近年已被发掘，尝有见而讼于官者，而官知其为桧墓，反快之，不穷治也。桧尝祠于永嘉，朱文公移文除之。桧尝作圣贤臣赞记刻石，本朝吴文恪公讷斥其非而磨去之。杭州志载南海邓林吊岳坟诗有云：“欲斩当时奸桧首，南河树下祭忠魂。”马伟之尝取桧一本，自根至稍锯分为二，植岳坟下，示磔殉，以为岳报百世之后。人心好恶之公如是哉！ 

　　宋与金人和议，天下后世专罪秦桧。予尝观之，桧之罪固无所逃，而推原其本，实由高宗怀苟安自全之心，无雪耻复仇之志。桧之奸，有以窥知矣，故逢迎其君，为容悦以固恩宠耳。使高宗能如勾践卧薪尝胆，必以复仇雪耻为心，则中原尝在梦寐，二帝如在羹墙，其于临安偏隅，盖不能一朝居也。则凡所以为恢复之计，将日不暇给，而何以风景为哉！今杭之聚景、玉津等园，云皆始于绍兴间，而孝宗遂以为致养之地。近游报恩寺，后山顶有平旷处，云是高宗快活台遗址。又如西湖吃宋五嫂鱼羹之类，则当时以天下为乐，而君父之仇，置之度外矣。其诏告之辞以恢复为言者，盖辞臣代言，实非高宗之本心矣。和议之罪，可独归之桧哉？若其力求必胜，召武穆以为和议之决，此则奸桧滔天之罪，而高宗昏庸，不能察也。 

　　韵书分平上去入四声，然上去入，皆平声之转耳。若支、微、鱼、虞、齐、佳、灰、萧、肴、豪、歌、麻、元，此十三韵无入声。近有切韵指南一书，乃元人关中刘鉴所编。其书调四声，如云脂、旨、至、质，非、斐、费、拂，戈、果、过、郭，宵、小、笑、削，钩、苟、遘、谷之类，皆不知音韵而妄为牵合者也。盖质本真之转，拂本分之转，郭本光之转，削本湘之转，谷本公之转耳。脂转质，非转拂，未为不可。但韵中他字，多转不去，况戈、果、过若转入声，当是谷，不当为郭。宵、小、笑若转入声，当是屑，不当为削，苟、钩、遘若转入声，当是革，不当为谷。余不能悉辨，姑记以质知者。 

　　书为六艺之一，书学不讲，亦士大夫一俗也。奎璧之壁从土，慈溪县联奎、映壁二坊牌，壁字从玉。吾昆城问湖馆，馆字从舍，盖当时书扁，付之俗工人，不察耳。又如周布政晟，其弟苏州同知冕，南京户部孙郎中旵，其弟余杭知县冕，皆不识冕字。书学不讲故也。刊有删除之义，如随山刊木，井堙木刊，不刊之典之类是已。今人雕刻书板皆谓之刊，殊非字义。然宋人文字中已有用之者，其来远矣。六书有谐声，梨之从利，榴之从留，桃之从兆，鹅之从我，鸭之从甲，鸡之从奚，可类推也。近世作本草衍义补者，曰榴者留也，梨者利也。若曰桃者兆也，则不通矣，当各言其性味可也。 

　　近过桐庐道中，见一妇隔溪哀诉人杀其夫。然溪深水阔，方思所以处之，左右以其病风，云不足问。予以为其声哀切，决非病风者。适有县官从行，遂免其送，令往取词以复。乃於潜民陈某，夫妇以弄猴乞食，暮投宿山家。其家业渔，兄弟俱未娶，同侍一母。见陈妇勤爽，将图之。夜说陈：“弄猴所得无几，吾渔日得利数倍，翌旦盍从吾试之。”旦果同出，及暮，兄弟同返，而陈不至。妇问之，云：“尔夫被虎衔去矣。”妇不信，号哭不寐。渔者母说以甘言，欲令为儿妇。妇不许，且言将诉之官，求夫所在。兄弟惧，乃并猴杀之，猴以弃之水，妇以埋之废冢中。踰二宿，妇复生，觉有人挑其胁，大呼云：“明星至矣，何不走诉？”妇开眼昏黑，犹不知身在何处。偶见容光之隙，有日透入，遂从隙攻溃而出，始知空椁中也。于是往来奔走，候上司如狂，人因谓病风云。至是案，令有司鞫之，猴亦复生，而适至其家。弄猴蔑圈，尝投之火，火不能焚。皆得实状，渔者兄弟并论死，是亦非偶然也。近闻俗传，道予尝听鬼诉冤，亲断其事若神明者，皆谬妄也。 

　　松江干山人沈宗正，每深秋设簖于塘，取蟹入馔。一日，见二三蟹相附而起，近视之，一蟹八脆皆脱，不能行，二蟹舁以行。因叹曰：“人为万物之灵，兄弟朋友有相争相讼，至有乘人危困而挤陷之者。水族之微，乃有义如此。”遂命拆簖，终身不复食蟹。闻之吾家叔父云。太仓张用良，吾妻兄也。素恶胡蜂螫人，见即扑杀之。尝见一飞虫罹于蛛网，蛛束缚之甚急。一蜂来螫蛛，蛛避去。蜂数合水湿虫，久之，得脱去。因识蜂义，自是不复杀蜂。此亲闻之用良者。古人谓蠢动含灵，观此益信。蜂事与袁忠彻所记金虫正相类。 



　　●蓬轩类记三 



　　“种竹无时，雨过便移，多留旧土，记取南枝。”此种竹诀也。知此则乡俗以五月十三日为移竹之候者，误人多矣。又云：“十人移竹，一年得竹；一人移竹，十年得竹。”盖十人移者，言其根柢之大，即多留旧土之谓也。癸辛杂识有种竹怯，又以新竹竿成后移为佳。尝闻圃人云，花木在晴日栽移者茂盛，阴雨栽移者多衰。今人种艺，率乘阴雨，以其润泽耳。然圃人之说，盖有验者，不可不知。 

　　吾乡布衣沈先生名玙，字孟温。洪武中，其家坐累谪戍云南之金齿。宣德初，归省坟墓。乡人以其经学该博，留教子弟。时年几六十，目已盲，终日端坐。与诸生解四书、五经，章分句析，亹亹不倦，微辞奥义，亦多发明。后还云南，所著有稽言录、昆冈文稿、释奠议。太仓在胜国时，昆山州治在焉，故多文学之士。后因兵燹，随州西迁。自设兵卫以来，军民杂处，人不知学。今文学日盛，固由学校作养之功，而其讲说来历，实先生有以启之也。其释奠议大略言：斯道肇于尧、舜，衍于禹、汤、文、武、周公，而折衷于孔子。然则尧、舜而下，皆合祀于天子之学。天子之学有五，东曰东胶，西曰瞽宗，南曰成均，北曰上庠，而其中曰辟雍。盖上庠者，有虞氏之学也，居于北者，象五行之水，宜以尧、舜为先圣，稷、契为先师，而以建子之月行事。成均者，夏后氏之学也，居于南者，象五行之火，宜以禹为先圣，皋陶、伯益为先师，而以建午之月行事。瞽宗者，殷人之学也，居于西者，象五行之金，宜以汤为先圣，伊尹、仲虺、傅说为先师，而以建酉之月行事。东胶者，周人之学也，居于东者，象五行之木，宜以文、武、周公为先圣，太公望、召公奭为先师，而以建卯之月行事。辟雍居中，象五行之土，而孔子集群圣之大成，宜以孔子为先圣，颜子、曾子、子思、孟子、周子、二程、张子、朱子为先师，而以辰、戌、丑、未四建之月行事。若唐虞之贤人，则从祀于上庠之两庑，夏之贤人，则从祀于成均之两庑，殷之贤人，则从祀于瞽宗之两庑，周之贤人，则从祀于东胶之两庑，自七十子而下，以及后世大儒，咸从祀于辟雍之两庑。然惟天子得以遍祀历代之先圣先师，而守令则惟祀孔子一圣、颜子至诸子九师而已。盖天子祭天下名山大川，诸侯祭封内山川，故惟天子得以遍祀天下之名贤，而其余皆不必祀，祀之则为僭且滥矣。近世金华宋濂作孔子庙议，颇合礼意，而惜乎犹有所未备也，故广其说如此。先生自谓好礼之士，有能以此言请于朝，未有不从，恐未必然。然此足以见其考古之学矣。 

　　陈某者，常熟涂松人。家颇饶，然夸奢无节，每设广席，肴馔如鸡鹅之类，每一人前，必欲具头尾。尝泊舟苏坡沙盆潭，买蟹作蟹汤，以蟹小不堪，尽弃之水。狎一妓，为制金银首饰，妓哂其吝，悉投水中，重令易制。积岁负租及官物料价多。上司追算，因而荡产。乃僦屋以居，手艺蔬，妻辟纑自给。邻翁怜其劳苦，持白酒一壶，豆腐一盂馈之，一嚼而病泄累月。妻问曰：“沙盆潭首饰留今日用，如何？”某云：“汝又杀我矣。”今日闻其乡人谈及，漫记之，以为夸奢不节之戒。 

　　大臣进退，观望所系，而馆阁辅导密勿之地，居此者所系尤重也。近年阁老之去，自商文毅后，皆不以礼。寿光刘公一日朝退，将入阁，有校尉邀于路云：“免入，请回。”公径出，翌日辞。眉州万公之去，一太监到阁下，摘去所佩牙牌，公逐出。舁轿者非其时未至，徒行至朝房，借马归，遂辞。博野刘公之去，一内使至其家，促进本辞。三公之去，皆甚易可疑，是虽朝廷失所以礼貌之意，必诸公有以自取也。闻寿光以私受德王名酒，眉州以认皇贵妃同族，博野以撰张峦铁券文过迟，致嫌谤也。未知然否。 

　　高皇尝集画工传写御容，多不称旨。有笔意逼真者，自以为必见赏，及进览，亦然。一工探知上意，稍于形似之外，加穆穆之容以进，上览之，甚喜，仍命传数本以赐各王府。盖上之意有在，它工不能知也。又闻苏州天王堂一土地神像，洪武中国工所塑。永乐初有阎百户者，除至苏州卫，偶见之，拜且泣。人问故，云在高皇左右日久，稔识天颜，此像盖逼真已。 

　　王继之，福建莆田人，为某官，壬午年死于国事。其死与方希直同，不可泯也，记之以问莆人之知其详者。王良，河南人，以刑部左侍郎出为浙江按察使，是年阖室自焚。见杭州志。 

　　大学衍义一书，人君修齐治平之术，至切至要，非迂远而难行者，惜乎后世人主，多不欲观。其中三十九、四十卷齐家之要，又皆历引前代宦官之事，忠谨之福仅八条，而预政之祸四倍其多。纵使人主知读之，左右其肯使之一见哉！苏人陈祚，宣德间为御史，尝上章劝读此书。上怒，逮祚及其子侄八九人，俱下锦衣狱，禁锢数年。上宾天，始得释。成化初，闻叶文庄亦尝言之，不报。近时丘祭酒先生浚升詹事，进所著大学衍义补若干卷，朝廷命刻板印行，尚未见疑。其所补者，治平二事耳。愚谓能尽齐家已上工夫，则治平事业，皆自此而推之，虽无补可也。 

　　京师有依托官府赚人财物者，名撞太岁，吴中名撑厅角，江西名树背张风，盖穿窬之行也。士人愤嘱托公事者，此行亦忍为之。乡里前辈为显官，不入官府嘱事者，刑部主事吴凯相虞、进士郑文康时乂、吏部侍郎叶盛与中、刑部郎中孙琼蕴章、浙江副使张和节之而已。闻山东布政龚理彦文、福建副使沈讷文敏，皆端士，然皆卒官，予未之识也。记此以致思齐之意。 

　　宋叶文康公时着礼经会元，于周礼大义，多所发明。其言汉河间献王以考功记补冬官之缺，何异拾贱医之方，以补庐、扁之书，庸人按之，适足为病。且百工事，固非周官所可无，而于周公设官之意何补？况秋官有典瑞，玉人何必补也，夏官有量人，匠人不必补可也，天官有染人，钟氏、■〈巾荒〉氏，虽缺何害？地官有鼓人，鲍人、■〈韦卑〉人，虽亡何损？ 虽无车人，而巾车之职尚存，虽无弓人，而司弓矢之职犹在。匠人沟洫之制，已见于遂人，校人射侯之制，已见于射人。有如攻皮之工五，既补其三，而又缺其二，不知韦氏、裘氏，岂非天官司裘、掌皮之职乎？周礼无待于考工记，献王以此补之，亦陋矣。自考工记补冬官之后，先儒论议周礼者颇多，考之集说可见矣，而未有为此说者，记之就正于有道云。 

　　丘氏，苏人俞钦玉之妻也。钦玉，故太子少保、刑书士悦子，颇知书，而轻财好色。尝以丘无子，置妾七人，丘待之慈惠，而防之则严。每旦暮出入房闼，皆有节制，童子十五已上，不许入中门。成化间，钦玉游京师，客死教坊妓家，丘待众妾益厚，而制驭益严。丧甫终，存其有子者二人，余悉嫁之。二子皆遣为府学生，云：“吾待汝无厚薄，成否汝之命也。”丘之父兄皆不拘礼节之士，惧其有所窥视，每闻至，必先出中门延之别室饮食之。自钦玉死，家无妄费，而门无杂宾。俞氏已衰而复振者，皆丘之力也。乡人称道其贤如此。 

　　杜律虞注，本名杜律演义，元进士临川张伯成之所作也。后人谬以为虞邵庵所注。予尝见演义刻本，有天顺丁丑临川黎送久大序及伯成传，宣德四年刻成，告语近序，其略云：注少陵诗者非一，皆弗如吾乡先进士张氏伯成七言律诗演义。训释字理，极其精详，抑扬趣致，极其切当，大抵仿佛朱子诗传、楚辞解而折衷众说焉。盖少陵有言外之诗，而演义得诗外之意也。然近时江阴诸处以为虞文靖公注，而刻板盛行，谬也。其桃树等篇，“东行万里”等语，复有数字之谬焉。吾临川故有刻本，且首载曹昂夫、吴伯庆所著伯成传并挽词，叙述所以作演义甚悉，奈何以之加诬虞公哉！按文靖早居禁近，继掌丝纶，尝欲厘分诗书，汇正三礼，弗暇，独暇为此乎？昨少师杨文贞公固疑此注非虞，惜不知为伯成耳。嫁白诡坡， 自昔难免哉。因辨而正之，庶文靖得释此诬，而伯成之功弗昧云。 

　　近得晦庵先生同年录，因得以知宋科试之制。绍兴十八年二月十二日锁院，敕差知贡举官一人，同知贡举官一人，参详官八人，点检试卷官二十人。十八日、十九日、二十日，引试诗赋论策三场。二十二日、二十三日、二十四日，引试经义论策三场。别试考试官一人，点检试卷官四人。二十三日引试御试，敕差初考官三人，覆考官三人，详定官三人，编排官二人，初考、覆考、点检试卷官各一人，续差对读毕克初覆考，同共考校官六人。四月十七日，皇帝御集英殿，唱名，赐状元王佐以下及第、出身、同出身，共三百三十人释褐。当月十八日，赴期集所，纠弹三人，笺表五人，主管题名小录九人，掌仪二人，典客一人，掌计、掌器、 （“掌计掌器”，“计”字原作“诗”，“器”字原作“品”，据清墨海金壶本改。） 掌膳、掌酒菓各一人，监门二人。二十六日，依令赐钱一千七百贯。二十九日朝谢。五月初二日，就法慧寺拜黄甲，叙同年。初五日，赴国子监谒谢先圣先师邹国公，立题名石刻于礼部贡院。 （“立题名石刻于礼部贡院”，原脱“部”字，据清墨海金壶本补。） 赐状元王佐等闻喜宴于礼部贡院。第五甲第九十人朱熹，字元晦，小名沈郎，小字季延，年十九，九月十五日生。外氏祝，偏侍下，第五一，兄弟无人，一举，娶刘氏。曾祖徇，故，不仕。祖森，故，赠承事郎。父松，故，任佐承议郎。本贯建州建阳县群玉乡三桂里，父为户。按三月十八日至二十四日，连试论策诗赋经义论策各三场，即今之会试。又有所谓别试，不知所试何事。节试唱名释褐后，赴期集所，不知何事。皆欠分明。记之以俟知之者。 

　　叶子之戏，吾昆城上自士夫，下至仆竖皆能之。予游昆庠八年，犹不解此，人以拙嗤之。近得阅其形制，一钱至九钱各一叶，一百至九百各一叶，自万贯以上，皆图人形。万万贯呼保义宋江，千万贯行者武松，百万贯阮小二，九十万贯活阎罗阮小七，八十万贯混江龙李进，七十万贯病尉迟孙立，六十万贯鉄鞭呼延绰，五十万贯花和尚鲁智深，四十万贯赛关索杨雄，三十万贯青面兽杨志，二十万贯一丈青扈三娘，九万贯插翅虎雷横，八万贯急先锋索超，七万贯霹雳火秦明，六万贯小旋风柴进，五万贯黑旋风李逵，四万贯九纹龙史进，三万贯大刀关胜，二万贯小李广花荣，一万贯浪子燕青。或谓赌赙以胜人为强，故叶子所图，皆才力绝伦之人，非也。汉云台二十八人，唐凌烟阁二十四人，非才力绝伦者乎？盖宋江等，宣和间大盗，详见宣和遗事及癸辛杂识。作此者，盖以赌赙者如群盗劫夺之行，故以此警悟世人，人为财力迷心，自不觉悟而溺于此耳。记此，庶吾后之人知所以自重云。 

　　礼书丘公世史正纲有云：佛氏入中国，始铸金为像，后又为土木之偶。后世祀先师亦塑像，不知始何时。考史，开元八年，改颜子等十哲为坐像，则前此固有为塑像者矣。但先圣坐，而诸贤皆立，至是乃改立为坐耳。按晦庵先生跪坐拜说，闻成都府学有汉时礼殿，诸像皆席地而跪坐。文翁犹是当时琢石所为，尤足据信。及杨方子直入蜀师幕府，因使访焉，则果如所闻者，且为仿文翁石像为小土偶以来。观此则先圣先师之置像，盖自汉以来已有此矣。丘公在翰林最号该博，不知何以未尝见此而云然也。 

　　种桕必须接，否则不结子，结亦不多。冬月取桕子，春于水碓，候桕肉皆脱，然后筛出核，煎而为蜡。其核磨碎，入甑蒸软，压取清油，可燃灯，或和蜡浇烛，或杂桐油制伞。但不可食，食则令人吐泻。其渣名油饼，壅田甚肥。 

　　苎，每四五年一种，种须八九月去旧根，取当年旁生枝为佳。久不更种，到老根生白蚁伤之。种法，先锄地作沟，用污泥培壅，每沟约疏五六尺，或一尺。五月刈者名头苎，七月刈者名二苎，九月刈者名三苎。如茂盛，亦不须待至此月。及其未生旁枝，未生花，未遭狂风，可也。若过时而生旁枝，则苎皮不长；生花则老，而皮粘于骨，不可剥；遭大风吹折倒，皮亦有断痕而不佳矣。凡将刈，先以杖击去叶，然后刈之。落叶既归于根，久而邑烂，到地亦肥。刈后乘其未燥，以水沃之。剥重皮沤水中，一时取起，以铁刀戛去粗皮，阴干；若晒干，则硬脆不堪绩矣。雨后刈者，尤润而佳。忧去时以一面着刀，以指按粗皮于刀上，而抽取之。每一刈后，制苎稍暇，须灌粪一度，又以污泥覆之，则茂而收，刈可以及时。大率织布柔和，以头苎为上，二苎亦润籍， 而便于绩者耳，三苎尤劣。 

　　五金之矿，生于山川重复高峰峻岭之间。其发之初，唯于顽石中隐见矿脉，微如毫发。有识矿者得之凿取，当识其矿色样不同，精粗亦异。矿中得银，多少不定，或一箩重二十五斤，得银多至三二两，少或三四钱。矿脉深浅不可测，有地方发而遽绝者，有深入数丈而绝者，有甚微，久而方阔者，有矿脉中绝，凿取不已，复见兴盛者。此名为过壁。有方采于此，忽然不见，而复发于寻丈之间者，谓之虾蟆跳。大率坑匠采矿，如虫蠹木，或深数丈，或数十丈，或深数百丈，随其浅深，断绝方止。旧取矿，携尖鉄及鉄椎，竭力击之，凡数十下，仅得一片。今不用鉄椎，惟烧爆得矿。矿石不拘多少，采入碓坊，春碓极细，是谓矿末。次以大桶盛水，投矿末于其中，搅数百次，谓之搅粘。凡桶中之粘分三等，浮于面者谓之细粘，桶中者谓之梅沙，沉于底者谓之粗矿肉。若细粘与梅沙，用尖底淘盆，浮于淘池中，且淘且汰，泛扬去粗，留取其精英者。其粗矿肉，则用一木盆如小舟然，淘汰亦如前法。大率欲淘去石末，存其真矿，以桶盛贮，璀璨星星可观，是谓矿肉。次用米糊披拌，团如拳大，排于炭上，更以炭一尺许覆之。自旦发火，至申时住火，候冷，名窖团。次用■〈火平〉银炉炽炭，投铅于炉中， 候化，即投窖团入炉，用轮鼓扇不停手。盖铅性能收银，尽归炉底，独留渣滓浮于面。凡数次，开炉爬出炽火，掠出炉面渣滓。烹炼既热，良久以水灭火，则银铅为一，是为铅驼。次就地用上等炉灰， 视铅驼大小，作一浅灰窠，置铅驼于灰窠内，用炭围叠侧，扇不住手。初铅银混化，泓然于炭窠之内，望泓面有烟云之气， （“望泓面有烟云之气”，“面”字原作“而”，据清墨海金壶本改。） 飞走不定，久之稍散，则雪花腾涌，雪花既尽，湛然澄澈。又少顷，其色自一边先变浑色，是谓窠翻。 （乃铅熟之名。） 烟云雪花，乃铅气未尽之状。铅性畏灰，故用灰以捕铅。 （“故用灰以捕铅”，“捕”字原作“补”，据清墨海金壶本改。） 铅既入灰，唯银独存。自辰至午，方见尽银。铅入于灰坯，乃生药中密佗僧也。 

　　青瓷初出于刘田，去县六十里。次则有金村窑，与刘田相去五里余。外则白雁、梧桐、安仁、安福、禄绕等处皆有之。然泥油精细，模范端巧，俱不若刘田。泥则取于窑之近地，其他处皆不及。油则取诸山中，蓄木叶烧炼成灰，并白石末澄取细者，合而为油。大率取泥贵细，合油贵精。匠作先以钧运成器，或模范成形。候泥干，则蘸油涂饰，用泥筒盛之。置诸窑内，端正排定，以柴篠日夜烧变。候火色红焰无烟，即以泥封闭火门，火气绝而后启。凡绿豆色莹净无瑕者为上，生菜色者次之。然上等价高，皆珍贵转货他处，县官未尝见也。 

　　韶粉，元出韶州，故名韶粉。龙泉得其制造之法，以铅镕成水，用铁盘一面，以铁杓致铅水入盘，成薄片子。用木作长柜，柜中仍置缸三只，于柜下掘土，作小大坎，日夜用慢火熏蒸。缸内各盛醋，醋面上用木柜，叠铅饼，仍用竹笠盖之。缸外四畔用稻糠封闭，恐其气泄也。旬日一次开视，其铅面成花，即取出敲落，未成花者，依旧入缸添醋，如前法。其敲落花，入水浸数日，用绢袋滤过其滓，取细者别入一桶，再取水浸。每桶入盐泡水并焰硝泡汤，候粉坠归桶底，即去清水。凡如此者三，然后用砖结成焙，焙上用木匣盛粉，焙下用慢火薰炙，约旬日后即干。擘开，细腻光滑为上。其绢袋内所留粗滓，即以酸醋入焰硝白矾泥矾盐等，炒成黄丹。 

　　采铜法，先用大片柴，不计段数，装叠有矿之地，发火烧一夜，令矿脉酥脆。次日火气稍歇，作匠方可入身，动锤尖采打。凡一人一日之力，可得矿二十斤，或二十四五斤。每三十余斤，为一小箩。虽矿之出铜多少不等，大率一箩可得铜一斤。每秤铜一料，用矿二百五十箩，炭七百担，柴一千七百段，雇工八百余。 

　　用柴炭装叠，烧两次，共六日六夜。烈火亘天，夜则山牕如昼。铜在矿中，既经烈火，皆成茱萸头，出于矿面。火愈炽，则溶液成驼。候冷，以铁锤击碎，入大旋风炉内，连烹三日三夜，方见成铜，名曰生烹。有生烹亏铜者，必碓磨为末，淘去粗浊，留精英，团成大块，再用前项烈火，名曰烧窖。次将块椎碎，连烧五火，计七日七夜，又依前动大旋风炉，连烹一昼夜，是谓成鈲。 （音朝。） 鈲者，粗浊既出，渐见铜体矣。次将鈲椎碎，用柴炭连烧八日八夜，依前再入大旋风炉，连烹两日夜，方见生铜。次将生铜椎碎，依前入风炉■〈火平〉炼，如■〈火平〉银之法。以铅为母，除滓灰浮于面外，尽铜入炉底如水，即于炉前逼近炉口铺细砂，以木印雕字，作“处州某处铜”，印于砂上。旋以砂壅印，刺铜汁入砂匣，即是铜砖，上各有印文。每岁解发赴梓亭寨前，再以铜入炉■〈火平〉炼成水，不留纤毫滓杂，以泥裹铁杓，杓铜入铜铸模匣中，每片各有锋窠，如京销面，是谓十分净铜。发纳饶州、永平监应副鼓铸。大率■〈火平〉铜所费不赀，坑户乐于采银，而惮于采铜。铜矿色样甚多，■〈火平〉炼火次亦各有数。有以矿石径烧成铜者，亦有碓磨为末，如银矿烧窖者。得铜之难，数倍于银。呜呼！镕销钱宝为铜器者，得无愧乎！ 

　　香蕈，惟深山至阴之处有之。其法，用干心木、橄榄木，名曰蕈樼。先就深山下砍倒仆地，用斧班驳剉木皮上，候淹湿，经二年，始间生。至第三年，蕈乃遍出。每经立春后，地气发泄，雷雨震动，则交出木上，始采取。以竹蔑穿挂，焙干。至秋冬之交，再用工遍木敲击。其蕈间出，名曰惊蕈，惟经雨则出多，所制亦如春法，但不若春蕈之厚耳。大率厚而小者，香味俱胜。又有一种，适当清明向日处间出小蕈，就木上自干，名曰日蕈。此蕈尤佳，但不可多得。今春蕈用日晒干，谓之日蕈，香味亦佳。 

　　已上五条，出龙泉县志。银、铜、青瓷，皆切民用，而青瓷人尤易视之，盖不知成之难耳。苟知之，其忍暴殄之哉！蕈字原作葚，土音之讹，今正之。又尝见本心斋蔬食谱作荨，尤无据。盖说文、韵会皆无蕈字，广韵有之。 

　　蔡季通睡诀云：“睡侧而屈，觉正而伸，早晚以时，先睡心，后睡眼。”晦庵以为此古今未发之妙。周密谓睡心睡眼之语，本出千金方，晦庵未之见耳。今按前三句亦是众人良能，初无妙虚。“半酣酒，独自宿，软枕头，暖盖足，能息心，自瞑目。”此予睡诀也。 

　　欧阳公赠王介甫诗有云：“翰林风月三千首，吏部文章二百年。老去自知心尚在，后来谁与子争先。”介甫答之有云：“欲传道义心犹壮，强学文章力已穷。它日若能窥孟子，终身何敢望韩公。”欧公之意，盖以太白、退之期介甫，介甫则以孟子自期，待李、韩若有不屑为者。及其晚节，见于施为，则与孟子异矣。孟子初见梁惠王，未及信用，辄以仁义为言，而不言利。介甫际遇宋神宗，致位宰相，信任最专，天下之人以其平素学问文章节行之美，引领望治。其所施行，不过力行新法，汲汲于富国强兵之谋，致失天下之心，其弊由于言利耳。故草庐吴先生序其文有云：“公之学虽博，而所未明者孔、孟之学；公之才虽优，而所未能者伊、周之才。”盖介甫以孟子自许，而人则未之许也。故曰：“诵其诗，读其书，不知其人可乎？”是以论其世也。使论介甫而不论其相业何如，何以知孟子学术之正？ 

　　古人饮酒有节，多不至夜，所谓“厌厌夜饮，不醉无归”，乃天子燕诸侯，以示慈惠耳，非常燕然也。故长夜之饮，君子非之。京师惟六部、十三道等官，饮酒多至夜，盖散衙时才赴席，势不容不夜饮也。若翰林、六科及诸闲散之职，皆是昼饮。吾乡会饮，往往至昏暮不散，此风亦近年后生辈起之。殊不思主人之情，固所当尽，童仆伺候之难，父母挂怀之切，亦不可不体也。李宾之学士饮酒不多，然遇酒筵联句或对奕，则乐而忘倦。尝中夜饮酒归，其尊翁犹未寝，候之。宾之愧悔，自是赴席，誓不见烛。将日晡，必先告归。此为人子者所当则效也。 

　　国初循元之旧，翰林有国史院，院有编修官，阶九品，而无定员，或至五六十人。若翰林学士、待制等官，兼史事，则带兼修国史衔。其后更定官制，罢国史院，不复设编修官，而以修撰、编修、检讨专为史官，隶翰林。翰林自侍读、侍讲以下为属官，官名虽异，然皆不分职。史官皆领讲读衔，讲读官亦领史事。无兼领职事，不以书衔。近年官翰林者，尚存国初之制，书兼修国史，甚者编修已升为七品正员，而仍书国史院编修官。亦有书经筵检讨官者，盖仍袭旧制故也。此出东里文集。有关制度，且可以示妄书官衔者，故记之。 



　　●蓬轩类记四 



　　易有圣人之道四焉，以言者尚其辞，以动者尚其变，以制器者尚其象，以卜筮者尚其占，四者相因而不可偏废也。朱子治易，虽主象占立说，而其义理未尝与程传背驰。故本义于卦爻中，或云说见程传，或云程传备矣。又曰：看某易，须与程传参看。故本朝诏告天下，易说主程某传、朱某本义，而科举取士以之。予犹记幼年间，见易经义多兼程传讲贯，近年以来，场中易经义专主朱说取人，主程传者皆被黜。学者靡然从风，程传遂至全无读者。尝欲买周易传义为行箧之用，遍杭城书肆求之，惟有朱子本义，兼程传者绝无矣。盖利之所在，人心趋之，市井之趋利，势固如此，学者之趋简便，亦至此哉！率天下之人而为程传之祸者，不知自某试官始，姑记以询之。 

　　闻天顺间，沛县民杨四家，锄田得一古铜器，状如今香炉，有耳而无足。洗去土，有声如弹琵琶不已，其家以为怪，碎之。不知何物也。 

　　成化甲辰，泗州民家牛生一麟，以为怪，杀之。工侍贾公俊时公差至此，得其一足归。足如马蹄，黄毛中肉鳞隐起，皆如半钱。永康尹昆城王循伯时为进士，亲见之，云然。 

　　弘治五年，杨之瓜州聚船处，一米商船被雷击，折其桅。近本处，大小鼠若干皆死，盖鼠啮空而窟宅其中也。大鼠重七斤，小鼠约重二斤。乡人印绶初闻而未信，尝亲问其船主云然。意者天恐风折于扬帆时，致误民命，故击之耶？ 

　　尝闻正统十年，予家祖园新竹二本，皆自数节以上分两岐，交翠可爱。家仆候其老，斫而芟去旁枝，用以支取蕴草饲猪。景泰二年，新居后园，黄瓜一蔓生五条，结蒂与脱花处分张为五，瓜之背则相连附。园丁采入，众玩一过，儿童擘而食之。后仕于朝，有以瑞竹瑞瓜图求题咏者，阅之，则皆予家所尝有也。况他竹之瑞一本，予家并生二本，他瓜仅二三，又非连理，予家五瓜连理，不尤瑞乎！使当时长老父兄有造言喜事者，谄谀归之府县，夸艳归之家庭，动众伤财，其为不靖多矣。惟其悃愊无华，故人之所谓祥瑞，一切不知动其心。惟不知动其心，故骄侈不行，而灾害不作，可以保其家于悠久也。传曰：“天下本无事，庸人自扰之。”其斯之谓欤！ 

　　左氏、庄周、屈原、司马迁，此四人豪杰之士也。观其文章，各自成一家，不事蹈袭，可见矣。史迁纂述历代事迹，其势不能不袭。若左、庄、屈三人，千言万语，未尝犯六经中一句。宋渡江后，学者无程、朱绪余，则做不成文字。而于数字，亦往往妄加贬议，可笑也。先儒谓左氏浮夸，庄周荒唐，屈原怼怨，此公论也。谓庄周为邪说而辟之，亦公论也。若左氏春秋传，自是天地间一种好文字，而世人以其为巧言，岂不过哉！为此言者，正犹贫人吃斋，以文其贫，舍曰珍羞品味，力不能办，而必谓其腥膻不堪食，矫谬孰甚焉！ 

　　南京诸卫，官有廨宇，军有营房，皆洪武中之所经画。今虽间有颓废，而其规址尚在。北京自永乐十九年营建告成，銮舆不复南矣。至弘治元年，阅六十八年，而军卫居址尚有未立者。彼固不能陈乞建立，而上司亦未之念及也。是年，襄城马公文升掌都察院事，奏毁天下淫祠。亦尝建白，尚有未立者，拟欲以城中私创庵院置卫，则财不烦官，力不劳下，其功易成。该部寝而不行。吾昆山知县杨子器，毁城市乡村庵院神祠约有百余所，以其材修理学校、仓廪、公馆、社学、楼橹等事，一时完美。又给发余材太仓、镇海二卫，凡所颓废，率与兴举，军民至今德之。使当时该部大臣，苟有子器其人，则国家之废事以举，官府之缺典以完，又何难哉！盖因循姑恤，特为身谋，而不为之故耳，非力不足也。传曰：“国无其人，谁与兴理？”亦此类欤。 

　　予观政工部时，叶文庄公为礼侍。尝欲取吾昆元末国初以来诸公文集，择其可传者，或诗或文，人不出十篇，名曰昆山片玉以传，命予采集之。若郭翼羲仲林外野言、殷奎孝章强斋集、袁华子英耕学稿、易恒久成泗园集、吕诚敬夫来鹤轩集、朱德润泽民存复斋稿、偶桓武孟江雨轩诗、林钟仲镛松谷集、沈丙南叔白云集、马■〈鹿各〉公振淞南渔唱、屈昉季明寓庵集、王资之深瑞菊堂集、郑康文时乂平桥稿之类。不久，予除南京吏部主事，恐致遗失，俱以送还。今欲为终其事，而其子于父积书扃鐍甚固，一切秘恡不出，乡先辈之美，竟泯泯矣，可胜叹哉！予既负公之托，而又恐人不知其存心之厚，漫记之。殷、易、屈有刻本，余皆录本，平桥稿其子近亦刻板矣。 

　　逊志斋集三十卷，拾遗十卷，附录一卷，台人黄郎中世显、谢侍读鸣治之所称也，今刻在宁海县。其二十八卷内勉学诗二十四章，本苏士陈谦子平所作，误入方集耳。子平，元末人，张士诚兵至吴，士有突入其室者，胁其兄训使拜，不屈，刃其胸。子平以身翼蔽，并遇害。平生著述甚富，兵后散亡，独所著易解诂二卷及古今诗数十篇传于世。正统间吾昆山所刻养蒙大训收其诗，予幼尝见之。京师士人徐本以道亦尝刻其诗印行，后有国初韩爽公望跋语，韩、徐皆苏人。 

　　京师东厂者，掌巡逻兵校之地也。弘治癸丑五月，忽风大作，地陷约深二三丈许，广亦如之。明时坊白昼间二人入巡警铺，久不出。管铺者疑之，推户入视，但见衣二领在壁下，衣旁各有积血，而不见其人。六月六日，通州东门众讹言寇至，男妇奔走入城，跋涉水潦，多溺死者。今日闻马进士庆云。 

　　吏书王公恕，平生耿介有执，颇负时望。然性偏拗，无休休有容气象，士大夫以此厌之。其在南京参赞机务时，与吏书王公■〈亻与〉相厚，为作大司马三原王公传，刻板印行。太医院判刘文泰与公有怨，奏其变乱选法数事，且言其作传刻板，皆讽人为之，彰一己之善，显先帝之恶。以印本封进，乞正其罪。上不罪恕，特以其卖直沽名，令烧毁板籍而已。公遂乞致仕去。予始闻之，窃意公端人也，使其讽人为此，是与王莽何异，不之信。近得印本观之，其间指斥朝廷失处，固人所共闻，而刻板之举，或出于门生故吏，亦未可知。但传中于其所奏事，皆云不报，是皆留中不行矣，而奏词飞语，历历备具，非其亲授之草，则传者何从而得之如是之详？况刻板印行，公未必不知，不复为禁止之，是不能不来谤口之侵，而御笔“卖直沽名”之旨，非误加也。噫！好名之心一兴，求全之毁斯至，以老成得此，不亦深可惜哉！ 

　　晦庵先生家坟墓，乃先生自观溪山向背而为者。面值一江，有沙亘其间。先生尝云：“此沙开时，吾子孙当有入朝者。”其家有私记存焉。景泰间，朝廷念其有功于世，求访其子孙，于是九世孙梴征入朝，授五经博士，世官一人主祀。公文未至之数日，其沙忽被水冲开，适中其言。苏州府通判倪文烜，建宁人，母朱氏，梴之女兄，为予言此。晦庵非术数之学，而其验如此，偶然欤，抑至诚前知欤？ 

　　昆城夏氏，与处州卫某指挥为亲旧。指挥闻夏氏有淑女，求为子妇，数年未成。后求之益力，家人皆许之，女之祖独不许。因会客，以骨牌为酒令，祖设难成之计，谓求婚者云：“铺牌若得天地人和四色皆全，即与成婚。”一拈而四色不爽，众惊异，遂许之。太仓曹用文、查用纯素友善，适其妾各有娠。一日会饮，戏以骰子为卜，云：“使吾二人一掷而六子皆红，必一男一女，必为婚姻。”一掷而得浑纯。后果查生男，曹生女，查以子赘曹为婚姻。此二事相类而甚奇，盖亦非偶然也。 

　　江西山水之区多产蛟，蛟出，山必裂，水必暴涌。蛟乘水而下，必有浮菹拥之，蛟昂首其上。近水居民闻蛟出，多往观之， 或投香纸，或投红绡，若为之庆贺者然。云蛟状，大率似龙，但蛟能害及人畜，龙则不然。龙能飞，且变化不测，蛟则不能也。 

　　庆元初，韩侂胄既逐赵忠定，太学生敖陶孙赋诗于三元楼上，云：“左手旋干右转坤，如何群小恣流言，狼胡无地居姬旦，鱼腹终天吊屈原。一死固知公所欠，孤忠幸有史长存。九原若遇韩忠献，休说渠家末世孙。”陶孙方书于楼壁，酒一再行，壁已不存。陶孙知诗必为韩所廉得，捕者将至，急更行酒者衣，持暖酒具下楼。捕者与交臂，问曰：“敖上舍在否？”敖对以：“若问太学秀才耶？饮方酣。”陶孙亟亡命奔走闽。后登己丑第，此出杭志记遗。陶孙字器之，宋庆元五年曾从龙榜进士，奉议郎泉州佥判，其名衔仅见昆山志进士题名中，而不知其何如人。观此则其为人可知矣。 

　　宋神宗问吕惠卿：“何草不庶，独蔗从庶，何也？”惠卿曰：“凡草种之则正生耳，蔗种之则旁生。”上喜之。 

　　按六书有谐声，蔗，庶声。庶，古遮字，非会意也。若蔗以旁生从庶，则鹧鸪、蟅虫亦旁生耶？小人之率尔妄对，类如此。闻本朝天顺间，睿皇欲除某为翰林学士，以翰林已有三员，疑其过多。兵书陈汝言适侍侧，叩头云：“唐朝学士十八人，圣朝三四人，何多？”上喜之，遂决。盖唐之十八人，太宗为太子时，私引文学之士，以为羽翼，非以学士名官也。学士美官，其滥如此，可乎？君人者闻此言，幸而自悟，或询之有识者，面斥其非而远之，则小人不得以利口乱聪明矣。惜乎皆不悟也。 

　　中吴纪闻六卷，每卷首题云：昆山龚明之。前有明之淳熙元年自序，后有至正二十五年吾昆卢公武记得书来历，及校正增补大略。且云：“非区区留意郡志，此书将泯没而无闻矣。”弘治初，昆尹杨子器翻刻印行。考之宣德昆山志，不载此人。近检公武苏州府志，具明之言行甚悉。盖公武之志人物，间有略其邑里者。昆山志孝文类载马友直、周津、曹椿年，皆本之郡志，而明之独遗之，岂不以是欤！公武知之稔而欠详，后人缺其疑而不志，无怪其然也。记以候修邑志者增入之。 

　　米元章以书画名一时，其文章不多见。家藏故纸中，有露觔烈女碑文一通，辞亦清古，今维杨新志已收入，兹不录。录其赞云：“王化焕猗盛江、汉，叔运煽猗人伦乱。一德彦猗昭世典，情莫转猗天质善。楚泽缅猗云水偃，炜斯囝猗日星建。此赞每句二韵，亦新奇。囝与茧音同，闽人呼其子云然。古韵书无之，盖后世方言耳。 昔刘梦得以餻字不经见，诗中辄不敢用。囝惟顾况有诗，陆放翁亦有“阿囝略如郎罢意”之句，然用之闽、越，似亦无害。江、淮之俗，故所未闻也。而用之刻石之文，何耶？ 

　　本朝文武衙门印章，一品二品用银，三品至九品用铜，方幅大小，各有一定分寸。惟御史印比他七品衙门印特小，且用铁铸，篆文皆九叠。诸司官衔有使字者，司名印文亦然。惟按察使官衔有使字，而司名印文无之，此所未喻也。军卫千户所，有中左右前后之别，而所统千百户印文，但云“某卫某千户所百户印”，十印皆同，不免有那移诈伪之弊。此则关防未至而然也。若于百户上添第一第二等字，则无弊矣。 

　　魏文靖公骥为南京礼侍时，尝积有文银百余两，置书室中，失去。巡捕者廉知为一小吏所盗，发其藏，已费用一纸裹，余无恙也。当送法司问罪，公怜其贫，且将得冠带，曰：“若置之法，非惟坏此吏，其妻子恐将失所。”遂寝之。 

　　提督徐州仓粮太监韦通，尝于桓山寺凿井，深数丈，闻锸下有声铿然，得独轮铜车一具。其色绿如瓜皮，通命磨洗，视之，上有识文云：“陆机造。重三十钧。”推之，轮转而可行。遂进于朝，时宪宗方好古器物，得之甚喜，朝时受赏颇多。成化乙巳岁也。 

　　丘阁老世史正纲唐德宗兴元元年书：“始赐有功将士以功臣名号，其目云：“所谓奉天定难功臣是也。然其所谓奉天者，以地言也。后世遂袭之，以为奉天命，殊失初意矣。”今按“后世”二字，若指五代及宋、元有此袭号则可，若谓本朝则非也。盖本朝功臣勋阶，固有奉天翊卫等字，然朝廷正殿正门，皆名奉天，凡诏赦及封赠文武官诰敕起语，皆曰奉天承运。其主意正谓天子奉承天命以治天下，故事必称天，非袭唐奉天之名也。 

　　弘治六年癸丑十二月三日之夕，南京雷电交作，次日大雪。自是雪雨连阴，浃月始晴。考之周密野语，记元至正庚寅正月二十九日未时，电光继以大雷，雪下如轮。是年二月三日春分。又记略云，春秋鲁隐公九年三月，即今之正月，三国吴主孙亮太平二年二月，晋安帝元兴三年五月，义熙六年正月，皆有雷雪之异。义熙以前云，皆未考。至元庚寅，密所亲见也。然皆在正月、二月，今癸丑十二月六日大寒，二十一日方立春，尤可异也。 

　　北方有虫名蚰蜒，状类蜈蚣而细，好入人耳。闻之同僚张大器云：人有蚰蜒入耳不能出，不以为意。久而觉脑痛，疑其入脑，甚苦之，而莫能为计也。一日将午饭，枕案而睡，边有鸡肉一盘在旁，梦中忽歕嚏，觉有物出鼻中，视之，乃蚰蜒在鸡肉上，自此脑痛不复作矣。又同僚苏文简在山海关时，蚰蜒入其仆耳。文简知鸡能引出，急炒鸡置其耳傍，少顷，竟有声鍧然，乃此虫跃出也。此救急之术，记之。 

　　勿轩熊氏尝论孔庙诸贤位置，大意谓四配中若复圣、宗圣、述圣三公，各有父在庑下。揆之父子之分，其心岂安？宜作寝殿，以叔梁纥为主，配以无繇、子点、伯鱼三人，祀之别室，当矣。叔梁纥之为主，亦无谓。孟孙氏非圣贤之徒，何可与此？此尤迂谬之见。 

　　乡人尝言野中夜见鬼火、神火。鬼火色青荧，不动，神火色红，飞越聚散不常。疑即祭义所谓“焄蒿凄怆，百物之精神”之着也。盖火为阳精，物多有之。世知木石有火，而不知龙雷皆有火。夏天久旱，则空中有流火，今谓之火阳是已。海中夜亦有火。肥猫暗中抹之，则火星迸出。壮夫梳发亦然。精油见日亦生火。古战场有磷火。鱼鳞积地及积盐，夜有火光，但不发焰。此盖腐草生萤之类也。 

　　古人诗集中有哀挽哭悼之作，大率施于交亲之厚，或企慕之深，而其情不能已者，不待人之有请也。今仕于朝者，有父母之丧，辄遍求挽诗为册，士大夫虽非出自至情，亦勉强以副其意，举世同然也。原其所自，始则要结，流于夸耀，终至于仿效成风，而莫之能救矣。盖卿大夫之丧，有当为神道碑者，有当为墓表者，如内阁大臣三人，一人请为神道碑，一人请为墓志，余一人恐其以为遗己也，则以挽诗序为请。皆有重币入贽，且以为后会张本，此所谓要结也。既有诗序，则不能无诗，于是而遍求诗章以成之。亦有仕未通显，持此归示其乡人，以为平昔见重于名人，而人之爱敬其亲如此。此可谓夸耀也。亦有其心无所要结，无所夸耀，以为不如是，则于其亲之丧有缺然矣。于是人人务为此举，而不知其非所当急。甚至江南铜臭之家，与朝绅素不相识，亦必夤缘所交，投贽求挽。受其贽者不问其人贤否，辄尔应之。此所谓仿效成风而莫之能救也。又闻铜臭者得之，不但裒册而已，或刻石墓亭，或刻版家塾。有利其贽而厌其求者，为活套诗若干首以备应付。及其印行，则彼此一律，此其最可笑也。 

　　今云南、广西等处土官无嗣者，妻女代职，谓之母土官。隋有谯国夫人冼氏，高凉太守冯宝妻也。其家累叶为南越首领，跨据山洞，部落十余万家。夫人在母家，抚循部众，能行军用师，压服诸越。后以功致封爵，此女土官事始，但夫人父家有兄，夫家有子，与今不同耳。 

　　癸丑五月，苏州大风雷，牛马在野者多丧其首。民家一产五子，三男皆无首，肢体蠢动，二女脐下各有口眼，啼则上下相应，数日皆死。王指挥辅回自京师，闻有奏词到部云。 

　　唐诗大家，并称李、杜，盖自韩子已然矣。或疑太白才气豪迈，落笔惊人，子美固已服之。又官翰林清切之地，故每亲附之。杜诗后人始知爱重，在当时若太白之眼空时流，盖以寻常目之，故篇章所及，多不酬答。今观二公集中，杜之于李，或赠，或寄，或忆，或怀，或梦，为诗颇多。其散见于他作，如云“李白斗酒诗百篇”，“近来海内为长句，汝与山东李白好”，“南寻禹穴见李白，道甫问讯今何如”之类，褒誉亲厚之意，不一而足。且于它人或称行，或称官，或称字，于白率斥其名，若前辈之待后生者。及观李之于杜，惟沙丘城之寄，鲁郡东石门之送，饭颗山之逢，仅三章而已。况沙丘、石门，略无褒誉亲厚之词，而饭颗山前之作，又涉讥谑。此固不能不起后人之疑也。尝闻乡老沈居竹云：饭颗山，天下本无此名。白以甫穷饿，寓言讥之。“太瘦生，作诗苦”，则明白笑之也。未知然否。 

　　病霍乱者，浓煎香薷汤冷饮之，或掘地为坎，汲水于中取饮之，亦可。最忌饮热汤，饮热米汤者必死。 

　　诗兼美刺，寓劝惩，先王之教也。故有矢诗之典，采诗之官。盖将以知政治之得失，风俗之美恶，民生之休戚，以求有补于治，未闻以诗而致祸者。自后世教化不明，邪妄希旨，在上者怀猜忌之心，在左右者肆谗贼之口，于是乎诗祸作矣。唐以诗赋取士，故诗学之盛，莫过于唐。然当时诗人往往以国事入咏，而朝廷亦不知禁，可谓宽大矣。但尊者之失，亦所当讳，而彼皆昧之，何耶？姑以易见者言之，如“三郎沉醉打毬回”，“虢国夫人承主恩”，“如何四纪为天子”，“不及卢家有莫愁”，是何美事，而形之咏歌，固以显其君上之失矣。至若“薛王沉醉寿王醒”之句，虽前人尝辨薛王蚤薨，未尝与贵妃同宴龙池。然寿王之醒，触犯忌讳，尤非臣子所忍言者。使猜忌之君观之，宁不槩以贤人君子之为诗，皆敢于攻发君上阴私者耶？故一有谗谮，皆信之不疑，而伤害随之矣。予尝谓后世诗祸，实唐人有以贻之也。 

　　甲寅六月六日，苏州卫印纽热灸，手不可握。吏以告卫官，各亲手握之，始信。乃以布裹而用之，亦可异也。 

　　班孟坚汉书，大抵沿袭史记。至于季布、萧何、袁盎、张骞、卫、霍、李广等赞，率因史记旧文稍增损之（张骞赞，即史记大宛传后，）或有全用其语者。前作后述，其体当然。至如司马相如传赞，乃固所自为，而史记乃全载其语，而作“太史公曰”，何邪？又迁在武帝时，雄生汉末，安得谓杨雄以为靡丽之赋，劝百而风一哉？诸家注释，皆不及之。又公孙弘传，在平帝元始中，诏赐弘子孙爵。徐广注谓后人写此以续卷后。然则相如之赞，亦后人剿入，而误以为太史公无疑。至若管仲传云后百余年有晏子，孙武传云后百余年有孙膑，屈原传云后百余年有贾生，皆以其近似，类推之耳。至于优孟传云其后二百余年秦有优旃，而淳于髡传亦云其后百余年楚有优孟，何邪？殊不思优孟在楚庄王时，淳于在齐威王时，楚庄春秋之世，齐威乃战国之时，谓前百余年楚有优孟可也。今乃错谬若此，且先传髡而后叙孟，其次序晓然，谓之非误，可乎？此出齐东野语。尝见元吴文正公、本朝王忠文公读史记伯夷传，疑其不伦，皆有所更定。窃叹服前贤读书精察如此。近见此语，又以叹公谨识见之明，虽前代深于史学者，亦未之觉也。因记之，与读史者共焉。[乐隐键耕]
