南渡录 宋 辛弃疾
    ○渡录大略
    靖康元年丙午三月初二日，金人围京城。三月初三日，金人北去。十月十九日，金人元帅粘罕再围京城。二十五日，京城陷。金人入城，求两宫幸虏营议和及割地事。二年正月十一日，粘罕遣人入城，请皇帝车驾诣军前议事。二月十一日，车驾出城幸虏营。十七日，车驾还宫。三月初三，车驾再幸虏营。次早，帝见太上皇帝到营。初四日至十五日，皇族后妃诸王累累至军中不绝。十六日，粘罕命以青衣易二帝所服，以常人女衣易二后之服，侍卫番奴特以南家子呼帝。十七日，金国以张邦昌为帝，国号大楚。十八日，太上及帝并二后乘马北行。二十一日，次黄河岸。二十二日，入卫州。二十七日，至泉镇。四月初一日，过真定府。五月二十一日，到燕京，朝金主。六月二日，朱后死，时年二十六岁。十三日，至安肃军听候。六月末，移居到云梦。绍兴二年，郑太后崩，时年四十七岁。二帝移居西均州。六年，上皇崩，时年五十四岁。是年移少帝往源昌州。八年戊午，金人伪齐刘豫召少帝于源昌州。十月十九日，少帝到燕京，与契丹耶律延禧同拘管鸿翼府。帝移安养寺。绍兴十二年，赐帝居于燕京之北。绍兴十四年，岐王完颜亮杀金主并太后，遂即位。绍兴十五年，徙少帝于城东王田观。绍兴二十年，徙少帝入城，囚于左廨院。绍兴三十一年春，帝崩，时年六十岁。
    靖康元年正月初六日，京师立春节。先是，太史局造土牛，陈于迎春殿。至是，太常寺备乐迎而鞭碎之，此常仪也。是月初五日夜，守殿人闻殿中哭声甚哀，且闻击扑之声，移更乃止。洎明观之，勾芒神面有泪痕，识者知其非吉兆也。
    初九日，边报金兵留屯河朔，犹豫两持，似欲复犯京师者。太上皇遂出南薰门，往南京。
    十九日，报金国大兵已分布河上，败何淮兵，梁师成弃城而走，兵已渡河。
    廿九日，兵至毛桃岗驻军，作大寨，居民奔入城内，老幼死者蹂躏于道。间有强壮掠劫外城，大火焚烧二十余家。
    二月二日，金人围住京城，攻诸门甚急。
    十一日，以聂昌为都太守提举。虏遣伙入城请和，乞以黄河为界。
    二十一日，京师戒严，金人兵退封丘寺，需索金银牛酒犒师，依契丹倍增岁币，朝廷许之。
    三月，金人退兵北，至穰州。国相有文字至军前，乃粘罕之文也。其略曰：“南北求和，许增岁币，仍有割地之请，未有定议。今大兵已驻河北诸郡，以定可否，彼若不从，则吾持其物而求其道。此计之上上也。”于是金兵明言北，其实只在河南，未尝解也。初九日，金国粘罕加封征讨大元帅，仍令从便宜行事。且降书曰：“今南伐之兵，已逾河济洛，直抵汴京，虽汤武之威，不复有过。甘词诱和，以俘其主，吾之愿也。昔楚，子国也，尚能具灭陈蔡，我师威行电扫，如摧朽掠腐，乘势不取，必贻后悔。俟其复京，并力图之，此万世一时也。若以河为界，实所未闻。天辅九年十二月二十一日。下元帅府施行。
    十五日，粘罕遣人入城上书，请岁币金缯及车辂卤簿仪式，及请移文河北诸郡即日罢兵。
    二十二日，金人攻河南北岸兵马北去。五月，少帝上书，请上皇归京。八月，粘罕兵屯驻蓟郡，且遣使贺上皇归京，其实探伺也。
    九月十一日，粘罕又使人入京求和，仍索金缯以缓我师，朝廷大臣皆无智谋，专事姑息，于是上下苟安，不复有边虞之患矣。
    十一月十七日，河北报：金人粘罕下令大兵南行，已及河界。
    十九日，复围京师。
    二十五日，京城陷，金人入城。
    二十六日，粘罕遣使入城，求两宫幸虏营，面议和及割地事。
    十二月五日，遣兵入城，搬运书籍、并国子三省六部官制天下户口图及宗正谱牒。
    初九日，又遣人搬运法物车辂卤簿太常乐器，一应朝廷仪制，取之靡有孑遗。
    十九日，京师雪深数尺，斗米千钱，贫民饥饿死者盈路。金人又纵兵剽掠，有一将在天津桥上扎甲士千有余人，民莫敢过。时有柔福帝姬侍从三十余人将欲入内，贼叱止之，呼令出轿。帝姬泣曰：“吾贵家子，天子为吾兄，安可出见金兵？”金兵使人曳出之，使前徒行，笑曰：“美妇人也。”问曰：“汝有夫乎？”帝姬曰：“今两国已和，汝等安得无礼？”其人曰：“吾兄为北国大臣，富贵无比，若能为之妻，不异汝南朝富贵也。吾有香缨一枚，可以代兄为聘物。”遂取怀中真珠香囊，手持以献。帝姬不肯受，金人执帝姬手令受之，金人乃笑而退。其后竟为金将兄所得，盖粘罕之次弟也。粘罕兄弟三人：长粘罕，为金国元帅；次泽利，为金国北部大酋长；次野利昔，灭契丹首擒天祚者即其人也。
    二十一日，金人遣使入城，言国主有令，于京师选择女子十八以下出城，父母号呼声动天地。
    靖康二年正月一日，金人入城，朝贺不行礼。
    初九日，北国主下令粘罕曰：“比闻已破汴邑，所献物色不堪，可速择异姓立为主，以慰民望。况吾素居北国，南地非我所便，南宋二主，可令来朝，事贵速行。”
    十一日，粘罕遣人请车驾军前议事。
    十三日，金人军前降指挥言北国主有旨，令契丹海滨侯耶律延禧及西夏侯李智先、南宋皇帝并大元帅及皇弟吴乞买同上大金皇帝徽号，请皇帝诣营署名进奏。
    十四日，再遣人请车驾来日诣军前进奏表。
    十五日，车驾不肯出，金人遣人持出之。上金尊号表云“臣侄南宋皇帝”。又于下请署御名，书云“辅美济运应道法古至德皇帝”之文，乃去。
    十七日，金人遣使入城，称北国主有令，宣示南朝太上皇。上皇令左右接书，使者云：“北国一敕，令皇帝自受。”上皇吁嘘，不得已而接之。书曰：“北国金皇帝书付南朝弟宋皇帝，近者北辽无道，杀伐无艺，朕既歼灭，以宁人民，以开皇图，大有华夏。比缘奸臣童贯、蔡京诖误，以致祸乱，劳吾师徒远至汴邑。今已救时吊伐，以遂和好，叔侄是叙，进币是行。汝可应令保育天和，以抚万民。以河为盟，万载一决，我无伪言，汝其知之。”其词泛滥，皆甘词诱和之意，不复备录。其使仍口传北国主意，曰：“皇帝起居南朝皇帝，今已结为兄弟，不许一切生疑，仍可罢兵。并将到真珠袍一领，是皇帝朝服，今献上皇帝，请收领。”良久，请皇帝进上表，太上曰：“今两国通和，可称书不可称表。”使者复言曰：“北国皇帝本意废赵氏立异姓，如天皇故事。吾元帅诸贵人劝免，其事且止，陛下尚不从顺，大兵不可已也。若大兵再至汴邑，不比去年，幸陛下照察，不可以小屈而乱大谋。”帝叹息，从其请。
    二十一日，金人遣使入城，出榜通衢曰：“元帅奉北国皇帝圣旨，今者远来，所谋事理，业已两国通和，要得金一百二十万万两，银一百五十万万两。”于是金人执开封府尹何，分厢拘括民户金银钗钏环钿等，星无遗，如有藏匿，不赍出者，动辄杀戮。
    二十三日，金人遣使入城，持北国书曰：“今两国通和，所有合理事件，仰元帅府请南朝皇帝至军前面议申奏。”
    二十九日，金人遣使请车驾出城，且赍到北国书曰：“今已破汴邑，二主不可复君，宜族中别立一人，以为宋国主，仍去皇帝号，但称宋主。封太上为天水郡公，少帝为天水郡侯，于东宫外筑室居止。文字到日，仰元帅请宋主到军前面议申奏。”使者曰：“相国元帅数数请陛下出城，同共议事，陛下不肯出，今发北国诏旨，陛下之意何如？”少帝曰：“卿且退，容某商议。”使者曰：“事急矣，从则福，逆则祸，陛下为臣下所误，今何复取臣下之言，恐祸在不测。”使者辞色俱厉，不进而退。
    二月二日，粘罕遣佐统军郎游利将甲兵骑七百余至内，称有两国利害，要见国主。左右入奏，少帝登门，郎游利厉声曰：“元帅遣我上闻国主，昔日差人将到北国皇帝圣旨，所议事理如何？更无一言回报，使元帅无可申奏。今特令我来见国主，其事若何？两日不见来意，祸且不测矣。”又曰：“吾众人马七百余人，每人要得金一两，望下给之。”时左藏金帛已竭，乃于宫中需索，得金钗钿等八百余两，与之，其人不谢而去。
    十一日，车驾出城幸金兵营，百姓数万阻厄车驾，号泣不与行，帝亦泣下。范琼按剑怒曰：“皇帝本为两国生灵，屈已求和，今幸虏营，旦去暮回，即返矣。”百姓大怒，争投瓦砾以击之，琼乃手杀数人，车驾遂出城。至军门，见元帅，粘罕下阶，执帝手曰：“臣远国酋长，不识中国礼仪。”乃揖帝升阶，左右坐，帝西向，粘罕东向，移时不语。左右各执利刃大刀，所侍唯应王福、周可成二人而已。粘罕使左右以所降北国诏旨别立贤君者示帝，帝曰：“敢不从命，苟利生灵，以息兵革，何事不可？”粘罕复使左右白帝曰：“既如此，请国主朝暮候北国皇帝诏旨。”乃令介入引帝归幕。俄，有人进酒食，帝不复举。移时，少帝语左右曰：“可白元帅，令我归宫矣。所议事理既从，他无余荣。”左右白帝曰：“元帅造表请国王同发，来日早行未晚。”帝默然。左右又进饮食，伶人作乐，帝吁嘘不能食。时夜更阑，寒甚，帷幕风急，不能安，倚案凭坐。俄五更，有人至帝前曰：“请国王同元帅发表。”介人引至帐下，旋次升阶，唯有一案设香烛，粘罕使左右以表示帝，其词曰：“臣侄南宋国王赵某，今蒙叔北国皇帝圣旨，令某同父退避大位，选别宗中贤君，敢不遵从？今同元帅申发前去。其次居止及别择贤族，未敢造次，先此奏闻，候允日，别具申请。”书后如前署帝御名。封缄毕，帐下驰一骑，黄旗素马前去讫，方命左右设椅。粘罕南向，帝东向。少顷，有一紫衣人自外至，粘罕与帝并兴身，紫衣人望帐下马，升阶西向相揖，各就坐。粘罕使人白帝曰：“此北国皇帝后弟也，传宣至此，催促陛下议论事。”帝唯唯。复令进酒，时天气寒甚，帝速饮二杯，紫衣人曰：“陛下且宜止此，晚刻面奏北国皇帝，指麾事与陛下言之。”揖退，令左右归引帝归幕。天尚未明，少憩几上，寒不成寐。左右有绿衣者语帝曰：“臣河北人也，为大兵所虏，本是陛下赤子。令臣监视陛下，陛下若能屈节于紫衣之人，庶几有少更改。”语讫，回顾而去。良久再来，手持羊肉一块，进曰：“陛下可少啖此，以御寒。”帝问绿衣者曰：“汝何姓名？今为金国何官？”答曰：“臣姓赵，名保安，今为国相亲吏。盖臣有二妹，皆有姿色，为粘罕宠嬖，故命为亲从，以察伺陛下行止。”帝又问曰：“早来紫衣何名？”答曰：“姓野耶葛，名波。”“何官？”曰：“今为十七军都统，位粘罕之上。今暂来此，要往宋京选女子一千余人，三两日北去也。”少顷，天明，有褐衣从者十余人，列侍帝之左右，言语不可别。俄顷报曰：“统军来相见。”帝迎之，乃早上紫衣人也。帝与之接坐，言不可晓，帝惟加礼，告以周旋。略不回颜色。命左右指瓶中物，左右因以酒进。紫衣人举大杯连饮四五盏，帝亦举一二杯。酒退，顾左右谓帝曰：“兀移太多。”左右解之曰：“兀移太多，安心也。”盖兀移者，安也；太多者，心也。揖而退去。
    是月十三十四十五，上在幕中，粘罕使人守御，且称侯北国皇帝回命到日可回。
    十六日，粘罕使人召帝至帐下，升阶东坐。俄有吏持文书案牍示粘罕曰：“有文字在此。”粘罕阶下刀斧手簇拥一紫衣贵人，帝视之，乃宗正士祝也。粘罕使人谓曰：“今命汝入城，说与南朝宰相，于见今族中选择一人有才望者，同你及合朝大臣保明申奏，以准备金国皇帝有旨到来，别立贤君。”言讫，挥使退去。又拥一皂衣吏至阶下，粘罕使人谓曰：“汝于东京城内择一宽广寺院，可作宫室者，欲于中作二王宫，速置办。”言讫，挥使退去。帝起，白粘罕曰：“所指挥事一一从命，容某入城，视太上安否，以尽子道。”粘罕首肯从，左右进酒帐下，有伶人作乐，唱言奉粘罕为伊尹、太公，粘罕不喜曰：“太公伊尹，古圣人也，安可冀其万一？”因语帝曰：“这几个乐人，是大宋人，今日照好公事。”笑而止，令左右送帝归幕次。坐久，有人传元帅令曰：“来日一面归京，不必再来帐下也。”
    十七日早，有绿衣者来，谓曰：“元帅有命，令陛下还宫。”良久，进食，有数人引帝出幕，至军前，遥见禁卫列于外，车驾遂入城。
    十八至廿一日，天雨雹，城中掠劫尤甚，小民号泣，夜以继日，金人焚烧载楼门。
    二十二日，粘罕遣人入城内白帝曰：“前日所议择贤择地二事，可速计置。”帝唯唯，曰：“一面议论。”时众皆推康王，及欲将南安寺为宫，以白粘罕。
    二十六日，金人复命曰：“来日文字到军前，请国王见元帅。”
    二十七日，帝往撷芳园见太上太后，奏曰：“臣不孝不道，上贻君父之忧，下罹百姓之毒，杀身不足以塞责，今北兵见迫，欲另择贤以为君，若以弟康王为主，不失宗庙社稷，幸之大也。”时常妃在侧，即康王之母也，言曰：“二帝许以康王继位，则中兴可俟。然外镇须假主盟，陛下可作诏书，召四方兵赴京师，金人狡计最多，必不止于择贤，祸有不可胜言者。二帝必不肯容于京师，唯陛下计之。”
    二十八日，帝与太上同早膳，粘罕遣人馈太上酒十瓶，言北国皇帝所赐者。
    三月二日，粘罕遣人持书，一诣太上，一诣帝前，曰：“今日北国皇帝所有施行事件，请车驾诣军前听候指挥。”至日中，又遣使促二帝出城。至晚，又遣人不绝。又云：“若太上不出城，可先遣皇帝至军前。”
    初三日，车驾幸虏营，至帐下，粘罕坐而言曰：“北国皇帝不从汝请，别立异姓为王。”使人持诏书，帝遥远不能辨。使人拥帝降自北道，入小门，至一室，篱落露缺。守以兵刃，自辰至申不得食，帝涕泣而已。先是，帝将出幸也，书“便可即真来救父母”押八字于衣领，付宰相何，以召康王，以图恢复。且在路中传旨付开封府曰：“赵氏孟子，可为检讨。”其意指延寿宫孟太后也。是日，帝在室中，至暮，有一番奴持食一盘，酒一瓶，于帝前曰：“食之。”帝泣而言曰：“父母不复顾矣。”番奴曰：“无忧父母，旦夕与汝相见矣。”其夜无床席可寝，但有木凳两条而已，窗外数闻兵甲声。时天气向寒，帝达旦不寐。天明，有人呼帝出曰：“太上至矣。”帝视之，见戎衣者引太上从旁门小路而去，帝哭不胜。
    初四日至十五日间，皇族后妃诸王累累至军中不止，太上与帝各居一室，后妃诸王皆不得相见，唯郑后朱后相从。今更不纪诸王诸妃事，只述二官家行也。
    十六日，粘罕使人扶二帝至帐下，传北国皇帝诏曰：“汝等父子不道，上负祖宗，下负民物，恣为奢侈，忌公徇私。以至结衅外国，天人俱弃，不可复君，宜择异姓，以代宋后。令元帅责问开封府吏以下，保明策立。仍令赵某父子前来燕京，仰元帅府发遣。”帝与太上闻言，相对涕泣不能言。粘罕曰：“所择康王，今在何处？”帝曰：“不知也。”粘罕谓左右曰：“急持书索康王。”少刻，帝与太上共居一室，侍卫人皆丑陋，而语不可辨别。帝与太上自此日唯一饮一食而已。夜宿竹簟之上，时天气风寒，侍卫人取草茅及黍穰作焰火，与二帝同坐向火。至明日，粘罕命左右以青袍易二帝所服，以常人女衣易二后之服，侍卫番奴以南家子呼帝及太上，饮食与彼同。
    十七日，粘罕又使骑吏持书示二帝曰：“元帅令汝趋燕京朝金主，已召康王至军前同去，南京已立张邦昌为帝，国号大楚矣。”帝与太上并涕泣。时郑后因丧乱，心腹疾作，疼不可忍，卧于木凳，几绝，朱后为其抚摩，四人相对泣下。骑吏怒曰：“元帅令已下，来日发行，诈病何为者？”帝告曰：“母后心腹病甚，君岂不见其面色乎？安敢有诈，倘若见怜，以杯药或沸汤见赐，他日厚报。”骑吏少和颜色，曰：“此间无药物。”因叱左右以沸汤一杯进，后饮之，疼少止。因泣曰：“妾之不幸大矣，国破家亡，虽生何益？”是夕，宿于野寺中。
    十八日早，骑吏前曰：“可行矣。”牵马四匹，令二帝二后乘之，二后素不能骑，骑吏遂掖而乘之。郑后病未已，伏鞍而行。行十余里，旁路数人见之，泣曰：“皇帝父子北去，吾百姓何日得见太平也？”因奉麦饭二小盂进四人分食，粗粝不堪食，帝曰：“吾母心腹疼痛，汝有汤药否？”父老对曰：“无，止有少许盐汤，可煎而饮之。”骑吏恐其滞住，促行。有一骑吏掌行者千户，自言姓幽西，名骨碌都，常以言戏朱后，复恣无礼。当行路之次，朱后下畦间旋溺，骨碌都从之，且执后臂曰：“能从吾否？”朱后泣下，不能言，遂亦发疾，不能乘骑。骨碌都乃掖后同载马上。至晚，约行三十里，宿一寺。是夜月初上，明照廊庑，骨碌都取茅火烹食，以啖二帝于室。二后病不能食，乃手煎羊乳以饲之，曰：“吾保护你四个到燕京。”是夕，郑后寝，朱后惊悸不已，心腹作疼，骨碌都以手抚其腹曰：“病已，病已。”三祝之曰：“尔强强，尔强强。”其无礼若此。天明白于少帝曰：“为吾说与你妻，善事吾，吾即保汝为相报也。”
    十九日，至东明镇，骨碌都早食与帝并食于村店。特乡村荒残，无复人烟，百里之内，唯有屋一二所。朱后疾愈甚，帝泣下不止。骨碌都怒曰：“汝在汴京三千余口，其中女子美貌者甚多，并为人取去，何独眷一朱后，不以结识诸曹，以作前程之托？吾素非胡人，亦以妹奉元帅，故身至大将，富贵无比。吾本河州人，常为官家运花石纲，役使天下人，苦虐不堪言，今至此，天报耳！尚何怨耶？”少帝于是不敢复言，但日吁嘘而已。
    二十日，至封丘镇，早食山坡之下，马啮草相□，而饮食生地下，无椅桌。时雨霁泥滑，路淖不可行，帝与太上及后皆在泥中伏蹲，饮食粗粝，形容黧黑，目睛并昏。旁有井水，太上误堕其中，衣服沾湿，骨碌都拯而出之，马惊失，伤郑后之足。朱后手绞太上衣服，去其水，而上马以行。是夜，宿于馆驿中。
    二十一日，行次黄河岸，欲渡，渡船有自北来者，上立皂帜，中有紫衣人呼骨碌都曰：“北国皇帝约四月半至燕京，今已三月尽，可速行之。”语次，骨碌都数以目视朱后，且哂之，紫衣人知其情状，拔刀执骨碌都曰：“汝本一冗贱，吾兄待汝至此，今安得与妇人私而稽缓其行程？”乃杀之，投尸于河。顾谓帝曰：“为吾说此妇人为何人也？”帝曰：“某妻朱氏，骨碌都数有无礼侵犯，苦无告处，今将军杀之，足以雪吾之耻矣。”紫衣人曰：“汝识吾否？吾乃元帅弟泽利也。”帝拜谢，后亦拜之。至暮，乃抵北岸，及卫州垣邑县之西安镇驻军宿。是时，泽利所领兵甲千余人，并旧骑吏二千人扎寨。寒夜月明，泽利所带妇女四人，遂令置酒，命二后同席共饮，二后闻之，不胜其辱，不能即席。泽利曰：“汝病不能饮，可持此二杯饮汝二王，其恩当候他日报。”乃遣二后入房，以饮二帝。
    二十二日，入卫州城。百姓皆以为金人，不知中有二帝二后。时有买卖者入馆舍或寺中，金人皆易饮食。二帝为金人所闭，居一小室，侍以甲兵，甚严密。日中始得豆饼四枚，四人共食。时百姓或有知其事者，于窗隙中令人馈以饮食，间或又为守者所夺，时在彼中留半日。是夜，复出城外三十余里，宿于安国之北明王寺。少帝以饮食不继，渐生泄泻之疾，日走数十次。又为监者所诟，惶惧不敢复言。
    二十三日，至怀州。入城，泽利往往于二后前恃酒无礼，或时窘骂二帝，城中有富家数十户，泽利遣人В掠酒食财帛子女以自娱，又常鞭打下人。是夕，帝渴甚，告监者使取水，偶泽利过前见之，遂手杀其人于帝前，帝大惊骇。又顾谓帝曰：“可安稳到京，莫得生事，若不是郎主要活底，你死不多时矣。”自是，帝见泽利必惊悸，移时而后定。
    二十四日，至安信县。帝及太上二后未尝涤面，至是见野水清澄，四人方掬水洗面灌涤，相视哽咽，不胜情。旁有人献牛酒于泽利者，泽利拔剑切肉啖食，连饮五七盏，以其余酒残食饷帝曰：“食之，前途无有食也。”复视朱后笑曰：“这一块最好，你自吃之。”方饮酒时，或有人言知县来相见，乃见一金人衣褐净绿袍，穿皂靴，裹小巾，执鞭揖泽利，泽利又分酒食羊肉，同坐共饮。移时，泽利乘醉命左右叫朱后出劝酒唱歌，朱后以不能对。泽利怒曰：“汝四人性命在我掌握中，安得如是不敬？”欲以所执之鞭击之，朱后不得已，乃持杯作歌曰：“幼富贵兮厌绮罗裳，长入宫兮陪奉尊阳，今委顿兮流落异乡，嗟造化兮速死为强。”歌毕，两手持杯向泽利曰：“元帅上酒。”泽利笑曰：“歌中词句最好，可更唱一歌，劝知县酒。”后乃再歌曰：“昔居天上兮珠宫玉阙，今日草莽兮事胡可说，屈身辱志兮恨何可雪，誓速归泉下兮此愁可绝。”乃举杯向知县饮之。泽利起拽后衣曰：“坐此同饮。”后怒，欲手格之，因力不及，反为泽利所击。知县劝止之，曰：“可更唱一歌，劝将军酒。”后曰：“女不能矣，愿将军杀吾，死且不恨。”回首欲投庭前井，左右救止之，曰：“不可如此迫他，北国皇帝要四人见朝，公事不小。”酒罢各散去。是日，四人无晚饭，泽利使人监视愈甚，以至执缚于柱，毁骂百端，唯待朱后稍缓，盖泽利思私之也。
    二十六日，至徐村。自安信县行至徐村二百余里，并无人烟，泽利分兵一半先行，持文字报节先至真定，留一半护卫。是日申时，有北来兵马三百余人，首领见泽利，下马作礼，言语不可辨，忽其一句可辨云：“已遣四太子下江南，到建康。”
    二十七日，到白水镇。朱后又欲投井，郑后掖止之。泽利怒曰：“可缚之。”乃与郑后连索臂腕，用马夹于马队中引行。望见一堡极高，上有旌旗，书周郑二字。良久，寨门开，有土豪兵甲约有五百余人，皆长枪大棒，腰带弓箭，往来冲击，泽利与之合战，流矢中太上旁一番人，太上甚惧。其来兵乃河北乡民强壮，聚集保护乡村者，自辰至申，乡民为泽利打围，稍稍败去。驻军于大林中，有执乡民者，泽利呼前而语曰：“这四个是你大宋皇帝皇后，今放汝归去，告报诸乡，即日归降。”遂令二帝及后四人言：吾是南朝官家，今往燕京朝大金皇帝。乡民不觉泪下，谓帝曰：“吾这一乡，周郑所聚三千余人，北连真定，南接怀卫，约有三千余处，此是乡民强壮者举首南望，要见南宋官兵，今官家被其执缚，吾等乡民不久自散也。又闻康王南京做官家，不知如何也。”泽利曰：“康王也被捉，后面便来。”遂将所执乡民放去。是晚，帝及后皆宿于野中，上无遮覆。至半夜，有微雨雷自北起，衣服皆垢腻，为雨沾湿。至晓，雨大作，泥雨中行数里，方及一寺，驻军于中，乃得少憩。移时雨止，水湿遍身。
    二十八二十九日，并在荒野中行，不知里数，其番骑皆于马上吃干粮肉，及有掳掠到随行人取水煮食，帝后微得些食。
    二十九日晚，泽利解衣数件，泥污皆遍，令朱后就野水洗濯，二帝、二后但痛哭流涕不止。日昃，犹催行。至晚，后骑报言，乡兵散，数队约千余人在此寺中屯驻。泽利叱左右，可分兵一半，前往杀之。乃遣次将骨夜又将兵马前去迎战。至夜半，令人回报，杀得人兵四散，得粮而返。
    初三日，过一坡泽旁，其中杀倒死尸堆集，臭秽不可近。有狼二头在其中噬嚼人肉，见人惊散，鸟鹊鸣噪，可惊可骇。是日，在坡野中，天气渐热，无水可饮，帝渴甚，而莫有敢供者。
    自三月半间，拘执甚急，虽便溺之往，必使人持刃随从。初五日以后则不复记月日，尽行广野大途，日以饥渴为念，不复记忆。但云或日，观者自可见其次第也。
    或日，至一乡村，数十家，见泽利至，俄有褐衣前揖泽利，奉上酒食，二帝及后亦有酒食，颇丰腆。
    或日，至一县，不暇问名，亦有官出迎，如前备酒食，内有一知县者，乃一番官，见泽利毕，次见帝后曰：“小番娶得肃王小女为妻，要见皇后。”乃引一女子前拜，已戎服，视太后等泣曰：“奴是肃王小女珍珍也。”呼太后为婆婆，朱后为姆姆，曰：“前日为马军拥道至此，其首领万户，不知姓名，与此知县是弟兄，将奴嫁与他，今成亲六日矣。前日在此县中，诸皇孙兄一十七人，皆为诸人分去，或为妻者，或为妾者，东西南北不知去向矣。”拜说未毕，为知县引回。是晚，宿一豪富家，主者接泽利甚有礼。中夜置酒，命妾数劝酒，兵士数辈执缚帝及后于庭中柱上，至以便溺浇之，不能反侧。劝酒妇人皆美色艳服，良久酒罢，泽利与豪家趋别馆。美妾吁嘘相谓曰：“吾与汝皆太上皇女孙，今日伯伯做官家不好，不如吾公公做官家快活，今落在他家，何有出期？”再三流涕，为人所呼，入庭帏而去。
    或日，至一州，亦不记州名，人烟稍异于他州。泽利在驿中安泊，知县与官员来相见者皆是番人，买卖者问知是二帝二后被执缚，往往亦有流涕者，或默然，或低声语曰：“南京有官家张邦昌，系大金所立，才做官家，便叫康王即位。大金官家怒发，已差四太子领人马去收复也。”时帝及太上于隔窗闻之，乃知康王不在番中，前日骑兵所言，盖妄语也。是日，稍稍得食，但粗粝不堪耳。
    或日，到一县，极荒残，有屋七八间，城廊皆裂，有一女子年二十余，路旁垂首曰：“吾乃南朝皇孙女，因病，为大军弃到此，不能存活。”见太后过，乃拜曰：“带取奴奴去。”后不敢留。左右或报泽利，泽利视之，微笑曰：“一块去。”遂令左右扶上马，乃行。是夕，宿于野寨中，泽利醉淫其女，丑恶之声，二帝共闻，不敢开口。遇有余食，皆与女子分食。谓朱后曰：“你不如他。”
    或日，行至一城，不知是州是县，止有官兵二十余人，并无百姓。见泽利再拜，怀中出文字示泽利，及呼左右去。帝后冠帻衣带如囚状，坐一小室。良久，有人持文书示帝曰：“可依此式作表，先达燕京。”其文引晋怀愍及孙皓、刘禅、石少主故事，及尊大金为汤武，北灭契丹而又南灭炎宋，功德巍峨，与夫请罪免死之意，持书者呼左右索纸笔与帝，曰：“速写！速写！”帝不得已，乃从之。书云：“亡国囚俘赵某，同男赵某及妇妾郑氏、朱氏稽首再拜大金皇帝陛下，垂念某承祖宗基业，立民为国，不能上顺天心，下抚万民，听谗臣之言，结衅外国；徇贼臣之求，积怨华夏。致上国兴吊伐之师，下土作向明之行，今一家被虏，百口分飞，父子二妻，尚祈哀宥，伏唯陛下德过尧舜，威胜汤武，既已灭宋，当立异姓。而微贱之躯，听命几下，幸与赦文，苟延残喘。”文成，多为删吸偎慢，不欲与录。其末句有云：“愍怀幽厉，未知今日之惭；文武成康，曷敌此时之举。”是日作表，出行三十里，及深夜月明方止。
    或日，及一官府，皆新创造，牌曰收复新门，旁列兵刃三十余，入甲士六七十人。传呼曰：“赵某父子”，二帝为执而入其门，两道皆栽榆树，下立庭砌。须臾，见堂上金紫人衣朝服，侍卫甚众，引帝北面再拜，有人传谓曰：“将他二人去见海滨侯。”言讫，趋出大门，复入小室。至庭中，见一胡人胡服，无巾帻，立庭砌，若有所伺者。左右指谓曰：“契丹主耶律延禧也。与汝罪状一，同在此公事未了。”言毕，复引帝坐一小室。须臾，延禧亦入，头有巾帻，二帝曰：“吾大宋与契丹南北二百余年，未尝绝和好，一旦为奸臣所误，俱至于此，为之奈何？”延禧曰：“公父子明后日北国皇帝须有赦罪之理，吾已在此三年，尚未了绝。”帝曰：“何事未了？”延禧曰：“吾祖真宗皇帝在日，有百穴珠一颗，大如鸡卵，上有百穴，每穴中常有生珠一颗，月明之夕，以珠映之，其珠自落下，以绛纱承之，每日可得珠百颗。又有通香木一段，以沸汤沃之，取其汁洗衣服，及洒万木花卉屋宇间，经年不散。人有奇疾，服之亦愈。烧之可降天神，香气闻达百余里。当时契丹为大金所灭，二物不知何在。今北国皇帝须要此物，缘此三年未得释去。吾妻子族属尽皆分散，作他家贵人，美貌者入富家，丑陋者入民庶家。”帝曰：“此为何处？”延禧曰：“此名平州，去燕京尚有七百里，勉之勉之。”良久，有人引延禧出。帝立庑下，及有甲士拥一番囚至，其人大骂，言语不辨，主者乃命以刀断其舌，牵出斩之。其妻美貌，再拜请命，怒，亦斩之，小儿子四人并令敲杀。主者命引帝出，见二后尚立墙下，映日而哭，同行至通衢，斥令上马而去。遂令出一城门，向北而行，道间花卉甚多。少顷，有二十人往来不止，曰：“郎主召见四太子于江南，今日便令车马前去。”帝与太上立路旁，时有二人，皆南朝人，为兵卒者，不知其为帝也，乃相谓曰：“五月一日，康王南京即了位也。”余语低不可辨。少刻，路间左右催行。至晚，行得百余里。其时近暑，帝后衣服垢腻虮虱，不可衣着，头无巾帻，宛若囚徒。行三日，不见泽利之面，亦不知泽利在军中与否。左右时时诟责，言语不甚能辨别。
    行数日，有人呼帝出，谓曰：“四太子大王军至，汝可出见之。”路旁有一寺，四太子坐胡床，引二帝二后拜于堂下，四太子且诟责曰：“汝父子无道，致有今日，若当时信吾国家言，誓寻海上之盟，共灭契丹，分其土地，南北为国，岂有今日？奈何不顺天命，反与契丹连和，欲坐观成败，彼胜则从彼以攻吾，吾既胜矣，又不能从吾，汝之愚一也；吾兵已破汴邑，皇帝愍念生灵，与汝讲和，以河为界，汝又不服，劳吾师徒远征，汝之愚二也；且天子死，社稷亡，汝祖宗二百年，不能守成，内则奢侈，外则结怨，一旦灭绝，何面目见国人？尚忍死见吾，何惭如之？汝之愚三也。”帝为四太子所责，俯首流汗，不能言，但与太上太后再拜而已。续呼左右取笔砚，令少帝作书，召刘光世、韩世忠、刘等归服，而曰：“今日夏至节，赐汝酒各一杯。”令左右于金瓶中斟四杯饮之。复谓帝曰：“北国皇帝无杀汝道理，不失为侯王。”言讫，上马而去，鼙鼓钟钲声动天地。时二后自出京以来，足跣不复能行，虽乘马，足皆生疮，肌肉瘦瘠。二帝亦枯槁不类人形，为左右监者诟责鞭朴，欲死无路。金人衣服共相结缚，夜卧不相舍，二帝及后与番奴连腕共手，合坐同食。似此行路五六日，始达燕京，盖契丹旧都也。入门，小类东京，既至内门，适金主登殿，左右执帝及后膝跪于地，皆再拜讫。其门内列金紫贵人，或绿、或褐、或伞、或笠、或骑、或车，约有数百人，皆称万岁。良久，传呼令左右赐巾帻，又有侍官二人自金门出，传金国皇帝圣旨曰：“皇帝劳汝，赐衣服沐浴，来日入传敕。”遂出赦书。引帝入都堂见宰相，至堂下，堂上坐一人，左右曰：“此银朱孛董相公也。”亦再拜，孛董答拜，中侍立堂上宣敕，其文不复载，后复曰：“赦赵某父子之罪，免为庶人。”引帝及太上入朝，皆巾帻，皆袍，二后服如常，至殿下，北面再拜讫。其门下列金紫贵人如前，国主自殿上传敕，封帝为天水君侯，太上为天水郡公，各于燕京赐宅居住。左右唱命，二帝及后再拜谢恩。左右引去，入一小室。良久，有二皂衣吏引帝及后入官府，门有牌，书燕京元帅甲第。至庭下，有一番人坐堂上，曰：“此元帅也。”帝亦再拜，皂衣吏呈文字于元帅，笔署其末，令引帝去。皂衣吏引帝后出门徒行，护卫二十余人，经十余街，始入元帅府。入门，转左廊下小屋，呼帝与后坐，其中并无椅凳，唯砖石三四枚而已。时帝终日下拜，又饮食不进，惊惶不安，两日之中，止饮食一次，后但哭泣而已。欲触柱死，左右立止之。
    二十二日至三十日，并在室中锁闭，日所有者粗饭四盂、米饭四盂而已，相顾不能食。朱后有疾，卧冷地上，连日呻吟，监者尚加诟责。少帝语左右：“汝等可悯念吾国破家亡，取汤水相救。”左右引去曰：“吾国禁卫，犯旨过于杀人，汝呼悯字，已该大罪，尚欲索汤水耶？”再恳之，不顾而去。
    六月一日早，又引帝及后至元帅府庭下，令帝再拜，良久乃退。时朱后病不能行，左右监人负之而趋，双手持后足，无礼特甚。是日以后，朱后病愈笃，初二日午刻死，年二十六岁。帝大恸，告监者曰：“某妻已死，将如之何？”左右白于官，良久，有皂衣吏引数人扶后尸，用黍席鞯卷之，共拽之而去。帝哭愈哀，不敢出声，恐监者喝之也。
    初三日早，有中使坐元帅府，引帝后于前，传敕曰：“天水郡父子可往安肃军听候指挥，来日便行，元帅府发遣。”初四日早，元帅府吏呼帝曰：“官家圣旨，令汝往安肃军居往，今日便行。”帝曰：“吾母郑后抱病未愈，略候晚行如何？”吏怒曰：“吾北朝不比你南朝，令在早行，你若守正，不至于此矣。到此尚不遵法。”吏叱帝，帝不敢对，乃徒步前行，护卫者二十余人，自元帅府出行。至晚，始出燕京北门，宿捕司房。捕司如南朝尉司也。郑太后不能行，帝与太上共扶或负肩之而进。是夜，虽宿捕司，无饮食。盛暑行沙碛中，每风起，尘埃如雾，面目皆满，又乏水泉。监者二十余人，为首者阿计替颇怜二帝，乃谓曰：“今天暑，稍稍食饱，恐生他疾，此间无药。”遇有水处，必令左右供进，因此郑后病渐愈。初五日行至十一日，所过村邑，饮食稍为阿计替劝免。又戒左右勿得叱喝，日中极热时，亦得少息于木阴之下。帝时年二十九岁，太上年四十六岁，形容槁黑，不复有贵人形相。若此行无阿计替护卫，六月酷暑中，必死无疑也。
    十二日晚，至安肃军城下，其城皆是土筑，不甚高大。入其门，守卫者皆搜检，以至郑后脐腹间亦无不摸过，虽他人出入亦然，盖入城内故事也。行经数街，始至官府。入门，引二帝及太后至庭下，左右喝名，令帝再拜讫，知军者别呼绿衣者引帝三人出门，入一小室，令帝后坐其中，送粟米饭浆，令帝后饮啜。阿计替自外至，语帝后相慰安，遂引别去。自此封固室中如前。帝后自春及夏，跋涉道途，人行泥淖中，衣服垢腻，且生虮虱，苦楚不可行，独有阿计替者，自泽利命之监守，至今不离小室门，复时时为帝洗濯，但言不可辨，时至晓一二句。
    十四日，知军使人呼帝至庭下，且传北国皇帝圣旨曰：“天水郡公赵某父子并给赐夏衣一袭。”视之，乃纱帛二段，生绢一段，令帝谢恩拜受，使人持其物同归。其物乃为监者取其半，复以旧沙褐衣并生绢付帝曰：“可衣此，庶免汝裁造也。”自此，日坐室中锁闭，唯得粟米浆水各一盂而已，余无有也。
    十七日晚，将近二更，外有喊声，火光烛天，杀人，大乱。盖安肃知军人有二：一是契丹人，一是大金人。二人不和，其契丹人欲杀大金人，劫二帝南归投西夏，结连易定一路。谋尚未发，偶以酒醉鞭挞一奴，奴往告大金知军，遂举兵围契丹人，杀伤殆尽，至晚方定。其火连烧屋宇百余间，杀死七百余人，至烧二帝所居室二丈许乃止，不尔为火焚死矣，盖拘执之故也。
    十八日早，知军在庭上，引帝至庭下，且责曰：“你与契丹结连，杀我同归西夏，吾昨夜已杀了，今奏大金皇帝，与你理会。”帝曰：“某在室中，防固甚密，何由与彼通情？”知军怒曰：“现有首告人在，你不得胡说，煞好公事。”帝争不已，知军令左右以鞭击之，帝口血出，齿碎，令人拽去，复入前室拘之，以绳缚帝，帝泣不能出声。是日饮食不至，唯监人私以浆水并少许饮食饷帝，三人分食，至夜，囚系愈急。至六月二十日，并如前。
    二十三日，知军坐厅上，命引帝至庭下，再拜听诏，曰：“赵某父子既已免死，令居止安肃军。乃结连同知李奉国，意欲反叛，本宜赐死，姑置勿究。更令往云州听候指挥，仰安肃军发遣前去。”读讫，引帝再拜谢恩，帝哽咽不能言，知军怒曰：“汝尚敢如此，当初要杀吾，今日如何放得你过。”命左右拽帝，坐帝地上，以柳条鞭十五余下，帝哭泣如雨，痛楚久之方苏。戒左右曰：“即今便行。”至晚出城，宿野庭中。时甚暑，帝身有伤苦痛，坐庭中地上，不能起止。至深夜月明，始得少饮，三人分食。太上因暑热成病，监人取青野草木板布于地上，令二帝卧其上，云不为地湿所侵，可以免疾矣。
    二十四日至三十日，在路遭大风雨，狼狈万状，如是数日，方达云州。如前拜同知于庭下，命左右引帝入土园内，以兵守卫，虽衣带皆为取去，盖防自缢也。日唯一食。
    至八月十七日，有绿衣吏手持钥匙开上门，呼二帝及后出，谓曰：“大金皇帝赦汝罪，叫汝再往燕京，可出谢恩。”时帝以稽首称谢，盖诚心也。其绿衣既引帝出土园，复引入一室，如前囚闭之日，问得饭一木器，浆水一木瓶。时天气稍凉，二帝饮浆水疾作，待死而已。二帝受祸已及半年，置之无可奈何，不复愁苦，但衣袂经夏糜烂，寒不可敌，监者或遗以敝衣，稍代帝补益。
    十月或日，早五更，忽鼓声四起，人兵奔乱杀戮，火光连天，盖同知下有将补千户者三人作乱，绿同知夺其妻，故举兵杀同知家眷六十余人，及市中百姓六七百家，日中方定。其千户者三人皆下马至帝前，携衣数件，自隙中遗帝，曰：“与你，与你，吾曹三人今归西夏矣。汝国中南京康王已官家半年了，勉之，必有归去之期。监者二十余人，吾皆杀之矣，吾不可以久留。”复赠帝干粮数器，各上马而去。是晚，城中大乱，有千户执为乱者杀之，乃止。经两三日，别军始至，城中方定。先是，监者中有阿计替，相从帝已半年矣，稍得其侍卫之力，帝谓太上曰：“阿计替想为乱者所杀矣。虽城中大乱，吾父子不敢出此门，奈何？”言未已，阿计替自外至曰：“且喜无事。”帝问其不死之故，曰：“吾于死人堆中藏伏两昼夜，方得脱。”由是阿计替再监视二帝，外来二十余人，盖同知官属也。
    或日，阿计替引帝至庭下，有紫衣一番人坐堂上，呼曰：“识吾否？”曰：“不识也。”遂自言曰：“吾乃盖天大王，系四太子之伯。”良久，屏后呼一人出，帝视之，乃韦妃也。太上俯首，韦妃亦俯首，不敢视。良久，盖天大王命左右赐酒二帝及太后，曰：“吾看此个妇面。”盖韦妃为彼妻也。酒罢，谓监人曰：“善护之。”阿计替引帝去，再入前室，然稍稍缓其监，饮食略备，以此经一冬，稍可御寒。
    天辅十一年正月一日，大金例以是日疏放囚禁，虽死囚亦得少出，阿计替引帝出外纵步，但不出府庭门。帝视玩间，有一泥婢衣褐衣，口称韦夫人所遣，手持一盒子，曰：“夫人叫传语十一官人、八官人，曰且耐心。”且密语曰：“闻九哥已即位，恐有归期未晚也。”其人将盒子中物置太上衣中，奔走而去。帝视其物，皆枣面所烧大饼也。阿计替乃佯言曰：“是何泥婢，送与他人，可速归之。”乃引帝入室中，问曰：“适闻九哥是何人？”帝曰：“九哥乃康王，吾亲弟也。今韦夫人，乃康王之母也，故来相报耳。”阿计替曰：“十一官人是谁？”帝曰：“十一官人吾父也，八官人即吾也。”遂持其物与阿计替并新到监者二十余人分食之。至晚，更不复出。
    初三日，例是日为偷日，虽妇女什物金宝，宫中不禁也。他日则不然，必置于法也。是日，有黄衣者数人，各持饮食七八器，将五器与监者食之，三器使人赍至室中，谓帝曰：“食之。”视其物，皆肉縻，以肉与米合煮之者。帝与太上太后食未已，乃为监者持去。帝问阿计替曰：“此食何为者？”答曰：“此地风俗，乐善人家，唯作粥以食囚禁者，可与斋僧同功，故今日有人赍来此也。”帝又问曰：“此何人家也？”阿计替曰：“此亦韦夫人所遣也。”二帝与后因韦夫人在彼，稍稍获安。
    十四日，彼处亦放灯，街市张灯，无鼓乐，但有金鼓喧天，至更后而已。胡妇胡女携手于酒肆中，遇人即便暗合而归，宫中父母皆所不禁。
    二十日，阿计替谓帝曰：“今月十九日，北国皇帝生日，作宴天下，此处同知宴罢，先赴燕京去也。”盖北国法，先期十日赐宴，近郡即赴燕京上寿。是夜更阑，阿计替指引向来送饼食泥婢至帝前，曰：“夫人传语十一官人、八官人，两三日中，往燕京去也。复来与不复来，未可知，且保重将息。”言已急行，去甚速，其他监者已觉，争问其实，阿计替曰：“汝不知同知有指挥事？”遂不复问。是夕，二帝及太后闻韦夫人去，甚不乐。
    二十三日，闻韦夫人同盖天大王领马骑前去，留下千户五人，内一主者名啜鸡凡，领人从二十余人至帝前，曰：“盖天大王、韦夫人与你父子三人煞有公事，似你这般人，留之何用？若五七日闻知盖天大王不再来，共你吃这一场公事。”呼监者二十余人戒曰：“防固不可少缓。”自此帝复与监人，拘执如前。阿计替亦不敢少有庇缓。
    二十八日，阿计替前白帝曰：“闻知四太子已上四川，及建康府，又为四太子探知，康王已南渡浙江，其势恐不能久。”二帝闻之太息曰：“若九哥事不成，吾父子俱无望矣。”俄有持酒至曰：“金国皇帝生日，例赐酒肉。”帝就食之。
    二月一日，有探骑至官府中报主者啜鸡凡曰：“北国皇帝已差四太子盖天大王往关西，交点五路财客，别有文字，差兀西哺途来作此处同知也。”
    初二日，有皂衣吏持文字前来白帝曰：“新同知到来，要你文字，须便供写。”帝曰：“所写如何？”曰：“速写！速写！”诟詈言语不晓，帝不得已，乃书如今之案款状曰：“近封天水郡赵某，同男赵某与妻郑氏各年若干，谨状。”番人执去。
    初十日，同知到云州，引帝至庭下，讯问曰：“汝是赵某父子否？”曰：“然。”令左右引去之。少刻，阿计替白帝曰：“同知兀西哺途乃是途石之儿，其父因从四太子往江南，为刘三相公捉去，今来恨官家，将汝三人苦楚。”又移二帝入一小室，湿淖不可坐，帝泣相谓曰：“吾父子死于此矣。”阿计替曰：“兀西哺途差吾往燕京下文字，须一二十日可回，二官人且耐心，吾去燕京，一道与官家将问南京仔细来相报也。”十一日至三十日，并如前。
    三月初九日，忽褐衣一番人到囚所，持文字曰：“皇帝圣旨，又叫你三人往西州听指挥。”盖缘同知奏乞也。二帝泣曰：“又复何地去？”俄有人引帝手，被执缚驱行，至晚出云州，北行二十里方止。自此以后，则日月不复记忆，盖缘阿计替不在帝之左右也。
    或日，其所行地，皆坑窟，不平，有一监者言语稍顺于帝，谓曰：“此长城塞也。”
    或日，行五七十里，或八九十里，辛苦万状，二帝及后足痛不能行，时有负而行者。渐入沙漠之地，风霜高下，冷气逼人，常如深冬。二帝衣服单薄，又为时疫所梗，不能行走，困卧古屋中七八日，方得少愈，又为监者催行。帝起骨立，不能饮食，有如鬼状。途中监者作木格，附以茅草，肩舆而行，皆垂死而复生。再行三四日，自北有骑兵约三四千人，首领衣紫袍，讯问左右，皆不晓。帝卧草舆中，微开目视之，左队中有绿衣吏，若汉臣者，乃下马驻军，呼左右取水吃干粮，次于皮箧中取出牛干肉数枚赠帝，帝得此食之，肢体少苏。绿衣语曰：“吾汉臣也，昔事陛下，为延安钤辖周忠是也。元苻中，因与西夏将交战，为西夏所获，降之，父子由是皆在西夏，臣亦作西夏部中首领。宣和中，西夏遣臣将兵助契丹，为大金执缚，降之，今为云州总管，郎主命臣受奚国节度，发兵往陕西破曲将军，今所领兵是也。因言陛下勿忧，且契丹大辽王曾与大金连战，尚且不死，今现在昌合州收管。陛下不曾与大金苦战，只是四太子下江南稍稍失利，金国中盛称张浚、刘、韩世忠、刘光世数人皆名将，皆可中兴。臣本宋人，不忍陛下如此，故以少肉为献。”言讫别去。经行已久，是日宿于林下。时月微明，有番酋吹笛，其声呜咽特甚。太上口占一词曰：“玉京曾忆昔繁华，万里帝王家。琼楼玉殿，朝喧弦管，暮列笙琶。花城人去今萧索，春梦绕胡沙。家山何处，忍听羌笛，吹彻梅花。”谓少帝曰：“能赓乎？”少帝乃继韵曰：“宸传二百旧京华，仁孝自名家。一旦奸邪，倾天折地，忍听琵琶。如今在外多萧索，迤逦远胡沙。家邦万里，伶仃父子，向晓霜花。”歌成，三人相对大哭。
    或日，所行之路，皆草木萧索，顿起悲风，黄沙白雾，日出烟霭。动经六七十里，绝无人烟，但见牧羊儿往来，盖非正路。时见城邑，虽在路之西东，而不复入也。时方近夏，岸柳夹道，泽中有小萍，褐色，不甚青翠。又如此行十余里，方至一小城，云是西州。护人引帝入城，其地无复人烟，监者云是昔日契丹道宗囚高丽二王之所。其中方广不甚大，有屋数十椽，皆颓敝，廊庑欲倾，篱落疏虞，不类人居。经两三日，乃遣兵骑回归，止留护卫者六七十人在彼。帝与太上及后止在中间一室，不敢出入，饮食日止一次，皆是粗粝。或时有小羊肉。
    或日，二帝相谓曰：“吾父子在云州日，深得阿计替保护，微得知南地消息，如今相距已经两三月，不知其人还云州否？”还时亦不知再来此否？言毕，有白帝曰：“阿计替是吾阿哥，吾名查二理，当时北国皇帝专使吾二人监守你父子三人，如今阿哥被云州总管差往燕京下文字，不久亦须来此。缘阿哥能写文字，虏主时时要申发文字，故必须来此。阿哥去日，亦曾说与我，叫我保护你三人，你三人且放心。”
    或日，阿计替到舍中，揖二帝曰：“且喜安乐，吾自云州往燕京，又自燕京还云州，又自云州到此，往复一千余里，不胜艰辛。”于怀中取出文字，令二帝看视，其上书云：“今年南事未定，苗傅、刘正彦废子官家，立明霞爱太子。”又云：“已得建康府，车驾入海矣。二太子已得四川，四太子已至两浙。”帝视毕，呜咽曰：“我国祚可知矣。”又云：“苗傅、刘正彦敢如是，吾儿子方即位四五年，做得甚事？”良久，阿计替收文字入怀。
    或日，阿计替谓二帝曰：“今日七月初五，后日七夕，你二官家在京，煞时快活。”二帝嗟叹曰：“到此宁可复言此耶？”言讫，有甲士五十人喊声喧呼，曰：“在此。”二帝惊惧，不觉仆地，且曰：“吾命在今日矣。”阿计替出，首力白其事。帝自窗隙中望之，两手足俱战掉。少顷，阿计替持刀入帝所，帝惊，以手掩目，太上太后亦然。阿计替乃高声曰：“不干你三人事。”遂于帝所右壁后执一小奴而去，付首力者杀之，携其首而去。近三时许，帝后心神始定，尚未能言。阿计替入谓曰：“先来惊否？”帝曰：“何事？”答曰：“此七月七日祭神也。吾金国礼，于今日先伏藏一人于暗处，然后大领兵马，佯为捉获，斩首祭神，以首为上祀，身为次祀，羊为下祀，祀毕，人羊俱煮熟啖之，谓之祈福。”帝曰：“若非汝唱言不干你三人事，吾已惊悸矣。”太后因惊得病，九日方苏。
    或日，首力持人头者以肉一脔诣帝前曰：“祈福肉，可食之。”帝闻其气，臭秽不可近，欲辞之，阿计替在旁曰：“受之，可有福，不可不受。”乃受之。首力舞蹈而去。
    或日，秋风大起，冷气袭人，阿计替曰：“秋令至矣。”俄闻空中雁声嘹呖，自北而南，时监者皆为阿计替挥去，壁间适有弓一张，阿计替曰：“官人能弓矢乎？射雁以卜，此番胡事也。”手持弓曰：“吾代官人卜之可乎？”帝曰：“善。”乃执箭仰天祝曰：“臣不幸，上辱祖宗，下祸万民，若国祚复兴，当使一箭中雁。”遂付阿计替射之，一箭中雁，宛转而下。二帝拱手稽颡曰：“诚如此卜，死且无憾。”阿计替亦微笑，取茅草热火，炙雁而分食之。
    或日，阿计替又密入室，语帝曰：“南朝闻说四太子尽得江南，迤逦至洞庭湖。”又云：“金国官家使人往北国，起人马前向江南厮杀。”时天气渐寒，帝后衣服皆腐烂垢腻，时时得阿计替集番婆胡妇洗濯。
    或日，大雪数尺，室中极冷，不可出。帝后颡膝相拄，声颤不能言。阿计替持一毡投盖三人之首，稍获安暖。太上自云州一病之后，发退不复更生，如僧尼状，与番奴剃头相似。是日极冷，又乏饮食，止得雁一只，于火上烧熟共食之。
    或日，阿计替谓二帝曰：“今朝已十月初一日也。”帝曰：“十月天宁节，今日与向日不同。”并泣下。阿计替曰：“天宁节何节也？”帝曰：“生辰节也，吾生于此日，未知死于何日？求生不得，求死不得，自古帝王之辱，唯晋怀愍、石少主与吾父子耳。”
    或日，天气稍和，日色晴丽，阿计替曰：“今引鞭春。便有多少和气。”遂将羊乳杯许饮帝，曰：“以此代酒。”其乳腥秽，勉强饮之。
    或日，雪霁天晴，阿计替曰：“今日可出去矣。”帝后皆以极冷为对，阿计替曰：“春回雁归矣。”空引雁声自南而北，千万成群而去。先是，北地苦寒，必掘地作穴，以居数月。帝室中亦作穴，深五七尺，帝后昼夜伏其中，其余护卫人亦如是。是日，始出坑，不复入矣。时天辅十二年，乃大宋建炎四年庚戌岁也。
    或日，午间传闻，北国皇帝后上仙，阿计替等六十余人，皆以白布缠头作孝，郑太后曰：“吾何日死也？”闻说金主自皇后上仙之后，喜怒不常，时带刀剑，宫人有忤已者，必手杀之。阿计替曰：“你国中有肃王乎？”曰：“有。”“有女子乎？”曰：“有。”“近闻皇帝以肃王女为嫔御，宠冠后宫，由是皇后怒忿，自缢而死。金主知其实，乃手杀肃王女以复仇。”郑后闻之，乃曰：“肃王女玉箱也，此女少多奇异，今以兵刃之间身死应之。常记肃王妃，陈执中女也，孕玉箱日，夜梦青衣童子自天而降，手执铁盘，盘内有正印二组，曰：‘天锡汝女为皇后妃。’惊寤思曰：‘吾夫王也，吾妃也，岂得父母为王妃，而女复为后者？’阅数岁，戏于水次，得玉印一枚，文曰‘金妃之印。’究其所自，于宫中池畔得之，亦尝玩佩不去体。”金人入城，皇族皆为掠取，此女为完颜树所虏，每日欲醉淫此女，中昏懑绝不前。乃以其女进于金主，金主幸之，生一男。后因后兄沮李孛进夏国李氏女以为妃，两人争宠，赵妃欲以阴计中金主，以雪国耻。偶皇后死，妃因侍侧，多以私意教金主杀左右及李妃。又因暑月，尝以雪水调脑脂以进，因此金主亦发疾。时天辅十四年六月。寻于十五年正月十一日宫中饮宴。是时，金主无皇后，止有赵妃当宠，其肃王亦因病而死。一日秋深侍坐，金主因向赵妃曰：“汝为南朝族属，岂得如此富贵？候后服除，以汝为皇后。”一日，因左右奏：“赵某父子现在西州，近者四太子为韩世忠败于金山，几死舟中而回，是南朝之势渐欲大，可将此三人更移入内地。”金主曰：“可移向五国城。”时妃在侧，因奏曰：“陛下倘以妾之故，庇其祖父，使不致冻馁，亦妾之幸也。”金主曰：“外事汝何得预？”妃曰：“父母骨肉何可不预？陛下还有父母也无？”语甚厉，因此金主怒发，曰：“留汝在宫中，外有父兄之仇，内有妒忌之意，一旦祸起，吾悔何及？”妃曰：“汝本北方小胡奴，侵凌上国，南伐炎宋，北灭契丹，不行仁义，专务杀戮，使吾父兄孤苦，他日汝亦遭人如此夷灭也。”金主愈怒，手刃杀之。
    或日，阿计替持文字至帝前，白帝曰：“得旨文，移吾这几个去五国城，来早便行。”次日，阿计替引帝徒行，护卫六十余人，出西州。至晚，约行六七十里，帝后俱不能行，泣哀谓阿计替曰：“何不告金主？就此地便将吾敲杀，何故只管叫我千里去也？”阿计替曰：“须是忍耐强行，勿思他事，但有吾在，大王且莫忧。”以此又徒行五七日，郑太后因病不能行，少帝乃负之而进。是晚，郑太后崩于林下，时年四十七岁。仓卒之际，于路旁用刀掘坑，以身上衣服裹而埋之。二帝皆哭之恸，护卫人亦有不忍者，亦有诟詈者，催促起行。又经两三日，始达五国城，大约与西州相类。有云此处乃是契丹囚阻羌西部黑人吐番奚国酋长处。城中有民五七十家，皆荒残不成伦理，入官府中，有大庭，无廊庑，皆倒损坍坏。护卫者引至庭下，庭上坐一紫衣番人，阿计替曰：“有文字在此。”出示之，老番唯唯，使人引帝入左庑下小扉，进一小室，惟有小台，可坐二人而已。四壁皆土墙，庭前作木栅护卫之，缄封而去。日晏，得食一盂，二人分而食之。五国城中居七八月，大约一日一食，此一年中酒食一次。七月七日，祭神得酒食一次。阿计替与查二理共幸一妇，阿计替遂手杀其弟。至十月，天气寒冷，乃掘坑以居。二帝因病疫不安，护卫者亦死半矣。
    天辅十六年正月元宵，此处亦有少灯，皆以磁碗贮羊脂，以草为炷而烧之。有僧五七人作佛事，皆胡僧也，赞祝官家福禄万寿。帝问阿计替曰：“此间离京城几千里？”曰：“三千八百余里。此处西去黄龙府二千一百里，此城乃汉将李陵战败之地也。”日晚，老番以乳酪一瓯使人持至。时苦雨，舍宇崩坏，墙壁圯裂，有蝎数十走出，螫太上之臂，病痛移时，其余蝎少帝以土块击之。
    或日，庭中列香案，庭上紫衣褐衣三番人饮馔，云是日乃金国皇帝生日。饮五七盏，皆有食。次使人持余食自隙中遗帝，曰：“帝赐酒食，吃之。”二帝食之，不复辨其名，食之皆呕秽至尽，问于阿计替，乃蜜渍羊肠合马肠共成之，非囚者所能食，亦此中珍味也。
    或日，上皇因哭郑后，一目失明，不能睹物，终日合目坐室中呻吟，求死不得，时年五十一岁。因语帝曰：“我祖宗二百年基业，今一旦罹外国之腥膻，祸起奸臣之手，一家三千余口，唯见汝一人在此，余外骨肉流落，闻皆为人奴婢，虽韦妃为盖天大王所得，云州一别，不知今复何在。”上不时涕泣，太上亦哭之甚，月余，一目枯矣。
    或日，中庭设祭仪，问之，云祭天王，盖彼中所重者。是夜，列灯烛，至中夜而止。少帝于牖中望神祝曰：“愿速死，南则中兴，北则愿还内地。”是夜，梦神自空降，揖帝于前庭，谓曰：“吾实北方神天王是也，上帝命吾统摄南北生灵，更十年，天下太平矣。南北中兴，与昔相类。”言讫，升天而去。帝寤，白太上，太上曰：“吾之梦亦如是，何祥也？”
    或日，有中贵坐庭上，与老番对坐，引二帝至庭下，语曰：“北国官家欲立赵氏为后，称为荆王女，吴王孙女。官家未知宗派，实遣吾来问汝，可具图以上。”帝曰：“吾亦不知，族谱不存，难可考也。大金破京师日，宗正文字皆为北朝取去，想尚在，何不检阅，兼问皇后细的合对，便见是何族属。”泣下久之，中贵人曰：“臣亦陛下东京小中贵，来时系娘娘私遣，路逢盖天大王韦夫人曰：‘为吾起居二帝及太后。’余无所语。”帝曰：“太后已死矣。”贵人曰：“今月十一日，想已册立矣。尝记皇后说，在京日呼太上为伯公，今上为伯兄。皇后有二子，长曰殊哥，小曰青哥，早晚必有太子也。”言讫，上马而去。
    或日，有中贵坐庭中，使人引帝至庭下，言皇帝与皇后指挥，许令将郑后朱后同葬于五国城，官给棺木。俄有担荷二竹席囊二丧，骨殖零落，复令人取二棺木，亟殓之，并许令天水公随葬于浅小之下，仍有旨，进封二后为夫人。以皇后恩泽，时放二帝囚禁，令城中自便往来，但不许出城。自此二帝或时出外，坐于市中民家，且话南朝事。民不敢答，但供需少饮食而已。二帝以五国城去燕京三千八百余里，燕京去京师三千九百里，相去绝不闻音耗。其地亦时有客旅往来，见二帝衣服破敝，亦有少遗赠者。
