　　圆明园总管世家 　民国·佚名

　　王湘绮先生有《圆明园诗》，其追叙诸帝游幸及西兵焚毁事实，感喟苍凉，所谓诗史是也。又近人钵提氏有记，略备沿革近状，读之令人不胜景阳宫殿之思。至牍尾谓同治八年，御史德泰者，请按户亩鳞次，捐输复修，而大臣以侈端将启，请旨切责，谪戍未行，忿悔自死，自此莫敢言园居者。至光绪中叶，那拉太后遂有移海军费筑颐和园之举，永不复修故园，重违先朝戒也。据此似但惩一御史，而太后畏祖训，宁为掩耳盗铃之计，不知此中情事，正复多端，所以演成现状者，有主有宾，有因有果。比尝搜辑旧闻，联缀各方面记载，内容变幻起伏，若白云苍狗，若雪花怒涛，大足令人惊喜。因攫其事入说部，而以人为主，戏名其篇曰《总管世家》。

　　总管者，满旗世仆钮钻禄氏文丰是也，先世职管园大臣，自其高曾祖父，即掌园务一切措注。至咸丰时，文丰继之，故园中掌故极熟，尝与某侍郎相契，因言乾隆间拓此园时，浚一方池，土中获金银珍宝数百万，相传系前明崇祯末诸奄所藏私产，此其窟宅耳。当时纯皇帝以四海清闲，库帑丰足，此等倘来财物，几无所用，因殚精构造，曲尽游观之妙，故园景富丽，为三朝所无。其后历仁宗、宣宗，俱循旧例，每岁以夏幸园中，冬初始还宫。有所修筑，辄命总管承办，事秘外人莫知也。文宗因东南太平军起，中心忧焦，颇怀信陵君醇酒妇人意，常居园内，命宫监四出觅汉女充下陈。文丰有心腹奴二，皆汉人也，一走维扬，一去金阊，购得民女四人，皆艳艳，或云取自妓家，文宗为特设四院以处之。亭馆崇闳，隔雨相望，复道属焉，即世所传杏花春、武陵春、牡丹春、海棠春是也。杏花春尤妖冶，系广陵方氏女，幼曾鬻于倡家，心腹奴物色得之，以二千金脱其籍，号称万金。或赞之于文丰曰：“彼狡童也，将陷子于罪戾。彼既居为奇货，复敢近禁脔，将如吕不韦故事，非特欲炙之色已也。上苟觉之，祸且不测。”文丰怒，逐心腹奴，而留杏花春于私第。久之，文宗密诏文丰：“苟得可人儿。虽倡亦可。”于是文丰始敢进献。上大悦，立赐文丰金帛，兼管院中一切事务。时海棠春亦新自金阊来，文宗益乐甚，为诗以赏文丰之能，赐赉重叠。未几，心腹奴又献牡丹春，上始命奴为三院总监，权亚于文丰。牡丹春院中有镂月开云台，那拉妃尝游此，女亦苏人，善媚，工歌舞，文宗尝携那拉妃听歌，妃颇赏之。其后宠眷愈隆，妃遂嫉忌，别遣心腹至粤江选花，得珠儿之丽者，以间牡丹之宠，即武陵春是也。四春争妍斗媚，由文丰进者实居其三，故文宗朝文丰宠贵，比于内府。其簪珥衣饰眼玩，穷极侈靡，皆由文丰与各省富商交通，或藉端婪索，苞苴关节，由是为之线索，自所不免。故当时巧宦夤缘，往往结纳豪商，通声气于文丰，藉手过付，指求各缺，百验无一失者。盖自妃嫔以下居园者，无不染指。惟文丰为取货之囤，招权纳贿，园居如汉灵之西府矣。四春又各自民间来，依其风俗习惯，因缘亲故，有所征求取与，辄以文丰为媒介，凭其颐指所威福，一时权势，莫与比伦。所交通者，大都以吴、越、闽、粤等省豪商为多，尤善粤商李某，其子侄亲故，无不夤缘得肥官美缺，所往来结纳之金缯古玩，数以巨万计。文丰亦时以其珍物列之四春院中佳胜地，文宗睹之，但赏其位置之得宜，不问其所由来也。李某艳四春之恃宠，各有所汲引，因图珠儿之尤者，介文丰乘间进上，俟上决择而后献焉。中有丽姝，某之从子也。文丰恐干上驳诘，不肯献。李某乃取贝锦、明珠、犀角、香楠等珍奇之物价值巨万者，求为缓颊。文丰不得已，为之游扬。文宗方以那拉妃忌宠寡欢，许之。凡献珠儿四，又苏杭间美姬称是。上大喜，立赐李某道衔，半许包办修园工程。会广东入城争执案起，英人有违言。是年，英法联军犯天津，科尔沁王僧格林沁轻敌，敌兵长驱入京。时方盛夏，上召四春荡舟福海，乐且未央，总监突报洋兵至，仓皇率后妃宫嫔幸热河，四春从者仅杏花、牡丹，李某所献之姬等均委园中，文丰誓以死守。

　　先是京中大猾曰李三者，常与内务府宫监等结纳，亦居间行贿，出入宫廷如履闺闼。豪商巧宦争趋之，积资巨万，号召徒党数千人，视满汉王公大臣蔑如也。文丰尝与论行贿事不合，遂成嫌隙。既而李某与文丰直接周旋，三益大恨，欲甘心于文丰。盖李某本以三为东道主，粤中宦迹，几无不逡巡于三之门下。三以同姓故，与某极意交欢，如家人昆季。及文丰招某往，某喜文丰之简捷，可不绕从三之居间也，于是舍三不复往，三使人劫之。文丰白于上，令五城御史收三，将置之法，而联军祸适至。时上已仓猝北狩，恭王主留守事，亟议和。事且定，李三党人破司坊狱纵三出。三即引英兵至圆明园宫门。将入，文丰当门说之曰：“禁内非驻兵之所，两国和议且定，幸勿徒伤感情。且万一引奸人入园，贵国乃为傀儡，必于和议前途大有阻碍。祈三思之！”英兵闻其言直，遂退去。三闻之，率党驰至，汹汹名索文丰。丰知不可理谕，使主事惠丰等遍召守卫禁兵，良久不至。及报反，则羽林诸营，除扈驾北行外，已逃散藏匿，无一存者，而三众已破门入。文丰知不可免，亟令小黄门持所爱珍器，乘马还宫内，遍告所委嫔御诸姬，令自为计。遥见宫门火起，知三党纵烽劫掠，园且糜烂。驰至福海边，下骑向北拜曰：“奴才负恩，锦绣河山，送于奸徒之手，心力已竭，惟有一死而已”！拜毕，一跃入海中。主事惠丰亦从之，其他小黄门从死者三五人。李三众遂大掠，二春及诸姬被掳，园中宫殿悉毁，火三日夜不绝。珍宝珠玉尽出，取其尤者以献英法军帅，余皆捆载南去。李三竟据海棠，而斥卖其余姬，或入勾栏，或为妾媵。时粤商李某方在都中，亟以数千金赎其从子，且毕力媚李三，仍修旧好。会恭亲王与英法订约于礼部堂，英人许于赔偿军费项下扣还偿圆明园费银二十万两。复奏至热河行在，但言兵燹所及，园屋被灾，未尝揭李三引狼之罪，投鼠忌器故也。于是文丰之殉，未蒙恤典，而李三亦逍遥法外矣。

　　逾年，文宗崩于热河。穆宗幼，东西两太后同垂帘。其初，东宫慈安太后有权，俭德昭著。方文宗盛饰园居时，慈安曾有脱簪之谏，故当垂帘之际，常以东南未平，国家多故，不事兴作，园遂荒废。后西太后稍稍露头角，干预政治，颇事华美。李三时正拥资居津、沽，往来南、北洋，与李某至新加坡及南洋各岛弋利，富倍曩时。窥慈禧后之有隙可乘也，思藉修园以售其奸。盖木植花石，既为党人所能致，珍奇物玩，又可以前日所得影射图利，是一举而两得矣，乃聚党而谋运动之策。或曰宜趋内胜府某大臣门下，或曰宜从某宫监，独粤商李某进曰：“是皆不然，吾与三前皆为入宫闱，黄门谁不知之。今虽沧桑变易，而旧人尚有存者。设有文丰余党，进谗于两宫，岂非罗网自投耶？吾意不如掷数十金买穷御史奏稿作敲门砖，试两宫意果如何。如可动，吾辈进行未晚；如其否也，御史为我辈受罪，法无株连之理。此策较为万全。”李三鼓掌称是。遂持金至京师觅喉舌，汉御史绝无应者，最后得满御史德泰，即疏上得严谴者是也。事既败，李三垂翅返津，粤商李某亦南还，以为铁案铸成，无可翻矣。粤商李某既不得志，则时时漫游京津间，仍行其结纳中贵之故智。一日，遇中贵某出宫查办事务，颇恣声色，李某左右之。盖李某居京久，凡菊部名伶以及南班名妓，无不稔悉，故中贵恃为护符。喜甚，因与密谈。宫中闻李三不法，圆明园焚毁案颇与有关，将彻究。亲王端华、尚书肃顺用事，如能行贿十万以上者可免。李某以告三。三惧，因求李某绍介，得见中贵，厚赂之，寻探穆宗在宫起居嗜好。中贵因言上以太后约束，苦不得纵情声色，恒郁郁，某小监曾导之微行，语津津有味也。李三因密语如圣心悦豫，小臣当有佳境图报效。中贵颔之。三遂与李某商，觅某胡同筑留春精舍。署海棠春为掌班，招集前诸姬之谙仪节者密藏其中。李某之从子与焉，三易姓为王承恩，自言父为某宫监，遭乱身殉。盖逆知有王某者，身死无后，故冒称之也。于是诸黄门及内府人物麇集其家，视为行乐窝，日夜怂恿官家作宋徽宗夜访师师之举。穆宗数微行，俱不当意，闻之，跃跃欲试。是夕，秋月方明，银河未曙，留春精舍中忽传有贵客至。三知有异，自率从者数人伏谒门左，见宫监五六人捧一少年郎从容入，冠凉缨小冠，纱袍褶氅服，宛如五坊游侠子弟，面长一尺，目炯炯有光，望而知为非常人。既入，海棠春跽而进茶，云鬟雾鬓，雅淡如藐姑射仙人，绰有徐娘风韵。少年遽命侍坐。海棠春回顾叱嗟，则四姬翩然自侧室出，瘦燕肥环，并皆佳妙。海棠春命分拜左右。少年狂笑，赞叹有加，历问小名，曰玉雪，曰秦云，曰淡粉，曰轻烟。谛视其貌，玉雪莹洁而霞晕，秦云娇小而便娟，淡粉如小鸟依人，轻烟若鲜葩濯露。少年乃左萦右拂，大有应接不暇之势。四姬或巧笑，或腼腆，神光离合，微波潆洄。徐娘乃告退，少年悉屏左右，凡脱冠更衣，俱四姬周旋应侍。少顷，进酒馔，麟脂凤脯，像白驼峰，无不毕具。四姬各弄丝竹以侑之。徐娘复入，奉觞为寿。少年酒酣，亦障袖与徐娘嬉。徐娘固老于宫禁者，迎拒无不称旨。少年曰：“四姬尽妙矣，顾齿稚情怯，似未能恰到好处也。设有骨肉停匀、姿态兼备众长者，则当以万金买一笑。子，香国之酋长，能为我广辟温柔乡耶？”徐娘从容进曰：“妾夫兼搜并蓄，人间尤物，一室之中具焉，以伺中贵人，殆无不垂青者。今仙驾降临，自当悉索敝赋，以博天颜之喜。惟有良家子曰秋雯者，身价自高，轻易未肯款客，闻圣容嘉纳，或者敬效趋跄，已遣人捧之来矣”。是时李三在庭下与诸贵人杂沓酬应，不敢与闻室内事。徐娘传语促秋雯入，庭下诺诺声如潮。少顷，一婢捧美人入，珠香玉笑，光烛四隅，但觉室中人物，为彼所拂，无不顿增其艳。侍婢亦慧美可人。少年左倚隐囊，右弄玉佩，笑看佳人，凌波微步，不觉游神之惝恍也。秋雯既伏谒如礼。少年观之，果非四姬之比，乃作汉武语曰：“吾老是乡。”秋雯遂起为寿。少年固豪于饮，不觉酩酊，至夜分，秋雯雪藕调冰，备极缱绻。既而碧天如水，月朗星稀，并倚朱栏，数茉莉新葩，乍放几朵。细语喁喁，深情旖旎。咏魏文非云非雨之句，想见夜来丰神，而繁掾之香囊叩叩，不啻为此际写照焉。自是穆宗辄以夜至，至则不复回宫，呼徐娘为阿奶，饮食言笑如家人妇子。李三与李某俱乘隙献媚，上皆戏呼之为卿。因絮问前事，海棠春自言曾为宫娥。李三言从父入宫为弄儿，曾受先皇帝摩抚，而隐去姓名及圆明园之交涉，海棠春亦不言武才人之嫌疑也。一日，穆宗倚醉谈旧事，因及圆明园之兴废，上叹曰：“如此胜场，惜归榛莽。不然，吾挟此一凤四雏，徜徉终日，仙乡何足道哉！今兹仆仆道途，致干母后诘责，大臣交章论谏，皆失此园居之患也。”李三进曰：“如天之福，一园区区，何难修复，而顾惮于兴筑耶？圣德崇俭，固久著于天下。但中人之家，千金之子，犹必建亭馆，聚花石，以娱耳目，节勤劳，况天子之尊，乃绝无游观之所乎？陛下苟欲兴复，李某粤商，木植砖石皆可致，愿量力报效，不费国帑，需时仅三月工可竣也。”穆宗有喜色，既而曰：“朕所患两宫意不欲，而恭王宗室大臣借题谏阻耳”。三曰：“是无患也。皇上以孝治天下，两宫政躬勤勋，不可无颐养之所。先以此意颁示天下，而后奉两宫入居之。若事既大定，皇上惟所欲为，则大臣不能借题谏阻矣。”穆宗颔之。是晚，尽欢而罢。李三遂与李某商进行之策，而圆明园恢复之动机，至是遂勃发而不可遏焉。

　　当文丰之投福海以殉也，事起仓猝，家人咸不及知。有子曰殷德，闻变驰往，则以为父或避匿他所，遍觅不得。议和既定，始得老宫监问之，悉其殉难之由。泣诉于内务府大臣。时两宫太后垂念往事，知文丰死节，深为悯悼，因命殷德仍守废园，署管理大臣如故事，食禄有加，其属有主事及参将之武职焉。殷德恒以园务不能振兴为憾，且曰：“吾祖父世理园务，及吾而鞠为茂草，宁不可羞？吾父在天之灵，当必以吾能复此园为克肖也”。遂百计求通于两宫，以修复为言。时东南军事方殷，捻、回尚炽，两宫怵于清议，不欲有土木之役。西太后亦为端、肃两奸败兴，方自处于忧谗畏讥，更不愿多事娱乐，故殷德之计，迄不得遂。一日，方于园中修理颓败，有所谓天地一家春者，东太后旧居也，有所谓镂月开云台者，西太后旧居也；有所谓朗吟阁双鹤斋者，文宗游憩翰墨之所也：俱遭兵燹，赭盈眸，惟双鹤斋故屋犹存，亦复伊威在室，蛸在户，不禁怆然今昔之感。忽报有客过访，观其刺，则粤东李某也。自骇素昧平生，胡为突如枉顾？殆欲寻访遗迹，以凭吊前朝邪？抑文人无俚，搜求故址以实掌故耶？但吾自愧榛芜不复，顾以国耻揭示众人，不如谢绝以俟异日，遂辞不见李某。李某不肯去，云：“有要事启白，断不能默默以退。”殷德不得已，遂见之。李某因陈己见，谓两宫荡平匪乱，民间被福，而擘画多劳，必资颐养。皇上大孝，特以国帑未充，不欲兴工役耳。商民无所报称，愿谨献木植万株，砖石器皿称是，但求总管出奏，得旨允行，则事不足办矣。殷德窃喜，故诘李某何所求而出此。李某曰：“先总管文公，不以商为不肖，特蒙垂许，凡园中修理之役，商无不与焉。前尘旧德，耿耿未忘，是以敢冒昧求请。”殷德闻与其父有旧，因详询姓氏始末，果忆幼时之曾睹有是客焉。乃移之密室而语曰：“恢复园居，吾先人之志事也。有宗室某大臣及某内监，均利上之园居。今子既愿捐输木植砖石，则彼亦必愿捐工货。吾为之撮合，更以工程易办事言于上，则事必济矣。惟太后左右或为难，则非贿赂不可。”李曰：“此亦易与耳。储十万金分洒之，尚何虑？”殷德大悦。李某且引之至三家，宴于留春精舍。适穆宗复临，宣殷德入，垂询园事甚悉。明日，扈驾幸废园，凡名胜处一一指示。上益心动，面语曰：“但奏来，朕决意办矣。”是夕，殷德复与二李定议于留春精舍，谓皇上已面允，则十万可不劳出橐，但奉两宫太后以珍奇数事可了。李三亦以为然，并许事成，则赠殷德以美姬、名马。殷德留宿精舍旁室中数日，由李某具名进呈园总管，转由内务府代奏。时内务大臣迈恒，西太后党也，受呈后以告太后。太后意犹豫，盖亦苦宫内拘束，不如园居之乐，遂遣内监安得海往视园务状。安得海矫旨呼殷德，怵以粤商牟利，须先献二十万，否则治朋比之罪。殷德力辩无行贿事，盖已与李三瓜分十万，故力拒安。安怒，殷德以告李，李请以五万为安寿，以五万饣Й内务大臣。安不允，必得二十万。三求他监缓颊，且宴之于留春精舍，业以十万定议矣。会穆宗不能忍，面诘内务大臣索原奏，立交军机签发。枢首恭亲王闻之，遍示阁臣，大不谓然。高阳、李相亦和之，言军务方殷，疮痍未定，而遽兴土木，如天下何？且此必奸民觊觎图利，破坏法纪，安可听从？近日闻上屡出微行，大为圣德之累。今更滥听俭人，遽兴工役，大臣不言，上负祖宗，下辜民望，甚不可也。议未毕，太后适召见，两臣因极言重修淀园之非计。太后谕以缓议，其意尚未决裂。恭亲王退直，遂遣人访查其事，尽得二李与殷德勾通状，且于上之微行留宿，李三设艳不法事，具有端倪，止欲于召见时密奏太后。高阳、李相已风台谏力争，侍御沈桐甫淮者，骨鲠敢言，乃上书争于穆宗前。穆宗怒，立命召见，谕以大孝养志之义。沈素口讷，青蒲独对，慑于天威，但期期陈兴作非时，恐累圣德而已。穆宗数责良久，怒犹未霁。及退朝，乃补疏再进，略谓：天子以天下养，凡可以博亲欢者，何可顾惜帑项，然淀园之毁，非由天灾。今时事艰难，外侮未息，即库藏充盈，亦不当据议兴修。皇上之意，原为两宫颐养起见，但臣恐园工落成，两宫入居其中，反觉愀然不乐。愿皇上自强不息，时时以继志述事为念，则所以仰慰文宗及两宫皇太后者，于孝道尤为光大云云。疏上，穆宗意犹未释。两宫闻之，召恭亲王、李相入面询。恭王因言：“臣查访已确，知此事起于广东奸民李光照。光照前与管园大臣文丰相识，知园工岁糜巨款，有利可图，遂复结纳文丰之子殷德，以捐输木植为报效之美名，实则彼乃窭人子，何来此等巨资。彼之野心诡计，将挟近悻为护符，藉得游历川、楚、江、浙诸产木场，勒索规费，以肥私囊，而为朝廷敛怨，实奸诡之尤。请下法司捕逮治罪，以杜觊觎之渐。”时西太后纳安宦先入之言，尚依违两可，独东太后俭德素著，闻言怒甚，立命逮李光照下狱。枢臣得旨将出，西太后召回，语之曰：“须候皇上降旨，明日早朝颁发，勿泄可也。”既退，西太后密召穆宗入，责以修园事应先告己。由己发旨，则其事顺。今仓猝举议，为诸臣所格，又其事发于奸商之请求，不顺。速罢成议，又有从谏如流之美名。穆宗不得已，无词而退。明日，早朝，西太后使人觇之，则御座虚无人焉。大骇，密询诸枢臣，恭亲王等因涕泣言：“上数微行，或彻夜不返，或至累日。诸臣怀忧已久，恐伤太后圣虑，勿敢以闻也。”于是西太后亦泣下，无词以白东太后，则以皇上不豫为言。即日降懿旨，逮捕奸商李光照，谓其藉端招摇，妄觊非分。殷德则姑置勿问。又降密旨，大搜五城司坊胡同秘密淫窝所在，孰藏天子踪迹。辇下大扰，三日不可得。乃遍考治侍从内监，或供出某处某处，迹之都非是。而李光照已就逮，鞫以主使党羽所在，迄不肯承。西太后忧甚，枢臣汹惧不知所出。安得海密奏西太后，曰：“殷德曾与李光照侍上于某别馆，闻其地缛丽如淀园之镂月开云台也。苟询殷德，当可得其处。第勿操之过亟，亟则患将不测。”西太后乃召殷德入，果不肯言，留之宫中，赏以酒食，令安得海从容饣舌之。先是安得海纳贿十万，仅收二万而事发，殷德中饱其半，以为安憾己，故罗织罪状，愤不与语。安竭意媚之，使其下献酒食，俟殷已微醺，乃诈谓之曰：“太后不欲使主上暴愎谏之恶于天下，故勉从诸大臣议，取消修园事，实无意于杀李某也。但恭王及李相颇相逼，谓必彻究李某勾通奸诈底蕴。谳若成，吾辈皆殆矣。吾为二万金故，不宁。泣求于西后，故留子于此，欲以塞诸臣疑窦，非有他也。今密议已定，吾将往京兆署纵李出，以子手书往，嘱其速返帝所，劝帝还宫，则事可弥缝，以失囚对诸臣可耳。吾辈皆可无罪，子以为何如？”殷德信之，遂手书付安。安持书驰入京兆狱，矫旨释李光照出，以殷德书示之。安车马已备，遂挟光照行，曲折达留春精舍。时穆宗已染疾卧室中，四姬轮侍汤药。盖花柳毒发，从者皆惧罪不敢还宫。与三计议，拚匿帝舍中不复出，死则葬园内。闻光照归，大惊，知事已露。亟觅安，已无有。李三乃挈海棠春及四姬连夜遁匿他所，光照亦挈秋雯去。委帝空室中，迨缇骑至，仅得扶帝还宫，则已病剧不可起，逾夕而殒。中外仅知为痘疾也。西太后杂治侍卫数十人，竟诛殷德。

　　李三赠殷德之姬曰春云。殷德既诛，独此姬未遁。殷德妻痛夫之毒由祸水也，虐遇之，既而以其有姿，将售诸勾栏。殷德子曰大绅，颇有心计，常欲复父仇，且愤管园之世泽既斩，禄不足赡家也，知朝廷方捕二李，乃谓母曰：“请善遇春云，而以食指过繁，无以存活，求彼自为计。但令吾家稍获资助，斯得之矣。”殷德妻从之。春云果作书与其家人，令措资赎己。越数日，有人来询春云事，诘其姓名，支梧不尽告。大绅俟其去，尾而觇之，志其处，归而绐春云曰：“此家无男子而多妇女，恐系勾栏，不可自误也。吾虽贫，不愿陷子于烟花，以自赡养。且其人之姓名，屡问而屡不应，安知非歹人，子宜自爱。”春云愀然若感大绅之惠者，嗫嚅曰：“其人亦吾家族之一，请少主勿疑”。大绅曰：“然则彼胡闪烁至此”？春云敛衽曰：“感少主恩，不敢有忘。今将拜别，言之亦无害。吾幼失怙恃，鬻于族叔，即来者之父是也，众皆称之曰李三。因有同姓李光照犯案亡命，恐为株连，故易姓名，且不敢出门过市。今吾兄弟辈始稍稍露头角，然家室犹屡迁其处，不欲令人知，以避祸耳。吾叔父多姬妾，非勾栏妓也。幸勿虑。”大绅姑作喜慰之状，且曰：“吾贺子得所归，将市衣物以赆，明晨可送子行矣。”春云称谢。大绅立赴内务府呈报，言钦犯已得。内务大臣遣卫士从之。悉捕李三全家及李光照家属，惟光照子适返粤，得漏网。西太后命立诛诸犯，而以家产赐大绅，仍管圆明园遗址事务。春云闻之，自经死。西太后遂不复提修园事。后颐和园建筑，大绅犹得行走差云。

　　指严曰：圆明园，其尤物哉！一代兴亡，两君生死皆系之。清季政纲既坠，辄以虚名欺世，借曰祖宗法度，有其废之，莫敢举也。然而祸胎妖孽，实产颐和园之跨灶子焉。李三虽大猾。窃钩者而已。若李光照生于光绪中叶，安知不与小李者流，同膺慈眷耶？

