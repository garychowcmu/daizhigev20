夷氛闻记

     清 梁廷柟

    ●卷一

    英夷狡焉，思逞志于内地久矣。大西洋葡萄亚于前明乞得香山濠镜澳以居，曰澳门，易中土物归而懋迁于西海诸国，诸国皆艳羡之。国朝康熙初，因郑成功寇闽，上下及浙、粤，为沿海郡县患，于是迁民内居，筑界墙，严海禁，洋舶自此不得入，设兵树桩，置墩守界。惟澳夷地在界外，生齿已繁，不便就阡陌耕作，舍贸易又无以资其生计，乃于入香县隘道，曰横石矶，设为关闸，许买食内地米石，计口而授。月两启放，内货随之，得航出大黄、茶叶如故，转缘禁海得独专其利。时英夷已据印度之孟阿腊海岸，辟为市埠，肇设公司局，循东南洋转相贩买，自恨其市舟不能至粤，羡粤夷益甚。二十二年七月，提督施琅荡平台湾，海氛大靖。又二年，南洋开禁，置江、浙、闽、粤四海关。江之云台山，浙之宁波，闽之厦门，粤之黄埔，并为市地，各设监督，司榷政。定海时尚未立县，英船至则泊舟山。迨新城定海，监督张圣诏乃筑红毛馆城外，使居焉。其市粤，则自雍正十二年始。既乃厚集赀本为公司，称“公班衙”，掌以班酋，司贸易。粤关官商吏役，利其货殖饶裕，逐渐迭增其规费，征索视浙关独奢。巡抚杨文乾清厘以归诸官，今关册所称归公例是也。未几归公者又积成正饷，而旧私收之规费未裁。英商故狡狯，心计析及铢锱，孟阿腊土番船之假英旗报以入者，率愚赣，辄受欺于吏役，且苛。乾隆二十年，英商华苗殊知浙关费视粤减也，驶舟定海求市。当事请倍增其税。谕以夷并市宁波，日久又成一澳门，民风土俗之有关系者大，是以更定其税则，视粤稍重，俾洋商无所利而不来，意初不在增税也。二十四年，其国商洪任辉以市浙非便，此后势必就粤市，扬帆直赴天津，讦粤关陋弊。钦使讯实，监督得罪。任辉坐交结内商，囚澳门三载，始释回国。其年，英商白兰求仍通市。出洋丝斤船予以限，粤关规费复裁以归诸公。故事，诸夷来粤售货毕，即乘风去。以索逋留者，必令移居澳门，谓之住冬。澳夷初缘市利裕，习惯奢靡，楼房栉比，土木华侈。既开海禁，不获终专厥利，渐形贫弱，岁恃诸国侨寓，征租值自给。其富者出赀，就额定海艘二十有五，载货还澳，例得自与客民交易，税征买者。他夷则必令入虎门，泊黄埔。至即有丈船输钞之令。自裁改归公后，积年而私费复增。例禁在官，所以制限诸夷者，尺寸皆不容越。英夷苦之，益垂涎澳夷得安居内地，又闻俄罗斯人之得入太学而羡之。然当粤关开时，已虑俄夷来舶骤旺，妨蒙古生业，别开陆市于车臣汗部之恰克图，不令至粤矣。惟荷兰以助剿台湾，首得通市，特缘赀本未裕，来船尚少。佛兰西之来，虽远自前明，顾物产货赀并绌，其例，民不许茶食，销流内货无几。故虽与欧塞特黑、普鲁社、领墨、雪际、绥沙兰等国，皆岁以船至，而不及英商远甚。米利坚虽源源而至，而物粗船小。独英船易茶出，分售西南洋国。自以货多税重，弁冕诸夷，又方战胜佛兰西，终不得有其地，欲倚重天朝，将为诸夷雄长。每思所以得天朝心，莫输诚入贡若。恭遇纯庙八旬万寿，其王雅治遣使马戛尔尼，备方物。先使其大班牍呈总督请奏，谓贡物颇贵重，请免由粤道入都，于是贡舟迳泊天津。上嘉其向慕诚悃，宴赉回赐视他国优厚。事毕，从容出其王副表，请留一人居京师，理其贸易。使臣复诣内阁陈请，欲改由宁波、天津通市，并求给舟山小岛，与附近广东省城一小地段定居，其来商广州者，自城外下澳，及货由内河载运，求竟免税，或酌减而少之。皆非贡使所宜妄干也。纯皇帝念其化外无知，不予深究，但谕以所请均属窒碍难行而已。使臣返，复颁敕以谕其王，俾知所以不可行之故。时贡舟先开，泊定海。侍郎松筠护送，陆行至浙，代请免所市茶丝税，且许由内河达粤。恐其所求不遂，或煽诱他国，随令所过提镇陈兵接护，录敕宣示广督，俾存档交代，便他时考核。五十八年事也。六十年，复备贡物，由驻粤大班波朗呈总督代进。表文陈及助兵攻廓尔喀事。盖用兵廓夷时，大将军闻其南界忽有兵事，至是始悉其由。嘉庆十年，使臣多林文入贡。适海盗张保等猖獗，英兵船四，泊虎门，请代捕盗，故又表称有事喜欢效力语。先是七年，英兵船六，泊鸡颈洋数月，殆有窥伺澳门意，因与佛夷构兵，虑佛人至直揭其隐，为所中伤，妨市，亦表及之。十三年，兵败于越南富良江，驶三船泊十字门，登澳，踞守诸台。既又续来船八。兵目度路利越关私入公司馆，总督吴熊光知而晓之，不听，则封舱禁其买办，凡四阅月，乃颺去。二十一年，使臣罗尔灵、司当东仍由天津入贡。尚书和世泰、苏楞额如津门部署，促两使尽一昼夜驰至圆明园，衣装皆落后。睿皇帝御殿受朝，正使称病请假，副使以朝服未至不能成礼为言，世泰遂亦以病奏。上震怒，却其贡物，即日令使臣出都。英夷本意，欲借贡厚结天朝，希恩泽。迨三贡而弗获如所望，图澳复不得逞，大班喇佛旋以洋商行用骤加二十倍，诣巡抚禀讦。下司议，又寝不行。于是英商积不平，屡形桀骜。道光中，署督朱桂桢毁其夷馆前马头。遽率其来船碇泊外洋，举八事要挟，以米利坚不从而止。犹以载运鸦片为利不赀，而税羡实足资其国计，常虑市易中断，则利失无以立国，且历受中国怀柔，亦无隙可乘，无口可藉也，故隐忍久之，不敢骤发。盖西南洋五印度之南、中、西，属诸英者十三部，而孟阿腊居首，与孟买部皆鸦片所自出。乾隆初年以来，内地嗜食渐众，贩运者积岁而多，一时来至二万余箱，价值逾六千万。由南洋新埠陆续运至粤海伶仃洋船，随卖随又运至不绝，谓之趸船。全恃沿海内地游手、走私奸民。为之载棹入口，灌输内地。沿海边郡，递于天津，皆趸船之所流注。贩户先收赀会城，入夷馆，易片单出，付买者，持示趸船，则按数而给。

    道光十三年，公司以连岁失利，期已久逾，听臣民请散局而还其原赀于国。散商来舶益多，常货无以遂其垄断，故即以所分赀载运鸦片。光禄寺卿许乃济之观察东粤也，稔知非恃文告可禁，害将无所底止也，时怀隐忧而未得所以清源之法。其同年生顺德何太青，令仁和，擢丞乍浦，罢归，谊最投契，从容为言：“纹银易烟出者不可数计。必先罢例禁，听民间得自种罂粟。内产既盛，食者转利值廉，销流自广。夷至者无所得利，招亦不来，来则竟弛关禁，而厚征其税，责商必与易货，严银买罪名。不出二十年，将不禁自绝。实中国利病枢机，如无敢举以入告何。”乃济大为所动，以质教官之监课书院吴兰修者。兰修故嘉应知名士，号多闻，留心世务者也，亦是太青言。退为论曰“弭害”而畅明之。总督卢坤、巡抚祁  见而心折。兰修更约其长学海堂，同事南海熊景星、番禺仪克中，各著论以与为辅翼。坤随述“粤士私议”，附片陈焉。以例方严，仅约略其词，终不敢明请弛禁。成庙亦置之，但令沿旧禁加严而已。十五年，坤卒官。邓廷桢自皖抚擢继其节。乃济先改官都门，取兰修旧说，稍稍润饰条上，举朝无继言者。御史许球疏争以为不可。乃下粤督抚察其当否，会议未决。克中故  同乡，寄粤籍，得举，方就  记室，劝行颇力。海事会奏，总督例主稿。  亲袖克中所拟覆草诣商，廷桢留之，发掾录正，会印拜发有日矣。值廷桢生朝，嘉善陈鸿墀主讲越华，南海李可琼以都转假归，皆门下士，相将入祝，共约以弛禁不便，阻其成议。酒间果及奏覆事，可琼耄且聋矣，鳃鳃谓他日子孙恐沾染耗财为累。鸿墀大言曰：“事系天下风化，累在吾师声闻。百世后，青史特书某实首请弛禁，若之何。胡以一家之私为也。”廷桢悟，即以“禁约正严，黾勉绸缪，安知无济，请从此力持三年，如至期果不效，始计更张未晚，”具稿。  勉列奏，究非意所安也。

    十八年，鸿胪寺卿黄爵滋有“漏卮宜防请置重典”之奏。诏下其奏，欲广收众论，令内而九卿，外而将军、总督、巡抚具议，得各抒所见条对。于是有请稍加罪名者，有请铸铜为牌当银者，悉留中。独两湖总督林则徐言极剀切，谓目前因循不办，十余年后，银日消耗，兵日吸食，大为中国患。因条上分限、投首、制具、兴贩、处分诸法，为禁物永绝之券。上大为感动。召至京，面受方略，以兵部尚书佩钦差大臣关防，驰驿至，会督抚商办。

    廷议贩卖吸食皆死，著为令，予戒限年有半。粤中办理已节节从严，访缉贩户，不遗余力。货舟往天津，官为查验封舱，抵津复由官验启。沿海诸营以兵递送，驻舟师中路伶仃、东路惠潮洋面，按月轮截。民泊夷船售私者，见即捕执，格杀勿论。首令省绅设局劝缴膏土吸具。廷桢先严檄州县实力奉行，劾去其吸食者。虑属吏具文应也，由故差其材官分出而坐催之。民俗骚扰，熬验于官日以百计，瘐死者众，诬首之风四起。因有条陈仿保甲法为五家互结者，然后良民得自为联保。皆则徐未至前事也。凡大班始至，具盛服，带剑，候谒洋商，三日而后见。自夷性日骄戾，废此礼久。商之所以投夷好者，无乎不至。勾通府幕，官有举动，夷辄先知。又虑大班遇事挑斥，益低首下心，委婉而承顺之。商贤愚固不一，然利夷之利，则人有同情，夷遂得而恃之矣。公司局散费省，不复以官来。大吏恶其水梢素横，散商无所统一，谕使仍派夷官自理。逾年即以聿唠啤至。欲设审判署，辟属自助，未报，遽入，出其国文，将面投总督。商代呈不许，遣广州副将偕守诣询，亦秘不以来意告。遂禁其火食，惧而出，旋愤极而死于澳。十六年，继以义律。已惩前事，初至，极恭慎，再请而后入，居夷馆，称远职。盖英俗贵所都兰仓人，义律籍其国属的赊士小岛，于国实疏逖，利权非其所专，逊大班远甚，故自抑不敢肆如此。西夷于卦方属兑，俗重女子，从师就学，一同丈夫，嫁则跬步弗离，事必顺而听焉，土风然也。义律素敬服其妻，生一子矣。此来谓招自中国，驻粤必久，携以至。然亦但治其船梢，未尝与闻贸易。盖来者皆其民之赀货，出入盈歉皆所自主，非复向者之官六民四，属诸公司大班也。

    十九年正月，则徐既抵粤，详考禁令，访悉近年情事、与夷商轻藐所由来。严责首商。商众咸畏服。随札谕夷商，速缴禁物，委曲开导。时夷商闻中国法在必行，往日售私最多者曰喳顿，已先遁出伶仃。次则颠地，尚徘徊未去。则徐以义律领袖诸夷，预示以将来缴尽，宜出具“夹带者人正法货入官”甘结，乃可不断市易，为谕四条。谕云：一，论天理应速缴也。查尔等数十年来，以害人之鸦片骗人钱银，前后所得不知几万万矣。尔则图私而专利，人则破产以戕生。天道循环，能无报应乎。及今缴出，或可忏悔免殃，否则恶愈深而孽愈重。尔等离家数万里，一船来去，巨海茫茫，如雷霆风暴之灾，蛟蛇鳄蟒之害，刻刻危机，天谴可畏。我大皇帝威德同天，今要杜绝鸦片，是即天意要绝鸦片也。天之所厌，谁能违之。即如英国之人，犯内地禁令者，前有大班喇咈占澳门，随即在澳身死。道光二十四年，聿唠啤闯进虎门，旋即忧惧而死。吗哩臣暗中播弄，是年亦死。此外凡有不循法者，该夷回国而遭重谴，或未回复受冥诛，各国新闻纸中皆有记载。天朝之不可违如是，尔等可不凛惧乎。一，论国法应速缴也。闻尔等国禁，吸食鸦片者处死，是明知鸦片烟之害人也。若禁食而不禁卖，殊非恕道，若禁卖而仍偷卖，是为玩法。况天朝贩卖之禁，本比吸食为尤重。尔等虽生于外国，而身家养活全靠天朝，且在内地之日多，住尔国之日少，日用饮食以及积蓄家财，无非天朝恩典，比之内地百姓更为优溥，岂非尔等于天朝之德转不知悔惧耶。从前鸦片虽禁，尚不加以严刑，则是天朝宽大之政，至于尔等私下贩卖，亦不十分罪究。今则大皇帝深恶而痛绝，嗣后民人不特卖鸦片者要死，而吸食者也要死，都是尔等害之，岂内地民人该死而尔等独不该死乎。今仰体大皇帝柔远之心，姑饶尔等之死，只要尔等缴清烟土，出具以后不夹带甘结，如有再带入口，人即正法，货尽缴官，这是宥既往而儆将来，何等包含浑厚。且无论尔历年所卖鸦片不计其数，就论上年带来鸦片，偷卖去的谅亦不少。尔仅将趸船之现存者尽数呈缴，已极便宜，那有再让尔等多赚银钱，更诱内地民人买食以陷死罪之理。恭查大清律例内载，凡外人有犯，并依律拟斩等语。从前办过夷人死罪，如打死人偿命之类，都有成案。试思打死一命，不过衅起一时，尚当依律抵死，若贩卖鸦片，直是谋财害命，况所谋所害，何止一人一家。此罪该死乎，不该死乎？而尚不思速缴烟土以免其死乎。尔等细思之。一，论人情应速缴也。尔等来广通商，利市三倍。凡尔带来货物，不论粗细整碎，无一不可销售，而内地出产，不论可吃可穿可用可卖者，无一不听尔搬运。不但以尔国之货，赚内地之财，并以内地之货，赚各国之财。即使断了鸦片一物，而别项买卖正多，则其三倍之利自在，尔等仍可致富。既不犯法，又不造孽，何等快活！若必要做鸦片生意，必应断尔贸易。试问普天之下，岂能更有如此好马头乎？且无论大黄、茶叶不得，即无以为生，各种丝斤不得，即无以为织，即如食物之白糖、冰糖、桂皮、桂子，用物中之银朱、滕黄、白矾、樟脑等类，岂尔各国所能无者。在中原物产充盈，尽可不需外洋货物，若因鸦片而闭市，尔等全无生计，岂非由于自取乎。况现在鸦片无人敢买，尔等寄在趸船，按月有租赁之价，日夜有防范之工，岂非多此枉费。一遇风狂火炽，浪涌潮翻，沉没烧毁，皆意中事也。何如呈缴而得优偿乎。一，论事势应速缴也。尔等远涉大洋，而此经营贸易，全赖与人和睦，安分保身，或可避害得利。尔等售卖鸦片，贻害内民，正人君子无不痛心疾首。甚至兴贩吸食之人置之于死，皆由尔等而起，即闾里小民多抱不平之气，众怒难犯，甚可虑也。出外之人，所恃者信义耳，现在各省皆待尔等以信义，而尔等转毫无信义，于心安乎，于势顺乎？况以本不应卖之物，当此断不可卖之时，尔等有何为难，有何恨惜。且尔等国不食，势虽带回，若不缴官，留之何用。既缴之后，贸易愈旺，礼貌愈优，岂非尔等之福也。本大臣与督抚两院，皆有不忍之心，故不惮如此苦心劝谕。祸福荣辱皆由自取，勿谓言之不早也。又筹办内地兴贩吸食者，先以所访积年贩户，下司行拘。颁结式，令四民互保，海口船户亦编澳甲，书名帆上，以便稽察。二月初十日，义律自澳入省，欲挟颠地私逃，以为匿处澳门，或下船次，皆无如我何也。则徐侦知，撤其买办，调集巡船，围泊夷馆后，查截严紧，使无从下河，而筏断猎德，防其远遁。十四日，义律计无复之，乃请就夷楼、黄埔及定洋趸船所有，合二万二百八十有三箱，尽数呈缴。则徐亲赴虎门验收，凡二百三十七万六千二百五十四斤，以箱凡百二十斤计，转浮出所呈数外。奏请派员解京，得旨令在海口销毁，俾军民知所震畏。乃开池引卤水入，随投随夹以石灰，俟其扬沸，旋自糜烂。趸船既空所载，恐其聚泊生事，逐使还国。续至者亦令续缴，甫至闻即开行者，免其穷追，此缴烟始末也。

    溯考康熙中，鸦片入口以药材收税，来尚无几。厥后恶吸食伤人，除其税而禁之。嘉庆中，私贩日盛，稍加食者罪，摘总商顶戴，虽岁具季结，总属具文。始则屯于澳门，自香山叶恒树得罪，乃改囤黄埔船。既虑内河受制，又租船而尽趸于伶仃、急水等洋。每制出，即载至新埠，陆续来粤，源源输运售销，来数驯至莫可穷诘。道光十三年后，岁至者已七千余箱，至是且万有六千余箱矣。当阮元官总督时，知流毒日深，终必决裂，而内地商民资以求食，欲操其本而无从也，则密奏暂事羁縻，徐为之计。无如代者渐积因循，李鸿宾创设两广巡船，而月规反从此起，水师关口，视为利薮。内匪私制船形如蟹，百桨飞运，谓之快蟹，代为灌输，行无晓夜，遇查捕仅十之一，不能避，则以炮抗，兵船遇之，亦不复向问。外洋运米入济，例免征税，夷埠米至较多，往往因而夹压米舱以入。卢坤知巡船积弊，立令裁撤，已不可及。廷桢始至，以中军副将韩肇庆言之。肇庆布其属，如蒋大彪、伦朝光、王振高、徐广、梁恩升、保安泰辈，假查为纵，时取趸船数百箱，间自出所得规赀易纹银为报功地。肇庆未几而获擢总兵，赏花翎，每指文员规费语其徒，实皆假名以入己橐。廷桢但见报获叠至，以为实效可睹，无可起疑。且易纹银为私货赃赀，缴公至巨万，变幻更出意外。事固甚秘，即有闻见，亦疑信参焉，无敢质言者。实不虞肇庆之相负至此也。

    则徐因其乡人之久于粤者习闻水师得规故纵之说，乃选集会城粤秀、越华、羊城三书院疑业生数百人，为观风试。假学政考棚扃而考之，卷夹条纸，开四事为问。于是诸生各以所闻详书于纸。则尽悉屯户姓名及水师贿纵报获献功欺蒙大吏状。商之廷桢，奏褫肇庆职，尽发遣其属弁。惟恩升伪为目疾，禁未起解。

    奏定赏缴烟夷船茶叶，计箱给五十斤。则徐探知夷埠烟税最重，岁留充孟阿腊经费，有余尽收归国库，王享其厚利久矣。今中国虽禁绝吸食，而来源未断，是当责诸其王。王果恭顺天朝，即宜在彼先禁栽种，此后私产不前，庶可永享乐利。于是会督抚衔照会英国。并虑义律惧王以己不善办理受责，辞不肯收，收亦浮沉，文既未达，终无实耗。乃缮封数十，按其在粤国船及他国船之必抵其兰仑城者，船与一通，使归投焉，以期必至。遴随员知府余保纯、刘开域出虎、澳门，颁式各国，使合汉夷字缮结。诸国皆如式缴送。义律请令随员入澳，会议禁烟章程，因请此后听其国船至，即收泊于澳门，由澳卸载，不经虎门。则徐以澳门西洋船旧有定额，非英船可得援照，如不入泊黄埔，海关从何征税，私货从何稽核，严词批驳。义律言既不准收泊澳地，便无章程可议。遽负气缴还所赏茶斤，坚不具结，尽止其国来船，候王文至方放入口。盖其时义律先附阿厘尔船，以缴烟中国，列所缴数并开应偿商本一切，驰禀其王。别缮会单十有七纸，付其库官，令照在粤原约，按十二个月限期，出库款给还商缴原价，俟商归领。船未至，而所都兰仑城已于六月二十日风闻其事矣。故义律以待命为请。其不敢具结也，实稔知南洋息辣、新嘉坡诸市埠，积顿鸦片尚多，运至伶仃者方源源不绝，自惴人疏职小，无奥援于国，倘一遵中国结状，则来者货没人杀，皆出其手，为指顾间事，而彼国尚未之知，肩任重大，用是筹之愈决，持之愈坚。延至五月，会有英船水手殴毙村民于尖沙嘴者。正严勒取结，怒其藐抗，报至，更令交凶犯讯抵。义律购缉正凶，自拘集其起事黑夷五人，听官查勘，尚未敢遽形悖逆也。则徐恐义律久居澳门，得与西洋人交结为奸。谕以“英商在澳，原为摒挡贸易，令货船既不入口，无舱可开，无货可售，逗留无谓”，令其概行迁出，下令禁绝入澳蔬食。西洋人惧为所累，莫肯为英人居停。义律不得已，携其妻若子，率住澳英夷五十七家，仓卒下海，暂出尖沙寄泊，由是诸夷怨甚。其国旧设护货船，兵随货至，大者护以二船，小者一船，货入，留兵外洋。英夷既出，澳夷代请将趸船尽遣去，夹带者货充公而人不杀，谓西洋向不知有斩杀例也。则徐以所请不与内地办法及各国结语画一，斥之。保纯屡促义律具结，义律转以结则己受累，故开诚以告，保纯亦无以难也。遂劝其自请船至口岸，泊候盘验，意以为夷商畏盘失货，临时将即甘自投结，可省口舌也。义律未明其用意所在，谓私但入官，仍未至正法，可行也，欣然从之。旋具牍代请，为则徐驳饬，事已不行，而义律误以为委员许之矣。既知仍需结，怨大吏反覆。群夷因耸义律督护货兵，与我舟师抗，数自易其官名。自是始决意内犯。洋面皆出舟师，带小舟，载引火物，烧其趸船之不肯回国者。

    八月初五日，英夷所雇吕宋墨尔咩那二桅趸船，泊潭仔洋售私，舟师二，率二火船至，首尾夹毁，顷刻烧尽。夷众下水逃者悉捞获。九月晦，义律率其得忌喇士等货船三，与夷埠应招新至兵船二，赴九龙山炮台索食，突攻我师船。参将赖恩爵炮击之，翻其三桅船一。夷驾三板驶近助战，皆中于炮，余退泊尖沙嘴。昧爽，复配械于三板，再至，亦被击，旋自驶退。诸夷哗以为怯。是日，适有英船缮结纸求入者二。义律挥其兵阻之。先二日，英兵船二自澳来，至穿鼻洋。兵目士密投词虎门，请停攻毁尖沙嘴船，俟其国信至，事既定，约其船退三里候批。提督关天培仍责令交凶，原封掷还，随领五船巡洋。士密误疑专以战出也，遽燃炮迎击，师船拒之，阅一时久。天培身先士卒，挺立桅前，挥四船同时炮击。值风潮皆顺，其奉伦船头鼻，夷兵多落水死。时提督本以巡洋出船，树红旗，官舟仪帜也。夷商居粤久者，习见之，不为讶异。盖西洋无事，船旗皆白，进战则改用红者，迨易黑旗，则死斗矣。士密初至具禀，自谓意本无他。忽见师船出，且用红旗，以为来挑战也，故先开炮。既败，即与义律、秧马礼信同驶避于尖沙。十月初，又来长尖沙嘴、北官浦山炮台，接仗凡六次，卒为舟师击毙无算。凡淡水泉脉，皆守以兵，或下毒物，英船不敢聚泊，遂相将出定外洋。事闻，赏天培福员阿巴图鲁名号。十一月初八日，诏“英夷反覆，先放大炮，未即绝其贸易，不足示威。即使此时出结，亦难保无反覆情事。兹屡次抗拒，仍准通商，殊属不成事体。区区货税，何足计论，彼自外生成，尚何足惜。著林则徐等酌量情形，即将英吉利国货贸易停止，船只尽行驱逐，不必取结，凶犯亦不值令交出。著出示列其罪状，宣布各夷，倘敢包庇，潜带入口，从重治罪。”则徐时方驻海ㄛ，接奉字寄，即为晓示军民，通谕诸国而还。

    适大理寺卿香山曾望颜条奏：“夷情反覆，请封关禁海，设法剿办，澳夷货物，亦请定限制。”下广东大吏议奏。则徐等以“别国货船皆遵例呈结，查无夹带，乃准开舱，惟英船屡谕不遵，是以驱逐。今若将未犯法者一同拒绝，事出无名。且米利坚、佛兰西外，余皆仰英夷鼻息，彼荣此辱，此中控驭，可以夷治夷。广东人以海为生，不准出洋，势即不可终日，”奏覆而止。

    ●卷二

    英市禁绝以后，货续至不下三十艘，皆阻于义律不得入，咸怨义律计事冒昧。义律以国信至未有期，而外洋风潮可畏，又惧衅开自己，见众情携贰，遂更为婉词，自陈奉国命来粤司理，本念实欲安静无事，今事势至此，心绪殊多忧虑，请此后一照大清律办理，而彼亦得无违其国法。且仍许率诸商还澳，一得国信，即开舱贸易，词颇婉顺。则徐以新奉严旨，不敢骤有更张，峻词拒之。其船遽驶出老万山外者半，然尚观望不肯去。滨海村落，初尚利夷厚值，接济其食用。及是，以则徐出驻海ㄛ，罔避风雪暑雨，辛勤筹办，群知感愧，相戒无复私售。惟无籍游民，或潜越他港，运出牛豕米石，五倍其值难之，而卒不能不就。汉奸初为所诱，互引俦类，日接踵以出。至是感则徐诚悃，不敢自外，续往者亦少矣。

    时则徐留督粤，谕令廷桢调督两江，寻改闽浙。则徐以舟师出洋，不能如夷舶帆炮之得手，令水师不必在洋攻剿，但固守口岸藩篱，备火船，乘月黑潮退，出其不意，分起潜出，乘上风攻其首尾，火器皆从桅掷下。又招募渔蛋，董以兵弁，潜伏岛屿，随时挈小船攻扑，先炼钉夷舶四旁，使受火一时难脱，重给赏资。与兵勇约法七章，训练既娴，人知运用，踊跃争先。二十年正月，游击马辰分四路攻于长沙湾，毁内地济夷运私船二十有二，奸民焚死缚献有差。金星门亦以二舟师驱火船进逼，会风转，窝拉尼兵船遣三板拢拨火船近岸，延及岸旁小艇，与他国底威尔三板头桅，英国哥哇支麻里船，皇遽开避，胶浅幸免。夜再以火船出，亦缘风潮不顺而返。五月初九夜，我火船烧其三板二于磨刀外洋，夷船中火断定而逸。是时夷兵大小十二船，轮船三，先后入泊金星门。十四日，令火船十艘，每二艘连以铁索，乘潮盛攻之。夷船亦以三板撑拒，我兵遂超过其特威尔船，杀水手，泅水而返。先是，上年九月，中国禁市之令先闻于印度，已传知其兰仑国都。有茶叶者，皆屯积居奇，银价又再长，如初闻缴烟时。迨议出兵，黑绿茶骤如上茶值矣。义律请兵文亦随至国，女王与其“巴厘满”衙门及“甘文好司”诸酋议，佥以非兵争不可。顾通国商民皆不欲启衅东粤，且用兵势将加税也，议数日不决。律士丹乃公上条陈，谓：“贸易之停，起于鸦片之犯禁，中国之禁，既派有专官，原非向日有名无实者比。至谓拘留我使，不知义律原不足称使者，其在粤，止一时代理卑吏，何能听彼言致累通国正货乎。请先将鸦片停止，自正本源，然后可对中国。”国王是之，因悬重赏，募能者筹设章程，代拟断绝鸦片文告，晓示出产属地。终以众喙汹汹，人持一见，随以求和争战两事，诣其所事罗占土神祠阄卜，将决焉，得战阄三，于是专意称兵。命其国戚伯麦率守国水兵船十余艘，合以印度驻防兵船数十，联来粤。启行未旬日，而印度兵目马哈他寻病死。还军，待易将。旋代以布尔利。其国“甘文好司”，综理国事者，于兵行日，预下令诸将，至粤用兵，无骤胜理，亦不必遽求得志，宜挨延日月，使中国苦于费繁扰久，在在厌兵，庶可望如所愿。诚以航海远出不易，虑诸将苟且蒇事，堕中国计中也。

    则徐自奉旨断英市，首防偷漏，更定澳夷茶叶岁市之数，责诸夷毋听英夷假借船号，毋代运出入货物。计米利坚、佛兰西之在粤者，既以阻贸易故，气各不平，相与切齿，方欲归国招兵来与争论，断不直英夷所为。而俄罗斯、廓尔喀旧奉本朝冠带，并与英印度属地为邻，挟有夙怨。上年英取阿付颜尼，俄夷出兵助其恢复，攻巴社。以撼印度，袭取其机洼、木哈腊二城，与英南北止隔一山，山名兴都哥士。血战未息。英夷常虑其乘间袭己，又虑其效劳中国，凡俄夷有出边界者，即群相惊讶，以为入中朝请兵，彼此切切探报。廓夷虽力不如俄，而倚中国与英为难之意，无时或已。则徐悉侦知之。料英内顾，辄生疑虑，且闻其远来兵费綦重，鸦片减值而售，成本不敷，尽供军用。礼拜日，集夷商劝捐，有仅出数员者，决其势近穷蹙，与天培定议严防要隘，全力剿办，俟其悔祸诚求，得操纵自我，庶几一劳永逸。令洋商出卖茶抽分积项，并盐局商人潮州客民分捐银项。募水勇五千，横铁练木排于虎门横档。购西洋炮二百具，雇同安米艇红单拖风船六十，制火舟小舟倍之，买甘米力治夷船，便兵士演习攻剿。躬出狮子洋样阅。悬赏格令：杀白夷一赏银二百，黑夷半之，义律二万，领兵夷目数递降有差，获夷艘者钱物尽以充赏。凡夷舶可入之海口，皆增驻重兵。夷见赏重，汉奸之受雇在船者，虑就购为内应，时滋疑忌，旋遣散去。夷船盘旋洋外，知要口无隙可乘，坐街非计，遽驶三十一艘赴浙江矣。则徐初但知其兵资货为饷，先停市易，次严接济，以为不久将失食自归。固不料义律竟能请动国款，蓄意大举入寇。然事前亦移会闽海、江、浙，使各刻意防其舍粤他犯。浙江大吏以事出过虑，未尽信也。

    赴浙之船，经福建，便道驶五舶突攻厦门。提督陈阶平在病，延桢亟出驻泉州，檄金厦道刘耀椿就旧炮台垒沙为垣，率兵驻宾。炮击其火药舱，沈兵船一。分装水勇数百人，如商人舟者八，护以师船三，遇其希尔拉士船于南澳港之西北打鱼洞中，驶近其右后梢，火枪齐发。值海天波平无风，夷舟重不能转。船主穰西不知兵至，疑海贼诱劫，亦急呼发枪问拒。弹子及师舟，尽为皮席遮隔，我兵匿迹席内，外视甚明，所击悉中。继掷火罐，燃喷筒，倒毙夷兵数十。风起，始拽帆颺去。六月，夷全齐至定海，致书总兵张朝发、知县姚怀祥，欲假县地扎兵岸上，语极狂悖。初七日，朝发与接仗，兵多伤，兵船亦被击而沉，溃不能守。越日城破，怀祥投水死，典史全福继之。镇标将备，相将趋入镇海。巡抚乌尔恭额闻夷将至，先调湖州、绍兴兵赴援。预檄宁波知府邓廷彩相镇海通内要口，备铁练木排保护，防其突入，一时均未得就，相顾束手。奏入，严议提督祝廷彪恭额罪。诏提督余步云驰赴堵御。七月，以两江总督伊里布为钦差大臣赴浙。敕沿海督抚遇夷投书，许收受驰奏。初，当事者以夷商意在急图售私，稍加惩创即无能为，当可畏而就范。迨定海失事，虑隔海需非舟师不能收复，承平久武备废弛可知，恐其更肆猖獗，势滋延蔓。会外间有“粤中缴烟时，先许以值，后负而激成”之语。都中略闻之。适澳夷代求释前获夷俘，不许。留澳夷船，忽焚澳门后通香山之关闸。前山营都司实守此，挈兵出，且拒且扑灭余火，炮伤其夷目及夷兵数十，沉其小舟。十八日，则徐侦知士密兵船五，泊磨刀洋，令副将陈连升率马辰挈五兵舶，各配六百人，往逐之。辰先与遇，乘风破其头鼻，夷多溺，铅弹亦尽。小夷舟十，亟驶来救，围辰船，仰攻炮及木排。辰开子母炮，断其绳缆，不能进。士密船乘战酣遁。以捷闻，奉有“贪功启衅”严旨，则徐惶惧，遂力陈六月后粤海防范情形，请戴罪赴浙，竭力图克复，不报。已命侍郎黄爵滋、祁隽藻赴福建查勘廷桢军实，并筹画防守事。

    是月，伯麦偕义律驶五商舟赴天津陈诉。又出其国“巴厘满”衙门寄我宰相书，要求六事：一，索货价。二，求广州、厦门、福州、定海、上海为市埠。三，欲敌体平行。四，索犒军费。五，不得以外洋贩烟船贻累岸商。六，请尽裁洋商浮费。直隶总督琦善以闻。天津巡道陆建瀛议，以“夷所请前三事，颇有关度支国体。今当以免税代烟价毕，仍照微输。以澳门为市埠。以监督与平行。后三事所关尚小，应令其还粤，就则徐定议。总以烟之绝不绝，为所请之许不许，示中国禁令始终如一也。”琦善不能用。故不复与夷辩论，但以现在夷情奏。又令奸民鲍鹏，复书夷目，称以公使。谓上年缴烟必有曲折，将来钦派大臣往粤查办，不难水落石出。婉词慰之，犒以牛酒。诏革则徐、廷桢职，令俱在粤候勘，而命琦善驰驿至粤代其任。敕沿洋各省，遇回粤夷船，且勿开炮。夷目丹据县印在定海，欲征粮署吏，县人苦之。诸夷见虽邀准查办，而六事尚未切实许允。八月，自天津辞琦善，先驶还粤，止半撤其泊定兵船，留者扰地方如故。

    九月，义律道经浙镇海城，见伊里布，请释余姚令汪仲洋先设伏渔舟陷夷浅沙所诱执之夷目突德等数十。伊里布谓定海见未缴复，不许。仍如天津故事，馈遗伯麦羊酒。伯麦报以呢匹，暂收以安其心，奏奉谕旨发还，夷不复肯收。山东巡抚托浑布亦有犒遗，并以夷情恭顺奏，缘是浙亦效焉，皆羁縻意也。

    十月，琦善至粤城。因伯麦之在天津语近乞怜肤诉，误以夷性尚易驯伏，未度岭，蓄先赴虎门定约而后入城惩办积弊意。以为不过稍给烟值，仍许贸易，夷必俯首听指挥，所事易了。或语以监督署规岁馀之数，极为充裕，可劝监督筹出六百万员，举其二三年所入偿夷应公，徐代请奖叙、留榷，资其弥补者。及抵粤途次，始病夷恃有查办恩命，求索无厌，转多窒碍，不可行事，方思有以折其贪而慰其望，兼释其怨也。偶以所闻粤关盈余，质之怡良。至是乃知津贴酬应外，余存无几，然后叹事有棘手。既又自以专办海口无与他人，一切不复商诸巡抚，既司道以下，非召不得入谒。时夷船候于粤，诸省海防兵皆撤归伍，粤兵船还至半途，出不意为夷掳。怡良以闻。琦善虑妨和议，不欲深究。首诘开炮肇衅者，将罪副将以谢夷，兵心由是解体。又中于夷言，谓“英王尝投书求通商，为则徐所拒，匿不以奏”，欲证成于怡良，怡良以事属子虚，为正言而止。盖两年来，怡良深服则徐正大，料事如见，故言无不听。又尝为姚文僖公旧堂属，其子衡方在幕，为则徐所礼，亦力争之。琦善终无以夺。义律初请缴烟，再开实数，夷禀具在，节次批发，并揭示于外，绅民皆知。至役守夷馆，又惩义律携商逃出之故，层递办理皆正，无所指摘。但散遣其旧雇丁勇数千，横档前后备拒夷船之水底暗桩，悉如夷意裁之。将欲促其早就范围，衅卒消弭也。

    鲍鹏者，香山人，幼习夷言，投身为颠地幸童。义律已见而轻之，待如奴仆，而寄以耳目。烟禁既严，畏廷桢拘惩，则逃之京，依其同乡，因转依南海作令山东之招子庸。适琦善觅通夷语者，鹏由是被荐。琦善喜其与夷狎，较衙官倍得力也，一切往来文牍口传，皆倚任焉。因而内地情形意见，悉为所泄。所裁去之船桩、丁勇，亦鹏归述夷意，谓非是必乖和议，不得已强从之。则徐之募勇也，择海滨渔蛋斗狠亡命之徒，熟悉沙礁险隘向为夷所惮者。一旦裁使失业，相与徨口岸。夷专倚奸目二人，转相煽引，尽出而应夷招。内外海口水道浅深避就，夷非引水无从谙悉者，至是亦为所泄。义律知内防既懈，复投书，有“多增兵勇来敌即和不成”语，以挟之，与鹏所口述符。计无所出。且已裁之勇不复可招而集，诸营兵亦缘是不复再调。

    先是，廷桢自闽解任至，值夷坚索埠地，琦善以闽之厦门、粤之香港，就廷桢商二地所与。廷桢曰：“厦门全闽门户，夷居厦门可以窥内地。且澎湖、台湾之在厦东者，声势为所隔绝，不得联络。其害至深，固万无许理。即香港亦在粤洋中路之中，外环尖沙嘴、裙带二屿，夷舶常藉以避风浪，垂涎久矣。今一朝给与，彼必筑建炮台，始犹自卫，继且入而窥伺。广东货船，鳞泊黄埔，辎重在焉，其白黑夷之居夷馆者以千百计，皆香港应也。与之良非所便。”琦善亦无以夺，已奏闻矣，至是进退无策。思借商议和款，往还论说，暂缓时日。义律已窥见其情，所请更日有加增，而求香港意愈坚。天培密请添兵守虎门，琦善虑夷知而有词也，峻拒不许，而允偿烟价至七百万员，终无成议。

    义律不俟回文，突攻沙角、大角炮台，二台在虎门镇远、威远、靖远、横档八台外，所恃为第一重保障也。三江协副将陈连升，以六百兵拒大角前。夷船驶至二十余，驱汉奸二千余人扒越后山夹攻，从墙缺入台背，中于地雷，毙贼百余，后至者蜂拥而登。我兵犹奋力拒战，以扛炮歼贼二三百，而火药垂尽矣。横档以下诸台仅足自保，地与两台隔，增兵运药，必以舟渡，而前后已扼于夷，既无生力可继，药尽炮亦空设，已束手待毙。故当时夷尚能以余力驶轮船三板，绕出三门口，焚我战舰，溃我营兵。诸台兵瞪目望见，势不能救，顿足相呼，而无可如何。大角兵房，延毁殆尽。守台千总蔡志安，负伤督兵，尽取台上堪用炮，推而堕诸海，防夷夺运，反身跳围而出。沙角台隔水相对为穿鼻湾，夷众哄入，先焚草棚，亦越后山至，四面受敌。连升急发大炮，夷稍却，我兵无药，炮不复发，发者又以省局掺杂炭屑，力弱无济。贼弹箭迸落如雨，身无完肤。其子方在侧，见父死状，挺戟大呼，左右跃杀数夷，袍皆血染，与千总张清龄等同时死。先是议款，戒毋击海口登岸夷。前二夕村民报赛，夷众登而聚观。连升叹曰：“台不可守矣。夷能登岸即能越山，咫尺已及我后。”谓清龄曰：“观汝才气可大用，盍留汝身，图他日报效乎。”语至再，清龄誓同死不移。连升乃顾其子曰：“予久不食肉矣，汝盍往太平墟为市之。”子知其父意欲出而生之也，亦不行。至是皆及于难。夷入据两台，自此遂与我逼。十二月十五日事也。

    义律日夜赶制三板，增集贩烟快船数百，多备火箭、喷筒、竹梯，为攻台计。时潮州镇袭伯李廷钰，先调驻虎门，与天培、张辰分守诸台，兵仅数百。天培点兵入守镇远，兵哗，谓夷船多，非驻守兵可敌，观望不行。天培切谕之，则索赀寄家，示必死。天培不得已，出其衣装，付质库，得银，按名遍赏之。然后勉从。入则令满汲淡水，而扃锁其台门，不放出一兵。夜有扒越台墙遁者。廷钰知势难敌，夤夜至会城哭琦善前，求亟增兵药。并言后山空虚，夷人必来暗袭，非力护之不可。同城文武亦旁为代请，琦善不可却，凡两次，但许增兵七百。使以小舟乘夜渡出，分派各台，惟惧迟明为夷所知，故仓皇至此。琦善见夷人日肆犭皮猖，非羁縻之计所得缓。恐其再夺诸台，则粤防全撤，得罪益重，思救目前之急，遽奏请开禁通商，给厦门为市地，以明年正月初旬为期，还以烟价，又复许以香港全岛，与义律再伸和约，称之公使大臣，以浙江所获夷俘易定海。义律得文约大喜，请缴还沙角、大角两台，及所掠师船盐船，由海道赴浙撤兵，求备文代递伊里布，俾知缴还定海之由，送给留定船目。文至，琦善亦代封付伊里布，嘱其据以收地。伊里布缘是观望不敢出兵。不知两台失陷奏到，上已决意痛剿，革琦善、天培顶戴，带罪立功，速调湖南、四川、贵州官兵，及南赣兵二千驰赴剿办矣。

    二十一年正月初三日，琦善自出阅视虎门，舟次狮子洋，于中道之莲花山与义律见，商议条款，丰待以酒食，使保纯偕广州副将赵承德主席劝。义律欲示其军伍之整肃，饮已，领兵队，携枪炮，列阵山坡操演，请琦善出阅，欣然临观毕，给赏而去。保纯等亦先旋省。十九日，义律复请见于镇远山后之蛇头湾，出上年所给香港券约，请盖关防，琦善不允。汉奸杂夷兵，从义律入虎门，乘两次接见，随员无暇稽察，暗放小舟，四测水势，因而内河沙澳，尽为夷梢所悉。琦善既目睹夷阵，怯其兵炮，愈执初见，以为非和则事未可知，特自惴无以回天也，遽以“粤中地势无要可握，军械无利可恃，兵力不固，民情不坚”陈奏。。语似过张夷势而代其邀恩，奏到在调兵后，遂奉严旨。且奉有“烟价一毫不许，土地一寸不给”之谕矣。

    又以伊里布误听琦善据夷文缴还定海之言，屡诏不肯用兵，初七日，宣示逆夷前后罪状，命宗室奕山为靖逆将军。湖南提督杨芳方入觐，道安徽，命折往粤，与户部尚书隆文，同为参赞大臣。以刑部尚书祁  ，向曾巡抚广东，熟识夷情，命驻江西，总理军饷，皆驰驿兼程而进。二月，命伊里布回本任，代以裕谦，趋浙接理。奕山方度岭，有劝以全师驻三水，使夷不能探我虚实者。保纯自省迎谒，令以此意还语在粤官吏，且令传谕诸夷，代奏仍准其通市。随行司员李湘座间忽为大言，谓奉命剿夷，当驰抵粤城，相机调度，未宜远驻示弱。奕山乃促棹倍道而前，旋以外来兵炮攻具未集，暂止韶州。义律既探知和议中变，一琦善不足恃，计非焦头烂额不能讨便宜也，倍形忧惧。则徐自受代，别居馆舍，病疝，不接一客，琦善亦未尝过问。及冬仲，与廷桢奉命协理夷务，始复出，询知前所备舟勇已尽撤，欷无如何。三水刘文澜策购义律垂得，而虎门事已急矣。

    初五日，夷船乘风潮大至，聚攻横档，台前攒排突进，炮密如栉。台药皆自省发，不可源源继，虽极力拒击，究不能如夷舟之不时运送，彼此抽换也。横档后有小河，旧无行楫，则徐雇船以备，咸议其迂，撤后守者不复顾及此。适潮水盛涨，夷分船闯越后河，前后夹攻。天培力竭，守御不支。手燃巨炮忽自炸裂，兵无人色，皆走。一弁大呼曰：“事急矣，盍去乎。”言次，伏使受背，将负以出。天培挥刀扌甚之，弁亟闪避。一弹当胸至，洞焉不倒。夷众拥入。天培与都司署提标游击麦廷章俱阵亡，参将刘大忠先遁。夷见天培屹立如生，反骇而仆。续至者前迫视之，知气已绝，相与惊叹，取所遗蟒袍纟普褂为服之，鼓乐安置台中。奏入，上赐恤如例。增派齐慎参赞军事。急调广西兵二千，湖广兵之赴浙者二千八百，改道入粤。琦善先奏及内河由狮子洋入至乌涌、猎德、二沙尾、大王，及乌涌迤西长洲冈、深井、黄埔、白泥涌，均握要，宜守。有旨令芳先至，速相机布置，毋令其驶近城下。夷越虎门直入内河。虎门大炮之运自省会者三百余，则徐所购洋炮二百余，已尽为夷有。防内河者，皆搜括选余旧炮，草率周章，虽层递分段设防，究乏把握。会湖南提督祥福，统常德兵千余新至。琦善仓卒令与粤兵同驻乌涌。乌涌者，会城东出数十里，先筑土台於南岸，备虎门有失为第二重守御计者也。夷船缚炮於桅，空弹子心，实以药，杂铁屑小链於中，合而圆之，击则坠地，触机自启，屑链乘内药四飞，着人恒毙。乌涌沿河唇延垒土墙，穴墙置炮，墙尽处不复更为横筑，墙缺大开。夷循北岸来，炮向南斜发，辄及缺，弹从空坠，又无铁网承阻。粤兵先溃，楚兵亦相率败走，争先逃窜村落，道半阻於河桥。候补知县瑞宝，方主管乌涌小粮台，兵奔亦奔，俱落后为所隔，甫过，遽呼从役撤其桥板。兵勇前走至河岸，为后队逼坠河，自相残踏，塞填河面。后至者踏人首肩而过，无一生者。祥福及其属将游击沈占鳌、提标守备洪达科，皆遇害。二沙尾亦预沉石隘口，购敝夷舟，沉而堵之，顾未守以兵。夷至，以轮舟乘火势拔起，通流无碍。越猎德即省河矣。怡良方悬赏招回汉奸，及运私快船，当时利赏畏罪，艘二三十人，率代以老弱。至是，出梁恩升於狱，令率投诚船，出乌涌堵贼，与夷战。省河自虎门戒严，弁兵官勇舟航梭织，夷烟不时得售。迨越虎门，方实鸦片於轮舟，尾其兵船以入，约窑户快艇泊其旁，乘战酣载运。乌涌溃兵不复集，畦岸空其无人。恩升亦放虚炮，烟焰蔽天，售私者从炮声中络绎移诸快艇，陆续发棹以去，迨炮收烟散，则货已售尽矣。芳之始至，道佛山口入，民其宿将，望之如岁，所到欢呼不绝，官亦群倚为长城。入城，即发议，谓‘夷炮恒中我，而我不能中夷。我居实地，而夷在风波摇荡中。主客异形，安能操券若此。必有邪教善术者伏其内。”传令甲保遍收所近妇女溺器为压胜具，载以木筏，出御乌涌，使一副将领之。自部卒隔岸设伏，约闻已炮响，即举筏齐列水，眠器口向贼来路，而后自抄出筏首夹攻之。夷将至，举筒镜测筏纵横排岸侧，驶近，而副将已望见旗帜先遁，筏上无一人，遂长驱直进，芳侦知夷顺流势猛，亟勒兵入城，缚副将欲斩之，诸帅为祈而免。乃令总兵永福率兵千，驻东南十余里之东胜寺，以防陆路。寺距河干尚五六里，夷舟过，炮远不能及。又使总兵长春率兵千，驻西南十五里之大黄后凤凰冈。对旧筑石台大而固，夷不敢越以入省，径趣省东，中流水深，虽不能沉石堵浅，但横排木筏，下水桩，亦未敢闯而拔也，芳久历戎行，夷亦震其威望，且未深悉省河虚实，使其徒持书至凤凰冈营，假求款为名，密挈汉奸随路探水。长春新来，不知其诈，收书使送芳於城，令候报，即掩帐坚卧。汉奸已乘便引夷遍阅营盘，知无备可袭，甫出而两路分入，势如破竹。从东入者，逐我猎德炮台兵而守之。从西南入者，登大黄台，坏台一角，亦留守焉。

    先是，正月，义律、伯麦合出新伪示，张於新安赤柱，晓其居民，称：“尔总督琦善将香港地方让给英国，存有文据，是居香港者为英国子民，事须禀英官治理。”复以此语照会大鹏营副将赖恩爵，恩爵以呈怡良。则徐闻而发指，劝怡良实奏，谓：“人民土地皆君职，今未奉旨而私以予叛逆之夷，岂宜缄默受过。”怡良尚徘徊，东莞邓淳集郡绅於学，具词以请，谓伪示横悖已甚，宜加痛剿，并诣制府陈焉。入见者数十辈。琦善谓款夷出自上意，而诸君未识情形，争执如是，早晚祸及，可自为计，仍举所陈四事为言。驻防进士朱朝者，旗士笃实君子也，与辩至日昃而出。迨怡良奏到，而两江总督裕谦，力参琦善畏葸偏私之奏适至。

    ●卷三

    时琦善先已革职，至是上疑其私，命派副都统英隆拿解赴京，籍其家，使怡良暂权，而以祁  继其节钺。义律知圣怒不测，外军云集，势必用兵，在粤永绝和议，兵船费重，即资捐于商舶，亦必通市乃可。而诸国商船续至者四十余，虽未尝一律禁绝，先以虎门严守阻诸外洋，虎门破而后得联宗以抵黄埔。而会城内外居民店铺迁徙十已七八，市井兵多民少，货益滞销，咸怨英夷。会义律进退失据，神情颠倒。

    二十四日，船遽由西南扑入，为守凤凰冈江西参将谭恩，都司伍定青、守备周荣升、湖南守备王金国奋击急退。越日，米利坚领事多利那赴凤凰冈营请见兵帅，称：“英夷自是不敢再有他求。犯顺称兵止其国兵头之过，其货船原未尝附会助逆，请准与诸国一体开市，则货船在埔，兵船即顾忌不敢滋扰矣。”议未决而出。

    二十六日，夷增多船，乘风越凤凰冈，且前且拒，冒险闯入省河，飞炮向城，随退泊白鹤滩，月尽乃去。洋商亦代呈英夷字约，有“不讨别情，惟求通商，私货查出甘愿入官”语。芳、怡良据以会奏，奉旨饬驳，皆革留。当芳之来粤行抵江西也，闻琦善和议将成，欲附和之。途次，忽有“给奥夷人堆货”之奏。是时上方整练戎行，大申天讨，特简老将，赞画师中，今芳未至粤先有此请，已失圣望，既而复有攻守八难之奏，迹并与琦善暗合。至是又请许港脚通市。港脚种类虽异英夷，而印度实为役属，即与英船无异，许港脚实许英也，掩耳盗铃，未战而款，大非命将出师本意。且奏内未将琦善畏葸致误，及外兵即集，夷再猖狂，如何剿办情形，层次筹及，此“有意阻挠，怠慢军心”之谕所由来也。

      既入城，病居民空城先徙，思所以招徕之。以士为民望，乃示召观风，取粤秀、越华、羊城诸书院生童而合试之，以示整暇，于是还居者半。三月，奕山、隆文亦至。义律来文请在香港开市，督抚以未奉谕旨驳之。是时夷船之在定海者，多驶复广东、虎门、香港合五十余船。奕山意芳有将略，首与商军事。芳谓夷越虎门深入，粤城外民居铺舍栉比，无隙可乘，即无隙可守。惟于东南猎德、西南大黄，通下桩沉舟堵塞，而以重兵扼岸上，堆沙垒为城，庶几可作省城外障，使夷不能搜截军械、运船，散我谷米埠，然后俟风潮，集柴苇为筏，用火攻之，方可得手。既又商诸则徐，则徐为六事答之：一，堵塞要口。谓夷日扰省河，法皆难用，当设法诱夷出猎德、大王外，否则束手待毙。二，洋面船查明备用。三，炮位验演拨用。四，火船水勇，整理挑用。五，外海战船，分别筹办。六，夷情宜周密探报。较芳条陈尤为详密可行。是月，则徐旋奉“以四品卿衔驰赴浙江候旨”之命。缘是时裕谦已抵浙，自去冬曾与闽浙总督颜伯焘、浙江巡抚刘韵珂，先后密陈则徐在粤办理无误，宜责以戴罪立功。而谦之劾琦善，则以“上年广东就本省兵防本省夷，未闻败辱”为言，比较迭失台口功罪。则徐又先自请赴浙竭力筹办。

    至是，上见夷情叵测，外兵至粤者已有八千，防夷败而窜浙，爰有是命。然其时粤聚兵虽众，守御尚无胜算。所备攻具，巨木之运自西省编札为排筏者未成。水勇募自福建者千人，香山、东莞者三千，一时亦未能骤集。奕山初尚用芳“待时而动不可浪战取败”议。而翼长，文则李湘、西拉本，武则段永福、张青云辈，皆利在一战，为得功地，且非是则军饷将无以开销也，密请开仗。张必禄亦从而怂恿之。奕山为所动，谋于  。  官粤久，素悉夷恫喝伎俩，以为外兵新至，当乘锐而用，亦不阻止。爰于三月晦，密集军官，发令，三路分出。一屯西宁炮台外，为中路，一屯东炮台，为左路，一由泥城出，为右路。使及夜运炮出。布置粗定，将突攻夷船于省河。调发毕，已日暮，芳犹未之知。兵出城，奕山始诣芳告以故。芳乍闻不觉大讶，拔剑奋呼，谓事且败而局难收，顿足至再。奕山亦旋悔，亟思挽回，然令已行，人自为备，兵众地散，已莫及矣。先苦水勇未集，会四川营余丁四百愿充其数，与广州应募者合为千七百余人，乘小快舟，挈火箭、喷筒，都司胡俸伸率领而往。分三队伏，约闻炮齐起，抄后路攻之，专以长钩钩其船底，掷火焚烧，官兵但沿岸施炮轰击应之。省河夷船出不意，又值风逆，一时四面受窘。西路攻毁其大兵舶一、火轮船二、三板四、小艇数十于白鹅潭。东路击其三板，夷众从睡梦中闻变，亦猝不及备，相继溺死于二沙尾者无算。总兵张青云设伏西宁炮台，夷见守御空虚，舍舟登岸者数百人，伏发退不及舟，我兵涌出气锐，迎刃皆毙无存者。义律夜深闻攻杀声，不知何处有兵，咫尺间调遣不及，自夷馆踉跄走出，呼小三板渡上夷舟，兵目援以登，仅而获免。四川、湖南兵，探悉义律所在，相率向围，不知其已遁也，蜂涌入夷馆，登楼搜之，不得，则掠其货物。越日黎明，夷兵大集援救。止击沉其三板船一。风潮转顺，我兵反为所乘。夷船竖黑旗，连日游奕省河，直逼炮台，势甚张。段永福领勇千余，守天字马头，望见夷飘旗，速放空炮，一哄而溃，所设八千斤大炮，未及放，炮眼已为登岸夷所钉。守泥城者为副将岱昌、参将刘大忠。大忠即协守虎门，夷至先逃，以阵亡奏请赏恤，事后饰词归营者。所备木筏材料，购自西省，费至巨万，及油薪船三十余，大军辎重咸萃此。至是亦不战而走，军资可用者尽为夷有。守北门外山耆定台。者，为总兵长春。粤城北五台，此其一也。明以前无之，迨至国朝大兵南下，攻数月而守尚固，乃筑此以瞰城中，若指掌，辅以东西得胜台，既筑，城始不支。盖攻之利即为守之害。粤既隶版图，承平垂二百年，无议毁者。至是，初五日，夷泊岸试登，无阻拒者，竟据之，筑土堤藏药，为久守计，登高俯瞰，窥以筒镜，凡城中措置及官民来往悉为所见。  与怡良议亟调炮置南西二门，示民死守。是日，福建水勇适至，既入，抚标官以令箭挥使出城应敌，以驻防将军不肯启而止。芳立北门女墙下，视至移晷刻，忽掀髯大呼曰：“可擒也”，欲以兵二千分两翼下城击之，亦阻于同事不果，称疾不出者二日。火箭巨弹，自下上者，肃肃过耳畔，芳谈笑自若，骂曰：“丑虏要击死老子耶”，左右咸股栗，劝稍避之，不顾。夷既聚泊，游奕小舟如梭织，其兵船迭运飞炮攻城。沿珠江二十里间，环东西南三门外，炮声无片刻断。炮子往往堕城西北隅，盖知大将军以下皆驻城北贡院，特向而注发，而不知早已偕迁避巡抚署。  亦移驻城内矣。入夜，火光如昼，日则四射火箭，焚南北岸铺舍，南门外烧毁尤甚，民间无救者，官军亦不敢出扑，听其自焚自灭。留者但洋行积货栈舍而已。

    时内外兵万七八千，军令皆撤入城，都司守备以上无一人在城外者。贡院号舍八千有奇，令舍住一兵，而兵往往拆数号通为一，携所自备物居之，因不能容。则令其自择居民间空舍。客兵各招引其同队，三五成群，撬门挈具而入，随地驻足。于是夹杂散处，布满内城。营主但知按籍记其兵数，实不知兵所寓何地，同寓何人。遇有号召，辄出小旗沿街市招呼，有畏征发匿不出者，非领饷之期无从见而问所驻地也。夷登耆定台，越山磴径十余里。军帅坐北门楼，亲睹夷兵鱼贯而上，所至无阻，莫可谁何，驻防甲兵见而发指，动公愤，自请出城截击以阻其登，城亦不启。有超城下者数十人，中途复相计旗营藤牌少，不足御夷火器，旋返城缒上。诸帅初以众兵闭处一城，虽不得其用，尚幸其安静坐食，可不扰害闾阎。忽初五日，南海义勇为湖南兵诬杀。群勇大哗，拥入贡院不散。大帅不得已，摘永福翎顶，解其怨，而互斗者已乘势四出，放火杀人，校场中尸骸如积矣。逃难入城者，恒指为汉奸，攫其财物。有挑夫于大佛寺前买粥，方食，芳以送琦善就逮下舟，马至，适挑夫辍食出，抵其前驱，遽令斩之，刀挑其首，出至河干，民环城聚观，骇甚。先是方开仗，越日，旋有不循纪律聚抢夷馆之事。所抢货物，肩挑背负，各餍所欲。抢物多者，不便回营受指摘，则相与潜遁，军官未之知，知亦无计招复也。去者信足所之，罔识途径，道中每以所得易赀消散，所过州县，沿途诣官索饷。北行远抵三水、清远者，尚数十人，地方为之应付具舟，送返会城，佥以追逐败夷迷途为词，人多不能束以军法，反人为犒赏为其压惊，非不知夷在南而兵反从北返，然不暇正言诘也。

    夷兵中率有多年市粤者为之领导，民与夷习。义律初发难，时时以“缴烟断市万里亏缺”为不得已之词，谓：“兵来但与官为难，而无与民户为。”与市者诉：其资市为生者，半出番禺、香山、新安之市井无识，否即蛋民渔户，未明大义以为害不及民，窃私怜之。市粤者初谓义律仅六七等官，视若无关轻重，船梢姑听命焉，食用居处终与大班二班迥别，义律亦退抑不敢擅作威福。迨来粤七八年，值变起，夷商虽号殷富，实平民，或假赀于国，或合力置船，义律虽微亦官也，倚以为重。国王亦因其居久事习，就令为诸船总管。伯麦虽以国戚初至，反副之。自以劳顿风涛数月，至则使义律赴浙，自留粤暂代。其时义律随挈兵以出，破定海，留船以守，意中国且厌兵，当可动，乃偕伯麦北抵天津，获陈达，得恩旨，复相与挈倚善文还粤候款。及侦知琦善以失圣意得罪，大局全易，虎门攻陷皆两人者为之。伯麦绝不谙中国底细。义律自缴烟取结，屡与保纯晤语，数出其妻于座示敬。保纯亦感其诚，还辄私语所亲，故当事但知有义律，以为人尚明白，可以理谕。城既闭，军帅伏处一隅，半筹莫展。百姓汹汹，谓兵不足恃，城必破，夷入必遭焚掠也，则扶老携幼，哭诣怡良，请权宜为目前计，于是款夷之议遂决。城上改换白旗，军帅以下，各会印檄付保纯缒城出，就义律商之。会夷用正急，思得赀以济。旋议定，饷军六百万员，计四百二十万两，作清收内商夷欠，约限五日内银项交足。大将军挈外兵先离省城远屯，夷船亦退出虎门。议定，洋商合力，仅得银百二十万两，余从公帑代为垫支，括藩、运、关三库足之。时参赞齐慎后至，城未启，阻居佛山。会奏者，惟奕山、隆文、杨芳、阿克精阿、祁  、怡良、裕瑞，言“调兵万七千人，奈无战地安营，热湿蒸，久而多病。夷入北路山巅，居高临下，势已危极，一有疏失，收复固难。而士匪窃发，通省摇动，亦断难久守，若不权宜行事，必致决裂。其洋商欠项，分于各商摊还。至所给还夷欠，即作烟价，及此后是否停给香港，皆未之陈及也。

    方议款时，夷兵以船泊泥城，登岸肆扰，沿西及北。其据守耆定台者兵千余，款成尚迁延不遽退。伯麦身肥体健，首大如斗，自恃膂力，率领余众自台下闯至泥城、西城、萧岗诸村落，大肆淫掠，奸及老妇。村民大哗。举人何玉成，即柬传东北南海、番禺、增城、连路诸村，各备丁壮出护。附郭西北之三元里九十余乡，率先齐出拒堵，对岸之三山等村亦闻声而起。老弱馈食，丁壮赴战，一时义愤同赴，不呼而集者数万人。夷目毕霞领其兵与村民战。村民稍却，被追，深入牛栏岗。所近居民大至，转瞬民多夷少，急匿丛薄间，放枪自卫。村民但遥围之。入夜，则脱衣悬树杪，迎风摇颺，作疑兵，民不敢前。及天明，入林内，搜杀几尽。逃者不识途径，亦多被截击。有叩首流血得免者。伯麦、毕霞同时殒命，收其调兵符券、防身铁剑、小枪之属。夷兵方舍命突围出，无奈人如山积，围开复合，各弃其鸟枪徒手延颈待戮，乞命之声震山谷。村人以其因不复逞，亦即不杀。其留耆定台余夷尚众，一人不敢下。村民但环立山麓，相约听其饿毙。围既久，越日，义律驰至，亦被围。密遣人间道求救于保纯，保纯闻报，请于  。或劝出福建新至生力军助村民活缚义律，监而勿杀，挟使悉其船出外洋，还我汉奸，以是痛惩之机不可失。当事相顾无敢任者，咸以为事在和后，不欲更为戎首，且款银已先给，设败盟，于我有害无利，坚却不用其策，然款赀来从三库，商行分起运下夷舟，其日计已给者仅及四之一，而久困之夷得全款，一时骤裕，有所恃以外扰江浙。粤为彼中市舟最旺马头，向所称呢边火石弃物皆可易钱者，万不肯取快片时，招怨贾恨而轻弃之。当时能略延期日，陈兵城上，不下与战，纵不给以赀，彼无所焚掠将自止，亦无攻及城池之事。不过以朔日之战遽收兵入城，为彼所窥，因以焚扰为报复，我愈退而彼愈进，盖情事之常，亦兵家之所宜然耳。事经两日之久，倘官民同志，稍善机宜，村民万口同声，索其缴还原赀而后散，官为调停其间，续给者当可免。彼目睹民情，计无复之，未有不可行者，惜乎策不及此也。  令南海令梁星源、番禺令张熙宇，随保纯出，步向三元里绅民揖劝，代夷乞免，越数时许。绅士潜避，民以官故不复谁何，遂亲翼义律下，群夷继之，众口喧哗，笑声闻十里。夷自是始知粤人之不可犯，克日全帮退虎门外。

    其时近海绅民，有欲邀于海口，夺还所得赀。适其大船搁于浅沙，将截焚之，亦为  所闻，切谕而止。其他船在虎门外者，初四日，新安武举庾体群，夜半出火舟三队，自穿鼻湾乘潮攻而毁之。佛山义勇，亦于龟冈炮台，乘上风颺毒烟，毙夷数十，破其援舟。款夷事闻，举以切责，诸帅皆吏议。义律入内河，恒陆居，坐肩舆，遨游市上，例所不许也，百姓已见而切齿，遁后自惭无以对汉奸，乃出伪示，有“不难报复，姑示宽容”语，以掩其辱。三元里等村民，亦大张文檄，痛斥而丑诋之，戒其毋复相犯。尽出所馘级及夺获炮械，缴之官。当事优予奖励，为祠祀死事者。玉成等请自海珠至石门水陆冲隘，如仁威、沙南、荔园、泮塘、澳口，及对岸之白沙、增步，各按险要，设防置炮。河南数十村及城东燕塘，亦均起而团练。进士何有书等，接踵倡行，各就所近设为社学，辅以公所而二之。西北曰升平，东门曰东平。练勇至数万，无事相安农业，有警，农即为兵。一时声势联络，咸隶广州协副将。民与官应。  防其内扰，策之大帅，取则徐前堵塞两台口之议，稍推而远之，于东西两口，先大石，次沥，又次猎德，沿及石壁、黄埔、三山，凡夷船可以直达省河之道，度其船之广，劝绅民买石沉而狭之，浅其河底，仅留中小口，通民楫，而阻夷船之闯入者。先又于所堵四旁，密竖椿栅，复纵横曲折投石其内，虑其轮舟挟火力，或可用钩扒拔石，徒劳无济也。于是勘择要道，东路如东炮台、赤冈、二沙尾、洋桃地、姚家围，南路如大王、南石头、东朗，凤凰冈，西路如西炮台、永靖、海珠、新墩、竹排头、泥城，北路如永康、拱极、保极、耆定、红棉寺、饽饽山，或旧有炮而坏于夷，或旧未设台而新相形势补筑者，并铸安巨炮，分防丁勇。别于海口要隘设土墩三十余，防维周密，以补东南两口台所不逮。令训导黄培芳、拔贡生余廷槐，赍檄周遍村落，开陈大义、民气感动，而后檄知府杨霈、署粮道西拉本、南韶总兵马殿甲、高州总兵赵承德、督标参将曾逢年、游击李志和、赵如胜、督学正曾钊，守冉蛇洞大冈边，为南路正防，而以从九品林俊英守穗石，文生彭鹤年守坝头庙，武生范廷安守南亭，职员何大山应之。教谕陈文辉守官州，外委曾文基守官州门，为东路正防，而以从九品卫绶光守沥应之。从九品杨汝正守三山、大通河，为西南河路正防，而以副贡生高廷佐、武举关鹏飞守南头，教谕虞世珍守东朗，应之。拉本、殿甲又自守龙船墟、得胜坪及猎德诸台，举人李国贤守员村，文生叶照守下渡头，拔贡陈大勋守东炮台，文生林福祥以水勇为应。计南海、番禺团勇至三万六千名，而营兵不与焉。取滨海数县涨生田坦凡十七万余亩，收诸公，招佃纳租，曰屯田，为守台墩与捐造巡船兵食。方运石堵塞，视夷所入要津，一时并举。南湾九龙产石之山，悉在虎门外，夷船所聚，因购于内地之潭洲，络绎运载，随至随沉诸河。夷已侦知之，谓不利己出入，则驶三桅船泊横档，驰轮舟三，扑入大石、四沙、赤沥角，遇石船即焚。绅士曾钊、林福祥、周其俊，何达海，各督其勇护之，工始克竣。炮械甲杖皆日有补造。赀既厚集，凡有一材一技足资捍御可称破夷妙计者，誊揭黄榜，奉谕旨招徕之，即所条策而详为讲求，著效者优奖，与筑台制械者等。当是时，人人思奋，翘首企足，以款夷为辱，将待夷船之再入也而尽歼之。广管数县，游手之众，收勇籍者十之八。缘是内河村落盗匪亦无复窃发，盖丰其口食，时其训练，日饱食于台墩，力无所用，无不磨拳擦掌，以待一试。  以内势既定，省城根本无可摇动，而后由内及外，层次整理，以虎门诸台修复为终事，至派将弁设防守如平时而后已。

    英夷平日已畏粤民勇悍至此，知内河守备綦严，愈不敢正视粤东，越虎门一步，因变其说，谓“市久人习，不忍肆害，且存市地为他日相见计”，欺粤民之恃夷为食者。但速建香港房舍，拆虎门旧台石，悉运以出。请官为示，召商民就香港与贸易，至是请已再矣。内商以风浪险，无肯往者，夷请以尖沙嘴、九龙山二地易香港，当事以未奉谕旨却之，而反劝其入市黄埔。夷以入埔必经虎门，诸台修于彼不利，遂泊兵船阻我兴筑，盖毁石之举不尽关营建也。以是虽就款，市仍未得流通，货物仍壅滞如初。国商咸以义律卤莽就款，不以各省所索马头入议，责之。会英国王别派鼎喳为大总管，又派吧噶与思哑敕力巴敦时为副。增船，大者合前至百余，小舟数百，来粤。义律亦自以官小，为所属，宜受钤制，虑其至或生异议无以对保纯也。遂先期借带运粤所得银，扬帆返国。奕山因议款有离出省城之约，旋偕隆文退居距城数十里三水县之金山，撤湖南兵归伍，留芳驻城弹压。隆文素刚直，军事多持正论，格于势不得行其志。金山山水孤僻之地，居甫数日，心抑郁，恒咄咄自语，谓无面目对君上，叹不绝口。寺僧颇知事，故进以谐谈，欲舒其愤懑，果略一启颜。因洁卮酒奉焉，不饮，曰：“汝方外人不识予心，非相却也。予自分辜恩罪重，方愧悚无地，日在忧愤中，敢以酒自娱乎。”僧再劝，则色变曰：“若更相迫，吾立嚼吾舌矣。”竟不食死。

    仆鼎喳至粤，知义律议款止了粤事，且所得故商欠，而闽、浙、江南之市地将开，英国他日无穷利源，又恰符其借失市构兵之本意，且犯他省仍不与在粤和议背，况义律适去，粤官难以责备，设远来无奇功，是明居义律下矣。计既定，遂尝试以觇中国意。乘谕旨令酌将所调防兵裁撤，谓有机会，未宜坐失。于是舍粤洋而北，以潮州南澳为粤闽适中地，帆樯之所必由也，爰于南澳长山尾预泊数船，载马，备登陆。计船狭不便刍秣，则沿岸盖造房屋，上为层楼，澳官无止之者。土木日渐增益，驻人为两省往来航舶响应。  令海阳令倪沣谕毁之。以七月初十日，与吧噶、思亚勒力吧敦时等，驶火轮兵船数十，衔尾闯厦门，定青屿。越日，投书提督，仆自称公使，巴称水师，敦称陆路，并云提督。词极悖诞，谓不照上年天津所议事款，即应交兵，暂空厦门城邑，让其军士栖止，俟定议后缴还。提督陈化成老而能军，遇闽海游奕者辄击之，炮伤足犹鼓勇进，寻改官江南去。时总督颜伯焘先已出驻泉州，提督窦振彪适洋巡出，留兵无几，方以粤夷就款，有旨撤兵，水勇已散。伯焘率兴泉永道刘耀椿，自白头汛仓卒出迎，击以万斤巨炮。传令对岸之屿仔，中路之鼓浪屿，三面合攻，沉其大船一、兵船五，复损折其船桅。夷冒炮蜂涌而进，集七八船并攻一台，别驶三板船分路登岸，用先后夹持之法，攻一台破，复攻一台，势甚凶猛。副将凌志以下多被伤且死，兵勇血肉狼藉，犹奋前拒敌，自辰至酉，斩杀亦略相等。夷船络驿，愈至愈多，人登岸者亦愈杀愈厚。迨并力环攻大炮台，我兵遂不支矣。沉兵船五，官房铺舍悉为飞炮延烧，又转我台上巨炮内向反击，城破，据之。伯焘退保同安县城，专派同知顾教忠移驻浔尾汛，以防越厦入县咽喉，调金门镇江继芸、陆路提督普陀保分防要隘。继芸战败落水死。志负伤杀退前夷，为后队所逼，剖腹死。都司王世俊殉之。游击那舟珠、杨青江罹重伤，备弁死者数人。

    前一年，夷船初次入扰，廷桢方督师，但令耀椿固守旧炮台，兵力聚于一处，得自保。伯焘世任封圻，又籍东粤连平州，与厦门距近，地方夷情，皆所素习，深恨琦善一意主和，开门揖盗，而意见与则徐颇合。甫抵任，即追劾提督陈阶平告病规避罪，以为廷桢但知自守，势不能剿尽横逆。且谓守而不攻，则我劳而彼逸，彼省而我费，夷炮不及岸炮之大，载火小舟虽恃以焚夷，然仅可用于内港而不能挈出外洋，凿凿见诸奏牍，慨然有澄清海宇之志。请帑三百万，造战舰，买商船五十余，募伍数千为新兵，招海滨勇士八千，铸大炮千。增建口外之吾屿、青屿、大小档三炮台。守御既分，船又购自沿海邻郡，不时至。计师船需炮千，一台需一二百，急卒匠铸未成，攻守虽有人有地，而军械不备，仍复掣肘。台墙开门置炮，墙厚门深，又不能左右活转，但可直击，夷船一知避我炮路，过此即冲突无碍，往往先试以敝舟，而后衔宗排进，致有此失。既退至同安海上，先期散遣之丁壮，因厦地人皆迁徙，无所觅食，夷遂招而养之，尽为所用。厦虽为全闽门户，然实无险可据，故夷得之亦不能守，遽以二十一日驶其三十余船并挂帆而北。留定内港者仅数船，势孤，不复登岸。定鼓浪澳者濒出，犹大言今虽暂去，行当复至，至则于此盖造楼房，必俟官给银乃已。盖犹是广东故智，已为圣明所洞悉，有“可堵则堵，可剿则剿，此外更无酌量办理”之严谕也。

    伯焘令激励中后两路百三十余乡及马港一带团练至万余人，同安募兵三千余，昼夜轮防，乱石抛掷，使留船聚泊无所。其速去也，意固在江、浙、台湾，亦缘闽续防严密，有以使之。是时分扰定海、台湾者，半为厦门退出之船，同时分扑两地，而意则专在定海。故所用船，台湾少而定海多。当时汉奸为夷画策，或以定海界接内地，兵力易集，非如台湾为海外孤郡，止恃澎湖为声援，而风信不常，势难联络，但能入其口岸即可得力；或以台湾昔为荷兰所有而夺于郑氏，港门险阻，较诸荷兰之沉舟拒鹿耳门时，难越百倍，海舟素所习闻，止可以一二船尝试，知难而退，不值枉耗无益之兵力。是二说者，皆夷所知而不能舍。至福州通市，则彼意中事，而离厦时反未之扰及者，盖五虎门在省河外，河沙甚浅，潮盛乃可通舟，潮渐缩则渐为沙搁，非轮舟牵拽不可。恐舟未浮，早为我兵击碎，且受火焉，所畏在此也。郑氏之入台湾，在顺治十六年，兵败江南被剿金厦后。逾年遂据台，屡扰闽、粤，为沿海患。康熙中，兴师征讨，克爽降，至是已百四十年矣。南自琅乔，北至苏湾，以台澎为中路。南凤山，北嘉义、彰化、淡水，及新辟之噶玛兰，绵亘延于山后，凡千八百余里。设总兵综摄师干，分水陆十六营，额兵万四千六百有奇。无土著，但从闽中督抚水陆提四标，漳、汀、建、福、海，金六镇标，福州、兴化、延平、闽安、邵武五协，计五十八营，抽拨更戍。渡台后，自七八百至百数十人，布散台内外十六营，以三年为瓜期。期满，台湾、鹿港、蚶江、厦防四同知，各配船渡新还旧，是为班兵。盖台地番民杂处，漳、泉、粤人各分气类，动辄肇衅械斗，民气浮动，易生反侧。生番深居山社，自耕而食，不与民接，更性野难驯。故不欲召募于本土。班兵则家在内地，同营来者，多不过百，其至也又为之错杂散布。立法之意，诚以海外孤悬，风潮汹涌，往返非可以常期测，有事势难恃内地策应。班兵既有兵饷。仍给以赡家米石，可以安受训练，为东南沿海数十郡藩篱，外夷不敢窥伺，成效昭然也。

    夷事初起，台湾时廑圣虑，屡谕总兵达洪阿、兵备道姚莹，以夷船沿海骚扰，亟宜严为预备。督抚亦以内地防范严紧，且定海既失，大兵云集，一经击败，势必窜逃，台为归途所经，备哨巡拒击，勿任停留潜销鸦片，莹使知县魏瀛，会厅县营勘修炮台，复加以炮墩炮墙，麻袋贮沙以卫。又于郡城自小北门至小西门加筑外城。在籍提督王得禄，氵存历海洋，尝以水师六百破海贼蔡牵党数万于洲仔尾，既又败朱于苏湾者，以功世袭子爵，最精习海战，至是老而家居。莹请于延桢，奏请使出襄军事，得旨令与镇道协力商办。夷船自上年夏，已不时经台澎洋面，西驶及鹿耳门外马鬃隙深水外洋，但徘徊不敢进口。副将江奕喜，恐其窜入北路内洋，则难以制伏，即乘东南风越其前，枪炮兼施，夷亦还炮回拒，遽转帆向西南急遁。追至茭丁仔洋，黄昏雾大，越晨始收，望之不见。由是始议造巨舰，仿得禄旧制建威奠海船式以备战。得禄建议但严守口岸，不轻与海上决战。洪阿先缘他事与得禄有隙，莹劝两人弃嫌敦好，两人亦各矢公诚，顿忘前怨。得禄自募精兵三百出驻澎湖，以澎湖西距厦门水程七更，东距台六更，一协守之，虑其单薄也。督励将弁，为台声援。台地募勇安兵，洪阿出郡城南路，莹赴北路，至鸡笼两路口岸，亲为整理。相其险次，测水深浅，堵以船筏，装石木桶而沉之。严杜奸民接济，收其悍徒为勇，俾绝内顾。时班兵额缺未补者千余，就现在水师，派员弁于十七日，授以机宜，令于台墩多插旗帜。守口者日必三次登陴。无事以守口者为正兵，有事则出新兵以应之，视敌多寡定派防人。来船少则出击，多则守内港以俟，大船既不可入，小船则非所畏，诱近炮台歼之，可以得志。布置定。至是八月十五日，夷船一，挟三板自鸡笼弋移泊近口之万人堆。越日黎明，驶进口门，对二沙湾炮台连发二炮，坏兵房一。参将邱镇功、守备许长明、欧阳实，发炮回击，三沙湾墩亦接放为应。镇功突燃八千斤巨炮，中其船桅，立折，索纷纷断，即随水退出。适口外骤起潮头，撞礁、船碎，夷多落水，凫岸，下其三板驶窜。文武官分带兵勇驾船出，生擒黑夷百有十四人，格杀者五，一夷目投水死，其一驾三板偕诸夷逃。别营闻信截击。千总陈大坤，在野鼻头，遇逃驶者，沉其三板，杀白夷一，擒黑夷二十。同知曹谨，在大武仑港外，杀白夷二，黑夷十七，擒者九。十七日，在草屿，杀白夷五，获其图册，时厦门外援已失，台中形势益孤危，民间惊惶，谣言一日数起，遂辙还巡洋兵船，塞鹿耳、国赛、三鲲身，专防要险，请帑三十万资军需，人心始定。洪阿、莹均赏花翎。九月初五日，三桅红旗夷船，泊鸡笼口外，忽换白旗，驶近万人堆，放三板二进口，愿以银每名百员赎还俘夷，无答者，流连数日。十三日，辰刻，大船突入，直扑二沙湾台，炮发猛烈，破我台石兵房。其地三面环山，形势颇峻，有险可凭。守备许长明率外委伍云升，先装炮伏三沙湾之鼻头山，伺击之，毙夷二，退守冲隘，义首壮勇齐至助战。夷船之在龟头洋者亦遥放巨炮为彼声援，而不敢入。越日，夷见兵勇骤增，人丛山险，仰攻不利，日半遽出口去。会南北两路土匪乘机窃发，郡兵存者无多，内地方处处设防，未便请渡添兵壮来助，镇道就以民勇选补班兵之缺，鼓率兵将，克期扑灭内逆，一时剿办净尽。先后奏闻，以功并给世职，洪阿骑都尉，莹与知府熊一本并云骑尉。在事出力文武员弁，同得优奖。有旨集讯夷俘，因知仆鼎喳攻厦门后，分其船二十余北抵浙江，别派啊呋万率颠林等，驶其三桅船三，同赴台洋，伺便窥台郡。开行后，二船者不知何地阻风停泊，未得联宗，而一船先至闯入被击也。其再扰定海之船，亦同以是月出。

    当英夷之候处分于粤也，定海尚留船盘据，不肯遂归我地。伊里布示谕居民，谓夷人无向定民扰累，即不得复行查拿。并据夷书，以现在夷已起定十四船赴粤，移慰巡抚。盖未深知夷之诡诈，以为从此驯服，直信不疑。然当时巡抚刘韵珂则侦探留定诸夷，方筑炮台，开河道，穿达城中，踞住岑港、沈家门两处民房，抢夺淫辱如故，又伪示招居民接济，种种情尚可疑。奏谓定海为通洋适中，南闽广，北江、鲁、直隶，并可扬帆分驶，忽南忽北，难保其不勾引渔盗为羽翼。浙为财赋渊薮，宁波、定海又浙中精华，在定海者必觊觎宁波，请乘市地未定，早为杜绝。因综举八端之不便者：曰地利，曰物产，曰勾结，曰烟禁，曰关税，曰防费，曰国体，曰民心，反覆缕陈，固逆知夷情之必不能决舍定海以去，不可谓非先几之烛也。

    江西巡抚钱宝琛，亦于病中致伊里布书，谓：“夷筑定海炮台，志在安居。今攻剿之策，徒若捕风，兵苦久役，溃散可虑。商渔失食，盗贼将作。浙之温、台，江之徐、寿，民皆犷悍，前调兵海滨，城守空虚，尤易窃发。若仍一味迁延，要害为夷所守，奸民为夷所用，欲水陆夹攻，其道无由，必自作主裁而后可。”伊里布不省，事几已失。

    裕谦素重则徐为人，既代来浙，意中将倚为左右手。定海初收复，安内防外，改修建置，事出草创。寿春镇总兵王锡朋，处州镇郑国鸿、定海镇葛云飞以兵五千驻焉。云飞尝练亲兵六百，最强勇，明纪律，可驱以用。宁波城则别以兵四千镇之，城与定海、镇海，并隔一洋，修筑城台，招集流亡，亦日不暇给。未几而则徐遣戍，旋改赴河工。谦失谋主，已怀惆怅。提督余步云，又谦所素轻鄙者，但令其驻防招宝山，一时孤掌自鸣，无臂指腹心之助，不得不专任候补知府黄冕、知县舒恭寿。时议增筑外城。定海形势，三面皆山，而一面临海。云飞欲尽围滨海市埠，收归城中，左右袤延至山麓，其三面则但依山为城。谦方驻宁城，据图说从其请矣。诤之者曰：“贼逾山入，跬步即在城内。且城分则备多而力懈，我兵登陟山岭，未战先劳。不如舍近水市埠，但加筑内城为新郭，庶受攻可守，实为当前至计。”既而挠于众议，竟不果筑。谦曾大父勇烈公，乾隆中开西域，有大勋。故自受任军旅，每念系出将门，毅然以剿平丑逆为己责。至则购重赏，号召沿海渔蛋、{奥山}屿穷民，同心杀贼，禁断接济。招复汉奸之为夷用者，许以自新，而责其后效。谆谕闾阎，毋遽迁徙。闻夷将出粤犯浙，驰文诘粤督，谓通商既由粤代请，盍问其询驳，折其桀骜，何至恣彼飘忽，贻祸邻疆。义正词严，粤中大吏终无以答。又访求上年擒解夷官晏士打喇打哩之义民包坦等，亲为鼓励，优加奖赉。盖自伊里布停兵不战，夷得以群游无忌。民间虽抱公愤，已畏不敢前，至是骤形踊跃。有纠集多人，故假就买烟土，迳泊夷舟，或作捕鱼潜伏山陬岛澳，百端设法，诱擒夷党诣官报受赏者。由是兵勇亦思愧奋，咸知用命。夷船先犯石浦，礁险失利，遽游奕外洋。八月十一日，忽内驶扑岸，为我兵击退。夷合二十九船，横截定、镇洋面。风潮陡涨，镇城外水深四五尺。装帆起定，将乘巨浸来攻。官兵炮火并移高阜不动。风转西北，潮亦退落，夷转帆遂向定海。十三日，午刻，驶至十三船，停泊竹山门外，先以三桅船一，火轮二进。云飞击断其大桅，即退。十四日，连帆逼攻晓峰岭，我兵伏山后，夷下三板渡而登。国鸿击杀夷兵无算。傍晚，绕至县南孤悬之五奎山。越日，就山上支搭房帐。我兵排立土城遥击，毙夷十数。又越日，改从吉祥门驶入，攻东港浦，畏我炮火密，前且却。旋再攻晓峰岭及竹山沿，又毙其登岸夷众。十七日，甫四鼓，即驶火轮船冲入力攻。云飞手燃巨炮，中其船上药柜，顿刻烘烈，船自焚尽。巳刻，一由五奎山，一由港东浦，一由晓峰岭，三路分至。锡朋首当其锋，夷冒死直前，我兵前队伤亡，后队继进，夷屡却复集。攻晓峰者，甫上岭，即自撤其舟，绝反顾。会我兵枪炮红透，不复可装药，延至未刻，夷三四千，分路驱汉奸驾筏续进，亦舍筏登山，凶猛有加，势难抵御，且城寻失，三镇同时阵亡。恭寿婴城守，伤于火箭，饮毒自殒。将备弁兵苦战迄六昼夜，筋疲力尽多死者。自接仗，连日风逆浪险，夷船梗阻，难以东渡策应。谦在镇海，督步云守御，自矢城存俱存。招集内渡散军，亟调江宁驻防兵八百，寿春镇千、徐州镇三百，又改调原发福建之江西兵二千，克期图克复。然焦劳盼望皆未至。时镇海防兵仅四千，谦自统千余驻守城内外，步云所率亦千余，仍守招宝山及沿江炮台，总兵谢朝恩则率千余出守隔江之金鸡岭，数皆不及千五百人。谦知兵力难敌，贼急，又不获从容布置，则誓死报国。仓皇拜摺言：“黑夷汉奸不下万人，合宗来犯，而我兵必处处分守，夷可数日不攻，而我兵刻难弛懈。夷乘风潮至，前船退势自与后船相撞击，故以有进无退为利。当兹艰钜，计惟有竭尽血诚，奖励士卒，不敢以兵单而退离镇海一步，不敢借保民而受逆夷片纸。盖事势已洞悉胸中久矣。奏发，即召步云盟神誓师。步云见谦死守志确，难以婉劝，已心恶之。及行礼，托足疾不跪。二十六日，夷船分犯金鸡、招宝二山，队各数千人。谦上城督战，自辰及午，金鸡山兵奋力下，击毙夷数百。步云不令兵开炮，夷甫至山麓，攀援欲登，步云遽弃炮台走。谦挥城上兵燃炮，截而止之。下者稍却，卒绕转山后，纷纷随步云溃散。夷登据招宝山，俯攻镇海城。守金鸡山者朝恩，协守者冕，而分守浃港则朝恩子荣光也。谦以浃港去海近，守兵尚薄，且沿海路歧，处处可登，与其分路迎敌，不如握要合击。使冕持令传知朝恩，撤浃港乡勇，移沙蟹岭，与官兵合，无论夷由何路上皆可从半山下压击之。移定，夷果分道进攻，由浃港登岸者，绕出山后，环击沙蟹岭。朝恩力竭阵亡。谦是日将临阵，先出所佩关防，付副将伸丰太，令赍赴浙江。及是，见大势已去，诣学望北阙叩首，跳沉泮池殉节，为从兵捞起，已昏不知人，亟抬之出城，舆至宁波府署，而后徐为易湿衣灌救，仅存微息，宁波亦危在旦夕，不敢稍停，复舆至余姚县，去城五里气绝，殓于杭州。

    二十九日，夷船八、火轮船二、挟三板三四十，直驶薄宁波城东北。量水进泊灵桥门。城炮先已分运定、镇，两城连陷，守御空虚，人心惶惧。宁郡六门，临江者三。夷炮夹火箭，飞钻凶烈，随发随拥而登。步云开门拒杀数夷，被拒者绕至西门。其攻东门者为将士周士德、李宗白并力拒退。民舍为飞炮延烧，男妇挤拥出南门。步云适至，获汉奸二，而夷已攻破灵桥门，且至提督署。步云喊杀，夷放枪不及，奔入巷。步云骑为弹击倒，压伤右足，不复搏战，遽易马出城，直奔上虞。宁绍台道鹿泽长，知府邓廷彩亦从以去。宁郡既陷，浙江又失一重屏翰，所属奉化、象山，皆被隔绝。虽府境迤西河道悉浅窄，夷舶不能深入，而汉奸诱其探水递进，则小舟可随地绕达。慈溪逼近夷氛，居人一时迁避，百室皆空。兹以内之余姚、上虞、会稽、山阴、萧山诸县，亦纷纷逃徙，土盗因以四起。夷方以所得定海令、镇海丞二印，多制汉衣，令汉奸所至煽诱。于是浙以西大震动。巡抚刘韵珂思握要守御，保卫绍兴，断其长驱内犯省城之路。以曹娥一江下可以顾余姚、上虞、慈溪，上可以保绍郡，而所调寿春、江西、湖北兵仍未至，遂截留先调之江宁旗兵驻焉。仁和郑祖琛方以福建藩司在籍，谦知其小心慎重，奏以原官赴官营，迨抵镇海而城已陷，折还杭州。韵珂乃令堵握曹娥江。祖琛亦以桑梓难亟不辞，与泽长及衢州总兵李廷扬，各以所招散兵往。臬司蒋文萝亦出驻绍郡为之声援。而省城则实力清查，募勇团练至二万，以固根本，仁和令张印塘之力为多。当谦死时，步云自知畏死罪重，欲以先走归之谦，谓犹足掩饰也，爰以“谦率江南将备兵丁，星夜退走，衢、处二镇兵亦借护送为名，不复婴城固守”谎词入告。适韵珂亦举谦属官受遗赍印，及余姚死状，殓送江宁事，一切详缕以闻。上恻悼，褒忠赐恤，典礼隆厚，臣节昭彰，海内咸闻而陨涕。步云身为本省提督，徒拥重兵，不能赴定海之难，又不能固定郡城，镇海失则退入宁波，宁波失则退入上虞，率先奔溃，将弁效尤。其他节次遇贼闻风即溃者，推原未尝不由于此。乃厚诬忠义以自掩其迹。又亲驻曹娥江，遇渡江难民，琐尾流离，万喙怨咨时，辄招与语，以谦夏间不合枭斩白夷け哩，致夷船此来特寻其报复，欲使百姓怨有所归。殊不知夷欲未厌，故为易帅败盟，而粤不可再扰，所最易犯者定海，安得不仍其故智。不然，乍浦之犯，江南之扰，所枭何俘，所报又何仇哉。武夫狡诈，一至于此，适以增其罪状而已。九月初旬，夷果以轮船挈小艇入犯，余姚城兵少民逃，无拒守者，所至焚掠而去。其后再入肆掠，凡五六日，退入慈溪饱掠，旋还宁郡。别夷驶入上虞之斗门窥探，退泊城外。又越五六日，至奉化，以云梯登城，开门而逸。凡三县仓库均拆毁。余姚乱民，于贼退后拒地方官，不使进剿，致县内奸民藉以肆掠。官以夷在近不复能兼顾，又虑激变，因遂忍之。夷所在蹂躏，地方官令民间集赀权设席棚，挨户支更，城辰启酉闭，民日延领以待大将军至。

    ●卷四

    九月，命宗室大学士奕经为扬威将军，侍郎文蔚、副都统特依顺为参赞，收城剿贼。广东巡抚怡良以钦差大臣驰赴福建。河南巡抚牛鉴擢督两江。琦善已议罪下诏狱，出之，使效力军前。举人臧纡青者，宿迁人，有智略，为奕经所知，至是招商军事。首劝先奏召则徐于工次，令其来浙襄办，而止琦善，斩余步云，福建军官并如江浙例，归将军节制，皆目前切要事也。奕经故谦谨，终以为迹涉自专，不敢用其说，但奏止琦善，随命荷戈出塞。纡青又建议：“浙兵屡受挫败，士气不扬。宜别调川陕豫三省兵六千为新军，遣员募选鲁、汴、江、淮勇士万人，加以沿海渔蛋，与近场盐枭，并及江湖士盗二万，分其名为南北勇。以南勇备耳目，而北勇壮其胆气。使分伏定、镇、宁波三城，不区水陆，不合大队，不克期日，水乘风潮，陆匿丛莽。或伺伏道路，见夷即杀，遇船即烧。重悬赏格，随报随给。人自为战，战不择地。务令住舟登岸，诸夷出入，步步疑忌惊惶，所在皆风声鹤唳，俟其魂飞气馁，然后蹙以大军，伏舟港口，内外交逼而尽歼之。”又以“三城多通贼奸细，请令浙之官京师者，各保举其乡绅士耆民，按人密授方略，使各率士勇分伏，预为内应。”奕经皆如议奏陈。得旨，谕奕经先前驻苏州城，兵勇如未大集，毋迳赴浙杭，致使夷知有备。十月，抵苏。随员杨熙、联芳、阿彦达，侍卫容照，并少年有志。苏城故金粉繁华地，歌亭舞榭，最足动人豪兴。所携仆隶，虽谙师中纪律，受供张率如平时，不及加意裁抑。一时人多费重，讹言骤起。奕经颇有所闻，虑遂影响传播，遽促移营嘉兴。

    以二十二年正月初吉赴杭州。留特依顺驻守。文蔚出渡曹江。十六日，奕经前驻绍兴。两人者，先于腊之望夜，同梦夷党悉弃陆登舟，联帆出海，宁波三城已绝夷迹。迨侦探，果有运械归船之事，以为佳兆昭著，连城恢复在指顾间。于是定议克期进剿。预计兵至，民舍必遭焚劫，戒诸军入城毋载火器，但听城内首奸为应，缚其酋，挟以就款，自意策及万全矣。浙地冬雪较往岁深且数尺，入春又连旬霪雨，小舟引火物既湿蒸不可用，官军以三城隔洋地广，布置未周，请缓至二月中旬而后进。奕经意锐甚，仅许展至二十八日。下令统兵者，遇夷则排阵对垒。纡青初议，所谓“遇便散攻，人自为战”之法，已变而不用。

    二十二日，黑夷持书至三江口，约战，大意谓：“如不敢战，则还我烟价。因内地百姓尚知就我交易，故未即长驱至耳。今必以定、镇、厦门为市地，如香港，方肯罢兵。”语狂悖如前。将军还其书，调提督陈阶平，挈寿春兵六百守三江，总兵李挈六百守历海。越二日，进驻会稽东关镇，又进驻余姚。原千总张天台，购首盗能飞檐走壁者六七十人，偕藏药衣枕之丁壮，先期陆续混入宁城。购夷奸郭大耳、安得掇、罗濮丹等，重赏有差。夷闻官军势盛，宁波一路，悉令夷目舍城还舟，留大炮城上，守以夷兵数百，候拒我兵之至西门者。镇海一路，则驱夷兵尽札招宝山，便俯击我兵之入城者。师期既预泄，故夷得及早为备。奕经营于绍兴之东关者三千人，文蔚屯慈溪二十里之长溪岭者四千五百人，分其半以属副将朱桂、参将刘天保，屯西门外之大宝山，使遥图镇海。提督段永福，既为粤翼长，溃失天字马头，至是在浙，率四千五百人，半伏宁波城外，半屯大隐山，备攻宁城，为第一队。壮勇则泗州知州张应云领第二队。城绅杜宝辰领三队。其镇海、宁波届中地曰骆驼桥者，亦令副将谢天贵率兵千余驻焉。步云亦率三千人驻奉化。时乡勇析分水陆。在陆者，令其沉船梅墟，隔绝宁镇两地夷船来往，俾不获自为连络，应云实统之，别令杨熙率勇伏于上虞为之应。在水者，则专驻乍浦，雇渔舟潜渡岱山，图定海，且俟夷船败出，穷诸海而攻焉，海州知州王用宾实统之。处州总兵郑国鸿，既殉定海之难矣，其子鼎臣志切复仇，投军自效，带定海水勇，多挈火具，伺攻夷船。布置粗定。陆路兵皆按期乘夜冒雨而进，抵宁城，已晴霁，永福出所屯五百攻西门，千总陈兆平、勇目薛举，各率兵勇以从。城内伏者起，毙守门夷贼，钉塞城上炮孔，夺门，启而俟之。二十九日午，西城内夷使汉奸冠五品顶，加翎，迎我兵，大呼，谓夷先走东门出，宜亟追勿失。我兵莫能别，又察在城夷少，相率以入。应云、宝辰所伏勇，侦知夷奸目郭大耳匿府署楼，转夷炮向楼击，放火烧署，夷惊呼，巷战多死，绕北门出我兵后夹战。山西勇六七百，击碎南门外轮船，即入南城，适遇地雷轰发，遽退出。永福亦中火箭。我兵死伤过半。他夷踞街楼，登屋，夹街掷火如雨。墙高巷狭，我兵仰攻复不利，无所施力，且战且却，举力护永福退至城外。后队适至，知我兵败，不敢握城以拒夷。追至大西坝。永福竟趋东关，不复退保原驻之大隐。步云中道闻败信，终夜吁喘疾奔，而宁波城遂不可复矣。镇海城虽有内伏，苦人数无多，至期，亦已开门待，自顾势弱不能缚贼。天保与桂初约先后发。天保自大宝山率河南劲勇五百先至，依军令，未携火器，乏攻具，亟令出城运取枪炮，往返需时。取至，则天正黎明，招宝山夷炮已齐发，俯击我兵，仓猝窜出城外。桂统兵后起，半道风雨迷失，不得如约至，而镇海城遂不可复矣。两城虽败，军士尚伤亡无几。桂仍率陕甘兵千二百，还屯大宝山右。天保收窜出之河南勇五百，还屯大宝左。应云亦率原领兵勇还守慈溪。既而文蔚调应云诣奕经营商军事，慈溪守勇无主，一时溃散。夷以三十日闯进去宁三十里之故墟，我兵击破其三板船三，获白夷三。二月初二日，夷轮船三，至慈溪之城山渡，毁我火舟十余、械舟三。初四日，轮船至姚江，焚我火舟数十。慈溪城外获白夷，夷众蜂涌来夺，三江守兵见者皆逃。夷兵数千复自慈溪登陆，越十余里，攻大宝山，仍自撤其来船，止中途返者，噪令奋力前，意在必胜。桂督扛炮兵四百与战，自辰迄未，我兵匿崖石树林自蔽，毙夷兵四百余，夷目巴麦尊亦被杀，我兵无伤者。夷既深入，船先辙，欲返不可，懈而怯且甚矣。此时倘得一生力军夹击，可覆灭其全队而谢天贵兵不至，应云慈溪之勇又溃不复集。天保兵火器失于镇海之战者多，徒守大宝山左，不敢张空拳下山尾贼后。文蔚所驻之长溪岭，故与大宝山距近十余里，桂请增兵数百为援，不许，及暮仅发兵二百，而夷已分四百越旁港出我兵后，桂至是前后受敌，父子同死难。天保兵亦同时惊散。其乍浦所募渔舟，已渡岱山者万余人，分伏港氵义，亦用容照议悉散之，骤为夷用。文蔚孤军屯岭上，随员佥谓险无足恃，防夷夜攻，力劝弃军而去。于是长溪岭之兵亦溃，军资尽矣。三城地残破已久，夷意无所留恋，而上虞、慈溪以上又势难突入。江口咫尺一帆可达，议者每虞其北扰。其时军声不振，夷志益骄，有请“移营上虞，选新到未受惊挫之兵，出与决战，诱之深入重地。一战不胜，则增兵再战，务缀其后为之牵制，使无暇改图而北。庶几可夺其骄矜之气，杜其贪索之谋。因遂乘便，乃可徐与议款。若但畏避不出，适以坚其出海入江之本意而已。”当时大帅不用其策，而误听军报，以“慈溪夷兵登岸竟至万有七千”奏。不知夷自倡乱以来，从未闻有此兵数。其国先后来船七十余，仆鼎喳实分厦门之二十余船，再扰舟山。合兵舶商艘计之，所雇汉奸并杂其内矣。当时讹言失实，徒张敌势，丧师辱国之举，良由前途探者虚词塞责，有以致之也。

    先是仆鼎喳分其厦门三桅船三，同至台湾窥伺。其二阻风停泊未至，惟呵呋万等一船，先抵台洋，入鸡笼口，为我兵击破。其一船继至。怒求赎夷俘不遂，突扑二沙台。台郡守御愈益严密。达洪阿、姚莹以筹议方略要端有五会奏：一，塞港。二，御炮。三，破其鸟枪。四，守城。五，稽察奸民。以防大帮夷船猝至。请别筹经费五十万。得旨褒俞。二十二年正月二十六日，三桅夷船三，在五氵义港外洋向北而驶。时方以御史福珠隆请，查讯台获罪夷，录目莉空等供词奏覆，尽得其窥伺台湾情事，请决禁者于台。二月三十日，三桅夷船一，带三板船四，在淡、彰交界之大安港洋面，挟粤奸黄舟等七人，持奸目刘相、苏旺书至，将招台内逃匪张从等勾结为夷内应，觅机便入口。同知曹谨、魏瀛、通判范学恒、知县黄开基、副将关桂、游击安定邦率兵堵御，别在港口迤北土地公港设伏。夷船畏军容整盛，遽退。巡检高春如、谢得琛，预雇渔舟驶近夷船，使粤人周梓等以土音与舟问答，舟许以重利，令其指引海口。梓即诱从土地公港进，旋为暗礁所拦搁，船倾侧入水。夷众正扰攘间，伏勇齐起，摇荡水势，夷船不能开驶。官兵发炮奋攻，又急切不能装炮回拒。船立破，夷众堕水淹死无数。有跳三板窜者。复有数十夷，持短械，跳上渔舟，欲夺以逃者。兵勇合力围击，杀红白夷数十，生擒十九，黑夷三十，粤奸五。所获鸟枪腰刀，皆镇海宁波营械。上得去冬奕山在粤奏，逆夷曾声言驰驶回国，添派兵舶于明春大至台湾。谕询洪阿、莹，“计大队夷船万一果复至，如何定谋决策，操必胜算。”并令查讯夷俘，五氵义港北去二船，究驶何地，此次扰台船从何来。取供后，与上年获禁百三十余夷，提同从逆奸民，均即正法。其夷目仍暂留禁锢勿杀。三月，沪尾、中港、五氵义港、番仔窄诸洋，有夷船一。自北而南，复自南转驶。草乌船十数，或尾其后，或为引导。沪尾渔舟有被牵去放还者，夷询以沪尾水门深浅甚详。郎乔生番山后大秀房洋面，亦泊夷船六，其一游奕打鼓港洋面，草乌数船亦随之，见兵即向西南而驶。黑水外洋亦望见夷船十。别有草乌匪船，驶至四草湖口，官兵击沉其二，余即驶遁。其夷船亦先后由南向北去。二十二日，夷船一，带草乌数船，在树苓湖口外窥伺。兵勇又击破其近岸者二，夷船在洋面开炮应之。炮子皆落水，旋去。越日，草乌船八复至，击沉其三，溺毙多贼，获夷皮盔一，内营鸟枪一。土贼林山等，各备草乌船，俟夷帮齐至，纠结其党以应。别有贼黄劝等，亦出草乌十余，已与夷约为向导，先留夷盔于其船为事成相谢之验，皆为县营获。而夏秋间乘郡戒严肆掠洋面之盗贼，亦分起弋获。计夷船先后凡犯台者五，而击走者二，潜遁者一，破舟斩馘者二，卒不复谁何。盖知其守备之严，无懈可窥，驯至受抚，不敢再图入扰台地矣。

    奕经、文蔚既以二月还驻杭州，战火诸船尽撤，独鼎臣以父仇未报，不肯听令，仍联火舟，围烧夷船。随员皆请治以军法，奕经念鼎臣意出忠孝，不为已甚，诺而不行。臧纡青愤己计不用，而诸将又非可恃也，暴怒伤肝，眇其左目，将归医，入辞奕经甚力。奕经终以左右无运筹决胜之人，一时智士无出纡青右者，坚不使去。纡青既留，请复行伏勇散战法，议数日乃定。是月十六日，再渡江，分檄诸路之带兵勇者，副将托金太、游击高峻、勇目王建功等，各以计密授其众，俾得随宜自效。于是兵勇仍伺夷出入骤起刺之，随处惊扰，凡杀黑夷三百余，擒夷目四，白夷五十余，缚而献于宁波。自是夷每见兵勇坌至，莫敢迎拒，纷逃归舟。又获汉奸之为夷主谋者二，余奸闻之尽解散。鼎臣以三月朔，联火舟数十，围夷巨船于岑港，攻而焚之。又分所部攻其三巨船于别港，亦焚之尽。小夷船来助救者十余，或焚或沉，无片板存者。先后焚溺夷兵五六百。副将郑宗凯、守备徐贾宝等，亦乘风雨大作，密出火舟七十余，驶近夷船，掷药坛毁其船首，我船连排继进，火焰飞腾，四面攻抢喊杀，夷船多被焚烧，溺死者又三百余。同时建功等在定海口头门抢击掷罐，焚夺其船，杀夷目丁时仪之弟。镇海令叶亦率勇火攻夷船于县属海口。时巡抚刘韵珂意在羁縻，奏请仍命伊里布至浙主款，勿杀零夷，违者罪之。会奕经以海港焚攻夷船奏，赏复双眼翎，文蔚亦复一品顶戴。有以鼎臣等虚报邀功，言于韵珂，方奏请验实。鼎臣具四大舰，尽载所获夷级衣械，及击碎船板送核，且有不实甘当军法语，事乃白，终受奖。

    上命宗室尚书耆英署杭州将军，为钦差大臣，与参赞齐慎赴浙。兵勇自奉不许杀夷之令，所裁水勇，复受夷雇，转为乡导。夷日造小舟，如内地蛋船式，求渡浅水，遂以船出海而入江，扰及松江。天一阁者，范氏藏书楼，世守至今，宋以来图籍咸具。夷至，取所藏一统志，而别购内地之黄河、长江两图，略识地里与江河梗概。

    先是，上年宁波失守，夷即归报，其国女王令再往天津，求得埠地通商即止。至是月之初旬，夷之留宁波者得国信，有行意，绅官皆未之知也。随索其地犒军银百二十万员，退出宁城。会各路兵勇大加焚剿，夷亦仓皇失措，果以二十六日登舟。越日，奕经乘诸路胜夷气壮，以大兵来收复，而夷适走。其在镇海者亦以四月初一日下舟北去，留夷兵千余，分四舟，仍据守定海及钱塘江口龛、赭二山，而不敢窥杭者，知近年滩潮淤浅，防搁阻如福州也。

    初九日，突犯乍浦。副都统驻防其地。夷先整阵船上，排列而进，随进随开炮。都统长喜率旗兵出拒，夷遽以小舟分路登岸，直攻东门。陕甘客兵以扛炮击之，伤夷兵甚多，遂转至南门，力攻。逾城入，尽焚满州旗营。长喜见营中火起，知事势已失，不复能抵御，投水尽节，被救出，旋复投入死焉。乍浦兵力未尝单弱，又先集有福建水勇为备。旗兵率横暴，平素蔑视土人，临时每指摘以为汉奸，即水勇新至亦不堪其辱，已人人切齿，积愤甚深，战正酣，骤举火为内应，拒贼仅数时，遽报失陷。两年中所备军资，一时丧尽。标兵有未及交绥，见而奔溃者。副将哈拉吉那被戳伤重。同知韦逢甲亦带勇西行防堵，受伤被掳，不屈死。惟兵备道宋国经退走嘉兴。会城闻而戒严。

    夷驶轮船游奕尖山口外，嘉兴府平湖、海盐二县，水道相通，小舟可入。民心惊惶失措，势骤危急。拨陕甘兵一千分往防守，并俟河南、广西兵到境，截留同出守卫。上闻，谕酌留将军参赞中一人驻曹娥江，余统将备弁兵速为应援。十八日，乍浦夷临岸列队，城中夷亦络绎出，相与鼓吹登舟。越日，二十余船悉泊小军山，旋开行而东。小军山界交江浙，去乍浦近，盖扰入长江之志已定于此矣。上以乍浦兵溃被破，不过顷刻，追咎溃散之由，实余步云有以倡之，屡走屡失城池，未议重谴，遂使人人各怀徼幸，相率效尤，严旨拿解治罪。伊里布诣乍浦夷舟，晤商受款退兵事。无如夷当迭胜而骄，又窥见我军怯状，所要求多不可行，议不成而返。韵珂意夷重得前俘，还之，仇当立解，从此可与销兵矣。随奏出所获白黑夷于狱，载乍浦以归之夷，至而夷船先期启尽，又改道而远送诸镇海。俘还船不谢，受者亦嘿无一言以复。

    当夷之离宁波也，谍者谓闻国急耗，以所属印度地有警，不得不去者。盖边西有小国曰廓尔喀，在我后藏之南，与披楞部西隔小港，英夷据有孟阿腊时，以利诱披楞属焉。乾隆中，廓夷并有其邻哲孟雄部，缘交易扰及藏境，旋畏天威，悔而求贡，既又叛服不常。五十七年，军帅福康安、海兰察征之，檄哲等诸郡协力助攻。廓夷因索援于孟酋曰果尔那尔者，辞以国人市粤恩厚，义难背逆，拒不为应，更兵袭其南鄙。廓夷遂卑词表求内附。披又尝椟贻廓王珍宝，约亲启，疑而启以囚，中机炮发而囚死。由是积与披部有隙。哲部越披，即后藏地，中一山，颇险峻，有道仅容羊行，英夷凿而宽之，可由披达藏。初，廓王溺爱其次妃子，触正妃恨，置毒杀焉，穷死状，诛其臣毕兴。有乌大巴兴者，毕兴侄也，入披请兵护以还，废王改立正妃子。凡治毕兴狱者悉杀之，籍及入贡中朝充使之两噶基。使还不敢入，亦逃于披。为廓夷所忌，潜使人诣我驻藏大臣，言：“闻第哩巴察之莫斯党与京属打仗，愿假我饷，得助击之。大臣不知第哩即谓孟阿腊，京属谓广东也。奏奉，查覆，得前大臣和泰庵西藏赋注，称西南徼外大国，以为蛮触不必问也，助饷廓夷之议遂寝。及英夷叠犯闽、浙，廓知孟地空虚，自起兵乘间掩袭，大胜之，掳获无算。英夷兵船方远集中国，耀兵待款，欲全师还救，又徘徊虑中国训练严防，再至机顿失，仅分船还至孟，以粤所得赀厚赂廓夷，赎还所掳男妇千人，就与约和而消其衅。此二十二年事也。中国因他市来者，略有所闻，而未详审其故。英夷尤秘不以告人也，至是忽驶离宁波。适会其时粤中好事者，遂竞传孟阿腊夷埠么忄老土番，久苦英虐不敢逞，今复缘出兵故括其货舟，勒派其子弟为伍，汹汹势不可终日，因乘其兵行守虚，噪起突攻而尽歼其众，杀颠地之弟某，夺复其旧据鸦片税埠，酋驰轮舟倍道趋粤，亟召夷兵之泊宁波者，踉跄返救。粤愤夷甚，乍闻谣言，纷纷传述，几于万口一词。官都中者闻而信焉。粤人御史苏廷魁讲经济，最留心时务，见机有可乘，将有以慰圣心也，即据所闻入告，请就此时，先修虎门炮台，资他日抵御，筑城东大沙河堤，营龟冈东岸。时耆英方以钦差大臣驰及嘉兴，上命特依顺代杭州将军，促耆英改赴粤，确查印度及夷船回帆虚实，令相机攻灭香港，重整海防。未至，而夷船已大队犯江左，复命回江堵御。是时虎门炮台尚阻于夷，未得修复。香港新为海盗薮，夷驻兵千余，盗目倚为声势，各设堂号，沿海劫掠商渔，满载则归泊香港。奕山等设法招徕汉奸，为之剀切晓谕，动以天良。投还者凡三千有奇，盗目之投首为官用者逾半，群愿立功自赎，请兴修诸台，而各率其首党拒夷虎门外，纠合香港汉奸为内应，乘冬月潮缩月晦，出夷不备，突攻尖沙夷船，使表里受困，一鼓歼旃。奕山心动，以商于  。  事持小心，始终谨慎，自惜乏权宜济变才，海事更非所素习，初尚守则徐“由内及外次第举办”之议，既目睹夷但扰闽浙，绝不与粤为难，因循久隐，有顺时听天意，惧衅端再启，触夷怒势不可收，特微言劝止其事。山亦不再言。而不知屡奉严旨复虎门，攻香港，将以牵制闽浙之夷，圣意固大有在，而转以船械未备为言。其运石塞海，不过一时从权，非经久制胜之大计，遂镌职还都。伯焘亦缘厦门夷船未能剿办革职，而代以怡良矣。

    五月初三日，夷船闯入吴淞口。奕经闻北扰之报，驰檄令暂事羁縻，夷已突攻宝山。宝山旧设炮台，正当大流入港之口，高下适中，无突出水上四面受攻患。县城亦去淞江口不远。知县周恭寿，号知兵，建议以台城两逼汪洋，惟口内东沟、江湾，并号险隘，可握以固守，欲弃海口，但设伏口内，诱夷至击之。总督牛鉴不能用其策。而步云前在招宝山所领见贼即溃之徐州残旅，至是又使总兵王志元领五百以守小沙背，素藐纪律，日以诈索恐吓为事。民被骚扰，夷未至已哄然无固志。恭寿请撤而易他兵，实防民心激变，亦不从。初八日，提督陈化成率游击张蕙在南门外海塘与夷战。化成久历海洋，先二年击闽海夷受伤，随调江，稔知水师忄匡怯不可用，选闽中亲军教练之，兵志顿奋励，防亦严密。夷在吴淞，畏化成不敢骤入。潜购汉奸，间道伏，觅便焚其药局，为所获。甫缚斩，而夷船适进，炮悬桅上，弹子从空飞下，对击良久。我兵运巨炮轰沉其大船二，二桅船樯亦被击折，溺死夷兵二百余。夷更厚集火箭，随炮急攻，烟焰腾溢，较场附近民舍，转盼延毁。弹箭所着，屋瓦乱飞，同时灰烬，将台亦坏。化成勖励将士悉力拒守。鉴初闻捷，自出督战，与化成分守海口。夷再入，飞炮及山。鉴失色，知势不利，匆遽旋城。方移动，而所督诸军皆尾而溃走。夷遂乘势大进，更以小舟绕至小沙背，徐州兵望风先逃。化成亲军不及百，手燃巨炮击贼，临危犹破一舟，志元亦遁，化成中炮死。恭寿领勇二千，力既孤，惧贼围，亦与塘兵及东炮台兵一时并溃。宝山陷，鉴北走嘉定，上海震惊。参将继伦急猝走松江。上海兵备道巫宜禊、知县刘光斗相率以从，独典史杨庆恩投水死。水勇无军令约束，则相聚为盗，焚掠难民。及夷七八船驶入上海，城市已空无炊烟。又二日，轮舟二，挈三板四五，至松江。寿春总兵尤渤，先相度违城八里之港口沉塞坏舶，领陕甘兵二千以守，教兵伏避夷炮，俟炮轰尽，然后发以击之。夷连炮数千无中者。对击至半日，夷力懈自退。越日又至，相持如昨，复力尽退出。松江之得免夷难，赖此。轮舟沿道量水，至泖湖，雇渔舟避沙线引入，将窥苏州，轮为草胶，遽舍去。至二十日，遂退离吴淞，而驶入大江矣。耆英与乍浦都统伊里布，求款夷居间者，颇难其人，知洋商伍敦元夙为英夷深信，思差出与周旋，虑其惧事后指摘，必将以老难跋涉辞，咨粤派员送其子弟赴江，未至，急不能待。常州镇道请守鹅鼻嘴，鉴又以长江沙路屈曲，夷船万不能深入，却之。江苏巡抚梁章钜，方引病卸任，二月，居邗上，与运使但明伦言：“夷猖獗必犯长江，则瓜州一带口门当预为计。扬州富盛，都转管度支，尽可挹注。今大江两岸口里，满号漕艘，不下千百，宜预调至，横塞江口，铸铁索联为巨栅，艚内伏兵设炮，火器从头舱中，穴孔以待。再集捆盐夫丁一二千，予以械船，使并力堵御。以废船为前茅，捆徒为后劲，四十里外得此两层握隘，夷未必能飞渡。”明伦深然其说，方调画间，而夷已挟沙船引其轮舟渐次驶进，见诸险全未设备，而近水可以设伏之丛沟荻港，皆虚无兵炮。遂以六月八日直薄瓜州，以城空，过不入，越江路六百余里，迳抵镇江。镇居江宁下游，枕北固山，运河绕其右，守以重兵，实有险可握。时鉴已至江宁，副都统海龄率其驻防兵千余，合绿营兵六百，守镇江。下令禁富户出徙，犯者杀，兵缘是夺行人财物。虚传城中藏有奸细，沿户搜索，稍可疑者即受诛戮，城内人人惕息。又不知预备守具，与团练民间丁壮协守。参赞齐慎、提督刘允孝以兵至，海龄拒不延入，但使御贼城外。贼由西北登岸，为我兵所击，夷多兵少，相持者二三日。夷方攻北门，我兵奋力与战，夷已分队潜绕西南，梯陴上。守者亟手刃之，仅伤数夷，余已相继而登，肩挨趾错，不复可止，城上兵立溃。夷先就旗营纵火，城陷。海龄自缢殉节，其妻与孙并同时死难，骁骑校祥云掷都统印入井，随自投下，与其父及妻及二女亦同时死。夷入焚掠惨逾他县。

    镇江既破，仆鼎喳将如国王后命，仍遵海赴天津，再求通商地，中于马理逊言而止。马理逊者，夷官也，世及，称秧马理逊，幼禾曰秧，童时随其父来粤，故国商以是名而别之。当嘉庆中，入贡使臣，即以当年驻粤之大班司当东者为之副，出粤洋，迎贡舟抵津，挈其父使司笔札入都，粗知中朝地里政事。至是言：“燕京漕运以江宁为咽喉，今但盘踞江面，阻绝南北，即可要挟，所求当无不如志。否但扬言将密招汉奸，挖冲高家堰堤，彼虑工险费巨，合龙无期，阻于外舟，工亦难举，计更无不得请者。事出权宜，将在外君命有所不受，但期有利于英，不必局守国王来文也。”仆鼎喳深然其言，随下令诸船齐进，一路炮声不绝，瓜州仪征所有盐舶商舟，焚烧殆尽。二十八日，集船八十五，直逼江宁城，势益凶暴。先既奉有“设法招抚许便宜行事”之谕，伊里布已遣武举张振龙、家仆张禧等，冒险赴夷船以候款开导，夷果停不复攻，而责覆款议殊亟。初六日，耆英至自丹徒，复遣佐领塔芬布、陈志刚等，与禧再诣夷船，切实论议。时民情惊骇失措，若岌岌不可终日。仆鼎喳终恃马理逊熟悉情势，条件皆属其登覆。马理逊先索三千万员，稍减为二千一百万，中以六百万为补偿烟价，三百万为续还旧商欠，千二百万为军费。预拟过付期日，本年先交六百万，余分三年带交。侍卫咸龄亦偕往，语以“烟价曾由粤偿还，今同一名目，可以重索，难达天听。商欠自当清结，但贸易利归洋商，宜商欠商还，何以官为赔垫，未免公私混淆。至此次因尔国称兵，爰有军费，若反取诸中国，是中国以钱买乱，何以服民。”因反覆与之辩论。夷众同称：“烟非产于英地，实为邻埠客商货物。缴烧者久已折赔，在粤所收六百万尚未及原价之半，必得此乃足所赔。又国商市粤年深，积欠数钜，商疲且众，悬宕稽延，今所索尚不及原欠十之一，请行粤关清查，可以勒限归款。是数仍有着，官但先为保交而已。其军费一项，因现已议和，来船均宜赏犒遣散。不给所欲，则船之退否非吾辈所能强抑。倘有帆航仍留内海，遇兵民势必与战，争端再开，恐中国将来费更不但此。况艟艨所集，已阻遏京口要冲，一得当则令及早退出，所以裨补于中国者甚大也。”龄不便再言。夷复求赏给香港为彼来商侨居地，听在广州、福州、厦门、宁波、上海四省五地，通商贸易。五口外仍不准商船驶往他港，违即受治。龄等答以“香港之建造夷屋，在未款前已上事，尚可代请。至市地旧止广州，今增其四，数实过多，不无窒碍。其开市贸易，如何输税，亦应预为详议，庶免临时争执。”夷言：“既有香港寄泊，此后船货来者，较前宜倍，必得五地分售，方可通流不滞。税属公帑，自宜公立章程，谨遵中国成例，按则征输。厦门、宁波、镇海、定海、乍浦、宝山、镇江各城岸，一俟五口通商，便即退还，不敢再事滋扰。将来贸易各关，并设领事官经理，用资约束而慎输将。从前官设行商，侵克受害。此后请听来商自投行交易，货至责成领事赴关纳税，庶不受洋商挟制，期保久远相安。”龄等仍令将市地删减，夷坚执不从。最后又请“彼国官至，与中国官用平行礼，及事后将被掳夷人与被诱汉民，一体释放，俾反侧胥安，无复顾虑。”语毕，促诸人亟归商定，诸人终以索费过重，濒别有迟疑意，颇形踯躅。马理逊因为言：“所有军费马头，皆我国现请之数，非即中国已许之数，归自酌裁之可也。”

    塔芬布等还报。当事佥以所请悉如夷初意，而索项视前转奢，迁延莫决，难以遽覆，又使再往传语。当往返议拟时，夷船已易白旗以俟矣。而汉奸有虑和议成不利己私者，七月初八日夜二鼓，夷闻汉奸哄播谣言，有“当事实无和意，不过借议款事暂杜急攻，已一面飞调寿春兵，昼夜驰来决死战”语。夷酋信之，恐遂中我计，忽下令诸船皆易旗，约以次早复开仗，猖獗更不可名状。当时相顾无策，虑及江宁城周五十余里，防守兵力不敷，所调江宁、浙北、徐州兵，率挫败之余，断难恃以克敌。又望见夷登据城外钟山，俯瞰全城虚实如指掌，飞炮轰堕，势必难支。事势至斯，不得已咸愿为国受过。随使咸龄偕署布政使黄恩彤面见夷酋，开诚告以无他，劝勿为流言所中，致中道乖违，因尽勉徇所请，一切不复再加挑驳。夷众乍闻，欢呼，喜出望外。于是鉴、伊里布、耆英会奏，言：“夷逼金陵，情形危迫，呼吸即成事端。根本一有挫动，邻近如安徽、江西、湖北，皆可扬帆直达。所请虽贪利无厌，而意但在求市地通商，尚非潜蓄异谋可比。与其兵连祸结，流毒滋深，曷若不惜巨费以全大局。所索纹平七折银一千四百七十万两，商欠折二百十万两，行令粤商按数归还。本年先交四百二十万，就将扬州商人现给之五十万员扣抵外，令江苏捐备百万，再拟于浙江、江苏、安徽三省库存及关征粤库通融借拨。其余三年带交，岁不及三百万。彼国货税既新加饶裕，可以作抵，较用兵费实不及三之一。至厦门夷虽退，尚未收复。香港、古浪澳、定海、招宝山，则仍据守未退。与其久被占据，不若归我土地，既愿遵输税课，即属悔过向风。此后彼因自护马头，我即借以捍蔽海疆，似为国家之利。所请与官讲平礼，虚文本可通融。事定后，亦应释俘囚以坚和好，宽胁从以安反侧。附单详载条款以闻。”上念东南数百万民命惨遭涂炭，强为遏抑加恩，勉如所请，而谕令反覆详议，永销后患。耆英等同诣夷舟，与立和约十有三条，善后事宜八款，钤以关防。海关丁书巡役陋规亦悉予禁革。

    八月初十日，恭值万寿，夷官仰祝纯嘏，虔请代奏。夷船以八月二十五日出江入海，诸帅设饯于正觉寺而去。给事中董宗远力陈款夷不便，已无及矣。鉴以不守江口被逮，代以耆英。奕山、奕经、文蔚，皆得罪。沿海失守城池道府以下及失事将弁，皆予处分。恩免被夷地方钱粮。命伊里布至粤议开市事。

    佛兰西者，西海故国，与英国并居大西洋同港，界接邻近，各争强不相下，连兵构怨数十年。近虽经和，而各怀疑忌。船至粤者，英多而佛少。上年十二月，闻英市被禁，阴喜而阳慰之。王恐其偶胜益骄，则先受其睥睨。遣兵目真时尔，士思利驾兵船一，来泊尖沙嘴，士思利入寓省馆，引见大吏，偕所带谙华语之夷僧玉遮、依里达二人为通，不受官通事，防泄也。奕山遂率当事同官，出城西潘氏园见之。夷目自陈其国王闻英夷远犯中国，构兵久，恐其国商或波及受累，令其来护，因得便善为解散。英素悍，自非禁以力不可。而彼与英方新知，骤苦攻之无名，愿出与英酋讲说，俟其坚执不见允，则曲在彼，乃可藉以交兵。语颇诚切。奕山等谕以英自津门转粤，日加猖獗，天威震怒，今奉命征剿，未便遽闻款议，辞之，夷目乃请自以己意与言，无论其意见云何，亦当入覆。既去，会仆鼎喳方潜回香港，佛目与晤及矣。而士思利偶缘他事，寻于初春驶赴吕宋，留真时尔，以二月再入会城，呈递说帖，仍以和解为词，劝给英夷香港，补其烟价三百万。奕山疑佛目为英居间，将图异日得与分地而居，且为探内地虚实来也。即拒绝之。仆鼎喳又复离粤而北，佛目俟至六月，终不得我实耗，乃自赴江，仍将力任款事，折其贪心，得当以复我官吏，较在粤便也。迨抵吴淞口，英船已入长江。官上海者，其莫测其来意，不敢导之入。佛目不获已，随易小舟溯江，抵金陵，则所款议先已大定，驰奏且数日矣。遂废然与英舶同返粤。

    英夷自以香港为彼国奉给地，远在海口，诸国市舶所必经，凡货船至粤者，欲抑使先就彼报验，按船抽钞，而后入埔输税中国。其至五口者，亦援香港为例。佛兰西、米利坚皆大愤讶，谓彼此同在天朝贸易，我非尔属，谁甘受挟制。于是各自通书其国，以兵船至，将与英为难。英酋自知理屈，顿止前说。两国使臣适至，请入都密陈机宜，当事不可。而伊里布寻卒于广州将军任。耆英驰至粤，许诸国并如英夷例，给以印册，条列事款，各国乃喜跃而归。其冬，仆鼎喳尚以归师驻厦门鼓浪澳，候释还俘囚，挈以还。遣其属尔呋至台湾，领所释叠战获禁之夷。莹传见，告以百余人中前后病毙及正法，尚存夷目九人。合以就款后，回自舟山，遭风为台官救起之夷目七多忍占与白夷二十五人，尽付尔呋带出。尔呋感激，请莹亲临其舟，燃六炮，悬彩旗百以迎，饮其太平酒而还矣。遽张伪示，以上年八月其国纳尔不哒民船遭风鸡笼洋，本年正月阿纳船遭风淡水洋，皆逃生被获监禁，总兵等贪功，以攻犯奏请正法，假使手执兵械奋勇相争被擒，尚万不容歼杀，是必请大臣奏明，坚求将台官正法，家财交英分济，文责大帅。于是大帅遂相继以镇道冒功请旨。上命怡良赴台查办，台兵汹汹，共约诣行署诉。洪阿虑起风波，婉词解散，百姓有焚香跪请者。迨委员堂讯，官勇随有并未接仗之结。怡良据以责备洪阿。莹自揣，受恩深重，今幸大局既定，从此安人息事倘愤而诉争执所获赃物为证，则夷酋必哓哓不服，大臣既不可与对质，夷船未返或别生事端，所关甚巨，事机如此，止宜引咎。莹先以夷在厦门，上书制府，请奏易镇道，至是乃具词请罪，怡良据词奏覆。上圣明令解京，遂逮洪阿、莹下诏狱。怡良内渡，寻告病还旗。代者刘鸿翔，尽取营县义首禀报原牍，及所得夷船掠载浙闽营械、浙抚营员印文册咨送。上深知二人功过所在，供甫上，旋出狱起用矣。

    诏直隶江南总督筹善后，条上御外防内八议，增设通永一镇，驻芦台，控山海关以西。盖奉天、山东为京师左右辅，以天津为中门，旅顺，成山为外户。夷至天津，止新兵六千守直沽，助以义民始得安堵故也。仆鼎喳计逐台镇道后，随还香港。至二十三年，始尽率其来船回国。

    ●卷五

    仆鼎喳濒去，留绿衣兵守香港，五口分留夷目开市，司税务之领事亦至。所掳于宁波妇女，有失鞋裂帛缠其足者，载入澳门夷楼，作长夜饮。香山鲍某，方受雇为夷守门。楼凡二层，上居白夷，下厮役。其夜白夷十余，同聚居一楼，皆自江来留粤者。妇女啼哭，声彻楼下。鲍一时愤甚，思举火烬其楼，已他出觅得药，裹以入矣，转思不忍妇女一时同死，且虑火发，救者至，己不能窜脱，遽止。

    英商在粤，重开市易，益肆骄矜。旧制，大班不得乘肩舆入馆，至是散商出，率乘坐，遨游通衢。与内地人交易，动因口舌，陡起风波，愈以忿争为强。所留夷役，沿街攫掠市店货物。买物论值未成，迳携以去。又挟流娼招摇市上，遇平民，辄喝令急避，否则鞭扑陈之。市井之民，受者已不可忍，特畏官之禁，虑因是滋为祸首，强自遏抑而姑容之。始则会城众怒难犯，久而并所近村氓之来城就工贾者，无不积为深怨，仆鼎喳之未行也，夷馆遣役出买零物去，不给值，索之，反被詈辱。旁观者不平，助其回詈。役遽入馆，纠众夷持鸟枪出，视人迹多处施放，有受伤者。行道人一时驻足，哄观不散。其夜火忽自夷馆起，夷货迁出，尽为百姓推掷地上，无丝毫夺归己者。米利坚诸国商，亦楼居毗连，财物听其搬出，卫至河舟，无一人越馆界入扰。当火盛发时，闻万口齐呼杀贼。远近水车赴救，皆挺刃而止之。员弁以兵役至，将为扑灭，亦阻于万手飞石不得前。越日火息而后散。仆鼎喳闻而愤懑，移书责  ，索赔所失，谓：“必举兵入搜起衅匪类”。  举是日实在巅末，为书以复，称以领事，戒勿纵酿后祸。得书乃不敢言。同时澳门人亦有因英夷强横，杀其夷目于澳者。

    初，奕山在粤时，上谕“有捐助军资及以破夷奇计献而行之有验者，皆予重赏。”一时上书言事者踵至。奕山以军务日无暇晷，而条陈者率请给赀自试，切中事情者颇乏，乃令就绅士劝捐局之在会城大佛寺者，收而准驳之。人既众，不能一一延诸座与为面商也，则但批其词，使吏录而悬诸门。江苏钱江者，在粤不为士夫所齿，当时以为失待贤智礼，遽肆詈。局绅不可复耐，乃言于官召而诃斥之。所交多为不平。何大庚者，浙诸生也，为婿于蒋文恪家，尝习申韩，就院司幕，工笔札。则徐始至，保纯延主随员案牍。既而就驻澳道员易中孚幕，病中孚为澳夷诱弄，将入省代英夷请释夷俘，先语则徐，既而中孚果诣请，则徐以是信之。久于粤，目击府署幕之有与商人往还者，虑有事必先泄于夷，屡切齿裂眦言之。怀平夷之策，卒不见用，每就江语。会夷恃抚，日益肆，粤中人有思倡义民挫折之，而不敢径行者。大庚乃撰为文檄，袖示  ，  面称其文词，实不意其遽镂板而张贴之也。为江劝，声言将以十月，集粤绅府校明伦堂，捐赀召勇，示夷以威。时款夷甫数月，船未返国，当事惧有中变，于是以倡乱拘江而戍之新疆，大庚递籍，自是粤绅无敢复言夷事。

    耆英既代伊里布于粤，相与议定开市章程。会  以病开缺，耆英代督粤，恩彤亦来陈臬事，相与委曲调停，事事弥缝，不使稍生衅隙。

    番禺绅士潘仕成、许祥光及鹾官，皆尝出赀造船甚固，而未可出洋，于是有四省合巡之议，当事不果用。夷氛已靖，复修武备，沿海议造战舰，诏派仕成监之。仕成因延佛兰西人雷士壬，造洋炮水雷以进。粤人怨英夷甚，见仕成家或饮诸夷，不能辨何国也，则哄于其门，从容解譬而后已。

    广州府刘浔出，尝杖双门市民之未避前驱者，行道讹言骤起，以谓府署藏纳英夷。万喙如潮，假虐责良善为繇，遽相聚而火其署。掷物火中，虽贵玩丝毫不取，与夷馆受毁时相似。浔越后垣，走匿藩署。藩使傅绳勋，素得民心，出署婉语，以夷例不许入城，府署夷何所来，搜而弗见，宜各还，晓之再，始欢呼而散。福州开市通商，夷货舟至，相挈入省会，与官吏通谒，讲钧礼，据乌石山之积翠寺为厅舍，设牙旗鼓角，民甚惊扰。常以深夜驺从入城，官无如何。其居上海者，恃海道吴某幼出夷馆，易而狎之。见辄呼其行次，拜会不分旦夕。舆夫用中国帽，而杂用五色为缨纬，以表异，出入城门，士民无敢以为言者。彼意以既和好，且与平行，则不问城内外，皆可听其游处如土著矣。不知职贡诸国，非验贡不得入，英虽列冠带，而贡无常期，两次贡舟，皆由天津，更无故事可援也。惟广东民习见暹逻、越南，必随贡物，乃入筵宴，易冠服而出，英夷无之，以为中外大防，正系于此。凡夷有三五为群，思进太平门西门者，两城门去夷馆近，内城四门，尚隔外城，非夷可至，守者辄斥之退。民或遇见，辄顷刻聚千百人鼓噪其后，必使其急遁返而后散。太平门内外，市舍栉比，城闼内日有设铺售零物者，守兵三四，但驻所近，平时门实无容足地也。夷偶间往来人偶少，遽闯进焉。接门内为状元坊，顺德南宋状元张镇孙故里。过坊不数武，市民遇之，大哄，夷举所持鞭竿辟人，于是万手齐动，几毙拳下。领事虽诉诸官，众怒难犯，莫可谁何也。旧制，夷人以久住夷馆，恐生疾病，故道光十五年总督卢坤奏定，许夷商于每月三旬八日，得往附近之花地海幢寺散游一次。行则导以通事，分辈出次，不得过十人。及申，即令返。有在外住歇饮酒，及出不以期，或逾所限人数，或别赴村落墟市者，并治及行商。自款成商裁后，夷众益无约束。往往挟鸟枪，或袖小枪，驶其小三板，或雇珠江小艇，远及四乡游泊。遇村集树林丛翳处所，恒登岸弹取鸟雀。村民妇孺聚观，言语不通，疑为嘲辱，动至角口，夷必以枪拟之，民畏之急走避，如是者不知其几矣。

    夷难之作也，沿江上下数十村，去会城十里，近或二三里者，咸筑闸设栅于其村口自卫。夷登岸未之入，则村民听其自为来去，见惯亦不异也。二十七年夏月，英商驶舟至黄竹歧村。村在城西上游，去城颇远，有密林在村外。夷相率竟入其栅，妇女见而哗，夷不知避，反举枪以击人。顷刻间，村众毕集，鸣锣，将递传邻近诸村来护。夷益暴燥，状凶猛，众一时愤激，杀三夷，畀尸沉村外巨河，下石压之而掩其迹。其艇亟驶远，以事报夷众。领事请耆英缉凶备抵，声言召香港守兵入，火其村，语多不逊。耆英令其巡捕弁黄者华，会南海令张继邹，募渔人入渊，起获夷尸。夷众愈以被戕有据，多端迫挟，索多凶，请交夷馆讯办。时恩彤得罪，镌巡抚职，徐广缙新至，慨然谓杀人偿命，法也。然一命一抵，法安可滥，不能鱼肉吾民以徇夷欲而塞夷责也。乃召其村绅士，讯致杀之由，缚三人出，请王命于犯事之地正法。夷酋犹忄々不服，照会耆英，以彼国商不能不出游，倘他村亦复如是，将何以处，非焚其庐舍，不足以息众怨，杜效尤。耆英寻以省绅已自为公函，约诸村毋许妄杀，后此永保无事复之。随令府县集省绅于大佛寺，合拟函词，刻而遍贴，以慰夷心。夷酋知绅士持公论，亦稍知敛迹，不敢再有后言矣。

    英国自称雄西海，都但西河畔，筑宫兰仑城外。故宫之在城中者，犹相沿未废，他国人至，必导以入，使遍观焉，以夸壮丽，其俗然也。夷酋来者，每谓明明通商和好，宜相信无虞诈，尚何中外夷夏之可分，故所至视其城如户闼。独粤城垣门，与夷馆相距仅咫尺间，转不得一入。时时讼言于耆英、恩彤，始尚诚求，继兼责备，阅时既久，无复可以支吾。盖夷俗期约至速且屡，不自知其渎，微言之又不悟。两人者日为所促，相与踌躇至再。不获已，姑许其一行宴会，而预为设备，将假酬酢礼掩招入之迹。以为一而不再，他日非因延请无缘自至，有所商则仍出而就之。权宜之举，不激夷怒，亦堪以对我士民，顾尚迟疑未有期日也。二十三年，六月，省绅侍读衔何有书，老成练达，方以创董社学受奖，有所闻。爰集同志具词节院云：“闾阎闻夷将进城拜晤，以此舆论沸腾，不知实有其事，曾已约许否。请率循旧章，免滋众口。”耆英亦窃幸其词适至，得有藉以谢夷也。但以“道路讹传，初无成议，”大书揭而慰之。婉举其事之可证验民情者，为夷告，而哓哓之来正未已，继请而继却者屡矣，因循又越数年。

    酋驻香港三年，例满当受代返，耻在粤之众，终未得请以入，见外中国，归无以对居者。在来粤夷中，则己为长，自谓责有专属也。二十七年二月，行将届，骤率其绿衣防兵三百，偃息旗鼓，从香港潜载，越虎门入。当时海疆安谧，货舟梭织，虎门大启。守者以为运货舟至，不复查验。循内河趋，经猎得炮台，碇舟台侧，接踵而登，出不意，挟众钉塞我炮眼、浇药水毁我炮枢。守台兵仓卒装械不及，遂听其所为。迨把总梁定海击以炮，夷兵已一哄还舟，解缆顺流西上，甫至夷馆，不入，即断安澜桥上下为驻足地，逐市人，空其铺舍而踞之。耆英出诘以私入故，则请废馆后通海之新豆栏道，收拓馆地。既许而立堵之矣，又请租河南地以建夷楼，则当日初与琦善讲和条款所尝及者，其后香港尚奉谕停给，所议已虚。迨定和约，准英国在通商埠地，出赀自与民间租赁，建楼立栈。但仍由中国地方官会同领事，体察民情，择定地基，听与内民公议租值。内民不得抬价勒，远人不得强租欺占，以期两情允协。盖愿租则民自得利，不顾则夷当别图，强即起争，必然之理也。珠海南岸，旧称河南，正对省城，生齿日繁，不独铺店民居寸金寸土，即田塘栈舍，亦与荒郊僻岸者价值迥殊。其人比屋而居，非耕即农，非商即贾，自食其力，自谋其生，各赖咫尺之地，为仰事俯育计。又其迤西壤地，沿水横出，与今夷楼隔水相望。一旦租为夷有，恐他日夹岸临海，筑台置炮，势成交牙。有事则来往帆樯，西道顿形窒碍，于民固有不便，而借以截阻黄埔各国商舟，设起货入省，仍勒其于此查验，复萌初得香港故智，更有不便于诸国。其南则地随河折，由折处直下，即为西南入省河之凤凰冈、东朗、鸡鸭一带。倘从洲嘴折处，别筑一台，即有以握我西南乡县入省咽喉，龟冈炮台，虽设而无所用。河南四十八乡绅老，有识解事者，早虑及此。且夷之伎俩，久在百姓意中。彼就款于江南之大饱欲壑，与在粤之佯还商欠，皆事出已甚，非百姓梦寐能忘之事。今因有此约，令其举祖宗百年世业，流离播迁，靡所定止，而拱手让之，所得几何。设令诱以租资重利，亦将粪土视之，万无如意理。而夷酋未识其情势所在，误听夷馆贱役及洋商工伴子弟之所怂恿，遂一意卜居。谓耆英为经手立约之大臣，总制其地，我责官而官责民，挟约而行，当无不获。不复计及体察民情之为何语，更未能思及地未许租，则所指为抬价勒之词，悉属无根，隙莫可乘也。况岁租每视夷旺淡。西洋人之在澳，衰败之后，租竟何如。徒予耆英以所难，贸易强求，逼人过甚。于是耆英不得已，勉派府县官频传业主，令议价值。未到，而德酋竟以二十四年四月初二三四日，身履河南洲头，自为丈量，插旗志界。民见事在必行，越日集众双州书院，言出而发指者数千人。其老成者，谓与其生端事后，不如陈说事前。乃以情理利害四端，详缕其词，投以公函，斥其背约图占之非。领事方迟疑未肯收书，而河南人已刻印四布。酋知众议鼎沸，非恃耆英可以威胁，再往必滋意外也，爰暂止河南之议，更索租花地口之石围塘，其流弊一如何南洲头。且缙绅世业，何可利动，已废然而返，是皆已事。至是迳以兵挟，覆述前意，劫以必从。耆英晓之，谓倘缓其期，将来或分任租值，尚有可商，愈迫则租愈不赀，亦非尔利，急之且必激变，正言以却。顾英酋之来，本以求约入城为重，实非有余力租地，不过假作引端而已。故终之以定入城期请。谓：“地从民出，议租权既在民。城为官守，议入权则在官。非若租地之听民自愿者比矣。今西洋诸国，咸谓我难入此城，势成骑虎。不得其期，则驻兵留此不复出。”盖夷兵之来已数日，人言藉藉。不调集兵力驱之使去，则民心时刻可动，动则酋与其兵皆粉齑。坏约启衅，悉缘诸此，而酋又崛强不可以口舌争。于是慨然与订二年后予入城之约。谓二年中，以官调绅，以绅调民，至期庶几可扫径相待矣。夷酋与订约，而后从容挈其兵还香港。事定，耆英复定海而迁其官。酋既归国，则以入城期定告其王，凡邻邦之商于其国，及其印度、亚墨利加所属之地，尽以是铺张其词，招其届期至粤观礼。他国商之在粤者，虽晓然于民志之不可夺，而明明有大臣期约在。习闻耆英为太祖皇帝天潢支属，协赞纶扉，持节出办夷务，体统冠诸大吏，必有以动上听者。粤民纵强悍，而惟缙绅言是从，倘上许彼入城，绅士自不敢异议，百姓惟有隐忍，究何能为。以是信入城之举之非虚语，方将相约随英夷后，观其所为，且自以同一准市之国，中朝断不忍厚彼薄此，将俟英夷既入，然后援以为请。凡此皆诸夷意中所有，亦事理之所必至也。

    无如耆英先期以在粤久，奏请述职，得俞旨，命以二十九年春暖来京，择正月行矣。濒行，请以广缙佩大臣关防，权督两粤，而布政使叶名琛权巡抚。是年，两载期届。二月，夷酋以文来请践入城约。始犹出以正言，继且烦絮操切，坚执前议，势不可止。广缙念中外大防，在此一举，此而不力为阻遏，他日将时以宴会至，固无辞可拒，是又与福州、上海等。而密察民志，城乡万众，无虑妇孺，鲜有以听夷之入为当者。缙绅即或面从，亦必退有后言。且夷假礼以来，安知其不包藏祸心，逞其平日诡谲之见。或事后求地为行署，甚或临时索所经官舍，留其徒居之，不惟立生口舌，抑且骤起兵戎。就使聚兵设防，万不至有当时之失，而大衅即从此开。况耆英亲自许之，乃先时而去，责其难于后人，艰巨之任，惟志定足以肩之耳。于是不俟徘徊，已默定拒夷之志。及商于名琛，更谓：“官民合心，方称同志，无怫百姓以顺夷理。且民情若是其坚且众，夷一动则民顷刻生变，势难终日，官转无立身之地。惟有拒诸城外，纵有他故，亦官与城为终始。其事实有把握，已先单衔具折密陈情形矣。今我两人和衷一志，顺民心以行之，复何疑之有。”商既定，广缙乃先备内防，自省河以东诸炮台，选择将弁，诲以方略，俾俟夷闯入，沿途迎击。分绘要隘台墩图纸，核其所有炮洞，计一炮装药施放，洗刷移运，应需兵士若干人，使临时各事其事，是为首班。别预备策应者，各如其数，为次班。又别备补再策应者于后，人数亦同，为三班。填写首班策应及补策应各兵士姓名于台，图所宜ㄢ立处，令其各守位次，寸步不移。首班胜则已，如一人伤于贼炮，则策应者亟趋前而补其缺，伤者散兵扶以下，而所备再策应者，又亟趋前补策应之缺。首班战久而懈，或猝遇暴病，则领兵之弁，以所备之策应递补，直至三班皆受伤尽，然后听其败溃，不复责战。所选储炮位，亦按台洞各备三炮，放多炮热，即令轮换。先以图使将弁选精壮军士，详为指示，令知此次战守，系一省官民成败，所关最重。不特不能如往日见夷自溃积习，但于派定立处，稍离分寸，及临阵告退，即自代有人，亦按军法。并令一月前点定班兵，开诚告以人之勇怯，原出天性，非可强抑。自揣或至临时瑟缩，未能自信，或家有老亲，或尚无子息，内顾不能无所系恋者，仍准其预期请假，事后许再充伍，不罪。俟其慨肯以身殉国，对天矢誓，情形踊跃，又察其平素体健技精，无他隐疾者，谆谕以一经应命，当自视其身已死，历询不悔，始取其切实甘结，书名画押，保以亲属，而后分班带入节署，亲许以功成优拔，死者官养其家。于是凭将选弁，凭弁选兵而验于将，兵将人人自请效命，万伍一心。次第筹积军资衣甲，皆制备外郡，封解军局，络绎内运，而省城民户毫未知觉。密饬中军副将，召近城社学绅士，假捕盗名，令各归励械聚勇候拨，分社延见，使各不相知，亦属其各不相谋也。社学原议：有事官为调用，给以口粮；无事各归耕农，勇出自民，随时可备。

    布置既毕，乃揭牌于辕，以某日出阅虎门舟师。时夷酋文翰已代德来驻香港数月矣。闻广缙巡历海口，思乘其出劫之于舟，俾险浪惊心，仓卒间必践夙诺，较以文争易而不虑再有迁延也。则请临其舟，广缙慨然许之。夷舟方碇内洋，随行官吏，咸谓风涛固不测，且身入虎群，履其至人之尾，设有变，将奈何。广缙曰：“若辈虑彼敢遮留我乎？留我不有水师提督在乎？因语提督洪名香，若我留彼舶不还，可悉舟师攻之，我自有处，勿以我故迟疑投鼠忌器也。”言已，欣然掉扁舟，越重礁险澳，乘如屋浪起，跨登夷舶梯二十余级，至其舶楼，从容顾盼，旁若无人。从官不得已，群随以上，风舟摇荡，相顾皆股栗无人色。文翰握手，延入舱后，免冠为礼，遽杜其门，隔从官于门外。厚设机，一却即闭，坚牢如壁，不可复启。广缙谈笑自若。文翰袖出所陈事数款，率货税之琐屑者，求面为许允。广缙随阅随举其不中理者，手指口驳，索笔而删之。文翰下气低声，固固乞请。广缙固却之，色颇庄厉，侃谔开导至良久，声琅琅彻舱外。从官闻未悉所繇，欲入不可，仅逡巡以俟。最后，忽更端起言，中国许我入城，两年前约以今日，今我国诸凡备具，专候示我期日，请必定期而后返。广缙曰：“耆相之许尔，在我来粤之先。我来未奉诏谕，何能妄予尔期。且百姓之不肯听尔入，原执千百年旧章，尔在此当有所闻。亿万同心，我更何能自主。是当以夷情民情两相歧异之故，入告大皇帝请旨。我为疆吏，必有所遵奉而行。今为汝由驿驰奏则可，私予尔期则不可，有旨即有期，不得旨期将谁出，尔宜少安毋躁也。”文翰问批折还当在何日，遂举由粤达都往返常程，约略告之。文翰以为缓，愿自备火轮舟出粤洋抵津代递。广缙哂曰：“奏折拜登，本朝自有定制。沿途所过关津驿站，各定时刻，皆有专官。处分綦重，安敢违制。以进呈请旨重件，轻付外国，罹谴责。且汝舟近日亦安能径至天津乎。尔居粤地，一切当遵天朝法度，勿率性生事可也。”文翰语塞，即送出，仍下小舟。骑浪还虎门。越日来报谒，予之食，食次，嗫嚅间再欲有言。但谕以静候旨意，语不及其他。旋省，直陈其事，夷酋自意事有成约，耆英方在朝，当陈明在粤订约缘由，计无不得请，即未遽允，亦必命督抚酌量现在情事，以定可否，我请已坚，微露强入之意，大皇帝纵不欲逆民志，亦重虑失信远人，有旨令粤官自定，官又何词可以却我。故自陈请后不复喋喋。但自为数日计程，盼折回如望岁。稍逾往返期程三二日，即令其副兵自曰赞臣者，轻舟私入夷馆，探听消息。及奉到纶言，大意以为民心即天心，在彼重译来斯，更不宜与民颉颃，念万里贸迁不易，官吏当随时为其保护货物。纟由绎圣谟，盖有万民一体四海一家之意，非臣下所能窥测，更非外夷所能议拟者矣。旨既宣布，夷始知上意。其国商人一时败兴。有转咎文翰不如德之一请即许者。有追咎德当时从两年约，不能随许随入，致炉灶另起者，而他国商因亦从旁以为笑柄，微词讽激之。于是夷酋文再至，责中国信义之邦，不合反覆若是，更为危言相挟，意殊悻悻。广缙至是正言答之曰：“曩者江南议和后，中国重信义，凡夷船之经我口岸者，听其出入，不复诘查阻禁。盖设诚相与也，耆相亲主和议，初不料尔国前兵目之潜载卒械，掩我不备，毁炮枢而塞炮眼也。其时兵不及调，炮不及易，尔兵深入据桥，阻遏行路，民情惊骇，瞬息便酿祸端，乖和局，故酌量缓急轻重，不得不权宜约以年分，许以入城，使尔兵目如愿而出，以保和好于未艾。是信义之失，尔国先之，而反以责人乎，耆英之奏请陛见，实逆知民心之不服，举国胥无异词，不能为左右袒也。”夷得报，已辞劳，则又强词以辩。谓：“事必自度可行而后许，许则必践方成丈夫。当我兵入时为数无多，何难一战。战不敢而后许我，许而复背，中国他日何以示信于人，我今日又何颜以对他国。不得不率我兵商，一拥而至。且闻省中方团练，壮勇皆董于官。既虑抗官匪徒出而拒我，何不即分所练勇，拒乱民而卫我入耶。”又答以“民情所在，既屡举相告。今民自团练，实维汝故，而犹哓哓不已，反欲为疆吏者率民拒民。背理逆势，愈言逾远。此后不必更劳唇舌，请即挈尔兵入。我为粤大吏，当四开城闼以待尔，其试之。”邮牍凡数返，辗转辩论，端且百出。当是时，自上冬迄三月，会城粤秀书院监院，刻印公柬，延集越华、羊城二院同事，暨城中在籍绅士许祥光等，及内外城以递河南居民铺店，按其街约，予以规程。劝家自出丁设械，为拒夷入城之备。预期分诣诸街约，剀切与商，一时雷动云合，自老城而及新城，新城而及四郊。河南人亦创隆平社学，同时响应。地大者至数千人，少亦数百，按日分期自具所练丁勇名数，柬报粤秀。随以其夜，延官绅同集其公所，壮目带令笼灯执械分队以过。越日，官出炙猪水酒奖之。自城内而城外，遂及河南，以次校阅。旬日间，得十万人有奇。当勇之夜出也，四城灯烛照耀，殆同白日，枪炮声闻十里，首尾凡十旬。城西之密迩夷馆者，登层台四望，了在眉睫。其稍远者，若新城以内，若河南南入村落平视阻隔之处，夷设巨镜，高擎而倒影之，火点如乱星，诸夷结舌不能语。戒馆役黑夷，未黄昏，即自闭前后户，市肆暂停交易。诸货既骤壅不行，香港微有所闻，犹未畅知其事，知亦未尽信也。迨副兵目以文翰意入探夷馆，举所见告。会绅士恐夷酋尚未深悉利害，顿成纠结，集缮公函，语以民间设勇事，使通事赍书至领事所，令转致文酋。适副目入探时，方同集旧洋栈。领事正寓其邻，虑书词至，彼不克畅明曲折，即令传语领事，将亲至晓之，令勿先避。领事迎入，招副目围案而坐，遂悉举今昔情事之不同者正告焉。副目领事并唯唯。副目出，而文翰请自后停止入城议之文亦至。

    奏入，圣情大悦。谕曰：“夷务之兴，将十年矣。沿海扰累，糜饷劳师。近年虽略臻静谧，而驭之之法，刚柔不得其平，流弊以渐而出。朕深恐沿海居民有蹂躏之虞，故一切隐忍待之。盖小屈必有大伸，理固然也。昨因英夷复申粤东入城之请，督臣徐广缙等连次奏报，办理悉合机宜。本日又由驿驰奏，该处商民深明大义，捐资御侮，绅士实力，入城之议已寝。该夷照旧通商，中外绥靖，不折一兵，不发一矢，该督抚安民抚夷，处处皆抉根源，令该夷驯服，无丝毫勉强，可以历久相安。朕嘉悦之忱，难以尽述，允宜懋赏，以奖殊勋。徐广缙著加恩赏给子爵，准其世袭，并赏戴双眼花翎，叶名琛著加恩赏给男爵，准其世袭，并赏戴花翎，以昭优眷。所有粤省文武各员，著徐广缙等择其尤为出力者，酌量分别保举，候朕施恩。至我粤东百姓，素称骁勇，乃近年深明大义，有勇知方，固由化导之神，亦系天性之厚。难得十万之众，利不夺而势不移。朕念其翊戴之功，能无恻然有动于中乎。著宣布朕言，俾家喻户晓，益励急公向上之心，共享乐业安居之乐，第其劳，锡以光荣，毋稍屯膏，以慰朕意。钦此。”时将军穆特恩、副都统乌兰泰、托恩东额、水师提督洪名香、粤海关监督祥麟，并以合力同心，各尽其职，照军功议叙。粤中绅士；候补道许祥光，归新班即选，候补郎中伍崇曜以道员选，皆给三品顶戴。员外郎金菁茅、鲍俊，并以郎中选。同知许礼光，尽先选。书院监院教官梁廷丹、张应秋、丁熙，各给内阁中书衔。罗家政给五品衔。余各就原职加奖有差。督带城内外河南壮勇者三百七十三人，皆咨部奖。有职者递进一阶，无则给以九品职。是役也，海内智勇之士，咸叹继者之无所措手。而夷酋自谓词直理顺，亦更不作丝毫将就之想。以为百姓虽众，若抗违官命，即属叛民，粤民断不肯出此，故始终责枢纽于官。且自香港整棹以入，虎门既无所阻，此外即非所虑。况官畏生事，势不得不卫以兵旅，百姓其如官兵何。初不料督抚之协力同心，有以感绅民之速之深，一至于此。宣旨后，已不能斤斤责于官矣。倘其始终不悔，则入者不旬日必片板无存。此时亟图自全之术，惟有退居海外，知他国之以耻笑见激，实速其祸。棉塞两耳，庶不致并香港驻足之地亦遭折毁，帆随转，尚见知几。盖当时新安先设有社学，九龙附近，尖沙一带，贫民向以牛羊米济夷，不过利其厚值，而久矣苦其暴戾，积怒者深。其春已自为团练，将俟夷众一离香港，骤起杀其寥寥守者，毁其楼舍，付之一炬。夷入虎门一步，方为百姓所拒，入内河愈深，见拒愈众，万不暇外内兼顾。事几捷如影响，若数计而龟卜焉。然衅隙从此复开，虽快意一时，究非谋国之善，不如其自知之而自止之，国威以是而神，圣心以是而慰，驭夷操纵之方，以是而行，尤为美善并臻之道，是可识方隆之国运耳。

    论曰：当夷事初起，民谣无端自城递传乡曲，七字为句，多离奇难解。有曰：“黄虎之年定干戈”者，其后果以壬寅就款，岂天地劫数之一定不可逃者乎。自虎门陷，夷接迹省河，所求率悖理叠出。市断，商舟皆载兵至，以日而增。甫扑厦门，知不可久，则巢浙之宁波，又以余力攻乍浦，缘是以突入长江。其势甚凶，其志甚锐。兵队皆出雇募，酬赀重而驱策严，火器又为西海数百年长技。我军之北，不尽关武备之废弛，与将帅之无谋也。林文忠理海事，首先至粤，旋秉节钺，所征者粤兵，所筹者粤饷。但一意严守口岸，使藩篱自固。临海门而激励之，众即为用。终其任，未尝有所挫失。论者遂谓文忠倘获始终其事，必能令桀骜之夷叩关悔罪，由我操纵，畏若神明。为此说者，诚有见。文忠聪达谙练，集思广益，视国如家，兵旅所过，文戒预颁，村市秋毫无扰，及遇敌临阵，又教以成法，人人争先，其忠勇之气，早有以慑服远人，推诚士卒，夫是以信于事先，万口同词耳。不知夷意主争市侔利，倾国以求尝试，先定旷日持久之谋，不得逞于粤，则肆毒于闽、浙，粤能阻其入，不能阻其出。省河内扰之日，文忠适奉如浙之命。夜送诸佛山，方且临别欷，叹洋氛不知何时可了，盖至是虽文忠亦无如何矣。然夷之伎俩，全在恫喝以取虚声。兵食资于商人，货滞则商无所出，船愈多而费愈重。汉奸虽有供火食者，究非可长恃。往往重子息，假诸澳夷，不可得，以礼拜日责捐于商，有仅应以数员者，明明势已穷蹙，久将益乏。文忠刺取其新闻纸与月报，洞悉其情，持之颇坚。既而事起波澜，犹深扼腕。果使粤中无六百万之与，帆航鳞集，售烟为食，所得几何，曷敢他出，纵至浙至江何能为。且亦断不肯以空虚难继之赀，深入南北适中进易退难之地者。郑成功之冒险一试，转瞬而舍舟逃命，彼独无所闻见乎。况粤议款时，佛山炮已铸成，所未备者船械而已。战于外海，必求巨舰，今既层阻深入，盘桓内港，东南洋商船之在省河，拖风缯居之泊陈村，一日可招者，以百十计。倘移款夷之力，以收召汉奸，严备守御，此中良有把握。即不然，以堵河设勇之数百万，与泥城编札制造之物，移诸战守，明罚厚赏，背城一战，未尝不可驱夷于海外。顾大用所在，非文忠无见及者，惜乎其去之稍速也。琦侯之款夷也，所许数与粤他日同，而前之款无他省之累，后之款开他省之端。从后日款于江者而两两较之，不得谓琦侯卤莽而许，乏先见之明。所不能解免于众口者，天津初接，无所持以折服诸夷之胆，反以粤事办理不善为言，适足长夷骄而启夷侮。迨抵粤，又取所备一切而尽裁之，事事务与相反，而卒为所挟至此。然后知夷之诡诈出意计外，自怨所请有因，而不见信于君上，不见信于粤民。至于匹马单骑赴万寿宫，怡中丞邀而返之。其志可悲，其事可谅，然而晚矣。臧孝廉之伏勇散战，施于近海水陆，是即予四省造船抽兵以尾追为牵制之策。彼用于内河，此用于外海。用于内河者，胜在一时。用于外海者，利在久远。夷所以轻我舟师之故，以市粤久，耳目所及，知师船例造限费，监修者复从而减克之，弁兵畏风浪沙礁，心胆先怯，不能驾驶如履平地，一旦使舟如马，梭织相遇，彼方借商舟为兵舶，长短异度，势必孤行，见我联宗，安得不惧而变计哉。废然而返，匪直一时之利而已。竹轩祁公调予于潮，以告养入辞。谓予静者心多妙，盍告我今兹所亟，退即以是陈，善而不用。未几庙谟果有船政之举。假使当事于奉旨饬查少卿金应麟、监生方熊飞请造之便，合四省通融制造，派令巡洋，不必购木越南，恃捐绅士，已得一劳永逸之计矣。今天下非无讲求胜夷之法也，不曰以夷攻夷，即曰师夷长技。姑无论西夷同一气类，虽日为蛮触争，而万不肯为中国用也。就令乐为我用，而一舟之费，内地可调兵数千，败必索偿，胜更求无底止，终难以善其后。天朝全盛之日，既资其力，又师其能，延其人而受其学，失体孰甚。彼之火炮，始自明初，大率因中国地雷、飞炮之旧而推广之。夹板舟，亦郑和所图而予之者。即其算学所称东来之借根法，亦得诸中国。但能实事求是，先为不可胜，夷将如我何。不然而反求胜夷之道于夷也，古今无是理也。虽然，服之而已矣，何必胜。

