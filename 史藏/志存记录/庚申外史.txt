庚申外史　 元 权衡 撰


　　目录
　　卷上    卷下    宋廉跋
　　卷上
　　癸酉　元统元年。先是，岁壬申秋，文宗车驾在上都。八月，疾大渐，召皇后及太子燕帖古思、大臣燕帖木儿曰：「昔者晃忽叉之事，为朕平生大错，朕尝中夜思之，悔之无及。燕帖古思虽为朕子，朕固爱之，然今大位，乃明宗之大位也。汝辈如爱朕，愿召明宗子妥欢帖木儿来，登兹大位。如是，朕虽见明宗于地下，亦可以有所措词而塞责耳！」言讫而崩。晃忽叉者，乃明宗皇帝从北方来饮毒而崩之地。燕帖木儿大惧，为之踌躇者累日。自念晃忽叉之事，己实造谋，恐妥欢帖木儿至，究治其罪，姑秘文宗遗诏，屏而不发。因谓文宗后曰：「阿婆且权守上位，安王室，妥欢帖木儿居南徼荒瘴之地，未知有无，我与宗戚诸王，徐议之可也。」是时，燕帖木儿以太平王为右相，礼绝百寮，威焰赫赫，宗戚诸王，无敢以为言者。逗遛至至顺四年三月，上位虚摄已久，内外颇以为言，燕帖木儿始迎明宗皇帝次子懿璘只班登宝位，不发诏，不改年号，逾月而崩，庙号宁宗。既而燕帖木儿建议，欲立燕帖古思。文宗后苦辞曰：「天位至重，吾儿恐年小，岂不遭折死耶？妥欢帖木儿在广西静江，可取他来为帝，且先帝临崩云云，言犹在耳。」于是燕帖木儿知事不能已，遂奉太后诏旨，遣使去广取妥欢帖木儿太子来京。太子行至良乡，以郊祀卤簿礼迎之，盖燕帖木儿欲以此取悦太子之意。既而燕帖木儿驱马与太子并行，马上举鞭指示，告太子以国家多难，遣使奉迎之由，太子讫无一言以答之。燕帖木儿心疑惧，留连至六月，方始使登位，改元元统元年，尊文宗后为皇太后，丞相燕帖木儿加太师、左丞相，撒敦为右丞相，伯颜为枢密院知院，唐其势为御史大夫。撒敦者，燕太师之弟也。唐其势者，燕太师之子也。徽政院使宦者高丽人秃满歹儿者，首荐高丽女子祁氏于帝。祁氏性黠慧，有宠于帝。秋九月，太后谓大臣曰：「正宫未有人，何不选立之？」众对曰：「今太师丞相有女，端严正大，宜为天下母。」于是，立太师女伯牙吾氏为后。后权臣家女，习于骄贵，又轻帝年幼，见帝宠祁氏，心不平之，日夜捶楚，祁氏几不胜。一夕，又跪祁氏于前，筹问其罪，加烙其体。翌日，司天奏：「昨夕火星犯后妃座[１]。」帝虽不言，甚衔之。初，世祖皇帝家法，贱高丽女子，不以入宫，至是始坏祖宗家法，识者知天下之将乱也。
　　甲戌　元统二年。太师太平王燕帖木儿，自帝即位以来，不复留心政事，惟日溺于酒色，收晋邸后为妻，诸公主嫁之者四十余人。有某位王位公主嫁，及门三日，不得见，既而传旨曰：「公主且归，我要时来取。」
　　燕帖木儿宴赵中丞家，男女共坐，名为「鸳鸯筵席」。隅座中有一妇人，颜色甚丽，太师目之，问曰：「此为谁？」意欲留之。左右告之曰：「此太师几夫人某氏也。」由是酒色过度，体羸溺血而死。
　　太尉伯颜升为右丞相。当帝自广西来京师[２]，宿留汴梁，心方不测朝廷权臣意。其时伯颜适为汴梁省左平章，提所有蒙古汉军，扈从入京，帝深德之，既以扈从功封太尉。至是一旦为相，居唐其势上，唐其势忿曰：「天下者，本我家天下也。伯颜何人，位居我上！」或时衷甲带刀至伯颜家，或夜入都人家饮，然猛憨无术，实无他异谋也。
　　乙亥　至元元年。四月，右丞相伯颜奏曰：「御史大夫唐其势与其弟答刺海为文宗义子者，谋为不轨，将不利社稷。」有诏捕之。唐其势攀槛不肯出，答剌海匿皇后袍下。右丞相复奏曰：「岂有兄弟谋不轨，而姐妹可匿之乎？」并执皇后，以付有司。后呼曰：「陛下救我！」帝曰：「汝兄弟谋害我，我如何救得你[３]？」亦绞死于东门外。唐其势既死，命撒的为御史大夫，立翁吉刺氏为皇后。后乃世祖后察必之曾孙也[４]，性庄厚，寡言笑，号正宫皇后。复立祁氏为次宫皇后，居兴圣宫，号兴圣宫皇后。二宫并为后自此始。
　　伯颜奏曰：「陛下有太子，休教读汉儿人书[５]，汉儿人读书好生欺负人[６]。往时我行有把马者，久不见，问之，曰：『往应举未回。』我不想科举都是这等人得了。」遂罢今年二月礼部科举。
　　丙子　至元二年。诏征西域匼刺麻至京，礼为帝师，仍以故太师燕帖木儿第赐之。
　　丁丑　至元三年。以伯颜为太师，答刺罕左丞相封秦王。伯颜本郯王家奴也，谓郯王为使长。伯颜至是怒曰：「我为太师，位极人臣，岂容犹有使长耶？」遂奏郯王谋为不轨，杀郯王，并杀王子数人。初，伯颜谋封秦王时，或告伯颜曰：「秦王大名，恐不宜居。」伯颜曰：「我闻淮东有秦邮，我索秦邮为秦王，非西秦也，何不可之有？」时天下贡赋多入于伯颜家，省台官多出其门下。每罢朝，皆拥之而退，朝廷为之空矣。禁汉人、南人不得持寸铁，赐高年帛，禁百姓畜马，品官畜马有差[７]。
　　六月，天下谣传拘刷童男童女，民间皆望风成婚。
　　河南棒胡反[８]。棒胡者，河南鹊山县人[９]。好使棒，棒长六七尺，进退击技如神，远近闻者称棒胡。其徒弟百余人，有名胡山花，亦善棒。开州人辘轴李，陈州人棒张，皆起兵应之。河南左丞庆童，督兵败之于鹿邑冈[１０]，擒之，号其冈为得胜冈。
　　伯颜数往太皇太后宫，或通宵不出。京师为语曰：「上把君欺，下把民虐，太皇太后倚恃着。」
　　彗出紫薇垣数十丈，凡十余日。占者以为应在十五年后，至年果验。京师大水。朱光卿、石昆山乱于广南之惠州。既而复有李智甫、罗天麟乱于闽、漳，皆讨平之。
　　戊寅　至元四年。诏郡县举隐逸士，诏修曲阜孔庙。
　　袁州妖僧彭莹玉、徒弟周子旺，以寅年寅月寅日寅时反。反者背心皆书「佛」字，以为有「佛」字，刀兵不能伤。人皆惑之，从者五千余人。郡兵讨平之，杀其子天生、地生，妻佛母[１１]，莹玉遂逃匿于淮西民家。莹玉本南泉山慈化寺东邨庄民家子，寺僧有姓彭者，年六十余岁，善观气色。一夕夜雪，见寺东约二十丈，红焰半天。翌日，召其庄老，询之曰：「昨夜二更时，汝邨中得无失火乎？抑有他异事乎？」内有一老曰：「邨中无事，惟舍下媳妇生一儿。」僧遽喜曰：「曷与我为徒弟，可乎？」老遂舍为僧，于是遂以谷帛若干酬之。其子年十岁，始送入寺，与羣从嬉，时预言祸福皆验。年十五，南泉山下忽产一泉，甚冽。是时民皆患疾疫，莹玉以泉水施之，疾者皆愈，以故袁民翕然事之如神。及事败，逃淮西，淮民闻其风，以故争庇之，卒不为有司所捕获。
　　伯颜与太皇太后谋立燕帖古思而废帝，其侄脱脱颇闻其谋，窃以告其师吴直方行可[１２]，教之以密告于帝，令帝知而预为防。
　　冬十一日，河南范孟端反。孟端者，河南杞县人也，始为内台知班，发身掾河南省台。其人贫无资，寡交游，人皆谓不办事，郁郁不得志，又久不得补。一日，大书省壁曰：「人皆谓我不办事，天下办事有几人？袖里屠龙斩蛟手，埋没青锋二十春。」后有守省御史来，与孟端有旧，力为言之，乃得补，又不帮俸。孟端憾曰：「我必杀若辈。」一夕，与其党霍八失等约曰：「我冬至日应直省，汝四人当以黄腊为丸弹状佩之，称圣旨劫铺马，乘昏夜入河南省台中堂坐定，唤当值掾吏来传圣旨[１３]，我则佯应之曰：『诺。』有河南廉访使段惟德，致仕在家，即传圣旨召之，使居省中权事。余省官呼入者，汝皆传圣旨槌杀之。凡发号令，惟听我施行。如此，大事必成，可以得志，富贵可共也。」已而皆如其言。是日，省宪官置酒，皆醉于家。于是平章月鲁不花、左丞劫烈、理问金刚奴、郎中完者秃黑的儿，都事拜住、总管撤思麻[１４]、监司秃满、万户完者不花等唤入，皆若使听圣旨然，即以铁骨朵自后槌死，弃尸后园。称圣旨除孟端为河南都元帅，拘收大小衙门印，自佩平章发兵虎符，调兵守城，把诸街巷中，人不得往来；封闭黄河大江渡船，使南北毋通，发各道兵来听调。孟端在省祭祖，去杞县祭祖坟。经五日久[１５]，用金鼓押诸衙门正官、首领官凡若干人，斩于市。有冯二舍者，孟端用为省宣使，使在外给事。冯因叩孟端曰：「幸引我见朝廷官。」孟端醉不觉，吐而言曰：「何者为朝廷官？我便是也。」冯觉其伪，因随孟端出，窃告省都镇抚曰：「使臣者伪也，可闭诸省门勿纳，我将图之。」于是杀孟端于外。时省中犹未信，掷其首示之，乃开门。持兵者入，霍八失等窜竹园中，遂俱扑杀之。当孟端反时，百官俯首听命，独归睗不从[１６]。孟端曰：「朝廷以月鲁辈有罪，别选用人，归先生不愿仕宦耶？」睗曰：「有母在堂，不愿也。」又曰：「归先生不怕死耶？」睗曰：「死生有命。」元帅遂囚之，事败得出。故天下多归睗，自此始[１７]。
　　己卯　至元五年。冬，皇太子生，名爱育失黎达腊，实兴圣宫祁氏之子也。乳脱脱家，呼脱脱为奶公[１８]。其后，脱脱因奏令正宫皇后子之。
　　十二月，伯颜请帝飞放，帝疾不往。伯颜固请燕帖古思太子同往，遂猎于柳林。脱脱窃告帝曰：「伯颜久有异志[１９]，兹行率诸卫军马以行，往必不利于社稷。帝幸不与之俱往，无奈太子在柳林何？」即夕，即召高保哥、月怯察儿，与之谋讨伯颜，卸其军权。于是，先令月怯察儿夜开城门，星驰往柳林，窃负燕帖古思太子入城。又忌翰林官泄其事，特使平章沙只班召其馆客范汇[２０]，毡裹之车中，以载之入，赐之坐，谕以伯颜罪状，卸其军权诛之之意，使草诏。四更，使只儿瓦歹平章及沙只班赍诏向柳林，先卸其军权。天明，闭大都，诣城上开读诏书毕[２１]。御史大夫脱脱踞坐城门上，传圣旨曰：「诸道随从伯颜者并无罪，可实时解散，各还本衙，所罪者唯伯颜一人而已。」伯颜养子詹因不花、知院落失蛮尚书谓伯颜曰：「拥兵入宫，问奸臣为谁，尚未晚也。」伯颜却之曰：「只为汝辈向时与脱脱不和，至有今日，尚欲误我也？情知皇帝岂有杀我之心，皆脱脱贼子之所为也。」言未既，又有诏到柳林，伯颜除河南省左丞相。伯颜请入辞帝，使者不许，曰：「皇帝有命，命丞相实时起行，无入辞。」伯颜至河南，又有诏令伯颜阳春县安置。初，伯颜过真定府时，父老捧献果酒，伯颜谓父老曰：「尔曾见天下有子杀父之事？」父老曰：「不曾见子杀父，但见奴婢杀使长[２２]。」盖暗指伯颜杀郯王之事。伯颜闻之，俛首不语，殊有惭色也。
　　台臣奏曰：「太皇太后，非陛下母也，乃陛下婶母也。前尝推陛下母堕烧羊炉中以死，父母之仇，不共戴天。」乃贬太后东安州安置[２３]，太子燕帖古思潘阳路安置，乃遣云都赤月怯察儿押送沈阳[２４]。太子忽心惊，知其将杀己也，飞马渡河而去，月怯察儿追及之[２５]，拉其腰而死。云都赤者，带刀宿卫之士也。太后亦每言，帝不用心治天下，而乃专作戏嬉[２６]，故此举虽出于权臣，实亦帝心之所欲也。尚书高保哥奏言：「昔文宗制诏天下[２７]，有曰：『我明宗在北之时，谓陛下素非其子。』」帝闻之大怒，立命撤去文宗神主于太庙，并问当时草诏者为何人，遂欲杀虞伯生、马雍古祖常。二人呈上文宗御批，且曰：「臣受勅纪载，实不获已。」脱脱在旁，因曰：「彼皆负天下重名，后世只谓陛下杀此秀才。」故舍之而不问。
　　国初，宋江南归附时，瀛国公幼君也，入都，自愿为僧白塔寺中。已而奉诏，居甘州山寺。有赵王者，嬉游至其寺，怜国公年老且孤，留一回回女子与之。延佑七年，女子有娠，四月十六日夜，生一男子。明宗适自北方来，早行，见其寺上有龙文五彩气，即物色得之，乃瀛国公所居室也。因问：「子之所居，得无有重宝乎？」瀛国公曰：「无有。」固问之，则曰：「今早五更后，舍下生一男子耳。」明宗大喜，因求为子，并其母载以归。
　　庚辰　至元六年。伯颜行至江西豫章驿，饮药而死。殓以杉木棺，置棺上蓝寺中【一云北塔寺】，尸水流出户外，人皆掩鼻过之[２８]。籍其家，数月摒挡不尽，米糠数房，烧饼至一房，其啬也如此[２９]。或言伯颜家畜西番师婆，名畀畀，每问求岁吉凶，又问自己身后事当如何。畀畀曰：「当死于南人手。」故其秉政时，禁军器，刷马匹，蒙古、色目殴汉人、南人，不得回手等事，皆原于此。先是，阿乂赤大夫、完者帖木儿王二人，颇有节气，见伯颜私通太后、杀郯王，窃相议曰：「此人有无君心，不除之，必为国家患。」于是截发为誓，私相约曰：「但得间，即行之。」一日，伯颜休息于家，二人侍立，或言：「云都赤佩刀，乃水总管镔铁善刀也。」阿乂赤即借观[３０]，称善久之，伯颜亦欣然起，披衣观之。完者帖木儿王喜于得间，从旁促阿乂赤[３１]，阿乂赤惧不敢发，完者帖木儿王疑其中变害己，因长跪，首曰：「间者阿乂赤观刀时，有害太师心。」伯颜大怒，即捽向前。阿乂赤亦跪曰：「此人常有害太师心，我不从，故反告我。」即并杀二人而籍其家，其酷虐如此。命脱脱为左丞相，益都忽为右丞相，韩家奴为御史大夫，汪家奴为枢密使。初，伯颜既败，其弟马札儿台以诛伯颜有功，故继其位为首相。仅半载，于通州置榻坊，开酒馆、糟坊，日至万石。又使广贩长芦、淮南盐。其子脱脱不以为然，嗾参政佛喜问曰[３２]：「吾父喜君，君所言无不听[３３]，曷谏我父，使解职闲居。不然，人将议我家逐其兄而攘其位，众口甚可畏也。」佛喜问如其言，因乘间谏之。马札儿台果辞职家居，封为太师。于是升益都忽为首相，而己副之焉。
　　诏复行科举。
　　诏太庙四时祭享，赐天下高年粟帛，蠲天下租分。
　　右丞相益都忽、左丞相脱脱奏曰：「京师人烟百万，薪刍负担不便，今西山有煤炭，若都城开池河，上受金口灌注，通舟楫往来，西山之煤可坐致城中矣。」遂起夫役，大开河五六十里。时方炎暑，民甚苦之。其河上接金口高水河[３４]，金口高水泻下湍悍[３５]，纔流行二时许，冲坏地数里。都人大骇，遽报脱脱丞相，丞相亟命塞之。京师人曰：「脱脱丞相开干河。」
　　秋，河北大水。
　　辛巳　至正元年。诏选儒臣欧阳玄、李好文、黄缙、许有壬等数人，五日一进讲，读五经、四书，写大字，操琴弹古调。常幸宣王阁[３６]，用心前言往行，钦钦然有向慕之志焉。大兴国子监，蒙古、回回、汉儿人三监生员，凡千余。然祭酒、司业、博士多非其人，惟粉饰章句，补苴时务，以应故事而已。凡在诸生，日啖笼炊粉羹，一人之食为钞五两。君子以监学乃作养人材之地，而千百为羣，恣纵恬嬉，玩愒岁月，以侮嫚嘲谑为贤行。加屏风以障市人，入茶酒肆不偿直，掉臂而去，无敢谁何。是坏天下人材，何作养之有焉。
　　曩加孙，监生也，积分试中，累官至秘丞，在朝郁郁[３７]，后为分省右丞。一日，奉扩廓命，入京师议事，扬扬过市中，大言曰：「我今日只知有总兵，不知有皇帝。」人闻其言，相顾问曰[３８]：「此何官人也？」或曰：「此是往时国生曩加孙也[３９]。」人皆叹曰：「此官所言，是报当日笼炊也。」
　　又有普贤奴者，亦监生也，积分中举，历官至左右司员外郎。因奉命至扩廓军中，留之为分司部尚书。已而，京师大饥，遣户部侍郎求粮于扩廓。普贤奴知之，请与相见，因责之曰：「朝廷遣汝来求粮耶？归语汝丞相，朝廷自红军祸乱以来，前后命总兵官剿捕，皆有供给官办粮料，如巩不班、也先帖木儿、太不花、答失八都鲁等是也[４０]。独我察罕父子，总兵平大河南北、山东等处，并不曾费朝廷一毫供给。今又起军肃清江淮，亦不索朝廷供给粮料，而朝廷反求粮于我耶！」张志道参政在侧，因叹曰：「三十二年天子，岂可使无一顿饱饭吃耶？」遂启扩廓，以山东粮五千运入京师。往往国生所就，类如此。
　　枢密院掾史杜遵道，弃官不仕，适颍川，遂为红军举首。先是，伯颜为丞相，马扎儿台为知院，遵道为书生，上言请开武举，以收天下智谋勇力之士。马扎儿台遂补为掾史。既而知不能行其业，遂弃去，后为贼中举首。
　　壬午　至正二年。诏曲阜衍圣公升秩二品。庆元守王元行乡饮酒礼，诏译唐《贞观政要》。二月，帝出元载门耕籍田[４１]。是年秋，监察御史言：「宦官太盛，宜减其额，并出宫女[４２]。」盖时宦者多高丽人为之也。
　　癸未　至正三年。卤簿冕服新成，亲祀南郊，时春二月也。
　　议修辽、金、宋三史。丞相脱脱意欲成之，而所费浩大，钱粮经数不足，颇以为忧。掾史行文书，丞相三却之。掾史遂与国史院典籍谋之数日，丞相不喜。或曰：「若非钱粮无可措画乎？此易耳[４３]。江南三省南宋田，颇有贡士庄钱粮者，各路桩寄累年，仓库盈积，有司亦尝借用之。此项钱粮以为修史费，孰曰不然？」掾史即日引见丞相，丞相闻其说甚喜。于是奏臣使儒臣欧阳玄、揭奚斯等，于国史院修撰辽、金、宋三史。
　　绍兴守泰不花，行乡饮酒礼。诏天下立常平仓。
　　河决白茅口。
　　冬，十月十有七日[４４]，有事于南郊。前三日，祼于太室，拜享于列圣。次第至宁宗前，帝问礼仪使曰：「我兄也，彼弟也，拜合礼仪否？」礼仪使传旨，问博士刘闻。对曰：「宁宗皇帝虽是弟，然曾承宗器而为皇帝，时陛下亦尝作他的臣子来，当拜。又春秋时，鲁国的诸侯，有闵公、僖公。闵公是弟，先作诸侯；僖公是兄，在闵公后作诸侯，宗庙四时祭祀，未闻僖公不拜闵公。比这例儿，陛下合拜。」帝乃拜。南郊礼毕，大赦天下，蠲天下民租五分。
　　诏天下立常平仓。先是，以五事备取守令，以常平仓得法[４５]，凑成六事。
　　甲申　至正四年。春，欧阳玄、揭奚斯等修辽、金、宋三国史告成。礼部引国史合院官，禀右丞相脱脱奏闻。脱脱摇首曰：「此秀才事，我弗知。」三禀三却，众皆患之。或曰：「丞相好美名，今此史具列某修，丞相见其名不列，宜其愠也。盍禀之曰:『自古前代史事，虽以史官秉笔，而总裁则归一人，如《唐书》则欧阳修总裁，《资治通鉴》则司马光总裁。今辽、金、宋三国史，幸蒙丞相奏用儒臣，某等行其文，而所以掌其事使就绪，实赖丞相之力也，某等谨以书丞相为总裁官，丞相幸始终成之，以为一代之盛典。』岂不可乎？」于是脱脱大喜，即命掾史具进史仪部，鼓吹导从，前后辉光，自史馆进至宣文阁，帝具礼服接之，观者以为近代无之。先是，诸儒论三国正统，久不决，至是脱脱独断曰：「三国各与正统，各系其年号。」议者遂息，然君子终以为非也。进史毕，大宴羣臣于宣文阁。脱脱奏曰：「给事中殿中所记录陛下即位以来事迹，亦宜渐加修譔，收入金縢。」上曰：「朕行事，只在给事中殿中处之[４６]，待朕他日归天去，令吾儿为之可也。」仍以御图书封藏金縢，自今不许有所入。然不知给事中殿中[４７]，迩来者皆公卿膏梁子弟为之，其实瞢然全无所书也。故庚申以来三十六年，史事并废。
　　马扎儿台太师告老退居甘州。于是有谮言行其间，父子各相猜疑，脱脱因乞致相位，愿往甘州侍亲，诏许之。初，脱脱谋使其父辞位也，尝奏帝，以其父之贪，不可使居大位，且密嘱帝：「倘其辞位，陛下宜即许之。」至是，帝亦因而许之，盖忆其初用诡计也。以阿鲁图广平王为右丞相[４８]，以平章帖木儿达识为左丞相。
　　乙酉　至正五年。以别儿怯不花为右丞相[４９]。三月，诏曰：「乃者天灾流行，积雨害稼，河失故道，民罹其殃，山东、河南尤甚。朕夙夜忧惕，靖思其由，皆朕非德所致。诸方盗贼窃发去处，限二十日悔过赦之。前所免租外，被灾者全免之；已入者，准下年之数。」
　　丙戌　至正六年。诏遣使巡行天下，黜陟幽明，问民疾苦，求访贤俊，分十道处之。然奉使者，类皆脂韦贪浊，多非其人。惟四川一道，得王士熙、武子春，稍振纲纪，余皆鼓吹而已。
　　命选天下郡守[５０]。凡其人之官，皆陛辞听旨，谕之曰：「汝守令之职，如牧羊然。饥也，与之草；渴也，与之水。饥渴劳逸，无失其时，则羊蕃息矣。汝为我牧此民，无使之失所，而有饥渴之患，则为良牧守矣。」时上方有励精图治之意，凡选转某人为某官，必问曰：「此人已前行过事迹，果然一一皆善否？为我悉陈之可也。」
　　征处士脱因、伯颜、杜本、张瑾为翰林待制。或议以为擢用太峻，不可。帖木儿达识曰：「隐士无求于朝廷，而朝廷有求于隐士。」识者诵为名言。
　　丁亥　至正七年。征处士张枢，不至。
　　朵儿只班为右丞相，贺太平为左丞相。
　　戊子　至正八年。中书省修《六条政类》成。
　　淮南北大水。
　　己丑　至正九年。脱脱复入为相。初，脱脱侍亲居甘州，太子爱育失黎达腊与脱脱子加刺张同庚，以故，加刺张独留京师，与帝子同嬉戏。一日，帝与祁后同席坐偏殿，太子爱育失黎达腊与加刺张[５１]同嬉殿外，爱育失黎达腊使加刺张负己作老鸦声[５２]，旋绕殿墀三帀，已而复使加刺作老鸦，而己负之亦三帀。加刺跪曰：「加刺，奴婢也；太子，使长也。奴婢不敢使使长负。」太子怒挞之，啼哭之声闻于帝。帝曰：「谁哭耶？」左右曰：「脱脱子加刺张也。」问何为而哭之如是，左右具以对。上喜曰：「贤哉此子也！」祁后因起曰：「脱脱好人，不宜久在外。」上遂颔之。会佛郎国进天马，黑色五明[５３]，其项高而下钩，置之羣马中，若骆驼之在羊队也。上因叹羡曰：「人中有脱脱，马中有佛郎国马，皆世间杰出者也。」时有奸臣哈麻者在侧，闻此言，以为脱脱且将入复为相也。因乘间游说，荐之于帝。帝曰：「彼尝罪汝，杖汝一百七，汝何为荐之？」对曰：「彼虽罪臣，当也；臣若仇之，不当也，何怨之有？其实此人好。」祁后于殿屏后窃闻之，阴使人走甘州召之。一夕，脱脱至京师，乘昏入城，然亦未尝见帝也[５４]。祁后伺帝有喜色，因訹加刺张于帝前曰：「汝亦思汝父脱脱耶？」加刺张跪曰：「思之也。」帝曰：「脱脱今何在，而汝欲使之见也？」后起谢曰：「脱脱离阙久，思见至尊，今闻其入城在某处矣。」上即使人促之见。至则上在椶毛殿，召入，正色问曰：「我使汝侍亲甘州，谁召汝来耶？」祁后为之失色。脱脱徐曰：「郎主使奴婢侍亲，今日幸亲终服阕[５５]，故来尔。」上遽起抱脱脱，相与泣慰之。翌日，遂有再相之命。
　　命中书莅祭三皇，翰林应奉危素为之乐章。
　　庚寅　至正十年。户部尚书薛世南、武子春，知脱脱有意兴作，盖前为相无闻[５６]，其礼、乐、文章、制度之事漠如也，欲大有为，以震耀于天下，超轶祖宗旧法，垂名竹帛于无穷也。薛世南、武子春建言，谓至元钞法，经久当变制，宜为「中统交钞」。交叉卧置贯文，与铜钱子母相权并用。脱脱奏用其言，立宝泉提举司，铸「至正通宝」钱。先两日，脱脱丞相率省属下学勉励，至阶，祭酒吕思诚下阶迎，丞相东向坐，祭酒西向坐，省官列坐丞相下，教官列坐祭酒下。至是，召祭酒至中书省，告以将更钞法事。祭酒忽然而言曰：「丞相毋听薛、武两少年之言，改法钞，非祖宗旧制也。丞相若听之，必乱天下。」后数日，尽追夺思诚祭酒所授宣勅。时亦议裁减冗官，并省衙门数事。或曰：「吕祭酒当议之时，不措一词，及议定[５７]，惟有发怒骂詈而已。」
　　春三月，河北大雪，深三尺。
　　南阳总管庄文昭来言，本郡鸦路有上马贼[５８]，百十为羣，突入富家，计其家赀，邀求银为撤花；或劫州县官库，取轻资约束装载毕，乃拘妓女，置酒高会三日，乃上马去。州郡初无武备，无如之何。于是始命立天下兵马分司凡五处，然不究其本，而徒事其末，终亦不能禁也。
　　辛卯　至正十一年。归德知府观音奴言，今河决白茅，日徙而北，失其故道，当疏塞以为地利。脱脱喜其言，命工部尚书成遵往相视焉。还言工不可兴，浩大难成，且现今南阳、安丰盗贼成羣，万一与挑河人夫相挺而杂起，此大乱之机，非细事也，决不可从。脱脱不悦，左迁成遵为长芦盐运使。更问京畿漕运使贾鲁曰：「汝前为张秋都水时，知河之利害，可疏凿否？」贾鲁，泽潞人，素有进取志，遂应声曰：「可。」因悉言其状。乃奏鲁为工部尚书兼河防使。四月二十二日，发河南、淮南北军民二十万，其费以亿万计，府库为空。有龚伯遂者，小有才，汲汲以富贵为心。进言脱脱曰：「丞相大兴利除害可也，然必大有诛赏，始可以摄伏众情。」于是起大狱，以谋害大臣，置前相高昌王益都忽并韩家奴于死地。未几，刑赏失措，又兴挑河工役，所在肆虐。又并省衙门，沙汰吏胥，无所容迹。五月，颍州颍上红军起，号为「香军」，盖以烧香礼弥勒佛得此名也。其始出赵州滦城县韩学究家，已而河、淮、襄、陜之民翕然从之。故荆、汉、许、汝、山东[５９]、丰、沛以及两淮红军，皆起应之。颍上者[６０]，惟杜遵道为首，陷成皋，据仓粟，从者数十万。陷汝宁、光息、信阳。蕲、黄者[６１]，宗彭莹玉和尚，又推徐真逸为首，陷德阳[６２]、沔阳、安陆、武昌、江陵、江西诸郡。起襄[６３]、汉者，推布王三、孟海马为首。布王三号「北琐红军」，奄有唐、邓、南阳、嵩、汝、河南府。孟海马号「南琐红军」，奄有均、房、襄阳、荆门、归、峡。起丰、沛者，推芝麻李为首。芝麻李者，邳州人也。值岁饥，其家惟有芝麻一仓，尽以赈人，故得此名。贾鲁挑黄河，所在废民业，民心不安。芝麻李与邻人赵君用谋起事，曰：「朝廷妄兴土木之功，百姓贫苦无告，吾闻颍上香军起，官军无如之何，当此之时，有真男子，取富贵之秋也。」君用者，赵社长也，曰：「我所知惟某某可用。燕城南彭二，其人勇悍有胆略，不得其人，不可举大事也，我当为汝致之。」即访其家，入门，见其人方砺斧斤，谓之曰：「汝砺斧斤，将何为耶？」彭二云：「州县云有赈济，日日伺之，实误事。饥无得食，我将伐薪，入城换米吃，可以度日，官府不足信也。」君用曰：「噫！我视汝膂力过人，何处不得一顿饱饭吃耶？」因作色曰：「汝能从我谋事，岂但衣食而已，富贵从汝！」彭二即解其意，应曰：「其中有芝麻李乎？」曰：「有。」「有，我当从之。」遂引见芝麻李，喜得八人，歃血同盟。于是年八月十日，佯为挑河夫，日夜仓皇投徐州城，夜留城中，门卒拒之，则曰：「我挑河夫也，借一宿，何伤？」其半夜因突入，一半在外，一半在内。夜四更，城内四人爇四火，城外四人亦爇四火应之，既而复合为一处。城内吶喊一声，城外接应，一时城中大乱，四人者遽夺军器乱杀，外四人因而得入[６４]，同声叫杀。民久不见兵革，一时见乱杀，皆束手从命。天明，又树大旗募人为军，从之者亦百余万[６５]。浮桥四出掠地，亦奄有徐州近县，及宿州、五河、虹县、丰、沛、灵壁，西并安丰、濠、泗。事闻朝廷，有吏抱牍题曰：「谋反事。」至脱脱前，观其牍，改题曰：「河南汉人谋反事。」识者知元朝不能有天下矣，河南汉人可尽诛乎[６６]？其后张士诚起于淮海，赵明远起于徐州，毛贵起于山东，明元帅起于四川。独本朝龙兴淮南，即以建康为天下根本，东征西伐，南诛北讨，四海人心归附，皆有徯后来苏之望，元朝之国祚可尽矣[６７]。先是童谣曰：「富汉莫起楼，贫汉莫起屋。但看羊儿年，便是吴家国。」迨本朝定都建康，筑坛于建康南门，郊天受命，改元朝至正二十七年为吴元年，实丁未岁也，岂不验哉！天命有所归，岂人力之所能为耶？
　　朝廷闻红军起，命枢密院同知赫厮、秃赤领阿速军六千，并各支汉军，讨颍上红军。阿速者，绿睛回回也，素号精悍，善骑射，与河南行省徐左丞俱进军。然三将但以酒色为务[６８]，军士但以剽掠为务[６９]，于剿捕之方漫不加省。赫厮策马望见红军阵大[７０]，扬鞭曰：「阿卜！阿卜！」阿卜者，言走也[７１]；于是所部皆走。至今淮人传以为笑。其后，赫厮死于上蔡，徐左丞为朝廷所诛。阿速军不习水战，不服水土，病死者过半。
　　十二月，布王三陷邓州、南阳。
　　壬辰　至正十二年[７２]。正月，孟海马陷襄阳，徐真逸陷湖广，其将曾元帅陷安陆、江陵。脱脱为相，讳言中原兵乱，而哈麻媒糵其过。帝召脱脱，怒责之曰：「汝尝言天下太平无事，今红军半宇内，丞相以何策待之？」脱脱汗流浃背。未几，自请督军下徐州。兵出，有淮东元帅逯善之者，上言：「官军不习水土，宜募场下盐丁，可使攻城。」又有淮东豪民王宣者，亦上言：「盐丁本野夫，不如募城墅趫勇惯捷者，可以攻城。」前后各得三万人，皆黄衣黄帽，号曰「黄军」。脱脱知城有可克之状，下令诸将，各励乃事，我至即攻之。须臾脱脱至，一鼓攻之，遂夷其城，芝麻李遁去[７３]。又调阿吉刺太尉攻汝宁，汝宁红军惧，退保亳州，阿吉刺攻平汝宁城。赫厮既死，朝廷别命巩卜班平章为将，领侍卫汉军合爱马鞑靼军，合数万众，屯汝宁沙河岸。日夜沈溺酒色，醉卧不醒，敌人偷营，逃失大将所在。次日阅死人，得其尸死人中。师遂退数百里，屯项城县。又命御史大夫也先帖木儿代为总兵，凡精兵三十余万，金银物帛，车数千辆，河南北供亿万计[７４]，前后兵出之盛，无如此者。也先帖木儿驻军沙河，未及两月，军中夜惊，也先尽弃军资器械，粮运车辆山积，仅收散卒万人，直抵汴城下。时文济王在城头，遥谓之曰：「汝为大将，见敌不杀，何故自溃？吾将劾汝，此城必不容汝入。」遂离城南四十里朱仙镇屯焉。朝廷乃命蛮子平章代之。也先径归燕京，抵暮入城，明日，仍为御史大夫。当时官军不足用，类如此。故王宣建言募盐丁，岂亦识时务者欤？而十数年前见机最早者，惟杜遵道一人也。
　　贾鲁治黄河，疏凹里邨，塞黄龙江口，立回龙庙于岸上，水由故道行[７５]。
　　脱脱议军事，每回避汉人、南人。时方入内奏事，回头，中书韩伯高、韩大雅随后来，遽令门者勿纳。奏曰：「方今河南汉人反，宜榜示天下，令一槩剿捕。诸蒙古、色目，因迁谪在外者，皆召还京师，勿令诖误。」于是榜出，河北之民亦有变而从红军者矣。
　　中书左司郎中田本初言：「江南漕运不至，宜垦内地课种。昔渔阳太守张堪，种稻八百余顷，今其迹尚存，可举行之。」于是，起山东益都、般阳等一十三路农民种之，秋收课所得，不偿所费。次年，农民皆散罢去。冬，复立庸田使司于江南。
　　咬住平江陵，答失八都鲁平襄阳。
　　癸巳　至正十三年。脱脱奏用哈麻为宣政院使。哈麻既得幸于上，阴荐西天僧行运气之术者，号「演揲儿法」，能使人身之气，或消或胀，或伸或缩，以蛊惑上心。哈麻自是日亲近左右，号「倚纳」。是时，资政院使陇卜亦进西番僧善此术者，号「秘密佛法」，谓上曰：「陛下虽贵为天子，富有四海，亦不过保有见世而已，人生能几何？当受我『秘密大喜乐禅定』，又名『多修法』，其乐无穷。」上喜，命哈麻传旨，封为司徒，以四女为供养；西番僧为大元国师，以三女为供养。国师又荐老的沙、巴郎太子、答刺马的、秃鲁帖木儿、脱欢、孛的、蛙林[７６]、纳哈出、速哥帖木儿、薛答里麻十人，皆号「倚纳」。老的沙，帝母舅也；巴郎太子，帝弟也[７７]。在帝前男女裸居，或君臣共被，且为约相让以室，名曰「些郎兀该」，华言「事事无碍」。倚纳辈用高丽姬为耳目，剌探公卿贵人之命妇、市井臣庶之俪配，择其善悦男事者，媒入宫中，数日乃出。庶人之家，喜得金帛；贵人之家，私窃喜曰：「夫君隶选，可以无窒滞矣。」上都穆清阁成，连延数百间，千门万户，取妇女实之，为大喜乐故也。
　　脱脱平徐州，以得芝麻李奏功，既而阴构朝旨，令班师。使者六七返，帝始令月怯察儿代之。月余，始获芝麻李，械送京师，脱脱密令人就雄州杀之。
　　颍州沈邱探马赤察罕帖木儿，与罗山县典史李思齐，集众号义兵，克复罗山县、州。奏功朝廷，授察罕罗山县达鲁花赤，授李思齐县尹。上曰：「人言国家轻汉人，如此，果轻汉人也。」下吏部再议，于是察罕授汝宁府达鲁花赤，思齐知府。
　　冬十二月二十七目，天鼓响于东北。
　　甲午　至正十四年。正月，汴水花冰。二月朔，日食。
　　张士诚起兵泰州，袭据高邮[７８]，截南北路[７９]。
　　倚纳十人与帝窃议，脱脱在京不可[８０]，于是谋令太史王监丞奏，连夕相星犯帝座。自是帝疑脱脱，脱脱始无援矣[８１]。内无后援，而外有倚纳十人之谮，识者皆知脱脱不返矣。
　　秋八月二日，脱脱总天下兵，出征高邮[８２]，天下想望其来[８３]，兵围高邮三日[８４]。中书右丞哈麻讽御史大夫[８５]，以老师费财弹击脱脱。帝信其言，诏卸脱脱兵权，淮安安置，令枢密院老张代之。当是时脱脱权重，内握朝柄，外总兵马，以指挥天下，天下希其有功。兵围高邮，日事攻撃，矢石雨注，城中几不支，日议降附，又恐罪在不赦；围者亦指日收功，忽有诣旨来卸军，军中闻之皆大哭。当诏未开读时，袭伯遂进曰：「始丞相出师时，亲奉帝玉音，以为『在后事体，朕再有密旨来』。今丞相在军，止奉皇帝密旨，一意进取可也，诏书且勿听。事既久，小人谗言自然明白矣。且『将在军，君命有所不受』，为是故也。」脱脱摇首曰：「不可。诏我而不从，是与帝相抗拒也。」遂从诏。大军百万，一时四散。先是，诸大臣子弟领军从行者，哈麻历告其家，阴遣人先来军中白其长曰：「诏书且至，不即散者，当族诛。」故散之之遽如此。其散如无所附者，多从红军，如铁甲军入襄阳，号「铁甲吴」者是也。脱脱在淮安一月，诏复使西行，鸩死于吐蕃境上。是时，高邮危困已甚，脱脱分兵定真州，平六合，及将攻徐、濠，远近凛然，国势渐张。而哈麻邪谋误国，遂至危亡不救，可胜惜哉！
　　是岁，省吉大夫以舟师自安庆征湖广，至湖口，适与蕲、黄之红巾遇，风势不利，败绩死之。红巾遂顺流而下，攻安庆，为义兵所破，大败南还。既而蛮子海牙中丞复总水军义军南征，破黄连大寨，徐真逸等入黄梅山中及沔阳湖中，官军尽复武昌等处。未几，尽抽军下据庐州，官军势退，而贼势复炽矣。
　　亦怜只斑丞相，以马步军由江东援江西，至龙兴，逾月而卒。左丞火尔赤代总其兵，攻临江，复瑞州，进攻袁州，与欧军相持数年不决，后卒败亡[８６]。
　　--------------------------------------------------------------------------------
　　卷下
　　乙未 至正十五年。湖广苗军听调，营于汴梁东，其帅吴太保死[８７]，裨将陈生叛入西京[８８]，遂陷陈州、许州，西至虎牢关，答失八都鲁讨平之。
　　以汪家奴为右丞相，鼎住为左丞相，哈麻为平章。数月，鼎住薨，哈麻升为右丞相[８９]，其弟雪雪为御史大夫，倚纳十人皆进职。
　　立兴圣宫祁后子爱育失黎达腊为皇太子，命翰林学士行册词。有曰：「家法曰齐，心法曰正。」又曰：「存心养性者，守身为事亲之大；任贤去邪者，知人为安民之方[９０]。勿谓昊穹之高，一诚意而庶征应；勿谓宫廷之奥，一善言而万方知。与治同道，则唐虞之俗可还；主善为师，则舜禹之域斯至。」君子以为徒训也。
　　刘福通劫败答失八都鲁长葛营。赵明远陷嵩、汝以及洛阳。
　　明元帅入四川，陷之，自称蜀王。香军陷安丰，二日陷和州[９１]，三日破庐州[９２]。宣让弃城浮海还燕[９３]。香军遂乘胜渡江，破太平、建康、宁国，遂据江东，既而池州、安庆寻皆覆没。
　　丙申　至正十六年。哈麻既得相位，丑前所荐西天僧所为，恐为当世及后人所非议，乃以他事杖西天僧一百七，流于甘州，伪若初未尝荐之者。又私念以为前荐西天僧所为秘密，惟妹婿秃鲁帖木儿知之，莫若并去之，以灭其口。乃谬谓其父笃鲁国公曰：「我兄弟二人，一荐而为丞相，一为大夫，皆祖宗德泽。但妹婿秃鲁帖木儿在上前近行，慢亵无礼，为天下士大夫所讥笑[９４]，我兄弟何面目见人？盍除之以为我利。」不意其妹于屏间窃闻之，急归告其夫。翌日有旨，哈麻休入台阳[９５]；又有旨，跟随哈麻人吏都散；又有旨，令哈麻出城；又有旨，哈麻安置惠州，雪雪安置太宁。中途，皆杖杀之。上始悟哈麻谮脱脱，令脱脱骸骨还京师。
　　河南行省平章太不花，军南阳、篙、汝，招降叛民百万，军声大振。其秋，下唐、随、安陆、沔阳、德安以及蕲，升为湖南行省左丞相。贺太平再入朝为右丞相。初，大理宣慰司同知达失八都鲁为四川参政，引兵自巴蜀来，先复襄阳、均、房等州，调入中原，独有功。至是，升为河南行省平章政事兼知行枢密院[９６]。是岁，本朝起建康，张士诚据平江，危素为司农司丞，于京师、雄、霸等州，屯聚粮给京师，号曰「京粮」。为浙西被陷，浙粮不通故也[９７]。
　　丁酉　至正十七年。诏答失八都鲁至京师。帝见之，私谓侍臣曰：「此人死期至矣。」罢还军。先是，太不花军士失律，劫掠汴民，台御史弹之。有旨卸其军，褫其职，以白衣听调[９８]。至是复命为湖广省左丞相，仍提军前往征山东毛贵。答失八都鲁率本部兵渡河，征曹州盛文郁。于是二将皆渡河[９９]。
　　五月[１００]，汴梁大饥，守臣失列门知院遁，红军刘福通自称太保，入遽之，迎其主小明王于亳州，入都于汴梁之皇城。其军分三支：关先生、破头潘、冯长舅[１０１]、沙刘二、王士诚，入晋、冀，由朔方攻上都；白不信、大刀敖[１０２]、李喜喜，趋关中；分淮安赵君用部将毛贵兵合田丰趋大都[１０３]。而帝方与倚纳十人行大喜乐，帽带金佛字，手执数珠，又有美女百人，衣璎珞，品乐器，列队唱歌《金字经》，舞《雁儿舞》，其选者名「十六天魔」。复命答失八都鲁驻兵曹州，未几死。子孛鲁帖木儿代领其众，受诏镇守西京。答失八都鲁既死，其部下察罕帖木儿兵势益甚，命为刑部侍郎，号「长枪侍郎」[１０４]。毛贵由海道得海船，长驱破益都，义兵黄军下万户田丰叛入红军，遂破东昌、东平、大名等处。
　　罢商税，罢宝钱提举司。
　　四月，陈友谅陷安庆，余阙死之。余阙三上宰相书，不达，援兵不至，故城陷而死之。
　　戊戌　至正十八年。太不花忿贺太平本汉人而居相位，己乃勤劳于外，表索贺太平军前供给，怒朝廷不从，驻兵彰德，玩寇不进。贺太平以计杀之于保定，并害其子寿童。以驸马纽的该为添设宰相。
　　山东毛贵兵由济南犯直沽，去京师百二十里，京师大震。值太不花裨刘哈刺领兵自晋、冀来[１０５]，大战却之。哈剌以功由尚书升平章。义兵察罕帖木儿，以八月克复汴梁，小明王遁入安丰。关先生、沙刘二、破头潘等，由大同直趋上都，焚毁宫殿，望虎贲司犯大宁。虎责司去上都二百里，世祖皇帝所立三十六屯在焉。先是大雪，人迹不通，至是雪晴，暖气如春。
　　西京孛罗馈京师粮数千车。
　　帝尝为近侍建宅，自画屋样；又自削木构宫，高尺余，栋梁楹榱，宛转皆具，付匠者按此式为之，京师遂称「鲁般天子」。内侍利其金珠之饰，告帝曰：「此房屋比某人家殊陋劣。」帝辄命易之，内侍因刮金珠而去。祁后见帝造作不已，尝挽上衣谏曰：「使长年已大，太子年已长，宜稍息造作。且诸夫人事上足矣，无惑于天魔舞女辈，不自爱惜圣躬也。」帝拂然怒曰：「古今只我一人耶？」由此两月不到后内宫。祁后亦多蓄高丽美人，大臣有权者辄以此女送之。京师达官贵人，必得高丽女然后为名家。高丽婉媚，善事人，至则多夺宠。自至正以来，宫中给事使令，大半为高丽女。以故四方衣服鞋帽器物，皆依高丽样子。此关系一时风气，岂偶然哉！
　　帝尝谓倚纳曰：「太子苦不晓秘密佛法，秘密佛法可以益寿。」乃命秃鲁帖木儿教太子秘密佛法。未几，太子亦惑溺于邪道也。噫！
　　陈友谅陷江西龙兴，司徒道童、左丞火而赤、总管安谦弃城从西门走抚州。陷瑞州，守臣临江同知给事中死之。至临江，守臣定住降之。陷吉安，宣差尚书、总管海尚书皆死之。陷抚州，达鲁花赤完者帖木儿被获[１０６]，不屈死之。陈友谅乘势下江南[１０７]，至太平，杀徐真逸于舟中而自立，既而大败于金陵。南还后，于江州建都焉。
　　己亥　至正十九年。破头潘、关先生趋全宁，焚鲁王宫府，驻军辽阳[１０８]。贺太平当相位，奏用其子也先勿都。时也先勿都为詹事，以为总兵大将军，取辽阳。太平意谓关先生、破头潘，自晋、冀、西京历上都，军常无留行，其破辽阳，必不能守，可以取辽阳，则其子功成。至则关、潘军日治战马，一无退意，也先勿都畏之，缩迹不前[１０９]，竟溃而归，乘夜入城，仍升为翰林集贤学士。先是，太平尝养声誉，用成遵、萧庸、赵中等，布列省部，遵等亦俛首从之。及也先勿都败还，反以功升为学士，相与叹曰：「朝廷赏罚无章，纪纲扫地，乃至如此！」将陈其罪。亲近者窃以告太平，太平颇以为憾。
　　京师大饥，民殍死者几百万。十一门外各掘万人坑掩之，鸱鸮百羣，夜鸣至晓，连日乃止。又居庸关子规啼。太子召指空和尚，问民饥馑何以疗之，指空曰：「海运且至，何忧？」秋，福建运粮数十万至京师。先是，朝廷以张士诚内附，封为太尉，且以岁饥，遣使督海运粮，储于京师。时张士诚据浙西有粮[１１０]，方国珍据浙东有船，二家攻战不和，粮竟不至。赖福建滨海，又为王土，独能运粮至京师，由是京师民始再活。当元统、至元间，国家承平之时，一岁入粮一千三百五十万八千八百八十四石，而浙江四分强[１１１]，河南二分强，江西一分强，腹里一分强，湖广、陜西、辽阳总一分强，通十分也。金入凡三百余锭，银入凡千余锭，钞本入一千余万锭，丝入凡一百余万斤，绵入凡七万余斤，布帛入凡四十八万余匹，而江、浙常居其半。及张士诚有浙西，方国珍有浙东，而京师索然。识者以为元之气数，不推可知也。
　　指空者，西天剎帝利王第三子也，状貌魁梧，不去须发，服食拟于王者。居京师四十年，习静一室，未尝出门，王公贵人，多见呵斥，虽帝亦不免，年百八岁而死。
　　甘露降文宣王庙树上，凝如白霜，啖之味甜。
　　黄河清郑州，长数里。
　　贵赤卫韩佥事家次子死数年，长子又为孛罗所拘于西京，父母悲叹失二子，且贫老无以为食，日夜哭泣。方哭之际，忽闻次子来告曰：「吾兄将西京面来，且至，父母可勿忧。」已而果然。自此之后，往来闻其言语如生人者半年，其家小儿尽见其容貌服色，而长者但闻其声。一日，来告父母曰：「阿爷、阿娘，可迁西房，儿欲居东房，以某日娶女。」其日，小儿果见筵席宾客甚盛，又闻歌舞杂剧之声者数日。其京师之不祥者有如此。
　　建清宁殿，外为百花宫，环绕殿侧。帝以旧例，五日一移宫，不厌其所欲；又酷嗜天魔舞女，恐宰相以旧例为言，乃掘地道盛饰其中，从地道数往就天魔舞女，以昼作夜，外人初不知也。
　　帝又造龙舟，巧其机括，能使龙尾、鬣皆动，而龙爪自拨水。帝每登龙舟，用彩女盛妆，两岸挽之，一时兴有所属，辄呼而幸之。又令诸嫔妃百余人，皆受大喜乐佛戒。太仓积粟尽入女宠家，百官俸则抵支茶、纸、杂物之类。
　　冬十二月，左丞成遵[１１２]、参政赵中、萧庸等六人，丞相贺太平诬以赃罪，皆杖一百，流死。先是，祁后与太子谋求内禅，使宦者朴不花邀贺太平，赞帝逊位于皇太子，贺太平惧不敢从。复邀太平用其党数人，又不许，太子衔之。太子一日倡言于中书省堂曰：「我所用者，汝皆沮之，汝所用者，今皆以赃败，何也？」太平对曰：「所知者，才也，故用之；所不知者，心也，虽父子之间，亦不能保其无私也。」太平于是称病，求免相位。初，祁后与太子谋内禅，贺太平既不允其事，后谓太子曰：「太平不可使居相位，有兀良歹其人[１１３]，与汝无所可否，今以总兵居真定，宜劝上召还京师，当以代之，庶几汝事可成也。」既而果有旨召还京师。太平觉其所谋，嗾台官劾其罪。有旨令兀良歹居兴州，逾月，以无病卒。太子疑太平害之，怨之愈深。
　　庚子　至正二十年。春，二月九日，以贺太平为太保，罢相。是月，搠思监为右相[１１４]，盖老的沙所荐也。初，上罢贺太平，相谋于老的沙，老的沙欲自为之[１１５]，而难于发言，遂荐搠思监。帝以搠思监为右丞相，老的沙为大夫[１１６]。老的沙恃有荐相之恩，数有请于搠思监，搠思监不答，二人遂成隙。搠思监恃有祁后、太子之援，老的沙恃有皇帝、母党之戚，于是构怨日益深矣。
　　夏五月朔，日有食之。阳翟王阿鲁辉帖木儿[１１７]，拥兵数万，传檄问京师之罪。有曰：「祖宗付汝以天下，今何故失天下大半？汝不可居祖宗大位，将国玺送与我，我当代汝为之。」帝闻之，颜色不变，徐曰：「他果有天命，我何不避之有？」乃命枢密知院哈麻刺、朵儿只、秃坚帖木儿、八里颜逆击之。行至称海[１１８]，复起哈麻赤万人为军。哈麻赤临阵，皆脱号衣，从宗王与合势，追奔百里，三知院单马遁入上都。
　　破头潘、关先生、沙刘二军入高丽王京，高丽王奔耽罗[１１９]，其臣纳女请降，将校皆以女子配之。军士遂与高丽如姻娅，恣情往来。高丽人因而各藏其马于林中，一夕传王令，除高丽声音者不杀，其余并杀之。沙刘二、关先生皆死，惟破头潘及裨将左李率轻骑万人[１２０]，从间道走西京，降孛罗，听调。已而又降扩廓。初，贺太平辞相时，帝赐以金帛驼马，使之归老于故所生之地。太平既出京城，沿途留宿不进。搠思监疑其徘徊顾盼，犹有希进之心，讽御史弹之，诬以谋害大臣，并其子也先忽都，杀之于野马川。
　　辛丑　至正二十一年。帝更命老张少保，率兵四十万，击宗王阿鲁辉帖木儿。老张军未至，宗王党有脱欢知院者，内叛擒宗王，献京师，宗王临死，骂不绝口。旧例：宗王有罪大故，用弓弦绞之，名曰赐死。至是帝特命杀之。
　　陈友谅者，徐真逸之臣也。已而握权篡其位，沈真逸于江，有湖广、江西之地，建都于江州。至是，大军克江州，友谅走武昌，其将守龙兴者[１２１]，以江西降，时八月二十四日也。
　　九月，命察罕征山东。山东自毛贵死，其将为复仇，杀赵君用[１２２]，国内大乱。花马王田丰、埽地王互相攻[１２３]，察罕乘之，破其冠州、东昌、济南诸郡，进围益都。田丰来降，丰时提兵在穆陵关，使人来言：「总兵不信我心，且不与总兵相见，当为平沿海诸城，然后相见未晚也。」。察罕喜，即以朝命授丰为山东平章[１２４]，且重犒其所部。已而沿海登、莱、沂、密等皆降附，田丰遂与察罕相见益都城西。时察罕方调兵攻围益都，俾田丰军塞益都南门，为营围数日[１２５]。田丰频往察罕营议事，见其待朝廷使者甚简傲，又所施设多术数，无忠诚心，田丰乃忿曰：「我以山东地降汝，又为汝平海上诸城之不同心者，诚以汝为元朝中兴人物也，今若此，是汉室之曹操耳！使汝为曹操，我岂不能自为之耶？」于是与同侪王士诚私谋曰：「十五日察罕必巡兵围[１２６]，我预椎牛酿酒，至日设席，邀其一切幕官、大小部帅。酒行，汝选骁勇者带刀，若供给然，两人夹一人，以击鼓为令，自察罕以下皆杀之。」谋既定，察罕于十四日昳时从马骑二人来田丰营。王士诚即埽地王也，其人躁勇，见察罕轻身出，意谓得间，带刀入侍。田丰目之使退，其人误谬，以为使之行其所谋，转身自察罕后挥刀，中其肩。田丰知其不可止，遂击鼓三，城中闻即开门，纳田丰军，遂拥察罕入城。城中人复推察罕为主，以拒朝廷，田丰不允。已而察罕死。有王保保者，察罕甥也，尝养为子。察罕入城之夕，诸将校惶惑不知所从，军中颇有异论。同佥白琐住[１２７]，乃察罕旧人，有机识，遂倡言曰：「总兵奉朝廷命讨逆寇，总兵虽死，朝命不可中止。况今总制官王保保，曾为总兵养子，朝廷又赐其名『扩廓』，若立以为主，总兵虽死，犹不死也。」于是率先下拜，众亦皆拜，人心始定。先是，有白气如小索，起危宿，长五丈余，埽太微。帝命占之，占曰：「山东当有大水。」帝曰：「不然，山东当失一良将。」即驰书戒察罕毋轻出，察罕忽之，故及于祸。帝闻其死，哭之恸。孛罗帖木儿闻之，在西京亦哭[１２８]，曰：「察罕若在，我省用多少气力！」中原闻察罕死，妇人小儿皆为流涕[１２９]。
　　壬寅　至正二十二年。太子酷好佛法，于清宁宫殿置龙床中坐，东西布长席，西番僧、高丽僧列坐满长席。太子尝谓左右曰：「李先生教我读儒书许多年，我不省书中何意。西番僧教我佛经，我一夕便晓。」李先生者，乃状元李好文也。太子初学书，甚遒劲，其后放荡无拘检，专喜临宋徽宗字帖，谓之「瘦筋书」。或告之曰：「徽宗乃亡国之君，不足为法。」太子曰：「我但学其笔法飘逸，不学他治天下，庸何伤乎？」
　　冬，扩廓克益都，诛田丰、王士诚等，余党械归京师。
　　癸卯　至正二十三年。老的沙提调京北口、白袱等邨千余顷，号内府稻米，供给女宠并倚纳等，非奉旨不得擅支。
　　祁后宗族在高丽者，多蒙官爵封号，出则恃势骄横[１３０]，强夺人田舍子女，高丽王屡戒之，不改。王不胜怒，尽杀祁后一家[１３１]。至是后闻之，谓太子曰：「儿年长，盍为我雪此耻？」时高丽王昆弟有留京师者，乃议立塔思帖木儿为王[１３２]，而以祁族子三宝奴为元子，以将同知崔帖木儿为丞相，以兵万人送之国，至鸭绿江，为高丽所败，仅余十七骑还京师。秋七月，大兵克庐州，守将左君弼遁，淮西降附。
　　野鸽巢兴圣宫数年，蕃息数千，驱之不去，网之不尽。君子以为兴圣宫，祁氏之宫也。蒙古以鞑靼氏为父、翁吉刺、伯牙吾氏为母[１３３]，家法相承，至七八传矣。一旦家国将亡。家法先变，帝母回回氏，太子母高丽氏，此野鸽所以来巢，有关必先应也[１３４]。
　　初，庚子辛丑之岁，李察罕与孛罗常构兵，争晋、冀之地。帝以晋、冀分属两家，且谕之曰：「土皆王土也，民皆王民也，何争之有？」而资政院使朴不花与丞相搠思监相为表里，专一贪黩无厌，视南北两家赂遗厚薄[１３５]，而啖之以密旨。南之赂厚，则谓南曰：「帝有密旨，令汝并北而有之。」北之赂厚，则谓北曰：「帝有密旨，令汝并南而有之。」以此兵祸缠绵不解。监察御史傅公让【一云子敬】，率同寮弹此二人。后谓太子曰：「朴不花是我资政院老火者[１３６]，看家贫人也，台家何无情而欲逐之，汝不能为我主张耶？」太子曰：「阿婆无忧，我尽有主张。」明日，贬傅公让吐蕃，其余台官皆外除，惟老的沙在台而已。既而新除台官陈祖仁等十余人，又弹劾二人事，又外除之。既而诸道台宪皆以为言，于是太子怒，欲并去老的沙。老的沙畏祸，随入孛罗军中，孛罗知其冤，藏老的沙于后寝。朝廷图形徧求之，不可得。朴不花见台宪弹劾不行，与其党谋曰：「十八功臣家子孙，朝夕在帝左右，我与汝等平日之所为，渠必得知，台家亦必知之，终当为我不利。」搠思监曰：「彼皆老的沙党也，老的沙既为孛罗所庇，必请兵来犯京师，十八人为内应，社稷能无危乎？」遂执十八人送资政院，问其谋害太子之状。十八人不胜苦楚，皆自诬服。未几，太子得咽喉疾，甚亟。左右曰：「愿释十八人之冤，太子之疾可无祷而免。」搠思监闻其言，令出十八人，皆安置外郡。途有死者，有以贿免者。其后，孛罗入京师，俱召还。
　　宏农卢氏山移五六里。
　　八月，陈友谅与大兵大战于鄱阳湖，中箭而死。大兵遂进围武昌，其子理出降，湖广、荆、襄诸郡皆归附。陈友谅之篡位徐真逸也，僭号「大汉」，改元大义、天元，至是亡。
　　甲辰　至正二十四年。三月四日申、酉时，黑气围日，外有两耳，引白气一道贯日。四月，知枢密院秃坚帖木儿，领兵犯京师。秃坚帖木儿初与丞相也先不花俱屯兵西方[１３７]。秃坚曾往也先屯抬饭，也先自恃尊属，不受。秃坚忿然坐也先不花营门外，呼军士共啖之。也先不花患其为人刚果不测，谮其有异志，遂差五府官讯之。秃坚怒曰：「我有何罪，五府来问我？」于是拘五府官，告孛罗曰：「朝廷为佞臣作弄，至尊更无公论至此[１３８]，我当拥兵入京师，问此举为谁？」秃坚军将行，朴不花、搠思监称诏书，谓孛罗与秃坚帖木儿同反，削孛罗兵柄。诏到孛罗营，孛罗手裂之，囚使者。秃坚军至燕京，太子出古北口宜兴州以避之。秃坚遣人奏帝曰：「我无负国家，国家负我，我非犯阙，愿得奸臣二人而已。」帝不得已，以搠思监、朴不花付之。二人囚首至营中，秃坚为之加帽易衣，置搠思监中坐，朴不花侧坐，拜，朴不花与搠思监交跪。秃坚奏帝，求擅自执缚大臣赦，又求称兵犯阙赦。已得二赦，然后释兵，入见帝，哭曰：「左右蒙蔽陛下，非一日矣，祸及忠良，徜循习不改，奈天下何？吾执此二人去也，陛下亦宜省过，卓然自新，一听正人君子所为，不可复为邪说所惑，然后天下事可为，祖宗基业可固守也。」帝但唯唯而已。遂执此二人诣孛罗，厚礼之，逾三日，始问以浊乱天下之罪。复笑而问搠思监曰：「我前时赂汝七宝数珠一串[１３９]，今何不见还？」因取似此者六串来送还。孛罗见之曰：「皆非我家故物也。」不要，复追前物，果取故物来方是。孛罗怒曰：「在君侧者，贪婪如此，我何可以坐视而不清之乎？」遂杀此二人，复举兵入清君侧。七月二十五日，遂与老的沙、秃坚帖木儿拥兵俱来，屯大都门外[１４０]，入见帝，奏曰：「国家所用人，皆贪婪软弱，不足以济天下大事，愿召也速，除为右丞相，臣为左丞相，秃坚不花为枢密知院，老的沙为中书平章，如此同心竭力，整治庶政。」遂执谗佞数人，并倚纳九人，皆杀之，逐西番僧，罢诸造作。时方修筑宫墙[１４１]，立为罢之。散驱祈后出宫，屏居厚载门外。是时，白琐住驻军庐沟[１４２]，因挟太子，遁入扩廓军中。孛罗始见帝，退谓老的沙曰：「我平生不怕天下一人，今见上，使人似不能言者，何耶？岂天威若是！今后凡省中事无大小，你可与我奏陈去也。」孛罗入京前一日，有大风从西来，黄尘蔽天，人马皆立足不定，自西至东[１４３]，止于更鼓楼西。孛罗之住宅，适在其处。初，削孛罗兵权时，搠思监召承旨张翥草诏。翥曰：「此大事，非见主上，不能为之执笔[１４４]。」乃更诏参政危素，就相府客位草之。草毕，过中书郎中曰：「我恰了一件好勾当，为朝廷出诏削孛罗兵柄，此正拨乱反正之举也。」郎中曰：「此举莫非拨正反乱也[１４５]？」客有畅勋在座，因曰：「拨正反乱，其犹裸体缚虎豹者也。」孛罗至京师，闻之，召危素责之曰：「诏从天子出，搠思监客位，岂草诏之地乎？」素无以对，欲将出斩之，左右解曰：「当时素以一秀才，岂敢与丞相可否乎？」遂止之[１４６]。祁后初出厚载门外，居造作提举司局中。或言孛罗因夜巡警，至后所留宿，故后复得入宫。
　　雷击延春阁西脊。
　　大兵攻江西诸山寨，攻赣州，陈友谅故将熊平章拒守，自冬十月至次年正月始降，遂定闽、广之地。袁州欧道人亦归款，率其属归金陵。
　　乙巳　至正二十五年。祁后纳女孛罗，约以某日成婚。孛罗促后，后曰：「断送之物未毕工。」孛罗曰：「女先至，断送之物后至可也。」乃先两日成婚。孛罗自入京，纳女四十余人，早食必同坐共食，厨中每早办饭四十品，随诸夫人索食。其入朝时，诸夫人盛饰饯行，各进酒一巵，荒于酒色，锐气销耗矣。
　　扩廓分兵为三支，驻大都城外，遥制孛罗，而不与之挑战。其白琐住领一支在通州者，孛罗命其将姚一百与之战，一百被擒。孛罗不胜怒，自将兵与之战。至通州取一女子，不战而还。
　　五月七日，天雨白毛，长尺许，细如马鬃。或谀于帝曰：「此龙须也。」帝乃命收而合之，祀之如神。
　　六月二十七日，天雨鱼，长尺许，城中人家皆取而食之。
　　七月，孛罗索帝所爱女子，帝曰：「欺我至此耶！」有秀才徐施畚者[１４７]，居家好奇谋，而平生愤汉人不得志于当世，故难仕进。至是，命为待制。帝欲杀孛罗，与之谋，与谋者六人，曰洪保保、火儿忽答、上都马、金那海、和尚、帖木儿不花。六人中选骁勇善刀者，皆挟刀在衣中，外皆宽衣，若听事伺立延春阁东古桃林内[１４８]。时孛罗早朝，小饭毕，将上马回去。旧例：丞相将上马，带刀侍卫之士，疾趋先出，上马候丞相出，诸卫士起立于马上，丞相就骑，然后卫骑翼丞相以行。当时丞相出，预谋挟刀者，见其不得便，相顾曰：「今日又罢了。」徐施畚摇手曰：「未也。」忽有报捷音者[１４９]，自西北来，平章失烈门谓孛罗曰：「好消息，丞相宜奏去。」孛罗推失烈门，失烈门强孛罗偕行，至延春阁侧，有杏枝自上垂，梢罥孛罗帽而坠之，失烈门遽为拾之。孛罗曰：「咄，今日莫有事！」已而又有一人突然横过其前，孛罗方眙视，呼失烈门曰：「平章，此人面生。」言未讫，一人批其额，孛罗以手御刀，遽呼曰：「我带刀者何在？」有一人砍其左耳而死。遂哗传白琐住军在西宫里。老的沙亦被伤而出，孛罗骑士问曰：「我那颜久不出来，何也？」老的沙谬曰：「你那颜又发酒风，恰砍我一刀。」老的沙行稍远，骑士又问，老的沙曰：「已被杀矣，扩廓大军无数在西宫里。」孛罗军大骇，分散四走[１５０]。时帝居窟室，约曰[１５１]：「事捷则放鸽铃。」于是，帝始出自窟室，发令百姓，见川军者，皆许杀之。百姓上屋，击以瓦石，死者填巷。老的沙趋至孛罗营中，将其甲士而北走，合秃坚帖木儿军。先是，宗王辣黎谓帝已崩，孛罗为皇帝，将兵来讨之，故孛罗遣秃坚帖木儿将兵迎撃之。秃坚帖木儿军回，中途遇老的沙，秃坚帖木儿知事变，谓老的沙曰：「今上脓团，不可辅，小妇的孩儿亦非国器，不如径赴赵王，扶立赵王，南面以定天下。」赵王始然之，终虑事不成[１５２]，醉以酒，缚二人，送京师剐之。老的沙惧而乞怜，秃坚骂曰：「彼非害我，自害其社稷也。」赵王，太祖之属也，当时曾与之约曰[１５３]：「吾与汝共天下事，倘异日社稷有难，汝当助之。」故忆其祖父之言，不从秃坚计。正宫后车必氏【《元史》云宏吉刺氏。】闻孛罗难作，薨。帝赏杀孛罗者六人功，徐施畚不受赏，一夕逸去。孛罗既死，以伯撒里为右丞相。
　　九月，扩廓护太子还京师。以扩廓为太傅、左丞相，封河南王，居京师两月。扩廓在军中久，乐恣纵无检束，居朝怏怏不乐，朝士往往轻之，谓其非根脚官人。扩廓与左右谋之，左右劝以请出治兵，肃清江淮，诏从之。
　　十二月朔，日食，洛阳山鸣。
　　扩廓退位，伯撤里仍为右丞相，沙蓝答里为左丞相[１５４]。
　　丙午　至正二十六年。扩廓既出，无意治兵，以父死未终丧，欲庐父墓侧。左右或曰：「总兵既受朝命，出而中止，无乃不可乎？」扩廓左右有孙翥、赵恒者，憸人也，畏江南强盛，欲故缓其计，以密其奸，谓扩廓曰：「丞相受天子命，总天下兵，肃清江淮。兵法：欲治人者，先自治。今李思齐、脱里白、孔兴、张思道四军[１５５]，坐食关中，累年不调。丞相合调四军，南去武关，与大军并力渡淮。彼若恃顽不受调，则移军征之，据有关中，四军惟丞相意所用，不亦善乎？」扩廓欣然从之。于是分拨关、虎等，统兵从大兴关渡河以俟，先以札付调关中四军，张思道、脱里白、孔兴俱不受调。李思齐得调兵札，大怒，骂曰：「乳臭小儿，黄发犹未退，而反调我耶！我与汝父同乡里，汝父进酒，犹三拜然后饮，汝于我前无立地处，而今日公然称总兵调我耶？」令各部曰：「一戈一甲，不可出武关，王保保来，则整兵杀之。」扩廓自是进兵关中，两家相持一年，前后百战，胜负未决，而国家大事去矣。扩廓由怀庆移屯彰德，彰德素蓄积粮草十万[１５６]，坐食之。帝始疑扩廓有异志，谓左右曰：「扩廓之出，为治兵肃清江淮也。其后不肃清江淮，而结衅关中。今也关中之战，未定雌雄，而移兵彰德，其欲窥我京师也耶？」又怨祁后及太子，曰：「向者孛罗举兵犯阙[１５７]，今日扩廓总兵，天下不太平[１５８]，尔母子误我天下。今天下土疆分裂[１５９]，坐受危困，皆汝母子所为也。」怒气不已，太子致被捶楚，走而免。朝廷屡促扩廓南征，十一月，扩廓不得已，命母弟脱因帖木儿及部将貊高、完仲宜驻兵济宁[１６０]、邹县等处，名为保障山东，且以塞南军入北之路，复命朝廷曰：「此为肃清江淮张本也。」识者哂之。
　　先是，小明王驻兵安丰，为张士诚攻围，乘黑冒雨而出，居于滁州。至是，朱镇抚具舟楫迎归建康。小明王与刘太保至瓜州渡，遇风浪掀舟没，刘太保、小明王俱亡。
　　丁未　至正二十七年。扩廓增兵入关，日求决战。张、李辈军颇不支，遂使人求助于朝廷。朝廷因差左丞袁涣及知院安定臣[１６１]、中丞明安帖木儿传旨，令两家息兵罢攻，各率所部，共清江淮。孙翥进密计扩廓曰：「我每事功垂成，不可误听息攻之旨。且袁涣贪贿之人也，此岂其本意？可令在京赃吏，私贿其家，则袁必助我，而我事可成也。」扩廓如其计，袁果私布意于扩廓曰：「不除张、李，终为丞相后患。」于是攻张、李愈急。七月，胜负犹未决。扩廓谓孙、赵二人曰：「今日果当如何？」二人因进计曰：「关中四军，惟李思齐军最强；李思齐破，则三军不攻自服矣。今关中临阵兵将，适与彼兵等耳[１６２]，所以老师费财，相持不决，所畏者惟貊高驻兵邹县[１６３]。以吾二人观之，南军必不能越王宣以侵我。且抽貊高一军，疾趋河中，自河中渡河，急趋凤翔，覆李思齐巢穴，出其不意，则渭北之军，一战可降，此唐庄宗破汴梁之策[１６４]。关中定，然后出关中以敌南军[１６５]，犹未晚也。」扩廓即日从其计。貊高所部将，多孛罗之党，行至卫辉，部将夜聚。或曰：「我为官军，扩廓为总兵，用我敌南军，犹云可也。今者却闻檄我行粮，星驰前往河中，渡河西趋凤翔。李思齐乃官军也，以官军杀官军，如何？」于是河西平章船张知院、沙刘参政投刀誓众曰[１６６]：「不必多言，五鼓罢，扶貊高作总兵，不从则杀作血城以去。」约定，各率兵以待。八月六日，天未明，如其言以叛。貊高即使其首领兵胡安之控告朝廷[１６７]，使谢雪儿领精骑北夺彰德，使沙刘领精骑西夺怀庆。往彰德者，骑少兵精，伪作使人以据之，杀扩廓守将范国英。往怀庆者，骑多兵冗，怀庆守将黄瑞觉之，闭城不得入。时扩廓在洛，而其随从部将尽在怀庆，识者以为貊高此举终不成大事矣[１６８]。先是，朝廷见扩廓不受调，而构兵仇杀，方议削其军权，而未得其说，见貊高使来，大喜，升貊高知院兼平章，总河北兵。且诏扩廓率潼关以东兵下淮南；李思齐等四军出武关，下襄、汉；貊高率河北军与也速及脱因帖木儿、完者仲宜兵下淮东。然脱因帖木儿尽劫掠山东以西民畜，而西聚卫辉；扩廓尽率河洛民兵而北渡怀庆；貊高惧扩廓兄弟有夹攻卫辉之势，亦尽劫掠卫辉民畜而北归彰德，朝廷无如之何。有帖临沙、伯元臣、李国凤者[１６９]，进谋于太子曰：「向日诏书令各将将本部，分道进兵，而不立大将以总之，宜其不相从也。古者，太子入则监国，出则抚军，太子何不奏主上，立大抚军院以镇之？凡指挥各将，皆宜出自抚军院，然后行使权归于一，而自内制外，庶几可为。而貊高一部，背扩廓向朝廷，此宜别作名号以旌异之，然后可也。」于是，开大抚军院于京师，专制天下兵马，省台部院皆受节制。以貊高首倡大义，赐其所部将士，皆为忠义功臣名号。
　　九月，大军攻平江，擒张士诚，遂平福建、两广，擒友定[１７０]。貊高率兵攻真定，不克而还。
　　张士诚者，名九四，初起泰州，后据高邮，入平江、浙西、淮东诸郡，号称吴王，国号「天佑」，至是而亡。
　　十月，国朝大军平定河海。十月，平定山东。
　　扩廓自怀庆北据泽州。
　　戊申　至正二十八年。春，朝廷诱扩廓将李景昌，封为国公，景昌以汴梁归之。诱关保，亦封为国公，关保亦以晋、冀归之。扩廓自泽州退据平阳。
　　三月，貊高率兵攻怀庆，不克。
　　武库火。
　　四月，大军平定汴梁，河南诸州，相次降附。扩廓退据太原。
　　五月，诏下剿除扩廓，令关保与貊高合势攻其东，张思道、李思齐、脱里白、孔兴合军攻其西。
　　闰七月一日，大军自中滦渡河，三日平卫辉，五日平相，七日平广平，八日平顺德。
　　是月二日[１７１]，貊高出兵逼太原城为阵。貊高轻脱，从数骑巡阵。扩廓部将毛翌望见之，易旗帜，驻兵于其西角，貊高果误入其阵，即合擒之[１７２]。时关保营在貊高营西，未及出布阵，急缚貊高示之。营军亦皆溃散，关保亦被擒。二将被擒，所部将士皆降于扩廓。
　　六月，大雷雨电，雨中有火，烧白塔寺。先是，七月二十一日，大军自通州进兵克永平，也速军溃，于是檀、顺、会、利、大兴等处，以次皆降附焉[１７３]。大军又攻潼关，张、李、脱、孔四军，亦皆溃而西矣。朝廷闻关、貊军败被擒，大惊，遽罢抚军院，归罪太子，杀伯元臣、李国凤，尽复扩廓旧有爵位。差哈完太子来督扩廓[１７４]，出援燕京，且勤王御敌。扩廓得诏，乃提军向云中。或曰：「丞相率师勤王，宜出井陉口，向真定，与河间也速军合势，可以邀截南军。若入云中，至燕京迂途千里，无乃不可乎？」扩廓曰：「我潜师由紫荆关口入[１７５]，出其不意，岂不可乎？」赵恒、曩元辉则曰：「朝廷开抚军院，步步要杀丞相，乃要勤王！我驻军云中，观其成败为计耳。」
　　后七月二十七日，大军至通州。帝得报大惧，即日委淮王帖木儿不花、丞相庆童留守大都。二十八夜，帝即卷其女子玉帛[１７６]，出居庸关，遁入上都。
　　八月三日，大军至齐化门外，一鼓而克全城。淮王帖木儿不花、丞相庆童、大都路总管廓允中[１７７]、中书左丞丁敬可皆死之。是岁，即国朝洪武元年之岁也。
　　十一月，扩廓军数十万驻太原。十二月，大军自盌子城入，破扩廓于泽潞。是月，扩廓部将贺宗哲，领兵来援晋、冀[１７８]，驻龙镇卫口子[１７９]，去太原七十里，而大军至，先锋常遇春夜斫扩廓营，侵及扩廓中军，扩廓匹马只靴夜遁。于是晋、冀之地皆平。
　　先是，大都平，驰奏南京，奉勅旨改为北平府，仍令常遇春经营北方。其年五月，平永平等处。九月，平辽阳，独上都与红罗山未平。庚申帝在上都，红罗山在东南，也速驻兵在焉。上都恃有红罗山为之籓篱，红罗山恃上都为救援而不设备。常遇春使人觇之，即以大兵锐骑衔枚，具十日粮，昼夜兼行，六月二十八日即破红罗山[１８０]，七月二十七日破上都城。庚申帝乘天未明出城遁，挈其后妃入于和林，在大漠之北，前太祖所都之地。八月二十一日，平怀庆、巩昌、平凉、临洮诸府[１８１]，而天下遂大定于万万年矣。
　　野史断曰：嗟夫！平定江淮，大事也，而帝付之扩廓，扩廓受之于庚申帝，何其易哉！且以世祖平江南言之。世祖欲伐江南，议论数年，或以为可伐，或以为不可伐，而刘太保秉忠曰：「未有其人。」其后伯颜自西域奉使来，太保见之，喜而告帝曰：「伐江南有其人矣。」召之使前，世祖亦喜曰：「汝岂诸侯王臣哉？其留事朕。」自伯颜受命出师，世祖日夕忧惧，或日中不食，或中夜起坐。夫以世祖为之君，伯颜为之臣，兢兢业业，尚不敢必其有成功也。观庚申帝漫尔而命扩廓，扩廓亦漫尔而受之，其根本已非矣。而又庚申帝宣淫于上，扩廓肆愚于下，上淫而下愚，上虐而下暗，处则昧经国之大计，出则失兵家之神机，及大兵一动，君臣俱及其祸，岂不宜哉！
　　帝在位三十六年[１８２]，当元统、至元间，帝受制权臣，相继或死或诛[１８３]，帝恐惧之心弛，而宽平之心生。故至正改元之后，复兴科举，行太庙时享，赐高年之帛，蠲免天下民租，选儒臣欧阳玄等，讲五经四书，译《贞观政要》，出厚载门耕籍田，礼服祀南郊，立常平仓，因水旱、盗贼下诏罪己，尽蠲被灾者田租，又命使宣抚十道，凡此皆宽平之心所为者也。惜乎元朝之法[１８４]，取士用人，惟论根脚，其余图大政为相者，皆根脚人也；居纠弹之首者，又根脚人也；莅百司之长者，亦根脚人也。而凡负大器、抱大才、蕴道艺者，俱不得与其政事。所谓根脚人者，徒能生长富贵，脔膻拥毳，素无学问。内无侍从台阁之贤，外无论思献纳之彦，是以四海之广，天下之大，万民之众，皆相率而听夫脔膻拥毳、饱食暖衣、腥膻之徒，使之坐廊庙，据枢轴，以进天下无籍之徙。呜呼！是安得而不败哉？故庚申帝宽平之心因是益进矣[１８５]。是故《易˙大传》有曰：「危者，安其位者也；亡者，保其存者也；乱者，有其治者也。是故君子安而不忘危，存而不忘亡，治而不忘乱，是以身安而国家可保也。」向使庚申帝持其心常如至正之初，则终保天下，何至于远遁而为亡虏哉！
　　庚申帝幼时，尝贬居广西静江府，寓大圆寺[１８６]。其未至寺时，朝廷命刑部侍郎哈刺八失馆伴南行。舟泊刘家山下，忽有三猢狲拜于岸上，手中若有所献。帝命妳公受之，则山东果也，舟人皆异之。帝因呼上船，则俯拜如初。帝问之曰：「汝更有伴侣乎？」猢狲手指岸上，帝因使舟人随其后视之。行三四里，至一洞，羣猢狲多至百数，皆相招呼以行，至船侧，皆俯伏再拜。帝大喜，命舟人以舟皆载之以行，至所寓寺中，则告之以其故。其长老号秋江者，心独异之，放之寺后山上。帝又命寺中曰：「羣猢狲当餐我饭，汝不可以饥之，日为我设两餐。」自后，每饭闻云板响，羣猢狲皆累累然携负幼小而来，故土人号为「猢狲寺」。其后，寺遂以此为名。后帝即舍与本寺常住，租五千供之。帝居寺时，长老秋江亦尝教之读《论语》、《孝经》[１８７]，日写字两张。及召回京，收书册纸笔藏小皮匣中，手自开闭，用马驮之前行[１８８]。头发常生虮虱，使民妪捕之，告妪曰：「是虽血食于我，我不忍杀之，不如以纸裹之，悬于屋檐下，冷杀可也。」然亦时薄劣，常钻地穴，溺其中，和成泥[１８９]。又尝领羣儿二三十余，竿纸为旗，插城上。又好养八角禽而调习之，或飞泊池枯木枝上，即不顾靴[１９０]，下水捕之，尝为长老秋江所禁止。秋江又教之曰：「太子乃国家金枝玉叶，不比凡民，见大官人来，切不可妄发言，亦不可不自重。」由是，司官府官来，辄坐长老法座上，正身危坐，一无所言；司官府官出，即下座嬉戏如初。盖其性度如此[１９１]，一时勉强，素非涵养有之[１９２]。哈刺八失常受密旨，有侵害帝意，及见羣猢狲之畏伏状，以为终有天命，始不敢有逆心。后羣猢狲自帝北还，复携其类返故山[１９３]。有老猢狲三十六枚，尽日哀号江岸，逾数日，皆掷死。识者以为帝在位三十六年之验也。
　　予闻之友人畅申之曰[１９４]：「帝不嗜酒，善画，又善观天象。」当沙、关之陷上都也，已而东行，左右劝帝出避之，帝知天象无伤，大言曰：「毋多言，有福者任其自来，吾何避之有？」及大军南来，帝复观天象，左右劝帝守京师以待援，帝摇首不从，即日遁去。始虽留意政事[１９５]，终无卓越之志，自溺于倚纳大喜乐事，耽嗜酒色，尽变前所为。又好听谗佞，轻杀大臣，致使帝舅之尊，帝弟之亲，男女杂揉，何殊聚麀？其后祁后谏己，强其子使学佛法。文公有云：「中国一变为夷狄，夷狄一变为禽兽。」堂堂人主，为禽兽行，人纪灭亡，天下失矣。或曰：庚申帝以昏愚而失天下，非也。庚申帝岂昏愚者哉！观其欲杀是人也，未尝不假手于人，外为不得已之状，内实行其欲杀之志。其问甲则曰：「乙与汝甚不许也。」问乙则曰：「甲与汝甚不许也。」及甲之力足以去乙，则谓甲曰：「乙尝欲图汝，汝何不去之也？」乙之力足以去甲，则亦如是焉。故其大臣死，则曰：「此权臣杀我也。」小民死，则曰：「此割据弄兵杀我也。」人虽至于死，未尝有归怨之者，岂昏愚者所能为之也！
　　或又曰：庚申帝以优柔不断失天下，亦非也。庚申帝岂优柔不断者哉！自至正改元以来[１９６]，凡权臣赫赫跋扈有重名者，皆死于其手，前后至杀一品大官者，凡五百余人，皆出指顾之间，而未尝有悔杀之意，此岂优柔不断者所能哉！然则竟以何者而失天下？曰：由其阴毒故也。且自古有天下之君，莅九五之位，惟秉阳刚之德、总揽阳刚之权者，为能居之。若操阴毒之性者，适足亡天下耳！故《大易》称圣人之德也，必曰「聪明睿知，神武不杀」而后已。夫外有聪明之闻见，内有睿知之机运；外有神武之雄略，内有不杀之仁慈[１９７]；外聪明而内睿知，外神武而内不杀，然后为圣人之全德，而可以居九五之大位。彼庚申帝者，何足以语此？而其为亡虏也，不亦宜乎！呜呼！杀之为言，岂为人上之心哉！杀一恶人而使天下之为恶者惧，使天下之为善者喜，如此而后杀之，是天下杀之也；杀一善人而使天下之为恶者喜，使天下之为善者惧，则为人上者，宁不杀可也！古之圣人不杀者，其此之谓夫[１９８]。
　　--------------------------------------------------------------------------------
　　跋
　　葛溪先生，姓权名衡，字以制，吉安人，葛溪其号也。隐太行山彰德府黄华山二十八年不仕，太不花丞相、李察罕尝以礼聘，俱不应。洪武辛亥，偶在海陵盐船中相见。著书甚多，年六十余，其子间关往北寻见，苦请还乡，于是附乡人盐船回。与予言始寓临江，盖隐德硕学之士也。因阅此录，遂广其传云。金华宋濂。
　　--------------------------------------------------------------------------------
　　[１] 「昨夕火星犯后妃座」，「座」原无，据明抄本补。
　　[２] 「当帝自广西来京师」，「自」原作「在」，据明抄本改。
　　[３] 「我如何救得你」，「你」原作「徐」，据明抄本、《学津》本、《宝颜》本改。
　　[４] 「后乃世祖后察必之曾孙也」，「世祖后」原作「世宗」，据明抄本、《学津》本、《宝颜》本改。
　　[５] [任笺]「休教读汉儿人书」，「儿」原无，据《学津》本补。
　　[６] 「汉儿人读书好生欺负人」，「汉儿人读书」原作「解人又其间」，据《学津》本改。
　　[７] 「品官畜马有差」，此句原作「有差品官畜马」，据明抄本、《学津》本、《宝颜》本改。
　　[８] 「河南棒胡反」，「棒胡反」原无，据明抄本、《学津》本、《宝颜》本补。
　　[９] 「河南鹊山县人」，「鹊山县」原作「散山县」，据明抄本、《学津》本、《宝颜》本改。
　　[１０] 「鹿邑冈」，明抄本作「鹿邑杏冈」。
　　[１１] 「妻佛母」，「妻」原作「母」，据明抄本、《学津》本、《宝颜》本改。
　　[１２] 「窃以告其师吴直方行可」，「吴直方」原作「胡行可」，据《学津》本及《元史》改。按吴直方，字行可。
　　[１３] 「唤当值掾吏来传圣旨」，「圣」原无，据明抄本、《学津》本、《宝颜》本补。
　　[１４] 「总管撤思麻」，「麻」原无，据明抄本、《学津》本、《宝颜》本补。
　　[１５] 「经五日久」，「久」，明抄本作「又」，属下读。
　　[１６] 「独归睗不从」，「睗」原作「赐」，各本同，据《元史》改。又此句下明抄本有「缚之」二字。
　　[１７] 「故天下多归睗自此始」，此句《学津》本作「故天下义之」。
　　[１８] 「乳脱脱家，呼脱脱为奶公」，此二句原作「祁，脱脱妻，人皆呼脱脱为乃公」，据明抄本、《学津》本、《宝颜》本改。
　　[１９] 「伯颜久有异志」，「伯颜」，明抄本、《学津》本、《宝颜》本均作「伯父」。
　　[２０] 「特使平章沙只班召其馆客范汇」，「特」，此上原衍一「时」字，据明抄本、《学津》本、《宝颜》本删。「沙只班」，明抄本、《学津》本、《宝颜》本均作「沙加班」。
　　[２１] 「诣城上开读诏书毕」，「诣」原作「诸」，据《学津》本改。
　　[２２] 「但见奴婢杀使长」，「见」原无，据明抄本、《学津》本、《宝颜》本补。
　　[２３] [任笺]「乃贬太后东安州安置」，「东」原无，据《元史》补。
　　[２４] 「乃遣云都赤月怯察儿押送沈阳」，此句下明抄本、《学津》本、《宝颜》本均有「将至沈阳」四字。
　　[２５] 「月怯察儿追及之」，「及」原无，据明抄本补。
　　[２６] 「而乃专作戏嬉」，此下《学津》本有「尝忤帝意」四字。
　　[２７] 「昔文宗制诏天下」，「诏」原作「治」，据明抄本改。
　　[２８] 「人皆掩鼻过之」，「皆」下明抄本有「撩衣」二字。
　　[２９] 「其啬也如此」，「啬」，《学津》本作「丰」。
　　[３０] 「阿乂赤即借观」，「即」原作「都」，据明抄本、《学津》本、《宝颜》本改。
　　[３１] 「从旁促阿乂赤」，此句明抄本作「从旁提阿义赤臂」。
　　[３２] 「嗾参政佛喜问曰」，明抄本、《学津》本、《宝颜》本「喜」均作「嘉」。
　　[３３] 「君所言无不听」，此句原作「所行言无不听」，据明抄本、《学津》本、《宝颜》本改。
　　[３４] 「金口高水河」，明抄本、《宝颜》本均作「金口水河」；《学津》本作「金口水」。
　　[３５] 「金口高水泻下湍悍」，此句《学津》本、《宝颜》「泻」字下均有「而」字，明抄本则作「金口高水泻而下，其水湍悍」。
　　[３６] 「常幸宣王阁」，「幸」原无，据明抄本补。
　　[３７] 「在朝郁郁」，此下明抄本有「不得志，扩廓入朝为左丞相，封河南王，位太傅，出总天下兵，奏曩加孙」二十七字。
　　[３８] 「相顾问曰」，「顾」原作「过」，据明抄本、《学津》本、《宝颜》本改。
　　[３９] 「国生」，明抄本、《学津》本均作「监生」。下同。
　　[４０] [增校]「答失八都鲁」，原作「答失八都」，《笺证》作「答失八都禄」，此据《元史》本传增「鲁」字。
　　[４１] 「元载门」，明抄本、《学津》本均作「厚载门」。
　　[４２] 「并出宫女」，「出」原无，据明抄本补。
　　[４３] 「掾史遂与……此易耳」，此数句明抄本作「掾史遂与国史院典籍危素谋之，素曰：丞相不喜，若非钱粮无可措画乎？此易耳」。《学津》本作「掾史遂与国史院典籍谋之曰：丞相非不喜，盖因钱粮无可措画乎，然此亦易耳」。
　　[４４] 「十有七日」，明抄本无「十」字，《学津》本作「七日」。
　　[４５] [增校]「以常平仓得法」，此句前《笺证》多「至是取守令」五字。
　　[４６] 「给事中」，「中」原无，据明抄本、《学津》本、《宝颜》本补。
　　[４７] 「给事中」，「中」原无，据同上补。
　　[４８] 「广平王」，「平」原无，据明抄本及《明史》补。
　　[４９] 「别儿怯不花」，原本及各本皆作「别怯儿不花」，据《元史˙宰相年表》及本传改。[任笺]「右丞相」，「右」原无，据《学津》本补。
　　[５０] 「命选天下郡守」，此下明抄本、《学津》本、《宝颜》本均有「各选其人」四字。
　　[５１] 「同嬉戏一日帝与祁后同席坐偏殿太子爱育失黎达腊与加刺张」凡二十六字原无，据《学津》本补。
　　[５２] 「爱育失黎达腊使加刺张负己作老鸦声」，「负」原作「偕」，据明抄本、《学津》本、《宝颜》本改。
　　[５３] 「黑色五明」，「明」原作「名」，据明抄本、《学津》本、《宝颜》本改。
　　[５４] 「然亦未尝见帝也」，「尝」，明抄本、《学津》本、《宝颜》本均作「敢」。
　　[５５] 「今日幸亲终服阕」，「日」，明抄本作「者」，《学津》本作「不」。
　　[５６] 「知脱脱有意兴作，盖前为相无闻」，此二句明抄本、《学津》本、《宝颜》本均作「知脱脱有意兴作庶事，盖谓前相无闻」。
　　[５７] 「及议定」，「及」原作「乃」，据明抄本、《学津》本、《宝颜》本改。
　　[５８] 「本郡鸦路有上马贼」，「鸦」，明抄本作「淮」。
　　[５９] 「山东」，原作「水东」，据明抄本、《学津》本、《宝颜》本改。
　　[６０] 「颍上」，此上明抄本有「起」字。
　　[６１] 「蕲黄」，此上明抄本、《学津》本、《宝颜》本均有「起」字。
　　[６２] 「德阳」，明抄本、《学津》本、《宝颜》本均作「德安」。
　　[６３] 「襄」，原作「湘」，据明抄本及《元史》改。
　　[６４] 「外四人因而得入」，「外」下明抄本有「城」字。
　　[６５] 「从之者亦百余万」，「百」，明抄本、《学津》本作「十」。
　　[６６] 「河南汉人可尽诛乎」，此句原作「河南汉人可追乎」，据明抄本原校及《学津》本改。
　　[６７] 「元朝之国祚可尽矣」，「元朝」，明抄本、《宝颜》本皆作「胡元」。
　　[６８] 「然三将但以酒色为务」，「然」原作「其」，据明抄本改。
　　[６９] 「军士但以剽掠为务」，「务」原作「营」，据明抄本、《学津》本、《宝颜》本改。
　　[７０] 「赫厮策马望见红军阵大」，「策」原作「军」，据明抄本改。
　　[７１] 「言走也」，「言」上明抄本、《学津》本、《宝颜》本均有「华」字。
　　[７２] 「至正十二年」，「十二」原作「十三」，据历例及各校本改。
　　[７３] [任笺]「芝麻李遁去」五字原无，据《学津》本补。
　　[７４] 「河南北供亿万计」，此句明抄本作「河南北供给计亿万」。
　　[７５] [增校]「水由故道行」，此句下《笺证》据《学津》本补「先是，河南北童谣云：『石人一只眼，挑动黄河天下反。』及鲁治河，果于黄陵得石人一眼，而汝宁始乱。」三十八字。
　　[７６] [增校]「蛙林」，《笺证》作「哇麻」，未知属是。
　　[７７] 「帝弟也」，「弟」原作「舅」，据明抄本、《学津》本、《宝颜》本改。
　　[７８] [任笺]「袭据高邮」上原有「刘福通」三字，据《学津》本删。
　　[７９] 「张士诚起兵泰州，袭据高节，截南北路」，此数句明抄本、《宝颜》本作「张士诚起兵泰州白驹场，据高邮，截南北路」。
　　[８０] 「脱脱在京不可」，此下明抄本、《学津》本、《宝颜》本均有「谐」字。
　　[８１] 「脱脱始无援矣」，「无」下明抄本有「内」字。
　　[８２] 「出征高邮」，此下《学津》本有「十月大军至高邮，连战大捷，分兵平六合，进围高邮」。
　　[８３] 「天下想望其来」，此句明抄本作「天下想望其风采」。
　　[８４] 「兵围高邮三日」，「日」，明抄本作「月」。
　　[８５] [任笺]「中书右丞哈麻讽御史大夫」，「丞」下原有「相」字，据《学津》本删。
　　[８６] 「后卒败亡」，原作「又卒后败亡」，据明抄本、《学津》本改。
　　[８７] 「吴太保」，明抄本、《学津》本、《宝颜》本均作「吴天保」。[增校]《元史˙顺帝本纪》亦作「吴天保」。
　　[８８] 「陈生」，明抄本、《宝颜》本均作「生陈」，《学津》本作「王陈」。
　　[８９] 「哈麻升为右丞相」，「右」，按《学津》本及《元史˙宰相年表》当作「左」。
　　[９０] 「知人为安民之方」，「方」原作「效」，明抄本、《学津》本、《宝颜》本均作「方」，据改。
　　[９１] 「二日陷和州」，「二日」，明抄本作「二月」。
　　[９２] 「三日破庐州」，「三日」，明抄本作「三月」。
　　[９３] 「宣让弃城」，此下明抄本有「由浙」二字。
　　[９４] 「为天下士大夫所讥笑」，「讥」原作「议」，据明抄本、《学津》本、《宝颜》本改。
　　[９５] 「休入阳台」，「休入」原作「伏人」，据明抄本、《学津》本改。「台阳」，原校勘记云疑当作「台院」。
　　[９６] [增校]「升为河南行省平章政事」，「政事」原无，据《元史˙答失八都鲁传》及《笺证》补。
　　[９７] 「浙粮不通故也」，「浙粮」，明抄本、《学津》本、《宝颜》本均作「海运」。
　　[９８] [任笺]「以白衣听调」，「听」下原有「达失」二字，据《学津》本删。
　　[９９] 「于是二将皆渡河」，此句下明抄本缺四字而下有「相次失守矣」。《学津》本此句作「于是二将皆渡河而北，河南之境相继而陷」。
　　[１００] 「五月」，此起至「受诏镇守西京」一段，《学津》本作「刘福通入据之，迎其主小明王于亳州，入都于汴梁之皇城。分河北之关先生、沙刘二领兵入晋、冀，由朔方攻上都，分淮安赵君用部将毛贵兵合田丰趋大都。而帝方与倚纳十六（人）行大喜乐法，帽带金玉佛，手执数珠，以宫女十六人首垂发数辫，戴象牙冠，身披缨络大红销金长短裙袄，云裙合袖，天衣绶带鞋袜，唱《金字经》，舞《燕儿舞》，名《十六天魔舞》。又有美女百人，亦皆缨络，各执加已剌股般之器，内一人执铃奏乐，又宫女十一人练捶髻勒帕常服，或用唐帽窄衫，所秦乐器用龙笛、头管、小管、筝、琵琶、笙、胡琴、响板、拍板，以宦者长安不花领之。每遇宫中赞佛，则按舞奏乐，宦官并受秘密戒者不得预。是时答失八都鲁死，其子罗帖木儿代领其众，朝廷因而使之镇西京。」
　　[１０１] [任笺]「冯长舅」，原作「冯长勇」，据《元史》改。
　　[１０２] [任笺]「大刀敖」，原作「大力敖」，据《元史》改。
　　[１０３] [任笺]「分淮安赵君用部将」原无，据《学津》本补。
　　[１０４] 自「答失八都鲁既死」以下四句，《学津》本无。
　　[１０５] 「刘哈刺」以下，明抄本、《学津》本、《宝颜》本均有「不花」二字。「晋」，明抄本作「秦」。
　　[１０６] 「达鲁花赤完者帖木儿」，原作「达儿花赤儿者完帖木儿」，据明抄本、《宝颜》本改。
　　[１０７] 「陈友谅乘势下江南」，「陈友谅」，此上明抄本、《宝颜》本均有「是岁」二字；「江南」，明抄本、《宝颜》本均作「江东」。又，此起至「于江州建都焉」，《学津》本无。
　　[１０８] 「驻军辽阳」，「军」原作「居」，据明抄本、《学津》本改。
　　[１０９] 「缩迹不前」，「缩迹」，明抄本、《学津》本均作「宿留」。
　　[１１０] 「时张士诚据浙西有粮」，「有粮」原无，据明抄本、《学津》本、《宝颜》本补。
　　[１１１] 「而浙江四分强」，「浙江」，明抄本、《学津》本、《宝颜》本作「江浙」。
　　[１１２] [任笺]「左丞成遵」，「丞」下原有「相」字，据《学津》本删。
　　[１１３] 「兀良歹」，明抄本、《学津》本均作「兀良哈歹」。
　　[１１４] 「搠思监为右相」，「相」原作「丞」，据明抄本、《宝颜》本改。按《元史˙宰相年表》是年搠思监为右相。
　　[１１５] [任笺]「老的沙欲自为之」，「老的沙」原无，据《学津》本补。
　　[１１６] 「老的沙为大夫」，此下明抄本、《学津》本、《宝颜》本均有「二人既拜」四字。
　　[１１７] [任笺]「阳翟王阿鲁辉帖木儿」，「阳翟王」原作「鲁王」，据《元史》改。
　　[１１８] [任笺]「行至称海」原无，据《学津》本补。
　　[１１９] 「高丽王奔耽罗」，「奔」原作「奢」，据明抄本、《学津》本、《宝颜》本改。
　　[１２０] 「惟破头潘及裨将左李率轻骑万人」，「及」原无，据明抄本补。《学津》本作「并」。
　　[１２１] 「其将守龙兴者」，「将」原作「伪」，据明抄本、《学津》本改。
　　[１２２] 「赵君用」，原作「赵思用」，据明抄本、《学津》本、《元史》改。
　　[１２３] 「埽地王互相攻」，「攻」，此下明抄本有「伐」字。
　　[１２４] 「即以朝命授丰为山东平章」，「山东」下，明抄本、《学津》本、《宝颜》本均有「行省」二字。
　　[１２５] 「为营围数日」，「日」，明抄本、《学津》本均作「月」。
　　[１２６] 「十五日察罕必巡兵围」，「兵」，明抄本、《学津》本均作「长」。
　　[１２７] [任笺]「白琐住」，原作「白瓒住」，据《学津》本改。
　　[１２８] 「孛罗帖木儿闻之，在西京亦哭」，「在西京」三字，明抄本、《学津》本均在「闻之」上。
　　[１２９] 「妇人小儿皆为流涕」，此句明抄本作「妇人小儿皆为之嗟叹，或至流涕」。
　　[１３０] 「出则恃势骄横」，「出」，明抄本、《学津》本均作「久」。
　　[１３１] 「尽杀祁后一家」，「家」，明抄本作「宗」。
　　[１３２] [增校]「塔思帖木儿」，「塔」原作「撘」，《笺证》作「搭」，此据《元史˙顺帝本纪九》改。
　　[１３３] 「翁吉刺伯牙吾氏为母」，「刺」原作「利」，据明抄本、《学津》本、《宝颜》本改。
　　[１３４] 「有关必先应也」，「关」原作「开」，据明抄本改。
　　[１３５] 「视南北两家赂遗厚薄」，「视」原作「袒」，据明抄本、《学津》本、《宝颜》本改。
　　[１３６] 「朴不花是我资政院老火者」，「火」原作「大」，据明抄本、《学津》本、《宝颜》本改。
　　[１３７] 「秃坚帖木儿初与丞相也先不花俱屯兵西方」，「兵」，明抄本、《学津》本、《宝颜》本均作「田」。
　　[１３８] [增校]「至尊更无公论至此」，「至此」，明抄本、《学津》本、《宝颜》本作「如此」，属下读。
　　[１３９] 「我前时赂汝七宝数珠一串」，「一」，《学津》本作「六」。
　　[１４０] 「屯大都门外」，「门外」，明抄本、《学津》本、《宝颜》本均作「北门」。
　　[１４１] 「时方修筑宫墙」，「修」，明抄本、《学津》本均作「课」。
　　[１４２] 「白琐住驻军庐沟」「庐沟」，原作「庐州沟」据明抄本、《学津》本删。[任笺]「白琐住」，原作「白瓒住」，据《元史》改。
　　[１４３] 「自西至东」，「至」原作「自」，据明抄本、《学津》本改。
　　[１４４] 「不能为之执笔」，「能」，明抄本、《学津》本、《宝颜》本均作「敢」。
　　[１４５] 「此举莫非拨正反乱也」，「此」上明抄本、《学津》本、《宝颜》本均有「相公」二字。
　　[１４６] 「遂止之」，此句下明抄本、《宝颜》本均有「且以负天下才名，乃除和林省左丞，实时上道」三句。《学津》本此三句中「且以」作「以其」。
　　[１４７] 「徐施畚」，明抄本「畚」作「图」，下同。《元史》卷一一七《宽彻普化传》作「徐士本」。
　　[１４８] 「古桃林内」，「古」，当为「杏」，明抄本、《学津》本均作「桃杏林内」。
　　[１４９] 「忽有报捷音者」，「有」，明抄本、《学津》本、《宝颜》本均作「又」。
　　[１５０] 「分散四走」，「分」原脱，据明抄本补。
　　[１５１] 「约曰」，「曰」原作「白」，据明抄本、《学津》本、《宝颜》本改。
　　[１５２] 「终虑事不成」，「终」，明抄本、《学津》本、《宝颜》本均作「中」。
　　[１５３] 「当时曾与之约曰」，「时」下明抄本、《学津》本、《宝颜》本均有「世祖」二字。
　　[１５４] [增校]「沙蓝答里为左丞相」，「沙」字原无，据《笺证》及《元史˙宰相年表二》补。
　　[１５５]  [任笺]「张思道」，原作「张师道」，据《元史》改。
　　[１５６] 「彰德素蓄积粮草十万」，「十」上明抄本、《学津》本、《宝颜》本均有「数」字。
　　[１５７] 「向者孛罗举兵犯阙」，「孛罗」原作「扩廓」，据明抄本、《学津》本、《宝颜》本改。
　　[１５８] 「不太平」，明抄本、《学津》本均作「尾大不掉」。
　　[１５９] 「今天下土疆分裂」，「今天下」原无，据明抄本、《学津》本、《宝颜》本补。
　　[１６０] 「完仲宜驻兵济宁」，「完仲宜」，「仲」原作「抖」，据明抄本、《学津》本改。又后文有「完者仲宜」。
　　[１６１] 「朝廷因差左丞袁涣及知院安定臣」，「朝廷」原脱，据明抄本、《学津》本、《宝颜》本补。[增校]「左丞袁涣」，「丞」下原有「相」字，据《笺证》及《元史˙宰相年表二》删。
　　[１６２] 「适与彼兵等耳」，「适」原作「通」，明抄本、《学津》本、《宝颜》本改。
　　[１６３] 「所畏者惟貊高驻兵邹县」，「貊高」下原衍一「完」字，据明抄本、《学津》本、《宝颜》本删。
　　[１６４] 「此唐庄宗破汴梁之策」，「此」原无，据明抄本、《学津》本、《宝颜》本补。
　　[１６５] 「然后出关中以敌南军」，此句「关中」下明抄本、《学津》本均有「军」字；「敌」原作「适」，据明抄本、《学津》本改。
　　[１６６] [增校]「沙刘参政投刀誓众曰」，「投刀」，《学津》本作「拔刀」。
　　[１６７] 「貊高即使其首领兵胡安之控告朝廷」，「兵」，明抄本、《学津》本、《宝颜》本均作「官」。
　　[１６８] 「识者以为貊高此举终不成大事矣」，「貊高」下原衍一「完」字，据明抄本、《学津》本、《宝颜》本删。
　　[１６９] 「李国凤」，原作「李凤国」，据明抄本、《学津》本改。又《明史》亦作「李国凤」。
　　[１７０] 「友定」，明抄本、《学津》本作「陈定观」。
　　[１７１] 「是月二日」，「二」，明抄本、《宝颜》本原缺，《学津》本作「一」。
　　[１７２] 「即合擒之」，「合」原作「分」，据明抄本、《宝颜》本改。《学津》本作「令」。
　　[１７３] 「先是……以次皆降附焉」数句，明抄本、《学津》本、《宝颜》本均在后文「先是大都平」前；「七月」作「五月」。
　　[１７４] 「差哈完太子来督扩廓」，「差」上明抄本、《学津》本、《宝颜》本均有「闰七月」三字。
　　[１７５] 「我潜师由紫荆关口入」，「关」原作「门」，据明抄本改。
　　[１７６] 「帝即卷其女子玉帛」，「女子」，明抄本作「子女」。
　　[１７７]「廓允中」，明抄本、《学津》本、《宝颜》本均作「郭允中」。[增校]《笺证》据《元史》改「廓」为「郭」，但查《元史》无「郭允中」，惟《明史纪事本末》卷八《北伐中原》条云：「八月二日庚午，徐达等进师取元都，至齐化门，将士填壕登城而入……左丞丁敬可、总管郭允中皆死之。」
　　[１７８] 「领兵来援晋冀」，「来」，原在「领兵」前，此据明抄本、《学津》本、《宝颜》本乙正。
　　[１７９] 「驻龙镇卫口子」，「口子」原倒，据明抄本、《学津》本、《宝颜》本乙正。
　　[１８０] 「六月二十八日即破红罗山」，「二十八日」，明抄本、《学津》本、《宝颜》本均作「二十二日」。
　　[１８１] 「平怀庆巩昌平凉府临洮诸府」，「诸」原无，据《学津》本补。
　　[１８２] 「帝在位三十六年」，此句下明抄本、《宝颜》本均有「野史断曰」四字，《学津》本「断」作「记」。
　　[１８３] 「相继或死或诛」，此句首《学津》本有「其后权臣」四字。
　　[１８４] 「惜乎元朝之法」，「元朝」，明抄本、《学津》本、《宝颜》本均作「夷狄」。
　　[１８５] 「故庚申帝宽平之心因是益进矣」，此句明抄本、《宝颜》本均有脱缺，《学津》本作「故庚申帝有宽平之心，一变而为骄惰之心，骄情之心既生，而哈麻邪淫之说进矣」。
　　[１８６] 「大圆寺」，「圆」原作「图」，据《学津》本、《宝颜》本改。
　　[１８７] 「长老秋江亦尝教之读论语孝经」，「读」下原衍一「书」字，据明抄本、《学津》本、《宝颜》本删。
　　[１８８] [任笺]「用马驮之前行」，「驮」原作「驼」，据《学津》本改。
　　[１８９] 「和成泥」，此句下《学津》本有「以作戏具」四字。
　　[１９０] 「即不顾靴」，「靴」下明抄本、《学津》本均有「袜」字。
　　[１９１] 「盖其性度如此」，「度」，明抄本、《宝颜》本均作「之」。
　　[１９２] 「素非涵养有之」，「有之」，明抄本、《学津》本作「自然也」。
　　[１９３] 「复携其类返故山」，「携」，原作「移」，据明抄本改。
　　[１９４] 「予闻之友人畅申之曰」，「予」上明抄本、《学津》本、《宝颜》本均有「野史断曰」四字。
　　[１９５] 「始虽留意政事」，「政」原作「故」，据明抄本、《学津》本、《宝颜》本改。
　　[１９６] 「自至正改元以来」，「至正」，明抄本、《宝颜》本均作「至元」。
　　[１９７] 「内有不杀之仁慈」，「仁」原作「神」，据明抄本、《学津》本、《宝颜》本改。
　　[１９８] 「古之圣人不杀者其此之谓夫」，此句明抄本、《学津》本均作「故曰古之圣人聪明睿智神武不杀者，其此之谓夫」。

