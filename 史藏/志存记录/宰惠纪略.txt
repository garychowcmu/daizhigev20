宰惠纪略　　（清）柳堂 撰 

　　●目录 

　　序 
　　题辞 
　　序 
　　卷一 
　　卷二 
　　卷三 
　　卷四 
　　卷五 

　　●宰惠纪略序 

　　世有读书尚论自负循良闻者亦翕然同声望以龚黄之事业及得所假手而前后顿殊大为世所诟病者良以能坐言不能起行闻其语不若见其政之为足据也若惠民宰纯斋柳公则真能言而亦能行者矣余与公之实政则不惟闻之抑且见之矣先是十有七年辛卯余蒙保以知州来东即闻同乡称公不去口嗣亦偶一见犹未深识也越癸巳前观察叶雨存督修黄河堤工设局于齐河县之南坛余与今济南太守徐公友梅司书记而公司度支余三人者居同室食同席风晦雨潇昕夕相对久之情投意洽遂为忘形交公赋性直爽每公暇谈国计民生娓娓不倦闻贪污吏行则鄙夷不齿于人类余甚韪之谓异日出膺民社必能以经术饰吏治如古循良之所为未几而摄定陶矣未几而授惠民矣不三四年循声卓著上达天听窃自幸赏鉴之不诬然究未见其行政也庚子义和拳起举国若狂无知愚民多所煽惑余奉中丞檄赴武定查办惠为附郭邑寓居衙斋借商机谋时上意主剿公不欲蚩蚩者氓骤加诛戮留兵守郡将往劝谕幕友咸止公即余亦谓不可轻尝试否则请骁勇随之公毅然不顾曰吾平日以诚待民必无虞竟单骑入匪巢晓以大义怵以利害毁其坛收其旗帜器械遂各解散县境数百村十余日厯几徧虽舌焦唇敝困顿不堪而化逆为顺他属皆遭兵刼独惠民得免者皆公再造之恩也公之政巳略见一斑矣然犹未得尽其要也公濒行出一册相授余启视宰惠所纪也读至清河抢险祈雨灵应二事爽然曰公之诚且可感神而况于人乎宜其以文弱书生而敢入匪巢也与民相信者深也及至忍气禁刑一则则又怃然曰此仁人之用心凡我牧令皆当铭之座右矣夫诚以存心而仁以济之亦何所施而不可公之政尽之矣观止矣其它所载特绪余焉耳嗟嗟回忆河工倾谈犹昨日事而巳能见诸施行如此中庸曰言顾行行顾言君子胡不慥慥尔其公之谓与公归敬以相还属弁言于首余许诺时以戎马倥偬奔驰未遑自是而承乏济阳又摄篆巨野悠悠忽忽以至于今屈指且五六年矣今书成太守徐公序之且云瀛舫必能道其实岂不以余与公之行政不惟闻之且见之哉且夫前事者后事之师也余自维稍有设施无非本公之宰惠以为法兢兢业业幸无贻陨越羞步趋所在敢忘自来前言未践抚躬滋愧矣特以案牍劳形久不亲文翰事纵捃摭成篇究恐不能道公之实于万一太守徐公见之能毋笑余之拙耶公年过周甲政绩愈勤厯炼亦愈深其治东平德平之所纪当必有更进于是者遥遥数百里恨无由一读之 
　　光绪三十年甲辰三月渑池张星源瀛舫甫补撰于古乘氏之衙斋 

　　●宰惠纪略题辞 

　　光绪乙酉沈子衡明府重修惠民县志延教授李南渠夫子为总纂凤冈亦滥厮采访维时馆于郡城时与南渠师晤丙戌夏师语凤冈曰书成汝宜校对嗣沈明府以升任去此事遂废迨志书巳行校勘首列凤冈名其间错讹杂出阅者咸相咎因粗阅一过摘录错误百余条呈于南渠师师引咎曰当及余身亲为改正每晤面未尝不以为言也志未逮而卒于官岁丙申邑宰柳公纯斋任斯邑凤冈谒见谈及县志事公锐意自任猥以河工灾赈应接不暇匆匆者二载己亥秋凤冈解馆归省公留之署中共订错误并采前志遗漏及十二年以后事未竣业者俟冬杪足成公因于商订之暇将四年来见之行事者为宰惠纪略五卷附诸志乘之末而弁序于首并以命凤冈曰惟汝知我可复缀以序凤冈不敢辞序曰士君子读书稽古得所藉手以临其民为贤良为循吏所至人乐所去人思岂有他哉亦曰兴利除害而已兴利除害亦曰仁而已孔子以欲立立人欲达达人为仁之方孟子谓以羊易牛是乃仁术仁行而方见焉仁穷而术出焉蕴之为心措之为政敷之为教踵前贤所巳行而不为固陋变旧法所已定而不涉更张勇于冐险而非愚诚可感神而非偶夺彼予此而不必自我责其利有开必先而不必自我收其功苟属徒劳虽中道而可辍苟着成效即任怨而何辞审之于巳施之于人行之于今传之于后仁人之用心如是焉足矣公宰惠五年惟日不足凡河防城隍宾兴义学诸大端罔不悉心筹划次第举行纪略五卷附诸志乘使当时览者知其行事如见其用心并使后世览者知其用心思仿其行事则造福于我惠邑者岂不大哉或曰自序云阅某志凡例本任官政事概不列入兹何以附后曰此史家之体例也司马迁采百家言成史记而附以太史公自序一篇孟坚踵之而为叙传公之纪略附入志乘别为一书又何嫌焉光绪二十六年岁次上章困敦余月治晚李凤冈谨撰于希贤讲舍 

　　●宰惠纪略序 

　　余宰惠民五年于兹矣凡有裨于地方者但使力之所能为无不勉为之此事未竟彼事又续草草劳人终岁几无暇晷如黄沔窝铺改为调夫局挑徒骇河淤塞筹修城费栽护城柳以及举行宾兴整顿义学诸大端皆已略着成效其它或筹划巳具而未即奉行或巳奉行而未能尽善除灾赈别有日记外凡举大事无不记之以备遗忘焉岁己亥延邑孝廉李荔村补正志乘并采前志遗漏及十二年以后事为一册曰惠民县志补遗初欲将五年来见之行事者择要叙入嗣阅某志凡例有本任官政事概不列入之语恐涉铺张未核实也甚为有理因于补遗外别为宰惠纪略以年冠首以事附之合为五卷附入志乘可也不附入志乘亦可总使阅者见余之行事即如见余之用心而所行或有得而无失或有失而无得或得失参半或得不偿失一听人之高下其议论而余于赴乡时明查暗访反观内证或亦自镜之一道欤至于备后人采择余尚不敢自信而敢期共信哉兹以量移将去谋付诸梓用序颠末云尔时光绪二十六年腊月扶沟柳堂自序 

　　自汉龚遂以政绩着于班史后世言政者多称勃海所治地当今直隶天津及山东武定诸郡县余家故天津宦山左治河下游长堤以北即武定府境往来其间者最久盖尝北涉滹沱南望马谷察其民风物土数百里之内苦乐顿殊慨然想树榆畦韭之遗不可尽覩虽时移势易岂不以人哉武定既濒大河数被沈灾凋敝尤甚惠民为附郭首邑斥卤之壤波及之余田里愁苦叹息饥待振溺待援惟贤有司是赖余友扶沟柳君以名进士知县事宰惠民者五年上下之交孚官民之誉洽政成废举始量移去余与交十载称莫逆稔知君贤能嗣事河工又习闻其政声忆往岁过君署斋欢然道故且为余具述所以饰吏治者皆秩秩有条理今虽移去惠之士民当有刻石颂德列状纪功如贾雒州陆浚仪故事抑或追慕咏叹形诸歌谣河清十奇钱塘一叶安见古今人不相及耶虽然世固有弋美誉冐上考张皇治具以涂饰观听为能者至问其平日所兴除利害事固了不异人无足称道岂非以虚名可袭而实际难诬乎今君既纂志乘补遗乃纪其宰惠之实政录以付梓自序其厓略邮寄示余且曰达官大人之序不必有子与瀛舫之序则不可无瀛舫亦我辈友时宰济阳干济时艰为大府所器重余方以僣越领郡符自愧不习吏事未克于君之政绩有所发明度瀛舫必能畅论之姑以俟焉抑吾闻之礼曰不获乎上民不可得而治又曰不信乎朋友不获乎上矣君之治民巳有成效着明如此而斤斤焉责言于瀛舫与余是朋友之义所当尽者余不得而辞也闻君移治东平未及三月戢萑苻惩奸蠹夺赤子于虎口中已卓然克自表见吾知他日有继是书而成编者当不惜自掩其前媺以信今而传后是又徯诸良史氏之采录而非余言之敢私矣姑就是书之成志余所以知君者若此庶见君平曰信乎朋友者有道哉有道哉光绪辛丑端阳日如弟天津徐世光拜序 

　　余于戊子秋游学京师越二岁庚寅礼部制举文出第五名清刚隽上则河南柳公纯斋作旭安此时知其为文而未知其为人也又数载公受抚军李公知除惠民令余于惠民故多姻戚计偕来都者咸啧啧颂公贤今年春公移牧东平余馆于东平三年矣四易主人无咎无誉既相见知与家君癸酉同谱直而好学刚而容物脱略形迹引为小友旭安此时知其为人犹未知其为官也甫浃旬颂声四起有叔度何暮之嗟孟子曰善政不如善教之得民也政教未及施而得民如此岂偶然哉语曰官之好丑去日方知征公之吏治于东平不若求之惠民适刺史邵君介眉奉府檄至州于其座得公宰惠纪略一书携归读之其为文为人为官乃尽得之矣古今政治之书汗牛充栋然皆托之空言而不能见诸行事即行矣或误国或病民戚少保自叙其书曰事实则不美观美观则不事实纪略者记事也非记言也事实也非美观也公中州宿士偃蹇名场者二十年登第时盖将五旬他人处此亦鳃鳃焉为子孙计市田宅谋迁擢而民生之休戚国家之利病又安问乎公治惠民五载政平讼理行一事必酌其通出一令必求其是正田里谨征槯振灾荒兴养也补志乘增礼器设乡校立教也严苞苴清讼狱励官方也击强宗戮大猾申国法也至防河剿匪二事则御大灾捍大患关系民生国计者也汉京循吏半出儒林史称倪宽董仲舒以经术润饰吏事公盖学优则仕倪董之亚欤虽然旭安更有属望于公者公扶沟人也居近洛北宋之世洛学为天下冠大程子解褐令扶沟其教思所被后世必有兴者我　　朝雎州汤文正仪封张清恪崛起七百年后挹其流风余韵岿然理学名臣公去两先生远而读书穷理动与之合宰一邑一邑治他日宰天下天下必治黄霸为相声名减于治郡岂所论于公哉则是书第河之昆仑而龙门马颊皆支派矣公之经济学问亦孰得窥其尾闾乎古人有言以身教者从以言教者讼公之教身教也我之教言教也故教之三年而不如数日者听公弦歌吾将学道矣 
　　光绪辛丑三月既望年愚侄聊城傅旭安识于龙山讲舍 

　　古人著书各有体例或年轻事纬或义聚类从纪略者纪事之大略非如汉纪晋略断代为书成一家言也况五年中公私奔走案牍猬集或事后追书文成旋弃得之舆中录之河上其日月漫不记忆授草写官缪讹百出方欲斟酌体例重加正订而移牧东平遂携之来晤主讲孝廉傅晓麓孝廉尊人与余同谱谊属通家时时过从谈时事论文艺当以是书质之并询其条例孝廉曰公之书纪实也非纪文也草创足矣更加讨论修饰润色斤斤争胜于文字此操觚家所为岂牧民者之能事乎则命名之义失矣且考之经传本无体例春秋体例由公谷而彰马迁体例至史通始着文选标题亦慎矣后代古文大家犹谓昭明不学强分义类公据事直书仿古人笔记漫录之体奚为不可余韪其言遂属其门下士十余人分校写定而是书之成盖有前缘云柳堂识 

　　●宰惠纪略卷一 

　　余于丙申年五月十三曰履惠民任窃思牧民者为民除害也为民兴利也耶律文正曰兴一利不如除一害夫除害必自近始恐门丁书差勒索安班铺堂和息等费遂出示严禁云照得本县籍隶扶台世居乡镇大凡衙门之积弊闾阎之疾苦无不洞悉且豫省与东省毘连书役弄权玩法赫诈乡愚亦多类似每见蚩蚩者氓因事投诉而满腹冤抑代书不饱欲不作呈词承行不饱欲不为转票原差不饱欲不为下乡及至两造巳齐而中证未至其朴鲁者则竟私押班房私圈饭店必使其精血耗尽而始为之禀到更有一般架讼之人从中拨唆应结不结使逐年累月缠讼不息其实两造之夙愤已平欲求不讼而不得而书役讼棍遂又借此旁生诡计代递息呈必需厚给讼费大众分肥方能无事噫小民之脂膏几何焉能供若辈之吮吸乎言念及此殊堪痛恨本县莅任之始力除积习除将门丁严加约束并随时密查外特先牌示与尔等约法为此仰书役人等知悉凡有词讼差票量道路之远近定票传之速迟署内立有限簿随时稽查到限务要送审以候讯断倘逾限不送抑或空禀搪塞定即开单严比照例惩办所有从前一切不经名目勒索钱文概行裁汰嗣后如有书役假门丁名向乡民需索钱文者准其来宅门呼冤本县自有处治倘尔乡民见好书役私相馈送一经查出亦当予受同科言出法随慎勿轻试 
　　余中州陈郡扶沟县人也去里居之西偏不数里有惠民河□今承乏斯邑天然符合使名实不符负疚良多矣且知县者知一县者也试自问果能知否耶爰制联语悬之堂楹触目警心焉家惠民官复惠民须在在顾名思义务使惠民民受惠职知县俸亦知县非时时训俗型方难云知县县周知 
　　惠俗男耕女织朴素无华士敦品行不预公事入庠后有习刀笔者咸相与不齿未尝不叹居近圣人风气近古矣惟民情好讼每逢三八告期呈词多至六七十张少亦四五十张不必果有冤抑即田产细故口角争执缠讼不休及一准传则又求息固知皆架讼者为之然亦风气使然在上者化导之无术耳夫民即甚愚未有甘受讼累者也而当其气之所使往往虽倾家败产而不顾亦谓有父母官一讼便可得直及往返数次而理不能白悔矣理不能白而费又不赀尤悔矣使当日有晓事亲友预告以此情未必不反而自思甘心相让无如架讼者方诱以甘言力为怂恿谁肯破除情面从而止之乎兹于公暇作劝民息讼俚歌三章一告以讼师之刁诈二告以差役之恶劣三告以青天在上讼亦不如不讼之为得而贪污吏可知刊印数千章发给塾师庄长使详为告诫有能习诵上口者童蒙赏以笔墨笺纸村农则赏以折扇手巾等物以鼓励之似此则人人知讼之害不讼之利或亦转移风气之一助欤歌曰一劝吾民要息讼讼师与尔写呈词教口供不过贪尔酒肉将尔银钱弄赢了官司百般索谢一有不遂架人将尔控输了官司说你不会说话丢财惹气落个不中用讼师之言千万不可听一劝吾民要息讼二劝吾民要息讼自古常言阎王话好说小鬼事难共一有官司三班六房那个不想将尔钱来弄无论原告被告票上有尔名须把酒钱送不然带尔进城用人看管使尔不得动过堂与尔垫坏话板子将尔打得重又况一日官司十日不了亲戚朋友那个来看不把酒饭用又花钱又受症细思何如不打官司不受衙役气是是非非自有公论定二劝吾民要息讼三劝吾民要息讼毋谓官清官断十条路九条难预定有理官司尚且输无理如何能徼幸一切钱债细故口角争竞让人一着个个将尔德来颂应胜你告状输了官司冤上加冤再告何处能取胜赢了官司结下讼仇几时反手定将尔来控子子孙孙不干净三劝吾民要息讼 
　　五月二十二日大风雨雹和平等约所过秋禾皆平行人不及避号呼之声闻于道自于林至王判镇木尽折屋瓦多击碎鸟鹊死无算黄河南岸船飞过北岸落赵家坊民妇屋上屋倾适民妇出视未受害时河防营管带杜君荣福河工提调李太守庆霖以验收秸料车马人均吹入河内幸水仅过膝分用马幭车垫等物蒙头得无虞此诚数十年未有之奇事而骇人听闻者矣维时麦已登场豆禾甫出土可翻种高梁折者复从根发生以故不为灾民亦无报灾者余以事属罕闻意在通禀幕友格于例难之强之行时已喧传到省禀稍迟又淡淡着笔中丞李公阅禀震怒谓匿重报轻将不免密委武定府尚济南府刘候补知县陈瑗数来查始得白有札仍照原禀王判镇等七庄归入秋灾较轻以示体恤实则此七庄豆禾亦登惟高梁减收耳由今思之非一已确有定见其不至列入弹章者几希盖一行作吏幕客多人成例所在往往拘守夫成例而果可拘也请观前事抑成例而不可拘也则司牧者当知所鉴矣 
　　余接篆任事后检押犯簿在押者十余人问所在六班该管总役均称除贼犯押捕班外其余向无定所每遇词讼案内应行管押之人即交值日总役看管云云查该总役等均赁民房散居署外六班押寓至有九处之多私押贿纵在在堪虞即使亲往稽查而指鹿为马呼李为张何以知之欲除此弊数月以来刻刻在心询悉有育婴堂者前县凌故令之捐建也以无欵举办年久废弛书差寄居久假不归而孤贫中之狡者时出而讼争之余亲诣查勘在署之西南隅相距尚不甚远院落亦称谨严虽房屋残破略加修葺即可完整遂驱逐书差于十月十二日兴工计十日而工竣改育婴堂为候审公所题额于门需钱百二十缗在地方善举息银内提用报销禀明立案内北屋九间为押寓东屋三间为看役住处每班???诚实看役二名常川看守仍责成各该总役分司其事似此则官易于稽查前项情弊或可去其太甚焉至育婴堂俟筹有的款或别购宅基或将此地退出别建押寓惟后之君子是听焉 
　　甚矣为政之难也盖兴一利即有一弊一有不察则善政转为虐政是以作州县官必时时与乡民接见乃可得外间一二真情而一切衙门弊端不至茫无闻知矣育婴堂既改为候审公所原以被押人犯散处六班不易稽查恐有勒索凌虐情弊谓为虐政得乎乃近闻分押仅一班需索合押则六班需索需索不遂凌虐继之是欲弥弊而转增弊欲恤人而转累人殊与初心大相刺谬推原其故皆由但派散役数人任其事总役全不过问以致日久弊生非立法之不善奉法者之不得人耳傥不力加整顿又复成何事体兹拟将有罪可科人犯分为一室曰押寓如拐犯凶犯之类其无罪名者另为一室曰看管如寻常户婚田产钱债细故之类即派该总役等轮流值日每班派看役一名常川伺候五日一轮周而复始俾责有专归无可推诿当即传谕差役并出示严禁复派诚实家丁一人充作班管不时往查余亦于朔望行香后亲至其处呼押犯等问之如有从前勒索凌虐情弊立将该看役从严治罪并将值日之总役责革立法如此严密庶几弊可去其太甚而不负下车泣罪之初心欤然久之弊又不知从何处生是在牧民者之随时随地尽心焉巳耳光绪二十六年二月追记 
　　余改育婴堂为候审公所原以恤犯人也嗣有识者告余曰分押则一班需索合押则六班需索是以重加整顿如右然终恐为地方留一弊政故补正志书目录巳韱出将育婴堂改为候审公所字后复揭去意存复旧也乃半年以来留心查访又有识者告余曰六班需索共见共闻不敢过甚一班需索除犯人无一知者稍有不随任意凌虐无所不至矣且合押州县所同也分押惠民所独也天下事但论是非而巳若论流弊有一政即有一弊因弊而废政是犹因噎而废食也可乎孟子曰徒善不足以为政徒法不能以自行孔子曰其人存则其政举是在行政者随时查考去其太甚巳耳必欲无弊何政无弊岂祗候审公所而巳哉余闻之反复思之由前之说直言也可以规吾过由后之说通论也可以坚吾行故并存之以自考且以待后之考者而候审公所不复更张云光绪庚子十一月 
　　徒骇河淤塞数十里频年为灾 【考徒骇乃漯河俗呼土河因误为徒骇非九河之徒骇也】 光绪二十二年九月初八日方邀集□邑绅董议兴工疏浚而黄河 【即昔之大清河考者谓之济河】 报险羽书一时数至当即飞驰河干挨次查勘堤上邵家王枣家皆称险要尤以清河镇迤西为最时承防分防各员巳于霜清后销差丁督办因事请假回省在工文武惟提调仓太尊尔颎彭营官秋扬二人勇丁既不敷分布秸料亦无一存者两次请款中丞李均鉴于河工积习报险不实斥不与且即有欵仓猝难购亦属缓不济急堤既坍塌后戗水又涌出仓提调视此危急捶胸顿足几成身殉之势余亟问彭营官曰有料尚可为乎曰何不可但何处得有料耶余曰姑图之一面谕该首事率地方于本镇四街挨户翻搜得料二百余朿先将堤之涌水处填塞一面缮写朱谕多张谕沿河各首事催令有料之户运料、单内并注明每斤京钱五文即由该首事用河防局班发之秤掣收以昭平允每车若干朿若干斤该钱若干均填给各料户执照俟款到日按执照发价星夜分派各押号持单去后天明陆续送料十余车意尚不无观望良以余到任未久官民未能相信恐有执照无处领钱耳余探知其意即对众料户大声言曰将来公欵不到由本县垫赔并准以料价钱封完钱粮又复谆谆谕以各保身家性命之义该料户始联络一气奋勇争先有一日送料六百车者料既应用民夫亦日上千余人听仓提调指授机宜帮同营勇运土运料讵日夜抢护此厢彼蛰讫未得手十一日辰刻风雨大作浪突过堤顶数尺后戗水出如涌泉在工各员张皇失措面如土色沿河居民负老携幼争移家高阜处哭泣之声遥闻数里外而大王将军又相继而来噫是殆必欲鱼鳖斯民乎抑宰斯民者之不职有以招之乎何怒之甚也适有梨园一部乃从绅民请演剧致祭并制祝文哭读为民请命焉其词曰呜呼惠之民凋敝极矣方堂之来令斯土也大吏进堂而告之曰今以此凋敝之民付汝汝其善拊循之俾出水火而登之袵席以无旷厥官堂曰唯唯谨志之不敢忘是以视事未百日而有利必欲兴有害必欲除日夜遑遑心力俱瘁区区此衷可告天日岂不以官民一体神降之福有不雨旸时若河流顺轨者哉讵意西成巳告霜清在即方聚父老于徒骇河之淤塞者谋所以疏浚之而黄河盛涨羽书报险一日三至捧读骇汗诚惶诚恐神魂俱失遂夙驾来工督夫运料竭力抢护三昼夜王枣家堤上邵家稍觉稳固而清河镇西险工迭出兼之大雨倾注狂风吹浪过堤数尺防河诸员惊顾失色居民扶老携幼迁移堤上星坐露宿苦难言状窥大王之意怒犹未息若必欲驱凋敝之民而鱼鳖之者噫民亦何辜而必欲鱼鳖之也意者堂之精诚不足感神而爱民之衷未至欤果尔则罪在官宜罚一身与凋敝之民何尤且夫民以官为主者也官以神为主者也民不得所欲求诸官官不得所欲求诸神故祷雨求晴祈福禳灾载诸简册不以为非岂好媚哉亦以不如是不足以明虔诚化灾祲耳爰仿斯意招梨国备果品焚香制祝匍匐河干以为民请命大王而无灵则巳大王而有灵也者必将怜吾凋敝之民而不忍鱼鳖之即不怜吾凋敝之民亦必鉴吾愚诚怜吾怜凋敝之民而不忍鱼鳖之也既怜吾怜凋敝之民而不忍鱼鳖之则自祷之后当水日以消大王率诸将军而游行水府使河之在惠者固于金汤不为民患则是大王之威灵显赫真能出凋敝之民于水火而登之袵席也堂将协诸同事诸父老大庆安澜用答神庥焉敢告读毕和纸钱焚之叩头无巳至昏迷不能起左右扶余去坐稍定天光晴霁河水渐消工亦略平而王枣家报险专马顷刻三至据称旧堤坍塌仅剩二三尺又无后戗危在旦夕余与仓提调方谋同往讵堤上邵家报险亦如之乃分作两路仓提调赴堤上邵家余赴王枣家并派各押号 【即里差惠民呼押号头】 分持朱谕令各首事照清河镇催夫运料无如王枣家属平字约庄少人稀抢险数次民力巳疲料亦告罄除谕和字约照旧帮工外并商同毗连之直字约就近协济秸料相其地势添筑后戗一道该两约首事深知顾全大局帮夫助料不分畛域余督工二日稍有头绪十四日仍回清河见仓提调而堤上邵家亦督同首事赵丹桂等抢厢稳固矣是时丁督办在省知工险款绌派勇丁送银千两交仓提调发钱店易钱一面晓谕各料户上料之最先者持执照赴钱店领价概不经书差家丁手发未竣而堤又续塌十数丈幸有余料复帮同抢护两日始得平计自初八日公出至此十余日署内公事不无积压乃于十九日回城急为清理并将抢护情形禀明各上宪立案然黄河大溜移靠北岸行镇西顶冲坐湾恐终是不了之局也 
　　忆祝后虽险工迭出而竭力抢厢卒庆安澜谁谓神之无灵哉或谓二十四年济阳桑家渡黄水为灾神不之佑检视祝文祇求河之在惠者不为民患神亦何尝负吾哉或曰当日何不概求而必指定惠民耶夫分疆而理各有专责为百里宰而欲并邻封之地亦代为祈祷不惟神不吾许亦越俎甚矣是在为民牧者各尽其职焉耳时光绪二十五年十一月二十八日追记 
　　九月二十五日戌刻奉到仓提调函清河镇迤西果出险即刻驰赴工至王朋见家庄过渡船户住南岸天黑夜寒数十唤不应命健役涉水过舣船急渡抵工查勘其危险更甚前仓提调以沿河二十里内外料巳多运工价又未全发恐再催不易左支右吾愁急万状余覩此情形岂能坐视尽弃前功仍谕该首事等照前章办理该首事亦皆惊弓之鸟遂分投四乡亲为督催由此料物应用仓提调督率营委昼夜抢护又以工多人少复调南岸郭管带某帮工民夫每日上千余人或二千人嗣以土厂难容徒耗民财不能工作乃酌定多不过千人少亦须七八百人视工之缓急为之昼则运土运料得钱可备干粮夜则留工一半为觅住址每人给小米半斤令每村留夫一名煮粥一以散工后无处购买得此可以御寒一以住有定所夜出险工一呼即至也一时民夫无不感奋深资得力无如此险方稳彼险又出五六日内屡濒于危迨十月初一日丁督办假满到工巳续塌七八十丈不可收拾矣问之土人均称缘昔者熊委员于埽上筑堤刻巳数年不无朽烂埽空则堤必蛰陷镇西三里长堤皆是也方谈论闲余在堤上坐忽折裂下蛰约尺许左右促余起余思如此坍塌何日能了与其使数万生灵葬于鱼鳖之腹不如以一人当之执不去而折裂处已见水团团然不遽陷有哨官至拉余曰大王留情面不小矣方离座而堤已化为乌有余及泣誓曰今年黄水必为灾惠民知县柳堂惟有一死耳愿大王察此愚衷哀而怜之誓毕泣数行下丁督办慰余曰子毋戚戚事尚可为然非多筑埽坝不可子督催料我督筑埽有料有埽转忧为笑虽然何处有此料物之多哉前此料价未发终恐误事乃于地丁项下提银二千两易钱示期照旧由钱店领取乡民闻之益觉踊跃先是徒骇河北不管黄河工虽票催不应也兹闻余在工急廹谕单一到无不乐从有四五十里外送料至工者是以日需料二三十万斤终不缺于用而工亦渐次抢护稳固焉是役也为日十有六余仅带家丁二票与谕单皆朱笔自为之昼则东奔西驰见营勇与民夫有口角争鬪者力为排解唇舌几敝二鼓后停工回寓与首事筹划明日需料若干何庄未到即书单或书票饬押号星夜往催料理略定方睡宿而日间所压埽坝夜不无蛰陷一有蛰陷在工人必喊呼余性急闻声即披衣起往往伺候不齐徒步赴工差役家丁随后追之有一夜赴工数次者一日夜半在堤上坐督工下仅服单衣时已冬令觉骽冷用手巾遮护之又冷用两袖覆之不知取衣也而今之骽疾即基于此矣嗣在工绅民以余过劳非真险不令喊呼暗催民夫上工而巳然余有所闻亦卧不安枕数万生灵所关安能恝置哉统计前后用民夫三万余而守窝铺者不与焉工虽平稳民困已极是以有改调夫局之谋用料三百余万料户无一人钱不到手官民从此相信而徒骇之役亦可以兴矣其首事之尤为出力者则便字约王兴有刘鸿谟纲字约赵丹桂称料登簿寸刻不离至填写执照则责彭营官派人以避嫌疑昭核实焉徒骇河北督同送料则纲十图王敬修人字约于龙汉度字约首事无人则总役刘延凝任之均有微劳而不分畛域和衷共济始终赖以有成者则候选教谕李心恕一人而巳 
　　甚矣任大事者不可有利害之见存于中也即如清河之役自事后观之此曰万民感戴彼曰颂声载道本府尚向以余为愚也至是则曰愚不可及丁督办与余非有相知之雅也其禀抚宪则曰催夫运料井井有条李中丞方以风雹事疑余也至是则拱手道谢曰非君几不堪设想复极以循良许之又于两年抢险保案内列入异常劳续其得名巳如此前后垫发料价数千、饬河防局照发官民既不受累而无昏垫之灾有丰穰之庆钱漕亦照旧征收其得利又如此谁不谓此举之善者然试思当曰能决功之必成抚宪之必发料价乎万一跌蹉上宪可以负属吏属吏不能负小民劳而无功怨声载道其害一数千金巨欵既无着落必归余垫赔日涉河干劳民伤财无益于事其害二百姓送料出夫疲敝极矣继以水患必难支持其害三有此三害预存于心则气不竭而自馁力不用而自疲而欲事之成也得乎不第此也即预存一图利之心亦必难济事、当余痛哭祷神时闻有议于后者曰彼以河决则必办灾办灾则必缓征故如此痛耳此诚可谓以小人之心度君子之腹者矣其实余一无所知但知前任孙人也其居官行政不必有过于余也余亦人也其居官行政不必有逊于彼也何以彼三年于兹不为民造灾而余至即为民造灾耶夫诚不可得而挽也不如死之为愈也不然复何颜面立于人世耶此一片愚诚固结于中而不可解彼明神者或哀而怜之耳利何知焉吾故曰任大事者不可有利害之见存于中也 
　　日者余与或人言曰人之作事不可有成见天之于人亦往往无成心或曰何以知之余曰以清河之役知之忆赴任时路经其地谒丁督办谆嘱余曰贵前县孙终年不一到工州县有地方责非能常川住工者然有不可不到工者三一勘验窝铺一伏泛一秋泛也尔时彼盖谓余到工三次即可如愿余亦谓到工三次可谢无过而岂料后来住工数十日直以河工为巳事乎天之不容人有成见也如此尤可异者孙终年不到工而工亦若无需乎孙者余住工数十日直以为巳事而工即若必需乎余者工同而劳逸不同必存成见焉则大事去矣或曰若汝所论则逸者不为失劳者不为得乎逸者天所厚劳者天所薄乎余曰此又不然孙以有可安于逸者故不必任其劳余则无可委其劳者故不得享其逸总之天心仁爱不忍斯民之陷溺耳而厚薄何有焉得失又何有焉且一县大矣一县之事伙矣逸于此必劳于彼劳于此必逸于彼岂得以河工一端判得失哉或曰子之言诚是然不曰不遇盘根错节不足显利器乎不曰非常之事必待非常之人乎吾以为孙公不能任其劳故以逸予之未必即为失而天要不为厚我公能任其劳故不以逸予之未必即为得而天要不为薄人之作事固不可存成见而天之待人要未尝无成心余方欲与之语或人不顾逡巡而去查志乘郡城义学有五县曰储英李文定公之庄建立事经奏闻俾其世世子孙相传施教每岁修俸六十金由县发给典史代领乾隆五十二年邑宰王君修龄立石为记其四门义学自太守刘君天锡创立每岁提盐规四百千为延师朿修之资道光二十二年太守陶君庆增立案定为常例但称四门义学而无名余以宣讲　　圣谕令五义学塾师按五十集期轮流每义学捐廉发给津贴钱十千亦由典史代领因各命以名东门曰作人西门曰成德取东作西成之义而南门则曰歌风北门则曰拱辰谓舜歌南风星拱北辰也此外又有城乡各学亦重加整顿以广教术焉曰窃维州县为亲民之官必须教养兼施方可以正人心而厚风俗然欲兴教化必先端士习欲端士习必先立学校夫学校之为教亦伙矣今日异学远来微言将绝尤以宣讲圣谕为第一要务孟子曰谨庠序之教申之以孝悌之义旨哉言乎当遵而行之矣查惠民城乡新旧义学二十处阖境乡学五百余处每学将学宪华颁下　　圣谕衍说各发给一本新刻　　圣谕俚歌十本衍说所以训成童教中材俚歌则无知愚民乡里小儿皆能习读之务使家喻户晓深明大义并拟奖劝章程数则榜诸各学俾教者学者咸知振奋由此实力奉行久而不怠或亦正人心厚风俗之一助欤 
　　一义学塾师必须责成各该首事延访诚笃端正之人来县公保俟批准后由官备具关书优加礼貌以昭慎重 
　　一义学有大小之别果有才堪造就无力读书者入大学其资质明敏初次开蒙者入小学然必须真贫之户方准送学稍堪自给者不得混入其真贫之户并准由学东酌给纸笔作正支销至修膳之外塾师不得向学东索取分文如课读得力学东愿酬劳者听 
　　一义学课程与家学无异塾师必须终日在馆勤恳训诲傥或旷职误人子弟无论官绅查出立刻更换不准瞻徇情面以期认真 
　　一城乡义学修膳有由官绅捐发者有由地方公项提出者有经官者有不经官者务须逐一核实分别立册以备查考庶可久而不废 
　　一城内有储英义学一处训蒙义学四处除应支修膳外现由县每学加发津贴京钱十千文令塾师每逢五十集期轮流在大寺前宣讲　　圣谕一次责成府县学官及府经县丞等轮流倡率至朔望宣讲仍以原派拔贡生高绍颜宣讲每次由县捐发京钱一仟文亦或由府县率同城官绅等自行宣讲、以昭详慎、而动观听、 
　　一四乡义学有在集镇者、应遵照于冲要处所一律宣讲至各学训蒙应将　　圣谕中伦常大义引证目前实事、使其浅而易晓若塾师宣讲得力由官随时加奖以示优异 
　　一义学及各家学肄业学生无论成童初学应将　　圣谕列作课程细加开导如遇县试有能将　　圣谕默诵宣讲者虽时文稍有瑕疵亦当列入后十其次有能熟读者即文理不通亦准其终覆似此优加奖励庶可力返积习以正趋向 
　　一城乡童蒙及乡愚不识、字之人如能将新刻　　圣谕俚歌信口熟读者由官随时赴学下乡面试赏给银牌以示鼓舞 
　　一学宪华原颁　　圣、谕衍说不敷分散由县自备纸工刷印五百余本分付各学如有遗漏之处准学□来县请领 
　　一新刻前北口道原任海丰县知县汤所编　　圣谕俚歌十六条简而易明除发城乡各学每学十本使童而习之终身不忘复散给各约首事庄长俟农隙时亦可剖晰大义以期渐推渐广转移风气 
　　章程十条拟定后据实详院李中丞批示据该县整顿城乡各学责成塾师宣讲　　圣谕并呈奖劝章程清折缘由敬教劝学风化攸关该令莅任以来诸多创举今又整顿义塾并推及阖境乡学统以宣讲圣谕为正宗所议章程亦甚详明切实且虑乡愚鲜解文义复刊发　　圣谕俚歌使之家喻户晓不惜捐廉奖赏激励人心当兹异学争鸣该令独能清源正本不愧好官本部院实深欣佩仰武定府转饬照辨务须勿懈厥终以收实效 

　　●宰惠纪略卷二 

　　县二堂折狱之所也前县薛悬循理守法原情六字额能如是听断之能事尽之矣虽然此亦就巳成之谳言之耳若当初审理之是非莫判何以循法之轻重未定何以守情之真伪莫知又何以原乎况乔野之夫不识尊卑一至公堂自觉理直任意顶撞临之以怒而顶撞益甚继之以刑而顶撞更甚然则将如之何祗好忍其气禁其刑姑使之去巳耳滋闹一场无理无法无情每遇此退堂饮食不下心常作恶虽明知若辈目无官长咎由自取然究属刑及无辜常以血气用事涵养未深为憾而老吏则曰审案须会生假气夫气发于性焉有假者哉且气假而刑则真矣真气所使刑不及检犹有可原假气而刑滥用其何以说焉吾是以甚无取乎是言也反复思维无可如何乃于二堂复悬忍气禁刑四字额遇此等倔强之人气方欲发顾此则忍之不发刑方欲用顾此则禁之不用一听若辈逞其所欲言而后婉以诘之曲以谕之彼亦无能自逃于理法之外而用情庶不至失宜是亦以柔克刚之道也不愈于气已发而复忍刑巳用而后禁之自贻后悔乎有此一番强制济以平日之涵养久之将气不忍而自和刑不禁而自中则所谓循理守法原情者庶可得而言矣并撰楹联云片言折岂能当狱未定任众口辩论不休所求者祇公平二字大法宽何有但刑偶加便终身洗濯难尽到用时须审慎一番 
　　官之有衙署犹民之有居室食息于斯起居于斯燕宾客于斯课子孙于斯判断公事于斯宜如何整齐严肃者乃民之居室农父之朴者谋坚固士大夫之秀者谋华美而官之衙署独不然者良以居室创之先代传之后人子子孙孙永为巳有而衙署则三载考绩六年任满一旦他徙不知落何人手况缺之苦者欲求上宪之调剂缺之优者恐上宪之调剂他人履任之始即存交替之心其视衙署如传舍然夫焉有以行旅之人而代修客馆者乎是以无论实任署任朴者秀者但求蔽风雨而已未有谋及修造者也然吾谓署任不谋及修造则可实任不谋及修造则不可足以蔽风雨不谋及修造则可不足以蔽风雨不谋及修造则不可惠民自实任韩禀请孙前县代理将及三年无时不以传舍视之而初不料羁居至于如此之久也丙申夏五余以实任来接篆一日堂皇坐判事大雨倾盆堂上屋漏如瀑布堂下跪者水没膝退居西厅地长缘苔几满泥滑澾不任足仰视顶棚下垂如蓑滴淋漓不止账房门房水盈尺人蹲踞床椅上此外之不足蔽风雨也上房经韩任新修而土松瓦动溜滴床无干处以盆承之郎当声如淋铃东西屋尽倾此内之不足蔽风雨也钱席屋梁折几压人死移与刑席并居东墙又卧此书房之不足蔽风雨也库房自遭火灾后堆如土值日书差白昼持盖立夜则促膝倚暖阁坐待旦此班房之不足蔽风雨也至大门仪门之欹侧戒石坊东西坊之倾覆又不待言矣是即旅人客居犹且商之居停主人鸠工庇材克日兴作而况实任如余者乎乃与姻友李光宇谋西厅三间拆毁重新二堂与上房翻瓦而巳账房东西屋以及书房门房班房或全新或新旧参半不必华美庶几坚固总期足蔽风雨而后巳戒石坊所以自儆东西坊大门仪门所以壮观瞻危者扶倾者植缺者补残者续暗淡而无色者加以丹漆焕然改观统计费京钱一千余缗而无风雨之苦有室家之安获保蒙奖皆是乎依在昔智谋之士未必不笑为人作嫁之愚而今之据为巳有者巳两易寒暑矣其愚耶其不愚耶愿后之君子随时补苴无使蔽风雨之不足则衙署与居室同视而坚固华美从其所好焉可矣岂必预存五日京兆之心哉 
　　州县之弊政以漕项为第一大宗其征收本色有一石收至三石外者官既略无限制书役遂得上下其手从中渔利其狡者甚至多方把持官亦忍气吞声姑置不问非不问不能问抑不敢问也噫政事至此尚堪言哉自胡文忠公奏请改为折色天下画一山左阎文介丁文诚相继奉行、每漕米一石祗准收足串京钱十二千文一切杂费及书役赏号均在其内不得丝毫多取于民从前弊端巳经埽除而升任四川总督前中丞李又奏准裁减漕粮卷尾通饬立石则有漕州县弊绝风清矣惟书役仍前把持即如惠民收漕一石不待官赏漕粮房库房公然由正项内扣厘头银壹钱八分不知有何例案直以为必不可少之数按岁收中稔可得银一千三四百两虽该房有应支差项而为数亦未免过巨因思与其徒滋若辈中饱何若量加裁减以公济公乃酌提银八分归节省项下每年约得五六百金分交十属当商以一分生息禀明抚宪立案 【嗣以该房恳求由上赏还二分】 有科场年用作宾兴 【拔贡会考元卷银八两贡监生员乡试元卷银二两五钱拔贡朝考举人会试元卷银二十五两寒士加增亦不得过三十两以示限制】 无科场年留为修城本金无论地方何等善举不得动用每值任卸归入交代案内核办以昭慎重而防挪移由是三五年后积累既多即生息银两已足敷宾兴之用则修城成本岁有所增不二十年便成巨款兼之护城柳株利亦无穷何患城不能修哉诚恐后之君子不知端底白久弊生将所筹经费渐成子虚岂不可惜爰撮其大略俾后之君子有所考焉 
　　惠民为附郭邑其城则武定郡城也十属之保障系焉必须屹立岩峻树木葱茏方足以壮观瞻资捍卫乃风雨漂摇岁久失修加以频年溢黄直逼城根虽隍基坚固得保无虞而水浸之后残缺更甚则修补其当务之急哉惟是工大费巨既不能请帑项灾歉频仍又不能资民力从长计议除提漕项作为修城本金外惟有筹十年树木之举作集腋成裘之谋因于城濠里面布栽新柳城内隙地关外迭道亦如之统计六千余株、均责成四门首事地方及租种城濠地亩之人看管三年以后大枝另栽城濠以外、小枝归看管人按成酌分以酬其劳总以种足万株为断以十年计之每柳一株估值五七千可得金钱数万缗即以此款与漕项同交当商生息再依行次补栽新柳由是生生不巳不惟城可谋修即偶遭水患亦可借资抵御矣不但此也有此植物春日千条万缕情致缠绵既为郡城增一番生气夏日荷花世界杂以柳丝荡浆纳凉诗酒往来又为郡城添一段佳境将地灵人杰树木之计即以树人安知桢干之选不于此卜也耶虽然人存者政乃举苟非随时备苴力加爱护斧斤既伐于前牛羊又牧于后此树婆娑生意尽矣故图乔木何自来哉孔子曰、人道敏政地道敏树又曰栽者培之倾者覆之是所望于后之履此土者至誉之者曰召伯之棠爱不忍伤我无仁政及民固不敢存此妄想也 
　　二十二年丙申余以大吏请补授惠民令五月捧檄来任事接篆后例谒庙见黉宫西偏一大厦壁残瓦落危哉岌岌二尹梁君依是以署拜而问之梁君欣然曰老同乡垂问及此事其有济乎此非他乃吾中州前明许忠节公祠也事详明史本传考旧碑但称得废地于演武场垦之入其穜稑以供俎豆有司岁祀罔斁云云夫曰有司非专指尹也祠有宅一区尹借以栖有田百余亩尹收其租故主鬯政惟尹任修葺亦惟尹今祠之将倾尹之负疚也久矣虽然尹缺清苦谋饔飧不遑尚有余赀以及此乎以故国朝来尹斯者奚啻百数十人而重修仅道光十有一年浙西钱君焉岂钱君独有余赀哉亦以豫章汤公来守斯郡出朱提助之耳今而垂问及此得毋有意乎吾固卜事之有济也导入祠展拜履颓坦读破寇安民碑为低徊者久之夫修举废残牧令之职也表扬忠节风化之源也又况重以桑梓之谊乎谓梁君曰是惟令之责嗣以奔走大清徒骇两河间每月衙宿无多日梁君亦以徒骇之役数月不回署一视事遂寝然每过其地未尝不怦怦欲动也今岁夏五嘱余姻友李公司其事缺者补残者续朽腐者更易加以涂丹焕然改观适秋丁、梁君归即日行典礼以妥神噫今而后有以谢梁君梁君亦有以对忠节矣工竣树石山门外大书前明中州许忠节公祠而即叙颠未于碑险使后之尹有所考并望令斯邑者毋以此事诿尹听其废坠而不顾也则幸甚是役也凡用京蚨五百七十有五缗皆捐廉为之梁君名玢怀庆府河内人李公名治国余同邑人并撰楹联云抗节豫章遥想毅魄英魂食报应同孙忠烈树威渤海须知安民破寇录功且先王文成 
　　天下有不除暴而能安良者乎无有也乃欲安良而良终不安者非不得其法即不得其人得其人而又有法以制之则暴者敛迹而良民自相安于无事州县之有捕役恃以除暴者也不绳以法即借以为暴查惠民捕役多至七八十名少亦五六十名有总捕有散捕总捕名注卯簿散捕名未登注大约皆无业游民与宵小无赖之徒为之工食无多全恃总捕之势以讹诈为生计缉票到手捕盗为名骚扰闾里鱼肉乡民无所不至甚至勾通匪类白昼捕盗之人即黑夜为盗之人贿赂既得虽著名巨匪同饮共食若罔闻知官比过急则以狗偷鼠窃搪塞之教供诬良种种不法令人发指总之散捕恃总捕为护符总捕恃散捕为牙爪、狼狈为奸肆无顾忌在小民恐其诬陷不敢鸣冤在官司无从查稽未由知觉即间有一二告发者一经提讯非无其事即无其人彼此弥缝互相包庇良之不安、莫此为甚推原其故皆由积习相沿不能实力整顿所致夫身膺民社责无旁贷又况各上宪时以讲求捕务谆谆告诫乎乃与幕友商于捕总中择一诚实可靠者充当总捕又当堂挑选年力富强散捕三十名分派四乡以为之辅均责成该总捕出具切实保状年貌籍贯详注卯簿并每名给腰牌一块亦填写姓名年貌编号烙印、以防假冐而备稽查一面出示晓谕乡民嗣后散捕下乡缉贼或有批票而无腰牌或有腰牌而无批票或批票腰牌俱有而年貌不符盘出许乡民绳捆送官除将该散捕按在官人役知法犯法加倍治罪外并将该总捕严惩至缉捕勤惰随时随事、暗记卯簿月终汇核勤而能获盗者量予优奖其惰者轻则责革重则惩办如此明定赏罚力加整顿庶该役知所畏惧不敢仍蹈故辙而暴日以除良日以安于地方或不无裨益欤然立法虽善行之不力则亦具文而巳爰摄其要而记之以便触目警心随时加察焉 
　　王烈女者道字约双庙王家王可之女王冉之侄女也许配苏继明子童养五年无他嗣以两姓小有口角起意悔婚已经人调处无事女年及笄苏将诹吉为其子合卺王不许遂构讼焉传讯王冉狡甚以无婚帖为辞 【惠俗结婚但以换号为重苏以水患号失去故王借此抵赖然童养五年非其确证耶】 余断令原媒等于半月内另换婚柬处令成亲旋于第五日王冉报女自缢、且称女誓不从苏闻断殒命诣验棺殓尸归苏不可王乃领埋焉窃谓女果如此亦不贤之甚矣怀疑于心不能去嗣补修志乘邑举人李君凤冈采烈女事以入乃氷释盖女知父与叔不可夺死以自明女诚烈矣哉若王冉者既诬女又诬官真病颠病狂不齿于人类矣余以悔婚案不一甚为风俗蠹请旌志墓以为世劝焉 
　　国家之有课税原与地丁钱漕皆为维正之供、故买宅地必立契立契必投税所以昭信守防伪造清界址杜讼端也况不割不税三年以后查出半价入官立法何等森严凡属食毛践土之氓自宜无不遵照乃东省向不知税契为何事间有一二投税之户非兴讼希图占理即治买不明预防后患若寻常买卖田产投税者百无一二民间既相沿成风在上亦置之不问及至构讼白契无凭听断既难而贪污吏复借此罚以巨款名曰充公实则肥巳由是棍徒效尤借端赫诈种种累民不可殚述究与税务毫无加增推原其故皆由浮费过重官不以实价相告小民始则惜费继则畏罪以致税契一项竟成子虚身为民牧咎将焉辞今拟于大堂东偏设立税契局一处择诚实亲友任其事明定章程无论老契新契每价银一两按市价收税银三分契尾一张收京钱一千不准丝毫多取随到随税无稍稽迟至于推收过割勒索过甚亦与税契有碍定为十亩以下者每户京钱二百文、十亩以上者每亩加钱一百文去老换幼者每户京钱二百文均禀明上宪永为定章、有不遵者准花户来宅门呼冤即按在官人役犯事本律加等治罪自兹以后投税者络绎不绝一时农民无不称便且恐余去后再更前章并邀绅董张会一等勒石记之以垂永远谁谓小民之无良哉亦牧民者之不推诚相与耳夫牧民者之不推诚相与岂止税契一事哉是以余无事不与民相见以心书之简册以相质证也 

　　●宰惠纪略卷三 

　　郡城有布市机户与行户迭次构讼卷牍几盈寸累尺名曰义集寔为利薮嗣经惠阳两县民吕光顺李本明等、控蒙前藩宪汤委员查办议定章程每布一疋收税钱十六文一半作为隆冬散放棉衣之资一半作为经纪饭食之用复经前县分为东西二集西集谕朱文璧等经理东集谕高绍弇等经理各在案续查西集年终尚有存欵东集则收钱数十千、即以补修庙宇一禀了事希图分肥正欲设法整顿间适查出高绍弇把持集市浮收舞弊确情讯明将该武生责惩令具永不干预集场公事甘结仍将东西两集合而为一以洽舆情而弥讼端又与朱文璧等酌立新章每逢集期谕令本城福庆店等三布店经手照章收税所收数目按集开单报县登注账簿一月一总将账送县盖戳税钱分存三布店听候提用其零星布疋仍令朱文璧原派之丁姓经手酌予饭食、总期商民相安税无偷漏以不负设立义集之本意三年以来合前数年较量所收、突过数倍、辨理尚有起色去岁购买棉衣数百件散放、即提此欵穷民得者无不欢呼诚地方之善举而不可一日废者也况随时整顿其所收当更有多于此者诚恐日久弊生再谋分集一时不察隳其术中则此一番整顿岂不可惜因略陈梗概使后之君子有所考焉 
　　邑有自新王家即窝狗王家也其名自新何以名既不雅而人又好争故以改过自新望之该村向无义学先是有总役刘延凝者声势颇大余到任耳其名意欲裁抑之该庄民王普云探知其意捏以欠伊京钱二百千来县控告该总役恐干责革甘受其诬与之嗣以分赃不公自相攻诘讯明将王普云责押追出京钱一百六十千余复捐廉四十千足成二百千之数饬该管事人李殿选等具领以二分起息如还不到责管事人垫赔即以此款延师设立义学初以束修无多令该庄童生王德俭任之借李殿选闲屋作为学堂嗣宾东水火、又复兴讼断令另延塾师而王普云以领义赈敛钱又被控告追出京钱二十八千、 【除花费剩二十四千】 亦作为义学本金各在案夫义学善举也乃直为该庄构讼之端其不知自爱趋利而忘义可知矣余昨以劝民息讼亲至其塾中传谕王李二姓管事人同塾师生员唐某谆谆以大义责之察其词色似知愧悔因以自新名其村复以向义名其学俾循名责实化其争而相尚以礼让以洗其趋利忘义之陋习是则余之所厚望也夫 
　　王判镇先无义学其义学自生员李思由之祖贡生李睿年建立每年朿修百千延请塾师凡穷民无力读书者概准附入诚难得之善行一方之义举也前县杨倬云曾予以养蒙储秀匾额载入志乘余前以整顿各义学主其家劝令捐地数十亩入官以所收之租作为修金虽不必百千、而可以永久若无自然之利富则举焉贫则废矣盖以兴废由已未有家道无余而勉强为善者也伊犹豫不能决而学亦岁岁举行姑置之嗣以黄水为灾书屋坍塌学遂止客岁补正志乘事事核实往查始知而该生员深恐志乘削去无以对先人急谋兴修惴惴恐后诚孝子之用心而可以见谅者也然余终恐不能永久因赏以匾额其储秀之名改为绳武以激励之俾该生员顾名思义筹出底欵庶几创自先人传至后代继继承承罔替厥美矣 
　　县属魏家集魏氏富户也亦积德之家也其因公报效捐修河工拯急救贫诸善举均载入志乘义行传内以故继继承承罔替厥美不惟富者常富而魏西垣复以弱冠掇巍科谁谓天道梦梦报施无常哉惟当店被水一事、论者不无微议然皆铺伙为之东主何知焉余以既系部民魏西垣又自居于弟子之列不得不以积德相劝勉因劝于该集设立义学一处束修百千以济夫贫不能读书者予以匾额书曰振德义学盖先世之德及吾身而或不振有以振之则树德务滋其积善之报将有不可限量者区区一少年科名而巳哉是所厚望于魏氏 
　　考邑乘刘先生家庄义学、自田云和朱峻岭张怀清、林兆廷共立公捐田三十亩零为延师之资前县沈世铨书给匾额名曰三元义学是也嗣有庄棍刘维清者搅乱构讼意欲把持专利捏控田云和吞使公项而田云和以连年被水未延塾师账目不清讯明愿捐上地十亩交出账簿不再经管而刘维清等胆敢诈使田云和京钱八十千勒令交出并押、追所存砖数千经朱峻岭等保出交砖不误具保状甘结各在卷嗣明查暗访田云和实系公正老实自经刘维清控告后乡间有正不胜邪之虞义学公事无敢问者正拟传刘维清讯究问而张怀清以抗不交砖控蒙准传押令刘维清将所存砖作钱四十千缴案并令具永不干预公事甘结复出示张贴义学祗准人告刘维清不准刘维清告人以警匪类而安善良除给田云和乐善好施匾额以示奖励外并将三元义学改为扶正义学仍谕令田云和父子帮同张怀清办理毋涉疑惧借词推诿以重负余玉成之至意然诚恐日久、仍有匪类滋事爰摄叙颠未而为之记俾后之人有所考焉 
　　圣王之世耀德不观兵成周自武成大诰而后散军郊射归马华山放牛桃林示不用武至春秋列国兵争竞尚角触孔子伤之曰射不主皮、为力不同科古之道也则其尚德而不尚力可知然自来有文事必有武备者诚有鉴于太平之世民不知兵一旦有事仓皇失措为可虞也故俎豆雍容之地不废戎兵和亲康乐之朝亦储甲士武定自前明高庶人潜谋不轨事觉发兵制之、平定后乃命今名向为用武之区至本朝犹设营制游击一员千总一员外委一员外间十六汛统归管辖每逢大阅之年调营候操以讲武事而肃戎政焉城北有演武厅者抚宪阅伍于斯学宪试骑射亦于斯其由来旧矣年久失修敝坏不堪二十四年春抚台张有札来阅伍一切皆由县供给仓猝之间措办不易因命工将紧要处所分别修补以顾目前共享银一百八十九两零禀府归十属分上中下三等缺均摊已于三月底工竣虽未能坚固耐久而可以避风雨壮观瞻指日院试可不重修是亦一举两得者也至大修非千金不可须俟诸异日 
　　训蒙义学县志不载余莅任后延邑举人李君凤冈补正旧志削去马家店已废之学而以训蒙义学补之学在城北方字约邓家庄地属惠阳交界故前志漏采查系同治元年阳信举人蒋离明邑人李斗诗劝捐设立有田三十亩收租以供塾师岁歉则立义社以助之诚善举也或曰蒋非邑人不应入志夫劝学睦邻一举两得又何必过分畛域乎村既丽惠载之惠志可也因书英才乐育匾额以彰其美云 
　　义学本地方善举而不肖之徒往往视为利薮从旁窥伺经管之人初无不慎重十数年后中遭事变慢不经意而窥伺者即乘隙以吞公控告希图渔利缠讼不休必至废弛而后巳甚矣其风之敝也即如苇子高家植英义学查系沙河南岸高元林等、以筑埝毁地与北岸阳信等庄构讼经阳信举人李文标等、处令包给京钱四千千了案高元恒等即以此款在该庄设立义学买地二十八亩为延师之资经沈前县赏以匾额载之志乘非一方之善事乎及高元林故后伊子高之芳接管书屋被水冲毁多年账目不清田士信等意欲将地劈分即以霸地等情将高之芳控案夫必谓此等公项无田单二庄之事固属矫强然竟欲分肥废此善举亦复成何事体高之芳不能善继父志断令捐地五亩以了前赈仍令高之芳高希曾等经管将地租交出延请塾师认真整顿毋使田单二庄有所借口至附近各村有贫不能读者、概准入学肄业如再有争此地亩者即治以多事之罪并将植英义学改作平争义学以息讼端而垂永久焉、 
　　大杜家杜希林有会客之室无名请余名之其名之奈何众皆昏昏彼独昭昭遂以独清名之何言之先是有张家河沟者沙河南岸数十村均由此泻水自黄河漫溢淤塞数里屡为水患余决意疏浚勘工督工均主斯室有该庄奸民杜继檀杜青田勾通王玉甫家庄王凤鸣敛钱上控聚议斯室希林却之巳招怨议定每亩地派讼费钱壹千希林又不从怨益甚以余在莫敢伊何也缠讼半年未得直而所费不赀矣有云息借银数百两写杜希林名俟余去后方控追且将以他事中伤之希林畏甚求所以远害者夫希林小康之家也果如所云则贻害于希林不浅自应有所以防其后患者因以独清名其室而为之说书而授之异日有讼希林者以是说进不辨自明矣虽然希林小康之家也怨可解不可结语云得罪众君子不得罪一小人惧其疾之甚而乱也希林得过且过其毋以此为护符而有伤族谊也、则幸甚、 
　　义之所在正人守焉利之所在众人趋焉趋之不得则争争利必害义害义则正人裹足不前邪类乘隙而入罔利营私为地方蠹其弊、有不可胜言者尚何义之足云王判镇义集始自雍正初年买卖杂粮并无斗级择约地殷实者一人充膺原为便民而设乃沿至于今地方增至十六七人之多均借斗级为生、不惟与义集二字、名实不符亦累民日甚一日矣正在设法整顿闲适有营混李永昌者垄断渔利朦混冒充与首事李思由等为难当经訉革驱逐酌中定断另立新章将从前浮冒地方革除每街仅留一人、帮斗级罗思让经理、并弹压无知妇女滋事每粮一斗、无论籴户粜户均出大钱一文为斗级饭食之资、此外不准丝毫多取所有抛撒土粮仍归粜户至集场照旧四街轮流十四庄不得过问有此一番整顿庶营利者无计可施、而守义之士亦可认真经理以无负设立义集之初心是则余之所厚望也已遂谕令该首事立石以弥争端而垂永久询刍□笔一篇邑举人李凤冈为兴修遥堤病民而作也虽寄、情讽谕有慨乎其言之实亦记事之文本实而道焉盖以居乡既见闻确凿又留心时事、故洞悉利弊设为问答使民间疾苦厯厯如绘诸纸上彼当事者方沾沾自喜曰此以工代赈之善政也亦乌知扰民如此哉且善政足以扰民者又岂止以工代赈哉古人良法美意之所存不得其人以行之其为害闾阎者亦多矣公之斯文诚可为殷监哉 
　　文内有曰有高田半里许竟不蒙赦又曰茫茫巨浸中择其一洲一渚以为此某庄之田因从而征之民之所以冤莫能白也诚仁人之言可以为勘灾者之烱鉴矣至其中之难以持平有非一二语所能罄者试约略言之东省无摘缓每按庄估计、官值下乡必有押号头庄长公地等领之领至一下洼处其周围十数村或三二里或五七里此曰吾之地在是彼亦曰吾之地在是即押号头亦曰果在是夫焉有十数村之地尽在下洼者是固不待智者而决矣此而遽听其言如国课何此而不听其言如病民何不得巳以距洼之远近定灾之有无以为庶得其要矣然又乌知距洼近者之村之地果不在高阜耶又乌知距洼远者之村之地必不在下隰耶而何以得持其平耶不特此也又有四面水围而不至为灾者以村在下隰地在高阜也有四面无水而转足为灾者以村在高阜地在下隰也此非神明孰能准无水之村而不准水围之村者则欲其持平也难矣况押号头之狡者与庄长公地等同谋一气受其贿嘱则极力道其苦未受则默无一言甚或谓其不苦以自表其忠稍有不察堕其术中矣先是闻东省有买灾之说夫有买必有卖稍有人心岂肯为此今乃知皆缘差役得以上下其手小民无知遂为所愚耳故余到任后严革此弊查灾不准押号等妄参一言三年以来此风庶息然必谓办理持平则真有不敢自信者犹忆去岁民字约何李家等庄余三四往勘均见其高阜地巳种麦列入极轻虽事由自主焉知非押号者与此数村为难故领余高阜之地耶况邻村有赈有缓而此数村者独照常征收此亦高田方半里未蒙准赦之类每一念及心辄不安今读斯文益增内疚矣夫余平日既不时下乡查灾又无村不到而犹有此弊则至一适中之区而???丁役分往者其为弊又当何如耶向所闻买灾者或即坐此欤甚矣查灾之难而持平之尤不易易也惟司牧者多尽一分心小民即多受一分惠是则可以自信者若必曰无滥无遗则实有不能此博施济众尧舜所以犹病也欤 
　　或有进一谋者曰宁宽无刻何如夫宽诚愈于刻矣然持此一往必将举前此所云十数村共此一洼者皆缓征焉而后可且有洼指洼无洼指湾此风一长必至无村无灾即无灾亦无不报灾人人存一冀幸之私心、稍有不遂捏造黑白谣言四起其不能持平当必有更甚者或曰然则当如之何以鄙人之见必力除积习另立新章但论地不论村有一亩受灾之地即缓一亩受灾之粮如此则无灾者不得滥邀有灾者不至遗漏庶可以两得其平矣是所望于大吏区区牧令亦何能为哉 
　　或又有持征三缓七之说者何言之谓此村有地百亩成灾仅三十亩则一概从征成灾至七十亩则一概从缓也不惟概征则此三十亩成灾者含冤概缓则此三十亩无灾者幸获且又乌从定为三定为七者畇畇原隰弥望无边非若物之可以权衡可以斗量一望而知其轻重多寡者则又乌能持平耶吾故曰必欲持平非摘缓不可 【商之钱席乃云太涉繁碎恐办不到】 

　　○附 

　　询刍追笔 

　　李凤冈 
　　皇上御极之九年轸念山东灾黎发帑百余万修筑黄河遥堤以工代赈仁至深惠至渥也服古之儒翕然称之有墨庄居士将谋馆于蒲买舟东下日向夕至惠民之南境朔风颷起舟楫颠危与波上下榜人心悸束手无策漂泊至一村有老者缊袍立居士舍舟登岸揖而求宿老耆颔之至其家败址颓垣狼藉殊甚幸客舍尚整案有春秋数卷知亦读书人也居士吊之老者曰此亦天也天欲杀之谁能生之幸蒙准灾又将放赈受赐多矣若余之东村灾与余庄等徒以有高田方半里许竟不蒙赦其苦倍甚夫覆巢之下岂有完卵茫茫巨浸中而择其一洲一渚以为此系某庄之田因从而征之此民之所以冤莫能白也居士慰之曰闻将修筑遥堤以工代赈每土一方给京钱三百二十文为惠不薄流离之民庶可少安乎老者□然曰君诚食古不化纸上谈兵之见也以工代赈则惠派民出夫则扰请为君究言之 
　　皇上为大局起见不与河争地因不惜遥堤以内数千万顷数百万家平情论之所压地亩按亩给价曾不足四分之一而又廹之出夫若干以自围于河中其或德或怨固不待智者而明矣且合境之民其去河或四五十里六七十里以至百里不等而皆阻于水迄无途径跋涉至河约须二三日之程且按地亩派夫其无田而自食其力者不得出夫出夫者必在有田之家有田者或不能任力作或家中之夫不给所派之数势不得不雇夫雇夫则必给以价给以行路之粮此大累矣且首事奉委员之命兴工有期必先将夫调齐或夫至而工不兴或工兴而价不给此三五日者将枵腹待乎抑雇夫者为之具粮乎在不被水之乡不啻重粮而吾辈汪洋巨浸中二年来科粒不获官赦其丁银而不能赦其出夫呜呼孰知出夫有甚于丁银哉恐所领之赈以偿雇夫之费而尚不足矣居士曰不派夫则夫不齐、不足以成大功、老者曰、领子之言何极似局中人也迟延其土价苛求其工程则夫望而生畏必不齐若土价无悞支发公允争利者将踊跃而前矣且夫无定限则附近者之赴必多远者自忖其道路之远近但有利可取则亦赴盖乐输与催乐输情固未可一例论也独不闻太尊之事乎禀修土河以工代赈而派领赈者赴工民皆弗领卒之赈放而工末兴则以领赈之人不必皆能赴工之人耳居土请其姓名曰吾居浮泛里姓名湮没久矣观子貌颇恂谨故为此私论若当事之人方将藉成功以图保举不欲闻此言也、明日居士行舟中遥忆觉其言有理慨然曰、诗云、先民有言、询于刍荛、诚不诬也、因追而记之、以为询刍追笔云、 

　　●宰惠纪略卷四 

　　山东自黄河窜入大清沿河居民遇有险工首事带民夫帮同营勇运土运料仍按户发钱以示体恤工竣即遣回既益河防又不病农此前抚宪张勤果公光绪十七年奏定之成法也何善如之嗣勤果公捐馆经某总办增添窝铺限以里数立法过密民稍不便而未必即大为害奉行日久其弊有不可胜言者惠民管辖黄河七十余里应撘窝铺七十五座按照粮银派夫看守每铺常川二名住工或增至五六名十数名皆有首事统摄之其民夫之饭食征调之杂费自芒种起至霜清止百有余日统计合境费京钱几万缗而毫无益于事推原其故非法之弊行法者之弊耳何则从前民夫调以抢险而巳近则修子堰筑后戗矣填水沟平浪窝矣从前民夫酌发津贴近则枵腹矣从前民夫工竣归农近则留守矣夫防河原卫民之举彼立法时万不料卫民者之病民至于此极也然犹曰河水盛涨险工林立非民夫昼夜轮守恐有疏虞彼民夫者亦各为身家性命其又何说所难堪者河水不涨之日一律看守非守河直守窝铺窝铺无人永防委员即按册指名送官以违法论卒使无工则虚应故事有工则亦属弩未以闾阎有用之财力尽废弃于无用之地岂立法之初意哉至玩法书差不肖首事借以科敛派夫之苛甚于河决弊端种种令人发指昔在齐河目击此情谓安得有变通之者有其心而无其位也及宰斯邑清河抢险益知民困谓吾必谋所以变通之者有其位而未遇其机也则变通夫岂易言哉且夫物极必反者势也困极必亨者理也光绪二十二年九月某日接河防局通饬以中丞知民夫防汛日久弊生思所以变计也令沿河州县各抒所见以备采择私心窃喜谓变通成法此其机乎、此其机乎、乃与绅士李心恕谋将窝铺七十五座改为调夫局五处每局分段不满二十里水不涨时但用里差三人、地方一人住局梭廵除每人日给饭食钱贰百别无支销至水陡涨即责该役于险工处所撘盖窝铺星夜知会首事带夫来工帮同抢护抢修稳固即将民夫彻回酌立章程十条禀明抚宪批准立案永为定章三年以来不惟节省经费无算、亦河工农工两无遗误庶于张勤果公立法之初意不背焉易曰变通尽利尽利者无弊之谓也然有治法无治人辗转数易其弊、又不知从何处生矣是在留心民事者随时随地致宜焉耳邑人将勒诸石、以颂余德余恐褒美失实不足以征信于将来爰撮叙颠未而附录章程于后焉 
　　一择适中之清河镇设立防汛总局一处选派直字约候铨教谕李心恕为总董由县酌倩诚实朋友一人常川在局专司其事、所有房租火食费用悉由官捐廉备办 
　　一另设分局五处平字约上段在榆林镇设局派杨振业任义坡为总首事平字约下段在王枣家设局派刘汝棠蒋继文为总首事直字约在归仁镇设局派苏麟阁王清坤为总首事便字约在清河镇设局派刘鸿模王兴有为总首事纲字约在王平口设局派赵丹桂王载之为总首事、每分局派夫四名自五月初一日起至霜清止每夫日给京钱贰百文至各首事家道贫寒者有工之时每名准日支饭食京钱三百文无工不支愿自备资斧者听、 
　　一五分局各按地段在提撘盖宽大窝铺一座或就近赁民房一所由县发给旗灯各一上书民夫防汛四字并发给廵签四根责成夫役左右梭廵遇有险工无论昼夜风雨立刻持签飞告该首事首事闻报即带夫赴工不得稍有迟误 
　　一黄河迤北徒骇河迤南悉照向章防守黄河量距河远近略分差等、不得以张勤果公有五里以内之谕遂纷然借词推诿一民夫但调抢险抢护稳固即令归农、如修子堰筑后戗、填平水沟浪窝以及工可从缓者统归防营承办以期农工相济两无贻误 
　　一分局经费、酌定每粮银一两出京钱一百文各归各局收支每局立印簿一本责令各首事认真登记、霜清后将各局收支存剩钱数榜示咸使周知如甲年积有存欵留作乙年支销必须余欵用尽方准再捐首事经管出入官为稽查概不假手书役庶期涓滴归公 
　　一支用公欵、除首事夫役饭食均有定数外每月每局准支灯油京钱一千不准再有支销 
　　一调工民夫夜闲应有一定住址以备出险、易于呼唤其日需房租茶水准由各局支销如留工日久由官酌给钱米以示鼓励 
　　一和字约、距黄河较远、向帮平字约办公现议每粮银一两出京钱八十文以示区别以李振声李思由为总首事其支销调夫皆先平后和总以无分畛域和衷共济为要 
　　一纲字约系与便字约合局办理向有定章、除照新章每银一两出京钱一百文其余仍照旧办理不得以新章借口 
　　光绪二十五年己亥自春徂夏三月不雨春麦将萎秋禾未布水灾方淡旱象又成官吏咨嗟农民愁叹循例、当祈雨而太尊、赴会垣无主坛者余则切切然为民请命之苦衷未尝一刻去也太尊于四月朔归次日谒见未及请命即嘱余曰天??儿旱宜祈雨君其先设坛祈而不应余续祈意以为商羊之舞必不在三二日内也余诺之即于明日属章少尉赴水车张家取水水至率同城文武官步迎北关外先是太尊祈雨设坛泰山行宫余以神尊非县令卑官所能通改设城隍庙先是设坛后即归署除每日早晚步祷外、仍照常判事余以心之不能专一也移居神庙之东郎下嘱家人不许白公事斋戒清心焚香静坐时检古来祈雨故实阅之是日亥刻成祈雨五古诗一章以朱笔书跪读毕、叩头至地涕泣而焚于神前初四日寅刻又成祈雨文一章书读焚一如前时早祈巳至同城文武官循例至察院西官厅候余余率文武官举手捧香步行烈日中至神前如礼同城去、余仍留东廊下拟作祈雨赋稿方及半而云巳油然作矣时晚祈又至一如早祈礼未及成而雨巳淋漓降一时文武官衣冠湿如洗相顾皆欣欣然有喜色而惟恐泽之未大沛也讵海翻盆倾自酉至亥三时乃止益以霡霂天光向辰日色晴霁问之农人四野优渥如庆更生余方焚香叩头太尊函至以谢降期垂问、余即请太尊诣庙行礼彻坛坛彻初八日演剧制祝以答神庥焉议者佥归余之诚感夫余何德而能感神哉亦天心仁爱不忍斯民之饥而死耳爰记颠未而附以诗一、文一赋一盖焚之以当祝词者 

　　○诗 

　　民以食为天稼穑惟所宝麦得气尤多、寔坚而寔好去岁黄流灾布种苦不早、时哉已及春耕耨殊草草犹幸长盈沟、入望青未了傥得雨及时民可谋一饱奈何春夏问亢阳雨泽少穗小叶生丹数寸科欲槁麦命即民命无麦民难保、斯民果何辜而以旱继涝岂其天嗜杀幽冥理难晓抑或吏贪污心如白日皎再者吏不仁慈祥常在抱不然吏失刑、赏罚有颠倒果尔罪在吏愿神事冥讨且毋靳降康移祸于亿兆、坐卧不自安惄焉心、如捣来伴神明居焚香夜祈祷无缘达至诚俚语当章表神如鉴余心一雨百愁埽苗枯可复生生者机浩浩如人病医痊感恩同再造岂止官吏庆腾欢到父老岁易歉为丰报赛答穹昊 

　　○文 

　　呜呼明则有官幽则有神惟神与官同保斯民况威灵公素着显赫默佑一方民皆戴德今春及夏三月不雨父老惊惶奔告官府天再不雨二麦将枯麦枯无食岂能生乎为民父母忍视其死匐匍神前求救赤子、御灾捍患亦神之责愿显神通大降膏泽膏泽不降是神无灵春祠秋尝食报何凭抑或致灾由无善政余自当之请留民命为民请命叩头至地神如闻知先正余罪急遣鬼卒来系吾颈 【时有以带锁求雨为词者故云然】 以余一身赎数万众呜呼尚飨 

　　○赋 

　　维大造之无私原普被而靡遗胡阳和之失御致雨泽之愆期水干土而作妖雷行天而失威三足乌见四翼蛇飞木未秋而欲落麦交夏而垂萎五谷不熟民食何依凡百君子惄如调饥思挽回之有术率同官以祷之祷曰嗟予小子负质卑弱学希圣贤志甘淡泊世载读书一官始博来宰惠民百废俱作虽无大善尚无大恶、胡天不吊多忧少乐、既黄流之为灾复旱魃之为虐、无麦何秋无秋何获俯仰无资室家焉托万姓离愁十分焦灼焚香叩头杯酹清酌爰斋居而明心祈感召夫冥漠且夫暴风拔木骄阳害苗金縢表姬旦之异桑林沛成汤之膏此格天之能事也吾岂敢望夫圣朝若夫狱理袁安、坟封孝妇列传称汝南之贤不才鄙东海之守、此皆一洗沈冤泽降畎亩虽未审慎于几先犹能补苴于事后反躬自维予小子庶其无负也支颐微思握管停挥岂上天之垂佑俨兴雨之祁祁则见浓云密布、狂风不吹始犹霡霂继乃淋漓山川以涤草木以滋麻麦芃芃黍稷离离农夫之望巳慰报赛之礼无违谨率僚庶敬谢神祗巳成祷雨之赋复歌喜雨之词一歌曰黄金徧野兮不足为瑞不如此雨兮占富岁、二歌曰珠玉满堂兮不可以食不如此雨兮我庾维亿三歌曰富有仓箱兮足备凶荒非限于一家兮即域于一方不如此雨兮无棣千万户户户庆丰穰三歌既毕天光晴霁川岳效灵乾坤色喜因稽首而送神祷雨之礼成矣 
　　初八日谢降太尊以文属余夫谢降之文羌无故实余方冀至诚感神特藉文以扬神庥焉辞曰夫维明神职司阴阳灵威素着保障一方前因亢阳田禾将槁百姓愁叹羣僚奔祷天宥下民浓云密布风静无声雨落如注自酉至寅断续未巳洗涤山川乾坤色喜三农已慰庶物以滋麻麦芃芃黍稷离离父老相告岁俭为丰巍巍荡荡惟神之功神功浩荡民莫能名率众致祭、聊表至诚天鉴余诚莫靳膏泽五风十雨永歌帝德尚飨并制楹联悬之正殿云天灾原代有偶尔诚通敢忘毖后惩前时时警愓皇降本无私常兹默佑便教五风十雨岁岁丰穰 

　　天人相通之理固不爽哉光绪二十四年黄水为灾余乡以地势沮汝自秋迄冬不得种麦、然以阖境论之下种居七八秋成固大可望也乃水潦既降冬无雪次年正月无雪二月不雨三月不雨大水之后无麦将继书矣四月朔日我邑候柳公纯斋承府尊命祈雨次日取水三日设坛四日遂得雨士农欢忭相庆咸以手加额曰此雨我公之所祈也或曰天道难知会逢其适耳或曰公素精明宜不信鬼神而乃斋宿城隍庙、初不类其生平、余姑听之弗与辨既读我公祈雨文而乃叹积诚之感为不虚也忆三月 【凤冈】 任海邑书院我公以他事赐函而忧旱之情恻然溢于言表与文中意切祈祷以府尊未在城无所禀承而方寸未尝或忘若合符契其承府尊命无烦诹吉即于次日取水者为民请命迫而不及待也其曰、以泰山神尊恐不能感通设坛不于行宫而于城隍庙者谦抑之甚精诚之所积也其斋宿庙中、不回衙署示虔也其情词迫切欲以一身赎众命者父母斯民之怀穷而无所复之也礼拜之暇详稽古人祈雨遗事作诗焚化继以作赋者、示专也所谓主一无适者也呜呼、焉有精诚若此而不足以感鬼神通冥漠者乎愿持此文以示世之胶执巳见以议公者邑举人李凤冈书后 
　　惠民为附郭邑无县城隍有事即府城隍威灵公处求之孔子曰务民之义敬鬼神而远之可谓知矣则近之而不远之者其不知可知而吾谓官之于城隍则不然、夫县之有城隍犹家之有灶神也灶神一家依之城隍一县依之者也城隍治幽县官治明幽与明恒相助为理春秋之祀典庙宇之修除、皆惟官是赖而县有疑狱求诸神、县有水旱灾祲求诸神、诚之所至无不应焉、礼云能为民御灾捍患者则祀之城隍真能御灾捍患者则其所以近之而不远之者正为民义所在与寻常求福免祸不同耳戊戌水患灾民乏食者几两千口借神庙宇设粥厂收养之、说者谓穷民不洁、恐邻于亵、余谓是亦助神救民者当不见责且值急何能择之时拯民命宜先他日修除庙宇未后也适庙前旗杆折去东偏一余默许补竖而窃虑长短大小之不能相同也心犹豫不果嗣西偏一亦折神若预知余心者则神之近余又何如耶次春粥厂彻灾民皆归农谋所以修除而竖立者有书吏孙经诲世居城隍庙街愿任采买之役命之往数日载以归丈尺视旧日有过之无不及命工制之竣庙宇一切皆整齐择日竖立以了前愿答神庥焉有讥余不知者请直言告之俾知县官之祀城隍一如家人之祀灶神则得矣是役也计用钱三百四十五缗始终经理其事者则余姻友李光宇焉尝读寰宇访碑录知赵文敏手泽之在惠民者有二一为三学寺藏经碑一为三学资福禅寺书额也岁丙申适来宰斯邑复考诸志乘前明邢太仆谓藏经碑摹丹失真故碎为三段无过问者余以为文敏真笔终异俗手不当弃置瓦砾中书额则邢太仆着论记其事谓闪烁光怪依依其下若坐卧碧落碑闲不忍去由是世知宝贵数有修补而见于著录藏之书院以供诸生观摩咸丰八年太守李公其尤著者无如为岁既久辗转迷罔急求所在不可得余亦以有事河上鞅掌风尘不暇及文雅事然耿耿然不去诸怀者三年于兹矣今岁称中稔三泛安澜四境静谧从政余暇督工将三段石重为整续并添筑碑楼以防欹侧而书额亦于黉宫礼器库搜得之舁之署、原板拆裂李太守所补木片亦摇摇欲落首尾小字为墨煤涂抹不可辨大字多有火烧痕所幸轮廓不失耳询悉缘刷印匠据以为案时复移置厨下蔽风雨、障烟燎非陈筠轩学博急救之、中郎爨下物真成灰烬矣噫岂不危哉亟命洗之剔之、分者合之散者整之损者益之有隙者弥缝之复于后添横木二笋以穿之钉以贯之、胶以黏之体质之坚若一木然而后彩以丹漆饰以黄金举邢太仆所谓焕若神明李太守所谓居然完好者一旦克复旧观不惟二公九原首肯即持访碑录以寻文敏遗迹者亦不至贻误子虚矣、岂非一快意事哉惟是黉宫非宜藏佛额之所书院无专守文字之人不鉴前失修犹不修佥谋于寺之东偏禅院中建亭嵌置之坐南向北颜曰覆赵俾住持僧朝夕相对世守罔替焉夫有形之物久而必敝况兹一木又何足恃然邢之爱之也不知后之继之者有李李之成之也不知今之承之者有柳则自兹以往又焉知不常有好事如余三人者继继承承以绪厥美也耶工既竣爰序颠末寿之贞珉而三段石之续亦牵连及之不复赘虽然修残举废者邑宰之责也其它若黉宫若城坦若书院、其宜修举者何限区区一碑铭一书额又乌足多乎哉又乌足多乎哉 
　　人生在世德行事业文章术艺皆足以不朽顾其所自命何如耳、自命千古则千古矣自命一时则一时矣赵文敏子昂以宋宗室应元人征召尚论者少之、独其诗画书法流传人闲往往视为珍宝其遗迹之在惠民者为藏经碑文暨三学资福禅寺书额顾自经邢太仆子愿品骘碑文以摹丹失真刻手不佳太仆惋惜之而世人弃置之书额则自太仆拂尘踪迹后不数年而悬天王殿中央阅三四百年而李太尊芸渠搜罗补镌而藏之敬业书院又四十年我邑侯柳公纯斋舁之禅院构亭覆之颜曰覆赵而邢太仆所谓顿还旧观李太尊所谓居然完好者可永托以不朽又以藏经碑虽摹丹失真而文敏真笔终异俗手、于是加意物色从厯代弃置碎为三段之余重新完整覆之以楼并为文记石而嵌于亭之西壁且云、自今以后焉知不有好事如余三人者其属望抑何殷哉顾邢则曰韬光埋照世人曾不过睨者非独此额李则曰宇宙英雄不终沦落亦如此额我公之志李公之志也要惟人之自命足以不朽斯终古不朽耳呜乎区区墨迹而后人之宝贵犹如此则夫德行事业文章关一邦文献之大者其不朽又当何如也邑举人李凤冈书后 
　　知县官之小者也而所系甚大以之治民官民一体则协气旁敷雨旸时若以之事神幽明相通则明神默佑天札不生、盖非神无以保民非民无以祀神而知县则界乎神与民之闲得所以祀神、即得所以保民者也以故接篆后未视事先谒庙朔望凡载在祀典者皆致敬如礼惠民为附郭邑祀典多太尊主之、一日随班谒泰山行宫、西院为八蜡神、风伯雨师等庙檐木?廪折用木柱搘撑、太尊正对之行礼、心为恻然问住持、山主何人、以太尊对、缘此庙与龙王等庙皆由府创修者也然则由府创修者、即必由府重修乎、既无问者、责将焉辞、乃嘱余姻友李光宇、鸠工庇材、修残补缺、大殿山门、一律重新、而龙王庙、照壁坍塌、犬殿后墙、将陷入水、关帝庙东厢房朔望借作官厅者、墙亦卧、不治将倾、均先后命工修竣、凡此皆载入、祀典御灾捍患、恃以保民者也、夫治民者为民制产、或茅茨疏朴、或栋宇辉煌、务使贫富、各有栖止之所、而后安、独于载祀典之神、而使之风雨漂摇、梁栋折摧可乎、此番补苴、虽不必金碧照耀、较之从前欹侧倾覆、或差胜一筹、由是而神明有托、禋祀无缺、其所以保民者必力、而弥灾患于未萌之先矣、愿后之为神民主者、勿诿之太尊则幸甚、计用钱千一百余缗、或筹欵或捐廉、无一取诸民、而覆赵楼覆赵亭之费亦在内 
　　今天下未有苦于监狱中人者也、或曰、若辈皆罪有应得、非杀人即奸盗、死何足惜、此非人之言也、夫若辈非生而匪类者也、大抵幼失怙恃、长乏训诲、无家可守、而世非三代、既无一夫百亩之田、又无庠序学校之教、游惰性成、放僻邪侈、无所不为、及陷于罪、悔巳无及、百方避就、希图解免、成谳以后、诸刑备厯、皮肤仅存、而解府、而解省、而往反驳审、过司过院、道路之艰难、差役之凌虐问官之捶笞于九死一生之余然后发回本县监禁明知死巳有期而父母不得见兄弟不得见、妻子不得见亲戚朋友不得见狱卒之悍者又闭之不令出入即天日不得见惟以稀粥两顿咸菜一撮、托命狱吏之手而巳春秋天气犹好冬日则如在冰雪窖中冷气袭人毛发倒卷骨立如柴夜深鼠子囓耳血淋漓手不能仰闻啾啾鬼语吓人欲死夏日则暑毒蒸执??恶臭侵寻蚊声如雷臭虫与虮虱捉之盈把地潮浸衣履俱湿、疥癣痈疽一时齐发此时惟有恨死之不速耳而大雨倾盆屋漏如注房上泥落成块下视水没踝欲移他所又疏防堪虞呜呼噫嚱若辈诚罪有应得死无足惜者然死于刑可也死于非刑不可也设一旦监狱坍塌将若辈压毙无论有狱掌狱各官罪在不赦即问心亦难安之甚矣况惠民为附郭邑外属寄禁者络绎不绝尤不可不力为慎重乎、然请帑重修例既不可而独自捐办力又不能反复思维、乃禀准援照萧前县借廉摊修成案切实勘估、减之又减、实需工料银一千二百四十三两余自认六百四十三两余阳信等九州岛县分认银六百两、均归本任六年摊完于是鸠工庇材二十五年二月开工五月工竣内封外封女熬男熬以及狱神庙厨夫更夫媒婆等屋无不易坏为砖力求坚固又于狱内用木板铺地以防潮湿有此一番修理则罪应斩决者、不至死于岩墙、罪拟充徒者亦可少安旦夕、而疏防之虞借此可免不惟体恤刑人、且以慎重职守矣周礼夏官合方氏掌达天下之道路秋官野庐氏掌达国之道路以故木拔而道通雨毕而道除修除道路必二轨三轨之能容四达九达之不悖先王之所以加意于道路者至详且悉岂不以道路险阻、远既碍行旅往来近亦妨农民出入哉况武郡为南北通衢尤商贾之所辐辏农工之所交易乎岁丙申余来宰是邑夏秋多雨出南郭门望洋而叹道路浸没桥仅露上而石断绝行人辄累月附近以要事来郡车马恒陷溺沟坎中五十集期厉揭则不测乘舟又有费远近苦之北关亦然东西稍好夫既有桥必有道桥在而道不存者年久失修之故也地方官能辞其咎哉因立意重修而四面水绕、无可取土迟至戊戌春始涸出乃嘱余姻友李光宇董其事、协同各关地方首事等以次兴筑宽使容轨高与桥平北关复添筑桥一座以通水、东关桥断易砖石补砌西关略为加培而巳工竣复于各道旁栽柳数十株不十年后将浓阴满地凉翠袭人虽逊召伯之棠差同苏堤之柳矣是岁黄水围城幸迭道未毁其残缺处复命余甥聂梯云协地方等培修、树之缺者补之萎者易之每车马行其地、觉踧踧然坦坦然行旅无临河之叹居民有周道之歌未尝不为之一快而犹恐久而失修康庄又为险阻也是在后之履是土者 
　　余于光绪二十二年、来宰斯邑取十二年新修惠民县志三十卷读之纂修者前武定教授李君勖、检校者为邑举人李君凤冈豕亥鲁鱼往往有之适李君以主讲海丰过郡谈次始知所谓检校仅列名而巳且云家存旧本、讹处多巳签出前宰某许以补正未果也余诺之急索阅其签处均极精当留置案头意谓暇时就所签复加校勘讵知自兹以往有事于河上灾赈频仍、转瞬三年竟未能践前诺风尘俗吏草草劳人恐一旦去官亦如前宰某之无以对李君也遂乘海丰县试之隙延君于署代余执笔或更补或删除商确十日得蒇事即付剞劂氏并于题签加补正二字刊既竣爰序颠未列原序后不敢掩前人功也、 
　　光绪二十二年五月余接篆任事后招父老问民闲疾苦佥以徒骇河淤塞水不顺轨为词嗣大雨连绵报灾纷纷其南岸之赵家集聂索镇等庄田禾被淹、几无干土询悉即坐此弊决意谋所以浚之适升任四川总督前中丞李、亦主此议谆谕现任督粮道前太尊尚督同办理遂于农隙、协前参军张前县尹梁亲诣河干、自商河县接界之周家庄西起逐段查勘至滨州接界之丁家道口止计长一万三千七百七十三丈五尺按每里一百八十丈合算、共七十六里零、内有旧河全淤者三段仅有河形者三段其余除畅流不计外有河身有水而节节阻滞者有以水冲溜沟、当河而待扩充者有加堤者有堵口者均应斟酌缓急次第兴修查全淤三段旧河多曲取直挑挖不惟事半工倍亦省出腴田数顷即以抵还所占溜沟民田之户俟工竣丈明亩数填写印照交各水户永执为业仍完水名下钱漕南岸至北岸以三十丈为率河身挑底宽二丈面宽六丈深一丈出土北岸六丈外即以作堤河身南北各留余地十二丈河北余地以六丈作河唇以六丈作埝基河南余地以备将来开宽统筹全局自以此三段为第一要工仅有河形者次之节节阻滞扩充筑堤堵口又次之计自本年十月二十日开工至次年五月一律告竣地亦抵还清楚、前后三次挑土六万七千七百二十八方零修埝堵口加土九万四千八百四十八方零二共合土十六万二千五百七十六方零援焦前县修徒骇河成案借资民力按银分工徒骇河北岸惠济等十四约除去灾缓共粮银二万七千二百九十三两零、每银一两摊土六方一分余嗣以民力拮据请抚宪津贴银三千两每银一两应领津贴银九毫二丝一切均办理妥谐在案虽较之商河不过仅具规模而雨水之来可资宣泄秋闲巳着成效惟此次工程浩大为日甚久每土一方按四百京钱牵算有银一两者费钱至二千四百有奇其津贴银亦祗足供各约局费之用兼之首事从中把持包工则借以渔利自作则多方刁难百姓受累殊为不浅若不量加变通、民何以堪因思仿照商河筹出底欵每粮银一两纳河工钱四百选择一二公正绅士司其事禀准各宪以二十四年为始、以三年为限限满查看情形再作定夺、乃于城内设河工局以邑举人武锡庆经管收钱朱女璧解克恭辅之候选教谕李心恕经管包工马魁英姜同成辅之时生员张文硕前厯城教谕巩凤仪等、重修申家桥亦巳动工彼此正可相助为理合计共收京钱一万零八百三十九千零除修土三万零三百六十二方一分及加土局费等项共支京钱一万二百余千下余钱五百余千存库以备修补讵河工桥工次第完竣而济阳所辖之桑家渡黄河漫溢奔腾而下几于全境被灾尔时深恐新河复淤尽弃前功嗣桑家渡合龙今春查勘全河仅聂索桥上下闲有淤塞外有缺口数处即谕令附近受害之公民等约首事李绍文等调夫修筑每银一两摊河工钱四百之欵即为停止、缘无大工恐为地方留一弊政也再者初议原欲岁岁兴工必如商河之徒骇而后已继查商河犹不能御黄水而惠境可知且商河徒骇远隔黄河数十里水至巳无大力惠境之徒骇近邻黄河十数里且四五里水至势尚汹猛顾欲以一线卑薄之新堤御千里浩荡之大水宜乎数十年有未有一济者也鄙意以为此后无须大举有不通者疏浚之有残缺者修补之借以宣泄雨水而已至沙河北堤既为郡城保障又为直省屏藩上年如阳信令不存意见与本境所守同保无虞何至东南一带尽成泽国乃自焦前县分段后金家口以东归阳信修守、金家口以西归惠民修守而惠民修守之段如陈坡牛家等工阳信民且来帮助以地虽在惠民害实在阳信也且惠民沙河北岸村庄寥寥难于筹欵阳信则全境为之甚易为力焦前县为两邑父母 【实任阳信署事惠民】 深知此情故画开段落不分畛域厯年各遵办在案不意去岁黄水贯入沙河前阳信令既以调夫不齐致所守之段开决数处、除惠民帮筑之王图家孙鼎家仅剩一郝家口始则苟且塞责继则任意推诿直至今夏去官犹意见未化致后任有先入之言未免作梗不得巳鄙人倡捐修之说激以大义乃各摊工一半勉强竣事噫官虽分任民则皆吾赤子意存偏袒致误大局岂不深可惜哉况沙河形势日见塌陷每水一涨作雷鸣声由下而上开出河身十数里巳距郡城不远将来海舶一通堤更吃紧则修筑诚当务之急惠民所分段落经举人武锡庆贡生高颇等、均于春闲次第加高培厚事尚易为阳信则迟至秋未满地始谋培修以致农民啧啧诸多掣肘、同一兴工、一早一迟、利害判然可为烱鉴矣鄙人承乏惠民将及四载凡河之源流利弊无不了如指掌诚恐后之君子初履斯土未能周知爰将厯年挑修徒骇暨惠阳两县分修沙河约略记之并参未议以备参考焉虽然武郡踞黄河下游陵谷变迁岂能预料因地立法随时制宜是在留心民事者时在光绪二十五年、冬月二十日 
　　徒骇河南岸无堤、每逢水涨无知愚民、往往起意决北岸以泄水今年五月方挑筑工竣忽大风雨水由赵家桥新堤冲开北岸居民咸以南岸扒抉为词虽无确据殊亦可疑因谕南岸附近村庄押、号公地人等、嗣后河水一涨无论昼夜立赴北岸各村报明嘱令调夫看守、到工之后再有疏虞与南岸无涉、倘延不报信骤然开决即治南岸押号公地等以扒口之罪每逢盛夏将比晓谕南北两岸永立为章并谕南岸首事李书元等调夫将聂索桥上下水流不畅之处帮同挑挖以均劳逸缘南岸公民数十村既不守黄河又不修徒骇故也如此办理、庶可无扒口之嫌而南北岸首事或可和衷共济欤 【二十日又笔】 
　　沙河惠民所分之段虽巳加高培厚而风雨损坏车马蹂躏缺残殊甚必欲扺御黄水为郡城保障非岁岁补修不可而岁岁补修非分清段落不可上年黄水贯入已经三日而调夫分段犹未竟工非鄙人住工督催必至与阳信同一误事盖缘平日擘画未周故至临时仓皇失措是宜于惠阳分界之金家口立石上刻西为惠民修守东为阳信修守字样并于惠民所分段中先分某约守某堤大段再分某村守某堤小段逐一插标使各认记一有工程各赴各段稍有迟延查明何约何村治以误工之罪至分段时须视工程之难易、定段落之短长不得概以尺丈、计之所以昭平允杜口实也然险工之出、恒在须臾但系邻段无论同约与否均当不分畛域帮同抢护抢护平稳由官酌加奖励傥坐视不救、致误要工轻者议罚重者送官以示惩创然治法立矣尤需治人是宜择一二公正绅士能任事者不存偏私善为调停庶可同心协力共保无虞耳或曰阳信所分之段如何夫人之欲善谁不如我鄙人既不敢强人以从已又不敢越俎而代庖有良有司必有以处此矣或又曰郭梓家工如何彼处不修恐水自西来、为害依然夫郭梓家之工五县会修之工也 【惠民乐陵商河阳信庆云】 向分仁义礼智信五段诚如君言一有疏虞为害不浅其宜修也必矣、惟是界隔两省工非一县、非太尊力未易集事然所难者犹不在此查该处两岸均属商河一主修一主抉各存意见不顾大局往往河水一涨相持不下私相械鬪闲有杀伤匿不报官官亦不能禁止二十四年其巳事也、则兴修夫岂易言哉或曰然则听之乎、曰不然水灾之后元气未复工作太烦民何以堪鄙人而不去此土也当徐为图之鄙人而或去此土、是所望于后之君子 
　　沙河五县会修之段均商河管辖在沙河集上下每段约五里许始修于光绪十六年续修于二十年皆由庆云县禀准以此处一溢庆云全境被灾、乐陵、阳信、惠民、亦波及焉惟商河被灾之村无多故四县者助之二十四年济阳县桑家渡黄河漫溢此处十分危险今春邑绅武锡庆等有鉴于此禀准太尊札饬兴修巳有成议嗣以地方不靖中止前会哨与商乐阳三大令晤谈及此意见未能悉合且恐庆云兵荒较甚不暇及此也附记于此以待将来使有所考焉 

　　●宰惠纪略卷五 

　　光绪二十六年春、余以宣讲　　圣谕劝民息讼赴东南乡各集镇连日狂风黄尘蔽野春麦垂萎秋禾未布农夫悬?翘首望泽、欲归而祷恐邻于渎 【去岁四月旱甚求雨于城隍庙灵应无比有文记其事嗣秋七八月麦已布种十之七八定太尊以省中祈雨强为效尤渎神甚矣宜其不应余鉴前失非真旱不敢设坛】 心窃忧之、适至聂索桥值演剧赛神主庄长马秀山客寓为余道前太尊及前某令祈雨灵应一二事纚纚可听因命僧洒扫庙宇洁洽香案余于是夜斋坐清心虔诚默祝昧爽步行至真武庙前拈香如礼问诸父老曰雨以十日为期可乎、佥曰未晚也余叩头至地祷曰知惠民县事柳堂闻神之灵应久矣敢以民命相烦十日以内如降甘霖皆神之赐也堂将率诸父老以敬答神庥祷讫归署命住持僧朝夕焚香以代此三月上巳也乃不出五日大雨倾盆、自戌至丑三时乃止则神之灵应为何如哉尤可异者毗连之区多未蒙泽而本境惟胡家集一带虽巳得雨不堪布种余以公至其地复默为祷夜降大雨一阵诘朝叱犊之声巳遍郊野、屈指计之仍不出十日内也则神之灵应又为何如哉一时农民欢声如雷咸相与致贺以祈祷之功归余余辞不敢居夫亦谓会逢其适未必因祈而然耳而诸父老则曰非神之雨有春日雷电以风若决江河者乎、非祈之功有界画分明合境均沾而邻封未被者乎且真武北方司水者也雨之来未有不从西北者此亦其一证矣余以诸父老言近理、而感戴神德也姑不与辩爰诹吉日制祝谢神以酬前志洽舆情焉至祈祷之功、则终不敢居也、 

　　○文 

　　惟真武帝其职司水聂索建祠自成化始御灾捍患民受其泽每岁季春禋祀不绝庚子三月雨泽稀少秋谷未种春麦将稿、余以劝民薄言履止演剧赛神节值上已居停主人道神往事祈雨灵应巳七十二命住持僧洁洽庙宇斋坐清心默祝无语昧爽谒神叩头至地十日而雨皆神之赐不出五日膏泽大沛雷电以风盈沟盈浍合境百里均得甘澍毗连之区、泽未广布有胡家集不甚汪濊日昨又降仍十日内绿野人耕叱犊声起草木荣滋农民欢喜兹诹吉日、仰答神庥、梨园一部、长歌短讴、率诸父老、稽首百拜凡兹兆民神灵是赖惟愿明神雨旸时若永卜休征年丰人乐人乐年丰报赛尽礼继继承承无替厥祀尚飨 

　　稽旧图桥之跨徒骇河者十余座而巨丽宏敞以申家桥为最邑乘所谓固安者是也创始于前明万厯戊戌其重修之最后者则为　　国朝同治甲戌焉余以光绪丙申浚河至其地见巳数断、存者仅露上面石夏大雨水高桥数尺往来阻行人窃谓河浚而桥木修、非计也然功大费巨不敢急切议举行而邑博士弟子员张君文硕者居桥北里许、锐意任其事余嘉其志捐百金为倡复函致各僚友佽助而在事诸君子亦分挟缘簿赴各约摹化以书捐所得之数估计之巳有嬴无绌遂于丁酉春兴工至夏五告竣规模一如旧统计费京钱七千余缗非挪借即拖欠方谋落成以招集捐款讵桑家渡黄河漫溢全境被灾事遂寝直至己亥岁收中稔始折柬招之不应设筵席招之仍不应加以余之名帖谕单、亦有应有不应夫修桥善事也输财义举也书之簿者非必有所强分而任之亦非所甚难也慷慨于先而吝惜于后如众债何不得巳乃量距桥之远近分以差等、限以时日而欵乃稍稍积也欵积而仍不敷即以挪借徒骇河钱抵之而工乃克竟、噫难矣哉、张君与诸君子不欲没是工也故乞余为记而勒石焉 
　　邪教非能惑人人自为邪教惑耳其为邪教惑者何见理不明也其见理不明何未尝读书也然则欲杜绝邪说昌明正教自必以广兴学校为第一要务矣光绪二十六年拳匪仇教、酿成巨祸除照东抚新章匪产变价、抚恤教民外因劝小康之家出资设立义学、小以成小大以成大有不敷者捐廉助之先后巳立郭家庄等十五处由是读书者日益众明理者日益多自不至为邪说所惑或与风化、不无裨益、谨儗条规禀明上宪立案云 
　　一义学本金若干、必须庄长中之家道宽裕者经手清立帐簿按月二分生息以为延请塾师之资如有欠户还不到者责成经手之人先行垫赔再为禀明传追 
　　一庄长经手放钱准以三分或二分五厘起息所得余息以备垫赔如无垫赔余息入公自用均听自便 
　　一庄中或有旧存公项愿入义学者、禀明同登帐簿照章办理、惟余息无论三分二分、均须入公、经手之人、不得自用以示区别 
　　一承使义学钱文之户须以地作保无地者以有地之户作承还保无地无承还保者概不放给以昭慎重 
　　一承使义学钱文至少亦须十千不得过为零星至多亦不得过五十千、以示限制而防亏累 
　　一每年延请塾师何人何日入馆、学生几人束修若干须于灯节前后、预为禀明以备查考 
　　一每年如得利五十千者、以四十千延请塾师、余作杂费、如庄中有公欵、及富户津贴者、则不必拘 
　　一塾师、须请端方之人如教读不能得力次年即行更换、不得瞻狥情面以致误人子弟 
　　一义学为贫不能读书者设、无论本庄外庄均准附□不得勒索束修分文如有余之家或愿借给房屋或捐备三节酒席或酬谢塾师不在此例 
　　一庄中有愿捐义学本金者、无论宅地银钱禀官赏给乐善好施、匾额以示奖励 
　　一每年腊月、须将义学帐簿同众清算、一次有无余欵将帐簿呈官标发张贴示众以昭核实而防弊端 
　　一此欵专为义学而设庄中无论何等公事不得挪用、如有水旱偏灾之年、无人读书禀官将欵积存俟年稍转即行补请无灾不得借口以致日久废弛 
　　一义学本系善举庄棍视为利薮缠讼不休转足为累本县深以为恨、此后但有为义学控告者轻则批驳重则提惩以杜讼端然经手之人亦必须洁巳奉公不使庄棍有所借口如查有弊窦罪亦在所不宥、切切 
　　一此次义学为拳匪惑众扰害乡里而设当以抚宪所颁四言告示列入正课童而习之终身不忘庶不致再为所愚推之乡学五百余处亦一律发给本县于赴乡之便入学亲为查考有能背诵上口兼通大义者奖给笺纸笔墨折扇等物以示鼓励 
　　考志乘惠民县向无书院、其有三台书院自咸丰二年始、建之者前知县事余芰芗先生也先生既捐巨欵、购地基修堂舍、复定善后事宜以本金若干发当商生息以余利若干为山长束修生童膏火、并捐廉一千一百千一并发当得利为科岁两试卷资至今守其法不敝享其利无穷其它嘉惠士林诸善政邑绅士如李笠村张贯如高向廉诸君曩皆身受之而能道其详是诸生童今日之得以优游学校听夕肄业者皆芰芗先生之赐也夫积德必报者理之常而善人无后者事之变先生当日以循良上达天子听后摄武定府篆善政尤不可殚述宜其子若孙必昌大蕃衍继继承承以罔替厥美讵意不五十载、其嫡孙既夭折乏嗣其嫡堂孙小舫者竟以微员需次山左穷困到老以终而孤儿寡妇流落郡城、与乞人等噫、是果善人无后先生适际其变耶抑积德之报时尚有待耶不得而知也小舫名敦培其妻范氏以没者之窀穸未卜生者之餬口无依遣抱具禀率其幼子弱女涕泣凂余求救于邑绅士亦以其祖芰芗先生曾有惠于学校而学校中之受其惠者必不忍坐视其饥寒以死而不以手援也虽然书院本金既不可动移而余利又仅敷一年之用遂与诸生童约每月由膏火项下酌提一成得钱十二千文以六千为范氏母女衣食之需其余送其子入三台书院读书以为笔墨衣食费、如此则所损无多而所全甚大他日此子果克成立是余氏之得以转困为亨、家声复振者、又皆诸生童之赐诸生童之所以报芰芗先生者甚厚先生有灵亦当冥感无既而益信积德必报之理之终不爽巳诸生童颇不河汉余言即以闰八月课为始焉、 
　　城西南十八里大杜家东张家西有沟焉为沙河南数十村泻水之处嗣以黄水淤梗不能引水入河每至成灾乃相地之宜购地疏浚救出腴田数十顷禀明大宪立石为文记之其词曰沟曰惠民志实也曰西惠民沟别乎东惠民沟而言也先是有张家河沟者商河七十二洼之水由瞻圣桥入县境之寇家北流三十余里入沙河河以南数十村无水患至光绪十四十八等年黄河屡溢节节淤垫水不下行夏秋大雨田尽为泽成灾几无虚岁余留心查访一阻于马家店西之大张家一阻于淄角镇西之陈家湾督夫挑浚而张家集南之水患息然不能入河集北十数村患之二十四年夏谋由集西北十二里之申家庙挑沟顺入未及兴工黄河由济阳县桑家渡决口全境几被灾议遂寝由是查灾放赈舟行必出入沙河惟张家河沟甚便利其南梗阻者数里而巳申家庙则潺湲细流不能容舠道又迂悟前此失谋俟合龙民力稍复决意由此挑顺引水由旧道入河二十五年春勘定克日兴工所占民田除道路外计亩以京钱十五千买之工具无一阻挠者而大杜家王玉甫家意存偏私淹不领价复借改申家庙水道捏词赴各衙门上控缠讼半年未得直余以事赴会垣大雨闻该两村擅将所挑之要处堵塞急归决开禾巳伤、传为首者责之私见终未化然积潦不存得及早种麦收数倍常岁讼者意稍转今春复竟前工使与韩家湾吕家湾皆衔接一气水畅流入河岁无报灾者讼者意尽释乃请领地价云嗟嗟小民无知大抵难于图始而乐于观成固无足异者是役也先后买地三十七亩六分零费钱五百七十四缗零地均缓钱漕并绘图贴说禀明各上宪立案独是黄水为灾无数年无之倘再有淤塞难保不仍有意存偏私如彼两村者不可不预为防也故命以今名詟石记之俾知是沟挑修之难关系之重庶不时疏通永得与东惠民沟分流并美焉是所望于后之君子 
　　余承乏斯邑将及五载凡庙之载在祀典者无不以次兴修、焕然改观惟西门大街有红楼者祀观音菩萨墙倾势欹一片瓦砾左右居民穷困不堪每至其地望之觉有败气意欲兴修而以不在祀典为嫌今春有老人李某者年逾古稀偕首事高某等来见据称此楼之修、距今巳六十余年先是西门数街如锺骆武耿诸姓富而不贵有堪舆者谓撤去楼上照壁改楼前水道便利科甲一时为其所惑从之讵知自兹以往渐就衰隳不惟不贵且有穷无立锥者矣每欲复旧以工大费巨不敢轻议今以鄙人垂念及此故敢以重修请云云窃思此庙虽不载祀典而菩萨以渡世为心非若寻常淫祠可比况有关于数街之盛衰乎即许捐五十金为倡克日兴工规复旧制倘果如老人言从此神明默佑凡托庇宇丅者必日见起色不六十年次第驾慈航将灾黎渡出由是而贫者富富者益富子弟多赖礼义日生转移风化在此一举岂第富贵而巳哉是又所望于后之官斯土者至楼之创始碑碣失考矣 
　　天下礼典之重有重于春秋二祭者乎无有也故乡党礼器图考为竹者、为木者为陶者为金者祭有定器器有定品品有定数颁自都会行之下县罔有异同其供奔走诸司皆责博士弟子员为之不衣冠不得将事也偶有失误褫衿顶、永不开复典何重义何严哉、谁敢不奉承维谨者惠民为附郭首邑与武定同一　　文庙整齐严肃阔大宏敞为十属冠惟祀典不能如礼祭器祭品寥寥数件奉执事者礼书乐舞生数人而巳何简亵至此哉适邑绅张会一司马予告归持丁文诚公所订祭器图一册学博陈君孚庆欲仿而行之绌于款谋之余先是三典及各银行应领车脚钱二百二十千文向可不发余诸事核实不欲循陋规然分给则所得无多、合捐则所成甚大告诸商作为捐款　　文庙生息不敷以是补之计添木器竹器三百八十有三陶器二百八十有八金器四十有九均照图制造祭品亦如之由是而　关帝而　文昌而　奎星下至忠义节孝各祠无不一一如式其执爵捧帛读祝奏乐诸要事由学官前五日选定某生司某事、预至明伦堂演习以防陨越祭毕食以祭品以酬劳焉今岁秋丁规模巳具踵而增之当必尽善尽美行见秩秩然彬彬然与鬯政者借以将恭敬而交神明不失礼意之所存而博士弟子员以有事为荣亦将娴习礼仪、一切里党因陋就简之习可不相沿久之家诗书而户礼乐风俗且有蒸蒸日上者仅祭器云乎哉虽然人存者政举是在府县两学博随时检点、认真经理方可久而不敝不然亦具文而巳何礼典之足云 
　　余疏浚徒骇河之明年戊戌张文硕赵丹桂等先后以重修申家桥白家桥请余以两工不并举先申家桥白家桥从缓焉讵工竣、黄流为灾捐款愆期直至己亥秋、始勉强凑齐、今春赵丹桂协王敬修来复以白家桥工请余难之然察赵情词若有廹不及待者不忍重违其意亦援申家桥例许捐百金为倡孟夏赵复协卢本汉来谓布置巳有绪将动工、需欵甚急余先以所捐之半予之尔时窥赵头颅半边微肿问之知鬓生疖初不以为意乃竟溃而成痈至五月五日即以是陨命其前之迫不及待也其预有所知也耶不可得而明也闻捐馆前一夕招本汉至榻前以桥工嘱之而不及其它可谓急公好义不惜其身者矣嗟嗟、余承乏将及五载凡黄河工、赵无役不从兹东南半壁助我何人哉闻之郁郁几不能视事幸本汉受其嘱不负其任刻工巳过半通车马往来余急以未付之半予之促竣工恐冥冥中负我馨山 【丹桂字】 也异日诸务皆本汉之责矣至王敬修为义塾师焉肯以琐事相烦哉是役也费不及申家桥之巨而集款之难过之一时相助为理者如劝捐监工司出入诸执事均不无微劳、例得附书焉书此付本汉工竣勒石可矣、时庚子十月 
　　怪力乱神圣人不语义和拳兼而有之光绪二十六年春、抚帅袁出示各州县禁义和拳会时县境未有学者夏四月东关有宁津宋姓童子二教人以降神之咒童子皆用为戏余闻之驱逐出境越二日自相传习巳五六人父兄罔不呵止私习究不能禁也然尚知畏官至五月二十五日朝廷有义民之奖公然以庶人而操生杀之权、虽抚宪具有卓识始终严禁而百姓祗知有　　天子不知有疆吏州县奉承处处棘手迨至六月半势如燎原、几至不可扑灭而盐山县王刘二匪首自庆云县纠聚匪徒干余人径入郡城、谋扎粮台迩时城内寸兵俱无同城文武皆瞪目相视胆为之寒承办北路边防委员曾太尊启埙以请兵去本府曹太尊榕坐镇而巳余身任地方、责无旁贷乃含垢忍辱从容见以客礼争以口舌 【大旨责以义民宜北不宜南等语】 该匪既穷于词复于暗中散其胁从翦其羽翼 【济阳惠民二百余人遣之归】 又执盗犯匿其中之张黑小斩之若辈岌岌乎有不克自保之势遣人秘探巳潜踪去矣外匪既靖内匪自易下手适值有六月二十一日保护教民谕旨郡城又有张刺史星源督带步队二百人住扎防剿余得分身遂于七月初带自募勇队周厯四乡亲为开导择匪徒中尤为恣肆之梅鸿文于清河镇斩首枭示一时远近无不震慑均请解散归入民团而传闻滨惠交界之成官庄一带首事成言训为首聚众七八百人揭竿起事城中诸友皆函致万毋轻往督办河工何太尊亦以为言余以该首事不学无术勇于任事昧于见理必为义民二字所误决不至甘心从逆径入其地唤至前晓谕之并动以利害该首事惶恐无地如梦初醒一昼夜间、传谕习拳各村立为解散焰遂以熄时有讹传余为拳匪所困者、张刺史派裴帮带督队至麻店候调而余巳无事归矣嗣北来马匪四五人复传伪帖相与勾煽谋于八月初十日同聚于城南三十里之张家集余预有所闻先期往剿获勾匪之张宗信监禁境内一律肃清焉是以武属十州县、皆遭兵刼独惠民无之教堂均被焚烧惠民不惟华式无恙即洋式亦均保全、方在私心庆幸间讵意能防之于境中不能禁之于域外闰八月初一日济阳玉皇庙聚众戕官之案匪首孙玉龙既是本境人民胁从亦不一而足抚宪札饬急如星火烈如雷霆以余平日官声尚好从轻记大过三次勒限半月如不获犯将登白简余悬赏购线尽力搜捕虽所费不赀而于旬日内将著名各匪尽数报获 【大抵各庄长之力居多】 日昨已奉批将过销去统计先后正法八人书曰自作孽不可活此类是也虽慈父母尚无如何况官长哉亦祗得归之刼数而巳现又拏获十余人訉明确有应得罪名惟案巳拟结且多不及岁意欲网开一面得少杀一人则少杀一人然不加惩创恐不知悛悔再贻后患爰援金作赎刑之例同与拳场毗连各村之家道小康者责令出资作为义学本金以二分生息延请塾师小以成小大以成大真有不敷捐廉助之刻已添设十六处合之旧有义学十八处已三十四处并拟章程十四条发交各庄长遵照最要以抚宪颁发严禁拳匪四言告示、列入训蒙正课乡学五百余处亦如之由是诵习既久人人知拳教为害必不使子弟误入或亦转移风化之一助欤 
　　或问义和拳谓匪乎余曰三尺童子天性末漓何得谓匪或问义和拳非匪乎余曰白昼抢刼持刀杀人何得谓非匪或曰然则义和拳其在匪与不匪之间乎余曰不然匪自匪不匪自不匪、何得谓在匪与不匪之间或人不解请详其说余曰难言哉是非亲民者不知有亲民之虚位而无亲民之实心能知亦不能言也子既愿闻请申明之夫右义和拳者非曰保护身家即曰效力　　朝廷皆非探本之笃论也盖其初习犹灯社然一村有村村皆欲效尤在诸儿辈不过一时嬉戏争奇鬬捷力欲见好社首□之东则东呼之西则西浑浑噩噩一无所知然而社首贤则借以报赛可巳即巳不贤则借以渔利可巳而不巳义和拳香头襄坛之类即社首也、其贤不贤之所分即义和拳之匪不匪所系仇杀教民小儿乌知为教民也社首告之也社首胡为而杀教民不杀教民不足赫平民也平民不随即教民也由是生杀之权自操之祸福之权自主之何所图而不可哉、其隐恶如此而借仇教以行之不惟习拳之小儿不知即习拳之成童亦不知也伊但告以辅清灭洋而巳告以勉为义民而巳乌知其陷入匪徒哉故社首之贤者一经开导即行解散而不贤者虽三令五申若罔闻知诚以此不肖之徒北方无事尚可散处以藏身京津一失祗有此义和拳一途、可以避匿其奸拳场一彻近则无所餬口远者且恐杀身故始终盘踞挟制多人盘踞者匪也挟制者不尽匪也总之人而匪义和拳固匪即不义和拳亦匪义和拳杀人固匪即不杀人亦匪何也主杀人者也首恶所必诛也人而不匪不义和拳非匪即义和拳亦非匪、义和拳不杀人非匪即偶杀人亦非匪、何也有使之杀人者也胁从所宜散也吾故曰以义和拳谓匪不得以义和拳谓非匪不得以义和拳谓在匪与不匪之间亦不得惟离义和拳而论其平月是为得之或人闻之惶然曰读五月庚戌　　上谕有无论会不会但论匪不匪之语巳救出无数无罪愚民今子更进一解、无论今日匪不匪但论平日匪不匪则更救出似有罪而实无罪愚民不少矣仁人之言敢不敬佩请备书之以为世告 
　　今年五六月间义和拳到处皆是必以为匪而捕之则不胜其捕且亦无罪可加至聚众擅杀皆匪类为之不过借义和拳为名耳故为所煽惑之小民黠者见其不良及早散去 【石人王家往庆云挂号见大师兄贪财请归民团】 愚者畏其术甘听指呼甚至有玉皇庙戕官之事其实敢于戕官者非义和拳也匪类也即以惠民先后正法者而论孙玉龙梅鸿文营混也王惟仔王雨仔赵长命仔人贩也、盐枭也王之才杀其幼女以祸人者也张黑小马贼也、皆盛世所不容也、李芳同王正南于两仔、亦土棍也惟赵产仔、赵连升仔年不及岁昔曾习拳闻风往戏适值此案俱行诛戮未免巳甚矣且玉皇庙供称县境人一百五十有奇实祗三十余人余皆庆盐滨蒲等处溃匪随孙玉龙奔往故亦以惠民人呼之而此三十余人多半为匪首所逼、不敢抗违谋村去一人以虚应故事然亦但曰往聚非云抗官也即巳抗官而此为所逼者必不敢赴前敌持刀杀人当亦在未减之列况此案戕官一人杀兵勇十二人已正法五十余名尚不足抵乎若必追其五六月间之事迩时　　朝廷尚重用之愚民何知、而能见及事后乎概加之罪果置　　皇上于何地平情而论、七月初十日以前之义和拳、祗知有义民之奖无论滋事与否皆可不究盖我军既与洋人开仗杀洋教正以翦洋人之羽翼其习之者愈多益以见　　天子威灵尚行于海内耳至七月初十以后保护教民谕旨远近俱巳奉到出示晓谕再不奉行罪在不宥矣然试问县境一千二三百村奚啻十数万民而玉皇庙仅三十余人除匪首又皆被逼虚应故事之人益信五六月间之义和拳多系良民也是以经抚宪迭次饬拿俱以实情上达而地方亦卒得安然无事、海丰一经兵剿人心惶恐逃入郡城避难者几满、事同而安危不同岂别有良术哉亦惟处以镇静不以义和拳故误我良民而已此余所以离义和拳而但论其平日也乎或曰子离义和拳而但论平日诚得之矣然论者人也非义和拳也若离人而论义和拳、是耶非耶当学耶不当学耶余曰怪力乱神圣人不语四者兼而有之、语且不可其不当学又何待言或曰五六月间、不惟村农学之间有读书人子弟父兄亦不深禁即不学亦绝不以为非而心向之者何也余曰中国受外国凌侮平民受教民欺压人人衔恨无以制之一旦传闻义和拳烧洋楼毁电杆之奇技明知非正未始不足称快如父母受强邻之辱人子无能为役而忽来山狗野兽将辱我父母者咬死为人子者能不感之、旁观亦必乐为称道之岂尚以其非类而深究之乎、其心向之也亦犹是耳忆当义和拳胜时、有问余者曰义和拳能久乎、余曰兵无主则乱无饷则乱二者俱无何以能久且如能久徧地皆鬼是阴世非阳世也或问　　朝廷何以用之余曰天地之大何奇不有焉知非外国恣肆神人共愤特生此类使之互相杀害　　朝廷用人使诈使贪不拘一格或亦以毒攻毒之一道欤是余亦不能不心向义和拳也然实非向义和拳意有在也而万不料义和拳之恶劣至于此极为　　皇上惹出如此大祸也惹出如此大祸则义和拳罪该万诛而向义和拳者亦当反而自愧矣故余设立义学以袁抚宪四言告示列入训蒙正课以能见事未然始终严禁确乎不拔固不待洋兵不入东境而巳为百姓造福不浅矣则义和拳直当深恶痛绝子子孙孙永垂为戒岂第不当学而已哉、或曰义和拳之不当学吾闻之矣然拳曰神拳有神乎无神乎、余曰以为无神三尺童子未尝习艺持刀而舞勇力过人似非无故然竟以为神、但念咒语一呼即至、何神如此之多而招之如此之易总之不知何处遗此数万无主冤鬼、来勾此数万在刼生灵不托神不能被诱如此之速即不能被杀如此之惨也一言以蔽之曰在数难逃而已刼数已满咒亦不灵非其明证欤或曰子之言甚善请书之以备览 
　　自古邪教不能成事谁不知之、设平日内外大臣修明政教国富兵强使无敌国外患之忧何至义和拳乱及辇毂剿抚两难皇上之用之也不得巳也谁为为之、致有此失也既巳失矣而不将错就错急图勤王同心协力背城一战、乃于生死呼吸之问以为邪术能偶胜不能常胜、作局外间谈、是犹父母病上实下虚误服泄泻之剂致伤元气益形虚弱为人子者当急求良医设法补救即明知不可断无不为下药之理彼识时务者所见固属远到而胸横一和字??由手以俟其败致　　两宫蒙尘、终照所议一似确有把握、乃必加用义和拳之王大臣以罪而后开议又必加以重罪而后开议重罪既加议仍不成将毋罪及　　两宫乎为臣子者何以见天下后世乎、闻前抚毓被谪锡良谏曰此人有忠愤气　　太后曰吾亦知其有忠愤气祗此一人将焉用之言至此不觉泪下果尔则识时务者之有忠愤气与否早在　　太后洞鉴中特大权分持、无如之何耳嗟嗟京津既为各国分踞东三省又被俄国侵占直省全境□烂不堪山左以袁抚帅保护教民有功尚可偷安旦夕世局如此、和议即成何以为国哉读纯斋柳大令义和拳诸作仁人之心见于言外不禁发狂而抒管见于后识者得毋有讪上之讥乎、海滨逸士书后 

　　终 

　　宰惠纪略
