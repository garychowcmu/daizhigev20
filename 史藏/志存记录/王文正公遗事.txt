王文正公遗事 宋 王素

    ●序
    先公相国文正魏公会遇二宗，践两禁，为元弼将三十年，丰功大业，宏材硕学，上辅真宗，格于皇天，于今天下称太平宰相，勋书王府。故非小子所可拟议也。然公捐馆，素未成人，洎从官立朝，或闻于绅，或传于亲友，或得之故吏，或存诸遗稿，史官未备，理文未悉者，窃自记录，仅乎成编。至于殁后追崇，识者议论，保守家法，训戒子弟，可为世范，咸附卷末。尚有遗落以增广，使我先德ピ赫不坠，光圣世得贤之盛，得吾门贻谋之美，垂之千古，不其伟欤？涕泣濡毫，具以实载，幼子素序。
    公病，坚求罢免。一日得对于滋福殿，上召皇太子出，曰：“拜相公。”上曰：“朕觉多病，方将以大事托卿，而卿又病。”公因叙述祖宗创业积累之盛：“臣熟观皇太子，必能上副天意，无烦过虑。”因言二府须是常得人，乃荐可用者十余人，后皆至大府，其间不践二府者独李、凌策。
    张文懿公士逊在东宫，一日谒公，言皇太子写书甚好，公曰：“皇太子不待应选，学士去不为学书。”由是文懿日以善道规赞太子。
    东封西祀大祀毕，令近臣编录符瑞为别录。一日进御，二府因览于上前，公奏曰：“臣两为大祀使，奉符瑞者，一一非臣自睹。令堂吏取司天监邢中和状，称有此瑞，乞令编修官实录臣奏，不可漏落。”
    东封西祀毕，公从容得对，上曰：“四方无事，得行旷废之典，朕欣庆不已。祖宗创业，削平天下，与卿共守成宪，可致太平。”公再拜曰：“遭遇盛明，臣所感幸，今礼典兴举足矣，然愿朝廷有所及民，臣思一事，愿陛下力行之。”乃言：“西北用兵，边民为虏驱逐去者不少，愿陛下遣使持书诏，厚与金帛，赎还本土，使骨肉团聚闾里，其惠不细。”上大喜，曰：“使朕诏书中更屈已形，言乘舆服玩可与者亦不吝。”公曰：“然。愿出宸衷，使臣奉行。”有执政者闻之，乃言：“王某固惜名位，欲损国用，交结四夷。”上一日以前议示之，公知有阻害者，遂不对，其议遂寝。
    赵德明上表矫以民饥，乞粮数百万。上以其奏示辅臣，众皆怒曰：“德明方纳款，而敢渝誓约，妄有干请，乞降诏责之。”公从容进曰：“未曾将却物去，何责之有？”上曰：“卿意如何？”对曰：“臣欲降一手诏与德明，言尔土灾饥，朝廷抚御远方，固当赈救。然极边刍粟，屯戍者众，自要支持。已敕在京积刍粟百万，令德明自遣众飞挽。”上喜曰：“此真庙算也。”诸公皆曰：“王某之言，臣等皆思虑不至。”德明受诏，望阙再拜曰：“朝廷有人，不合如此。”
    契丹飞奏，于岁给外别假金帛，上以示公，公曰：“东封甚近，车驾将出，以此探朝廷之意尔，何其小哉？”上曰：“何以答之？”公曰：“止当以微物轻之也。”乃于岁给二十万外各借二万，仍谕次年额内除之。契丹得之大惭。次年复下有司：“契丹所借金帛六万，事属微末，仰依常数与之，今后永不为例。”
    内殿刘承规病，上谕政府曰：“承规忠勤，宣力不少，令人告朕，乞一节度使。”公曰：“陛下所守者祖宗典故，乞令有司检详，有则可除。”翌日，上曰：“承规言死在朝夕，愿闻在廷之告，则瞑目无恨矣。”公曰：“今承规若有此命，后有邀朝廷乞登枢府者奈何？必不可。”遂改殿使，除节度观察留后上将军致仕。上言：“承规得此命亦喜。”公曰：“带殿使领留后，亦遥郡矣。专秉旄钺，臣恐于久未便。”
    寇莱公准在枢府，上欲罢之，莱公已知，乃使人告公曰：“遭逢最久，今出，欲一使相，幸同年主之。”公大惊曰：“将相之任，极人臣之贵，苟朝廷有所授，亦当恳辞，岂得以此私有干于人耶？”亟往白之，莱公不乐。后上议寇准令出，与一甚官，公曰：“寇准未三十岁已登枢府，太宗甚器之，准有才望，与之使相，令当方面，其风采足以为朝廷之光。”上然之。翌日降制，莱公捧使相告谢于上前，感激流涕，曰：“苟非陛下主张，臣安得有此命？”上曰：“王某知卿。”具道公之言。莱公出，谓人曰：“王同年器识，非准所可测。”公薨之时，莱公不在都下，后入朝。白于上前，来致奠，哀恸之久。公在相府，抑私远嫌类如此。
    王冀公钦若、陈公尧叟、马公知节同在枢府。一日，上前因事相忿，上召公至，则见冀公喧哗不已，马则涕泣曰：“愿与王钦若同下御史府。”公乃叱冀公曰：“王钦若！对上岂得如此！下去！”上大怒，乃命下狱。公从容曰：“钦若等恃陛下顾遇之厚，上烦陛下，臣冠宰府，当行朝典，然观陛下天颜不怡，愿且还内，来日取旨。”上许之。退，召冀公等切责之。上怒未解，冀公等惶惧，手疏待罪者相继以闻。翌日，上召公曰：“王钦若等事如何处分？”公曰：“臣晓夕思之，钦若等当黜，然未知使伏何罪？”上曰：“对朕忿争无礼。”公曰：“陛下奄有天下，而使大臣坐忿争无礼之罪，恐夷狄闻之，无以威远。”上曰：“卿意如何？”公曰：“愿至中书，召钦若等宣示陛下含容之意，且戒约之，俟少间罢之未晚。”上曰：“非卿之言，朕故难忍。”后数月，冀公等皆罢。
    寇莱公准在长安，因生日为会有所过当，转运使以闻。上以其状示公曰：“寇准为大臣，岂得如此僭越？”公览奏而笑曰：“寇准许大年纪，尚尔！”因奏曰：“陛下抚伏臣庶，不欲令大臣间被奢僭之名，此奏愿录付准，必自知过。”莱公被命连削待罪而止。
    岁有蝗虫遍于田野，上有忧色。一日，出蝗数种以示二府：“朕令人出郊野遍看，有自死者。”至翌日，有执政袖蝗虫以对曰：“臣遣人往视，实死也，乞下朝堂示百官，择日称贺。”公曰：“蝗为灾之弭幸矣，又何贺焉？”乃力请之，公不答。后数日，二府间上顾，公曰：“若方称贺而蝗过，为之奈何？”诸臣进而拜曰：“王某远识，非臣等所及。”公敛容而已。
    上出喜雨诗示二府，聚看于上前，公袖归，因谕同列曰：“上诗有一字误，莫进入却上。”钦若曰：“此亦无害。”钦若沮而有奏陈。翌日，上怒谓公曰：“昨日朕诗有误写字，卿等皆见，何不奏来。”公再拜称谢曰：“昨日得诗，未暇再阅，有失奏陈，不胜惶惧。”诸公皆再拜，独枢密马公知节不拜，具言公欲奏白而钦若沮之，又王某略不自辩，真宰相器也。上顾笑而抚谕之。
    宫禁火灾，上惊惶，语公曰：“两朝所积，朕不敢妄费，一朝殆尽，诚可惜也。”公对曰：“陛下富有天下，财帛不足忧，所虑者政令赏罚有所不当，臣备位宰府，天灾如此，臣当免罢。”继上表待罪，上乃降诏罪已，许中外封事言朝政得失。后有大臣言：非天灾，乃王宫失火禁，请置狱。上出其状，当斩决者数百人。公持以归。翌日，乞独对，言：“初火灾，陛下降诏罪己，臣上表待罪，今行此刑，恐不副前诏，有违天意。果欲行刑，愿罪臣以明无状。”上欣然听纳，减死者几百辈。
    石普知许州不法，朝廷议欲就劾。公曰：“普本武人，不明典宪，恐恃薄劾有生事，必须重行，乞召归置狱乃命知。”杂御史吕夷简于奉先院，俟普按问。普至，以其状示之，普皆俯伏，是日狱具。议者以谓不屈国法而保全功臣，真国体也。
    张徐公耆任马军都帅，被旨选兵，下令太峻，兵惧而谋欲为变。有密以闻，上召二府议之，公曰：“若罪张耆，今后帅臣何以御众？捕之，则都邑之下或至惊扰，尤为不可。”上曰：“朕亦思之。”公曰：“累奉德音，欲任张耆在枢府，臣以未曾历事，今若擢用，使解兵柄，谋者自安矣。”乃进耆为枢密副使，诸帅递迁，谋者果定。上语辅臣曰：“王某善镇大事，真宰相也。”
    有卜者上封事语干宫禁，上怒，令捕之系狱，坐以罪，因籍其家，得朝士往还书尺。上曰：“此人狂妄，果臣僚与之游从，尽可付御史狱案。”公得之以归。翌日独对，曰：“臣看卜者家藏之文字，皆与之算命选日草本，即无言及朝廷事，臣记往年，亦曾令人推步当生星辰，其状尚存。”因出以奏曰：“果行此，乞以臣此状同问。”上曰：“卿意如何？”对曰：“臣不欲以卜祝贱流累及朝臣。”上乃解。公至政府，即时焚去。继有大臣力言乞行根治，欲因而挤人，上言令中使再取其状，公曰：“得旨已寝，寻即焚去矣。”
    公一日谕诸公曰：“上官泌差知河阳。”乃批署之。诸公后白公曰：“泌欲一转运使。”公曰：“河阳重地，岂下一职司也？”其河阳之拟遂不复上。不晚，京东转运使阙，诸公曰：“可差上官泌也。”公不答，因奏对，言上官泌向日议差河阳，然亦合入一职司，会京东转运司阙，更禀。上阅泌历任曰：“与转运使。”诸公归而相语曰：“王公无私如此。”
    有朝士述陈劳效乞升奖，公已判收了，丁谓参预政事，窃主此人，语堂吏曰：“俟聚坐再呈。”一日，丁顾堂吏，欲出其状，公叱之曰：“此是若人文字，向已不行。”谓惶惧谢曰：“不合如此。”
    上宣谕曰：“朕尹京日，卿弟旭宰属邑，有廉干之称，可委以繁使。”公对：“臣待罪宰府，恐公议非便。”上曰：“前代父子兄弟并处贵位者多，不可以卿故滞其才。”公曰：“今省府乃士人要职，若于平进迁擢，又得孤寒者一人，臣弟陛下知名，望他日出于宸衷，且乞一闲局。”遂判吏部南曹。公归，喜与弟语曰：“上知尔之才，必有任使。”而终不言所得之旨。翌日被命，乃知。后铨管引人，上见公弟，赐以绯鱼，公因对叙感，上曰：“不知尚著绿，朕失照管。”
    王沂公曾、李观察维、薛尚书映一日谒公，公托病。薛有不平之色，公婿韩亿时在门下，见之，以此启白，公曰：“韩郎未之思尔，王薛皆李之婿，相率而来，恐有所干于朝廷，事果不可，沮之无害；若可行，答以何辞？执政之大忌。”韩乃谢曰：“非亿所知。”后果李文靖妻有所请。
    北虏入寇，上幸澶渊亲讨，公参大政。上还京曲赦，其赦略曰：“非朕躬擐甲胄，蒙犯雪霜，则魏赵之间，烟尘未息。”闻者叹曰：“此文典重，真王言也。”
    上宣谕曰：“闻赵安仁在中书，绝不亲事，每奏对，亦未尝有一言，可罢之。”公对曰：“赵安仁居常有体，凡有进拟，皆同列议定方敢取旨，臣每见临时变易于上前者，皆迎合陛下之意，安仁无异议，是有执政守。”上曰：“此朕不知也，卿可谕以委任之意，更令宣力。”公乃语赵，曰：“上误有拔擢，以不才罢去，宜矣。使与众人骋办，以合上意，安仁不敢为也。”公喜曰：“吾适保安仁于上前，不误知人矣。”
    公病，谒告不入，政府议知制诰盛度改谏议大夫，知开封府，上曰：“更问王某，如允，当入文书来。”中书坐圣语问公，公曰：“度必乐此任？”政府召问之，度曰：“幸以文进，不愿亲吏事。”中书以度意闻上，上曰：“某铨量才品，直是精当，必使人各得其所，向道须问过王某。”度以此命遂罢。
    枢密马公知节与同列奏对，忽厉声曰：“王钦若读尽札子，莫谩官家。”马公退，见公，辞色尚怒，因语公曰：“主上仁明有德望，愿诸子上前议论，知节几欲以笏击之，但恐惊动君相。”公叹抚久之。马公直方。惟公力保庇于上前。
    上欲命王冀公作相，公曰：“钦若遭逢陛下，恩礼已隆，乞且在枢密两府任用亦均，臣见祖宗未尝使南方人当国，虽古称立贤无方，然须贤士乃可。臣为宰相，不敢沮抑人，此示公议也”上遂止。后公罢，冀公作相，出语人曰：“为王公，迟我十年相。”
    谏议大夫张师德谒向文简敏中，曰：“师德两诣王相公门，皆不得见，恐为人轻毁，望公从容明之。”一日，方议知制诰，公曰：“可惜张师德。”向公曰：“何谓？”公曰：“累于上前说张师德名家子，有士行，不意两及吾门。状元及第，荣进素定，但当静以待之尔。若奔竞而得，使无阶而进者当如何也？”向公方以师德之意启之，公曰：“某处安得有人敢轻毁人？但师德后进，待我浅也。”向公自称师德适有阙，望公弗遗。公曰：“第缓之，使师德知，聊以戒贪进，激薄俗也。”
    陈彭年任翰林学士，日同求对，归诣政府，纳所言事，公方议事，乃延见之，顾陈曰：“何所启？”陈起，次以其状呈之，曰：“条贯科场。”公投之于地曰：“内翰做官几日，待隔截天下寒士。”陈惶惧而退。时向文简同在中书，归令堂吏取之。一日，陈再来，公不见，堂吏言陈以有事启白，公曰：“令到集贤厅。”晚见向公，曰：“陈内翰所留文字。”公瞑目取纸封之。向曰：“何不一览？”公曰：“不过兴建符瑞，图进取耳！”
    公为兖州景陵宫朝修使，特颁手诏，采察河北、京东两路。公归，言当官有才者十余人，皆降诏奖谕。有以闻公曰：“为元宰将命出使，而所举不被一恩，止得诏奖，无乃轻耶？”公曰：“既称荐之，又力行之，是上恩皆出于己矣，为人臣之大嫌也。”
    公为兖州景陵宫朝修使，道由澶渊，召河北转运使相见，时观察李公士衡、张文懿公士逊作漕，乃议偕往请见，曰：“恐河北有事，奏朝廷未得报者，或有司不能行者示来。”二公归，得数事，候公自兖还呈之，公持以归，不数日皆可报。其间为东封粮草，见磨勘诸郡縻系者百人，皆放去，诸吏捧香迎敕，欢呼而散。
    公为兖州景陵宫朝修使，内臣周慎政同行，或乘间请见，公必候从者尽至，冠带以出，见于堂皇，周乃白事而退，后周以事败，议者方谓公远虑，不涉嫌忌之间。
    上于后苑曲燕，步于槛中，自剪牡丹两朵，召公亲戴，有中贵人白公，言此花昨日上选赐相公，已于别业择下花，请相公躬进。公乃取花，因酌一卮同献，上大喜，引满，以杯示公，从臣皆荣公。
    公生日，上令诸司供帐，设于私第宴亲友，公乃会近列，时吕修史官预之。故事：宰臣生日赐酒饩中书，会辅臣，上特优宠，自是为例，后因对奏曰：“每遇生日，曲蒙恩赐，又烦宴设，废务一日，以私妨公，望特寝罢。”上可之，公体羸多病，上自选方并药以赐，其缄封皆上之亲题。
    公弟旭判国子监，翰林冯公元为大理评事直讲，弟白公：“元苦学有清节。”公乃召见至私第，公每还朝，与弟同坐，命讲《论语》，诸子侍立于席，逾年而毕。公因荐于上：“元有学行。”翌日上召对，令说书，除太子中允，直龙图阁赐紫，诏班于本官之首，仍与内殿起居，自元始也。
    公因封食邑，乃致简于李文靖公云：“蒙疏封爵，重叠父名，冒荣不尽，有累名教，莫须辞让，实负忧疑，可否之间，更烦裁处。”文靖答以近日官称有犯亦不避，况是嫌名？文字有异，不须辞让，更在详酌，公上章引避，朝旨不从而止。
    处士魏野，陕州人。居于东郊，构草堂，有水竹之胜，好弹琴，作诗清苦，名闻于时，前后郡守皆所礼遇。上祀汾阴，召之，辞疾不至，以诗贽公曰：“从来辅相皆频出，君在中书十五秋。西祀东封今已毕，此回好伴赤松游。”公览之，喜见于色，以酒茗药物为答。素编先公遗札，有公自写此诗，数本皆存。
    东封车驾在道，夜有堂吏被酒忿争，皆仓皇入白，公卧不答。既入对，上出臣僚奏状，千乘万骑在外，可斩首以令众。公曰：“此止小人一时醉殴，若斩之，是禁人饮酒者，皆惧，车驾在外，人情焉得安？”已捕归京府系治，后府申覆，公曰：“初若轻断，亦恐纵人，今霈大赦，可原之矣，第减一等。”
    公为朝修使，自禁中乘车辂出都门，百官饯于道，乃憩于传舍。两禁请见叩头，称赞公荣遇之盛，公曰：“但觉愧仄不自安矣。”
    公动守典故，为仆射时，出为迎奉圣像大礼使，兖州朝修使，凡有御筵，皆令叙官。时知南京马元方任枢密直学士，为员外郎监商税，戚维为正官，在马元方上，京东转运使李湘为虞部员外郎，提点刑狱，滕陟为度支员外郎，今在李湘上。近尚书省两制不赴议事，有如此者引证之。公为兖州朝修使，上言：“宰臣出使，从职人多，乞百物并从官给，州县不得供送，如有，辄取索出纳之人，并从违制罪。”故所至肃然，略无搔扰。
    臣僚上言：“诸司人吏，多公送名入仕。”上令遍访之，了无一人，其言者自有数辈，上以示公曰：“足明人谤卿也。”公曰：“臣为宰相，或令百司补署吏人，不可过也。臣亲旧亦多，恐假作臣名送去，亦不可知。”言者必妄，终不自辨。
    中书有事关送密院，事碍诏格，寇莱公准在枢府，持以闻上曰：“中书行事如此，施之四方，得不非便。”公见之，拜于上前曰：“此实中书之失。”堂吏皆遭罚责，密吏皇恐，白寇公曰：“中书密院，日有相干，自来止送房改易，不期奏白，而使相谢罪。”不逾月，密院有事送中书，亦违旧诏，堂吏得之，欣然而呈公，公曰：“却送与密院。”密吏出白寇公，寇公大惭。翌日见公，曰：“王同年甚得许大度量。”公竟不答。
    铨司申举乞罢选人过堂，公曰：“此唐朝典故，但宰相不举职，废为冗事，具当存之，仲尼所谓‘我爱其礼也。’”
    王沂公曾、张文节知白、陈彭年参预政事，因白公曰：“曾等拔擢至此，亦公之力，然愿有裨补。”公曰：“愿闻其说。”沂公等曰：“每奏事，其间亦有不经上览，公但批旨奉行，恐人言之，以为不可。”公逊谢而已。一日奏对，公退，诸公留身，上已惊，曰：“有事？何不与王某同来？”诸公以前说上，上曰：“所行公否？”诸公曰：“皆公。”上曰：“王某在朕左右多年，朕察之无毫发之私，自东封后，朕谕王某，令小可事一面奉行，卿等当谨奉之。”退而谢于公曰：“上之委遇，非曾等所知也。”公曰：“向蒙谕及，不可自言曾得上旨，今后更赖诸公规益。”
    丁谓参预大政，每议事，强于昔日。公察其难制，一日语丁曰：“参政近来似横，岂非欲作相耶？某多病，恳辞未免，以待漏院，凡有诉理，一一应答，气羸稍难。”乃告上，乞用丁谓了待漏院事，丁谓悚息再拜。
    杨文公亿少以文进，而以方直自守，乃以母病有阳翟之行，公恐人害之，白上，遣使赐医药。既而言者日有弹击，以亚卿分司。上语辅臣曰：“闻杨亿好谤时政。”公曰：“杨亿远人，幼荷国恩，若谐谑过当，臣恐有之，讪谤则保其不为也。”公器重文公至深，颇欲其归，乃因中书斋宿，览文公近诗而作诗，赵文定与时贤继和，上知之，乃谕公召文公还秘书监。久之，有问文公者曰：“杨大监何不且与旧职？”公曰：“大年向以轻去上左右，人言可畏，赖上终始保全之，今此职欲出自清衷，以全君臣之契。”公薨后，杨文公方复禁署。
    查道子犯赃抵法，公密疏陈请，以道子儒者，君子弃市，有辱清门，乞减死论。此削于今尚存，乃公亲翰。
    公掌诰，妻父入参大政，引唐独孤德、权德舆故事，恳求解职。太宗览奏称叹，除集贤殿修撰。赵公罢，公复职，诏冠西掖，亲择古犀带以赐之。今丞相陈公尧佐作相，婿王举正，晏殊作相，婿杨察，忠献韩公执政，婿李牧。皆引公之请为法，改以他职。
    公或归私第，不去冠带，入静室中默坐，家人惶恐不敢复前面，而不知其意。后公之弟问赵公安仁曰：“家兄归时一如此，何也？”赵公曰：“见议事，公不欲行而尚未决，此必忧朝廷矣。”
    参知政事李公穆之子行简为将作监丞，不复仕进，杜门燕居，有雅儒之誉。一日，上召对，赐坐抚谕之，改太子中允，赐钱三百万。初，令中使出召，不知居处，上曰：“去中书问王某。”时人方知公言之。
    公每休暇，多与二府往还，寇莱公出镇幽，宿私第。翌朝，上顾公曰：“昨日知有客甚欢，朝廷无事，大臣和睦，诚可喜也。”
    张文节参预政事，每议定事，一一再取省览。一日，文节凭案欲前，公以手止之曰：“参政休乱，文字逐日见看，未尝有一议政事堂，动须存体，其间若有私，请辨于上前。”文节自是止之。
    公家有盗，乃官之给卒，捕系府，狱尹状奏，乞斩于公门之前。公大骇曰：“岂敢以己故而私国家法也？”遂入奏，乞府中科以常法。上宣示曰：“闻卿居第甚陋，朕密令计之，官为修营其间，更系卿意增损之。”公顿首曰：“臣所居，乃先父旧庐，当日止庇风雨，臣今完葺过已甚矣，每思先父，常有愧色，岂更烦朝廷？”上再三谕之，公力辞乃止。
    赵尚书昌言参知政事，朝廷以蜀民为寇，将命出军，赵公慷慨，气焰甚盛。时公为集贤殿修撰，石文兰中正乃赵公表弟，与公饯别于路。赵公一揖而去，公语石曰：“妇翁此行，未言成功，得不被褐，幸耶。”俄有言事者以委付太重，太宗曰：“朕已遣人徐观其处置如何。”夜抵凤翔，官吏迎谒不及，斩关而入，首驰以闻。
    杨文公病，遣医视之，曰：“以其状候来报。”夏郑公竦从朝修之行，以病伏枕，方昏寐不省，梦神人衣冠甚伟。惊寤，乃公自调粥于床下，待士如此。公之犹子睦幼孤好学，属开贡举，上书于公，愿与秋试。公使酌之以酒，曰：“吾家世以文进，见汝树立，喜可知矣。然吾在政府，惧太盛，岂可使汝与寒竞进也？当为汝求一任使。”久而无闻，再以启，公曰：“已谕太常寺，差汝作行事，不可慢也。祭祀之仪，礼乐之器，尽可知矣。”
    公犹子睦、质幼而好学，公一日览所试诗赋，召之膝下，以诗激奖之曰：“祖先敦行家声远，重庆儿孙真学文。励志夙宵能自勉，前途可望致青云。”皆拜而出，愈更勤。睦即早夭，质复召试禁中，得进士第。杨文公率两禁诸公荐入馆，有闻于时。
    诸子皆出于庭下，请公命名，公召门人公孙觉，公曰：“适诸子请名，秀才何教之？”因取公初登第时与舅氏书示之，“时先晋公万福，乃于书中侍奉，下称小名，又曰老莱，衣五彩之服，日为儿童之戏，恐二亲有忧老之意。今诸子请名，吾何以安哉？”觉与诸子谢而去。
    公与故观察使钱公若水治第，尝假数千缗于公，钱公薨，其家偿之，公皆不纳，令直集贤院。延年方数岁，公令人召之，坐之膝上，日哺以食。
    有言公幼时尝见天开门，中有公姓名二字。弟旭侍间问之，公曰：“待要身后去墓志上写，则吾不知也。”
    公婚姻皆求寒素之家，后公薨，丁公谓令王素锡白诸兄求见为昏，请诸兄问于杨文公，曰：“非先公之意也。”遂止之。
    公当国，每进用朝士，必先贵实戒曰若人才（疑有脱误），公则曰：“诚知此人，然历官尚浅，人望未著，且俾养望。”岁久不渝，而擢任则荣途坦然，中外允惬，故王沂公执政之日，常行是言，而人皆心服。沂公言行录，此亦载之。
    故尚书张咏尝谓人曰：“吾榜中得人最慎重，有雅望无如李文靖；深沉有德望，镇服天下，无如王公；面折庭争，有风采，无如寇公；当方面寄，则咏不敢辞。”
    公子雍为太子中允，勾当专勾司，因病请告，章献皇太后翌日谕两府：“王某男病，已遣中使挟医视之，王某先朝名德，卿等宜常存抚其家。”
    两宫遣中使召诸子，闻命亟往，使自中出宣命：“今早开封府奏，有盗称曾至王某坟所，可煞惊动？”诸子对以无之。中人入白，复传两宫之命，曰：“汝等上承门阀之重，善用自保守，不住往茔所照管。”诸子拜谢而出。
    公在昭应宫有宿斋，宝符阁役工有坠死者，公得报，缴奏曰：“陛下崇奉上虚，为民祈福，今反劳民损财，是违天意，乞谕有司省工惜费。”
    公在两府三十年，阴荐天下士，有终身不知者。后诸公修先帝实录，翰林刘公筠语素曰：“近日史院编修文字，有自内出者，见丞相荐举之人，慎重如此。”
    驸马都尉李公遵勖有师友之契，文公尝力言于公曰：“李侯为贵戚，好学乐善，贤侯也。”公乃作诗，惠以笺纸，李公大喜，具启事谢于门下。
    上西祀，车驾至蒲，先晋公守此郡，上幸州署之逍遥楼，见诗牌，命左右读之，后曰：“王某之父，勿言其名。”因叹曰：“王某有后如此。”公之先考旧治，辞不从行，上作遣中使持酒肴赐于行馆，翌日，公具以告谢。
    东封，二府议增饰车服，以盛法从，诸公令人于公第日讠之而无所为，王冀公钦若乃作绣鞯送公，曰：“前议恐忘，已令为之。”公使具直而置之。冀公见公不乘而讶之，公曰：“常所跨者君上所赐，非不华也，岂可更奢僭以隳制度？”
    张文懿士逊出为江西转运使，辞公于政事堂，文懿言：“士逊止历县道而未亲郡事，今辄领使职，愿闻善教。”公从容曰：“朝廷榷利至矣。”文懿起谢，后迭更是职，思公之言，未尝求锥刀之利。既去职，识者语曰：“此运使识大体。”
    故相毕士安家贫，其妻令入内典客持书干公，公因袖书呈上；“毕士安家有丐于臣，士安尝在东宫，陛下擢为相，今兹贫阙，臣实有余，亦可沾济，此事合朝廷存恤。”由是厚有所赐。
    公之兄早亡，事嫂有礼，归朝见则于堂庑间，荣国夫人日伴食，尤友爱于弟，兵部每召坐，从容于尊酒间，至夜，则曰：“我倦矣。”未尝一日废之。
    公每见家人服饰似过，则瞑目曰：“吾门素风一至于此。”亟令减损，故家人或有一衣稍华，出，于车中遽易之，不敢令公见。
    公初知枢密院时，弟旭在京掌庾，寻奏罢之。
    公之婿韩公例当远，公私以语其女曰：“尔勿忧，此一小事也。”一日，召女曰：“韩郎知洋州。”女曰：“何往入川？”公曰：“尔归吾家，且不失所，吾若有所求，他日使人指韩郎妇翁，奏免远适，累其远大也。”后韩公闻之曰：“公待我厚也。”如此而韩终践二府，以东宫二品官终老于家。公之婿苏耆应进士举，唱第之日，格在诸科，故枢相陈文惠尧叟奏上曰：“苏耆是故苏易简男，王某女婿。”上顾公曰：“卿女婿也？”公不对。乃敛身少却，愿且修学。及出，陈公语公曰：“相公何不一言？则耆及第矣。”公笑曰：“上亲临轩试天下士，至公也。某为冢宰，自荐亲属于冕旒之前，士子盈庭，得不失体？”陈公愧谢之。
    有货玉带者，持以及门，弟因呈公，公曰：“如何？”弟曰：“甚佳。”公命系之，曰：“还见佳否？”弟曰：“系之安得自见？”公曰：“玉亦石也，得不重乎？自负重而使观者称好，无亦劳我？我腰间不称此物，亟还之。”故平生所服，止于赐带。
    素年九岁，公每遇休沐，必呼之膝下。一日，见庭间花盛开，因使赋诗，公观之，乃依韵和曰：“迥与群芳异，含芳向暮春。不如松柏木，常保岁寒新。”遂出示门人公孙觉，公孙因激励曰：“以公之意，尔等岂得不勤学也？”
    公为兖州朝修使，辟夏郑公为管记。一日，召郑公语曰：“我病，自度必不起。自遭逢，尽诚以事上，尽公以待士，以私以怨未尝有毫发。每念祖父兴立门第，心之所存，惟冀有后，幼子小名公奴，恐其可教，他日学士为吾育之。”郑公出为西帅，素别于顺天院，曰：“先相有理命在竦，未能少副其意，负愧也。”因道此说，素感涕交下，对郑公曰：“闻公之言，如闻先人之训矣。敢不树立？”
    观察李公维言：“兄文靖相国初监京商税院，与公邻居，为著作郎，每暇即过从，维尝切听于外，有相对数刻未尝交一语，古人心交，二公得之。”
    公与故相毕士安、给事中柴成务同在两府，二公皆先晋公门生，翰林王禹有诗曰：“如今身后荣名少，两制门生伴凤毛。”时人传诵，今刻石于家。
    先晋公知远大，尝语人曰：“此儿异日必至公辅。”因手植三槐于庭以为识，其槐今老，荫茂可爱。
    公久参大政，子婿韩亿赴官，公弟饯于家，亲贤皆集，有群鹊数十喧噪于门，坐皆惊异，少闻堂吏报公拜相。
    公归餐，必召诸子，使之席地聚食，乃语左右曰：“剩与菜吃，此辈生长公相家，已骄矣，不可使不知淡薄之味。”
    公之子雍授官，家人欲制公服，公不许，曰：“且令着衫。”后公之弟赐绯鱼，子方得衣绿。公因语其弟曰：“我向不欲小子辈与叔同服色。”公弟拜谢曰：“我兄友爱之意如此。”公占籍全魏，自曾祖以来，坟皆在莘县，其土亦广，公自执政，即却其租，令均赡亲族。
    公陪祠东封，有子侍行，家信至，公发之，见所寄衣带以红为之，公怒曰：“我在，尔已好华如此，欲坏儒风。我死，望汝辈纯素，难也。”亟令送还而易之。
    太宗皇帝一日命苏公易简曰：“卿看两制中谁堪大用？”苏公曰：“臣见同年王某有器识，远大不可量也。”太宗曰：“朕志亦先定矣。”知公之以女适苏公之子耆，时苏公已薨，其母太夫人薛氏在堂，每至，则公出拜，叙同年之知也。
    公初登第，为岳州平江宰，赵公昌言时领漕湖外，见公异之，议以女妻公，曰：“一当禀命于亲。”时先晋公在京师，方与范鲁公质家议亲事，见其书曰：“既来禀我，意必欲之。”遂可。以归始闻范亲之说。公既贵，以女适范鲁公之孙全孙，因语全孙曰：“此亲成吾先公之意矣。”
    公尝与杨文公评品人物，文公曰：“丁谓久远果如何？”公曰：“才则才矣，语道未可，他日在上位，使有德助之，庶保终吉。若独当权，必为身累。”后丁公果被流窜。
    公晚年官重，每家人出贺，立令止之，因语弟曰：“遭遇至此，愈增忧惧，何可贺也？”
    公每有赐予，见家人置于庭下，乃瞑目而叹曰：“生民膏血，安用许多？”
    公疾革，上临视，赐白金五十两，召杨文公于床前作让表，公览，乃自书四句曰：“已惧多藏，况无用处？见谋散施，以息灾殃。”是冬，公薨。文公叹曰：“精爽不乱如此。”文公因对上前语及，上令内司宾取元草视之，后荣国夫人谒章献太后，语曰：“上见公表，泣下久之。”
    公自践两禁，岁有奏荫，每自谦抑，罕欲荐举。尝奏房弟例得殿直，上言乞除奉职，上曰：“朝廷著令素定，不可抑之。”公曰：“全未历事，恐不能任事，俟试其才，续具奏陈。”弟止除奉职。公薨，诸子白衣者尚数人。公病革，命杨文公撰遗表，语文公曰：“但叙述遭逢，望保圣躬，日亲庶政，进贤用士，不可以将尽之意，更以宗亲为托。”后推恩延赏，皆出于朝廷。
    公罢相，守太尉，为玉清昭应宫使。时公病卧，弟入白之，公乃起曰：“君臣相知，不意布衣遭逢，朝廷荣贵至此，然我久在大位，自省无过，亦君臣相知，乃得保全。”终始叩头。帝阍潸然泣下，左右皆悲哽。乃语其弟曰：“兄子淳已长，立为乞官，吾病必不起，了此一事足矣。”上览奏，谕政府：“王某所奏侄，依宰相例除之。”淳乃授太常寺太祝。
    公病，语其诸子曰：“我死后，慎勿以一文钱物入在柩中。汉文帝有言：纸衣瓦棺葬我。不从吾言，九泉之下，无福荫汝，汝等切志之。”故公薨之薄葬，始服金带，盖棺以纸易之。
    张徐公耆出镇河阳，礼有曲宴，上令彻乐，宣示坐中曰：“王某在殡，朕不忍听。”惨怛者久之。公薨，上令内司宾取公笔砚一副，言只要王某使旧者，欲与皇太子。公门庭未尝接客，公薨，上谕近臣曰：“王某家却安静，当国日亦门庭清肃。”
    吕文靖夷简、鲁肃简宗道初参知政事，二妻入谢，章献太后语之曰：“尔各归语其夫，王某在政府多年，终始如一，先帝以此重之，宜为师范也。”
    王冀公钦若自江宁府归，再执魁柄，鲁公时参大政，凡聚议，多冀公不堪语，诸公曰：“掌武相公在政府日，参政岂敢如此？”鲁公笑曰：“王文正先朝重德，岂他人可企，苟公执政平允，宗道安敢不伏？”
    冯文为侍中，有问之曰：“向与掌武相公同在政府，尽见国体，公今异于昔，何也？”冯曰：“王公德业，孰可企及？彼一时，此一时也。”
    公薨，诸子外除入见，上恻然感怀，乃谕政府曰：“王某在位最久，未尝有毫发事干朕，甚悼之，诸子各改一官。”前后大臣无此优礼。
    公薨后，长子雍诣政府求以自效，寇莱公当国，问所欲何适，雍曰：“例当厘务。”公曰：“贤者之子，安得粗使？”乃差同判太常寺。寺无同判，亦无餐。
    始也王冀公钦若江宁再归相国，因乾元节进经疏，其轴饰以金，顾王沂公曰：“向日与掌武相公同共在二府，尝以此白之，终不肯为。”沂公退，语吕文靖曰：“殊不知王公以道佐人主，岂以此末节为得也？”
