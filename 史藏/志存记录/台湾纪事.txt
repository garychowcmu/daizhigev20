《台湾纪事》（清）吴子光 撰  

　　卷一
　　纪诸山形胜
　　纪台中物产
　　台事纪略
　　纪台地怪异
　　纪台地盂兰会
　　纪番社风俗
　　郑事纪略
　　卷二
　　淡水义渡记
　　岸社文祠学舍记
　　沪尾红毛楼记
　　竹堑建城后记
　　重建新埔街文昌祠记
　　游大隘诸山记
　　金广福大隘记
　　双峰草堂记

　　附录一
　　罗校尉传
　　吕茂才传
　　谢国子传
　　刘孝廉传
　　医者许一壶传
　　吴星南先生传
　　附录二
　　台地设头人说
　　台地设屯政说
　　台地筹积贮说
　　与当事书
　　呈诸当事书
　　附录三
　　淡水厅志拟稿
　　附录四
　　禹甫公家传
　　熊生公家传
　　守堂公家传
　　蔡太孺人家传
　　芸阁山人别传
　　一肚皮集序

　　●台湾纪事卷一
　　淡水吴子光芸阁撰
　　纪诸山形胜
　　纪台中物产
　　台事纪略
　　纪台地怪异
　　纪台地盂兰会
　　纪番社风俗
　　郑事纪略
　　纪诸山形胜
　　大肚山无首无尾，如人卧地上，只一副腰腹空壳，别无精神血脉之留。山以大肚名，肖甚亦陋甚。山长三十里有奇，宽二十里有奇，有村，有市，有田亩。有果蓏，多秀色，有草木，多异香；台山之最膏腴者也。虽然，吾病其平。今夫篑假山者，方将累土叠石，刻意为悬崖峭壁，屈曲嶔■〈山上欹下〉，总不使人一览可尽，谓咫尺中具万里之势也；至于平，则无一而可者也。以此理观海，平则势懦弱，民狎而玩之矣；以此理论文，平则蹈常袭故，未免为老生常谈矣；以此理通于观人，平则甜俗无气骨，不能为忠孝节义，有愧宇宙间第一流人物多矣，非所语于学士肚皮也。世有无实盗名者乎？吾以大肚山之说正之，恐将军有负此腹耳。
　　由猫里东行五里至坪顶山，昔有古榕五株可荫暍，今萎。又六里至汛防，额设把总，驻兵三十名以御番，今否。又一里至铜罗湾，有聚落，人烟稠密，约有数百家，宫庙市肆皆具。至此分路二。一由街西南行五里至樟树林，五里至竹园仔，八里至三■〈氵义〉河，十二里至坑口，又八里至旧社；过此则为淡、彰鸿沟矣。一由街东行八里至老鸡笼庄，有小村，溪水环绕，左右人烟百余家，书塾设焉；虽山径蹊间，然路颇平坦，可以通轿马者止此。又六里至彭家庄，庄傍山，以竹围之，沿岸断涧无数，支以独木桥，却之则绝往来路；路旁皆荆棘丛刺，石角攫拿，止容一二辈鳞次行耳。过此数里为新鸡笼庄，人烟渐稀疏，皆茅房，地忽凸忽凹，且多「之」字路，怪禽声类鬼，暗树影疑人，画家所不到也；然毒雾顽云，笼■〈冖八卓，上中下〉岭头无虚日，仿佛浪泊闲风味矣。又十数里为大湖，有小村落，居民百余户，多强有力者。此处人迹罕至，奇峰陡岭，林木疏密，大小不一状，阴翳鲜见天日；更多深渊邃榖，天施地设之险隘，鹿铤走险，鸢跕退飞，直以生番作比邻，所谓径路绝、风云通，不知有汉、无论魏晋矣。
　　东隅大山，境与天接，蜿蜒千有余里，以达于海涯而止。其闲起伏隐见，蛛丝马迹，相续不断，若属者峄、独者蜀、风雨晦冥、争为奇状者不可胜数。山之极险极深且远处，豫章千寻，怪藤一条条■〈冖八员，上中下〉树枝间，蔓延以达于岭榖，长不计数百丈，中多毒蛇恶蝎，声唧唧如虫鸣，人触之立死。若人偶语，则风雨骤至，冷气袭衣袂，肤欲裂。又有若欬且笑于涧榖中者，不知是禽鸟、是鬼怪也。物产则水晶碔砆石偶随溪涨流出，番拾取之以鬻人，价值颇昂。宝之属有珠、有磺，惟少玉一种；兽之属有鹿、有豹、有熊，惟少虎一种尔。此俱大山极险且远处，生番偶一问津；亦得之故老传闻耳。
　　循大山西南境行，至山足，有深潭，水沸如热汤，常遇金砂凝结石中，光熌烁不定，番采之且宝藏焉。按郦善长道元水经注，曲阿季子庙前井及潭常沸，故名井曰「沸井」，潭曰「沸潭」，与此相类。其余船缆蛎壳之物，往往于高崖邃穴间遇之，造物奇诡，不可测也。
　　滥泉正出；正出，涌出也。沃泉县（同悬）出；县出，下出也。氿泉穴出；穴出，仄出也。见尔雅释水。田隘寮下数里至河头，沿溪行，路转峰回，啼鸟变声，怪石屹立，千尺玲珑，如壶滴、如钟乳，悬滴处山花■〈冖八员，上中下〉之。溪源出大湖，合内外洞壑诸小水，皆汇此为深潭，小鱼游泳者以百数。渡石矼，不数武有悬崖如壁立。崖下有井泉滚滚，从石罅中流出，浊如油，作金黄色，嗅之有琉磺气；以少许置水上，光焰腾腾，闻者欲呕。然价值廉于诸油，故贫家多以此代灯烛，称利赖焉。数年前，■〈口英〉夷岁以千金购之，今否。按梦溪笔谈，鄜延出石油；广舆记，石油出肃州南山，颇与此相类。
　　内鸡笼山麓有一石窟，方广不能半亩，尽日间惟闻水嘈嘈响，作沸腾声，听久之，又作斧斤椎凿声，儵忽变幻无一定音响；且水不见所出处，亦奇。按此与雷在兜率天作歌呗音、阎浮提作海潮音相类，见西阳杂俎。土人目此水为响水。厅志则曰响泉。桑钦水经、郦道元水经注所漏载也。水不流曰奴，斯近之矣。
　　由磺溪东行十余里，山腰辟一穴。值阴雨时，有火焰从中出，腾腾如釜上气，久而不灭。两旁草木皆焦。按此与蜀中火井相类。
　　凡深山必有隘。土人目隘寮曰「铳柜」，亦曰「铳库」，总以火攻为长技。诸处额设隘首与隘丁若干名，以资守御。然生番常溜出为民害，岁所杀不下数十百人，且有全家殄灭无遗育者；隘首皆置不问，惟知取粮肥私橐，致令缺额偾事。亦如近日营伍废弛，兵有籍而无人，遇事不足供调遣。草菅人命，非我圣主所忍闻也。故律例中惟此条处分极重，制抚以下皆同。留心民瘼者念之哉！
　　郡志云：台山无正名，多从番语译出。树多异类，皆内地所无。且有百虫将军，山海经与范成大桂海虞衡志所未载者。树至大无过樟，有大至四五围。树老心枯，人剔其半以为住房，中间床、榻、厨、灶毕具，可谓自辟门户，较诸申屠蟠因树为屋，有过之无不及矣。又一种树，皮似枫而粗，质微肥，嗅之有异香，土人以此当薪蒸之用。嘻！爨下焦桐如故也；世无蔡中郎，虽琴材甯足恃乎？
　　郡志云，朱文公登鼓山占地脉，有龙渡沧海之语，形家遂谓台山胚胎于鼓山。不知台山壁立万仞，空诸依傍，独辟海外乾坤，以鼓山拟之，直培塿耳。盖闽中之有台湾，犹粤中之有琼州也；郡县环绕相类，土产槟榔相类，番黎生熟相类。琼人不闻指罗浮为琼山鼻祖，而台人乃援鼓山为台山大宗，有负奇山水多矣。夫看山犹作文，文章须自成一家言，此种依傍门户之见，山灵能无恫乎？
　　台山高匹五岳，各成家数。有若天外飞来，呼吸可通帝座者；有如江南平远，山顶宽广数十里，俨具城邑规模者。至高莫如玉山，四时积雪不消，故又名雪山。然此山之处所，言人人殊，志乘中亦大概言之。曩者，嘉、彰两邑士大夫各欲私之以入志乘，几至聚讼；按此与安石争墩相类。今淡水厅志亦以玉山在淡封境内，皆谬也。颇闻玉山巅际，窥见琉球、日本如指上罗纹，然且距生番窟宅不啻数十百重。落叶满空山，何处寻行迹；欲携谢朓惊人句以搔首问青天也能乎？
　　山中居民，五方杂处，多以灌园为业。因防番患，故每出必佩鸟枪，腰间横利刀如雪。或与人嫌怨，即隐伏暗陬，发火器击之，力可及百步以外，无一能脱者。良由山薮藏疾，稍过雷池一步，即习见生番凶恶，以炮火作护符，路险且阻，处处可分身外身为逋逃计；风声鹤唳，草木皆兵，八公山景象甯有异同耶！台中有「任反不成、任征不平」之谣，习俗然也。总之，此地必不可治，缓则虑养痈，急则恐激变，即伏波聚米为山，犹是纸上谈兵，蹈书生习气。至于搴旗获丑、勒鼎铭钟之事，则绦灌之属优为之，断非留侯借箸之才得口舌奏功者矣。
　　台地山川入画，人家尤入画。奇峰邃榖、花村绣壤，无处无之。如剑潭、莲座山、龙目井诸名胜，实足补祝穆之方舆胜览之阙。惜少寺观为点缀耳。即偶有之，所住皆俗僧，不过金铙法鼓，借此为酒食计尔。然此辈虽俗，犹可恕也；更有匪夷所思者，昨有僧至自补陀，谬称化人，台民趋之若骛，及后悟其奸也，却之，僧气太索，越控郡守，守斥之，递解回籍，邑人快焉。某高士拟为檄文，其略曰：『何物头陀，托词净域。粲青莲之舌，显露机锋；参白足之禅，偏工刀笔。忽闽忽浙，数千里呼吸如闻；若弟若师，恒河沙通同作弊。视良民如鱼肉，恃菩萨为护符。须知微笑拈花，如来自有大弟子；已属分庭抗礼，穷僧都是宰官身。非徒越境勒捐，大干禁例；抑且沿门托钵，有玷清规。欢喜因缘，翻遇冤家路狭；清凉世界，何来劫火灰飞。传衣而家法全忘，健讼而法轮善转。倘遇援儒之墨翟，不嫌无佛称尊；若为护法之韦驮，合拟当头喝棒』云云。此公据经典以立言，而参之梵语，非心非佛，亦庄亦谐，晓人不当如是耶？
　　大武山为彰邑镇山，云雾常■〈冖八卓，上中下〉其顶，非天气晴朗，末由见庐山真面也。自此层峦叠嶂，愈出愈奇。东南有九十九尖峰。此峰崱屴巉嶮，绝似火中飞焰、气腾腾欲灼人者，故又名火焰山。山以内即生番窟宅也。过峡廿余里，异峰矗立，是名八卦山。此山乃彰邑枕山。踞山巅以望，则全城景物，一览无余，故前人筑垒其上，以为城中掎角云。第此山广衍散漫，平平无奇，若欲强誉之，或宜于朝旭、夕阳二时，稍有幽旷之致耳。
　　珠湖在彰境内，距城四十余里。湖方广数千顷，水渟滀而奴深者可灭顶。中忽矗起小山，高数丈许，亦如洞庭之有君山也。山顶居民数十家，书塾设焉。耕者以水际为浮田。浮田者，编竹为筏，上覆以土而种之，收获视平田有加焉。地故滨水，远方欲问津者举火烟为号，湖中人望见，即掉小筏迎之；至则酒食问讯，雅有武陵源风味，真海外别一洞天。惜余未至其处，徒得之传闻耳。
　　台郡海滨斥卤，无高山流水可纪。郡治西抱大海，终日潮汐声相闻，殊平平无奇者。惟城内风景颇佳。入北门则邱阜突起，巨木千章，居然草野气象。土人编小竹为篱笆，用作护花。或树刺桐十数株，俟枝叶扶疏，鸡犬无得出入焉。其稍雅者，配以茆屋小斋，疏密有古致。若得白描高手如李龙眠者临之，是一幅幽居粉本也，惜居此者罔闻知耳。
　　傀儡山为凤邑镇山，距郡城百余里。澎湖人为余言：天初晓，遥望日从山后飞升，如人列眉，然亦只顷刻间可窥尔。傀儡山距澎岛虽隔越重洋，然平旷无邱山之阻，如初日照见三神山，唐人以之命题，理或然也。按台山名傀儡者，土俗称生番曰傀儡，此山即生番巢穴，故名。亦犹猫雾捒、■〈冖八卓，上中下〉雾，■〈冖八卓，上中下〉兰诸处，皆从笼■〈冖八卓，上中下〉云雾取义。以台地山川，原无一定主名故耳。
　　「鲫潭夜月」为台郡八景之一。以潭产鲫鱼，故名。闻此处风景殊佳，因地非孔道，每游必费人徒之众、■〈食臭〉■〈糒，食代米〉之多，董应举所致慨于福庐也。况古称名士如鲫，姑存其名可矣。
　　酒桶山在新竹县境，山形如酒户炊桶，故名。径路险绝，谢客屐齿所不到处也。故老相传，山腰有石洞，昔有野番射猎到此，遥见一物具体人形，目眈眈似怒似骂，意欲搏人而噬之者，番急拚命走避，遂以此地为畏涂云云。一老儒争辨其非，几至攘臂。余曰：『子胡然？山精木客之说，前人已言之矣。台山安得有此？诸所传闻，存疑可也，志怪可也。即党太尉、金眼睛之类，奚辨所不必辨哉』！
　　余自光绪纪年后，车尘仆仆彰、淡间，每见一邱一壑，鸡犬桑麻，皆含画意，谓此处人家，何修而获居福地也。又游历园林，见园中楼台花木极盛，一水一石，随处俱征巧思，意甚羡之。问所与居停，半势利场中热客。一二龌龊小儒，又无能为园林生色；犹柴桑艺菊之夫、孤山植梅之叟，仅为群花作僮仆耳。此事于渊明、和靖二公无与也。董应举谓富商大贾只逐繁华，山人韵士绝无实兴；以若所云，孤负名园多矣。
　　福建续通志多纪山川古蹟，有所谓霍童者，有所谓福庐者。霍童不详其始末。福庐则叶台山相国别业也，其地在福清县境。记中言其胜概，虽虎邱、西湖无以过之，疑此记过涉铺张。岂果天施地设，海角有此奇观哉？董应举与叶公书云：『福庐不遇阁下，毕天壤不见耳』。此言殊有理。山川显晦原因时，如雁荡显于宋、黄山显于明是也。山川显晦亦因人，如摄山以沈隐侯传、圭峰以范希文传是也。然陈季常夸董以五岳，董以八仙岩敌之；八仙岩者，董读书处也。可见境虽小，贵能成家数耳。
　　台地郡邑志所载番语番曲，处处各异，如闻禽言，如读汉、魏乐府，音节错落入古，惜非重译不可通尔。按后汉书载张辅夷歌，以表汉家功德，与此语略同。诸志似本范史，范史又本东观汉记也。
　　纪台中物产
　　粟米种类以百数，故名百榖。按星经，八榖星主黍、稷、稻、粱、麻、菽、麦、乌麻，星明则俱熟。周礼天官太宰，三农生九榖；注，郑司农云，九榖：黍、稷、秫、稻、麻、大小豆、大小麦；一说九榖无秫、大麦，而有粱、菰。又天官膳夫，食用六榖；注，黍、稷、粱、麦、瓜、稌。又疾医，五谷养其病；注，麻、黍、稷、麦、豆。又夏官职方氏，豫州其榖宜五种；注，黍、稷、菽、麦、稻。又西阳杂俎，九榖：黍、稷、稻、粱、三豆、二麦。尔雅翼：粱者，黍稷之总名；稻者，溉种之总名；菽者，众豆之总名。三榖各二十种，为六十；蔬果之属助榖，各二十种；凡百榖。今按诸书所载，说多矛盾，即三世老农，犹难详晰，非特周子有兄，无慧不能辨菽麦已也。闽中诸榖，盛称占城稻，分赤、白二种，有六十日可获者，有百日可获者，最宜于备旱。宋真宗时，遣使求其种以归，故名占城稻云。余谓粮食中似贱而实贵者莫如地瓜，有红、黄、白三种，随种随获，遇旱岁不为害，且价廉工省，性甘温无毒，可作糊涂羹，可作点心小品，台人终岁赖之。东甯故膏腴地，遍处树艺，四时相续不绝，所谓似贱实贵者也。余故援张燕公钱本草之例，记其嘉种如此。夫以貌取则失之澹台，以皮相则失之季札，天下事独味也乎哉！
　　昔箕子之演畴也，以五味配五行。五味则咸、苦、酸、辛、甘是已。独蔗浆拔奇于酸、咸嗜好之外，虽自辟宗风，然非饮食中正味也。拟之人，颇似阉然媚世者流。乡愿为德之贼，蔗浆为味之贼，岂有二道哉？糖出于蔗，蔗乃台产。野史：宋神宗问吕惠卿曰：『何草不庶，独于蔗庶出何也』？对曰：『凡草植之则正生，此嫡出也；甘蔗以斜生，所谓庶出也』。汉书郊祀歌：太尊柘浆析朝酲。广志：甘蔗，其饴为石蜜。容斋随笔：自古食蔗者始为蔗浆，其后为蔗饧，后又为石蜜。本草亦言炼糖为石蜜是也。唐书摩揭陀传：太宗遣使取熬糖法，诏扬州上诸蔗拃渖如其剂云。隋书：赤土国以甘蔗作酒，杂以瓜根，酒色黄赤甚甘美。今台人酿酒，颇师此法。至俗有所谓「糖霜」者，按王灼糖霜谱：唐大历间有邹和尚者，不知所从来，跨白驴登伞山结茅以居，常书寸纸，系钱缗，遣驴负至市，市人知为邹也，至平值挂物于鞍纵驴归；一日，驴犯山下黄氏蔗苗，黄请偿于邹，邹曰：『汝未知因，蔗糖为霜，利当十倍』，试之果信。自是遂流传其法云。惟以糖制为食品，盖自周官笾人言糗粗粉餈始。楚辞招魂：粔籹蜜饵有■〈食长〉餭些；注：粔籹，环饼也，吴谓之寒具；蜜饵，方言谓之糕；■〈食长〉餭，饧也。按饧字见郑氏箫管备举笺。杜诗：粔籹作人情，此与韩宏男以人事物贻昌黎相类，则今俗亦犹古矣。总之，糖用广利普，几分食盐之半，则和滋味、悦颜色之功诚大，甯以其出身庶孽也而薄之？
　　吴氏曰：天、地、人合以成三才。天覆物，地育物，人用物。物之数号万，莫不有精液、有渣滓。人知弃其渣滓，取其精液，故一物得一物之用。油固物之精液也，种类最多。有鱼油。淮南子：蚖脂为灯，烧之，置水中，照见诸物。南海异物志：南方有鱼多脂，照纺绩则暗，照宴乐则明，谓之馋灯。此油，宫锦坊偶用之。一木油。山中有树曰乌桕，取其子压油，可为烛。一麻油，以苣蕂子为之，即刘、阮入天台所啖胡麻也。分黑、白二种；白者名香油，能调和食料。一菜子油，子大不如粒，拃油能佐贫女膏沐，拌食品，小家多旨蓄焉。此外又有瓜子油，远方人贳之；磺油，引光奴用之；脑油，疥癣家赖之。然诸油虽佳，犹未若豆油之利普也。台地除桐油、■〈木茶〉油所出寥寥外，独有豆油，估客多居作奇货，得价即拏舟互市处，还之日获赀辄数倍焉。
　　陆羽茶经：一茶、二檟、三蔎、四茗、五荈，亦互见尔雅云。金史：七品以上官方许食茶，仍不得贩卖及馈献；不知清茶一串，陆宣公早思谢绝泛交矣。唐代最重紫笋茶。其茶产湖、常二州界。造茶时，两太守祀泉神，乃造茶充贡；其品贵可想。茶故闽产也，以武夷峰为第一，实因蔡君谟得名耳。台湾产茶之区在淡北内港山内，其佳者往往不减武夷。每岁所出，不下数十万缗。■〈口英〉夷久以奇货居之。次则淡南猫里诸处亦产茶无算。导引家云，解肌清热，明头目，卓然佳品也。惟近日鬻茶者几有买椟遗珠之弊，且种类甚杂，恨不起陆鸿渐、玉川子于九原而问之。
　　鱼之怪至南北溟鲲鹏止矣，然只庄子寓言耳。相传鱼最大者不穴涨海，止在海岸深浅适中之处，盖涨海则狂风怒涛，颠簸震荡，水族艰于寄顿故也。值天妃诞辰，大鱼由外洋入内港，首浮沈作顶礼状，犹人世之朝参然；且其游泳处辄多小鱼为扈从，嘘气一喷，风起水涌，蒙蒙流白沫，数十里不绝，舟行者最畏此。或望见，急竖八卦旗于舵楼侧，轰然鸣金鼓、焚楮镪送之；不然，则有澹台夹舟毁壁之患。又广州记：鲸鲵目即明月珠，故死不见有目；侯鲭录所言海上三日并出之说略同。世谓鱼目混珠信矣。然探骊龙颔下珠者，则又何说？造物之不可测也如是。有老渔者为余言，曩结网海滨，获得一怪物，面目口鼻具体人形，见人则合掌嘻笑，如金装弥勒佛状。按此即木华海赋所言海童塞路者是也。时伊心怯甚，因捏金纸替身并楮帛等厌胜之。不浃旬，钓舟覆，溺于水濒殆，遇有同伴船相救，吐腥涎升许，良久始获苏云。昔人言察见渊鱼不祥，信矣。更有鱼名海猪，多脂，与羹宜，然味薄微腥，不及刚鬣远甚。又余客彰时，曾见鱼壳烛笼，色青黑，浑身有针长寸许，尖锐能刺人，空其中以为灯，形颇类壶甘，光怪陆离，竟索之枯鱼之肆，亦可见山海间无奇不有、无怪不储，徒挟瓮里醯鸡之见以自满足，奚可哉！又正字通，海■〈鱼叚〉大者，土人脱壳，空其中，置灯望之，似龙形，颇与此相类云。
　　昔管子之治齐也，虽以子若女食盐一升、半升之数，亦会计必周，人无不嗤其琐屑；然齐日益富强，功业到今赖之。汉兴，桑、孔祖其术以筦利权，贻讥史册。乃张平叔更欲官自鬻盐。夫腰悬印绶而手握牢盆，类乎不类乎？盐，种类最多。饴盐、苦盐、散盐，见周礼。形盐，盐虎形，见左传。所出之地，或在木，或在崖；然沃饶近盐，总不若河东盐池为最着。池长七十里，广七里。李唐时，韩滉上言盐池生瑞盐，实土德之上瑞云，是贡谀也。第滉为韩休之裔，休清类宋璟，父子有功于王室，见唐书本传。韩文公盐法条件，多用案牍中语，几与任昉奏弹刘整文相类，惟通达政体，事事可见诸施行，虽曰盐荚之文，优于舍人官样多矣。但唐代善治盐者，刘晏一人已耳。两淮盐课，元、明皆倚为军国之需，本朝因之。独江右距海辽远，盐不产于其乡。向遇豫章人，为余言渠处食盐之窘；盖由豫入粤，必经大庾岭，道阻且长，挑运维艰故也。台地产盐无几，又内地滨海奸民多贩私盐至台，随处发卖，故盐法不胜其弊。然愚民何知，只求赤米白盐，世遂周彦伦之隐愿而已矣。
　　台山惟樟木最大，即古称豫章材。村人业樟脑者，起山寮，作土灶，侦樟树坚光微臭者，削令成片，先浸渍一宿，拾置釜中，上覆以粗碙，其下以水火逼之，类人炊黍者，气腾腾上蒸令透，一昼夜取碙出视，四周凝结如霜，是为樟脑。初，台地所产樟脑，皆私贩于夷人，价直最昂，每百斤值十金、十数金不等；后有网市利者开设匠馆，以抽其税，因遂归官云。又故事，台郡修造战舰所需木料，岁由匠首配运，输之官厂，不能无需于樟木，为烧樟脑太多，则巨樟损剥必多，有误办公，故税馆曰「军工料馆」，亦古人征商抑逐末法也。今锥刀之末，民争恐后，牛山濯濯，顿改旧观；然因此故，生番失所凭依，且以山川好生，萌蘖犹存，此事于德产仍无损焉。惟台山树木，自汉、唐以来，人迹未至，寿不可以年纪，偶因采木之故，遂戕斧斤，此非人之为也，楚狂所谓山木自寇也。桂可食，故伐之，漆可用，故割之；人皆知有用之用，而莫知无用之用也。庄子亦云，周将处夫材与不材之间，有旨哉！
　　台事纪略
　　封禅书八神，有天主之目，然中国从无以天主堂立教者；其作俑自利玛窦始，今之西法为其所授。余尝以摄腾、竺法兰比之，盖白马驮经实始汉明帝，而大秦鸠摩罗什远在后代，史书可证也。独洋药制由■〈口英〉咭唎，此药非人力所能为，乃天生之以耗中国之金币、毒万姓之身命者。泰西人富强由此。去冬，日本有琅娇之败，被生番戕杀几无孑遗。今夷船麇至，声言复仇。我中国皇帝特遣船政大臣沈葆桢至台，相机调度，专以安内攘外为务。嘻！此广陵散古调也，中国不弹久矣。初，林公则徐之督粤也（事在道光年间），如赵鼎力辟和议，禁绝洋药，将蕃舶货物焚毁殆尽，夷人恚且恨，乘机煽乱粤境，几不支；广州有顺德县士民，素怀义愤，衔之，请于大帅，愿领精锐拔戟自成一队，克日与夷人决战，帅大惧，乃不果行。时承平日久，人不知兵革为何物，诸藩镇粉饰治平，日以四夷向化之词为嘉猷入告，决计调停，致命劗３发文身之徒，桀骜不驯至此，非肉食者之过而谁过与？今王赫斯怒，雷电之威声一震，山鬼之伎俩立穷。迨告厥成功，余虽才非班掾，勒石燕然，铭大汉功德于不朽；亦当援柳州平淮夷雅事例，谨制铙歌十二曲以纪其盛。所谓思报国恩独惟文章，鱼鱼雅雅，何遽出古人下乎？直濡笔俟之耳。第余僻处山村，鲜所见闻，矧军机主密，阃以内语秘，外间莫能知。又是役也，主兵者日本，非■〈口英〉夷；■〈口英〉夷尤险毒，发短心长，是春秋卢蒲嫳一流，安知彼不观鹬蚌相持，思于此中规取渔人之利哉？备豫不虞，古有明训，司北门锁钥者慎之！
　　■〈口英〉夷立教，奉耶稣为宗主，又与天主教异。余粗阅其书，多言因果事，略似释家天堂地狱之说。耶稣源流不可考，若佛则约略可言。按暴秦时，沙门室利房等至，始皇囚之，夜有金人破户以出。汉武帝时，霍去病过焉支山，得祭天金人以归，帝置之甘泉宫；金人者，浮屠所祠，今佛像即其遗法也。哀帝时，博士弟子秦景使伊存口授浮屠经以至，未之信。逮明帝夜梦金人飞行殿庭，以问于朝，傅毅对曰：『天竺国有佛，即神也』。帝遣中郎蔡愔及秦景使天竺求之，得佛经四十二章、释迦立像，并与沙门摄腾、竺法兰东还。以是考之，则利玛窦如暴秦室利房之流，若摄腾、竺法兰，朝代相去远矣。又刘向列仙传、鱼豢魏略与牟子所论皆大同小异。一说，春秋庄七年夏四月辛卯夜，恒星不见，夜中星陨如雨，为佛出世之辰云云。余阅此，如七圣迷涂，茫然不得其指归，徒费搜索耳。今二氏伪造游言，慢黩殊甚。其尤贼道者，莫若比邱尼之语，正学不明，非圣无法，当亦韩吏部所太息痛恨于九原者也。独怪傅氏，系由良弼，历代多闻人，傅毅、傅奕，其翘楚也，乃或佞佛、或辟佛，先后一家之中，各立宗旨，何哉？惟无识故尔。然则傅武仲卑之无甚高论可也，独青山白云人千古不朽矣。
　　台地东南半壁，以海水作藩篱，大小岛屿分峙于南北边防者，如澎湖、琅娇诸处，水程一、二日不等，皆设重兵为防守。今琅娇命作恒春县，亦若断匈奴右臂意也。地气分南北，中有小黄河界之，人目为小中华，大山大海，屹立无俦，诸夷之觊觎也久矣！
　　鸡笼积雪为郡志八景之一，亦傅会之辞。台地稀见霜雪。一日之间，气候不同。如五谷、蔬菜、草木诸植物，四时相续不绝。余游园林，见有桃、梅、莲、菊并作一处开花者，真咄咄怪事矣。衣服不拘春、秋、冬、夏，惟视寒、燠为节。有六月盛暑，而重茧衣裘，与薳子冯同病相怜者；有冬至飞灰，虽单衫半臂，在宋子京犹嫌多事者。至若厮役辈，直袒裼裸裎，惟柳下惠可与同群耳；此禅家所谓一丝不挂，犹是阶下汉者也。
　　各国皆有土俗，最怪者如回回之俗。小儿数岁，其父母买一牝驴缚置床侧，入夜，以小儿阳物导入驴阴中养之；俟此物壮伟，乃得婚娶云。暹罗之俗，儿幼时将阳物剖开，取珍珠嵌入深际，亦有因此毙命者，殊可哂也。中国妇女多喜裹足，盖作俑于李后主逢场偶戏，寖成国俗。足纤小不及三寸，步履维艰，如杜牧诗钿尺裁来减四分，为卫风硕人一章别开生面，已属无谓；乃唐人咏华清宫云，窄窄金莲露新月，诗用潘妃步步生莲花事犹可言也；至取悬象着明之灵，下比妇人女子之足，冠履倒置，无过是者。按此句，与宋玉高唐赋所言云南阳台事相类。今裹足之俗遍天下，好事者喜其状如竹风摇曳，为袅娜、为娉婷，争妍取怜，壹似五官百骸皆属赘物，惟此处乃大关节目所在也，家家遂学凌波步矣。
　　易干凿度，上天将降嘉应，河水先清云。台地浊水溪亦称小黄河，源出彰邑内山生番界，其水泥沙居十之二、三，终年水浑浑，不见有澄清之日。惟戴、林盗兵时，溪水清者弥月。河清非瑞，昔人已辨之矣。一说，此水上流浅狭，其浊由泥土冲激所致。然何以流经数十里、百里，至出海犹浊也？因地邻生番，难为张骞寻源耳。
　　大甲溪出东势内山生番界，其源可以滥觞，水潜行地中约十数里，他涧榖诸水始汇聚一壑以成洪流，非舟楫不得渡矣。此溪乃淡、彰二属巨浸，每南风暴作，必夜吼，声闻数里外不绝，即风日晴和，亦水涨不可方物；且溷浊如土色，至旬日始复常，亦一奇也。沿溪水土最恶，粗沙大石与风水相击撞、迁徙无定所致。徒杠舆梁，功莫能施，盖此非德水也，乃畏涂尔。
　　或疑郑氏辟国时，屏声色、绝纷华，贻谋宏远；后乃风同郑、卫，何耶？余按陈太姬好巫觋，国人化之，今株林月出诸诗，犹可考证，所谓楚人鬼而越人禨，自古巫祝纷拏之地，未有不淫乱者。齐襄公姑姊妹不嫁，名曰巫儿，管仲女闾三百人，皆载在简策。台地多巫觋，却少女冠子一流，盖斋鱼粥鼓、冷雨孤灯，非有根器者消受不得清凉世界耳。近日文教覃敷，敦崇节义，遂有怀芳履洁如秦良玉之拔刀断袖者矣、慷慨激昂如曹令女之截鼻誓心者矣。佣中狡狡、铁中铮铮，此事不仅在鲁男子也。
　　内地雨水多在三春，台地则多在夏；然北路犹时发时止，独南路至端午后无日不雨，土人谓之「骑秋」，此天时之异也。彰化以下，平畴沃壤，距山最远，觅一小石不可得；若淡、彰之交，则野水病涉，无处非山，无山非石。且大肚山以内，居民颈多瘿疾，如附赘悬疣，医药无一效者，此地气之异也。南路称生番曰「傀儡」，故凤邑山镇曰傀儡山。北路或称沙连，或直称生番，此方语之异也。
　　台山树木，皆嵇含南方草木状所不载。一种色微黄，颇似黄柏，彰属称黄肉，淡属称柏，其实非柏也。一种色微赤，颇似紫檀，土人称为「加冬」，皆臆造也。比二木，匠石贵之，每势家制椅案玩器，必取材焉。台山佳树如林，美不胜收，因司空见惯，遂觉不鲜耳。
　　台俗贫人多重女轻男，所谓生男勿喜、女勿悲者；此非为门楣计，为一株钱树子计耳。妇女白晰，善修容，谙刺绣，其工致不亚于苏、杭；性尤慧黠，能会计持家，远出男子右，故贸易之事多归之。遇乡村演剧，则结伴至戏场，男女杂沓，婆娑作态，乃桑间、濮上风味，颇不雅观。汉圈称作陈留风俗传时，甯有是哉！
　　尔雅：徒歌谓之谣，如郭茂倩乐府读曲歌，奈何许石阙生口中、衔碑不得语是也。台地村女颇善此，所歌非词非曲，大概皆淫辞，即绿珠懊侬歌、刘禹锡竹枝词之类，其声如怨如诉，悲音促节，柔情古意，更阑烛炧后听之，令人戏歔欲绝。白香山云，忽闻水上琵琶声，江州司马青衫湿，其一往情深之处，惟老于温柔乡者知之；然总难以言语形容，所谓盈盈一水闲，脉脉不得语也。
　　礼：人死掘中溜而浴，毁灶以缀足，颇称烦费。番俗学杨王孙裸葬法，死则瘗床下，不封不树，谓之「鬼室」；正气歌所云，阴房阒鬼火，春院閟天黑是也。夷狄畏鬼，故徙宅惟恐不速焉。
　　番俗有持赠而无乞贷，如无怀、葛天，老死不相往来。性又朴拙，故无倡伎、盗贼。虽结绳而事罔弗治。其时日，视月圆若干度为准。真羲皇以上人也。惟性嗜杀，不可向迩。按山海经，少咸之山有窫窳，咸山有合窳，皆人面兽食人；生番即人面兽之类耳。
　　番女配人，则凿当门一齿，以别于处女。又脸际必刻而黥焉，俨若中国刺配一流，怪矣！相传番女之刻颊也，令有力者以绠缚女于树上，一人持铁针纵横刺之，则女大声痛呼，謈震山榖；亦有创甚至数月不愈遂死者。余闻此事未终，泪几数坠，谓洛邑顽民，民顽由俗顽也，真所谓刻划无盐者矣。
　　袁简斋杂着有彰化县鸡爪番之说。按此即生番下体无衣、无行縢，平平无奇，加以「鸡爪」二字，则骇人听闻矣。袁又有彰化内凹庄之说。按凹乃「山」字，讹作「凹」。台地凡僻远处，皆称内山云。
　　吴子曰：四裔多番族，尤莫顽且劣于台地之生番。岁杀人如麻，深为台民之害。第番处岩穴中，土产俭薄，皆非日用必需。凡铁器、兵器，无不取给于人者。是生番之祸由奸民，若禁绝其源，则番之毙可坐而待也。至张奂言羌亦一气所生，谬矣。
　　纪台地怪异
　　菑祥从古有之，要视官斯土者之德政何如耳。自秦喜言祥瑞，炎汉复然。朱鹭、天马，以之入乐；五凤、神爵，以之纪年；粉饰治平，宣付史馆，后世多谶纬术数之学者以此。按唐书百官志，礼部郎中员外郎掌图书祥瑞，景星、庆云为大瑞，其名物六十四；白猿、赤兔为上瑞，其名物二十八；苍乌、赤雁为中瑞，其名物三十有二；嘉木、芝草、木连理为下瑞，其名物十二；皆祥瑞之类也。汉书五行志，风俗狂慢，变节易度，则为剽轻奇怪之服，故有服妖。刘向洪范传，君严猛而闭下，臣战栗而塞耳，则妄闻之气发于音声，故有鼓妖。许慎说文，衣服、歌谣、草木之怪为妖，禽兽、虫蝗之怪为孽。南部新书，唐安史之乱，法度隳绝，内臣戎帅，竞治第宅亭馆，力穷乃止，时号木妖。又汉志云，杀不以时有草妖，云风■〈夶上灬下〉然而杳冥为夜妖。皆所谓灾异也。夫醉人为市中之瑞，观此则德宗之政刑可知；九月非梨花之时，观此则宰相之材具可知。姚元崇一生相业，半为谀辞所掩，此舍人齐澣所以不言忠臣而言才臣与？
　　咸丰中，白沙墩有巨鱼乘暮潮入，卧毙沙滩上。鱼长十余丈，高二丈许，大称是，黑质鳞鬣作刺蝟状，巨口如辟双扉；或举木板置其口，取道入鱼乙深际（尔雅，鱼肠谓之乙云），空洞若房室，可容数人起立，中有臂钏、辫发及骷髅等物，盖舟沈人溺死者辄被毒口吞噬，楚辞所谓葬江鱼腹中者此也。其肉腥臊不可食，通身流黄金汁，臭味恶而远闻，犬豕避之。有黠者取肉少许试煎，果获油无算。远近传播，沿海十余里，人争屠割鱼肉，辇载以去，至数十日乃尽，童叟疲乏。又有取鱼脊骨为臼、为桥梁者，称利用焉。
　　次年，后垄港渔者捕得一巨鼋，头大如五石匏，身横二亩许；道傍见此者咸憆也。
　　渔人用牛车数辆，辇运至猫里；市中人将依郑子公异味故事，食指跃跃动矣。时刘修堂孝廉在猫，睹而心恻，急赎以金，募健儿十数辈，舁鼋致之海。鼋屡回首左右顾，微示铭感意，久之乃蠢蠢入水而没。东海波臣与？河伯从事与？牛渚矶头，水族万状，惜不复令温峤燃犀而遍照之。
　　道光中某月日，有星陨于北庄。庄距彰邑四十里。时余客留彰地，有友人语余曰：『若欲游星宿海乎』？余诧曰：『予非张骞凿空才，何处得黄河源而一问津也』？曰：『落星耳』。遂邀与俱行。不数里，入一室，主人谢氏，天星名，史迁所谓农家者流也；揖而与之语，问星处所，则指案上所供石以对。谛视之，径仅尺余，色黝黑，中有小孔穴，璀璨剥落，颇与磁石相类云。当星陨时，举家齐诣瓜棚坐月，倏有物，声蓬蓬从空坠下，入田泥中，深至数尺许，群舁出之，拂拭焉，供诸神座。闻主人奉祀颇虔，后因其无甚灵异，竟弃之，今无处觅生活矣，惜夫！吴子曰，观此则昔人在天为星、在地为石之说益信。或谓此天星之谴谪者，世传支机石，然与非与？
　　二十九年冬，薄暮，有三日并出如品字，良久始没。考之史册，十日并出，两日并出，三日夜见，日再中，及日食或食尽、或不尽如钩，或数日并行，皆纪异也。时三日现形，论者以为日乃人君之象，故礼曰天无二日、民无二王；今天象若斯，固占验家所深忌。幸是时日将入虞泉，非高舂耳。逾年正月，成庙哀诏至；又发匪蜂起，窃踞江城者数年，后官军分道征讨，缚渠魅至，尽诛之，南京平。
　　咸丰初，吞霄港口有铁船随风潮入，搁浅坝上。船首尾计九十余步，阔三十余步，高三丈许，浑身皆铁，无一板相间杂者间船式诡异。询诸老洋客，谓此不特中国所无，即东西洋诸国以十数，亦未见也。尤奇者，船中并无一人一物存，不知何代何国所制。观此，杨素五牙大舰方之，蔑如矣。初，船之至也以丙夜，声若山崩石裂，人不知何怪。日初上，始闻人言，海墘有船，岿然如邱阜，似不从人间得来。由是远迩传播，日数百人踵至，争欲藉此以广见闻。遂有二三铁汉，以为此傥来物也，捶之剥之，类混沌日凿一窍者然；久之，无所得，乃鸠集良冶数十辈，炉灶立焉，其橐龠似人房屋出入处，声隆隆如雷鸣，烈焰蔽野，数里外草木为焦。好古者谓此几于造化为炉，阴阳为炭气概，疑自欧冶子铸剑后，久不复煽兹炎火。惜尔时装炭击橐者之犹为凡夫耳。力专功深，除船腹底坚牢不可动，业将船两傍铁板逐层剥落，惟余一舵一碇，沉重异常，乃乘铁熔液时操大斧錾却使入海，然船底犹如故也。后因风涛冲击，船漂流无定所，遂没溺海中，踪迹今无觅处矣。其铁散入冶家最多。为毒浪深啮，故性顽而脆，不宜于制器。大冶以为不祥之金，盖指此种云。一说，船际或贮军器、火药，偶不戒于火，并人与物作灰烬，故为虚舟。庄子所谓虚而遨游，泛乎若不系之舟，知言哉。
　　是岁春夏之交，坪顶山有古榕五株萎死。山距猫里五里。树之植不知几何年，荫可数亩许，轮囷磥砢；远望童童若车盖。相传树有神灵凭焉，理或然也。其侧立草舍数椽用枝柯代陶瓦，茂密堪蔽风日。鬻粮食者依止其间。地故当通衢，往来行旅，相续不绝于道，皆赖绿阴以为纳凉之所。故国乔木，使遇钱■〈浦上女下〉留，必锡以「锦树将军」之号无疑也。今大树飘零，炎官火繖，欲借一枝之栖而不可得，从此消夏湾变作头痛山世界矣。吴子曰：牛山之木勿论已，读甘棠一诗，知召伯之德泽远焉。今萌蘖幸有存者，栽培易以为力，奈何封植嘉树，独让韩宣子专美前古也？噫！
　　咸丰壬戌春，彰邑奸胥戴万生作乱。将乱前数月，彗星屡见，见辄旬余。未几贼起，嘉、彰之交陷为逋逃薮，台郡几不支。幸淡水严兵壁，大甲守益坚，全属始得安堵。逆贼困踞彰邑，久之乃伏诛。
　　同治甲子端午前四日，大雨翻盆，三昼夜不止，溪涨滔天，冲坏田园无算。又海潮挟溪涨为患，怪风骤起，海水骇奔，凡港■〈氵义〉内所泊大小船只，连■〈舟宗〉击碎，无一完好者，漂溺百余人，所伤损货物倍之。是番沿海一带，俱惨被风灾不可言，而后垄尤甚，为近年所未遘也。故谨书之，以缀于五行志之后。
　　是岁秋，有高丽国渔人数辈出海捕鱼，遇风漂流至台湾之淡水港。时当闱试，适见于沪尾舟中，为余言所遭如此。夫高丽至台，计程万有余里，以一叶浮萍，经如许怒涛毒浪，随风飘荡，自分万死无一生理，卒能使行人安稳，布帆无恙，不至葬于江鱼腹中，亦一奇也。但此事海上无岁无之。本年春季，有琉球国小船泊福州口岸，人数与姓名历历，皆那霸府人；某月日，以经纪往某处所，为怪风所厄，舟几碎，飘泊旬余，始得见山，至海岸问之，为福省海坛镇所辖地。官给以需费，且觅便船，使舵工识水路者载归伊国；恤难民，亦柔远人也。见夷人公报，又云电线一节，海滨人捉搦者众，致工巧无所施，意似恚且恨者。踪迹诡秘，官不得过而问焉。按艺事乃红夷长技，遇万里事紧急，一线飞报，神速有若闪电，故名；唐代明驼使所不逮也。然鹰眼■〈圭黾〉声，非我族类，实逼处此，夫岂中国之福哉！
　　光绪丙子冬，淡地奉檄开采煤油，役久而功不就，罢之。初，猫里内山有石穴产煤油，可佐灯烛，岁鬻红夷以为常。久之，夷与夷交哄，几酿大衅。上宪恶其生事也，封之。迩因开辟台山，当事重议开采，起营汛，募夷人为工师。其法：就该地凿一井，径仅尺许，铸铁管如烟窗，每段长丈余，逐层衔接，用铁锥重可千斤，旁以木架绳索为辘轳转之，令锥下击，所遇粗沙大石，俱糜碎成泥，真巧思也。其井深数十丈，油日所出数百斤。未几，井底铁管被敲击逼切，气闭塞不复通一窍，水啮石泐，铁锥中断，万夫拔之莫能起。夷人目眙气结，口噤吤不能出一声而休焉。后遂无敢问津者。吴子曰：是役也，甫施功，乡愚皆知其妄，即为之亦必试可乃已（？），于军需始有裨益。不知者视作大工役，如时文家小题大做法，蕃汉伻来，岁縻金钱十数万，旋开旋塞，劳而无功，犹幸考绩者之从宽典耳。
　　纪台地盂兰会
　　东京梦华录：中元节以竹竿斫成二，脚高三、五尺，上织灯窝之状，谓之盂兰盆。按盂兰盆经目连比邱事，天竺云盂兰经，此言倒悬救器也。是会台地尤盛。届期，为首者斋戒起灯竺，高数寻，悬烛笼其上，光荧荧照彻四野。依庙为坛，施彩结，四壁挂古人山水名蹟几遍，旁置金鸭，爇沈水香，氤氲满室。诸螺钿椅桉，悉列缥瓷及古鼎彝玩器，甚洁清。又假楮帛，饰金银山与土地仙佛形状。金迷纸醉，如入银世界中。晚放水灯，或送王爷船。诸执事人等役惟谨，无敢譁失礼者。质明日昳，大陈给孤园，冥镪山积，羊豕数十重，穷极侈丽。凡山海珍错、糗■〈米耳〉果蓏之属罔不备。秃子喃喃诵经呪，以喧杂故，语不复可闻。其坛外则梨园歌唱，百戏镗鞳，缘橦者、弄猴者、吞刀吐火、喝雉呼卢者，各以技奏。但见万人如海，豕突狼奔，算不尽恒河沙数，盛哉！夜漏三鼓，焚冥帛送神。将彻，恶少年三五成群，奋臂夺神餕以去；稍拂之，则弩目视人，无敢撄其锋者；谓之「抢孤」。若贫家，则仪文稍杀云。台人惟此节縻赀财至广，皆自谓发阿耨多罗三藐三菩提心者，周处风土记所未载也，故记之。
　　纪番社风俗
　　吴子曰：予故汉番君（讳芮）苗裔也，于今为庶、为清门矣。番音婆。考国策、史、汉诸书，无有指夷人为番者，惟周礼九畿有番畿，亦曰蕃服；注，蕃者其地最远，藉以为籓篱也。又夷、镇、蕃三服，皆为蕃国云。全台皆番地。番分生、熟，风俗亦异。曩者，郡伯邓公传安着番俗近古说，傅会经义，痛抑纷华，欲使人反本复古；一篇之中，三致意焉。秦穆公之霸西戎也，其言以忠信为质，以礼乐法度为后，中国夸戎狄以此，由余意不满中国亦以此，读史者自知之。予寓岸里社数年，乐其俗多有在羲皇上者，泯泯棼棼，安得尽人而效之以复隆古也。作番社风俗通一则，以缀于应劭风俗通之后。
　　台山皆番薮，莫知所自来。或以宋零丁洋之败逃至此，恐未必然。群栖岩穴中，脸际刺花纹如鬼，自稼自食，尤以射猎为事。性嗜杀，每出必腰弓矢，手执鸟枪火器，伺人于险僻处毙之。仍用赵襄子于智伯故事，漆其头以为饮器。家无论富厚贫穷，总以此物多寡相雄长。其语音如博劳鴃舌，诸处不同。各有酋长统率，无淩夺也。所需以食盐为第一，铅药、刀戟居其次。有能译番语通彼此之情者，则贸易之利归之，谓曰「番割」。按周礼有闽隶、夷隶、貉隶，夷隶掌与鸟言，貉隶掌与兽言；春秋传介葛庐闻牛鸣，亦其类云。
　　鹿产于台山。番性嗜鹿，故常田猎。茸最珍，茎次之，皮肉又次之。鹿倒毙则生啖其血，以为大补元气。余始不得其解；一日读左传襄公十四年，有我诸戎驱其狐狸豺狼之说；且云，譬如捕鹿，晋人角之，诸戎掎之，与晋踣之戎子数语，叙家世与战功甚悉，始知其贻谋远也。厥后魏绦和戎，所谓贵货易土，土可贾焉者，于晋未尝无小补云。
　　内山生番女，间有佳者，惟雕题凿齿之风，百世弗改。按题者额也，即额也，见许慎说文及尔雅。雕题者，刻其额、涅以丹青也，见史记越世家注。但古则刻于额端，此则刻于两脸。不止颊上益三毫矣，更加之凿齿，使狗窦中开口且戕口，是鬼方国一流人物，钟馗小妹之思啖也宜哉（以上生番）。
　　方书有华陀五禽之术，诡秘异常，后惟李笠翁深得此意，固不假药物为医也。今番俗亦有百道之说。其法令病者力疾出户外，被发正立东向；司禁魔者皆老番妇，亦散发，手树枝禹步作咒语，喃喃不可晓，时以树枝拂病者毛发，若梳栉然，约食顿饭顷乃毕。问之，有验有不验。即番有窃盗之事，亦用此术治之。其术传女不传男，亦中国师巫之类耳（以下熟番）。
　　周礼首服有所谓副编次追衡笄者。副谓覆首之饰，编谓编列发为之，若今假书然。次随发长短为之，所谓髢也。衡所以持髻，垂副之两旁当耳，其下以紞悬瑱笄，所以卷发，亦谓之簪云。此外又有金玉条脱、金玉步摇之类，世俗称之曰首饰。番女斲雕为朴，皆素面，但结束其发毋散，仍翦前发，留寸许以覆额，颇有孟光椎髻风。嘻！发则犹是也，而倭堕盘桓、鸦鬟蝉鬓之仪，不可复睹矣。
　　汉书食货志，千里负担馈饷；春秋传或言负担，或言负荷；孟子，颁白者不负戴；晦庵注，负任在背，戴任在首云。今番俗有负而无担。家制一竹筐，容三、四斗不等，以藤为带，长短视人肩膊。藤性柔而韧，故负重不坠落。凡薪米什物，举置其中，行则负之而趋。近有学为肩挑者，用夏变夷，是或一道也。
　　礼玉藻：日五盥沐稷而靧粱；注谓以淅稷之水洗发，以淅粱之水洗面云云。番女皆赤双趺，却膏泽而性喜浣濯，颇有玉藻风味。日向溪中洗足及头发，浴竟则随手绾之如常仪，此与古人慵来粧相类。一说，猴喜沐，故称沐猴；嘲楚人者曰沐猴而冠云。独杨妃当日赐浴华清一段风情，今虽施之图绘，恨不得生其时，借曹共公于晋重耳骈胁事例一薄而观之。
　　卫侯效夷言，为公孙弥牟所讥，见春秋传。外国称大人曰「那颜」（明史），称事事无碍曰「查即兀该」（元史），故辽、金诸史创立国语解一门，古史所无也。番语处处不同，听之多作都卢与嗗■〈口鹿〉声，或数十字为一句，或二句而兼综数事；语啁啾不可晓，正赖重译通之。向有名无姓，今亦臆造汉姓。除岸社番姓潘外，余则赵、钱、孙、李，各自成一家数。按此与陆鸿渐筮易定姓相类。凡称人名，必将其父名系属其下，以示有别。家讳之谓何？当取昌黎讳辩使读之，惜番不足与语文墨耳。
　　郊特牲：殷人尚声，臭味未成，涤荡其声，乐三阕然后出近牲；声音之号，所以诏告于天地之间也。番俗深得礼意。其祀先多鸡鸣时，必夫妇亲之。陈设皆如汉人，惟将焚镪帛顷，则子姓兄弟咸出室门外狂叫，声咻咻然噍杀而远闻，大约是请祖宗飨食之意。按古礼，人死则将衣服升屋而号曰，皋某复，以招魂也。但古用之始死，番则用于祀时，微有不同耳。此唯元旦则然，平时不拘此例。
　　埤雅：獭取鲤于水裔，四方陈之，进而弗食；世谓之獭祭鱼。盖自祭其先，如貙豺然。或曰，獭一岁二祭，豺祭方，獭祭圆；言豺獭之祭皆四面陈之，而獭圆布、豺方布也。今番俗于祀先前二日，各出水滨捕鱼儿一二枚贮筠筒中，归则悬挂树上风干，俟次日取回家，当作祖宗供之甚谨。又于悬鱼树下煨榾柮，相向若围炉赏雪者然。新年争以家藏葫芦系之空间处，累累如悬壶，比户皆然。此与陶榖依样画葫芦何异？
　　古史称飞廉善走。册府元龟趫捷部有黄法■〈奭毛〉之名，亦见南史本传。番俗元旦前一日，酋长使人立旗帜于十里外。旗皆红羽毛为之，仍分上、中、下三等。次早，令社中健儿拚命往抢夺，为捷足者所得，急持归，标诸己门首以表趫捷。按此与竞渡夺锦标相类。足捷者谓之「马达」，半少年无妻室者。凡奔走之役皆属之。嗜饮博，暇则歌呼呜呜，通夕不寐如鳏鱼。周礼所谓闲民无常职，高丽方言所谓白日汉者也（见孙穆鸡林类事）。
　　番妇衣服颇似汉人，惟上衣略异。衣以梭布为之，色尚黑，似半臂而增袖，似对襟褂而短秃。暑天或以兜肚护其胸，比于杨妃之金诃。其下体则用花布数幅围绕之，有杀缝而无襞积，略似裙然，与古犊鼻褌异，与金厨娘护垢■〈君，吊代口〉亦异。其他服物皆俭素，完且弗费，深得太古礼意。且不脂粉，如虢国夫人惧污颜色；不画眉，虽有张敞笔札无所用之。此风贤于中国女子远矣。
　　番俗重女轻男。子壮，则用暴秦事例出赘于外，如人之嫁女然。以曲櫱为大礼，番众饮数日始散，谓之「牵手」。男恒制于女。有犯淫者，酋长将奸夫淫妇所居栋宇毁之，使之家徒四壁立，颇有司马氏与文君居成都时风味。
　　郡志云，番女嚼米为酒，非也。番俗酿酒，亦以曲櫱为主。曩有潘君春文者，饶于财，慷慨好宾客，且精饮馔，为海疆第一家。常招饮，席间见尊壶者面其鼻；余曰：『嘻！此敬君礼也，古矣』。已而出佳酿，有葱白色与红赤色者，即周礼所谓盎齐、缇齐也；有澄而味芳冽与酿经岁始熟者，即周礼所谓清酒、昔酒也；又一种浊如油、似可匕筋夹而取者，即东坡酒经所谓三投酒也。昔人谓见何次道饮，令人欲倾家酿，观此乃信。其次则飣坐梨与枣■桃干■〈艹撩〉榛菱芡之属，罔不精且洁，为目食者久之。自此以后，如入护世城郇公厨，无美不备、真六经皆我注脚。有干肉一种。按周礼，腊人所掌曰脯、曰腊、曰膴、曰胖，有去骨、带骨、全体、半体之分。干肉与濡肉异，一齿决，一不齿决；虽小事无糊涂也。有肴核一种。按曲礼左殽、右胾；注：肉带骨曰淆，纯肉切曰胾；周礼注：有骨为臡，无骨为醢；楚辞招魂注：有菜曰羹，无菜曰臛。又牛与羊鱼之腥，有聂切、薄切、报切之别，观少仪、内则诸书可见。此惟汉陆续之母足以语此耳。急就篇云，酸咸酢淡辨浊清；按酢即古醋字。隋书长安语曰：甯饮三升酢，不见崔宏度，刺酷吏也。今以为酬酢之用，失之矣。曲礼：毋歠醢；疏：酱主咸客，若歠之则是酱淡也，故以寠辞。又古骨董羹有三十六种，全在调和得宜尔。所制鱼肉尤精，为鱻者、槁者、膴者、鲍者、鱐者、炙者，见周礼笾人与左氏传中，皆相以葱薤姜桂醯酱诸物，使人得其味于酸咸之外。乌鱼子，台产也，有回头乌等名目，见郡志。其余点心小品，尤得婆罗门轻高面法。如糗■〈米耳〉粉餈牢九寒具之类，一一和盘托出，奇思妙制，色香味俱绝，能使题糕客应接不暇；崔浩食经、韦巨源食单所未有也。亦豪矣哉！今闻其家式微，清斋三韭，贫困比庾郎尤甚。此予旧馆人也，淮阴一饭，报恩徒托之空言，悲夫！
　　史称周灵王生而有髭。谢灵运美须髯，临卒，施为南海祗洹寺摩诘像须，诚韵事也。番辈无髭须，状如宦者，亦奇。或曰，番未尝无须，特日镊之，无使滋蔓耳。闻古妇人有生须者。花无叶不妍，女有须亦丑。驸马未能忘情于小女颐颔之间，髯奴何不解事耶？一笑。
　　礼器：曾子曰，周礼其犹醵与？疏：醵，合钱饮酒也。番俗亦有之，谓做节为做典。典有大有小，届期设虚座，酋长数人先入座，次则番众男女杂沓如堵墙，各将木豆或筠篮携食品至，以鹿肉为主，无则干脯代之；其余鱼肉、蔬菜、饆锣之物，视家之贫富为差。番众四面围绕，蹲踞在地，有原壤登木风。聚谈久之，则主者将诸品物庋置一处脔切之，遂以归之，所分物皆均平，无亲疏厚薄之异，如陈孺子之分社肉然。此盖仿伏腊而行之，亦亡于礼者之礼也，但不当以伏腊为伏猎耳。
　　白乐天咏骠国乐云：玉螺一吹椎髻耸，铜鼓一击文身踊，珠缨炫转星宿摇，花鬘斗薮龙蛇动；读之如见蛮姬小立氍毺上，娇波斜转，令淫人欲老且死于是乡如无处觅生活者，真神笔也。番俗亦偶一为之。是日观者如堵，夷女四、五辈，尽改粧，满头珠翠，身被达戈纹甚都。达戈纹者，番妇析红哔吱为丝，与木皮相错成文，番服之最华美者也，故以为舞衣。粧竟，各鹄立以俟酋长谨甚，既至，起居毕，则持铜钲冉冉为凌波步，为圈豚行，且行且击，循环不绝声。女头容直微俯，举足促狭，非所谓车轮曳踵与端行颐溜如矢者乎？如是者三，礼以三为节也。既事，各以铜钲置座上，酋长则取赤仄数陌为赏，谓之缠头费。乃弁行剡剡起屦，一揖而去；礼难进而易退也。株离僸韎，自成家法，可作一篇王会图读（以上熟番）。
　　台山高且深，若大山宫、小山霍、小山别、大山鲜诸胜，不啻数十百重，皆生番窟穴。有问津者，客至，无元龙上下床之别，男女同榻，惟不得私通；有犯者，番女形诸风谣，如古子夜四时歌之类，其兄弟闻知，则无生理矣。此宝儿憨态，良难以恒情测也（生番）。
　　番丁皆肉袒，无所谓油为衣、瓦为衣也。私处用木皮遮蔽，须眉毕现。番妇则以非衣非裳、略似裙者帷之，梅花漏泄春消息，奈何！古称帘为夏侯妓衣，此并一丝不挂，与郭舍人脱裤何异？记余少时观剧，亲见番妇溲戏场畔，与白昼露体浴于潭窟，视人了无惊猜，虽子桑户刘伯伦之狂，不过尔尔。今则稍知愧耻矣（熟番）。
　　番性喜野祀。野祀者，宋子鱼所言淫昏之鬼是已。行其庭，偶像布满座上，间旬日，神降乩，巡历某地，与过火为厌。禳则举国如狂。届期，番族一队队鸣钲鼓，舁诸偶像至，侯咒禁师焚籙毕，敕撤盐抑火气使戢，跳跃者久之。事毕，如鸟兽散，是谓过火礼成（熟番）。
　　右所记皆番本俗。自言结绳以来，皆遵守不变。因同治中，■〈口英〉夷航海至者，以耶稣之说聒群番，番大悦，遂将神主斧以斯之，竟至废祀。按此事与辛有适伊川相反，其法七日一会讲堂颂书，书中所载多因果事，而嗜者甚众云。
　　郑事纪略
　　郑成功，倭产也。诞降之前一日，天晴霁无片云。薄暮，忽有雷破土窟而出，烟霾涨天，人对面不可辨。少顷，狂风疾雨，拔古木且尽，屋瓦皆飞，平地水深数尺。正错愕间，空中有声，如天崩地裂，绕郭颠簸不止；众相惊以地震，曰，弗去惧压，则皆走，亟觅山村避之。天明，谍者言岛中有鲸鲵长数十丈，夭矫起波间，金光闪烁，嘘气如雷鸣，风涛暴涨，隐隐有金戈铁马之声不绝，舟航糜碎，溺入海尽死，竟夜哭声震天；鸡鸣风始定，鱼亦不见。相譁以为妖怪云。是夕，成功生，人奇之。
　　自成功生后，倭视翁氏礼加谨。及长，据金厦，兵败势蹙，将以海外为逋逃薮，乃决计东行。时台地属荷兰左贤王，忽夜梦一伟人盛服骑鲸鱼入鹿耳门，侍卫甲兵甚众，道无阻者。及寤，异之。未几，报郑兵至矣。
　　成功性严重，通孙吴兵法。起兵时，年才弱冠。奉旧君正朔，申号令，明赏罚，知人善任，能各得其死力，诚奇男子也；人比之以田横。不知今昔情形不同，彼此时势又异。田横，齐宗室，值四海鼎沸，其时有可为也，已不能深明顺逆之势，辅汉诛无道秦，与韩、彭上下其功；又无高才，捷足捕中原之鹿而踣之，以发愤其所为天下雄。及至势败，乃与壮士五百人潜踪荒岛中伏剑以死，此与项羽天亡我之语奚异？岂不惜哉！成功以书生盗兵，一家肘腋齮齕者不少，民劳财匮，势孤援绝，谨借区区之忠义以激厉将士，又值圣主当阳，神武无敌；其时自开国元勋至从龙将帅，禁旅一来，动辄十数万，所谓喑呜则山岳崩颓、叱吒则风云变色者，此其锋锐，谁与敌矣。成功竟以螳臂之暮气，收拾余烬，纵横大敌，令出而众不敢犯，卒能使红夷远避、海若效灵，辟地千有余里，南面称孤，终其身鲜有败衄事。呜呼！可不谓人杰哉？
　　成功庙在台郡城，香火甚盛。有明硕果，我台民实式凭之，我国家实嘉赖之。何者？开辟之功，不容没也。岂以朝代先后而疑之？
　　初，郑氏兵起，深为中国边患。时有异僧某颇明因果。或问成功何许人？曰，此东海长鲸也；问何时可灭？曰，归东即灭矣。后果应其言。东海长鲸之说，亦凿空无据；但闻成功每寝必东首，此必有其故，非如古人寝则首向东，取受生气之义也。又成功每至险要之区，湖水辄涨长数尺，以成风利不得泊之势。故事集此二事，余得之稗官家言，蒐辑未遍，粗成草稿，亦比于叔孙通之绵蕝而已；有博物君子出焉，持此就正之。
　　成功迹似洛邑顽民，誓不为降将军以隳忠义，能使长乐老一流人愧死无地。然为数茎头发故，至一家骨肉罹于非辜、数十里桑梓为墟，何与？忠孝不两全之说，三代下始有之，是或一道也。
　　●台湾纪事卷二
　　淡水吴子光芸阁撰
　　淡水义渡记
　　岸社文祠学舍记
　　沪尾红毛楼记
　　竹堑建城后记
　　重建新埔街文昌祠记
　　游大隘诸山记
　　金广福大隘记
　　双峰草堂记（一）
　　双峰草堂记（二）
　　淡水义渡记
　　义渡者，山阴娄公治淡时所建置者也。
　　先是，淡、彰之交有瓯脱地曰大甲溪，辽阔可数里，野水纵横，生番出没为民害。迨后开辟日广，生番走十数里外避之，始有居民，然皆赤贫无聊赖者。溪发源自东势角内山，一路曲折奔腾，以达于海。土产怪石，如虎牙、如剑锷，与风水相击撞；舟一叶行石罅中，乱流而渡，稍一失势，则有性命之虑。比之灩澦堆、罗刹江、惶恐滩等，其奇险尤百倍，乃全台第一畏涂，行者苦之。然在旱干时犹可，一遇淋雨之际，两涯不辨牛马，溪流洒作十数道，茫茫水国，波浪掀天，或竟月不得渡。溪故险恶，舟子辈更桀獗异常，有问津者，则目睒睒作苍鹰视，攘臂横索，必至餍足而后已；否则，长江天堑，其能一朝飞渡哉！
　　娄公一日至其地，望洋者久之，慨然曰：『安澜固自有术也』！下车日，捐鹤俸为巨室倡；不足，更拨无碍官租共襄厥举。舟子每季工食，皆官亲自给发，无一丝一粒假手家丁与胥吏者。人随到随渡，不准需索片文。仍树碑碣于渡头，永着为例。大甲溪规模已立，乃渐次而房里、而中港、而咸水港等处，皆准大甲溪章程以垂久远。由是行人安稳，布帆无恙，若忘其为破冢者然。斯真万家生佛、苦海慈航，比诸乘舆济人、苟且于权宜之术以博取声誉者相去远矣！
　　余读宋史包拯传，性峭直耿介，与人不苟合，不一毫妄取，平居无私书，故人亲党干谒一切绝之，然恶吏刻薄，务敦厚，于人未尝不恕云。公之治淡也，刚正嫉恶，雅有孝肃风，而惠泽甚多，至今父老尚称述之勿衰，谓公在淡时政声为海东冠，无少长咸尸祝曰：『父老苦苛法久矣，天乎！人乎！吾侪何修而获此好官也』！公虽身处脂膏，不名一钱。离任日，行李潇洒，身被万人衣以行，群吏则张万人伞为前导，金字辉煌，与日光相映照。部民捧香伏地，相与设祖帐如仪，数十里不绝于道，有哭失声者。新任慨叹久之，以为仅见云。
　　余慕公贤名，欲为立传以行远，然口碑虽载，文献无征，纵有班、马良史才，岂能凿空以为文哉？噫！士大夫立功、立德，卓然与古为徒，若碑铭志传不得作家之文以永之，则磨没而不彰者多矣。此曾南丰与欧阳舍人书一篇之中，所以三致意也夫。
　　近闻义渡需费；因染指者众，遂有名无实。夫口惠而实不至，周子得借为口实，则无怪其然矣。史称鲜于子骏为一路福星，亦非黄金四目有异人之神采也，惟以实心行实政，弗忍令前贤德意啜汁于捉钱令史数人者之手，以为吏治玷，则儿童子弟有不齐声颂君实者乎？予老矣，将扶策而观德化之成也。
　　岸社文祠学舍记
　　岸里社于麻薯屯为酋长，故别称大社。社昔富庶，有巡海御史行台，今废。所居多番族，操蛮语，听之半作都鲁与嗗■〈口鹿〉声，非重译不能通；即辽、金诸史国语解中故实也。
　　距社数百武有隙地，产竹木，左右溪水环之，风景绝似消夏湾。曩者，文英社吕耀初诸君就此地构祠宇以妥文昌神，礼也。谨按文昌属天神。史记、汉书皆言斗魁戴筐六星，曰文昌宫有司中、司命等目。今所传阴隲文絺章绘句，颇似俗笔所为，然借因果之说为薄俗痛下鍼砭，虽殊神圣口授，而其意固无恶于天下，非王钦若天书可比也，故士林亟称之。
　　祠左右个为学舍，极幽雅，远近趋焉。室中高敞处，画栋飞甍，势缭而曲，鸟雀凭之以为栖。每亭午，辄出噪聒，与讴吟者声相乱，予颇以为苦。乃孔稚圭、戴仲若辈以此族拟诸鼓吹何耶？又张巡之守睢阳也，会粮匮，军士罗雀掘鼠以为食，何其惫也。今群雀聚族居此，馆童亦发菩提心，视作中牟之雉，不捕之、且不惊之，洵所谓鸟兽咸若其性者，盖海宇之承平可知矣。
　　祠左侧有菜畦，植梅、菊、素馨、茉莉、夜来香数十株。花开时，则摘取花瓣置哥窑中以供神。此皆吴氏吉人手植者。吉人行义甚高，且事神谨甚，以主祠之役属之，可称得人。
　　是岁，予援宋代提举宫观之例，安榻此间，疑与帝君有香火缘。且室之中，风蝉露萤，皆诗料也；门以外，水光山色，皆天倪也；在人六凿不扰，能自得师耳。游余门者则吕、谢诸君，占却程门四先生之半。余老矣，将为刘安招隐计，因挟之以自壮焉。
　　沪尾红毛楼记
　　郑延平之据台湾也，一切用人行政，概以峻法绳之，虽亲旧无少贷。故事集颇闻宫室车旗，多参用夷人之法。
　　台地红毛楼今存三座。郡城及安平镇未尝过而问津焉。淡水红毛楼则在沪尾山巅，面瞰大海。由巅脚盘登，拾级而上，计数百武，即至其处。楼正方，无门，中开一窦以出入。楼宽广五丈有奇，高称是。墙厚五尺许，悉砌砖石成之。其顶平铺，有下宇而无上栋，辟一小洞以漏天光，但惧雨耳。覆盖处非瓦非石，颇似黑壤杂蜃灰所为，望视不甚了了。下有一窟，空洞约数尺，窥之色黝然，而径路殊狭且湿，苔痕狼籍，似有水相激注者。方驻视间，忽有阴风出于穴，其臭腥以秽，人对之辄寒噤，肤隐隐欲起栗，皆大惊，亟走避乃已。土人曰：『此荷兰地道，相传中设机关路，直达安平镇，当日荷兰避郑氏兵乱恃此』。余曰：『此谰语也！荷兰非鬼物，果能别为养空游与九幽使者相寒暄于地下否？兹地又滨海，所谓径路绝、风云通，鲲鹏扶摇直上九万里，海运徙于南溟，有此狡狯耳。若奇肱氏则无所施其巧矣。台士何工傅会耶』！然洞天福地，古蹟流传，本属荒诞。今郡邑志所辑名胜，非入庄子寓言，则出齐谐志怪，皆此地道类也，又奚足怪乎？
　　楼额有怪榕一株，根倒生，枝叶一条条相纠结，覆楼前后几遍，以为此楼作护符然。土人曰：『此树二百余年物也，古矣』！
　　于时宿雨新霁，水天一色，远望涛头，一线而至，声隆隆如雷，令人作吞云梦八九之想。顷之，夕阳向西下，金光闪烁，气象万千。所有两崖之烟云、竹树、风帆、沙鸟，一齐收入楼台中，层见迭出，不使人一览可尽。洋洋乎奇观哉！
　　然吾于此窃有感也。昔日本始居此地，荷兰、郑氏环视而起，皆德薄不能远有。我朝得坐而致之，岂非天施地设，以俟大一统之君出，乃取五帝三王以来，禹迹所未经、竖亥所未步、万古神圣所未开辟之疆域授之不遗余力？今海波如镜，举瀛堧一千八百里而遥，晏然如金瓯之无缺；世界升平，山水之福，而人民从可知也。此岂徒恃地险哉？语曰：『在德不在险』，观乎此而治乱兴亡之机决矣。
　　竹堑建城后记
　　春秋鲁史，记事之书也；自朝聘、会盟外，惟修筑之役为多。庄公二十有八年冬，筑郿。左传：非都也，凡邑有宗庙先君之主曰都，无曰邑；邑曰筑，都曰城。二十有九年，城诸及防。左传：书时也。凡土功龙见而毕务，戒事也。火见而致用，水昏正而裁，日出而毕。定公二年冬十月，新作雉门及两观。公羊传：其言新作之何？修大也。修旧不书，此何以书？讥。何讥尔？不在乎公室也。其城郓、城杞、城防、城中城，筑台于郎、于薛、于秦，筑蛇渊囿、筑郎囿之类，特书屡书不一书，贻讥后世。叔孙昭子所谓无囿犹可，无民其可乎？又刘熙逸雅释州国云：国城曰都者，国君所居，人所都会也。郡，群也，人所群聚也。县，悬也，悬系于郡也。鄙，否也，小邑不能远通也。四井为邑，邑犹悒也，邑人聚会之称也。左氏言渠邱城恶、莒城亦恶，浃辰之间，而楚克其三都，史册书以为戒。夫民保于城，有城斯有池。文王有声诗：筑城伊淢；注：淢，城沟。古乐府有饮马长城窟行。惟筑城必因其时，不时则欲安民，反至剿民；鼛鼓罔以成厥功矣。如春秋僖公十有九年书梁亡；左传：初，梁伯好土功，亟城而弗处，民罢而不堪，则曰某寇将至，乃沟公宫。曰，秦将袭我，民惧而溃；秦遂取梁。释例：民逃其上曰溃。可见大役不可以数举也。
　　淡水昔隶彰化，后乃设厅治，居台海上游，为南北路往来通衢。康熙时已有竹堑之名。是时海滨斥卤，山童而地不毛，所谓我泉、我池、夹皇涧与溯过涧者，皆在无何有之乡，不知竹堑奚以称也？由口头烂熟、未悉堑字意义耳。于文，斩土为堑，于六书为会意。按左传襄公六年，诸侯围齐，齐侯御诸平阴，堑防门而守之广里；注：平阴城南有防，防有门，于门外作堑，横行广一里。又昭公十七年，楚大败吴师，获其乘舟余皇，使随人与后至者守之，环而堑之及泉，盈其隧炭阵以待命；注：环，周也，周四围掘堑深至泉；隧，出入道也；炭，火也，置火满于隧道以防吴人云。司马迁史记有河渠书，班固易书为志，且易河渠为沟洫；第沟洫非汉制，而以名篇，史论纠之。
　　淡水自雍正年间始周围植竹，起四门，皆借竹木为质。按左传，晋献公使士蒍筑蒲与屈，置薪焉；薪当是竹木之类，故不慎，为晋侯所让，士蒍乃有宗子维城之对。然自是堑城之胚胎略具矣。
　　洎道光六年，闽粤分类，淡疆尤不支。制府孙文毅公（尔准）渡台驻淡，绅士请捐造城垣。孙公喜，奏闻，诏报可。时蜀中李公慎彝以通守署淡事，孙公奇其才，以城工属之。城周四里，城垛以石不以砖，中则甃以蜃灰，极坚固。又虑台石脆，特由内地采运至台，其烦重类花石纲，然一以供玩好、一以树藩屏，名实相去远矣。
　　文毅公江左名士，有干济才。其在台也，如魏子南面莅政，知人善任，谨用士弥牟城成周故事，所谓计丈数、揣高卑、度厚薄、仞沟洫、物土方、议远迩、量事期、计徒庸、虑财用、书餱粮，韩简子临之以为成命是也。夫役莫大于城垣，事莫艰于创始。孙公固德位隆重，令出惟行。然必无秦皇濒海造桥有神为鞭石速走，与阿育大王役使鬼工可一夜造八万四千宝塔也；不过清慎克勤，合众人之才力以襄厥事尔。时协恭和衷，无乐大心、宋仲几受牒不受功一流。又有诸绅士成城集腋，相从者如骖之靳。亦二载底可绩，且縻白镪至十四万七千四百两有奇，则皇图之巩固与此邦之富庶，实嘉赖之矣。
　　或问李丞之兴百堵也，闻将各绅董调派町畦，徐以考其劳绩；如此不几于分门别户与？曰，不然。国家用人行政，不可有门户之见存；独力役则否，惟分门乃有专责，有专责乃有成功，此即成周属役赋文书以授帅事例也。
　　厥后道光中叶，因防彝复就城外植竹，间以楼橹。其下有沟，沟宽二丈许，深半之。化竹为城，以堑还堑，夫而后名与实相副。至今仡仡崇墉，伟然与河山并垂不朽。由此观之，凡人地之命名暗合，类智巧所施设者，惟竹堑为独奇云。
　　重建新埔街文昌祠记
　　出堑垣北门一隅，地颇膏沃，为南北路往来要津，故风景特奇。行不数里，有清溪，篙师舣舟待客。登彼岸，则谚称淡水天矣。时遇霾风殪雨，沙砾蔽空，石■〈金夅〉小而锐，善刺，碍轮蹄不得行，涂人畏之。又沿溪东行十余里，峰回路转，忽天开异境，云树空蒙，禾黍茂密，远近村落相应接，如游山阴道中。一望瓦屋睾如、人物秀美、洗尽黄茅白苇之陋习者，为新埔街。街左右人家环绕，大小约数千户，且闤闠鳞次，百货山积，风味不减于五都，固淡北乡市之极盛者也。唯北山之麓，境稍僻而气象独佳。其上有文昌祠焉。
　　初，新埔儒者犹少，会陈学光先生设帐是间，一夕假寐，梦有古衣冠者辟闠曰：『起！起！吾文昌星也。苟立庙，吾助汝科名』！陈呓语应之。以为噩梦耳，果是科举于乡。自后陈事神谨甚，率同志创立祠宇，虽无雕甍绣闼之观，然草昧经纶，美哉始基之矣。惟海堧地屡震，震则动摇，继而破裂，未经补葺，无处所焉。故社中诸友厚集资斧，因旧基而恢廓之。金碧辉煌，非复从前朴陋。
　　祠成，问记于余。谨按文昌为星宿，有礼经史汉可据。士人束书高阁，徒执稗官荒远之说与之证明，此史迁所谓文不雅驯，于神为嫚黩、于学为疏陋，过矣。又新埔「埔」字，乃俗书简册所未闻。可见天下事足以穷人神智者不少。世俗乃挟子阳井蛙之见以窥之，何耶？喜此地形胜佳绝，神又得所凭依，从此精灵呵护，山水钟奇，当有经经纬史者出，以匡浅学之所不逮，如曩昔五星聚奎故事；虽天上犹在人间，盛矣哉！固山人日夜祷祝以求者也。于戏！岂惟山人哉？意斗魁戴匡六星之彪如在上者亦嘉赖之。
　　游大隘诸山记
　　出竹堑南门二里许，为巡司埔。自此折而东行三里，遂入山，为十八尖；峰之数有二九，故名。山皆童无草木，濯濯与牛山相类。沿尖山屈曲行十余里，则金广福大隘界矣。
　　初，台山未辟时，番害直逼堑垣，居民危惧，走十数里外避之，一城哄焉。官乃檄乡豪姜奠邦招垦设隘以御番，颇有得力处。奠邦存日，余戏目为姜太公，人皆绝倒。今生番远徙，尽变硗确为沃壤，姜氏之力为多焉。
　　余游山至此，见村落皆植■〈艹〈束刂〉〉竹，隐然如大环，中则槿篱茆舍，人家畜鸡犬为队，虽风雨不绝声云。地近山，多粤产，其俗俭啬，有唐、魏风。村女素面赤双趺，夫畊则妇饁，自成一幅豳风图，何乐如之！
　　尔雅：山有穴为岫。凡岫皆有泉，发源自内山番界，经数湾曲折，始合流行地中。味极清洌，可饮、可濯、可涉、可灌溉，虽甚旱不涸，故禾黍独茂于所。一路花柳萧疏，云水飞动，可谓别一洞天。此中人云，不足为外人道也。
　　噫！吾疑操觚家之瑰奇久矣。今观此间佳趣，乃叹造物者有意为奇胜以显名也。同一山而秀顽则异，同一水而泾渭又异。夫山水亦何与人事，而世人喜言奇山水何耶？惟化工因物付物，故中外名胜往往愈见愈奇，在好游者领略之耳。甚矣，造物之才无复笔也；甚矣，学问之道无尽境也。
　　金广福大隘记
　　台湾三面负山，西向大海。然台山最著者，面目犹在番境，混沌未凿，而大璞尚完，虽好游者无能穷其所至也。惟在外诸山，如尔雅所谓小山岌、大山垣、大山宫、小山霍、重冈绝巘、巉岩险阻、长为生番出没之区者，乃筑隘寮以扼之。是隘募丁壮四十名，岩险为诸隘冠，故名大隘云。
　　先是，台山初开，生番杀人无算，淡防司马潘公凯巡乡，道出老衢崎，为生番所害，舆从歼焉。此事载淡水厅志与赵云松武功纪盛编。当道乃檄闽粤、二籍合力垦辟，番祸稍戢。又台商俗例，争取得金意义，凡会计簿多以金字蒙头；广谓广东也、福谓福建也，故名金广福大隘云。
　　大隘所辖，袤三十里有奇，广则二三里、十数里不等。厥土惟涂泥，厥田惟上上，厥赋中，披图籍如读禹贡也。隘左右皆番薮。番性嗜杀，独与姜氏相得甚欢，若作胡越一家者然。余初不解其何故。按五岳真形图，西岳姓姜名■〈山屾土，上中下〉。左传周史谓姜大岳之后也。又范宣子将执戎子驹支曰，来姜戎氏，戎子谓我诸戎是四岳之裔胄也，故晋襄公遽兴姜戎，败秦师于淆云；可知古姜戎同族，物以类聚信矣。
　　隘旁有五指峰，形宛肖人掌，故名。指峰凌霄为厅志八景之冠。拟之人则嶔崎历落自成豪杰一家者流。惜峰险而深，生番凭之为窟穴，人遂无问津者。
　　吴子曰：淡志八景，惟指峰凌霄略可采录。至所谓隙溪吐墨者殊妄。问其溪源，流俱浅狭，水界清浊之间，独凿至底则纯黑，是以藏垢纳污之区，作点缀升早之景，陋矣。堪舆家以五指峰为厅治少祖山，地在大隘境内，本非一山，好事者强合为一，此如罗浮、风雨二山，杂合全在烟岚点染、幻出奇观尔，非天生就螺纹者比也。第此峰只宜远视。余曩游山，距五指仅咫尺地，庐山真面颇拥肿不堪留客。昔人云，山远始为容，理有固然。
　　双峰草堂记（一）
　　台为郡，固山海交错区也。山高亚五岳。北路山最高、且大蜚声于志乘中者为玉山，亦名雪山；次鸡笼山，又次五指峰。由五指峰南分一支，势独尊者为酒桶山，则入后垄境矣。双峰在酒桶山南偏，距铜锣湾不五里；峰势峻如削，即南偏诸山之鲁灵光也。
　　山腰，则吴氏草堂在焉。广不踰田二亩半。堂中高敞处，专设栗主以供祖先，不与弥勒同龛也。两旁屋十数间。东为坦坦荡斋，西为心休休轩；稍进为古风今雨楼。最后为一分屋，凡湢浴厨传之属皆取给其中，所谓绳枢草舍，仅足蔽风雨而已。
　　草堂外辟小池塘，水深浅为群鱼极乐世界。置钓竿其侧以供馔，非以放生云。堤上有杨柳数十株，随风摇曳，如见张绪当年；此为山人所手植者，可与金城柳步厥后尘矣。
　　距柳塘不数武，溪流有声如沸，其源出双连潭草湖，经几曲以达于草堂外涧中。支以板桥，即出入道所经处。水味淡，微寒，犹是在山本色；可煮茶，其次澣濯，又次灌溉，脉络贯输，论性理则与月印万川相类。此山人容膝寄傲之所，即一幅倪云林水墨图也。
　　噫！士君子志存利济，已无力置万间广厦庇寒士以欢颜，乃仅为一身一家之谋，即水榭风亭比之玉山佳处，亦不过自了汉耳，而况草草蜗牛庐欤？第相士以居、相马以舆，昔人原有明训；且天地者万物之逆旅、仁义者先王之蘧庐，正不必挟陋巷以窘我颜氏子也。是为记。
　　双峰草堂记（二）
　　古今奇山水，皆不能自传也，必藉畸人杰士以管领之。或山巅，或水滨，或行吟于澧兰沅芷之乡，或托迹于燕赵感慨悲歌之土，虽山村僻壤，得一二名流歌咏，其地遂流传于千百世，令怀古者凭吊及之。
　　双峰屹然崛起于万山之中，顾影无俦。今海舟将入后垄港，远望两峰，如席帽隐隐出天末，渐近渐露真面目者，即此峰也。峰左右皆互乡，俗尚武功、利夸诈，有齐桓创霸遗风。■〈土毛〉土之人丑，固异太平之人仁；然有是峰以表形胜，又得石隐者流日操管于天光云影之间，与山灵揖让酬和，如同一鼻孔出气者然，幸矣。
　　昔苏明允作木假山记，于人才显晦、气数遇不遇之际，尝三致意焉；况乎真山水哉。然则草堂之成，当与摩诘居士之辋川、司空表圣之王官榖、贺知章监湖三百里传之不朽矣。昔人称徐有功处浊能清，其然、岂其然乎！
　　●附录一
　　奉旨建坊人祀昭忠祠赠忠信校尉罗公传
　　候补训导邑庠生吕公传
　　国子生运湖谢君家传
　　直隶州知州衔赏戴蓝翎甲午科举人修堂刘公传
　　医者许一壶传
　　郡庠生星南吴先生传
　　奉旨建坊人祀昭忠祠赠忠信校尉罗公传
　　公讳冠英，字福泽，姓罗氏；原籍广东潮州人。祖某东渡至台，世居彰化东势角庄。庄处万山中，山高接云汉，俯视群峰若部娄，磅礴郁结之气，必有伟人应运生而备国家之用者，所谓地灵人杰也。
　　公自幼服穑力殊勤，慷慨多大志，遇道里险夷、河山厄塞处，一一相度而指数之，能得其要领之所在。所炼火器极精，百步外无虚发，膂力兼数人。尤善谋略，料事多奇中，识者知其为经济才矣。
　　内山有某甲者，虎而冠也；顽嚚比党，鱼肉孱弱，深为编氓害。公令健儿扼险设伏，连兵以决雌雄，贼败走，捕其尤无良者击杀之，余党释不问，乡人称利赖焉。
　　居无何，有戴万生之乱。戴万生者，彰协衙门书胥也。借团练为名，拜盟聚党，横行乡里间，人皆侧目视，然无敢撄其锋者。会台澎观察孔公昭慈巡海驻彰，檄淡水秋雁臣司马治之。贼已蔓延不可制，率党与数千人拒战，官兵败绩，各鸟兽散，故司马及于难。前后杀镇道以下官十余员，窃据城池。贼党列中外几满。民情汹汹无所属。自此华严婆娑洋世界，变作混混世界矣。
　　时贼锋锐甚，略地至嘉邑，封拜伪官，日以罗致豪杰为事。素闻公名，且爱公材勇，用金珠服物为饵招之，公怒目裂眦大言曰：『罗某虽贫，岂作贼者』？乃械贼使而投其衣物于溷中。贼大恚，然卒亦无如公何也。
　　当南北道梗时，有茂才梁星汉者，以蜡丸齎羽檄促公起义。公密与诸绅士谋，众始有难色，公反覆晓以利害，谓：『贼兵虽众，皆乌合，奚能为？诸君筹饷无使缺，则征战事某当力任之，虽杀身不悔』！众曰：『诺』。公遂结总理刘衍梯、邑绅吕炳南等募壮士数百人，驻大营翁仔社，复列营数十于外以为犄角。部署定，由是人心思奋，始稍稍知顺逆之势。淡疆存亡干系，在此一举尔。
　　戴逆闻义旗起，怒且恨，亲督贼兵数万人迭攻之。公明目张胆，大小数十战，皆未尝挫衄，守益固。自是贼计穷，遂不复有东顾意。是时淡水严兵壁大甲，上下联络，虽得张硕卿司马驻军中，然无粮、无兵仗，内外援俱绝，众咸谓螳臂当车辙，鲜不败。公以死自誓，若不知身家性命为何物者，故屡战辄胜。贼望见罗家军旗帜，则人人无斗志，争走数舍外避之。由是威名日着，司兵者至比之杨大眼、王铁枪云。
　　居久之，曾、林二提军与丁观察先后统兵至，内外夹攻，所有失守地方，以次收复。更厚集兵势，戴逆乃伏诛，台疆平，皆公倡义力也。
　　贼党有哑狗隆者，桀骜尤为群凶冠。官军围攻年余，弗克。当道檄公征之。已至，周视各军营垒，忽为飞炮所中，遂亡。军门震悼，赙白金一百，遣员弁护其丧以归，终成其马革裹尸之志。
　　贼平后，各宪胪列节次战功以闻，奉旨建坊，入祀昭忠祠，赠以勇爵曰「忠信校尉」，盖异数也。
　　祠成，余题楹帖云：『才奇即肝胆亦奇，差同眦裂睢阳，十万军民齐下泪；身死而心魂未死，堪叹数符李广，毕生骨相不封侯』。言其忠义自性生，非碌碌因人成事者比。
　　公有丈夫子二人。长得胜，武生，以勇力着，可谓严挺之乃有此儿。余以本业世其家。呜乎！公之卒，距今十余年，台人士犹颂公之忠义于勿衰。
　　吴子曰：宇宙间第一等人物，厥为忠臣孝子，余皆龌龊不足数也。当公御冠时，咸谓万死无生理，公独以身许国，持益坚，此其心即段太尉、颜常山之心，夫岂有所逼而为之者耶？人生有一艺足称即传，矧忠孝大节，惟天惟祖宗之灵实式凭之。呜乎！可不谓奇男子哉？
　　戴逆之叛也，贼兵以全力攻大甲，城几陷，幸罗将军义兵起，乃解围。不然，则大甲危于累卵，必至开门揖盗，降书出于袖中，将胥此邦而沦为贼民矣。豹韬猿臂，老将谈兵，碧血青磷，沙场吊古，已事而论成败，可谓海疆中有数人物。戴逆井底蛙耳，作乱时颇学宋襄公仁义，以不杀为名，用樟木刻一伪印，径数寸，四周为交龙之形，文曰：『受命于天，既寿永昌』。伪檄以黄纸书之。所穿服饰，尽取诸优伶。有军师、有太监、有卤簿，太奇。封拜伪官，有内阁、有六部、有将军，又奇。其僭妄无耻，实因稗官之一言而误（谓桃园结义事）。其所借箸，则星卜师巫之类居多。亦有邯郸才人嫁为厮养卒妇而不辞者，余欲作靖难录以记其事，固江淹才踬，亦因仲宣体弱，尚有待耳。
　　史书以忠节称者，首推张中丞。其守睢阳也，特弹丸黑子之地耳。一城奚关重轻，然遮蔽江淮，沮遏贼势，复能使河山半壁，晏然如金瓯之固，此其功岂在李、郭下哉！明乎此，而后知罗将军之功为不小也。
　　庄子：螳螂怒其臂以当车辙，不知其不胜任也；此语最善名状。夫书生着短后衣从军，非所谓螳臂者乎？然中孝节义之事，固吾辈血性已成，不待驱迫而始为者，方正学所以称读书真种子也。戴逆倡乱时，有子衿数辈，甘作贼鹰犬，真杨光远惭颜厚如十重铁甲矣。当俟情绪稍清时，特奋一枝直笔，以继稗官野史之后，知我罪我无敢辞、亦不得辞，识者谅之。
　　戴逆之盗兵潢池也，举国之人皆若狂，独罗冠英以畊夫起义，奇矣。以田赋未练之羸卒，敌数十万日益月盛之强寇，而志不少挫，且无粮、无兵仗，无蚍蜉黑子之援，蒐乘补阙，以孤军立于虎口间，虽甚危且殆，无一人有叛志者，不特器之真铁汉，即行间士卒无一非龙逄、比干一流人物。嘻！可爱抑可敬也！腐头巾空谈无补，夜郎侯坐井自尊，俱愧死无地矣！
　　候补训导邑庠生吕公传
　　君讳炳南，字耀初，原籍福建诏安人也。祖选京公挈家渡台，因隶彰，故今为台湾彰化人。居三角仔庄，家世业农。
　　至赠公世芳先生，善居积，不数载，家业大昌，而吕氏遂以富盛闻。捒东固功利薮，闽、粤错处，凡鸡虫得失、蛮触纷争之事，日三、四至。官苦其繁剧，置弗问，得公一语即解。公为人坦，中无畛域，且敏于才，故遇事能决断，一时排难释纷，人目为今之鲁仲连。
　　是时君生甫数龄，塾师授以经，皆成诵。稍长，风貌伟然，已能持躬若老成，无小家子龌龊态。未弱冠，补弟子员。自此声誉日隆，都人士遂多为群拜纪矣。
　　洎赠公卒，君独秉家政，恢廓规模。为奉母故，新筑第宅一区，楼台花木，壮丽甲于海东。置书籍数万卷，自经史子集以迄雀籙鸡碑之类，皆罗列一室中，有顾阿瑛玉山堂风味。
　　初，赠公存日，家蓄梨园一部，每宴客则命作乐以侑觞。故君家精饮馔，遇仓猝客至，十数筵咄嗟立办。坐上宾骇愕，谓护世城中美膳，非人间烟火所为。岂知君家灶下婢皆能之，固未尝借才于厨娘也。
　　当是时，君好客之名震海滨，四方文游士乐得以为东道主，缟紵订交，各如其意以去。至于一技一艺、借伯通庑下作栖迟者，亦月无虚日。拟之郑庄置驿请宾，殆有过之无不及焉。
　　里中多大侠，有渠魁数人比党为闾阎害，势岌岌乎动矣。君与诸富室倡建奠安社，专以抑强扶弱为事，用是匪类戢迹，乡里赖之。
　　岁壬戌，邑中奸胥戴万生作乱，杀镇道以下官，窃据城池，邑内外从风而靡。乡邻素德君，争诣君所决从违。君曰：『此贼也，有国法存，奚其听』？于是众心始固。然贼涎君富，且因前事久欲逞志于君，迫索军饷。尔时蜚语汹汹，几不测，赖君以智自全。阳与周旋，阴则备粮储、兵仗，以俟大军进剿，作恢复计，为卧薪尝胆者久之。会邑绅罗冠英、刘衍梯等奉檄起义，苦力弱寡助，乃暗结君为声援，筹积贮，募丁壮，恒枕戈寝，达旦不成寐，盖心力于是交瘁矣。后官军分道征讨，捕戴逆至，诛之，台湾平；君扞卫之力为多。贼平后，所有勤劳国事者，当道各以功上闻，惟君独否。介子推不言禄，禄亦弗及，异哉！然君无几微觖望意。
　　居久之，赴大比试，荐而未售。及东渡返，归舟远望螺髻数点，踰刻将登彼岸矣，忽飓风起天末，颿樯倾侧，海水倒灌舱中，舟旋触石碎，遂遭王子安之厄溺焉。海滨有习流者闻君名，用辛余靡故事急拯之；为报其家，得载尸还，葬诸先人墓侧。望其圹，睾如也。先是溺海者多丛葬鱼腹，自曹娥还父尸后，传记中盖难其人，君何修得此，诚不幸中之幸事云。故余挽以句：『君真海上成神，望宝筏、慈航，相与度众生苦厄；我亦芦中穷士，忆琴歌、酒赋，最难忘旧日交情』。时相传君继伍相为涛神者，故云然。此事载诸史册，理盖有之。
　　君有丈夫子三人，松年、赓虞、赓年俱庠生，一门三秀才，谈者拟之杜正伦云。
　　赞曰：方正学有言，国家可使数十年无才智之士，不可一日无气节之臣。人谓此语实先生写照。夫草莽儒臣似与守土之吏有间，独能奋不顾身，誓报君父之恩于万一，非所谓气节者乎？嘻！忠孝节义为宇宙间第一流人物，即以立万世人道之大防。然则君虽卒，檩檩有生气存矣！
　　国子生运湖谢君家传
　　君谢姓，树棠名。原籍广东大埔人，祖开勳公实始移台，三传至君，皆居东之田心庄。台中乡村皆曰庄，风颇古，以室庐二亩半当田中心，故以田心名。台土膏腴，比秦陆海，产竹木。凡在稻畦筑室者，多植竻竹于外，如环以为屏蔽，坚固过于壁垒。信南山之诗所谓中田有庐者是也。
　　君先世皆食贫力作，至是习白圭什一之术，不十年，陡发家赀巨万金，户庭焕然。至今谢氏门中称礼法者，犹于君家首偻一指云。
　　捒东为闽、越错处之区，功利夸诈，争以势力相雄长，虽睚眦小故，亦必寻仇报复捒，不稍留余地让人。又甚则分类械斗，焚荡十数里，且有全家被杀无孑遗者，官不得过而问焉。此种恶习，历百余年至今，牢不可破。君力矫其弊；除老奸巨蠹、非口舌所能争、不问外，遇乡里不平事，无亲疏远迩，皆居间为调停，不解释不已。盖公性谨厚，而料事多亿中，口未尝言人臧否，然胸中泾渭辨白甚明，有褚季野皮里春秋风味，士论归之。
　　惟公所居之乡，互乡也，良莠不齐。已以方严取讥，复以怀璧召衅，为宵小所侧目而欲逞志于君者数矣；而莫危且险于戴万生之变。戴亦旧家子，假团练为盟会，有党与十数万人。官持之急，遂召群不逞之徒作乱。当是时，贼氛恶甚，南北道皆梗塞，断人行；鼙鼓之声，相闻数十里不绝。伪官四出措饷，目闪闪作电光视，人畏之过虎狼。诸富室窘迫无计，有泣者。群匪恨君怀宝，又以义首罗冠英屡主其家，故钩考益酷。君聚一室谋曰：『贼锋锐，难与敌，斯地终成战场，吾将为假人林回之逃亡矣。矧堂上二老人，年耄窘于步履。此何时，安所得有车马者而借之？计唯有窃负一着耳』。君遂弃赀产不顾，躬率子弟辈舁龙钟二老者走间道，至内山僻且远处而休焉。时贼方以略地杀人为事，其凶焰直达铁砧峰以北、八掌溪以南，风声鹤唳，草木皆兵景象，与八公山相类。居久之，空榖足音，有踪迹者至，则徙。久之，长人土伯，有掉磬者至，则又徙。如是者至再、至三，计苍皇不知所出。幸孺人能烛奸，先事而为之备，故无恙。
　　当君之逃虚空也，一家老弱十余口，居停者不一处，常微服定省。时于夜间作踽踽行，状类奸细，颇为逻者所窘。一路荆榛满目，转徙流离之态，有非郑侠流民图所能曲尽者。朋辈慰藉之，君独谓是役也，气数实使之然。且祸福无常，塞上翁之往事可监已。人服其旷达。
　　会张硕卿司马驻军翁仔社，义首罗冠英、刘衍梯战最力。时贼已饱所欲而去，君乃挈家旋故里，重整门楣。虽知贼众乌合，事无成，然犹鏖战经年。一切军储火器，皆自备赀斧为之，未尝扰公家一钱，比于卜式诸人，有过之无不及也。贼平后，所有叛逆田产，例应抄没入官。诸人为肥私橐，计甚周，惟君独否，曰：『吾虽渴，岂甘饮一盗泉哉』！其居乡廉让多此类。
　　嗣后以劳瘁故，一病遂不起，卒年五十四。君椿萱皆年登大耋，以寿称，迹似为亲假龄者然。德配江孺人，性庄雅，善持家。客至，则剡剡起屦，出所酿缸面酒觞之，务尽欢。哲嗣道隆，郡庠生，孝友雍睦，书声彻夜闻户外。其亲贤爱客，盖犹有父风云。
　　吴子曰：习俗之于人甚矣哉！以机械为多才，以横骛为巧计，至有倡忠厚为无用别名之说者，其居心尚可问乎？王荆公云：『方今乱俗，不在于佛经，乃在于学士大夫沈没利欲以言相尚，不知自治而已』。荆公学术虽偏，此语实至当不易。谢君起家桥门，闻其居乡行义甚高，所谓不践迹而自然合道者，盖棺日皆称为善人。噫！善人吾不得而见之矣！
　　直隶州知州衔赏戴蓝翎甲午科举人修堂刘公传
　　公姓刘氏，讳献廷，号修堂，原籍广东平远人。祖某公，移居台湾淡南蛤仔市尖山庄。至赠公兰斯太学善治生，累累集赀数万金，门庭焕然，而刘氏遂为此间望族。
　　公丰颐广颡，白晰，发缕缕数十茎。其为人光风霁月，与人言，喜怒不形于色，愈久愈令人心醉，意思深长，有吴郡陆伯言风味。距尖山五里许曰猫里，公安乐窝在焉。猫为淡南一村镇，人烟稠密，颇具城邑规模，四方骚人游屐至者，月无虚日。公以地主兼师范，客至皆容纳之。其言曰：『范史党锢传中人物，三君最迂易得，八厨最豪难学。李膺以声名自高，士有被其容接者谓之登龙门，人求为御车不可得，此种夜郎习气，非惟人情不可近，亦贾祸之阶已』。其言如此，其行可知。故公性谦和，未尝嶷嶷立风骨。尤喜谈诗，诗温柔敦厚如其人，一艺出，争先睹之为快焉。
　　台俗儇薄，招致任侠，与孟尝封邑相类。又有刀笔吏起而构之，百金之产，旦暮间可尽。甚则报复寻雠，祸至常惨。公力矫其弊，事无钜细，必悉心力为排解，人亦感且愧，无违言者。由是猫俗以仁里称，论者比之陈仲弓、王彦方云。
　　先是，金匮孙文毅公开府浙闽，以主持风雅为己任，一时名士趋之，如群鱼之赴大壑。公履朱门如蓬户，虽为大将军揖客，除诗酒外终无一语及私，人嘉其有守。会有忌者兴罗织之狱，飞语如云而起；久之，上宪廉得其诬，事得释，声誉日着公卿间。凡乡氓有疑狱，悉委任之，罔弗治。他如筑城垣、请解额、戢械斗与防夷、御寇之举，皆事体繁重，公独以一肩荷之，无不迎刃解者。
　　公上燕台者再。其过姑苏也，有良家女某流落乐籍，席间述家世甚悉，泪潸潸坠，公出橐金援之，母子再拜去。乡居时，有上舍张光祖为公业师，晚景郁郁不得志，公先后资给之，意甚挚；此尤盛德事，为士林中所罕见。其存心仁厚多此类。
　　子男数人。长名翰，举庚子科孝廉，内阁中书衔。次名翱，郡庠生，余援北齐干阿嬭事例呼之为干甥；性谨饬，嗜读书，脱尽五陵游侠气，可谓何无忌酷似其舅。孙秉先，亦郡庠生。余如韩婴精悍以名闻。
　　吴子曰：学术之难也！士行卑鄙者无足论，其高者如元龙湖海士意气自豪，胸中不能容一物，隘矣。余生也晚，犹及见先生风采，如恂恂儒生。先生其有道者与？不然，何善气之袭人也！里中有李朝勳者，以医名，死数日而苏，言见先生宦冥中，所司事殊繁剧云。语虽诡秘，亦可见幽明无二理，存吾顺事、没吾甯也。古之所称乡先生殁而可祭于社者，其在斯人与？
　　医者许一壶传
　　君名如栋，原籍海南人。父某诸生，居嘉邑之竹林庄，以善教闻，所与游皆端士。家仅中赀，性挥霍，不知人间有功利事。晚年，家益窘，遂郁郁賫志以殁。母某氏，亦相继亡。时君兄弟年才数岁，茕茕无所依。稍长，辞家远出，走数百里，至孟津，为人司会计事，循分供职，甚得肆主人欢。君故醇谨，且明敏，尽脱少年淫佚气。暇辄与方技家游，凡葛洪肘后之经、华陀五禽之戏，极意搜寻，务得其要领之所在。如是者有年，遂精于治病；延请者户外踵相接，时论以董仙杏林归之，其名重可想。
　　是时草昧甫辟，山岚瘴气所蒸郁，少不治杀人。间有私筑药室，诡市赝材，村僻愚氓，因药物误者累累相枕藉；人方归咎于生之不辰，不知费长房仙壶固未易数数觏也。君慨然曰：『嗟乎！人命非可草菅视者，奈何以饮羊登垄之故智，移而用之生死关头也？无已，吾其为韩伯休乎』！诸所备豫、蜀、楚、粤之物，非道地不采置。又精考神农本经、雷公遗法，罔不依古方泡制。其为药也精洁，价值廉，故速售，而活人无算。居久之，生计渐充，乃娶妻某氏。妻亦俭勤雍睦，内外无间言，世方以得内助贺。君复召弟归，为之授室，生子女数人，皆君所维持而调护者。子舆氏所云贤父兄也。
　　君既以国手名于时，市上摇铃辈暗忌君，微作捉搦状；君推诚待之，略无芥蔕之见者存。居恒俭以自奉，一遇地方义举，则倾囊倒箧出之，无少吝；守钱虏对此有愧色矣。孟津为海隅巨镇，四方文士多游屐至者，君欣然乐为东道主，饮之、食之、延誉之，无惰容、无德色，有郑当时置驿风；此尤盛德事，为人所难能者。其平居教子弟，以忠信廉洁为本，而才华次之。晚乃以家政付子，随贾随施。自是隐山林不出者二十余年。后无疾而终，寿七十四。
　　君有子数人，性耽读，且慷慨好客，不作宋五坦率态，盖有父风云。
　　吴子曰：马少游有言，士生一世，但取衣食裁足，乡里称善人，斯可矣。斯言也，似为中人辈说法，不知素位不愿外，宗旨即寓乎其中；自古所推为第一流人物，不过了此庸行耳。忠信廉洁，庸行也，即至行也。世有倡忠厚为无用别名之说者，皆沐猴而冠类也。行特患其不庸尔。庸，常也，常斯至，至斯传矣。
　　郡庠生星南吴先生传
　　先生姓吴氏，讳应台，广东嘉应州人，世居嵩山乡墩上村。父光黼，为名诸生，以善教闻，即孝廉宋心珠先生之业师也。先生自幼读父书，执子道甚谨。性倜傥，重然诺，有古烈士风，乡里多倚任之。与先君子交最洽，馆余家者数年。其论文，以金、陈、章、罗诸大家为主，坊间墨裁为客气。凡题到手，必苦心孤诣，字字从单微一线中冥搜出来。其高者置之荆其章集中可以乱真，然竟不偶。
　　先生家世清贫，父子各以砚田代耕。甫弱冠，走粤东西千数百里而遥，以谋衣食，故踪迹尤于五羊城中为多。
　　初，元和陈厚甫观察负经师名，主粤秀讲席。先生亲承指授，为文高古有法，常扪心自负坚且决，谓试当得意。孰知屡试屡刖，炫玉者竟泪涔涔数行下也。悲夫！
　　居久之，乃为台湾之游。台湾古毗舍耶国，所谓乾坤东港、华严婆娑洋世界，泱泱乎大风也哉。先生自言到台后，天风海涛，大得江山之助，而文章益奇。故取青紫如操左券，声誉日起公卿间。是时先生以文名震海滨，外间读先生文者，见其劖刻之笔、■〈扌〈勹外〈玄去亠〉内〉〉折之思，疑为前贤复生。乃乡之人反熟视若无睹者，则贵耳贱目习气，自汉、魏至今，已数千百年犹牢不可破也。世无如吾乡人愚也。
　　时余亦客台中，如亲戚，謦欬其侧，意甚欢。始以吴发日短为忧，余慰藉之。嗣后南北路相距数百里，天涯地角，觌面殊艰。已闻先生厌尘世无味，果应国语吴命短之谶矣。伤哉！
　　先生令子数人，其长者阿懿，不惮数千里渡海函父骨以归，葬诸乐邱之原。孝子萃于一门，盍旌诸？次某，举博士弟子员，以文学世其家。
　　赞曰：先生目望视，力不能及远，故假后天补救之，佩靉靆如丹铅不去手；人以为寄傲，非也。余亦有望视癖，故知之；天下惟同病者能相怜，始能相谅耳。先生天伦敦笃，作事磊磊落落如青天白日，可以式浮靡而扶名教。余欲追步芳躅，瞠乎后矣！此寿陵余子学邯郸而未得国能之说也。嘻！
　　钟先生在粤时，有卢君同伯、桂君文耀为先生所重；尝集古句赠之曰：『卢橘夏熟，桂树冬荣』，真巧绝也。厥后卢成进士，选部曹；桂则入词馆，以名闻；可谓知者不失人。或问句出处；余谓上句出司马相如上林赋，下句出曹子建朔风诗。
　　●附录二
　　台地设头人说
　　台地设屯政说
　　台地筹积贮说
　　与当事书
　　呈诸当事书
　　台地设头人说
　　钮玉樵（锈）物觚云康熙四十年七月，驾至索尔哈济，有喇里番头人进彩鹞一架、青翅蝴蝶一双。上问此二物产于何地？头人回奏，生穹榖山中；鹞能擒虎，蝶能捕鸟。天颜大喜，赐以金而遣之。此头人所由称也。考周礼典制，无一事、一物、一处所不设官。如万有二千五百家为乡，一乡之官三千二百五十五员，六乡则七万五千家，官一万九千五百三十员，六遂亦如之。若比长闾胥等官秩虽卑，亦寓教导之意。汉有亭长、有啬夫；范史百官志，乡置有秩、三老、游徼，皆治理一乡者也。
　　台地五方错处，事杂言庞，是以有头人之设。向例：惟家道殷实、素行端谨者，方准举充。官课以考成之法而赏罚之，故于地方有裨。今也不然；以官戳为护符，以文檄为奇货，竭良善之脂膏，适以饱豪强之囊橐。即有贤明有司，亦多坠其术中而不悟。吁！其可叹也夫！
　　近日坊市乡村，又有所称某甲乙辈，皆头人也。居恒崇祀者为案牍爷。其神殊灵赫，惟性避科目而亲徒隶。见有穿戴短襻帽、皂靴与缺襟袍子者，辄欣喜出望外，令其耦屈一足作商羊舞状；声喏曰，奴辈谨呈火腿，敬请恩主大老爷金安。礼甚谨。斯时祥云靉空，再转法轮，旋化身为百千万亿褦襶子出入公人世界中，故舞弄文法颇工黔驴技。行虽贱，势焰反出缙绅上，虽天生一副媚骨，亦衣钵传授然也。嘻！头人诚侈矣。古称人头而畜鸣者，然与否与？吴氏曰：太史公萧相国世家，赞何于秦时为刀笔吏，录录未有奇节；或以为史迁故作抑扬之笔。余谓相国不可及处正在次句六字中，若舍庸碌而求奇节，则失之矣！
　　或问案牍有爷称否？曰：非有先生，东方作论；子虚过奼、乌有先生、亡是公存焉，相如作赋，此例也。况援例核案，是舞文吏伎俩，奚为不可耶？自爷之例一开，于是长随中大爷、二爷、三爷辈，如云而至。秃襟窄袖，目睫毛长寸许，善伸臂作贫儿乞钱状，稍拂其欲，即反眼不相识。其稍雅者，则托词间阻，微示瑟歌之意以谢之，此是另一副狼贪鬼面脸；叶水心（适）所谓公人世界者也。王荆公差役之法，温国取之而格于东坡之议，乃行雇役。自此以后，吏有窝缺而无士行，流品日杂，故吏治日坏耳。顾甯人谓后世官无封建、吏有封建，诚有慨乎其言之。黄黎洲明夷待访录亦有以诸生掌六曹之说，不为无见。若王庄甫宦场一笑编，家人打跧为卖火腿云云，则恶作剧矣。
　　台地设屯政说
　　台为郡，固宇内逋逃薮也。山海阻深，虽步算者无能穷其踪迹。又有野番千百辈，盘踞灵山，大为台民之害，而政教亦穷。经画台疆者，尚加之意哉！
　　按元纪，成宗元年春正月，以刘国杰为湖广平章政事。辰、澧地多溪洞，宋尝选民立屯，免其繇役，使御诸蛮；在澧曰「隘丁」、在辰曰「寨兵」，后皆废，国杰悉复其制。更就盗出没之地，置戍三十八所，分屯将士以守之。由是东尽交、广，西亘黔中，周湖广四境皆有屯戍，制度周密，诸蛮不能复寇云。今台地设番屯，实本古法。仍仿汉代护羌校尉、护乌桓校尉之例，设别部司马二人，分驻南北二路。又有屯千总、把总、外委等官亦备矣。
　　原设屯初意，谓全台固番地，生番害人甚于寇贼，故以番治番，藉此为招徕之计耳。不知台地生番，与楚、粤、黔中之苗猺异。熟番何能为？虚縻廪费，祗饱奸酋囊橐，胥吏亦有利益焉。似宜将屯丁派作隘丁，责以防御生番，视其功过而行赏罚，毋滥毋纵，于台事庶有鸠乎！然此徒托之空言尔。君之门以九重，草茅微贱，安所得登闻鼓院而告之？矧上书言事之例，薄海遵禁已久耶！
　　台地筹积贮说
　　周礼有仓人、廪人之职。按星经，天仓六星在娄、在仓，榖所藏也。西南四星曰天庾，积厨粟之所也。又天囷十三星主给御粮，天廪四星主积蓄黍稷。王者法天敷政，以积贮为天下之大命，而仓储重焉。安石青苗无论矣，若汉之耿寿昌、隋之长孙平奏设常平仓；此外又有社仓、义仓、黎阳仓、广通仓、惠民仓诸目，可以平籴，可以备不虞；其为斯民计虑者至深且远。乃行之未久，百弊丛生，岂良法之难复与？抑行法者未得其人也？
　　台海故膏腴地，熙熙穰穰，倚台米为生活计者岁不下十数万人，似积榖一着无关轻重；独严司马紫卿思患豫防，毅然以积贮为己任。美矣哉是举也！所虑者奉行故事，空烦册籍，小民之脂膏易竭，豪强之谿壑难盈，有虚名而无实际，则无贵乎义举矣。不然，夫岂不知粒米为民命所关，而古法之宜遵守也，则崇实黜华，端俟诸有民社之责者。
　　吴子之论曰：三代下好谈积贮，而兴利适以滋弊，所谓有治人、无治法也。专事虚文末节以愚黔首于一时，所谓口惠而实不至也。
　　又曰：严公之意善矣，或虑受人欺。至于欺，则术亦绌尔。初，严公之莅政也，气锐甚，檄各乡头人捐榖为贮仓计，有不率则以闻，盖欲效刘公一纸书，令在必行也。时绅士有援郑国乘舆济人故事以相诘者，公矢报国意，持益坚。诸头人观望良久，颇惧诛，间挟鱼鳞册雁鹜行以进验之，则某也千、某也百字样活现纸上，公则大喜出望外；殊不知蜃楼海市，宫阙皆在云雾中也。久之，有褦襶子相与谋曰：凡委署者五日京兆耳，奚惮为？旋闻郭威一到，新留守已视事矣，诸头人咸额手庆，因共制糊涂羹一盏饮之，则甘如饴，不惜褚公齿冷，并将御史台霹雳符俱付之咸阳一炬。再檄之，其人逃。严公至是始闻知，意颇悔。然令出难反，虽以旧令尹之政告新令尹，已成前后任龃龉之形，是以行之年余而迄无成效。诸葛武侯有言曰：治世以大德，不以小惠；信矣。盖非为政之难，为政而能识大体之难。
　　按后汉书刘般传云：明帝欲置常平仓，公卿议者多以为便。刘般对以常平仓外有利民之名，而内实侵刻百姓，置之不便。帝乃止云。此条与鄙论互相发明。
　　与当事书
　　窃某于某月日接读手谕，畅所欲言，不殊御史台霹雳符，恍有千军万马之势；始知么么鼠辈，钟爱上游。尔时老子婆娑，勉用昔人乘暑渡泸事例，深入不毛，幸夺赵璧而还。千钧之弩，专为鼷鼠发机。惫矣哉，此行也。
　　鄙人熟察形胜，山深险十数重，不止狡兔三窟。已理谕势禁之俱穷，复金戈铁马之难及，欲求善后事宜，几如子野闻歌，祗唤奈何不置尔。所遣纪钢人等，踞住里闾，茫然不知法纪为何物；遂使石壕村里有吏捉人，博浪沙中十日大索。一纸之票朝来，中人之产夕尽。昔人称灭门县令、破家知府，职是故耳。今乡俗之敝难言矣，如某事云云，又某事云云，奇情丑行，恐起萧何治律之才，亦未易了却此重公案；疲软者谈何容易耶！某处地兼两戒，尤属梗化。甚至人伦惨变，口不忍言，天理灭亡，族将就赤。山中之魑魅罔两现形白昼之中，海上之伏莽游魂伺我苍黎之隙；此亦官斯土者之隐忧也。
　　幸旧岁棨戟辱临，社方稍见甯谧。行行且止，避骢马御史，岂非吾道可行之兆哉？第知己知彼、观我观人，古有明训。若夫落拓书生，即一身一家未知安插何所，乃敢昂首伸眉议论天下事得失，亦不自量之甚矣。然好善恶恶，人性皆同。手利剑以靖妖魔，欲吐者热血；借清议以维风化，未死者良心。世有询及蒭荛者乎，请用白香山乐府、杜牧之■〈白上辛下〉言事例，正襟危坐，谈笑而道之。
　　一、绝光棍以肃法纪：昔人谓访拿讼师，昉于子产之治郑。台地此风尤盛。翻百余年之旧案以为冤甚覆盆，联数十辈之姓名以为事出公论。树空中之楼阁，笔快于刀；起平地之风波，身都是胆。豪恶中有犯此者，重则详请褫斥，次则书其名字于街弹碑，以为蠹民害政者戒。
　　一、禁私刑以培元气：台俗：衙门凡涉命盗等案，有禀官而行羁禁者，亦有未禀官而私禁者。一到此地，则罗箝吉网，无处可觅生活。更有查馆人役，借巡视为名，其实剑树刀山，阎立本所绘地狱变相，不是过也。夫小民之爱身家，不如其爱性命，箠楚之下，何求不得？斯时有不倾筐倒箧行贿以求免者，非人情矣！盖文法愈密，则授受愈多，弊窦至不可究诘。嗟嗟！彼蚩蚩者亦人子耳，顾使血肉躯骸狼籍于鹰犬之手而无所控告也，亦忽闻此肉鼓吹哉？
　　一、禁株连以苏民困：台地五方杂处，父子兄弟异居者无数，更多同姓异宗，风马不及。乃近日讼牒，惯以「房户」二字为一网打尽之谋。譬诸作文，有主意，有客意，有把鼻处，有包一切、扫一切处。词中所列正犯，则主意也；列附从，则客意也；次列干证，则把鼻处也；又次列房亲甲乙辈，则包一切、扫一切处也。房户不论亲疏，而论贫富；家无半亩之田，即同居兄弟，漠然不在此数中；橐有廿金之蓄，则闽、粤、漳、泉，一齐拖入浑水之内。于古语为「罗织」，于谚语为「牵扯」，虽汉之沉命法、明之瓜蔓抄，恐未必有此惨酷也！此台中第一恶习，盍以我圣清宽大之治涤之？
　　一、广耳目以防壅蔽：古官不甚尊而士尊。马文渊讥公孙述井底蛙妄自尊大，此语说尽鄙夫行径。不知贵贵为其近于君也，尊绅士亦以尊朝廷耳。况一邑中，岂乏端人、正士可以寄耳目、任心膂者？且隐以寓激浊扬清之意，有裨风化不少。古之循吏，光风霁月，官与贤士大夫终日见，无纤毫瓜李之嫌，而境内大治，则官绅联为一体矣。善夫鲁仲连之言曰：『所贵天下士者，为人排患、释纷，定祸乱而无取也』。集思广益，请师武侯。
　　一、禁需索以安善良：古礼明等威，一毫踰越不得。读迁史曹相国世家之文，惟相府称正堂；今以之称郡县，僭矣。读左氏子家子命适公馆与礼杂记公馆私馆之文，惟国君居处称公馆；今以之称邸第，僭矣。读六韬大将设营而陈、立表辕门之文，惟元帅军壁称辕门；今以之称閈闳，亦僭矣。又如「宪台」二字，内惟都察院、外则按察使得以称之，百官志、会要诸书可证也；今府、道亦称宪台。某爹、某爷之号，唯藩封方镇德位兼隆者得以称之，南史始兴王憺传与宋史宗爷爷、岳爷爷诸篇可证也；今具臣亦称某老爹、某老爷，皆僭也。僭则未有不妄者。然诸多僭妄，独胥役之僭妄为尤甚。其假虎威以出也，驷马高车，俨然马长卿乘传谕蜀风概。更纠合游手无赖辈，若而人扰攘一室，索酒肉、索床榻，甚且索洋烟、索金银以十数、以百数，更有索至数百金犹未餍足者。小民饮泣吞声，欲与绞讦，恐投鼠忌器，官或兴问罪之师，一家无噍类矣。此辈人面兽心，幸灾乐祸，如宗庙之中唯有事为荣，日肆其枭鸱之吻以搏噬良善，是不待教而诛者也。又此辈甚贪、亦甚黠，其索诈也立气势、作威福，专择善良之家而鱼肉之，若恶人则避之惟恐不速焉。昔严紫卿司马深悉此弊，禁不得乘车与额外苛索，有犯者杀无赦，真清时循吏哉！
　　一、澄侍从以饬关防：古今循吏，以东京为盛，然多受治于功曹，观甘陵部党所称可见。今之幕友，颇类古功曹。吾乡汤滋圃游幕南阳，戏作联句云：『劳形于详验关咨移檄牒，寓目在钦蒙奉准据为承』，字字皆证佐也。地方官上有幕友，下有家丁，若辈垂手鞠■〈月〈氺上巴下〉〉投门下者，意欲何为？为私橐计耳。最善伺颜色喜怒，以行其招摇撞骗之术；一堕术中，伯州犁上下其手，则小事、大事无一不糊涂矣。惟长吏之笑颦克谨，鬼蜮之伎俩立穷。今日之事我为政，何畏乎巧言令色孔壬耶？此语愿与坐堂皇者参之，毋怪丰干饶舌也！
　　一、严反造以遏讼端：书盘庚云：『今尔聒聒，起信险肤，予不知乃所讼』，台俗颇似此。乃习申、韩之学者动用某某字样，伤哉！良工心苦乃至是耶！因此数字，害却多少财命！又一种奸民于田宅已卖后，复饰词诳官，官亦知其诈也，批而斥之，壹似斩尽葛藤然；乃忽用转笔，如文家轻重抑扬事例，以姑候饬差查覆为辞。此一官始则为刘四之骂人，继则为邓析之教讼，层波叠浪，徒为胥吏生财。讼端开，民之皮肉尽矣。读韩公蓝田县厅壁记所言『文书行雁骛进睨，丞丞涉笔署唯谨』，形状如绘，真化工哉！若辈文书习熟，乞加朱、乞判行与用印，旁观以为勤公事也；孰知项庄舞剑，意不在他人而在沛公乎！窃谓讼牒中有诬妄者，即引反造之条以拟其后，庶奸人知惧，未必非移风易俗之一助云。
　　一、速听断以宽民力：周礼司寇有三百听讼之文，盖盛世无留狱、治国亦无留狱。史记匈奴传与桓宽盐铁论言之矣。一人兴讼，则数农失时；一案已成，则十家荡产。摄牒者入手未盈，不令消见官之票；承刑者润笔不饱，不肯悬听审之牌。以全刁谋正案，以余毒复小雠。带一名于纸尾，遂成附骨之疽；受万罪于公门，肉属切肤之痛：异史氏又言之矣。除重大案件姑以俟诸异日，若一哄之狱，当几立断；何必翫时愒日，习为公人世界哉！
　　吴子曰：三代下民之谲觚多矣，台地尤甚。差役之贵过于缙绅，总董之权重如州县，流弊可胜言耶？吾州戴太尊者，有官廨联云：『穷秀才出身，何必十分官气？活菩萨度世，要存一点婆心』。袁简斋明府云：『恩可使人感，不可使人狎；威可使人畏，不可使人恨』数语，可补入崔寔政论中。求和息者，可允则允之，不矫枉以过正；陈利病者，可采则采之，毋予智以自雄。直道行乎三代，不能欺一世之人心；赏罚本诸大公，总难动南山之铁案。一人有罪，自在青天白日之中；三尺刑章，不越天理人情之至。昔人称陶公用法，每得法外意。又范滂登车揽辔，慨然有澄清天下之志；范希文作秀才日，便以天下为己任；亦此意耳（范孟博事，见后汉书党锢传；范希文事，见宋史本传）。范文集中，多经世名言，若就文章而论，似逊欧九一筹，然胸贮数万甲兵，绝大经济；宋数名相，必曰韩、范者以此。读岳阳楼记，尤见饥溺由己襟怀。其子纯仁能绍父志，终身诵先训不忘，洵一代伟人哉！
　　呈诸当事书
　　为大役丰功海疆关系、谨陈草创善后事宜、吁请电鉴、是否可见施行事。窃台湾古毘舍耶国，上达天津，外控四裔，为东南七省门户，实瀛堧第一奥区。我大行皇帝訏谟宏远，睠念台疆，特宣大小臣工开辟台山后路一带草地，务使千里提封，臂指效应，长奠金瓯。是役也，一事而三利存焉。
　　台地广于贵州一省，四通八达。曩者洋人美利士以大南澳非中国版图，割据招垦，意实觊觎雷封；后因我军力争，乃逃出外洋避之。今通筹全局，辟国千里，从此卧榻之侧，永息他人鼾睡。利一也。
　　台山高且深，何啻数十百重；中外为民居，内则生番窟穴。独人与番交界之处，多为逋逃薮；光昔于厅志中已极言其弊。今通行开辟，由浅入深，所有兔窟蚕丛，尽变作康庄大道，则匪人失所凭依，而气类可望肃清。利二也。
　　台土膏腴，比秦陆海，物产所出利不赀。今开辟已后则壤成赋，课额坐故丰盈，所谓有土、有人、有财、有用，王政之规模毕具。利三也。
　　因斯三利，故国家不惜千数百万金钱，以巩固岩疆，为亿万姓民生造福，何幸如之！惟是幅■〈巾员〉辽阔，工役浩繁，且开创与守成异势，海邦与内地殊形，草昧经纶，此中煞费筹画。
　　查全台郡县所治，南北二千里有奇。若山后则道里迂曲，更难以驿站计。缘山岭崎岖，林木丛杂，无处非生番渊薮。番形如野兽，性顽劣，依岩穴为居，伺人于险僻处毙之，必截取首级以去。素嗜豕肉、酒、淡巴菰、哔吱等物，饵之以利，欢声动山榖；若稍拂其欲，则狼心顿起于一朝。约计台山内外番族，不下百数十万，又无君长统率，即彼所称头目者，最大不过三数里相雄长，直夜郎王之不若耳。夫以番族之猖獗与径路之险绝如此，故开辟此地，较诸他处凿山通道、行所无事者，其利害劳苦，奚啻百倍。虽郡县分治百余年，人民数百万，且处处设隘御番，然番害仍不能绝。今辟地千里，仅藉区区兵勇之力以资镇压，将山愈远愈深，愈深愈阻。顷因兵勇云集，故觅蝇头者趋如市；然聚散无常，势难持久，不旋踵而人视为畏涂矣。
　　夫有土地，必贵有人以实之，乃不邻于息壤。按汉书高帝纪，徙齐楚大族五姓关中；当日为强干弱枝起见，计甚周也。窃谓律例中有军流一条，其所发遣，皆置诸烟瘴地面，此古人投畀有北遗意。今台地新辟，似当援引此例行之。凡直省配罪军流者，请将海外为安插之所。总视各衙门信票为凭，随到随收，计口授田，仍以募兵旧价给之，购置畊具，俟数年田熟后，循例陞科。取有罪之民，以实空虚之地，合兵农为一家，变客户为土着，足食屯兵，于地方实有裨益。此政已行，议令该处富户画地分垦，广储牛种，招募佃丁，俾得尽力南亩，永为世业，照例纳赋税如故。此仿古劝农使之例行之，在今日尤为当务之急。惜难得虚心实力、全肩任事者之一人耳。
　　戴记曰：地广大荒而不治，此亦士之辱也。绅士中无论已仕、未仕，皆与国有休戚之谊，尤当激发天良，无一饭敢忘君父，即无一息不思报效封疆，运筹决策，惟力是视，勿徒以具文塞责。精诚所诣，我大行皇帝之灵爽，实式凭之；新天子建极之福威，时敷锡之。错节盘根，乃别利器；铭钟勒鼎，以纪功勳。由是大小臣工之建树，伟然与河山相终始，天下事大可为也，又何惮于事体之繁重乎！不然，得尺得寸，虽屯守要害，暂可支持；万一兵威不继，则荡平费力，匪特虚縻帑藏，且于国体有关；故当轴不可不念此至熟也。
　　或谓军流人等，素非善类；今聚此林林者于僻远之乡，诚虑其桀骜难驯。不知边远充军久矣，成例奉行，鲜闻自作不靖，重为梗于塞外者。况流人已到，亦不令聚居一隅。又官府控制之所，棋布星罗，处处防范严密。果流人中有实意垦辟、化导有方者，不惟前罪豁免，且推恩奖励，以田授之，仍着地方官给以文书，准伊等回籍搬眷来台，以完室家。此即口分、世业古法。民族盛则番患戢，将普天率土莫非王土、王臣，用夏变夷之术，赖有此一着尔。但地太辽远，若拟通盘开辟，恐鞭长莫及，势成骑虎，似宜就南北边地施功；所余中路，徐以俟诸异日。拟于匈奴之瓯脱，然非竟弃地也，读史者自能得之。
　　至台地人民，籍有闽、粤。闽庄多依海堧，粤庄多近山而贫。故设隘御番之举、出险亨屯之役，粤民颇有得力处。闽籍最殷富，绅士急公向义，历着成绩，得之似可当一面之寄。房谋杜断，因势利导，是在平章军国者加之意而已。
　　总之，举大事、动大众，固不当有急功近利之见，尤不可无远抚长驭之图。盖处患民稠地窄，此邦患土旷人稀，兼之奇峰邃榖，形势崭绝，生番处处盘踞为民害，非更得十数万众，相与划界而守、分壤而治，纵凿空勳符博望，恐亦难策后效，以收开辟之功！又事宜速、不宜迟，文移往返，动踰旬月，况此事非入告不可行。变通期于宜民，千虑庶几一得，是亦蒭荛之遗、涓埃之补也。光粤峤儒生，躬逢郅治。文章报国，已惭具体而微；樽俎折冲，尤属有志未逮。缘事关海疆重务，管窥蠡测，是否有当云云。
　　●附录三
　　淡水厅志拟稿
　　职官序
　　典礼序
　　名宦序
　　艺文序
　　孝友序
　　节烈序
　　学校序
　　乡贤序
　　屯政序
　　物产序
　　仙释（阙）
　　方技（阙）
　　兵燹（分类附）
　　御番
　　设隘
　　番族
　　社学
　　义民
　　海防
　　佛寺
　　道教
　　多男
　　人伦盛事
　　师巫
　　男女
　　犵狫客民
　　民籍
　　台俗
　　职官序
　　眉山苏氏之言曰，为政在去三冗。其一曰冗吏。夫吏曷以冗称？不称职事之谓冗，虚縻禄糈之谓冗。冗则官非其官矣。然与其为贪、为酷、为昏浊，则亦甯为其冗；冗则不过闒茸已耳。夫闒茸岂足以饬吏治哉？我朝官方澄叙，大法小廉，吏才之多，南疆为尤甚。台地山川奇崛，独辟海外乾坤；官斯土者，无论秩之崇卑、任之久暂，果洁己爱民，其政绩与山川争奇胜，即为山川增光釆，则官非冗矣。志职官。
　　典礼序
　　昔先王本天秩以制经、缘人性而作则，曲台有记，宗伯名官，尚已。仪存绵蕞，叔孙多救弊深心；鼓制麟皮，郑氏逞郊天臆说。书参谶纬，聚讼良多；尧作大章，一夔巳足；简策可覆按也。祀戎者，国之大事；经曲者，政之楷模。所谓文物以纪之、声明以发之，百官于是乎戒惧而不敢易纪律者，诚莫善于礼矣。志典礼。
　　名宦序
　　史迁创立循吏传，只载孙叔敖、郑子产等五人，历代史因之。如龚遂治渤海、刘宠治会稽、黄霸治颍川、文翁治蜀郡，其政绩几与河山并寿焉。淡水例设同知一员，兵刑钱榖事大小皆属。其间宽严异用，清浊殊科，公道自在人心，口碑不蚀风雨，事赫赫在人耳目前也。所愿贤司牧无于水监而于民监可矣。志名宦。
　　艺文序
　　艺文志昉于班掾，历代史相仍不废。后汉书及元史不志艺文，读史者绌之。夫道、形而上者也，艺、形而下者也。若文以载道，则形下罔非形上矣。淡水僻在海陬，前此之流寓者，或雕虫小技，壮夫弗为；百余年中，可备覶缕者实寡。兹编唯有裨于山川形胜、风土民情者始登载一二，其他月露风云，甯从割爱，庶不贻隋李谔所讥谯云。志艺文。
　　孝友序
　　宇宙间第一流人物，忠臣而外，厥为孝子。孝则未有不友者，行固相类，事亦相因，宣圣所以称行在孝经。我朝更合万国之欢心，以事其亲，治绩所由迈前古也。天下无不是底父母，世闻最难得者兄弟。杖履夹持，彩服中自有真乐；埙篪一气，门庭内皆无闲言。故君陈一册，家政、国政一以贯之，无论智愚、通塞，皆宜佩服斯言。志孝友。
　　节烈序
　　富贵拟诸浮云，形骸视如委蜕；上下数千百年间，只此忠孝节义檩檩有生气存耳。夫巾帼者流，似与须眉男子不可同日语矣。乃一念之贞，无难铭金石而誓山河；此其血性为何如，虽欲不推为第一等人物得乎？良由大化翔洽，虽妇女亦知顾名义、重纲常。后世闻风兴起，犹且敬之、畏之，尸祝之不暇。而士之藐焉负七尺躯者，勉思存忠孝心，无为儿女子所唾弃不屑焉，则无愧宇宙完人矣。志节烈。
　　学校序
　　周礼大司徒以乡三物教万民、考道艺、兴贤能，礼至详且尽。汉以科目取士，有察于州郡者，有升于学校者；而孝弟力田至与贤良方正并举，盖犹有乡举里选遗意焉。我朝培养人才，取古制而变通之，教士有地，取士有程。稍知自爱者，类无不争自濯磨，奋兴于功名之路。矧是邦呼吸风潮，沐浴日月，磅礴郁结之气，当有奇人杰士，如邱琼山得正学之传、海刚峰负胜朝之望者出，以应旁求而维风教，始无愧人杰地灵也。不然，井底秋蛙、辽东白豕，虽多亦奚以为？志学校。
　　乡贤序
　　周礼有乡老、乡大夫，仪礼戴记有乡大夫、乡先生，皆所谓贤也。今郡邑志乡贤，则从盖棺论定之例乃名焉。史称陈仲弓、王彦方、阳亢宗辈，或闻其名而惭服，或薰其德而善良；生为善于乡，没可祭于社，岂徒文学已哉。是以君子当务其大者、远者，不求名而名在其中矣。志乡贤。
　　屯政序
　　今政事中有宜革不宜兴者，如郡县之教官与台地之屯兵是已。官以宣教，既无教何必设官？屯以养兵，既无兵何必留屯？初，林爽文之乱，土番着有微劳，福敬斋相国援古屯田事例，奏设番屯兵若干名，处处征粮以给番，过矣。然使兵归实用，犹曰补苴罅漏也。今征粮如故，一经官吏染指、酋长侵渔，致屯有籍而无兵，关系岂细故哉？平心而论，与其竭库藏赢余以饱吏胥之橐，毋甯蠲数万租赋以苏涸辙之民。易象曰：云雷屯，君子以经纶；是所望于今之从政者。志屯政。
　　物产序
　　春秋时，晋人谋去故绦，诸大夫皆曰，必居郇瑕氏之地，沃饶而近盐。此风自昔已然。及读班固、张衡之两京、三都，郭璞、木华之赋江、赋海，奇伟倜傥谲诡，诚广矣备矣，详且尽矣。惟假称珍异以为润色，左思早駮正之；但思所作诸赋，仍未免此弊，甚矣载笔之难也。淡水为台海神皋，山则羽毛齿革，波及其余；泽则蜃蛤鱼盐，源出不竭。于秦中为陆海，于九州为上腴，所谓有土、有人、有财、有用，即可作炎荒食货志观也，甯以其海陬黑子而忽之。志物产。
　　仙释（阙）
　　天下岂有神仙，尽妖妄耳；汉武帝悟道之言也。佛者，九流之一家耳；高谦之持平之论也。若乃金身丈六，道德五千，耶稣转身毒之轮，菩萨以儿童为号，孰非咄咄怪事哉！淡水开辟百余年矣，民安其业、士笃于学，前此仙才、羽客，旷世无俦，甚盛事也。必求其人以实之，则请以亡是公、乌有先生之说进。
　　方技（阙）
　　昔刘歆总群书而奏七略，有辑略、六艺略、诸子略、诗赋略、兵书略、数术略、方技略；后世因之，祖述无间。发植银竿，衫披铁布，无所取诸？取诸勇也。日者列传，风角专门，无所取诸？取诸数也。上池饮水，五禽绘图，无所取诸？取诸意也。玉裹于阗，剑谈处女，无所取诸？取诸侠也。小道虽有可观，壮夫俄然不为；似是实非，甯缺毋滥。
　　此二条，谨照尚书汨作九共之例，姑存其目而已。或问：淡水以三百余里之地、四十余万之生灵，且开辟至百余年之久，岂无事可纪者乎？曰：诚有之。有非仙才而名仙者，如今世女巫力能召神面谈，遂袭潜确类书何仙姑之号是也。有无道行而名道者，如今道家者流为人治病驱邪魅是也。或谓野狐禅教主，即此一家，不知道可道非常道，老子为道教宗主者已言之矣。
　　兵燹（分类附）
　　四海皆同类，纪分类者何？惩党祸也。曷言乎党祸？唐之牛、李，宋之洛、蜀，明之崑、宣，皆党也，祸亦烈矣。不谓编户齐民，亦有覆蹈此辙者。蕞尔台湾，闽、粤、漳、泉相错居，始焉闽与粤争、漳与泉争，甚至泉与泉争。一遇有警，界划鸿沟，誓死鏖战，焚荡数十里无孑遗。恶习莫踰于此。夫有事会，即有争端，有争端，即有曲直。李延寿作南、北史编摩简劲，司马温公以佳史目之；惟于两国交兵处不欲详载，盖直书其事而义自见，无事深文曲笔为也；此史家体例也。噫！习俗之于人甚矣哉！宋人诗曰：蟭螟杀敌蚊眉上，蛮触交争蜗角中；何异诸天观下界一微尘里斗英雄，而何类之分为？所赖长民者型仁讲让，默化其此疆彼界之私心而归之画一，庶有豸乎。
　　御番
　　张奂称羌夷一气所生，故我朝之待番黎也，视汉人为加厚。其酋长封以土田，使之食租衣税，若古附庸然。其下给以口粮，一家无忧匮乏。国恩宽大为何如！迩来番社为墟，转徙仳离，有非郑侠流民图所能殚悉者。余揖其酋长而问以故。酋曰：昔番全盛时，席丰履厚，歌咏太平，一切典礼，咄嗟立办。迨其后，贌社有费、承应官府有费，尤酷者按季领饷，守候无常；衙蠹从中包揽，挖肉医疮。明知毒药杀人，而不得不躬自蹈之者，番独非人情乎哉，诚有大不得已也。余曰：是则然矣，请问郡志中所载嘴琴、做典及番语、番曲之类，其流风余韵，尚有存否？子盍揣怀中记事珠为我言之。酋曰：番无所谓土着，贫则转移无定所。今吾离逐居瓜州久矣，即偶有存者，宫室、衣服、饮食，多与人同。凡百番语、番曲，半消归于无何有之乡，况典礼乎哉？余曰：昔卫侯效夷言，书之史册，为万代羞。今子夷也，乃数典忘祖，将为籍谈分谤乎？何智出楚囚下也！酋嗒然无以应。余复诘生番所以嗜杀之故。曰：闻之故老，谓生番亦以争地起衅。彼之言曰，全台皆番地，乃被汉人割据，偏置吾辈于深崖峭壁之间而不得一安身所，是世仇也，不杀何为？余闻其言愈悲。乃知堵御生番，全恃各隘，如古人所谓居一障间然。计台民被番戕杀者，岁不下千数百人。嘻！何虐也！然欲剿之，则密箐深林，英雄苦无用武之地；欲招徕之，则人面兽心，比之内地豺虎毒恶尤甚。观此，虽管、葛亦穷于术矣。
　　设隘
　　淡水为山海交错地，然防山更急于防海，故遇险阻处必设立隘寮，以断生番出没之路。董其役者，惟隘首之责任独重。故事：官上任，则隘首向官请给隘戮以昭凭准。有官隘，有民隘。官隘则额定隘丁若干名，需工食银若干圆，皆由隘首向官支领，而后给与隘丁，无敢透遛者。民隘则取粮于农，以佃田之多寡为等差。凡应隘丁募，先议定工价；倘遇不测，矢无悔意，不过给以殡埋薄赀而已。又隘之险夷无定，有昔险而今夷者，皆当因时制宜，总以防堵备御为上策。故隘首与垦户事不相谋，而弊恒相因。惟各处垦隘交接，易启争端，多有得陇更望蜀者；中有利在，故也。或数少报多，或张冠李戴，其中顶替、包揽，百弊丛生；虽有清官，其如猾吏何哉？凡隘皆设最要害处，人皆危惧，无敢问津者。独隘丁履险如夷，暇则歌呼呜呜，不啻行所无事然，真赵常山一身都是胆也。然以鬼门关为武陵源，欲作老于是乡之想，求其获保首领以殁者，十仅得一二耳。况隘寮不过一寸室，辟其半为楼居，寝食未尝出门户，土人号曰「铳柜」，即吴道子所绘地狱变相也。唯极危且险处，始置壮丁二名至三名而止；否则一匹夫耳。凡供此役者，多以射猎为生；频年羽毛齿革之物，获金钱无算，洵利薮也。利与害相因，信夫。
　　番族
　　今熟番皆昔生番，因归化后故名。犹然守其土风，虽久远弗变。其族本无姓，近亦臆造姓氏，若汉人然。相传土番未得姓时，有黠者欲用夏变夷，而未得其方；汉人绐之曰：姓未易讨好也，唯潘字有水、有米、有田，姓莫如潘宜。番大喜。此与胡广托胡芦为姓相类。
　　社学
　　曩番设社学，间有聪颖者，长官以其知读书也，思所以振兴之，因有佾生之例。今社学就湮，其中偶识字者，循例滥竽，辄循护身符为凌轹众番计。社中事无钜细，必以闻，否则罚无赦；此真夜郎王习气，岂得与茂才异等者同科乎？吴子曰：闻番童之弋舞佾也，试前先与米廪议明酬金，米廪又与学胥议明润笔；及应试，番童倩一叉手者聊为故事奉行，不数日，已闻佾生舞于庭矣。其获也若操券，且价廉工省，仅费汉家露台之赀耳。后垄社有吴某者，父子佾生；余偕数人诣之，戏言此家殊有士风。众问故；余曰，此君两乔梓皆佾舞生，士二佾，非士家风而何？皆笑吃吃不休，以为雅谑云。
　　义民
　　台湾，古毘舍耶国；至明中叶，始有台湾之号。本朝因之，设郡县，以次及于淡水。淡属民气醇静，内寇不作，虽偶苦兵，亦由边境贼锋阑入，方始戒严以备之；若蔡牵之出没上淡水、戴林二逆之蹂躏大甲是也。卒之，却强梁、固疆圉，皆收功于义民。于是淡水义民之名为最着。夫义民，即古所称募兵也。其人尚气概，先勇力，遇险辄操蜂旗为士卒倡，先登陷阵，故所向皆有功。又深明大义，官朝檄夕至，不啻得刘公一纸书、贤于十部从事者然。官兵千百，瞠乎后矣。然则兵其可废乎？非也。兵无强弱，亦视所以将之者何如耳。勤操演，同甘苦，明赏罚，誓忠义，则孙子十三篇兵法尽备其中；椒山自有胆，奚怯焉？角弓风劲，老将谈兵；折戟沉沙，战场吊古。虽无位曰民，然民以义称，而千载下檩檩有生气矣（角弓四语，引芷湾先生句）。
　　义民宫亦曰褒忠祠，所有死王事辈，皆设主焉。复庙重檐，香火甚盛。每遇地方有警，则神灯四出，如萤火、如烛笼，青苍绀碧不一状，人皆见之。凡问吉凶，则以杯筊示兆。徐树人中丞有「为国捐躯」匾存焉。余曾拟以「碧血丹心」四字制匾悬挂其上，因循未果，至今犹耿耿于心云。按演繁露，杯珓用两蚌壳或用竹根。又石林燕语，高辛庙有竹桮筊，以一俯一仰为圣筊云。
　　海防
　　台湾海外雄镇，惟淡水实当其冲，形势尤为全台冠，故防海最要焉。考诸史册，汉有楼船、有戈船，有伏波将军、构海将军之号，故其击朝鲜、定南越，皆舟师之力为多。我朝德洋恩普，波臣效贡，当无游魂之虑矣。所虑者不在内寇，而在外夷。夷人性本犷悍，加之船坚炮利，名为通商，实则窥伺土地。又我国奸宄之徒，深为彼所愚弄，胁之以威、饵之以利，惟其意之所欲为。倘异日边衅一开，则沿海数千里，必有遭其蹂躏而不能安枕卧者，如前明倭寇之祸是已。此则履霜坚冰，宜防其渐耳。若夫慎封守、勤会哨、严纪律、计万全，则胡宗宪筹海图编、郑氏万里海防图等书，恺切详明，中才举而措之裕如矣。志海防。
　　按红毛、■〈口英〉咭唎、荷兰诸国，或分或合，诠解不一。其人英鸷异常，多技巧。康熙、乾隆年间进贡表，犹称藩臣礼甚谨。自道光中叶，遂有夜郎自尊之意，视作敌体然。更于要口筑蜗居炮台，饰词为互市计。性本悭吝，亦时散金帛以结人心，借听讲以演教术，竟有邯郸才人嫁为厮养卒妇而不辞者；冠履倒置极矣，不亦羞朝廷、辱当世之士乎！第彼国所恃者船坚炮利，故于水战见长。若驱之陆地，易与耳；所赖有威望重臣。富国强兵，首严内外之防，以阴消其桀骜不驯之心，使之不得逞，则夷人又何能国？第千军易得，一将难求。有其人矣，又必假之以便宜，需之以岁月，凡百无所掣肘，使尽心力为一劳永逸之计，于国事始有裨益，少穆旧师之事是已。昔人以玩寇比养痈，今之■〈口英〉夷即痈类，其消释也不可知，其溃裂也不可知。此则杞人忧天，不无鳃鳃过虑之处。第纸上谈兵，仍未免书生习气耳。
　　■〈口英〉夷甚贪亦甚黠。其深可恨者，莫如鸦片烟一种。我中国岁縻金银以数千百万计，受彼荼毒者几二百年。道光时，鸿胪寺卿黄爵滋以严漏卮、培国本事疏请禁烟，奉旨允行，而犯者如故。卒以此启大衅，粤省几不支。岂天心尚未厌乱与？抑肉食者谋国之未臧也？闻夷人制造此物，吸食者杀无赦，是彼国亦知此物害人，故厉禁严甚。独中国愈禁愈犯，若是其愍不畏死者何以故？岂法制禁令可行于雕题凿齿之域，而不可行于冠裳礼乐之邦与？抑积渐之势使然与？
　　粤省禁烟时，内外祸交作；胥吏乘机诈骗，狱囚累累，五羊城中，势如沸汤然。梅梦雄解元诗云：『谁遣货通狮子国，更无兵驻虎门山』；『弃灰尚自难逃死，比户居然尽可封』；『可怜粤海繁华地，城市荒凉似禁烟』；『怎怪牧猪屠狗辈，纷纷投笔请长缨』。
　　佛寺
　　尝考志乘云：闽王延钧度三万人为僧。僧之盛，推闽中第一；岂神灵果式凭哉？由风气所趋故尔。昔崔浩不信佛法，曰：何为事此胡神？故元魏尽诛沙门，毁诸佛像塔庙，至无孑遗。唐武宗时，天下所拆寺四千六百余所，还俗僧尼二十六万五百人，拆招提、兰若四万余所。周世宗即位，明年，废天下佛寺三千三百三十六，毁佛像铸钱；盖古佛像皆范铜为之，最下亦以铁，非若今世木雕、泥塑、涂金为也。又周武氏垂拱中，河南巡抚大使狄仁杰奏毁淫祠计共一千七百余所，独留夏禹、吴太伯、季札、伍员四祠。今梁公尚存檄告西楚霸王文一篇，人争传诵。考闽有中寺，起于晋太康元闲，至唐有二百六十七寺、宋则有千六百二十五寺，寺多故僧多。福田所在，诸檀越不惜竭顶踵以奉之，亦世俗之常，无足怪者。今台地寺观寥寥，仅存香火之缘于一线，此正学昌明之兆，当亦傅太史、韩吏部诸公闻之而心慰者哉。
　　道教
　　汉刘歆七略叙道家为诸子、神仙为方技。元魏泰常八年，立天师道场于平城东南。晋安帝隆安三年，孙恩寇陷会稽，内史王凝之世奉天师道，谓官属曰：我已请大道借鬼兵守诸津要，不足忧也；恩遂陷会稽，杀凝之。又元史释老传：正一天师者，始自汉张道陵，其后四代孙日盛，来居信之龙虎山，相传至三十六代孙名宗演。当至元十四年，世祖已平江南，遣使召之至，则待以客礼，命主领江南道教，仍赐银印云。互见魏志张鲁传。
　　前彰邑戴万生之乱，贼势汹汹，镇道败亡。久之，有曾提军至台，贼以为亚夫将军自天而降也，颇惊疑，谋以城降者屡屡矣。侦者至，方悉提军实未尝携一兵一卒，且无粮、无兵仗，欲援郦生下齐城故事，从容陈说，苟且为招安计。于是贼益猖獗，遂以曾提军为儿戏矣。曾提军者，前彰化副将，曾挟智术平一二剧盗者也；故在上宪前毅然以平台为己责，意气殊慷慨甚。至军中，台人士将观其设施也，则大张文告曰：本军门伐暴救民，起程伊始，已将台变情节敬咨江西龙虎山天师府协同办理；汝等能激发天良、皈依正果，则天师府与本军门有光辉矣。檄到急急如律令。按此公与王内史请天师兵，同是一家眷属。又梁元帝在江陵围城中讲老子，百官戎服以听；遥遥数千载，更得曾提军为之殿，方成鼎足作后劲。何代无才，敢挟肉眼而相天下士哉！
　　多男
　　台地户口最盛，当由地气使然。如尧使九男事舜，语本孟子，岂因华封老人之祝而傅会之欤？文王则百斯男，特颂祷词耳；好事者竟据此为张本以惑愚鲁，怪矣。然吾考之史册，更有匪夷所思者。后汉书西南夷传：哀牢夷之先，有妇人名沙壹，居于牢山捕鱼，水中触沉木，因怀■〈任上女下〉，十月，产子男十人，皆龙种也。小子名九隆。牢山下有一夫一妇生十女子，九隆兄弟皆娶以为妻云。又高辛氏女以畜狗盘瓠为夫，经三年生子一十二人，六男、六女。盘瓠死后，因自相夫妻。今长沙武陵蛮是也。山堂肆考：鬼方氏左右胁生子六人。神仙传：籛铿娶妻四十九人，子五十一人。秦穆公有子四十人。田文有子四十余人。田成子有子七十余人。中山靖王有子一百二十余人。后汉书：黎阳民妻产三男一女。永甯元年，南昌有妇人生四子；见唐檀传。华阳国志：南郑人郑宣妻杜泰姬生男女共十四人。后汉书：邓禹有子十三人。博物志：陈成生十女。宋书：山阴公主面首三十人。后周书：李迁哲媵妾百数，男女六十九人。唐书：郭子仪诸孙数十人。皇古则蚩尤兄弟八十一人；黄帝之子二十五宗，其得姓者十四人。明武宗赐义子姓朱一百二十七人。我圣祖仁皇帝有皇子二十五人；此则祥麟毓庆，少海流芳，固磐石于亿万斯年，甯有艾哉（汉书：张苍妻妾以百数云）。
　　人伦盛事
　　柳芳氏族论：三世有三公曰膏梁，有令仆曰华腴，盖富贵足称也。近日人伦盛事，如古所称义门者，恒不多觏。按录异传，周时尹氏贵族，数代共居，食口数千；尝遭饥荒，罗鼎镬作糜之声闻数十里中；临食失三十人，入镬中垦取镬底糜饭，镬深大，故人不见也。魏书：杨播一家之内，男女百口，缌服同爨，庭无间言。又博陵安平李几，七世同居共财，家有二十二房、一百二十八口，长幼济济，风礼着闻。事文类聚：郭隽字宏文，太原人，家门雍穆，七世同居。又刘君良四世同居。南唐书：江州陈氏宗族七百口，每食设广席，长幼以次坐而食之。唐书：张公艺九世同居，高宗临幸，书忍字百余以进。宋史：陈兢安德人，十八世同居，太祖旌其门曰义门。又李昉子孙数世，至二百余口，犹同居共爨。汉书：樊重亦三世共财。元史：张闰八世不异爨，家人百余口无间言。明纪：郑济家十世同居，谓不听妇人言云。
　　师巫
　　山海经，有巫咸国。周礼，司巫掌群巫之政令，又有男巫、女巫。汉书郊祀志：晋巫祀、巫社、巫祠，秦巫祀、巫保，荆巫祀、巫先；注：皆古巫神。地理志：齐地始襄公淫乱，姑姊妹不嫁，于是令国中长女不得嫁，名曰巫儿，为家主祠。又楚地信巫鬼，重淫祀云。此其作俑矣。今台中女巫，强半不假师授，至时辄有神附其身，常为人家治病，与托诉幽冥事，有验有不验。鬼神以生人代之，理虽迂诞，惟事有征信，故民间妇女奉祀尤虔，谨厚者亦复如之。按此与汉代宛若神君事相类。左传有钟巫、桑田巫、新城西偏巫，一时小巫、大巫，如云而起，风俗之敝可知，总不若龟筮之近理也。龟巫有中不中、吉不吉。史记有龟筴传，灼龟祝曰，今日吉，谨以粱卵焍黄。言以粱米鸡卵祓去龟之不祥，令灼之不焦不黄；若色焦及黄，卜之不中也。按此即今人诣巫家买卜需卵之滥觞。又墨子，夏后开使蜚廉折金于山川，而陶铸之于昆吾，是使翁难雉乙卜于白若之龟曰，鼎成三足而方云云。盖龟筮为神圣所授，理与数毕萃其中，无古今一也。第左传诸筮多假借亿逆之辞，惟惠伯占黄裳元吉归本忠信，与严君平垂帘卖卜多言孝慈相类。然则灼龟者庶知所务哉。
　　男女
　　昔人云：山气多男，泽气多女。按周礼职方氏，扬州民二男五女，荆州一男二女，豫州二男三女，青州二男二女，兖州二男三女，雍州三男二女，幽州一男三女，冀州五男三女，并州二男二女云云。唐书倭奴传：国去京师万四千里，其俗多女少男。按倭即今日本，其国有冉求算经存焉。地产银殊佳，中有明治七年字样，用中国书；四周又用夷书，如■〈工上〈工工〉下〉之类云。
　　犵狫客民
　　漳、泉、潮属籍有犵狫之目，莫知所始。今西粤一带土人，种类最多。田汝成炎徼纪闻：犵狫一曰犵獠，有花犵狫、红犵狫、剪头犵狫。又犵狫俗与犵狫同。又猫犵狑獠皆溪洞民。又蜀亦有■〈犭各〉■〈犭鹿〉云。至闽、粤、江右三省，本邻境也，若闽之延建邵汀、粤之嘉应大埔丰顺龙川、江右之南赣等处，谓为客籍语，不知何据。岂因户有主客之分，主则土着、客则行国，本其始言之，后遂一成不变欤？
　　民籍
　　周礼：孟冬祀，司民献民数于王，王拜受之，登于天府；是蠢蠢者伟然与天球河图并重矣。古者，民户不若后世之众，除临淄七万户、户三男子、可得胜兵二十一万外，如西汉户口千二百二十三万二千有奇，东汉又增二十四万四千八百九十八人。赵宋仁宗时，主户六百四十七万九百九十五、口千四百三十九万九千九百五，客户三百七十万八千八百九十四、口六百十九万五千四百二云。余皆按籍可稽也。南粤王报文帝书，东有闽越，其众数千人云云。闽越今为福州，可见汉时民数无几，故徙其民于江淮之间无留难者；不然，安土重迁，恐难以兵威胁之矣。又内地户口不若台地之众。会典：福建户口四百七十余万。今淡水册籍四十二万千三百有奇；以淡籍例之，全台不下三百万人，可谓盛矣！
　　台俗
　　繁钦云：都尉薛访车子能喉转引声，自左■〈马页〉史妠謇姐名倡，佥曰诡异，未之闻也。台人尚之。妇女余闲，织作花胜事佩之属，鲜艳类苏、杭；台俗最尚此，原异妇人同巷夜绩，一月得四十五日也。总之，闽、粤各有土俗，自寓台后又别成异俗。各立私庙，如漳有开漳圣王、泉有龙山寺、潮有三山国王之类；独天妃庙，无市肆无之，几合闽、粤为一家焉。庙以嘉义北港为最赫，每岁二月，南北两路人络绎如织，齐诣北港进香。至天妃诞日，则市肆稍盛者，处处演戏，博徒嗜此若渴，猊縻财至不赀云。盖台地最喜演戏，多以古人报赛田社之文，为粉饰太平之具。然村野犹可言也，城市更豪侈相尚，遇吉凶大故，崇释道而矜布施，倾家赀以悦耳目。虚文日重，则真意日漓，此伤风败俗之尤者。书生口呐，难以家喻而户晓耳。
　　吴子曰：此编自御番起至台俗止，长短共十余条，皆所拟志稿也，故附于修志试笔之后云。
　　●附录四
　　先大父禹甫公家传（大母附）
　　先伯父熊生公家传
　　先考守堂公家传
　　先妣太孺人家传
　　芸阁山人别传
　　一肚皮集序
　　先大父禹甫公家传（大母附）
　　公讳鸣浚，字维信，号禹甫，广东嘉应州人，世居白渡乡山村。父世祥公，生子三：长维恭，次维宽，又次即公。先世皆勤本业，饶于赀；后稍替，然旧家风犹未湮也。
　　公自幼朴实无伪，与人言喜愠不形于色。性纯孝，且友爱过人，一家皆诚服之。后以贫故，乃发奋曰：『男儿志四方，安能郁郁久居此哉？吾亦欲东耳』。于是有东都之行。始至，困惫殊甚，凡伯通赁甯、甯戚扣角之类，皆尝试焉，以为餬口资。久之，有田舍翁某甲说其朴厚，假以赀，每居积利辄数倍。如是者十余年，累累积白金至五千有奇，为束装归故里，乃娶余祖母立家室焉。祖母亦名家女，能持家，阃以内雍肃无闲言，而家道益昌。遂援汉代纳粟事例，入国子为儒生，置沃田自给。更念旧居湫隘，新筑室于祖山之麓。丹楹垩壁，高闳厚垣，罔弗整，颜之曰「垂裕楼」，宋君其琛为题额，字径三尺许，遒劲可爱，人拟之韦诞书凌云台。
　　是时世祥公已归道山，惟母氏宋太孺人尚无恙。乃敕家事付书先君，而公仍作旧游。全台故蕃地，有某社者，富盛冠于诸蕃，其酋长数人独与公交称莫逆，故终岁义取之赀，不下数百金。乃纳簉室陈氏为娱老计，复营产业于社口等处，以作余家续命田，至于今不废。
　　初，公之始游台也，携犹子熊生公以行。公视侄如所生，左提右挈，意甚挚。亦家于台，以医术名世，皆公护持力也。
　　时公留台有年，独先君勾当家务，性倜傥好客，由是日用饮食费不訾。公微闻，贻书规戒殊切，有马伏波戒子风。故公间一岁则回家省亲，兼视家政焉。
　　后宋太孺人至年九十始弃养。公闻讣，行奔丧礼。更依古制，摒挡大事甚谨，吊者咸感泣，以为知礼。及终丧，仍如昔游。未几，以疾卒，时年六十。后数载，乃得函骨归葬。墓在故乡南树坳山中，峰环水绕，形家称为吉壤；皆先君经营负土所成者，亦足见孝思云。
　　祖妣谢太孺人，罗寨谢公之次女也。幼颖异，有道韫解围风；及笄，归先祖，事姑嫜谨甚，有无锡范氏风；荆钗椎髻，不废耕织，有梁家举案风；先大父半生踪迹多在东瀛，米盐凌杂，全备母道，又有晋代陈夫人风。迨先君年长，娶余母成室家，始稍稍有余力；然勤俭性成，除作么生外亦未尝一日事安逸也。
　　是时，余生甫数龄，体质似太瘦生，太孺人得遂含饴之愿，欢甚。且以爱怜故，娇憨无匹，凡栉发、盥浴、着衣履之类，事事皆倚赖太母。或夜读稍倦，则侍寝于其侧不去，至勺象时犹然。嗟嗟！挹袖拍肩，娓娓若前日事，顾此景象何可多得乎？
　　时禹甫公已亡，先君独秉家政；性任侠喜客，竟以好名贫其家。至是以食渐不周，太孺人言笑自若，无一毫怨尤念。于是先君心稍安，乃得专力教子，为进取计。居久之，贫病无聊，鹤发飘萧，饥寒交逼，只藉孙妇陈氏之力以为食。至年七十二卒。是日适当除夕，椒酒虚供，青阳逼岁，以是藐诸孤，竟不能哭视巾饭，少尽瞬息天亲之谊。悲夫！一世■〈浦上女下〉心，依依犹昨；半根榔栗，节节成斑；此光所以仰天椎心而泣血也！今坏土尚在故乡，欲求岁一至陇上稍展微诚，渺不可得。噫！馁而馁而，吾其为若敖氏矣！
　　先伯父熊生公家传
　　公讳象贤，字熊生，广东嘉应州人也。幼习儒。善病，同里有曾医者，为今时仓公，延之治病，病随愈；因授以岐黄奥旨，遂深通医理。弱冠，从季父禹甫公至台，以医术名世，台人每喜述之。
　　公为人廉洁，寡言语，与人交，初似落落难合，然愈久愈令人心醉，有周公瑾醇醪风。台俗浮夸，借济人利物之名以售其饮羊登垄之计，至交通市肆，真赝混淆，为庸医所误杀者岁不下数十百人，而医道因之不振。就中惟痘疹一科，于生死关头尤钜。按痘疹不见史册，独文苑英华载陈黯痘花诗一首云。今毒流海内几遍。公精于痘疹科，闻有礼请者，无近远贫富，不俟舆辄往。至则男女壮稚，坐者、卧者、呻吟者，一家哭声呜呜，几无处觅生活者。群医方缩颈咋舌，敛手谢不敏，欲卷刀圭而出奔者，趾相错也。公神行官止，目光炯炯上下视，与手左右摩■〈扌沙〉良久，各制一方授之曰：『此神农氏赭鞭所留遗也』，甲饮之则病势去；又曰：『此聚窟洲头返魂香也』，乙饮之则病根拔。盖以苦心调元气、以突阵驱病魔，殆周礼所谓医十全不失一者。士类目为韩伯休一流，不仅作董仙杏林观也。
　　初，光游台时，公年七十三，与绦县老人同岁生，其纪年则四百有四十五甲子，其日数则二万六千六百有六旬也，犹矍铄如少年。一日薄醉，语光曰：『余老矣，安得尻轮无恙，重裹粮至罗浮，登子日亭绝顶，观海与日出处；且使罗浮四百余峰，峰峰皆有吾辈屐齿，以补前游之所不逮？此大苏赤壁后游事例也，未知斯愿可复偿否』？因掀髯大笑。其逸兴可想云。
　　公性好施，衣食推解无靳惜，不独亲亲，亦怜才，故尤嗜余笔墨。公家有小像，命光题赞额端，亹亹数百言，中有『竹林风味，酒家胡伯也，醉倒吾其扶之』语，公奇赏之，谓飘飘有仙气。嘱其子姓秘藏此幅，以作传家至宝焉。年八十六卒。
　　公次孙师廉，性谨饬嗜学，今举一经博士。倘明德达人之说有征，则竹室铜盘之乐，当不减杨家风范也。臣叔不痴者，跂予望之！
　　赞曰：史迁言扁鹊名闻天下，过邯郸为带下医入咸阳，为小儿医，医道如此其备也。若汉、唐两书所云五禽之戏与按摩咒禁师之类，诞矣。夫范希文等良医于良相，谓医可济人耳。士有侈谈道学、思攫两庑之餐推而纳诸口中者，名非不高也，然空谈无补，譬之珠玉象犀，物虽美而不适于用，何如精通医理，力能举一世之民以登于仁寿之域，仁术不愈广乎？此语未易为迂儒道也。
　　先考守堂公家传
　　公讳缵谟，字远生；守堂者，其晚年自号也。选国子监学生。祖居梅州白渡乡之碛坑村。家世务农，鲜有习制举业者。自大父禹甫公始弃农就贾，弱冠后，为台湾之行，经纪生业，陡发义赀数千金。阅十载，囊赀归，为援例入太学，买腴田二百顷自给。更用仙人楼居故事，筑数椽为安宅，颜之曰「垂裕楼」，盖借虺诰语以勉后昆意也。居久之，仍如昔游，以劳瘁故，年六十卒于台；后乃函其骨而归葬焉。公席前人余赀，独秉家政，性豪爽，有古侠士风；遇亲族中贫困，辄倾囊箧相助，未曾宿一诺者，以故人多倚仗之。是时其长子生甫数龄，群然有国器之目，公喜自负，遂于祖山之麓构启英书室，为教子肄业所。贮书数万卷其中，延宿儒若吴、若汤、若宋诸先生以居，其致敬尽礼，虽孝子之事父母有所不逮。如是者历十数年如一日。
　　初，公之辟书塾也，乡里轻薄儿咸反唇笑之曰：『是欲仿刘蜕破天荒事例乎』？及闻其子能通经矣，则骇；继闻其子能成章矣，则愈骇。久之，诸先达有谬予推奖，谓此子必兴吾宗者，而浮议始息。
　　公既以好客闻于时，百里间能文之士，通缟紵、订杵臼交者，延接无虚日。时人相与语曰：『鬻田宅买书、质衣物供客者，吴某一人而已』。
　　当是时，家已落，犹令其子效苏章负笈故事，千里寻师。自是学业稍稍进，而家事渐不可问矣。碛坑多佳山水，凡豪士有游癖者必来游，游必至其家。公辄具鸡黍留宿，兼通款曲，语至夜漏尽犹不少休，遂通青乌之术。于先世坟墓，常自经营负土，不坚美焉不止。故公在日，所蓄青囊玉尺诸书甚多；今手泽尚存，惜读父书者之难其人尔。
　　某地有某氏者，富甲于一方。公累累负伊数百金，作秦皇大索状，不得，欲兴讼；及罄所有以偿，其家遂不名一钱。居无何，遘厉足疾，困惫殊甚；幸太孺人贤，善佐理，乃敕家事付之。未几，太孺人相继染沉痾，辗转床褥间者数年，延医购药，费不赀。于是逋负山积，疾稍瘳而室愈罄。不得已辞家远出，与其子先后至台。彰、淡二属，禹甫公旧游处也，乃重至其所，雪泥鸿爪，强借枝栖；遂以东都为避债台，暂作老于是乡之想，亦时势所迫故至此。
　　是时，其子縻饩台庠，日有声。然益困，转徒流离，久之，至无卓锥地。犹闻公豪气咄咄逼人，恒言曰：『吾有能文子在，奚患贫』？人以其屡誉儿也，私拟之王家癖；公闻言，不顾而唾。淡食屡空，泊如也。自是隐居不出者十余年。晚忽得鼓胀之疾，年六十卒。
　　公有丈夫子二人。其长者子光，后举甲子乡试，公竟不获及其身亲见之也。惜哉！不肖由一身罪孽，累及两亲，又家贫无术补救，至以痼疾苦其身，疚奚赎也！兴言及此，中心怆而、惭而、而潸潸而！
　　先妣太孺人家传
　　太孺人蔡氏，国学生庆轩公之长女也。蔡氏为白渡名族。其地有崇山绵亘十余里，产煤炭，采取者日数百人，喧杂如市，皆庆轩公一人为之主持。故蔡氏一门富强，公与有力焉。
　　太孺人年十七至余家，克俭克勤，聿修妇道，女党皆师法之。是时予家尚隆盛，先君性故慷慨好客，喜施与，太孺人佐助其间，凡饮膳盘匜之属，皆极精洁，坐上宾叹服，贺先君以得贤内助。尤敬重馆师，每有酒食必于先生是馔，历十余年慎终如始，无一毫厌斁与嫚黩心，洵巾帼中所罕见者。
　　其于儿女也，爱惜不啻掌珠，然课督甚严。日教之读书立品，以无坠前人志。厥子颇聪明，文思日益富，有声庠序间，人谓得力于母教者为多云。
　　居无何，先君遘足疾几殆，太孺人衣不解带、亲侍汤药者数年，疾乃痊。已而余四弟生，聪慧可人，有扬家童乌之目，太母绝爱怜之。不幸遭痢疾殇，太孺人以哀毁故，遂罹沉痼；饮食衣履，一步须人。自是贫病交攻，家事益不可支矣。
　　先是，大父禹甫公经纪至台，广置产业，以惠后嗣。余家终岁用度，胥赖此作护身符子。年来弥见空乏，余父子不得已，复来台为生活计，流离转徙，欲归则无赀。先君乃函金贻媳陈氏，命奉太孺人来台就养。舟已望台山，若云烟一抹，历历至目前矣；因舟子议泊船处未决，顷之，有怪风起东北，鷁首复西向。次日抵澎湖，为守口武弁抑勒者久之，得风仍回金门镇。时四山入云雾中，舵工辈茫然不辨涯涘，忽闻砉然一声若天崩地裂状，舟触巨石上碎焉。几溺死，赖潮退舟涸出以免。复遇奸人百十成群，乘厄劫夺，随身衣物俱罄尽，欲自裁。有蔡姓者发菩提心，为太孺人备粥烘衣，意甚挚；复资之至厦门。穷途中得此豪举，殊足感也。余拟作佳传以报其德，惜仓猝未谙厥名字，至今以为憾事云。时同舟者百余人皆变作乞丐行径，惟太孺人以步履受困，故借竹兜子为坐具，用两人舁之，经历漳州、南靖、平和、永定、大埔，以次达于家乡。一路风餐露宿，困顿流离之态，口不能言、笔不忍述。皆赖长媳陈氏一人之力，可谓惫矣。
　　当太孺人婆媳遇难之日，正不孝子假馆曾氏之年。时已得舟中艰厄信，然鞭长莫及惟稽首祷之天与神与佛，数月无灵响。生平不解祈禳事，至是益信菩萨沉波果难救落水罗汉也。
　　嗣是太孺人留居故里，仍藉陈氏为之护持。未几，陈氏复渡海寻夫，太孺人因前事心悸，不肯从行，暂依寡婶何氏以居。约间岁，乃遣使来迎；未行，遽以疾卒，时年尚未六十也。恸哉！
　　昔欧阳文忠与苏文忠两公之母，俱以教子成材为史册光；不孝子虽才不及欧、苏，然贤母教子之心，则未尝少异。乃一荣、一悴，若是其悬殊者，何耶？余生平无大罪戾，独于孝之一字，养生送死，俱有所亏。每一思维，辄胆裂心碎，恍有霹雳一声绕余头上飞来者，虑天谴也。呜乎！死者长已矣，惟有矢渊明冥报故事，酬恩于来生耳。恸哉！
　　芸阁山人别传
　　山人姓吴氏，称于铁榜者曰子光，字于冠醮者曰芸阁；今居台北淡水厅双峰里。山人者，山中人也。杨置友梦置作龙首山人，谓山人无禄位之称；见宋史本传。韩、苏集中亦有吕毉山人、云龙山人之目，故仍之。不言列传而言别传者，列传始于龙门，盖史体也；惟李昉等太平御览所列书名有古人别传数十种，以自别于史家，辞从谦尔。原籍广东嘉应州人。世居白渡堡神岗社，社居村僻处。距村数里，界嵩山、白渡二乡之间有山，曰乌罗嶂。高接天，势雄杰闳博，一览群峰罗列，若儿孙之护祖宗，屹然为此方雄镇。嶂左右，分脉络两支而下，形如银鹅、如云屏，起伏隐现，蜿蜒以达于山麓，将息仍顿起峦头。于五行属土，下微凹。南偏溪水屈曲流，潺湲有声，其中自成安乐窝，则先人敝庐在焉。
　　祖禹甫公以家累，弱冠游台，集赀数千金以归，乃筑舍立家室，以传其子守堂公，即先君子也。山人生数岁，有任延之目。先君构精舍三椽，极幽雅，聘同乡宋、汤、吴诸先生教之，暖暖姝姝，意甚挚；语具本传，存集中。
　　禹甫公之客游海疆也，置腴田数百亩，岁收其租之入以赡家，故三世踪迹多在台。厥后山人家酷贫，鹿裘带索，力不能具衣屦；史称相如家居徒四壁立，予并无壁之可言。无俚时，思欲一改气节，聊为萧何刀笔以逐贫；然性固耿介，苦守芦中人本色，乡先达皆刮目看之。嗟乎！穷者士之常；独山人之穷，如天雨烟霾，夜昏黑，身独游丛葬祠中，阴风怪磷，狐鸣鬼啸声啾啾，令闻者毛发窸窣，且走、且僵、且狂叫，不避之玉门关去中国数千里外不止，直是开天辟地、国史四千余年中创局，而到人所不忍见闻之境。
　　先君素慷慨，好宾客，喜营造与阴阳家言。亲友有乞助者，出橐金与之，不足则称贷以益其数；千万贯青蚨飞去，十无一偿者。尤敬礼塾师，竭情尽慎，如忠臣之事君、孝子之事父，纯以真意相贯注，无丝毫■〈矢高〉饰其间。至今崇道重文诸行谊，啧啧士夫之口不衰。然卒以好名贫其家。会遭倾跌，足伤几殆。余按贾生云，非徒病瘇也，又苦■〈炙〉盩至此，奈何。时疾甚，为延医购药以治；资斧竭则货田产，田产尽则质衣物。昔扬雄虑以一跌赤其族，先君则一跌累其身以及其家。伤哉！因是贫病交攻，逋负山积；恐翟公门可张罗、孔氏室无完卵，未必有此惨酷。其得延一日之命于不死者，幸也。至数年，乃渐瘳。居无何，先慈又意外染痼疾，手足痿痹，非襁负一步不可行。时于疾风甚雨、深宵中痛声呼謈，则儿女辈环侍榻前，交手抑搔，恒达旦不成寐。易曰：剥床以肤，切近灾也。悲夫！
　　正惶遽间，闻守犬声狺狺，则乞逋者至，复为秦皇大索，目眈眈作虎狼视；欲不偿赵璧不可得，乃罄奁资出付之，其家遂无一裙一钗存者。从此劫灰满目，避债无台，真是森罗殿上、人鬼关所系，非复软红尘里世界矣。计无所出，常拟恨赋一则以见意，摘句于下：『子野闻歌，奈何无奈；王郎斫地，哀哉莫哀』；『读坠泪之残碑，人临岘首；织回文之锦字，春锁眉峰』；『天夺柳州之巧，鬼怜韩愈之穷』；『真宰诉而阴风惨淡，霹雳死而寒日无光』；『作禁体之词章，严寒有粟；望天边之贯索，肆赦无文』；『猿臂将军，对狱门而怆地；凤窠群女，窥镜匣以含颦』；『心字香销，巫阳梦短』；『君之出矣，寒霜瘴雨之中；我所思兮，碧血青磷之处』；『孤愤写江郎之笔，仆本恨人；长门回汉彻之车，妾真薄命』；『竹怨孤生，桐悲半死』；『洗尘劫之腥羶，朱云请剑；听苏门之歌啸，阮籍穷途』云云。读者为之泣下，谓自彭令昭唱人间可哀曲后，久不闻此变征声矣。悲夫！
　　当是时，太母老耄患心疾，非得人不煖；然缾罄垒耻，父子无所谋生。因思黄帝子名累祖好远游，后人以为行神，吾亦欲东耳。遂相率为稻粱之谋，制一羞沚囊，中贮青铜数百，挈而走漳、泉、潮、汀之郊。破帽芒鞋，日行百里或数十里不等，睨之踵已裂。至鹭岛，涂穷而钱亦尽，送君者自崖而返矣。及登舟一望，轩然大波，接天浴日；毒龙跋浪于前，奇蜃嘘楼其侧，洋洋乎巨观也。舵楼危坐，因思昔人骑鲸钓鳌，乘风破浪之鸿才，与所谓谈笑狎风涛者胸襟气象，坐之元龙百尺楼上固当，而岂寻常蠡测者比哉。不踰时抵台，依女嬃以居，喜无申申詈予，且相得甚欢。后依伯氏熊生公，周亲骨宍，相与慰藉者久之。台湾海外荒徼，千古为毘舍耶地，山人已作寄公，所见奇峰、邃榖、大泽、平原，惝恍离奇，一切可惊、可愕之境，悉达之于文。故山人到台后，文章视昔日尤奇，识者比之东坡海外文字云。嗟乎！天下名山大川，载在舆图地志，彰彰可考。矧吾乡山水奇秀甲海内，至着莫如罗浮，次则五岭，每数百年而一泄其灵。昔惟韩、苏二贤贬谪到此，教泽及于后世，不可谓非山川之幸也。今八百有余岁矣，若山人则窭人子耳，谋猷功业，碌碌无所成就，已不能身侍庙堂，作雅颂以歌咏国家盛德，乃即雕虫小技，复不蕲至于古之立言者，是负此奇山水多矣，甯无惧哉！
　　山人性朴拙，淡然无所营；惟言及孝之一字，则凄怆欲绝，思作精卫衔木石为填海平之。初，先慈之避难来台也，归颿至金门，遇怪风，舟触石上碎，几溺死；幸携媳陈氏与俱，遂觅竹箯为车，分遣弟侄辈舁之、负之，沿途托钵，由鹭门绕道二千数百里之遥，以次达于家乡。嘻！甚矣惫矣！时山人在台岛上，传闻不一，疑信参半，每俟夜深人寂，则竭诚意露香祷天，愿移祸己身以脱亲于难。如是者数月，卒无验，始信气数有定，虽灵山世尊亦不能拔苦海为慈航也。后以奉迎未行，遽卒。此事抱撼终身，恒引为百行莫赎之疚。嗟乎！人莫大焉无亲戚。君臣上下，若伦纪有亏，犹抗颜而诧于众曰，经师也，名士也，吾谁欺，欺天乎！
　　咸丰壬戌，彰邑奸胥戴万生作乱；山人居逼虎口，贼党以利刃胁之降，悍弗顾，且唾曰：『子胡然！吾戴吾头来矣，又奚避』？贼亦奇之，以为椒山有胆云。后得脱，走淡水，依弟侄以居，作舌耕鄙事。
　　乙丑科，受丁亦溪冏卿与汤四如明府两公之知，遂举于乡，因得与名公钜卿游；有为陶胡奴送米者、有为闵仲叔馈猪肝者，然感恩有之，知己则未。当事中可称知己者惟陈香根司马一人；交好中可称知己者惟吕君汝玉、汝修昆弟而已。司马之言曰：『吾宦辙半寰区，欲因以阴求天下奇士，独遇山人才品双绝，盖非阳山区册之流，庾岭以南一人尔』。因为筹家计与身后名，且云藏之名山，传之其人。此种风味皆尘俗吏所厌闻，独司马破格为之；卓然不冰山之是求，而泰山之是求，岂闻平津候东阁之风而兴起者耶？何好士之殷且渥也！吕君事在义门厚赠记中，于此不赘云。
　　会朝歌里有黠者兴哄狱，作王拱宸一网打尽之谋，蜚语自外至，余笑谢之。人以为怯，非怯也，意不屑也。今夫仙人居琼楼玉宇，乘风驭气，与造物者游于无何有之乡，其去尘界不知其几千万里也。有语以蟭螟杀敌、蛮触争国之事，仙人必笑其语悖。何也？有人世则有沧桑、有鸡虫则有得失，人与物苟堕于孽海火宅之中而不知觉悟，则水火刀兵之事起，所谓劫也。惟养空游者能逃出劫外，泛乎若不系之舟，故谓之化人。化人者，周穆王欲与联臂仙游而不得者也。当道不察，乃以蜗角中物事箝制之，亦浅之乎视山人矣！
　　山人性明敏，谙识记，读书能得其要。垂髫时为敲门砖之学，为说文篆隶之学。时文平奇浓淡，相题为之，间亦喜学陈夏家数。诗则于西崑宫体，剖析源流，虽学古人，其中仍有我在。勺象后，更博涉古文经史、诸子百家以及稗官小说，远观而约取之，故深于古文之学。古文有二种：一种为元结文字，如太古钟磬，叩之其声清越以长；一种似东莱博议，根极理要为之，故奇而法。叙事师史、汉，铭志师六一翁，记序师老苏与王半山，小品师柳州，虽学焉有至有不至，然不可谓非豪杰之士也。嘻！古文之学微矣，安得素心人而有奇、为之共赏乎？『生无可与语，死以青蝇为吊客』；读虞翻自悼语，真令千古有才无命者痛哭欲死。悲夫！
　　岁丙子，届会试期，已束装就道矣，为海上罡风所勒，商舶杳然，不得已告归去来。是山人终身未至燕台，与四海九州之士一试薄技，以荣词馆。自维譾陋，经史之学勿论矣，即一波、一磔、一切、一翻，亦穷流溯源，何尝卤莽灭裂、重为漆围吏所笑？此固可自信亦可共信者也。乃半世读书，欲少伸其文章报国之志而不可得；前则自误，后则奸人误，固命之穷、非才之罪，亦司桂籍谈阴隲者之深忧也。窃恐■〈〈示殳〉上酉下〉浊一流，有不能不任其咎者尔。
　　计山人六岁就傅，在家读书十四年。此后雪泥鸿爪，作客之日为多。所居者苦县，所对者畏垒，所遭逢者多褦襶子与中山狼诸家。其筋骨皆劳剧之余，其学识皆阅历之后，其功名得自心灰蔗老之际，其品谊链于攻苦食淡之中；迄今痛定思痛，未尝不叹。问天天泣，斫地地裂，如闻空中霹雳，令人神魂沮丧、心胆破碎，终其身以穷石为乡、鬼门关为家者，何荣启期三乐之足云乎？
　　当居福兴街时，罄数年馆榖金为豚儿立室家，稍酬向平心愿之一。不料方及瓜以产，厄致母子毕命，伤哉！弦已断矣，复觅海外鸾胶续之，故阮修婚费支诎不可堪云。居久之，一索得孙男，风格秀整，咳而名之曰「寿椿」，全家视若掌珠。偶因痢疾失治殇，年才三岁，与白家崔儿同其厄，悲夫！
　　或疑山人频年驰逐，突不黔而席不煖，何精进之可言。不知山人取长弃短，五官并用，无日非读书之时、无事非读书之地。遇胸中稍作恶，则牢笼雕刻，不择境为之。夫白玉蟾寂光国、陶彭泽武陵源，岂真有其人、其事可遥遥相质证哉？不过夺酒杯浇块垒，如南华经寓言十九类耳。
　　犹忆年少穷居时，见来客有科名者，则心敬之，以为天上人；且顾影多避匿，如王霸儿之惭对宾客也。而今已矣，味如嚼蜡，横陈无益，只取咎焉。且老境已逼，发种种而视茫茫，月食斗米不尽；一切富贵功名之想，清夜中不作是梦矣。惟文字之缘未断，譬诸茧室春蚕，直待僵死日丝始尽尔。嗟乎！容容多后福，今世间多寿、多富、多男子、全备华封人三祝之辞者，何可胜数？所难为者，儒士耳。谋生计拙，先天已长病根；又风骨崚嶒，虽老且死不悔。亲命因痼疾偕亡，父书以繁难失读，身羁海岛，目断乡关，事太伤心矣；重之以盗言孔甘，人事轇轕，骨肉萧索，家道坎坷；楮墨所书，尚未及万分之一。是山人无时、无事、无境、无地不与死为邻。夫死可言也，乃宜死不死，壹似忍死须臾始可徐施其摧折击刺之术；但使山人稍有一丝之生路未绝，犹旁见侧出多其途以厄之、挫之于至极无加之处，方为大快人意者。嘻！其甚也！总之，聪明为造物所忌，故一生以才穷、以命穷、以骨相穷，既自惭、自怜、自讼、自艾，旋复自慰、自奋、自负、自解嘲，如扬子云谓郑綮惯作歇后诗。山人因作歇后计，安知前世非古诗丐者流托生人世，命当以乞儿终，为薄有文行，特破例予之浮名，俾得稍稍餬口，不至展转沟壑与？司马牛之祸足矣，又何求？是所谓作退一步想者也。第作歇后语之郑五领取数年宰相矣，惟作退一步想之山人依然吴下阿蒙耳。曩自序云，未识天之生此一人者何意？由今思之，又未识天之不遽死此人者又何意也？言至此，墨痕与泪痕交流，笔亦僵且仆矣。然子厚斥不久、穷不极，必不能自力以致必传于后世，无疑也。韩、柳洵千秋知己哉！愿与士读韩、柳之文者参之。时年五十又九。
　　一肚皮集序
　　咄咄穷措大，发星星其二色矣。岁月逾迈，一事无成，徒挟此藐焉者溷迹于■〈浦上女下〉娑世界中，非罔则赘，恶用是握管嘐嘐为？
　　予自六岁就傅，未舞勺，大经、中经、小经皆卒业，始学作科举文字。乡先达见而奇之曰：『此子必以古文名世，刘蜕天荒之事可征矣』！予闻言窃喜自负，然屡试屡刖；不获已为台湾之行。
　　台湾古毘舍邪国，天风海涛、奇峰邃榖，奥博雄杰之势甲天下，予得取资之以壮文澜。自是胸次稍觉空阔，而余之文一变矣。间岁，遂受徐清惠公之知，深以国士相待；追随者久之。
　　同治壬戌有戴万生之乱。时贼氛甚恶，镇道相继败亡。以节义自奋，誓不为贼所污；日惟披览书史，密为恢服计。凡哀鸿磔鼠、借剑请缨，胸中所欲言而不敢言、又不得不言者，悉于文焉发之。盖事势愈艰虞，阅历愈广，而挟以中愤不屈之气与英雄失路托足无门之悲，虽军旅中无暇言文，而余之文又一变矣。乘间得脱，乃百里走淡郊为贾逵舌畊事。
　　乙丑举于乡，因得与名公钜卿游。一时献缟赠紵，若交臂失之，遂以诗文鸣缙绅间。会香根陈侯奉檄署淡水篆，既至，政成民和，有议修厅志之举。侯与僚友谋曰：『江淹有言，修史莫难于志；今郡邑志即史之流派也，非才学识兼长与其人心术品行粹然无倾险侧媚之习者，不足以膺厥任，微吴君吾谁与归』？即遣使币聘，一见如平生欢。侯名培桂，高要名士，屡司分校，有吏才，尽脱乌纱局俗套，为余筹及家计与身后名；安邑猪肝，情意殷渥，虽令狐楚之待玉谿生，不是过也。嘻！此种风雅，其不可求之尘寰俗吏明矣。
　　今岁，侨居互乡有再三掉磬者，余不报无道，一以南方之强胜之。无聊时，将旧作蒐辑。方愧螿鸣虫吟，终日手一篇相对，偶有篇章，不过夺人之酒杯、浇自己之垒块耳，恶在其为文章报国乎？然数十年之行藏交际，已和盘托出矣。足迹则由梅而循、而潮、而漳、而八闽、而海疆，遭逢则由党而序、而学、而名场、而友教，马背船唇，历历可偻指数。盖厄穷第一、卞洁第一、嗜读书作文第一、意外遭口舌第一，未识天之生此人者何意？异日惇史家之位置果居何等也？有论世者当于唐子畏、徐青藤数君子中求之。
　　光绪初元中秋，芸阁吴子光自序于双峰草堂。

