航海遗闻 清  汪光复撰

 

　　沙壅钱塘，骑兵飞渡。丙戌六月初六日，荆国公方国安、荡□将军方元科、阁部马士英、阮大铖、方逢年等先走巡边。阁部张国维护卫鲁王监国，於十七日至台州，进王府。

　　王讳以海，赋性宽厚，笃於孝友，多病喘。

　　初，元妃周氏闻警不避。王促之行，妃诀曰：“勿以妾故，为王累”，碎磁盘自刎。甲申冬，移封台州。乙酉六月初三日，熊、孙、冯、郑举事，迎至蠡城，建元监国，铸钱用“大明通宝”四字。

　　至是，有御营总兵李唐熙谋同方、马，欲缚王作投诚贽。王於寝梦中知送状，夜起，密召阁部张国维、陈函辉、兵部侍郎谷文光（殿蜚，四明）、指挥总兵王朝鼎（澥门卫）、王有志、左右协张国忠、蒋应彪等袭斩之。

　　七月朔，驾次澥门卫，入参府。初七日，定西将军张名振差中军方简迎驾出澥，王恸哭告庙，相向失声，遮道逡巡。抵晚登舟，清兵已随至，方、马亦预为投降计矣。永丰伯张鹏翼（耀先，诸暨）被擒，不屈，斩之。忻诚伯顾勳（会稽人）镇守严州，兵败，扎营相拒累日，全家惨死。阁部朱大典，破城时赴火死。大司马余煌投水死。武宁侯王之仁趋南京，慷慨就死。吏部尚书王思任入云门山，数月卒。

　　鲁王至舟山，威远侯黄斌卿（虎痴，莆田）拒而不纳.次普陀，惟督师阁部熊汝霖（雨殷，余姚，丁丑）、孙嘉绩（硕肤，余姚，丁丑）、钱肃乐（希声，鄞人，丁丑）、沈宸佺（彤菴，庚辰）、冯元颺（尔纬，慈谿，癸未）、卢若腾（牧舟，同安，庚辰）、翰林兼兵科给事中徐孚远（闇公，壬午）、太常寺寺丞任文正（南陆）、御史袁嘉彪（文虎，奉化）、大司马冯京第（跻中，慈谿，庚辰）、熊督师、监军职方郎中马星（尔敏，余姚）、任颖眉、员外沈光文、御史王翔（完勳，上虞）、主事梁隆吉、王浚、义兴伯郑遵谦（履公）、挂印总兵陈文达（匡侯，温州）、沈时嘉（山阴），朱岱瞻、王仪凤（姚江）、金浚（上虞）、刘穆（公岸，会稽，丁丑）、侍讲兼左给事中张煌言（玄着，四明，壬午）、推官黄云官（扬州）、都佥事方端士（百里，六合）从焉。阁部荆本彻（太徽，丹阳，甲戌）带兵，由淞江航澥抵舟山；其子元相欲袭斌卿，兵败，全家惨死。冯元飂以和解，误为闽兵所杀。温镇总兵贺君尧航澥朝王，斌卿令朱玖劫杀之。平西将军王朝先（省宇，蜀人）初与定远将军陈梧（虞公，上虞）俱奉命西征者，拥兵蛟关.镇倭将军王鸣谦（益公，武宁侯子）共欲趋金塘岱山为犄角势，不果。富平伯张名振（侯服，山西籍南京人，以副将任石浦）迎驾，便谒斌卿，因缔姻而重之以盟誓焉。前舟山亦系名振题借斌卿者，遂共守之。斌卿利朝先兵力，三书召之。朝先先率二舰渡横水洋。斌卿标将朱玖、陆伟（闽人）以假迎劫之。朝先跳水得救，妻子死焉。随见斌卿作标将，摘其印。名振一见朝先，即解衣衣之，赠千金，为之力请斌卿还其印。然斌卿杀身之祸实基之矣。

　　丁亥夏，镇守吴淞提督吴兆胜谋叛清，以血书通名振，结为声援。时鲁王在温澥中之玉果山。名振奏请敕印二百道，命张煌言监其军，任文正副之。徐孚远，赐一品服，充行人司。使联？二千余号、兵将五百有余，舟次黄连港；以港名不美，令移白米沙。传令洗炮。龙惊浪鼓，飓风大作，全军尽覆。清兵擒其弟名远，斩之。徐、任以殿兵免。

　　永胜伯郑彩同弟联，因福宁守将徐登华（荣于，湖广）叛，差中军平南将军陈辉奏迎监国。加辉平南伯，加彩建国公。

　　初，名振兵败於洪涛中，遇煌言浮篷上，得不死。寻逼岸暗行二十里，遇一菴，名振叩之。僧号一泓者见名振，即为剃发易服。饭罢，令即走。名振贻印，嘱以后骑会。缉兵骤至，搜捕之，得大领湿衣并印。僧赚以他路，追不获.僧伏诛，名振得脱，遂归舟山。朱玖必欲杀之，名振别斌卿，託言往南山屯田以避之。

　　监国入福宁州，封徐登华为振威伯，命张寂惺总督军务，在在皆揭竿以应。平阳侯周崔之（九元）、闽安侯周瑞（云麟）、太子少师挂印陈文达、御史蔡昌登（幼文，三山）、大司马林？（子野，福清，癸未）、主事林泌（道屿，三山）各聚兵攻三山近州数县，皆下之。城中人相食，饿死即腹葬，有杀子弟食者。清命总督陈锦、固山金、提督杨三部堂李、佟统兵克复州县，鲁王退壶江崎屿.　　戊子元旦朝贺毕，王问阁臣熊汝霖曰：“数年颠踬，蹙蹙靡骋，春至矣，先生得有佳兆否”？汝霖对曰：“臣向少梦，惟昨午梦。梦一道士，羽衣翩跹，揖臣而赠臣以诗。臣但记末二句云：可惜忠臣一片心，付与东流返故乡”。监国闻之，默然；寻改云：“堪羨忠臣百折心，喜遂澄清返故乡”。汝霖顿首称谢.

　　十七日，彩兵与熊兵偶竞。质之彩，彩令送之霖。霖笞而逐之。夜分，贼党百人破门缚熊，沉之江。监军马星得方简救，得免。惟兵科左给事中陈希文（孝兼，三山）揭参郑彩逆恶罪。给事中熊曰绘（遯木，黄州心开公文粲子）草疏送督臣钱肃乐。肃乐浩叹，劝火之。曰绘大恸竟日，去，尝有诗云：“一身如洗惟存发，只字无成剩有心”。科臣邬正畿（江左）、简讨崔相（介人，三山）、司李陈豸（豹叔）皆含恨星散。陈希文知不为郑彩所容，缴印披剃去，复以母病留舟山，闻雨翁之变，绝食，哭数日，设祭，南向弔以诗云：“数载风涛绝溯游，惊闻砥柱折中流；半肩日月魂犹在，九族衣冠梦入泅。沙掩残躯潮作泪，灵招穷屿水为愁；何时破浪乘风去，洒血横戈易水头”。伤哉！伤哉！常有烈风怒涛，折木扬沙，水师夜惊，咸谓英灵不昧所致。义兴伯郑遵谦不平，彩令人持帖请话，亦投之江。其妾金四姐大哭撞死。鲁王大怒曰：“杀忠义以断股肱，生何益耶”！欲跳水。左右与彩力劝止。遂究首谋十余人，磔之。熊子琦官甫六岁，即彩婿，彩阳抚而阴贼之。惟熊之门人卢若腾申揭声罪而已。督师阁部钱肃乐遇飓风破舟，披剃入山，卒於福唐叶宅。坟与叶阁下相邻，复哭以诗云：“眼中又见泰山倾，局促终知未可争。霜雪满天人在梦，荆榛匝地步难行。平原欲绣丝谁买，少伯无钱写不成。落落束刍驱白马，夜台何处起先生”？视师阁部孙嘉绩以忧卒。阁臣沈宸荃奉命入粤，遇风覆舟。至此而风虎云龙之想，竟转而为珠沉玉碎之悲矣。惟礼部尚书吴锺峦（霞舟，甲戌）、兵部尚书李向中（立斋，庚辰）、太仆少卿曹从龙（云从）数人从王。

　　平西将军王朝先经营数年，兵力颇足，结纳荡□伯阮进甚殷。进即名振旧舵工，善水战，拔为水营将。尝率一舰擒杀贼船三十余号，以故水师多夙望。朝先之所以致敬尽礼者，正欲为谋斌卿地耳。

　　七月，郑彩自莆中送斌卿子如舟山，即名振婿也。道经南山，名振留十日饮。朱玖阳言名振杀公子，於是鼓众钞掠名振宅，凡名振标属皆籍之。居无何，而公子至，备道名振情；斌卿惟负惭而已。

　　斌卿恆以降乩炫才能，示兴复。一日，礼部尚书张肯堂、太常寺卿朱永祐、浙江巡按御史李长祥、兵科徐孚远、张煌言、任颖眉等俱在座，乩降思涩；煌言微笑之。斌卿叩所以，煌言曰：“弟亦有仙，可不召而速”。斌卿虚席固请。煌言令斌卿出十题，限十韵，煌言援笔立就，妙思入神；一座歎服。嗣此斌卿呼为“张大仙”云。

　　十月初四日，名振船过昌国卫，守城官兵以炮击名振卧床。名振大怒曰：“叛军无礼乃尔耶”！因袭破之。搜捕城中少壮妇女二百八十有奇，令驱赴南山给赏军士。适监军职方郎中任颖眉自舟山过访，名振语以昌国之捷，并谋以犒师事。任悉力议阻，竟日与名振大竞。监纪推官陈剑鸣、同知黄鸣华等劝止之。明晨，名振以帖请议事，任仍抗论如前。名振礼谢之，立令出示放还。

　　己丑秋，王朝先取粮温、台。斌卿标将黄大振得罪逃，诳朝先曰：“将军家口及标属尽被本爵所钞没，以将军久假不归，有怀二心故也。某以苦谏获戾，故出亡耳”。朝先蓄恨已非一日，遂厉兵誓师，揭奏斌卿逆恶罪状。王命朝先、阮进水陆并进.名振泣谏曰：“臣与斌卿联姻，路人所共知。今以朝先一言而加兵问罪，臣日待罪左右，其如物议何”！俯伏不已。王因手敕和解之。朝先得敕，先致温旨，以缓其备。仲冬二十一日，朝先兵逼斌卿舟。斌卿备香烛，着冠服，手捧来旨大言曰：“圣上有旨，谁敢谁敢”？时安昌王恭榥、义阳王朝王单、锦衣李向荣俱环坐。顷之，旗鼓尹明以诈禀投见，挥刃斩斌卿，沉之舟侧。其弟孝卿及家属尚在，匍匐江滩。任颖眉差兵救之，令舁入名振府第。寻迎鲁王至舟山，以参将府作行在。晋张肯堂东阁大学士：沈宸佺阁部；吴锺峦、李向中宫保；朱永祐吏部左侍郎，掌铨政；李长祥、张煌言兵部右侍郎；徐孚远祭酒；陈九徵太常少卿兼太常卿；任延贵御史；俞图南往日本；杨玑钦天监丞。晋名振定西侯；王朝先平西伯；徐登华太子太保；阮进太子少傅；进姪英义将军阮美、阮騂、阮骥，俱左都督；定西水师总兵张晋爵、叶有成、朱鼎臣、方简，俱挂印；马龙、顾忠、罗蕴章、鲍国祥、郑麟，俱总兵。陆师副将焦文玉（雅存，山西），其人喜射，有胆略，后负重伤，自刎，屍不朽，妻张氏葬之毕，亦自刎，有夫忠、妇烈之褒；兹晋总兵。史文龙、王有才、马泰、熊梦熙、杨复葵（山西人，后因剽将挟之归诚，乃投水死），俱总兵；李英傑、林世傑、李化龙、任麟，俱都督佥事；方刚、厉象乾、周鸣凤、周昉、赵贤等六十余人，俱副将。王朝先标下吕廷诏、张济明、王文龙，俱总兵；范可师、万时辂，监军郎中；其余大小文武，俱给赏纪录有差。

　　朝先既并斌卿之兵，威福日恣，而张济明又从中鼓惑之。后渐与名振、阮进等势同水火，争粮争汛，逞力夸强。至庚寅九月二十四日，被名振袭杀之。嗟嗟！八千标鎗手（朝先标下俱川兵），知无橄山辈矣（橄作撼；撼山易、撼岳家军难，用此语）！不期名振能以寸舌片纸收拾尽之。过刚则折，恃力者亡；挥刃斌卿之谋，自取之耳，又谁咎也！

　　张济明跳城，夺哨船，投诚於清，告以虚实，立军令状，愿充先锋定海氛。辛卯夏，清命部院陈、固山金、提督田、梅勒吴、总镇张、马，提调江南、浙、闽三省水陆兵马，分兵六出。七月，闻报，会议堵禦之策：阮进独当定关；张名振督张晋爵、叶有成、马龙、阮美、阮骥、方简等遏南师；张煌言、阮骏率顾忠、罗蕴章、鲍国祥、阮騂、郑麟、李英傑、符文焕等断北洋；任麟监督；留定西中军金允彦、巡城主事邱元吉、安洋将军刘世勳、中镇马泰三标营等守城。

　　八月，戒严甚。二十日，王携世子欲登舟。名振谏曰：“臣母耄年，不敢轻去，恐寒将士心。主上督率六师，躬擐甲胄，是为有辞.世子岂可遽去，将为民望耶”？遂不果行。惟太常卿任廷贵从焉。南北应敌师皆倖胜，惟定关大雾连日，咫尺眼迷。大兵於二十一日小出不利。二十二日早，以小船探水，尾战舰渡横水洋，突触阮进舟上桅；以火击之，反自焚，堕水被擒。督台命舁进招抚守城将士，不从。攻之，不下，被炮伤以二千计。

　　九月初一日，金允彦以城中火药尽，跳城降。邱元吉继之。守城将士脔其子，传示四门.初二日，知救兵到，攻益急。夜半，星郧如雨，光芒烛天，远近大骇。初三日午刻，城破。此时张、阮会兵火烧门外，离城止六十里，候午时潮长，即可进发.在陆者自成两顾之势。又选甲士五千登陆牵制，事或可冀。突见城中烟燄烛天，知不可救，遁去。锦衣卫李向荣、总兵马泰、副将单登云、杜芳、夏霖、解龙、朱起光、沈云、曹维周、韩绍琦、夏时霖、张圣治、薛之胄、任则治、童自龄、安洋将军刘世勳率兵民巷战死。宫眷投井死。世子被获无觅。名振兄名甲（生员）、名扬，母李氏，妻马氏，捧其舅氏少溪公木主赴火死；内姪马呈图、贡图自刎死。大学士张肯堂冠带焚香北谢，同夫人、二寡媳并仆妇二人投缳死；各用绫丈余，尚余数尺，适中书苏兆殷至，肯堂曰：“来得好！与同归做一好人”！兆殷慨诺，遂次肯堂死之。肯堂大书绝命诗三十韵於院左之雪交亭。雪交亭者，以其满院梨花交错，素芬可掬，肯堂常居此读书理琴处，亦澥国中一韵事也。其绝命诗有云：“虚名廿载着人寰，晚岁空余学圃闲.难赋归来如靖节，聊歌正气续文山。君恩未报徒？志，臣道无亏在克艰.寄语千秋青史笔，衣冠二字莫轻删”（部院臣以二十金购君遗诗，一人得之以献.部院令与金，其人曰：我志在表扬忠义，岂为金耶？亦奇）。太子太保礼部尚书吴锺峦藏所着易经并尚书印於怀，就学宫下孟子一位，积薪自焚死。吏部尚书朱永祐被执，以方巾道袍见总督陈。陈曰：“文丞相尚有黄冠归故乡之语，先生何不剃发”？朱曰：“头可断也，发不容剃”！遂口占诗曰：“纵使文山犹在日，也应无发戴黄冠”。请死益力，即趺坐受刃。兵部尚书李向中被执，大骂竟日，惨死，有“血化苌弘碧，相将燃死灰”之句。定西幕宾十年辞职顺天府学生员顾朋楫（心服振之文字奏章皆出其手，多着作，惜不传）衣巾走入太庙，题诗壁上，有“愁魂应傍孝陵归”之句，对位大哭，扼吭死。吏部文选司主事杨鼎臣、礼部祠祭司主事董元、兵部职方司主事杨开国，俱先驱妻子入井，亦投井死。定西监军御史梁隆吉，- 66 -手刃全家，自刎死。中书舍人顾玢、江中汜、陈所学、顾行、翁健、副使马世昌，俱合门自焚死。任颖眉抱剑突围得脱，遇旧友邵天牧免。故当日殉难诸公及战死将士，俱所目击，展转思维，总是一场恶梦也。伤哉！痛哉！其余闻见未的，不敢强赘。惟鲵翁老师令孙，年十六，於十万兵中跳城得脱，亦冥冥中之有知也。熊、孙、朱、沈各眷属，发回原籍，并不深为株连；网开一面，此清朝暨督台之宽政也。

　　舟山，唐曰滃洲，宋曰昌国县，明曰舟山中左所，西隔蛟关二百六十里，东离普陀四十里，岱山屏其西，桃花剑列其北，长百四十里，阔七十里，户田九万七千余亩，涂甲四万余亩，竹木桃梅榛栗鱼塭之薮，淳朴之俗也，特兵燹重歛为累耳。

　　壬辰春，鲁王至厦门，赐国姓郑成功朝见，行四拜礼，称“主上”，自称“罪臣”，贽千金、紬缎百疋，供应甚殷。从臣皆赠以厚礼.此时惟兵部右侍郎张煌言、曹从龙、太常卿任廷贵、太仆卿沈光文、副使马星、俞图南、少司马兼大理寺卿蔡登昌、任颖眉、兵部主事傅启芳、钱肃遴、陈荩卿、张斌、叶时茂、林泌、侍读崔相、中书邱子章、赐蟒玉侍郎张沖符、行人张吉生、张伯玉、总兵张子先等、锦衣卫杨灿、内官陈进忠、刘玉、张晋、李国辅、刘文俊数人而已。成功随见鲁王至金门所，月餽银米，遇节上启。迨年余，为细人所谮，礼仪渐疏，犹赖诸勳旧洎缙绅王忠孝、郭贞一、卢若腾、沈宸佺、徐孚远、纪石青、林复斋等相资度日而已。

　　秋九月，太常卿任廷贵奉命北上，至北菱洋舟覆，以僧遯，贻绝命诗云：“还将不二证西归，未遂黄冠即衲衣。力任四十余载重，痴担六十七年非。翩翩野鹤随云适，点点寒梅斗雪菲。梦破瞿然成正觉，澄潭明月自相依”。另有杂着未刻。

　　鲁王栖金门七年余.讯后事及后来诸人云，至己亥秋，受永历手敕，仍命监国。成功迁之澎湖岛，窘逼日甚。辛丑，成功因兵败后，陡然悔悟，复迎归金门，仍奉供给.壬寅五月初八日，成功没.后十一月二十三日丑时，鲁王薨，赖诸旧臣礼葬之。陈妃於是年二月二十三日生有世子。

　　舟山既归版图，高甲喇守贵镇守之。未几，以病告，中军副将巴成功代之。

　　名振自兵败后，收拾余烬，往见郑成功。成功大言曰：“汝为定西侯数年，所作何事”？名振曰：“中兴”。成功曰：“安在”？名振曰：“济则徵之实勣，不济则在方寸间耳”！成功曰：“方寸何据”？名振曰：“背上可据”。即解衣请视，上有“赤心报国”四字，长径寸，深入肌肤.成功见之愕然，悔谢曰：“久仰老将军大名，奈多憎之口何”！遂出历来谤书盈筐。名振立命火之。成功待名振以上宾，行交拜礼，指腹联姻，赠以万金、哆啰呢五十匹、日本刀一口、绸缎盃壶无算。秋日，拜名振总制，犯漳、泉。冬月，成功为名振聘娶王氏女。癸巳春，名振请兵北上，成功即与兵二万、粮三艘。兵渡舟山大洋，哨船折桅。侦探副将赵贤令追渔船取桅，其船直奔金塘。人皆船载，内一人与赵相识，大言金大厅在此，遂报名振，令赭其山，获金允彦。名振命磔之，遥祭死事诸公。遂札营崇明，破京口，截长江，名振登金山寺题诗，有“十年横澥一孤臣”之句。於是平原将军姚志卓、诚意伯偕男永锡俱依名振，立营号召旧旅。

　　冬初，名振被谗，撤回厦门.长阳王术桂力为分晰。及见成功，语竟日，至夜分，畅甚，更益以三军之众，令平南伯陈辉、庆都伯王秀奇、忠孝伯洪旭、总兵周全斌、大小蓝何役镇督王钦、李英傑、林世傑等北行，至羊山遇飓风，折兵十之一，惟名振全军无恙。九月，复札营平阳，粮绝，名振与士卒同饿，众感甚，有“太师枵腹，我辈竟忘飢”之谣，军得不散。是冬大冻，激浪推冰，兵船为沉者数十。十二月朔寅刻，崇明驻防兵民万余、马三百匹，乘冻涉江入平阳沙。时霜风凛凛，鬚发皆冰，名振鼓众迎之。浴日将军王善良挺矛当先，姚志卓、任麟、王有才等内司三百余人冲其左，张煌言、王浚等督裨将三百余人突其右。官兵由澥塘直冲营垒，两傍皆深沟，崇兵大败，无一返者。兵势复振。甲午春正月初六日，再入京口，至观音门、仪真一带，擒斩参将阮姑娘。孟夏，南令竞，成功敕伪戎政司马陈六御、武平将军都督程应璠督率前兵次平阳，攻崇明，败绩。平原将军姚志卓死之。旋犯吴淞，掠战船二百余号。名振令发沙船六十号入山东登、莱诸处，直抵高丽乃还。

　　乙未五月，宁波府守城副将洪德叛，携眷来，名振养为义子。八月撤兵，攻舟山巴成功，中军陈虎力战死，遂降。名振徒步入城，痛哭以祭其母，大作佛事七日夕，哀动三军。十一月，镇守台州副将马信反，投名振，不之信，遣李国宝、黑山光纳母为质，许之。陈六御、张煌言、张洪德、中军虞允昇、推官林潭等往迎名振，遂寝疾。马信大肆劫掠，城中妇女财帛为之一空。县官某怀印，同妻自缢，巡道张、知府刘俱缚送舟山。二十八日，将入见，名振病重不果。戌末，有大星陨澥，光芒如雷，有声。亥刻，名振起坐击床，连呼先帝数声而逝。葬时有白鹤千群，盘旋数日去。丙申正月，以陈六御代名振任，士多散去。二月初三日，舟山城哭五日，声若风筝而咽；鸡犬上屋，日夕号叫。

　　六月，清大将军宜、提督田统兵恢复舟山，戒严甚。六御请命成功。成功令平其城。至南门，得汤和信国公所埋碑。八月二十一日，六御诞燕於岑港天妃宫，竟日罢.二十三日，大兵出哨不利。二十六日午刻，复战。阮骏大舟胶浅，不得脱，骏与永锡跳水死。六御、洪德往救，自刎死。张晋爵乘名振大船，截横水洋，大战两日夜，伤众殊多，孤军力竭，自刎而死。太常卿陈九徵、副使俞师范被执，不屈死。九月十三日，大败，抵壶江、？崎等屿，以伪行军司马张英代六御，破闽安镇，焚掠南台殆尽.

　　丁酉，予病卧壶江经年，几死者数矣。戊戌之春，闻先君变，因作数语奉辞诸友，有“白骨久牵游子恨，丹心暂缓故人思”。又“今日□□相对笑，当年何事只长啼”！遂拜焚旧命，剃发归诚於浙闽督院李，蒙许归农.是秋设帐於陈大新署。大新者，讳士铭，旧督师何公标下总兵也。作诗自解曰：“残身安敢恋浮名？秃笔顽锋亦类耕。病去略知饘粥好，乱来最觉水云轻.碧天一笑当年梦，白骨初埋此日生。莫向浅中深索解，风簷古道足怡情”。 

