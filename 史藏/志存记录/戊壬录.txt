戊壬录 清 宋玉卿


　　◎改政之变
　　变法不自光绪帝始也。当同治初年，曾国藩曾借洋将以杀戮洪杨军，已渐知西人之长，故创制造局以制新器，设方言馆以养译才，创招商局以争航利，派出洋学生以游学他国。文祥亦稍知时局，用客卿美人蒲安臣为大使，遍交泰西各国。变法之事，已滥觞于此矣。惟当时朝士，懵于外势，赞成者少，拒绝者多，故于二三十年间，养成此不痛不痒之中国也。迨甲午一役，以庞然自大之帝国，为日本所击败，直至割弃台湾，赔偿巨款，痛定思痛，而举国之大梦乃醒。
　　顾是时首言变法者何人乎？则光绪帝二十年之老师傅翁同也。翁本志虑忠纯，学问渊博，以协办大学士，兼毓庆宫行走，颇为光绪帝所信任。至甲午败后，知非讲求西法，不足以图自强，乃搜时务书而考求之。因于光绪帝前，时为称说，于是光绪帝毅然有改革之志矣。乙未五六月间，翁与光绪帝决议大行变法，拟下诏敕十二道，为奕所知，阻之。不听，奕以告西后。西后怒，乃撤翁毓庆宫行走，自是变法之议中止。
　　康有为者，广东南海人也。当光绪十四年，曾以布衣伏阙上书，请厘革积弊，修明内政，取法泰西，实行改革。朝贵见之，目为病狂，格不得进，康乃归里讲学。及乙未之春，例行会试，各省举人之公车，咸集京师，康亦与焉。闻中日议和事，以日本要索过巨，愤之，乃创议上书拒绝。其徒梁启超，遂日夕奔走号召，连署上书论国事。广东、湖南两省之举人，同日先上，他省从之。各自连署麇集于都察院者，几无虚日。既而又合各省之举人，大议于松筠庵。庵故明臣杨椒山先生之旧宅，御史有弹劾事，恒一集也。是时与议者，凡千三百人，为大连署以上书，推康有为领袖之。其书之大意，凡三事：一曰拒和，二曰迁都，三曰变法。而其结束则归本于变法。大臣见之，恶其激烈，不为上达。未几，和议成，公车散，康已通籍，授工部主事职。复上书言变法，工部堂官恶之，不为代奏。康亦知望变法于政府，其事甚难，乃退而立“强学会”于北京，继设分会于上海。虽推两湖总督张之洞为会长，而己实主持其事。其徒梁启超，亦于上海创《时务报》，以鼓吹变法。
　　越二年，丁酉十二月，德人强占胶州湾之事起。康有为闻之，以事变更急，渡海晋京，再上书言之。工部堂官恶其抗直，仍不为代奏。康乃谋之给事中高燮曾，高见其书，以为忠，乃抗疏荐之，并请召见。奕知而阻之曰：“本朝成例，非四品以上官，不召见。康之官，未至四品，欲有问，可命大臣传语之。”由是光绪帝于戊戌正月初三日，谕令王大臣，传康有为至总理各国事务衙门，询问变法事宜。并令如有所见，及有著述论政治者，可由总理衙门呈进。王大臣乃取其丁酉冬间呈请工部代奏之书以上。其书略曰：
　　夫自东师辱后，泰西蔑视，以野蛮待我，以愚顽鄙我，昔视我为半教之国者，今等我于非洲黑奴矣；昔憎我为倨傲自尊者，今则侮我为聋瞽蠢冥矣。按其公法均势保护诸例，只为文明之国，不为野蛮，且谓翦灭无政教之野蛮，为救民水火。故十年前吾幸无事者，泰西专以分非洲为事耳。今非洲剖讫，三年来，泰西专以分中国为说，报章论议，公托义声。其分割之图，传遍大地，擘画详明，绝无隐讳。此尚虚声，请言实践。俄、德、法何事而订密约？英、日何事而订深交？土希之役，诸国何以惜兵力而不用？战舰之数，诸国何以竞厚兵而相持？号于众曰，保欧洲太平，则其移毒于亚洲可知。文其言曰，保教保商，则其垂涎于地利可想。英国《太晤士报》，论德国胶事，处置中国，极其得宜。譬犹地雷四伏，药线交通，一处火燃，四面皆应，胶警乃其借端，德国固其嚆矢耳。二万万膏腴之地，四万万秀淑之民，诸国眈眈，朵颐已久，谩藏诲盗，陈之交衢。主者屡经抢掠，高卧不醒，守者袖手熟视，若病轻狂。唾手可得，俯拾即是，如蚁慕膻，闻风并至，失鹿共逐，抚掌欢呼。其始壮夫动其食指，其后老稚亦分杯羹，诸国咸来，并思一脔。昔者安南之役，十年乃有东事。割台之后，两载遂有胶州。中间东三省龙州之铁路，滇粤之矿，土司野人山之边疆，尚不计矣。自尔之后，赴机愈急，蓄势益紧，事变之来，日迫一日。教堂遍地，无刻不可起衅；矿产遍地，无处不可要求。骨肉有限，剥削无已。且铁路与人，南北之咽喉已绝；疆臣斥逐，用人之大权亦失。浸假如埃及之管其户部，如土耳其之柄其国政。枢垣总署，彼皆可派其国人；公卿督抚，彼且将制其死命。鞭笞亲贵，奴隶重臣，囚奴士夫，蹂践民庶。甚则如土耳其之幽废国主，如高丽之祸及君后。又甚则如安南之尽取其土地人民，而存其虚号；波兰之宰割均分，而举其国土。马达加斯加以挑水起衅而国灭，安南以争道致命而社墟。蚁穴溃堤，衅不在大。职恐自尔之后，皇上与诸臣，虽欲苟安旦夕，歌舞湖山，而不可得矣。且恐皇上与诸臣，求为长安布衣而不可得矣。后此数年，中智以下，逆料而知，必无解免。然其他事，职犹可先言之。若变辱非常，则不惟辍简而不忍著诸篇，抑且泣血而不能出诸口。处小朝廷而求活，则胡铨所羞；待焚京邑而忧惶，则董遇所鄙。此则职中夜屑涕，仰天痛哭，而不能已于言者也。夫谓皇上无发愤之心，诸臣无忧国之意，坐以待毙，岂不宜然？然伏观皇上发愤之心，昭于日月，密勿重臣及六曹九列之贤士大夫，忧国之诚，癯颜黑色，亦且暴著于人。顾日言自强，而弱日甚，日思防乱，而乱日深者何哉？盖南辕而北辙，永无税驾之时；缘木而求鱼，决无得鱼之日。职请质言其病，并粗举治病之方。仲虺之诰曰：“兼弱攻昧，取乱侮亡。”吾既自居于弱昧，安能禁人之兼攻？吾既日即于乱亡，安能怨人之取侮？不知病所，而方药杂投，不知变症，而旧方犹守，其加危笃固也。职请以仲虺之说明之。欧洲大国，岁入数千万万，练兵数百万，铁船数百艘。新艺新器，岁出数千。新法新书，岁出数万。农、工、商、兵、士皆专学，妇女童孺，人尽知书。而吾岁入七千万，偿款乃二万万，则财弱。练兵铁舰无一，则兵弱。无新艺新器之出，则艺弱。兵不识字，士不知兵，商无学，农无术，则民智弱。人相偷安，士无侠气，则民心弱。以当东西十余新造之强邻，其必不能禁其兼者势也。此仲虺兼弱之说可畏也。大地八十万里，中国有其一。列国五十余，中国居其一。地球之通自明末，轮路之盛自嘉道，皆百年前后之新事，四千年未有之变局也。列国竞进，水涨堤高，比较等差，毫厘难隐。故管子曰：“国之存亡，邻国有焉。”众治而己独乱，国非其国也。众合而己独孤，国非其国也。顷闻中朝诸臣，狃承平台阁之习，袭簿书期会之常，犹复以尊王攘夷，施之敌国，拘文牵例，以应外人，屡开笑资，为人口实。譬凌寒而衣，当涉川而策高车，纳侮招尤，莫此为甚。咸同之时，既以昧不知变而屡挫矣。法日之事，又以昧不知变而有今日矣。皇上堂陛尊崇，既与臣民隔绝，恭亲王以藩邸议政，亦与士夫不亲。吾有四万万人民，而执政行权，能通于上者，不过公卿台谏督抚百人而已。自余百僚万数，无由上达，等于无有。而公卿台谏督抚，皆循资格而致，既已裹足，未出外国游历，又以贵倨，未近通人讲求。至西政新书，多出近岁，诸臣类皆咸同旧学，当时未有。年耄精衰，政事丛杂，未暇更新考求，或竟不知万国情状。其蔽于耳目，狃于旧说，以同自证，以习自安。故贤者心思智虑，无非一统之旧说。愚者骄倨自喜，实便其尸位之私图。有以分裂之说来告者，傲然不信也。有以侵权之谋密闻者，瞢然不察也。语新法之可以兴利，则目而诘难。语变政之可以自强，则掩耳而走避。老吏舞文，称历朝之成法，悚然听之者，盖十而六七矣。迂儒帖括，诩正学之昌言，瞿然从之者，又十而八九矣。无一事能究其本原，无一法能穷其利弊，即聋从昧，国皆失目。而各国游历之人，传教之士，察我形胜，测我盈虚。言财政，详于度支之司；谈产物，精于商局之册；论内政，或较深于朝报；陈民隐，或更切于奏章。举以相质，动形窘屈。郑昭宋聋，一以免患，一以召祸。况各国竞鹜于聪明，而我岸然自安其愚暗，将以求免，不亦难乎？此而望其尽扫旧弊，力行新政，必不可得。积重难返，良有所因。夜行无烛，瞎马临池。今日大患，莫大于昧。故国是未定，士气不昌，外交不亲，内治不举。所闻日孤，有援难恃，其病皆在于此。用是召攻，此仲虺攻昧之说可惧也。自台事后，天下皆知朝廷之不可恃。人无固志，奸宄生心。陈涉辍耕于陇上，石勒倚啸于东门。所在而有，近边尤众。伏莽遍于山泽，教民遍于腹省。今岁广西全州、灌阳、兴安、东兰、那地、泗城，电白已见告矣。匪以教为仇雠，教以匪为口实，各连枝党，发作待时。加以贿赂昏行，暴乱于上，胥役官差，蹙乱于下，乱机遍伏，即无强敌之逼，揭竿斩木，已可忧危。况潢池盗弄之余，彼西人且将藉口兴师，为我定乱。国初戡流贼而定都京邑，俄人逐回匪而占踞伊犁。兵家形势，中外同揆。覆车之辙，可为殷鉴。此仲虺所谓取乱者可惧也。有亡于一举之割裂者，各国之于非洲是也。有亡于屡举之割裂者，俄、德、奥之于波兰是也。有尽夺其政权而一旦亡之者，法之于安南是也。有遍据其海陆形胜之地，而渐次亡之者，英之于印度是也。欧洲数强国，默操成算，纵横寰宇，以取各国。殷鉴具存，覆车可验。当此主忧臣辱之日，职亦何忍为伤心刺耳之谈。顾见举朝上下，相顾嗟呀，咸识沦亡，不待中智。群居叹息，束手待毙。耆老仰屋而咨嗟，少壮出门而狼顾。并至言路结舌，疆臣低首。不惟大异于甲申，亦且迥殊于甲午。无有结缨誓骨，慷慨图存者。生机已尽，暮色惨凄。气象如此，可骇可悯，此真自古所无之事。夫至于公卿士庶，偷生苟活，候为欧洲之奴隶，听其犬羊之到缚。哀莫大于心死，病莫重于Φ痨。欲陨之叶，不假于疾风；将萎之华，不劳于触手。先亡已形，此仲虺所谓侮亡之说，尤可痛也。然原中朝敢于不畏分割，不惮死亡者，虽出于昧，亦由误于有恃焉。夫欲托庇强邻，藉为救援，亦必我能自立，则犄角成势，彼乃辅车。若我为附枝，则卧榻之侧，岂容鼾睡？齐王建终伤松柏，李后主终坐牵机。且泰西兵事，决胜乃战，一旦败绩，国可破灭。俄、德力均，岂肯为我用兵，或败大局哉？此又中智以下，咸知难恃者也。如以泰西分割亚洲，连鸡互忌，气势甚缓。突厥频割大藩，尚延残喘；波斯尽去权利，犹存旧封。中国幅员广袤，从容分割，缓缓支持，可历年所。执政之人，皆已耄老，冀幸一身可免，听其贻祸将来。然突厥之回教，专笃悍强，西人所畏。吾则民教柔脆而枯朽。波斯之国主，纡尊游历西国尽遍。吾虽亲王宰相，闭户而潜修。分局早定，民心已变。瑞典使臣之奔告，各国新报之张皇。亚洲旧国，近数年间，岁有翦灭，近且殆尽，何不取鉴之？祸起旦夕，毕命尽丧，而谓可延年载，老人可免，此又掩耳盗铃，至愚自欺之术也。譬巨室失火，不操水呼救，而幸火未至，入室窃宝，屋烬身焚，同归于尽而已。故职窃谓诸臣即不为忠君爱国计，亦当自为身谋也。皇上远观晋宋，近考突厥，上承宗庙，孝事皇太后，即不为天下计，独不计及宋世谢后签名降表，徽钦移徙五国之事耶？近者诸臣泄泄，言路钳口，且默窥朝旨，一切讳言。及事一来，相与惶恐，至于主辱臣死，虽粉身灰骨，天下去矣，何补于事？不早图内法，而十数王大臣俯首于外交，岂惟束手？徒增耻辱而已。不豫修于平时，一旦临警，张皇而求请，岂能弥缝？徒增赔割而已。故胶警之来，不在今日之难于对付，而在向者之不发愤自强也。势弱至此，岂复能进而折冲？惟有急于退而结网。职不避斧钺，屡有所陈。今日亦不敢言自保，言图存而已。亦不敢言图存，即为偏安之谋，亦须早定规模已耳。殷忧所以启圣，外患所以兴邦，不胜大愿。伏愿皇上因胶警之变，下发愤之诏。先罪己以励人心，次明耻以激士气。集群材咨问以广圣德，求天下上书以通下情。明定国是，与海内更始。自兹国事付国会议行，纡尊降贵，廷见臣庶。尽革旧俗，一意维新。大召天下才俊，议筹款变法之方。采择万国律例，定宪法公私之分。大校天下官吏贤否，其疲老不才者，皆令冠带退休。分遣亲王大臣及俊才出洋。其未游历外国者，不得当官任政。统算地产人工，以筹岁计预算；察阅万国得失，以求进步改良。罢去旧例，以济时宜。大借洋款，以举庶政。若诏旨一下，天下雷动，士气奋跃，海内耸望，然后破资格以励人材，厚俸禄以养廉耻。停捐纳，汰冗员，专职司，以正官制。变科举，广学校，译西书，以成人材。悬清秩功牌，以奖新艺新器之能。创农政商学，以为阜财富民之本。改定地方新法，推行保民仁政。若卫生济贫，洁监狱，免酷刑，修道路，设巡捕，整市场，铸钞币，创邮船，徙贫民，开矿学，保民险，重烟税，罢厘征，以铁路为通，以兵船为护，夫如是则庶政尽举，民心知戴。但天下人心离散，当日有恩意慰抚，以团其情。志士之志气劣弱，当激以强健豪侠，以壮其气。然后尽变民兵，令每省三万人，而加之训练。大购铁舰，须沿海数十艘，而习以海战。诏令日下，百举维新。诚意谆恳，明旨峻切，料所有新政诏书，虽未推行，德人闻之，便当退舍。但各国兵机已动，会议已纷，宜急派才望素重文臣辩士，分游各国，结其议员。自开新报之馆，商保太平之局，散布论议，耸动英日。职以为用此对付，或可缓兵。然后雷厉风行，力推新政，三月而政体略举，期年而规模有成。海内回首，外国耸听矣。皇上发奋为雄，励精图治，于中国何有焉？论者谓病入膏盲，虽和缓扁鹊不能救；火燃眉睫，虽焦头烂额不为功。天运至此，无可挽回。况普国变法，而法人禁之，毕士马克作内政而后立。美国制造铁炮，而英人禁之，华盛顿托荒岛而后成。近者英人有禁止出售机器于我之说，俄、法欲据我海关、铁路、矿务、银行、练兵之权，虽欲变法，虑掣我之肘。职窃以为不然。少康以一成一旅而光复旧物，华盛顿无一民尺土而保全美国，况以中国二万里之地，四万万之民哉？顾视皇上志愿何如耳。若皇上赫然发愤，虽未能遽转弱而为强，而仓猝可图存于亡。虽未能因败而成功，而俄顷可转乱为治。职犹有三策，以待皇上决择焉。第一策曰，采法、俄、日以定国是。愿皇上以俄国大彼得之心为心法，以日本明治之政为政法而已。昔彼得为欧洲所摈，易装游法，变政而遂霸大地。日本为俄美所迫，步武泰西，改弦而雄视东方。此二国者，其始遭削弱与我同，其后底盛强与我异。日本地势近我，政俗同我，成效最速，条理尤详，取而用之，尤易措手。闻皇上垂意外交，披及西学，使臣游记，泰西纂述，并经乙览，不废刍荛。若西人所著之《泰西新史揽要》、《列国变通兴盛记》，尤为得要。且于俄、日二主之事，颇有发明。皇上若俯采远人，法此二国，诚令译署进此书，几余披阅。职尚有《日本政变之次第》，若承垂采，当写进呈。皇上劳精厉意，讲之于上，枢译诸大臣，各授一册，讲之于下，权衡在握，施行自易。起衰振靡，警聩发聋，其举动非常，更有迥出意外者。风声所播，海内忄耸，职可保外人改视易听，必不敢为无厌之求。盖遇昧者其胆豪，见明者则气怯。且虑我地大人众，一旦自强，则报复更烈。非皇上洞悉敌情，无以折冲樽俎；然非皇上采法、俄、日，亦不能为天下雄也。其第二策曰，大集群才而谋变政。六部九卿，诸司百执，自有贤才，咸可咨问。若内政之枢垣，外政之译署，司计之户部，司法之刑曹，议论之台谏翰林，尤为要剧。宜精选各部人员，逐日召见，虚己请求。若者宜革，若者宜因，若者当先，若者当后，谋议既定，然后次第施行。期年三月，成效必睹。其第三策曰，听任疆臣，各自变法。夫直省以朝廷为腹心，朝廷以行省为手足。同治以前，督抚权重，外人犹有忌我之心。近岁督抚权轻，外人之藐我益甚。朝廷苟志存通变，宜通饬各省督抚，就该省情形，或通力合作，或专力致精，取用新法，行以实政。目前不妨略异，三年要可大同。宽其文法，严为督励。守旧而不知变者斥之，习故而不能改者去之。要以三年，期使各省均有新法之练兵数千，新法之税款数万，制造之局数处，五金之矿数区。学校增设若干，道路通治若干，粗定课程，以为条格。如此则百废具举，万象更新，销萌建威，必有所济。我世宗宪皇帝，注意督抚，而政举兵强。我文宗显皇帝、穆宗毅皇帝，委重督抚，而中兴奏绩。重内轻外之说，帖括陈言，非救时至论也。凡此三策，能行其上，则可以强。能行其中，则犹可以免弱。仅行其下，则不至于尽亡。惟皇上择而行之。宗社存亡之机，在于今日，皇上发愤与否，在于此时。若徘徊迟疑，因循守旧，一切不行，则幅员日割，手足俱缚，腹心已到，欲为偏安，无能为计。圈牢羊豕，宰割随时，一旦脔割，亦固其所。职上为君国，下为身家，苦心忧思，虑不能免。明知疏逖，岂敢冒越？但栋折榱坏，同受倾压。心所谓危，急何能择？若皇上少采其言，发奋维新，或可图存。宗社幸甚，天下幸甚。职虽以狂言获罪，虽死之日，犹生之年也。否则沼吴之祸立见，裂晋之事即来，职诚不忍见煤山前事也。
　　臣闻方今大地守旧之国，未有不分割危亡者也。有次第胁割其土地人民而亡之者，波兰是也。有尽取其利权一举而亡之者，缅甸是也。有尽亡其土地人民，而存其虚号者，安南是也。有收其利权而后亡之者，印度是也。有握其利权，徐徐分割而亡之者，土耳其、埃及是也。我今无士、无兵、无饷、无船、无械，虽名为国，而土地、铁路、轮船、商务、银行，惟敌之命，听容取求，虽无亡之形，而有亡之实矣。后此之变，臣不忍言。观大地诸国，皆以变法而强，守旧而亡，然则守旧开新之效，已断可睹也。以皇上之明，观万国之势，能变则存，不变则亡，全变则强，小变仍亡，皇上与诸臣审知其病之所源，则救病之方，即在是矣。夫方今之病，在笃守旧法，而不知变。处列国竞争之世，而行一统垂裳之法，此如已夏而衣重裘，涉水而乘高车，未有不病而沦胥者也。《大学》言：“日新又新。”《孟子》称：“新子之国。”《论语》：“孝子毋改父道，不过三年。”然则三年之后，必改可知。夫物新则壮，旧则老；新则鲜，旧则腐；新则活，旧则板；新则通，旧则滞，物之理也。法既积久，弊必丛生，故五百年不变之法。况今兹之法，皆汉唐元明之弊政，何尝为祖宗之法度哉？又皆为胥吏舞文作弊之巢穴，何尝有丝毫祖宗之初意哉？今托于祖宗之法，固已诬祖宗矣。且法者所以守地者也，今祖宗之地既不守，何有于祖宗之法乎？夫使能守祖宗之法，而不能守祖宗之地，与稍变祖宗之法，而能守祖宗之地，孰得孰失，孰重孰轻，殆不待辨矣。虽然，欲变法矣，而国是未定，众论不一，何从而能舍旧图新哉？夫国之有是，犹船之有舵，方之有针，所以决一国之趋向，而定天下之从违者也。若针之子午未定，舵之东西游移，则徘徊莫适，怅怅何之，行者不知所从，居者不知所往，放乎中流，而莫知所休，指乎南北，而莫知所极，以此而驾横海之大航，破滔天之巨浪，而适遭风沙大雾之交加，安有不沉溺者哉？今朝廷非不稍变法矣，然皇上行之，而大臣挠之，才士言之，而群僚攻之，不以为用夷变夏，则以为变乱祖制，谣谤并起，水火相攻，以此而求变法之有效，犹却行而求及前也，必不可得矣。皇上既审时势之不能不变，知旧法之不能不除，臣请皇上断自圣心，先定国是而已。国是既定矣，然下手之方，其本末、轻重、刚柔、缓急不同，其规模条理、纲领、节目大异，稍有乖误，亦无成功。臣愚尝斟酌古今，考求中外，唐虞三代之法度至美，但上古与今既远，臣愿皇上日读《孟子》，师其爱民之心。汉、唐、宋、明之沿革可采，但列国与统一迥异，臣愿皇上上考《管子》，师其经国之意。若夫美、法民政，英、德共和，地远俗殊，变久迹绝，臣故请皇上以俄大彼得之心为心法，以日本明治之政为政法也。然求其时地不远，教俗略同，成效已彰，推移即是，若名书佳画，墨迹尚存，而易于临摹，如宫室、衣裳，裁量恰符，而立可铺设，则莫如取鉴于日本之维新矣。日本之始也，其守旧攘夷与我同，其幕府封建与我异，其国君守府，变法更难，然而成功甚速者，则以变法之始，趋向之方针定，措施之条理得也。考其维新之始，百度甚多，惟要义有三：一曰大誓群臣以定国是；二曰立对策所以征贤才；三曰开制度局而定宪法。其誓文在决万几于公论，采万国之良法，协国民之同心，无分种族，一上下之议论，无论藩庶，令群臣咸誓言上表，革面相从，于是国是定，而议论一矣。召天下之征士贡士，咸上书于对策所，五日一见，称旨者擢用，于是下情通而群才进矣。开制度局于宫中，选公卿诸侯大夫及草茅才士二十人充总裁，议定参预之任，商榷新政，草定宪法，于是谋议详而章程密矣。日本之强，效原于此。皇上若决定变法，请先举三者。大集群臣于天坛太庙，或御乾清门，诏定国是，躬申誓戒，除旧布新，与民更始。令群臣具名上表，咸革旧习，黾勉维新，否则自陈免官，以激厉众志，一定舆论。设上书所于午门，日轮派御史二人监收，许天下士民皆得上书。其群僚言事，咸许自达，无得由堂官代递，以致阻挠。其有称旨者，召见察问，量才擢用。则下情咸通，群才辐辏矣。设制度局于内廷，选天下通才十数人，入直其中。王公卿士，仪皆平等，略如圣祖设南书房，世宗设军机处例。皇上每日亲临商榷，何者宜增，何者宜改，何者当存，何者当删，损益庶政，重草章程，然后敷布施行，乃不谬紊。近泰西政论，皆言三权，有议政之官，有行政之官，有司法之官。三权立，然后政体备。以我朝论之，皇上则为元首，百体所从。军机号为政府，出纳王命。然跪对顷刻，未能谋议，但为喉舌之司，未当论思之寄。若部寺督抚，仅为行政之官，譬于手足，但供奔持，岂预谋议？且部臣以守例为职，而以新政与之议，事既违例，必反驳而已，安有以手足而参谋猷哉？近者新政多下总署，总署但任外交，岂能兼营？况员多年老，或兼数差，共议新政，取决俄顷，欲其详美，势必不能。若御史为耳目之官，刑曹当司法之寄，百官皆备，而独无左右谋议之人，专任论思之寄。然而新政之行否，实关军国之安危，而言者妄请施行，主者不知别择。无专司为之讨论，无宪法为之著明，浪付有司，听其抑扬。恶之者驳诘而不行，决之者仓卒而不尽，依违者狐疑而莫定，从之者条画而不详。是犹范人之形，有头、目、手、足、口舌、身体，而独无心思，必至冥行レ埴，颠倒狂瞀而后已。以此而求新政之能行，岂可得哉？故制度局之设，尤为变法之原也。然今之部寺，率皆守旧之官，骤予改革，势实难行。既立制度局总其纲，宜立十二局分其事。
　　一曰法律局。外人来者自治其民，不与我平等之权利，实为非常之国耻。彼以我刑律太重，而法规不同故也。今宜采罗马及英、美、德、法、日本之律，重定施行。不能骤行内地，亦当先行于通商各口。其民法、民律，商法、市则、舶则，讼律、军律，国际公法，西人皆极详明。既不能闭关绝市，则通商交际，势不能不概予通行。然既无律法，吏民无所率从，必致更滋百弊。且各种新法，皆我所夙无，而事势所宜，可补我所未备。故宜有专司，采定各律，以定率从。二曰度支局。我国地比欧洲，人数倍之，然患贫实甚，所入乃下等于智利、希腊小国，无理财之政故也。西人新法纸币、银行、印税、证券、讼纸、信纸、烟酒税、矿产、山林、公债，皆致万万，多我所无，宜开新局专任之。三曰学校局。自京师立大学，各省立中学，各府县立小学，及专门各学，若海陆医学、律学、师范学。编译西书，分定课级，非礼部所能办，宜立局而责成焉。四曰农局。举国之农田、山林、水产、畜牧，料量其土宜，讲求其进步改良焉。五曰工局。司举国之制造机器技术，特许其新制而鼓励之。其船舶市场、新造之桥梁、堤岸、道路咸属焉。六曰商局。举国之商务、商学、商会、商情、商货、商律，专任讲求激励之。七曰铁路局。举国之应修铁路，绘图定例权限咸属焉。八曰邮政局。举国皆行邮政，以通信命。各省府县乡，咸立分局，并电线属焉。九曰矿务局。举国之矿产、矿税、矿学属焉。十曰游会局。凡举国各政会、学会、教会、游历游学各国会，司其政律而鼓舞之。十一曰陆军局。选编国民为兵，而司其教练。十二曰海军局。治铁舰练军之事。
　　十二局设，庶政可得而举矣。然国政之立，皆以为民，民政不举，等于具文而已。夫地方之治，皆起于民。而自县令之下，仅一二簿尉杂流，未尝托以民治。县令任重而选贱，俸薄而官卑，自治狱催科外，余皆置之度外。其上乃有藩臬道府之辖，经累四重，乃至督抚，而后达于上。藩臬道府，拱手无事，皆为冗员，徒增文书费厚禄而已。一省事权，皆在督抚。然必久累资劳，乃至此位。地大事繁，年老精衰，旧制且望而生畏，望其讲求新政而举行之，必不可得。向者学堂农商之诏累下矣，而各直省，多以空文塞责，亦可见矣。日本以知县上隶于国。汉制百郡，以太守上达天子。我地大不能同日本，宜用汉制。每道设一民政局，妙选通才，督办其事。用南书房及学政例，自一品至七品京朝官皆可为之。准其专摺奏事，体制与督抚平等。用出使例，听其自辟参赞随员，俾其指臂，收得人之助。其本道有才者，即可特授。否则开缺，另候简用，即以道缺给之。先拨厘税，俾其创办新政。每县设民政分局。督办派员，会同地方绅士治之。除刑狱赋税，暂时仍归知县外，凡地图、户口、道路、山林、学校、农工商务、卫生警捕，皆次第举行。三月而备其规模，一年而责其成效。如此则内外并举，臂指灵通，宪章草定，奉行有准，然后变法可成，新政有效也。若夫广遣亲王大臣游历，以通外情；大译西书，游学外国，以得新学；厚俸禄以养廉耻；变通科举以育人才，皆宜先行者。犹虑强邻四逼，不能容我从容图治也。且我民穷国匮，新政何以举行？闻日本之变法也，先行纸币，立银行，财泉流通，遂以足维新之用。今宜大筹数万万之款，立局以造纸币。各省分设银行。用印度田税之法，仿各国印花之税。我国地大物博，可增十倍。然后郡县遍立各种学堂，沿海急设武备学院，大购铁舰五十艘，急练民兵百万。则气象丕变，维新有图，虽不敢望自强，亦庶几可以自保。臣愚夙夜忧国，统筹大局，思之至详。其能举而行之，惟皇上之明；其不能举而行之，惟诸臣之罪。
　　光绪帝览之，指其篇中“求为长安布衣而不可得”，“及不忍见煤山前事”等语，谓军机大臣曰：“康某何不顾死生乃尔，竟敢以此言陈于朕前耶？”然亦不之罪。仍命总署王大臣，自后康某如有条陈，当即日呈递，毋许格。并宣取康所著《日本变法》、《俄大彼得传》等书。是时康知己将任用，复百端陈说于翁同之门。翁为其所动，交章推荐，至谓康有为之才，过臣百倍，请举国以听。于是光绪帝用康之心益坚。顾康之所求者，变法也。使法虽变而不统筹全局，则必以不得要领以止。于是复上一疏，详论天下之势。
　　疏上，下总署议，迁延不复。催之，仍不复。而俄以德占胶州为藉口，欲强租旅顺、大连湾之事，又相逼而来。光绪帝益知不变法，不能立国，惟奕则屡以谏阻，谓祖宗之法不可变。光绪帝曰：“今祖宗之地，且将不保，何有于法？”因令奕告西后曰：“我不能为亡国之君，若不予我以权，宁逊位。”西后闻之，滋不悦。然知其志之决，乃使奕以办事不阻之意复之。是年四月，奕适以病殁。翁同辅政，锐志改革。御史杨深秀、侍读学士徐致靖，又相继上书，请定国是。光绪帝乃白西后，召军机全堂，于四月二十三日，下定国是之诏，以宣示天下。诏曰：
　　数年以来，中外臣工，讲求时务，多主变法自强。迩者诏书数下，如开特科，汰冗兵，改武科制度，立大小学堂，皆经再三审定，筹之至熟，甫议施行。惟是风气尚未大开，论说莫衷一是。或托于老成忧国，以为旧章必应墨守，新法必当摈除。众喙哓哓，空言无补。试问今日，时局如此，国势如此，若仍以不练之兵，有限之饷，士无实学，工无良师，强弱相形，贫富悬绝，岂真能制梃以挞坚甲利兵乎？朕惟国是不定，则号令不行，极其流弊，必至门户纷争，互相水火，徒蹈宋明积习，于时政毫无补益。即以中国大经大法而论，五帝三王，不相沿袭，譬之冬裘夏葛，势不两存。用特明白宣示，嗣后中外大小臣工，自王公以及士庶，各宜努力向上，发愤为雄，以圣贤义理之学植其根本，又须博采西学之切于时务者，实力讲求，以救空疏迂谬之弊。专心致志，精益求精，毋徒袭其皮毛，毋竞腾其口说，总期化无用为有用，以成通经济变之才。京师大学堂，为各行省之倡，尤应首先举办。着军机大臣总理各国事务王大臣，会同妥速议奏。所有翰林院编检各部院司员，大门侍卫，候补候选道府州县以下，及大员子弟，八旗世职，各省武职后裔，其愿入学堂者，均准入学肄习，以期人才辈出，共济时艰。不得敷衍因循，徇私援引，致负朝廷谆谆之至意。
　　诏既下，海内士夫见之，知此后一切维新，皆基于此，且决康有为之必将召见。至二十八日，果以徐致靖之保举，召见于颐和园之仁寿殿，奏对良久。见后，授以总理衙门章京，所行新政，多顾问焉。于是京外各官，附康者日众，于是始有新党旧党之称。新党之最矫矫者，曰梁启超、杨锐、刘光第、谭嗣同、林旭。梁于五月十五日召见，命进呈所著《变法通议》。大加奖励，谓不愧为康之高弟子，因赏给六品衔，令办理译书局事务。杨锐、刘光第，为湖南巡抚陈宝箴所保，谭嗣同为侍读学士徐致靖所保，林旭为康有为之弟子故，于七月二十日特加四品卿衔，令入军机，参预新政。参预者，用日本维新置参预官于宫中之义也。其时凡关于新政奏折，皆交四卿阅之。颁发谕旨，皆令四卿拟之。虽旧臣盈廷，悉置不问，惟以国政系于四卿。故论四卿信任之专，名为章京，实则宰相云。
　　虽然，新党既任用矣，夷考其时，改革之事，非一无可观者也。因择而录之如左：
　　△（一）改科举
　　五月初五日谕云：“我朝沿宋明旧制，以四书文取士。康熙年间，曾经停止八股，考试策论，未久旋复旧制。一时文运昌明，儒生稽古穷经，类能推究本原，阐明义理，制科所得，实不乏通经致用之才。乃近来风尚日漓，文体日敝，试场献艺，大都循题敷衍，于经义罕有发明。而浅陋空疏者，每获滥竽充选。若不因时通变，何以励实学而拔真才？著自下科为始，乡、会试及生童岁科各试，向用四书文者，一律改试策论。其如何分场命题考试，一切详细章程，该部即妥议具奏。此次特降谕旨，实因时文积弊太深，不得不改弦更张，以破拘墟之习。至于士子为学，自当以四子、六经为根柢。策论与制艺，殊流同源，仍不外通经史以达时务。总期体用兼备，人皆勉为通儒，毋得竞逞辩博，复蹈空言，致负朝廷破格求才至意。”
　　六月初一日谕云：“张之洞、陈宝箴奏请饬妥议科举章程，并酌改考试赋诗小楷之法一折。乡、会试改试策论，前据礼部详拟分场命题各章程，已依议行。兹据该督等奏称，宜合科举经济学堂为一事，求才不厌多门，而学术仍归一是，拟为先博后约，随场去取之法，将三场先后之序互易等语。朕详加披阅，所奏各节，剀切周详，颇中肯綮。著照所拟，乡、会试仍定为三场。第一场试中国史事国朝政治论五道。第二场试时务策五道。专问五洲各国之政，专门之艺。第三场试四书义两篇，五经义一篇。首场按中额十倍录取，二场三倍录取，取者始准试次场。每场发榜一次，三场完毕，如额取中。其学政岁科两考生童，亦以此例推之。先试经古一场，专以史论时务策命题。正场试以四书义经义各一篇。礼部即通行各省，一体遵照。朝廷于科举一事，斟酌至再，不厌求详。典试诸臣，当仰体此意，精心衡校，以期遴选真才。至词章楷法，虽馆阁撰拟应奉文字，未尽可废，如需用此项人员，自当先期特降谕旨考试。偶一举行，不为常例。嗣后一切考试，均以讲求实学实政为主，不得凭楷法之优劣为高下，以励硕学而黜浮华。其未尽事宜，仍著该部随时妥酌具奏。”
　　△（二）兴学校
　　五月十五日谕云：“军机大臣会同总理各国事务衙门王大臣奏，遵旨筹办京师大学堂，并拟详细章程，缮单呈览一折。京师大学堂为各行省之倡，必须规模闳远，始足以隆观听而育人才。现据该王大臣详拟章程，参用泰西学规，纲举目张，尚属周备，即著照所拟办理。派孙家鼐管理大学堂事务，办事各员，由该大臣慎选分派。至总教习综司功课，尤须选择学贯中外之士，奏请简派。其分教习各员，亦一体精选，中西并用。所需兴办经费及常年用款，著户部分别筹拨。所有原设官书局及新设之译书局，均著并入大学堂，由管学大臣督率办理。此次设立大学堂，为广育人材，讲求时务起见，该教习等按照奏定课程，认真训迪，日起有功，用副朝廷振兴实学至意。”
　　五月二十二日谕云：“前经降旨开办京师大学堂，肄业者由小学中学以次而升，必有成效可观。惟各省中学小学尚未一律开办。总计各直省省会及府厅州县，无不各有书院，著各该督抚督饬地方官，各将所属书院坐落处所，经费数目，限两个月详查具奏。即将各省府厅州县，现有之大小书院，一律改为中西兼习之学校。至于学校等级，自应以省会之大书院为高等学，郡城之书院为中等学，州县之书院为小学。皆颁给京师大学堂章程，令其仿照办理。其地方自行捐办之义学、社学等，亦令一律中西兼习，以广造就。至各书院需用经费，如上海电报局招商局及广东闱姓规，闻颇有溢款，此外陋规滥费，当亦不少。著该督抚尽数提作各学堂经费。各省绅民，如能捐建学堂，或广为劝募，准各督抚按照筹款数目，酌量奏请给奖。其有独力措捐巨款者，朕必予以破格之赏。所有中学小学应读之书，仍遵前谕，由官设书局，编译中外新书，颁发遵行。至于民间祠庙，其有不在祀典者，即著由地方官晓谕民间，一律改为学堂，以节糜费而隆教育。似此实力振兴，庶几风气遍开，人无不学，学无不实，用副朝廷育养成材至意。”
　　六月十一日谕云：“李端奏各省学堂请特派绅士督办等语。现在京师大学堂，业经专派管学大臣，克日兴办。各省中学堂、小学堂，亦当一律设立，以为培养人才之本。惟事属创始，首贵得人，著各直省督抚，就各省在籍绅士，选择品学兼优，能符众望之人，派命管理各该处学堂一切事宜。随时禀承督抚，认真经理。该督抚慎选有人，即著奏明派充，以专责成而收实效。”
　　六月十九日谕云：“英、美、日本各部侨寓华民众多，群居错处，不乏可造之才，亟应设立学堂，兼肄中西文字，以广教育。着出使大臣等，体查情形，妥为劝办，议定章程，详晰覆奏。”
　　六月二十三日谕云：“中国创建水师，历有年所，惟是制胜之道，首在得人，欲求堪任将领之才，必以学问为根本。应如何增设学额，添制练船，讲求驾驶，谙习风涛，以备异日增购战船，可期统带得力，著南北洋大臣沿海各将军督抚，一体实力筹办，妥议具奏。至铁路、矿务，为目今切要之图，造端伊始，亟应设立学堂，预备人材，方可冀收实效。所有各处铁路扼要之区及开矿省分，应行增设学堂，切实举办之处，著王文韶、张荫桓悉心筹画，奏明办理。”
　　七月二十二日谕云：“孙家鼐奏请设医学堂等语。医学一门，关系至重，急应另设医学堂，考求中西医理，归大学堂兼辖，以期医学精通。即著孙家鼐详议办法，具奏。”
　　△（三）兴实业
　　五月十六日上谕云：“总理各国事务衙门奏，议覆御史曾宗彦奏请振兴农学一折。农务为富国根本，亟宜振兴。各省可耕之土，未尽地力者尚多。著各督抚督饬各该地方官，劝谕绅民，兼采中西各法，切实兴办，不准空言搪塞。须知讲求农政，本古人劳农劝相之意，是在地方官随时维持保护，实力奉行。如果办有成效，准该督抚奏请奖叙。上海近日创设农学会，颇开风气。著刘坤一查明该学会章程，咨送总理各国事务衙门，查核，颁行。其外洋农务诸书，并著各省学堂广为编译，以资肄习。”
　　五月十七日谕云：“自古政治之道，必以开物成务为先。近来各国通商，工艺繁兴，风气日开。中国地大物博，聪明才力，不乏杰出之英，只以囿于旧习，未能自出新奇。现在振兴庶务，富强至计，首在鼓励人才。各省士民，著有新书，及创行新法，制成新器，果系堪资实用者，允宜悬赏以为之劝。或量其材能，试以实职；或锡之章服，表以殊荣。所制之器，颁给执照，酌定年限，准其专利售卖。其有能独力创建学堂，开辟地利，兴造枪炮各厂，有裨于经国远猷，殖民大计，并著照军功之例，给予特赏，以昭激励。其如何详定章程之处，著总理各国事务衙门，即行妥议具奏。”
　　七月十三日谕云：“少詹事王锡蕃，奏请饬各省设立商会，于上海设总商会等语。现在讲求商务，业于京师设立农工商总局。并谕令刘坤一、张之洞，先就上海汉口试办商务局，拟定办法奏闻，现尚未据奏到。商会即商务之一端，著刘坤一等，归案迅速妥筹具奏。其沿江、沿海商贾辐辏之区，应由各该督抚，一体查明办理。所有一切开办事宜，并著总理各国事务王大臣，咨商各督抚，详订章程，妥为筹办。”
　　六月二十九日谕云：“总理各国事务衙门，代奏工部主事康有为条陈，请兴农殖民以富国本一折。训农通商，为立国大端，前迭谕各省整顿农务、工务、商务，以冀开辟利源，各处办理如何，现尚未据奏报。万宝之源，均出于地，地利日辟，则物产日阜，即商务亦可日渐扩充，是训农又为通商惠工之本。中国向本重农，惟向无专董其事者，非大为倡导，不足以鼓舞振兴。著即于京师设立农工商总局，派直隶霸昌道端方，直隶候补道徐建寅、吴懋鼎为督理。端方著开去霸昌道缺，同徐建寅、吴懋鼎，均著赏给三品卿衔，一切事件，准其随时具奏。其各省府州县，皆立农务学堂，广开农会，刊农报，讲农器，由绅富之有田业者试办，以为之率。其工学商学各事宜，亦著一体认真举办。统归督理农工商总局端方等，随时考查。各直省，即由该督抚设立分局，选派通达时务，公正廉明之绅士二三员，总司其事。所有各局开办日期，及派出办理之员，并著先行电奏。此事创办之始，必须官民一气，实力实心，方可渐收实效。端方等及各该督抚等，务当仰体朝廷率作兴事之意，考取新法，精益求精，庶几农业兴而生殖日繁，商业盛而流通益广。悉以植富强之基，朕实有厚望焉。”
　　七月二十六日谕云：“刑部奏，代递主事萧文昭条陈一折。中国出口货，以丝、茶为大宗。自通商以来，洋货进口日多，漏卮巨万，恃此二项，尚堪抵制。乃近来出口之数顿减，若非亟为整顿，恐愈趋愈下，益无以保此利权。萧文昭所请设立茶务学堂及蚕桑公院，不为无见。著已开通商口岸及出产丝、茶省分各督抚，迅速筹议开办，以阜民生，而固利源。”
　　七月二十七日谕云：“瞿鸿机奏江阴南菁书院，遵改学堂，并将沙田试办农学一折。江阴南菁书院，经前学政黄体芳，创设考课通省举贡生监，现既改为学堂，著准其照省会学堂之例，作为高等学堂，以资鼓舞。该书院原有自管沙田一顷，据称拟参用西法，树艺五谷、果蔬、棉麻等项，将未经围占之地，先行试办。如有实效，再行推广学堂农会，相辅而行，洵为一举两得之道。该学政此奏，具见筹画精详，留心时务。即著照所议，认真办理，务收实效，毋托空言。”
　　△（四）保教民
　　五月二十二日谕云：“各国传教，载在条约，迭经谕令各该督抚，妥为保护，以期民教相安。乃本年四川江北厅等处，教案未了，广西永安州，复有杀毙教民之事，湖北沙市，亦有因案牵连之事，总由地方官不能仰体朝廷谆谆诰诫之意。遇有民教交涉案件，非漫不经心，即意存歧视。畛域未化，斯嫌隙易生，无怪教案之层见迭出也。是用特加申谕，各直省大吏，凡有教堂州县，务当谆饬地方官，实力保护。平日如有教士谒见，不得有意拒绝。使彼此诚信相孚，从教之人，自不致借端生事。一面开导百姓，毋以薄物细故，轻启衅端。即使事出仓猝，该管官吏，果能持平办理，亦何难消患未萌。是在各该将军督抚，严饬所属，随时妥慎筹办。从前未结之案，即著迅速了结，此后不准再有教案。倘仍防范不力，除将该地方官照总理各国事务衙门奏定新章，从严惩办外，该将军督抚，责无旁贷，亦必执法从事，勿谓言之不预也。”
　　△（五）改兵制
　　五月二十一日谕云：“前据顺天府尹胡，奏请精练陆军，并神机营改用新法操演，出使大臣伍廷芳，奏京营绿营，参用西法，各折片。先后谕令军机大臣，会同神机营王大臣，八旗都统妥议。兹据该王大臣等，会同议奏，改练洋操，为练兵要著。各省绿营练勇，迭经谕令，认真裁并，一律挑拣。著该将军督抚，归入前次户部兵部议复御史曾宗彦请改操摺内，一并迅速筹议，切实具奏。神机营，业经挑选马步官兵一万人，勤加训练，即著汰弱留强，实力讲求，务成劲旅。八旗满洲蒙古汉军骁骑营，两翼前锋护军营，均著以五成改习洋枪，五成改习洋机抬枪。著派奕色楞额永隆，管理八旗骁骑营，崇礼载卓苏鲁岱管理两翼前锋护军营。奕向来办事认真，熟谙武备，务须会同简派各员，并督同各旗营专操大臣，按照泰西兵制，更定新章，认真操演。其八旗汉军炮营藤牌营，著一并改用新法，挑拣精壮，如式演练，以成有用之兵。果使日起有功，何惜宽筹饷项。各直省将军督抚，及该管王大臣等，务当振刷精神，屏除积习，毋得始勤终怠。至一切阵法、器械、营制、饷章，及挑选将弁教习各节，著按照胡等所奏，议定切实办法，奏明办理，用副朝廷整军经武至意。”
　　五月二十八日谕云：“裁空粮，节饷需，为方今救弊之要图。前经谕令各省体察情形，妥速具奏。现据该将军督抚先后奏陈，或裁制兵，或裁防勇，或裁练军，或称业经裁并，无可再裁，当经详加披阅。各省情形虽属不同，但法敝则亟宜变通，财匮则尤资补救。其已裁者，即著照拟定章程，妥切办理。其未裁者，仍著再行切实酌核，总期裁一名空粮，即节一分虚糜，空粮裁尽，饷项自舒。无论水陆各军，一律挑留精壮，勤加训练，俾成劲旅。并著遵照前降谕旨，力行保甲，诘奸禁暴，相辅而行。再能整顿厘金，严杜中饱。富国强兵之计，无有亟于此者。当兹时事多艰，朕宵旰焦劳，力图振作，每待臣下以诚，而竟不以诚相应。各该疆臣，身膺重寄，具有天良，何至诰诫谆谆，仍复掩饰支吾，苟且塞责耶？经此次谆谕之后，倘再有仍前敷衍，不肯实力奉行，经朕查出，或别经发觉，试问各该大臣，能当此重咎否也？”
　　八月初一日谕云：“现在练兵紧要，直隶按察使袁世凯，办事勤奋，校练认真，著开缺以侍郎候补，责成专办练兵事务。所有应办事宜，著随时具奏。当此时局艰难，修明武备，实为第一要务。袁世凯惟当勉益加勉，切实讲求训练，俾成劲旅，用副朝廷整饬戎行之至意。”
　　△（六）审岁计
　　八月初一日谕云：“翰林院奏代递庶吉士丁惟鲁，请编岁入岁出表，颁行天下一摺。户部职掌度支，近年经用浩繁，左支右绌，现在力行新政，尤须宽筹经费，以备支用。朕惟古者冢宰制国用，量入为出，以审计岁之盈虚。近来泰西各国，皆有预筹用度之法。著户部将每年出款入款，分门别类，列为一表，按月刊报。俾天下咸晓然于国家出入之大计，以期节用丰财，蔚成康阜。朕有厚望焉。”
　　△（七）裁冗员
　　七月十四日谕云：“国家设官分职，各有专司。京外大小各官，旧制相沿，不无冗滥。近日臣工条奏，多以裁汰冗员为言。虽未必尽可准行，而参酌情形，实亦有亟当改革者。朕维授事命官，不外综核名实。现当开制百度，事务繁多，度支岁入有常，岂能徒供无用之冗费，以致碍当务之急需？如詹事府本属闲曹，无事可办。其通政司、光禄寺、鸿胪寺、太常寺、太仆寺、大理寺等衙门，事务甚简，半属有名无实。均著即行裁撤，归并内阁及礼兵刑等部办理。又外省如直隶、甘肃、四川等省，皆系以总督兼管巡抚事，惟湖北、广东、南三省督抚同城，原未划一。现在东河在山东境内者，已隶山东巡抚管理。只河南河工，由河督专办。今昔情形，确有不同。所有督抚同城之湖北、广东、南三省巡抚，并东河总督，著一并裁撤。其湖北、广东、南三省，均著以总督兼管巡抚事。东河总督应办事宜，即著归并河南巡抚兼办。至各省漕运，多由海道，河运已属无多。应征漕粮，亦多改折。淮盐所行省分，亦各分设督销。其各省不办运务之粮道，向无盐场，仅管疏销之盐道，亦均著裁缺，归各藩司巡守道兼理。此外如各省同通佐贰等官，有但兼水利盐捕，并无地方之责者，均属闲冗，即著奏明裁汰。除应裁之京外各官，本日已降谕旨，暨裁缺之巡抚河督京卿等员，听候另行录用外，其余京外，尚有应裁文武各缺及一切裁减归并各事宜，著大学士六部及各直省督抚，分别详议筹办。仍将筹议情形，迅速具奏。内外诸臣，即行遵照，切实办理。不准借口体制攸关，多方阻格。并不得以无可再裁，敷衍了事。至各省设立办公局所，名目繁多，无非为位置闲员地步，薪水杂支，虚糜不可胜计。迭经谕令裁并，乃竟置若罔闻，或仅听委员劣幕舞文，一奏塞责，殊堪痛恨。著各督抚凛遵前旨，将现有各局所中冗员，一并裁撤净尽。并将候补分发捐纳劳绩等项人员，一律严加甄别沙汰，限一月办竣复奏。似此实力剔除，庶几库款渐裕，得以宏拓新规。惟不准瞻循情面，阳奉阴违，致干咎戾。当此国计艰难，朕宵旰焦劳，孜孜求治，诏书敦勉，动以至诚。尔在廷诸臣，暨封疆大吏，若具有天良，其尚仰体朕怀，力矫疲玩积习，一心一德，共济时艰，庶几无负委任。若竟各挟私意，非自便身图，即见好僚属，推诿因循，空言搪塞，定当予以重惩，决不宽贷。”
　　七月二十五日谕云：“前经降旨撤詹事府等衙门，并谕令大学士六部及各直省督抚，将其余京外应裁文武各缺及一切裁减归并各事宜，分别详议筹办，迅速具奏。现在已裁各衙门归并事宜，业由各该衙门遵照办理。其余各衙门，应裁文武各缺，尚未将筹办情形具奏。再申谕该大学士六部尚书侍郎，及各省督抚等，凛遵前旨，将在京各衙门冗闲员缺，何者应裁，何者应并，速即切实筹议。外省道员，以及同通佐贰等官，及候补分发捐纳劳绩等项人员，认真裁并，严加甄别沙汰。其各局有冗员，一律裁撤净尽。本日据户部代递主事吴锡条陈内称，漕督所辖卫所各官，既系武职，并无管带漕标之兵，名实殊不相符，所有军田，可以拨归府州县征收等语。此项人员，本在应行裁并之例，即著该督抚等，妥速议奏。并漕督一缺，究竟是否应裁，亦著两江总督，江苏巡抚，一并详议具奏。至京外已裁实缺，候补各员，应如何分别录用，及饬令回籍候缺，均著妥议条款，请旨办理。该大学士尚书侍郎督抚等，务当从速筹办，不准稍事迁延，尤须破除积习，毋得瞻徇情面，用副朝廷综核名实之至意。”
　　△（八）修则例
　　六月十一日谕云：“李端奏请删改则例等语。各衙门咸有例案，勒为成书，觏若画一。不特易于遵守，兼可杜吏胥任意准驳之弊，法至善也。乃阅时既久，各衙门例案太烦，堂司各官，不能尽记。吏胥因缘为奸，舞文弄法，无所不至。时或舍例引案，尤多牵混附会，无论或准或驳，皆恃例案为藏身之具。是非大加删订，使之归于简易不可。著各部院堂官，督饬司员，各将该衙门旧例，细心纟由绎。其有语涉两歧，易滋弊混，或貌似详细，揆之情理，实多窒碍者，概行删去。另定简明则例，奏准施行。尤不得借口无例可援，滥引成案，致启弊端。如有事属创办，不能以成例相绳者，准该衙门随时据实声明，请旨办理。仍按衙门烦简，立定限期，督饬司员，迅速办竣具奏。”
　　七月十六日谕云：“吏部、户部奏遵旨删订则例，具奏办理情形各一摺。各衙门例案太烦，业经谕令迅速删订。吏部铨选处分二项，头绪纷纭。户部收支款项，名目繁多。一切章程，难免歧异。著各该堂官督饬司员，悉心删订，务极简明。将核定例章，仿照史表，分门别类，列为一表，俾阅者一目了然，吏胥无从舞文弄法。至此项底本，即著该堂官公同核办。户部所请专派堂官一员勘定之处，应毋庸议。”
　　七月十七日谕云：“昨据吏部、户部奏删订则例办理情形，当经谕令将核定例章，仿照史表，分门别类，列为一表，使人易晓。因思删订则例，各衙门均当照此办理，以归划一。著该堂官，督饬司员，悉心编辑，毋稍纷歧。”
　　△（九）戒因循
　　五月初八日谕云：“兹当整饬庶务之际，部院各衙门承办事件，首戒因循。前因京师大学堂为各行省之倡，特降谕旨，令军机大臣，总理各国事务王大臣，会同议奏。即著迅速复奏。毋再迟延。其各部院衙门，于奉旨交议事件，务当督饬司员，克期议复。倘再仍前玩忄曷并不依限复奏，定即从严惩治不贷。”
　　六月二十三日谕云：“目今时局艰难，欲求自强之策，不得不舍旧图新。前因中外臣工，半多墨守旧章，曾经剀切晓谕，勖以讲求时务，勿蹈宋明积习。谆谆训诫，不啻三令五申。惟是朝廷用意之所在，大小臣工，恐未尽深悉。现在应办一切要务，造端宏大，条目繁多，不得不采集众长，折衷一是。遇有交议事件，内外诸臣，务当周咨博访，详细讨论。毋缘饰经术，附会古义。毋胶执成见，隐便身图。倘面从心违，希冀敷衍塞责，致令朝廷实事求是之意，失其本指，甚非朕所望于诸臣也。总之无动为大，病在痿痹，积弊太深，诸臣所宜力戒。即如陈宝箴，自简任湖南巡抚以来，锐意整顿，即不免指摘纷乘。此等悠悠之口，属在绅。倘亦随声附和，则是有意阻挠，不顾大局，必当予以严惩，断难宽贷。至于襄理庶务，需才甚多，上年曾有考试各部院司员之谕。著各该堂官，认真考察。果系有用之材，即当据实胪陈，候朕录用。如或@@茸不职，亦当立予参劾，毋令滥竽。当此时事孔棘，朕毖后惩前，深维穷变通久之义，则创办一切，实具万不得已之苦衷。用再明白申谕，尔诸臣其各精白乃心，力除壅蔽，上下以一诚相感，庶国是以定，而治理蒸蒸日上。朕实有厚望焉。”
　　七月初十日谕云：“近来朝廷整顿庶务，如学堂、商务、铁路、矿务，一切新政迭经谕令各将军督抚，切实筹办。并令将办理情形，先行具奏。该将军督抚等，自应仰体朝廷孜孜求治至意，内外一心，迅速办理，方为不负委任。乃各省积习相沿，因循玩懈，虽经严旨敦迫，犹复意存观望。即如刘坤一、谭钟麟，总督两江、两广地方，于本年五六月间，谕令筹办之事，并无一字覆奏。迨经电旨催问，刘坤一则借口部文未到，一电塞责。谭钟麟且并电旨未覆，置若罔闻。该督等皆受恩深重，久膺疆寄之人，泄沓如此，朕复何望。倘再藉词宕延，定必予以惩处。直隶距京咫尺，荣禄于奉旨交办各件，尤当上紧赶办，陆续奏陈。其余各省督抚，亦当振刷精神，一体从速筹办，毋得迟玩，致干咎戾。”
　　△（十）去蒙蔽
　　七月十二日谕云：“御史王培佑奏变法自强，当除朦蔽锢习一折。现因时事多艰，朝廷振兴庶务，力图自强，尤赖枢廷，及各部院大臣，共笃忱，竭力匡赞，以期挽救颓风，庶事可渐臻治理。乃诸臣中恪恭官守者，固亦有人，而狃于积习，不知振作者，尤难悉数。即如部院官，本应常川进署，不得无故请假，议奏事件，不准延搁逾限，皆经再三训诫，而犹阳奉阴违。似此朦蔽因循，国事何所倚赖。用特重加申警，凡在廷大小工臣，务当洗心革面，力任其艰。于应办各事，明定限期，不准稍涉迟缓，倘仍畏难苟且，自便身图，经朕觉察，定必严加惩处，毋谓宽典可屡邀也。”
　　七月十六日谕云：“怀塔布等奏司员呈递条陈，请旨办理一折。据称，礼部主事王照条陈时务，藉端挟制等语，朝廷广开言路，本期明目达聪，迩言必察。前经降旨部院司员，有条陈事件者，著由各省官代奏，毋得拘牵忌讳，稍有阻格。诚以是非得失，朕心自有权衡，无烦该堂官等鳃鳃过虑也。若如该尚书等所奏，辄以语多偏激，抑不上闻，即系狃于积习，致成壅蔽之一端，岂于前奉谕旨，毫无体会耶？怀塔布等，均著交部议处。此后各衙门司员等条陈事件，呈请堂官代递，即由各该堂官将原封呈进，毋庸拆看。王照原呈著留览。”
　　七月二十七日谕云：“前因振兴庶务，首在革除壅蔽，当经谕令各衙门代递事件，毋得拘牵忌讳。嗣因礼部阻格司员王照条陈，当将怀塔布等予以重惩。复先后谕令都察院及各衙门，随呈随递，不必拘定值日之期。诚以百度维新，必须明目达聪，始克收敷奏以言之效。第恐大小臣工，狃于积习，不能实力奉行，用再明白宣谕，以后各衙门，有条陈事件者，次日即当呈进。承办司员，稍有抑格，该部院堂官，立即严参惩办，不得略予优容。所有六月十五日七月十六日谕旨，七月十九日朱谕，七月十七日及二十四日交片谕旨，均令各衙门录写一通，同此件谕旨，一并悬挂大堂，俾其触目警心，不致复萌故态，以示朕力除壅蔽之至意。”
　　△（十一）开风气
　　六月初八日谕云：“孙家鼐奏，遵议上海《时务报》改为官报一折。报馆之设，所以宣国是而达民情，必应官为倡办。该大臣所拟章程三条，似尚周妥。著照所请，将《时务报》改为官报，派康有为督办其事。所出之报，随时进呈。其天津、上海、湖北、广东等处报馆，凡有报章，著该督抚咨送都察院及大学堂各一份，择其有关时务者，由大学堂一律呈览。至各报体例，自应以胪陈利弊，开扩见闻为主。中外时事，均许据实昌言，不必意存忌讳，用副朝廷明目达聪，勤求治理之至意。所筹官报经费，即依议行。钦此。”
　　七月二十七日谕云：“瑞洵奏请遍设报馆，实力劝办一折。报馆之设，原期开风气而扩见闻。该学士所称，现商约同志于京城，创设报馆，翻译新报，为上海官报之续等语。即著瑞洵创办，以为之倡。此外官绅士民，并著顺天府五城御史，切实劝谕，以期一律举行。”
　　△（十二）许言事
　　七月二十七日谕云：“国家振兴庶政，兼采西法。诚以为民立政，中西所同，而西人考究较勤，故可以补我所未及。今士大夫昧于域外之观者，几若彼中全无条教。不知西国政治之学，千端万绪，主于为民，开其智慧，裕其身家。其精者乃能美人性质，延人寿命，凡人生应得之利益，务令其推广无遗。朕夙夜孜孜，改图百度，岂为崇尚新奇？乃眷怀赤子，皆上天之所畀，祖宗之所遗，非悉使之康乐和亲，朕躬未为尽职。加以各国环交陵迫，非取人之所长，不能全我之所有，朕用心之苦，而黎庶犹有未知。职由不肖官吏，与守旧之士夫，不能广宣朕意，乃反胥动浮言，使小民摇惑惊恐，山谷扶杖之民，有不获闻新政者，朕实为叹恨。今将变法之意，布告天下，务使百姓，咸喻朕心，共知其君之可恃，上下同心，以成新政，以强中国，朕不胜厚望。著察照四月二十三日以后，所有关乎新政之谕旨，各省督抚，均迅速照录，刊刻誊黄，切实开导。著各州县教官，详切宣讲，务令家喻户晓。各省藩臬道府，饬令上书言事，毋得隐默顾忌。其州县官，应由督抚代递者，即由督抚将原封呈递，不得稍有阻格，总期民隐尽能上达，督抚无从营私作弊为要。此次谕旨，并著悬挂各省督抚衙门大堂，俾众共观，庶无壅隔。”
　　七月二十八日谕云：“昨已明降谕旨，令各省藩臬道府，均得上书言事。其州县条理事件，应由督抚将原书代递。即著各省督抚，传知藩臬道府，凡有条陈，均令其自行专摺具奏，毋庸代递。其州县等官言事者，仍由督抚将原封呈递。至士民有欲上书言事者，即径由本省道府等随时代奏，不准稍有抑格。如敢抗违，或别经发觉，将该地方官严行惩处。仍将遵办情形，迅速电奏。”
　　△（十三）广登进
　　七月二十日谕云：“翰林院侍读学士徐致靖，奏冗员既裁，请酌置散卿，以广登进一折。著孙家鼐妥速议奏。”
　　七月二十三日谕云：“孙家鼐奏遵议翰林院侍读学士徐致靖，请酌置散卿一折。古有侍从之臣，皆妙选才能以议庶政。现当朝廷振兴百度，自应博采众论，集思广益，以期有裨政治。著照所议，酌置三四五品卿，三四五六品学士各职，遇有对品卿缺，并翰林衙门对品缺出，即由吏部一体开单请旨录用，以备献纳。仍著按品给予俸禄。应如何详立条款，著为定例，著该部妥议具奏。”
　　七月二十二日谕云：“亲民之官，莫如牧令。自来循吏著绩，皆以养民教民为先务。近来地方州县，既有保护教民之责，又有培植学堂之举。内政外交，责成尤关紧要。非得明体达用之能员，措置安能裕如？著各省督抚，留心访查，所属地方州县官，如有通达时务，勤政爱民之能员，即随时保送引见，以备录用。朕为国为民，殷殷求治，该督抚等，务当屏去私心，汲引善类，方不负大臣以人事君之义。”
　　七月二十三日谕云：“现在裁撤各衙门，业经分别归并。所有各衙门裁缺各官，未便听其闲散。现当振兴庶务，详画久远，应于铁路矿务总局酌设大小官员额缺，以备将来量材任使。著总理各国事务王大臣，会同吏部妥速详议具奏。”
　　△（十四）定官职
　　八月初一日谕云：“户部奏，代递主事蔡镇藩，请审定官职，以成新政一折。朕详加披阅，除御史规复巡按旧制，各关监督改为关道两节，应无庸议外，其余所陈各条，具有条理，深得综核名实之意，可以见诸施行。著军机大臣，会同大学士各部院，并翰林科道各官，详议具奏。”
　　△（十五）恤民隐
　　七月十四日谕云：“国子监奏，候补学正学录黄赞枢，条陈时事，据呈代奏一折。据称民生日蹙，宜厚生计，蠹吏横征，宜严考查等语。朝廷整饬庶务，无日不以吏治民生为念。重农之外，桑麻丝茶等项，均为民间大利所在，全在官为董劝，庶几各治其业，成效可观。著各直省督抚，督饬地方官，各就物土所宜，悉心劝办，以浚利源。亲民之官，莫如牧令。近来仕途冗杂，非严加考查，不足以别贪廉。钱粮之浮收，胥吏之肆扰，种种殃民之事，该管上司，果能悉心考核，即不肖官吏，亦断不至无所忌惮。著各督抚，凛遵六月十五日谕旨，于所属州县，认真查核，毋令贤否混淆。仍著随时秉公举劾，以资惩劝。吏治清，则民生自裕，此则封疆大吏之责，无负朕再三申诫焉。”
　　七月二十二日谕云：“前据户部奏办招信股票，原定章程，愿借与否，听民自便，不准苛派抑勒。嗣因地方官办理不善，据御史黄桂等先后奏参，四川、山东省办理昭信股票，苛派扰民，当谕令该部妥议具奏。兹据户部奏称，股票扰民，屡经指摘，近时收数无多，除京外各官，仍准照常请领，并官民业经认定之款，照案捐缴外，其绅、商、士、民人等，请一概停止劝办等语。朝廷轸念民情，原期因时制宜，与民休息，岂容不肖官吏，任意苛派，扰害闾阎。其民间现办之昭信股票，著即停止，以示体恤而安民心。余均照部议行。”
　　七月二十三日谕云：“户部奏，代递主事王凤文请设立赈施一折。以工代赈，实救荒之良法。中国办理善政，旧有此条，而泰西推行尤广。所有修造工程各业手艺，皆足为养赡穷民之用。国家偶遇灾荒，赈施动拨巨款，而在事人员，办理不善，侵渔冒领，弊端百出，灾黎转不得均沾实惠。若以工代赈，则弊杜而工业可安。近来江苏、湖北、山东等省，偏灾屡告，饥民转徙流离，朕心深为轸念。王凤文所请，不可不采。著农、工、商务总局端方等，妥议开办章程，迅速具奏。”
　　七月二十九日谕云：“军机大臣等，议复袁昶条陈请筹八旗生计等语。旗丁生齿日繁，徒以格于定例，不得在外省经商贸易，遂致生计日艰。从前富俊、松筠、沈桂芬等，均曾筹议及之。现当百度维新，允宜宽弛其禁，俾得各习四民之业，以资治生。著户部详查嘉庆、道光年间，徒户开屯，计口授田成案，切实订定新章，会同八旗都统，迅速奏明办理。”
　　△（十六）清道路
　　七月二十日谕云：“京师为首善之区，现在道路泥泞淄污，河道壅塞不通，亟宜大加修理，以壮观瞻。著工部会同统领衙门，五城御史，暨街道厅，将京城内外河道沟渠，一律挑挖深通，并将各街巷道路，修垫坦平，无得迁就敷衍。仍将筹办情形及开工日期，从速具奏。其款资著户部筹拨。”
　　如右所列，自五月之初，至七八月之交，数十日中，联翩而行之新政也。变法神速，几有一日千里之势，岂非为新党所喜乎？虽然，新党喜，旧党怒也。新党之改革，惟恐不先，旧党之推翻，惟恐或后。今更述新党颠覆之事。
　　清政府之大权，夙以满族之王大臣领之，而汉大臣不得与。自洪杨起义以后，已知汉人之心多不服，嗣因汉人能杀汉人，功颇高，不得不酬其劳，始以汉人与之。嗣后遂成为例。至戊戌时，政府大权，握于翁同一人之手，满王大臣，猜忌日甚，时谋乘机倾陷之。会刚毅入阁，而翁位遂不保。故康有为之召见，尚在四月二十八日，而著翁同开缺回籍之谕，已见于二十七日也。
　　顾翁同虽被挤，而康有为则已进。当五月间，嫉之者，谓康有为尽废六部九卿衙门之议，盈廷之唾骂康者，以是始。迨七月间，礼部主事王照上书，请光绪帝游历外国，堂官不为代奏。事发，革尚书怀塔布等六人职，以四品京堂赏王照。由是怀塔布等，率内务人员四十余人，环诉于西后前，谓变法之事，利于汉，不利于满。西后与光绪帝本不相能，至是益为所动。
　　虽然，以改革方盛之时，而欲一朝推倒，非有所籍口，无以服海内之心也。于是怀塔布等，于七月二十间赴天津，与荣禄谋，以荣禄方为北洋大臣，兵权在握故也。逾数日，御史杨崇伊等，又往天津谒荣禄，所语何事，世莫之知。惟闻荣禄于此数日中，调聂士成之军五千人，驻于天津。又命董福祥之军，驻北京彰义门外四十里之长升店。迨八月初三日，荣禄有急电三次至总理各国事务衙门云：英、俄在海参崴开战，英舰七艘，泊于大沽。请即遣袁世凯至津防御。时袁于初一日召见之后，即日授职侍郎，尚未谢恩，以荣禄敦促，乃于初四日请训。初五日出京，至直督署，已薄暮，与荣禄密议。或从窗外听之，默不作声，窥之，但见袁以手画案，荣禄为之拍案者再。夜半，荣禄命开特车至京，旋往颐和园，见西后。至初六晨，而谋围颐和园之说起，西后垂帘之诏下，捕戮新党之狱兴矣。
　　是时众论纷纭，莫衷一是。有谓光绪帝有朱谕与袁世凯，令其赴津，夺兵权于荣禄手，以北返京师，直逼颐和园者。有谓谋围颐和园之事，系荣禄所假托，以激西后之怒者。事未显露，俱未可知。至于西后之复临朝，谓因光绪帝之有病故。光绪帝之所以有病，谓因服康有为所进之红丸故。然闻是年四月以后，有人问仁和相国王文韶云：“今上之病实何如？”王曰：“吾日日见之，不觉其有他病，但有肝病耳。”然则谓康因光绪帝之览奏，日数十起，身躯疲乏，而进红丸，名为滋补之，而实蛊惑之者，皆诬也。康虽愚，必不至是。若夫捕戮之事，康有为、梁启超等，幸得脱。康广仁、杨深秀、杨锐、林旭、刘光第、谭嗣同六人，被逮之后，竟遭杀身之祸者，是亦有故。
　　方康有为之脱走也，其事亦甚险。盖北洋官吏明知康之将至上海，故急电江海关道，令率各官逆捕之，毋任漏网。江海关道乃与各官乘小轮，至三夹水，候轮船入口，登轮搜索。岂知此事为英人所闻，已以水雷艇截于中途，截至香港，故不获。梁启超当闻变之夕，宿于日本伊藤使馆，旋乘日本汽船赴日本，故未被逮。自后清政府虽向两国百计索取，而两国均待以国事犯，不允交还，且力保之，清政府亦无如何也。清朝成例，凡捕罪犯，必加讯鞫，廉得其实，然后杀之，盖犹有慎刑之意也。当康广仁等六人被逮后，曾由清廷命刑部，于八月十三日讯鞫。届期，刑部各官方到堂，坐待提讯，而忽有毋庸讯鞫，即缚赴市曹处斩之命，闻者颇讶之，而不知其间之实有主动力也。盖是年赵舒翘正为刑部尚书，于六人被捕时，西后召见赵，尚命严究其事。赵对：“此等无父、无君之禽兽，无杀赦，不必问供。”西后颔之。赵有门生，四川人，时任提牢厅，与杨锐、刘光第同乡，稔知其冤，求赵按律审讯，赵初唯唯。越数日，闻将处决，大骇，谒赵，力陈杨、刘与门生同乡至好，此案稔知其冤，请老师奏请分别审讯，声泪俱下。赵悍然曰：“汝所言者，友谊也。我所执者，国法也。南山可移，此案不可动。汝速出，旨即下矣。”有顷，果命毋庸讯鞫，即赴市曹处斩。赵之残忍，于此可见一斑矣。
　　六人既被戮，而新党之被拿办下狱、革职、圈禁、停差、逮捕家属者，尚有二十人焉。今分录如下：
　　李端　贵州省人，旧任仓场总督。于清光绪乙未年，奏请设立京师大学堂及各省学堂，专注意教育。戊戌又请改定律例，派人游历日本，调查政务。七月光绪帝特擢礼部尚书。西后训政后，革职遣戍新疆。
　　徐致靖　直隶省人，翰林院侍读学士。奏请定国是，废八股，条陈新政。七月光绪帝特擢署礼部右侍郎。西后训政后，革职下狱永禁。
　　徐仁铸　致靖子，翰林院编修，湖南学政。以实学课士，力行新政，全省移风。西后训政后，革职永不叙用，上书请代父下狱。
　　徐仁镜　致靖子，翰林院编修。力讲求新政。西后训政后，革职，上书代父下狱。
　　陈宝箴　江西省人，湖南巡抚。力行新政，开湖南全省学堂，设警察署，开南学会，开矿，行内河轮船，兴全省工艺。在任仅年余，已全省移风。光绪帝屡诏嘉奖，欲召入政府。西后训政后，革职永不叙用。
　　陈三立　宝箴子，吏部主事。佐父行新政，散家财，养人才志士。西后训政后，谓其招引奸邪，革职永不叙用，圈禁于家。
　　张荫桓　广东省人，户部左侍郎，总理各国事务大臣。久游西国，故光绪帝屡问以西法新政。戊戌六月，特授铁路矿务大臣。西后训政后，革职，抄查家产，遣戍新疆。
　　张百熙　湖南省人，内阁学士，兼礼部侍郎衔，广东学政。以实学课士。西后训政后，革职留任。
　　王锡蕃　江苏省人，詹事府少詹事。条陈商务新政。戊戌七月，超擢署礼部左侍郎。西后训政后革职，永不叙用。
　　黄遵宪　广东省人，创设《时务报》于上海。旧任湖南按察使。与陈宝箴力行新政，督理学堂，开办警察署，凡湖南一切新政，皆赖其力。光绪帝新擢三品卿，出使日本大臣。西后训政后，免官逮捕。
　　文廷式　江西省人，前翰林院侍读学士。旧为光绪帝所信用，西后恶之特甚。于清光绪二十二年二月革职，永不叙用。西后训政后，拿办，逮捕家属。
　　王　照　直隶省人，原任礼部主事。屡上新政条陈，曾请光绪帝出游日本。戊戌七月超擢，赏三品衔，以四品京堂候补。西后训政后，革职拿办，逮捕家属，查抄家产。
　　江　标　江苏省人，旧任翰林院编修，湖南学政。力行实学，开辟湖南全省风气。戊戌七月，光绪帝超擢，以四品京卿候补，在总理衙门章京上行走。西后训政后，革职永不叙用，圈禁于家。
　　端　方　满洲人，原任霸昌道。戊戌六月，光绪帝新授三品卿衔，督办农工商局新政。西后训政后，销衔撤差。
　　徐建寅　江苏省人，原任直隶候补道，福建船政局总办。久游西国，通工艺之学。戊戌六月，光绪帝授三品卿衔，督办农工商局新政。西后训政后，销衔撤差。
　　吴懋鼎　直隶候补道，戊戌六月，光绪帝新授三品卿衔，督办农工商局新政。西后训政后，销衔撤差。
　　宋伯鲁　陕西省人，山东道御史。屡上奏定国是，废八股，劾奸党，言渚新政最多。西后训政后，革职永不叙用，并拿问。
　　李岳瑞　陕西省人，工部员外郎，总理衙门章京，兼办铁路矿务事。上书请变服制，用客卿。西后训政后，革职永不叙用。
　　张元济　浙江省人，刑部主事，总理衙门章京，兼办铁路矿务事，大学堂总办。上书请变官制，去拜跪。西后训政后，革职永不叙用。
　　熊希龄　湖南省人，翰林院庶吉士。助陈宝箴、黄遵宪力行新政。湖南之转移风气，皆赖其力。西后训政后，革职永不叙用，圈禁于家。
　　观上所述，可知内外诸臣之与新党有关者，皆有罪，无得免。语云：“一网打尽。”其斯之谓欤！新党既获罪，乃命荣禄为军机大臣，兼统辖北洋各军，委以朝政。由是于八月十一日，复置詹事府衙门及各省冗员，废官报局，禁士民上书，停止各省府州县设立之中学校、小学校。二十四日，复八股取士之制。废农工商总局。命各督抚查禁全国报馆，严拿主笔。二十六日，禁立会社，拿办会员。九月，复武试弓刀石之制。曩时变法之成绩，几如梦幻泡影，一转瞬间，遽归消灭。事实类若群儿斗气，所以腾笑于外人也。
　　◎立储始末
　　清自康熙时，以太子废立事，大起争端，故戒后世不准预立太子，此历代所奉为祖训者也。乃于光绪无恙之年，忽以道光曾孙载漪子溥讠为同治嗣子，见于庚子正月初一日之诏书者，则自有故。
　　光绪载氵恬，本奕讠子，为同治载淳从弟，而非西后所生者也。同治载淳殁时，无嗣。乃以光绪载氵恬为咸丰之嗣，使承清之帝位。时有吏部主事吴可读者，同治载淳之师傅也。以死建言，谓西后不为同治立嗣，而为咸丰立嗣者，将欲置同治于何地。西后为所屈，乃宣旨，将来承继大统者，为同治之嗣，命藏吴可读奏议于金匮中，以为铁证。
　　虽然，载氵恬承位之初，年仅五龄耳。西后利用其幼，正可垂帘听政，以独握主权。迨光绪十六年，归政之诏，宣布全国，载氵恬虽有亲裁大政之名，而实无其权，盖一切用人行政，仍为西后所主持也。内之则宦官李莲英，外之则军机大臣孙毓汶，尤与西后为一气。把持朝局，视载氵恬如虚器。至光绪二十年，载氵恬年渐长，思稍稍握其政权，四顾朝臣，多不奉令，遂欲亲擢一二通才，以资臂助。时有文廷式者，瑾、珍二妃之师也。以二妃言，乃由编修擢为侍读学士。二妃之兄志锐，亦擢为侍郎。西后知之，大滋疑忌。适是年祝西后六旬寿，须预习礼仪，载氵恬与朝臣俱在习仪所，李莲英独过三时之久，始至。礼毕，载氵恬命廷杖李莲英四十。李莲英本为西后所嬖，因泣诉西后，西后闻之，怒甚。嗣后李莲英又屡以谗言进，谓载氵恬有怨望心，于是西后有废光绪帝之意矣。
　　甲午之冬，西后以事革瑾、珍二妃之妃号，且命褫衣廷杖。二妃之兄志锐，谪之于乌里雅苏台。文廷式以托病出京，故免于罪。是时，宫中即议废立，为奕所力争，议遂寝。然自此之后，载氵恬于召见群臣时，西后必令内监于屏风后窃听其语。乙未秋，工部侍郎汪鸣銮，后部侍郎长麟，偶于载氵恬召见时，言及宫中事，为屏风后之内监所闻，报于西后。西后逼令载氵恬于九月间下一谕，略云：“朕受皇太后鞠育之恩，皇太后之圣德，天下所闻。朕事奉皇太后，亦不敢有失。乃汪鸣銮、长麟于召见时，屡进谗言，离间两宫。著即行革职，永不叙用。”及丙申二月，又以御史杨崇伊之劾，忽降一谕略云：“据称文廷式在松筠庵，广集徒众，妄议朝政，及贿通内监，结党营私等事。虽查无实据，而事出有因。文廷式著即革职，永不叙用。并即行驱逐回籍，不许逗留。”盖文于甲午出京，至乙未秋复入京，为西后所闻。讽言官劾之，借此可以驱逐也。是时见此二谕者，皆知母子之间，大有不和之势。
　　丁酉戊戌之间，胶州、旅顺、威海，相继为德、俄、英所割，康有为屡痛哭言事。载氵恬屡欲召见之，为奕所格，卒不得行。迨戊戌四月，奕病殁，因徐致靖之保荐，乃召见康有为，议改革事，大拂西后意。于是废立光绪之谋，从此决矣。
　　是时，北京谣言四起，皆言光绪病重。初言患淋症，继言患腹泻症，继言患遗精症，继言患咳嗽症。有人问及之，皆云自内务府太医院传出，确凿有据。实则皆西后与荣禄等有意造此谣言，预为他日杀害计也。至八月初六日，北京有电旨往上海，言光绪已崩，此何谣耶？非西后造之，他人谁敢造之耶？
　　有顷，又有诏书至云，光绪未死，但病势甚危，不能视事，故西后又垂帘听政。初七日，有英国某教士，向一内务府御膳茶房某员，询问光绪之躬安否，某员言已患失心疯病，屡欲向外逃走云。盖光绪自恐不免，因思脱虎口也。乃为西后之党所发觉，遂幽闭光绪于南海之瀛台（南海者，大内之离宫也。瀛台在海之中心，四面皆环以水，一面设板桥以通出入，台中约有十余室云）。当光绪欲外逃时，闻有内监六人导之行，至是将六监擒获，于十三日与康广仁等六烈士一同处斩，而西后别易己所信任之内监十余人，以监守瀛台。名虽至尊，实则囚虏矣。
　　自是以后，谓西后于九月八九日废立光绪之谣言益甚。嗣后仍安然无事者，其故曾见于日本《时事新报》。据云，系北京特派员来书，今照录如下：
　　“太后欲九月八九日废立光绪，预约庆端二亲王，率神机营之兵入宫，发西后之诏而举事。而卒不见诸实事者，亦有故也。废立之谋，自摄政时已定计画，非猝然而起也。自摄政以来，悉废光绪之新政，帝党或刑或放或革。帝之爱妃，亦剥夺其首饰，以今之天时，犹穿单衣。此皆以禁制光绪之自由，而使毫无生趣者也。今传闻政变以来，宫人咸怀匕首，潜迹宫中，不幸发觉，竟被斩戮者甚多，故太后深忧之。满洲人之意，以为西后既老，光绪方壮，若太后一旦死，恐光绪复政，不利于己，故不如及西后在时，绝其根也。然彼辈之所恐者，一旦废立，国人必有兴师问罪，而外国亦必责问之，故尚犹豫，虽然，亦不足为光绪幸也。今托词光绪有疾，召集名医，而观九月三日之病谕，则可为深虑焉。盖彼辈之意，以为废病危之帝，而招天下物议，不如俟其自死，今惟设法速其死而已。故光绪今有大病，而求米粥则不得，求鸡丝则不得，凡所求食，皆诡词拒之，故伤其意。而太后竟若罔闻，惟数日一招优伶入宫，临观取乐而已。或曰‘已召濂贝勒之第三子于宫中，将立之’云。”
　　按以上所论，最得北京宫廷之实情矣。以奕、载漪（奕即庆王，载漪即端王），为西后所最亲信也。惟其废立之谋，已伏于四月间召见康有为改革事之时，至八九月间，乃益显耳。
　　如上所言，西后及各满员欲光绪之速死也明矣。无如谋害不成，真病不死，各满僚又起一无形毒杀之手段。以为光绪大婚多年，而竟无所出，乃密议废之，而别立近支宗亲为同治嗣。顾宫议垂定，而必得南省各督抚之同意，方敢实行。乃密询两江总督刘坤一、两湖总督张之洞等。
　　刘坤一因西后之密询，曾抗废立光绪之议，欲张之洞协同一致，逼迫西后，谋光绪复辟，以安社稷。乃张之洞发为遁词，谓西后与光绪间之不相洽，系一家私事，非臣下所当与争云云。于是刘坤一知张之洞之意思，与己不同，乃独自拜摺而强争之，义声大振。且兹事又为康梁诸人所闻，急行宣布，联合南洋群岛诸华商为保皇会，特致电信与政府，极力争执。而海内舆论，亦皆致疑于政府，其谋因之渐阻。
　　迨己亥冬，以载漪等之运动，又有为同治立嗣之议。事泄，东南志士蔡元培、黄炎培、经元善、王维泰、黄世礻乃等千余人，电致政府，请转奏西后停止立嗣之议。政府不为代达，且将罪之。于是志士箝口结舌，皆不敢发言。至庚子正月朔，立溥携为穆宗嗣之诏下矣。
　　立嗣之诏既下，载漪谓其仆曰：“各国公使将于今日来贺溥携为大阿哥事，汝等宜预备茶点。”至夜寂然。初二日戴漪又命仆备茶点，至夜又寂然。初三日载漪复命仆备茶点，至夜复寂然。自是载漪之痛恨外人也，几于不共戴天之势。凡有满汉官员之谒见载漪者，载漪辄谓之曰：“予见中国说部中，恒有剑仙侠客，何至今寂寂无闻？”谒者叩之曰：“汝欲剑仙侠客何用？”答曰：“吾欲用其力以杀尽外国人。”谒者乃笑谓之曰：“世无剑仙侠客久矣，汝将安所求？即求而获之，只杀一二外人，安能将外人尽杀之耶？汝欲杀尽外人，不必求诸剑仙侠客也，但求诸义和团可耳。”于是义和团之祸，胎于此矣，大阿哥位之不能保，定于此矣。呜呼！一言丧邦，谁之过欤？
　　◎义和团之乱
　　义和团者，白莲教之支流也。白莲教起于嘉庆时，民间私相传习，为政府所严禁，犯者致凌迟。而燕、赵、齐、豫间，犹有秘传其术者。迨光绪庚子，乘民教之争，与政府之排外思想，遂大蠢动。
　　德人之谋山东也，借口于二教士之被戕，卒割胶州湾以去。故山东民人，仇教尤盛，义和团乃乘间而起。初以传习拳术为之，继乃昌言仇教，假托神怪，以扶清灭洋为名。民人靡然从之，所在响应。时毓贤方任山东巡抚，尤嘉许之，于是遍于山东直隶之交矣。
　　迨袁世凯为山东巡抚，急惩义和团。虑民之信其妖术也，亲试其术而破之，民心渐定。遂帅所部武卫军，尽力痛剿，山东境内，一律肃清，余党悉窜入直隶。
　　西后以戊戌政变，康有为遁于香港，为英人所庇，索之不还，故仇恨外人日深。顾畏其势与力，不敢动。迨庚子正月溥携立为大阿哥，载漪讽各国公使来贺，各公使不听，且有违言。载漪愤甚，日夜谋报复。会义和团起，以灭洋为帜，载漪大喜。乃言诸西后，谓义民奋起，乃国家之福。复密招大师兄曹某至，挈之入宫，演术西后前。西后大悦，以为天降异人助中国也，遂命刑部尚书赵舒翘，大学士刚毅，引之入京师，前后至者数万人。义和团谓铁路、电线皆洋人所创，以祸中国，遂焚铁路，毁电线。凡家藏洋书洋图者，皆号二毛子，捕得必杀之。城中为坛场殆遍，大寺观皆设大坛。其神曰洪钧老祖、梨山圣母。谓神来皆以夜，每薄暮，什百成群，呼啸通衢。令居民皆烧香，无敢违者，香烟蔽城，结为黑雾，入夜则通城凄惨，大有鬼气。神降时距跃类巫觋，自谓能咒枪炮使大燃，又能入空中指画，则火起，刀槊刺体不能伤。出则命市人向东南拜，都人崇拜极虔。设有非笑者，则谬辱及之。于是稍有识者，皆隐默自全，无有敢讼言其谬者矣。
　　义和团既遍京师，朝贵崇奉者十之七八。大学士徐桐、尚书崇绮等，尤信仰之。义和团既借仇教为名，遂指光绪帝为教主，盖指戊戌变政，效法外洋，乃为帝之大罪也。西后与载漪挟以为重，欲实行废立，故任匪党日往来宫中。匪党扬言欲得一龙二虎头，一龙指光绪帝，二虎指奕及李鸿章也。奕时充总理衙门大臣，日与外国人交接，李鸿章则时论所称为通番卖国者也。
　　时各国公使均自危。俄使且致书政府，言他国将借乱事，图不利于中国。俄与中国亲睦二百余年，义当告。总署得书，不敢上。俄使请入见，亦不许。自是各公使均调兵以自卫。五月初三日，洋兵方进京，拳匪相遇，初犹避道而行。至十五日，日本书记生杉山彬迎视卫兵，方出永定门，即为董福祥之兵所害，且裂尸于道焉。二十四日，德公使克林德男爵欲赴总署，方至单牌楼北，为载漪所部之虎神营兵所戕。盖官军与团匪合力，故匪势日炽也。
　　匪势既炽，乃焚宣武门内教堂，及东城马市教堂。凡教民房屋，为匪所知者，必杀其人，火其居。寻仇报复，波及平民，其损失较教民尤多。五城街巷，瓦砾满目，腥血贯鼻。自二十日焚正阳门外大栅栏之老德记药房，始露抢掠之状。初攫药水瓶，以为洋酒也。开而饮之。迨知其误，乃倾煤油焚之，火光熊熊，不可响迩。犹语人曰：“毋惊慌迁徙，只焚此二毛子一家也，他无所累。”众信之，无移徙者。少选，火延及邻，众跪求老师施法阻火。匪曰：“有人泼秽水，破吾法，可恨可恨，吾无能为力矣。”悻悻然呼哨率群匪去。众知火不可止，始行迁徙，已无及矣。火势蔓延之地，由大栅栏，珠宝市、粮食店、煤市街、煤市桥、观音寺、杨梅竹斜街、廊房头条胡同、二条胡同、西河沿，延及前门外层城楼东西荷包巷、前门桥，西及大街西一带，四千余家，同归于烬。翌日焚西单牌楼讲书堂，延烧千余家。东城一洋货铺，被匪纵火，又延烧四千余家。自明初都燕迄今，数百年之精华尽矣。火延城阙，烟焰三日不绝。时方称拳匪为义民，故众虽恶之，卒莫敢捕治。
　　西后以载漪昌言欲用兵攻使馆事，因召大学士六部九卿于御前会议。诸臣相顾逡巡，莫敢先发。吏部侍郎许景澄，首言中国与外国结约数十年，民教相仇之事，无岁无之，然不过赔偿而止。惟攻杀外国使臣，必召各国之兵，合而谋我，何以御之？主攻使馆者，将置宗社生灵于何地？太常寺卿袁昶，力言拳匪断不可恃，外衅必不可开，杀使臣，大悖公法，声震殿瓦，西后怒目视之。太常寺少卿张亨嘉，力言拳匪宜剿。亨嘉语杂闽音，西后未尽晰，姑置之。仓场侍郎长萃，在亨嘉后大言曰：“此义民也，臣自通州来，通州无义民，不保矣。”载漪、载濂，均言长萃言至当，人心不可失。光绪帝曰：“人心何足恃，徒滋乱耳。士夫喜谈兵，朝鲜一役，朝议争主战，卒至大挫。今诸国之强，十倍日本，若遍启衅，必无幸全。”载漪言董福祥善战，剿回时大著劳绩，夷虏不足惧也。光绪帝曰：“福祥骄而难驭，各国器利兵精，非回部之比。”光绪帝自戊戌幽闭后，每见臣工，恒循例三两言而止，政事绝不发言，是日独峻切言之，盖知启衅之足以亡国也。侍讲朱祖谋班在后，力言福祥无赖，万不可用。太后厉声言：“汝云董福祥不可用，请其可者。”祖谋言：“若必命将，则袁世凯可。拳匪乱民，必不可用。”载漪叱之，语颇狂恣。帝默然而止。廷臣皆出，载漪、刚毅合疏言义民可恃，其术甚神，报仇雪耻，强中国，在此一举。闻者太息，然畏祸莫敢言也。
　　嗣西后又召见大学士六部九卿，开御前会议。西后曰：“皇上意在言和，不欲与夷战，尔等可分别为上言。”光绪帝曰：“我国积弱至此，兵不足战，用乱民以侥幸求胜，庸足恃乎？”载漪曰：“义民摅忠愤以卫国家，不因而用之，以雪国耻，乃目为乱民而诛之，人心一失，将何以为国？”光绪帝曰：“乱民皆乌合耳，各国兵利，乱民岂足以当之？奈何以民命为戏？”西后虑载漪辩穷，户部尚书立山，为内务府大臣，最得后欢，思得立山以助载漪，乃问立山：“汝言如何？”立山曰：“拳民虽无他，然其术多不效。”载漪愤然曰：“用其心耳，奚问术乎？立山必与夷通，乃敢廷辩，应以立山退夷兵，夷必听。”立山曰：“首言战者，载漪也，漪当行。臣主和，又素不习夷事，不足任。”载漪诋立山汉奸，后两解之。乃命兵部尚书徐用义，内阁学士联元及立山，至使馆，告勿调外兵来，兵来则决裂矣。次日，复开御前会议。载漪请围攻使馆，杀使臣，西后许之。联元力言不可，倘使臣不保，他日洋兵入城，鸡犬皆尽矣。载漪怒斥联元方自使馆还，怀贰心，罪当诛。西后大怒，立命斩联元，左右力救之而止。大学士王文韶，言中国自甲午以后，财尽兵单，今偏与各国启衅，众寡强弱，显然不侔，将何以善其后，愿太后三思。后大怒而起，以手击案骂之曰：“尔所言，吾皆熟闻之。尔为夷人进言，当命尔退夷兵，不退，则必斩尔。”文韶不敢辩。光绪帝持许景澄手而泣曰：“朕一人死，不足惜，如天下何？”西后阳慰解之。景澄牵帝衣而哭，后怒，叱许景澄之无礼。既罢朝，西后已决意主战。载漪、载勋、载濂、刚毅、徐桐、崇绮、启秀、赵舒翘、徐承煜、王培佑又力赞之，遂下诏褒拳匪为义民，给内帑十万两。载漪于邸中设坛，晨夕虔拜，后亦祠之禁中。于是燕、齐群盗，相继并起，皆以“扶清灭洋”为帜，大乱成矣。
　　西后既信奉拳匪，乃召见其大师兄，慰劳有加。于是士大夫之谄谀干进者，争以拳匪为奇货。知府曾廉、编修王龙文，献三策，乞载漪代奏。其大旨，言攻交民巷，尽杀使臣，上策也。废旧约，令夷人就我范围，中策也。若始战终和，与衔璧舆榇何异？载漪得书，大喜曰：“此公论也。”御史徐道奏言，洪钧老祖已命五龙守大沽，夷船当尽没。御史陈嘉言云：得关壮缪帛书，言夷当自灭。编修萧荣爵言，夷狄无君父二千余年，天将假手义民，尽灭之，时不可失。曾廉、王龙文、彭清藜、御史刘家模，先后上书，言义民所至，秋毫无犯，宜诏令按户搜杀，以绝乱源。郎中左绍佐，请戮郭嵩焘、丁日昌之尸，以谢天下。主事万秉鉴，谓曾国藩办天津教案所杀十六人，请议恤。
　　侍郎长麟，前以附于光绪帝，为西后罢斥，久废于家。至是，请率义民当前敌，西后弃前憾而用之。当时上书言神怪者以百数。王公邸第，百司衙署，拳匪皆设坛，谓之保护。士夫思避祸，或思媚载漪者，亦恒设坛于家，晨夕礼拜焉。
　　廷臣附和既众，一意与各国挑衅。凡教士洋工程师之在直隶境内者，不论何国籍，莫得免。又日命董福祥，率所部与义和团合力围攻各国公使馆，欲尽杀诸使臣，炮声日夜不止。使馆内之外兵，仅四百人，相持月余，不能破。刚毅、赵舒翘坐城楼观战，刚毅曰：“使馆旦夕破，逆夷无噍类矣，天下自此当太平。”舒翘称贺曰：“自逆党谈新政，倡变法，天下几酿大乱，公起而芟夷之，天下事不难定矣。皇上久病，失天下心，不足承宗庙。幸继统有人，定策之功，公第一。今义民四起，海内更新，天下重见太平，公所谓社稷之臣也。”，刚毅大喜。时尚书启秀，奏言使臣不除，必为后患，五台僧普济，有神兵十万，请召普济会歼逆夷。曾廉、王龙文请用决水灌城之法，引玉泉山水灌使馆，必尽淹毙之。御史彭述谓义和拳咒炮不燃，其术至神，无畏夷兵。载漪虽攻使馆不破，犹为匪党请功，封武功爵者数十人，赏赉无虚日。载漪每出，扈从数百骑，拟于乘舆；出入大清门，呵斥公卿，无敢较者，盖得意甚矣。
　　方乱象之初成也，大沽口外，已停有各国兵轮，以防不测。迨五月间，各统带要求天津镇总兵罗荣光，让出南北炮台，以便代守。罗不之应，遂开战。大沽炮台，为联军所得，罗亦仰药死。然其兵皆海军之陆战队，故虽陷大沽，尚未敢深入也。厥后援兵渐集，乃于六月大举攻天津，马玉昆、聂士成御之，苦战三昼夜，夷军以绿气炮进击，不能敌，天津遂陷。绿气炮者，实毒于炸弹中，进裂时，触其气即死。为文明战争所禁用，英人以野蛮视拳匪，故一试之也。天津既陷，联军夹运河而进，连陷北仓，聂士成战死。聂士成以首剿义和团，为政府所深恶。北仓之战，联军击之于前，义和团乘之于后，进退维谷，故死焉。
　　初，天津陷时，裕禄走北仓，从者皆失。欲草奏，无所得纸而罢。久之，乃上闻，京师大震。适李秉衡至自江南，西后召见于宁寿宫，语移日。秉衡力主战，且言义民可用，当以兵法部勒之。西后信其言，乃决战。命总统张春发、陈泽霖、万本华、夏辛酉四军。七月初四日，许景澄、袁昶被杀，秉衡与有力焉。既而北仓失，裕禄自戕死。联军分道北进，陷阳村，逼进京师。秉衡乃出视师，请义和拳三千人以从。秉衡亲拜其大师兄，各持引魂幡，混天大、雷火扇、阴阳瓶、九连环、如意钩、火牌、飞剑，拥秉衡而行。谓之八宝。北人思想，多源于戏剧。北剧最重神权，每日必演一神剧。《封神传》、《西游记》，其最有力者也。故拳匪神坛所奉梨山圣母、孙悟空等，皆此剧中所常现者。愚民迷信神权，演此劫运，盖蕴酿百年以来矣。及战，张春发、万本华败于河西邬，死者十之五六，潞水为之不流。陈泽霖自武清移营，闻炮声，全军皆溃。秉衡走通州。载濂尚命董福祥、余虎恩急攻使馆。武卫军、虎机营、神机营诸军皆会，誓必破之以泄愤。无何，通州陷，李秉衡死，乃始停攻使馆。而徐用仪、立山、联元仍被杀。旬日之内，连杀五大臣，诏书皆诬为通夷，闻者冤之。
　　联军既陷通州，逼京师益近，董福祥与之战于广渠门，大败。时日暮北风急，炮声震天，风雨暴至，乃休战。七月二十日，黎明，北京城破。联军自广渠、朝阳、东便三门入，禁军皆溃。董福祥出彰仪门，纵兵大掠而西，辎重相属于道。彭述方遍谕五城，谓我军大捷，夷兵已退天津矣。及城破，印度兵屯于道，都人尚谓回部救兵来也。其愚妄可笑，一至于此。都城既破，是日百官无入朝者。徐会澧以授工部尚书谢恩，至神武门，闻哭声，宫中人纷纷窜出，知城破，乃走远。二十一日，天未明，西后青衣徒步，泣而出，光绪帝及后皆单袷，随行至西华门外，乘骡车，从者载漪、载携、载勋、载澜、刚毅等。珍妃，帝所最宠，而西后恶之，既不及随驾，乃投井死。宫人自裁者无数。王公士民，四出逃窜，城中火起，一夕数惊。满洲妇女，惧夷兵见辱，自裁者相枕藉。祭酒王懿荣，主事王铁珊，均殉之。是日驾出西直门，马玉昆以兵从。暮至贯市，帝及西后不食已一日矣。民间或献麦豆，至以手掬食之，须臾而尽。时天渐寒，求卧具不得，村妇以布被进，濯犹未干也，乃拥之而卧。
　　是时，西后因仓皇出走，惊悸殊甚。会甘肃布政使岑春煊，率兵来勤王，至昌平，入谒，西后对之泣，然心稍安。盖春煊扈从之勤，有人所不易及者。如一夕，西后宿于破庙，春煊缳刃立庙门外，彻夜。太后梦中忽惊呼，春煊则朗应曰：“臣春煊在此保驾。”春煊于危难之中，竭诚扈从，以达西安，西后深感之，泣谓春煊，若得复国，必无敢忘德也。次日，行至岔道，延庆州知州秦奎良进食，从者不能遍。奎良惧，后慰遣之。初，光绪帝与西后，于贯市得乘骡轿，至是西后乃易秦奎良轿以行。暮至怀来县，令吴永，供张甚备，左右皆有馈遗。永湘人，其妻，曾国藩之孙女也，为西后梳头。塞外已严寒，而西后方御葛衣，永进裘服。西后大喜，立擢永为通永道。王文韶闻城破，奔入宫，知帝已出走，出宫门，车已被掠去，徒步还家，与其子追驾出西直门从行。及于怀来，乃入见。西后垂涕劳之。赵舒翘亦至。帝及后至沙城，乃易轿行。行至太原，总兵何金鳌，率兵迎驻于太原，已当八月下旬矣。时联军入都，各国划界，分屯军队。美、日两国兵，均严守纪律，不扰居民。德军愤使臣之被害，其出师时，德皇誓于军，谓破都城时，当以入野蛮国之法待之，故德军淫掠殊甚。其他国军队，亦略同焉。联军既占北京，分兵追驾，至保定，西后闻联军将追至，甚惧。或言西安险固，僻在西陲，洋兵不易至，乃复行。十月，至于陕西西安府时，端方以布政使署巡抚迎驾。设行在政府于抚署，授岑春煊陕西巡抚。荣禄至于行在，命长枢垣，载漪、刚毅辈，不敢言国事矣。
　　先是于四五月间，有伪诏命各省，将教民尽行杀戮，教堂尽行焚毁等语。各疆臣闻之，皆仓皇失措。时李鸿章于久废之后，方起而为两广总督，乃各电商鸿章，请所向。鸿章毅然复电曰：“此乱命也，粤不奉诏。”各省乃决定保守东南之策。由鸿章领衔，偕江督刘坤一，鄂督张之洞，川督奎俊，闽督许应癸，巡视长江李秉衡，苏抚鹿传霖，皖抚王之春，鄂抚于荫霖，湘抚俞廉三，粤抚德寿，合奏言乱民不可用，邪术不可信，兵衅不可开。言至痛切。东抚袁世凯，亦极言朝廷纵乱民，至举国以听之，譬如奉骄子，祸不忍言矣。皆不省。至是南中诸省，知境内仇教者亦渐起，各拨兵卫教堂，与外人和好如故。两江、两湖、两广、闽浙、山东等省督抚，且于六月间，与各国订互保条约，不与战事。东南诸省，乃得无事。
　　◎辛丑和约
　　西后方出居庸关，已悟战之非计，故诏奕留京办事。比至太原，即欲与各国订和议。联军答以非李鸿章来，不能言和。乃命李鸿章与奕同为议和全权大臣。鸿章自甲午战败后，声望大衰，迁为两广总督。至是特诏回京，仍为北洋大臣。期以二十七年至京开议，联军则驻于京津以待之。
　　鸿章既抵京，凡和议之事，奕一以让之鸿章，不敢置一词。联军于和约未议时，先索惩办罪魁之罪。载漪、载勋、载澜、刚毅、赵舒翘、裕禄、徐桐、毓贤、启秀等数十人皆与焉。鸿章屡与辩护。瓦德西曰：“吾等所列罪魁，皆其从者，为全中国之体面耳，若其首罪名，尚未提出也。此而不允，则吾将索其为首者。”其意盖指西后也。鸿意知将弄巧成拙，亟以电告。乃议处毓贤、赵舒翘等以死罪，而特原载漪、载勋、董福祥等处永禁，徐桐、刚毅等以先死独免。联军乃停止进兵，和约亦于是开议。
　　鸿章与各国磋议后，历数月之久，心力交瘁。行在政府，屡传电谕授意辨驳。鸿章谓枢臣不明敌情，徒乱人意。阅竟，旋毁之，幕僚不及见也。鄂督张之洞亦迭电干议。鸿章笑曰：张某作官数十年，犹书生之见耳。之洞深衔之。各国持之亦坚，久未定议。而鸿章积劳病深，卒不起，濒危，犹口授计划，秩然不紊。各国闻鸿章逝，皆感怆。乃告奕，允为让步。奕以告行在政府。乃命王文韶代李鸿章之任。于二十七年十一月约成，凡十三条，今举要者摘录于下。
　　一、惩治罪魁，斩决，赐死，永禁，及永不叙用，凡百余人。
　　二、禁各国输入军火二年。
　　三、赔款四万五千万两。各省所毁教堂，就地筹偿，不在此数。
　　四、派亲王大臣为全权特使，分赴德、日谢罪。
　　五、改订商约，裁厘金，加关税，常关亦归税务司经理。
　　六、各国使馆驻戍兵，华人不得杂居其界内。
　　七、天津大沽至京之路上，不得设兵备。
　　八、改正总理衙门之事权，及公使觐见之仪节，务从简便。
　　约既成，其后关于此约者，如交还天津之条款，于次年七月十二日订定。交还铁路之条款，于次年八月二十六日订定。重订各国之商约，亦另简大臣议之。而商约之成，以英、美、日三国为最先云。
　　◎两宫回銮
　　当和约之将成也，各国公使与奕曰：“必待两宫回京，而后和约可定。”奕曾以此意电告行在，西后犹豫未决。及王公大臣既渐趋行在，其留京者合词请回銮，疆臣复连名力请，乃下诏还都。命都御史张百熙为跸路大臣，先驰还。逮跸路成，乃于辛丑十月，自西安启驾。是时陕西耆老，多有执香跪送者。西后及光绪帝暨帝后等，皆揭轿帘以俟士女之瞻仰。凡跪送者均奖给银牌。欢呼之声，几如雷动。盖以小惠结民心也。车驾既发，乃取道河南，开驰道，置行宫。至十一月始达开封府。以隆冬不能除道，遂驻跸焉。
　　壬寅二月，春和景明，气候渐暖，乃复行。渡河，至直隶正定，驾汽车入京。是役也，行在所费，达一千数百万之巨。扈从之人，虽力戒婪索，而仍不能止，以宦官为尤甚。陕西河南两省之官民，几不聊生。最可笑者，自潼关以东之行宫内，凡有器皿为西后所用者，皆以银制之。器皿上皆镌“臣盛宣怀恭呈”。河南知府文悌，日著厚底方头之缎靴，步送銮舆，自洛阳至祥符，几四五百里，直待西后令其免送，始行止步焉。
　　皇嗣溥携，端郡王载漪之子也。载漪以首肇义和团之祸，已废锢，而溥携在西安时，日私与宦官等出外作邪游，大失体制。即其在行在宫中，乘帝后膳时，竟至拔其簪珥，以为戏乐。嗣为光绪帝所见，乃告明西后，杖之。溥携愤谓光绪帝曰：“汝知帝位之将属于我耶？而犹岸然自大若此。”其失德之处，大率类此。迨驻跸开封时，西后以特旨废之，而后还京师。
　　初，西后藏金宫中，数达三千余万。当出走时，纤悉未携，中途颇懊丧，以为联军破京师，必取去矣。嗣知联军谨为护存，尚疑信参半。及还宫，竟全数无恙，乃大喜。自经巨变后，西后每见臣工，恒泣涕引咎，臣下之言新政者，多采纳之。故在行在时，下罪己诏，闻者感动。实则荣禄幕宾樊增祥之手笔也。他如开经济特科，诏天下兴学，命张百熙为学务大臣，改总理各国事务衙门为外务部，以瞿鸿衤几为尚书，俨然有舍旧谋新之象。及还都，中外渐安辑，心志渐奢恣，于是大修颐和园，穷极奢丽，日费四万金，歌舞无休日，已忘丧乱矣。惟惕于外人之威，凡所要求，曲意徇之。各国公使夫人，得不时入宫欢会，间或与闻内政。日本内田公使夫人解华语，情尤浓洽。内监李莲英尤用事，与白云观高道士拜盟。而华俄银行理事璞科第交高道士厚，因缘结于莲英，多所密议，故于外交尤有力焉。光绪帝既久失爱于西后，当逃乱及在西安时，以王文韶之调和，遇事尚时询帝意。回銮后，乃渐恶如前。公使夫人入宫，有欲见帝者，召帝至，但侍立，不得发一言，如土木偶而已。凡朝廷有大举措，大赏罚，帝皆不得问。例折则令其自批之。世皆称光绪帝素无主权，观于回銮之后，当益见矣。




 
