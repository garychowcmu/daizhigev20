台湾生熟番纪事 清 黄逢昶、吴光亮、王凯泰 撰

　　●序号   篇名
　　1  李序
　　2  周定轩夫子题辞
　　3  台湾生熟番纪事目录
　　4  台湾驱寇论
　　5  上岑宫保抚番禀稿
　　6  台湾生熟番舆地考略
　　7  生番歌
　　8  熟番歌
　　9  台湾竹枝词
　　10  跋
　　11  附录目次
　　12  化番俚言
　　13  训番俚言
　　14  后记
　　●李序
　　自曼倩有毕方之辨，同朝駴为刱闻；会宗缀行役之吟，史氏叹其闳识。遐览所逮，胜游斯传。
　　晓墀黄君，素挺媺才，雅负远抱。长征闽峤，奉公瀛郡；乘查乎天表，酌酒乎海会。铁线桥畔高歌，则剑槊交横；红毛楼头博辩，则刁斗互答。积日既久，采风殆遍；是用纪载，藉资征考。审程记里，实仿地志；寻俗识怪，特殊齐谐。军国摅其伟略、湖山壮其豪气，信乎发皇耳目、拔饰才藻矣。
　　方今西夷抗顺、东都经武：鲲身纡郁，阴瘴晨晦；鹿耳险峻，烽烟夕惊。火舰扬波，飞驰龙蜦之窟；天戈浴日，稽破貙罴之军。仄席旁求，长缨争请。君其更罄心画，翊成肤功：夺得崑仑，奔走张镫之讌；刻以金石，揄扬平蔡之勋。枭性克驯，蛮化待治；济世有具，酬知非偶。庶几强台千里，亶趾名贤旧蹟之遗；缥囊一编，匪惟王会新图之续！
　　光绪十一年（岁次乙酉）孟夏月，同邑李辅燿拜手谨叙。
　　●周定轩夫子题辞
　　顷读晓墀先生台湾杂记，钦佩无已；谨题辞三首。海外山川海上城，援军隔水檄纵横；袖中一策尤堪用，招集民番代戍兵。谈到瀛洲客不知，鸡笼、鹿耳海环之。何缘外国详风土，百首西堂旧竹枝。新从闽海唱刀还，台北、台南记往还；幕府昨逢余节度，地图先问钓鱼山。
　　世愚弟周发藻顿首呈稿。


　　●台湾驱寇论
　　台湾枕夷夏之交，四面滨海。其中层峦耸翠，前后相连。后山为生番巢穴，名曰高山番；山外皆熟番所居，名曰平埔番：总计生、熟番千百社。其余贸易、耕种，漳、泉人居多。地本膏腴，物产富饶，富甲于中外，为夷人窥伺、垂涎非一日矣。当法兵猖獗，基隆、沪尾、鹿耳门各海口皆梗塞。我军驻台，虽猛力前驱，其势或有所不敌；渡台救应，其容缓哉？虽然，临时募勇不习海战，纵有大队兵轮，恐敌人藏鱼雷于海底，未及登岸即被轰毁，将捐躯不足以报国，反致有损国威。
　　查乾隆、嘉庆、道光年间，朱一贵、林爽文、蔡牵、朱濆等侵犯台疆，所为剿灭驱逐者皆借土勇、社番之力。台多烟瘴，地尤险阻，鴞音鴃舌，言语不通，又不合水土，行之路难，实为所苦；即承平无事，官军驻防伤亡不少，一旦交锋对垒，能保全军无恙乎？惟漳、泉飘海之舟乘风潮而入，著名海口虽塞，其间小港尚多，土人素所经历，而且民风强悍、番性尤刚，所好者红布、盐、酒，以此奖励，遂踊跃从公。该处富绅，家赀数万至数十万者，又多急公仗义、夙负干练之才；如台北林时甫、黄绍芳、周振东、台南林荫堂、张缙云、林汝梅、张春华、林仪卿等，皆能助军饷、举义旗，招集民番，力图驱逐；一纾国难、一保身家，义固有不容辞者。特非谕令，则其权莫假、即其势不行；务期大帅主将，谨遵上谕，督师驻扎漳、泉，联络绅士、土勇，设计渡台，暗结台民，向前猛扑，而以官军助之。不增兵、不筹饷，以拙胜巧、以逸待劳；斯驱■〈寇，女代攴〉之计得焉矣！
　　●上岑宫保抚番禀稿
　　为安边绥远、和众丰财，以广招徕而增赋税事。
　　窃维用兵之道，固宜因利乘机；制敌之方，尤贵随时应变。逢昶渡台日久，民物关怀；地方情形，颇为熟悉。查台北府南离城四十里，大地名南势，兼连粗坑、新田、火烧樟等处：陆路三十里至基隆、九十里至宜兰、一百二十里至苏澳；水程五十里至台北、七十五里出大海。该处多出木料，遍山种靛、栽茶，物产富饶，生生不息；前此多资度活，近来莫庆安全。其故因官军驻台，威振海疆，生番不敢猖獗；迩年防务稍松，番众毫无忌惮，毁民房、毙民命，滋扰情形不堪言状，居民求救，地方官不遣一师驻防追剿。该处离城不远，兼属要区；若不痛除，必贻后患！
　　逢昶虽属儒生，略知武备。敢请招募壮丁五百，名为追剿，实则抚绥；择要驻防，致令梗顽向化。且番主我客，要在先探虚实；番守我劳，亦须略用机谋。欲剿不剿，可抚则抚；剿必使知畏，抚则必使知恩。并恳颁发关防，以昭信允。军装、火药，准其请领；营规、营制，俾有遵循。如军饷不敷，该地绅士愿设厘卡抽费弥补。一则舆情安堵，一则赋税加增；一经肃清，事归画一。该处局面宽广，最好安人。现山田遍荒，一旦耕种如前，皆得随营度活，不至流落边陲。且此地招抚有方，后山尤为易办。生番以杀人为快，后山番逆无一月不伤民命，即无一月不毁民房；其弊皆由奸徒贪利，私造军械、火药，斢换生番土物，名曰「换番」，实助番为虐。地方官束手无策，眼前杀戮置若罔闻；毙命虽多，皆隐匿不报。民冤莫诉，民害愈深。此情此景，目击心伤！有志斯世、斯民者，其能安坐耶？果派勇丁防守，扬言剿番、严禁「换番」，遣妥当通司曲为开导，着将所换之军械、火药概行缴出，仍以食品易之。番不用银钱，所好者红布、盐、酒，将此物并悬奖格，以示鼓励，番必俯首投诚。一社投诚，众社闻风向慕；有不从命者，即将降番征逆番。
　　由此进兵，庶几后路相应，该番逼窄无路，归化当在须臾。若由后山进剿，层岩远涉，势必縻饷劳师。且三面空虚，进退维谷；一将救援，缓急不接。番逆无惧，兵勇不合水土，疾病尤多。弃难从易，以逸侍劳，斯用兵之道得焉矣。
　　爰不揣冒昧，敢献刍荛。为此，禀恳宫保大人台前察核施行，深为恩便！是否有当？尚乞钧裁！临禀悚惶，不胜待命之至。
　　批：据禀轸念民艰，留心时务，并熟悉台地情形，募勇驻防，一面招抚；事关切要，大有裨于生灵。俟府城竣工，准即如禀施行，相期助理！
　　●台湾生熟番舆地考略
　　台疆初辟时，预筹进山要道，以便策应缓急。南北通衢，由大甲至新庄、抵淡水北路凡三条：一由淡水基隆、三貂过l嶐岭，抵头围，系入山往来大路；即漳人分得地界之内，今由艋舺入宜兰通行大路。又一路由艋舺之大坪林进山，从内山行走，经大湖隘，抵东势之溪洲；系泉人分得地界之内。又一路由竹堑之九芎林进山，经盐菜瓮、玉山脚，由内鹿埔出东势之叭哩沙喃；系粤人分得地界之内。近年来，艋舺安溪茶贩，竟由大坪林内山一带行走，直出头围，其径甚捷。艋舺近庄人，多由万顺藔六里至平林尾过溪，入九芎林，开垦田园千万顷；桑麻黍稷，被野盈畴。
　　台湾入山孔道，初由东北行。自淡水之八堵折入基隆，循海过深澳，至三貂、嶐岭，入宜兰界。嗣改从东行，由暖暖、三爪仔过三貂，则较由基隆而稍近矣。迨开疆时，复由三爪仔迤东南走三貂、鱼桁仔、远望坑过岭，至大里简，入头围；此即现在通衢，视番路又较近矣。然自宜兰至艋舺计程二百余里，官程四站、民壮五藔，虽便而犹未捷也。兹查有一路，地甚宽坦，毋庸多涉深溪、重经峻岭；但由头围炮台外斜过石空仔山六里至鹿藔（一名待牛藔），再十二里至大溪，又十二里至大坪、二十里至双溪头，双溪头二十里出淡属之水返脚，再二十五里便抵艋舺矣。凡所经过内山，皆做料、煮栲、打鹿、抽藤之家；而大溪、大坪、双溪头一带，皆有藔舍，行人可资栖息。现安溪茶贩往返，皆资此途。惟中有溪流数处，深广五、六尺许，必须造桥五、六座，设隘一、二藔，方足利于行人。又中有一路，不出水返脚而出锡口。又有一路，不由大坪，可直向万顺藔出口，路更坦旷无溪；出口十余里，即抵艋舺。附志之，以俟捷足者先登。
　　宜兰县，南与奇莱社番最近。奇莱，陆由鸟仔埔触奇莱至苏澳南关，大约一百五十里；水由米浪港出口，直入苏澳界，程五、六十里。该处生番，现有根耶耶、直脚宣、豆难、薄薄、李刘、罢鞭等六社名目。查根耶耶即筠椰椰，直脚宣即竹仔宣，豆难即多难。此四社，旧属诸罗县界崇爻山后、傀儡大山之东，后与崇爻、芝舞兰、芝密、猫丹、水辇合为九社，归入诸罗，岁输社饷；近又改照民丁例，凡四社与芝舞兰、芝密、水辇、纳纳，名为崇爻八社，另输鹿皮朾（？）征丁银：亦可见番性之迁改无常，故社之分合不一也。今芝密讹作奇密，与纳纳同属泗波澜。泗波澜有十八社番，与奇莱相近，属凤山县界，亦在崇爻山后；可知奇莱即嘉义之背、泗波澜即凤山之脊。由此而卑南觅、而沙马矶头，回环南北一带；则后山诸地，自泖鼻至琅峤，大略与山前千余里等耳。海舟从沙马矶头盘转而入卑南觅诸社山后大洋之北，有屿名钓鱼台，可泊巨舟十余艘；崇爻山下泗波澜，可进三板船，漳、泉人多有至其地者。
　　卑南觅自山阔五、六十里，南北长约百里到海。此地开辟，可垦良田数万甲，岁得租赋数万石，足置一县治；与秀孤鸾为邻，今嘉、彰两相接壤也。其地为东面大平洋，向西北行百余里即彰化界外之埔里社，乃全台适中之处也。卑南觅土产槟榔，薯榔尤多，漫山遍野皆是。近时郡城有小船私到山后，向番摆流（华言互易）者，即卑南觅也。所出鹿茸、鹿脯亦多。交易不用银钱，但以物互换而已。其地港澳数处，皆可泊舟。小舟由溪而入百二、三十里，溪水清且深。
　　鸟石港口，南去「万水朝宗」洋面不远。舟行至此，百无一回；俗谓之「落溜」，即「落漈」也。按「续文献通考」：『水至澎湖渐低；近琉球，谓之落漈。落漈者，水趋下而不回也。凡西岸渔舟，到澎湖以下遇飓风发，漂流落漈，回者百无一、二』。又「稗海记游」云：『基隆山下，实近弱水，秋毫不载。舟至，即沈。或名为「万水朝东」。势倾泻，卷入地底，滔滔东逝，流而不返』。二说微异。但谓在澎湖以下者，时尚未开台也；谓在基隆山下者，时尚未开兰也。总之，不离平东流者近是。新修「台邑志」则云：『弱水见于「禹贡」，自有其处。「万水朝东」，天下之公言也。诸书言顺流而东而南者，就内地言之也。台处东南，其北之基隆（本系鸡笼，近时更易）山，即内地之东；其南之沙马矶头，即内地之南。水归东南，故皆可曰顺流』。康熙初，张给谏「出使琉球记」谓：『由五虎门放洋，已离梅花所七日矣。令舵工上斗遥望，见东北一山，形圆，卑如覆盂，四面无址；谅无居民，心甚疑。越日，因北风，引舟南行至小琉球；询之土人云：「尤家埠琉璜山也」。北去日本、东出弱水洋，当飘蓬莱、扶桑，不知何日西还矣』！据此，所言则又似「朝东」之水与小琉球遥相对云。
　　嘉庆丙寅春，海寇蔡牵至乌石港，欲取其地，使人通谋共垦，众患之。贼舟有幼童被虏者，乘间登岸，遇其父匿之，贼索不得，扬言且灭头围；众益惧，头人陈奠邦、吴化辈相与谋：今通贼，官兵必讨，自家之害，尤为切要；不如拒之，且以为功。乃夜定计，集乡勇并各社番伏岸上为备；贼犹未觉，晨入市货物，众乃缚之，得十三人并头目。贼闻之怒，连帆进攻；众断大树塞港，贼不得进。拒敌久之，贼败去；化等乃以所擒贼献。将军赛冲阿闻，乃有「该处膏腴为蔡逆窥伺」之奏。越丁卯秋，朱濆大载农椇泊苏澳，谋夺溪南地为贼巢。陈奠邦遣人告急，知府杨廷理缉捕至艋舺，得讯，遂与南澳镇王得禄水陆赴援。先是，漳人尽得有西势地，柯有成、何绘、陈奠邦、赖岳、吴化、吴光裔六人为之董事；而东势之强者，独番社潘贤文驻罗东。自罗东以南至苏澳三十里，朱濆谋夺之，以哔吱、红布散给东、西势诸社番；有漳人李佑，阴结党羽勾通。廷理乃以札谕柯有成、潘贤文七人，晓以大义，出哔吱十板、红布五百疋、番镪千圆赉番众，贤文大悦，民咸踊跃用命；设木栅于海口，各出器械巡逻，捕通贼者。佑党惧，挈妻子入贼舟；贤文复获海■〈寇，女代攴〉黄善等七人以献。有黄灶者，大股贼目也；为黄姓所匿，廷理索之，即缚灶出献。于是蛤仔难居民竞出，治道以迎廷理。四日而至五围，至则泉州义首林永福、翁清和自艋舺率精壮番勇千二百人穿山开路，以达苏澳；潘贤文亦以众断贼樵汲，遂与舟师夹攻败贼，贼顺流而东遁。
　　蔡牵僭称王号，逆造正朔（自称镇海威武王光明元年），起衅沪尾，窜连东港，厚集郡城，皆山贼为之扬其波；一若至微极贼之蔡牵，一日可鞭箠番民，控制闽、粤也，岂不悖且惑哉？蔡牵虽垂涎台湾，然日久计熟，所欲得志者噶玛兰耳。其地膏腴，未入版图，田亩初开，米粟足供给郡城；上流险固可守，漳、泉人杂处，其衅易乘，而同时巨盗朱濆力足控蔡牵，又虑为其所夺，是以挥金布赂，密谋先发，令其党赴东港而自留沪尾督率，意以沪尾既得，即可上追噶玛兰而下制郡城。不图羽翼未成，陆贼元凶就戮，不得已始率党南下。既入鹿耳门，又迁延逾旬；若其初意在郡城，必乘无备，并力急图。盖蔡牵虽愚，生长海涯，习闻往事，纵使侥幸得有郡城，未有不惧为朱一贵之续。以此度群贼所为，决非噶玛兰不可也。蔡牵乌合鴞张，多以林爽文比；而大势实相反。林爽文之变，实激之使起；故衅生一时，蔓延数载。而其败也，至于穷蹙自投。蔡牵之变，若招之使来；故勾通数载，流毒一时。而其败也，祗于诡秘自逸。以势论之，山贼被诱迫胁，身虽从贼，心怀两端，群呼跳跃，如同儿戏；有节制之师，不足平也。海贼虽拚命敢杀，然其入港借势风潮，即使登岸必无倾船尽出之理；有勇力之师固守海口以逸待劳，亦足恃险无虞！惟上流噶玛兰，官所不辖、所不必争，万一民番失守，弃以与贼，台湾之患，由是方滋。故为台湾久远计，非扫清洋面以拔其根，即当破力上流以绝其望！论者谓海贼出没踪迹无常，水师频年剿灭苦于风涛，无已，则请踵蓝鼎元「鹿州集」中之故智，而以假扮商船之说进。然时至今日，则又不然！自泰西诸国通商后，商船往来不绝，台中物产丰饶，皆外夷所窥伺；为夷人第一紧要者，基隆之煤、全台之樟脑木料耳。地方官因现敦和好，借轮船飞渡为便捷。凡漳、泉人飘海之舟，几置为无用；番社屯丁、团勇并不时加训练，又未能抚恤招徕为固结人心之本。一旦海疆有事，将鞭长莫及，其为患有甚于从前者矣。
　　乌筠林，讳竹芳。前宰诏安，以缉捕勤能，擢升刺史，借署噶玛兰通判（道光五年六月）。到任次年五月间，嘉、彰分类，匪徒窜入兰境，布散谣言；吴郑成、吴集光、吴乌毛等从而和之，聚众数千人，焚村庄、劫财物，全台鼎沸。乌闻信，星驰至冬瓜山，粤庄贼众甫集，仓皇惊散；追至马赛，生擒贼七名。次早至罗东，闻贼正攻打圆山，遂不暇食，率众前往。贼伏那美庄竹园中，枪铳齐鸣，伤勇役三名，众欲奔避；乌以身当先，大呼各役奋勇冲击，生擒五名，贼畏逃。次日，探贼聚鹿埔庄，乌与营员议分路夹攻。乌先至鹿埔，贼正焚庄；见官兵骤至，率众齐出，漫山遍野而来；彼众我寡，人人皆惧，乌独激励勇役以一当百，冲锋直入，生擒贼九名。从此贼众丧胆，望风而靡；但团聚四处，一时未能即散。二十四日，诸路贼又会，攻打圆山。乌传谕各村居民：团练乡勇，竖立义旗；身领兵勇，并带大炮三尊，布列山前，与贼对垒；各路伏勇又生擒八名。自此贼众计穷势蹙，遁影无踪；而全台不至蹂躏，居民得以保全矣。又中港逃来难民不下三千人，乌恐与贼合谋；率领头人，亲至头围抚恤，给以米银、栖以庐舍；皆欢然不敢滋事。时淡水小鸡笼与兰接壤山上，又有避难粤人千余，被漳人围圈日久，饮食几绝；乌闻信，即饬漳属头人带银数百，星夜驰赴，给以米石，劝漳人解围和好。由是，欢颂之声遍于道路。光绪八年（壬午），逢昶奉委至宜兰催收台北城捐，兰中父老有详述其事者，遂不握管直书。足见轶事流传，至今不替云。
　　●生番歌
　　风藤缠挂傀儡山，山前山后阴且寒；怪石丛箐巨龟卧，横眼老干修蛇蟠。呦鹿结群觅仙草，捷猿率旅寻甘泉。蕉叶为庐竹为壁，松枝作瓦椶作椽。中有毛人聚赤族，群作鸟语攀云颠；黔面文身喜跳舞，唐人头颅汉人奸。或言嬴秦遣徐富（福），童男童女求神仙；神仙不见见海岛，海岛已荒荒人烟。五百男女自配合，三万甲子相回环；不识不知觉太古，以似以续为葛天。何不招之隶户籍，女则学织男耕田？人生大欲先饮食，此辈喜见盛衣冠。熙朝版图轶千古，梯山航海暨极边；此亦穷黎无告者，圣人仁政怀与安！
　　●熟番歌
　　人畏生番猛如虎，人欺熟番贱如土；强者畏之弱者欺，无乃人心太不古！熟番归化勤躬耕，山田一甲唐人争；唐人争去饿且死，翻悔不如从前生。窃闻城中有父母，走向堂前崩厥首；啁啾鸟语无人通，言不分明画以手。诉未终，官若聋，仰视堂上有怒容。堂上怒呼将杖具，杖毕垂头听官谕：『嗟尔番！汝何言？尔与唐人吾子孙，让耕让畔胡弗遵』？吁吁乎！生番杀人汉人诱，熟番翻被唐人丑；为民父〔母〕者虑其后。
　　●台湾竹枝词
　　鳌头砥柱梗中流，千里台疆水上浮；沧海云涛环四面，我来疑即是瀛洲。
　　驱车走马白云湾，游遍银山又玉山；造物不知何爱宝？教人莫挂杖头还（台中有银山、玉山，人不敢取）！
　　忽讶空中振铎声，樵逢谷口问山名；道侬且住闻天语，铎子峰前铎自鸣（铎子山，台北府属；空中有声如铎，故名）。
　　僭伏深渊不计年，鱼头仰卧正朝天；化龙飞去知何日，得水从今跃海边（鱼头山，台北府属；山似鲤鱼朝天，故名）？
　　孤山笑口为谁开，龟息千年欲出来。漫道斧柯今莫假，蓬莱宫阙正须才（龟山，宜兰县属；有老龟千数筋，尝现身）。
　　作霖有愿代天工，欲雨何眠乱石中？不信卧龙岗在上，请看烛照（「山海经」：『烛龙照天』）海门红（台北有石烛坑，乱石参天，光如烛照。天将雨，则有声如龙；又呼龙洞）。
　　名园曲路柳成阴，月满楼台树满林。金缕歌喧莺嘴岭（宜兰县北），携柑往听奏新音。
　　画栋云飞近海滨，花枝右拂武陵春（台北大成馆右有武陵寮，熟番聚处，取鱼为业）；榜人一笑先招手，如入桃源访道真。
　　电光时掣日光斜，万景遥涵映白沙；枫落潮头秋色晚，登仑如踏紫金蛇（宜兰县有蛇仑，海沙飞积，逶迤六十里，酷似蛇形。每岁秋晴，士女游观，纷纷争集。过客登楼爱晚，题句最多）。
　　桃花三月绕前堤，倏忽秋风檞叶低。日暮渔船何处泊，下双溪接上双溪（台北有上双溪、下双溪，水云环抱，渔舟往来）。
　　采花莫道菊花残，朵朵琼英足夕餐；忽讶扁舟浮一叶，仙人又到秀孤鸾（宜兰县有秀孤鸾，其山多菊花，能结实。海中有一浮屿，皆仙居；每岁冬初，遣一童子驾独木舟到秀孤鸾采菊实。有老番从童子至其处，无城市、有人家，异兽珍禽，琪花瑶草，满目缤纷。归则寿数百岁，犹依稀能忆其概。或童子不来，欲往寻之，则迷路不得其所；惟随童子往返，瞬息登岸，迅若云飞）。
　　兰疆驿路辟三貂，海外雄图天外桥；有句携来搔首问，莫疑孤岭隔云霄（三貂岭为台湾第一最高处）！
　　旅夜高楼梦忽惊，潇潇不住到平明；天公欲与蛟龙喷，听罢涛声听雨声（台临海，涛声作，即大雨）。
　　海内何如此地温，恒春树茂自成村；轻衫不怯秋风冷，终岁曾无雪到门。
　　乡村二月便分秧，望杏频闻叱犊忙。打稻家家逢令节，新镰磨罢过端阳。
　　未取才歌三百囷，村边鸟语复催春；蒲悬万户秧千亩，前度红莲今又新。
　　绿野芸苗遍夏畦，身如跃水手搓泥；笑他脚底双双采，一脚高来一脚低（内地人芸苗，手持竹管以足采草；台人反笑其愚）。
　　操臼何修月下容，红颜赤脚鬓蓬松；双拳握杵声声喊，紫竹黄粱用手舂（闽中妇女皆用手舂米；笑其愚，尤悯其苦）。
　　花林港口泛轻航，问道穿花尽女郎；两面芙蓉看不见，采莲人在水中央（花林港，台北府属）。
　　家家弄瓦必开筵，庆溢门楣喜欲颠（生女较生男尤为贵重）；包布客来齐入贺（贺生女者以布赠之），道郎（台人男女均呼郎；又呼女为杂木郎）应载美人船（贺客称呼、主人回答之词，可意会、不可言传）！
　　闉闍一去女如云，翠带垂肩两鬓分；莫讶双莲弯似月，玉钩倒挂映霞裙。
　　槟榔何与美人妆？黑齿犹增皓齿光；一望色如春草碧，隔窗遥指是吴娘（台中妇女，终日嚼槟榔；嚼成黑齿，乃称佳人）。
　　引得清风拂面来，张葵曾画放翁梅；何如赠我槟榔扇（槟榔扇出台湾），一路扬仁到上台！
　　烟飞漠漠绕千家，珠玉辉增蔗管华（台地多甘蔗，以蔗管嵌金饰玉为鸦片烟枪；人皆宝贵）；异客不知何物好，隔村远听卖风车（台人呼鸦片烟枪为风车）。
　　登台莫讶杖燃藜，万户星临福德齐（台北有福德坑，石如明星朗照）；照彻石头鸜鹆眼，取来井井胜端溪（其石为砚最佳，人争取之）。
　　海曙云霞日暮烟，炬光闪闪焰横天；何人不怕山头火，尚有真金在客船（台南有火山，出硫磺）。
　　百围大木耸烟岚，珠树琪花好供探；海外有材储国器，袭大尤爱是香楠（台湾后山，多香楠木）。
　　落霞掩映夕阳红，海外花开别样工；日下扶筇桑下望，教人错认牡丹同（大红花，即扶桑花；宜兰县最盛）。
　　一枝高折近蟾光，尚待中秋桂子黄；讵料木樨花斗巧，年年月月散天香（木樨花枝繁蒂软，每月一开，亦名月桂；台地最多）。
　　香雪含葩玉吐华，影随明月照窗纱；攅如银箭擎如伞，疑是簪花即此花（洋玉簪花，茎如伞柄，葩似箭攅，开似伞盖；周围似雪，香气袭人，真异花也。宜兰县有之）。
　　后山踏遍到前山，绿树阴浓明月湾；蕉叶有心才转雨，累累结果出闽关（蕉果最多，台人争食之）。
　　昨夜闻声卖地瓜，隔墙疑是故侯家。平明去问瓜何在？笑指红薯绕屋华（台人呼红薯为地瓜。地瓜最多，大者十余筋重；家家和米煮粥以佐饔飧。内地人不合水土，食地瓜最宜）！
　　百盘异果出台湾，多品何如金面山（台北山名；多果品）。柿子初黄瓜子熟，秋来不改旧容颜。
　　台高湾曲产名茶，一味清香沁齿牙；有女采来歌欲罢，满筐归去夕阳斜。
　　日落沙明喜浴凫，泉流月照水平铺；新茶石上初烹火，过客勾留是此湖（白石湖出清泉、产名茶）。
　　从来丙穴出嘉鱼，况复山居近海居。无那游鳞多怪状，秋风鲈脍思何如！
　　窗壁摇摇忽作声，无端地震辄心惊；东边墙屋西边倒，传说鳌鱼正转睛。
　　客中闻道巨鱼多，忽报扬鬐海口过；屈指前程三十里，登台犹见尾长拖。
　　恍听工歌入曲新，鹿鸣何独遍东闽！不知异兽多花样，海内鲨鱼是化身（土人里：有花毛者，鲨鱼变成；茸无补意）。
　　山番港口水中流，番女番婆夜荡舟；打得鹿来归去好，歌喧绝顶月当头（鹿港，台南府属；熟番捕鹿之区）。
　　涛飞日落水潆洄，昔欲乘桴今渡台；南望层城如画里，天边竹箭海边来（由台北至台南，楼船泊处，离城三十里，竹排转渡。排中置木桶，一桶坐二人；波涛汹涌，殊为可畏。间亦有失事者）。
　　恒春开辟几经年，草木逢春色倍妍（恒春县，台南府属）；夏雨才过秋雨润，稻香风送雁来天（其地多稻，粒大、米香）。
　　金鳌稳踏上山波（嘉义县，台南府属；县南，有金鳌山），马首东来嘉阜（县东有嘉阜）过；谁道海邦无义士？荷锄人尽习干戈（其地尚武，民多仗义）！
　　彰化（彰化县，台南府属；朱澍吾大令权篆斯土，民尚爱之）人称宰治良，牛刀小试旧登堂；问谁手段屠龙（治南有屠龙市）惯，驱马（治西有驱马坡）来观海国光。
　　咸水中分淡水流（淡水，为台北府首县），波涵月影照城头：天开一幅新图画，客到如临十二楼（现新修府城）。
　　种得千竿菉竹新（新竹县、台南府，其地多竹。竹之高者，海内所未有），班联玉笋出风尘；琴堂若有虚心问，除却松梅有故人！
　　绿沈千个俨维城，凤竹犹传维蝶名；固圉即今劳版筑，此君应不负生生（台地多插竹为城）。
　　自昔疆开噶玛兰（台北府属），而今化县治思潘（今改为宜兰县）；宜民早种宜男草，九畹新英好并看。
　　蜃市鸡关爽气通，早朝日射夕烟笼；泉流水渺帆初转，尽在兰阳八景中（苏澳蜃市、北关海潮、西山爽气、龟峰朝日、嶐岭夕烟、汤围温泉、沙喃秋水、石港春帆，皆宜兰县境内；为兰阳八景）。
　　曾过马隘凤山边，海外人疑别有天；乍见东方红日出，无端变幻又云烟（马隘凤山，其地多阴霾瘴雨）。
　　鸡笼（海口）罕见月中蟾，鸭涨茫茫昨夜添；客子貂裘何易敝？沾衣无奈雨如盐（台地多山临海，气候不同；风土人情，亦复各别）。
　　游人莫漫解轻衫，沪尾（海口）风寒水更咸；若问波涛谁敢涉？惟凭忠信挂征帆（台歌云：『艋舺女，沪尾风、鸡笼雨，郎去郎来容易死』）。
　　桂棹兰桡艋舺（台北地名）过，来如飞箭去如梭（舟随潮来去）；仙槎八月年年到，有客从兹泛绦河（台俗：中元新造一舟，家家备办粮食、百盘食品俱全。公请一闲人坐于其中，任风飘泊；及止其处，其人登岸还家。舟中食品，任穷民分取；舟亦听其争夺。此风不独台湾，闽中多有之。故七、八月之间，有飘泊至艋者，有由艋经过飘泊他方者）。
　　南北衢通大甲溪，洪涛巨浪涌前堤；行人到此愁无奈，唤救声声共鸟啼（大甲多山，阴霾瘴雨，终岁不改。山水奔流，行人不敢经过。有时晴霁忽雨，进退维谷，葬于鱼腹者多矣。岑宫保铸铁笼，修筑堤防，行人歌颂。今又冲倒，非愚公复起、神禹再生，无济也）！
　　岩疆犹见古衣冠，独苦荒山白骨寒；有孽难逃归去后，请公入瓮便抛棺（闽中风俗：人死埋葬后，必检骨于瓮罎。富者，用石灰窑砖封于土面；贫者，即以瓦瓮置诸山中。若不如是，其心不安，无颜对亲友。然仕宦秉礼之家，则不闻有此。若乡间愚民，虽叠经地方官出示严禁，习俗移人，今犹如故）！
　　家贫殓葬更寒心，屋小如舟构竹林；无数枯骸皆入内，泉台风雨夜沈沈！
　　中元殽果列层台，夜夜灯花绕市阑；鸭作高山鸡作塔，人人竞说抢孤来（台俗：中元家家灯烛辉煌，并结彩灯，多至千万；笙歌鼓舞，夜夜游街：名放水灯。猪羊鸡鸭，砌成山塔；百盘果品海菜，罗列高台。无赖之徒，争相夺食：名曰抢孤。抢时虽有地方官率弁勇监督，犹不免伤人。乡城用费，须十数万金）。
　　莫道僧无父子亲，也曾旧好结朱、陈；禅林花放桃千树，根叶迎有一色新（僧家娶妻，不独台湾；闽中多有之）。
　　鴞音駃舌苦难通，翻笑唐人（唐人呼内地人为唐山郎）话不同；欲问前程何处是，但凭指画辨西东。
　　生番何独爱髑髅，日暮孤村动客愁；手执长标腰佩剑，杀人争贺夺人头！
　　携手归来落照西，番王有女配为妻；更将何物增新宠，雉尾双双插鬓齐。
　　独怜血刃尚流红，手举头颅作碧筩（取酒灌死者口中，以瓦樽承接，和血畅饮）；有酒盈樽招客饮，衔杯争说助英雄。
　　甡甡忽讶遍山村，又取枯髅饮一樽（见山中有鹿，取枯髅灌酒酣醉以捕之）；闻说醉人先得鹿，皆携斗酒祝灵魂（众番罗拜称贺）。
　　报道空空打猎回，便抛枯首堕尘埃（百端辱詈，并以屎尿污之）；不知无限泉台憾，且嘱痴魂莫再来！
　　防番无奈「换番」何（以物易物，名曰「换番」；番首出山「换番」，名曰「番割」），持戟杀人引诱多；不有奸徒贪货殖，问谁能与制长戈？
　　异类犹能感至仁，有台无物不登春；同游化日光天下，何独生人欲噉人（有海舟将之日本，行至鸡笼山后，无风，为东流所牵；抵一山，得暂息。舟中七十五人，皆莫知其所。有四人登岸探路，见异类疾驰，攫一人共噉之。三人逃走，遇一人于莽中；与之语，系泉州人。携之登舟，具道妖物噉人状。莽中人曰：『此非妖物，即生番之别种也。蛇首狞狰，能飞行；然所越不过寻丈。前数日，余舟至，同■〈犭吕〉遭噉，惟余独存』。问其故；举项间一物曰：『彼畏此，不敢近耳』。众视之，则雄黄也。皆曰：『吾辈生矣』！出其簏，有雄黄百余斤；因各把一握。少顷，蛇首数百飞跃而来，将近船，皆伏地不敢仰视；久之，逡巡而退。殆后水转西流，舟回厦门，泉人得归故里）！
　　赤身几莫辨豚鱼，犹见娥眉月下舒；荳■〈蔻，女代攴〉梢头风露冷，护花有布尺无余（番女美色，尚多眠云宿露，尺布遮羞；殊为可惜）。
　　同心蕊绽并头莲，点点波纹欲斗妍（番女配合者，头面刺纹为记）；树下谁题鸾凤字？惟将一齿缔良缘（番皆倚树为巢，男女配合，女拔一齿授男，以示信从）。
　　莫道番非太古民，羞颜犹自率天真；夭桃不与桑中乱，粉蝶偷香恨煞人！
　　渔郎宛载木兰艭，一曲歌声度隔江；月夜不知谁荡桨，熟番有女话篷窗（生番归化曰熟番；番女多以取鱼为业）。
　　唱罢渔歌觅剪刀，轻裁番布白如旄；漫疑花样新宫锦，莫与香罗价并高（熟番以树皮为布，轻似香罗；豪贵争购）！
　　熟番相顾谓生番：何弗同沾雨露恩？闻道戍楼兵不解，低头欲语复声吞！
　　歌传碑口语思岑，顽石犹如众母心。讵料巉巉头乍点，云边一去憩棠阴（岑宫保修城开路，设法招抚，生番向慕。惜移节滇南）。
　　台城郁郁水迢迢，满目蚨飞海上桥；毕竟有钱归不得，千金都付客中消（台歌云：『台湾钱，台湾酒；台湾不酒，不得过海』。内地人纷纷渡台，获利者多矣；究竟空空妙手，非悯死亡，即悲沦落。童谣有是，天实为之，可慨也夫）！
　　春帆带雨转山隈，柳絮飞时破浪来；归路忽逢葭琯动，竹枝唱遍海中台。
　　●跋
　　黄君晓墀先生所着「台湾纪事略」，于全台形势、利害、本末，胪考甚备；及所论抚番、御夷之策，皆切中情，事可施行；又尝为生番、熟番二歌与东瀛竹枝词若干首，以达民难言之隐、详风土之异，可谓有心当世之务者矣。今台事日棘，闻先生现在台疆勷事戎幕，其战守大计，固日往来于胸中，所建议当必有不止于是者；然即是，已见先生于台，筹之至熟、至悉，为足资帷幄之折冲也。
　　其嗣芷陔茂才为讲舍高才生，出是编，属余序。余于文弗能工也，固谢之；聊缀数语简末，志仰止云。
　　光绪十一年（乙酉岁）孟夏月，都梁弥之邓辅纶谨跋。
　　●附录
　　化番俚言
　　训番俚言
　　●化番俚言
　　赏戴花翎、赏穿黄马褂、记名提督军务、统领台湾后山中南北三路诸军办理开垦抚番事务、镇守福建台澎等处地方水陆挂印总镇、诚勇巴图鲁、带寻常加三级吴为晓谕事：照得尔等番众，分聚台湾后山，未归王化、未通人道，已数百余年于兹矣。本镇奉命统领中、南、北三路各军开山抚番，已历五载，所有后山各路番社，罔不加意抚循，广为教导。其有凶残顽梗、抗拒官军、不受招抚者，亦皆亲统大军，严加痛剿，以张天威。如阿棉山、纳纳、加礼宛等社，均经扫穴捣巢，擒渠斩攘。尔等番众，或得之目击、或得之耳闻，可为殷鉴。上年番情大定，本镇会商总理全台营务处台澎提学道夏、禀咨闽浙总督部堂、福建巡抚部院、总理船政大臣设立招垦局，委员经理，为尔等制田里、教树蓄，以冀尔等化番为民。第有养不可无教，复设立番学，延请蒙师，拓置番童，教之以读书识字，使尔等沾染圣教、沐浴皇仁，尽为熙朝赤子。惟念尔等番众，于人情物理，懵然无知，即蒙师手示口言，亦恐不能详尽；因拟立化番俚言三十二条，刊刷成本，颁发尔等各社、各学，以便逐日观览。并令蒙师于授学之余，讲解而指示之，俾知人情而通物理。合行谕饬。为此示仰尔番众人等，务将后开条款，时常诵读，默记于心。中间所列者皆人伦日用之常，使尔等易行；所言者皆浅近鄙俚之语，使尔等易明。尔等务须逐一遵守。将见蛮夷僻陋之俗，转成礼义廉让之风矣。各宜檩遵，毋负厚望，切切！特示。
　　计开化番俚言三十二条。
　　右谕后山各路番众。准此。
　　光绪五年五月□日示。
　　一、设局招抚，以便民番。现在中路璞石阁、北路岐来、南路卑南，均已设立招抚局委员。为管理地方起见，尔等或因庄内滋事生端，或恃强争占欺凌等事，或营中勇丁强买强卖、藉端讹索等弊，许即告知该庄头目，先行理论。倘系判理不清，即行邀同头目赴就近招抚局，具实禀报。定必拘缚被告之人，分别是非，秉公惩办。尔等素属愚，蠢，切不可有事不敢见官、不敢禀告，以致自己吃亏。今后各庄务须遵照办理，毋得生畏！
　　一、举委头目，以专责成。查头目系为一社一庄之主，即官府亦皆信任之。为头目者务行正道，学习规矩，讲求礼貌，公正办事，约束众番。倘有不服教训，仍敢为凶作恶，该头目闻知，即传该庄小头目传知长者带同犯事之人，严行儆戒。倘仍顽梗，即鸣众捆绑，送官究治。若头目办事不公，为出结担保之头目是问。长者纵容子弟滋生事端，由头目禀官，即将纵容之长者究办。盖朝廷以莫大之恩招抚尔等为民，无非欲尔等知礼识义，改恶从善，将来或读书通达、入学中举，以及做官，或务农勤垦、积蓄富有，岂非家庭之乐。尔等头目、户丁务须激发天良，黾勉图之，是为至要！
　　一、首训头目，以知礼法。尔既为头目，通庄社丁番众所共仰望之人。查各庄男女老幼，大庄数千人，小庄或千人、或数百人不等，皆赖该头目公正管束教训。倘头目不好，则破庄灭族，皆为此一人所累。尔头目无事，亦要常川谒见官府，学习礼仪，以广见闻。回家教训社中子弟，互相传习，久则恶习不期化而自化，居然盛世之良民矣。
　　一、分给工食，以资办公。查设立正总头目及副总头目以为各庄之主，另又选各庄正副小头目以为一庄之主。各户番丁有事，须禀告本庄正副小头目。如正副小头目办理不清，即转告正副总头目调停，不得自作自为。凡各庄小头目务要遵总头目之训，各户番丁亦须遵本庄小头目之戒。其各总副大头目及各庄正副小头目均归官府约束。倘有何庄头目办事不公，亦由尔番户告知总副头目责办。如总副头目判理不公，遂禀告官府究责开革，另举公正者补充。惟计各头目原不能枵腹办公。本军门酌量：如系该庄内已耕水田一甲种谷者，每年抽谷一石五斗，按甲抽收；如系旱地埔园播种杂粮者，十分抽一（或遇水旱风灾，荒歉无收，请官酌量减抽），以为各头目工食。每年议给正总头目二十石、副总头目十六石、各庄正副小头目每名十二石，以为办公食用之资。除给各头目之外，如有余存，留为通庄公费。每年收到多少、支用多少，由总副头目开列清单，贴在公厅，俾众人共知共见。另照列数单发交各该庄正副小头目收存，以备查核。俟三五年后耕种已成、田地已收，其起税升科，由官照例办理。尔各头目既受众人工食，则当勉为众人秉公办事。至通事抽收番货，嗣后永远禁革。
　　一、改社为庄，以示区别。查内地百姓所居之地，均称某村、某庄，未有称为社者。兹本军门恩准尔等安居故土，其社名改名为庄。尔等将来置买田业、立契书券，一切皆照现改庄名办理，以归画一。
　　一、约束子弟，以归善良。尔等番众少年子弟皆不明理，好胜生事，恃恶为非。尔各头目若不随时教训，多方儆责，则在庄不免欺压良家，在外不免行凶作恶，闹出大事，连累全庄。尔等头目番长务必随时严行约束，随时教训。倘有恃蛮不遵，合众捆绑惩治，或送官究办，以儆凶横而安良善。
　　一、禁除恶习，以重人命。恭查大清例载：『故意杀人者斩，帮同加刃者绞，知情不报者治罪』；律有明条，罪在不赦。查尔番社向以所杀人头割取回家，各番出酒相贺，敬羡其能；以酒灌入死人口中，从喉咙流出，用器盛其血酒，群相欢饮，牵手长歌。凶番即将人头悬在门前，并将死人头发系在标枪杆上。再次杀人亦如是。番俗以杀人多者为好汉子。试问他人将尔本身或父母妻儿无辜杀害，照样施为，问心何如？今尔等既受抚而化，自当遵守国法，先除恶习，勉为良善之人。速将此项人头发记（？）收埋在外，嗣后永远不得擅杀民番。如再故犯前事，该社头目即将起意杀人及帮手之凶番鸣众捆送到官，审讯情实，立将凶首斩首示众，以为逞凶杀人者戒。头目出首捆送凶犯到案者给予赏犒。如该社头目知情容隐、不将凶犯送案者革除治罪，仍勒限亲属交凶，务获惩办，方能完案。自此次告诫之后，如若查出尔等仍有旧日人头不行收埋者，即将该凶番重责一百板，仍勒令收埋，并将不职头目责革不贷，以重人命而彰国法。
　　一、禁止做飨，以免生事。查尔等不肖少年嗜好饮酒，三五成群聚饮一处，挽臂歌舞，■〈口户〉■〈口户〉呵呵，社中妇女，嘻笑唱和，以此为乐，名为「做飨」。酒阑曛醉，口角称强、互相斗殴，因而生事者甚多。今与尔约，嗣后不得如前饮酒生事。社番头目不禁，一同儆责。愿尔等同为安分良民，不犯王法，岂非乐事乎！
　　一、保护商旅，以广贸易。现在后山中、南、北一带地方业经开辟，招民垦种，通商贸易，设官招抚，教训尔等改除陋俗，学习生财之道，从此可获无穷之利益，将来更有受不尽之福泽。查尔等从前不知耕稼，野处穷荒，以畋猎为生涯，终日露宿风飧，跋涉奔驰，不知所得禽兽几何。出山与民易换食物，幸遇风平浪静，有船装载货物到境，与尔易换鹿皮、鹿筋，所得又不值几何；若遇风帆不顺，欲换油、盐尚不可得。今自开山以来，兵勇云集，商民绎络不绝，百物齐备，任意交易，思衣得衣、思食得食；即挑柴、运木、舂米、洗衣，妇孺亦得资财饮食之益。较之昔年，何等利便。其通事头目邀赏顶戴衣冠，何等荣耀。况将来做官食俸，世受皇恩，上而荣宗耀祖，下及子子孙孙，何等清高贵重，受福无穷，岂不胜尔日前之奔逐无休乎？可见商旅到境，宜实力保护，公平交易；切勿欺凌生客，以致商贾畏惧不来，不独利益无由而得，而且有干朝廷法纪，难保身家性命。尔各彬之！
　　一、遭风船只，亟宜救护。查台湾孤悬海外，风浪最为猛烈，中外商船过其地者常有打破之虞。尔等如遇船只遭风、漂流到境，如船已破坏沈水、尚有生人喊救者，则先驾艇捞救生人上岸，负回家中，予之饮食，妥为款待；一面飞报就近防营，将此难民交官照料。不准捞取船上货物；如系失事船主客商雇倩尔等打捞船上货物，尔等既受人所雇，必须尽心竭力，逐件捞起，点交船主客商查收，毋得偷窃分毫，顾全他人血本。如若船沈人没，即当报知防营，听候官长办理，亦不可匿报，擅行打捞船上货物，致干重咎。如敢乘机捞抢以及杀害难民，一经查获，就地斩首，悬竿示众；并将该社头目、通事革除，严加惩治，以儆效尤。
　　一、安分守己，以保身家。尔等已经归化，自应凛遵天朝法纪，屏除一切恶习，真心向化。以农事为根本，勤耕广种，所得谷米、薯芋、瓜果、菜蔬、柴草、竹木、山禽、野兽、百货，可以易换衣物。遇有口角微嫌，告诉头目，自能为尔排解。纵使被人欺凌殴打，禀告到官，有官为尔公断责罚，不用自己动手报仇。如尔等不听告诫，任性妄为，杀人放火、斗殴伤人，以及藐视官长、凌辱军民，干犯前事，便是不法之人。一经头目拿获送案，定必按法惩治。如该社头目番丁不肯捆送凶犯，以致官军到社拘拿，该社番众胆敢夺犯拒捕，致伤官军者，悉照上年乌漏、阿棉、加礼宛等社纠众反抚故事，一体严加惩创，决不姑宽。前车可监，尔各戒之，切切勿踏丧身灭社之罪！
　　一、彼此各庄；宜相和睦。尔等番众平日杀戮成风，强横成性，偶有小事不合，遂至互相寻杀，祸无了期，实属可悯。自今以后，倘遇小事相争，该庄头目当力为排解。如或不能和解，则再请邻庄总副头目分辨道理，谁是谁非，务为劝息。否则，禀官为之公断。切勿恃血气之方刚，混行斗杀，自取杀身之祸，后悔莫及矣！
　　一、分别五伦，以知大体。何谓五伦？君臣、父子、兄弟、夫妇、朋友是也。君为至尊，为臣者当尽忠。臣系朝廷命官，尔等叩见官府，必须恭敬，肃静侍立，毋得乱讲乱笑，肆无忌惮。为父当慈爱子女，不可使之饥寒。子女稍长，则教之以礼义廉耻，不可任其妄为。为子须孝顺父母，尽心奉养，不可忤逆。至为兄长者，须友于弟，如弟年幼则提携抚养，稍长则随时教训，不可妒忌，不可嫌弃。为弟者更要恭敬兄长，听从教训，不可恃蛮干渎。夫妇须要和顺，勿因小过反目分离。朋友相交，须以信义。凡系公正之人，最宜亲近；其凶恶之辈，切勿与交。此乃五伦之要道，尔等分别遵从，切勿违忽！
　　一、奉养父母，以报深恩。查尔番民等不惟无孝顺父母之心，时见忤逆父母之事；幼小则侍养于父母，长大则自养而不顾。此等心肠，甚于禽兽。自今以后，若父母在堂，无论幼小以至于长大，皆当尽心奉养，不可违拂父母心意。菽水承欢，务尽为子养亲之道。如父母大故，则葬之以礼，祭祀勿失其时，以报父母鞠育之恩，方不愧为人子。
　　一、夫妻和顺，以成家室。盖男大须婚，女大须嫁，所谓男以女为室、女以男为家也。嗣后尔等番民，一经结为夫妇之后，彼此须要和顺，以期室家兴隆。妻不贤，夫当训责；夫不良，妇当劝谏。不可以小疵小怨，尔我相闹，嫌怨不休，甚至男图别娶、女另嫁人，有乖伦常之道。
　　一、学习规矩，以知礼义。尔等每逢饮食，均于地坐，男女不分。偶遇外人到家，遂相喧哗，不晓避嫌。男女共器并饮并食，殊属可丑。今后有力之家，须置桌椅，数人聚集一桌，男有男行，女有女行，不得同坐一席。晚间睡卧，分别房间。夫妻方许同床；如系子女、兄弟、叔侄，则别床铺，乃不紊乱。至讲话须要谦恭，行坐须循规矩，礼义不可不知。
　　一、严禁淫乱，以维风化。盖男女有别，千古大纲。若五伦失序，男奸女淫，即与禽兽无异。嗣后各庄除明婚正配之外，有男女通奸之事，该庄头目、尊长即将通奸之人，捆绑割耳游庄，或从重鞭打示辱，使各知儆畏，以重廉耻。
　　一、薙发打辫，以遵体制。尔等番众既经受抚，系为天朝百姓。但尔等从前，无论男女俱留长发，殊无分别，实属可耻。兹已化番为民，妇女当蓄长发，男子须薙发打辫，方见尔等真心归顺，是为遵制良民。
　　一、穿衣着裤，以入人类。盖人无衣裤，形同牛马畜牲。尔等向来赤身露体，上不穿衣、下不着裤，实属可羞可耻。自今以后，男女须学民人一体穿着衣裤，毋得如前丑陋。
　　一、分别姓氏，以成宗族。尔等从前父有父姓、子有子姓，数传以后，就不知谁是祖宗、谁是子孙，血脉紊乱，实与野类相同。兹本军门将尔等各庄分别姓氏，嗣后儿女须从父姓，一脉相传，庶免错乱宗支。
　　一、分别称呼，以序彝伦。大凡亲戚，有父族、母族之分。何谓父族亲戚？如父之姊妹称为姑母，姑母之夫即为姑丈，姑丈之子女即为表兄、表弟、表姊、表妹，父之女即为自己姊妹，姊妹之夫即为姊夫、妹夫，姊妹之子即为外甥；此所谓父族之亲戚。何谓母族亲戚？母之父母称为外公、外婆，母之兄弟姊妹称为舅父、姨母，舅父之妻称为舅母，姨母之夫称为姨丈，舅父姨母之子女亦称曰表兄弟、表姊妹；此所谓母族之亲戚也。何谓妻族亲戚？妻之父母曰岳父、岳母，妻之兄弟曰舅，称之曰内兄、内弟，妻之姊妹曰姨，称之曰大姨、小姨，内舅之子曰内侄，姨之子曰姨甥；此妻族之亲戚也。尔番众与亲戚往来，务要分别。
　　一、分别姓氏，以定婚姻。娶妻不娶同姓，恐其乱宗族也。查尔等番俗，无论同姓、异姓，牵扯过门就为夫妇，有乱大伦。惟天朝民人，凡娶妻者托媒人择异姓年纪相称者，须用三书六札，父母主婚，俱要过礼受聘，谓之明婚正娶，不得糊乱强配。临娶之时，又要择吉日，到门夫妻同拜天地，再拜祖宗、父母，然后夫妇之道乃成。男家娶妇之后，彼此两家即为亲戚。女之父母谓女之夫为婿，男称女之父母为岳父、岳母，妇称男之父、母为翁、姑。作妇者须孝顺翁、姑，作婿者须要敬礼岳父、岳母，此理宜辨。
　　一、礼宜祭葬，以安先灵。盖人老必死，既死骸骨必须归土，乃一定道理。尔等番俗，父母死后皆不用衣棺收殓，就将尸身藏于室内或埋之陇亩，不知祭拜；天伦灭绝，莫此为甚！此后尔等如遇父母、兄弟、妻子死亡，须用衣棺收殓，深埋山冈之上，堆土为记。每年清明，祭拜一次，世代相传，勿忘父母鞠育之恩。如父母死，男子用白线打辫、女子用白绳束发，不可穿红着绿，以表哀慕之诚。三年后始行除去，再从吉服可也。
　　一、殷勤攻读，以明道理。盖人无论贤愚，有子弟者必须读书，便可明理。理明则愚亦变为贤。大如忠孝节义廉耻，自然通晓，小如交易书券数目，自然明白。本军门现延请师长，广设学堂，尔等各处■〈寅，去八〉庄，无论汉番民人，一体悉准入学。其书纸笔墨及先生学金，均由官府给发。至内地民人子弟，则惟自办。本军门为尔等无知起见，凡有子弟者务须踊跃送学读书，以期明理。不可视为等闲，有负厚望焉！
　　一、分记岁月，以知年纪。如每逢一年为一岁。每岁系分十二个月，每月大建系三十日，小建系二十九日；自初一日起、至初十日系为上旬，十一日起、至二十日系为中旬，二十一日起、至三十系为下旬；合三十日谓之大建也，若二十九日谓之小建也，是为一个月。如正月初一日为元旦，俗呼为新年，十五日为元宵节；此半个月内，各家男妇穿新衣、备酒肉、焚香烛，虔拜神明，以迓庥祥。二月为春分节。三月为清明节，是节家家备酒肉香烛、登山扫先人坟墓，名曰春祭，为不忘根本。四月初八日为鬼门关节，凡阴人自春分起开门受享子孙祭拜，至四月初八日止，遂关闭鬼门。其无子孙者为孤魂，孤魂之鬼无人祭拜，即祔于异姓就食；是以四月初八日俗烧衣纸、设酒果，使孤魂之鬼亦有食，地方遂无作祟之事。五月初五日为端午节，家家门户悬艾旗、挂蒲剑以除不祥。七月十五日为中元节，焚烧纸衣，浇奠酒醴，敬拜祖先及无祀之鬼，为送寒衣。八月十五日为中秋节，家家备时物赏月。九月初九日为重阳节，是节家家备酒肉香烛、祭拜祖先。十月初一日为牛王诞节。十一月冬至，是日为过冬，名为长至节。十二月二十四日为小年节，各家灶君登天，将各家善恶上奏玉皇，为善者赐以百祥、为恶者降之百殃；到三十日仍回家查察善恶。十二月为岁终，月大建系三十日除岁，月小建系二十九日除岁。度年之后，次日名为新年，即上所谓正月初一元旦是也。人若过此一年便为一岁、过十年便十岁，均照年挨算。尔等各宜赶紧学习，庶年月之多寡，不至茫无所知。
　　一、宜戒游手，以绝盗源。凡人无常业者必至无所不为，大而杀夺，小而窃取。原其故，总为衣食二字所累。盖人不专务一业，则为游手；游手则衣食无资，所以有盗取之事。尔等各庄为父兄者务宜训戒子弟，或读书、或耕田、或做生意，务宜各就一业，则衣食有资，盗心自不萌矣。
　　一、严禁偷盗，以安闾阎。凡一村一庄，家中衣物牛畜以及栽种五谷薯芋菜蔬，在家物件固多，即生植田园亦复不少；若不严禁偷窃，皆为盗贼所有。以后各庄如有游荡无赖之徒专偷窃人家物件者，即由本庄头目捆绑吊打严责，并勒其赔还赃物交回失主。倘有恃恶不遵责罚者，立即送官究治，以儆效尤，以正风俗。尔等务宜随时查察。
　　一、疏通水圳，以便耕种。查尔等番民不辞辛苦，终日栽种杂粮，虽有万顷田场，不知集力开圳筑陂，引水灌溉田园，以致旱涝失收，殊为可惜。此后亟宜会商总目，量地分工，开通圳道，筑立高陂，蓄涉得宜，荒地变为良田，栽种谷麦黍豆随地所宜，定获无穷之利。尔等务宜合力为之，以期一劳永逸。
　　一、出猎以时，免妨耕种。尔等番人日事游猎，以致田园荒芜。此后或当插田耘莳、收割农忙之时，务宜停猎。待田事既毕，然后修器械以搏取，庶不至有妨农事。是为至要！
　　一、撙节食用，以备饥荒。缘天时不尽皆和，年岁亦常遭歉。无论种禾种麦以及黍荳瓜果，今年丰孰、明年失收者，往往有之。尔等番民务宜悭俭。如禾麦等物，当收成时即计算所得多寡，复计一年所食几何、所用几何，量入为出，务必计到禾麦复出时，仍有余积。由是年年积蓄，不惟可以备荒，亦可以致富。上如父母得所养、下如妻子得以育，一家丰衣足食，何乐如之！
　　一、宜设墟市，以便交易。盖衣食器皿等项，非一家所能尽具，惟立墟市，则诸货可以聚集、有无可以相通，不至积有谷粟无地消售。至立墟之地以十里为准，赴市之期以三日为率。交易之时务要公平，不得恃强买卖。如有此弊，一经禀控，即问该庄头目严拿究办。
　　一、建立庙祠，以安神祖。尔番众现已归化，凡一村一庄、或几村几庄共建庙宇一座，安设关圣帝君、或天后圣母、或文昌帝君及各位正神身像，合众虔诚供奉。又各庄各建祠宇一座，安设全庄祖宗牌位，每逢年节及每月初一日、十五日，众备香烛虔心叩拜，必获保佑人口平安、五谷丰熟，获福无穷矣。
　　●训番俚言
　　天地生万物，性人为至贵；鸟兽与昆虫，均皆有其长。凤凰长羽族，百鸟听约束；麒麟长毛族，百兽群悚惕。中国有皇帝，万邦咸悦服；为民设官府，为民谋衣食。内有六部官，外分十八省。两省一总督，省各设巡抚。宣政有有司，理刑有按察。盐道管盐务，粮道督粮米。巡道与兵备，分巡各外府。知府辖一府，知县管一县。二府与三府，督捕并水利。抚民兼治民，理番专理番。上下有等级，皆为朝廷官；上宣天子德，下理百姓情。爱民如赤子，使皆为善良。恶民为盗贼，拏究不容宽。杀人者受刑，抢掳者治罪。无分番与汉，一体敷教化。
　　鸟兽有毛羽，人当有衣冠。番在边野中，苦无绵与丝；所以男与妇，科头并裸身。岂无羞耻心？岂无衣冠志？奈处荒僻地，官长难兼顾。今逢圣主朝，为尔筹长计。两宫皇太后，为女中尧舜。内有良股肱，外有贤疆吏。钦派有大臣，和衷期共济。道台与知府，台防同县令，绸缪思保卫，筹饷兼筹兵，冒险赴尔境，晓谕费苦心。赐尔衣与帛，开辟榛莽路；南北可相通，东西无阻碍。教言通言语，得为中华人。为尔设义学，读书识理义。当知君王恩，在家孝父母。有兄当敬兄，有弟当爱弟。男女当有别，邻里要相亲。切勿思杀人，杀人要偿命。切勿好争斗，争斗伤和气。田地勿荒芜，各宜勤耕种。荒地广开垦，积粮防岁饥。多植棉与麻，缉绩学纺纱。渐教机织布，不愁无衣裤。多求松杉秧，隙地尽栽种；不过六七年，即能成大树。材可架屋宇，枝叶炊爨用。牛车甚有功，惜不利山径。更求单轮车，仿式依样制；可以用手推，可以代肩负。沙地难蓄水，更应开沟渠；或多穿沙井，桔槔汲灌溉。种稻当去莠，耘耔不可废。粪土常储备，不可任抛弃。疾病当用药，不可信符咒。药宜讲泡制，医局拟官置。痘症多奇险，代设牛痘师；可以保性命，可以无忧虞。男宜薙头发，女学梳头髻。脸宜常洗净，日日不可间。身不宜刺纹，脚须穿袜履。雨宜戴箬笠，不可听淋漓。列日戴草帽，不可任晒曝。人有人装扮，岂可同禽兽？但须从俭朴，不可务华饰；华饰要钱财，徒动盗贼心。番俗亦有理，各设笆楼馆。庄中有公事，会议于此间。男未娶妇者，住在此楼中。犯奸有定例，罚不过酒食；俱无笞与责，恐不知警戒。男女相欢悦，即尔成婚姻，无有父母命，不须媒妁言，似非正配礼，当改从前风。
　　欲达圣主情，当通番人意；聊譔鄙俚句，俾与番童歌。尔等从今后，当改曩日习；恪听长官训，洗心为好侬。尔无害人心，自无人戕害；何必持镖枪？何必佩刀剑？剑可卖买牛，刀可卖买犊；永为良农氓，欢聚庆长生。酒是仪狄作，本可为祸胎，番人多喜饮，亦难全禁绝；但常随量吃，不可过于醉。一醉多生事，祸起于俄顷，杀人与犯上，悯不畏于死；可惜七尺躯，死于一瓯酒！尔等当醒悟！尔等当戒谨！
　　番地多溪港，水深涉不易。何不造小桥，或结竹排渡？竹木番中多，可无沈溺虑。路长结茅亭，可以庇风雨。随处做好事，自有天眷顾。各社相往来，不必怀猜忌。彼此结婚姻，喜庆常聚会。敬老与慈幼，心田不要坏。长作太平民，岂不共称快！无分番与汉，熙熙亿万世！
