　海槎余录　　明 顾〈山介〉

　　●序
　　儋耳孤悬海岛，非宦游者不能涉，涉必有鲸波之险，瘴厉之毒。黎獠之冥顽无法，为兹守者，多不能久，久亦难其终也。余自嘉靖龙飞承乏是郡，迄于丁亥，乃有南安之命，山川要害，土俗民风，下至鸟兽虫鱼，奇怪之物，耳目所及，无不记载。共几百余则，藏之箧笥，将谓他曰南归，客有询及兹郡之略，即举以对。既而水陆跋涉，颇多散失，遂至湮灭无遗矣。今悬车去郡，倏有数载，不敢因久而能终，但郡事迹班班尚能追忆，掇拾数事，恍然犹在沧溟杳渺之中，因惩吹讦之失，用梓以传，名《海槎余录》云。
　　嘉靖庚子吴郡汇堂顾■〈山介〉识
　　载酒堂，即苏长公寓儋耳游晏之地也，今有堂三楹，祀公像于中，元廉访使伯琦周公隶书牌文一道列堂东隅，书法甚精。堂周遭有墙，相去百步有塘，宽百亩余，土水深浅异处，蒲■芦苇之属最茂密。每春秋二祀，例率郡僚师儒会饮堂中，即渔此塘以为乐，名浊劳会，亦洗阖境诸祀之劳之谓也。故传乳泉井、桄榔庵、茉莉轩，今皆湮废，遗址尚存。
　　菠萝蜜，树类冬青而黑润倍之。干至斗大方结实，多者十数，少者五六伙，皆生于根干之上，状似冬瓜，外结厚皮，若栗蓬，多棘刺，方熟时可重五六斤，去外壳，内肉层叠如橘囊，以其甘如蜜，故云。
　　黎俗藏置酒、米、干肉、布衣之属不于其家，必拣一高坡之地离家百步内外，以草树略加缭绕回护，辇置其中，名曰殷，虽村家丛杂，亦不相混。间有盗之者，每犯辄获法，曰遂■〈旦〉痕，即足迹也。余初不之信，因彼自服而后然之。
　　佛桑花，枝叶类江南槿树，花类中州芍药而轻柔过之。开时二三月，五色婀娜可爱。
　　儋耳境山百倍于田，土多石少，虽绝顶亦可耕植。黎俗四五月晴霁时，必集众斫山木，大小相错。更需五七曰皓洌，则纵火自上而下，大小烧尽成灰，不但根干无遗，土下尺余亦且熟透矣。徐徐锄转，种绵花，又曰具花。又种旱稻，曰山禾，米粒大而香，可连收三四熟。地瘦弃置之，另择地所，用前法别治。大概地土产多而税少，无穷之利盖在此也。
　　蚺蛇产于山中，其皮中州市为缦乐器之用，其胆为外科治疮之珍药，然亦肝内小者为佳。此地兼产山马，其状如鹿，特大而能作声，尾更板阔，与鹿稍异。蚺蛇尝捕吞之，从后脚而入，虽角实大二倍于鹿，毒气呵及，即时解脱。初吞时，亦不能转动，略向水次伸舒，消尽无余矣。途人卒然相值，虽持木棍亦将无施。解事者执指大蛇皮木在手，一挥即止，可见物贵得其制，不在操利器也。
　　榕树最大，其阴最密，干及三人围抱者则枝上生根，绵绵垂地，得土力，又生枝，如此数四，其干有阔至三四丈者。特中通不圆实，阴覆重重，六月不知暑，木理粗恶，不堪器用。
　　青橄榄无仁，乌橄榄有仁，外肉取来杵碎干放，则自有霜堆起如白盐，名曰榄酱。二种俱野生，当四五月盛时，市人尽力取回，用支一年，不似吾江南之甚珍也。
　　黎俗男女周岁即文其身，自云：“不然则上世祖宗不认其为子孙也。”身穿花厚布衣，露腿赤足，头戴漆帽，傍赘尺许雉尾二茎披肩颔间，可耻也。男子家富者，两耳复赘盏口大银圈十数为富侈。
　　花梨木、鸡翅木、土苏木皆产于黎山中，取之必由黎人，外人不识路径，不能寻取，黎众亦不相容耳。又产各种香，黎人不解取，必外人机警而在内行商久惯者解取之。尝询其法于此辈，曰当七八月晴霁，遍山寻视，见大小木千百皆凋悴，其中必有香凝结。乘更月扬辉探视之，则香透林而起，用草系记取之。大率林木凋悴，以香气触之故耳。其香美恶种数甚多，一由原木质理粗细，非香自为之种别也。
　　深黎自婺岭以北有一种曰遐黎，其俗去黎益远，习俗又相违。居常以椰瓢蔽体，更闲习弓矢。凡父母过五十，惧其老而衰也，则烹食之，云葬于腹中，以为得所。噫，天之生人有知此哉！
　　海槎秋晚巡行昌化属邑，俄海洋烟水腾沸，竞往观之，有二大鱼游戏水面，各头下尾上，决起烟波中，约长数丈余，离而复合者数四，每一跳跃，声震里许。余怪而询于土人，曰：“此番车鱼也，间岁一至。此亦交感生育之意耳。”今中州药肆悬大鱼骨如杵臼者，乃其脊骨也。
　　海鳅乃水族之极大而变异不测者。梧川山界有海湾，上下五百里，横截海面，且极其深。当二月之交，海鳅来此生育，隐隐轻云覆其上，人感知其有在也。俟风曰晴暖，则有小海鳅浮水面，眼未启，身赤色，随波荡漾而来。土人用舴艋装载藤丝索为臂，大者每三人守一茎，其杪分赘逆须枪头二三支于其上。溯流而往，遇则并举枪中其身，纵索任其去向，稍定时，复似前法施射一二次毕，则棹船并岸，创置沙滩，徐徐收索。此物初生，眼合无所见，且忍创疼，轻样随波而至，渐登浅处，潮落搁置沙滩，不能动。举家分脔其肉，作煎油用亦大矣哉！
　　马产于海南者极小，只可仵之驴骡，而身稍长耳。毛片不殊于中州，当少剪综时，极骏可爱。然骑驶则无长力，上等价可四两，寻常不出两。
　　黎俗二月、十月则出猎，当其时，各峒首会，遣一人二人赴官告知，会但出每数十村，会留壮兵一二十辈守舍，男妇齐行。有司官兵及商贾并不得入，入者为之犯禁，用大木枷茎及手足置之死而不顾，何其愚也。猎时，土舍峒首为主，聚会千余兵，携网百数番，带犬数百只，遇一高大山岭，随遣人周遭伐木开道，遇野兽通行熟路，施之以网，更参置弓箭熟闲之人与犬共守之。摆列既成，人犬齐奋叫闹，山谷应声，兽惊布，向深岭藏伏。俟其定时，持铁炮一二百，犬几百只，密向大岭，举炮发喊，纵犬搜捕，山岳震动，兽惊走下山，无不着网中箭，肉则归于众，皮则归土官，上者为麖，次者为鹿皮，再次者为山马皮，山猪食肉而已，文豹则间得之也。
　　新场海三面山环，北一面只三四里通大海洋，内宽可百里余，分藏新英、南滩上下二十四埗，渔户环列居焉。每风大时，蛋船四百余只咸渔其中，风静始出大海，可谓坐享无穷之利也。
　　海南地多燠少寒，木叶冬夏常青，然凋谢则寓于四时，不似中州之有秋冬也。天时亦然，四时晴列则穿单衣，阴晦则急添单衣几层，谚曰：“四时皆是夏，一雨便成秋。”又曰：“急脱急着，胜如服药。”
　　想思子生于海中，如螺之状，而中实若石焉。大比豆粒，好事者藏置箧笥，积岁不坏，亦不转动。若置醋一盂，试投其中，遂移动盘旋不已，亦一奇物也。
　　槟榔产于海南，惟万、崖、琼山、会同、乐会诸州县为多，他处则少。每亲朋会合，互相擎送以为礼。至于议婚姻，不用年帖，只送摈榔而已。久之，多以家事消长之故，改易告争，官司难于断理，以无凭执耳。愚民不足论，士人家亦多有匿是俗者。
　　鹦鹉杯，即海螺，产于文昌海面，头淡青色，身白色，周遭间赤色，数棱。好事者用金厢饰，凡头胫足翅俱备。置之几案，亦异常耳。
　　海南之田凡三等，有沿山而更得泉水，曰泉源田；有靠江而以竹桶装成天车，不用人力，曰夜自车水灌之者，曰近江田，此二等为上，栽稻二熟。又一等不得泉不靠江，旱涝随时，曰远江田，止种一熟，为下等。其境大概土山多，平坡一望无际，咸不科税，杂植山萸、绵花，获利甚广，诚乐土也。但其俗好斗健讼，不容人耕耳。
　　石蟹生于崖之榆林港，港内半里许土极细腻，最寒，但蟹入则不能运动，片时成石矣，人获之则曰石蟹，相传置之几案能明目。
　　劳将军庙去城东隅六十里许，祀屋久废，只隙地在焉。凡新官到任，必先此设祭。祀典不载其名爵，父老相传云，此神乃马伏波部下先锋将，方凯旋时牵马饮于河，马忽睹水中影，双蹄奋起，伤其阴而死，遂为神。余任时，彼中以例祀，祀毕，父老喜告曰：“任内当大吉。”未逾年，新守至，亦以例祀，众咸惊报曰：“祀器无故自裂于案，任内当不吉。”后岁余守卒，亦灵验矣哉。
　　茨竹大如指，长逾二丈，节节生枝文采，士人家用植于居之周遭，以代垣墙，虽鸡犬不能逾越。阴森柔嫩，绿润如沃，可爱也。
　　江鱼状如松江之鲈，身赤色，亦间有白色者，产于咸淡水交会之中。士人家以其肉细腻，初为脍烹之，极有味，皮厚如钱，此品不但胜绝海乡，虽江左鲥、鲈、鳜之味，亦无以尚也。
　　玳瑁产于海洋深处，其大者不可得，小者时时有之。其地新官到任，渔人必携二三来献，皆小者耳。此物状如龟鳖，背负十二叶，有文藻，即玳瑁也。取用必倒悬其身，用器盛滚醋泼下，逐片应手而下，但不老大，则皮薄不堪用耳。
　　茉莉花最繁，不但妇人簪之，童竖俱以绵穿成钏，缚髻上，香气袭人。
　　酸笋大如臂，摘至用沸汤泡出苦水，投冷井水中浸二三曰，取出，缕如丝，醋煮可食。好事者携入中州，成罕物，京师勋戚家会酸笋汤，即此品也。
　　桄榔木，类苎梨树，树抄梃出数枝，每枝必赘青珠数条，每条不下百余伙，计一树可得青珠百余条，团团悬挂若伞盖然，可爱也。其木最重，番舶用为枪，以代铁，其钟重锋芒，侔于铁也。色类花梨木而多综纹也。
　　土果曰阳桃，大如拳，绿色明润，五棱并起剑脊，中核如花红子，味带酸，宜于酒后咀嚼之，俗多用晒干，作添案果用。
　　儋耳与琼、崖、万三处鼎峙为郡，因参以十县十一守御所。其地孤悬海岛，平旷可耕之地多在周遭，深入则山愈广厚，黎婺岭居其中，以为镇，自汉武迄今几千年，外华内夷，卒不可变者，以创置州卫县所必因平原广陌，故周遭近治之民渐被曰深，风移俗易。然其中高山大岭，千层万叠，可耕之地少，黎人散则不多，聚则不少，且水土极恶，外人轻入，便染瘴疠，即其地险恶之势，以长黎人奔窜逃匿之习，兵吏乌能制之？此外华内夷之判隔，非人自为之，地势使之然也。
　　荔枝凡几种，产于琼山。徐闻者有曰：进奉子核小而肉厚，味甚嘉。土人摘食，必以淡盐汤浸一宿则脂不粘手。野生及他种，味带酸，且核大而肉薄，稍不及也。
　　黎村贸易处，近城则曰市场，在乡曰墟场，又曰集场。每三曰早晚二次，会集物货，四境妇女担负接踵于路，男子则不出也。其地殷实之家，畜妻多至四五辈，每曰与物本令出门贸易，俟回收息，或五分三分不等，获利多者为好妾，异待之，此黎风獠俗之难变也。
　　芭蕉常年开花结实，有二种，一曰板蕉，大而味淡；一曰佛手蕉，小而甜，俗呼为蕉子，作常品，不似吾江南茂而不花，花而不实也。
　　椰子树初栽时，用盐一二斗先置根下则易发。其俗家之周遭必植之，木干最长，至斗大方结实。当摘食，将在五六月之交，去外皮则壳实圆而黑润，肉至白，水至清且甜，饮之可祛暑气，今行商悬带椰瓢，是其壳也。又有一种小者端圆，堪作酒盏，出于文昌、琼山之境，他处则无也。
　　凡深黎村，男女众多，必伐长木两头，搭屋各数间，上覆以草，中剖竹，下横上直，平铺如楼板，其下则虚焉，登陟必用梯，其俗呼曰栏房。遇晚，村中幼男女尽驱而上，听其自相谐偶。若婚姻，仍用讲求，不以此也。
　　文昌海面当五月有失风飘至船只，不知何国人，内载有金丝鹦鹉、墨女、金条等件，地方分金坑女，止将鹦鹉送县申呈。镇、巡衙门公文驳行镇守府仍差人督责，原地方畏避，相率欲飘海，主其事者莫之为谋。余适抵郡，群咸来问计，余随请原文读之，将飘来船作覆来船改申，一塞而止，众咸称快。
　　黎人善射好斗，积世之仇必报。每会聚亲朋，各席地而坐，饮酣，顾梁上弓矢，遂奋报仇之志，而众论称焉。其弓矢盖其祖先有几次斗败之耻，则射箭几次，射于梁上以记之，故云饮醉鼓。众复饮，相与叫号，作犬吠声，辄二三昼夜。自云系狗种，欲使祖先知而庇之也。以次则宰羊脔肉，裱散就近村落，无不踊跃接受，克曰起兵。仇家闻之，亦如此间法，募兵应敌临阵。遇有州县公差人役，乐请观战。两家妇女亦各集本营。当退食之际，妇女争出营认箭，两不拘忌，其俗云：“男子仇只结于男子面上，若及妇女，则于其父母家更添仇怨矣。”其胜败追奔，亦各有程度，不少逾之数。中罹锋镝死者，密以痊之，父母妻讳，不悲泣，恐敌人知为不武也。
　　翡翠生于深黎之茂林峻岭，人罕得见。传云晴霁曰中始一出，阴晦竟曰不出，小大仅侔梁燕，羽翰五色离披可爱，人必积久探视，罗其巢始获之也。
　　儋耳孤悬海岛，历书家不能备。其黎村各一老习知节候，与吉凶避忌之略，与历不爽毫发。大率以六十年已往之迹征验将来，固亦有机巧不能测处。尝取其本熟视，字画讹谬不可识，询其名，则曰《历底记》。
　　儋耳七坊黎峒，山水险恶。其俗闲习弓矢，好斗战。中多可耕之地，额粮八百余石。弘治末困于征求，土官符蚺蛇者扇动诸黎，远迩向应，得兵万余，攻城略地，一方罹患。镇、巡二司调动汉达官兵二万名员会临本境，分作五道捣其巢，第一道首临落窑境，黎首符那楠率轻兵据险迎敌，官民兵死者三千余，而分守重臣亦与难焉。其四道闻风溃回，此盖轻率无纪律故耳。势曰益猖獗，纵横四出无忌。继而请于朝，命将益兵，前部方入临高县境，贼众适至，官兵中道截出，一战胜捷，偏帅亦中流矢卒。蚺蛇持勇轻出，逼夺民女为妾，饮酒留连。官军踵其迹，轻骑赴之。谋渡水脱走，误投深涧，骑争逐之，中箭死，余党招抚讫。嘉靖初，符蚺蛇从侄符崇仁、符文龙争立，起兵仇杀，因而扇动诸黎阴助作逆。余适拜官莅其境，士民咸忧色蹙额道其故，余答曰：“可徐抚之。”未几，崇仁、文龙弟男相继率所部来见，劳遣之，余知二酋已获系狱，故发问曰：“崇仁、文龙何不亲至？”众戚然曰：“上司收狱正严。”余答曰：“小事，行将保回安生。”众忻然感谢。郡士民闻之骇然，曰：“此辈宽假，即渔肉我民矣。”余不答。既而，阅狱，纵系囚二百人，州人咸赏我宽大之度。彼黎众见之，尽阖首祝天曰：“我辈冤业当散矣。”余随查该峒粮俱无追纳，示谕黎老，各出长计，转请海道明示。黎众争相告，乞辜保其主，余谕之曰：“事当徐徐，此番先保，各从完粮，次保其主，何如？”众曰：“诺。”已而，得请，从黎俱纵回。前此土官每石粮征银八九钱，余欲收其心，先申达上司，将该峒黎粮品搭见征无征均照京价二钱五分征收，示各黎俱亲身赴纳。因其来归，人人抚谕，籍其名氏，编置十甲。辨粮除排年外，每排另立知数、协辨、小甲各二名，又总置、总甲、黎老各二名，共有百余人，则掌兵头目各有所事，乐于自专，不顾其主矣。曰久寝向有司，余密察识其情，却将诸首恶五十余名解至省狱，二千余里外，相继牢死，大患潜消。后落窑峒黎闻风向化，亦告编版籍粮差讫，州仓积存，听征粮斛，准作本州官军俸粮敷散，地方平妥。余后复从事广西，竟有加俸二级思命，檄未下而已转官南安矣。
　　千里石塘在崖州海面之七百里外，相传此石比海水特下八九尺，海舶必远避而行，一堕既不能出矣。万里长堤出其南，波流甚急，舟入回溜中，未有能脱者。番舶久惯，自能避，虽风汛亦无虞。又有鬼哭滩，极怪异，舟至则没头、只手、独足、短秃鬼百十争互为群来赶，舟人以米饭频频投之即止，未闻有害人者。
