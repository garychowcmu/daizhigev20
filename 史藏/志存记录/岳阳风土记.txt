
岳阳风土记  


 

岳州，南邻苍梧之野，古三苗国地，又为麇子国。春秋文公十一年，楚子伐麇，卽此地也。战国末属楚罗子国。秦并天下，为长沙郡。汉因之，以为要扼之地，置戍以镇之。建安中，呉使鲁肃将兵万人，屯驻于此。呉録云：晋分长沙之邑为巴陵等县，置建昌郡，在巴陵。今州卽建昌郡也，以陶侃镇之。后省入长沙。至宋文帝，又分其地置巴陵郡。齐武帝永明二年，封子子伦为巴陵王，遂为巴陵王国。子伦为明帝所害，梁武帝封齐明帝子保义为巴陵王。奉后以继三恪，元帝都荆州，立巴陵郡。武帝末，湘东王遣陆法和等据赤亭湖，卽其地因以名之。后平陈，废郡改为巴陵县。炀帝元年改为玉州，又改为罗州，三年又改为巴陵县。唐武德四年，萧铣置巴陵郡、华容、沅江及汨罗、湘阴五县。六年改为岳州省罗县，天宝元载改为巴陵县，干元元年复为岳州。至南唐遂为周行逢所有，隶武平军节度。武平，旧朗州，今鼎州是也。是时犹属湖南，皇朝下荆南，始隶湖北。 

　　巴陵，荆湖二流之合。昭烈既定蜀，孙权往求荆州不得，使鲁肃以万人屯之。舆地志云：巴丘有大屯戍，鲁肃守之，今郡城乃鲁公所筑也。郦道元水经注云：巴陵山有湖水，岸上有巴陵，本呉之邸阁城也；城郭殊隘迫，所容不过数万人，而官舍民居在其内。 

　　州地客山髙，主山隠伏。不甚利土人，而侨居多兴，葺者俗谓之扁担州。 

　　皇朝，岳州领巴陵、华容、临湘、平江、沅江五县。元丰末，鄂州通城县，隶岳州，其后又以沅江隔湖，割隶鼎州，而通城复鄂，今领四县。 

　　岳州常赋之外，与他州名额不同者茶笼、竹箭簳、翎毛、鱼曲、芦蒢、铁叶、窑灶 。

　　巴陵，本下隽县之丘。汉书地理志：下隽县属长沙郡。按今在鄂州蒲圻县界，此其地耳。水经所谓本呉之巴丘邸阁城也。晋平康元年，立巴陵县于此，后置建昌郡。宋元嘉十六年，立巴陵郡，城跨冈岭，濵阻三江。葢巴陵对长洲，其洲南分湖浦，东北届大江，故曰三江也。三水所会，亦或谓之三江口；夹洲列闗，亦谓之巴陵闗。江记言：羿屠巴蛇于洞庭，积其骨为陵淮。南子曰：斩蛇于洞庭。今巴蛇冢在州院，廰侧巍然而髙，草朩丛翳。张燕公有登巴丘望墨山之诗，兼有巴蛇庙在岳阳门内。太守欧颕废之。 

　　岳阳楼城，西门楼也。下瞰洞庭，景物寛阔。唐开元四年，中书令张说除守此州，毎与才士登楼赋诗，自尔名著。其后，太守于楼北百步复创楼，名曰燕公楼 。

　　山海经言：洞庭，沅澧之交潇湘之渊，是为九江之门。按澧鼎沅湘，合诸蛮黔南之水，汇为洞庭，至巴陵与荆江合，而东州据其上。水经云：湘水右会小青口资水也，世谓之益阳江。右则沅水注之，谓之横房口。东到微湖，世谓之糜湖。西流注为江，谓之糜湖口。左则澧水，谓之武陵江。凡此五水，注为洞庭，北会为大江，名曰五潴。战国策曰：秦与荆战，大破之；袭郢，取洞庭五潴。楚辞：帝子降兮北潴。皆其地也。 

　　寰宇记云：郡有青草、洞庭、巴丘三湖。青草湖中有青草山，冬春水退，皆青草也。洞庭，洞府之庭，上有洞庭真君庙堂。巴丘之名，今不着。青草湖在垒石山，与洞庭相通。其南罗水出焉，故罗县在其上。其东汨水出焉，下有潭，谓之屈原潭，屈原怀沙自溺之所，忠洁侯三闾大夫庙在其上。 

　　乐史言：大江在巴陵，东北流入洞庭。今洞庭水会于江，非江流入洞庭也。荆江出巴蜀，自髙注下，浊流汹涌。夏秋暴涨，则逆泛洞庭，潇湘清流，顿皆混浊，岳人谓之飜流水。南至青草湖，或三五日乃还，俗云水神朝君山 。

　　岳阳井邑旧皆濒江。郡城西数百步，屡年湖水潄啮，今去城数十步。卽江岸父老相传，今江心旧阛阓也。濒江沙碛地尚有税绢甚重云。祖来宅税，今不曾除改。北津，旧去城角数百步，今逼近石觜。葢荆江日漱而南，湘江日漱而东也 。

　　江西沙洲，旧长洲，今名鲟鱼觜。昔传有异人云：觜生过岳阳楼，卽出状元。岳阳楼旧岸有港名驼鹤港，商人泊船于此地，胜千石载，今巳湮没如平陆，不复通舟。尾通君山后湖。丁晋公南迁，还岳阳，见江西新生洲云：此洲生，当有真人临此。皇佑二年，英宗以团练使镇岳州，及登宝位，果符其说。 

　　岳阳楼上有吕先生留题云：朝游北越暮苍梧，袖里青蛇胆气麤。三入岳阳人不识，朗吟飞过洞庭湖。今不见当时墨迹，但有刻石耳。先生名岩，字洞宾，河中府人，唐礼部尚书渭之孙。渭四子，温、恭、俭、让，让终海州刺史，先生海州出也。会昌中，两举进士不第，卽有栖隠之志。去游庐山，遇异人授剑术，得长生不死之诀。多游湘潭鄂岳间，或卖纸墨于市，以混俗人，莫之识也。庆厯中，天章阁待制滕宗谅，坐事谪守岳阳。一日有刺谒云回岩客子，京曰此吕洞宾也，变易姓名尔。召坐置酒，髙谈剧饮，佯若不知者，密令畵工传其状貌，既去，来日使人复召之。客舍主人曰：先生半夜去矣。留书以遗子京，子京视之，黙然不知所言何事也。今岳阳楼传本状貌清俊，与俗本特异 。

　　楚泽门、碧湘门，旧瓮城门也。楚泽门经火不复完治。今但有遗址。 

　　灉湖，在州南。春冬水涸，昔人谓之干湖。水经谓之滃湖。秋夏水涨卽渺弥，胜千石舟，通阁子镇。 

　　灉湖诸山旧出茶，谓之灉湖茶。李肇所谓岳州灉湖之含膏也。唐人极重之，见于篇什。今人不甚种植，惟白鹤僧园有千余，本土地颇类此苑。所出茶一岁不过一二十两，土人谓之白鹤茶，味极甘香，非他处草茶可比，并茶园地色亦相类，但土人不甚植尔。 

　　灉湖井，唐人尝称甘水，今荒秽不治，汲者亦少，当不逮昔也。 

　　鲁将军庙，在会泉门外，乃鲁肃庙也。孙权使肃守巴丘，后人祀之 。

　　昭烈旣与肃画湘为界，遂筑地乌沙镇对垒，在州北六十里，俗谓之金门刘备城。 

　　南楼阳公台皆见岳阳诗咏，今并无，遗迹可践。或云楚泽门，旧南楼也，今废 。

　　孟浩然洞庭诗有波撼岳阳城。盖城据湖东北，湖面百里，常多西南风。夏秋水涨，涛声喧如万鼓，昼夜不息，漱啮城岸，岁常倾颓。滕子京待制欲为偃虹堤以捍之，计成而滕移郡，后遂不果。 

　　江岸沙碛中有冶铁数枚，俗谓铁枷，重千斤。古人铸铁，如燕尾相向，中有大窍，径尺许，不知何用也。或云以此压胜，辟蛟蜃之患；或以为矴石，疑其太重，非舟人所能举也；或以为置朩其内，编以为栅，以御风涛，皆不可知。

　　龙兴观故基，在太平寺东，旧有西阁，为登览之胜。见滕公诗咏，皮日休、陆龟蒙亦为观步之什。今治平寺江路，两山间林朩邃密，故基存焉，天禧中赐名天庆，昔时观名，因而冺没 。

　　白鹤老松，古朩精也。李观守贺州，有道人陈某，自云一百三十六岁，因言及吕洞宾曰，近在南岳见之。吕云过岳阳日，憩城南古松阴。有人自杪而下来，相揖曰，某非山精朩魅，故能识先生，幸先生哀怜。吕因与丹一粒，赠之以诗。吕举以示陈，陈记其末云。惟有城南老树精分明知道神仙过，明日陈行，留之不可。后年余，李守岳阳，因访前事，果城南有老松，以问近寺僧曰，先生旧题诗寺壁久巳摧毁，但能记其诗曰：独自行来独自坐，无限世人不识我，惟有城南老树精，分明知道神仙过。后为亭松前曰过仙亭，旧松枯槁，今复郁茂，得非丹饵之力邪。 

　　隋末校尉董景珍率郑文秀共立萧铣为梁后，乃封景珍为晋王，文秀为楚王。今北庙董王庙，南庙郑王庙也。图经以郑王庙为巴陵令郑德璘，昔遇洞庭君者，非也。海眼池在嵩州夹，旧传濳通江海，今湖泥湮没，不复如昔。 

　　紫溪台，亦曰紫荆台，在灉湖上。下有石，髙四尺，曰紫溪石 。

　　南庙乃孝烈灵妃、孝感侯庙。秦武陵令罗君用因督铁运，溺水死。其女挈弟寻父尸，不获，遂相继赴水死。邦人哀而祀之，谓之罗娘庙，灵响寖着，凡有舟楫往还，祈之利涉。后唐明宗天成二年丁亥，湖南马殷承制列姊在左，弟在右，元丰中始赐今封，岳人祷祠无虗日。旧在乌龟渡南，祝者以为不便，托言神意遂移今庙。按李濒寄远诗曰：化石早曾闻节妇，沈湘何必独灵妃，其意似与今闻差异。 

　　董景珍、郑文秀旣立萧铣为梁，后筑台城南，今失其处。崔橹有登岳阳楼、云梦亭、夜登洞庭楼三诗，今云梦、洞庭亭楼莫知其处。 

　　太平寺，旧传为屈原宅，葢屈原被逐寓此 。

　　广教寺，后唐永安寺，旧为圣善寺故基，昔吕云卿遇江叟于圣善寺，吹笛召洞庭诸龙，卽其地也 。

　　金鸡白石，在船场旧步，有金鸡翔其上 。

　　剪刀池，在郡城东北隅。或云池中有鼎耳，髙数尺，其中容人往来，上有识文，善泅者常见之 。

　　灵妃庙，有铜鼓，元丰中永庆庄耕者得之。圆口，方耳，下有方趺，皆古篆，云雷文，色正青緑，形制精巧，非近世所能为也。取置于寺。太守李观用耆旧之说，以为陆贾使南越，尝以铜鼓献之于庙，岁久失之，意其必此，遂移置庙中，方移置时，护持不谨，因误毁损，今巳不完。或云闻初获鼓时，同获铜铎一枚，以其完好，辇致礼部，今藏秘书省。鼓以毁坏，遂留永庆寺李观之说，似非其实。 

　　沈亚之作湘中怨云：郑子况为岳阳太守，因上巳日，携家登岳阳楼，下望鄂渚，郑追想汜人，俄有所见，闻汜人歌曰：沂青山兮江之湄，泳湖波兮袅緑裾，意拳拳兮心莫舒。舟中人亦歌，非楼上之人所能辨。 

　　洞庭湖岸有石井二，相去数百步，俗号秦皇井，其泉甚甘美。 

　　阁子湖，本角子湖，语讹。以其在洞庭之角，故谓之角子湖。灉湖亦谓之阁子湖。杨行密以朩笼锁舟之地。或谓濒湖地卑，岁苦水患，民多重屋以居，故谓之阁子湖。 

　　湘州记云：岳州有昭潭，其下无底，湘水最深处。今岳州无昭潭，昭潭自属潭州 。

　　阁子镇有堤曰白荆堤，石壁潭在其下，亦谓之钓丝潭。其深莫测，夏秋水涨，一日之间或增或减。土人以为龙出入此潭。其间多蛟蜃，为行旅之患。滕子京作碑堤上，戒往来者使陆行。 

　　哑潭在白荆堤侧。岁坏，邦人方完筑，忽有大鲤鱼跃其中，役夫杀而食之，往往皆死。然濒江渔人不以鱼之长大为竒怪，但钓网不能制者皆杀之，不知此又何也。 

　　《水经》云：“湖水广五百里，日月出没其中。”大抵湖上舟行，虽泝流而遇顺风，加之人力，自旦及暮可行二百里。岳阳西到华容，过大穴漠、汴湖，一日程；又西到澧江口、鼎州、江口，皆通大穴漠、赤沙，三日程；南至沅江，过赤鼻山湖四日程；又东至湘江，过磊石、青草湖两日程。夏秋水涨，其道如此。冬春水落，往往浅涩，江道回曲，或远或近，虽无风涛之患而常靠阁 。

　　洞庭山之北，宜春口出焉。韩退之诗《朝发宜春口》即此地也。 

　　鼓楼山上有石室，下瞰洞庭，中容数千人，羣盗逋藏之所，俗谓分金洞。统制官廵捕，后遂少衰息。按《水经》云“洞庭鹿角山西有谨亭戍、万石戍、糜湖口有金浦戍。"然则屯兵捕盗旧矣。 

　　乌石山在州南，所谓乌头石也。其地五山相峙，亦名五龙山。下有港曰石墨港，水中石如墨，磨咽之可愈喉膈壅热之疾。或云亦可代墨用。

　　君山在洞庭湖中，昔人有诗云：“四顾疑无地，中流忽有山。”正谓此也。夏秋水涨，皆巨浸不可以陆行；往近年冬深水落，渡江肩舁以游。上有庙曰“渊德侯洞庭君庙”，旧祠以为湘君。遂以为二妃，误也。上有野马数十疋。葢昔之所献马岁久滋生。山多古朩少草，夏秋食朩皮多饿死，故其数不充广 。

　　君山崇胜寺，旧楚兴寺也。有井曰柳毅井。按《灵姻传》始言还湘濵，中言将归呉国，固无定处。然则前人因事阙文，后人遂以为实。此亦好事者之过也。 

　　《荆州记》言：“君山上有道，通呉之苞山。”今太湖亦有洞庭山，亦濳通君山，故得名耳。山后响沙，顿足听之有声。郦善长言：“君山有石穴，濳通呉之苞山。” 

　　郭景纯谓巴陵是湘君所游处，故曰君山。《湘州记》言：“秦皇欲入湘观衡山，遇风涛漂溺到此山而免。因号君山。”或言秦皇遭风于此，问博士曰：“湘君何神”，曰：“尧女、舜妃也。神游洞庭之湖，出入多风雨。”秦皇大怒，乃赭其山。汉武帝亦发卒以射蛟，《郡国志》：“洞庭山院，尧女居之，内有君山。”然则君山、洞庭之分耳。《博物志》云：“君山卽洞庭之山，尧之二女居之。长曰湘君，次曰湘夫人。”今黄陵庙，二妃庙也。 

　　庾穆之《湘州记》云：“君山上有美酒数斗，得饮之卽不死为神仙。汉武帝闻之，斋居七日，遣栾巴将童男女数十人来求之，果得酒。进御未飮，东方朔在旁窃飮之。帝大怒，将杀之。朔曰：‘使酒有验，杀臣亦不死；无验，安用酒为’帝笑而释之。”。寺僧云：“春时往往闻酒香，寻之莫知其处。”君山虎洞石穴，夏秋水涨卽没，春冬水落卽露。朝廷尝遣使投龙于此，岁旱邦人往往祈祷焉。 

　　君山东对艑山，山多竹，两山相去数十里。回峙相望，孤影若浮。湘人以呉船为艑，山形类之，故以名。山上有塔曰哑女塔，旧传有商女祟病，至此忽能言，指其上可置塔，其家为之置塔，因以名焉 。

　　《通典.州郡録》云：“巴丘湖中有曹洲，卽曹公为呉所败烧船处。在今县南四十里。”按县西有曹公渡。考之地理，与周瑜曹公相遇处絶不相干，不知何所据而言也 。

　　杨潭，岸在荆江，旧大湖也。《水经》云：“江中有观溠，溠东有大洲。”洲东分为爵洲，南对湘江口，分观溠口。徐师港在三江口北三十里，爵洲在三江口南四十里。又曰：“湘山迤于巴丘北，谓之射猎矶。”江浦之右岸在城陵山，山有故侯景港，乃侯景泊舟师之所 。

　　云梦泽，《寰宇记》曰：“半在江南，半在江北”其水中土丘半出，杜预所谓云梦薮、巴丘湖是也。郦道元谓：“自江陵东界为云梦薮。”孟浩然诗“气蒸云梦泽”。然则夹江南北皆其地也。 

　　麇子东西两城，春秋时楚昭王奔随，王使王孙由于城麇。 

　　永庆寺庄山顶有井，水泉清澈。僧齐巳诗云：“鸟从井口出，僧自岳阳还。” 

　　枫桥堡有古冢，岁久倾圮。耕者得砖，上有文曰“大唐秦公墓堂皇扄固不可发”，县令秦光享为封完之。 

　　诸邑僧寺，大小百区，多五代时所建。太平兴国五年，鼎岳始改赐寺额者干明寺，旧永庆寺也，昔谓之新开寺。雪窦语録所谓“新开者，干明祖师也。” 

　　岳阳旧隶武安军日，有天策府户部下免楚兴寺科率帖。开运三年二月二十四日文字。系书吏人称典、称副、驱使官、签书官，桂管观察处官，王天府学士、镇南军节度判内诸司马，武穆亦自系天策府将军、江南诸道都统、尚书令、楚王衔，后书押盖五代时藩镇行移，百余纸，如郡椽曹县令长皆摄。至祥符已后，始书正官称，有称天策府知客、元监州发运使，序衔在知军之下；监州恐今通判职；发运使盖藩镇转输之官耳，亦恐是监州之类，巳上签书官称，乃开运二年帖也。 

　　岳州地极热，十月犹单衣、或摇扇。蛙鸣似夏，鸟鸣似春，浓云踈星、震雷暴雨如中州六七月间。 

　　濒江水退，渔人于沙碛得箭镞甚多。形制不一，皆铜为之，岁有得十数者，足以见前代争战之冲也。 

　　岳州北濒江州郡，气候尤热，夏月南风则郁蒸特甚。盖湖南千里无山，多得日色，故少阴凉之气也。居民毎至夏秋多病痢疟，皆暑湿所致也。 

　　洞庭湖中旧有蚌，其大如半席。深夜侧立，一殻乗风往来烟波间中，吐巨珠与月相射。渔者百端取之，终莫可得，近久不见。 

　　岳州夏秋水涨卽生飞蛾，蔽空而飞，夜见明卽投，至不可燃烛。虽樽俎之间，须臾徧满，久之复投水中，俗谓天蛾 。

　　岳州人极重鳇鱼子。毎得之，瀹以皂角水少许，盐渍之卽食，味甚甘美。 

　　江蟹大而肥，实第、殻软。渔人以为厌，自云“网中得蠏，无鱼可卖。”十年前土人亦不甚食，近差珍贵。 

　　岳人以兔为地神，无敢猎取者。巴陵鸦甚多，土人谓之神，无敢弋者，穿堂入庖厨畧不畏；园林果实未熟，耗啄巳半，故土人未尝见成实之果，半生半熟采之。 

　　湖湘间宾客燕集，供鱼清羮，则众皆退，如中州之水饭也。 

　　马援征诸溪蛮，病死壶头山。民思之，所到处祠庙具存。至今妇人皆用方素蒙首、屈两角、系脑后，云为伏波将军持服。鼎澧之民率皆如此。巴陵、江西及华容间民有皁者，习俗巳久，不可顿革。问其故，则曰：“去之则神怒，立患头疼。”殊不知去包裹自畏风寒也。虽云风俗，然用方素蒙首，郡邑亦自当禁止。 

　　江西妇人皆习男事，采薪负重，往往力胜男子，设或不能则阴相诋诮；衣服之上以帛为带，交结胷前后，富者至用锦绣，其实便操作也，而自以为礼服。其事甚着皆云：“武侯擒纵时所结，人畏其威，不敢輙去。”因以成俗，巴陵、江西华容之民犹间如此，鼎澧亦然 。

　　湖湘之民，生男往往多作赘；生女反招壻舍。居然男子为其妇家承门户，不惮劳苦，无复怨悔，俗之移人有如此者。 

　　荆湖民俗，岁时会集，或祷祠、多击鼓，令男女踏歌，谓之歌场。疾病不事医药，惟灼龟、打瓦、或以鸡子占卜，求祟所在，使俚巫治之；亲族不相视病，而邻里往往问劳之，谓亲戚视之则传染，邻里则否；死者多不埋葬，或暴露风日，或置之朩杪，谓之死丧祥葬，多举乐、饭僧。 

　　鄂岳之民，生子计产授口，有余则杀之，大抵类闽俗 。

　　湖湘间南风三日，则陂塘积水耗减已尽。土人谓之南马杓。 

　　舟中有朱砂，过洞庭多为风涛所苦，相传以为龙神所宝也。载人柩者亦然。近日扶柩过者往往少惊恐。秋深，洞庭水落，皛皛皆陂泺众鱼所聚，一夕风色便顺，则所得之鱼厌饫。邻境湖上渔人有善没者云“洞庭湘湖，夏秋水涨，深不过数十尺，而荆口水深一二百尺。穷冬，洞庭湖水巳退尽，江湖寒洪，在徒涉处得鱼数百斤者，而荆江鱼重不过数十斤。” 

　　傍湘之民岁暮取江水一■〈豆斗〉，岁旦取江水一■〈豆斗〉，较其轻重，则知其年水势髙下，云“重则水大，轻则水小。”甚验 。

　　江上渔人取江豚，冬深水落，视其絶没处布网，围而取之，无不获；或用钩钓，若钩中喉吻，虽巨纶亦掣断；或桂（按：当改作挂）牙齿间，则随上下，惟人所制，畧不顿掣。然至腥臭，不可近，惟取脂油以供点照，土人间有能食者。 

　　江上渔人取巨鱼，以两舟夹江，以一人持纶，钩共一纶，系其两端，度江所宜用，余皆轴之；中至十钩；有大如秤钩，皆相连，毎钩相去一二尺；钩尽处各置黒铅一斤，形如锤，以候水势深浅；锤上■〈折〉以五寸许，正钩使欹侧。絶江往来，牵挽以待。鱼行，亟取之，谓之摆钩。数舟聨比而下，毎中鱼，则候其缓急，急则纵、缓则收，随之上下，待其力困，然后引而取之，至有相逐数日者。虽数百斤之鱼皆可钩，纶用一百二十丝成，鱼至大者力不能胜，卽以环循纶投副钩助之，亦须渔人得之于心、应之于手也。巴陵乐府旧传《临江仙》一阕，滕子京所作，其词曰：“湖水连天天连水，秋来分外澄清。君山自是小蓬瀛，气蒸云梦泽，波撼岳阳城。帝子有灵能鼓瑟，凄然依旧伤情，微闻兰芷动芳馨。曲终人不见，江上数峯青。” 

　　华容，汉孱陵县也。或曰“汉武陵县地；呉太皇帝分孱陵县地，于今县东二里，置安南县。”或曰“刘景升所置。”《宋志》为晋武帝分江安县立也。隋平陈，改安南为华容县，属罗州，取古容城名之。世传为章华台，非也。古章华在景陵界，今监利县，离湖上与今邑相近耳。大业三年以州为巴陵郡，十年移县于今地。垂拱二年以犯武氏讳，改为容城县。神龙元年又改为华容县。华容地皆面湖，夏秋霖潦，秋水时至，建宁南堤决，卽被水患。中民之产不过五十缗，多以舟为居处，随水上下。渔舟为业者十之四五，所至为市谓之潭户，其常产卽湖地也 。

　　华容令宅东北有老子祠，曰大皇观。门之左右有二神，像道家所谓青龙、白虎也，揑塑精巧，非常人所能。形质甚大，可动摇。游观者往往验之以为异。其实胎素中虗如，夹纻作也。祥符八年春二月旣望，雷震白虎，西北楹上有倒书谢仙火字，入朩踰分，字画遒劲，人莫之测。庆厯六年滕子京令摹而刻之，问零陵何氏女，俗谓之何仙姑者。乃曰：“谢仙，火雷部火神也。兄弟二人，各长三尺，形质如玉，好以铁笔书字，其字髙下当以身等。”验之皆然。东南楹亦有谢仙二字，逼近柱础，又不知何也。其后摹刻岳阳楼上。元丰二年岳阳楼火，土朩碑碣悉为煨烬，惟此三字曾无少损，至今尚存。谢仙火与欧阳永叔所记大同小异，永叔之说恐得之传闻耳。 

　　墨山谓之玄石山，楚词曰：“驱予车于玄石，步予马于洞庭。” 

　　大云寺云母泉，李华诗序云：洞庭湖西玄石山，俗谓之墨山，山之南有佛寺，寺倚松岭之下。有云母泉自泉口而流入渠，周徧于庭，发源如乳，大旱不絶，灌园澣濯皆用之。自墨山西北至石门二十里间尽生云母石，其道路荧煌如列星。又有宝慈观，乃张真人炼丹飞升之所，弟子葬其衣冠，俗谓之衣冠冢，丹灶遗迹尚在。 

　　仙庐峯左石臼二，因岩石为之。方台山在县南，萧城荆南志：云山出云母，土人采之。先候云所出处，在其下掘之，无不大获。有长五尺者，可以为屛风。当掘时有声，卽粗恶也。 

　　杨子洲洞庭记云：此洲之间，常苦蛟患，昔荆佽飞将大雾渡江，蛟夹船飞入水，斩蛟而去。今庙在洲上。 

　　赤亭湖本赤湖。梁太清六年，湘东王遣胡僧佑、陆法和诛侯景将任约于此为亭，因名焉。 

　　紫港湖在县西，今曰私港。夏秋水涨，与赤沙湖会。北通于江，今曰藕池，南通于湖，水经谓之港口。 

　　御池在湖南，出蚌珠，有甚大者。 

　　赤沙湖在县南，夏秋水涨，与洞庭洪通。杜甫道林岳麓诗所谓殿角挿入赤沙湖也。 

　　水经云，澧水上承孱陵县澹水。王仲宣曰，悠悠澹澧口，下会赤沙湖，东南注于沅水，谓之澧口。离骚曰，沅有芷兮澧有兰。注云，洞庭谓之澧口江。据此澧水会于沅，然后入湖也。今澧沅虽相通，然澧水注于洞庭谓之澧口。沅水注于洞庭谓之鼎江口。岂岁月之久遂变迁至此耶 。

　　禹山上有禹庙。 

　　石佛山在县北，石堆成佛像，衣服皆具 。

　　平江本汉罗县，后分长沙为汉昌县。孙权于县立汉昌郡，以鲁肃为大守，改为吴昌县。隋平陈省于湘阴县。唐神龙三年，又改为呉昌，置城，以界内昌江名之。尝隶潭今隶岳，后唐改平江，其民善斗讼，有犯輙窜他界，公事比之巴陵诸邑数倍。 

　　幕阜山洞天，天宝中改名昌江山。幕阜山记曰山有石璧刻铭，上言：禹治水登此山，高于平地一千八百丈，周五百里，二十四气福德之乡。洪水之灾，居其上可以度世。又有列仙之宝坛场在其侧，彷有竹两本，修翠猗然，随风扫拂。其上有池，水甚澄洁，时有二鱼游泳其中。有葛仙翁炼丹井，药臼尚存。山无秽草，惟杞与芳芎之属。有石山产如丹珠，絶顶有石田，数千畆塍渠隠然非人力所能为，地絶高险，莫能上。

　　有僧园曰长庆，有宫曰玉清。访众徒亦云，鸟道断絶，不可登览。左黄龙，右鳯凰，皆在山麓也。 

　　梅仙山，在幕阜山之麓，层峦迭嶂，望之极葱翠。子真，旧隠也，有井曰子真丹井，有水出焉，谓之梅仙水。 

　　连云，在幕阜之南，峭拔万丈，常有云气覆其上。有吴真人炼丹坛下，有石壁，广数丈。昔有田先生隠焉，曰田翁嵒。 

　　香炉山嵒在县东，下有老子祠，上有丹坛。丹灶有池，岁旱祈祷有感。有许旌阳试剑石。 

　　龙隠洞，在县西北，有影如绘畵，望之鳞角皆具。 

　　汨水，出豫章界，与纯水合。纯水，在县南三十步 。

　　石瀬庙，乃闗公庙。湘州记云：石子山溪西有小溪，溪水映彻，闗公南征，尝憩此，因以名瀬今庙，亦以此名之随军土地。三军庙、助顺庙，图经皆以为闗公并吕蒙行军所置。 

　　平江，有李林甫坟，在九峯刘。光谦坟，塔在长庆。陈希烈坟，塔在惠果。陆善坟，在芭蕉。徐安贞坟，塔在下台。今无遗迹。但长庆有刘光谦绘像。 

　　王文正公尝宰平江令，宅旧为山魈所据，前令不复敢居。一日吏或梦见其告者曰：宰相至，吾当避之。如有影响，相率而去。巳而文正下车处正寝，无复惊动，前知公之贵也。治有异政，邑人为立生祠，至今尚存。 

　　临湘县，本巴陵故地，唐泰清年置王朝场，以便人戸输纳。皇朝淳化三年，升为县治，至道二年改曰临湘 。

　　鸭栏矶，建昌侯孙虑斗鸭之所，陆逊尝谏止之，与白螺山相望。 

　　象骨山，山海经云巴蛇吞象，暴其骨于此山，旁湖谓之象骨港。 

　　乌石山仙隠嵒，洞深数里，有芝山、石乳、乌药之属。 

　　乌黎口，卽乌林也。郦善长云：吴黄盖败魏武于乌林，卽其地也。太平寰宇记引通典州郡録云：曹州，卽曹公为呉所败烧船处。又云：今鄂州蒲圻县赤壁山，卽曹公败处。按三国志，刘表率其子琮伐襄阳，刘备屯樊口，琮降曹公，恐备先据江陵，遣精骑急追及于当阳之长坂，备数十骑走，趋汉津，济沔，到夏口。曹公进军江陵，得刘琮水军船数十万，自江陵，止巴丘，遂及赤壁。孙权遣周瑜水军数万与备并力逆之，曹公泊船江北岸。瑜部将黄盖诈降战舰千艘，因风放火。曹公大败，从华容道步归，退保南郡。周瑜等复追之，曹公留曹仁守江陵城，自径北归夏口，今汉阳军也。而汉阳郡图经云：赤壁，亦名乌林，在郡西北二百二十里，在汉阳县西八十里。皆误也。曹公既纵江陵，水军沿流巳至巴丘，刘备在夏口，孙权周瑜与刘并力逆曹公自当在巴陵、江夏二郡界，其汉阳图经并俗说皆谬也 。

　　岳阳虽水乡，絶难得莼菜，惟临湘东莼湖间有之。 

　　龙窖山在县东南，接鄂州崇阳县雷家洞、石门洞。山极深远，其间居民谓之鸟乡。语言侏离，以耕畬为业，非市盐茶不入城。市邑亦无贡赋，葢山徭人也 。

　　岳州，自元正献岁，邻里以飮宴相庆，至十二日罢，谓其日为云开节。春社后，遇好天色，往往相继上山，中州人所谓拜扫也，至寒食而止。四月八日，取羊桐叶淅米为饭，以祀神及先祖。濒江诸庙皆有船，四月中择日下水，击畵鼓、集人歌以棹之，至端午罢。其实竞渡也，而以为禳。灾民之有疾病者，多就水际，设神盘以祀神，为酒肉以犒棹鼓者，或为草船泛之，谓之送瘟。五月十三日谓之龙生日，可种竹。齐民要术所谓竹醉日也 。
 
