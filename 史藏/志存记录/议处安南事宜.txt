　　议处安南事宜　　 （明）不着撰人 

　　国朝典故卷之九十三

　　（议处安南事宜，一卷，不着撰者姓氏。所载为毛伯温疏文、兵部揭帖及韶旨一通。） 

　　兵部为遵奉明旨，以议处安南事。职方清吏司案呈：奉本部送兵科抄出。参赞军务、太子宾客、兵部尚书兼都察院右都御史毛伯温题。 （「参赞军务太子宾客兵部尚书兼都察院右都御史毛伯温题」，原空「伯温」二字，据明朱当■〈氵眄〉国朝典故本、清皇明修文备史本补。） 
　　据监督中哨军务、广西分守左江道、添注右参政翁万达呈：据委官督备龙、凭等处地方、驯象卫指挥使王良辅，会同太平府知府江一桂呈称：本年六月内节奉牌案备奉军门，缴问行委。职等传谕安南，审接夷目莫登庸，回报投降听处，情词是否真实？莫登庸始则忧危，继尚犹豫，似欲延缓我师。彼蒙军门亲临近边，相度便宜，分委监统诸军，水陆并进龙、凭、思陵，三哨连营列迭，威武振扬。兼且关隘谨严，谍使间发。 （「谍使间发」，「谍」原作「谋」，据明朱当■〈氵眄〉国朝典故本、清皇明修文备史本改。） 莫登庸遥度我兵压境，乃益汹惧，亟请出境降服，听候处分，情甚哀恳。职等禀，蒙军前于本年十月二十八日允。令彼国小目陈棐等恭诣念涯等营，蒲伏陈款。蒙示，十一月初三日，准其来降。职等乃预于镇南关近地开张幕府，高筑将台，俟候军前进止。至期，莫登庸素衣系组，躬率小目、耆、士人等，亦各以尺帛束颈，候于南关，恳要职等教以仪节。乃令于关楼之上设位演习。职等时于军前禀，蒙札兵去关里许，士卒无哗，军容严整，仪物备盛。乃于台上恭设龙亭，覆以黄幄，中立令旗令牌，前置香案。两广三司、副参、监统衙门并赍执，旗牌官分班列侍，传令开关。登庸暨其侄莫文明并小目、耆、士人等，由关道左脱履跣足，面北而跪。职等禀准，传遣生员谢天纵为解其组，及接受降本。登庸乃俯伏五拜三叩头。毕，伊侄并小目、耆、士人等，亦各以次降服如仪。合国夷民引领于彼国关口，若崩角稽首者，又不知其几万人也。少顷，登庸仍率其侄，并小目、耆、士，及槩国夷民，恭向军前俯伏再拜。 （「恭向军前俯伏再拜」，「拜」原误为「并」，据清皇明修文备史本、近人郑振铎辑玄览堂丛书本改。） 当蒙宣谕朝廷恩威，及军门号令，姑容戴罪还国，待为转奏，赐不以死。登庸复俯伏再拜，称谢回还。讫，随蒙监统诸司按临关界，登庸仓惶脱履跪迎，俯伏再拜。蒙面谕，两广、云南恐有法外奸细，并玩法土官，乘机吓诈，及生事造言者，宜一切勿听。我天朝正大之体，军门严明之法，汝宜知之等语。登庸跪听毕，又俯伏再拜，叩头而谢。职等仍传令闭关，收兵回营。 
　　其伊侄莫文明，并小目从人许三省、阮简清、阮延祚、杨谏等共二十八人，莫文明代赍发庸降本一通；小目阮如桂、杜世卿、邓文值等另具降本一通， （「小目阮如桂杜世卿邓文值等另具降本一通」，「阮如桂」原误为「阮加桂」，据下文改。又「邓文值」，明朱当■〈氵眄〉国朝典故本、清皇明修文备史本均作「邓文直」。） 俱经禀，蒙委官押送，前赴钦差军门投递。并将彼国申文结状一样二十本，各另缴报，及组一条封缴。本道外为照：夷目莫登庸，枭雄狙诈，恃险乘危，僣号纪元，妄自尊大，父子相继，今且二十余年矣。 （「今且二十余年矣」，「今」原作「命」，据明朱当■〈氵眄〉国朝典故本、清皇明修文备史本改。） 一旦躬率国人投降乞死，情词卑顺，似出忠诚。 （「似出忠诚」，「忠」原作「中」，据明朱当■〈氵眄〉国朝典故本、清皇明修文备史本改。） 实由我皇上圣德懋昭，神武于赫；钦差大臣吁谋远算，运用不穷；而监统诸司又皆戮力同心，动作有纪。兵方陈而未加，粮已集而不费，乃能使远夷稽颡欵塞，自缚乞哀。考之前古，夷狄虽有投降，未闻若是其恭顺者也。以此而书之，史册固足以传播当时，昭示来代。且于我成祖之烈为有光焉。职等得于目睹，喜幸不胜。如蒙伏乞转达军门，拟议具奏，为此今将前项缘由，并夷目登庸及小目、耆、士阮如桂、阮经济等申文结状，理合呈乞施行。 
　　据此，随看得莫登庸申为投降，乞恩宥罪事。内称：登庸荒徼细氓，限于知识。然每遥瞻北极，光被南邦，天清地宁，海安河润，登庸仰知中国有圣人久矣！况天威震动之下，而有阳春骀荡之仁，惧感交并，曷可云喻。登庸窃惟先国主黎氏未运，迍邅相继沦丧，及至黎懬摄国未几， （「及至黎懬摄国未几」，「黎懬」原作「黎虑」，据明史卷三二一安南传、玄览堂丛书本及本卷下文改。） 亦遘危疾。临终仓卒之时，苟从夷俗，暂以国事付之于登庸，登庸又付其子方瀛。 （「登庸又付其子方瀛」，「方瀛」原作「方??羸」，据明史卷三二一安南传、玄览堂丛书本改。下文径改，不再出校。） 未及奏请，委涉擅专。虽君门万里，难于上闻，而罪实滔天，岂容自昧。嘉靖十七年，登庸父子谨遣阮文泰等赍表丐降，并祈处分，俱出诚心，别无虚诈。但积诚未至，不能上动圣心。夙夜忧危，靡遑宁处。 
　　嘉靖十九年正月二十五日，登庸子方瀛不幸遘疾而亡。国人狃于旧习，欲以方瀛长子福海代领其众。登庸虑前误相授受，义已不安，今若再狥所请，负罪益重，无以自解。以此，登庸与长孙福海惟执共以俟朝命。 
　　顷者，大将专征，重兵压境。登庸犹圈家，何足以当？惟是，国人亦危朝夕。幸见军门檄问，备奉天言慈渥无涯，拊膺流涕。窃念登庸有罪，黔首无辜，圣慈不忍以登庸之故而骈戮羣黎，登庸何幸以羣黎之故而槩存残喘。已于国内北望嵩呼，率同小目阮如桂、杜世卿、邓文值，耆人黎烇、阮总、苏文速，士人阮经济、杨惟一、裴致永等， （「士人阮经济杨惟一裴致永等」，「杨惟一」原作「杨继一」，据明朱当■〈氵眄〉国朝典故本、清皇明修文备史本及本卷下文亦有作「杨惟一」之处改。下同，不再出校。） 于嘉靖十九年十一月初三日恭候南关，组系出境，诣幕庭而稽首，输中欵以投降。登庸本欲躬自赴京，瞻天请死，缘以衰老不堪匍匐。 （「缘以衰老不堪匍匐」，原脱「缘」字，据明朱当■〈氵眄〉国朝典故本、清皇明修文备史本补。） 长孙福海方在丧次，不可远离。登庸谨遣亲侄莫文明并先国主旧臣许三省、阮简清、阮延祚等诣阙待罪，亦以见登庸父子往年降表委系畏威怀德，不敢有饰诈之心。伏望矜宥，俾获自新。其土地人民皆天朝所有，惟乞俯顺夷情，从宜区处，使登庸得以内属，永世称藩。及比照列藩事体，岁领大明一统历书，刊布国中，共奉正朔，则莫大之幸也！ 
　　虽登庸先国丁氏、陈氏、黎氏递相沿袭，称号纪元，登庸悔悟之余，固知其不可，已经严戒国人，一切革除，听候新命。岂敢仍蹈往谬，自速天诛。 
　　比者登庸闻广东钦州知州林希元奏称，如昔、贴浪二都，澌凛、金勒、古森、了葛四峒系钦州故地，果如所称，唯命是听。 
　　其本国先年缺贡，应合类补及，以后年分，续贡方物。登庸不敢遽以为言者，以方在罪中，求免一死尚恐不得耳。 
　　又登庸与国人欲照先朝故事，备辨代身金银人献上。亦虑唐突，惟以投降听处，实情具奏。若天朝原赐本国王印信，登庸止宜谨守，不敢擅用，伏望垂察。登庸不胜战栗之至，为此理合备申，伏乞转达施行，等因。 
　　又看得小目阮如桂、杜世卿、邓文值，耆人黎烇、陈氲、阮总，士人阮经济、杨惟一、裴致永等，申为恳乞天恩俯赐生全事。内称：「窃惟普天之下，莫非王土；率土之滨，莫非王臣。如桂等国人，虽处荒隅，实赖覆冒方得并生。但去天独远，国中往往多难。正德、嘉靖年来，逆臣陈暠、陈升、郑绥、杜温润等， （「逆臣陈暠陈升郑绥杜温润等」，「郑绥」原作「郑缓」，据清皇明修文备史本、玄览堂丛书本及明史卷三二一安南传改。） 迭遘乱谋，逼胁国弁， （「逼胁国弁」，「国弁」原作「弃国」，据明朱当■〈氵眄〉国朝典故本、清皇明修文备史本改。） 黎晭遇害，黎譓播迁，宗氏沦亡，独存黎懬摄国。未久，亦以病终。地方扰攘，生民涂炭，至此极矣！其时，莫登庸讨平诸逆，委有功劳。然土地人民皆天朝所畀，懬以授之，登庸受之又私其子。未及请命，罪复何言。如桂等国人亦因丧乱流离之后，虑恐不逞之徒复蹈暠等往辙，祸且不已。乃仓卒为求生之计，自择其主，私相推戴，实出无知。其罪亦与登庸同也。后因道路阻绝，关禁谨严，虽屡具情词恳求，无由上达，罪状益深。致蒙天威震怒，命阃专征。 
　　前年，军门移檄本国，登庸父子恐惧不宁，谨已上表乞降，未蒙俞允。兹者复勒大将统握重兵，势如雷霆，声震蛮峤，自分必然虀粉无复孑遗矣。讵意曲蒙恩宥，容令输情。监统委官压境宣谕，合国之人皆相对涕泣，扶老携幼祗候军门，愿同登庸束身降服。所幸不死，是父母之恩，天地之赐也！感戴欢忻，岂有穷极。如桂等又惟民不能自治，事必先正名。名不正，则事无所摄；事无所摄，则羣然而争，涣然而离者，莫之禁也。欲免乱亡，其可得哉？今天朝既赐登庸与国人以更生矣，若使终于乱亡，则圣明之心必有所不忍者。以此，如桂等又有拳拳之私欲渎圣听，以为终始生全之地。登庸自管事以来，稍知绥辑一国，旄倪幸得苏息。今且畏威悔罪，与其长孙福海共候朝命，不敢因袭旧弊，擅自摄国，及已戒饬目民， （「及已戒饬目民」，「饬」字原作「饰」，据清皇明修文备史本、玄览堂丛书本改。） 不复仍前妄称号矣。窃惟登庸祖孙诚负重罪，但今实已省悔，又颇为夷情所归。然非仰籍圣恩畀之名色，何以约束国人，使不为乱。若郑惟憭所称黎宁者，实系阮涂之子，黎氏委果无人。登庸已于国都为设香火，以存黎氏之祀，若果真系黎氏子孙，合国黎民岂容登庸欺蔽。伏望圣慈垂察，矜怜远方生灵，俯顺夷俗，赐登庸以新命，俾得管摄夷民，世世称藩。如桂等亦保有残生，永为藩民。则天朝生育之恩，当与天地相为无穷矣！如桂等幸甚，一国幸甚！为此，今将前项缘由，理合备申，伏乞转达」等因。 
　　又看得小目阮如桂、杜世卿、邓文值、黎伯骊、邓永寿， （「又看得小目阮如桂杜世卿……」，「杜世卿」原脱「杜」字，据明朱当■〈氵眄〉国朝典故本、清皇明修文备史本补。） 耆人黎烇、陈氲、阮总、苏文速、裴公辅，士人阮经济、杨惟一、裴致永、吴福星、谢询等， （「士人阮经济杨惟一……谢询等」，「谢询」，明朱当■〈氵眄〉国朝典故本、清皇明修文备史本均作「谢狥」。） 结状为输情事。内称：「阮如桂、黎烇、阮经济等，结得本国夷目莫登庸委的畏威服罪，先今乞降听处。表本俱系实情，并无饰诈；合国人民亦无异词。如虚，甘受诛戮」等因。 
　　据此，会同统督本哨、镇守广西地方副总兵张经，广东布政司左布政使杨铨，广西布政司左布政使祝续，广东按察司按察使欧阳席，广东布政司左参政张岳， （「广东布政司左参政张岳」，「左参政」原作「左布政」，参照下文改。） 广东布政司总理粮饷右参政萧晚， （「广东布政司总理粮饷右参政萧晚」，「粮饷」原作「粮赏」，据明朱当■〈氵眄〉国朝典故本、清皇明修文备史本改。下文照改，不再出校。） 监督海哨、广东按察司分巡海北道副使陈嘉谋，监督左哨、广西按察司分巡左江道副使郑宗古， （「监督左哨广西按察司分巡左江道副使郑宗古」，「郑宗古」原作「郑宁右」，据本卷下文及玄览堂丛书本改。） 监督右哨、广西按察司分巡右江道副使许路，广西布政司总理粮饷右参议陈茂义，统督左哨、分守柳、庆地方右参将李荣，广西都司掌印都指挥顾邦重、广东都司都指挥董廷玉，军门取用协助中哨、广东都司都指挥张輗，统督右哨、暂代分守浔、梧等处地方都指挥白泫议。照得安南国夷目莫登庸僣逆之罪，中外共知。往年提督都御史蔡经奉命征讨， （「往年提督都御史蔡经奉命征讨」，原空「经」字，据玄览堂丛书本补。） 经略诸所，便宜诞修文告。莫登庸父子亟遣目人赍执表状乞降听处，惧加兵也。圣人在上，明见万里。命下，该部题：差总督、参赞大臣授以阃寄， （「差总督参赞大臣授以阃寄」，「寄」原作「计」，据清皇明修文备史本改。） 一面勘处情伪，一面调度兵粮，示不杀降，不废武也。大臣镇临诸司，集议钱粮兵马，属已戒严。然犹不遽加诛， （「然犹不遽加诛」，「不」字原误为「下」，据明朱当■〈氵眄〉国朝典故本、清皇明修文备史本改。） 先遣檄问，词严义正，欲得其情，以为进止，遵宸算也。继以夷情自怀犹豫，乃分命监统张皇我师诸路连营，克期并发。登庸遂率国人束身投欵，畏天威也。观其所称方瀛病死，福海俟命，及愿去僣号奉正朔、归钦州四峒之地事，辞颇为恭顺。合国之人，又有并无异词结状。而登庸之组系出境，蒲伏迎降，及遣亲侄抱本入朝待罪，情亦恳切。其畏威怀德，诚有如各官所呈者。但称乞要内属称藩，岁领大明一统历日刊布国中，及称黎氏无人等项，事体关系重大，均乞军门裁处，职等未敢擅便，拟合会呈。为此，今将前项缘由，及莫文明等二十八人并莫登庸请降、投降申文结状，同抄白通国小目、耆人、士人降本，并登庸所系组一条，理合具呈，伏乞照详施行。 
　　据此，臣等看得前项事情委系重大，会行两广布、按二司，会同副参、都司等官，再行详议。去后随据两广左布政使杨铨、祝续，按察使欧阳席，左参政张岳，右参政萧晚、翁万达、林茂竹，左参议周延，右参议汪大受、陈茂义，副使陈大珊、陈嘉谋、徐??庭、韩楷、郑宗古、许路、朱良， （「副使陈大珊陈嘉谋徐??庭韩楷……」，「徐榳」原作「涂榳」，据明朱当■〈氵眄〉国朝典故本、清皇明修文备史本改。） 佥事刘廷范、李义壮、莫同、王宇、冯徽， （「佥事刘廷范李义壮……冯徽」，「冯徽」，明朱当■〈氵眄〉国朝典故本、清皇明修文备史本均作「马徽」。） 会同镇守广西副总兵张经，分守雷、廉、高、肇左参将高諠，分守琼州参将程鉴，分守柳、庆右参将李荣，都指挥佥事董廷玉、杨忻、顾邦重、白泫，军门取用原任都指挥同知张輗，议照莫登庸父子为恶罪状。先据黎宁、郑惟憭奏诉，该廷臣集议，数其十罪，法当诛戮。奏，蒙皇上赫然震怒，命将出师声罪致讨。方当举事之时，而登庸父子即已上表乞降，深自悔罪，愿以土地人民悉听处分。蒙提督衙门查照兵部原题，准事理具由，奏请该部复议。得夷情叵恻，词虽卑恳，意或诡秘，少涉于伪，即为所欺。伏蒙皇上特敕总督、参赞大臣受命专阃，会同提督军门布德宣威，案行两广、云南三司等衙门，积备粮饷、船马、器械，调集汉、达、狼、土官兵，以俟大举。且又檄问登庸父子，责其降意不诚。传谕彼国人民，使其协力讨贼。即今粮饷充盈，兵马四集，分列哨道，克期进讨。而方瀛未蒙天讨，已罹鬼诛。登庸悔艾愈深，情词愈切，自比圈豕，愿效牵羊，伏辕门以请死，表衷曲之无他。至于削去伪号，奉归侵地，俱出真实。此盖我国家大信素孚，天威远振。而军门揆文奋武，动中事机，故能收全功于樽俎，讫声教于海隅。旷古罕闻，于今独盛。其所乞请内属，永世称藩，岁领大明一统历书，共奉正朔，及献归黎氏原侵钦州四峒，均乞军门俯顺夷情，查照该部原题，奉钦依事理，悉为裁处施行。即所谓君之宗之，定经制，以整属其民， （「以整属其民」，原脱「属」字，据明朱当■〈氵眄〉国朝典故本、清皇明修文备史本补。） 匪疚匪赖，广式辟以疆理其土。庶足以慰远人向化之诚，昭王者无外之治。民夷奠安，万世永赖矣。拟合会案通呈。为此，今将会议过缘由具呈，伏乞裁处施行，等因。 
　　到臣议照安南自五代以来，丁氏、黎氏、李氏、陈氏皆据有其土，负险为固。我太祖高皇帝定天下之初，陈日煃首先纳款，获蒙褒封。其后，寖以衰微，为贼臣黎季牦所篡。我成祖文皇帝大兴问罪之师，俘季牦并其文党以献，求陈氏之后而不可得，乃郡县其地。未几，而简定、季扩、月湖、黎利相继叛乱。而黎利尤为背逆，中国调兵转饷，为之骚动者几二十年。我宣宗章皇帝不忍以炎徼无用之地久烦中国，姑示包荒，俾获内附。而利敢忘大恩，纪元僣号，其子若孙辄有二名：黎龙伪名浚，黎??牵伪名敬，黎璇伪名谊，黎滢伪名晭，黎掎伪名譓。的名以事神祇，伪名以事中国，习相悖谬，致成乱阶，竟至微弱。 
　　莫登庸以讨陈暠父子为功，渐积事权，因而窃据。我皇上统天立极，表正万邦。先年，以登庸之罪义所当诛，然犹命下廷臣，议行查勘，未遽加兵。登庸父子悔罪革心，亟遣头目来献国中州县之数，愿听处分，情词甚恭。皇上明见万里，谓或中有诡秘，未可尽信。复敕臣等，亲诣地方，从宜处置。如果束身待命，即便星驰奏闻。臣等遵奉敕谕，及钦依事理，整备兵粮，奉扬天讨。仍一面檄勘及悬赏格，以励彼国忠义之心。严纪律，以作我师勇锐之气。分遣监督统督等官， （「分遣监督统督等官」，原脱「统督」之「督」字，据明朱当■〈氵眄〉国朝典故本、清皇明修文备史本补。） 各领汉、达官军士兵，于两广缘边地方连营压境。其云南并湖、广、福建军马，亦行令整搠，以待师期。先声所震，势若雷霆。莫登庸与其国人愈加汹惧，乞降之诚恐终无以表见，乃束身款塞，恳称衰老，遣其亲侄抱本待罪，情愿奉正朔，去僣号，归所侵四峒之地，不敢踵黎氏谬习。臣等察其情辞委果恭顺，遵照钦依事理，待以不死，暂令回国，恭听处分。备行三司、副参等官会议。今既会同，似宜酌处。 
　　窃惟自古南夷创乱，类皆桀骜狙诈， （「类皆桀骜狙诈」，原脱「狙」字，据明朱当■〈氵眄〉国朝典故本、清皇明修文备史本补。） 凭恃险阻，势强则鸱张以梗化，力屈则鼠窜以全身。中间亦有稍识利害通款求附，止遣使奉表致其方物，如尉佗、黎桓者，以汉文帝、宋太宗之威，虽名为向服，未有褫衣自缚、扣求哀切如莫登庸今日者。 （「未有褫衣自缚扣求哀切如莫登庸今日者」，「切」原误为「功」，据明朱当■〈氵眄〉国朝典故本、清皇明修文备史本改。） 昔苗民逆命，舜命俎征。及其来格，则从而分比之。分比云者，谓分别种类，明立界限，使之有所约束，以遂其生。盖不如是，势必复致争乱。而吾所以??亟育化生之仁，亦有所壅阂而不能全。此帝王之待夷狄，所以为义之至而仁之尽也。伏惟皇上，德符舜、禹，功光祖宗，神武之威，藏于不杀，显比之化，溥于无私。是以先声丕振，而黠酋震惊；一矢不遗，而蛮邦底定。盖已收有苗来格之功，宁可无虞庭分比之政。 
　　所据莫登庸并小目、耆、士人等，乞要内附称藩，岁领大统历日，补足节年贡物等项。相应遵照原奉钦依，悉为议处。臣等查得安南自汉、晋以后，虽称内附，然夷獠之俗，瘴毒之气，终不宜于中国。大率数岁一乱，乱必连结党类，倾陷杀戮。又必数岁而后定。昔张辅以十余年劳费仅得数年，郡县叛者相继，卒归于夷。此其明验也。参酌前世利害，莫若外而不内，以夷治夷，庶为稳便。如以莫登庸有罪投降，未宜轻授爵土，伊孙莫福海见今待命，傥蒙矜宥，或可别与都护、总管等项名色，如汉、唐故事。每年行广西布政司颁给大统历日，今赴镇南关祇领先年所缺贡仪，查照补足。以后年分，照常举行。其钦州澌凛、古森、了葛、金勒四峒，行令原为安南事添注参政、副使等官，查照原额，编入钦州版籍，仍量优恤三年，以后一体粮差。其先后差来夷使，事毕放回。此正所谓以夷治之者也。 
　　但恐议者尚以黎氏为疑。臣等窃伏思惟，黎利倡乱，阻兵陷没郡县，杀败官军，大将如柳升，大臣如陈洽，皆死于利之手。其余官吏戍卒不能自拔者，悉遭荼毒。臣等至今言之，尚为痛心。我宣宗特以生灵之故不欲穷兵， （「我宣宗特以生灵之故不欲穷兵」，原脱「穷」字，据明朱当■〈氵眄〉国朝典故本、清皇明修文备史本补。） 而姑与之耳。 （「而姑与之耳」，「姑」字原作「故」，据明朱当■〈氵眄〉国朝典故本、玄览堂丛书本改。） 今莫登庸之罪，既与黎利之猾夏者不同，而一闻天声，遂匍匐请死，亦与黎利之屡抗王师者又为有间。黎利既蒙宽贷，则登庸似应未减。 （「则登庸似应未减」，「未」原作「末」，据明朱当■〈氵眄〉国朝典故本、清皇明修文备史本改。） 至若黎宁虽自称为黎利子孙，然臣等节据诸司查勘踪迹，委的难明。郑惟憭一向潜住该国上、下朗石林州峒寨附近。广西土官地方，黎宁面貌初不相识，故或称黎宁，或称黎宪，或称光绍， （「或得光绍」，「光绍」原作「光照」，据明朱当■〈氵眄〉国朝典故本、清皇明修文备史本改。） 或称元和，或又以为阮涂之子， （「或又以为阮涂之子」，「阮涂」原作「阮淦」，据明朱当■〈氵眄〉国朝典故本、清皇明修文备史本改。） 或又以为郑氏诈称。而近据云南布政司开报，会审夷人郑垣口词，称漆马江峒虽有黎宁，而来历宗派不可得详。所列事情、年貌，又与郑惟憭原报互异，俱难凭据。臣等以为今所处分，系我天朝安边境驭远夷之大策。其操纵予夺，不宜以逋贼之子孙而为前郄。但黎氏自修贡以来，已蒙列圣宽宥。若其遗裔尚存，似宜体恤。合行云南抚镇等官查勘。果有可据，别无异同，听令仍于漆马江居住。见在所有地方俱属管束，或量与职事，径属云南。若非黎氏子孙，置而勿论。其郑惟憭即于广东所属随宜安插，量给田宅，不致失所。如此处分，庶为曲尽。但事体关系重大，臣等一时之见未敢遽以为然。如蒙乞敕该部会议，上请取自圣裁，使大疑以决，大事以定，华夷内外自是可晏然无事矣。 
　　臣等猥以菲才，叨承重寄，夙夜图念兵事， （「夙夜图念兵事」，「夙」原作「风」，据明朱当■〈氵眄〉国朝典故本、清皇明修文备史本改。） 进止颇审机宜。 （「进止颇审机宜」，「止」原作「直」，据明朱当■〈氵眄〉国朝典故本、清皇明修文备史本改。） 昨因莫登庸降，宣谕德意，不但夷民欢忻鼓舞，而我之三军万姓，以至徭、伶、僮、僚， （「以至傜伶僮僚」，「僚」字原作「欵」，据明朱当■〈氵眄〉国朝典故本、清皇明修文备史本改。） 莫不同声欢呼。如和气发动， （「如和气发动」，「如」字原作「知」，据明朱当■〈氵眄〉国朝典故本、清皇明修文备史本改。） 百物咸熙。实由我皇上圣武昭布，文德诞敷。动之斯和，不行而至。盖不待斩将搴旗之功，而自着威远宁迩之绩。真可超越百王，彰示来世者也。而勋辅大臣赞密勿之谟，礼、兵二部集众思之益，上下同德，虑出万全，肤功之奏夫岂无。自臣等亦惟仰遵庙算，黾勉从事，岂敢言劳。除将莫登庸抱本侄莫文明并小目、耆、士许三省等，另差官管押赴京开坐具奏，及将莫登庸自缚组一条发仰南宁府贮库，并查效劳大小官员，另行分别具题，等因。与同提督两广都御史蔡经各会本具题。 
　　奉圣旨：「这驰奏安南事情，兵部便看议停当来说。钦此！」钦遵，抄出送司，卷查原行事理，相同案呈到部。看得参赞军务、太子少保、兵部尚书兼都察院右都御史毛伯温等会题，称安南国夷目莫登庸投降备细缘由，乞敕该部会议，上请取自上裁。及称除将莫登庸抱本侄莫文明并小目从人许三省等另差官管押赴京，并查效劳大小官员另行奏请，各一节为照。夷酋莫登庸，窃据炎荒，罪恶深重，王法不容，天讨必诛。于时臣等中外臣工意见浅昧，惟我皇上断自宸衷，刻期南征，故天威所被，将领戮力，义旅方张，夷酋系颈。允协宣皇之心，有光成祖之烈。所据各官具题前因议处详尽，但事体重大，况莫文明等并降本尚未到京，臣等遽难议拟，合无候莫文明等并降本至日，臣等会集五府六部、都察院、通政使司、大理寺，并六科、十三道掌科掌道官， （「并六科十三道掌科掌道官」，明朱当■〈氵眄〉国朝典故本、清皇明修文备史都无「掌科掌道」四字。） 将前项事宜逐一议处，上请伏候圣裁。庶众议佥同，事体稳便。缘系遵奉明旨：以议处安南，及奉钦依：「这驰奏安南事情。兵部便看议停当来说。」事理未敢擅便等因。嘉靖二十年二月初九日，少保兼太子太保、本部尚书张瓒等具题。 
　　本月十一日，奉圣旨：「是。钦此！」钦遵，抄出送司，案呈到部。拟合通行会议。为此除外合用揭帖，会议施行须至揭帖者。 
　　兵部等衙门尚书等官张瓒等题为遵奉明旨，以议处安南。奉圣旨：「这事情，你每既会议，安南国着革作安南都统使司，莫登庸授与做都统使，赐从二品，衙门、银印仍与世袭。其十三路地方，就照原籍，各置宣抚司，设宣抚、同知、副使、佥事各一员，听都统使管辖，差遣朝贡。其余各境大小官员， （「各境大小官员」，「官员」原作「官属」，据明朱当■〈氵眄〉国朝典故本、清皇明修文备史本改。） 听彼处从宜建置，统属人民。前黎氏僣拟中国制度，都着改正回避。献还四峒地方，原系我边甿，准收入版图，还行与两广巡抚衙门，好生优恤投降人等，罪都赦了。莫文明准赏素纻丝一袭、彩段二表里。阮文泰等彩段一表里。许三省等纻丝一表里。事完，即日遣回。贡仪，御前、东宫照旧。彼地户口、钱粮，不必册奏，其余依拟。」 
 
