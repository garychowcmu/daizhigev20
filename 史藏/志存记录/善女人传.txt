善女人传

善女人传　　（清）彭际清 述 

　　●题善女人传偈 

　　菩萨戒优婆塞　彭际清　述 

　　我观诸世闲　　常自寂灭相　　云何幻化中　　乃生男女根　　譬如太虚空　　捏目出狂华　　是华不可取　　从汝妄想生　　妄想入轮回　　劫劫自缠缚　　一念忽自觉　　了妄本无从　　虚空亦强名　　狂华竟何有　　佛昔呵女人　　具足诸妖秽　　其有染著者　　患乃甚牢狱　　如何世闲人　　彼彼互贪爱　　负重没淤泥　　至死不得出　　又如蚁循环　　不离一磨地　　我今发苦口　　普劝诸女人　　了知受生因　　贪爱为其本　　本从贪爱生　　复从贪爱死　　正尔贪爱时　　念念常灭尽　　自身且不有　　何况他人身　　从今发大心　　归命无上士　　常转大乘经　　如说勤修行　　其有过量人　　爆破无明惑　　顿入佛知见　　渐净诸余习　　更有异方便　　专念阿弥陀　　托质妙莲华　　疾得不退转　　诸经具开演　　诸祖共提持　　惟彼女中豪　　获是清净果　　如何大丈夫　　甘作行尸肉　　我今述此传　　辗转广流通　　普劝诸有情　　永断轮回本　　南无佛陀耶　　同生极桨国 

　　●善女人传发凡 

　　传居士者。不列人王。原以九五之尊。不得下伍臣庶。其宏护三宝。深契一乘者。具载列代史书及佛祖统纪中。事迹昭然。不须繁述。至累朝妃后。虽体近至尊。然无成代终。义均臣道。又其事迹。多在显晦之闲。故于此书。表而出之。以为居高者劝。 
　　佛祖统纪载隋独孤皇后。虔修净业。临终异香满室。光明如云。向西而去。予考隋书。称后性妒忌。有宫人得幸者。阴杀之。夫慈心不杀。为净业第一。杀业不除。安望往生。又其事未详所出。恐系流传之误。削之。 
　　叶小鸾事迹近神异。而其理至常。无可疑者。且舍仙趋佛。慧力卓然。审戒答辞。真实忏悔。或仅以六朝俪语当之。失其旨矣。至其自度度人。一以割爱为本。擒贼擒王。具有丈夫作略。有志出世者。于此急须著眼。 
　　诸书所载。感应事迹。每经引用。递有增加。寖失其本。今一以原书为据。但削其繁文。易其俚句。俾毋伤体要而止。若乃文过其质。以伪乱真。蹈稗官小说之习。吾所不敢。 
　　传中所采。如冥祥记。报应记。净土节要诸书。俱未见完本。杂出于太平广记。琅环记中。今悉标原书之名。识所自也。其他可以类推。 
　　宗门言句。俱从自性中流出。非思量分别之所能解。阅者于此有疑。但当深参力究。自有契入。不可便怀退息。或强生证解。误谤般若。永断善根。所关非细。慎之慎之。 

　　●善女人传目录 

　　卷上 

　　杨苕华　　纪氏　　魏氏女　　罗屿妻费氏　　丁贵嫔　　王氏　　窦夫人豆卢氏　　博陵县君崔氏　　烽子母（宋衎妻杨氏王从贵妹）　　庞行婆（灵照）　　煎茶婆　　郑十三娘　　平田嫂　　卖饼婆　　凌行婆　　李行婆　　台山婆　　何轸妻刘氏　　姚婆　　温静文妻　　烧庵婆　　陈道婆　　钟离夫人任氏　　越国夫人王氏　　陈媪　　袁媪　　陈媪　　于媪　　王氏　　空室道人　　俞道婆　　觉庵道人　　明室道人　　寂寿道人　　善化婆　　张夫人黄氏　　秦国夫人计氏　　广平郡夫人冯氏　　吴氏　　龚氏　　张氏女　　郭氏　　施氏　　王氏　　王百娘　　邹氏　　李氏　　朱氏　　程氏　　王宜人陆氏　　项媪　　沈氏　　钟婆　　梁氏女　　黄婆　　崔婆　　陶氏　　李氏　　盛媪　　黄媪　　王氏女　　楼氏　　朱媪　　裴氏女　　孙媪　　秦媪　　蒋十八妻　　沈媪　　孟氏　　陈氏　　胡媪　　周氏　　李氏女　　王迪功妻　　蒋氏女　　郑氏　　周婆　　张夫人　　三空道人　　陈氏女 

　　卷下 

　　仁孝徐皇后　　夏云英　　周氏女（裴应举女）　　王安人张氏　　陶氏　　薛氏　　方氏　　陶氏　　徐氏　　许氏妇　　于媪　　王氏　　潘氏　　朱氏　　叶女氏　　彭山圣姑　　毛珏龙　　黄淑德　　王素娥　　施氏　　常氏女　　张氏　　祝氏（陈氏龚氏）　　张太宜人金氏　　黄氏仆母　　杨选一妻　　钟氏　　吴氏女　　卢氏　　叶小鸾　　唐氏　　费氏　　李氏　　严氏　　黄太宜人李氏（范氏）　　刘淑　　吴氏　　闻氏女　　陈妪　　吕童女　　龚氏　　徐氏　　张寡妇　　陆寡妇　　杨氏　　江氏　　超一子　　胡氏　　徐太宜人　　王氏　　凌氏（朱氏）　　余媪　　谢贞女　　顾天瑞妻陆氏（俞氏）　　曹氏　　杨媪　　施贞女　　陶善 

　　●善女人传卷上 

　　知归子曰。自汉以上。传列女者。大都以妇顺为先。至其后而卓绝瑰异之行乃闲出。推其志节。皎如冰霜。殆将乘罡风。御颢气。而翱翔乎清都者耶。夫诚欲断生死流。登涅槃岸。必当栖神寂泊之场。高蹈人天之表。是非夙植净因。坚固誓愿者。未有不退然自画者也。予既集居士传。已而为二女子授诸大乘经。因续采古今诸善女人得入法流者。凡百三十许人。合为传。授二女子。俾传而习之。 

　　杨苕华 

　　晋东莞杨德慎女也。少有才貌。许字同郡人王晞。未及行。苕华父母相继没。晞亦丧母。忽悟无常。即舍俗出家。改名僧度。苕华服毕。乃与度书。谓发肤不可毁伤。宗祀不可顿废。宜顾世教。改远志。佐盛明之代。休祖考之灵。慰神人之愿。并赠诗五章。其一云。人生一世间。飘若风过牖。川上有余吟。日斜思鼓缶。清音可娱耳。滋味可适口。罗纨可饰躯。华冠可耀首。安事自翦削。耽空以害有。不道妾区区。愿言恤尔后。度答书云。夫事君以治一国。未若宏愿以济万邦。事亲以成一家。未若宏道以济三界。但吾德不及远。未能兼被。以此为愧。然积篑成山。亦冀从微之著也。且被袈裟。振锡杖。饮清流。味般若。虽王公之服。八珍之膳。铿锵之声。炜耀之饰。不与易也。若能悬契。则同期于泥洹矣。又报诗五章。以申己志。苕华感悟。亦秉道以终身焉（高僧传）。 

　　纪氏 

　　句容葛济之妻。刘宋时人也。济之为稚川后。世学仙术。纪氏独心乐佛法。存诚不替。一日方织。仰首见云日开朗。空中清明。忽有宝盖幡幢。自西方来。中拥一如来。金色晃耀。照彻云表。纪氏停梭谛观。中怀踊跃曰。经说无量寿佛。此其是耶。便头面作礼。仍引济之指示佛处。济之但见半身。及诸幡盖。俄而隐没。于时乡里老幼。咸共睹闻。从而归佛者甚众（冥祥记）。 

　　魏氏女 

　　梁郡人。其父兄皆修净业。女亦笃志往生。无何化去。七日复苏。即升高座。诵无量寿经。既毕。下启父言。儿去。便往无量寿国七宝池中。儿及父兄。各有一大莲华。当生其内。惟母独无。不胜此悲。故来相报。语讫而瞑。母自是亦奉法焉（冥祥记）。 

　　罗玙妻费氏 

　　寗蜀人。宋寗州刺史悦之女也。费氏少奉佛法。诵法华经数年。尝得心疾。垂绝。语所亲曰。吾诵经勤恳。宜有善祐。不遽死。既绝。复苏。自言见佛从牖间。垂手摩其胸。霍然病起。一堂男女。悉睹金光照室。异香馥然。玙从妹时来省疾。见是灵应。发深信心。终身斋戒。每以此事。化诱子侄焉（述异记）。 

　　梁丁贵嫔 

　　名令光。谯国人。生于樊城。有神光满室。故以光名。相者云。此女当大贵。齐永泰中。梁武帝临襄阳。闻而纳焉。时年十四。郗后性猜刻。贵嫔小心祗敬。未尝有过谪。生子统。是为昭明太子。武帝即位。拜贵嫔。位在三夫人上。居显阳殿。贵嫔姓仁恕。接驭群侍。皆得其欢心。不好华饰。器服无珍丽。及武帝宏佛教。贵嫔奉而行之。屏绝荤血。受戒日。甘露降于殿前。武帝所立经义。皆得其指归。尤精维摩诘经。所受供赐。悉以充法事。普通七年薨。谥曰穆（梁书）。 

　　王氏 

　　隋时人。薛翁妻。僧顶盖母也。读诵诸经。勤修忏法。志求净土。唐贞观十一年。有疾。勤恳弥至。俄见床前有赤莲华。大如五斛瓮。已又见青莲华。充满一室。阿弥陀佛。观音。势至。降临空中。其孙大兴侍侧。见佛身高大。迥出二菩萨上。良久乃隐。而王氏逝矣（续高僧传）。 

　　窦夫人豆卢氏 

　　唐芮公宽之姊也。适陈国公。素修福业。初诵金刚般若经。至卷末。未尽一纸。忽苦头痛。就寝。益甚。夫人自念傥死。遂不得终经。因起坐。令婢取火。久之不得。夫人方叹惋。忽见有火自阶入堂。直至卧内。去地三尺许。光明若昼。夫人惊喜。取经诵之。便竟卷末。头痛亦愈。有顷。家人然烛至。其光即灭。自此日诵五遍以为常。后芮公将死。夫人往视。芮公谓曰。姊以诵经之福。当享长寿。生好处也。夫人年八十而终（法苑珠林）。 

　　博陵县君崔氏 

　　太原王处廉妻也。处廉官终汾州司马。徙家蒲州河东。长子维。官至尚书右丞。次子缙。代宗朝为宰相。初河东僧普寂者。传神秀之道。神秀既卒。诏普寂统其众。开元中。奉敕居都城。严重寡言。梵行纯白。封大照禅师。崔氏从学佛法。精勤修习。维因于蓝田县辋谷。筑堂奉母。既没。维表请施庄为寺。云臣母故博陵县君崔氏。师事大照禅师。三十余岁。褐衣蔬食。持戒安禅。乐住山林。志求寂静。臣遂于蓝田县营山居一所。草堂精舍。竹林果园。并是亡亲宴坐之余。经行之所。臣往丁凶衅。当即发心。愿为伽蓝。永劫追福。又属元圣中兴。群生受福。臣至庸朽。得备周行。无以报恩。将何答施。愿献如天之寿。长为率土之君。惟佛之力可凭。施寺之心转切。敢以私情。冒触天听。伏乞施此庄为一小寺。兼望抽诸寺高行僧七人。精勤禅诵。斋戒住持。上报圣恩。下酬慈爱。无任恳款之至。诏从其请。寺名清源。崔氏墓在其西（唐书王右丞集陕西志）。 

　　烽子母者 

　　丰州人也。永泰中。烽子陷西蕃。母日诵金刚经。祷于佛前。愿子生还。烽子得近赞普子。为之执纛。一日赐与酪肉。悲泣不食。问其故。云。家有老母。夜频梦见不得归省。是以悲耳。赞普子怜之。因私语之曰。蕃法严。无放还例。我与汝马二匹。汝从间道遁归可也。烽子得马驰骋。马力竭死。遂徒行。夜走沙碛中。为刺伤足。痛甚。忽风吹纸卷过其前。取以裹足。创痛顿平。母一日取经。忽裂去数幅。及子还家。脱裹创纸。视之。则裂去之经也。皆大惊叹以为神。宋衎妻杨氏者。江淮人也。衎为盐铁院书手。有押纲者邀与俱北。其妻阻之。不从。猝遇暴风。舟尽覆。衎入水。得一束藁。乘之达岸。抱囊谢曰。吾之余生。尔所赐也。负而归。行数里宿一店。及旦。解藁曝之。中有一竹筒。开之。则金刚经在焉。有一老母谓曰。此汝妻所诵经也。衎还家具言其事。妻曰。信。自君行后。即顾人书此经。持诵甚力。比来失去者已十日矣。内有讹字。别请一僧注入。尚可验也。启经视之。果然。遣人复诣河滨。迹店与老母。都无有矣。其后数岁。相国郑絪为东都留守。召衎及妻。询以始末。因求其经。供之府中。官其男。月给钱五千。贞元中。又有王从贵妹者。公安人。常持金刚经。未嫁也。忽暴死。埋之三日。家人省墓。闻呻吟声。发视面如生。鼻间微有气。遂舁归。数日能言。云冥官以女有持经功德。故放还。从贵为人道之如此（酉阳杂俎报应记）。 

　　庞行婆者 

　　襄阳居士襄蕴妻也。居士自参石头。深达祖道。已而还家。为妻子说法。婆与女灵照。一时顿悟。机锋迅捷。一日婆入鹿门寺设斋。维那请意旨。婆拈梳子插向髻后。曰。回向了也。便出去。丹霞来访居士。见灵照方洗菜。丹霞问居士在否。灵照放下菜篮。敛手而立。丹霞又问。灵照提篮便行。归呈似居士。居士曰。赤土搽朱奶。居士与灵照同卖漉篱。居士下桥扑地。灵照亦随倒。居士曰。作么。灵照曰。见爷倒地。特地相扶。居士将入灭。谓灵照曰。视日早晚。及午以报。灵照出户遽报曰。日已中矣。而有蚀也。居士避席临窗。灵照乃据榻趺坐而逝。居士拾薪燔之。顷之亦逝。或走告婆。婆曰。这痴女儿与无知老汉。不报而去。何忍也。因住告子。子方劚劚=畬。释锄应曰。嗄。视之立而化矣。茶毗毕。婆遍诣乡闾告别。不知所终（传灯录庞居士语录）。 

　　煎茶婆者 

　　不知何许人也。麻谷南泉偕一僧将之径山。路与婆遇。问径山路向甚处去。婆曰。蓦直去。麻谷曰。前头水深。过得否。婆曰。不湿脚。又言。上岸稻得与么好。下岸稻得与么怯。婆曰。总被螃蟹吃却也。又言。禾好香。婆曰。没气息。问婆住甚处。婆曰。只在这里。三人至店。婆煎茶一瓶。携盏三。谓曰。和尚有神通者。即吃此茶。三人相顾间。婆曰。看老身自逞神通去也。即拈盏倾茶而去（传灯录）。 

　　郑十三娘者 

　　不详其里居。年十二。随一师姑。参大沩禅师。师问这师姑甚么住处。姑云。南台江边住。师喝出。又问郑在甚处住。郑近前叉手而立。师再问。郑云。已呈似和尚了也。师云。去。郑到法堂。师姑云。十三娘寻常道会禅。今日被大师问著。却总无语。郑曰。苦哉苦哉。作这个眼目。也道我行脚。脱取衲衣来。与十三娘著。郑后举似罗山。云。某甲恁么祗对。还得平稳也无。罗山云。不得无过。郑云。过在甚处。罗山叱之。郑云。锦上添花。保福与甘长老访郑。坐定。即问承闻十三娘参沩山是否。曰是。保福云。沩山迁化。向甚处去。郑起身近床而立。甘曰。闲时说禅。口似悬河。何不道取。郑曰。鼓这两片皮。堪作甚么。甘曰。不鼓这两片皮。又堪作甚么。郑曰。合取狗口（传灯录）。 

　　平田嫂者 

　　平田岸禅师之嫂也。临济访岸。路遇嫂在田使牛。临济问平田路向甚处去。嫂打牛一棒。曰。这畜生到处走。路也不识。临济又问平田路向甚处去。嫂曰。这畜生五岁。尚使不得。临济心语曰。异哉此人。便有抽钉拔楔之意。及见岸。岸问曾见我嫂也未。临济曰。已收下了也（传灯录）。 

　　卖饼婆者 

　　不知何许人也。德山鉴禅师。初讲金刚经。著青龙疏抄。闻南方禅席颇盛。意甚不平。将往化导。遂担疏抄出蜀。路过澧阳。逢婆卖饼。遂买饼点心。婆问担何书。云青龙疏抄。问讲何经。曰金刚经。婆曰。我有一问。你若答得。施与点心。若答不得。且别处去。经言。过去心不可得。现在心不可得。未来心不可得。未审上座点那个心。师无语。遂往龙潭。参信禅师。顿悟心要。取其疏抄焚之（传灯录）。 

　　凌行婆者 

　　不详其里居。尝参浮杯禅师。问尽力道不得的句。分付阿谁。师曰。浮杯无剩语。婆曰。未到浮杯。不妨疑著。师曰。别有长处。不妨拈出。婆敛手哭曰。苍天中更添冤苦。师无语。婆曰。语不知偏正。理不识倒邪。为人即祸生。后有僧举似南泉。南泉曰。苦哉浮杯。被这老婆摧折一上。婆闻而笑曰。王老师犹少机关在。僧澄一过婆。问如何是南泉犹少机关在。婆乃哭曰。可悲可痛。澄一罔措。婆曰。会么。澄一合掌而立。婆曰。伎死禅和。如麻似粟。澄一举似赵州。赵州曰。我若见这老婆。问教口哑。澄一曰。未审和尚怎生问他。赵州便打。澄一曰。为甚却打某甲。赵州曰。似这伎死汉。不打何待。连下数棒。婆闻而笑曰。赵州合吃婆棒。或以告赵州。赵州哭曰。可悲可痛。婆闻合掌叹曰。赵州眼光。烁破四天下。赵州遣僧往问。如何是赵州眼。婆乃竖起拳头。僧回以告赵州。赵州作偈曰。当机觌面提。觌面当机疾。报汝凌行婆。哭声何得失。婆答偈曰。哭声师已哓。已晓复谁知。当时摩竭国。几丧目前机（传灯录）。 

　　李行婆者 

　　不详其里居。尝参潭州旷禅师。师问忆得在绛州时事么。婆曰。非师不委。师曰。多虚少实在。婆曰。有甚讳处。师曰。念你是女人。放汝拄杖。婆曰。某甲终不见尊宿过。师曰。老僧过在甚处。婆曰。和尚无过。婆岂有过。师曰。无过的人作么生。婆乃竖拳曰。与么总成颠倒。师曰。实无讳处（传灯录）。 

　　台山婆者 

　　不知何许人也。一僧游五台。路与婆遇。问台山路向甚处去。婆曰。蓦直去。僧便去。婆曰。好个师僧。又恁么去。后有僧举似赵州。赵州曰。待我去勘过。明日。赵州便去。问台山路向甚处去。婆曰。蓦直去。赵州便去。婆曰。好个师僧。又恁么去。赵州归院。谓僧曰。台山婆子。为汝勘破了也。又一婆遣人送钱赵州。请转藏经。赵州受施。却下禅床转一匝。乃曰。传语婆。转藏经已竟。其人回举似婆。婆曰。比来请转全藏。如何只转半藏。又一婆与赵州遇于涂。赵州问甚处去。曰。偷赵州笋去。曰。忽遇赵州作么生。婆便与一掌。赵州休去。又一婆入赵州法堂。方斋次。婆曰。这一堂师僧。总是婆生得的。惟有大的孩儿。忤逆不孝。赵州才顾视。婆便出去。赵州行田间。遇一婆插田。曰。忽遇猛虎作么生。婆曰。无一法可当情。赵州曰。嗏。婆亦曰。嗏。赵州曰。犹有这个在。又一婆向晚入院。赵州曰。作么。婆曰。寄宿。赵州曰。这里是什么所在。婆呵呵大笑而去（传灯录）。 

　　何轸妻刘氏 

　　荆州人。少断酒肉。常持金刚经。自誓佛前。愿年止四十五。预知死日。太和四年。年四十五矣。悉舍资装供僧。遍别亲故。至岁除日。请僧授八关斋戒。沐浴更衣。趺坐一室。高声诵经。已而悄然。及明。儿女排室入。则化去矣。顶热可灼手。轸以僧礼葬之北郭焉（酉阳杂俎）。 

　　姚婆 

　　上党人。与范婆善。范婆劝令念阿弥陀佛。姚婆从之。遂屏息家缘。一心念佛。临终见阿弥陀佛降临空中。二菩萨侍左右。姚婆白佛。不遇范婆。安得见佛。请佛少住。与渠作别。及范婆至。佛犹俨然。姚婆遂立化（净土文）。 

　　温静文妻 

　　并州人。久病卧床。静文教念阿弥陀佛。妻从之。默诵佛名。二年不绝。一日告静文言。吾已见佛。后月定去。前殁之三日。莲华现前。大如日轮。及期。具食献父母云。今幸得生净土。愿父母与夫。专念阿弥陀佛。便当相见。言讫而终（净土文）。 

　　烧庵婆者 

　　不知何许人也。供一庵主。垂二十年。常令一女子送饭。一日。令女子近前一拶。曰。正恁么时如何。僧曰。枯木倚寒岩。三冬无暖气。女子告婆。婆曰。我二十年来只供得一俗汉。遂遣僧出。烧其庵（传灯录）。 

　　陈道婆 

　　温州人。尝遍叩诸名宿。后于山净和尚语下发明。有偈曰。高坡平顶上。尽是采樵翁。人人尽怀刀斧意。不见山华映水红（传灯灯）。 

　　钟离夫人任氏 

　　宋知开封府会稽钟离瑾之母也。平生笃志净业。刻旃檀为弥陀佛像。常顶戴行道。年九十八。起居如常时。一日忽戒瑾曰。人人有个弥陀。奈何抛去。处处无非极乐。不解归来。予将行矣。汝其念之。翼日晨起。焚香持佛名。顷之。合掌而化。瑾自是感奋。亦专修净土。临终。自言夫人报我。往生期至。趺跏坐逝（佛祖统纪）。 

　　越国夫人王氏 

　　哲宗从父荆王之妻也。专修净土。昼夜无间。导诸妾婢。并志西归。中有一婢独懈慢。夫人曰。不可以尔一人坏我规矩。摈之。婢悚悔。遂发愤精进。久之弗倦。一日。谓同事曰。吾其行矣。夜闻异香满室。无疾而逝。越宿。同事者告夫人言。夜梦化去之婢。令致谢夫人。幸蒙训责。得生西方。感德无量。夫人曰。彼能入我梦。乃可信尔。其夕。夫人梦婢致谢如前。夫人曰。西方可至乎。婢曰。可。遂导夫人行。顷之。见一大池。中有莲华。大小间错。或荣或悴。夫人问其故。婢曰。世间修西方者。才发一念。此中便生一华。勤惰不同。荣悴亦异。精进者荣。怠废者悴。若历久不息。念熟观成。形消神谢。决生其中。中有一人。朝服而坐。宝冠璎珞。庄严其身。夫人问曰。何人也。婢曰。杨杰也。又一人朝服而坐。其华颇悴。夫人又问何人。曰。马圩也。时杰已化去。而圩尚存。两人俱修净土。而杰行解具足。悲智双圆。尤弗可及矣。夫人曰。我当生何处。婢导之行可数里。望见一华台。金碧晃耀。光明洞然。婢曰。此夫人生处。乃金台上品上生也。既觉。悲喜交至。其年遇生日起晨。秉炉爇香。望观音阁而立。诸眷属方趣前为寿。视之则已化去矣。宣和中直阁黄策传其事。为越国夫人往生记（乐邦文类）。 

　　陈媪 

　　钱塘人。从灵芝律师受菩萨戒。专心念佛。日课千拜。经案间迸出舍利。临终。见佛来迎。顾语旁人。言未竟。已寂然而化（佛祖统纪）。 

　　袁媪 

　　钱唐人。从灵芝受菩萨戒。即断荤酒。笃修净业。家人皆化之。如是二十年。一日示疾。请圆净律师说法。俄见佛菩萨众。现前接引。端坐而化（佛祖统纪）。 

　　陈媪 

　　长芦赜禅师之母也。师尝作莲华胜会录。普劝缁白求生西方。其住广平普会寺。迎母居方丈东室。朝夕持佛名。已而有疾。集众唱佛。尽二日。忽合掌瞻像。泊然而化。前一日。师梦母谓曰。吾见尼师十余。来相召。师曰。此往生之祥也。言已。坐灭。面如珂玉。既卒之明日。顶微温。面白。如梦所见然（佛祖统纪）。 

　　于媪 

　　钱唐秦氏女也。其夫贩鱼为业。有子遭官事破家。媪愁苦。欲沉身于江。遇静住寺照师劝之曰。夙世业缘。总宜顺受。枉自沉江。不如念佛。媪猛省。即然一指佛前。誓长斋。日称佛名。十年不怠。见一切人。皆称为佛子。一日。请僧诵观无量寿佛经。而己持珠诵佛名。至观像章。寂然而化（佛祖统纪）。 

　　王氏 

　　合肥马永逸之妻也。永逸世修净业。事载居士传。王氏亦持佛名。行天竺十念法。又尝持破地狱偈。偈出华严经云。若人欲了知。三世一切佛。应观法界性。一切惟心造。一夕。梦地狱主者来谢云。幸蒙持偈功德。狱中众生。出生善道者多矣。其后寝疾。持佛名不绝口。既逝。诸亲属及其侍女。皆梦王氏报云。吾已得生净土矣（乐邦文类）。 

　　空室道人 

　　名智通。龙图范珣之女也。幼而聪慧。长归丞相苏颂之孙悌。未几。厌弃尘累。还家求祝发。父难之。遂独处焚修。阅法界观有省。作二偈。一曰。浩浩尘中体一如。纵横交互印毗卢。全波是水波非水。全水成波水自殊。次曰。物我元无异。森罗镜像同。明明超主伴。了了彻真空。一体含多法。交参帝网中。重重无尽处。动静悉圆通。其后父母俱亡。兄涓领分寗尉。道人偕行。闻黄龙死心名。往谒之。死心一见。知其所得。便问常啼菩萨卖却心肝。教谁学般若。道人曰。你若无心我也休。又问。一雨所滋。根荄有异。无阴阳地上。生个甚么。道人曰。和尚惜取眉毛好。死心打曰。这妇女乱作次第。道人礼拜。死心然之。政和间。居金陵。尝设浴于保宁寺。揭榜于门曰。一物也无。洗个甚么。纤尘若有。起自何来。道取一句子元。方可大家入浴。尽道水能洗垢。焉知水亦是尘。直饶水垢顿除。到此亦须洗却。晚为尼。住苏州之西竺。道风甚著。俄示疾。书偈。趺坐而终。有明心录行世（五灯会元）。 

　　俞道婆者 

　　金陵人也。市油糍为业。尝参琅玡起禅师。师以临济无位真人话示之。一日闻丐者唱莲华乐云。不因柳毅传书信。何缘得到洞庭湖。忽大悟。以糍盘投地。夫旁睨曰。你颠邪。婆曰。非汝境界。复往见琅玡。琅玡问那个是无位真人。婆应声曰。有一无位真人。六臂三头努力嗔。一劈华山分两路。万年流水不知春。自是机锋迅捷。丛林惮之。圆悟勤禅师开堂蒋山。方至法座前。婆从众中跃出。以身一拶。便归众。圆悟云。见怪不怪。其怪自坏。悟次日至其家。婆不出。厉声曰。这般黄口小儿。也道出来开堂说法。圆悟曰。婆子少卖弄。我识得你了也。婆大笑。出相见。凡有僧至。则曰儿儿。僧拟议。即掩门。佛灯珣禅师往勘之。婆见师。即曰儿儿。佛灯曰。爷在甚处。婆转身拜露柱。佛灯即与踏倒。曰将谓有多少奇特。便出。婆蹶起曰。儿儿来。惜你则个。佛灯不顾而去。安首座自德山至。婆问甚处来。曰德山。婆曰。德山泰乃老婆儿子。安曰。婆是甚人儿子。婆曰。被上座一问。直得立地放尿。婆尝颂马祖示疾因缘云。日面月面。虚空闪电。虽然截断天下衲僧舌头。分明只道得一半（五灯会元）。 

　　觉庵道人祖氏 

　　建宁人。幼不肯字人。深信祖道。一日闻圆悟示众语。了然明白。自呈所见。圆悟云。更须飏却所见。始得自由。道人呈偈曰。露柱抽横骨。虚空弄爪牙。直饶圆会得。犹是眼中沙（五灯会元）。 

　　明室道人 

　　名本明。不详其氏族。自契机圆悟。遍参名宿。皆蒙印可。绍兴十年二月望。手书三偈。寄呈草堂清微。偈曰。不识烦恼是菩提。若随烦恼是愚痴。起灭之时须要会。鹞过新罗人不知。又一偈曰。不识烦恼是菩提。净华生淤泥。人来问我若何为。吃粥吃饭了洗钵盂。又一偈曰。莫管它。莫管它。终日痴憨弄海沙。要识本来真面目。便是祖师一木义。道不得的叉下死。道得的也叉下死。毕竟如何。不许夜行。投明须到。居数日。别诸亲故。脱然而逝。草堂跋其偈。刊行于世（五灯会元）。 

　　寂寿道人范氏 

　　成都人。孀居岁久。常坐不卧。闻圆悟住昭觉寺。往请垂示。圆悟教参不是心。不是佛。不是物。是甚么。道人如教。久无所契。复问圆悟曰。此外有何方便。令我会去。圆悟云。有个方便。不是心。不是佛。不是物。道人有省。乃曰。元来得甚么近（宗门武库）。 

　　善化婆者 

　　不知何许人也。居潭州善化县。日常诵金刚经。街头乞食。夜则归宿岩下。顷之。不行乞者数日矣。市人怪之。迹其住处。群鸦噪集。见婆傍岩而化。怀经一本则金刚也。群鸦为负土覆之（宗门武库）。 

　　张夫人黄氏 

　　邵武人。尚书右丞履之女。朝奉大夫直龙图阁鄱阳张根之妻也。幼颖悟绝人。读书日记数百言。辄了其义尤深于老庄之书。既归张氏。事两世舅姑尽诚谨。宽以驭众。喜愠不形于色。中年笃好释教。世味益薄。独扫一室。燕坐终日。以禅悦自娱。龙图性刚直。遇事无所顾避。以是不容于时。闲居逾十年。夫人处之泰然。未尝一语及荣利。其后复起为南转运使。夫人戒之曰。释氏六波罗密。以般若为宗。贵夫以方便善巧济一切也。今公欲有为于当世。而不知此。其可乎。龙图感其言。益自磨砻。为委曲行道计。既而以言事得罪。夫人谓曰。公知所谓般若矣。独于忍辱波罗密。抑犹未尽乎。自龙图罢归。夫人有厌世意。尝梦金人长丈余。以手援之。惊喜而寤。召诸子告戒甚悉。一日晨兴。遍诣诸娣姒。若叙别者。且曰。吾当从梦中逝。不复以疾病烦人也。夜分粥罢就寝。明且。顾左右。具龙图药饵。如常时。少顷。诸子候之。已奄然逝矣。侧卧西向。手结印。固不可解。时宣和二年。年五十九。李忠定公纲自沙阳谪官归。过龙图家。拜夫人于堂。听其言。以为所见超卓。虽老于禅学者。弗能及也。夫人卒。为之志。道其详焉（李忠定公文集）。 

　　秦国夫人计氏 

　　名法真。魏国公张浚之母也。少寡。性严毅。教子有法度。居常蔬食。喜布施。诵经礼佛。日有常课。大慧杲禅师住径山。尝遣其徒道谦。奉书至长沙候魏公。魏公谓曰。老母修行四十年。只欠此一著。且留公早晚伴话。既见夫人。夫人问曰。径山和尚。如何教人。道谦曰。和尚只教人看狗子无佛性。及竹篦子话。只是不得下语。不得思量。不得向举起处会。不得向开口处承当。要办此事。须是辍去看经礼佛。息心参究。莫使工夫闲断。若一向执著看经礼佛。希求功德。亦是障道。俟一念相应。依旧看经礼佛。乃至一香一华一瞻一拜。尽是佛之妙用。但相听信。决不相误。夫人信之。遂力究前话。一夕五更起坐。忽有省。作偈呈大慧。其一云。逐日看经文。如逢旧识人。莫言频有碍。一举一回新。大慧答书云。谦禅归。领赐教。及亲书数颂。初甚疑之。及询谦。方知本末。旷劫未明之事。豁尔现前。不从人乞。为之欢喜累日。儿子作宰相。身作国夫人。未足为贵。粪扫堆头。拾得无价之宝。百劫千生。受用不尽。方为真贵。然切不得执著此贵。若执著。则堕在尊贵中。不复兴慈运悲。怜愍有情耳。绍兴二十六年。夫人将卒。语魏公言。老身有私恩未报。命迎供大慧一年。遂遣使迎大慧。及至。夫人逝矣。馆之光孝寺东堂。丧归乃还（大慧语录年谱）。 

　　广平郡夫人冯氏 

　　名法信。赠少师珣之女。镇洮军承宣使陈思恭之妻也。少多病。及归陈。病日剧。时慈受深禅师居王城。唱导佛法。夫人造其室。求却病方。慈受教以持斋。诵西方佛名。夫人信受。还家未逾月。遂屏荤血。却膏沐。衣扫塔衣。修西方净观。自翻经行道。及起居动静。一以西方为归。顷之。病良已。理家事如初。亦不废净业。如是十年无惰容。无矜色。心安体舒。神气日王。一日。索笔书偈曰。随缘任业许多年。枉作耕牛大可怜。打叠身心早脱去。免将鼻孔被人牵。见者怪之。夫人曰。清净界中。失念至此。支那缘尽。行即西归。适我愿兮。何怪之有。其年九月。示疾。至十二月。一夕语侍者云。吾已神游净土。面礼慈尊。观音左顾。势至右盼。百千万亿清净佛子。稽首庆我得生其国。至如宫殿林沼。光明神丽。与十六观经所说。无二无别。到者方知。非可以语汝曹也。侍者呼思恭至。语其故。乃相与合掌诵佛名。至明晨。右胁而逝。三日而殓。家人辄闻妙香。及茶毗启视。面如生时。年三十六。初。思恭未知佛法。夫人实劝发之。平居接待诸亲属。恩意周至。卒之日。外内哭者皆失声。至有炼顶灼臂以荐福者。绍兴三年。待制王以宁亲得之思恭。为广平夫人往生记（乐邦文类）。 

　　吴氏 

　　都官员外郎吕宏妻也。宏素明佛理。与吴氏合志清修。有二侍女。亦绝荤血。其一颇好禅。俄而得疾。谈笑坐逝。如委蜕然。其一奉戒刻苦。或终月不食。但日饮吴氏所咒观音净水。一盏而已。一日。忽见金莲华现前。其上双趺隐然。数日见膝。又数日见身。又数日头面悉见。相好具足。其中阿弥陀佛。左右则观音势至也。已而宫殿树林。皎若指掌。清净男子。经行其际。如是三年。瞬息不隔。或问曾闻佛说法否。曰我但得天眼。未得天耳。佛所说法。未得闻也。顷之。自言往生时至。遂化去。吴氏事观音甚虔。室中列瓶数十。注以净水。日诵大悲咒。辄见观音放光入瓶中。有病者。饮水辄愈。其水积岁。色味不变。虽大寒不冻。故世号吴氏为观音县君（净土文）。 

　　龚氏 

　　钱塘人。孙忭之母也。诵弥陀经。常持佛名。一日有疾。请清照律师至。称说净土诸庄严事。语未及终。端坐而化。老妾于氏。亦常持佛号。顷之。梦龚氏告曰。吾已生净土。却后七日。汝当来也。及期亦逝（佛祖统纪）。 

　　孙氏女 

　　亦钱塘人也。常持佛名。兼习梵咒。已而有疾。请清照律师至。告曰。久病厌世。安得脱离五浊。受诸妙乐乎。师为称说净土因缘。女大喜。其夜梦师授药一盏。服之。脱然病愈。后三日。语侍人曰。迦叶尊者在此。大好金莲华座。吾其行矣。结印而化（佛祖统纪）。 

　　郭氏 

　　名妙圆。仁和人。清照律师之妹也。长斋诵佛名。课法华弥陀二经。兼行方等忏法。每谛观落日。注想西方。忽闻空中声云。郭妙圆决生净土。尝往律师所。作。系念会。斋百僧。临终请师说法。即时坐脱（佛祖统纪）。 

　　施氏 

　　钱塘沈铨妻也。与夫同修净业。请照律师依观经。绘九品往生图。以资观想。平居供佛饭僧。印施般若经。建径山天宁诸寺殿。所有善功。悉回向净土。与夫先后化去。皆见化佛垂手。面西而逝（佛祖统纪）。 

　　王氏 

　　明州人。日持金刚经。怀孕二十八月。羸瘦日甚。偶倚门立。一异僧过之。谓曰。汝有善根。何不印施金刚经千卷。王氏从之。又斋千僧。诵金刚经千卷。至夜三更。见金刚神以杵指王氏腹。及觉。已生二男在床矣。王氏遂持斋。诵经不辍。年六十一。暴卒。二使者引见冥王。自供从幼持金刚经。王赐金床。命坐殿侧朗诵一遍。王问何不念咒。答云。世间无本。敕鬼吏于藏中取咒本付王氏。嘱曰。汝至阳间。展转流通。切勿遗坠。汝向后寿终。径生极乐世界。不复来此处矣。王氏遂还。后至九十一岁。无疾坐化。其补阙真言曰。唵。呼嚧呼嚧。社曳穆契。莎诃。事在绍兴九年（金刚证果）。 

　　王百娘 

　　明州人也。少孤。既嫁而寡。依其舅舍人陈安行。从之官舍。绍兴二年夏。忽病喑聋。有所欲。但书之纸上。安行教令归诚观音大士。百娘遂晨夕礼拜。一日假寐。忽睹大士现身。示以修行捷径。令日向西方作礼阿弥陀佛。因授以偈曰。净土周沙界。云何独礼西。但能回一念。触处是菩提。又云。可普劝人诵持。未逾月。二病顿愈。安行谓其念力纯至。应答如响。为镌其事以广其传（夷坚志）。 

　　邹氏 

　　鄱阳焦德一之母也。平昔好善。寡言语。不谈人是非。唯笃志奉佛。壮岁苦气疾。屡发。一日在堂中。见一物从空而下。坠于坐隅。跳踯不已。取视之。乃崇宁当三大钱也。邹氏以为祥。佩之衣带间。自是三十余年。未尝有疾。年八十四。忽失钱所在。晨起命妇子具汤盥沐。合掌敬礼西方。趺坐而逝。事在淳熙十二年（夷坚志）。 

　　李氏 

　　饶州德兴县董性母也。淳熙十二年五月。患腹疾。日殆。至七月九日。夜半气绝。翼日。将就木。既旦。忽欠身起坐。言曰。吾始入冥。行旷野数里。入一城。闻人声嘈嘈。而眼界绝闇。无所睹。自分必死矣。因念言。吾受持普门品三十年。今忽入鬼录。佛如有灵。当来援我。遂大声唱救苦观世音菩萨。仅百声。俄有人挽其左臂而行。至三十余步。渐觉光明如昼。见一妇人相好端严。璎珞被体。璀璨照耀。香气馥然。心知菩萨示现。遂跪而乞命。菩萨曰。尔数已尽。缘素有善根。故来相援。宜急归。更半纪复相见。吾方作礼而起。则菩萨渐远。向西方而去。遥见幡盖前导。金碧眩目。顷之。乃隐。不觉身之在此榻也。自是病愈。其后五年。为绍熙元年。八月十七日。无疾坐逝。性为文记之如此（夷坚志）。 

　　朱氏 

　　名如一。钦成皇后之侄。明州薛生妻也。年二十余。即素服斋居。虔修净业。尝以黄绢。请善书者写法华经绣以碧绒。针锋绵密。点画较然。阅十年而成。中间唱礼佛名至八万四千。复绣阿弥陀佛观世音像。习法华经。三月成诵。次阅华严般若楞严圆觉。俱能通利。又镌木为图。劝人诵阿弥陀佛。受图者满十万声。为回向西方。所化至二十万人。寻结庐墓旁。一室奉佛。一室宴坐。一室书经。给侍惟一婢子。甘苦共之。绍熙四年春。尽斥卖奁具。为三日会。饭千比邱。合缁白万人。共唱西方佛名。建宝幢。装所绣经七轴。并书会者姓名。送罗睺罗道场僧堂供奉。十二月。示微疾。垂瞑。辄起趺坐。薛生曰。我家无是法也。请就寝。遂右胁而逝。年三十七。僧宝昙过罗睺罗道场。展所绣经。审其事。为之传（乐邦文类）。 

　　程氏 

　　乐平徐熙载之母也。信奉佛法。年七十余。鸡鸣起。即炷香诵经。寒暑不辍。奉观音大士尤谨。绍熙四年。熙载挈二子夜渡江。暴风起。江涨。舟且覆。熙载与同舟人齐唱观世音菩萨。良久。值一巨桑触舟。挽之系舟旁乃定。到晓视之。则舟在浅沙。而巨桑已无有矣。午后至家。母迎笑曰。夜梦一妇人抱汝归来。不妄也。熙载以前事告。辄相感叹。自是奉法益虔（夷坚志）。 

　　王宜人陆氏 

　　钱塘人。朝请王玙妻也。常诵法华。笃意净土。礼忏一会。唱佛万声。如是三十年。偶感微疾。忽闻天鼓自鸣。即面西端坐。两手结印而逝。其侄陆师寿著续净土传。表其事焉（佛祖统纪）。 

　　项氏 

　　名妙智。鄞县人。夫殁后。奉法甚勤。日常持佛名。有女二人。悉令为尼。尝预治一棺。及将逝。谓其女曰。吾欲坐脱。如此棺何。女曰。佛用金棺。无嫌也。遂讽观经上品章。转身西向。两手结印。微笑而逝。事在绍定六年（佛祖统纪）。 

　　沈氏 

　　名妙智。慈溪人。归章氏。幼而长斋。日课佛号。既嫁。笃志不变。怜悯有情。周其冻馁。已而得微疾。念佛益切。忽见阿弥陀佛。踊现虚空。菩萨圣众。左右围绕。放白毫光。至行者所。若长虹驾空。千灯普照。顷之。吉祥而逝。事在端平二年（佛祖统纪）。 

　　钟婆 

　　嘉禾人。日诵阿弥陀经。兼持佛号。垂二十年。一日语其子曰。西方众圣。遍于虚空。大白莲华。光明普耀。吾其行矣。端坐耸身。合掌而化（佛祖统纪）。 

　　梁氏女 

　　汾阳人。少而盲。遇一少门。教持阿弥陀佛。越三年。两目忽明。女持佛名不辍。一日见空中。幡盖下临。佛及菩萨同来接引。遂化去（佛祖统纪）。 

　　黄婆 

　　潮山人。专持佛号。兼诵法华金刚二经。偶病下痢。自知时至。便却食。日饮水数盂。一夕。邻庵僧善修。梦婆来别。云。将往西方。越二日。西向念佛。端坐而逝。红霞烂然。覆其屋上。里人皆见之（佛祖统纪）。 

　　崔婆 

　　淄州人。东平梁氏之乳媪也。为人朴愿。早断荤血。主母晁氏。留意禅学。婆在旁。惟日诵阿弥陀佛。未尝有间。亦莫计其数。年七十二。下痢。持念益力。忽唱一偈曰。西方一路好修行。上无条岭下无坑。去时不用著鞋袜。为有莲华步步生。或问婆何时当去。曰。申时去。已而果然。茶毗时。舌独不化。若莲华然（往生集）。 

　　陶氏 

　　常熟人。丧偶独居。常持普门品。梦白衣大士。以莲华授之。又梦梵僧授经一卷。启之。乃阿弥陀经也。既觉。取经诵之。宛如夙习。一夕室中有光。朗然若昼。阿弥陀佛。现身立经函上。由是持诵益虔。经卷上舍利迸出。积至合许（佛祖统纪）。 

　　李氏 

　　上虞胡生之妻也。夫丧后。日诵佛名。及阿弥陀经。夜以继昼。声彻内外。凡十余年。一日方端坐念佛。有僧现前。覆以绯盖。曰十五日子时。汝当往生。问师何人。曰汝所念者。李氏遂别诸亲故。至期。异香郁然。光明照室。端坐而逝。七日茶毗。齿舌目睛皆不坏。舍利无数。次日。茶毗处生一华。色白。周圆二寸余。莫知其何名也（佛祖统纪）。 

　　盛媪 

　　钱塘人。日诵佛名。兼课观无量寿佛经。无何。得病。一日起。命左右具汤浴毕。面西端坐。问左右。曰闻磬声乎。净土众圣且至。已而合掌微笑曰。佛菩萨已至。金台现前。吾其行矣。言讫而化（佛祖统纪）。 

　　黄氏 

　　明州人。早丧夫。还家依父。精修净业。临终。见佛来迎。结印徐行。屹然立化。家人筛灰于地。晨起验之。生莲华一朵（佛祖统纪）。 

　　王氏女 

　　吉安人。少慕净业。日诵弥陀观音金刚诸经。母病亡。将敛。流血被体。女誓曰。若我孝心真实。愿母体不生臭秽。誓已。流血即止。及敛。即之。绝无秽气。已而父娶继室。与同修净业。一日。女得疾。请僧说净土观门。俄起索衣。吉祥而卧。手揽观音像前宝幡。奄然示寂。将敛。继母筛灰于室。出莲华数朵（佛祖统纪）。 

　　楼氏 

　　名慧静。寺簿周元卿妻也。尝阅传灯录。发明见地。已而归心净土。念佛不辍。晚年得疾。忽见莲台现前。化佛无数。异香满室。顷刻而化。有女名妙聪。因母发心。亦笃志念佛。病中请僧行忏。恍惚见己身著新净衣。升七宝楼阁。绕佛作礼。谓家人曰。勤修净业。西方现前。西向右胁而逝（佛祖统纪）。 

　　周婆 

　　太平人。早修净业。至老益虔。一夕。胡跪。称佛名。泊然而化。邻人见数僧振锡而行。婆在其后。须臾之间。冉冉腾空。向西而没（佛祖统纪）。 

　　朱氏 

　　霅川人。持佛名者三十年矣。兼持金刚经。开卷时。每谓众圣监临。不敢踞坐。忽断食。日饮水数盂。阅四旬。梦三比邱手执莲华。谓媪曰。吾先为汝种此华。今日当开。故来迓汝。既觉。请僧同唱佛名。端坐而化（佛祖统纪）。 

　　裴氏女 

　　汾阳人。清净自居。专志念佛。临终。索火焚香。言佛来迎我。我当往生。已而天华飞坠。安坐而化（佛祖统纪）。 

　　孙媪 

　　明州人。孀居三十年。日常念佛。兼手制衣衾袜履。施诸比邱。一日微疾。梦至忏堂。身挂缦衣。随诸比邱。经行绕佛。既觉。沐浴更净衣。请僧行忏。亲诣佛前。诵阿弥陀经。至一心不乱。左手结印。寂然坐逝。空中奏天乐声。闻于远近（佛祖统纪）。 

　　秦媪 

　　名净坚。松江人。志慕大法。厌恶女身。与夫别处。严持戒律。晨夕修净土忏仪。礼佛千拜。兼阅华严般若法华光明诸大乘经。日无虚晷。一日。方端坐室中。忽有光明照空。逾于皎日。面西而逝（佛祖统纪）。 

　　蒋十八妻者 

　　海盐人。中岁与其夫断除爱欲。日诵大乘经。历四十余年。一日。各洗漱更衣。炷香唱佛名。并书一颂而逝。蒋颂曰。这个幻身。四大合成。今日分散。各归其根。诸幻既灭。灰飞烟绝。如空中风。犹碧天月。既无障碍。又能皎洁。一切永断。无有言说。四十年来。脱离嗜欲。惟阐大乘。朝诵暮读。今朝摆手西归。自有现成果足。其妻颂曰。看过莲经万四千。平生香火有因缘。西方自是吾归路。风月同乘般若船（闲窗括异志）。 

　　沈媪 

　　钱塘人。持佛号十余年。日益精进。尝属画师绘八尺阿弥陀像。及有疾。安设床前。晨夕系念。并请僧同持佛号。忽语众曰。有一大僧授我金座。吾当乘之。遂耸身前席。众唱佛益力。媪曰。念佛功德。已登莲台。吾其往矣。遂瞑（佛祖统纪）。 

　　孟氏 

　　醴泉人。既嫁。得痼疾。有僧教以专持佛名。行之三年。忽谓夫曰。可急报诸亲属。吾将去矣。已而送者毕集。孟氏焚香。与众唱佛名。顷之。见一沙门振锡空中曰。汝当往生。俄而幡盖翩翻。佛与菩萨。同时俱至。遂化去（佛祖统纪）。 

　　陈氏 

　　吴兴人。受持斋戒。以禅诵为乐。持佛名者三十年。兼诵法华经五千部。金刚弥陀二经。各五千四十八部。一日不食。家人问何欲。曰。欲求见佛耳。遂右胁而化（佛祖统纪）。 

　　胡媪 

　　名净安。会稽人。专修净业。礼阿弥陀佛八万四千相好。每一相好。各礼一拜。如是者四度。偶得微疾。见佛来迎。安痒坐逝。路人皆闻空中乐声。隐隐西去（佛祖统纪）。 

　　周氏 

　　嘉禾人。适孙氏。与舅姑同修净业。感室中佛像现光。香华盈案。或空中现诸佛菩萨。时闻天乐。或闻空中诵经声（佛祖统纪）。 

　　李氏女 

　　江陵人。父名元宗。女年十三。梦一梵僧谓曰。汝有善根。何不持诵金刚经。世间人日诵是经一卷。阳间增寿。命终即生天。若能究竟般若。直到涅槃彼岸。即或未达经意。阴府亦不能拘录。当受种种胜报。女信之。遂日诵金刚经三十卷。年二十四。不愿有家。忽患伤寒。三日卒。冥王云。此女有般若功。即放还。临去。王嘱曰。汝父造业。已减寿二纪。缘平日好取生鱼作鲙。今有鱼七千余头。诉冤索命。归白汝父。每夜梦落网中。昼则头痛。此鱼冤也。女还白父。元宗大惊。遂偕往天宁寺。斋百僧。断荤酒。手书金刚经四十九卷。书毕。元宗忽梦数千青衣童子。向之拜曰。我等负冤日久今蒙写经功德。咸乘善力。出离苦趣。生善道矣。君既释冤。又当益寿。元宗自此持诵益虔。寿至百二十岁。无疾沐浴坐逝（金刚证果）。 

　　王迪功妻 

　　奉佛甚虔。日诵金刚经。迪功好猎。一日猎罢归家。值其妻诵经。要迪功同诵第十五分。未终卷。即舍去。后五年。迪功中风。经年卧床。一日为二使者追去。见阎摩王。王怒责曰。汝受爵禄。不知修善。却好杀害生命。减算绝禄。不足蔽罪。令狱吏驱八镬汤。鬼吏检簿告王曰。此人杀业虽重。生前曾与妻同念金刚经一分。合免罪放还。王敕于镬汤内取一杓汤淋其背。使知警戒。遂放还。而疽发于背。痛不可忍。呼妻佛前代誓。不敢再伤物命。且愿手书金刚经。终身受持其夜梦一僧手摩其背。三匝。天明。脱然而愈（金刚持验记）。 

　　蒋氏女 

　　上海鹤沙人。生当元季。年十三。梦白衣大士摩其顶曰。汝有身毒国夙缘。当离尘八道。为授五戒。名曰道本。女觉。白其梦于母。即绝荤血。日诵梵经。越八年。告诀于母曰。某月日当逝。请剃发。服比邱尼服。从之。至期。沐浴坐化。时至正十四年三月廿八日也。茶毗日。五色光起。舍利如凝脂。异香经日不散。送者千人。莫不叹异（五茸志异）。 

　　郑氏 

　　名净安。钱塘人。常持佛名。偶得疾。闻空中声曰。汝西行有期。毋得自怠。已而佛现在前。身真金色。即起面西端坐。有子义修。已出家矣。召之。令讽阿弥陀经安然而化。其女夜梦母报曰。吾已得生净土矣（佛祖统纪）。 

　　周婆 

　　鄞县人。精修净土遇岁首。常持不语戒。昼夜端坐。尽月而止。暑月则施茶汤。历久不废。一夕。梦大莲叶遍覆市衢。己手执数珠。经行叶上。既而微疾。邻人夜见宝盖幡幢自空中来。入其门内。黎明。婆合掌。唱佛而逝（往生集）。 

　　张夫人者 

　　不详其里居。晚而长斋。日诵西方佛名。年七十九矣。每夜坐息烛。四壁放光。现诸缨络。临终。焚香案上。篆烟宛转。结成佛像。须臾之间作真金色。眉目若画。一手下垂。若接引状。篆烟甫消。而夫人寂矣（净土节要）。 

　　三空道人 

　　不详其氏族。参天寗昙禅师。提赵州无字。阅三十年。一日。复见师。问生死到来时如何。师曰。生是谁耶。死是谁耶。道人低头问讯。师问如前。道人又低头问讯。师呵曰。切忌死在这里。道人拈起念珠。曰数珠一百八。不数日。示微疾。说偈而化（续灯存稿）。 

　　陈氏女 

　　名妙珍。处州丽水人。父为神祠祝史。蚤夭。母更适他姓。妙珍依大母林氏以居。林疾病。妙珍刲股。杂淖麋以进。疾有闲或以告林。林悲泣自怼。疾复如初。妙珍则卖衣走佛寺。作诸禳禜事。皆不应。乃然香右臂上。稽颡吁天。乞以身代。至正四年四月壬申。夜梦一丈夫。冠乌纱巾。服青布袍。来告曰。尔勿忧。能剔肝以食大母。则愈矣。问欲剔将焉从。丈夫指右胁示之。且俾吞红药半丸。吞已遂觉。甲戌。妙珍复具汤沐浴。露祷上下神祗。时天雨。至妙珍身。独不沾湿。遂持刀视胁下。见红痕若缕。长可三寸许。就痕间剖之。血滂然流。再剖之。了无所见。妙珍窘。乃掷杯珓卜于神。俯身拾之。而肝忽出。下悬。亟刃之。置几上。自誓云。倘大母得生。愿（终身）持菩萨戒。不复适人矣。切肝。杂笋烹之以进。林食之而甘。其疾顿愈而妙珍创甚。几殆。复梦神语之曰。无伤也。但练纸作灰傅之。从其言。创合如初。时妙珍年十四矣。后三年。林以寿终。妙珍造塔瘗之。复然顶申前誓。为优婆夷终其身。八年。郡录事高明来上其事。部使者高履闻于朝。诏旌其门。仍月给粟一斛（护法录）。 

　　善女人传卷上（终） 

　　●善女人传卷下 

　　明仁孝徐皇后 

　　中山王达长女也。幼贞静。好读书。称女诸生。太祖闻其贤。为王子棣聘焉。洪武九年。册为燕王妃。从王之藩。居高皇后丧三年。蔬食如礼。靖难兵起。王往大宁。李景隆攻城急。后亲率将校妻。擐甲胄。挟矢石。登陴拒守。景隆卒不能破。建文四年七月。王即帝位。十一月。册为皇后。尝言南北累年战斗。兵民疲敝。宜与休息。又言当世贤才。皆高皇帝所遗。不宜以新闲旧。又言帝尧施仁自亲始。帝辄嘉纳焉。居常尊重大法。熏修无闲。常梦观世音菩萨授佛说第一希有功德经。自为之序。曰。洪武三十一年。春正月朔旦。吾焚香静坐阁中。阅古经典。心神凝定。忽有紫金光聚。弥满四周。恍惚若睡。梦见观世音菩萨。于空中现大悲像。足蹑千叶宝莲华。手持七宝数珠。在吾前行。吾不觉乘翠云軿。张五色宝盖。珠幡宝幢。纷陈前迎。飘飖悠扬。莫知所底。少焉行至一门。高敞弘丽。非人间有。黄金题额。曰耆阇崛境。入门。群山环拥。翠色凝黛。苍崖丹壁。巉然峭削。嵌岩嵚崟。参差■〈山集〉嶪。一溪萦回。盘绕山麓。沿溪曲折。数十余里。溪流澄湛。泓渟寒碧。洞见毫发。琼华瑶草芝兰芙蕖牡丹芍药荼■〈艹縻〉丽春。含滋发晖路渐穷。转度一桥。墄以黄金玻璃■〈王車〉璖白玉。有屋数十楹。覆于桥上。沉香为柱。栴檀为梁。彩色绘画极其华美。上榜曰般若之桥。黄金大书。桥长数十丈。其高称是。度桥。纡折数十里。遥见三峰靓秀。屹立相向。上摩云霄。树林蓊蔚。烟霞掩映。楼殿隐隐。迥出林杪。更行数里许。复见一门。其上题金字曰。耆阇崛第一道场。入门。布路皆琉璃黄金珊瑚玛瑙。杂诸宝贝。丛篁茂树。枝叶繁盛。婀娜敷荣。葳蕤蔽荫。异葩奇卉。秾艳绰约。芬芳条畅。嘉果美实殷红青紫。的烁下垂。孔雀鹦鹉鹓鸾鸿鹄。飞舞锵鸣。复有异鸟。音作梵声。清韵相和。路傍有广池。涌出五色千叶莲华。大如车轮。香气浡浡。其下有凫鹥雁鹜鸳鸯鸥鹭鵁鶄鸂鷘。游泳翱翔。渐至山半。有群女衣杂彩缯衣。分列两行。前秉幡幢。后列鼓吹。法乐具奏。韶韵铿鍧。青狮白象。跄跄率舞。香华童子。金盘彩篮。参献徘徊。上至山顶。观世音导吾升七宝莲台。台上宫殿巍峨。廊庑深邃。层楼叠阁。万户千门。金碧辉煌。华彩鲜丽。雕甍绣闼。珠栱镂楹。宝窗■〈王靈〉珑。宝网幂历。阑干柱础皆罗众宝。种种宝华。妆饰绚丽。缨络幡幢。璇玑错落。天华轻盈。乍坠乍扬。异香馥郁。熏蒸播溢宝光凝聚。煜然炫烂。成千百色。远览太空。浩无端倪。俯凌倒景。群山在下。睹兹胜妙。叹未曾有。吾自念德本菲薄。积何善因。而得至此。观世音微笑而言。此佛说法菩提场。惟契如来道者。方得登此。后妃德禀至善。特为接引以脱尘劳。如来常说第一希有大功德经。为诸经之冠。可以消弭众灾。诵持一年。精意不懈。可得须陀洹果。二年得斯陀含果。三年。得阿那含果。四年。得阿罗汉果。五年。成菩萨道。世人福德浅薄。历劫未闻。后妃将为天下母。福器深厚。觉性圆明。妙堪付嘱。以拔济生灵。乃以净瓶甘露水。起灌吾顶。但觉心身清凉。万虑俱寂忆念明了。无所遗忘。遂出经一卷。令吾随口诵之。即第一希有大功德经也。吾诵一遍。大义粗通。诵二遍。了然开悟。三遍。记忆无遗。观世音言。后十年更相会。对吾犹若有所言。吾耸耳而听。忽闻宫中人声。遽焉惊悟。且喜且异。悚然叹曰。此梦何其神耶。亟取笔札书。所授经咒。不遗一字。但觉口有异香。阁中香气絪缊。七日不散。天雨空华。三日乃止。由是日夜持诵是经不辍。三十二年秋。难果作。皇上提兵御侮于外。城中数受危困。吾持诵是经益力。恬无怖畏。皇上承天地眷佑。神明协相。荷皇考太祖高皇帝。皇妣孝慈高皇后。盛德大福之所垂荫。三十五年。平定祸难。奠安宗社。抚临大统。吾正位中宫。自揆德薄能鲜。弗胜赞助。深惟昔日梦感佛说第一希有大功德经。一字一句。皆具实理奥义。微妙不可思议。盖旷劫来人未得闻。佛以慈悲济渡。显示密因。有待其时。今不敢自秘。用锓梓广施。为济苦之津梁。觉途之捷径。作广大方便。利益世间。夫道不远人。人自离道。有志于学佛者。诚能于斯究竟妙旨。则心融万法。了悟真乘。超般若于刹那。取泥洹于弹指。脱离凡尘。即登正觉。姑述为序。翼赞流通。以示妙道于无穷焉。时永乐元年正月也。至五年七月。无疾坐逝。年四十六。遗言劝帝爱惜百姓。广求贤才。恩礼宗室。毋骄蓄外家。帝大悲恸。为后荐大斋于灵谷天禧二寺。谥曰仁孝皇后。后尝采女宪女诫。作内训二十篇。又类编古人嘉言善行。作劝善书。下令颁行。天下诵之（明史第一希有功德经序）。 

　　夏云英 

　　山东莒州人。幼聪慧。五岁能诵孝经。七岁读佛经。法华楞严。皆能成熟。年十三。选为周世子宫人。世子即位。是为宪王。元妃吕氏薨。遂专内政。国有大事。多与裁决。宪王尝令作诗咏鹘。云英以箴进。劝王推广德心。勿畜此以伤生类也。年二十二。有疾。求为尼。受菩萨戒。习金刚密乘。永乐十六年六月。作偈示众。吉祥而逝。有法华经赞七篇。及清端阁诗卷行世（诗人传）。 

　　周氏女者 

　　梓潼周晓师女也。生而长斋。好诵佛经。年十九。遂辟谷。日餐柏叶。成化五年。别父母。往江村口白马寺。父母送之。至寺。登楼。趺坐而化。越数日。色身俨然。寺僧为龛奉之。香火不绝。其后天启中。有裴应举女者。亦梓潼人也。幼好趺坐。寡言笑。食惟柏叶。年十三坐化。县人建刹奉之。屡现五色光云（陇蜀余闻）。 

　　王安人张氏 

　　南京武选郎中山阴王畿之妻也。畿从王文成公学。传致良知之教。当世号为龙溪先生。安人少通诗易。明大义。既归龙溪。多所匡助。龙溪所善同年友陈让。官绍兴司理。时方奉诏变卖废产以实公储。司理择废寺上田百余亩。书一帖。以遗龙溪。龙溪谋诸友。皆曰不求而得。受之何伤。安人独谏曰。君平生所讲何学。无故受人田。恐亦非子孙之利也。龙溪悚然。还其帖。中年无子。遂为夫置妾。已而连举八九子。或谓安人。奈非己出何。安人笑曰。太姒百斯男。岂出一己耶。居常信奉佛法。虔事观音大士。埽一室。日诵金刚经普门品。出入必祷。梦寐间屡获神应。尝问龙溪致良知之教。与佛说为同为异。龙溪曰。良知者心之觉。佛是觉义。即心是佛。致良知即是开佛知见。同异非所论也。又问大士度一切苦厄。有诸。曰。此事全凭念力。一念觉时。即名见佛。苦厄顿消。所谓自性自度也。又问因果及轮回之理。曰。一念善因。终成善果。一念恶因。终成恶果。止恶修善。不昧因果。是谓修行。一念万年。无有生灭。即无轮回。安人恍然有悟。年近七十。有疾。嘱付家事怡然而逝。龙溪伤之。私谥之曰纯懿（龙溪集）。 

　　陶氏 

　　绍兴王德用妻也。平生不信佛法。无善行。一日病笃。见二鬼卒语云。汝阳寿已绝。当堕恶道。须臾地狱现前。陶氏大惧。忽忆邻寺僧诵经。有金刚般若波罗密七字。遂尽力诵持。至数千遍。地狱遂隐。俄有五色光从口中出。空中隐隐有声曰。陶善女已生善趣矣。事在隆庆三年（金刚新异录）。 

　　薛氏 

　　武塘世家女也。母梦长庚八怀。而薛氏生。后归周。生子五人而寡。专心净业。好施不倦。室中供观音大士。香烟吐蕊。结成莲华。人皆见之。万历十五年五月得疾。医进乳糜。却之。遂断食。至九月六日。延僧礼忏。曰四日足。吾事毕矣。设西方佛像。昼夜系念。令诸子同唱佛名。妇女毋得入。至第五日晨起。索水盥手。诵甘露真言。著新净衣。戴志公帽。长跪佛前。唱然香赞佛偈。及三自归依。礼三拜。诵佛名一百八声。方午。趺跏结印而化。神气熙然。家人闻莲华香。满室中。遗令具龛。毋用棺椁。毋迎眚神。毋烧纸钱。毋杀牲以祭。诸子皆从之（往生集）。 

　　方氏 

　　桐城诸生吴应宾妻也。年三十而寡。秉节自誓。专修净土。一老妪亦持戒。晨夕随侍。万历十三年。方氏年五十矣。有小疾。呼老妪相对唱佛名。晨夕无闲。既而具浴更衣。晨起然香礼佛。还坐一榻。泊然而化。子用先。官至蓟辽总督。亦笃信佛法。师事紫柏老人。盖母教使然也（往生集）。 

　　陶氏 

　　长水居士张守约之继室也。居士精修净土。一蔬一饭。泊如也。陶氏自归张。亦课诵无闲。居士诣普陀礼大士。陶氏谓二子曰。吾平日参是心作佛。是心是佛。乃今始悟。娑婆缘尽。吾其行矣。克期端坐而逝。次日。居士归。成殓。俄而棺上出青莲华其数五（往生集）。 

　　徐氏 

　　嘉定陆生妻也。夫亡。笃志净业。旧有千金贷人。焚劵不问。箧中服物。悉用布施。朝夕佛前礼诵。如是十年。一夕忽呼侍者曰。看东方光发否。吾往生时至矣。遂高声唱佛。合掌而逝（往生集）。 

　　许氏妇 

　　杭州人。为人谨厚。日课佛名。久而弥笃。一日呼家人与诀曰。吾将去矣。著净衣端坐。取天目白华簪之。安然而逝（往生集）。 

　　于媪 

　　昌平于贵之母也。专修净业。至老弥笃。一日取所著衣。浣濯甚洁。谓其子曰。将以某日往生净土。子未之信。及期。置几庭中坐几上化去。空中隐隐有天乐声。乡人皆闻之（往生集）。 

　　王氏 

　　名桂。德州人。诸生韩承业妻也。承业早死。桂绝水浆七日。欲以身殉。其母力阻之。乃复食。遂长斋。断诸盐味。寂处一室。泊如也。如是十余年。承业将葬。桂夜起严装。作书置几上。明辞世之志。从容出庭前。布席东隅。面西趺坐。戒家人勿哗。须臾。口鼻间出三昧火焚焉。异香弥旬。骨体耸植若铁。有莲华承趺。其席不爇。取席下土以疗疾。无弗愈者。其舅韩绅殓之。与承业合葬于城东。事在万历十八年（居易录）。 

　　潘氏 

　　名广潭。工部主事余杭李阳春之妻也。工部故好施。晚常诵西方佛名。既逝。逾年。见神于潘氏。登楼启窗。作洪语曰。要修行。要修行。潘氏通古今。初好排抵释教。晚而归礼云栖。断荤血。习禅定。夜常跏趺达旦。兼修诸功德。散钱粟不訾。万历三十九年冬。得疾。明年正月。自知不起。遗嘱家财。已而谓人曰。吾三世梵僧。今且偕大士而西矣。称佛名不绝口。屈三指而化。及敛。支体轻软。貌如生（虞德园集）。 

　　朱氏 

　　仁和诸生孙标妻也。平生奉持斋戒。专修净土。尝然灯礼佛。灯光烂然。化成五彩。有佛跏趺其上。及将终。端坐合掌。称佛名不辍。及敛。貌如生（学佛考训）。 

　　叶氏女 

　　德州人。其父卖菜佣也。女生而知书。明丽若神。及长。富贵家争欲聘之。女坚拒不许。日课女红以给父母。时注目天际。端躬若思。人莫测也。一日晨起。严饰。趋父母前肃拜。问其故。不答。但频视日景。及午。忽入室阖户。手结印。跏趺西向。若入定者。母心动就视之。则已逝矣。事在万历四十六年。工部程先贞作火莲行纪之（居易录）。 

　　彭山圣姑者 

　　四川叙州彭山县人也。不详其姓氏。生而端洁。志慕空宗。尝欲舍俗出家。父母不许。嫁之前村人家。既成昏。每夜灯灭后。其夫辄觉床中涌起墙壁。不得近。如是经月。闻于姑。姑因伴宿。验之而信。遽惊起。以诘圣姑。圣姑笑曰。安有是。是君家心有窒碍故耳。如是又两月。夫族目之为妖。诉于县。县遣吏按问。无异辞。命锢之山洞中。洞方广不喻丈。甚黝黑。既送圣姑入。即运砖塞洞门。止留一窦。仅寸许。不通饮食。隔数日探之。端坐无所苦。母兄怜之。遗以枣栗。圣姑曰。吾腹中充然。不思食也。因谢去。越三月。其兄复至。启窦则容光烂然。天华满席。不知所从来也。其兄问曰。汝住此。岂有天人供养乎。当以何时得出。圣姑曰。遇桓而开。于是远近传诧。圣姑之名。自此始矣。既三年。适有山阴人徐桓。分巡西川。临其地。闻而入山访之。圣姑曰。令郎君有大厄。方避仇丹阳道中。已而使至。果然。时徐夫人崇信佛道。遂下令毁洞门。迎圣姑。圣姑辞曰。罪谪未满。不可出也。徐曰。何时当满。曰。遇宁而满。徐不敢强。塞洞门如故。久之。徐以迁去。寻病归山阴。居四年。又有宁瑞鲤者。分巡浙江。繇叙州经此山。闻其事。亲往见之。乞一言指示。圣姑曰。无他指示。但为我寄一信与徐副使可也。宁既入浙。过山阴访徐。道其事。徐顿忆前语。急遣人入川迎圣姑。出之洞中计其入洞时。已十有八年矣。抵浙之日。为万历三十九年。明年春。浙江布政使。吴用先迎圣姑至官舍。供养三月。啖蔬果如常人。唯不矢溺而已。问以祸福。辄奇中。寻送还徐氏。缁白趋附。从而过江者。千人。又一年。忽示微疾。语徐曰。吾将逝矣。当制一桶。坐我其中。外加铜箍数围。三年箍断。归骨西川可也。徐与诸眷属悲恋颇切。圣姑笑曰。死生去住。亦细故耳。经画既定。圣姑沐浴更衣。便入桶中。有来送者。令各念摩诃般若波罗密。遂合掌安坐而逝。常熟钱希言客用先幕。审其事。又遇西川旅泊和尚。叙圣姑生平甚核。因为书而传之（狯园）。 

　　毛钰龙 

　　麻城人。云南按察司佥事凤韶女也。适刘庄襄公孙守蒙夫亡。事姑。居一小楼。足不逾阈六十余年。好读书。工诗。老而奉佛。崇戒律。李卓吾讲学龙湖。欲要一见。不可。欲通书讲道。亦不可。乡人称曰。文贞夫人（维风集明诗综）。 

　　黄淑德 

　　字柔卿。槜李人。少通文史。解音律。适屠氏。夫亡。长斋奉佛。坐卧一小楼。年三十四。遘疾。合掌称佛号而逝（维风集）。 

　　王素娥 

　　山阴人。适吏曹胡节。夫亡。笃志佛法。尝有诗曰。礼佛焚香易。修行定性难。古来成道者。把铁铸心肝。年四十一卒（维风集明诗综）。 

　　施氏 

　　长洲尤锡绶之妻也。善事舅姑。兼持斋戒。万历三十五年忽病隔。日益尪瘵。诸医罔措。一日薄暮。强起倚闾。俄有道姑从东来。过其门。数目施氏。从之乞茶。施氏延入门。授以茶。问从何方来曰。南海因谓施氏曰。娘子灾重。恐不久长。施氏以病告。道姑曰。此关仓隔也。法不治。以汝夙有善根。吾当治之。即于衣带间取一黑丸子授之。令于卧时服。因问娘子年几何矣。曰三十二。问持斋乎。曰十三岁持斋。至二十二岁而开。二十四岁复持。复七年而开。道姑曰。此是魔来娆汝耳。病愈后。当复持之。勿再开也。遂出朱笔袖中。向施氏眉心书一小符。曰。从此吁不至矣。施氏礼谢。因问他日访师。家在何处。道姑曰。汝过南海。问妙海道人。当自知之。即辞出门。转盼间已不见矣。锡绶归。施氏语之。锡绶惊曰。得非观世音菩萨乎。其夕取丸服之明日脱然愈。进饮食如常。明年。遂请其姑刘氏偕至补陀山。入寺门。见金书妙海宫三字榜。益信菩萨慈悲救苦。真实不虚矣。其年秋。施氏饭罢。坐中堂。又见一道姑。排户入。手持棕拂子。合掌问讯云。丐我斋粮半升。施氏合掌答之延之坐。道姑问娘子。能受戒乎。施氏曰。我固持斋人也。又问能念佛乎。曰时念阿弥陀佛。道姑因说偈曰。声声口里念弥陀。不识弥陀怎奈何。这句弥陀参不透。轮回那得出娑婆。施氏问姑从何来。曰湖广人。住枯松塔里修行。自己功行虽圆。尚有度人心未了。问娘子年多少。答三十三矣。道姑曰。观汝相法。不当寿。遂出袖间一册。启之。皆篆文靛色。谓施氏曰。汝算止二十九。因昔曾行三善事故得有今日。一者。汝于十五年前。捐资铸金像一躯。一者。尝施经板一片。一者。某年月日见路旁饥人。舍饭一瓯。有此三善。获延三载。又曾遇肉身菩萨。点化来。故幸免短折。施氏以妙海因缘告之。心计此道姑容饰异前。而眸子炯然无别。因合掌下拜。哀求拯度。道姑曰。能从我枯松塔里修行乎。施氏曰。舅姑且老。不能也。道姑命取一瓯净水。用拂子梢洒其坐处。出一竹篮。中有三足鼎。如蜀山窑色。高七八寸许。鼎中复有一小炉。拨之中有奇香茀郁。贮净水鼎中。插花四种。杏梅芙蕖紫萸。高四寸许。花上有燕雏蛱蜨飞鸣其间。施氏异之。道姑曰。此鼎乃兜率宫中宝。非世闲物也。于是命施氏名曰本贤。受以三戒。一断绝夫妻恩爱。二破除无明烦恼。三割弃资生业缘。仍令吁天。立誓施氏口占发愿文数十言。既毕。道姑举手掠施氏发际。抽得青丝一簇。绾作小髻付之。曰汝夫归。以此发遗之。前缘已了。努力修行可也。施氏拜谢。方举头顷。道姑已灭。炉香花鸟都无有矣。施氏数其发。得十五茎。盖自归施氏。至是年为十五年也。施氏自是奉法益虔。吴门父老。皆传道其事（狯园）。 

　　常氏女者 

　　常州农家女也。生而丧母。年十二。父病且殆。抚之曰。吾不及见汝成人矣。奈何。女悲父言。誓不嫁。买地半亩。葬父毕。筑草舍墓旁以居。供观音大士像。日焚香献华。诵西方佛名。以度亡者。暇则纺绩。易薪米自给。弟无行。鬻墓地与人。女出钱赎之。已而复鬻与人。女复赎之。如是者三。岁大饥。盗入其室。劫以刃。女被创委地。俄而光明照身。创痛顿平。寻光所起。盖自大士像云。女仍守墓不去。为人决休咎屡验。人或传其得道。尚书孙慎行家居。往谒之。麻衣斩然。如初丧时。时年八十余矣。晚度女弟子二人为尼。女既殁。尼嗣守其庐。里人名之曰贞孝庵。事在万历中（息庵剩言）。 

　　张氏 

　　秀水钱永明之妻也。奉佛诚笃。日织布一匹。随诵金刚经十卷。以为常。一日方织。诵至不于一佛二佛。三四五佛而种善根。已于无量千万佛所种诸善根。忽停梭合掌。家人觉其异。呼之。则已瞑目坐脱矣。事在万历四十八年（金刚新异录）。 

　　祝氏 

　　公安龚仲淳妇也。甥袁宏道兄弟。好谈佛法。祝氏闻净土法门。信之。遂专持佛名。兼诵金刚经。一日语诸子曰。佛言三日后当来迎我。及期。沐浴坐堂上。诸眷属皆拱列。良久自言佛至。眉间放白毫光。长数丈。又言见一僧相好庄严。自称须菩提。俄化为百余僧。或从旁谓曰。经中凡一百三十八须菩提。即此是也。诸眷属共焚香诵佛名。祝氏微笑而逝。阁中一九岁婢方卧地。忽大呼起立。言见数金甲巨人。执幡幢为夫人导。其幢柄拂面过。不觉痛失声。察之。伤痕宛然。既殓。棺中时发异香。其姒陈氏。为人慈善。里中呼为女圣。持五十三佛名甚谨。一日取经。命家僮别书一纸。所置案不洁。僮复嗜饮。书未半。日方午。忽猛风起。一黑衣神入室攫经。至陈氏所居楼前。已而排空直上。作霹雳声。市中人望见。若匹练然。已有人自郊外至。相去十余里。犹望见之。宏道母龚氏。亦日诵金刚经。一日诵经将半。梁间忽悬一巨蛛。绕经数匝。蹲而伏。龚氏祝之曰。汝欲听经耶。遂终一卷。至六如偈。蛛忽蠕动。若作礼状。视之。已蜕去矣。因为小龛。以僧法葬之（袁中郎集金刚新异录）。 

　　张太宜人金氏 

　　绵州人。普安知府张怀麓妻也。家世贵盛。而自奉甚薄。中年失偶。教诸子有法度。子正道正学。皆以科名显。太宜人晚得净土书。读之。遂注心极乐。晨夕礼诵。一夕戒诸孙曰。尔辈好读祖父书。吾其去矣。呼侍女焚香。端坐而逝。数日后。见梦于孙曰。适从西方路来。始知太宜人实生净土云（白苏斋集）。 

　　黄氏仆母者 

　　常熟罟里村人也。平居持斋念佛。无他异。万历四十二年秋。疾笃。将逝。曝旧蓝裙于庭。其裙十二幅。忽现观音像十二面。面各不同。竹林鹦鹉参错其间。经一昼夜。乃灭。遂瞑。年六十五（狯园）。 

　　杨选一妻 

　　南昌人。客居南京。年三十生子。即与夫别居。听夫置妾。自是长斋念佛。阅十五年。其年八月。疽发于背。痛入骨。见一恶鬼持刀逼之。有大力神驱之去。其痛顿息。旋谓夫曰。吾将行矣。有童子四人相迎。可以清茶供之。问将何往。曰往。西方。合掌唱佛名而逝（净土晨钟）。 

　　钟氏仁和张后溪继室 

　　也年四十丧夫。遂长斋。日诵西方佛名。历四十余载。居常每闻天乐鸣空。及唱佛声。泰昌元年十二月。卧病数日。日饮汤一盏。明年元旦。为家人言。莲华布地。幡盖悬空。尔曹亦见之乎。口中唱佛名不辍。及暮。吉祥而逝（净土全书）。 

　　吴氏女 

　　太仓人。生时趺坐而下。稍长。归心佛乘。事亲孝。不愿有家。人或劝之。辄指天为誓。初从昆弟析诸字义。已而诵佛经。悉通晓大意。朝夕礼拜甚虔。俄梦神授以梵书准提咒。有病疟者。以梵字治之立愈。尝于梦中得通宿命。自言曾为宋高僧。此来专为父母。年二十三。当成道果。崇祯四年。年二十三矣。闭关一室。专修净土。仲冬之末。示微疾。作偈辞世。勉亲坚修勿懈。日方午。索玉戒指佩之右胁而逝。将敛。红光溢于面。母为理发。异香从顶中出。达于户外。经夕不散。居四年茶毗。骨莹如玉。顶作黄金色。为起塔以奉之（续往生集）。 

　　卢氏 

　　名福智。徽州程季清妻也。晚迁湖州。季清奉佛甚虔。力修福业。卢氏竭资为助。长齐。日课佛名二三万。约己惠下。未尝詈人。崇祯五年。得危疾。请古德法师授五戒。咨净土法要。遂一意西归。季清为诵华严经。至入法界品五十三门。为一一讲说。卢氏悉领解。季清复策之曰。百劫千生。在此一举。努力直往。毋犹豫也。遂高声唱佛。夜以继昼。如是半月。其母及女来问视。悉谢遣之。曰毋乱人意。十一月八日。忽睹莲华现前。化佛垂手。身心踊跃。急索香水沐浴。西向叉手。连称佛名。古胁而逝。时方午。及暮扪其顶。热可灼手。年三十九。蕅益法师为之传。系以赞曰。哀哉三界。爱欲为根。根株不拔。奚望西生。莲华国土。永离尘情。此缘能断。彼质斯成。勇矣智福。女中之英。一日一夜。净念功殷。华台接引。眼识分明。子母恩爱。枯木寒冰。吉祥善逝。长辞苦轮。我今随喜。愿共群伦。顿除爱网。证入元门（灵峰宗论）。 

　　叶小鸾 

　　字琼章。吴江人。工部郎中叶绍袁之季女也。母沈氏。名宜修。伯姊名纨纨。俱工词翰。纨纨嫁赵田袁氏。日诵佛经。年二十三。得疾。危坐唱佛名而逝。小鸾四岁能诵楚辞。十二岁能诗。稍长能鼓琴。好临子敬洛神赋。及藏真帖。焚香宴坐。洒如也。年十七字于张生。行有日矣。俄而有疾。佛声朗然。须臾化去。七日就木。举体轻软。事在崇祯五年。吴门有神降于乩。自言天台泐子。在陈隋间为智者大师弟子。已而转女人身。堕鬼神道。遇大师接引。顿悟宿因。遂借乩示现。阐天台止观法门。时绍袁甚念小鸾。遂迎泐师至家。以。小鸾问。师曰。此月府侍书女也。其名寒簧。问今在何处。曰。缑山仙府。问可招之至乎。师初不可。再三请而后许之。小鸾至。绍袁问以去来事。小鸾曰。菩萨有变易生死。众生有分段生死。儿犹在分段中。去时但见金童玉女。建紫金幢。赤珊瑚节。大红流苏结为台阁。赤猊驾桥。赤虬骖乘。尔时殊乐。不知苦也。问答未竟。师曰。无明缘行。行缘识。识缘名色。名色缘六入。六入缘触。触缘受。受缘爱。爱缘取。取缘有有缘生。生缘老死忧悲苦恼。君谛听之。我当细讲。停乩良久。师曰。善哉。割爱第一。小鸾作诗呈师曰。弱水安能制毒龙。竿头一转拜师功。从今别却芙蓉主。永侍猊床沐下风。且曰。愿从大师受记。不复往仙府矣。师因为审戒。问。曾犯杀否。答。曾犯。师问如何。答。曾呼小玉除花虱。也遣轻纨坏蜨衣。问曾犯盗否。答。曾犯。不知新绿谁家树。怪底清箫何处声。问曾犯淫否。答。曾犯。晚镜偷窥眉曲曲。春裙亲绣鸟双双。问曾犯妄言否。答。曾犯。自谓前生欢喜地。诡云今坐辩才天。问曾犯绮语否。答。曾犯。团香制就夫人字。镂雪装成幼妇词。问。曾犯两舌否。答。曾犯。对月意添愁喜句。拈花评出短长谣。问曾犯恶口否。答。曾犯。生怕帘开讥燕子。为怜花谢骂东风。问曾犯贪否。答。曾犯。经营缃帙成千轴。辛苦莺花满一庭。问曾犯嗔否。答。曾犯。怪他道蕴敲枯砚。薄彼崔徽扑玉。钗问曾犯痴否。答。曾犯。勉弃珠环收汉玉。戏捐粉盒葬花魂。师曰。善哉。子所犯者。独绮语一戒耳。遂与之戒。名曰智断。小鸾问何谓智。师曰。有道种智。一切智。一切种智又问何谓断。师曰。断见思惑。断尘沙惑。断无明惑。三智应修。三惑应断。菩萨有智德。有断德。智断者。菩萨之二德也。小鸾曰。菩萨以无所得。故得。应以无所断故断。师惊曰。吾不敢以神仙待子也。可谓迥绝无际矣。遂字之曰绝际。其年秋沈宜人亦逝。明年四月。绍袁再邀师。师引沈氏及纨纨小鸾偕至。时师开无叶堂。度诸女人夙有慧根者。沈宜人母子俱从师修净业。注生西方。既至。联吟古诗一首。绍袁问小鸾在缑山。有诗作否。答曰。世法无常。念念灭尽。如石火水沫。我寗为其动摇哉。倘到处留迹。不已劳乎。将别。复告父曰。父还要眼明手快。倩种愁苗。乃八狱之本。一刀割绝。立地清凉。遂去。绍袁叙其事。名曰窈闻（午梦堂集）。 

　　唐氏 

　　湖州唐时从女。海宁杨云妻也。云早逝。家落。唐氏依从父以居。崇祯初。随至凤阳官舍。有老妾马氏者。善绣佛。唐氏既长斋。因发愿绣金刚经。未果。一夕忽暴卒。至天将晓。复苏。云我要绣。马氏在旁问故。唐氏云黄昏就枕时。觉遍体流血。僵卧于地。忽金甲大神振锡一声。问我云。汝还能记绣经之愿否。答曰。能记。又振锡一声。问云。汝能绣经否。答云。我要绣。遂得醒。乃绣金刚经一部。阅二年始完。精巧密致点画厘然。唐氏体素羸。至是诸病悉除（巾驭乘续集）。 

　　费氏 

　　湖州双林镇沈春郊妻也。少寡。织纺自膳。持斋四十年。供养三世佛画像。及檀香大士。日诵金刚经一卷。佛名千声。寒暑不辍。崇祯十一年。大疫。婿张世茂迎费氏往居其家。止携大士以行。费氏居一楼。日课回向。祝愿此香。直达佛所。如是三载忽空中有香。绕楼数日。粉墙上涌现三世佛像。庄严精妙。远迩诧传。瞻礼日众。或以净巾擦之。色愈光明。又四年。一日告婿曰。吾欲返故居。入门。即洒扫焚香。参佛诵经。至第三日早。沐浴更衣。端坐念佛。午刻。大呼佛来也。我行矣。别众而逝。年七十有三（巾驭乘续集）。 

　　李氏 

　　刘道隆之母也。年四十。长斋奉佛。除静室一间。供奉观音大士。朝夕礼拜。唱佛名千声。虽大寒暑不辍。刻金刚经以施人。每遇诞日。诫子妇毋置酒。惟礼忏一日。或三日。如是二十五年。将终前一岁。延僧诵经七昼夜。梦所奉大士持素珠一串示之曰。以此授汝。珠数乃汝往生净土之期。数之。得五十三。觉而识之。至明年五月十三日。忽告家人曰。吾今日往西方矣。可为我同声唱佛名。助我西行。子妇辈围坐榻前齐声唱佛名。李氏面西端坐而逝。道隆述其事。为世劝焉（金刚持验记）。 

　　严氏 

　　工部郎谭贞默母也。家世贵盛。布衣蔬食。以金刚法华二经为常课。晚岁兼持华严。日必一卷。时为子妇讲说大意。崇祯五年得疾。自知将终。方暑月。晨起。更衣沐浴。向佛前祝曰。某一生奉佛。果有佛缘。当令遗体不闻秽气。即跏趺端坐而逝。逝后七日。颜色如生。异香拂然。飞蝇远避。吊奠之众。莫不嗟叹。贞默作传纪之（金刚持验记）。 

　　黄太宜人李氏者 

　　南京仪制主事建昌黄端伯之母也。贤明仁慈。信乐佛法。晚岁诵金刚经地藏经日虔。一夕梦趺坐山巅。佛光照身。觉谓其子曰。西方之期至矣。无何示微疾。端坐而逝。南京破。端伯不降。见杀。其妾范氏以丧归。已而剃染。结庵麻姑山巅。老焉（建昌志悬榻编）。 

　　刘淑者 

　　庐陵刘忠烈铎之女也。生之夕。香气满室。竟夜不散。数月。即能端坐。不苟啼笑。四五岁。能诵孝经论语。七岁。忠烈知扬州府。遘珰祸。被逮北上。母萧恭人从淑涕泣请偕。既至京。刺血写表。将击登闻鼓入奏。为母所抑。乃止。已而忠烈死东市。淑引刀欲自刭。为乳媪所持。得免。丧归既葬。遂发父遗书遍读之。好天竺书。旁及孙吴兵法击剑之术。长归同县诸生王次谐。生一子。而次谐夭。崇祯十七年张献忠陷湖南。江西戒严。明年李自成陷京师。淑乃散家财募死士。得数百人。合家丁为一队。悉以司马法部署之。将渡江而北。为国讨贼。顾念孤军寡援。而诸节镇率怯懦。不足恃。会有张帅者。统师自云南至。淑往见。出千金犒其军。激以大义。共图恢复。而张帅心持两端。议不合。淑怒。即筵闲拔剑。将斩张。一军皆哗。咸被甲。为左右所排解。乃罢去。淑知事不就。遂跨马出营门。而尽散所募卒。使归田里。自辟一小庵。手书曰莲舫。舍田百亩。供僧度亡。长斋。诵佛经。以终身焉（邹漪所撰传）。 

　　吴氏 

　　济寗人。归唐氏。客居松江。初性暴。不能容人。年四十三。归依冰铠禅师。遂持长斋。日诵金刚经。不下小楼者六载。至四十九。忽告人曰。吾某日去矣。经云。金刚不坏身。吾去后可留身三年。方验经言不虚也。说偈曰。风卷云雾散。明月碧团圆。了然无挂碍。池内现金莲。遂剃发。趺坐而逝。越三年。启龛。身果不坏。顶发长半寸。提督梁公为漆身建庵。额曰坐化。今在府学侧（现果随录）。 

　　闻氏女 

　　无锡甘露里人。闻见之季女也。五岁持斋。七岁诵佛经。晨昏不辍。稍长刺绣文。易钱以供父母喜施。能急人之困。母疾。祷于佛前。割股以疗母。病寻愈。字比邻华氏。而华生夭。女请于父。将奔丧。父不许。以死自誓。而后许之。遂如华氏。时女年十六矣。自是不窥镜。不临庭栏。言不见齿。久之。其幼弟病亟。女曰。吾父甚爱幼子。吾弟死。父不独生。死吾分也。迟之十年矣。遂绝食三日。祷于佛前。愿代弟死。其弟果愈。遂不复食。居三日。起坐。具栉沐。自定终制。取经卷数珠纳怀中。复致语辞姑。微笑而逝。年二十六（居易堂集）。 

　　陈妪 

　　常熟人。居于城南。以纺为业。笃信佛法。随纺车声唱阿弥陀佛。终日不绝口。如是三十年。一日忽向其子曰。而不见空中宝盖幢幡乎。因拍手大笑。取汤沐浴竟。合掌化去。事在顺治十年。翁尚书叔元方微时。闻其事。亲往视之。见妪凝然危坐。室中香气袭人。晚著净土约说。书其事以证笃（净土约说书后）。 

　　吕童女者 

　　名化显江南盐城人也。其叔父子权。尝往扬州上方禅智寺。问法于硕揆和尚。有省。归以告其母灵月道人。道人喜。亦往上方请法。女年九岁。请与祖母偕行。不许。啼泣数昼夜。不食。不得已许之。先是两年前。女照镜。忽自疑云。有这个臭皮囊。便有个影子。倘没有这个臭皮囊。毕竟说话的是那一个。至是道人举白和尚。和尚笑摩女顶曰。你是那一个。女应云。你是那一个。和尚云。我是上方和尚。毕竟你说话的是那一个。女直竖一指。已而道人谓曰。脱一把火烧了你。将甚么举。女云。烧了正好举。和尚复问云。毕竟将甚么。举女乃拊和尚胸前三掌。适天寗和尚至。举前话。天寗谓女云。你竖一指。是甚么道理。女叉手向前。走两步。罢去已而和尚复问女云。毕竟你竖一指。是甚么道理。女云。与和尚相见了也。和尚甚异之。一日。和尚拈起篦子云。是甚么。女云。和尚道看。和尚抛下云。会么。女云。和尚今日瞥地。和尚云。道得也三十棒。道不得也三十棒。女便喝。和尚便打。女问如何是西来意。和尚云。脑后眉毛。颔下鼻子。会么。女云。鳌鱼眨眼地翻身。和尚云。甚处得这消息来。女喝。和尚亦喝。女礼拜。一日。其祖母问曰。你恁地会说。为甚得个女身。女自指云。庄严观世音菩萨。祖母云。你道观世音菩萨。是甚么面嘴。女以手作捋须势云。聻络腮胡子。尝随祖母入佛殿。祖母指罗汉云。你是那一尊。女努目咬牙。擎两拳。作鼓翼势云。你道我是那一尊。僧问如何是西来意。女云。道过了也。僧云。我要你道个新鲜句子。女拈一茎草示之。僧无语。女掉臂而去。一俗人问归依道教好。归依释教好。女云。释教好。俗人云。释教有甚么好。女云。脑后看。居顷之随其祖母还家。子权阅。其问答机缘内一则。有云。诸佛机。祖师机。箭锋机。因问曰。毕竟是三个。是一个。女云。一个。子权云。明明三个。如何说一个。女云。仔细脚下眉毛。子权云。眉毛在眼上。因甚道脚下。女云。你鼻孔撩天。也还不知。其季父子愚问。如何是父母未生前本来面目。不答。强之。女云。不是我不道。只怕你不信。子愚曰。安肯不信。因再举前问。女云。戒酒除荤。子愚咤曰。乱谈乱谈。女云。我原说你不信。未几。子权死。一日子愚思其兄。忽大哭。女在旁大笑。子愚嗔之曰。笑甚么。女云。你哭甚么。子愚不顾。又大哭。女云。丈夫有泪不轻弹。子愚云。只因未到伤心处。女双手捶胸云。苍天苍天。其父故儒者。不甚信佛法。尝为子弟讲中庸。女问云。道在何处。何谓率性。父云。道在五伦。此五伦者。禀于生初。非从外得。了此五伦。是谓率性。一有不了。于性有亏。是为外道。女云。如父言。何故又道。道也者。不可须臾离也。可离。非道也。君之与臣。父之与子。果能一刻不离否。一刻有离。如何便说不是道。父不能答。女云。父欲求道。须恁取不可离者。毕竟是甚么。已而和尚遣人至。问近日水牯牛作么生。女云。怎瞒得和尚。逾年。再往问云。向来水牯牛。山僧已知之。此一年内。又作何行业。女云。圣人无两心。未几示微疾。索浴。浴已。剃发。易僧衣冠。登榻危坐。笑谓其父母曰。吾往上方去也。便脱去。年十一（硕揆禅师语录）。 

　　龚氏 

　　庐州儒家女。正黄旗金光前妻也。光前起身戎伍。不妄淫杀。龚氏少遭兵乱。即归心大法。日诵佛经。光前亦从而化焉。顺治十年。光前从军福建。与龚氏偕行。过杭州。闻具德和尚说法灵隐。俱往参问。受念佛法门。十八年还京。驻钱塘江上。光前忽示疾。龚氏欲延医。光前曰。吾昔与汝亲叩灵隐。今正欲作转身计。求和尚证明耳。何以医为。龚氏笑曰。不意吾夫乃能若此。遂移寓崇圣庵。命匠造二棺。谓光前曰。公先往。吾徐行矣。光前即合掌而逝。龚氏遣使造灵隐。求和尚为两人举火。饭僧修忏者七日。遂屏食饮。昼夜。唱佛名。又七日晡时倦剧。倚棺而寐少顷。瞿然觉曰。时至矣。端坐念佛。而化（净土全书）。 

　　徐氏 

　　余姚人。乌山胡振岳妻也。年四十余。丧夫。以家事委诸子。每日晨起盥漱毕。入净室礼佛。唱阿弥陀佛千声。如是二十余年。一日忽谓家人曰。有金童玉女。执持幡盖。下来迎我。越三日行矣。及三日之夕。集家人与诀。无他言。属以念佛而已。端坐而逝（净土全书）。 

　　张寡妇 

　　常熟人。居小东门外。安贫守节。专持佛号。不择净秽。未尝少闲。以下痢终。遗一破裙。臭不可近。弃之中流。忽见莲华交发。五色烂然。散布水面。见者惊异。乃取裙还。送一庵。作佛座前案围。事在顺治间（果报闻见录）。 

　　陆寡妇 

　　常熟人。年二十。夫亡。持斋念佛。与人无竞。至六十七而终。焚其衫裙。火气既绝。忽见金光迸出。灰中俨然有佛像在焉。其数十。闾巷聚观。皆焚香膜拜。事在康熙三年（果报闻见录）。 

　　杨氏 

　　张秩斯之妻也。父次弁。虞山严氏出。严家世学佛。故杨氏自幼即归心大法。既适张。寻礼僧德真。受三归五戒。断除爱欲。年二十七。病剧。发愿求生西方。室中供接引佛像。高唱佛名。五日。室中闻栴檀香。至七日。瞑目。顷之。见观音大士谓曰。莲池种子。已有半功。其半看汝手段。问从何处著力。答云撒手便行。即合掌唱佛。趺坐而逝（续往生集）。 

　　江氏 

　　余杭严讱公继室也。讱公故云栖弟子。奉西方之教。江氏自归严。奉教甚笃。鸡鸣起。跪佛前唱佛千声。次及诸经咒。凡爇香炳烛盥饮之事。胥自为之。不以役侍婢。康熙七年三月六日晨课毕。俄而体惫。复就寝移时。忽大声曰。观世音菩萨来矣。趣具汤洗沐毕。就枕而逝。及殓。颜色红润。手足柔软。若委蜕者然。（净土全书）。 

　　超一子者 

　　扬州殷氏女也。早寡。掩关学道。三年坐蜕。遗诗偈一卷。其一诗云。静中无个事。反覆弄虚空。地老天荒后。魂飞魄丧中。有师开道统。无法度愚蒙。忽底虚空碎。夕阳依旧红。又有看花诗云。土来浇灌水来栽。颠倒工夫任我来。满院春风花自语。不将颜色向人开（池北偶谈）。 

　　胡氏 

　　杭州潘生妻也。生故长斋。既婚。胡氏亦长斋。未几。生疾卒胡氏屏弃华饰。日惟买豆腐一钱啖之。虔奉观音大士。晨夕梵诵。为女红。得钱辄以施僧。礼灵峰寺僧为弟子。年四十一。预置一龛。其年六月既望。移龛至家。具香汤。浴毕。入龛趺坐。手拈香三炷。请灵峰僧为举火。俄顷火及龛。顶出五色光。香气四达。男女送者数百人。莫不叹异。事在康熙三十年（旷园杂志）。 

　　徐太宜人 

　　钱塘徐浩轩之母也。平生奉佛甚谨。诵西方佛名。绘像为图。旁累数千圈。记所诵数。每一图毕。即纳黄布囊中。如是数岁。康熙三十四年卒。卒之日。家人焚囊于盆。忽闻盆内爆然。视之见五色光起。布成缁色。其上现楼阁栏楯。重叠周匝。中涌莲华数十。华上各有一佛。合掌趺坐。复现诸天女。恭敬围绕。一一皆如粉色画本。见者莫不惊叹。明日。掇灰。视囊背所现诸形象。与囊面无异。惟佛后又有一老母。执拂随行。浩轩为之记如此（信征录）。 

　　王氏 

　　吴江。费元亮之母也。中年丧夫。信奉佛法。喜布施。子元亮。中岁无子。王氏诣杭州天竺。祷于观世音。遂有子。晚以家事委子妇。屏居一室。自爨为食。留田四。百亩。收其所入。以供施予。常苦不足。有来乞者。虽乏少。必有以济之。或探其囊以去。亦弗问也。时携杖至门首。乡邻老妇辄近前诉所苦。王氏时脱簪珥为助。年九十二。岁除得疾。语人曰。明朝是元日。不可令儿孙辈有哭泣声。过是日可矣。及元日。既夕。沐浴更衣。方二鼓。诸眷属围绕。王氏命启窗云。空中幡盖降临。吾其行矣。遂取念佛珠系颈。称阿弥陀佛数声而逝。事在乾隆十二年（此传至末皆闻见所及可征信者）。 

　　凌氏 

　　法名善益。吴人张廷表之妻也。母叶氏。长斋四十年。礼古潭和尚为师。日拜大方广佛华严经周而复始者三。年八十一。梦罗汉现金色身。遂逝。凌氏年四十余。亦长斋。礼古潭为师。日夜六时行大悲忏法。拜华严经凡再周。常以五更起。入佛堂。廷表为煮汤果饷之。晚而专诵大悲咒阿弥陀佛号。求生西方。一日见观音大士现像。遂示疾。谓其女曰。佛光满室。吾其行矣。遂逝。年六十九。事在乾隆三十四年。女适朱氏。奉法亦虔。课法华经。持西方佛号。其家人多从而化焉。 

　　余媪 

　　徐州宗氏女。昭月和尚之母也。和尚既主扬州高旻寺。迎媪至寺。辟一室居之。媪初入室。思家颇切。与和尚言。辄道家事。和尚为说苦空无常无我之法。劝母一心念佛。求生西方。弗省。和尚遂匿弗见。媪召之亦弗往。媪无可奈何。遂勉强持佛名。苦不能继。居三年。稍益熟。遂发深信心。受菩萨戒。晨夕礼拜甚虔。和尚往见媪。问颇思家否。媪曰。念佛好。不思家也。一日。坐庭前。面塔唱佛名。忽心开。见金色世界。光耀无际。墙璧树林。廓然摧灭。媪大喜。踊身即之。倏无所睹。自此六根悄然。动静起居。不生二念。久之。梦至一人家。有妇坐草。媪惊曰。何为至此。吾方求生西方。八胎出胎。大可畏也。急走出。瞿然而觉。晨起以告和尚曰。吾生缘殆尽矣。其为我集僧唱佛名。送我西行。从之。遂西向坐逝。事在乾隆二十七年。 

　　谢贞女者 

　　长洲诸生谢有辉之女也。字同县顾长源。贞女年十八。而长源夭。泣涕请于父母。愿归婿家。父母从其请。遂往。八门拜继姑。行庙见礼。既殓成服。自是长斋奉。佛日有程课。布衣操作以度朝夕。继姑授之田二十四亩。辞曰。吾家两世丧未葬。叔年幼。请以为公田。从之。已而会田所入。佐以私财。葬舅姑与其夫而抚叔之子为己子。乾隆十一年　诏旌其门至年七十生日。其子欲延宾为寿。不许寻得疾。卧床月余。忽语其子曰。治后事。后三日逝矣。及期。盥沐令侍者焚香佛前。合掌称西方佛号而终。事在乾隆二十九年。 

　　顾天瑞妻陆氏 

　　苏州城西大村人也。天瑞中年长斋。偕里中翁媪为念佛会。陆氏亦长斋。日课佛名甚虔。年六十三。得微疾。预知将终。沐浴易衣就寝。其姒俞氏别室居。夜半。忽闻陆氏遥语云。吾先去。姆早晚好来也。俞氏亟遣子视之。逝矣。俞氏故长斋。修净业。居半载。无疾而逝。年七十二。天瑞后数年。别诸亲故。沐浴唱佛名。亦无疾而逝。天瑞殁时在乾隆三十五年。其邻金南溟亲见之。为予道其事。 

　　曹氏 

　　常州柏万安之母也。年六十四。病热。万安自苏州驰归。视母气已绝。唯胸前微温。家人治棺衾悉具。万安悲恸。祷于白衣大士。诵白衣咒一万二千。愿减己寿一纪以益母。涕泪并下。其明日。索饮。阅数日。病起。言始死时。为两吏所引。历土地城隍诸司。寻诣东岳府。府君言。汝有子。为汝诚祷。仗大士力。贷汝死。命吏引出放还。万安遂勤母修净业。除一室。供佛像。曹氏遂长斋。日以初中后分入室。掏数珠。诵西方佛名辄千万计。居十二年。年七十六。九月既望。晨兴。谓其子曰。吾将去矣。可召诸亲属为别。明日亲属毕至。曹氏悉与款语。戒诸子女。临去明勿哭。日饮汤四五盏。至第三日昧旦。起坐。洗沐毕。易衣就枕而逝。事在乾隆三十三年。 

　　杨媪 

　　杭州人。居北门外石灰坝。年五十余。得风疾。僵卧。呻吟彻昼夜。有旅亭师者。自京师还天目。过其居其子为设斋。请入视母。媪频顣曰。病甚。师莫有好方能愈我否。师曰。有之。恐汝不肯服耳。媪曰。诚有之。安肯不服。师曰病从身起。身从假合。汝能舍身。病自去矣。媪曰。舍身奈何。师曰。汝但将身放下。一心西向。系念阿弥陀佛。阿弥陀佛是大医王。能除一切众生之病。但能至诚念佛者。阿弥陀佛。自来救汝。媪曰。佛果来乎。师曰。来。但患汝念不切耳。既别去。媪遂持佛名。默观西方。日益恳至。居五月。语其子曰。阿弥陀佛至矣四日后。吾当西归。为我请旅亭师作别。师时在天目。不至。及期。别请僧十人。共唱佛名。媪起坐。向西而化。事在乾隆三十六年。 

　　施贞女者 

　　吴县人。年十余。丧父依母兄以居。好清净。不乐有家。木渎有王氏者。兄弟三人俱好道。事纯阳真人谨。尝构乙云山房。习长生术。其少者曰志曾。既长。亦不愿娶。其兄强为择妇。得贞女焉。居二年。志曾殁。时贞女年二十。未嫁也。讣闻。遂毁容变服。长斋奉佛。习女红自活。居六年。闻其姑卒。遂肩舆入王家。哭拜。成服。顷之复还兄居。又八年。始辞兄诣王家。辟老屋三间。自爨为食。日常扃户。家中人时闻经声。罕睹其面。岁余有疾。其兄省之。贞女谓曰。兄少住吾将行矣。已而疾少间。家人为好语慰之。贞女曰。吾不复过今日矣。顷之。遂逝。年三十七。事在乾隆四十一年。 

　　陶善 

　　字庆余。予兄子希洛妇也。父冯翼。长洲贡生。母冯氏。奉佛甚虔。善年十余。从学于吴江任纯仁。颖敏。善强记。通等韵之学。为诗。语多秀出。与妹仁同塾。晨夕酬倡。家有别墅在。灵岩山下。因园为坟。春秋祭毕。辄留旬日。性爱萧寂。遇佳山水。一往有遗世志。时见于诗。妹仁。字无锡嵇氏。婿夭。复许他氏。仁闻。怫郁久之。得羸疾以殁。善痛妹之逝。益薄世味。辍诗不复为。读大报恩经。感如来往昔苦行因缘。遂发大愿。愿证无生法忍。手书是经。及金刚弥陀诸经。楷法端整。年二十三。将嫁。犹日诵西方佛名不辍。著惭愧吟数十首。多近里之言。既嫁。日与家人说苦空无常之法。欲以童身自全。已而家人皆大哗。乃修妇道。治生产。有身矣。晨兴仍课净业。以次阅法华楞严华严诸大乘经。信解益利。其年秋。和予闭关诗十首。理事交融。深心回向。居然现大家身而说法矣。其一云。无相光中自有真。慈风披拂四时春。而今一著通消息。回向莲邦稽首频。其二云。原来无实亦无虚。论道谈禅事也余。一句弥陀空自性。孰为是我孰为渠。其三云。冰泮波塘水影定。照空万象慧光圆。须知行满功成后。鸟语花香也自然。其四云。亭俯清流屋倚山。绿萝阴裹掩松阙。闲来好辨归家路。免得临时无处攀。其五云。净域神游明似日。杖头何用夜然藜。漫论十万八千路。楼阁虚空更在西。其六云。行树何殊七宝林。枝头也得听灵禽。自然说法东风里。演出百千微妙音。其七云。夙夜惺惺彻底看。几番生灭总无端。前村雪后梅花放。露出春光不可瞒。其八云。九十风光易寂寥然灯朗照度春宵。烹茶非为清香味。适兴何妨一饮瓢。其九云。此土结得莲社盟。八功德水莲花生。一心不乱超凡品。定向乐邦净处行。其十云。勘破重关触处真。从今不入旧迷津轮回六字无终始。流水行云总是春。冬十二月免身。得一男。已而感疾。自知不起。时诵西方佛名。殁之前。请母为别。已而曰。大和尚来。吾去矣。侍者曰。如老人何。善曰。西方好。吾他日当迓老人去也。时为乾隆四十五年正月辛丑。年二十有五。予既为文祭之。复为之传。以附诸善女人之后云。知归子曰。予读华严宝积法华维摩诸经。其闲现身女人者。莫不具足智慧。成就庄严。超过一切诸声闻道。盖众生根器。不可思议如此。至如大教东流。闺阁英贤。后先辈出。不独五灯所录。照耀宗门。其一心净业。勇脱苦轮者。皆韦提希之亚匹也。予故备录之。有志斯道者。慎毋以女人自画哉。 

　　卷下（终）
