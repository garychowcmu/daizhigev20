蕲黄四十八砦纪事

自序
凡例
卷一
卷二
卷三
卷四
叙论

 　 


自序

　　处不讳之朝而言嬗代之事，信无尤也乎！虽然，吾有说焉。

　　盖本朝，厚爱前代者也。乾隆四十年，于明代抗拒本朝植义不屈之人，而有「胜朝殉节诸臣录」以表之；于明代投顺本朝奔走创业之人，而有「贰臣」、「逆臣」诸传以耻之。于「殉节」一录，有专谥、通谥、祠祀之分；于「贰臣」一传，有甲编、乙编之别：亦若为明人报功、抒愤者然，何其快也！乌乎！兹录，兹传之人，当夫供职明廷，连镳汇进，无差别也；或跻膴仕、或被儒冠、或牧方隅、或亲戎马，无妍媸也。一心腾坠，一念死生；顺逆互为往来，身名各分存朽。被衮褒于异代，何荣？荣乎其克保我邦家也。受钺诛于朽骨，何辱？辱乎其湛覆我邦家也。乌乎！爱国之杰，其遗泽果及身而斩矣乎？有山川阻隘以湮之，有子姓零替以蚀之，有文献凋弊以佚之，有兴朝之严刑峻法、迭兴大狱以束缚而禁锢之；皆末造英豪九死不还，一瞑无可回春之巨阨也。于是，国史攘之，不予书其详；宗族屏之，争与讳其事；官书方志，淆列疑似而隐其真；私家断简，摭拾一二而閟其绩。口碑隐约，荒略无绪，而末由究稽。乌乎！爱国之杰，其遗泽果及身而斩矣乎？

　　若吾黄明季四十八砦诸豪者，吾哀之、痛之、景之、企之、髣之、佛之；发箧陈书，耳治口讯，留心越二十年之久，采书积八、九十种之多，比类属词，神昏目倦，始克一二补缀。若有以钩其沈、启其键、发其覆而表其微。既大恨我生太晚，上不逮四库馆销毁禁书之前；又自念出身太迟，进不获入中秘探国初之档：所得盖亦仅矣。然犹幸及我身为之，尚赖有此一、二之存也。即此一、二之存，虽谓出于本朝厚爱前代之留遗可也。何也？曰：开创之朝，引用降虏，权宜也；戈鋋所指，手戮烈士，亦权宜也。虽然，引用其人，不能不心恶其人；手戮其人，不能不心佩其人：公理也。人谁无国，恶之、佩之，各依其神明所注之国而生贵尚与裁抑之心。贵尚、裁抑因乎国，斯不得不激励我人爱国之心。「殉节」一录、「贰臣」一传，其示人以法外之意乎？芸芸编氓，仰窥宽大，因得各摭所闻之精忠谠节，斤斤护持于雷霆震怒之余，而诸人者遂藉以播蠹蚀之姓字于人往风微之口。乌乎！诸人者皆于朱明末造有关系之人也；腾裁笔舌，举皆以明代人还之明代焉，又安得不归功于本朝乎？

　　后之君子，有陋我闻见之隘者，本此益之；其尤我先哲人九地之灵，引领倾望于不已者尔。

　　光绪三十四年春三月，罗田王葆心谨识于京师宣南坊海王村。  
　 

凡例

　　一、是书应用散文书事体——如宿松朱氏「皖砦纪事」，戴褐夫「桐城孑遗录」之作方合。惟是稿创于光绪甲辰，时方开创进士河两等公小学堂拟作乡土历史课本；故用新体分析章节，以清眉目。戊申在都，董而理之；欲改未就，祇得序一首、「山砦列传」若干首。今冬付印，胪群籍以拓充「鄂砦事实」，复增入列传未备，以与各篇互见。又觉新体近滥，改章节为篇目，略如「圣武记」、「湘军志」例焉。

　　一、此编应用阮文达作「儒林传」之集句体及谢蕴山修「通志」例，皆注所出；以明有本，且见淹雅。因前缀辑时意在授学生，不贵繁冗，未悉注所出；若再追考，又觉嵬琐，且缺行箧书。惟自信无一字无来历，不敢分寸任胸臆。其康熙十三年东山一役，考其原始，实出自山砦余波；父老流传，盖与明代陈汉王遗族、大冶柯陈二姓不臣明相类。又如浙东大岚洞主王翊一役，后至康熙四十七年大岚再变，托明思宗皇子兴戎，盖同一轨迹；然仍别篇书之，以示区别。其乾隆中马朝柱事，更入附篇。惟列传中有后来与山砦分道而驰、先实与山砦有关者及列女中主持有与山砦违抗者，亦可备山中故事；故亦低格录之。至当时旧闻轶事可传者，苟与兵乱有关，即非山砦之事，亦附注之；以见放佚之余，字字均可宝贵也。其群书有异同互牾之处，仍仿「通鉴考异」例，分注条下，以诣折衷。

　　一、葆心儿时侍母夜诵，先黄太恭人好为说明季佚闻及洪、杨乱事。自是读书，遂专意此种。太恭人所说多关乡贯旧闻，因于本贯尤留心。追慕音容，倏踰二纪；实禀母训，以有此书。风木怆怀，伤心曷极！故葆心此袟外，更有「罗田团练始末记」，以纪县人民兵之绩，亦循先母意也。今秋迭遭先室叶恭人之丧与亡女礼媛中殇之惨，偶触旧感，再检兹编，校订字句，搜补未备；文词大体属诸逊国以前，印书行款则依民国之式。各因时会，不必强同。

　　一、是编本以述蕲、黄为质，故标题从主人。惟皖砦与蕲、黄之砦，实是联合局势；而当时东南大势及湖北大事，多与有关：故不能不并采以详始末。但内外有别、详略有分尔。且明季野乘以江、浙诸老述作为多，而山中义兵隔绝，零缺可伤！故自「东华录」、「满汉名臣传」等官文书外，祇偶见于张苍水「北征录」、稍详于温氏「南疆绎史」与近出之「南天痕」；其它概未之闻，反不及同时郧阳山砦之有专书也。实则当时所谓上江乡兵、皖浙山兵、画江洞主义兵，不过与此局起灭同其荒略；且此局尚较久远，特彼以有峻望者主之事，后又有遗民书之，故更显尔。斯则不得不追恨吾乡文献之衰也。然犹幸有朱杜溪「纪事」一篇，可考崖略。今此编出，可补各家述明季遗闻者未备；有助一隅之史掌，非第表襮邦献也。至此编属草及两次易稿校写，则故房侄念文秀才（国桢）及亡女京师女子师范学生礼娴（字稚芗）之力为多，并附书之。  
　 
卷一

　　罗田王葆心撰

　　形势篇

　　形势篇

　　前事篇

　　统系篇

　　规律篇

　　鄂砦篇

　　形势篇

　　与山砦有关系者，当时东南拥戴之诸藩及关、陇一二处之号召与鲁、黔诸义兵是也。由今观之，山砦之所图，与安宗、绍宗、鲁、桂诸帝藩，虽事异而势殊；要之，环顾当时，自诸帝藩外，固无其匹者也。国初霅川温氏，于当时义兵而以上江乡兵、皖浙山兵别之。上江为故绅之义兵，浙江为洞主之义兵，皖、鄂为砦主之义兵，东南海澨为岛主之义兵；皆有旧藩主之，有解组之旧绅辅之，有慕义之士民附之，有已归新政因时反正之人属之，亦有流离转徙之士归之。方山兵盛时，先则有启、祯名臣甘肃巡抚梅之焕开之，继则有福王之三省总督张缙彦投身入之、唐王之兵部尚书周损亦率所部赴之、桂王之兵部尚书凤阳总督王■〈火鼎〉则居中主持之；泊乎瓦解之后，鲁王之兵部尚书张煌言犹只身江海躬诣以觇之。缙彦所历为黄、麻，煌言所诣为英、霍；之焕之时则北都尚存，祇以抵御流匪；周损与王■〈火鼎〉则始于黄、麻之长，而终于英、霍之图。追维东南号召之主名，或则假史阁部之声称，或则假隆武之年号，或则遥奉永历之正朔，或则各奉一二失位之藩封；溯其由来与其成立，情状淆杂，不能一致。今略区之，有二种之别。试具表于左：

　　宗藩类表

　　甲类（曾据地假立名号者）

　　宗藩 据地 名号 纪年

　　福王朱由崧应天弘光崇祯十七年

　　潞王朱常淓杭州监国顺治二年六月（明南京圣安皇帝——亦称安宗简皇帝、又曰赧皇帝弘光元年、福京思文皇帝——亦称绍宗端皇帝隆武元年）

　　鲁王朱以海绍兴监国顺治二年六月

　　唐王朱聿键（坐死者王七、世子一）福州隆武顺治二年闰六月

　　靖江王朱亨嘉桂林监国顺治二年八月

　　桂王朱由榔肇庆永历顺治三年十一月（明隆武二年、浙东鲁监国元年）

　　唐王朱聿■〈金粤〉（亦作聿钊。坐死者王十、世子二、宗姓三）广州监国绍武顺治三年十一月

　　邓王朱鼎器

　　淮王朱常清南澳东武顺治五年、（明永历二年、鲁监国三年、海上朱成功称隆武四年）

　　□□朱容藩（自称楚王世子监国天下兵马副元帅）夔州监国顺治五年正月

　　乙类（都无名号，出于一时拥戴及流离草创之为；而石城王朱统锜势力特异，则王■〈火鼎〉诸人归之也）

　　宗藩 据地 纪年 

　　石城王朱统锜潜山顺治二年十二月

　　荆王朱常■〈巛上水下〉太湖顺治三年二月

　　樊山王朱常炎（徐氏「纪年」以为即朱常■〈巛上水下〉，并列存疑）蕲州顺治三年二月

　　高安王朱常琪徽州顺治二年

　　宁靖王朱术桂（见留溪别传）宁海顺治二年

　　长阳王朱□□

　　金华王朱由■〈木产〉（或云冒称金华王）饶州顺治二年

　　瑞昌王朱谊（亦作议贵、一作盛沥，乃由宗人绍封，别是一人）溧阳顺治二年八月

　　乐安王朱谊■〈汜力〉石溧阳顺治二年八月

　　通城王朱清潮长兴顺治二年六月

　　义阳王朱□□常熟顺治二年六月

　　杜阳王朱□□庐江、和州顺治二年六月

　　新昌王朱载璋盐城、兴化顺治二年九月

　　益王朱由本建昌顺治二年十月

　　永宁王朱□□建昌顺治二年十月

　　罗川王朱□□

　　永宁王朱慈炎（此与前必有一复出者，并列存疑）抚州顺治二年十月

　　罗川王朱□□

　　汉中王朱□□凤翔顺治二年十一月

　　乐安王朱□□衢州顺治三年六月

　　楚王朱□□衢州顺治三年六月

　　晋平王朱□□衢州顺治三年六月

　　崇阳王朱□□歙县顺治三年九月

　　遂平王朱兆鲲江苏太湖顺治三年十二月

　　□□王朱常洊鄱阳顺治三年十二月

　　郧西王朱常潮建宁顺治四年四月（明帝由榔永历元年、鲁监国二年、海上朱成功称隆武三年）

　　麟伯王朱□□江西泸溪顺治四年八月

　　霭伯王朱□□

　　氓王朱埏峻黎平顺治四年十二月

　　荣王朱由桢辰州顺治四年十月

　　瑞昌王朱统■〈汲上金下〉安东顺治四年十一月

　　义王朱常■〈氵乃〉宝庆顺治四年十一月

　　鲁王朱鼎兆（世子一人）宝庆顺治四年十二月

　　宜春王朱谊衍汀州山砦顺治五年正月

　　贵溪王朱常彪（亦作长标）湖南永宁顺治五年正月

　　崇阳王朱□□黎平顺治五年二月

　　长沙王朱由栉全州一带顺治五年二月（亦作三月）

　　南威王朱寅卫

　　延长王朱聿■〈金穿〉（一作远长王、一作识■〈金卒〉、一作识■〈金穿〉）临洮顺治五年五月

　　□□王朱森釜阶州一带顺治六年二月（明永历三年、鲁监国四年）

　　翼王朱谊氻山东长清顺治六年二月

　　□□王朱常瑛陕西顺治六年十月

　　□□王朱由杠

　　□□朱由植南赣顺治六年六月

　　□□王朱蕴■〈金严〉黄州顺治七年正月（明永历四年、鲁监国五年）

　　德化王朱慈叶（「隆武遗事」作慈烨）福建大田顺治七年正月

　　石城王朱谊■〈氵〈巛上夕下〉〉福建大田顺治七年二月

　　新建王朱由模福建顺治七年二月

　　□□王朱由柍

　　赵王朱由棱（郡王十三人）惠州顺治七年二月

　　宜川王朱敬■〈金翟〉紫阳顺治七年二月平

　　蜀王朱常浓金华在灭潞后（明永历七年。是岁三月，鲁王去监国号）

　　江夏王朱蕴钥上思州顺治十五年（明永历十二年至十八年）

　　德阳王朱俨锦上思州顺治十五年

　　德阳王朱至浚交趾高平顺治十七年正月

　　石泉王朱奉鎗（一作聿鋡）四川叙州、马湖一带康熙元年（明永历十六年至二十二年，台湾郑氏犹称永历正朔）

　　光泽王朱俨铁桂林康熙元年八月

　　东安王朱盛蒗川东康熙二年十二月

　　思宗三子朱慈满（署广德元年）京城康熙十二年（明永历二十八年）

　　思宗长子朱慈灿永州、宝庆康熙十八年

　　宁靖王朱术桂

　　舒城王朱着

　　乐安王朱俊

　　监国鲁王世子朱桓宁

　　泸溪王朱慈旷台湾康熙二十二年（明永历三十七年）

　　巴东王朱江

　　奉南王朱熺

　　益王宗室朱镐

　　太子朱慈璊陕西康熙二十八年

　　定王朱慈焕（案李方远撰「张先生传」称定王朱慈焕，又改名王士元，年七十五岁，于康熙四十七年在山东被执，为大岚山兵所牵也；斩于京师。被案发遣者，百余人。朱三太子慈焕全家六人投缳死，见宣统辛亥冬「吉长日报」）

　　右表所采，大略可观。若其崛起草窃之故，厥有数端：上者藉手有资，思图恢复；次者遗民假借，以立义声；次或回苗土族，假戴保全；又次则反侧不安，忽归禽狝。再或则旧习骄昏，以干新宪；再次则众矢聚的，弋获图功。以上诸王，有不一居于是数者乎！尝读顺治八年闰二月之上谕有曰：故明诸王，多被诛戮，朕甚悯焉。于是，有起送来京之令。盖自有此次广沛仁施之举，而殷顽乃渐有所感化；即小腆纪祀之攘窃，亦渐稀矣。此本朝忠厚开国之一端也。

　　形势篇

　　鄂之蕲、黄、麻、罗，皖之潜、太、英、霍，豫之光、固、商、汝，皆阳渎而阴岳、左扬而右荆，积旁薄之万山，势绵亘而不绝。其高者或插天汉，其出入径道隘，仅错趾悬岩；左右列河环之，路阻谷深，摇骇心目。其山巅或平衍，饶水泉竹石之居；其河入江、淮，有航帆运输之便：平时可为乐国，乱世亦保障之资焉。

　　前事篇

　　地凭天险，利用战争，列代产乱世宰割之豪，其枭杰或能扰乱天下之和平；以故累朝民族，迁移淘汰，种类不同。南朝西阳有县十八，有水五，蛮族居之；强大滋生，历年不弊。南宋以下，湖民移住，土著遂衰。端宗之世，元兵既下鄂汉，舒、黄义兵相继崛起。景炎三年，蕲州民张德兴与安庆义士野人原砦主刘源起兵据司空砦，以应闽、广王师。司空山者，时为蕲州属蕲春县地。县民傅高结鄂西之大姓，群应以义兵；江西巨室，亦相继起（同时赵璠起于衡山、何时起于抚州，皆应文天祥者。张烈良等、周隆等起兵于海南，陈瓒起兵于兴化，皆应崖山者）。于是，南取齐安大邦、北下寿昌右郡，一战胜于樊口，而元将挠败；再战败于阳逻，而忠义遂空。司空山破，黄州复陷；其应和之傅高，亦为宣抚贾居贞所执焉：此一事也。恭宗之世，有罗田三吴乡人段朝立，以土著飙起，富自治力；遂割开英山一县，至今因之。最后有多云之徐寿辉、花桥之邹普胜，于至正十一年揭竿起义，以驱逐胡元相号召。寿辉业贩布——先有袁州僧彭莹玉（「七修类稿」作浏阳彭和尚），以异术与普胜念佛，聚众起事，用红巾为号；奇寿辉状貌，又以其浴于盐塘身起光芒，遂大异之，推为主。九月，收蕲水及黄州路，败元威顺王宽彻不花；遂即蕲水为都，称皇帝，国号天完、建元治平，以普胜为太师、倪文俊为丞相，尽有湖广、四川、徽、饶、杭、湖诸地（别有「天完国志」详之）。明年，江浙平章政事卜颜帖木儿等攻寿辉于蕲水，破之；寿辉走免，获其官属四百余人。已而势复盛，迁都汉阳，为其丞相倪文俊所制；十七年，文俊谋弒寿辉不克，奔黄州。陈友谅隶文俊麾下，数有功，为领兵元帅；遂乘衅杀文俊，自为平章。旋称汉王，又迁都江州。二十年，于釆石弒其主寿辉，自立国号大汉。天完主之属，又有元帅玉沙明、玉珍，由大江提兵入蜀，兼有巴、滇，建国曰夏，传位两世：盖启有割据之二雄焉。明祖乘之，遂屋元社，开吾华大一统之基，为先驱之拥篲焉。

　　统系篇

　　思宗御世，寇逋中原；爰命安庆巡抚史可法因便利、连交攻，联贯四省之边腹而合治之。若皖之安、庐、池、太四府，豫之光、固、罗、山四州县（案「明史」「可法传」云：河南之光州、光山、固始、罗田；考罗田明代不隶河南，或是罗山之误。横云山人「明史稿」、「南疆绎史」「史可法传」，并同。按罗田二字，宜在下文湖广之三字之下），鄂之蕲、罗、梅、济，赣之德化、湖口，皆隶抚臣治内；始走檄山民，结砦团守，以遏贼踪。居民困于野掠，思少保安宅；豪家右族，出募资糗、板筑教练，屹为民坊。历任抚臣，史可法则亲相度英、潜，宋一鹤则躬莅蕲、罗；资以军火饷需，予以统治札付；出而搤贼，往往有功。及我朝兵定南方，诸砦则易其方针，群为明守；檄谕不能下，困阨而不渝。始不忍国之乱，继不忍国之亡；此蹶彼兴，以卫土境。盖六、七年而后平焉。今表列其统系隶属于左：

　　南都未亡以前之山砦隶属

　　史可法

　　梅之焕

　　蕲、黄…………………………………山砦三百有奇

　　蕲、黄……………………………………名砦四十八

　　潜、舒、英、霍、桐、太、宿………名砦二十有四

　　德安、汝宁等处……………………山砦四百八十九

　　罗田…………………………………………名砦二十

　　南都亡后山砦之隶属

　　朱统绮

　　王■〈金鼎〉

　　考永历初，职方主事德安杨锡亿言于汉北巡抚侍郎章旷曰：德安北捍楚塞，为汉新市故墟，人尚豪侠可用。应山杨主事之易忠孝世家，为三楚望；立盖天营，为国死守，豪杰遥附甚众；憾不知朝廷所在耳。亿请间行号召，为汉南应援。若敌践荆、岳，亿率义旅起，乘其背以掣之。此英布制楚法也。勿徒株守一湖，为尺寸计。旷深然之。据此，知德安山砦以杨之易为之主盟。所云豪杰遥附者，即四百八十九砦中人欤！其所云敌者，即指本朝也。吾考蕲、黄、皖砦得其大都，憾德安、汝宁一带无考。兹读王夫之氏「永历实录」列传，而赖有此篇。斯德、汝所宗，可知与鄂、皖实同一轨；而其近接史忠正、石城王二人相与归心，有可断言者。

　　规律篇

　　山砦者，末造顽民争生存之帜志也。因争生存而生儆惕，因儆惕而结集其精神，因精神结聚而自生规律；于是有合群之规、有独立之制，以合群勼其森立之制度，以区画勖厉其守助之情形。举例言之，加以皖地飞旗砦为中央剧地，而分散守卫之力于群砦之中；鄂砦之中，尤以东山为要领提挈地，而与他砦互通其声息：是其例也。一于群居中而有各尽所务之道德，或独力自营一砦、或公资合营一砦；如英山郑天人之天人山砦（以其名名砦），罗田胡海若、雷正显等之李蟒崖云峰山砦，是其例也。一有严检疠疫以保安宁之法，凡染疫之人，例弃野外；如英山傅为相之母居朝阳砦病疫，即移出砦外，是其例也。一有条别秩序，严立分数之方法；如舒城山砦之黄景恒等累男女数万，皆秩然分别、绝无淆乱，是其例也。一有慈善之赒济，如萧熹恤疾病饥苦于仙女砦、郑万合收邑宰尸于张家砦，是其例也。一烽燧中不废教育，如朱统锜始授徒于三尖砦、卢之懔载书籍讽习砦中，是其例也。一抢攘中必忠恳于君国，如斗方砦之保卫朱常■〈巛上水下〉、飞旗砦之拥戴朱统锜、黄州诸砦之善视朱蕴■〈金严〉，是其一证；又如罗田砦民之迎知县白乃忠、英山砦民之护知县高在仑，又其一证。此皆山砦自纳于规律之尚可考见者也。

　　鄂砦篇

　　王葆心曰：蕲、黄，一战地也；而六朝、南北宋南迁时，尤甚。以故，其民质沐战斗之余风，富于虓悍之魄力与战争毅力。每大乱出，辄倡为联合策与进取策，以乘时会。元季进取，其争锋南逮于江介；明季进取，其争锋北直于淮壖：皆因地因时，收召其英俊。由今观之，范势于江介者，利用水；羽党初成，其气力几于宰割东南之大半，何其雄也！范势于淮壖者，利用险；虽成绩不曜，而本朝以开国之王师，顿竭兵力几于十年，仅乃平之。由前则天完徐氏之成规，由后则国初山兵之故事也。徐氏无史乘，其事仅可知；若山兵之经要，今皆放失。倘整齐补缀而观之，有可备一二之考鉴者。

　　思宗崇祯初，南昌李汝灿官蕲水，知东南将乱，于保甲夜防，处处隐寓兵法。越四年，蕲、黄流寇渐深，贼及郡道之兵交躏，县人多追思之。合肥龚鼎孳继至，修城防御，贼势少缓。七年三月，黄州昼晦如夜，流贼始渡河，寇攘江北。九月豫东贼至蕲水，以大队入黄州，广济教谕曾发祥死之。八年正月，有寇数万入黄安，杀戮甚惨。方贼之未渡河也，黄安赵文渊尝读史，叹曰：物满人概，人满天概；今海内不见兵革久矣，生齿日繁、阳气太盛，杀气殆将开乎！遂偕妻避于石门山中。三月，满天星大股掠麻城，副总兵守将镇筸马人龙、副将雷应干御之；以千余兵与贼交锋（案光绪「黄州志」「秩官传」作提兵千余，而「建置志」又作所部数百人；未知孰是，今两存之），胜之。旋大风雨，贼来益众，遂败于阴山畈；人龙、应干死之，及游击冯虎昂、指挥陈某并数百人皆没于阵。自是，蹂躏地方，往来如织；然不攻城，往来野掠而已。官军迭败气夺，曹伍嬉狎而不救；居民皇然，乃各结砦自保：是为蕲、黄山砦之始。麻城则以知兵边帅梅之焕主之，故特为时重。二月，流贼闯蹋天、罗汝才等由英山窥罗田，汝才别校突陷之，知县梁志仁死焉（梁志仁，字东铭，南京人；保定侯铭裔也。万历末，举于乡。始官衡阳，与王夫之父子讲学，其师友多姚江后进。崇祯六年，调罗田知县。贼大扰湖广，志仁日月儆备。罗汝才曰：罗小易攻；然梁君长者，吾不忍加兵，俟其去，当取之。会邑豪江犹龙与贼通，志仁捕下狱；犹龙知必死，潜导汝才别校来攻。志仁急，偕典史单思仁、教谕吴凤来、训导卢大受督民守御。城陷，志仁持长矛巷战，杀六贼；力屈，被执。抑使跪，骂曰：我天子命官，肯屈膝贼辈耶？贼怒，碎其肢体，焚之。妻唐被逼，大骂；夺贼刀不得，口啮贼手，遂遇害。思仁等亦不屈死。汝才在英山闻之，驰至罗田，斩其别校；曰：奈何擅杀长者！以锦绣殓其夫妇尸。事闻，赠蕲州知州，谥忠烈；罗田人建祠祀之。乾隆中，赐谥烈愍。六月，知县白乃忠任罗田县事，缮守备。十二月，流贼复从蕲水至，乃忠同主簿周有德救援；都司李懋功与贼战于东门外，杀贼二十余人，夺马数匹，贼始遁。九月，寇广济，败镇筸军，大肆焚掠；知县黄宏会走匿。是年三月，湖广贼陷麻城，蕲、黄大盗爬天王拥众八百余人，村民擒之）。自是迄明之亡，列县相继沦陷，甚者再破（是年春，贼寇黄州，樊烈愍维城夫人易氏有内侄时升妻江氏，以贞烈死于贼。其仆承用者，与贼通；贼委之兵，着以铜、铁二械。械，固贼之章服也；着铁者领数十人，着铜者倍。其制，范金为圈，两头作龙，共衔珠，合则无缝，量背大小系之。承用遂奉贼指挥，入郡城为奸细；先独至其主宅，将应群寇攻掠。易氏闻承用归，遂匿多人门外而呼之来见；好语之曰：闻尔在寇中，何以放归？承用犹辞以逃命。易氏曰：尔主母死，而尔欢笑；此为寇来、非逃命也。闻为寇使者有铜、铁械，盍视我！承用推阻，易氏命从人索之足里，不见；将发其衣，惧而出之臂。易氏诡曰：此物罕觏，付外观之！门外数十人齐出，缚承用送官。贼失内应，不敢攻城，遂遁去。又有景辉者，从襄汉游楚，至广济望东冲，为黄牛院以居。乙亥，流贼数十人由太湖入宿松枫香驿，辉先有书与友舒民裕曰：二月贼来无扰，九月须远避。无不如其言）。民既亟于自卫，前后二、三十年，以次增砦堡至三百余所。砦有长，充之者，大都缙绅儒流。其能自达者，则受大吏札付而行事；或奉明宗姓，声其王公之秩以镇之，至今有砦王称。相地必凭阻隘，累石若城郭，按户籍而任版筑，役即避地氓庶；籍丁壮而守之：此大都也。蕲、黄固荆藩封地，有故王朱蕴■〈金严〉者，为武昌楚王之裔；不知何时，领砦王职。大抵始事之豪假以号令群砦，而蕴■〈金严〉亦恃以生活。方始事也，特以郡县城残破，挈侣避居，久而成聚；积久则策群力以击贼，屡屡告捷。每一警至，皆官守城而民守砦；或城破而官居守之，乡右衿儒咸主名而坐，策方略自治，乃益固。于是，号称名砦者可缕数，蕲、黄乃以四十八砦名天下（由此上接德安、汝宁，名砦四百八十九；西越武胜关、达南阳，以抵于熊耳、蓝田，即陇、蜀之首连山沓嶂相间也）。国初，南方用兵，蕲、黄一隅萃督、抚、提臣三合之兵。再平而再起，至专驻一总兵官于黄州，以图备事先；更札一千总官于要腹，以持厥后。事后追恨，詈为李自成余党；实则东山一砦，间有张献忠余党，然祇周文江、刘侨、沈会霖三人，后亦反正。其它与流贼，固判然各别也（「明季北略」称：崇祯十六年四月，献忠破麻城；劣生周文江从贼，为兵部尚书。「通鉴辑览」云：马士英受张献忠伪官周文江重贿，为题授参将。据「国史贰臣传」：文江后归东山义兵中。此实山兵中一大污辱，不必为当时讳也。「贰臣传」又称文江总兵；此只言参将，大概谄士英所擢者也。又「小腆纪年」：献贼以武昌为天授府，授沈为霖伪天授府知府；官兵收复武昌，会霖遁走）。九年，黄安紫云砦兵刀生火。十年正月，总兵秦翼民逐贼于麻城、黄冈间，败之。贼至黄冈，闻举人于斯昌名，索之；敝衣草笠，走免。旋入英山阻险，种田为持久计；游骑出太湖，连蕲、黄诸匪党。二月，流贼复寇罗田。白乃忠统乡兵御之北峰河，斩贼首王林冲、坐山虎；火炮连发，杀贼三十余人。会天大雨，炮不能施；贼分路围之，杀乡兵五十余人。四月，贼盘踞多云寨。乃忠于黑夜乘其不备，攻破之，生擒贼十三人、获马十七匹；贼遁。经略熊文灿招抚献忠、一丈青等贼十余营于蕲州，荆藩为之置宴；并止贼首走马后苑，纵宠姬观之为戏。时拔贡顾景星年十六，闻之，急谒知州唐世照曰：熊公不得死所矣！献忠于诸贼中最黠，不早除之，有后患；奈何不为之备，反令此辈窥王宫虚实耶？惟总兵左良玉初不主抚议。后果有榖城之叛。自十一年后，良玉兵躏武、黄诸郡，濒江无宁宇；访悉黄冈诸生胡珠名，辟不就。桂林张登衡者（「居业斋集」作西蜀，此从同治「广济志」；又光绪「黄州志」，作桂林举人，曾为蜀令），令广济招聚士民，于大江洲上立新治，防御流寇；县尉魏时光设险于高山，以乡兵守之。广济胥吏素悍，惮登衡严，乘乱思逞，鸠党结营，书伍籍，歃血盟，曰义勇营；请印于令。登衡时复首鼠，辄予之印，乱谋遂决；白昼杀人祭旗，大言屠灭士大夫家，俾无遗种。士大夫人人重足，谋立营以御之；相视推让，莫肯为长。会确山知县吴敏师解组，归至沙村，父老书币往迎；至则慷慨告，令立营曰保定以敌之。于是，士大夫庐井与乱人绣错相持，且一年；寇氛远，士大夫稍稍渡江而北。登衡亦晏然，若不知者；而乱人谋乱愈炽，议过江杀掠，挈营投左兵有日矣。会天旱，登衡斋戒步祷，诸奸见久不督过，亦不复猜阻；知县进香江北庙，诸奸皆从，衷甲入市。事露，敏师与登衡密计，忽鸣鼓聚保定营，督众禽其魁数十人，投江中；诘朝，复声其罪于众，余党以靖。事闻，思宗擢登衡蕲州知州（按此事同治「广济志」所纪颇美登衡；而金会公「居业斋集」为敏师傅，颇抑登衡。今参酌两说用之）。未几，敏师复有金沙洲之捷。十二年，黄州鼠食禾；渡江，五、六月不绝。十三年，流贼由河南诈称官兵，昼夜兼行，袭陷罗田；焚毁房舍，杀虏殆尽。时钱塘许文岐莅下江防道任，睹江浒破败，遂同巡抚何腾蛟就大学士姚明恭巴口，筹划防守。蕲水诸生徐祖龄抵掌其间，多所筹划；忠谠之谋，多不能用。祖龄与曹胤昌、黄正色以诗文相切劘，慷慨时事，所抱尤伟；论者惜之。五月，蕲州雨土，黄雾四塞；旬日乃霁。黄冈邓云程有文武才，愤政府下劣、在事诸臣无一可仗，大书榜其门丑诋；见者危之。云程笑曰：是厮方黩货、拣金珠，奚杀我！万一有之，改其常度，国之福也。无何，贼游骑逼外郛，城中虚；守令召计事，云程叹曰：事至此，不但生聚教训为隔世事，并征发科派亦无及、且不可。独有不肖躯，可塞饿虎之蹊耳。就儒衣结束，持一铁鞭重四十斤、长五尺，缒城下，独当冲；三昼夜，贼不至，乃还。台使者议题旌，固辞。越三年，京师陷；北望号吼，呕血数升，忽狂走商城卒（此据「府志」「忠义传」。杜茶村「变雅堂集」作哀词云：卒于洛南之横溪，与「府志」异）。十四年，献忠在楚、豫连轸山中，倚林樾度夏。秋爽，复出以为常。其革、左五营闻献忠东来，窜合英、霍溪峪，并东走麻城以勾之。督师丁启睿（时麻城周延龄入其幕，有一总兵官因延龄力擢官，持白金五百寿之，不受；世称其介节）檄湖广巡抚宋一鹤渡江进兵，扼献忠于蕲州；擒贼谍，焚舟断渡，贼不能合。一鹤亲历罗田等州县，勖乡民缮守备、壮城堡；胡珠献平贼之策，一鹤韪之而不能用，贼乘间仍攻陷列城不绝。是年疫，蕲、黄等处旱蝗，斗米银四钱，民死过半。招安议起，监军职方杨卓然于黄属山后安插群贼，号曰新民；谕蕲水、广济、蕲州加派新饷供之。隔里眼在蕲州之青山上乡，大为民害；广济张仁熙以故人子，奏记数千言。其略曰：窃闻公安插隔里眼、左京王诸贼于后山一带，号曰新民，草结一局，以报天子。仁晓暮思之，是固有大不可者。公之言曰：林林总总者，非贼也，民也；武侯杂兵民，渭滨不乱。奈何号曰民而异之？夫兵与民，名虽异，实民也。今新民与民同矣，而实则不同于兵。昔武侯兵民不乱，以屯田耳。力田则日有事，是兵而农也。力田则渐有秋，是兵而饷也。今兹新民，盖贼也，众坐食民榖而不佃旧民之亩。旧民又畏彼持戈而踞也，逃之城市而不望新民之阡，不数月而食尽矣。不知此黄茅白苇者，将以食新民乎？食旧民乎？新民去而蚕食他方，曾不改其故态；旧民反而寄命蒿藋，不得保其常居。是又益百万新民也，可不为寒心哉！或谓房、竹之抚，项襄毅行之于前；而王文成桶冈、大藤，亦不专事剿。今天下日多故矣，如破室败垣，东拒则西、西拒则东；盍姑安此以致力他方，可乎？是不然矣。诸公抚局，本自不同。房、竹等处，皆其巢在焉；毋论王、项操纵有方，服而镇之，亦巢在则志留，犹田尔田、宅尔宅也。今此一片荒凉，新民何恋乎？譬之劳猿挺鹿，彼不过藉此以休旦夕之力；而公误以为槛虎不忧其饥而噬人，亦误矣。闻此辈受约束于公，第一、二日夕侍侧者；余奔驰乡邑，逐队成行，夺民榖以市民金，榖方市而复夺之，是榖与金并尽也。掠民妻女以市民金，妻女未出此而攘之彼，是妻女与金并没也。又旧民之黠者藉以生奸、獧者因以窃利，一旦新民扬去，而黠者、獧者畏告发置诸理，不将与揭竿而往，安往乎？公可无所措画权衡于其间耶？仁熙闻兵机变在呼吸，未可旁窥。若公与大府诚能出九天而入九地，则三邑数十万生灵生死以之，而非儒生所能测者矣。书达，卓然韪之，卒不能用。卓然以潜山诸生王基培为参军，颇多赞助；基培亦擢官以去。后以新饷不继，贼怒责卓然。卓然惧，纵贼割禾麦，因复叛；如仁熙言。方寇事亟，时有监军道孔某，以万人屯广济湖上，邻县望援应，逗不出兵，又不戢；村里萧乏，见者伤之。十五年七月，革里眼率众万余袭黄安，破之。献贼持谩书来罗田，匿十骑于中道，砦绅皆色变。知县汪洋识设伏出奇，殄贼骑甚多，贼宵遁，声震江北；遂乘之，复蕲、黄，兼逐商城贼，县人立碑纪之。贼犯黄陂，县丞夏统春以丞摄县事，已擢麻阳知县，未赴；乃督众拒守十五昼夜，贼解围去。越五日，突至陷城，统春巷战，被执；欲屈之，指贼大骂；贼怒，断其手。犹骂，割其舌；目怒视，乃剜其目；仍以头触贼，遂支解之。冬，左良玉避李自成于襄阳，从武昌东下，尽撤楚兵以从；蕲、黄诸城，集砦团之不能胜甲者以守。十二月，献忠闻之，舍潜、太而攻黄梅；知县张联芳遁，民之逃于太白湖者仅以免。旋陷广济。十六年正月，革里眼复入黄安，破广济。二十五日，黑风，大雪。二十六日，张献忠以二百人乘雪夜袭蕲州，令绅士冠带自东入、由西门出，尽杀之；执在籍分巡陇右道李新与其父诸生于节——争先骂贼，引颈受刃。贼胁新，令跪拜；新骂曰：死贼，尔非陕西人乎？本道在陕西，尔餧马贱卒；恨未斩剐尔！抱父尸就刃。献忠以掌击膝曰：快哉！老子今日看杀汝等求生不得，独汝真好汉！骂不绝口；贼脔割；母杨及弟绮、子承裘、承弓殉焉。江西右布政张邦翼、山西副使李树初、遵化兵备道李梴、苏松巡按御史饶京、蕲州卫指挥岳璧、印江知县董一化、诸生卢如鼎、李化龙、孙仍、萧霁、顾天祚，均死之。诸生张效锺、陈正，皆以骂贼棓杀（「小腆纪年」考曰：此本顾景星「白茅堂集」。又云：献忠大书驿璧：山前山后皆出松，地平平地柳成阴；桃李笑柳柳笑松，千秋万古还是松。关西张秉吾题吊李新云云。是献忠既字敬轩，又字秉吾也）。遂屠城。蕲水乡宦周之任与贼通；三月初五日，遂陷蕲水（群贼破狱，出死囚汪兆龄，献忠以其世家子善视之；后挟入川，僭号，即以兆龄为伪东阁大学士——专意劝献贼杀人取媚，贼兵民死其口者千万。及献忠诛，奔重庆，艾能奇痛数其罪，射杀之，仍与李定国乱刃脔如泥），县丞杨明时死之（「明史」「流贼传」及「府志」均作三月初五日；惟「小腆纪年」作二月，今不从。又明时之死，「小腆纪年」考曰：本毛先舒「东苑文钞」蕲尉杨存吾传；存吾，明时字也。葆心按：光绪「黄州志」「秩官传」称崇祯癸未流寇陷城，蕲水县丞吴文奕遇害，贼焚其尸于明伦堂。然则同时有两县丞乎？存疑可也）。方献忠之未至也，众谋守御，每乡官养兵三名。饶某不可；曰：我穷官，不能养也。既献忠集之教场，饶夫妇愿以金二十万免死；献忠杀之，括其家得三十万。三月，复陷蕲州，屠且尽，麻城教谕萧颂圣死之；执分守道许文岐。献忠故识文岐，颇礼之。执至望华山，文岐见贼众多黄麻人，与同系举人奚鼎铉谋，约以从中击贼，柳圈为号；谓铉曰：贼老营多乌合，余皆被掠良民；若告以大义，同心协力，贼可歼也。于是，阴相结，期四月起事；降贼诸生王固怀泄其事，遂见杀（「小腆纪年」考曰：按杨存吾传，文岐乃贼再破蕲州时被执者；诸书未分别言之。「史外」云：泄谋者为黜生王国统，或谓为逆衿王国怀；岂国怀即国统欤）。蕲州先年秋有飞雀万余投南城壕，树杪发火，火器不爇自震，鬼白昼墙上骑而揶揄人；至是，乃验。荆王先一年薨，桂妃及世子遁至九江，幸弗及。贼陷黄梅，知县施廷贤死之（按「府志」作十七年，误。考献贼本年七月后便入川，蕲、黄各县都反正，无缘十七年再陷。今正之列于此，于情事较合）。黄州南城清源门，哭五日夜（黄冈举人万尔昌谒楚藩，亟言流寇急，防城不如防江；为画策。王不听，尔昌遂归隐。先是，崇祯六年二月二十七日巳刻，有声自西北来，地震动，郡城倾数垛；武昌诸处皆然，凡二千余里。又郡东北百里林家山，避寇者匿之；八年三月十六日夕，大风雷，木拔瓦飞，行人腾起。又数年前，郡大江中有黑水一道，流三日不绝。郡东乡有马坡山，贼至，民聚其上，投石拒之；贼不能进，乃遍搜山前后，得男女近百人。引至大塘，尽杀之，投于水；一男子手一贼同溺，后乡人涸其水，见尸尚纽贼不解）。贼之破蕲水也，黄人闻，弃城尽逃（有樊维城、曹士谟等励守，连日雨晦，低处潦盈涂；彻夜然膏列炬，众露立以守），惟女子不及行。二十四日，贼入，择其姣丽者，驱之夷城；缓者斩指堕腕，血渗洒淋壁间。三日，城平；乃杀而投之以填堑，备极惨毒。杀人盈城，内外官民房舍尽毁。黄有恶子张以泽，先期集亡命迎贼，乡宦欧阳玖、诸生李时荣拜马首降。副使樊维城抗声骂贼，受刃洞胸死；从子诸生齐华殉之。诸生易道暹及其子为瑚、为琏死之。黄州卫指挥（亦作郧阳都司）李士奇、郭以重、随州学正曹士谟、武举王子坚、广西布政使吴思温俱死于乱。屏江知县贡其志，阖门自焚死（「小腆纪年」考曰：「绥寇纪略」，女子夷城乃陷黄州事；而「北略」、某氏「啸虹笔记」、「流寇志」则云屠蕲州事。按蕲州再破与陷黄州时事相连，故纪载易舛。惟「绥寇纪略」与「明史」同；今从之。葆心按：徐氏以女子夷城事属黄州，按之「方志」都合，可从；惟其语有云州人闻蕲水之破也，则仍沿诸书蕲州之误。蕲州，可称州人；至黄州乃府城，不得云州人。须称郡人，方免混淆。又易道暹之死，据「府志」，乃崇祯八年，贼至，道暹以所著书多，不忍弃，未行；长子为瑚奉母走青峰砦。道暹与幼子为琏担书行，绐贼曰：余书贾也。贼笑曰：汝易曦侯，何绐我！道暹教勿杀人、焚舍，贼不允；道暹叱贼，贼怒，杀之。为琏从之，为瑚独后死：与此不合。或谓贼系道暹勒索，语其门人：巨金至，则生还。道暹劝贼勿杀人，亟解甲反正；贼怒，斥之。道暹瞪目大骂曰：死奴，罪通天！予老秃翁，此颈可一刻断也。此亦一说，姑存之。又冯云路本死于献贼破武昌之乱，「明史」及「黄州府志」皆同。「小腆纪年」既列名其中矣，又先列名于此，属之死黄州之乱中；复矣。今削之）。四月，献忠连破麻城；里仁会之首曰汤志，杀诸生六十人，而推其中与己合者曰周文江以应贼。楚士大夫仆隶之盛甲天下，麻城尤甚，梅、刘、田、李强宗右姓家僮不下三、四千人；寇既作，思齐以尺伍为捍蔽，听其下纠率同党坎牲为盟曰里仁会，诸家竞饰衣甲以夸耀之。其人既得志，遂炮烙衣冠，推刃其故主而投贼；城中大乱，城外义兵围之。里仁会之人大惧，缒城求救于献忠。献忠自残败后，步卒多降于自成，麾下惟骑士七千人；闻麻城使至，大喜，进兵，城外义兵解围走，献忠遂入麻城。城中降者五万七千人，献忠别立一营，名曰新营；改麻城为州，以文江知州事。故金吾刘侨献二妾、数万金于贼，以免。贼寻陷罗田。于是，张以泽、李时荣等献策渡江，招星辰湖渔人具舟待济。献忠悉师沿江上犯，汉阳、武昌大震，议守城。楚王有积金百万，三司请贷，不许。在籍大学士贺逢圣因长史徐学颜（字君复，永康人）入见计事，王命中人出高帝分封时金裹交椅上曰：此可佐军，他无有。逢圣哭而出，捐赀召募，佥谓宜土著。适承天、德安溃兵俱下，楚王募之为军锋；以学颜领之，号楚府兵。黄冈操志述亟请楚王发帑犒守卒，不听。武昌参将崔文荣者，壮烈士也；潜师渡江袭贼，斩六百级；众不敌，乃还。汉阳陷，议撤江上兵。文荣谓守城不如守江；团风、煤炭、鸭蛋诸洲浅，不及马腹，纵之飞渡而婴城坐困，非策也。争之不得。五月五日，贼从团风渡袭武昌县入之，驻军樊口；文荣以副将胡某扼之洪山寺。是时，贼大营尚在江北；会楚府募兵官张其在者罪被笞，径投贼，而李时荣之族居省城，约内应，贼乃全军从鸭蛋洲渡，直逼城下。逢圣、文荣壁武胜门，尽力拒守；贼大掠金沙洲，攻转急。道臣王扬基诡言有事汉阳，传箭开门，同推官傅上瑞弃城遁；楚府兵开保安、文昌二门纳贼。文荣方出斗，回兵，阖城扉不及，跃马凤凰山，持矛大呼；贼攒刺之，洞胁死。徐学颜左臂殊，右臂持刀不仆，支解死。游击朱士鼎既断左右手，缚笔于臂，作书招集旧卒，训练如常；久之乃死（案「通鉴辑览」云：巡江都司朱士鼎，字玉节，休宁人；城陷，被执。戟手骂贼，贼断其两手，不死。退，令人缚笔于臂，能作楷字；招集旧卒，训练如常。与此异）。贺逢圣衣冠北向再拜，贼挥之去；曰：此贺佛也。逢圣以巨舟载家属出滋阳湖，中流凿沈之，全家溺死（「小腆记年」考曰：逢圣之死，传说不一。「启祯野乘」曰：公冠履蟒衣诣楚王府，将奉王同死；时府已为献忠所据，遂见执。乃曰：我欲亲见献贼，骂之而死。众不令见，乃北向五叩头毕，投缁阳桥下而死。夫人危氏、子觐明，皆死之。仲子光明，守八分山墓；闻难来奔，又死之。子媳曾氏、陈氏、孙三人、一仆萱命，皆死，合门二十余人。又「北略」附记江阴冯生云：贼将尽杀城中男女，逢圣曰：汝何不杀我，免杀百姓。贼不忍加害，送至献忠老营。公言如前；献忠曰：依汝言，全了他尸罢。盖欲驱民入江也。此又与「野乘」小异。又滋阳亦作缁阳，又作墩子湖）。兴都留守沈寿崇（按徐俟斋「居易堂集」，知寿崇为罗田知县寿岳五弟；称癸未元旦以江陵留守，贼破城，骂贼死云。死于江陵，亦误。「安徽通志」据「明史」「宋一鹤传」及「一统志」，称死于兴京，较合。此云死于武昌，未合。姑仍「纪年」附志之。又「绥寇纪略」称寿岳死蕲、黄之乱，亦误；见后「秩官传」）、通判李毓瑛、知县邹逢吉、知嘉鱼县王良鉴、蒲圻知县曾栻、武昌经历汪文熙、巡检戴良瑄、贡生黄冈冯云路、诸生汪陛延、熊雷（「辑览」作雯，误）、江夏诸生明睿，皆死之（贼将渡江，云路贻书逢圣曰：在内以宁湖为止水，在外以汉江为汨罗。宁湖，云路讲经处也。城陷，乘桴入宁湖，怀所著「易」，投湖死。雷，先一日贻书云路曰：明当觅我某树下。及期，贼追，跃入荷池死。城陷，陛延呼曰：我汪陛延也。贼执之，不屈；谓其子曰：我生平所学，在今日。汝有母，勿死之！投湖死）。献忠以箯舆笼楚王，沈之水（「小腆纪年」考曰：诸书作沈之江，「启祯野乘」、」纪事本末」作沈之西湖）。见库中金，叹曰：有财如此而不设守，朱胡子真庸儿也。见楚府碧玉箫，长尺有九寸；曰：此何用！碎之。贼宣言宗室降者不杀，楚宗多投牒，亦有庶民搀入者；既而白刃交下，欲自辨而头已落。先是，有异人呼于途曰：一群猪，屠伯至矣！果验。男子十五以上、二十以下，录为兵；余连项就戮。贼持刀者，腕为脱。乃佯开汉阳门，纵之去；门逼江，铁骑围而蹙之，自鹦鹉洲达于道士洑，浮胔蚁动，水几不流。踰月，人脂厚累寸，鱼鳖不可食。流尸蔽江下，至黄冈，易为泰收余骸葬之。甚多妇女别而累，有殊色者入婆子营，亦置队长，监以贼目；收其直，给军用。汉口人周洪卿者，首其地富人多亡匿，搜牢之；获千余舟，士女溺死无算。献忠乃据楚王府，铸西王之宝，改武昌为天授府、江夏为上江县，以周文江为伪兵部尚书、张其在为伪总兵前军都督、李时荣为伪巡抚、谢凤洲为伪守道、萧彦为伪巡道、陈驭六为伪学道，给伪敕印。以周综文伪知天授府、举人沈会霖伪知汉阳府、黄元凯伪知黄州府。以汤志为伪游击，守麻城，防凤、皖；以张以泽为伪总督，镇蕲、黄。李时荣死，以谢凤洲代之。开科试士，取七十八人，补二十一州县官并佐贰，各赏银有差。以兴国州柯、陈两姓土官悍勇，招降之（按同治「大冶志」：顺治四年，湖广总督白永盛奏，兴国州等处砦寇悉平。初，陈友谅遗孽有兴国土贼柯抱冲者，与何腾蛟连，杀武昌同知张梦白；总兵柯永盛遣将平之，抱冲就擒，斩之。此所云柯、陈两姓，当即其人，亦当时山砦之主翁。入本朝，即抗拒官军；而先曾附献忠者也）。题诗黄鹤楼，令其下属和。发楚邸金，赈难民。蕲、黄等二十一州县，悉陷。初，李自成闻献忠得汉阳，忌且怒；榜。曰：擒献忠者，赏千金。及闻取武昌，复遣人贺之曰：老回回已降，曹、革、左皆杀，行将及汝矣。献忠卑词赍金宝答之，自成留其使。而左良玉之军复西上，遣总兵方国安、副将徐懋德、马士秀破贼于蕲州黄石港；诸生程天一集乡兵二万，击贼于大冶，杀伪知县奚鼎铉（按鼎铉与计文岐死蕲州之乱，见「钦定胜朝殉节诸臣录」，「府志」援入「忠义传」；而「明史」又云文岐见杀、鼎铉以计遁，「府志」亦引之备异说；独「小腆纪年」作鼎铉以伪知县见杀。然则「明史」遁去之说，确欤？「殉节录」亦必有所据。姑两存之。又考「府志」「文秩官表」：崇祯癸未，有黄冈知县无锡侯鼎铉，名恰与仲雪孝廉同。侯与奚字破体，形极似；则此官大冶伪知县，必侯鼎铉无疑，特同时一字传讹耳），沈会霖闻风遁。官兵次黄州，白云砦长易道三——为道暹从弟，执黄元凯，遂复黄州（「流贼传」称道三讨献忠，而「国史」「贰臣徐勇传」称东山白云等四十八砦易道三等为李自成余党；是官书之自为鉏铻也）。献忠闻楚师渐集，乃留张其在、谢凤洲等守城，以养子名四虎者驻金沙州；而亲率大营为浮桥于金口，悉众西渡。分军为三：一军白罗山，一军白石矶，一军蒿洲；屯舟师于湖中，息马山谷，将以窥岳州、长沙。未发，而左营诸将毛显文、常国安、郎启贵、于自成、段凤翔、秦天禄等连营而前，次于阳逻堡；吴敏师以所部连络蕲、黄四十八砦义勇数万人皆应。常国安方扼蕲州，以舟师先进。贼骑百余夹江而射，国安转战自白云阁至金沙洲，四虎先期遁。官军夺其舟百艘，贼骑反走。翌日，攻汉阳破，贼开门出战；官军败之于■〈鱼严〉鱼套，遂乘以入。张其在焚黄鹤楼及宗人府第，率诸贼开保安门西走，断王会桥以防追者。谢凤州自杀，伪知县汉阳燕某、蒲圻涂良极、黄冈王尔忠等悉被擒，斩贼将方子雄于■〈鱼严〉鱼套中。凤督马士英屯寿州，遣六安诸生黄鼎潜行入麻城。诸砦谋之刘侨，主事田生兰、周崇（一作徒）极等说周文江以反正；擒汤志，数其罪四，磔之，传首寿州。马士英即委鼎署麻城知县，鼎旋以乡勇徇黄州（是时，郡城有异僧于途中念佛，冲鼎前导，军士执之，僧忽登城，多着灵异），官军别将循兴国、大冶。监军道王瓒（「府志」「忠义传」作瓒，「小腆纪年」同「明史」「流贼传」及光绪「武昌志」均作■〈王质〉，未知孰是。惟诸书或作监军道、或作宪司，则本一官耳）屯武昌、沔阳知州章旷驻汉阳，黄安、黄陂皆自杀其伪令，上流三郡悉定。七月，献忠拔营入蜀。其降贼诸孽随献忠入蜀者，有伪振武营总兵麻城洪正隆、伪英勇营总兵黄冈张其在、伪龙韬营总兵麻城商元（按「蜀记」，洪正隆，作龙；湖广麻城戊辰进士。其在，黄冈诸生。商元，湖广武生），皆以搜刮无功，贼剥其皮死，并其家口尽斩之。黄州卫千总（宜作千户）朱宠，始奉王瓒檄，赴上游御贼；至是，随宪司东下，联四十八砦义兵与道三复黄州城。次年，闻国变，仰药死。吴敏师，亦以功擢太仆卿；追贼，卒于湘。旋总兵官左良玉疏言：白云砦札授游击易道三、易祚远等率乡勇二万余人，与献贼战于雷田，擒斩伪知县余高升、伪监纪兵事王登伍等，斩三百五十余级；请破格优叙。得旨：察议。明年，歙人洪天擢为下江防道，以蕲州未复，移驻兴国州。是时，又有蕲州诸生沈士望上书言天下事；召见，授兵部参谋，辅臣移送袁继咸幕。又，梅国桢子之熉与复社诸子善，国变后北行，上书请葬思宗，祝发而隐。盖慷慨论天下事，当时郡中诸子为独擅焉；皆前明已事也（是时，蕲水故大学士姚明恭筑城于巴河口，何彬然立砦石门山；黄冈游击马士英立砦于潭水，王之经结砦大崎山，戴瑾守马鞍山砦，樊维章守桃花洞砦；麻城鲁元孙守云雾山砦，举人胡公国建拜郊堡，诸生周■〈木荣〉建梅侯山砦；黄安故推官程继善守大胜堡，诸生吴载瑜守磨盘砦，吴国宇保风水山砦，秦自辉设三角山砦，王祚昌亦应众推为砦长，蕲州张相建策山石砦，又有黑石砦、牛皮砦：凡五十二砦。大桴砦在山顶，与小桴连界。广济则诸生张旦熙、梁重其保大符山砦，张先环保四望山砦，胡笃生主燕子砦，陆嗣先主万宏砦，神机营中军吴国璋主观音砦，胡之罴主羊头岔砦，阮思槐与子云守垄顶砦，胡三郁守峨峰砦，守备李大来立独山砦，陶君台守武山墩砦，吴士荣与弟凯守武山砦；黄陂共砦十六、堡八十六、城四）。我朝顺治二年（明圣安皇帝弘光元年、思文皇帝隆武元年）三月，左良玉以诛马士英、阮大铖为名，自武昌顺流东下，舳舻相属五百里；其两岸民居，所过成赤土。黄梅居民窜匿太白湖中，阛阓为墟；江干数百里灌莽长堤，马踏成坑堑，蕲水教谕邹应孝骂贼死。至九江，黄冈余士璋为推官，仗义入良玉营，骂之；贼断其左臂，父老泣，扶之出。时王■〈火鼎〉久由河南监军道解组归，更发愤，精治山砦事。■〈火鼎〉先以举人家居，与知县白乃忠勼乡兵得手。至是，罗田山砦因以成立者，以今计之，尚可二十余（若大罗山砦之叶常学，仙女砦之萧熹，高明山砦之郭良甲，独龙井砦之江万琮、李蟒崖，云峰山砦之胡海若、雷世显，大抵皆在当时三百余砦之内，而尤以天堂一砦为最险峻；而詹胜祥、阎时鼎、秦文鼎、匡琳玉、严钦谟，均不得其砦之主名。以今考之，当时百仞之山，无不累石成砦；行迹所经，俯溪流而望峰极，乱山青苍，咸逶迤其尚在也）。麻城周损者，与曹胤昌为至交。先以江西行取御史，入闽为唐王兵部尚书，亦走归；与从子羽仪结砦县西之朱山，有卒三百人、马数十匹，李有实等在东山应和之。黄安大峰等四十七砦，以诸生江中清为之长。黄梅则诸生黄景松、胡君孚、吴之栋结砦于舒城山；黄冈山砦，以白云等砦之王光淑、易名甫、杨维尚、易道三为最。蕲水山砦，以周从助之斗方砦为最。蕲州砦，则刘和尚居最：皆各主谋部署。军官自总兵以下，遥受明藩札付，列职有差；而近戴蕴■〈金严〉。是年五月，隆武帝以光、黄各砦义师云起，即降敕令各联合义旅，杀伪复疆；仍列登极诏书，复一县即授知县等款于敕中，付行人唐倜赍至（倜，太平诸生，以大学士熊开元荐，授兵部主事；出关募兵数百人，至铅山。未达，蕲、黄败，死之）。于是，群砦更北结商城、固始诸砦，东与潜、霍连，以树声援。英王大兵既下九江，明总兵徐勇迎降；即命其镇黄州，以备诸砦。先以檄谕招之，皆不下。勇乃与副将线维锜剿白云砦，光淑（亦作光叔）迎战；勇令诸军东西夹击，自简精锐由中路进战，下马擒光淑，道三、维尚等迎降。乃移师逼斗方砦，获从助，砦众悉纳款。刘婆等九十五砦，亦相继就抚。方光淑等之败也，砦党陈于藻、王接骨走东山，匍匿山中。时罗田方为义兵袭守；英王以黄冈人张桢为蕲水县丞，会赴黔大兵数千统帅梁某道蕲，桢请会剿（「府志」「张桢传」，称闯逆余党袭罗田；其语至诬）；义兵势略衰。三年（明隆武二年、鲁监国元年）五月，山中总兵官耿应衢、周文江、副将梅增分兵出攻麻城、黄安，麻城邹惺与当事力保县城。勇以副将唐国臣守郡，自率所部兵堵之塔子山，文江败北被获；而湖广总兵官祖可法自武昌来，会师攻之，阵斩应衢，邹墩、大峰（亦作大桴）等三十二砦悉平。方勇之行也，于藻乘机来围黄州，国臣与黄冈知县杨日升设策坚守；把总邓克刚自蕲水来援，围始解。时大湖以北值李赤心之乱，方用兵郧阳，湖广四川总督罗绣锦檄国臣兵赴援；国臣固督中军官也，所部千总田龙见夙有异志、克刚亦以前功未叙怨望，军行至叶家洲，通款山兵而应之。百总宋凤赴绣锦告变，督标之兵实来，而龙见、克刚已走东山与于藻合，国臣遂会维锜往征。先是，督抚镇兵接踵进剿久无功，绣锦乃有是命，别遣黄州同知白秉贞率兵助攻；选黄冈王象虞为练长，提民兵千余进攻诸砦，砦兵皆靡。时有纸砦铁人之谣焉。秉贞复进剿抚兼行之策；四年秋，克之。是为四十八砦第一次平靖，决计仅四阅月而已；于藻仍扬匿不出。其刘和尚一股，先于三年冬由蕲水突攻英山，凤阳巡抚陈之龙调庐阳、六安两营兵击之去。五年（明永历二年、鲁监国三年）正月，金声桓以南昌归于有明，驰檄四出，期举兵；绣锦几为所动，蕲、黄、罗、麻之山兵复响应。黄安王晋功有众十余万，与王存诚等不相下，互持于岱峰山砦；存诚与族振凡、戚江底聚勇悉力相抗，昼夜环攻。相持六月，晋功部下多死（「府志」作孟存诚，字明善，诸生，又属之六年；应作王存诚，事在五年也）；湖广巡抚迟日益、湖广提督柯永盛兵至，解之。永盛复分兵四出，防守要地，遣将搜剿各砦；砦兵因以不支。或月，总兵萧相国、都司徐云从等倡义于蕲水，联结东山列砦，交益固；县丞沈启隆请知县田玠调兵厉城守，永盛分遣参将邬乘鸾、游击张国忠、千总鄂效鹏等分途搜剿诸山兵。相国、云从与效鹏遇，不敌，死之。自是，山砦乃相与定策，悉众东趋。三月，周承谟连合英、霍之众，将图大举；知县徐鼎臣告急，军至，败之。秋九月，■〈火鼎〉与胤昌率英、霍、蕲、黄兵复庐州，不守；转战蕲、黄间，攻下英山，知县史良植死之。六年（永历三年、鲁监国四年）正月，■〈火鼎〉又与霍山侯应龙、张图容、杨国士合兵攻霍山，不克。时四十八砦复相继立山兵，军容甚盛，有众万余人。霍山既不下，皖兵乃自霍山退取舒城、潜山。■〈火鼎〉亦还兵下罗田，更结陈元等谋再规霍山；出不意，突犯之。江南、江西、河南总督马国柱遣中军副将朱运亨等击之，战于英山三尖山；■〈火鼎〉败走。二月，三尖砦长张福寰以石城王朱统锜命，来联络四十八砦。于是砦长中文职■〈火鼎〉、损、胤昌等、武职李有实、陈于密（疑即于藻）等合各路砦长胡玉良、常近楼、刘奉宇、陈元、萧新宇等千五百人往谒，皆授职有差；分兵置各砦，损更以所部与宁国陈胡子、桐城范大、范二之鸟枪队百人合。石城王既奉粤中正朔，表达明帝，进■〈火鼎〉兵部尚书，总督凤阳义军以谋皖；进曹胤昌、沈会霖皆为佥都御史，督白云砦义旅以谋鄂（「三湘从事录」：胤昌误作彻昌，白云误作由云）。■〈火鼎〉乃益感激图报；七年（明永历四年、鲁监国五年）二月，置次子光干于英山，悉室家并旧旅连战潜山、太湖间。兵败，俘至江宁，不屈死。■〈火鼎〉自始事以来，三年转战二府六县中，为同时山兵之最。自■〈火鼎〉败而皖省义军略尽，统锜亦于正月被执矣。同月，蕲州故总兵曹德参起兵于蕲州上乡，亦为参将韩友扼险设伏所擒。友长弓弩、娴方略，防蕲颇有功；并击退金声桓所遣九江将吴高。有实于皖砦平后，复遁归东山；胤昌则转入云南。前一年秋，湖广巡抚迟日益已奏黄州三百余砦悉平，蕴■〈鱼严〉擒斩于郡。盖五年春精锐东趋，官军乘时蹴尽之也（八年，麻城有叛仆作乱；邹惺偕邑人告变，得歼其魁，变乃息）。越二年（明永历七年），有实更出攻黄州诸堡。下江防道吕阳领黄冈张本恕等乡练剿抚定之（「府志」作白秉贞抚之；未合），行保甲、造巡船，以善其后；并驻千总于石人砦以备焉。当时有何士胜、士荣者，黄冈永宁乡人，预此次东山之役；解散后，其兄弟乃走长沙，与吴三桂通。未几，士胜没，士荣仍在长沙观衅；有实卒，其子森仍匿东山，倔强如故。越十余年至康熙朝，复有黄麻东山再图恢复之役。自后，居民以武勇着为风气，逮今勿衰。于是，黄州各属以顺治二年南都亡后，黄冈、蕲水、蕲州、广济、黄梅先入版图，各置知州、知县治之，惟蕲水仍以明知县孔惟时官其县，而麻城、罗田、黄安三县于三年始予置官。其隶本朝，后诸县一岁焉。时有余大新者，罗田儒生；合蕲水人士赴永盛告投诚。永盛委蕲水县丞沈启隆摄罗田知县，启隆率数十骑至县治以镇抚之。是为明遗民编户本朝之始。其事盖在五、六年间（案篇中月日不可考者，仿「南渡录」例，称「或月」以纪之）。  
　 
卷二

　　罗田王葆心撰

　　鄂砦续篇

　　鄂砦附篇

　　附：皖砦篇

　　山砦用兵年表

　　鄂砦续篇

　　王葆心曰：余读近人俞樾集，而见其兄林官泉州厦防同知时肇有陈金龙一事。陈金龙者，漳州人；其先世避明季乱，入深山中，二百年不薙发。洪秀全微时，尝至其地，与之为异姓兄弟。及是为咸丰九年，已八十矣。诣李世贤自陈，为李奉书说英领事图厦门。英领事惩白齐文之事，执金龙以献。林白观察，斩之；以状闻，诏赍英人金牌。吾尝察是狱而疑之；意谓金龙者，其郑延平郡王之戚畹以留守兼相国陈永华之苗裔欤（考陈永华，谥文正。有传，见郁永河「稗海纪游」；申报馆印有全袟，不易觅。小方壶斋本，非全书，无从考其原籍后裔。考「台湾外纪」，郑氏立藩，以克■〈臧上土下〉夫妇死最惨烈，又最贤明。永华死，亦系人哀思。其子侄绳武及翰林梦球，均忠壮有气；故疑金龙与有关系。至郑氏庶僚，尚有忠靖伯陈辉、左虎卫陈魁、宣毅前镇陈泽、右虎镇陈鹏、侍卫陈尧策、五镇陈瑞、镇将陈广陈等及陈福、陈昌、陈六御等；金龙即非永华之后，或与诸陈有关也。他若陈斌、陈豹，则已降清，决非其属矣。附志以存疑）！永华以王佐才辅郑嗣王经之世子监国克■〈臧上土下〉；为群小构陷，赍志以没。故其子孙奕世犹廑故国之思，殆如兴国、大冶柯、陈二姓不臣明之故智乎？倘非其先与故国深有关系，何以如此其坚忍不拔也！柯、陈为陈汉王后，故以殷顽自居，累代不改。金龙之先人，则守延平未竟之志以施于本朝；盖自康熙二十二年、逮咸丰之季二百余年，始一昭其匿志于天下。乌乎！何其坚且久也（案此类之事，在朝鲜人久有之。考「春在堂随笔」云：朝鲜人宋相琦神道碑，称公生于崇祯丁酉十一月二十日，其孙跋所著「玉吾集」称崇祯三庚辰十月。知彼国在我朝定鼎之初，尚不奉大清年号，而仍以崇祯纪年。崇祯丁酉，为顺治十四年；其卒癸卯，实雍正元年；其孙所称三庚辰，实乾隆二十五年：可见彼人直未用清朔也。吾观朝鲜人所为「南明书」，其中书法实以正朔予安、绍诸帝而外本朝；其书法予夺，均本此义。可见朝鲜人乃以中国正统自居，而以清代为闰位也；此与陈金龙相似者也。又俞氏「九九消夏录」曰：韩偓书裴郡君祭文时，唐亡已八年，不书梁年号，止书甲戌岁；此创例也。元初，陈友仁「周礼集说序」题丙子后九岁，则不但不书元年号，并不题甲子；而追溯丙子宋亡之岁以纪年，是谓丙子以后并无甲子也：又一例也。「文文山集」「杜诗自序」题岁上章执徐、月祝犁单阏、日上章协洽，是庚辰岁、己卯月、庚未（？）日也；是亦不书甲子、祇用岁阳名，又变例也。宋牟巘官大理少卿，宋亡不仕，闭户三十六年；其所作「陵阳集」，仍书至元年号：是又别有所见矣。案此皆前代遗民书年各种变例，惟陈友仁书法与朝鲜人略同；但去年号而存甲子，又与朝鲜人略异。此皆亡国后不忘故国，苦心所寄，要亦无聊之极思，不第世传陶渊明入宋后祇题甲子也。惟渊明之但书甲子，宋牟氏及俞氏录中均证其无此事，故俞氏竟以此创例归之韩偓也）。若黄、麻、蕲之东山山砦，入国初屡劳王师，盖亦有同情者。吾发箧陈书，而知康熙十三年东山一役，犹是明季蕲、黄四十八砦之遗，不尽关吴三桂滇、黔之声应；特自李有实纳款后，积十九年观望事机，藉滇、粤、闽各藩之变而图一逞耳。不然，何以蓄发非一日也；旧人之子弟，何以皆在其列也。夷考当时武昌巡抚张朝珍疏言：黄属四十八砦接连数省，旧为盗薮，伏莽易发，必得于成龙弹压；请以成龙仍守黄州。此可证其沿前未靖者一。其时，武昌知府于成龙招抚，详言东山一带旧日招抚遗民为县役以伪札恫喝，并讹传札内姓名及远出归家、形迹疑似之人，因之人人有莫保之势，官又滥刑取供，刘启祯乃乘之而起。此于远有所图，情事显然；可证其前事诸人犹在者二。厥后成龙卒，孝感相国熊赐履为志铭，称黄郡蕲、麻数邑多崇山峻岭，历来盗贼盘踞、伏莽未靖，上官欲借公才望以镇之（案清端由黄郡丞署武昌知府诖误，再擢黄州知府；文端志中漏叙，似径由黄州丞升守者。故考正之）。此亦可证麻、蕲旧日砦党之余仍在山中者三。而朝珍、成龙所言情词隐约，巧为轻比；特不欲以明遗正义，大其事而高其名耳。大抵官府吏牍避重就轻，往往如是。故于启祯之名讳而不言，但称君孚以入吏牍；纪载因之。是则当时以故明名号为帜志，凿然无疑。而况启祯者，字君孚，兼用天启、崇祯年号，示不忘故君；其字亦以示崇信故君也。故何士胜之弟士荣远自长沙归、李有实之子森死事牧马岩，皆山砦子弟也，尤其显然者也（二事均详于清端公「政书」）。吾以兹役赓四十八砦而比列者，岂无故欤？惟是君臣大义，各有所宗；彼此一时，自行其是。国初，官文书及方志纪载，类目诸人为贼，在尔日本有不得不然之势。特事久论定，不妨改书。吾历览各书，嫌其疏略；今更加缀辑，以补旧方志之遗，以大白当时明遗之心事，以达今日。想见诸人惓惓之思，我邦人之心必有同者。作鄂砦续编。

　　东山一役，始于黄金龙；甫三月敉平。至十月，复有何士荣自长沙归，执吴三札札付，转相号召；亦匝月大定。考是时，海外明延平嗣王郑经犹奉帝由榔正朔。我朝康熙十三年，为永历二十八年；先一年，平西王吴三桂反。是年，靖南王耿精忠应之，告援郑氏；嗣王以台湾明师渡海而西，东南震动矣，而东山乘时以起。黄金龙者，河南人，诡言得天书、宝剑，往来兴宁山中，招聚愚民；匿迹黄、麻，时在启祯家。启祯智黠，好收召亡命，数数能擒贼，守令多倚之。成龙官岐亭时，启祯常居门下。有侄青藜，幼孤，养为子；居东山曹家河，尝得方韶友在滇中携至吴三桂札付；其父子与金龙结，并结谭以从及河南、江西诸渠，私立将帅，连大冶、黄冈、黄安各山砦众数十万（毛际可「于清端公传」，作号称十万），约以七月起事；惟木樨河夏鼎安等族人二百余名不附。会夏寅生、李攀龙因伪札事拘于官，民大惊扰，县役又恐之（时刘青藜之保户杨楚乔为青藜供役十二年，亦因差银启隙，诬坐以呈报奸细，用刑成招），事连旧四十八砦遗民。其远归者，亦受嫌疑，人人惴恐；徐家堡刘公先、李君圣、方燕及谭召贤，皆相携入砦自保。父老急诣官，乞派抚慰，事垂定。五月十五日，徐家堡乡约周美公等赴县承值，知县屈振奇误信劣生邹克忠之言，谓公美等合堡皆贼，株连甚众；并云城外无非贼党，城绅皆与通——实则克忠等欲藉以陷大仇也。振奇不察，刑乡约逼供，置诸狱。启祯闻之，遂揭竿起于曹家河。程镇邦、鲍洪公、陈恢恢、李公茂（「府志」作子茂，误）亦受县役恫喝，乃互响应。县城戒严，振奇飞请协镇兵黄州副总兵王宗臣，以广济岁贡舒逢吉参军幕，率所部兵驻兴福寺；振奇自以乡勇驻白杲，约日会攻。启祯夜遣七骑斫黄州营，乡勇溃，退保县城。启祯势张甚，各属闻风皆起。成龙时在武昌，任朝珍檄往安抚。成龙曰：黄州据三省形胜，控制七十二砦；其人剽悍善斗，难以猝胜。公见委，须便宜行事，方敢受命。朝珍喜，起自酌成龙曰：剿抚一以听君，需兵几何？成龙曰：以前在蒲圻数人与俱，足矣。遂严装以行。次阳逻，侦知启祯众未合，尚持两端；于二十四日兼程抵白杲，距其砦十里。先示：散胁从，自首免罪；诬陷，三日赴诉，迟以贼论。于是，诸生朱珏、戴其进、徐阿曾、李中素各分诉自湔，日以千计；成龙皆宥之。二十七日，单骑入山。启祯是时势已孤，其党素佩成龙，闻其来，莫有斗志；恐即降见罪，姑自保。成龙度启祯可急抚，若逾旬，党合则难图；先命白杲乡约一人，持檄往布太守来，待以不死意。度其已至，则骑黑骡一、盖一、锣一、径趋砦所。甫二里许，命鸣金，前导者呼太守来，救尔山中人。启祯不虞成龙至，仓黄匿后山；令数百鸟枪弩矢夹道伏，望见成龙，皆然火控弦向之。成龙不顾，直前；卒不敢发。至砦，门开；入舍下骡，即厅坐。众环列，黠者率党罗拜。成龙问老奴安在？谓启祯也；以旧服事之故，易昵之。众云暂出，顷可归。又姁姁问今岁山中雨旸，禾苗何似？若曹良民何作贼，取屠戮耶？天酷热，若父母妻子匿何所，得无苦乎？众皆泣。成龙曰：热甚，须少憩。令其党为脱靴，取水饮，或支榻挥扇；余人匝立如堵。成龙熟睡，鼾如雷；众失措，不知何为。移时寤，又谩谓：君孚老奴，何久不至？岂有客至而不设酒脯乎？启祯初意成龙必以兵来，且惧见绐，故深自匿。及见成龙推诚，遂同青藜带鸟枪手三百余人投诚趋叩，诉激变状。成龙晓慰许抚，约初三日受降；乃还白杲。至日，启祯率众数千人至白杲，献倾心向化旗。成龙复请朝珍檄启祯招致他砦，许以戎旗守备官之；因山中尚有明遗，与商城、英山旧砦之余党潜通也。启祯执词，宣谕各砦。初七日，鲍洪功、陈恢恢、李公茂率众至白杲，献安家乐业旗；旋皆赴郡，见分巡道徐惺，赍衣冠归。成龙复派河泊所官景可贤护送程镇邦赴会城谒见朝珍乞抚，并臬司所系家口释之；公茂亦随徐惺往见省吏，受约束。青藜缴出副将札子，胁从刘先甫等皆解散。又谕降黄冈、罗田山砦啸聚诸人，独邹君升（「国史」「于成龙列传」作君申）不应。启祯、恢恢方谋往剿，会民间流言间官绅，成龙急谕解之。时征吴三桂禁旅道麻城，将军某责成龙宜藉大军征剿，不应遽予招抚；忿与争。成龙抗揭朝珍乞休，朝珍慰解之。嗣公茂因受抚后有所不慊，仍聚众与区长田初阳备械斗；启祯再往慰，以东义洲区长邓君佩等为声援，阳亦就抚。他县明遗民谓启祯背约，不应为官招抚；相与图刺，未成。初，启祯之主明遗相号召也，凡不慊于十年抚局者皆归之，势甚盛。成龙欲假其力，而又患之。及金龙既禽，成龙亟典衣分俸得百金，赏启祯；众皆不平，谓启祯匿金龙，何反被赏。成龙曰：金龙之禽，实由君孚密计，君等不知耳。其党以为然；又见启祯得百金不让，于是益疑启祯实卖金龙，其党遂稍稍散去；成龙又纵间以离其亲属。启祯计益穷，故于士荣之起，力持剿议，以其党均相仇也。久之，竟郁郁以死。是时，又有潘家塘大盗乘乱劫掠，成龙乞朝珍发令斩之；唯金龙及梅公素、黄日升、孙调元皆遁，黄、麻解严（案「国史馆列传」于众降后，有复督兵擒大冶贼黄金龙、邹君申等；袁枚作传，又云武昌贼黄金龙。皆误）。成龙分区编保甲，籍勇者为兵，以善其后；朝廷再命为武昌知府。秋七月，经画有绪，行还武昌。初九日，黄冈李家集有警，方公孝等聚逃仆，成群劫掠。初十日，成龙驰至岐亭，已无踪；乃豫饬黄冈永宁乡、罗田茅田畈、蕲水上窑等处设防。金龙既由启祯所遁，启祯亦以无所用纵之逃，乃与黄、麻交界纸棚河之邹君升合，据山险自守；李家集方公孝股并入之。于是，复乱。成龙于二十二日自岐亭星夜同诸生刘广定、郑丹、董建、乡绅蔡得春等至离砦二十里之望花山，与刘启祯会议，武举陶之琇、贡生彭哲诸人从之；移檄东南区长得二千人，以门下诸生督兵备用。于是连两日会议，黄州同知佟世俊、黄冈知县李经政及振奇、诸生李中素、梅钿等均在启祯所与议，以剿为定局；而启祯复力持不宜再抚，宜大调义勇会剿。成龙曰：君升等新起无所获食，利在速战；我与其骤集攻之，不如困之。乃分军军其三面，令乡民牢守隘口，奋勇截杀。度贼必经黄冈马鞍山，故缺不守；阴伏兵崄■〈山匧〉间，即日命贡生邹世美调度尹公才、邹益能守砦众出入隘口。二十四日，诸生萧命福等乡兵齐至，即令会于白杲。二十五日，命董锡、董天禄领乡勇协助启祯、委武生刘青藜领勇二百堵塞坡岔，夏仲昆、余公俊等伏布袋坳，唐殿、袁兴明、何见之等领三百名堵塔儿岗，刘以廷、周伯卜等堵脑中山，诸生林斗文、乡保罗甸臣等堵其粮路，仍会大崎山僧识贯伺守砦后。又添龙王墩区长王方远等助守隘口，贡生吴晋爵、诸生戴宗礼、程士极、蔡作楫助军粮，宋埠生员施之瑞领勇协助。指挥既定，诸生吴之邹、贡生龚相旦以其众入山进剿，驻邹家河。二十五日，王方远追获方公孝，斩之。二十六日，投诚官李懋官杀伤砦众来报。二十七日，各区士民受成龙札，均来四面助攻，追君升及油河。初，君升谓成龙已还武昌，今忽闻以兵来，大惊；于二十五日乘夜逃至项家庙河，进保山砦。二十八日，振奇驰至，经政亦至望花山；成龙令急还治，办理军需。是日，各勇与敌战，砦众败，擒斩奔窜无算。二十九日，金龙等二十人粮绝，夜走马鞍山；遇伏，尽擒；并沈润成、杨克利等二十余人，斩之。晚，成龙坐山上，受俘；金龙缚急，欲以妖术遁。成龙手剑叱之，术不得施；遂斩其首。八月初一日，夏仲昆等生擒邹君升于项家庙，斩首四十余级；士民四面攻之，杀无算。次日，即谕止杀，叛仆归主带见，游勇归营为兵，招归邹敬先等二十一名；余党窜散，梅公素仍匿不获。是役，除战守诸人外，先有镇邦密献地图，千总刘先定、武举李大谋等均出力；自七月二十五日进剿，八月初二日罢兵，六日而已。捷至武昌，朝珍持露布示僚属曰：人谓我不应用醉汉，今定何如？成龙酒无量，尝为帘官，与大吏抵掌论事，时觞成龙；成龙饮辄数十巨觥，露帻宣袖，酡颜瞋目而语，吏人皆窃笑成龙酒狂。

　　及往东山，或以为言；故朝珍云然也。疏闻，晋级。八月，调守黄州。初二日，大谍报罗山周铁爪入白水畈，聚多人在东山；乡约熊世忠又称黄冈永宁乡有蠢动势。成龙因麻城东山有启祯、王奇生可堵敌，黄冈东山则望官军急，但府城空虚，拟用迅雷之势平之，未决。惟东山自顺治十年平定后设立千总，久之防守渐弛。本年春，兵弁尽撤，故旧日遗党仍复渐恣。至十月，江西贼犯湖口，旁掠兴宁，蕲州戒严。又滇逆密布伪札，湖北境内复大乱。陈鼎业合逃兵掠驿马，起于阳逻。二十九日，游击何士荣起于永宁乡（士荣，本乡人，居石马冲。其兄士胜，本旧四十八砦中人，解散后，居长沙；久之，死。士荣憾兄志未遂，乘吴三桂之乱归，与黄寅生相结。至是，起事；曾仰、何云章、何媿人阻之，不听），刘启业起于石陂。十一月初一日，罗山周铁爪、鲍世荣起于白水畈（按「于清端公政书」称十一月初一日，李公茂、陈顿彻、鲍世荣、王子之等反于麻城之白水畈。「国史列传」称顿彻为伪参将、世荣伪总兵；又另有邓世兴、陈文贞作传，世荣作世庸，误。周铁爪前与谭以从起事于罗山，以从就抚；惟铁爪未服，遂入东山）。将军孙延龄之族孙将军自广西来散放札，饬与鲍世荣、李公茂、陈顿彻等合股，各拥众数千人——号称十万，遥连湖口、宁州诸股及英、霍、麻埠诸股，约以十月上旬取黄州，遂及武昌、汉阳，高山大湖，烽火相望，城门皆昼闭，墟里寂无人。各镇援兵悉随大军进攻湖南，黄州余吏与兵民才数百人，至不能备阍柝；议者争欲弃黄州，退保麻城。成龙曰：黄州为湖北七郡门户，我师屯荆、岳者数十万，水陆转运取道于此。且濒江而城，控制阻险，前倚兴宁庐阜，后压天堂、金刚诸寨，实东南关键。东山为黄左臂，释此不守，则无东山；无东山，则无黄；无黄，则无襄、汉：斯荆、岳有狼顾之虞，七郡成瓦解之势，江北危矣——所系非仅一城已也。吾誓死，不能去此。然吾坐困以待，不若相机近剿，可侥幸以图。贼势虽众，皆取士荣进止；若先破士荣，余可不战而下矣。于是，飞檄大吏请兵；朝珍即檄黄州协兵迅剿、分巡道徐惺守府城。十一月初四日，把总吴之兰领五十名从蕲州至，扎段家店。初五日，千总李茂升领马兵五十名亦来。又征各区乡勇，分守山隘；令逃人不得入砦与合。徐惺、成龙别遣黄冈令李经政督诸生曹从仁（亦作洪仁）等，自备兵饷。初八日，攻鼎业，擒其父子；阳逻平。成龙同千总李茂升（「国史馆传」作茂鼎）、把总罗登云、吴之兰、齐安、驿丞李德、候选千总刘先定、武举张尚圣等率诸生及吏卒二十二人前进，飞檄刘启祯等进土皮冲、梅钿等进八迭山、郑丹等进平头山、童贵卿等守东义洲、萧有至（亦作二至）等守罗田界、田榖伯等堵黄冈庙。成龙自草檄征各区丁壮，各区长读檄皆感愤洒泣，申厉乡勇以同雠之义；渐次辐辏，得二千人。于是，立什伍、标旗帜，号令明整，卒如素习。部署甫定，谍报士荣已据黄土坳，扎营西山；自初二日后，时有焚掠——如段家园、吕王城及罗田民朱尔定家，皆经奔诉。成龙遣登云偕武举张尚圣以偏师往侦，自率大队遂发。初七日，登云、之兰等以兵勇出，遇其前锋；与战，砦众小却。追至峻岭，夺获器械；士荣之众奔溃入山。成龙疾驰，抵尚圣营；众见成龙来，欢噪请赏。成龙无以应，惟用言语意气拊循慰劳；众感泣，气益增。下春乡勇大集，有五千人，屯箔金砦下，与贼对垒。初八日黎明，士荣等数万人自牧马砦分东西两路来攻，皆手挥红杂色旗，照耀山野；成龙着旧绒衣，匹马仗剑，当营门立。见东路砦众少，命登云领之兰等千余人（「于清端政书」作马步官兵百名）御之；自以大军当其西，命尚圣攻右、之兰攻左，成龙冲其中坚。战甫合，之兰中枪死；砦众斗益急，炮火如爆豆，着处皆穿。左右劝成龙少避，成龙叱之曰：今，吾死日也；敢言退者斩！官军见之兰死，又被伤者众，少却；而箔金砦后民素为砦役，见官军却，鼓掌讙哗，袖出小红旗相麾。成龙见势益急，鞭马径前，回顾茂升曰：我死，归报张公！茂升恐失成龙，急发一矢，翦其大旗；官军稍进。茂升一马当先，被创，倒；乃步，射杀二人。枪洞衷甲，乘他马以进；短兵相接，复手刃数人。登云奋不顾身踊进，与尚圣张两股夹攻；尚圣自右山绕出其后，乘势急击，尽搴其旗，砦兵遂大败。士荣手长矛殿后，右臂断，犹力战；陷泥中，遂被擒。登云获札二，进击砦众之东去者；亦追奔数十里，越岭四、五重。是役也，斩馘数千，山谷填溢，溪水尽赤，获军资器械无算。擒十八人——有李森者，有实之子也，及仆李来儿均与此次之事，余多士荣之族，皆斩之；槛送士荣于朝珍。成龙得砦中各籍，立焚之，众心以安。乘胜进至吕王城，茂升等欲少息；成龙曰：白水、石陂诸寇，本以士荣为盟主。今士荣既禽，诸贼胆落，卷甲疾趋，将自奔解，所谓破竹之势；不可失也。若淹留晷刻，彼据险致死矣。时诸营才午炊，成龙命尽覆其釜以进；据鞍草檄：有能禽贼来献者，重赏；投诚者，待以不死；胁从遁归者，但闭门坐家中，手无军器，即从贼，概不追问；身无乡勇印号，家藏兵仗，即良民，亦诛。于是，砦众闻士荣禽，既大悔惧；及得檄书，又知毁其名籍，一时解散略尽。初九日，进攻至白水畈；铁爪、世荣、公茂等尚有亲兵数百人，欲保什子砦。成龙既先令罗田知县王光鼎、诸生萧二至等领乡兵五百余扼守交界隘口，蕲水知县蒋灿委诸生何翩然等领乡兵二百名助战；公茂等不得上，脱身走。十一日，闻孙将军万野子、假周铁爪起于麻城之石壁，公茂等即与合，势张甚；山路险峻，与白水畈不通声势。屈振奇因守隘兵单，请徐惺近调党、伊两参将救援。十三日，入山一战，禽孙将军万野子，而公茂等复逸；茂升、鲁试等禽公茂、假铁爪、世荣、顿彻及鲍自性、王子之等俘送徐惺。是役，湖北按察使某与徐惺、王宗臣、佟世俊等均与有劳；他如百总徐魁凡、杜保、张本恕、刘青藜、诸生李中素、吴之邹、程镇邦、梅钿、萧二至等均领乡兵戮力同命，独之兰死难而已。成龙驻黄市，抚戢军民。东山大定，散各路乡勇归农，勒石于麻城龙潭冲石壁曰：龟峰以平，龙潭以清；既耕既种，万世永宁。班师而还。自出军至是仅二十四日，以乡民数千破砦党数万，不费公家粒粟、不烦师旅，徒手奋身、摧锋陷坚而奏肤功，近世所希也。朝珍奏擢成龙下江防道（按：江防道，九年缺裁。至十二年仍复六年已裁之分守武昌道，即以徐惺补之。是年，又复九年已裁之下江防道，即以成龙升擢之，仍驻蕲州。见「国史馆本传」及「国史贤良小传」。惟「黄州志」「秩官」列成龙于徐惺前，误）。尚圣后成武进士，官守备。是时立功，尚有诸生官纯恭、靖天德诸人。黄冈有胡来寅者，文而有力；东山来劫村落，来寅出榖五百石饟众，捍之。被执，乘间遁；遇官军为导，遂捣山砦。成龙以金帛酬之，不受；本恕等亦皆谢赏。次年，大饥，大风，郡大火，虎患昼见，妖民贼人于涂（猛虎昼行，行人绝迹。夜傍民舍，巧为缓步之状，故作呕吐之声；人口视犬出吠，则衔之而去。贼人蒙虎皮，匿林中；日暮，炯孤客行，出攫人，挟之，缚入土室，鬻之远方。妖民遇人于道，以手拂人面，即不能言；资货即为劫去）。高邮沔阳流民，阑入人寝无忌。通判宋荦力祛虎患；成龙筹议振恤，活数万人。六安麻埠犹不靖，成龙更剀切招安之。郡人感成龙惠政，建祠于东坡赤壁，至今祀焉。自东山役后越十五年，标兵夏逢龙叛；事败，犹逋匿此邦，岐亭同知王民皞俘逢龙于白云堡以归。东山土风之强勇，由来旧矣。自后相习，以武抗为乡俗；地方官遇事隐忍，不敢深求。吏胥舞法盛时，人无不畏者；独相戒勿忤东山人：盖已二百年于兹焉。成龙当时平乱之后，犹语朝珍云：麻、罗、蕲、黄接商、固，连英、霍，联络四十八砦，素称易与为乱，难与为治。其地势民风如是，盖可思也。

　　鄂砦附篇

　　天堂砦者，巴水之源出焉。在南朝，为西阳巴水蛮之领地。淮南之万山至此而特起，四垂于鄂、皖、豫三省之边徼；其右即「水经注」之下灵山，其左即「舆地纪胜」之石版山。元季徐寿辉产于兹，因以宰割东南之大半；今流俗犹有圣人堂、皇帝垴、天子坟诸迹。明季四十八砦义兵起，兹即其一。迤东则霍岳之天柱。凤阳太平乡明代之英陵，皆兹山蜿蜒所及。至潜山以东而北，势略平衍；明季安庆巡抚史可法于此用兵。近世湖北巡抚胡林翼亦以重兵堵粤寇西轶之行踪，命总兵余际昌屯其东陲之险。山形岝崿而斗绝，迎面壁立。其巅则平宽而高朗，犹有昔人走马肄射之广原；席其饶余，可牧可守。国朝承平时，夷为编氓薪耨地。濒楚疆者，罗田县人江家埠、江甲实笼其业，俾佃佣治其荒秽，岁时往而征租入焉。乾隆中，佃佣为马姓。马朝柱者，于其兄弟中行三，人称马三；少年健跳恢诡，甲其曹伍。县俗，值秋成，必迎户主至佣家阅岁产之丰歉，以定纳租之多寡。乾隆某岁，主人阅田于马三。地固荒僻，非岁时不得肉食；主人夜抵其家，晨炊，见其于鸡黍餐中具肉食，异之。诘所来，则称向明鬻之大河岸市者。大河岸市去其家可六十里，主人诞之，滋不信。比归，亲诣市访之，则是日确有马三贳肉。于是，乡人哄传马三有异术，或传其一日能往返燕京；好事者究其由不可得，则互传马三曾于月夜撄取灵狐丹吞之，能飞空、隐形诸幻术。江姓人忧之，曾具牒抵县令请究；未尤。乾隆十五年，朝柱乱谋益亟，在罗田则以天堂深岭为窟穴，在毗县之英山则以天马砦为党众勼合之地。阳以开山烧炭号召，阴则假捏神符、数示神异，冀以惑众。作伪书、伪示、传单、旗令，散札招军，积饟制械，连霍山白云庵僧正修及本籍魁桀胡济修等编列党首，立四将军名号；皆以近故之材武者实之。他省巨目，有张锡玉、朱元成、吴承云、李永爵（即李开花）等，遥踞四川峨嵋山西洋砦为其响应。其余党目散布安徽太湖、桐城、亳州、河南开封等处，倡布谶应，煽取金资，群相结约，歃血吞符，编名籍、储军火以待发；历二、三年无过问者。于是，蕲、黄近郡流言四至。蕲州知州李珌者，灵州进士；以十五年莅任，即炯知其事。十七年四月，侦知州人有其党羽，亲赴杨家河一带拘得铁工王廷赐，密讯其状；得实，飞报大府。湖广总督永常密檄文武员弁即往搜剿，仍兼程亲赴罗田，驻兵县东之跨马墩——离砦三十里者屯焉。以界连江南，仍咨江南大府于所属山境调兵弁协力穷捕；而两江总督尹继善亦奏请前来，即营于英山同里之金家铺，相与督率剿抚。继善首檄寿春镇总兵牧光宗（「乾隆东华录」误作改光宗，此据光绪「安徽通志」），统兵深入搜捕。永常先时张示于罗田、蕲州、广济、黄梅各边县，以镇民心；仍谕被诱者许其首投自新，能禽首、从要犯者优予赏赉；数日中，罗田、蕲州民迭有俘获以献。继善捕得其党太湖胡相五等，俱斩之。于是，先后得朝柱之母、妻、子、侄及党目人凡二百有奇（此据「蕲州志」及陈履中「李公去思碑」；永常奏报则称一百余名，见「乾隆东华录」），起出硝磺、军械等物三百余事。永常研讯其亲属，得其在四川山砦及安徽、河南诸党目，遂咨四川等省督抚密查务获；凡数日而事定。四月庚戌，永常以闻。高宗嘉其勇往，得封疆大臣体；谕以正匪未获，宜尽力搜捕，并会尹继善将两界藏奸之地详议善后以闻。于是，永常奏请设巡检一员于多云、设千总一员于僧塔，尹继善奏请设巡检一员于英山之七引、设千总一员于矛田；岁会巡二次，许以时直达行省。并传旨嘉李珌之功，旋擢知黄州府；蕲州民立碣以志其事。方事之未发也，知罗田县冯孙龙于寇深时，漫失觉察；及大吏访闻，檄其赴勘，亦畏事不往，而以开山烧炭寝其事。及为李珌所破，孙龙复愚恇惮于往捕，首匪马朝柱、从匪熊得胜等卒远扬，上以其纵恶养奸，于五月癸亥谕令将孙龙就地正法；所获各犯，亦皆伏辜。旋谕永常、尹继善事竣不必久驻边县，各回省治。其马朝柱一犯，嗣经部立格，多方查诘，迄未就获。后数十年，有人传其潜峨嵋山寺为僧。然自是役后，山砦遂入官，禁毋耕牧樵采；而江姓则以事前检举，免株连。至今有采幽者，尚见当时逆迹如马槽、石臼等，具沦在蔓草；或以为明季山砦用物，或以为马三之遗云（案马氏天堂之变，不甚见同时人纪载。余曾搜得一、二事，知冯明府孙龙与杭菫浦太史世骏雅，故其死于法也，太史有诗哭之；惟太史之子宾仁所刻「道古堂诗集」不载，仅见于近刻本外集中，于冯氏深致悼惜。足见当时交友性情之厚，如杜工部之于郑广文也。又青浦诸氏有「明斋小识」，余戊申于厂肆得之；载马氏行遁，后行省海捕。有浏阳人某，与马部将某同姓名；官吏误缉，以致其人破家。此二事，余均录存；以未携箧中，故缺附入。姑略志于此）。

　　论曰：天堂山，即禹贡之大别山；大别所在，有两家义说。一主在灊，即今天堂；自班志、桑经及六朝南北经家均主此义，为汉学诂经家所宗。一主在汉阳，名翼际山、一称鲁山，即今龟山；自「元和郡县志」、「太平寰宇记」以下，凡地理家均主此义，为近世方志沿革家所宗。故六朝以前，无知大别为今龟山者；唐、宋以后，无主大别即天堂者。自嘉、道后，地理考古之学日精；成氏「禹贡班义述」、杨氏「水经注疏」等书，始大畅班、桑古义。庚子之秋，吾尝本班、桑之义，命义川书院诸生辑为「大别山志」，属草未就也。惟天堂迤东有英山之三尖砦，迤西北有麻城之东山砦；是二者，皆隘害之区也。国初，三尖张福寰踞砦，至顺治中叶，始平；东山刘启祯、何士荣等踞砦，至康熙十余年始归化。夏逢龙之变，犹主东山为逋薮；未七十年，而有天堂马朝柱之事。幸早炯及，而豫薙之也。不然，兹方涂炭，又福寰、启祯、士荣兵役之续也。又乌知不起经年之大役，久而始平；平而元气凋瘵，卒难复哉！良由环罗田数州县介万山丛薄中，地小而僻；官斯土者，率轻其任，冗散不治，不知山林菁密，藏奸实蕃；民愚地瘠，诱扇良易！中兴以后，民习于粤、捻之役，惊张易摇；陈子鳌之以斋匪捕、张正金之以仇教起衅，皆近年事。今日票匪延满村落，聚党持械，传布无忌；爰有去年（光绪戊申）英山劫狱之事、有今年罗田毁学之举。吾乡隐伏之巨患，方未艾也。地方官顽聩，如冯孙龙者方接踵而莅斯土，此诚可为太息者欤！近多云山下复有拜火邪教者出，是亦不可不防其渐也。乃明着马三事以儆；今日之官斯土者，其亦知所自处哉！

　　附：皖砦篇

　　皖砦之役，起事者再，平定者再，垂六、七年矣；始荆王朱常■〈巛上水下〉，迄石城王朱统锜。常■〈巛上水下〉所当之敌，为招抚江南大学士洪承畴；统锜所当之敌，为江南江西河南总督马国柱、操江巡抚李日芃，他偏师不与焉。我朝顺治二年（「蕲州志」作三年）十二月，常■〈巛上水下〉自蕲州道英山，与王六姐起兵于蕲水斗方山砦；旋踞太湖司空山（「国史」「贰臣洪承畴列传」，作结砦英山、潜山间；又云：常■〈巛上水下〉为蕲水王衔铠次子，冒族兄樊山王旧称，与此不合；衔铠二字，案之，似宜作术镗）。初，常■〈巛上水下〉以樊山王次子封镇国将军。故明崇祯十二年献贼破襄阳，常■〈巛上水下〉遁蕲州。至是，袭破太湖，知县饶崇秩遁免。承畴方驻江宁，檄提督张天禄、总兵马得功、卜从善、胡茂祯分路驰剿，斩砦长石应璧、应连等五人；常■〈巛上水下〉部曲余垣（按「太湖县志」云：县人余垣擒常■〈巛上水下〉；此依「杜溪文集」作垣）以所属三百人出降，诱执常■〈巛上水下〉，斩之。三年秋，常■〈巛上水下〉旧部李时嘉等复掠太湖，总兵黄鼎平之。是年冬，扬州人明瑞昌王军师赵正据宿松洿池间，称明帅；屡挫大兵。安徽巡抚李栖凤遣兵备道夏继虞、总兵卜从善、黄鼎、冷允登、副将梁大用等合兵剿之，生擒正子捷、应弟秀升等数十人，斩首五百级（「贰臣李栖凤传」作斩千人）；并瑞昌王朱谊贵亦擒斩之。十一月，蕲州人刘和尚犯英山城，凤阳巡抚陈之龙檄庐阳、六安营击走之。六年（明永历三年、鲁监国四年）正月，金声桓归明，九江以东望风趋附；使庐州冯宏图（「安徽通志」作洪图）假史阁部名号召，攻无为州、巢县，皆复之。巡抚陈之龙以不能御敌，降调以去。宏图又自无为图庐江，知县陈所闻、都司徐应祥城守待援。至是，又攻英、霍、六安，旬月皆下，大江南北响应。未几，总督马国柱饬按察使王国宝随侍即鄂屯领兵剿击。漕督吴维华会师来攻，禽宏图及其党蒋懋修等三十三人，兼招降诸砦；无为州吴光宇、巢县叶士章皆以内应见杀（四明西亭凌雪氏「南天痕」于此下云：自是，英、霍之间各建义砦，共四十有八；此略误。不知四十八砦乃蕲、黄，非英、霍；但与英、霍合也）。三月，范大、范二起桐城白云砦。夏四月，陈麟谋起兵太湖以应金声桓，知县李世治设计擒斩之。秋，监军道王■〈火鼎〉引所勼兵来会。霍山侯应龙，张国容、杨国士攻霍山——应龙等有众万余，佩义胜将军印；围霍山既不下，乃退攻舒城、潜山。已而自刘家园出攻狮子砦及南关，拔营于管家渡；又移札将军砦。冬十月，潜山余公亮（亦作余尚鉴）聚众千人据英窠砦，监生胡经文据横山砦——胡经文者，常游行各山砦，尽结其豪右。安庆既归义本朝，各砦解散；惟英山张福寰自明季据三尖砦，与潜、太、桐、霍诸砦通。至是，拥众如故，白云、英窠皆倚之而起。经文尤善福寰，因据横山以应公亮。十二月二十三日，公亮以数百人掠宿松县市，败县将李之培，围攻之；李世洽以太湖民兵会副将李正援剿，围解。门毓英以霍山乡兵，会署六安守备刘忠进剿麻埠。由是，天堂、埭口二十余砦相继立。陈伯绍攻霍邱，会久雨，城圮，知县吴国用巷战死。应龙既据将军砦，七年（明永历四年、鲁监国五年）正月官军以两路会剿。国柱自率所部为一路，提督巴山、张大猷、江宁协领鄂屯为一路，合师图困应龙等；砦破，皆被执。俘至江宁，不屈膝；皆死之。方是时，明帝既抚有湖南、广西、贵州、四川、云南，又得李成栋、金声桓以广东、江西附之，势骎骎盛；江、淮间有司或多操切，严薙发令以施新政，民益走险不顾。本朝大兵破南昌，统锜崎岖渡江北行，自称宁王之裔，或号朱九风子。闻英山三尖砦福寰名，投之；韬迹砦中，授徒自给。福寰知其故明宗支也，善视之，以为号召。经文既立横山诸砦，应之者日以蜂起，群谓大事可就；乃迎统锜入潜山。二月初四日，奉为石城王，居飞旗砦，以镇中枢；规定法制，以永历正朔（「国史」「贰臣李犹龙传」称诸砦俱受唐王札付，与此不合；或因周损为唐王兵部尚书，故误。「安徽通志」「兵事」，以此为五年八月事），铸造符印。各砦来谒，以次拜官，自部院、总镇、抚按、科道、监司、郡县皆备。于是，皖中英、霍之程元（亦作陈元）、萧时泰、侯应龙等，潜、太之陈汉山、吕孟、陈尽、汤时行等二十四砦皆归命，不附者以兵降之；太湖知县李世洽、霍山知县门毓英各婴城固守。七月，授故安庆知府傅梦弼（一作梦鼎）部院职（梦弼，贵州拔贡，初授泗州教谕；献贼来攻，御之辄有功，升凤阳同知，迁安庆知府。左梦庚破安庆，出走潜山；七月，踞皖涧砦，因予今秩）。故潜山典史傅谦之、故鄱阳从淮王起义诸生桂蟾、故公安贡生号义堂和尚者各受职，居皖涧砦，为飞旗外护；各名砦皆属焉。于是，统锜内抚有二十四砦，外联络蕲、黄四十八砦俱来归（详「鄂砦篇」）；更分兵置各砦，纠声桓党众以广声援。时胡经文在从龙砦，遣游击胡胜进据西关砦，为飞旗声援；惟潜山昆仑砦长陈文露，招之不赴，攻之不克。夏四月，操江巡抚李日芃（按日芃，或谓是曰若之曰；今依国史，作日月之日）遣安庐兵备道见驻兵太湖之石镇国及副将梁大用，马国柱檄总兵卜从善，江南安庆巡抚李犹龙檄各路兵剿抚，合力进攻；破梅家砦，杀其监军葛懋修、游击夏胜重等二十余人；白云砦降。进攻英窠砦，围之；自四月初十日至六月十六日历六旬有奇，以和诱之。砦破，获其总兵孔文焕（「安徽通志」引「马国柱传」作文灿）、副将方学达、游击王长等。公亮奔城墙砦；后遣生员徐乐韶招降之。方官军合众之来攻也，统锜自统五千人由金紫砦赴援，倚山列陈；我满、汉之兵奋力冲击，斩获无算。八月二十一日（「国史」「名臣传」作十月。案方略史馆所纂各书之年月日，多据奏到之月书之，其例向来如此；故往往有参差也），梁大用进克皖涧砦，傅梦弼同众从后关遁入马园。冬十一月，日芃遣诸将由水吼岭进兵，以武生余必寿等为向导；旬日，招降大和山、小和山一十八砦。惟飞旗以统锜在内，不降；大兵进洿池衙前攻围之，凡七日，断其水道。山兵四出冲突，乃合兵为四路合击之。初十日，纵火箭仰射，砦中大乱；大用攀萝负戟先登，诸将继之，擒其监军道王坤基、总兵储柏仁、石际可、旗鼓汪托，统锜亦从后关遁马园。次日，进兵至霍山界宝纛河，执桂蟾、梦弼、义堂、唐明胜等十余人，招降总兵王俊、副将霍维伦；西关砦犹守不下。二十五日，石镇国用生员金承闇、徐乐韶计降之，而统锜犹遁匿英山。日芃初得胡经文、胡玉良，欲用之，故下之狱。八年春正月，授以密计；初十日，经文于英山羊角河诱统锜来马园执之，诸砦悉平。日芃命夷其险阻，行善后之政。国柱上诸将功，以大猷第一——而诸砦中经文最反侧焉。张福寰独守十余年，粮尽，官兵招之，伪降；将有所图，事露被杀（「国史」「张大猷、巴山、马国柱传」称陈斩福寰；与此不合。此据朱书「皖砦纪事」书之。又「李犹龙传」，以诸砦之平，为顺治二年事；则与他书皆不合，今不援以为据）。至顺治十六年（为明永历十三年）七月庚申朔，明帝由榔之兵部左侍郎张煌言督师随郑成功北上，收复南都，并徇江南北府州县下二十九城；八月初七日乙未，与王师自楚来者战不利。慈溪诸生魏耕请赴英、霍山砦，乃焚舟登陆，走英山无所遇；仍潜行入海，遣使告败于缅甸行在。永历帝专敕慰问，晋本部尚书。又霍山总兵黄鼎妻梅氏者，故麻城甘肃巡抚之焕女——鼎字玉耳，霍山诸生；始，崇祯十六年五月，凤阳总督马士英遣鼎潜行入麻城诸砦说周文江反正，即委鼎署麻城知县。闻之焕女英勇而有志节，饶父风；娶之。会得闯贼果毅将军印，士英为奏功，并言夺自贼中状；思宗闻之，擢鼎副将，并厚赏士英。因是，麻城人民颇有议鼎欺蒙者，致有「假印不去，真官不来」之谣。顺治初，鼎既纳款于洪承畴，授以总兵，使居南直；梅氏独抗节不降，拥众数万，踞英、霍及庐、凤山中，与总督马国柱所部兵抗，所部屡败。国柱谓鼎：独不能招汝妻使降乎？鼎曰：不能也；然有吾子在此，使往或有济乎？国柱遂使其子招之。梅氏时在庐州，谓其子曰：大厦将倾，非一木所能支。然志士不屈其志，吾必得总督来庐一面，约吾解众，谕令薙发。然吾仍居山中，以遂吾志；不能若吾夫调居他处也。其子复命。国柱自至庐州，梅氏率众出见，贯甲铁兜鍪，凛凛如伟丈夫，如总兵见制军礼；遂解兵居山中，不出（案此事见刘继庄「广阳杂记」，近日如「夕阳红泪录」等书均载之。迹梅夫人壮烈之行，其夫应为愧死；故易书鼎妻为梅氏以予之。盖秦忠贞侯良玉、沈阿翠游击将军云英后之一人也。诸书载此，均惜夫人不知谁氏。爰据「弘光实录钞」中黄澍劾马士英十可斩疏所称鼎娶麻城乡官梅之焕女之语，证夫人为长公女；长公为明李边帅伟人，尤吾乡铮铮奇男子，宜夫人英壮有父风。其始终不屈，惓惓不忘宗国，志节皭然；与其夫始附权奸终狡逞，求作降虏仍不能免，诚所谓熏莸不同器者矣。惟霍山黄氏，今犹儒旧家风；夫人遗事，必犹有传者。当再访摭之）。黄鼎居江南久，后屡与郑氏通；郎廷佐为总督时，事败，服毒死。

　　按皖砦前明人物，多不可考。今据方志，得八人。一、桐城一人，吴昭普，字克明，诸生。崇祯丁丑，流贼逼掠，率乡民团集，格斗十余日，被害。妻孙氏，痛哭死。其子光璘、光■〈王翟〉殉之；妇李氏、许氏，义不受辱，皆死。人谓一门五义云。一、潜山三人：汪之璞，字石生。流寇为乱，众聚保昆仑砦，推璞为长。献贼环攻，以计多所斩获，砦赖以全。尝上剿抚八策于抚军黄配元，召致麾下。会省亲归砦，遇寇被执；大骂不屈，贼支解之。邱全，遇土寇攻昆仑砦，胁全招降，全至砦门，大呼固守勿降；贼刳其腹而去。郑之侨，诸生。流寇入潜，率乡众保聚飞旗堡；见堡众渐为贼所摇惑，欲单骑出奔，为雠家先以情告贼，遂被杀。一、宿松二人：何大同，字于野，廪生。崇祯壬午，流寇猝至，被执。拥至寨下，曰：为我呼开砦门！大同不应。又拥至一砦，曰：前堡尔家所在，今可速赚之！大同骂曰：孰非戚里，我岂以一命陷彼数百命哉！遂遇害。陆王猷，以武举授把总，力能扛鼎。崇祯十年，守酆家店，杀贼甚多；贼憾甚，合围擒之，脔分其肉而死。一、太湖一人，徐际相，署龙山营守备。闯贼余党焚掠蕲、黄，将抵太湖；时新破后，城无居人，际相率兵保邑令于许家砦。贼至，堵御，杀数十人；以无援，力战而死。一、望江一人，王之庆，字修佑。以明经，知尤溪县；乞养归。亲丧，哀毁骨立。流寇逼境，之庆联乡里为人和社以捍御之。甲申京城陷，恸哭不欲生。左兵东下，良玉死，其子梦庚降，阴请屠望江城；之庆以计排之，得纾其难。镇臣徐勇欲用为黄州守；之庆行至九江，投琵琶亭后小池死（案「望溪文集」书左忠毅公遗事云：崇祯末，流贼张献忠出没蕲、黄、潜、桐间，史公可法以凤庐道奉檄守御，每有警，辄数月不就寝；使将士更休，而自坐幄幕外，择健卒十人，令二人蹲踞而背倚之。漏鼓移，则番代。每寒夜起立，振衣裳，甲上冰霜迸落，铿然有声。或劝以少休；公曰：吾上恐负朝廷，下恐愧吾师也！按史公之师，即左忠毅公光斗也。此为安徽秩官故事，附志之）。

　　山砦用兵年表

　　

　　右表略举以见大概，俾观者易于详用兵起讫也。篇中参预兵事者，不止此数；此举较著者，其它篇中已详，可省览而得，无须复也。明代北都未亡时，兵事不悉入表；以是时尚无统系，砦绩未甚着也。东山一役，不列入；以为时甚暂，无须表也。亡女礼娴受余意，草创之，呈余校订，排列如右。乌乎！甫能助我，徂化何之？编校寒窗，为之凄然欲绝也！  
　 

卷三

　　罗田王葆心撰

　　山砦列传

　　山砦列传

　　荆王朱常■〈巛上水下〉梅之焕姚明恭李如初（子延庆等）晏清靖科元（子乃心等）刘侨王■〈火鼎〉（子光富等）周损（从子羽仪）曹胤昌程继善熊梦祥胡伯吴国宇（弟士恺等）卢希储（弟希圣等）王祚昌卢之懔阮启屺梁佳李甘来（弟大来）陆嗣先（弟廷文）张旦熙张光环吴敏师梁重其（弟之遴）胡魁楚吴国璋李奇观（从子必泰等）奚鼎铉马士英戴瑾王躬靖樊维章孙希伸（弟维默等）萧继升万里春严子静易为瑚（弟为琏）陈四维鲁元孙胡公国（周■〈木营〉）王邦衡严钦谟叶钦明（弟暹明）郭良甲夏继青李芬周谅

　　荆王朱常■〈巛上水下〉，樊山王翊■〈金氏〉次子也。翊■〈金氏〉没，长子常沧嗣（「小腆纪年」作镇国将军朱常■〈巛上水下〉起兵蕲州。云■〈金氏〉音师，字书无此字。余考字书，亦音揣，疑。顾氏「白茅堂集」音师，师或帅字之讹；揣、帅，音近也。徐氏又云：此本顾氏桂岩公诸客传。又「东华录」载是年二月洪承畴奏擒樊山王朱常炎；炎，其■〈巛上水下〉之讹欤！考斗方砦在蕲水，徐云蕲州，误。又，「小腆纪年」称：弘光立，十二月，初命荆王□□居九江府，而缺其名；或是常■〈巛上水下〉欤？常■〈巛上水下〉，本自江西入山砦也。又「蕲州志」作樊山王次子常■〈巛上水下〉，封镇国将军。「国史」「贰臣洪承畴列传」又云：常■〈巛上水下〉为蕲水王衔■〈铠，车代金〉次子，冒族兄樊山王旧称。考「明史」「诸王世表」，荆王慈烟于崇祯十六年正月张献忠陷蕲州，先一月薨。此据朱书「皖砦纪事」称荆王，知樊山王由镇国将军封樊山王，再由樊山王进荆王，袭慈烟爵，当为安宗、绍宗时事。至蕲水王本名术■〈车堂〉，「国史」以形近误。且常■〈巛上水下〉与蕲水王无涉，当时敌国诟斥之词也。又考蕲水郡王乃辽简王朱植之后，樊山郡王则荆靖王祁镐之后也；以袭荆王，宗支较近。故常■〈巛上水下〉居九江、袭荆王，皆应有之事也）。常■〈巛上水下〉始封镇国将军，进袭樊山王。荆王慈烟薨，无嗣；常晋袭荆王。崇祯十二年，献逆破襄阳，劫藩府；将军闻，叹曰：顾夫子，圣人也！挈家人，一夕遁；长史追不及，失所往。顾夫子，即顾景星之曾祖桂岩；为常■〈巛上水下〉父之师也。曾因天变，谓三五百六，阨有常数；劝翊■〈金氏〉以三事，然后可免。王如其言。至是，乱作；故常■〈巛上水下〉云然。十六年，献逆陷蕲，屠之。僇荆王尸，郡王皆被害，劫诸妃夫人；将军免。顺治三年，复归蕲，与英山男子王六姐起兵斗方砦；旋踞太湖司空山，死之（案斗方砦，在蕲水县）。

　　案「府志」引「居业斋集」云：嗣樊山王朱某，乱离后，漂泊蕲东百里外，隐于医；更姓樊，字曰孝山。荆府名妓某，工画兰，楚楚有致；酒间，曼声度曲，能说开元、天宝故事。孝山宠之，遂娶焉。已而，孝山病废归蕲，结草庐以居；至康熙时，已芜没矣。广济金德嘉过之，为诗吊之。诗云：白头宫女嫁王孙，陋巷颓垣烟雨昏；碗茗垆香曾此地，琵琶一曲客销魂！

　　梅之焕，字彬父，麻城人，侍郎国祯从子。其先，宋宛陵先生后也。十岁丧父，从其母刘，居东山之沈庄，月课书盈寸。倜傥雄骏，异于凡儿。年十四，为诸生；御史行部阅武，之焕骑马突教场，御史怒，命与材官角射，九发九中，长揖上马而去。万历癸卯，与应山杨涟同举于乡。以功名节义相期许，盱衡抵掌，视举世无如也。甲辰，举进士，选翰林院庶吉士；高阳孙承宗性严重，不可一世士，独推重之焕。之焕在馆中，掀髯纵谈，视馆阁诸公低头缓步、暧昧相向，恒目笑不自禁也。居七载，出为吏科给事中；东厂太监李浚诬拷商人，之焕劾其罪。寻上言：今天下民穷饷匮，寇横兵疲。言官舍国事，争时局；部曹舍职掌，建空言：天下尽为虚文所束缚。有意振刷者，不曰生事，则曰苛求。事未就而谤兴，法未伸而怨集：豪杰灰心，庸人养拙，国事将不可为矣。请陛下严综核以责实事、通言路以重纪纲、别臧否以惜人才，庶于国事有济。时朝臣部党角立，之焕廉柧自胜，尝言附小人者必小人，附君子者未必君子；蝇之附骥，即千里，犹蝇耳。时有追论故相张居正者，之焕曰：使今日有综名实、振纪纲如江陵者，訿■〈言翕〉之徒，敢若此耶？其持平不欲傅会人如此。盖时当神庙静摄日久，朝政隤弛，故之焕封事，激切言之；于部党角立如敌国、不相下之中，一无所附离。每有封驳，恒两非之。其大旨务在破私交、绌党论，矫时救弊，爱惜人才而已。居六载，出为广东按察司副使，分守惠州。惠狱多冤结，拷一连十，累岁不得决；闭门，周视案牍；期旦日会堂下，据案呼囚，明举其刑，书云何据，几决遣（？）。狱成于手中，奄忽如神。岭表多盗贼，势豪家通行，为之囊橐；侦知根株、窟穴所在，分行收捕。穷治所犯，实时伏辜。由是，盗贼禁止。惠州豪沈烈女于水，角得，就烈女死地扑杀之；瘗其女于萧烈妇墓旁，赋诗刻碑以识焉。海寇袁八老掠潮，杀守吏；潮非所部，自请往剿。严兵扼海道，绝馈运樵汲，散免死牌数千，首服者接踵；八老窘迫，乘潮夜遁，乞降于闽。之焕督学山东，八老率舟师援辽，谒之于登；之焕语之曰：海上之役，不得望见颜行，今何以在此？八老泥首谢曰：畏公天威，是以走闽；今日敢不为公死乎？其视学阔略教条，谢绝请托。考课之暇，辄进诸生而教诫之。贤者降阶执手，重以慰藉；不类者，嚼齿唾，以申夏楚。诸生始而骇，中而服，久而歌思颂慕，咸以为师保父母也。兖富人谋并邻生园庐，使二盗要诸丛薄中，捽搏而杀之；有司以盗抵罪。之焕曰：是所谓功意俱恶者也。人止一命，而盗无两死；今贯主使而论盗可乎？逮至，一讯而服，遂以重论；而二盗坐前案，论死。天启元年，召入，为通政司参议，迁太常寺少卿。三年，擢都察院佥都御史，巡抚南赣；丁母忧，归里。未几，而逆奄之难作，逮涟，杖死。言官摘抉涟党，以之焕为首。指涟就征日，之焕往送，执手恸哭；诬其在省中受取赇赂，牵连即讯。当是时，钩党遍天下，锒铛之使四出。之焕自分旦夕逮系，而狱久未决；每呼愤顿足曰：我何渠不如野猫头，致奄党忽忘我耶？野猫头者，之焕与涟平居相尔女之辞也。已而叹曰：主少国危，朝家事坏于珰儿媪息之手；当刺血草奏，大呼二祖、十宗之灵撼承天门恸哭，引刀自刘北阙下。男儿死耳，肯低头骈首作圜扉中一片血耶？短衣幞被，从两苍头跨马北上；亲知股栗，莫敢遏。过信阳，故人王思延止之曰：壮哉！遂与子长别矣；强为我少留痛饮？信宿而去！越翼日，邸报至，逆党梁克顺诬以赃私，坐追赃，遣戍。思延笑谓：公可以归矣。跨马复返，据鞍郄望，怏怏如有所失也。思宗即位，以原官召，巡抚甘肃（「明季北略」作阳和总督，误）；大破套贼，斩首七百余级、生得部长三人、降六百余人，服威边方。闻温体仁用事，讦钱谦益；之焕遗书中朝，右谦益而暴体仁过。明年春，寇复大入，患豌豆创，环大黄山而病，诸将请掩之；之焕不可，曰：幸灾不仁，乘危不武；不如食之，因以为德焉。遂不战。踰月，群寇望边城搏颡涕泣而去。会京师戒严，有诏入卫。濒行，西部入寇，之焕留甘肃，再战再败之，斩首八百四十有奇；复西定悍卒王进才之变，乃整军东。明年五月，抵京师，已后时矣。有诏之焕入朝；体仁修隙指劾之，遂罢归。之焕虽文士，负材武，善射。为人忠诚乐易，光明洞达。遇显贵人，不抠衣奉手，亦不为崖岸斩绝；遇寒门单士，不为翕翕热，亦无所施易。刚肠疾恶，面折人过；如矢激弦，一往辄发；怜才好士，振穷急难；虽雠人怨家，片言諈诿，输写心腹，未尝有纤毫芥蒂也。与吏部尚书李长庚、吏部侍郎刘锺英，称西陵三老。自甘肃归，暮年以乏嗣渔色，颇为乡评所轻。着有中丞遗文、遗诗若干卷。家居，门无重闭，室无典谒；杀鸡饭黍，宾客杂坐，笑语諠阗，几案狼藉。小夫孺子、乞儿贩妇，冤愤赴愬，直入坐隅；之焕召其所与交关者，往复譬解，平亭曲直，务使得当而止。县中桀黠奴与奸猾吏，盘互渔食闾里；闾里冤结者，不之有司而之之焕。之焕必禽治，痛折辱之，列其罪状付守令，案伏其辜，不得以势力变诈自解。由是，筚门主窦，倚为司命；势豪侧目视，之焕亦不能为绌服也。麻城阻山，多盗贼，皆奴吏为渊薮，盗连发不得，得即妄引平人，连染株送，盗得不穷竟。之焕曰：除盗莫如除窝，除盗窝莫如除势窝。具得其主名，区处责问；游徼尉卒，令壹切受署。势家有首匿者，自领尉卒搜捕；又不得，则发苍头健儿，裹与俱。追逐数千里外，无有遗脱。验服，辄折其两足，缚送所司，俾不得受贿纵舍。群盗摇手勿复过麻城界，自送死也。流贼起秦、陇，躏豫、楚，蔓延光、黄间；之焕告戒守令勿去，有我在。用军法部勒材官、乡人、子弟、僮奴，警巡迾，远侦探，援兵登陴。所蓄养健儿数百人，为正兵，备出战；收无藉恶少为游兵，资应援。一参将领辰兵护关厢南赣大炮、东粤红衣炮；架楼橹，募猎户操药弩矢，分伏关隘。城沈庄别墅，浚渠堑，具蔺石渠答，与县治掎角。急亲领家丁跨马巡徼，黑夜往还数十里；守者恃以无恐。乙亥二月，贼乘夜遶城而南，不敢逼。自是，贼游兵所及，不敢犯麻城者八年。献贼投牒乞抚，称西营张献忠；每过城东指榖堆山，相戒无近。沈庄西陲，兵所在焚掠；过沈庄，必敛兵免冑稽首而去（「明季北略」云：之焕居九边，献忠为麾下游击；之焕善其勇猛，厚待。至身后，献忠过其里居，设祭而去，绝不扰民。此事他书未见，附志之。惟计氏之焕作之翰，误）。乡人入保者益众，名其堡曰保生。莳花之圃、养鱼之陂，皆斥以予民。诛茅结庐，鸡豚成社，所全活数十万人；兵后凶灾，振廪贷粟，又全活数万人。之焕以士大夫失势家居，卒能枝拄剧寇，保全江、汉；以其至诚恻怛、急病让夷，一腔热血，夙为乡里士民所倾信也。官兵日暮行劫，东山砦炮石伤二骑，群噪；周侍郎第登其屋，将爇焉。之焕至，厉声叱曰：奴辈三百人，欲反耶？吾遣家丁缚汝如搏豚耳。一军皆声喏，拥之焕马抵沈庄，听处分而去。邑子董环据东山巴河，聚众且数千，郡邑汹惧；之焕折简召之曰：环敢不来耶？环至，竿其首，众即自解散。其呼吸应变，不动声气，皆此类也。殁之月，里人皆巷哭。每岁诞日，聚哭于墓者数千人；向受其镌责者，无不行哭失声。与同邑陈侍郎以闻好，涟初殁，语以闻曰：昨曾见野猫头来！陈骇曰：何谓也？公曰：日午时，忽见于竹亭篁箨间，状貌如生；把余臂，语曰：血书中未尽之语，汝为我证明之！言讫而殁。所谓质诸鬼神者耶！之焕风采机略，为熊廷弼所推服；而牵于文法，屏之闲地，不尽其用。当时广济刘醇骥投诗寄慨，后世惜之（案此别传体，见邓显鹤楚宝增辑。以其较「明史」列传为详，且于用民兵事尤悉，故主之；而参以「明史」本传）。

　　姚明恭，字菎斗，蕲水人。万历己未进士，官检讨；迁左庶子，再迁詹事、翰林院掌院学士。出赵兴邦门，公论素不与。崇祯十一年，由詹事迁礼部右侍郎、东宫侍班，教习庶吉士。给事中耿然劾其与副都御史袁鲸比而为奸利，帝不听。明年五月，为罪辅武英殿大学士薛国观力援入阁，与大学士张四知、魏照、乘偕三人者庸劣充位而已。明恭加太子太保，进户部尚书、文渊阁大学士；在位甫一载，乡人诣阙讼之，请告归。初，山东右布政使熊文灿者，贵州永宁卫人也；以忧归，后家蕲水，与明恭为姻妮。明恭官詹事时，又与杨嗣昌善。嗣昌柄兵，承帝眷，冀得一人速平贼，以副帝意，并以自助；明恭因荐文灿，且曰：此有内援可引也。嗣昌喜，因荐之。十四年四月，拜文灿兵部尚书，总理湖、川等省军务。盖文灿督两广时，帝曾遣中使秘觇之；文灿酒间以平贼自负。中使还朝，果言之帝；故云内援也。及文灿败，明恭方柄国，亦不能救也。旧例，蕲水漕米，从蕲州兑军；州去会城远，军旗科派，里甲苦之。明恭言于当路，改兑会城，民甚赖焉。流贼起，筑城于巴口守之，保全甚众。「明史」附「程国祥传」（案明恭「府志」无传，「明史」作官户部尚书、太子少保、文渊阁；而廖元度「楚风补」作东阁大学士兼礼部尚书、加太子少保，与「明史」异。父老传闻，明恭入本朝，因巴河巡检无礼，愤入都，乞用；后仍放归。以不见纪载，不录）。

　　李树初，字客天，蕲州人，太医院使时珍孙。万历己未进士，任户部主事；晋郎中，督宣、大饷。时太监王坤节制宣、大，巡按道进见，猥由角门入。树初称疾，不往，将中伤之；适珰败，得免。后以山西副使致政，家居。会流寇猖獗，罄家赀，筑盘石、符干二险；蕲人赖之。崇祯十六年，献贼陷城，不屈死。长子延庆，贡生；孙之苹、之藻，廪生：同遇害。次子具庆陈状，允祀乡贤。乾隆四十一年，赐谥节愍（「黄州志」案树初致仕后，扁舟湖上，自课诗文。有「颍余慵绪」数十卷。及城破，与家人诀曰：我虽在籍，自当尽节；尔辈读圣贤书，死生有命，亦不可屈于贼也。故一门争从死焉）。

　　晏清，字玄洲，一字泰征，黄冈人；中万历己未进士。宽和朴易，不立皦皦之名，而独操不乱。授芜湖知县，廉介明允；改吴江，民请留。吴江吏来迎，争于路，不得行；再宿乃去（详「太平名宦志」）。吴江值水涝，为民请命，得邀全荒例改折。以廉能上最，擢吏部验封司主事（「县志」作稽勋郎中，误。此从「永历实录」）。天启间，魏忠贤气焰盛，请封其从子良臣为伯；清阻之，不行。冢宰周应秋怒，削籍归。崇祯初，以原官起用。时诸以忤珰去者，皆竞起，骤登清显；而清高卧，不赴召（「县志」称崇祯初，起文选郎，寻给假归，壬午起考功郎；误。据「实录」，清十余年徘徊，实不起也）。崇祯九年，流贼张献忠出太湖，连蕲、黄，焚邑枫香桥一带；文学邓云程兜甲执铁鞭，率乡兵数千格斗退之。是年，献贼驻邑之白杨山，遂抵西北，邑民被杀者六、七万人；清率父老请兵于巡抚王梦尹，梦尹不应（据此，知清当家居时，亦曾参与地方砦事也）。清徘徊十余年，征旨屡下，乃起；历验封司郎中，资望最深，应主铨政。吴昌时者，当清令吴江时，以诸生为清所拔赏；及是，因周延儒结太监王化民，躐入吏部，遽掌铨政，居清上。忌清雅望，畏物论之不容也，辄用年例，奏迁清为广东盐法道佥事。清在吏部十八年矣，即外迁亦当得副使；昌时欲重抑之，纔改五品；清顾夷然安之。昌时诛，廷论欲召清；清居岭外两载，未尝通一函于燕邸，遂不得召。弘光元年，量擢尚宝司卿；隆武二年，再迁太仆寺卿：皆不赴。时江、黄沦陷，清解官，侨寓海北，翱翔无宦情。帝由榔即位，擢吏部左侍郎；辞不至。已而李成栋破广东，清避地浔南。上在南宁，擢吏部尚书，敦趋入陛见；以足疾不能朝，请力辞。上益向用之，特旨免朝参，专理铨务；不获辞，乃受事。清恬澹简易，以病不见客；门无私谒，行在翕然推重。吴贞毓以主事躐吏部侍郎，趋权利；深忌清而无能与竞，乃自请视师岭上去。时江、楚避难出者争称起义求进，屐履相接，牍满公交车，朝廷无能辨；清知其诞，为分别用舍。群不逞者皆怏怏，造蜚语谓吏部悬榜有「破家起义、全发效节」八字，见之令人欲哕语。贞毓倡言如此则流传江、楚，解散人心，为祸不小，以摇动清；然清实无此语而公。清为端士所推重，贞毓无能如何也。铨郎施兆征颇通苞苴，扞格清所为；清以持重沮抑之，兆征敛而改节。永历四年，吴贞毓为户部尚书，与王化澄相表里以逼清，清乞骸骨；疏上，犹未许。会诏狱起，清谏，不听；遂移病不起，拜表即行。居浔州；未几，卒，年七十有三。

　　靖科元，字若谷，黄冈人。天启壬戌进士，授邯郸知县。兴利锄奸，民怀其惠。改宜阳，擢刑部主事，进工部郎中；以签京商事，与周延儒忤，罢归。御史卫景瑗疏救，不得命。时流贼蹂躏，筑砦小崎山，保聚乡族；遭土寇袭破之，以身殉焉。着有「若谷遗文」。子乃心，廪生；乃式，贡生：俱从死（案「县志「选举表」，科元官至浙江副使）。

　　刘侨，字东卿，麻城人。以武举，中式万历壬辰武进士。天启时，袭祖天和荫，掌锦衣卫职，授北镇抚司、太子太傅（「府志」作宫保，误）。魏忠贤属陷汪文言，以株累正人；侨不从，削籍归。崇祯初，起用为五城都督，命讯乔允升、易应倡之狱。侨素知二人端方，保全之。后委缉六部十三省事，侨极言耳目难信；忤旨，谪戍。冯元扬疏侨忠直，宜还职；报可。未用，献贼入麻城，献二妾、金器玉杯古玩数万金，由周文江贿献忠；受伪命，为锦衣指挥使（「明季北略」作都督）。旋与马士英所遣生员黄鼎合诸砦谋反正，斩贼将汤志；全县应之。及左良玉复蕲、黄，侨削发逃去；巡按御史黄澍持之急。会马士英纳侨贿，令讦澍；遂复侨官，削澍职：士论薄之。

　　王■〈火鼎〉（「黄州府志」「科贡表」云：「湖广通志」作鼎，「罗田县志」间亦作鼎），字定安（「国史」「名臣马国柱列传」，称湖广人王定安，称其字也。传中称为流贼。案国初官书多据当时军中奏报，于明季起义诸臣多称逆贼或称伪官，系一时之称。至「御批通鉴辑览」，乃悉改之。后如「小腆纪年」、「明通鉴」，皆因之。又王氏谱称其号少参。案明人称参议副使，有大参、少参之称，非号也；今不从）。罗田多云乡人也（■〈火鼎〉里居，以历世祖茔考之，疑在闻斯冲。鼎革后，子孙迁居英山闻家冲，见族谱）。其先代居进士河（■〈火鼎〉高祖沼居此，官崇王府审理正。当时号所居曰王进士河。俗称乡贡，亦曰进士；沼与其长子华亭知县德懋、从弟淑、从子峨眉知县德盛，均岁贡；从弟澄，正德甲戌进士。五人皆同堂昆从，澄尤开罗田甲第之先；故以名之）。高祖沼官汝宁崇王府审理所审理正。崇藩累世有贤名，沼居官断狱，有平决称。明世王官多沈滞，沼得晋阶奉议大夫，告归。其子六皆弟子员；次德彰，■〈火鼎〉曾祖也。当时服亲中多领州佐县之官，尤能以义烈着。德彰子，栋；栋二子：邦欣、邦族；欣、妻闻氏，■〈火鼎〉父母也。三世例皆赠如其官，妻皆夫人。■〈火鼎〉以诸生与族孙梓潼知县增，同举天启七年乡试（增字美子，由湖广辰溪教谕，擢四川梓潼知县。献贼入蜀，屠城无算；惟梓潼以文昌氏张，故获全。增子文宏，年十四；不获父耗，冒贼锋奔视，涂遇寇死之。入国初，增归自蜀，寿终。先是，崇祯十六年，增家梁燕成巢；二雀入，争踞之；角力两昼夜，燕弗胜，巢为雀有。增作「燕巢赋」以志怪。增没，无嗣，产为婿叶得仁所有；卒符其异。文宏，十二补诸生，十三饩于庠；卒以孝死，祀忠义孝弟祠。越十年，有庐江张振祺亦寻亲入蜀，巡抚李国英拔署梓潼县。同时盖两孝子，皆与梓潼有关云），里居十余年。知县白乃忠、沈寿岳、汪洋识皆倚以防御流贼，缮城郭，治砦堡；以其暇续辑方志。■〈火鼎〉以举人，赞画其列；罗田官民御流寇，最有声焉。崇祯十六年，补官河南洧川知县。县当前知县柴庆禋殉乱之后，民物凋废（案■〈火鼎〉官洧川，其年月无考。「河南通志」「职官表」作王鼎，湖广罗田人，举人；名列柴庆禋下。柴氏，「明史」「忠义」有传；■〈火鼎〉继之，当在十六年。入国朝顺治元年，知县王国辅继其任。又按刘继盛、王固统「白侯筑城碑记」、刘宗祥「汪侯建立关庙碑记」，其题名皆称举人王■〈火鼎〉。白碑在崇祯八年、汪碑在十六年秋，以此推知■〈火鼎〉官洧川在十六年后，无疑。举人盛世彦，官永嘉知县，白碑亦题举人；疑尔时盛亦未仕。至汪碑列盛名乡绅中，则已仕矣。可知并非■〈火鼎〉已有官，但书其举人也。至「南疆绎史」、「南天痕」均称■〈火鼎〉乙酉归里，更可据其官洧川及擢监军道，必在癸未、甲申、乙酉三年中。考「国史」「贰臣王之纲列传」：福王时，史可法奏之纲镇开封。洧川开封属，■〈火鼎〉是时宜在官无恙，可知。顺治二年，豫亲王下河南，王之纲弃开封南下；■〈火鼎〉当于是时归里。与「绎史」亦合，亦据从之）。■〈火鼎〉继之，居官清廉方正，民谣曰王一筐。洊擢江南监军道（事见「钦定古今图书集成」引「罗田县志」；今「府县志」、「王氏谱」皆佚其事）。顺治二年，豫亲王下河南，镇开封；王之纲弃城南下。■〈火鼎〉乃归里，连山砦、结义兵，与故福京兵部尚书麻城周损、嘉定知县曹胤昌相倚，统蕲、黄三百余砦；而四十八砦最有名（据「图书集成」引康熙「罗田志」称：英、霍、黄府之众，迫胁起义。可知当时蕲、黄、皖、鄂各砦，必■〈火鼎〉与损等主持而联络之也）。由此上接德安、汝、汉各名砦四百八十有九，皆通声息（案汉阳、德安主砦最有名者，今附考列之。袁启观，云梦诸生；贼据城，启观立砦自守。贼执之去，出题试之；启观曰：汝既知文，亦知乱臣贼子人人得而诛之乎？贼怒，杀之。时贼延蔓，乡民结砦自保。贼将白旺连破十余砦，安陆诸生廖应元守益坚；奸人执送旺，旺曰：汝欲何为？厉声曰：欲杀贼耳。贼怒，射杀之。应山举人刘申锡，养死士百人；城陷，谋恢复。兵败，为旺所杀，数百人皆战死。又程良筹，字持卿，孝感人；工部尚书注子也。天启五年进士；以父为太常少卿不附逆奄，并良筹除名锢之——未仕而除名，向来未有也。崇祯元年，起官，历文选员外郎，掌选事。麻城李长庚为尚书，以同乡故，甚倚之。长庚用推举失当，削籍；良筹亦下吏遣戍，久乃释归。十六年，李自成犯承天，孝感亦陷；良筹以白云山险峻，与同邑参政夏时亨筑垒聚守。贼使说降，良筹毁其书；贼怒，设长围攻之，相持四十余日，解去。时汉阳、武昌亦为张献忠所陷，四面俱贼；独白云孤处其间，贼颇患之。以武昌为官军所复，良筹号召远近诸砦，掎角进兵；其冬，遂复孝感、云梦。十二月，进薄德安；兵败，退保白莲砦。砦中人数通贼，以内应，良筹遂被执；说降不屈，羁之密室。明年正月，左良玉遣将攻德安；贼惧，拥良筹，令止外兵；不从。贼弃城去，逼良筹偕行；又不从，遂被杀。赠太常少卿。吾考德安、汉阳山砦兵事，多佚不传；特据「楚宝」存此）。至五年秋，同胤昌勼山兵东出，破庐州，不守；转战蕲、黄间，累有斩获。又与霍山侯应龙、张图容、杨国士谋攻霍山，不下。六年，下罗田，更结英山砦长陈元等谋再规霍山；出不意，突犯之，杀其守备徐志高、把总韩秀（顺治朝「东华录」称：六年某月，楚贼犯霍山。虽未书主名，以当时情事比合，知此事必■〈火鼎〉与陈元谋霍山之所为；人与时地皆合也）。既两江河南总督马国柱遣军中副将朱运亨击之，战于英山三尖山；败之。二月，三尖砦长张福寰奉石城王朱统锜居飞旗砦，■〈火鼎〉与周损等连蕲、黄四十八砦归之。统锜表达粤中，帝由榔进■〈火鼎〉兵部尚书，总督凤阳义军；■〈火鼎〉益感激图报。七年二月，誓师不返，置次子诸生光干于英山；悉室家旧旅，连战潜山、太湖间。兵败，俘至江宁不屈，死之；长子光富、继室汪氏从焉（参「南疆绎史」、「小腆纪年」、「明通鉴」、「续明史纪事本末」、「南天痕」、「杜溪文集」及「府县志」、王氏五次宗谱。按「图书集成」「闺媛典」引「罗田县志」：汪氏，举人王■〈火鼎〉继室；为贼所执，欲污之。氏怒骂，挠贼刀奋杀；群贼共击杀之。其事极诞——大抵当时不忍汪氏节烈泯没，故托词拒流贼被杀，不知于事实极悖也。同时有闻大成者，字子上，亦多云岁贡；愤周文江等之污伪命，弃家游湖、湘间，授监纪推官。于鄠县山中，招义旅；将起事，被执，与临武知县李兴玮同系衡州狱。大成因狱卒，沽酒与兴玮同饮，醉则悲歌慷慨相倡和；无纸，皆裂襟裳、袜布书之，多佚不传。惟「永历实录」载其题狱壁一首，与兴玮同日遇害。其人与诗，皆可与■〈火鼎〉并传者也。因方志不载，故附表出之；见王船山「永历实录」。又有拔贡黄惟锻者，以佥事参正总兵都督佥事黄朝宣军。朝宣镇袁、吉，为长沙东护；惟锻教之募兵，因之民颇受虐。惟锻，亦罗田人也；入本朝后，擢贵州按察使佥事。亦见「永历实录」，并参「罗田志」。同时罗田又有周室鼎，从桂王入滇，隶某军，累封至某国公。后降于本朝，平黎有功，亦擢至大同镇总兵官。今人亦无有知其在明曾封国公者；参「王氏壬辰谱」、「周氏谱」、「黄州府志」）。当时族中又有名少奭者，亦于崇祯十六年纠众抗贼，被杀。

　　案王■〈火鼎〉遗诗，直抒胸臆；廉悍英杰，称其为人。丧乱之余，仅有存者，与萧君（疑即萧熹，汪侯碑中人也；曾与剿流贼之役，与■〈火鼎〉有旧。又同时与熹兄弟行名鱼者，官登州知府；与诸生万全工医诸佚事：均见「广阳杂记」）游老塔山寺云：此山此水俱眼前，我来观化信前缘；松声万壑供醉耳，花影一缕张别筵。萧子王孙堪兴发，溪光禽语自长年；虎溪相送还相忆，今夜空山抱月眠。玉泉寺云：路歧千载尽西东，入寺还惊色界空；一派玉泉通地脉，千寻石壁见神功。疏帘析析弄明月，短褐萧萧吹野风；胜地登临意无极，白云回首更重重。石险河云：古罗此境自天开，险逼龙门亦快哉！老树悬崖星几换，怒涛激石月千回。米颠如遇因端拜，白傅何缘得再来！我欲枕流兼砺齿，夕阳未可放传杯。

　　周损，字远害，麻城人。少与刘侗游京师，共着「帝京景物略」。崇祯六年，寇氛日偪，与其兄若临、从子仲龙携家避贼武昌之葛山。己卯，举于乡；癸未会试，登副榜（「南疆绎史」作癸未进士，误），授饶州推官。值马士英兵过乐平，民苦其扰，聚众杀数人；士英怒，欲屠城。院司议执杀兵者以献，乐平民不听。上司檄损摄县事；损单骑往谕，民皆投戈乞命。损曰：随吾来，策汝以不死。从者数十万人。损白上司曰：兵民相杀，适足相当；复重戮吾民，恐激变。今国用告匮，若以偿金谕，必从；如不从，职敢任其咎。民闻，欢声震天。损首为捐俸，次视民贫富敛之，共得万金以报；且许续金若干，城得免屠。及索所许，损屡以空文婉谢；事遂寝。县有倪大恢、大登、大显兄弟，俱以勇力闻；损币致之，深得其力。旋以御史，行取入。闽绍宗立，建号隆武。时以饶、广巡抚难得人，擢损任之，颁给关防（「思文大纪」误作周扩）。旋饬损预先检料整理兵船各项，备不时进发。又以按臣朱盛浓屡请陛见，令损之任。后盛浓标下兵将尽由损代为调度，盛浓则令入关赴行在赐对。绍宗谕损等曰：关外百姓渴望王帅，李蘧、周损即星速前去，以慰徯思。五月，又以徽、宁一路，责损与制臣李蘧分任之。绍宗谓近臣曰：信抚五易而后得周损；今群臣称损不足用，才能试而后见，俟到任不效，别议未晚。信乎用人之难也！六月，兵部尚书吴春枝有「国务祇争呼吸、急先持危之疏」，绍宗乃力敕黄兴殚力扼关、吴闻礼严巡毖，饬损速设法早复广信；又谓春枝曰：守汀先援赣，赣固则汀安；俾抚臣杨廷麟、制臣郭维经、部镇臣于华玉力任之。施福、黄兴与广抚周损、上游抚臣吴闻礼互相接济，恢复□山、永丰各县；不可专委周损，坐失事机（案以上参「思文大纪」、「楚风补」、光绪「黄州志」、「小腆纪年」等书；惟「思文大纪」大都当时据邸钞节录之书，多无首尾线索，姑辑存之。以尚书事实半佚，故不敢再遗一字也）。旋入福京，擢兵部尚书。本朝兵入，绍宗崩；损归麻城，与从子羽仪结砦县西之朱山，有卒三百人、马数十匹（「南疆绎史」作数千匹，误），与四十八砦合。张福寰以石城王命来招，遂联群砦归之。损谒王，进秩；以所部与陈胡子、范大、范二等（案范二疑即损诗中范小；范与方尔止，均桐城入也。诗为损系皖时作，见「楚风补」）鸟枪队合。久之，损见势渐不支，无恢复望，遁去，薙发为僧以终。损学问淹博，诗文皆有声，与诸生萧熙雅故。熙守堡，与贼斗死，损作诗哭之。

　　曹胤昌，字石霞、一字石癖，麻城人。文仿徐、庾，不事家产。崇祯己卯，举乡试第一；癸未，成进士。在都，预刘侗「帝京景物略」之辑。喜读书，不任吏事。授嘉定知县，左迁福建照磨；弃归，读书立浪园。时父为云南永昌府佐，卒于官；乃奔父丧于永昌。扶榇出顺宁府城，巷遇四龄童子攀舆大叫曰：曹某，系我楚闱首卷门生也。胤昌挽入密室中耳语，言予为浙江山阴章格庵投胎此地，相候久矣（石霞赠诗云：幕中堂上换投胎，谁把原封错用来；满口胡诌双脚跳，至人终是未曾孩。又考黄承增「广虞初新志」引林鹿庵璐有记楚人语云：一楚人，为予言，曹石霞胤昌道出某地，肆中一女子年可十四、五，与父独居；石霞骑马过其门，女子指谓父曰：是曹解元也，儿欲与语。若迫不能待者。父曰：吾虽贫贱，汝闺中女，安识若？女啼不止。父诣石霞白曰：小人有女，愿见府君！石霞即骑马至。女子忽南向坐，石霞东向侍；语刺刺不休，或彼此涕泗交横。父听其语，不可解；惊问故，两人俱不答。久之，女子趺坐而目瞑矣。石霞还寓，沐浴端坐，亦逝。岂前身浮屠师弟耶？姑笔之以质后人。按此与徐说异，其云石霞还寓逝，尤未可据。姑录之，以备异说）。是夕，童子归语其父母云：我与曹君共结莲胎去矣！遂坐化。故澜沧兵备道黄冈何闳中客死于滇，胤昌并挈其柩归；与闳中并未一面也。在里中，入山砦，与捐俱谒石城王；表达粤中，进佥都御史。秋，同王■〈火鼎〉勼山兵东出，破庐州，不守。未几，山砦解散，胤昌潜归里。八年，督师大学士洪承畴檄致军中。胤昌佯狂谩语，醉吐污承畴茵，又以诗诮之；遂遣归（葆心按：石霞佥都此事及邓扶风膀门诋执政事，乃吾乡明季诸老之风气，亦抑晚明士夫群趋之正的也。方望溪为钱田间编修墓表，特揭其当众溲溺御史车衣、昌言以诋一事；复书其后曰：杜先生苍略每言自杨、左罹祸，范阳三烈士声震海内，一时才士争思奋死，以立名义；因道钱先生为众所摧挫巡按，其始事也。余以巡按终不作难，为疑。杜先生亦未知，叩之方白麓先生云：御史咨革，督学难之而止。因叹诸生无礼而巡按不敢自治，督学畏清议以忤同官；一代风教所积，于斯可见。按苍略，黄冈茶村先生弟也。当时吾乡风节可慕，不让前之鹿正、孙奇逢、张果中及并时钱澄之也。又太原傅青主曾以诸生走北都，为提学袁公继咸辨诬；亦尔时事也。当时诸生，节侠如此）。胤昌诗雄奇伟岸，人争诵之；故当时有才子之目。所著有「蔬堂诗文集」若干卷及「纪异」十律。少与黄冈吏部尚书晏清之子仪制郎中霱明，以文誉颉颃。霱明为永历朝儒雅之臣，与兵部郎中孝感彭焱并称；皆楚士之健者也（案林鹿庵称胤昌卒于道中，「楚宝」称其以哀毁卒于昆明，均不确。今从「杜溪文集」「三湘从事录」及「府志」书之）。

　　程继善，字明起，黄安人。以岁贡，授安庆府推官；讼无留滞。有某将势骄横，继善列其状，逮系之。世爵崔某祖墓木为健儿窃伐，反受诬，抵重辟。爰书既成立，为昭雪；崔德之，立祠祀焉。解组归，流氛四起，立堡大胜山训练乡民；隐然为一方保障。

　　熊梦祥，黄安人；事父以孝闻。贼掠县境，梦祥倡义堵御；贼衔之，蜂拥至三角山，按姓索梦祥急。梦祥与妻张氏诀曰：吾当为国死，汝盍行乎！氏以死自誓。俱为贼执。贼惜梦祥勇略，欲生之；梦祥骂不绝口，身被百创死。张氏益奋骂，贼缚氏足而驰。道经古堰，氏奋跃入水；马逸不得堕，贼拔刀断其双足，推溺之，堰水尽赤。

　　胡伯，黄安人。少有大志，好骑射；天启甲子武举。后贼氛渐逼，伯度形势，设木栅以守险。贼才之，招以书，不往。崇祯八年秋，贼众突至环攻，必欲得伯而后已。伯慨然曰：岂以吾一人故，累众人耶？苟吾死而围解，死亦何恨！语贼曰：我即出，可解此围？贼许之。遂单骑赴贼营。围解，卒自刎死。

　　吴国宇，字祁阳，黄安人，诸生。博学，笃实行。崇祯时，闯贼横掠，国宇同子诸生士恺团练乡勇，有捍御功。后率老幼保风水山砦，因汲道绝，内溃；国宇、士恺以骂贼死，孙诸生之龙、之璋、之琰皆被杀，妻韩氏、妾沈氏亦死。里人思国宇功，祠祀之；私谥士恺曰孝勇，国宇并祀乡贤。

　　卢希储，字莲峰，黄安人；崇祯癸酉举人。奉父诸生昌，逃难山砦。流寇掠而执之；曰：出金，即活汝。希储骂曰：恨不杀汝，以报朝廷；岂反向贼求活耶！遂遇害。父昌骂贼益厉，亦死。兄希圣、弟希同，相继骂贼死。

　　王祚昌，字竿南，黄安人；诸生。明末，贼氛四起，各立山砦以自固；众推昌为砦长，力捍强寇。会围久粮绝，不能守；祚昌启砦突围，率众当先，血战死。

　　卢之懔，字敬生，黄安人；岁贡生。九岁能属文。补弟子员，旋食饩。未冠，博通经史。明末，避乱山砦，众争携财物；之懔独载书籍，朝夕讽诵。后历任光化、新宁两县训导。

　　阮启屺，字文灿，黄安人；邑增生。明季流贼扰邑境，家人走避村西北石砦中。启屺年九岁，行稍后，为贼所得，无惧色；贼异之，纵归。不旬日，砦破，屺父幸脱，母徐存亡未之知也；因大恸，奔觅乱尸中，不可得。踰年，见砦中妇女有自远方归者，意母氏尚在也；乃携健仆与俱，编古孝子及夫妻子母乱离事为俚曲，行乞于外，且歌且泣。又故为癞状，诱沿乡妇女出观听。时年仅十四，历十数州县，寒暑凡三易，竟无音耗；不得已，复归。归后，每经石砦，必徘徊其上，潸然出涕曰：是其屺乎？母安在，吾望之也。遂以屺自名。事继母黄、待诸弟，皆无间言。先黄卒；黄悼恸之，过于所生云。

　　梁佳，字士奇，蕲州人；廪生。任壁山县丞，有惠政；以终养归。建烟光楼，筑险御贼；邑中事多赖焉。卒，祀乡贤。

　　李甘来，字季子，广济人。万历甲辰武进士，授岳州守备。洞庭湖，有巨盗为民害。先是，兵备者受赂容隐；甘来至，亦受之，且厚其赐，盗大喜。一日，甘来至其营，解衣痛饮，约为兄弟。翼日，邀盗饮，预伏壮士；甘来酒尽数石，盗魁皆沈醉。伏起，群盗尽缚，随捣其巢，无一脱者；遂擢浙江游击（旧作参将）。弟大来，字枕参；万历庚子武举，授南澳广营千总。降海寇黄育一，调潮州中营守备。锺林秀据九连山为乱，大来捣平之，功甚伟；林秀挟致生员数十名，大来力为申雪。以疾告归。崇祯十年，立砦独山顶；寇屡攻不克，乡人悉获保全。

　　陆嗣先，字孟思，广济人。天才豪迈，喜为诗；刘养微极赏之。又与吴亮嗣为文字交。献贼破黄梅，胡笃生主燕子砦、嗣先主万安砦，约誓甚严。贼至，环攻其砦，破之。执嗣先，授以伪官；不屈，坠马死。子廷文，亦被杀。饶嘉轨编次其诗，嘉轨自着有「觚光草」。

　　张旦熙，字象明，广济人。崇祯时，率乡人坚壁守大佛山。献贼攻破之，旦熙被执；不屈，全家殉焉。时有方大美，诸生；献贼招之，不屈死。

　　张光环，字君琏，广济人。年十六，补诸生。明季流寇肆虐，光环年八十余，率众保聚四望山，贼莫敢近。一日，贼故引众去；砦中咸喜，欲归视其家。光环曰：此绐我也！皆不听。光环亦不能独留，徐行。至深溪边，贼数十骑忽拥至，缚光环，招降；光环厉声曰：吾肯为鼠辈辱乎！遂赴水死；三日颜色如生。

　　吴敏师，字恂可，广济人，太常少卿亮嗣子。亮嗣为万历中楚党之魁，壮釆有风略。其弟岁贡亮思，夙与同郡何闳中、樊维城、黄正色、王一翥齐名。尝言江陵相富国强兵，功在社稷，而论者纷纷以专诟之；江陵没后，无复任事者矣。应山杨公涟、江夏熊公廷弼，受祸最惨。小人附逆珰以倾东林；杨公为东林所倚任，摧折固无足怪。乃熊公负气孤立，素与东林人不合；而杀熊公者亦杀东林，并为一案。异时史局，谁知之者！其持论洞达如此（案「竟陵文选」，天门黄问在明季即力申江陵之枉。国初，济北范明征曾贻书「明史」监修徐元文，论江陵之相业而讼其功。王渔洋为范作传，称其多超越常论；皆与亮思同旨者也。又案：吾楚先正如张仁熙著书，藉闽人孙家稼之力，入「四库书」；王夫之入「儒林传」，藉宜兴潘宗洛、储大文之力；胡承诺「绎志」行世，藉武进李兆洛之力。而在本朝，首讼江陵之冤，又出济北范仲亮；亦可见吾乡人爱乡之谊，反逊他省人也。然湘与鄂分省后，湘人风气又一变；近世如周石芳、邓湘皋力雪周圣楷之诬，罗研生坚翻杨嗣昌之案；是又鄂人所不及者矣）。敏师以恩贡，令确山；士民爱之，立去思碑。解组归。县经张献忠焚毁，令移治中洲。胥役结党，肆行杀掠；士大夫谋御之，迎敏师为之长，立营曰保定。敏师授计，平其乱。遂联络蕲、黄四十八砦义勇数万人，与方国安诸军攻献忠于金沙洲，夺舟百余艘。进军武昌，入其城；贼西走湖湘，追之。事闻，行取太仆卿，卒于湘。

　　梁重其，广济人，诸生。与弟之遴，集保大符山。献贼自黄梅至龙头砦，一时十余砦俱降；大符独守，杀贼百十人。贼怒，奋攻破之；支解重其，屠其众。

　　胡魁楚，广济人，诸生。崇祯十六年，张献忠躏广济，山砦数十所皆陷，尽掠所有以去。魁楚即举族三百口，遁之巴东；期年，仍全族而还。

　　吴国璋，字隐华，广济人。万历时，任神机营中军某官。兄亮嗣。迁兵科给事中，遂告归。崇祯时岁荒，出藏榖数千石，减价平粜，活人甚众。后避贼观音砦，被执，骂贼死。时有胡之罴立砦羊头岔，亦以砦破死。

　　李奇观，字巨海，广济人。孝友质行，乡人化之。少时，与金之纯同学，研求濂、洛大旨，以力行为归。明末寇乱，里中立守望营以资保障；众推奇观长者主其事。事平，家居授徒，多所造就。侄必泰、甥金德、崇德、嘉，皆出其门。卒祀乡贤。

　　奚鼎铉，字仲雪，黄冈人；崇祯己卯举人。下江防道许文岐守蕲州，引与俱。十六年，献贼陷蕲，与文岐同被执。文岐密谓铉曰：贼老营多乌合，余皆被掠良民；若告以大义，同心协力，贼可歼也（？）。于是，阴相结，与山砦联，期四月起事，以柳圈为信；谋泄，同被害。乾隆四十一年，予祀忠义祠（「黄冈县志」按：鼎铉旧志入「隐逸」，「省志」入「忠义」；今从「省志」。但「省志」据「胜朝殉节诸臣录」，谓事泄被害；与计遯异（？）。存以俟考）。

　　马士英，字子才，黄冈人。幼尚气节。崇祯间，流贼肆掠，士英团练乡勇，阻潭水立砦，保聚十余年。巡抚宋一鹤亲临奖慰，题加游击衔。崇祯十六年三月，献贼犯境；有促之避去者，不听。时蕲弁夏大武、黄推官许士奇降贼；素与士英契，叩砦招引再三。士英峻拒之曰：吾终不负宋公！遂率众与贼竟日战，力尽死，亲丁殉者五十一人；总兵毛显文躬吊祭焉。邑绅王明可等呈请巡按旌表祠祀；明亡，事寝。

　　戴瑾，字可怀，黄冈人；诸生。膂力绝人。明末，聚义勇守马鞍山砦。献贼至，瑾伏狭路邀之，杀贼千余人；射献贼，中肩。贼讶其勇，欲生致之，围数重。瑾登楼，飞瓦擿贼。贼不得上，乃积薪焚之；瑾及子孙并义勇三百七十人俱烬。乾隆四十一年，予祀忠义祠。

　　王躬靖，黄冈人；诸生。弱冠，尚气节，善射。流贼之乱，保障山砦，每战辄胜。贼闻其名，招之；不从。后困于回龙山，骂贼，不屈死。

　　樊维章，字闇生，黄冈人；诸生。英果，有智略。明季群盗起，率子弟练乡勇，立砦桃花洞，贼不敢犯。及献贼陷黄州，守愈力；贼昼夜攻，破之。维章被执，劝降，不屈死。弟诸生维默、维清，亦骂贼死。维清死时，血高丈余，溅贼面；维默首在地，犹僵行，手毙人，乃仆。阖门死者百余人。

　　孙希伸，字旭如，黄冈人；明季副榜。博学能文，负性诚朴，仗义轻利。初，乡人经流贼蹂躏，妇女多被掳掠；希伸以计致归者，不下数十家。后献贼所过，降者皆屠，希伸率居民守刘婆岩。事急，议者欲降，希伸独持不可；极力拒之，遂得保全。

　　萧继升，黄冈人。结砦御贼，方略甚具。后众寡不敌，独持短枪鏖杀三贼，死。吴衍周、吴应周，俱同时以骂贼死。

　　万里春，字苏伯，黄冈人；崇祯壬午副榜。倜傥负气谊，以勋业自许。时寇氛炽甚，父母方避兵武昌。癸未夏，望火光烛天；惊曰：会城破矣！乃夜走，辗转锋镝中，迎父母归。居武湖，与弟尔昌审地势，筑堤障湖水环二百里，经冬不涸，为守御策甚备。贼渠据武昌，以伪职招诱亡命，乘间窃发。里春乃立团长，朔、望申明约束，人知自凛；以故他方糜烂，而一乡安堵。年三十九卒，乡人祠祀之。

　　严子静，字淑修，黄冈人；廪生。博涉经史，穷探理蕴。崇祯癸未，闻献贼陷省城，归聚乡勇，画策防御；近里得无恙。后隐居武湖滨，号学晦居士；乡人罕觏其面。

　　易为瑚，字伯赐，黄冈人；道暹长子，诸生。有文名。道暹死贼，时为瑚奉母走青峰岩，团练乡勇，誓杀贼报父仇。后卒为贼所杀，与弟为琏并死。学使洪天擢以父忠子孝额旌之（案洪天擢乃由武昌知府，官江防道，非学使也；「府志」误。天擢，「府志」「文秩官表」作世擢，云世亦作文，均误。今从「永历实录」）。

　　陈四维，宇孟达，黄冈人；明季诸生。性孝友，好藏书，以资寒畯；兼有谋略。流寇掠蕲、黄，四维集义勇，全活数百人。卒后，巡按御史汪承诏优其文行，请祀乡贤。

　　鲁元孙，麻城人；诸生。献贼扰楚，与兄诸生振公、弟诸生圣叔纠众守云雾山砦。粮尽垂破，元孙以兄大宗义不可死，促之逃；须臾砦破，被执。贼爱其才，欲生降之；元孙大骂曰：吾家世忠义，岂从鼠贼耶？贼拥至陶家铺，复骂曰：欲杀便杀，何相逼为！遂与家人数十俱被害。

　　胡公国，字尔定，麻城人；崇祯庚午举人。多义举。值土寇猖獗，建拜郊堡，保全数万人。监纪道贾同春纵兵剽掠，公国躬诣经略卢象升陈诉，兵始辑。同时，周■〈木营〉，诸生；变家产，建砦梅侯山。屡却贼，复以计擒贼目张靖、徐槐等。巡抚宋一鹤亲临验功，移咨礼部，授河南商城教谕。

　　王邦衡，字养默，罗田人；诸生。家素封，资巨万，田宅溢里中弥望；蓄仆百余人，气雄一方。邦衡生值末造，激烈不阿；治经生家言，饩于庠序。崇祯六年后，流寇岁躏罗田；邦衡以家仆勒为兵，据山险以御贼。十六年，武昌省城破，流贼张献忠分悍党窜蕲、黄，陷之；粤人汪洋识宰罗田，闻贼派来县令，先遁。六月，贼陷罗田，邦衡败；被执，不屈。子鲤，字翰伯；闻父陷于贼，奔贼所，愿代父受戮。贼并执之；父子均骂贼死。鲤亦县学廪生，少劬苦于学；校理篇籍，精通文表；事亲至孝：邑中称为佳士。鲤子光裕，字晋公；弱冠，亦为贼所掠，死于难。祖孙、父子三世殉节，里人哀思之，以邦衡字名所居，曰「养默坳」。国朝乾隆四十一年，恤赠胜朝殉节诸臣，采邦衡父子入「钦定胜朝殉节诸臣录」，予祀忠义孝弟祠。

　　严钦谟，字赓盛，罗田人；诸生。学问淹雅，品行端方；训诫子弟，常以崇实去浮为首务。流贼蜂起，钦谟倡捐募勇堵御；乡人赖以保全。

　　叶钦明，罗田人。弟暹明，俱诸生。其父常学，率众筑堡于大罗山，贼屡攻不克。适钦明、暹明运粮入城，贼侦知，于中途拦截，执之；俱抗节不屈，遂禁锢其地土台中。越日，以火焚死。

　　郭良甲，罗田人；诸生。性孝友。同乡人立砦高鹏山，贼围之；乡人知力不敌，涕泣待死。良甲曰：勿怖，吾能掉三寸舌走之！遂单骑入贼垒；贼酋曰：汝来何为？良甲曰：乞数千人性命耳。酋曰：以粮畜来，宥汝。良甲曰：砦中人掘草根、剥树皮食，已数日矣；安有此！酋曰：汝不怕死耶？良甲曰：某怕死，某不来矣。言讫，引颈受刃；贼义之，竟解围去。子联第，岁贡生；事继母，以孝闻。

　　夏继青，字湛若，蕲水人；明季副贡生。性刚直。流贼躏楚，倾赀结砦野鹤山。贼至事急，众议欲降；继青独持不可，极力堵御。贼悉众围攻，砦溃；继青衣冠危坐，骂不绝口。贼怒，遂脔割以死。子诸生时敏，枕遗骸痛哭；贼怜其孝，委之去。继青博学多能，着有「鹤山文集」。

　　李芬，字应秋，黄梅人；诸生。端谨自持。荆王屡辟府属，弗就；后以师礼征，应之。期年，称疾归；赐陶家圩田百亩，不受。晚遭流寇，建砦龙头山。子五，俱知名。

　　周谅，故荆定王由樊乐工也。其先，元枢密使，名信初。洪武初，编入教坊。孙某，正统初，赐荆宪王瞻堈。至定王时，谅以技冠教坊；嗣王慈烟尤爱之。其人勇力，善幻；曾以响马株连，系刑部狱。崇祯二年，应募为民兵；败，归乡里麻城。土寇白应儿据虎头关，谅以义兵击散，慈烟遽召还。国亡后，为道士（案顾景星有赠谅三绝句云：南山石烂海飞尘，玉貌周郎七十春；历尽繁华成梦想，一壶市上且藏身。梦里朱门对绿池，旧人说着自堪悲；于今不见岐王宅，芳草根融燕子泥。忠孝坊前谁度曲，但逢佳节苦相思；往来剩有衰宫监，着着缁衣话旧时。景星，入国初，与张仁熙并称遗民。被征，不起。邵长蘅读其文，叹曰：五百年，无此作者矣！乾隆中编「四库书」，侯官孙学稼取仁熙诸人之作，并摭而录之）。

　　吴载瑜，字石攻，黄安人；诸生。明末流贼猖獗，载瑜建砦磨盘，严守御，剿除贼首及其党数百人，里中以安。顺治时，土氛复炽。邑令任有刚谕为团长，仍守磨盘，以扼要害；群逆不敢窥伺。贼平，上其功；松提督将奏请官之，以老辞。

　　周文衡，字旦生，黄安人；诸生。顺治三年六月，流寇猖獗，众推衡为练首，峙粮于峰山砦，毕力捍御。贼久不退，文衡命弟文健夜半潜出，请救于官兵；已而救兵至，亦败。围久粮绝，不能守；文衡率众突围，血战死。

　　江中清，字公砥，黄安人；诸生。明末贼氛起，岁且洊饥；群推中清为大峰山四十七砦长，事无巨细，咸取决焉。顺治初，土寇肆掠。中清据守大峰堡，极力防御，凡八阅月；贼不敢犯境。事平，邑令上其功，将官之；固辞不出。

　　黄景恒，黄梅人；与胡君孚、吴之栋，俱诸生。崇祯间，寇扰蕲、黄，三人奉上宪檄，聚众防御于邑西之舒城山。其山三面临水，乃断山北陆路，引湖水环之，垒土为城；城上设木栅，置男妇其中。贼初与县豪士石砺角，既侦知山有积粟，撤兵来攻；君孚呼众持鱼叉杀贼，兼放弓弩，贼少却。至冬，水枯，筑白湖桥口。水骤涨，漂贼垒，贼死大半；随乘木簰来攻，矢落如雨。君孚招众排舟载板，束草其上；贼矢攒草上或射板片，不得入。人藏船中，架百丈；火发，毙贼无算，贼惊散。三人均衣食，息纷竞，别男女，累众至数万，皆有统纪。时贼氛四起，县城乡聚俱破坏，而舒城山独完。顺治二年，湖广总督佟岱（据国史馆本传补）以贤能荐赴部，邑令张典趣就道；景恒等俱辞不赴。

　　论曰：余尝观弘光乙酉岁除司理樊维师与相国姚明恭坐巴江山寺，相与痛哭；国亡而有三百年来此夜除之诗，乃知吾乡遗民无穷亡国之恨，其浅深直不可竭海水与之较量。迄今绎理篇章，如见诸遗老悲歌慷慨，愤欲掷其身世，一瞑而不复以视焉。乌乎！何其哀切也！夷考当时先献之遗，多有自行高洁之志，不必悉隶山砦；即偶归山砦，不必始终与之殉者，盖伙有其人焉。时则有若痛纤人之污伪命，以至士夫多不知甲申岁尚属崇祯，因而憔悴江湘，俾嵬鄙不复接于吾目，以冀粤、滇奋发，渐回皎日于虞渊，则有吴敏师、闻大成之流焉；惸惸乎与梅福之在吴门、杜甫之寓夔州，其操心之苦同也。其有追随行在、万里间关，剩水残山与为支拄，则有晏清与其子矞明之流焉；其人卞壶、李若水之流也。其有忠义浡发、节节履危，九死不辞、一往不返者，则有诸生熊■〈雨上巛下〉、邓云程、张效锺、易道暹之流焉；其人与猿鹤同归也。其有慷慨言天下事，历抵修门、游说军幄，则有诸生沈士望、徐宗龄、张仁熙、顾景星之流焉；凛凛乎将以酬太祖三百年养士之报，有陈东、欧阳澈之风焉。其有遁逃物外，以风月藻绘其淡泊、以高歌痛哭写其幽恨之无端，则有王一翥、杜浚之流焉；其人又陶潜、郑思肖、谢翱、丁鹤年之流也。其有托身缁素、敝屣乡邦，被发佯狂、白眼当世，则有梅之熉、官抚辰之流焉；其用心与徐庶、姚平仲无二也。凡此诸君子者，皆各循遭遇，有志不遂、有托而逃，足以焜简编而昭青史矣。若其始终山砦以完我发肤、保我衣冠，为鬼为人、长依日月，屡起屡蹶、冀幸燃灰，则山砦中诸君子者，其用情剧可哀；而其指归亦不一，请得别白言之。其人系出天潢、藩封奕■〈示巽〉，则樊山王以迄石城王诸藩是也；家亡国破，膺受众推，主名号召，揭橥义烈，是其人也。其人旧列搢绅，感时投绂、睠怀君国，聚众兴师，则梅之焕以迄王■〈火鼎〉诸人也；进不屑与金之俊、洪承畴为伍，退又不肯居于黄宗羲、王夫之以讲学自全，则姑托于一成一旅，三战三北而不逆料利钝焉，是其人也。其人分则士民，气吞河岳，则诸生王躬靖以迄李奇观诸人也；其始不忍邦瘁、自衡身家，其继或断脰决元、争趋死所，或戎机不顺、事后韬身，举以各完其志操焉，是其人也。其人屡败不屈、前仆后兴，百折不挠、九死不悔，则陈于密、李有实诸人也。其于同时，则王江之在四明、黄毓祺之在江阴，与之比迹也；其于曩代，则文天祥之再起、王保保之固争，可与同归：而出自布衣，尤其难者也。其次则已染污辱、更思湔洗，重新面目、再铸肺肝，则周文江、刘侨诸人也。其下在明则为明守土、入清则为清效力，各随风会以云明哲保身，则吴载瑜、周文衡诸人也。亹亹诸士，不出六涂。哀我惮人，忽焉都尽！其后二列，姑勿置怀。其上焉者，固皆疾风劲草，色正芒寒；使诸君子者咸得连茹登朝，或封疆握枋，吾知较所谓熊文灿、丁启睿、杨卓然、洪天擢诸人者，必有异也。即不然，使何中湘王久官江汉、左宁南侯不生反侧，收诸君子者予以尺寸、寄之腹心，其于半壁危疆，未必遂无侥幸。奈何使之展转憔悴于封豕长蛇之口，投之阴崖巨壑、荒隧断岸，不逢人境之中！而诸君子者，遂终恃此山砦，煦沫相生、嘘寒相翼，以显其孤往不回之志；而长令后之凭吊者望古伤今，前顾茫茫、后顾茫茫，怆然而下无穷之泪也。可悲也夫！可悲也夫！  
卷四

　　罗田王葆心撰

　　山砦秩官列传

　　山砦列女传

　　山砦秩官列传

　　宋一鹤李希沆孙自一梁梦卜白乃忠（周有德、汪洋识等）沈寿岳唐世熙陈策张登衡魏时光

　　宋一鹤，宛平人。为诸生，究心兵事。崇祯三年，举于乡，授教谕；以荐，迭官东昌同知。巡按御史禹好善以知兵荐，授兵部员外郎；旋改汝南兵备道，驻信阳。时熊文灿督师，主抚议；旋以败诛，杨嗣昌代之。以一鹤能，荐之；擢巡抚湖广。时湖广贼为诸将所逼，多窜入四川；一鹤以云南军移镇当阳，中官刘元斌以京军移荆门相掎角。左良玉等大破贼于玛瑙山，一鹤叙功，增俸。遣副将王允成、孙应元等大破贼汝才五大营于丰邑坪，斩首三千余级；嗣昌署一鹤荆楚第一功。献忠陷襄阳，与革里眼、左金王等东萃黄州、汝宁间；一鹤移驻蕲州，焚舟遏贼渡。贼移而北，一鹤又断横江，贼不敢渡。嗣昌卒，丁启睿代，启睿破献忠于麻城，会一鹤及凤阳总督朱大典、安庆巡抚郑二阳蹙贼左金王、老回回等于潜山、怀宁山中；一鹤又督参将王嘉谟等追破左金王、争世王、治世王于灯草坪，斩首千八百级。十五年，遣部将陈治等合江北兵，破贼于桐城、舒城。一鹤起乡举，不十年秉节钺，廷臣不能无忮，御史卫周胤上疏丑诋一鹤；一鹤屡建功，然亦往往蒙时诟。嗣昌父，名鹤；一鹤投谒，自署其名曰「一鸟」，楚人传笑之。一鹤亦连疏引疾；帝疑其伪，下所司严核。先以襄阳陷，夺职戴罪；至是，许解官侯代。趋救汝宁，汝宁城已陷；十二月，襄阳、德安、荆州连告陷。一鹤趋承天，护献陵。陵军栅木为贼积薪烧之，烟窨纯德山；城穿，一豉而登。犯献陵，毁禋殿，守陵巡按御史李振声、总兵官钱中选皆降；遂攻承天，岁除。明年正月二日，有以城下贼者，城陷；一鹤自经。

　　李希沆，字鼎武，庆阳人；进士。崇祯间，黄冈知县。清廉好士，胆识过人。时流寇肆掠，希沆严守备。有警，辄单骑佩刀先驰，邑中义勇从之，追逐披靡；民赖以安。

　　孙自一，字澄如，河南光山人（「通志」作光州人；「楚宝」作光山，与此同）；进士。崇祯间，黄冈知县。清介有惠政，士民爱之。献贼之乱，自一方解饷军门；及归，城陷，乃与邑诸生王之经结砦大骑山，保残民，图恢复。时乱离倥偬，民有争讼，必取决；赋税输山中，无或后者。会贼掠梅家湖，自一率乡勇五百人往救；力战，死之。贼退，民求其尸，面如生，印犹在握；因藁葬湖岸（详「明史」）。国朝乾隆四十一年，赐谥节愍。

　　梁梦卜，广东三水人。崇祯末，襄阳推官，权黄安知县。邑新残破，抚字招徕，遗黎复聚。时军兴，征发不时；梦卜以书谕山砦父老，无不流涕急转输。邑治毁于寇，梦卜葺宇以居，榜曰「德风」。虽当倥偬之时，犹躬亲校士；首拔张希良，咸以为知人。后罢官，卒于汉上。

　　白乃忠，字迩事，四川江津人；举人。梁志仁殉节，乃忠任罗田知县。时邑里残破，井野萧条；乃招集流亡，谋于众曰：贼氛未靖，守御当严。募民有勇力者，分为七营；简阅练习，步伐整齐。贼至，躬冒矢石，辄击败之。计前后同主簿周有德、都司李懋官等，县绅则王■〈火鼎〉与汪日升、胡一溪、龚应奎、胡存忠、胡一定、盛世彦、王辉、刘继盛、王固统等，自八年至十年前后大小十一战，斩贼首满天飞、王林冲等；于时民获安堵。复于戎马倥偬时，重修邑志。才兼文武，在任五年，治绩丕着。厥后又有知县汪洋识者，与士绅盛世彦、周明伟、胡一定、萧熹、王增、余弥纶等数十人，于贼来掠时，往往越境蹑追，恢复所过地方；如蕲水、黄冈、商城各属乡镇，常以捷闻：时崇祯十六年也。以献贼破武昌，派伪知县至治城；遁去。

　　沈寿岳，字巨山，南直宣城人；崇祯庚午举人。以公事，与其县尹陈某忤，几中之。为海州学正三年，士风大振。时楚为剧贼所躏，残毁破坏；故县尹陈某已入谏垣，以前憾，举为罗田知县。县，楚之尤残者也；雉堞不完，民无百家。寿岳极意附循劳徕，蠲逋息征；民以渐苏，归者接道。适陈某以给谏督饷楚中，用旧憾，督罗饷更棘；身自按罗，面责寿岳。寿岳与争曰：以残罗之民，呻吟疮痍，气息未属；何力以输官税！为之令者，亦何处行其催科敲扑乎？此征之亦逋，不征亦逋。征而逋，令罪而民毙；不征而逋，令罪而民完：均之罪也。而独以完吾民，令之所愿也。陈某为之动容，卒拜疏蠲罗赋。寿岳复以与骄弁悍卒争法纪，不能俯首低颜，几以身殉；投劾归家。安宗立，山东开府王潆荐分巡登莱道海防佥事；南都陷，归。己亥，郑成功海师入，寿岳法服具仪，不期而会者数百人；郡守潜遁。师退，守归，而罗织致之死。死时，白气冲起。明遗民徐枋铭其墓（案吴氏「绥寇纪略」称：寿岳死蕲、黄之乱；殊未核。考寿岳于南都陷，以布衣起义死。从弟寿民及寿岳第四子麟生，均明亡不仕，为江左忠节世家。梅村殆因其弟而传误，兹据徐俟斋「居易堂集」书之。寿岳以生聚惠罗人，是其行政亦与山砦有关者也。故列入之，并补方志缺佚）。

　　唐世照，字伯闇，广西灌阳人；举人。崇祯末，蕲州知州。性明敏，习勤劳。流寇隔里眼窜踞青山乡，民多流离。世照于附近通衢掘壕筑险，分住流民；日夜巡警，寇不敢窥。寻以劳瘁卒。

　　陈策，江西人，贡生。万历间，判蕲州。黄梅贼首梅镗、詹三汉倡乱，入州境，踞柴家山；策从知州徐希明会官军剿贼。策奋勇突贼巢，贼钩之，遂被执；胁降，不屈，死之。

　　张登衡，字埜心，广西桂林人；举人。崇祯末，以蜀令移广济知县。招集士民，于大江洲上防御流寇。胥吏素惮威严，思乘乱为不轨，歃血私盟立营，以义勇为名；士绅侦知，恐变作，约州民立保定营以防之。登衡晏然，若弗闻者。时天旱，步祷；诸奸见久无督过，意登衡出，必随后行香江北庙；奸党皆从。登衡预与保定营长密计，忽锣，督众擒其魁数十人，投江中；余党以靖。

　　魏时光，江西新建人。崇祯九年，任广济典史。善舞双刀。团练排兵三百人，赴蕲州高山铺，设险御贼。贼至河口，惮不敢渡。已而，贼间道掩至；时光匹马挥刀，与贼斗。贼环攻之，靷断被执，不屈死。事闻，赠广济主簿，予恤，祀名宦。国朝乾隆四十一年，赐谥烈愍。

　　论曰：吾列山砦诸豪，而叙次诸守土秩官以彰厥绩，何也？曰：取其与山砦有关系也。明季仕风，官贪吏污极矣。因贪污而致流贼，因流贼而苦我孑遗，并以毒及官吏；其时人民固不幸矣，即官吏又何幸焉！然苟克力反其贪污之行，未尝不可拒流贼，因以保我生民者。昔人有言：治始于州县；固不我欺也。且末造之民，凋瘵呻吟；苟非求助于官力，曷克相与以有成。当夫避地仓皇，井宅散为飞灰，老弱转乎沟壑。于此有人焉，相妪而相依，安良而除莠；内筹生集，外捍虎狼；以友助收其涣群，以束伍列诸险隘。与之更始，生业能安；安得不亟亟引而进之耶！十步尚有芳兰，时危乃见节义；安得谓明季遂无好官吏也耶！比而数之，诸秩官者，如宋一鹤，则为山砦所仰承之人也；如孙自一，则与山砦合而一矣。若梁梦卜，则以文告激动山砦矣。若许文岐，则近接山砦之人而思有所图矣。若李希沆、若白乃忠，则奋其杀贼之志，而山砦相与应声矣。若唐世照、若沈寿岳，则苏山砦民人之元气者也。若陈策、若汪洋识，则剿除肆虐我砦民之凶酋者也。若张登衡，则联义团以拒不轨之匪类者也。若魏时光，则安圉出疆、守险拒寇，终以致命遂志者也。乌乎！世乱之循绩可淹而终不可淹者也，亡国之义心有沮丧、仍有不丧者也。诸君子者，其先既不载重宝走北都以交欢于温体仁、周延儒诸人，其后复不稽首南京为马士英、阮大铖之奴而货取高位，其终复不克走桂林、滇南结交严起恒、马吉翔、李国泰、庞天寿而高陟国封，宜其官之终于此也。宜乎，上者仅保性命、韬晦山林，下者且与守土同殉也；而其名则与潜之大别山、江淮之五蛮水，永永同其并峙而长流也。有志之士，宜其终不欲以目前之浮云而障我生平之素志也（国初，李嗣邺为「马吊说」，称弘光之败，成于马士英；永历之败，成于马吉翔。马氏用而国亡，故豫吊之也。亡国大事，而于樗蒲恶戏中觇之；李氏工于滑稽也哉！乌乎！明之亡也，李氏称马吊为亡国之戏；后之继明相与助国亡者，吾亲见今人所谓麻将之戏，亦有为亡国奴戏文字以决之者——见长白某君「也是集续编」。吾又何暇为明哀也欤）！

　　山砦列女传

　　黄冈：郭氏靖氏万氏易氏殷氏张氏夏氏刘氏某氏及子妇杜氏易氏易女

　　蕲水：吴氏李氏及子妇周氏姚氏

　　麻城：邹氏罗氏及子妇王氏周氏

　　黄安：王氏刘氏赵氏秦氏某氏周氏周氏彭女

　　罗田：胡氏汪氏胡氏李氏

　　广济：唐氏张氏刘氏徐氏

　　蕲州：吴氏。

　　郭氏，易为祉妻。与崇祯十六年在郡城死烈节妇郭氏，故姊妹也。贼袭山砦，郭氏被执，不屈；贼怒，挞之毙，复刃剚之。子时弧，同遇害。

　　靖氏，举人魏师田妻。师田没于京邸，靖氏依父科元避寇山中。科元合家死，靖氏藏石窟，得免。抚孤成立，守节四十余年卒。

　　万氏，靖天锡妻。天锡没于小崎山兵难，万氏年十九，携孤必纯得脱，又遗腹生子嘉植；并教之，成诸生。

　　易氏，李尔常妻、易道位女。贼袭山砦，易氏泣谓母曰：与其受辱生，毋宁洁身死！自投悬崖而毙。

　　殷氏，汪鼎臣妻。姑与夫避贼山砦，砦破，被杀。殷氏值母疾，归省；闻之，布奠江滨，号泣投江死。

　　张氏，王躬靖妻。年二十三，躬靖殉山砦之乱；张氏闻讣，曰：吾夫忠义不屈死，吾何以生为！遂焚香叩首入室，自缢死。

　　夏氏，诸生熊兆圣妻。避献贼乱于白云山砦；砦破，夏氏投水死。

　　刘氏，包明文妻。避贼峦蒙山砦；砦破，贼执明文，刘氏泣请以身代，明文得逸去。贼欲逼之，愤骂而死。

　　某氏，举人汪建遇母；杜氏，建寓妻。建遇母与子妇避贼白云山砦；砦破，母投岩死。杜氏泣，属建遇潜逃；建遇未肯。杜曰：君虑妾为贼污耶？请先死以明妾志。亦投岩死。

　　易氏，诸生何际时妻。避贼龙井砦；贼索深箐中见之，骂贼死。

　　易女，易道光女；字熊友嘉仲子某，养于熊。贼袭白云砦，熊子被杀；女愤骂号哭，贼攒剌之死。

　　——右黄冈列女。

　　吴氏，诸生郭管虞妻、武昌县贡生吴如揆女。流贼破砦，杀管虞，虏吴氏；氏恸哭愿与夫同死，遂杀于管虞尸侧。

　　李氏，诸生南有杞妻；周氏，南之杰妻。李氏于崇祯十年流贼破砦被执，促之上马；厉声大骂，贼乃刺杀。后以子之杰贵，赠孺人。周氏于崇祯十六年，亦以烈殉。后以之杰继妻高氏子梦班贵，赠宜人。

　　姚氏，诸生南士华妻、大学士姚明恭侄女。明季，贼破砦，夫被掳；痛哭号救，贼以兵威之。姚氏曰：吾以得死为幸！遂被杀。

　　——右蕲水列女。

　　邹氏，王山甫妻、名胜大思直之女（？）。贼至，邹氏先与夫约曰：我若为贼掳，誓必死！恐尸久难认，我以耳环裹脚带内为记。夫识之。崇祯戊寅二月，砦破，贼掳邹氏及子女各一；邹氏力持子女骂贼，贼怒，举其子女撞石而死。邹氏骂愈厉，贼以木桩钉氏腹而死。后九日，夫往寻尸，果不能认；忽记邹氏言，解其脚带，有耳环在焉。见者哀之。

　　罗氏，诸生梁镇妻；王氏，梁孟孙妻。崇祯乙亥，寇至，镇与孟孙均外出，罗氏携王氏避乱于鸣山。贼获罗，勒之上马；罗氏曰：吾士人妻也，岂为贼妇！延颈受杀。王氏见姑死，曰：吾岂独生！贼亦杀之。后人埋其尸于山麓。

　　周氏，举人王山玉继妻。崇祯壬午七月，流贼破砦，周氏露宿小舍，产一男，日呕血数升。旋被执，周氏骂不绝口；贼怒，杀之。无血，颈上有刀痕二，白如练。

　　——右麻城列女。

　　王氏，韩琮妻、诸生三辅女。幼通书史，尝刲股救母，以孝闻。崇祯乙亥，贼袭风水山，琮父子俱被害；王氏受重伤，死而复苏。兄弟舁入城，医治乃痊。时年二十九，誓不再适。居夫家，惟破屋数椽、瘠田数亩，以一婢女自随。织絟终日，以给衣食；足不出户庭。守节四十五年，卒。

　　刘氏，丁遂妻。夫没，守节历三十余年。明末流贼破砦，刘氏扃户将雉经；贼击户，刘氏叱曰：我节妇，不可以面目见贼！贼捽户入，解其悬；乃以头击贼，被乱刀刺死。家有二犬，守其尸数日，不食死。子斯昌，诸生；时简，廪生。

　　赵氏，夫没（佚其名），守节；避贼风水砦。贼纵火焚之，赵氏伏二子于墙隙中，以身捍火；火洞两腋，终不释手，母子俱死。

　　秦氏，江至衡妻；生子女各一。年二十四，夫卒，誓死不贰。明季族豪觊产，秦氏力持，不为摧折。流氛方炽，秦氏避居同姓西砦。人多欲逃，秦氏训子弟与家仆曰：与其独奔遇贼死，何如同聚一处，有险可恃乎！众矢守御，卒赖以全。孤夭，抚孙密，成诸生；叹曰：书香有托，可瞑目报先人矣。年七十八，卒。

　　某氏，诸生秦珩妻。适珩甫十月，避寇山砦。砦破，姑被执；同姒李氏往救。厉声骂，贼刃毙之，无血痕。殓时，神色不改。

　　周氏，卢之懔母。崇祯末，骂贼死。

　　周氏，光禄吴士伸继妻。生而端凝；归吴，事孀姑孝。嗣随夫宦金陵，扶姑榇归葬，寓风水山砦。适流贼攻甚急，周氏遂投缳；遇救，复苏。贼入，骂不绝口，被贼碎首死。贼退，其子收殓遗骸，见周氏颜色如生。报经抚军，奖以额；以时多故，请旌未果。

　　彭女，诸生彭世济女。幼字司理卢经年，及笄未嫁。贼至，随父避乱砦中。会贼攻砦急，女自刎，父置之乱草中，砦随溃。世济入水，恍见其女牵之而渡，遂得生。次日，具棺殓之

　　——右黄安列女。

　　胡氏，诸生方应尊妻。避贼至赤剥岩砦，闻夫殒，痛哭投岩而死。

　　汪氏，兵部尚书王■〈火鼎〉继妻。■〈火鼎〉领四十八砦义军，转战庐州；军败，夫妇均被执。至南京，军中将有辱之者；汪氏骂曰：我何如人？尔何如人？敢辱我！不屈，从夫死；子光富殉之。

　　胡氏，岁贡王烻妻。流寇扰罗田，破砦堡。胡氏被执，将辱之；骂曰：尔以我夫若子皆何如人？而敢逼我！贼怒，持刃相向，将以死挟之；胡氏夺刀自刎死。贼相骇，叹曰：此真义烈也。

　　其宛若中有李氏者，乡饮宾熉之室。值流贼焚掠村舍大索，家人争入堡；李氏避不及，贼执之，怒骂不辍。贼断其右手及左足，举火焚其庐；李氏在火中，犹呼曰：砦众至矣！贼惊走，火随灭而李死。至今壁间人形宛然，除不去；佥谓义烈之气不泯也。

　　——右罗田列女。

　　唐氏，潘龙跃妻。崇祯十三年，避贼灵杲山；贼至，加刃龙跃颈，索钱。唐氏跪泣，乞以身代夫，不许；女巽大跪泣，乞以身代父，不许。唐氏知夫不免，投于塘；女从之。贼怆然释其夫。

　　张氏，王凝鼎妻。避贼于殷家冲砦；砦破，投波斯洞岩下死。月余，子秉钺收殓，面如生。秉钺，后任贵州卫守备，以张氏死事闻；国朝顺治中，赠恭人。

　　刘氏，太仆卿吴敏师妻。遇流贼，投水死。

　　徐氏，赵家鼎妻。死节赤砦。

　　——右广济列女。

　　吴氏，诸生李具庆妻、广济太常卿吴亮嗣女。明季贼陷蕲城，吴氏之翁兵备道树初不屈死，夫兄延庆次子及吴氏所生五子俱死；具庆亦被创。吴氏方有妊，从积尸中乘间掩诸尸，负具庆以窜；途中产子之瑨，裹以行。贼平，收葬诸骸骨，复还旧业；皆吴氏力也。

　　——右蕲州列女。

　　王氏，诸生秦在妻；麻城人。时北山周承谟倡乱麻城，在从之；王氏泣谏曰：汝必欲为此，当早备一棺，使吾母子寝处其中，勿俟祸及也！在不听。官兵至，王氏携八岁子奔砦求避；众不纳，谓其子日：汝父为逆，谁肯相容？王氏复奔至田间，以刃刺其子，遂自刎，俱死。随一婢名桃儿，亦大呼自刎；见者无不泣下。

　　唐氏，熊启之妻，麻城人；唐法扬女。及笄，有东山降人李有实强委禽；父弗许，遂适熊。其归宁也，有实邀于路；唐氏不屈，曰：宁为刃下鬼，不为反贼妻！有实怒，刃之；骂不绝口死。

　　徐氏，诸生周煊妻，麻城人；知州徐志尹姊也。顺治己丑，居卫生堡。值流贼，煊逃出；徐氏阴藏小刀。堡溃，嘱仆负幼子急行；遂自刎死。

　　论曰：乌呼！吾循绎吾蕲、黄山砦诸列女死节事，而叹正气不绝于衰微、大道不遗于幽曲也。当时顾宁人恢张东汉节义也，岂非以隐悼明遗节义之盛！而南宋以降，吾华妇女重开一新天地；自国史以至方志，其以节义显者，麻列至不可纪极。即以至短之岁月如山砦、不完备之人物如山砦，特一时仓皇避地，出其偷活之念，求庇于俄顷耳；非有储养之素也。而诸女丈夫于此争百年于一刻者，举皆赖于平昔名教之灌输焉。当山砦盛时，其烈士固皆怀必死之志；其家人相依者，亦皆抱贞一之节，不肯与歌舞新国者苟同。此吾表山砦而不欲遗列女之由，亦愈以章明诸烈士义声之周浃；至于妇人孺子，亦均与之从容含笑入地。如王■〈火鼎〉夫妇、王靖躬夫妇、李树初翁妇，是其例矣。东汉盛节义而史中始传列女事，固有同符者。吾考东汉名士之目，明季以东林、复社代之。当时吾黄之入官者，多通声气于东林；为诸生者，多示同心于复社。孔尚任演明季小说至极其名节于优倡之贱，咸欲得正人归之（包世臣书「桃花扇传奇」后，最能见其深处）；而况山砦中诸家人，大都搢绅儒流之家室者乎？举人王一翥妻樊氏骂贼曰：我天下名士妻！诸生樊维清妻吴氏击贼而言曰：吾父按察使，吾夫名士。徐一三妻毕氏骂贼曰：我夫与父兄，皆何如人？诸生郭巩妻柴氏骂贼曰：余冢累世清德！其武弁萧甲妻郑氏作诗，至以立志如张别山勖其夫：皆当时死节于山砦外者也。而山砦中则梁梦孙妻王氏曰：吾，士人妻也，岂为贼妇！王■〈火鼎〉妻汪氏曰：我何人？尔如何人！敢辱我！丁遂妻刘氏曰：我节妇，不可以面目见贼！其铮铮佼佼与劲霜烈日争光洁，何让彼砦外诸嘉淑也哉！夫至名教尊于巾帼、名士固于结褵，安怪当日酝酿此山砦一时义烈也欤！然可异者，如诸生秦在妻王氏不附周承谟之役、唐法扬之女不肯作配李有实为妻，则又耳目移易后之行；而本朝之克抚有天下，端兆此矣。亦附着焉。  
　 
叙论

　　论曰：吾观山砦用兵之事，既再翦而再生，又再平而再变；以李有实、张福寰十年之支拄，而卒摧灭于王师，岂无故哉！盖有三端以枢纽之：曰会剿也，曰用间也，曰民兵为向导也。皖砦会剿之师，有督兵、有操抚兵、有提兵、有漕兵；鄂砦会剿之师，有督兵、有抚兵、有提兵、有镇兵。皖砦之用间，发之者李日芃，成之者石镇国也；鄂砦之用间，先有白秉贞，继则吕阳也。皖之金承闇等、鄂之王象虞等，其始皆山兵中人；利用之，则可归吾驱策。吾验以前事，按以宋端宗时元陈天祥曾两用此策以平鄂、皖山兵。一于知兴国军时，以土兵攻李必聪山砦；一于知寿昌府时，以檄谕解散毛遇顺、周监、王宗之徒党。李、毛、王、周之平定，当时策之者既用是谋矣。吾又验以后事：按之康熙时于成龙平定何士荣、乾隆时吴楚解散马朝柱，但蹑三者之迹以用兵于兹土也，辄有功。康熙时之决策，成龙先用间谍招抚，以披其党；继用土兵导引，以竟其功。乾隆时之决策，有两江总督尹继善驻兵金家铺，有湖广总督永常驻兵跨马墩，有蕲州知州李珌深入以炯情实，有寿春镇总兵牧光宗统兵亲往搜捕；于三策中，或二用之、或一用之，常得胜利。后之用兵于山隘者，可以审矣。而山民遭乱，自卫身家者，亦可知其所从事矣。

　　论者谓明季死节之士多于列朝，不知明季降顺之臣亦多于列朝也。当时，降顺仍被戮与降顺仍遭摈弃者，勿论矣。降顺后而效用、效用后所挟持，其志在专仇故君，其自致则在力摧旧侣；不然，所谓忠愤义烈之人死于所谓洪内院，所谓平西、平南、靖南、定南诸藩者，何其多也？平定山砦之兵，主持军役，顾何以强半属明臣也欤？殆天设局以章明之，俾人择所自处耳。用兵鄂砦者，若徐勇、若祖可法、若陈之龙；用兵皖砦者，若吴惟华、若李犹龙、若石镇国、若黄鼎：皆有明左右行列中旧人也。此固鼎革时所习见；而明代义士之多，亦何能为诸人掩其迹乎！盖缘于衰世道丧风漓者半，缘于明代八股毒焰者亦半也。如诸人者，安得悉如孔有德其人之处傅上瑞、李成栋其人之处丁魁楚哉？从而溯之元世祖时，宋降将刘整为元画攻襄阳之策，高兴为元执秀王赵与檡，吕■〈彧上土下〉为元献安抚襄汉，管如德、吕师夔为博伯颜欢饰宋室宗女以献之，皆是类也。盖非若曹，即无亡国史也。若曹工于亡国，故仇故国之术亦与之俱工。乌乎！海宇交通，沧波万里；正声寥寂，满地淫哇。我思古人无言可说恢张大义，以遏颓流；此后纤人奋其倾陂险仄之技，受他族之诱为人佐斗，以陷我同胞于危亡百出，以绘魑魅变相者，庶几少止也哉！是在学者。

　　我生之初，当粤寇平定之明年；先大夫旌义公晚岁不聊，每挈稚儿欣欣有喜。父之执友，从而誉之曰：此儿清韵，足散人怀！吾父怡然，开颜深笑；而期望之挚，若有所思，辄摩顶而诏曰：汝乎，其有以慰余乎！幸生平世，匪学曷立；则又愀然曰：余家落矣；小子知学，他日勿忘我家乃几丁丧乱之时，屡蹶而屡振者也；明季一乱，我元、明先茔，凋丧之余，皆迷所在；闻诸父老，吾先茔者，家微之后，侵于别支子孙。余以后起，愤而讼官，卒不获直。追远之思，未之能达；更别树碣，祔诸近茔，然而余心伤矣！我十六世祖明遗民公讳晴生，当鼎革乃负奇祸；事后传闻，疑与当日山砦有联。卒隐耕桑，顑颔以没。方流贼炽时，自营山砦，多方捍避，仅免于亡。尔时服亲之中始七、八人，后止一、二人而已。我五世祖父卓然公，讳志奇；童冠零丁，又构土匪张士营之乱，艰虞中强自振立。生我高祖父文远公，讳班；兄弟五人。再经山砦变乱，更值会城标兵之警；其四人者，远遁潜、霍。脱屣旧基，独我文远公；惓惓先世井庐，保乂茔祀，用以传世。及我曾祖、祖父，起家大万，乐善好施，受旌于朝。遭时奇穷，厄运又至；道、咸以降，播越百端。吾父破家练勇，命吾伯兄培荣（官安徽宿松知县，死事状详「江表忠略」）率以克蕲水治城；身被十七创，不死。吾与季父、仲兄立万福砦，以捍捻寇；版筑、教练，皆身督之（案罗田砦堡，承平久废，惟光绪己亥、庚子县人故编修周先生锡恩修复平乡白云、青云、庆云三砦，并教练民团；盖奉朝旨为之也。旋罢）。甲子一役，井宅荡为飞灰；吾遇剧贼，跳免，去死一间。统十余载中，家以此落，学以此荒；我父中宪公弃世于避地之顷，我兄宿松君殉国于大淮之南。今幸际承平，汝兄弟为中兴后之稚氓，乌知余所遭之苦；乃余之称贷拮据以纳汝曹于儒术者何居乎？汝曹其有以慰余者乎？小子无知，皇皇增惧。成童前后，手卷不释；高堂淹疾，挟书侍侧，以伺起居。吾父卧中，翘首顾而兴叹；天罪不孝，降割严君。先太恭人勖我尤挚，寒灯秋夕诏我旧闻，明明祖德，娓娓口碑；小子好奇，勤肄忘倦。乌乎！终天之恨，今廿岁余。丙申居庐，述家传，纂世表；乙亥多暇，述乡练，志里团。甲辰兴学，爰造兹袟，冀以昭揭我先哲民爱国之烈，倡述来兹。方其摭考明季忠义节行之时，穷及各姓族谱；窃览而叹曰：嗟乎！明季死亡之惨，何其烈盛已乎！盖尝考里中如周、胡诸右族之牒记，往往至明季十有八、九无主，后并生卒葬配阙焉。是何故欤？是即死于明季之人也。吾先世自宋干道中遭江湖大旱，实始由江右编户蕲州之罗田乃历至有明之终，凡吾族中十四、十五、十六世诸从祖辈行各支所遗一二人而止，其余均遭难中绝也。吾读胡氏谱，有明遗民胡循然、胡效时二人自为「明季遭乱记」，知梁烈愍之殉节。方志但云乙亥二月已耳，循然则并二月十七日记之。是时刘国能恣屠我治城，其父即殉城中也。胡循然曰：九年兵火之后，继以大饥；十一年蝗，野无青草；十三年贼由河南来，杀掳殆尽。胡效时曰：十四年大旱，六月初三日始雨；至八月，巡抚宋一鹤率兵十三营来县，百物尽非民有。而方志则以此事属之十五年，且述一鹤奏请蠲租之绩：则官书与私家之述异矣。效时又曰：十五年春饥弥甚；老弱流散，人相食。疫疠乘之，十死八、九。而方志则属之十四年，谓大疫之时，积尸遍城野；又以人相食，列之十四年冬焉。循然又言其大略曰：癸未之前，兵乱年荒，野无草、树无皮，以人肉为食。至癸未岁，身为李贼所掠，亲见俘获多人，杀者十之二、三，刖者十之八、九。当时田产无主，往往以至廉之值，鬻至腴之产；力委于人，强而后受。方志则称：十六年六月，贼陷城，大杀，民十亡其九；未尽杀者，则以劈手为令。其即循然所云见刖之事乎？然而传述亦殊歧也。诸家述录虽不同，其惨状大都固无异也。乌乎！明季之民，其不幸乃壹至是乎！遭是时也，死于贼者一、死于流亡者一、死于饥祲者一、死于疫毒者一，其慷慨殉节者若而人、其颠沛中互恤而仍不免者若而人、其九死而一息尚苏者若而人；徒以家与族并绝、姻与邻都湮，于是遗烈苦情，皆消沈灭没，逐白驹而去。其骨血沦入义河之水，洗涤而不复以还；则今日族牒中一、二名氏之留诸不在孑遗之数者，岂真德薄不足以延其世矣乎？乃遭时不幸然也！吾考之一、二族，则凡在编户中群族可知；吾考之一县，则凡在列县可知。故蕲、黄一隅之地，吾举所闻于罗田示其例；即吾罗蕞尔之乡，吾举胡、周及吾族见其例。后之考古义烈者，须知吾蕲、黄冥冥中无名死节之士女在山砦中与其外者，岂仅传志所列云尔哉！岂仅传志所列云尔哉！  

