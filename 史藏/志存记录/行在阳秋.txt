行在阳秋 明 佚名

　　●行在阳秋（上）
　　隆武丙戌二年冬十月十四日（丙戌），永明王监国肇庆，以明年为永历元年。
　　御讳由榔，神宗孙也。皇考桂端王，生四子，长由□，次由□，俱为献贼所害。三由□，封安仁王，以病薨。四永明，即王，上也，天资聪明、仁厚。皇考自衡徙梧以病薨，上居苫次，会隆武蒙尘报至，两广总督丁魁楚、广西巡抚瞿式耜等谓天下不可一日无君；乃迎桂嗣王至肇庆立之，以府署为行在，颁诏楚、滇、黔、蜀。
　　阁辅苏观生，自南雄撤兵还广州。阁臣何吾驺，自闽遁归青山。加丁魁楚东阁大学士、兵部尚书，瞿式耜东阁大学士、吏部尚书。
　　魁楚原任两广总督、兵部尚书、右副都御史兼吏部右侍郎，赐券剑，进平粤侯；今以吏部右侍郎入阁，摄尚书事，兼戎政。式耜原任广西巡抚、兵部右侍郎，今以礼部尚书入阁，兼兵部尚书，掌铨事。
　　封李明忠武靖伯，镇南诏。
　　以许德生为浔州推官，监明忠军。明忠，江西入，狼兵帅也。初奉隆武诏，协剿江西。八月，率浔州兵六千，至肇庆。九月，至三水。闻隆武汀州之变，返肇庆，预推戴。
　　原任兵部尚书、东阁大学士吕大器，自闽赴行在，仍用原官办事。旋以病致仕。
　　原任兵部尚书守制李永茂赴行在。
　　上隆武帝尊号曰思文皇帝，后曰思文皇后。
　　擢原任福建布政吴炳为户部尚书。
　　督师兵部尚书、右副都御史何腾蛟等，公疏劝进。
　　隆武朝，腾蛟进定兴侯，赐剑，驻军长沙。楚抚、兵部右侍郎、右副都御史堵胤锡，受隆武命，督云、贵师。会闻汀变，腾蛟、胤锡公疏达行在。
　　补马吉翔、郭承昊、严云从、吴继嗣等为锦衣卫使。
　　吉翔，北真人；继嗣，涿鹿人。崇祯十六年，献贼陷衡州，皇考、皇兄及上偕宫嫔自永州奔粤西，行李萧然。过道州，州人不纳，及羁縻行驾以索赂。及贼入城，赖继嗣夫妇以肩舆卫上及国母于难。上失金册，继嗣亦失所佩州印。贼踞城四十余月，无兵卫，继嗣密约粤西镇杨国威引兵复城。国威过道州，觅得州印，继嗣亦获金册献之。
　　进武岗伯刘承胤武定侯，镇宝庆。
　　以王坤为司礼监秉（笔）太监。
　　坤故北阉，自闽来奔。
　　十一月癸卯朔，日有食之。
　　进何腾蛟武英殿大学士，加太子太保。
　　得赣州败报，司礼太监王坤请驾移跸梧州，大学士瞿式耜谏止之。
　　唐王自立于广东，改元绍武，以苏观生为大学士。
　　观生过三水，不赴肇庆；而行在诸臣以观生无推戴意，拒之。适唐王与淮王航海而至，观生遂奉唐王监国。
　　遣兵科给事中彭燿入广州，谕唐王去帝号；不从。燿遇害。
　　故大学士陈子壮，广州人，移书瞿式耜，请兴师东向，以靖唐藩。式耜以闻。上曰：先遣官谕之，俟其拒命，讨之未晚也。苏观生既杀燿，日集兵向肇庆；而清兵因得乘间窥潮、惠矣。兵科给事中陈邦彦，同燿受命入广州；闻燿死，乃还。
　　以林佳鼎为总督、兵部侍郎，剿唐藩。
　　十八日（庚申），上即皇帝位于肇庆。追尊皇考桂端王为兴宗皇帝，追母王太妃为王太后，立妃王氏为皇后，大赦天下。进瞿式耜文渊阁大学士，以朱容藩掌宗人府事。
　　遣锦衣卫严云从护送三宫居桂林，敕靖江王防守。
　　授陈子壮中极殿大学士、兵部尚书，节制两广、江西、福建、湖广军务，赐尚方剑，便宜行事。
　　二十日（壬戌），清李成栋入潮州；遂入惠州。
　　进萧琦兵部尚书，晏日曙工部尚书，周光夏都御史，李用楫等为各道御史。
　　补原任少詹兼侍读朱天麟翰林院学士。
　　二十九日，总督林佳鼎捷于三水。
　　唐王遣督师陈泰、欧阳等军于三水城西，将犯行在。武靖伯李明忠自韶州入援，战于三水，大捷，俘斩八百余级；陈泰遁去。
　　十二月初三日，总督林佳鼎兵溃于海口。
　　监军夏四敷赴水死；佳鼎不知所在，或曰与四敷同赴水死。三水之捷，佳鼎有骄色，督兵昼夜兼行。唐王兵伪降，诱其水师至海口，适东南风大作，唐王兵以火攻之，佳鼎等尽登岸列营，泥淖深三尺余，人马尽陷，兵大溃。李明忠二、三十骑夺路去，许德生被获至广州，系狱。明忠寻降于清，后复返正。
　　特授王化澄兵部右侍郎兼都御史，总督粤师；周鼎瀚兵科给事中。
　　化澄原任以御史巡粤，加大理卿。鼎瀚原任户部郎中。上以林佳鼎失事也，化澄、鼎瀚皆以内批用。瞿式耜奏：内批用人，非兴（朝）举动。上不允。
　　进原任兵部尚书李永茂东阁大学（士），知经筵。
　　永茂以守制不入直，专知经筵。永茂疏荐乡望十五人，御史刘湘客与焉。太监
　　王坤启视，不悦，于十四人悉涂抹其名，湘客被黜。永茂怫，以去争之。瞿式耜奏：大臣论荐，固其职；司礼辄去取其间，何以服御史？何以安大臣？坤复疏荐海内名卿数十人。式耜日：司礼抑人固不可，荐人更不可。后湘客改官编修，充经筵讲官。
　　加王化澄兵部尚书。
　　旨杖御史童琳，夺科臣刘鼒等职；大学士瞿式耜疏寝之。
　　琳劾都御周光夏私乱台规，旨下廷杖。式耜曰：新政未布，何可杖言官！上从之。鼒等以劾司监王坤落职，赖式耜疏救，得赐环。
　　中允方以智弃官去。
　　王坤疑刘鼒疏出以智手，故以智力求去。
　　十五日，清陷广州。
　　清将佟养甲、李成栋遣游击庞起龙伪为援兵，求入城。城内信之，遂蜂拥而入。内兵登城，战一昼夜，擒斩清游击王士选，清兵欲退。会有内应，遂陷。唐王被获，自尽。周、益诸王俱遇害。苏观生自缢死。许德生降于北。绍武守臣忠惠伯王之臣、大学士何吾驺及顾元镜、洪天擢、潘曾玮、李绮、曹烨、耿献忠、毛毓祥等俱降。其在籍剃发降者，为李觉斯、王应华、梁应材、伍瑞隆等。又叶延祚、曾道唯、陈世杰、关捷先等俱降。
　　清徇东莞、新会等县。
　　二十五日，行在得广州陷报，上乘舆出城，驾小舟如西峡，传幸梧州。大学士瞿式耜从驾而西，丁魁楚走岑溪，王化澄走浔州。
　　清兵薄广城且急，式耜方典选，请视师督战，驻峡口。王坤复趣上西避之。式耜夜乘小舟留驾曰：我兵水陆凫至三水，可上下扼也。争之不得，请身留肇庆。宗人府朱容藩奏曰：左右所恃，惟式耜一人；式耜留守，则上行益孤。上舟西，式耜部署五日，疾趋梧，上西行又五日矣。魁楚惑于奸弁苏聘，从梧入岑溪。化澄携中枢印，走浔州。西上护跸者，惟式耜一人。兵部尚书李永茂、工部尚书晏日曙、太仆卿田芳走博白。
　　清以降抚曹烨仍巡抚广西。
　　烨，歙县人，进士。
　　改廉州知州陆世廉于梧州。
　　授熊兆璧兵主事。
　　兆璧，廷弼子也，原任容县知县。旋弃官去。
　　授孙顺则辰州分守道。
　　清兵犯湖湘，命督师何腾蛟率楚师御之，命大学士瞿式耜转粤西饷济师。
　　驾至梧州。
　　封王国玺武靖侯，王维恭华亭侯。
　　以国戚故也。
　　元年（丁亥）春正月癸卯朔，驾在梧州。
　　时户部尚书吴炳、翰林学士方以智、朱天麟、文选司郎中吴贞疏、给事中唐诚、张起、御史程源、中书舍人吴其雷、洪士彰、锦衣卫马吉翔等俱从。
　　命鲁王总理南北直省钱粮军马恢复事，文武爵赏俱听便宜行事。
　　封陈邦傅思恩侯、焦琏新兴伯。
　　驾发梧州。
　　上自梧州北幸桂林，阁部瞿式耜从行。上欲府江达桂林，兵卫寥寥，梧州知府陆世廉惟募舟夫以进。式耜扈驾西行，夜昭平板滩（？）。
　　原任右兼都御史巡抚广信张家玉起兵东莞，兵部职方司主事陈邦彦起兵复顺德县。
　　丁未，日食。
　　山东乡兵攻莒州。
　　十六日，李成栋陷肇庆。
　　驾幸桂林。
　　兵部主事陈邦彦招降甘竹滩余龙等水师，焚清艘百余于东莞，直抵广州境；李成栋返救。故乘舆得达桂林。
　　刘湘客曰：上于正月幸桂林，式耜肃堂陛、敕守御，诞告楚、蜀各路征镇：粤西居山川上游，清不能仰面攻明矣。兵士云屯湖南北，立需战。粤南、太通滇、柳、庆出黔，左右两江四十五洞土狼悍勇讋国家惠威三百年抚粤，悉受衔橛，足资内备。桂城为明辟都，疏请道里之可达行在者。
　　加瞿式耜太子太保，驻梧江。
　　二十三日，虏陷高、雷、廉三州。
　　东莞张家玉聚众入海。
　　潮、惠二州林举贤、陈耀起兵，众至万人。
　　二十九日，虏陷梧州。
　　浔州守将李明忠、平乐守将李承忠，俱以兵降北。
　　承忠或作承志。
　　叛将杜永和犯岑溪，平粤公丁魁楚督战堕水死。
　　魁楚有兵千余，屯岑溪；李成栋遣副将杜永和招之，不至。永和水陆兼进，魁楚与战于藤江，中矢走死。
　　二月壬申朔，潮州赖天肖起兵，叛将文贵、陈虎、余成隆来战，击败斩之。
　　韶州陈顺、简信起兵，惠州苏来起兵，新会乡绅黄奇策起兵。
　　清遣沙远勉、撒奇圣来招抚，奇策斩之。
　　进吴炳、方以智东阁大学士，同入直。
　　以智旋罢去。
　　以原任吏部侍郎王锡衮、礼部尚书文安之为东阁大学士。
　　以周堪赓、郭都贤、刘远生等为各部尚书，以毛寿登、吴德操等为御史，丁时魁礼科给事，金堡礼科都给事中兼职方员外。
　　补万六吉为给事中，蔡之俊翰林简讨。
　　初八日（己卯），海师攻福州，叛将张应梦出战，海师遁。
　　郑彩、周崔芝合兵攻漳平不克，总兵陈国祚力战死之。
　　十一日（壬午），月掩岁星于东井。
　　孙守法屯兵长安石鳌谷。
　　陈邦彦师次高平。
　　邦彦遣马应房以舟次攻顺德。
　　郑彩克漳浦，擒斩虏官计国男。
　　海师攻兴化，叛将张应元逆战而走。
　　晋刘承胤安国公，曹志建永国公，焦琏新兴侯，郝永忠南安侯，卢鼎宜章伯。
　　十五日（丙戌），驾幸全州，敕新兴侯守桂林。
　　上幸桂林，复谋移跸。大学士瞿式耜力争，弗听，竟出全阳。
　　二十二日（癸巳），海师次福清，不克。
　　围城三日，叛将陈心裕兵出北门，遂走。
　　二十四日（乙未），林举贤、陈耀攻广州不克，阵斩清将刘朝用、周一凤而去。
　　丙申，清陷长沙。
　　知县王宸、县丞杨日新降。
　　丁酉，清陷湘阴。
　　王进才大掠湘阴而遁，清兵遂入城，县丞扶云凤迎降。
　　督师何腾蛟师次衡上。
　　腾蛟檄张光璧、黄朝宣等援长沙，俱不至；朝宣走衡州。
　　是月，安国公刘承胤朝行在。
　　诏幸永州。
　　驾至全州，楚将刘承胤欲拥入桂林，太后不允；遂幸永州。
　　三月壬寅朔，■〈犂，牜代禾〉虏伯孙守法复宁州。
　　大学士瞿式耜自梧州还桂林。
　　时警报狎至，上念式超元臣，谕趣治装从行。式耜谢曰：君以仁，臣以义；臣奉命守此土，得与此地共存亡。于是从官皆行，式耜独守。
　　甲辰，李成栋再陷顺德，败余龙于黄连，焚舟数百；马应房战死。
　　丁未，赖熊攻复建阳。
　　清兵逼梧州，陈邦博弃平乐走。
　　敕大学士瞿式耜留守桂林，赐尚方剑，节制诸军。
　　王坤趣上幸楚，式耜泣谏，不能挽，无已，请身留桂林；故有是命。式耜仍疏请上暂跸全州，以扼楚、粤之中，内外兼顾。
　　戊申，浏阳伯董英降于清。
　　自浏阳出降。
　　壬子，清以耿藩伯为广西巡抚。
　　乙卯，清兵薄桂林，攻文昌门，守将焦琏御却之。
　　初，平乐不守，清兵直上。至是，乘虚数十骑冲入文昌门，城中大惊。式耜急呼琏出；琏自全州归，休息未定，从数人，披弦挺刃，与清兵遇。清兵上城楼，式耜署在楼下，亟缄之。琏矢无虚发，应弦而毙者半，余者走。琏短兵接战，追杀数人且尽，清队遂不敢近城，城中始定。是时，清兵自东上昭泽，省会逃奔，虚无人迹。上在全州，念首辅，且驰驿召还，而留守坚誓与清兵角拒尤急。时清兵冲陴，而式耜出守文昌门，调度自如也。是时，督师何腾蛟治兵衡湘，老将重兵，悉屯湖南北，声援弗及。式耜独毅然誓众婴城而守，亲帅大将焦琏掩其不给，炮矢夹发，虏锋大挫。
　　安国公刘承胤遣兵援桂林。
　　虏陷阳朔，遍野薙发。式耜与琏危城孤守，疏请征承胤兵。承胤初从武岗入护，犹尊朝廷，逐司礼监王坤弄权、面叱周鼎瀚为奉奄寺鼻息，故推重式耜，发兵数千援桂。
　　杂录云：北来高副将入桂林，掠瞿留守资装，为总兵陈邦傅、焦琏所杀。邦傅遂出兵破贵县，入浔州，明忠走；邦傅破兴业，刘鸿烈围郁林，焦琏据桂林、破阳朔。
　　戊午，张家玉克东莞。
　　己未，周崔芝攻闽安。
　　兵部尚书詹兆恒攻开化，叛将李荣逆战，兆恒兵败死之。
　　壬戌，张家玉克新安。
　　家玉至新安西乡，与陈御策屯兵白石。
　　癸亥，督师何腾蛟破清兵于辰州（一作庚申）。
　　甲子，林质破德化。
　　乙丑，林质破建阳，叛将蔡应科以兵逆战，质战败，被执死之。
　　监军陈邦彦复清远，不守。
　　夏四月壬申朔，清抚耿藩伯兵入梧州。
　　耿至梧州，攻取阳朔，而西失藤县、北败于桂林，不敢进前。
　　江西大旱。
　　诏进张家玉兵部尚书，提督岭东军务、联络漳湖，兼副都御史。
　　癸酉，清陷衡山，总兵陈四明降北。
　　乙亥，清陷衡山、琼州。
　　叛将闫可义陷之。
　　封锦衣卫郭承昊、马吉翔、严云从为伯，革御史毛寿登等职；刘承胤挟上如武岗。
　　从刘承胤请也。御史毛寿登驳之曰：金吾无矢石功，何得援边镇例晋五等爵也？吉翔等疑疏出刘湘客之手，周鼎瀚遂造蜚语为董卓催、泛之议，激承胤逼上立下廷枚。旨缚寿登、湘客及御史吴德操、给事中万六吉于行在午门外，会诸臣申救得免。寿登等俱落职，承胤自桂阳挟上迁武岗。式耜疏请留跸全阳曰：闻郊祀礼成，即图移驾，不知将回桂林耶？抑幸武岗、辰、沅耶？夫皇上原以恢复两粤为心，则不徒西粤未恢，未可移驾；即东粤未恢，亦当驻全为得策。故承胤等嗾枚寿登等四臣，以四臣主还跸桂林之议也。
　　乙卯，清兵入兴安州，■〈犂，牜代禾〉虏伯孙守法战死。
　　李明忠攻浔州。
　　辛巳，叛将孔有德、沈知详、耿仲明、尚可喜兵犯湖广。
　　孔、耿、尚俱降清，封王；是称三王。
　　癸未，清兵入衡州，杀黄朝宣父子。
　　甲申，白虹贯日。
　　清兵陷永州，守将卢鼎走道州。
　　督师何腾蛟驻白牙市，兵部侍郎副都御史章旷驻东安。
　　甲申，王允成、马进忠走辰沅，郝永忠走道州，曹志建走永明。
　　癸巳，加瞿式耜武英殿大学士少师兼太子太师临桂伯。
　　以守桂功也。式耜疏辞。
　　岑本高等败没于浦城。
　　癸巳，岑本高、王思春、江中英、江中元、张文耀、朱国贞、刘国球等同攻浦城，有原在监军吴承昊、徐元、毛文俊、张裔元约为内应。至是，本高等四人败死。国贞被执叛降，遂供承昊等谋，清皆杀之。
　　己亥，叛将徐勇破安化，遂入新化。
　　王光泰克襄阳，擒斩虏官。
　　刘承胤兵掠桂林。
　　承胤兵至桂林，挟饷不出。与焦琏兵主客不和，譁变击斗，掠市而去。
　　五月辛丑朔，清陷新安县。
　　高、雷、廉三州俱降于清。
　　壬辰，王光泰等克郧阳，擒斩虏官。
　　庚戌，扬州地震。
　　甲戌，改武岗为奉天府，以周鼎瀚为东阁大学士，同刘承胤入直。
　　壬午，福建、江西大水。
　　壬戌，郑彩破长乐县。
　　癸亥，清陷龙阳县，总兵杨国栋战死。
　　全家被杀。
　　甲子，清陷常德。
　　乙丑，清兵攻桂林，焦琏击走之。翌日，又追败之。
　　清侦兵变，积雨城坏，猝薄城，环攻文昌门。式耜与琏分门婴守，用西洋铳击中胡骑。琏出城战，击杀数千人，自辰抵午不及餐。琏曰：枵号奈何！式耜括署中米，蒸饭分哺，士益乐用命。向晡，雨未息，收兵。明日，复出战，清众甲杖而奔。式耜先令路将马之骥伏于隔江，清众从栗木岭遁，之骥疾驰渡江，运槊提鞭，连毙三人，复追杀二十里而还。琏久驻桂，得桂人心，式耜国士遇琏，故得其死力。
　　戊辰，清陷和平县，知县李信死之。
　　晋瞿式耜少师兼太子太师、临桂世伯爵。
　　上赐玺书褒嘉，式耜疏辞新命，复请苦自劾。
　　是月，副将周金汤率壮士二百人，夜复永州城。
　　金汤，莆田人，武进士，原任永州都司。
　　复均州。
　　六月，督师何腾蛟朝行在，上慰劳之。命滇将赵印选、胡一清统兵数千人，从腾蛟归守白牙，敕诸镇扼守宝庆、辰、永。
　　晋何腾蛟世侯爵，驻衡州。堵胤锡世伯爵，驻长沙。章旷驻常德。
　　十七日，李成栋攻陷新安西乡，陈御策战死于白石。
　　是月，福建张兴龙、谢志良拥众入海。
　　广东英六吉、刘良机拥众入海。
　　海师攻破兴国州，擒斩程文衮。
　　秋七月初五日，督辅陈子壮率舟师攻广州，不克。
　　初十日，兵部尚书张家玉克复博罗、龙州等县，驻博罗。
　　督辅瞿式耜率宣国公焦琏攻复阳朔、平乐。
　　遣司礼监庞天寿催广西兵援梧州。
　　兵部侍郎兼佥都御史章旷卒于永州。
　　松江人，崇祯丁丑进士。
　　陈邦傅复梧州。
　　兴陵在梧州，督辅式耜奏梧州既复，宜昭告陵寝，请驾还桂林，言甚切至。
　　八月，给督辅瞿式耜新行诰命。
　　以严起恒为东阁大学士。
　　起恒，浙江人，面阔、身高，有异相。原官户部，管钱法，试侍郎。
　　二十日，清陷高明，督辅陈子壮、监军麦而炫被执不屈，死之。
　　二十三日，驾发奉天，傅幸广西。督辅瞿式耜请由古泥道雒容，跸桂林。
　　二十四日，清陷奉天，刘承胤以兵降清。
　　奉天之陷也，守兵先败，遂斫北关，弃壶飧而遁驾。三宫无不徒行者，中宫嫡妹与王皇亲母肩舆出城。阁臣吴炳不及出，几被获，踉跄走庆远。严起恒、王化澄、吴贞毓、马吉翔出重资雇三小舟奉上宫眷西行。时乘舆间出，不知所之。荣王在辰州，督师大学士堵胤锡、巡按御史熊□麟等共议拥戴。时隆武阁臣熊开元在保靖司，因檄保靖奉开元书，以中兴元辅相期。开元答书略曰：今日所急在讨贼，不在立君。乘舆所向未卜，万一或有参差，鲁、唐近辙，何可再寻！
　　二十六日，清陷博罗。
　　九月，李成栋破清远，陈邦彦被获，杀之。
　　二十五日，清陷郧阳，王光泰走竹、房。
　　清陷沅州，巡抚傅上瑞降于清。
　　后清携上瑞至江西，会金声桓起事，疑有变，杀之。
　　驾幸沙泥潭。
　　庚申，海师破罗源县，又破连江。
　　是月，海师掠得山莺、龙门、高公岛。
　　冬十月戊辰朔，驾幸柳州，督师何腾蛟来朝。
　　驾在沙泥潭，督师何腾蛟率滇兵来会，遂从驾至柳州。大学士严起恒亦从万屯来会。
　　督辅瞿式耜三疏请驾还桂林。
　　时督师何腾蛟、严起恒及刘湘客咸在桂林，南安侯郝永忠兵骤至，疑主客不相安。式耜加礼抚慰，永忠信服，为之用。宜章伯卢鼎亦至自楚。式耜因疏请跸，极言柳州猺獞杂处，地瘠民贫，不可久驻。庆远壤邻黔、粤，南宁地逼交夷，不可远幸。又言桂林可都云。腾蛟与永忠、鼎、琏等俱分防汛。会武岗之变，乘舆南粤纡道入苗蛮，朝官星散，不复存上下纲纪。式耜西望而泣，散布金钱，多遣壮土，间道迎求乘舆。适报驾抵柳城，乃益增发将吏，裹餱粮、备车马，表请上幸桂林、臣躬扫行宫以待。于是上敦谕相国：西陲，朕根本地；先生竭力守此，待朕驻车，使朕不至颠沛。异日国家再造，先生功实多。
　　庚午，王光泰奔蜀。
　　辛未，太白经天。
　　丁丑，兵部尚书张家玉兵败死。
　　癸未，清陷永州，攻全州。
　　清帅耿仲明、佟代陷永州，遂遣将王燝、董英等攻全州。王、蒋二镇（失其名）
　　御战黄沙河失利，清兵遂渡西河浦。督师何腾蛟遣总兵何有奇援之。
　　清陷全州，岳阳伯王允成、总兵唐文曜、全州道马鸣鸾俱降于清。
　　清攻辰州，荣王遇害。
　　清遣降镇田起凤守兵千人守沅州。
　　甲午，清兵入兴安白土关。
　　十一月戊戌朔，驾幸象州。
　　官军捷于全州。
　　土司覃裕春子鸣珂与龙文明构兵，惊移圣驾次象州。式耜再疏迎请，与腾蛟、起恒筹画调和主客，集永忠、琏誓于神，刻期出师。宜章伯卢鼎与滇镇赵印选各分路驻全，式耜输饷转运不绝。全州复，大捷，获名马、骆驼而还。诸帅连营而军，亘三百里，清众退出楚。
　　诏幸南宁。
　　驾自象州欲往南宁，忽为焦琏乱兵阻道，文武诸臣皆微服而行。马吉翔左右御舟，力搀浅水间，上见之挥泪。乃命阁臣王化澄、吏部尚书吴贞毓间道护三宫往南宁，马吉翔、严起恒翼上仍溯十八滩还桂林。
　　十二月丁卯朔，日有食之。
　　己巳，驾幸桂林。靖江王亨歅、留守辅臣瞿式耜郊迎。
　　上念式耜功高赏薄，慰劳备至。进见，上殿赐坐，给赞元经体，不治细务，以比诸葛武侯、裴晋公。先是，七月，司礼监庞天寿奉敕催兵，不语久在桂林。旧司礼王坤被承胤逐，复入自武岗。至柳州、至象，票拟皆金吾吉翔乎也。式耜劝上揽大权，明赏罚，威德并行，以服远近。
　　授原任礼部右侍郎郭之奇东阁大学士。
　　在庚寅年驾幸梧州时。
　　督师何腾蛟出师全州。
　　各营兵不和，焦琏走平乐，郝永忠驻兴安。
　　清帅孔有德等攻铜仁、思（？）。
　　有德、沈知祥、耿仲明、尚可喜合兵而攻。
　　以刘远生为刑部右侍郎、丁时魁、万六吉等为给事中。
　　是岁，锦江伯杨展据嘉定。
　　二年（戊子）春正月丁酉朔，驾在桂林。
　　遣大理寺评事朱宿垣賫诏宣谕粤西左、右两江及云南土司，令各发兵勤王。
　　宿垣所至，谕以大义，土司无不感激愿效。复命，迁江西道御史。
　　封赵荣贵定随侯，驻白水。
　　荣贵以保宁来归故。
　　以詹天颜巡抚顺庆、潼、绵。
　　以总兵皮勋守平溪。
　　属辰州。
　　乙丑，清江西提督金声桓以南昌内附。
　　声桓与总兵王得仁以南昌等九郡之地来归，诏封声桓豫国公、加太子太傅兼吏、兵二部尚书、左都御史，得仁建武侯，其余大小文武进秩有差。声桓志存匡复，每就故阁臣姜曰广、进士万翱私相深计。二人极力赞成，各欲以身殉国，声桓志遂决。会清抚章于天贪虐，上下咨怨，且与声桓有却。时以会宴演剧，声桓曰：毕竟衣冠文物好看。于天曰：如此，便当代为疏请。声桓自知失言，深自引谢。翌日，于天遂上疏劾声桓有反状。而抚吏与督吏兄弟也，潜以其事告之，声桓发骑追获其疏，遂与得仁合谋杀于天，传檄江省州县，共图反正。
　　督师堵胤锡驻申家渡，袁宗第驻松滋金家场。
　　二月，凤阳地震。
　　清广东提督李成栋以肇震内附。
　　成栋遣洪天擢、潘曾纬、李琦等賫奏，请驾幸端州。
　　清纛章京线国安遣降将田起凤攻平溪。
　　镇兵吴尚虑率副将三人迎战，三人俱败死。
　　清攻永宁县。
　　线国安遣徐尔先等攻永宁寨，贵溪王常滮、总兵项登韦被获，苗兵万人俱死。
　　初八日，崇阳王攻黎平，败于清镇陈友龙。
　　崇阳王率苗兵十二营攻黎平，为清制津镇陈友龙所败，诸营俱溃降。独兴化土司迎奉国将军晖奎入寨，以兵千人守之。友龙复破寨，晖奎死。
　　十五日，镇江地震。
　　十七日，金声桓率兵攻赣州。
　　十九日，清孔有德入全州。
　　二十一日，永成伯郝永忠拥兵入桂林。
　　二十二日，驾发桂林，留守大学士瞿式耜次樟木港，檄各镇援桂林。
　　清兵薄严关，驾复南幸。镇将败逃过省，撞搪呼号，屠烧邑屋，杀贼不辜，欲以无礼犯式耜。式耜端坐厅事，不可动。清乘间来窥，突骑薄城门，式耜率典兵宿将歃血定盟，申约束。昼则闭门固守、夜则衔枚袭杀，视丁亥春尤加奋勇，西省赖以复全。
　　永忠营被袭，疾至关，欲撤兵。时左右近臣即劝上移桂林，式耜以为不可：若以走为上策，桂可危，柳益可危。彼今日可到桂，明日可到南、太。及反复千言，泪下且沾衣。严起恒曰：迟至厥明。式耜备御用银三百两将进，而乘舆已发。式耜疾出送驾，数千兵遮之不得行。式耜署中冠服、束带、箱簏、图书咸被掠，闻其主将以令箭护式耜署者，反掳其署；式耜裸坐署中，持令箭逼登舟。或曰：无以复王将令，乘主将先行而乱之耳。滇营亦自灵川撤，城内烟火高楼橹，城外不可停泊。式耜寝一小舟，家大启舟三里樟木港黎民（？）。司寇远生、给事中时魁、六吉、湘客至，先以兵与哄民被杀掠闻。上命湘客安抚乱亡及劝饷糈，出远生、时魁以召将，入遇式耜于樟木港。远生佥谓：兵溃仓卒不及，瞬息难下手，请下朔、平间催焦琏入援；檄远近，无内恐。式耜然之。舟下三十里，至豆豉井。式耜入民舍，集远生等立草檄，分路四发。明日，仍返桂城下，俾知留守在也。旋经阳朔，琏兵续上援，楚镇周金汤、熊兆佐亦入桂城。式耜命简讨蔡之俊、大理寺评事朱盛■〈氵隷〉先入桂，宣式耜令，檄按察司佥事邵之烨部琏兵（见刘湘客纪事）。
　　孙可望请驾南宁，许之。
　　诏封李成栋惠国公。
　　遣吏部侍郎兼副都御史吴贞毓賫敕入广东劳成栋，封成栋惠国公，并封佟养甲襄平伯。
　　诏督师何腾蛟入守桂林，清破兴安。
　　时腾蛟自守严关，遣将守兴安；及奉诏守桂林，清遂破兴安、破严关，伤军官万人。兴安总兵三人及副将、参、游以下四百人俱死。
　　是月辛卯，白虹贯日。
　　三月丙辰朔，督辅瞿式耜入守桂林。
　　时太常卿黄太玄毙于兵，式耜棺敛之。
　　乙巳，驾幸南宁。大学士严起恒、王化澄同入阁办事，起恒摄吏部尚书，以庞天寿掌司礼监。
　　西粤新书云：随驾止严起恒、马吉翔、科臣吴其靁、洪士鹏、许兆进、尹三聘、大司马萧琦七人。
　　赠陈子壮东阁大学士忠烈侯，谥文忠，予祭葬，荫一子中书舍入锦衣卫世袭。
　　赠张家玉少保、太子太师、武英殿大学士、吏部尚书、增城侯，谥文烈，予祭葬，追封三代，廕其弟家珍锦衣卫佥事。
　　十三日，清兵攻顺庆。
　　安南入贡。
　　报李成楫之聘也。
　　十五日，大学士严起恒请开选邕城，受二十四土州贡赋，从之。
　　邕城属南宁，时陈邦傅守浔、柳二州，不能供亿，故有是请。
　　二十二日，清攻桂林，薄北门，督师何腾蛟击走之。腾蛟师攻榕江。
　　初，腾蛟自永宁至桂，滇镇胡一清亦统兵至桂，清人尚疑城虚，直抵桂北门，腾蛟督兵三面出，追杀三十里。清人北渡甘棠去。督师列营榕江，瞿式耜输饷百石，督师出关与留守相慰劳。
　　二十三日，甘州、兰州兵起。
　　晋荆江伯张先璧为侯。
　　督辅瞿式耜檄诸镇攻取全州。
　　督辅瞿式耜檄广西巡抚鲁可藻下梧州。
　　可藻衔自署。两广旧例，东抚称制，兼粤西；西抚称抚。式耜曰：方今武人多自署，抚军辄自命，贻远人笑。因代疏请改衔。
　　大学士周鼎瀚罢。
　　当武岗之乱，言官弹鼎瀚以附承胤入直。式耜司票拟，独不可；谓鼎瀚既系大臣，应听自谢免。
　　赐督辅瞿式耜银币、金图书。
　　篆曰「精忠贯日」。
　　清攻潼州、绵州。
　　以朱天麟为大学士、晏清为吏部尚书、张起为户科给事中、张凤翼以兵科掌翰林院、张佐辰掌文选司、童云骧为行人、潘骏观为职方郎中。
　　守制御史顾之俊亦随驾。
　　陈邦傅自请世守粤西，督辅瞿式耜奏止之。
　　闰月丙戌朔，皇子生，册为太子，颁万喜诏，大赦天下。
　　督辅瞿式耜进八箴。
　　式耜以经筵无讲官，无由闻得失，书八箴于扇进之。
　　十八日，荆江侯张先璧克靖州，遂克沅州。
　　清沅州道戴国士以沅州来归，先璧题授都御史，巡抚偏沅。
　　召四川巡抚毛芝瑞为吏部左侍郎，芝瑞旋卒。
　　初，芝瑞留。刘承胤谋立武岗，芝瑞力折之，几被害。走广东，病。逾年，渐剧；而所善黄嘉乡知养利州，以书迎之，遂移居万年城。至是，行在以吏部右侍郎召之。既拜命，遽卒。
　　五月乙丑朔，（日）有食之。
　　二十日，清陷潼州。
　　二十二日，清陷绵州。
　　二十七日，督师何腾蛟复全阳。
　　腾蛟奏捷疏，归之留守曰：为皇上以信臣、用臣者，式耜一人也。
　　陈友龙以奉天来归。
　　清援江西。
　　五月七日，清谭泰兵至石头日，其兵一路从饶州，一路从九江，一路从进贤并入围进宝、顺化二门。十七日，声桓等兵自赣州下，越二日，入城。先是，声桓命大厅宋弘宇以兵三万守南昌；十三日，战败谭泰兵于铁绵巷七里街（在德胜门外）。泰兵于二十三日接战，声桓败，守德胜、章江、广顺；王德仁守进贤、顺化、澹台。七月，清筑长围，二十以后，以浮桥栅断章江。
　　六月甲子朔，有流星入于箕尾。
　　督辅瞿式耜劳师全阳。
　　遣刑部侍郎刘远生入粤东劳师。
　　初，成栋表至，举朝欢呼。科臣张起请先遣方正大臣观其虚实，吏部侍郎吴贞毓拜命行。使还，力言成栋忠诚迎驾，初无虚伪，因请幸广。远生，秦人，久节钺，有威名，为成栋所重信；式耜请充此选。
　　督辅堵胤锡兵入常德、辰、沅。
　　清官程时登、余必跃逃。
　　清副将马进忠以兵来归，屯守芦溪。
　　进忠故流贼，号混十万。
　　官军复均州。
　　清官李鸣谦走脱。清官之守衡、永、宝庆、柳、郧者多遁。
　　是月，驾发南宁，幸浔州。
　　秋七月，晋陈邦傅庆国公，留守浔州兼守南宁等郡。
　　驾至浔州，适宫眷有疾，留数日。邦傅以扈从新功，擅札授官。始于庆国自札，继而部札，后则御札--亦曰钦札。钦札与吏、兵部不相涉。其银则分散，兵需及沿途赏赉取足于此。邦傅，浙人，原任广西总兵。隆武二年，挂征蛮将军印；永历改元，封思恩侯。庆国公陈邦傅请世守粤西，效黔国故事。阁臣朱天麟票拟，不允其请。
　　邦傅恚甚，令武康伯胡执恭至天麟舟中传语，云勋公欲将剑印掷公舟，令各营兵听公发付等语，词甚厉。天麟不为动。
　　佟养甲伏诛。
　　成栋遣养甲代祭兴陵，密令李□□□□□□成栋养子，本姓孙。
　　八月□□朔，驾幸端州（即肇庆），赐惠国公李成栋建元勳府第，以元胤为左都督。
　　式耜面奏，驾勿东：兴陵两载风尘，成栋令地方官备葺陵殿，巍然天寿，展谒毕，龙舟宜即返漓滩而上。成栋备法驾，进御用，严护卫甚威，具移山超海之力，非有所宜。但事权宜专，号令宜一。兹军功爵赏、文武署置决于成栋；若归之，朝廷徒虚拱。且楚、黔雄师百万，腾蛟翘首威灵。驾既东，军中将帅为皇上乐新复之地，成栋亦有邀驾之嫌，号令既远，则人心涣散。请上一见东诸（侯），俾瞻□天子音容，而为慰劳指属，然后责其尽意于东，刻期出师；一切决于外，不中扰也。式耜先后遣简讨蔡之俊、给事中蒙正发迎驾，上竟由梧入肇。式耜再疏言：前日粤东未复，上宜住桂以视楚。今日江、广反正，则宜住桂以出楚。事机所在，毫厘千里。吏部侍郎吴贞毓请上幸广城，式耜乃促远生入朝。远生见朝后，成栋适自欲还师，修行营，迓乘舆；上命远生诣广劳成栋。远生谓成栋曰：今乘舆驻北（？），爵赏征伐，人疑有私，不可不嫌。成栋然之，逐罢修行官，止遣官迎驾。盖远生承式耜意，欲驾返桂林也。
　　召大学士瞿式耜赴行在，式耜疏辞。
　　戊戌，督辅何腾蛟复衡州、永州，师次湘潭。
　　庚子，复宝庆。
　　张先璧、唐姚、陈友龙等所复。
　　以袁彭年为都察院左都御史，洪天擢为吏部侍郎，潘曾纬为大理寺正卿，李绮为提学副使。
　　从李元胤荐也。
　　补陈世杰翰林学士，吴以连验封司，李贞给事中，高赉明御史，王应华光禄卿，杨邦翰太仆卿，唐元楫职方司。
　　从元胤荐也。世杰等皆广人。
　　陞曹烨兵部尚书，耿献忠、毛毓祥通政使。
　　从洪天擢荐也。
　　大学士严起恒、王化澄、朱天麟、吏部尚书晏清、吏部侍郎吴贞毓、科臣吴其靁、洪士彭、雷得复、尹三聘、许兆进、张起等俱赴行在所。
　　副都御史刘湘客、礼部侍郎吴璟（即吴文瀛）、吏科给事中丁时魁、户科都给事中蒙正发、兵科都给事中金堡、礼科都给事中李用楫、文选司郎中施召征、光禄卿陆世廉、太仆卿马光仪、□司徐世仪等，皆赴行在所。
　　以上八则，见两粤新书，事多未核处。刘湘客撰瞿留守传，实未尝赴行在。
　　九月癸丑朔，有火星自东陨，有声。
　　清陷宝庆。
　　陈友龙复降。
　　冬十月壬午朔，惠国公李成栋入朝。
　　成栋五日一朝，时政无巨细，上悉委之。成栋亦必请旨后行。
　　督辅何腾蛟檄马进忠、李赤心会师取长沙。
　　南雄知府凌犀渠遇害潮州。
　　二十二日，清再陷常德。
　　左都督李元胤署吏部尚书。
　　元胤既杀佟养甲于德庆道上，威权愈赫。会其诞日，馈送称觞，远于冬杪。通政司疏陈乞官，日以千计；阁臣票拟，只有「着议具奏」四文。文选虽掌铨衡之权，空名而已。广省非从元胤转奉成栋札咨，不得擅为除授；桂林、平乐则瞿守为政，庆远、柳州则焦新典为政，浔、南、思、太则陈庆国为政。庆国先有降表至广，为成栋所鄙；承成栋旨，咸思击之。
　　洪雅兵乱。
　　是冬，洪雅镇汤国聘与团练花汉将、熊振生治兵相攻，洪雅之境无宁宇。
　　十一月□□朔，李成栋请出师南雄，与金声桓合攻赣州。
　　督辅何腾蛟遣兵复安化、醴陵、益阳、湘乡、攸县。
　　初三日，马进忠、李赤心兵至长沙。
　　清大同镇姜镶以大同内（？）。
　　二十六日，清吴三桂兵至保宁。
　　永国公曹志建驻永州。
　　十二月□□朔，李成栋师次南雄。
　　清扰长沙，李赤心大掠湘潭而遁。
　　三年（己丑）春初正月朔，驾在端州。
　　罗大学士朱天麟，召旧辅黄士俊、何吾驺入直。
　　科臣金堡等劾陈邦傅，邦傅疏请即用堡为监军，以观臣十万铁骑。十一日，大学士朱天麟票据有「金堡从来、朕亦未悉」之语。十二日早朝，科臣丁时魁等率科道十六人进丹墀，挂冠而出。上不得已，赐谕帖于李元胤，收回原旨；天麟即日放还田里，金堡、丁时魁等仍旧供职。时魁等又劾天麟结太监王坤，求陈邦傅特荐，得以入阁；又令其长子为御史、掌河南道，次子为中书、弟为行人。得旨，一门尽黜。
　　十九日，清再陷南昌，金声桓败没（一作二十九日）。
　　南昌有汤副总守进贤门，献城。王得仁被执，死之。姜曰广自经。
　　二十一日，清再陷湘潭，督师定兴侯何腾蛟被获不屈，死之。马进忠走靖州。
　　诸师望风奔渍，却地数百里。省会震撼，老幼窜走内外数十万不复举烟火。
　　清陷衡州。
　　二十八日，大学士黄士俊、何吾驺乞罢，许之。
　　严起恒、王化澄同入阁办事。
　　诏敕中书张立光，崑山张鲁传之子。陈邦傅致金珠，祈改敕中一字。因去秋驾过浔州，邦傅留守浔州如瞿相例，中书写敕，遂以世字易居字。科道疏论，立光拟罪。
　　袁彭年求入相，不得；上疏云：倘臣旧年以三千铁骑西来，今日君臣安在？上持其章示群臣，举朝大骇。
　　时肇庆有「假山五虎图」，谓元胤以贾冒李也。元胤本姓孙，又姓贾。五虎者，为总宪袁彭年为虎（头）、（吏科）丁时魁为虎尾，户科蒙正发为虎脚。兵科金堡，浙人，隆武初，为延平知府，疏激上杀同乡尹文烨、施琥二人。人畏之，号为虎爪。副都刘湘客，陕西布衣，来自瞿相，又为成栋同乡，号为虎皮（见南粤新书）。
　　二十八日，定随侯赵荣贵战没龙安柏■〈田谷〉口（随一作远）。
　　二月□□朔，张先璧率水陆兵数万攻辰州，不克。
　　初五日，清入抚州，次日破建昌。
　　初九日，乐安县杀姚大使。
　　二十五日，破蠡县。
　　陷长沙。
　　破嵊县。
　　晦日，赖熊等廷阳（？）。
　　是月，清陷信丰，惠国公李成栋殁于陈。
　　正月，成栋踰岭攻赣州，适金声桓战不利，全师退去，成栋势单。清将高进库乘机拒战，成栋复不利；退至信丰，兵溃不可制。成栋亲为断后，乘马渡河，负饥甲，马不胜水溺，成栋遂卒。时中军杜永和代领其众，清兵复追败之。兵部侍郎张调鼎、监军道姚生文，为乱兵所杀。
　　三月初七日，行在得督师何腾蛟、惠国公李成栋败报。
　　方中湘之报陷也，羽檄达行在，公卿震骇，会集政事堂议所以代定兴侯者。佥曰：惟留守公望尊德钜，足以折制诸将。议欲举大事、招讨湖南北，莫留守公宜。奏上，上曰：俞。惟留守式耜作朕柱石，朕悉其才。是必能为朕任阃外，释北顾忧者。于是赐式耜彤弓、铁钺，特遣郎官一员捧诏，诏式耜从此沅、湘、永、宝、鄂、岳上下三军之任行间者，皆得生杀予夺惟命。式耜辞不获，乃戒期誓众，建元帅旗鼓，申号令。亲出入行间，令且环师全、永，跳荡捷击，刻日可献俘馘。
　　初八日，兵至湘潭。
　　夏四月初三日，清再陷宝庆。
　　初五日，太白入月。
　　初八日，■〈犂，牜代禾〉虏伯孙守法败没于兴安。
　　没于药箭寨。
　　十四日，故科臣沈迅自焚于莱阳。
　　二十六日，虏破长山。
　　孙可望据云南，自疏求封秦王，不允；以安东封之。可望不受。
　　可望遣龚彝之弟鼎献南金三十两、名马四匹，求封亲王名号。金堡以祖制无有，阻之。广西南宁府与滇之广南府接壤，龚彝乘书有「不允即杀出」等语。陈邦傅大惧，即具疏为可望请封秦王。大学士严起恒以为不可，止封安东王。可望因拒命。未几，可望密遣人击起恒于邓州之滨，几殆。
　　五月□□朔，以兵部侍郎张同敞总督湖广军务。
　　授瞿昌文中书舍人。
　　昌文，式耜孙也；自海至。
　　督师堵胤锡辞朝，旋病卒于浔州。
　　胤锡将滇南，过宜章，图入粤东；因割据者强触相凌，乃不果行。遂以偏师会曹志建于永明，孤军无援，遂为所制。兵将瓦解，胤锡单骑夜遁走，间道觐阙。至浔阳，卒。
　　刘湘客曰：胤锡移瞿公书云：上有密敕云：东人握君子掌，一朝不戒，生劫入舟，朕不复有中土之望；唯卿与瞿先生图之。瞿公得书，大惊。知斯语非出上意，卤簿诸臣欲外镇与东诸侯衅，则从中可揽权，故诡为上敕，使胤锡闻于诸镇。上方跸东，鼓厉征讨，讵意内外生衅；书四年朝事始末致胤锡：我辈不力视封疆，听人皋牢而启衅，非社稷之福也。忠贞营勳国公高必正诸勳，咸伟其议。
　　六月□□朔，左都御史袁彭年以忧去。
　　自五月乙亥雨，至十六月（？）乙丑大水寒。
　　秋七月□□朔，遣内侍持敕奖南雄守将闫可义、杜永和。
　　副将杨大甫与李元胤不协，先烧营东下。南雄单弱，可义断指自誓，军心始固。
　　十四日，杨展破遂宁，旋溃回嘉州。
　　永州再陷，兴宁侯何一青退守榕江，督辅瞿式耜檄一青出兵屯全州。
　　召廷臣集议于慈宁宫，发东饷万两。
　　八月□□朔。
　　初八日，以督辅瞿式耜生日，遣官赐金币。
　　八月，姜镶败没于大同。
　　袁韬、武大定等诱杀杨展，遂据嘉眉。
　　明年春，葛佐明倚九溪之险，纠众与袁、武相拒，期年始定。
　　是秋，清帅尚可喜攻陷潮州。
　　大学士郭之奇、礼科都给事中郭朝荐相传殉节。
　　冬十月，赠何腾蛟中湘王、李成栋宁夏王、金声桓南昌伯，设坛祭之。
　　大学士王化澄致仕，严起恒入直。
　　自黄士俊、何吾驺去位，有疏未拜而先商票拟；落旨不符，则与化澄相仇。故化澄罢去；惟起恒耐之，故得独相。
　　十一月□□朔，德化王被获，遇害。
　　郑芝鹏踞石榴城，清兵至，随遁去。刘中藻在福宁，势穷自缢，福建尽失。唯延、漳、汀三郡界连江西，而延平所属皆处万山中；清兵既去，德化王慈烨踞将军寨，先陷大田，继破龙溪，攻顺昌、将乐。十一月，清兵复陷之。王被获，兵部尚书罗南生等降。
　　十六日，清入□□州，巡抚郑爱阵殁于燕子窝。
　　副将陈胜、彭昌、高胜、谈玉等战于白虎关，俱被获死。
　　十一月十二日，兴宁侯何一青率粤兵数万攻永州不克，退入山。
　　曹志建复永州。
　　并复桂阳，擒清官李亨
　　潮州守备郝尚文降清。
　　孙可望大掠贵州，杀富顺王平鼎。
　　是岁，封李建捷安肃伯。
　　建捷，北直真定人，成栋养子。从信丰归，守广州。
　　四年（庚寅）春正月，驾在端州。
　　清陷南雄，屠之。闫可义力战而死，杜永和以余兵守清远峡。
　　初六日，清陷韶州。
　　宝丰伯罗成耀预遁。
　　赐李元胤复姓为孙。
　　上以成栋死难，晋元胤车骑将军，封南阳伯。元胤力辞，诏固不许，乃勉受车骑印，而章疏多不改元衔。去冬清以精骑破南雄，韶镇罗成耀弃城走，元胤声其罪，与苍梧弃督师镇杨大用咸伏诛，人咸服其纪律。时督广州杜永和退走海外，保琼州。
　　初七日，复以王化澄为大学士。
　　初九，驾发端州。十三日，命李元胤留守。
　　上闻韶镇罗成耀遁去，遂戒舟西上。
　　驾至德庆。
　　二月□□朔，驾至梧州。
　　戎政刘远生奏，目请行守清远峡。给事中金堡奏留驾，争之不得。适大学士瞿式耜疏至，言粤东难得易失，且韶去肇数百里，强弩乘城，坚营固守，亦可得勤王兵至；何乃朝闻警而夕登舟？疏再上，而跸移德庆、向梧州矣。
　　下给事中丁时魁、金堡、蒙正发、詹事侍郎刘湘客诏狱。
　　从御史程源奏也。大学士瞿式耜七疏救金堡等。时上至梧州，百官请修行台。上欲以舟为家，有旨命陈邦傅统兵护驾，马吉翔护三宫舟先行。五虎失势，报仇者群起。独袁彭年以忧去，得免；时魁等奉旨逮问于梧州，照厂卫故事，榜掠招赂以数十万计，尽以充饷。拷讯时，惟堡大呼二祖、列宗，余则乞哀殊甚。
　　十五日，清攻奉天，总督刘禄、监军御史毛养登战死，马进忠走靖州。
　　二十六日，清攻广州。
　　清陷惠州。
　　惠州总兵黄应杰、道臣李士琏、知府林宗京等以惠州降清，并执赵王由棪以献。
　　三月二十四日，清破永州铁柱关。次日，破龙虎关，总兵向与高、姚得仁阵殁。永国公曹志建奔灌阳。
　　二十八日，朱敕发内阁榜袁彭年、金堡、丁时魁、刘湘客、蒙正发等罪于朝堂，追赃遣戍，以昭法纪。
　　夏四月□□朔，再行考选。
　　朱士焜考选第一（常州靖江县人），补吏科给事中，以代丁时魁。补童云骧御史、潘骏观职方主事。云骧谢恩时，伏地不能起，殒于御舟。
　　初八日，清至黔阳。
　　二十日，王光恩驻巫、夔间，行屯政。
　　清兵至柳州兴宁县，巡抚黄顺祖、总兵林国瑞战死，其众二千人被屠。
　　二十四日，兴国侯李赤心擒永州清官李茂祖、余世忠送行在，诛之。
　　茂祖，陕西布政，署巡抚事；世忠，乃镇将也。
　　六月□□朔，清入清远峡。
　　清远参将郦文龙、东莞总兵张道瀛、参将张善、南雄副将覃养志等俱降。
　　秋七月□□朔，湖南巡抚□□、总兵白文明自郴、桂出降于孔有德。
　　八月十五日，御舟泊系龙舟（在梧州之东）。
　　自春至秋，王、严二相随驾，逍遥河上。有民谣云：汉宫秋也，昭阳愁也（起恒字秋冶，化澄字昭阳）。上与太后、三宫，置酒楼船，箫鼓于梧州系龙洲之上下。起恒手书「水殿」二字，挂小牌于御舟前。上饮至中宵，不乐而罢，以清远峡及惠、莞间有败报也。
　　九月，清破灌阳，知县李遇升被获死。
　　曹志建奔恭城。
　　冬十月□□朔，日有食之。
　　上不怡，严起恒疏请修省。
　　大学士瞿式耜遣其孙昌文入觐于梧州，授昌文翰林院简讨。
　　十一月，驾幸藤县，陈邦傅自浔江迎驾。
　　初二日，清陷广州，屠之。
　　李元胤携重赀入广州，城中人亦婴城自守；男子上城，妇女馈饷。清兵环围城外，自八月至十一月。初二日五鼓，北门观音山扎云梯，遂入城。城中惊惶相蹂践。炮铳相击，城门筑塞难开，百万人民尽死于内。杜永和自清远败后，退还端州尚有兵万人，知不能守，遂奔恩、平、高、电，以扼高、雷、廉。上与太后、三宫移舟西上，至藤县，遂分为两。陈邦傅自浔州来迎驾，诸臣与之合者皆往右江，不合者则入容县沟，赴北流、陆州、高化境。兵多散败，肆行劫掠，户部尚书吴贞毓失一妾，刑部尚书毛毓祥孑身遁。闻上往南宁向交趾及二十四土州为援，相随有王化澄、严起恒、马吉翔、庞天寿等。陈邦傅尚据浔江为殿后，其兵尚万余。
　　初三日，清孔有德入全州。
　　卫国公胡一清撤守榕江兵。
　　初四日，孔有德犯兴安。
　　四日，有德兵至兴安。次日辰刻，大举入岩关。开国公赵印选、卫国公胡一清、宁远伯王永祚俱以分饷入桂，榕江空壁。武陵侯杨国栋、宁武伯马养麟方驰出小路，军榕江，兵未战而回，请发使趣印选。印选已出城，城中大乱，沿道驱掠。式耜令戢之不得，城中溃兵各鸟兽散，一清、永祚从城外去。式耜衣冠危坐署中，适总督张同敞自灵州回，过东江不入，泅水过江入桂林，愿与式耜同殉国。
　　初六日，孔有德破桂林。
　　刘湘客作初五日，用历异也。
　　清江王及其世子，长史李□□，被获不屈死。
　　留守大学士瞿式耜、兵部侍郎张同敞被执不屈，羁于别室。
　　大学士王化澄（？）、户部尚书董天阅、广西布政朱□俱降于清。
　　桂林、平乐、全州、□□、东安、永宁、临桂、灵川、兴安、义昭、平宁、灌阳、永福、恭城、阳朔、荔浦、修仁、富川、平乐等十七州县俱陷。
　　闰十一月十七日，留守大学士瞿式耜、兵部尚书张同敞死之。
　　刘湘客曰：瞿公执去见有德，公云：事已至此，一死足矣，夫复何言！有德雅重公，安于别所，防卫严而不失礼焉。公赋诗，与张公赓和。逻卒得公与胡一清书，知公死心社稷而志未灰也。十七日辰刻，请公出。公笑谓张公曰：我二人多活了四十日，今日事毕矣。张公亦谓曰：今日得死所矣。遂南面，被害。十六日之夕、十七日之辰，雷霆冬发，远近皆曰：征在公也。瞿公绝命诗云：从容待死与城亡，千古忠臣自主（主张；三百年来）恩泽久，头丝犹带满天香。时给事中金堡已为僧，（上书）有德请葬二公，遂瘗北门园。
　　十二月，驾幸南宁，入土州。朱天麟、严起恒、王化澄、马吉翔、庞天寿等俱从行。
　　擢兵科给事中张起为副都御史，巡抚南宁。
　　南阳伯孙元胤被获于钦州，赴广州。
　　五日之内，两广连陷。驾离梧州，为陈邦傅所劫，百官星散。元胤身率散卒护跸憩南宁，身至南海檄旧旅。至钦州，为士兵王胜常所劫，械送广州。见有德，不屈膝。有德不遽杀，留之以招杜永和。
　　是冬，高、李二将率众数千渡滤，自黎州出掠嘉眉。
　　五年（辛卯）春正月朔，驾在南宁。寻幸安隆州。
　　二月十五日，清陷梧州及苍梧、藤县。
　　二十五日，清陷柳州及象平、马平。
　　三月，端州、罗定州降于清。
　　清陷高州。
　　高州提督李明忠兵溃■〈山于〉口，清兵追至电白县，明忠预遁，清遂陷高州。道臣郭光祖、吴人龙、知县文振义、副将王邦友等俱降清。
　　新泰伯镇守潮州总兵郝尚文、潮州道沈时、知府王朝鼎俱降于清。
　　尚文寻内附。
　　夏五月，秦王孙可望遣将贺九仪、总兵常荣将兵至南宁护驾，并请移跸云南。
　　上亟召随从诸臣议之，时阁臣吴贞毓、御史王光廷、徐极等劝驾幸钦州，依李元胤。阁臣朱天麟力请幸滇，言元胤屡败之余，众不满千，栖依海滨，其不足恃明矣；云南山川险阻，雄师百万，北通川峡、南控荆楚，亟宜移跸，以坚可望推戴之心，以慰中外臣民之望。吴贞毓、魏光廷等坚执不可，遂寝其议。
　　秋八月，庆国公陈邦傅与其子文水伯陈曾禹遣将至梧州，降于孔有德。
　　浔州总兵李时、方有声、副总兵邓景、监军道杨兆文、浔州知府何允中俱降于清。
　　陈邦傅杀宣国公焦琏。
　　琏与邦傅有儿女戚，邦傅说降，不屈，遂为所诱杀。又宁端伯茅守宪为邦傅所胁，缴印降。守宪寻悔恨，遂卒。
　　冬十月，抚南□刘文秀率兵五万攻保宁，不克。
　　文秀自滇入蜀，与袁韬、武大定等相拒数月。
　　十四日，靖南侯于大海率兵于荆州降于清。
　　大海初据夔州之巫阳，为孙可望所败，故降。
　　定川侯李占春被执。
　　占春伪降，即为僧遁去。寻复被执。
　　是岁，永州诸生邓光远不屈死之。
　　孙可望杀大学士杨畏知。
　　畏知，故金沧道也；永历改元，擢部院。是年入觐安隆，晋大学士。还滇，可望忌而杀之。
　　●行在阳秋（下）
　　六年（壬辰）正月朔，驾在安隆州。
　　二月二十五日，吴三桂破嘉定州，总兵白文选预遁。
　　清耿继茂兵入钦州，开国公赵印选预遁。
　　杜永和守琼州降清。
　　三月初八日，湖北昼晦，大风扬沙，至持烛而行。
　　官军复沅州，又复平遂卫、蓝田县。
　　清破佛图关，遂陷重庆。
　　夏四月二十日，清入叙州，总兵王俊臣、白文选退守永宁。
　　故四川提学任佩弦降于吴三佳。
　　十一日，德州雨雹，大者如瓜，杀三人，沈漕舟一。
　　十三日，清杀南阳伯孙元胤、安肃伯李建捷。
　　元胤闻杜永和之降，恸哭三日夜；清遂杀之，投尸江中。时前锋将周彩、安肃伯李建捷，亦成栋养子，与元胤义兄弟也。建捷尝从杜永和先登，广州败，走苍梧，与元胤同护跸，亦随海内。钦州作难，已登舟出海，闻元胤被执，遂愿与同死。
　　十八日，官军复靖州，擒斩清总兵杨国勋。
　　二十一日，孙可望自靖州率兵众攻湖南。清帅沈永忠遣张国柱御战，可望击败之。
　　六月，荆江侯张先璧朝行在，封玩国公。
　　晋马进忠鄂国公。
　　吴三桂破石泉县，巡抚詹天颜及曹湛等俱被获。
　　天颜，福建人。
　　秋七月庚午朔，复宝庆。
　　初四日，安西王李定国、平东王孙可望复桂林，孔有德、陈邦傅、曾盛、祖秘希、孔承先、孙龙、孙延世、董英、袁道先等伏诛。
　　可望自行在出宝、沅，定国偏师轻骑扼有德于桂林，旬日下数十城，有德自刎。已获其幼子，置军中；至十三年己亥春，杀之。
　　十一日庚辰，黄雾四塞。
　　复永州。
　　擒斩清纪国相、邓胤昌、姚杰等数十人。
　　八月十六日，复夷陵。
　　十八日，建极殿大学士朱天麟卒于广南府，予祭葬，廕一子中书舍人，谥文靖。
　　孙可望败清于靖州。
　　可望驻长沙善安县。
　　博兴侯张月降于清。
　　九月，清再陷梧州。
　　杜永和、张月执提督李明忠降于清。
　　诏授文日章为攸县知县。
　　吴三桂兵至龙安边堡。
　　冬十月，抚南王刘文秀攻保宁，不克。
　　文秀自绵州出攻保宁；十日，吴三桂至，文秀撤围退。
　　十一月十三日，官军复衡州，擒清辰州总兵徐勇及刘升祚等。
　　十九日，清兵至湘潭，马进忠退守宝处。
　　二十三日，清再陷衡州。
　　总兵马□败死。
　　十二月初五日，清陷藤县，总兵罗超战殁；再陷贺县。
　　二十九日，清兵入平乐县，彭俊阵殁。
　　是岁，封莫宗文安仁伯。
　　七年（癸巳）春正月□□朔，驾在安隆州。
　　二月，李定国、马进忠兵入永州。
　　二十八日，永州陷，李定国走龙虎关。
　　孙可望驻靖州、总兵冯壮力驻奉天。
　　清帅耿继茂破廉州，道臣王道光被执死。
　　道光，江西庚午举人，初任云南太和知县。
　　三月，武陵侯杨国栋、安仁伯莫宗文攻常德，不克。
　　十七日，孙可望御清兵于周家堡，败回宝庆。
　　安西王李定国败于肇庆，退驻柳州。
　　夏四月，郝尚文复以潮州内附，斩清知府薛信辰。
　　五月，封杨时清征定侯。
　　六月初四日，潮阳再陷。
　　闰月初九日，安西王李定国出师广州，攻肇庆。
　　二十六日，总兵周金汤攻复遂溪，降其守将陈琪。
　　秋七月，李定国复化州、吴川、信宜、石城，定国以施尚义守化州。
　　初九日，李定国离肇庆。
　　十三日，李定国遣兵入贺县、乐平。
　　二十一日，李定国率兵二万攻围广西贼，不克。
　　定国围七昼夜，清兵自奉天至，定国解围。
　　总兵王之邦、卜宁、张盖阵殁于阳朔。
　　叛将赵文贵执四川道孙胤干至保宁，献于清。
　　孙可望驻奉天。
　　李定国兵擒斩清广西巡抚王荃可。
　　八月初五日，石城、遂溪陷。
　　化州陷。
　　九月十四日，潮州再陷，新泰侯郝尚文父子投井死，潮州道李兆京被获死。
　　以王安邦内应也。尚文（一作尚久），以功历升总兵，守潮州。清兵至，以城降附。戊（子）岁，李成栋内附，尚文复正朔，诏以为将军，仍驻潮州。李败，复降清为潮州总兵。寻加衔，管水师。中疑，不肯越省城。癸巳，复奉正朔，自称复明将军。挟诸乡绅入城，尽反清所署官属，愿从者仍与原衔，不愿者拘留之，唯教官以下听。下各邑追印，多挟印去，空城以待。惟龙溪知县焦某，举城归之。至是，清以重兵压之，尚文父子投井死（一曰自缢死）。
　　冬十月，清师尚可喜陷吴川县。
　　陈彝典、陈其策被杀。
　　十一月二十日，清督祖泽远援郧阳。
　　十二月十三日，清破郴州桂东县黄蜡潭，巡抚朱俊臣陷阵死，总兵罗念等降。
　　是岁，官军擒斩清广西右江道参议金汉葸，乐平知府尹明廷、广西副将温如珍降清。
　　八年（甲午）春正月□□朔，驾在安隆府。以吴贞毓为大学士。
　　孙可望驻靖州。
　　二月，安西王李定国帅兵入高州，张月来归。
　　夏四月初十日，李定国兵至雷、廉，遣将攻复罗定、新兴、石城、电白、阳江、阳春等县。
　　六月，李定国遣将攻梧州，不克。
　　官军擒斩清湖广湖北道右参议刘鼎祚、辰州知府王仕■〈王已〉。
　　秋七月，遣内臣至厦门岛，册封朱成功为延平王。
　　二十六日，平远再陷。
　　冬十月初三日，官军攻围广州。
　　十一月，诏改安隆州为府，改都康、万承、安平、龙安诸州为府。
　　十二月□□朔，延平王克复漳州。
　　初六日，李定国攻新会县。
　　十四日，清援广州，官军解围。
　　十六日，李定国攻肇庆不克，还广西。
　　南宁巡抚张起致仕。
　　起与孙可望标将贺九仪不和故也。
　　是岁，予大学士吴贞毓自尽，杀张■〈金鼎〉十余人。
　　诏曰：朕以眇躬，缵兹危绪，上承祖宗，下临臣庶。阅今八载，险阻备尝，朝夕焦劳，罔有攸济。自武衡肇梧以至邕新，播迁不定。兹冬濑湍，仓卒西巡，苗截于前，虏追于后。赖秦王严兵迎扈，得以出险；定跸安隆，获有宁宇。数月间，捷音叠至；西蜀三湘以及八桂，洊归版图。忆昔封拜者，累累若若，类皆身图自极，任事竟无一人。惟秦王力任安攘，毘于一人。二年以来，渐有成绪，朕实赖之。乃有罪臣吴贞毓、张■〈金鼎〉、张福禄、全为国、徐极、郑光元、蔡宿、赵赓禹、周允吉、易士佳、杨钟、任斗枢、朱东旦、李颀、蒋干昌、朱议、李元开、胡士瑞，包藏祸心，内外连结，盗宝矫敕，擅行封赏，贻祸封疆。赖祖宗之灵，奸谋发觉，随命朝廷审鞫，除赐辅臣吴贞毓死外，其张■〈金鼎〉、张福禄等同谋不法，蒙蔽朝廷，无分首从，宜加伏诛。朕以频年患难，扈从无几，故驭下之法，时从宽厚，以至奸回自用，盗出掖廷；朕德不明，深自刻责。此后凡大小臣工，各宜洗涤，廉法共守，以待升平。
　　附孙可望奏：为行在诸奸矫敕盗宝，擅行封爵，大为骇异。随奉皇上赐书，将诸奸正法，仰见干纲独揽，离炤无私。首恶吴贞毓、张■〈金鼎〉、张福禄也，为从者徐极、蔡宿等也；皇上立寘重典，以彰国法矣。盖李颀，臣弟也，剿虏失律，法自难宽。方责图功以赎前罪，而敢盗宝行封，是臣议罚诸奸，反以为应赏矣。且臣所部诸将士，比年来艰难百战，应赏应罚，惟臣得以专之。故名器宜重，早已具疏付扬畏知奏明。即畏知之服上刑，亦以晋中枢、旋晋内阁之故。原疏具在，可复阅也。因忆两粤并陷时，驾跸南陵，国步既已穷蹙。加之叛爵焚劫于内、虏首弯弓于外，大势岌岌。卒令駾喙潜迹，宴然无恙，不谓非贺九义等遵王朝令星驰入卫之力也。又忆濑湍移跸时，危同累卵，诸奸恶力阻幸黔，坚追随元胤败死。使果幸防城，则误主之罪，寸砾遂足赎乎？兹跸安龙三年矣，才获宁宇，又起风波；岂有一防城、一元胤可以再陷圣躬手？臣累世力农，未叨一命之荣、升斗之禄，亦非原无位号不能自雄者也。沙定洲以云南叛，臣灭定洲而有之，又非无屯兵难于进攻退守者也。总缘孤愤激烈，冀留芳名于万古耳。即秦王之宠命，初意岂能觊此哉！故杨畏如之齎奏疏中有云：今之奏请，为联合恢剿之意，原非有意以求封爵也。臣关西布衣，据弹丸以供驻跸，愿皇上卧薪尝胆，毋忘濑湍之危。如皇上以安隆僻隅，钱粮不敷，欲移幸外地，唯听睿断。自当备办夫马钱粮，护送驾行，断不敢阻，以蒙要挟之名。
　　前南宁知府顾祖奎卒。
　　祖奎，吴江人，祝发为僧，卒于肇庆之白云寺。
　　九年（乙未）正月□□朔，驾在安隆府。
　　二月，孙可望驻贵州，以部将朱养恩守南陵。
　　安西王李定国自宾州入南宁。
　　抚南王刘文秀驻川南。
　　三月二十九日，昭平陷。
　　属平乐。倪志伦、欧光大、袁启秘、徐麟俱降清。
　　夏四月二十六日，李定国兵败。
　　标将王成、张士禄、岭西道陆士瑞、□道李升、东安知县罗大经俱降清。
　　五月二十三日，刘文秀、马进忠与武大定等攻常德，不克。
　　冬十月，蜀镇胥登荣降于吴三桂。
　　一作胥发荣，明年正月降。
　　十年（丙申）春正月□□朔，驾在安隆府。
　　夏四月，安西王李定国迎驾入云南。
　　定国兵至□州，诡为清兵战败。孙可望部将关有才之兵遂奉诏入安隆州，执可望家属以去。
　　六月，浔、南、恩、恭俱降清。
　　秋七月，义宁伯龙韬驻柳州。
　　韬与李定国为应援，旋被获死。
　　十八日，延平王攻福京。
　　九月十九日，清入辰州。
　　冬十月，夔州巡抚邓希明、总兵张元凯降于吴三桂。
　　希明，自献贼乱后，与元凯同屯垦开县。入觐安隆，授官。
　　十一年（丁酉）春正月□□朔，驾驻滇都。
　　进李定国为晋王。
　　秋九月，秦王孙可望谋叛，移师犯滇；晋王李定国、蜀王刘文秀奉命讨之。师次曲靖府，十九日战于交水，可望奔溃。
　　二十一日，叛藩孙可望遣贼将张胜间道袭滇，中书科中书舍人朱斗垣遇贼不屈，死之。
　　先是，可望谋逆，其部将白文选将所属来归。上嘉之，封文选为巩昌王；遣尚宝司杨桢干、中书朱斗垣賫敕往曲靖军中，途遇贼兵，遂为所害。
　　二十二日，晋王李定国班师援滇，击张胜于浑水塘，擒之，斩于市。
　　保国公王尚礼卒于滇中。
　　以马吉祥为大学士、李国为司礼监。
　　进抚南王刘文秀为蜀王。
　　是年，文秀遣总兵王俊臣、姚之贞等统兵三万人攻保宁，为吴三桂所败。俊臣、之贞俱死，丧卒千余。
　　万翱、彭万夫、李春秀等降于清。
　　翱，原任兵部尚书，万夫，为某官，春秀，举人，降于清偏沅巡抚袁廓宇。
　　冬十一月十五日，孙可望降于清。
　　可望为定国所败，率家卒数千人，诣保庆，降于清，封可望为义王。后随出猎，被射死。初，可望部将桑某者降归定国，故可望穷蹙，奔降。桑某后为清兵获，械至北京。入见，桑慷慨自□□释之。
　　十二月，清兵攻云、贵。
　　泗城州士官岑继禄降清，为向导，引清兵从间道直抵安隆。时晋王李定国守盘江，闻报，自统精兵三万人倍道趋战，我师败绩。
　　十二年（戊戌）春正月□□朔，驾在滇都。
　　二月，原任总兵邓凯朝行在。
　　凯，江西吉安人。初，同杨廷麟、刘同升、万元吉，龚棻等奉隆武正朔，起兵江西。其父某，死国事。
　　夏四月，官军克横州。
　　秋八月十七日，延平王克复台州。
　　授邓凯为随扈总兵，守大明门。
　　是年冬十月初七日，上遣内臣李崇贵召凯入朝。上曰：尔忠义老成，可即随护东宫。赐银一百两，赐银鼎杯一只。
　　冬十二月十五日，驾离滇都，传幸永昌。
　　新津侯谭宏、仁寿侯谭毅、总兵谭宪、谭大图俱降于清。
　　文臣方峙等同降。
　　巩昌王白文选以兵二万人守贵州七星关，败于清。
　　曲靖知府盖世禄降于清。
　　世禄，贵州毕节卫选贡生也。
　　十三年（己亥）春正月□□朔。
　　初三日，清兵入滇都。
　　提督总兵刘之扶、许大元、总兵王宗臣、王有德、刘将朱文彩、朱文盛、提学道徐心箴、光禄寺少卿管云南、分巡洱海道黄复生等俱降于清。复生仍管洱海道，心箴署临沅道。
　　初四日，驾幸永昌。
　　吴兵已入贵州，上在云南仓卒闻报，群臣束手无措。太仆寺正卿辜延泰（仁寿人）请驾即日幸蜀，开荒屯练，以图便利。上意未决，晋府中书金公祉（云南人）极言入蜀不利。是时，文武臣僚，滇人居多，皆思保妻子，弗欲迁；劝上寝之。吴兵分道前进，一从火洪、龙元、安龙入，一目率诸将从乌蒙人。上闻警，卒起行，先生至永昌（？）。
　　沅江知府那焘起兵战败，登楼自焚。父子、夫妇，阖门皆殉义死。
　　泰安伯窦民望力战不克，死之。
　　时晋王兵驻磨盘嘴，先遣大定营泰安伯窦民望领步兵三百人前行。与吴兵遇，民望誓将士为殊死战，自持■〈雨上只下〉刀杀吴骑将数十员、骑步兵三十余人，益畏缩欲退。是夜，民望复谋文胜捷击吴军；将行，为小子所泄。吴知之，别遁得免。明日，民望复殊战死，三百人且尽，尚存一小子奔吴营降。吴询知民望，令枪炮齐发。民望受数百枪弹，从胁穿透，战如故，持刀溃围走，寻上所在；行三十里，血涌仆地死。吴遂整兵前进。
　　晋王李定国退入交趾。
　　闰月十八日，驾幸腾越州。二十日，遂行，以靳统武为护驾总兵。
　　其兵即孙可望之众也。二十一日，统武窜去。
　　二十八日，驾入缅关，缅人来迎。
　　二十九日，驾留蛮莫。次日遂行。
　　初，上在永昌，大学士马吉翔、编修贵州涂敷功、吏部左侍郎四川邓士廉、大理寺正卿齐环、沐国公天波、左卫将军四川徐凤翽等二百余员及宗口二十余人不俟大军齐发，先入缅界。
　　是月，雅州伯高承恩及诸土司据兵守境。
　　二月□□朔，文武诸臣自腾越齐罪缅境。
　　初四日，马吉翔、李国弃太后、东宫，先奔井梗。
　　初五日，巩昌王白文选遣兵至■〈口垔〉哇城迎驾，不值而去。
　　礼部侍郎潘琪卒。
　　十七日，清兵入永昌腾越州。
　　十八日，驾幸井梗。是晚，文武诸臣会于御舟前，议遣总兵邓凯、行人司任国玺使缅；马吉翔止之。
　　吉翔恐二臣先行，言其过也。
　　二十八日，遣马雄飞、邬昌琦使缅。
　　缅王请大臣过河相议，乃遣二臣。惟通事传说皆神宗时事；所去敕书，彼出神宗敕相对，分寸不符，疑以为伪。出沐国公印相对，乃信。缅因神宗二十二年因乱来滇请救，本朝不允，遂绝贡。
　　三月，通政司朱蕴金、总兵姜承德自缢死，总兵潘世荣降于缅。
　　沐国公天波、绥宁伯蒲缨、晋王总兵王启隆等集于大树下，天波曰：缅酋待我日疏，可就此处走护勒撒、孟良等处为善。吉翔与李定国有约，力阻之。十七日，陆行者到■〈口垔〉哇对河，离城五、六里而营。缅酋疑我图其国，发兵围之；有波伤者，余各星散。晋王总兵潘世荣即降于缅，通政朱蕴金、吉翔中军姜承德各缢死。
　　夏四月，马吉翔举锦衣卫丁调鼎、考功司杨生芳使缅国。
　　二十六日，大理寺卿徐环卒。
　　安隆所总兵周文隆降于清。
　　文龙，自田州遣弁赴肇庆纳降。
　　光禄寺少卿卢桂生降于清，吴三桂授大理府知府。
　　时晋王遣应奇说桂生归正，应奇被执送吴三桂，杀之（？）。
　　五月初四日，缅王遣官以龙舟迎驾。
　　初五日，驾离井梗。
　　初八日，缅王羁驾于孟坑城外（地居者梗）。
　　缅王接驾，见中国男女财帛，心利之，欲图害上。遂谋奉驾，安置孟坑城外；四面皆海，人不得通。初七日，驾至哇哇城对河，结营。初八日，进者梗，即前陆行者所札地也。构草房十大间，上居依然以竹为城，每日百余兵守护。
　　初九日，缅人进贡，上优赐之。
　　相传缅妇每日贸易如市，诸大臣皆短衣跣足，混入缅妇贸易，据地杂坐谈笑。缅官乃曰：天朝大臣，如此规矩，安得不亡！
　　行人司任国玺请设厂卫。
　　十六日，仪制司□□朱冲卒。
　　江西宗室。
　　以使缅功，杨生芳文选司郎中，加丁调鼎五级。
　　敕缅隘官截止追驾官军。
　　马吉翔与缅隘官敕一道，内云：朕已航闽，复有一切官兵，都与截杀。
　　六月，安德侯狄三品执冯双礼献于清，授抒城侯。
　　三品，云南建昌总兵；双礼，已封郡王。
　　二十一日，安南臣武公姿降于清。
　　武公姿，官宗国公。遣人至云南，献降表。
　　二十二日，延平王舟师克镇江，围南京。旋退入海，总兵甘辉等死之。
　　高承恩为其弟承裔所杀。
　　部将争立，自相攻击。
　　清陷马湖、叙州，□□伯提督总兵陈希贤等降。
　　郧中郝永忠等固守。
　　秋七月，清陷成都，总兵赵友鄢等降，御史庞之泳、主事贺奇俱缴印降。
　　清遣川南道高毓苔招降原任四川巡抚万任。
　　八月，滇国公沐天波使缅甸，入其城。
　　缅俗以八月十五日各蛮来贡，欲张大声势。天波至彼，令跣足以缅臣礼见。天波不得已，从之。归而泣告于众曰：我故屈者，为保全皇上计耳。礼部杨在、行人任国玺各疏劾天波屈节于缅夷，疏留中。
　　上不豫。
　　以患足故。
　　九月，缅人进稻谷。
　　缅进稻谷，给各窘迫者。吉翔据为己物，私其所爱者。邓凯不平，于朝内大骂之。时有吴永爵者，乃吉翔之旗鼓，仆凯于地，损一足。
　　光泽王俨铁、大学士郭之琦、总兵杨祥被获不屈，死之。
　　时云南既陷，之琦等避入交趾。交夷惧，缚送广西，被害。之奇绝命诗云：十载艰虞为主恩，居夷避世两堪论；一声平地氛尘满，几叠幽山雾雨翻。晓涧哀泉添热血，暮烟衰草送归魂；到头苦节今方尽，莫向西风洒泪痕。成仁取义忆前贤，异地同心着几鞭；血比苌弘新化碧，魂归望帝久为鹃。曾无尺寸酬高厚，唯有孤丹昭简编；万卷诗书随一炬，千秋霜管俟他年。祥，蜀人，不识字，以忠义自许。临难神色不变，望西叩首谢恩，危坐就刑；观者无不流涕。
　　命造历日。
　　从邓凯请也。
　　冬十月，郝承裔以嘉定、邛、眉等州叛降于吴三桂。
　　未几，承裔反正。至辛丑年，被获死。
　　蜀镇宁侯王友进遣官降于吴三桂。
　　安南都统使莫敬耀入贡于清。
　　是冬，嘉靖州陷杀被（？）。
　　十四年（庚子）春正月，驾在孟坑城外。
　　德阳王至浚降于清。
　　至浚，初奔交趾，与太监王应遴同匿高平境内。自安南莫敬耀后，势益孤危，故至浚亦降。
　　三月初一日，颍国公杨武叛降于吴三桂。
　　三桂令阳武招降贵州布政司朱企炅（岷藩宗室）、武靖侯王国玺、兵部侍郎尹三聘、编修刘茞、尚实杨桢干、知府范春鳌等六人，六人遂缴印降，赴北。大学士方端士降于清。
　　礼部司务王应伟卒。
　　秋七月，缅人邀滇国公沐天波再入其城，不允。
　　缅使曰：此番可冠带而去。天波终不允。
　　八月，郝承裔以雅州内附。
　　九月，晋王李定国出孟艮，与白文选入缅关。次桐泊，疏请迎驾，不果。
　　定国迎驾疏内言：前后三十余章，不知曾到？今与缅王相约何地交递。而诸臣在内只图安乐，全不图即出险，缅官求敕一道去了。外俟久无消息，乃拔营而去。以湖广道御史邬昌崎改升河道，掌六科。
　　从马吉翔所荐也。
　　授乌撒知府王祖望礼部主客司。
　　祖望，晋王藩前人，能医。中宫有疾，用其药而愈。
　　太常寺博士邓居诏疏陈时事。
　　居诏疏为停止不急之务、仰祈修省等事，内侵吉翔及各员自谋自衔等语。盖指行人任国玺欲转江西道而言也。吉翔怒，奉旨：该衙门知道。旨方下而国玺回道及各升转旨旋下矣。居诏不平，即劾国玺；国玺亦劾居诏。一日，上召面质，不果。惟吉翔、国泰传旨云：邓某当学好，免杖。
　　碎国宝以给各员。
　　吉祥奏：外有大臣三日不举火者，上不信。次日，吉祥、国泰复合奏，上怒，掷皇帝之宝，命掌玺太监李国用碎之。国用叩头，辞不敢。又次日，吉祥、国泰碎之，以散给各员。上怒曰：你们要收门生，特把朕作人情耳。
　　十五年（辛丑）春正月，驾在孟坑城外。
　　二月，吴三桂破为乃麻衣。
　　庞吉兆、吉佐等俱被获。
　　咸阳侯祈三升降于吴三桂。
　　三升与定国不和，独走户腊。三桂遣官招之，遂率兵七十余人涉远而降。孟津伯魏勇、总兵刘芝林、王有功、邵文魁等俱降，勇旋病殁。
　　巩昌王白文选賫奏迎驾。
　　二十八日，白文选遣缅民賫奏至云：不敢速进者，恐为所害；必令彼送出为上策。玺书答之曰：不五、六日，离本处止有六、七十里，已搭浮桥来矣。数日后，缅兵断浮桥而去。吉翔、国泰挟驾自重，不思出险。或欲暗相纠结拥东宫，因杀吉翔、国泰，夺路而出。即为吉翔、国泰所觉，密奏其结盟投缅，旨命锦衣卫搜获，为首者杀之。
　　夏四月，赫承裔被获死。
　　御前总兵马宝降于吴三桂。
　　五月朔，大学士马吉翔、司礼监李国泰入宫讲书，赐之坐。
　　江西道御史任国玺奏为时事三不可解，谓上年本请开讲，期年不行，今势如累卵，不思出险，尚然如此讲书，必须科道侍班。议军务，则有沐勳臣、王皇亲等，岂翔、泰之独君也。言词切直。次日旨下，着任国玺献出险策。国玺奏：能主入缅者，必能主乎出缅。今日事势至此，乃卸肩于建言之人乎？时，王祖望、邓居诏各疏劾翔、泰，有内官日：尔上千金万本亦何用！其擅权若此。礼部杨在讲书，赐之坐；典玺李崇贵以为非礼。次日，亦赐崇贵坐。崇贵辞曰：今虽乱世，礼不可废。每讲，崇贵出外。一日，东宫问杨在曰：哀公何名？在不能对。
　　初五日，瑞昌王薨于缅甸州。
　　二十二日，缅酋莽猛自弑其兄。
　　先是，御前总兵马宝降于吴三桂，即使为间至缅王，备言吴三桂所以遣之故。且曰：苟能送帝出，则富贵可立至也。缅酋于是令宝至孟坑，居上左右。上以宝为旧臣，弗之疑也。缅酋既受三桂命，遂决计出献。其亲兄知之，谓曰：不可；因人之危而为之利，不义。且彼兵至也，天之所立、中土之所戴，我不能助而反为之害，是逆天也。逆天不祥，不如且全之，任彼后图。缅酋即缚其兄弑之。
　　六月十八日，缅酋伪请盟，马吉翔、李国泰等从之。
　　缅使来云：我王初立，怕你们立心不好，请去吃咒水；等你众人走动，好去作生意。不然，日用亦难云。
　　十九日，缅酋杀我文武官僚三十余人。
　　吉翔、国泰听信缅酋之谋，不论大小官员俱携去，与缅酋盟。巳刻，缅酋以兵三千围所扎处，乃曰：尔等大汉，可出来吃咒水；一个不出来，即乱枪杀死。诸臣良久乃出，出俱被执而死：松滋王以下，马吉翔、马雄飞、蒲缨、邓士廉、邓居诏、杨在、邬昌琦、任国玺、王祖望、裴廷谟、杨士芳、学录潘璜、郭璘、典簿齐应选、总兵王自金、安朝位、陈谦、龚勳、吴承爵、张宗位、锦衣卫大堂任子信、张拱极、刘相、宋宗宰、刘广银、宋国柱、丁调鼎、司礼监李国泰、秉笔李茂芳、杨宗华、李崇贵；又周某、卢某、曹某、沈某，俱失名。
　　驾幸黔国公沐天波署，缅僧进食。
　　黔国公沐天波、靖东将军魏豹、总兵王启隆等俱遇害。
　　上与中宫将自缢，邓凯劝之曰：太后年老，将谁为依？上乃止。缅兵入宫搜取财币，贵人、宫女及各官妻孥自缢者甚众。上与太后等二十五日俱聚于一小房，经险二时，忽通事引守护缅官至，乃喝曰：不可害皇上与沐国公。彼时，尸横遍地，缅官请上移出沐国公房内，大小二百四十余人恰住一楼，母子啼哭，声闻里外。阅三日，幸有缅僧私进饭食，且悲哀不已，乃知早去各臣悉被杀。时有沐天波、王升、魏豹、王启隆，各伤缅兵数人而死。有皇亲家小子名来安，年甫十三，兵擒之。乃曰：有银与你。抵腰假作取银，乃拔小刀刺伤缅兵而死。
　　吉王自缢薨。
　　吉王同妃入宫自缢，皇亲标下总兵姚文相、黄华宇、熊惟宝、马某、秦某、锦衣卫赵明锋、王大维、王国相、吴承胤、朱文魁、郑文远、李既白、凌云、尹襄、朱议漆、千户吴某、百户严某、内官陈总远、刘杨二贵人、松滋王妃、皇亲任国玺、姜承德、妻杨氏俱于十九日自缢死。又起陆诸人，先后遇害者：通政司朱蕴金、姜承德、潘世荣、向鼎忠、范存礼、温如珍、副总兵高升、李胜（武岗用恨王）、马九功、王皇亲标下刘典隆、戴某、张某、陶某、内府刘九皋、刘衡、汪国泰、段能忠、谢安祚。
　　施氏曰：缅酋既弑其兄，遂以次杀上左右从官。缅酋将天波至城上，木板锯解，以示城外。上遣人登城遥谕曰：事已不可为矣，从朕文武各官各已见害。城上所锯解者，即沐上公也。朕亦万无生理，可致谢晋王，各自为计；否则，城外当有变矣。王及诸将士皆下马罗拜，大呼痛哭，声振天地。上遥闻，亦哭。次日，晋王愤恨悲号，遂大剿孟坑城外，鸡犬不留而去。自是，人心无主，兵多散去。
　　秋七月，缅人贡物。
　　二十一日，缅人乃修原所，请众人安住，贡米、铜器等物。二十五日，又进献铺盖、银布等物甚厚；乃曰：我王子实无他意，因尔各营在外杀害地方，遂恨入骨，乃众民所为也。
　　上不豫。
　　冬十一月初八日，吴三桂兵至木邦。
　　白文选遣副将冯国恩至木邦侦之，中伏被获。国恩遂降于三桂为向道。
　　十八日，上召总兵邓凯入宫。
　　是日午刻，召凯入宫谕曰：太后病矣，而贼信又急，为之奈何？白文选，朕欲封他为亲王；马宝，欲封他为郡王。
　　吴三桂兵至锡波，白文选奔茶山。
　　二十日，三桂发兵追文选于茶山。
　　二十四日，吴三桂入缅甸境。
　　初，三桂在腾越、宋腮，两遣人通缅酋，使送驾出降；否则，加兵。缅酋益决计谋逆。
　　十二月□□朔，吴三桂兵驻旧晚坡。
　　旧晚坡，在缅城之东。是日，缅相锡真持贝叶缅文降于三桂。其文有愿送驾出城，但祈来兵退扎锡坡；犹虑三桂之袭其城也。
　　初三日，缅酋内叛来，上及皇太后、皇后、皇太子、公主如旧晚坡，缅酋杀华亭侯王维恭。
　　是日未刻，二、三缅官来见曰：此地不便，请移别所。尔国兵将近我城，我处发兵必由此过，恐为惊动。言未毕，数蛮子将上连杌子抬去。太后等悲声震天，行至二百步，乃有轿三乘至。太后等上轿，大、小、男、女毫未收带，步行约五里，渡河到岸，暗黑不识何兵。二更到营，始知为吴三桂矣。初四日，归老营。初五日晓，邓凯匍匐上帐前曰：今日事至此，皇上当行一烈，使老臣得其死所。上曰：固然；有太后在。且洪某、吴某世受我家恩，未必毒及我母子。初六日，拔老营，复转哑哇；欲攻缅城，未遂。初九日晨，发还淇，一路大小俱与马匹。进御膳，用金碗，不用银碗。上与东宫俱进鲜服、铺盖，内官、宫女、各官妻妾均与衣被。
　　吴三桂以车驾还南。
　　施氏曰：吴三桂兵亦出境，将入缅，路遇巩昌王白文选。是时，文选兵尚强，因山路穷僻，斥堠不通，猝遇无计，不敢战，遂降。自是，三桂无所忌惮矣。缅恐，遂令马宝诱上曰：晋王兵去此未远，臣欲从间道奉驾奔其军。上从之。缅使人从上，所至则吴军矣。
　　十六年（壬寅）春正月十三日，驾还滇都。
　　三桂日进膳、服等物，俱倍前。
　　夏四月，太皇太后王氏不食崩。
　　三桂令人奉上居滇故都督府等，严兵防守，八旗兵皆集。上屡欲见三桂，三桂不肯见。皇太后不食□日，遂崩。
　　原任户部尚书龚彝死之。
　　彝，永州人，天启乙丑进士也。具酒殽，进谒上所。守者不许，彝厉声曰：此吾君也！我为其臣，君臣之义，南北皆然，我祗一见耳，何拒我为？守者往启三桂，三桂许之。彝遂入，堂上设宴，请上出朝。礼毕，进酒。上稍谢，痛哭不能饮。彝伏地痛哭，亦不能起。再劝上饮，上勉饮三爵，彝再拜不止，遂触地而死。上抚之恸，几仆。
　　上崩，皇太子遇害。
　　施氏曰：从官扶上进，八旗诸将士皆望而呼万岁曰：此真主也。我等虽有主，今知其安在？不如奉此以成不世之功。事将成，满、汉诸大臣皆割辫而起，为下所泄。三桂知之，大惊，即令辇上及皇太子出，以弓弦绞于市。时太子年十二，临难大骂曰：黠贼！我朝何负于汝？我父子何仇于汝？乃至此耶！是日，天大昏黑，风霾并作，人影不见。上既遇害，三桂使人炙尸扬灰，传赐诸将。前所谋奉上八旗诸将士共二千余人，皆杀之，令没其妻子。
　　杂录曰：吴三桂标将有商于吴者，问以旧晚坡之事。据云：十二月初二日，三桂至旧晚坡，檄缅送驾，缅亦遣人相闻。薄暮，缅人送人首十七至三桂营，营中讹言驾崩。及三鼓，讙言驾至矣。随众出迎，见二艘渡江来，一为上及太后、中宫、东宫、公主，一为遇害诸臣家属，有缅相及蛮兵二百余人俱至。三桂送上及宫眷于公所，上南面坐，达旦。三桂标下各官相继入见，或拜、或叩首而退。少顷，三桂进见。初甚倨傲，见上长揖。上问为谁？三桂噤不敢对。再问之，遂伏地不能起。及问之数至，始称名应诏。上切责良久，三桂缄口伏地若死人。上卒曰：今亦已矣。朕本北京人，欲还见十二陵死，尔能任之乎？对曰：臣能任之。上令之去。三桂伏，不能起；左右挟之出，则色加死灰、汗流浃背。自后，不复敢见。
　　吴三桂以总兵邓凯隶满州镶黄旗；不受，为僧去。
　　秋七月，吴三桂遣藩下虾护送皇后、公主至北京，奉旨命礼部养赡于别室，仍拨宫女二人奉侍。
　　是月二十九日，晋王李定国薨于景线。
　　定国薨后，以世子嗣兴托靳统武，统武奉嗣兴为晋王。有马斯良者，定国之表弟；心忌统武，遂劝嗣兴降于三桂。
　　附记：壬寅随驾回滇诸人。
　　吴师相炳一子一女同妾；子名宏猷，南京人。邬昌琦一子，三岁。魏豹一子宗皋，南京人。姜承德三子，北京人。丁调鼎二子。赵明监一子、一仆。黎应祥千户，广东人。王祖望小子新儿。邓居诏家丁邓玉。前府都督康晋生一子。总兵邓凯。东昌李君调云：缅酋送驾旧晚坡，在庚子十二月；而龙驭宾天、皇太子遇害，则辛丑三月十八日也。君调时在三桂营中目击者，此云壬寅，未知何据？

