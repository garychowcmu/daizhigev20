金銮密记

（唐）韩偓 撰　　陈尚君 辑 

　　昭宗召偓入院，试文五篇《万邦咸宁赋》、《禹拜昌言诗》、《武臣授东川节度制》、《答佛詹国进贡书》、《批三功臣让图形表》。缴状云：“臣才不迈群，器非拔俗，待价既殊于椟玉，穷经有愧于籝金。遭逢清时，涵濡睿泽，峨冠振珮，已尘象阙之班；舐笔和铅，更辱金门之召。击钵谢捷，纂组非工，抚已循涯，以荣为惧。”（《说郛》卷四、卷七五） 

　　昭宗在凤翔，宴侍臣，捕鱼为馔。李茂贞曰：“本畜此鱼，以待车驾。”又以巨杯劝帝酒，帝不欲饮。茂贞举杯，扣帝颐颔，坐上皆愤其无礼。（同前） 

　　汴人列十余栅，围岐城，掘蚰蜒濠攻城。城中大窘，烧人粪，煮人肉而食。李茂贞不肯与梁和，昭宗谕曰：“全忠兵未退，城内窘急，十六宅诸王日奏三两人下世，皆冻饿所致。在内公主、美人等，一日食粥，一日食不托，今已竭矣，愿速与梁和。”（《说郛》卷四、《类说》卷七） 

　　崔贻范于凤翔围城中，挟李茂贞起复作相。渥当草制，抗疏论其不可。夜半，以授翰林院使。使，中人也，语渥曰：“学士无以性命为戏。”渥不答，扃户而寝。明日，无麻制宣读。茂贞曰：“陛下命相，学士不肯草制，与反何异？”昭宗曰：“卿荐贻范，朕不敢拒；渥不草制，朕亦不拒。其如道理分明何！”（《类说》卷七） 

　　偓对昭宗云：当留兵之时，臣五六度与崔胤力争，胤曰：其实不留兵，是兵不肯去。臣曰：其初何用召来？又胤云且喜岐兵只留三千人。（《资治通鉴考异》卷二七） 

　　二十日入直，隔夜，崔公传语，明日请相看。侵早到门，崔出御札相示。（同前） 

　　十七日早，闻岐师昨夜二更却回，云军大衄。汴令有表迎驾，并述行止。汴军在岐东下塞。十八日、十九日，白麻卢光启可谏议大夫，参知机务。二十日，翰林学士姚洎兼知外制诰。二十四日，汴令有表，奉辞东去。二十五日，汴军离发延英门。（同前） 

　　五月三日，岐马步军败，回戈伤中不少。八日，闻四面百姓尽般移入城内。二十一日，闻汴帅于郿县筑城及宝鸡下寨。二十三日，闻汴帅至石鼻，又至横渠。二十四日，闻汴帅至城南十里。（同前） 

　　六日，诛全诲等。（同前） 

　　是夜处置内官一十九人。（同前） 

　　二十八日，处置第五可范已下四百五十人。（同前） 

　　上曰：朕以濮王处长。（同前） 

　　上执偓手涕泣曰：我劝你且和同，果如此，有何利益？苦杀之。（《说郛》卷三三《读释常谈》引） 

　　故例，翰林当直学士春晚人困，则日赐成象殿茶。（《全芳备祖后集》卷二八，《玉海》卷九○） 

　　翰林有龙口渠，通内苑。大雨之后，必飘诸花蕊，经由而出，有百种香色，名不可尽，春月尤妙。（《永乐大典》卷五八三九） 

　　九仙殿银井有梨二株，枝叶交结，宫中呼为雌雄。（《锦绣万花谷后集》卷三七） 
