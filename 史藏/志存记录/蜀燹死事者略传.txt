蜀燹死事者略传 　清 余澜阁

    蜀燹自张献忠后，当以蓝、李为最酷。献忠之乱，纪其事者有《蜀碧》、《滟囊》诸作，迄今班班可考，而蓝、李之乱，纪述阙如，常引以为憾。兹搜得金堂余澜阁先生所撰《蜀燹述略》一书，虽志在表彰死难诸贤，而于蓝、李扰蜀之迹，亦可得其一鳞一爪。爰将其中与蓝、李事迹有关者（石达开事亦间存一、二）删存少许，而附以骆文忠公事略及奏疏，命之曰《蜀燹死事者略传》，当亦留心掌故者所心许与。编者志

    ◎武庆符

    武公讳来雨，字听涛，籍隶山西交城，道光壬午举人。以大挑仕蜀，历任汉州、蓬溪、绵竹、平武、崇宁，多惠政。咸丰九年，署庆符县事。九月，滇匪李永和、蓝大顺二逆压境。公率勇仅五十人，出境迎击，杀贼凡若干人。贼大股至，遂不能支。公妾张氏雉经，苍头某及幼子符官皆死。公殓妾、子及奴毕，咬指血书遗嘱，贴堂壁示士民。其辞曰：守土无状，不肖知县武来雨，泣血顿首。来雨幸叨科名，毫无韬略，生灵涂炭，咎实难辞。上负国家委任之恩，下惭抚育百姓之义。然开门揖盗，始自筠连；起衅失机，兆于宜邑（该匪本系游民，无入川意衅。因今年六月，宜宾县令汪觐光同汛弁千总将胡安邦、杨寡狗于新场骗至郡城正法，激变）。匪皆乌合，民受鱼殃，无城无兵（庆符尚无城池），罪当共谅（匪入筠连境不过五、六百人，亦无枪炮，奈团勇先已溃散）。今日死节，分所宜然（来雨妾张氏今日已缢死，幼儿符官亦死，仅留老妻李氏，痛哉来雨死分也。贼至杀我眷口幸勿伤我百姓，死亦暝目）。但无儿无女（家乡族子可继）。两袖清风，尸骨归乡，所费不少。庆符山青水秀，雨深羡慕。倘将来平定后，士民垂怜，觅我尸骸，择一善地。树深竹茂，更植梅花数百株，筑屋数椽，穴葬其间，夫妻相依，建一碑坊，题曰“清死节县令武听涛之墓”，则生生世世图报无穷矣。咸丰九年九月十一日，署庆符县令武来雨灯下书。越明日，冠服仰药坐堂上。贼入大呼曰：“武公死乎？尚能与我辈厮杀否？”一贼挥刀欲戕公，刀忽中折，贼颠去十尺有咫死。群贼罗拜，惊以为神，称好官者再。为之殓祭，筑高冢于大堂而去。公夫人亦未加害。闻公尚有遗禀，无从见遗嘱，则得之县堂壁间云。

    余浒村曰：“公遗嘱中言贼起事，只数百人，证以无名氏《陷贼见闻纪》，事皆符合。今节录数条于左，以志滇逆之缘始焉。”

    李逆名永和，南昭通人，年二十三，瓜面长身，外和内暴。好吸洋烟，贪淫酗酒。父亡母存，娶妻回人，又娶同姓之女为妾。即前以千余人扰害仁寿，被擒李玉斋之女。起吊黄楼时，相从仅六百余人。因稍知书识字，众遂推尊之。闻周公山、灵宫殿、高庙等处，逃去甚属艰难，倘官军一心扫灭，安有今日之患？李逆性不好动，众号李半年，伪设官爵，僭号出示。左护国军政司何政，右护国军政司邹成林。石进士、李举人皆尊为参谋。其余文人俱令大会朝考，分三等定次序。贼中惟何政一人有胆略，每出阵，必亲带队，政为川省名山人。伪三法司龙德耀奏章，有谏李逆勿食洋烟，勿贪酒色等语。盖李党虽多，不如二蓝之勇悍也。贼所攻陷之城，是防守松懈，致被地雷攻破，传令先登者，赏妇人一个，遂蜂拥而入。若能齐力防守，先毙其先锋百长，遂不敢攻，即寨堡亦不能破。或破一二寨，亦因地势不佳，防驻人少故耳。贼善习伏兵，名曰“鹰肉翅”，视地形两边有藏身处即伏之。中用数千人诈败，官兵追剿不防，伏兵出抄为两断，使首尾难顾，以此取胜。以藏数而论，南贼不过千余人，余皆川省红、黑两党家暴子、滚刀客、耗子精、冒壳子拜弟兄，约有四五万人。投贼亦四五万人，统计不过十余万，其余都是良民裹胁，欲徐图逃脱者。

    宜宾明经詹君文昶吊武公楹联云：“极慷慨，极从容，读娓娓遗言，未拈斑管心先碎；亦英雄，亦儿女，看双双致命，不树梅花骨已香。”

    ◎马军门

    马公讳天贵，字爵斋，雒城人，少刚勇有胆识。初应汛官左金树募充汛兵，屡立战功，潜升四川提督。咸丰八年戊午，慧星见西南向东北，芒数丈，旬日乃灭。典史姚成云上书制府，言乾星直逼奎度，若隐若见，忽高忽低，其色白，主刀兵之象，其分野在川南一带云云。逾年，滇逆起叙州，公率兵剿洗，遏贼真武山吊黄楼。自秋徂冬，坚持不下。进攻石梯桥，公身先士卒，与贼力战，马陷水田泥滓中阵亡，贼遂窜入嘉属犍为诸郡。都司余公振海及瓦司兵，同日战没。余公另有传。

    余浒村曰：“劫运之来，不特上天垂象，即禽兽草木，以及寻常细故，皆有先机之兆。或由人心感召欤，抑亦地气使然欤？余尝幕游川东南，凡贼所过之区，询诸父老，咸云杀机预兆，所在皆有，今备录于此。庚申，滇逆窜蜀，有小鸟，黑身红喙，连呼‘过兵’，数数不辍。又有山鸟，长呼‘蓝大顺’者。屠家宰豕，毛去而肤有红印，方圆大小，字画不可识。民间桃李结实如刀形，黄、黑蚁常斗道旁。吾乡李氏家，李枝发竹叶，酷类矛头样，余亲见之。李逆之姓，已兆于此。人呼短刀为顺刀，蓝逆之名，已兆于此。什邡王氏家，梁燕毁巢，四月贼至，焚掠万余家。天彭河坝场山腰，裂一缝，水出，色赤如血。辛酉春，通山会匪，即于是场起窜，皆机之先兆也。”

    ◎余都司

    都司余公，讳振海，广安州人，提督步云公之孙，游府长春公第五子也。幼具英武姿，及长，为人慷慨有大志。入行伍，娴方略，以功得守备。咸丰九年秋，加都司衔，札令带兵剿滇逆。贼踞叙府真武山吊黄楼坚持数月，遏贼锋不得出。至冬，马军门天贵，进剿石梯桥阵亡。贼旋窜出嘉定府境，大帅饬公追剿，立功自赎。公率军数百人，营于犍为县属之箭板场山下，去贼所踞之牛心山仅十余里。贼探知公所部只数百人，合瓦司兵及各练勇共五营，仅二千余人。冬十一月中旬，贼数万蜂拥至，围绕山梁，扑营力攻。公以众寡不敌，乘垒堵御，矢石铅药俱尽，继以刀矛。已而力不能支，全军覆没，贼杀公而焚其尸。同时死难者，公之六胞弟某，族侄缉五，乡人周志远、赵某等，事闻议恤。

    余浒村曰：“余闻族人从军者归云：箭板场之战，贼将逼营垒，时公檄四营出战，皆不应。各以守击为辞，号曰‘打坐笼’，眼见前营为贼夷灭，次及公营。三面皆环水田，贼匝营猛扑，力不能支。公率麾下二百人出营，与贼决战，陷大田泥水中死之。自辰至未，五营蹂躏几尽，于是贼易官军，势更猖獗矣。”

    ◎赵千总陈正魁附

    咸丰九年九月十九日，滇贼李永和围叙郡。宜宾叙马营千总赵公三元带勇数十名，札西关外较场坝。贼统众千余倏至，前后合围，公力战死之。公有勇目陈君正魁，宜宾人，前剿雷波夷有功。咸丰九年，随公攻滇贼于牛皮寨，旋奉檄调归。九月十九，滇贼李永和围叙郡，陈君登陴守御，城屡陷，俱获保全。自唐公友耕来归，连日随攻西门外各贼垒，克之。继攻花园庵贼巢，唐公攻其南，君攻其东。始与贼巷战，君挥矛直前，贼不支，败和入垣内，闭门拒战。君乘胜跃入，力战方酣，将扑入中营，忽内放巨炮，中君左目，受伤犹呼勇弁上前杀贼。东路唐公，藉公声势，两路夹攻。破贼捷闻，而公已死矣，尚怒执长矛不倒。弁等负公尸，回葬翠屏山麓。

    ◎彭汛弁

    彭公讳光华，字耀亭，大邑县武庠，投效营伍。辛亥岁，由资阳驻防，补授金堂汛。甲寅，奉调讨贼南，保升六品蓝翎回任。咸丰己未，滇匪窜川，随大帅出师叙府，营于自流井。次年二月朔，与贼大战连日，追至威远天成寺中溪河。贼并力死拒，公力战，面带二十一伤，死之。事闻，蒙恩赐恤。

    ◎张协戎

    张公讳万禄，字锡斋，由云骑尉入戎行。咸丰五年以夔左都阃，出师湖北，克复楚、皖诸郡，保加捍勇巴图鲁，授郧镇游府。九年七月，擢协戎。驭兵严，所过秋毫无犯。是年八月，以太夫人春秋高，乞养回籍。滇匪扰蜀，当事知公能，奏派带勇，太夫人亦勉以大义。公始募勇五百，十年二月初旬出省，由资、简至威、荣。时李逆自富厂犯荣邑，大股窜黄石坡。震公名，宵遁，公追剿不遗余力。十六日，贼夜袭公营，与贼大战于秀才坡。时贼万余，公亲兵仅五百。所辖三营先溃，公奋不顾身，直冲贼队。自辰至午，援绝马疲，陷泥田中。贼复后路包抄，而公已负重伤矣。掷冠地下，大呼将士曰：“尔等各逃生路，此地乃我报国之所。”众将士苦求公上马，溃围逸出图再举。公唾而刃之，已而围逼，公犹手刃数十人，始自刎，身凡受伤二十八处。同时死难者，蓝翎府经桑逢春，守备杨朝贵，把总闵肇烈，千总伍遇春，武举吴家汉，武生张桂芳，训导左有芝，皆蜀人。亲兵死者三百七十余人，带伤者百余人，前后杀贼共千，余人。归柩之日，士民遮道祭奠，咸诔以诗云。

    附录哀辞一章：

    战云压垒天地黑，将军率师破残贼。指挥叱咤虎狼惊，顷刻搀枪扫湖北。凯歌声逐紫骝飞，奇功许继燕然勒。归来休沐锦城里，突闻井上烟尘起。蜀将深藏细柳营，只身鏖战马公死。当时想见旌旗拥，腰箭横刀称悍勇。偏师直捣秀才坡，不许中原留逆种。忽然一夜人声吼，千骑万骑营门口。拍马横枪当贼锋，公竟愿死不愿走（时贼夜袭公营）。直从半夜杀到午，咚咚擂破军中鼓。前头不见救兵来，断送五百巴图鲁。战袍染透猩红血，天地无光星斗掣。英雄结局竟如斯，吁嗟已矣复何说！”

    ◎左训导

    左公讳有之，字宜轩，新繁县人。幼勤于学，性豪爽，以春秋兵法论，受知何子贞学使，补本郡博士弟子员，援例选龙安府训导。滇匪寇蜀，协戎张万禄带兵剿杀，闻公名，聘主营幕。帷幄运筹，多所参助。后战没于荣县之秀才坡，制府曾公卓如奏闻，奉谕旨给恤银，并给云骑尉世职。其子石麟承袭。时有鄢笃忠、鄢守忠兄弟，亦同日战死。

    ◎孔吏目

    孔吏目讳昭淇，咸丰庚申春，奉宪檄委署天全州吏目。其时滇匪窜眉州，陷青神、蒲江，围攻邛州。提督占公泰，陕西候补知府田公良，带兵援剿。邛勇破围，官军后至。贼退守文笔山，大张伪示，有“占泰、田良免送”之语。贼乘间据名山县城，雅安去名山四十里，烽火相望，人民悚惧，雅安知县何君小塘，议守关防河，孔君赴任，路过雅州。府宪萧公时馨留孔君守金鸡关。先是闰三月朔，贼以偏师叩关，为守关军士败走，焚贼营四垒，仅丧勇目李顺有、万德猷二人。次日贼复大至，分五道并进，又分股循岩而转，绕出关后。我勇腹背受敌，孔君殉焉。贼进攻雅城，文生邓云霄受伪官，图内应，盘获正法。延烧城外民房四昼夜，环攻不息。城角被地雷轰塌，城军用枪炮力御，取质库棉絮浸水，裹花板堵焉。贼复取田间菜麦秆，堆积如山，隐身伏攻。城军掷火弹炮子，遇青即落。何县君乃募敢死士数百人，取黄纸钱裹首为号，黄发蓬松，似神似鬼，开关杀敌，贼众惊走，立将秆堆夷平。各乡团勇，献贼首级者，皆获重赏，阶下累累几如瓜市。贼愤屡攻不下，复毙贼目蓝四大王，李二管事。蓝逆亦因攻城头面受伤，贼众救归，雅围遂解。

    节录董叔纯（贻清）刺史援守井研记：

    咸丰九年秋九月，滇匪李永和、蓝大顺入川境，连破筠连、庆符、高县，攻叙府不克。十一月，窜犍为五通桥。十年正月，窜富顺、自流井、荣县、贡井。二月，复窜回五通桥，攻嘉定府。官兵仅能尾追，或避徙他去，以故贼锋所至，如入无人之境。三月，蓝逆分股，由嘉定上窜，垒破青神、彭山、蒲江、名山等县。其李逆大股，仍据桥上。大宪以省垣为重，所有占军门泰，明都司耀光，唐守备友耕，各营俱调回省。查五通桥上省之路，一由嘉定、青神、眉州：彭山、新津、双流至省，四百余里，其中州县城池凡五六选。惟时郭军门相忠，唐大令炯等兵勇，扼截要隘，防守甚严。一由井研、仁寿至省，亦四百余里。仁邑无城垣，恃井研为屏障。而马达井、河二坎又系紧要隘口。北路无一卒之戍，井邑刘令棣威，屡禀州求救。因派珠江勇四百名，前往防堵。委军功刘玉龙，职员罗忠延等统之。零匪悉就擒获，逆料大股必至，贻清带勇驻罗泉井，以为声援。适资阳范令涞清上“连横御敌章程”八条，其意以一处贼至，四处邻封互援为主（此法制土匪甚妙）。奉宪札褒奖，并饬责成资、嘉、叙先办。三月二十七日，奉宪批令，贻清亲带练勇，前赴井研一路，防剿上窜之贼。闰三月初一日，抵井研，驻来风书院。初二日，派勇目罗光源等带队，往马达井剿贼，生擒贼目万有沅。十一日巳刻，贼大队出战，郭军门兵未到，军功彭能得阵亡。十四日贼队齐至井研城外，连日急攻。二十日有贼僧在北门外叫骂往来，自夸火器不能伤，击之果若无事者。赵汛弁先掷以米，又用妇人血衣障之，发一抬枪，遂毙僧于城下（此等邪术自来皆有，原不足恃）。资阳城隍者，最著灵异，资勇出阵，供奉行营，以卜休咎。二十三日，天甫明，火神庙地雷炸发，城垣外倒未内陷，我勇死伤不多，疑有神助。后有难民自贼中逃出，言发地雷时，贼于对山，见有一二贵官，在城上督队云。四月初二日，地雷连发二处，城倾二丈，随取桌柜层累，仍畚土为垣，修复补筑，勇目傅占彪死之。初三日，吴训导建议于南门内，另筑土城，周围五丈，拨勇安炮，以备地道轰突。又浚内濠，下置竹签，以芦席盖之，上铺以土，城上安设炮位（此法避地雷亦妙）。外城即轰到，贼不能直入。十四日，开仗，井研勇目张定邦死之。二十三日，城勇缒而出，杀贼数十名，烧贼住房二座。珠江勇大旗军功邹鉴亭，毙二贼，腹受炮伤，回城陨命。邹君屡历黔、楚军务，此次守城，尤为得力。二十四日，夜遣勇携告急书出城，求援史太守致康，乞转禀大宪，促令诸将进兵，盖城中仅三日粮矣。二十五日，谕井富户，献米粮者，给与军功顶带，多者，准与详请官职。明参将耀光、舒参将洪元，杨部郎熙，共统兵勇万余，扎营近城。五月初二、三日，贼与官军打仗，贼大败。难民逃出者，均称贼将他适，势已穷蹙，但须官兵力剿耳。贼营于四处山头，升旗于树，为缓兵之计。又射伪示入城，为摇惑人心之计。初五日，城内粮缺食糜粥，百姓盼望官兵，无不生怨。初七日，接史太守函，知萧臬司启疆，已在省垣病故。十一日，城米颗粒俱无，糠秕度日。刘令亲赴各勇处涕拜，众皆感奋。十三日，胡总镇中和，带楚军抵观音桥。十四日，楚军与贼战，大获胜仗。贼夜于翠屏山列炬数百，旌旗错杂。其实妇孩悉在其内，不过示众缓兵而已。十五、六日大雨，十七日雨稍止，忠义勇送米入城。十八日，楚军出队，连踏贼营二十余座，杀贼千余人，扑河坠岩者不计其数，河水为之不流，城围始解。

    ◎肃隆昌

    肃公讳庆，咸丰五年，知隆昌县事。九年己未九月，滇逆李永和、蓝大顺纠党千余，破高县、筠连、庆符、寇叙郡，围攻五十日。公闻报，夜延邑举人彭君达训咨策，达训曰：“事非独立可成。”乃举孝廉王君炳森，共襄筹画，设防卫局。以监生邬君文柱，廪生万君邦翰司制造。州同余君继书司收发。监生黄君赓廷等司帐记。文生陈君焕勋统带新募义勇三百人，汛弁吴勋带旧募义勇一百一十人，赴郡协剿。大府调遣失机，败绩，阵亡三十余人。公乃先后遣陈焕勋、卿洪贵带勇三百余赴救，以教职耿君光贞司粮台，驻离叙城之百里黄沙河。亲督团勇，同诸路兵士，战胜于吊黄楼，围解。十一月，公振旅还，会同邑绅妥筹防具，增城凿池，积木累石，铸大炮数十尊，因城建台，环布于墙。运转硝磺，远给符信，以通采办之路。守备器具，凡火球、火箭、喷筒之类，无不引机触发。复开局列肆、鸠匠督工，自短刀、长矛、营枪、鸟枪以及黑铅、白铁之弹，竹皮、葛根之绳，惟精惟备，无或有缺。以故城守之严，独荣昌于蜀南为最。又虑城乡团练，声气弗协，为集绅耆，谕以同仇之谊，勿分畛域。初，公之解叙围而还也，闻贼有窥自井之意，恐蔓延及境，调陈焕勋带勇数百名，预防于富属之陶家桥。十二月，闻贼上窜五通，乃令撤防。庚申正月，贼回窜自井，浸有掠境之势，公调焕勋防牛腹渡。二月，贼窜井研，撤防。五月，贼由井研四窜，公复调焕励防牛腹渡。六月，贼由富顺，分窜邑境胡家寺、响石山，劫焚肆戮。公闻报，慨然曰：“吾与乡民约久矣，其敢坐视乎！”乃檄焕勋，由牛腹渡勒兵会剿。并会同汛弁吴勋，亲率管带邓忠厚、刘助禄、卿洪贵、喻致中等，带团勇数百名驰救，道出骡子滩。团首梁世芳等，带练百余人相从。公性素急，诸团赴召者未至，所带练勇，行数十里，饥不及饭，公速之战。贼故畏公，将遁。有童贼谓其酋曰：“肃公来，我知败矣。然其来也急，团虽众，不及待，盍登房脊以觇其军乎？”贼酋从其计，尽得公虚实，急率众围公，从者战且死。公度不免，挥刀毙数贼，力竭而跌。山东健儿常元，义仆也，飞跃至公侧，连毙十数贼，将负公夺路走。贼围裹愈厚，苦不得脱，为贼刃击扑于地，常元犹以身翼公。贼砍元首，抛弃其尸，公遂为乱刃所害。适诸援继至，群贼曳奔。收公全尸，抚验三十七伤，邑民哀之，为公建祠，厚恤其家。与难者二百余人，咸附祀公祠。后魏公元燮，接署邑篆，城防战守，遵公遗法，贼数攻之不能下，城赖以完。

    ◎何知县

    何公讳汝源，灌县人，道光朝孝廉。咸丰癸丑，大挑一等，任东河知县，循声卓著。莼鲈念切，告归田里，家于灌城。时蓝逆扰蜀，奉宪札督办地方团练，与在籍知县高公溥共事，和衷办理，动合机宜。庚申春，贼由叙扰邛，县君英公启祥，委公同高公督练协守要隘。夏六月，贼窜扰崇庆分州，公同高公调勇防剿，禽戮颇多。秋九月，贼逼元通场，参戎马公及团练分道进攻，贼宵遁，走入丹棱。九月，贼复上窜，由双邑擦耳岩渡江，沿途焚掠。公急调练防守走马河上下隘口，贼不得渡。十九日，贼薄金马场，公督众堵御，酣战半日，众寡不敌，被执不屈，贼怒，剜目割舌而死。事闻，恤典有加。子升梁，荫云骑尉世职。

    ◎刘汛弁

    刘君讳升高，成都人，以云骑尉世职，补彭什汛。貌仅中人，循循若儒者，然健勇有侠气。初汛地为痞匪逋逃薮，居民患之。道光二十二年，乃请设外委一员，步军十名，置署艳阳场内。历来汛弁，有名无实，君至即捕首匪数人，群匪潜踪，境内肃然。咸丰十年九月二十四日，蓝逆窜敖场，居人纷纷逃避，君奋臂裂眦，激厉兵团，防堵本场。次夜五更，贼蜂拥至，君与战于场口。初施炮毙二贼，接刃又杀二贼。贼怒，并力鏖战，分股袭场后。团众惊溃，君奋勇冲杀，手刃贼目二人。有骑马贼用矛刺其喉，遂被害。兵团从死者：舒朝升、丁公恕、杨安邦、谭有光、刘富贵、魏大品、魏存岱七人。其母迎养在署，事急时，携君女避他所。彭令胡公延入县城之。

    ◎李太守

    李公讳英粲，字子彦，湖南湘乡人。少有至性，及长，具文武才略，壮岁举于乡。屡上春官不第，以知州援例来川，权冕宁篆，聿茂循声，旋代会理州事。会理接壤滇省。一日，驰报滇匪数千，逼近州疆。邦人大恐，莫知所为，公视之蔑如也。募勇练团，不日成军，皆严整有法。匪畏威遁去，人以是多公才识为不可及也。咸丰十年春，萧廉访启疆，奉命援川，知公能，使将楚营英捷勇，而廉访卒。当是时，李、蓝二逆寇蜀，蹂躏戎嘉属境上，困武阳城两月余。官兵数失利，檄公赴援。公至会兵更番迭进，击破之，歼贼万计，武阳解严。遂追贼于荣邑五里浩，资州苏家湾，战罔不克，贼望楚帜辄遁。初，公有犹子随任，名宗纲者，好读书，多奇计，公令随营，赞画之力为多。于是叔侄兄弟自楚来者，皆从公征战。是年冬，蓝逆入广汉界，公帅师御诸金堂之赵镇，相距三十里，公曰：“彼众我寡，不可示以弱，宜先发扼其吭。”出队至中河嘴，遇贼与战，毙前锋犷悍者数百人。贼却，公追之。蓝逆倾巢至，众三万余，马队数千，分股绕出公后，扑公营。公望壁上火发，知有失，督兵回救。贼众大集，节节冲断官兵，皆围之数重。公战酣，顾麾下仅百余人，语其侄曰：“援绝矢亡，此余效死日也。”策马持矛，大呼入贼阵，兵勇随之。杀数十百人，公得溃围出。家人趣公渡河，谋再举。公不应，挺刃复战，负重伤，扑于河。公叔宏彬，兄英杰，弟春树、复彪，侄宗纲、正祥暨守备黄镇湘，外委刘国清，从九胡兴仪、陈国兴，监生刘辅臣，家人聂均、陈玉、戴升、宋升、刘福、张玉皆同时战没。兵勇阵亡过半。越日得公尸，面如生。事闻，予知府优恤，建尊祠于赵镇，其从公死节者，均得附祀。

    余浒村曰：“贼以庚申十月初四日，窜赵镇，楚兵战没二百余人，川南兵亦死数百人，本镇仁和上申，死者无算。盘踞至初十日，镇中火起，烧贼甚众。街房寺宇，十不存一，惟火神庙未毁。时余年十四，侍先慈彭太孺人，避乱邑城中，夜随守陴者，登东门城楼，望赵镇烽火。贼于次日拔营至怀口。夫赵镇为川北水陆会萃之区，行旅往来，号小成都。一旦橘柚残林，剪伐无劳霜破，蔗糖满地，飘零有似雪铺。人亡财散，鬼哭神惊，利之所聚，受害尤烈。尝见张禾雨先生祭赵镇殉难军士文，其警句云：“满腔热血，宜葬碧如长宏，一队鬼雄，勿介行于伯有。存殁难卜于家人，谁吟楚些？魂魄急归其故土，毋恋川原。呜呼，亦可哀已！”

    ◎沈永川

    沈公讳耀章，咸丰庚申，摄永川篆。冬十一月初七日，滇匪全队围城，公率民兵，登陴守御，贼轰塌西关一隅。有赵天锡、阮畅琴、任海者，曾受业勇士任小楼，善击刺，猛战拒贼，数登皆扑退，城得复固。天锡日缒城杀贼，中火器旋卒。局绅惜恤费，民勇不力。十二日辰刻，西城复轰破，贼长驱大入，杀入如麻。公及捕汛员弁沈万青、李元福等皆死之。惟广文某公，改装逸去。

    ◎袁公子

    公子名慧，字叶熊，山东人，四川太和镇通守袁公漱泉之冢嗣也。咸丰十一年春，滇匪犯川北，围遂宁急。遂宁令庐光吉，漱泉妹婿也。闻警，漱泉遣慧督勇丁往援，战溃被执，贼胁诸城下，使诱遂人降。悲大呼曰：“我太和镇袁通判子某也，贼执我为饵，以诱公等，公等好为之，勿我顾，我死矣！”遂被磔。既而贼攻太和镇，城陷，漱泉长媳孙、次媳张、女四姑、五姑及孙女家属男女共十二人，皆缢死。漱泉与夫人对缢于庭。贼救之，既苏而骂。贼拥至其酋蓝朝鼎所，既蓝大顺也。伛偻迎劳，卑词劝诱。袁詈，求速死。贼赠以银与马，使行，袁怒挥之，骂益厉。蓝逆曰：“公勿尔，朝鼎好男子，终不居杀好官名，即必欲死者，亦当别处去。”袁不得已，还入署，觅旧绳结其断，复缢。壁间匿贼出，解之下，仍拥至蓝逆所。蓝笑曰：“公必死，朝鼎必不令公死，可奈何？”令于营中曰：“敢有犯袁公者死无赦！”使四人持旗随而护之。越日，并觅其夫人及次子归之，乃相扶颠蹶出城，欲往遂宁。途遇援军载以免，然贼之必不死公者，未必非有感于慧也。

    余浒村曰：“传闻贼入公署内，搜获皮箱一，启视之惟有棉花十余斤，制钱二串，余无他物。贼叹曰：‘真清官也！’罗君器之诗云：‘雪刃霜戈月偃营，旌旗匝野马嘶声。一城百姓都降服，十二真人犹舍生。’”

    ◎王县丞

    王君讳镇，中江人，福建龙溪知县王公履吉之孙也。幼孤，貌颀俊而性行倜傥，虽业儒，素不屑于绳尺规度间。结客纵酒，立散千金不顾。一赴乡闱，即弃去，求试吏甘州，以县丞措赀回籍。而雍凉慷慨之气，已现眉睫间。时蓝、李二逆围遂宁，告急邻邑，君乃破产，纠合弟侄亲故义勇三百人以行，至太和镇。通守袁公阻之曰：“是吾儿之续也，且驻此以遏其西上可乎？”盖是时袁公长子叶熊，方以五百人援遂见掳，贼支解于遂之东门，以众寡之悬殊也。君念遏贼上游计亦得，即移师镇城。部署粗毕，而贼已坌至，梯冲云屯，昼夜攻不息。君同袁公分门守御，出奇制胜，计城可保。适土著奸民通贼献城为内应，贼已入镇，君犹裤褶立陴上指挥，有枪中面乃踣。时咸丰十一年二月十九日也。同时死者，有勇目艾荣升以下若干人。贼遂大掠，破射洪，围郡城矣。君没尸故未坏，一子从行，暂逸复还。启视公尸，亲身之裨，已弗能易，遂加棺载归。事闻，奉旨入昭忠祠，世袭云骑尉。

    ◎熊训导

    熊公讳绍伊，字莘臣，江津人。少颖悟，弱冠补博士弟子。旋登贤书，以大挑选射洪训导，善诱掖后进，从游多知名士。继偕胡孝廉炳奎，究心濂洛，能得先儒要领。滇逆犯蜀，辄趣邑令讲防守之策，既而度势不支，期以死自效。辛酉春，贼攻太和镇，距射四十里，炮声彻两耳，昼夜不息，太镇陷。射人汹汹无固志，公犹登陴以大义激勉。未几贼逼城南，民已启东、西门奔溃。公顿足曰：“事至此乎！”急趋泮池，虑水浅不即绝。手鸩酒将服，诸子环跪泣阻，叱之退不得，则奋臂击之，遽仰药投池死。时二月二十一日也。越三日，贼得公尸，面如生，具衣冠瘗乡贤祠外。题曰“忠义熊公”。相率罗拜去。公有至性，尝两到股疗母疾。德配邓夫人，亦两股于姑与夫，忠孝之积，盖有自来矣。当贼未至时，公尝梦谒宣圣，宣圣赐之脯，味冷。又一夕，梦进乡贤祠，先儒约有十余人。咸雍容揖让，推会就坐。醒甚诧异，数日而殉难黉宫。公长子被贼掠去，至三台麻衣洞遁归。当城溃时；同斋易某，被戕城外。射人每并述，以为得失之鉴云。

    余浒村曰：“射城之溃，县令走潼川，公无守土之责，而以身殉泮池，可谓能得死所矣。《采葑集》中载公同斋易公，尝教人宗程、朱之学，著有《理学解》、《论语时行解》。当城溃时，易公送妻妾幼子出城。是时百姓纷纷跳城下，堞上堆有鹅卵大石，下城者误触石壑，伤易公左额，血流不止卒。胡君炳奎吊以诗云：‘我心匪石石伤生，信是捐躯节亦贞。深喻居官曾守志，漫言避寇不原情。魂随范柏归文里，境异曾参寓武城。我恐史臣编未到，大书特笔著公名。’越明年，先兄鲁生摄射洪学篆，见乡贤祠壁间，贼书‘忠义熊公’四字，墨迹犹新，令人肃然起敬云。”

    ◎吕驿丞

    吕公讳豫江，绵州魏城驿驿丞。咸丰辛酉三月二十八日，滇逆蓝大顺围绵州。二十九日，破魏城驿。公及把总杨某均巷战死。先是梓潼令张公香海，办城团甚周备，以二月调安邑。四月初九日，贼陷安邑，张公香海死之。十一日陷彰明，十二日陷江油，知事李公柬又死之。自绵州围后，三县连陷，而魏城实先受害。土匪四起，远近骚然。至八月十五日，骆抚军督师大破贼于绵州，余贼始西窜而去。

    ◎占威烈

    占公讳泰，字岳亭，幼娴武略，由偏稗氵存升提督。战功卓著，赏给伊克斯巴图鲁勇号。咸丰庚申，滇匪扰蜀，公同知府田公良，带勇援剿，所向克捷。辛酉，蓝逆纠群匪十余万，困绵州。公率万人，驻罗江皂角铺，檄援兵未集，州城危甚。公愤不及待，束身持矛，率精锐千人，夺贼要害。贼初披靡，值骁贼蓝朝柱大队突至，寡众不敌，公陷阵，兵溃逃，惟勇丁陈谦随。公受创，谦愈奋杀，扶公走。贼掳公，谦死之。胁公降，骂不稍屈，欲诱公赚城，公骂益烈。贼优容，日进肴酒，不食。时营中将佐，探公死生，若无往者。部下勇丁骆耀龙、吴俊约曰：“主帅陷贼，何辱如之，敢爱生乎？吾两人幸有生还者，则详告占公死所，如俱死，必以梦告。”言毕辞众行，万目相送，直入贼垒。及公遇害，骆、吴果同难。大岳克贼后，寻公尸不获，有从贼中脱归，述公死日，及骆、吴同遇害状，不爽，惟不识尸所。公家属求尸日久，一夜宿萧寺，梦骆、吴二人至曰：“大人来矣。”语间，驺从如旧，直进寺台阶下，席地坐。方欲趋叩，而公与众杳矣。醒后，即于阶下掘得公尸，足上绵履犹在，面目须眉如生，乃迎归葬之。奏建专祠，肖公像，立木主于中，骆、吴、陈三人得以配享，吴、陈成都人，骆华阳人。公生时识人善任，拔南提督唐公友耕于微时。公卒后，唐公每临大敌，先一日必梦公指授方略，战必大捷。初，金堂赵镇士人杨锡成，被掳贼中，贼询知为儒士，置伪副帅蓝朝柱幕中，掌书记，欲逸无间。逾年，贼犯绵疆，时杨尚在贼幕。一日，闻中军传请占大人入幕，命杨伴守，杨始知公为贼掳。公入幕，不言亦不食。贼目日夜劝降者数辈，皆不应。时值更残人静，彼此相对欷。公谓杨曰：“汝读书人，当知顺逆，贼巢岂可久处？我为大员，固不敢惜身命辱国体。汝编氓也，可设法逃逸，别寻生业。”杨曰：“久有逸志，但系劫火余生，恐此后难寻别业。”公曰：“无虑。”解腰间扣带授杨曰：“持此见唐将友耕，必能用汝。”明日，劝降者复至，公正襟危坐不顾，劝者怒而出。是夜五鼓，俄闻帐外喧云：“请占大人。”公起整衣冠，坐竹舆中，杨尾其后。见贼众舁公至营后，将害之。公面无戚容，从容北向叩谢，始受刃焉。后绵州围解。杨乘败逃出，带旋失，但见吾乡父老，犹能历叙公死节情状云。

    余浒村曰：“公视死如归，从容就义，其大节已足昭千古。而何小塘明府《雅安防贼记》中，于公之行兵，颇有不满意处。甚矣，人言岂可尽信与！然观何明府所纪，则知当日传言周公山放贼之事，不为无因矣。此时游勇肆行无忌，原不足恃，徒滋扰闾阎耳。庚申冬，蓝逆踞赵镇。楚兵失利，关游击志林，移营金堂城内。勇与团丁有隙，遂劫团首陈姓家。城内居人，皆闭户自守。又讹言关勇与贼通，赖县大夫蒋公宝清百计曲全，关勇始移营城外。幸楚军夜焚贼垒，贼悉众窜怀镇，关勇亦拔营去。此与雅安劫衙事无异，均赖贤守令为之保护耳。及后骆公督师入川，首裁游勇，而鬼域之众，屏迹无何有之乡。公之识见，非寻常用兵者所能及也。”

    ◎张安县

    张公讳香海，字牟子，山东蓬莱举人。咸丰戊午，知梓潼县事，颂声载道。大府知公仕学兼优，调省襄校文闱。辛酉三月署安县。时蓝逆弃遂宁，围绵州。州牧唐公炯督率有方，守陴严密，逾月不下，始分股扑属县。公到任甫一月，贼骤至。城素低狭，只四百余垛，城中壮丁不敷役。贼党李长毛、谢寡妇等分队驻瘙龟滩，距县十余里，烽火相望。公昼夜登陴，率众堵御。贼环攻四五日，公轰毙千余。贼愤激，日夜加攻，外援不至，督守益力。无何城内有朱生某，与贼通谋，塞城上炮眼为内应。贼用地雷轰城，城袭五丈许。汛弁刘同、武举钟杀贼三百余人，巷战死。公及典史戴俱遇害，贼屠其城。先是公恐城不能守，遣儿媳少女赴省，故公死而举家无恙。贼退，众发朱某奸，捕之急，窜入彰明，拴获磔之。繁江释雪堂有吊张牟子司马诗云：“与君作知己，往来方二春。读君之著作，知君之为人（自注司马手著《牟子集》十二卷）。上足报廊庙，下足安黎民。父母保赤子，不愧宰官身（司马曾以〈如保赤图命澈颜〉句）。谁知大天地，造化难咨询？咸丰辛酉夏，绵州遭烟尘。君官所属邑，相依云齿唇。是时妖焰恶，Е洞如奔轮。木大拔不易，先翦旁荆榛。安城小如斗，素无坚固因。豺豕侦知熟，十万同日臻。填山复塞野，累卵谁代陈！城中一无恃，民弱单且贫。惟君婴城守，贼劲少不伸。力持数昼夜，卒无相救邻。仰天再三叹，志矢为张巡。生死与城共，刀踞甘如醇。我为作长歌，歌罢为吟呻。天南守土者，安得皆君伦？殊堪酬禄养，而全忠节臣。”

    余浒村曰：“公有守土之责，而卒以身殉，城亡与亡，固其宜也。而《采葑集》载：‘安城破时，公微服杂稠人中奔走，为卖菜佣所识，遂遇害。’其言似出情理之外。犹忆光绪戊寅予主讲同文书院，时雪堂自京师回繁，寄余《绿天诗钞》中有吊张司马诗，附载于此。读雪堂诗，而公之死节益明矣。公为同邑何麓生观察荐卷房师、观察诗集中，亦载有吊公殉难诗，尤激昂详尽，惜未携入行箧，异日当补录之。”

    ◎李江油

    李公讳柬，字敬之，直隶卢龙举人，仕蜀。咸丰九年冬，摄江油县事，时蓝、李二逆起，鸱张甚。公以此时政务，团练为急，办理井井，著《乡兵管见》一书，大吏嘉之，饬属通行。十一年三月贼围绵州，众数十万，分党连陷安县、彰明。遂破江属之中坝场，势如风雨。公婴城固守，既而贼大至，绅团未见大敌，且为贼先声所劫，遂溃逃不可止。四月十二日城陷，公及家人曹，皆被执。逼降，公裂眦大骂，贼义之，不加害，拥赴中坝，将徐图劝诱也。及河，公投水，曹随之。贼惊救而公已毙，尸逐浪远，拯出，驱之去。数日逃出，觅得公尸，集附近士民殓殡焉。公一子，年十二，贼掳至绵州。八月与县民龙姓逃回，仍由曹经纪，送至省城，与其母居焉。

    ◎杨威肃光坦附

    袭侯业公讳斤，崇庆州人，一等昭勇侯故陕甘总督忠武公之孙，故闽、浙总督国桢公之子也。钦赐文举，承袭侯爵，二等侍卫，智勇有祖风。咸丰辛酉，滇贼何马蚁，胁数万余众犯崇庆州，扎白头铺。公率忠勇军击剿，贼败走于南河坝虹桥水碾，设伏以待官兵。公与协镇张公、游府关公计曰：“逆贼四路狂窜，乘胜而往，一鼓可拴，忻提兵从大路进发，二公率兵分左右翼夹攻之，必大捷。”皆然之，公整队甫行数里，谍报：“白头铺无贼。”公疑不前，贼伪为耘田者以绐之。军抵虹桥，贼举白旗为号，四面重围。公督勇冲杀，力不能支，遂遇害。时五月十一日也。事闻，荫云骑尉世职，予谥威肃，敕建专祠。杨孝廉器之，吊以诗云：“驱贼虹桥速进兵，浑身是胆气纵横。忠承大父辉前烈，勇著文孙继后声。战死沙场归马革，报恩君国化鹃鸣。关西夫子遗贤嗣，他日凌烟阁上铭。”杨公光坦，河南候补知县，请假回籍，因本省滇匪军务，督勇剿贼，同威肃公中伏阵亡。

    ◎黄忠壮

    黄公讳纯熙，字子春，江西鄱阳人。幼读书，即以古人自命，好骑马击剑，弹棋善射，能左、右算，识者知为远大器。道光丙午举于乡，继捷南宫成进士，以知县签分湖南，历任绥宁、会同、湘乡，除弊苏困，练勇筹防，循声卓著。性淡泊，不撄情利禄，以病乞休者屡矣。时会涤生制府，陈竹伯中丞，塔智亭军门，皆以上宾礼聘入戎幕。公或允或辞，或参其军，数月而退，终莫能强也。自言尝与涤帅论兵事书，破除官例，随事畅写，故得滔滔尽言。咸丰八年，守制星沙，时石逆达开围宝庆，号称百万。骆吁门星使，即家强起公主军事，公不得已受事。治军严明，信赏必罚，事无巨细，综理不遗，自草公牍，脱稿未尝点窜一字，其精敏非人所能及。血战十数，解宝庆围，大帅扼其功不上，公处之怡然。嗣转战永、靖、郴道各府州县，以不次功保知府，累迁至监司。尝抚膺叹曰：“吾受恩深重，不知死所矣。”会滇匪扰蜀，骆公以湖南巡抚帅师援川，公为前队，带果毅营。咸丰十一年正月，由楚南至川境。四月十七日，抵万县。闻逆匪何国梁，以三万余人围顺庆。五月初六日，公率师驰赴顺境，贼已解围去，攻定远垂危。公即于初八日兼程进讨。十一日，大破贼于定远郭外，生擒何国梁正法，立解城围。杀贼万余，逼入江中者无算，夺骡马五百余匹，救出难民万余，贼遁者仅千余耳。公整队穷追，十四日，抵万古场，离二郎场二十里。其地四山壁立，田谷阻深，一线羊肠，盘纡屈曲，箐林茂密，素称绝险。由此北定潼川，西走遂宁，均有江水限隔。逆党被迫急，恐不得渡，乃为背城之举。适另股朱伪统领率众数千，由青冈坝一路窜至，两贼既合，势复振。遂四面设伏，虚二郎场以诱官军。十五日五鼓，公派队跟剿，行至燕子窝，突与贼遇。前营广勇冲击，贼反走。公知有伏，即分饬各营，分左右路搜剿。亲率中军大旗，随后策应。我兵始分，贼伏四起。朱逆另股，自后抄至，层见叠出，蜂拥直前，枪炮奋击，贼死拒不退。陇亩间隔，官军立足无地，分合皆难。田中泥深数尺，下足即陷，咫尺之间，彼此不能相顾。公知中伏，率部下前进，亲兵控马请退，公叱曰：“此何可走，走则六营同尽耳。”左右均死战，幕友邓赤子、蔡月岩助战被戕，各营远隔不能救。公知事不可为，遂拔刀直冲贼阵，前贼惊走，后贼踵至，围复合。亲兵十余人，各以死拒，皆战殁。公犹奋刀驰突，须眉磔张，手刃数贼。旋以左胁中矛，刀伤右臂，坠马。贼争拥至场，迫令跪。公厉声骂曰：“黄统领岂跪贼者？欲杀便杀耳！”贼怒断其首，支解而火之。部属收集遗骸，丧其元，余亦灰烬，惟存左足以布裹之。已而乡人奉元来献，面色如生，并觅得右手右足。十八日，奉安竹舆中，归于果州。至二十一日，乡人又以公左手半截献，五指宛然。时甚酷热，距殁已七日，而肉不腐，且有一种香气。但已大敛，别为木盒盛之。果城官绅依例迎入，易棺收敛如仪。妇孺氓庶，罔不悲痛失声，骆帅据状奏闻，议恤有加。以藩司礼葬公，荫其子，准建专祠于果州城内，邓、蔡二君及邹参戎配焉。

    余浒村曰：“公历任三邑，官书从未尝假手幕宾。又若出入勾稽，左、右手算，钱谷交代，卸篆即出。此虽绪余，亦足见公才智。尝见曹光诏编公行营公牍跋云：燕子窝之战，前营闻败不回救，后队闻败不前援，公遂及于难。当邓、蔡二君坠马时，公呼前营营官某前，某应之而逸，公愤焉。亲兵某控公马请退，叱之。率左右直前猛扑，乃俱为贼拥至场。假令前队闻而折回，后队闻而前进，无难夺公以出。考公从军，固早以死自誓。而在事员弁，于次日陆续逃归，乃云此番幸统领已亡，若其不亡，吾辈必有一二百人正军法。既视主帅之亡而不救，又幸主帅之亡而免罪，且幸而免罪，则亦已矣。又思以轻进之罪归主帅，以结后图。夫护主死义之员弁，既当从优请恤；则背主灭义之员弁，即当分别治罪。竟事后不戮一人，此事于行军司马刘公，不能无憾焉。”

    ◎谭都司

    谭公讳健，成都人，先世以武功起家。父某，重庆守备，早卒。母马氏，能以义方训子。公以荫积劳，授泸宁营守备。咸丰十一年，署黔彭营都司，母夫人及妻陈俱来。先是全蜀有蓝逆之变，酉独晏如，绅民狃于地僻山险，毫不儆备。突于八月初，谍报粤匪由郁镇窜县境，文武聚议出师。公少年勇于自任，以为贼不足平。母夫人亦勖之曰：“自吾为汝家妇，逮事三世，均以武职受国恩，汝勉之。”公曰：“唯。”乃集城内兵丁一百数十名，至县西梅子关，扼险自守，时八月十九日也。无何贼至，旌旗出山谷间，公以千里镜烛之曰：“贼幸少，我兵其无恐。”贼前队以数百长发涂面，衔刀持长予诱战，而伏贼诡从他道小梅子垭来攻。方战之始，领哨外委宋孝荣、宋从先率兵丁力斗，呼声动天地，无不一以当百，贼几不支。瞥见贼由后至，乡勇之助战者先溃，兵亦溃。孝荣急扶公上马走，公指其心曰：“死，死。”遂挥刀复战，被杀，孝荣等亦以力护阵亡。公母闻而惨然，谓公妻陈氏曰：“吾策吾儿必死王事，今果然矣，吾子尽忠，吾与汝不可不尽节。”即闭户同时自缢死。越日，家人收殓之，色俱如生。贼踞城几一月，教谕李公曾白死之。九月十四日，贼自龚坝渡河，东入咸丰界，城复。事闻于朝，得恤典如例。李公自有传。

    余浒村曰：“川省成、华两邑，为首善之区。咸、同间，虽未遭贼蹂躏之苦，又岂无忠义之士，出而杀贼捐躯者乎？何《成都续志》所载者，竟寥寥耶！如谭公本成都人，而续志未载。《黔江志》载有朱肇绣、《梅关节》一诗为谭公作也。诗曰：“臣年十五说长剑，身不屈，头可断。帐前斗酒呼健儿，边城誓保花封县。贼来奋臂与贼战，仓皇出师身刃贼，杀贼难尽臣马蹶。臣马蹶，臣力竭，满山秋草溅碧血。西风日落阵云寒，夜夜冷照梅关月。”

    ◎李广文

    李公讳曾白，字鲁生，长寿县人，道光乙酉举人。甲辰大挑二等，选授黔江教谕。咸丰辛酉秋，粤匪自婺川入彭、涪界，直逼黔境。邑令胡某，不为备，公说令曰：“黔当贼锋，蜀东门户，厚集民团以待大兵，尚可支持。倘使阑入，失此弹丸，东南半壁摇矣。”令曰：“某瓜代有日，未奉成命，俟新令为之。”公厉色曰：“虞允文矫诏破金，刘顺昌孤城却敌，岂皆有命而后为哉？我辈在位一日，当为朝廷守土一日，力竭死事分耳，设使有济，既全吾身，又保吾民矣。”令赧然唯唯，防务仍不举。八月十五日，郁山镇警报至，邑诸生集学署劝公早避，公曰：“读书数十年，岂于‘见危授命’一语，尚未前闻乎？吾有死而已！”十九日，都司谭健战没于梅子关，贼长驱至县。公侄某，绐以县君请议事。公出门，侄挽以走，公力挣有脱，口龅其臂，乃释归。于是闭阁绝食，自撰挽联云：“处死非难，不久一死；他生未卜，无误此生。”又步其祖开先公易箦原韵诗曰：“花甲周余又七秋，放怀天地等闲鸥。青山伴我须眉古，白发思亲草木愁。几卷缥缃供寝枕，一生事迹付残瓯。那堪仓猝烽烟警，报国深惭跨鹤游。”邑诸生迎公妻子去，惟一老奴叩门号泣。公启关，奴入跪。公曰：“若何为？”奴曰：“县公遁矣，闻汛捕两爷死，爷可避。”公大怒，踢奴踣。怀印具，朝服拜圣庙归，缢明伦堂上。婢女畹香哭救，公悬足踢婢于地不起。奴解帛，公复苏，逐奴去，仍自经死，奴亦殉于阶下。贼入学署，剥公朝服。婢苏，骂贼，亦被杀。贼肆焚掠，推禁毁学宫。城复日，士民上其事，为公建专祠，塑老奴于旁以祀之。邑人谣曰：“铁铸李广文，泥塑胡知县。广文俎豆馨，知县等刍豢。”公有经济才，惜未竟其用。著有《读经志疑》六卷，《封圻扼要》四卷，《沿边要隘》四卷，《七省海防》二卷，《守拙斋日记》二十卷，文存二十卷，诗存二十卷。子滋然，光绪己丑进士，签分广东知县。

    酉州冉瑞铣吊公诗，末数句云：“吁嗟呼，曾子师耳，子思臣耳。为臣思避贼，为师知报国。广文一死重泰山，何物守令竟斩关！”

    ◎国新宁

    国公讳澍，同治元年，署新宁县事。滇匪蓝朝柱，经官军痛剿后，率其残匪百余人，窜南部僻境。适郭、张、朱、曹各逆，自营渠夺路，与蓝逆合股，向东乡达县狂奔。道员张公由庚，率向导营蹑剿。逆遂乘夜遁走，直扑新宁城。公会督文武绅民，登陴固守，枪炮灰石轰击，毙贼多名。贼连日拼死攻扑，公与贼相击两昼夜，力竭兵单，遂于正月初十日失陷。公率其弟国富，家人刘珍、邓兴，石玉等巷战，公身被四创，知不可为，遂自尽。国富及家人皆被害。典史耿凤翔，把总何玉春被执，骂贼不屈死。事闻，均从优议恤。

    余浒村曰：“谨按骆文忠片奏：‘据贼中逃出文生黄鼎禀称：被贼掳入蓝逆营中，几至一年。蓝逆名朝鼎，南昭通人，贼中称伪帅主，骁悍善战。其族人名朝柱，年长朝鼎数月，呼之为兄，贼中称伪副帅。然诸事悉听朝鼎调度，今外间或称朝柱为大顺，朝鼎为二顺，其实贼中无此称谓。初至绵州，拥众至十六七万，设伪都统分辖。伪都统皆昭通人，伪统领以下，始杂用川人等语。’由此观之，朝柱实非巨魁也。盖至去年冬，官军克复丹棱，鼎逆授首，而柱逆遂自为贼帅也。”

    ◎陈巡政

    陈公讳翼，字云亭，陕西长安人，少读书，有胆略。道光初年，张格尔乱起，弃咕哔业，习边事，尝投陕督杨公遇春军幕，充新疆印房差务。十年，库车大臣常公荐举，以未入流资铨。十六年，选四川东乡县典史，捕盗有声，勤恤囹圄，髡钳德之。三十年，卓异迁太平县黄钟堡巡检。咸丰十一年十月，蓝逆为官军所败，亡入川东。合张、郭、曹、卓之党，歧为五道，势复张。遂侵绥郡，东、梁、开、垫，贼垒相望，太尤戒严。堡人瞥见虏帜，请公驱八口入太城，从县官为捍御计，且自救。堡无郭郛，旦夕恐不保。公曰：“天卫命翼为此土官，堡虽小，翼责守也。离此一步，非死所矣。吾少亲戎旅，识敌情，众志可以成城，坚深胡恃？其聚吾堡人，钱者兵之，布帛者旗之，丁壮者伍之，溪谷树堑，逻候敌，击鼓为援，设伏以应，恶见其不胜也？”堡人闻之气皆壮。明年，同治壬戌四月，太城陷，公亲率堡子弟扼贼于丝罗坝及巴坪口，无敢犯堡者。五月，楚师易公佩绅，败贼于白沙河。贼趋陕，袭定远、西乡等县，太境渐戢。胁从者乘间归，公悉给牒导出境，贼中皆震公名。六月初三日，忽闻贼南向，谍言欲图公。公遣刘先者侦之，先匿卧村中，坐是不得耗。贼日夜行百八十里。初六日五鼓掩至，围堡三匝。公闻变，令田孺人率男女避。孺人欲与公俱，公正色曰：“汝谓我遂厄乎？以汝妇人，不可久居此耳。”语华，袭襟裹首，偕幕客陈相畲，督团丁数十人，巷战不支，及长子文光、三子文藻皆被执，贼杀相畲。奇公貌，胁相从，公愤骂不绝，遂被害，时年六十。方公之击贼也，田孺人及女坠岩，死复苏。遇旧馆师冉翁，救匿山谷中。次子文治、四子文运杂乡里小儿中去。光、藻居贼中，皆相失，行久乃偕。夜绐贼以溲，同穴糠秕中，间道归。逅母及弟妹，殓公尸及相畲尸，葬东乡县之原。制府骆公闻于朝，褒恤有加，世云骑尉，长子文光袭焉。再从死老仆薛升，山西人。

    ◎杨职员

    杨公讳钅荣，綦江县令杨公铭之弟。同治元年，粤逆石达开锐意窥蜀。自涪州败后，零股三千余人急赴桐梓。石逆拥众数万，围綦江。公兄铭知县事，率众登陴，誓以死守。贼昼夜环扑，公及公兄亲督练勇堵御。悍贼百余缘梯上，公死拒不退，贼砍公头殒命。元铭见势危急，督勇奋击，立歼登城贼。炮石雨下，贼不敢继登。并日掘地道，图轰城。四月十一日寅刻，南门轰陷十余丈，幸城内先掘内濠，并筑土垣。训导萧君世楷，团绅陈君嘉升，督团勇据住内墙，枪炮环击。练勇二百余名，越濠血战，贼不能进。知府唐公炯，带黔勇直捣贼营，城内团勇悉出，前后夹攻，追贼二十余里，城围立解。先是公夫人陈氏闻公被害，即率子女三人投池以殉。制府骆公奏闻，照七品职员，从优议叙，陈夫人一例予旌。

    余浒村曰：“闻石逆犯蜀时，蜀人扶鸾有‘见豕沉埋在蜀江’之语。计石逆亡于癸亥，见豕之言果验。吉水曾君东山语余云：石逆前窜江右，谒张真人询后事。真人书‘王于西方’四字与之，石逆遂生窥蜀心，而不知“王”即“亡”也。是真事有前定欤？今将石逆原供，节录于左。”

    据石达开供，系广西贵县人，祖辈由广东和平县移贵州居住。现年三十三岁。父昌奎与母均故，并无兄弟。娶妻王氏，生有子女，均在南京被害。后来妻妾五人，幼孩二人，均在河边投水身死，只存亲生一子石定忠，年五岁。达开自幼读书未成，耕种为业。道光二十九年，因本县土人赶逐客人，无家可归。同洪秀全、杨秀清、韦昌辉、萧朝贵、冯云山共六人，聚众起事，推洪为首。洪亦广东人，现年五十余岁。初时不过万人，后来人多。三十年，先踞永安州城，遂围攻桂林省城。解围后二年三月，走全州出省。四月，至湖南道州，攻长沙省城，萧朝贵被炮轰死。十月解围，窜岳州，破湖北省城。由武昌下江西九江省，破安庆省城。三年，直抵金陵。从北门挖地道，用地雷轰陷城垣。达开起事即称王，与洪秀全等词住江南省城。杨秀清性傲，韦昌辉屡受其辱。七年，达开领众在湖北，闻有内乱之信，韦请洪诛杨，洪不许，转加杨伪号。韦不服，将杨杀死。达开返回金陵排解，洪心疑要杀韦。达开见事不好，走安徽。妻室儿女留在金陵城内，均被韦害。达开复由安徽回金陵。洪即将韦杀了，有谋害达开意，旋即逃出。七年，从安徽至江西、福建。八年回南安，九年到湖南，围攻宝庆，两月不能下。是年回广西，至宾州，因伙众三江、两湖人多，各有思归念，不能管束，将大队散回。达开在南宁府，没有多人，想要隐居山林，因到处悬赏严拿，无地藏身。十一年，复聚数万人出广西，由湖南至湖北，久想占踞四川。同治元年，由利川入川，到石柱、涪州，有二十多万人，后来裹胁更多。头队攻破长宁，不能深入，绕道遵义，昭通，想从横江过河。令头队由屏山县入，令李福猷扎南副官村，又令赖剥皮分股绕入宁远府，使官兵不能兼顾。约在米粮坝交界地方，与中旗会齐先进。达开因横江败后，率众绕至米粮坝，知前队与赖剥皮已由宁远大路前进。李福猷自副官村败后，欲由贵州边界绕入川境。达开即率众渡金江，经宁远，恐大路有官兵拦阻，改走西边小路，只要抢过大渡河，即可安心前进。不料至紫打地土司地方，探看上下河岸，皆有官兵。河水忽涨，那些夷人，三面时来抢掳。造船扎筏，抢渡几次，均被北岸官兵击沉，伤万多人。后来食尽，死亡无数。达开欲投河自尽，因想真心投诚，或可侥幸免死。达开想救众人，俱令弃械投诚，率领黄再忠等三人，并儿子定忠过河，到唐总兵营内。其未渡河者，不知如何下落。所供是实。

    里乘子曰：“粤寇之变，虽曰天运使然，而人事究亦难逃其责也。我闻金田啸聚，其初党羽不过三百余人，向使地方有司，果能设法化导，格其邪心，固善。万一若曹执迷不悟，即乘其势尚未张，一鼓歼之，消患未萌。亦不为虐。乃计不出此，卒使星星耀火，燎及昆冈，涓涓ォ泉，荡成巨浸。迨顺流下窜，窃据金陵。十余年来，沿江一带，民无完居，荼毒生灵，不可胜计。试观其猖獗无忌，形同臬獍，不真令人发指哉！”

    ◎周长宁

    周公讳于，同治壬戌知长宁县事。夏五月，石逆围攻綦江，志不得逞。复为官军击败，遂窜攻长宁。公督团练登城，并力拒守。石逆围攻数次，城小兵单，遂陷。公率勇巷战，被伤，贼缚之。迫降，公大骂曰：“我朝廷印官，城亡与亡，鼠辈何多言耶！”贼怒，白刃交加，遂遇害，全家同日以殉，事闻，照直隶州议恤。

    ◎丁高县

    丁公讳良俊，字虞门，山东历城县举人。同治元年闰八月，知高县事。时石逆达开踞叙属之双龙场，伪宰辅李福猷，率众蔓延滇境之富官村。十月，石逆踞筠连。二十三日，分悍贼二万余人，由罗家坳径犯县境。公闻警，骤募勇丁，并杨玉林各团，往落润坎堵御。二十八日，贼大至，众溃。公跃马入贼阵，手刃数人，受重伤，被执。越明日，石逆遣伪先锋李南，率千人窜踞城中。臬司刘公岳昭驰援，令邹复胜、王有德分队击攻，贼弃城走。官军追杀数里，毙贼五千余人，公遂遇害。初，公之被执也，贼久耳公名，称为好官，不忍杀。劝降，公不应。日夜怀印端坐，意气安闲，了无惧色。临难时从容自若，差役胡顺随侍，以身翼公曰：“县主也。”贼以予加颈，应声而扑，见者哀之。十一月初二日，贼窜横江，乡民始获公尸，丧其元。又七日，得诸厕中，面色如生，乃送入城合殓。事闻，照同知直隶州阵亡例议恤。又三年，知县马公佩玖，详请建祠，胡顺亦附祀焉。

    余浒村曰：“闻咸丰七、八年间，高邑各乡桐叶，多生刀剑形，蔓菁亦作尖刀状，殆杀机之先兆者欤？”

    ◎多将军

    多公隆阿，由黑龙江马队从征皖、楚，身经百战，所向有功，授西安将军。同治元年，滇匪蓝大顺由蜀窜陕，与粤逆通。二年十月初九日，陷周至县，留党逆分踞洋县。公于十三日，亲至周至督攻。蓝逆百计守御，未得迅克。三年二月，官军开地道，轰破月城丈余，公率副都统穆图善等，拥登城堞，城内尚筑坚卡五道。正力攻间，公头目受枪子，忍创回营。诸将欲趋视，公传令曰：“此城速克，重伤亦痊。如不克城，即轻亦不欲活。”诸将闻令益奋攻，是夜皆露立堞下。次日环攻至三更，穆都统传令，三面紧攻，于黑暗中，向东填濠拔桩，梯纽先入，四路齐进，克复县城。蓝逆率数十人，乘乱窜出，至新口峪，裹胁二三百人，欲窜宁陕。经佛手厅团练杀毙二百余人。有死党十余人，舁之越险狂奔，至汉阴界，为在籍主事管涝团练杀毙。生擒逆党李登福、王老么，送往汉阴厅验明蓝大顺首级。余匪均正法。将军受伤时，内府发珍药敷治，并命黑龙江将军传其子双全，驰驿往视。而其子尚居亲友家，身无完衣。黑龙江将军怜骇，资以行装，始获驰往。将军受伤重，旋于三月二十三日毙于周至军中。其子至，已不及见焉。遗疏有“不使家有长物，身有余财”之语。先是将军于元年秋，衔命入秦。闰八月朔，以亲兵七十余人，解商南围。初二日至初七日，调四营劲旅，破颍、亳零股捻匪姜台凌等五六万众，伏尸四十里。疏入，谕旨云：“以少胜多，可云奇捷。”平日爱士卒如骨肉，而威令严明，凡所指挥，汤火不避。薨之日，三军雨泣，天下识与不识，皆痛惜之。

    余浒村曰：“或问将军死事在秦，蜀燹何以书？”余曰：“将军虽死秦，而贼为蹂蜀之贼，若之何不书耶？蓝逆自咸丰九年与李永和煽乱，全蜀受害。经骆文忠扫平，据生擒之李逆供称，蓝逆已死乱军中。后窜陕之洋县，实为曹逆。但将军迭次奏报，皆指为蓝逆。无论蓝与曹，蜀人均深受其害，至此歼厥渠魁，当亦吾蜀人士，闻而快心者也。亦足见为乱首者，虽狼奔兔脱，终不能逃法网焉。并志之，以为后之谋逆者戒。”

    ◎赵镇二孝妇

    金堂赵家渡船户，张国顺妻龚氏，年二十，有殊色。咸丰庚申，蓝逆突至，氏随姑逃入米家河心。贼羡其美，追欲得之。氏即奔舟，贼尾其后。氏知不免，泣跪姑前曰：“不孝媳从此逝矣。”语毕，投水死。

    同时有刘氏者，朱桂元妻也。蓝逆窜赵镇时，夫为贼掳。其姑闻贼至，不知所之，号泣不已。氏含泪扶姑避贼，猝遇贼目，欲污之。氏负一岁子，三岁女，奔江边泣对姑曰：“此清白江也，儿亦可借此明志矣。”遂携子女，跃入江中。

    余浒村曰：“大乱之世，妇女受污，以死自誓者固多，迫胁而从者亦复不少。岂尽甘心于贼哉？无论为贼匪，为官军，恣淫者必获惨报，戒淫者必获福报。闻乡老何石帆云：‘赵镇有杨贞琳者，悫信勤学。蓝逆犯镇，杨被掳。喜其醇雅，置帷幄中，与阮姓贼共事。围攻遂宁时，杨与阮同居一大宅。园中花木丛杂，玩好罗列，杨嗟赏不已。突有数贼至前曰：‘来看！来看！厨下兔子甚夥。’（贼中呼女子为兔子）杨至厨，见满屋皆妇女。长者二十许人，少者十七八岁，有坐如痴者，有伏而啼者。然皆鬓绿垂云，肌红夺玉。左右垂涎者，魂飞魄荡。杨心恻然，言于阮曰：‘彼皆良家妇女，强污之不祥。’阮从其请，悬令门首，禁男子出入，于是无一敢犯者。来往宅中之贼，拥窥门外，阮苦之。派人护送众女远出，谕令各逃亲族家。越数日，杨与阮暮游郊外，见数椽茅屋中，有女如云。逼视之，即前所送者也。诘之，佥曰：‘蒙恩派人送我等远走，第纵横数十里，大营层层包裹，安能兔脱？’杨复令从者送还故宅。时官军攻甚急，贼弃营走。杨适病不能行，其僮迫之曰：‘水紧甚，奈何！’（贼中言官军攻急曰水紧）杨扶僮走抵大河，追兵后至，争渡者船不能容。杨以病不能抢舟，僮遂弃杨于芦中而遁。俄官军至，未济者悉被斩杀，枕尸沙洲，而杨获免。越宿，贼以数百人渡河收尸，僮复至曰：‘芦中人尚在耶？’始扶归贼营，后病愈，乘间逃归。家人疑其已死，相见如梦。尝自谓：向非有禁淫善念，安见不同登沙洲之鬼篆乎？今闻其人已橐笔从某大令，入莲花幕矣。”

    ◎邓文学

    邓公宗楷，字树森，宜宾县人，世居柏树溪场。父应福，勤求学问。母氏杨，慈而贤。每课小学，循循不倦。公天姿颖慧，未七岁而通五经章句。弱冠，受知于督学支公，补府学博士弟子员。尝大书“忠臣孝子”四言于座右曰：“吾将以是成吾学也。”咸丰九年九月十九日，滇匪李永和窜县境，水陆并凑，将犯柏树溪场。公率练勇为堵御计。舟贼登，公奔之，杀贼数人。贼惊止，练勇乘而噪之。贼气馁，逡巡就江岸屯焉。练勇犹遏其前，而谍者报陆贼已入场。公遽反救场，仓卒间，亦忘练勇之不能从己也。闻贼众据南华宫，乃单骑持剑入宫。宫故有文昌及关壮缪像，贼众系马神前，公厉声叱曰：“逆贼虐民慢神，乃公将磔若为二神谢，今且先刺马。”径挺剑趣马，贼集刺之，公仆。詈声愈重，贼重伤之，出尸街中，犹喋血函胡有声，久之乃死。时年二十有九。公父母年俱七十余，闻公死，忻然曰：“是其平日所谓忠臣孝子耶？吾固知吾子学之有成也。”同治五年二月，给事中赵公树吉，奏请议恤，奉旨照生员新章伤亡例，议给云骑尉世职，入祀成都昭忠祠。

    ◎文江两武庠宿璋附

    武生文君安邦，江君腾光，洪雅人。咸丰庚申三月，蓝逆窜洪境宝子寺，破其寨。未破之前，安邦、腾光率团勇御贼。见贼仰攻山寨，二人持刀先驱，手刃数贼。贼披靡，截贼酋首，携入寺中，陈列神案，勇气百倍。次日，复督勇追剿，途中遇伏，战死，团勇死者二百余名。同时有文生宿璋，洪雅花溪人，贼至被掳，不屈，投水死。殉难妇女亦约有十余口焉。

    余浒村曰：“庚申三月，贼破丹棱、蒲江、名山，直扑雅安。复窜踞周公山，分两队下犯：一由麻子坝犯峨眉，一由冷板磴犯洪雅。宝子寺山峰高险，是洪雅门户。团勇联络扼要堵御，不胜。贼遂出宝子寺，团勇退保江岸。贼走柳江场，止戈街，过高岩，与洪城仅隔一江，而不敢渡，急趋他境，未始非二公督率团勇之力，有以夺其气欤？光绪庚子辛丑，余司训夹江，尝往来木城车冈间，为人治病，于洪雅彭荪广文处，得遇五峰山长费春泽老人，言当日贼踪所历之处甚详，并出示卢抱孙先生《雅江新政》一书，同寻‘雅雨楼’故址，方知抱孙改字雅雨者，盖以楼名名之也。先生积官至两淮转运使。其孙南石相国，嘉道中叠邀帝眷，天之报循良，抑何厚哉！又于曾伟堂观察处，得见张带江先生手书《洪雅旧志》，其续志文艺门载有：唐东屏秀才于咸丰庚辛间，带勇防城，著城门开、闭两诗，附录于此，以备采风。

    城门闭，贼锋利，千人万人隔江至。炮火如雷声震天，刀枪似雪光照地。山城斗大不来攻，为有青衣之水波涛凶。吁嗟乎，贼自南，以水固。贼自北，无遮护。地与丹棱犬马互，焚劫已在十里路。未见一人一骑敢近城，方知使君坐算神。

    城门开，贼不来。贼虽不来犹疑猜。满城兵勇不敢撤，日日横行在四街。钱不足，粜食谷。谷已完，派及田。四乡之民半遭残，食无一饱衣无全。地丁火急尚多欠，累累更有乐捐案。

    ◎任勇士

    勇士任姓讳思钲，小楼其号也，铜梁县人。幼得岳武穆易筋经功，留心兵家言。时值滇匪蠢动，常以兵法部勒子弟，连封团练多延为教习，受业约数千人。由是忌之者，遂流言小楼蓄异志。咸丰庚申七月，张、蓝诸逆，渡江东来，当道各县，皆倚小楼为长城，札委督团堵御，扼大足之玉口凹，遏贼东下，调各邑诸团未至，同事者因而妒之。小楼孤立，惟率及门子侄数辈，枕戈杀贼于唐家坝。二十一日，侦卒值雨，谎报贼他去，小楼闲卧村店中。贼冒雨太至，兵勇瓦解。及门，伍云楼启关中鸟铳，小楼仓率觅一矛，刺杀数十贼。次子长超，持短兵随，冲突贼中，贼目张三千岁、邓五百斤者，骁悍素著，小楼已刺杀张贼。邓贼恃勇拒战，小楼矛连刺不入，知裹重甲，乃尽力一矛，贯透后心。而邓甲系竹片，滞矛不脱，遂脚击尸飞，带矛堕地，惟持一柄。群贼攒攻，柄又数折，白战夺盾。久之，从者死逸殆尽，子亦伤亡。大雨如注，目不及睹，田塍崩坍，小楼陷泥淖中，胁中矛死，贼亦溃走。乡人觅尸归葬，已逾十日，颜色如生。贼震其名，不知已死。一夕大风，声如万马腾嘶，贼营争传任小楼至，自相践踏窜去，铜梁赖以安堵。其弟子协团剿贼，以军功著者甚众。

    余浒村曰：“近阅邸抄，光绪二年九月，御史吴鸿恩，奏称咸丰十年十一年，贼匪三次窜扑四川铜梁县城，均经解围。当贼围城时，望见城上旗帜林立，定有神助。请旨饬查，颁发关帝庙匾额，并加该县城隍神封号。奉旨著四川总督查明具奏。然则贼闻风声马腾，自相践踏窜去，虽由小楼之余威有以慑之，不可谓非神助也。按《永川续志》小楼生长永川，移居铜梁，死难大足，今子孙现居丁家岩老宅。没后诸绅具报请恤，已崇祀铜邑昭忠祠，而永川实为所生之地。论者谓小楼不死，得行其志，以之办贼，或不至如此猖獗也。”

    ◎赵迂

    赵君尔治，中江申雄沟人。家贫乐施，动拘古礼，不合时宜，人目为赵迂。咸丰庚申秋，张逆据胖镇，众惧登岩，尔治静镇不为动，处之怡然。及烽燧照耀，长子阐泣请速避贼锋。尔治叱曰：“安有清平世界，而掠杀人者？必自火耳。”阐乃将合家妇稚暨文契，寄存寨上伯父家，仍归侍父。九月十三日黎明，贼突至，围其宅，尔治端坐不动曰：“尔辈持刃，岂欲反耶？”贼怜其老且骏也，漫应之，曰：“然。”则又曰：“汝食毛践土，敢肆大逆，纵人祸不及，恐天诛难逭。”贼方称天以愚民，闻之大怒，擒其子阐及陈、郭二佃户。尔治乃愤詈不休，贼愈怒，撩其衣，饮刃于腹中以杀之，年六十一。复火其居。陈、郭二人旋遁。阐被俘至永川，夜梦父云：“三日后贼必渡河，尔可乘此逸。”至期果如父言，中途为乡练所获，疑为贼侦，一人横刀欲杀之，刀坠地陷泥中，急切不得出。众异之，得不死。有李姓者，留阐佣于家，岁暮乃归。同治三年，枭鸟鸣于屋角三旬，其声不断，阐暗祷于父，改葬高原，鸟始飞去。

    余浒村曰：“繁上张秀才琢之，年十七，入郡庠。家贫，卖画课徒治生。秋试十三科皆不第，常戏作《哭秋闱》词，可歌可泣，传写殆遍。蓝李之乱，罄赀避安县。已而贼掠城乡，张方握管写生，见贼至，徐曰：‘清平世界，群辈胡来？吾方作画，勿溷我清兴。’言已不顾，贼以为怪，去之。嗟呼，张与赵同一迂也，张以诙谐而免于厄，赵因愤詈而及于难，岂非有幸有不幸耶！”

    ◎晁子俊

    青神晁子俊，妻耿氏，生一子名已儿，甫四龄。咸丰庚申秋，滇逆窜邑境，至子俊家，俊横矛出，厉声喝曰：“鼠辈敢尔！”连刺二贼立毙，贼惊顾失色，呼众缚俊，杀之。耿氏负已儿出救，詈不绝口，贼又杀之。掷儿于地，将贯以槊。晁仆有庾贵者，幼佣于晁，为娶妻生子，改习越人术，与晁比屋居。见之，泣恳于贼曰：“儿何罪？主人止此一块肉，请留之以续晁氏脉。”贼曰：“不杀此子，汝意何为？”贵曰：“此儿既无父母，身何所依？容吾负至某堡，交晁氏族属畜养，再投营效牛马走。”并请以妻孥为质，贼义贵，从之。贵遂负已儿登堡，交晁宗族收养。速反故处，命妻摄幼子亦入堡，且嘱善视已儿，迳随贼去。贼感贵朴诚，不加束缚。行二里许，见贼伙拥一女郎来，年可十六七。贵识之，乃同里桂家闺秀也。女见贵亦识，便呼庾哥救我，贵摇首以目示意。将及大营，掠女者忽患目疼，坐憩于地，问有能疗者酬百金，众皆束手。贵进曰：“吾有奇方，可愈此疾。”贼急请试，贵云：“疾愈吾不受金，愿即一事请之，适掠来女郎非他，乃吾妹也。妹幼时，就抚外家，故从桂姓，请勿加污辱。”贼从之，贵探药末少许点眦内，痛即止。贼德之，迤逦到营。女随贵处，视若同胞，夜则别寝，昼与共话而已。贼令贵掌庖厨薪水事，出入不禁，半月余，途径已熟，一夕解衣履谓女曰：“衣我衣，屦我履，诘朝同逸。”次早，女随贵汲河畔，见芦苇中土窟，深广四五尺，驱女匿窟中，授以糕饵，拨芦苇障其外。嘱曰：“俟吾三日来。”女诺之。贵仍运水入营，故令连日乏水，常早汲。越三日晨起，烟雾漫天，尺步外莫睹人影。贵乘间至窟所，携女走下流石滩，负达彼岸，至一村庄。青枫绕林，黄花夹路，有叟出见曰：“适从何来？”贵具述颠末，并言比邻桂女，尚未字人。被掳时与余相遇，权认为兄妹，冀免强暴侵陵。叟邀至家，杀鸡为黍，贵讯叟姓氏，叟曰：“吾燕姓春名，室人艾氏，有子燕翼。年十七读书就外傅，前三月被贼掠去。昨夜梦神告我，言儿今日当返，吾是以倚门而望耳。”正絮语间，燕翼从外归，叟见子，悲喜交集。翼瞥见庾贵、桂女，询父为谁。父云：“此亦贼营逸出者，暂寄吾家耳。”命翼进揖，女亦答拜，冀退启父曰：“儿前祈关帝庙签，词义犹未解，今请释之。词云：‘旧愁新恨几重重，去旧移新喜再逢。一叶红流君宅内，手攀丹桂暗香浓。’翁绎签词，喜谓翼曰：“吾儿纳采钱门，闻此女已为贼辱，不知所终。昨来桂女，尚未受聘于人。签内词意，神固明示之矣。吾今为汝谋一佳耦。”即日具肴酒招贵饮，以蹇修托之。贵以意告女。女曰：“燕郎不以劫灰见弃，一惟兄命是从，但宜走告慈母耳。”贵偕女辞归，以所遇白桂母。母喜，旋复燕叟，卜吉成婚。贵返至晁堡，已儿及妻子均无恙。晁族亦德之。桂、晁两家议各分田五十亩，以报贵云。

    尝考献贼蹂蜀时，惟嘉、眉受害最轻。而滇逆之乱，惟嘉、眉受害最久。骆文忠奏疏有云：“川南滇、粤各匪蹂躏以来，遍地疮痍。然则劫运之遭，其轻其重，亦各有循环之理乎？青邑一弹丸耳，贼常三至其地。即此一隅而论，则叙南可知矣。”余因阅《续修青神志》得悉滇逆三至情形，今节录于左。

    咸丰九年九月，滇匪李永和等，起于滇、蜀交界之老鸦滩。其时仅三四十人，不数日，遂累百千。直走筠连、庆符，逼叙城。是年冬，蓝逆上窜五通厂。十年三月初七日，犯虎渡溪。文县君带勇堵御，同陈恺人大令炮船并力轰击，贼不能渡，遂沿上游观音滩渡河，团勇纷溃。有某总戎者，前一日带兵到县，官民皆恃无恐，乃闻贼至，即遁。城无垛堞，傍晚即陷，焚毁百不存一。一昼夜，即上窜眉州，此贼初至之情形也。是年八月，蓝逆复由丹棱回窜，邑团堵于鸿化堰。二十二日贼至，团勇接战退。二十三日，蓝逆沿江下，复踞县城。县令蔡公，率家口并监犯，避于四十里外之三峡口。贼于二十五日由西路窜夹江。十一月，李逆遣其党李玉斋，窜扰县东罗家湾。二十二日，县君德公督团会合楚勇，与贼战于河坝场，首逆就擒。此贼二至之情形也。十一年三月，逆首李永和率全股由牛腹渡来犯，适提督蒋公玉龙统兵至，邑人泣恳留驻城中，以资捍卫，蒋公不从，次日黎明即行。无何大兵甫去，大逆突来，即用兵船渡江，拦入县城。闻蒋军有后行者皆被戕。踞城后，李逆直攻眉州，大股扎眉之西南路。扎青神者，系滇人周长春，绰号周滥脑壳，其营曰“北井营”。周逆之下，有统领四人：东宋、南蔡、西文、北王，境内肆掠无遗。旬余，始出伪示安民。自三月至于八月，贼出城挨户打粮，城乡树木，斫伐殆尽。周逆自称青神主，春秋于各庙行祭祀礼，以城内为禁地，令百姓城外集市。十月，官军到眉，连日进剿，贼大溃。十二日，李逆收合余烬，下窜县境，官军蹑剿。总兵唐友耕、陈祥兴扎鸿化堰。十六日，卯逆由青神出队，攻唐、陈两营，营棚被贼焚十余处。唐总兵与卯逆交锋，彼此互伤，幸莲花场团练接杀追剿，卯逆遁走。其时县君鲁公住河东唐氏宅，因劳成疾卒。州宪委前任蒲江县杨公代理县篆，督饬团民，于东岸扎堵。前署县德公，亦奉州札，带眉青团练，由太平场相机进剿。楚勇扎瓮家坝，奇胜军扎梁家山，其江岸皆系青邑及眉、井、仁团练，总计数万人。近城东门盐关上游河坝，系陈祥兴营。黉门外距城里许，则唐友耕营在焉。其绕城扎营者，蒋军门兵也。唐、陈两营，旋奉骆吁帅札调撤，汛官范兴荣在西、南、北三路调派团练接应。南路距城二十里之瑞峰场，本系贼匪逃窜之路。蒋军门令吴嘉春驻扎，以防贼逸。又于城外周围凿濠，傍濠为营。贼用木柜、竹篼，实以土石，依城为垒，连攻不下。十二月十九日夜，李逆率大股，由南门直冲官军营，至瑞峰场，围吴嘉春营。朱桂秋闻警往救，杀贼数千名。李逆潜窜汉阳镇，由关子门窜去。城内尚有周逆北井营及周裁缝之老前营盘据。二十八日，王县君于团防接印，川兵围攻无效。同治元年三月，李逆自铁山派贼数千，来青邑接援，扎营石羔岩。城贼恃东岸有援，于初六夜，潜出烧营，川兵撤围。楚军萧庆高、黎得胜等，于是日追到东岸。初七日黎明，楚军分三路进剿，贼大溃，坠岩死者数千。奔至水打林河岸，扑河死者无数。城贼胆丧，率众东渡。缘石羔岩西、南、北皆悬岩，高数十丈，下临小溪长江，惟东南接山、官兵从东路进剿，故贼一败涂地。此三次贼至之情形也。

    ◎郑广文

    郑君讳嘉谟，字策之，汉州人。性仁孝，有胆识。读书明大义。稍长，游名孝廉张临川先生门，目其文，光明磊落，以气节许之。旋以州试第一，补博士弟子员。屡试乡闱不遇，例贡成均，注选训导，以母老未赴铨。咸丰庚申，滇匪窜蜀，势张甚，州牧奉大府檄办团防，以事属君。君遂捐谷募勇，潜设戎备。而贼已扰新繁、彭县，寝及州境。避难者，君悉止于家，人心恃以无恐。越日，贼麇集。君将率勇出御，顾瞻老母，泣下不忍行。母毅然曰：“义难两全，尔其速行，犹可一战。事之济与不济，固未可知也！”君遂督众出巫家寺，与城守相犄角。贼侦知有备，不敢逼州城，而肆出焚掠。君激众誓歼贼，众感君义，咸奋勇追贼。道经东禅寺，寺僧为炊饭，出釜，而贼突至。君投著持矛，整队迎击于画壁山下，杀贼数十。先时贼披猖，所过数百里莫敢撄其锋，至是为所阻，愤甚，聚益众。君率勇环攻，叠用巨炮轰击，毙贼无算，乘胜督众酣战，自午及申，贼势已蹙。会天大雨，勇饥疲。君振臂一呼，创痍皆起，奋勇直前，所向披靡。贼蜂拥回攻，君转战被创，失足陷于淖，勇目胡作荣、郑明达负以出，欲亟遁。君厉声曰：“事不可为，与其遁而俘，不如战而死也！”鏖战薄暮未已，众各溃散，君犹手刃数贼，被数十创而殁，年四十有一。胡作荣等死之。时咸丰十年九月二十五日也。州牧徐公君照，以君死事闻。制府崇公朴山，手书“尽忠报国”字表之。上其事于朝，得旨议恤，赠国子监学录，给云骑尉世职。入祀昭忠祠，饬国史馆纂入忠义传。

    附录李念祖孝廉题郑广文死事诗。

    沙场叠听将军殁（提督马天贵总兵，王嘉宾、张万禄相继战殁，贼势遂张），贼势披猖据上游。刁斗惊闻忙战垒，军书纷速滞行舟（时贼据吊黄楼，叙郡州县告警迫甚。宪派军门督师进剿，三日舟始抵雷神祠，贼乘间蔓延各邑，势遂不可遏）。朱旗队里无长策（都尉熊旗帜服饰，概用朱色，未临阵而逃，余党悉为团擒），白发堂前有远谋（策之母驱子出战，贤哉母也）。曷若儒生能战事，旌旗处贼他投？

    ◎张朝盆

    张君朝金，金堂云峰寺人。世业农，生平武勇好义，善搏击，乡邻有斗者，辄以身排之，然终未尝以力陵人。咸丰庚申，蓝逆由赵镇窜怀口，居民携眷逃云峰寺一带，不下千百户。君只身守隘，手刃数贼，因寡不敌众，被害。贼畏山路险阻，疑有伏，旋退，一方赖以保全。

    余浒村曰：“王公设险以守其国，有守土之责者，不可不详悉舆图。金堂云顶山，一名石城山，宋、余所筑，旧堞犹存。蓝逆犯境，团总杨临江明经，筑堡于上，率团民居此。贼畏其险，卒不敢犯，则地利顾不足重哉？巴县罗伟臣学博，有复上崇督宪一书，详述川北地利，了如指掌，节录于左，以备观览。”

    敬复禀者，为申明进兵要路，断粮扼险，聚歼丑类，以全大局事。窃维军兴以来，叙、嘉、雅、邛、资、眉诸属，虽迭次滋扰，究能保全。贼所以不敢逞志于省垣者，恃有此也。万一潼城有失，被贼占踞，必遣一股由盐亭入保宁，一股由蓬溪入顺庆，则川北三府，已失犄角之势。复遣一股由中江据三王庙，则省垣之援路已绝。再遣一股直犯绵州，肆扰德阳、罗江诸县，则省垣亦震动矣。为今之计，与其后为人制，不如先发制人。即以贼意中所欲为者，占其先手，转而攻贼，不惟可以立解潼围，直可将此股匪聚而歼旃。何也？贼无粮而自溃，乘其溃而击之，不败何待？凡贼踪所至，俱以掳掠为资，北路、西路均为晋省大路，尤关紧要。北路仰恳檄饬绵州唐牧，督带该州练勇，由丰谷井、葫芦溪、刘家茔、青山碥、灵峰寺而进，直抵距城十五里之北黄莲垭，近逼贼营下寨，则北路之粮绝矣。西界两路，俱调建中营进剿。正西路，由中江回水铺、界牌、建林驿、乐安铺而进，直抵距城十五里之西黄莲垭。近逼贼营下寨，则正西之粮道绝矣。旁西路，由建林驿场外左手转入观音场、峨螺山、古井坝、新庙宇而进，直抵距城五里之黑窝子，近逼贼营下寨，则旁西路之粮道绝矣。调川北道刘督带本道练勇，由大桥、富村驿、盐亭县，秋林驿而进，驻扎高山铺要隘。调川北中营游击常，统带本标官兵，直抵东河外接官厅下寨，扼贼东窜之路，则东路之粮道绝矣。复调督办顺潼团练捐输之前成都府杨，督带顺庆练勇，会同蓬溪县李所练洁勇，分扎蓬溪诸隘，严为防守。调安岳县李，乐至县刘，各带该练勇，即于该县险要诸隘驻扎，四围截堵，免致偷逸突窜。调郑游击防堵新都之兵，移扎兴隆场、山王庙、半边山要害之地。兵法所谓据险而守，勿使贼得入平地者此也。自山王庙以下，地太平衍，无一扎营之区。复调唐副将，驻扎大磉磴一军，由鲁班桥、景福院、乐嘉场而进。另遣部将，分股移驻射洪县。唐副将亲率一队前往，层层埋伏，逼距墓颐洞十数里之杨家坝、板桥铺一带，衷而击之，扼其归路，则南路之粮道绝矣。再调黎副将，督带驻扎姚家渡一军，由胖子店、大磉磴间道疾驰，绕出太和镇后，直袭太和镇贼巢。再调遂宁、谢洪两县民团，择隘埋伏，以为后劲声援。再调重庆镇舒，统本镇兵勇，由合州、遂宁一带，遮道而来，不徒交锋，已足褫贼之魄。虽贼营绵亘百余里，然俱占踞民房，已犯兵家大忌。且声势不能联络，无异散处。我军如此布置，将贼截作数段，首尾不能相顾，进无所掠，退无所归，不过旬日，蓝逆之头可致麾下。此孙子疾走魏都，批亢捣虚，形格势禁，埋伏桂陵、马陵诸道，以解韩、赵之围，而收其敝之上策也。迂腐之儒，罔识忌讳，用敢辱尘清听，能此策用之不效，伏俟斧，无任迫切待命之至。

    ◎峨眉义士

    武生张化鹏，峨眉人，世居城南十里山。庚申蓝逆犯境，化鹏年已七十矣。怒髯如戟，操矛迎杀数十贼。矛被贼夺，犹空拳相搏，力竭被害。贼众皆惊曰：“此老铁汉也。”

    ◎傅熊二老人

    傅君讳秉忠，字存诚，灌县宿懦，能诗工画。咸丰庚申，蓝贼窜灌邑，君家居不去。贼至，分股肆扰。君骂之，被害，年十有八。贼退，拣君尸，襟怀中得诗句云：“一生正气归泉壤，半点丹心报圣朝。”伯兄秉常，曾以诗吊之。同时宿儒，熊君万寿，年八十，贼至其家，骂之，亦被害。

    余浒村曰：“灌西七十里，岷山之阳，有老人村，李雄僭祚时，人多避居于此，民家多有五世孙者。人不喜食盐醯，溪中多枸杞，盘根如龙蛇，饮其水故寿。其山多牡丹，间有松柏人参。其地僻远，县吏不到门，或终年无人迹至，真武陵桃花源也。问津深入，似亦可避乱矣。何傅、熊二老人，甘以耄耋之身，而膏贼刃也，岂非具姜桂之性者乎？”

    ◎永川义士

    康君明忠，字嵩山，永川增生，举孝廉方正，乡试屡荐不售，遂家居教诲子侄。咸丰初，发捻煽衅，东南骚动，乃鸠工就大松林为堡，号“友助寨”。十年冬，张逆犯永，县君驰檄饬带团救援，君行至半途，闻蓝逆在泸，将东下。乃命侄炳奎，分练丁代往，自率众回寨堵御。十一月初八日，贼至，见寨当其冲，不敢进，次日用木梯仰攻，初战颇利，会侄孙代文阵亡，众惊怖，遂失守。康氏殉难者，内外数十人。君曰：“吾家不辱如此，死无恨矣。”饮鸠衣冠而逝。

    康君立峰，字确轩，道光癸卯副贡。咸丰初，闻粤匪猖獗，为预防计，以王家坪当孔道，劝叔明忠，倡修寨堡。会李逆起川南，其寨适扼贼来路，为邑藩篱。复操演丁壮，筹办器械，奉明忠为寨长，率众居之。十年冬，蓝逆由泸入永，野无所掠，进攻其寨。君佩剑登陴固守，贼于寨下诱降，不许，用炮石击杀数十贼，寨破被害。妻戴氏，以幼子付兄德轩，投池水死。女辛姑，亦随之。

    康君炳奎，字莪峰，永川廪生，报捐县丞。貌魁梧，素有胆识。咸丰十年，张逆犯永，奉叔明忠命，率团丁赴县救援，因入城参与军事。贼围攻十一昼夜，亲冒锋镝，登陴督众，略无惧心。会有暗与贼和者，遗以硝磺，资为地道，轰开石垣数丈，城遂陷。君率族丁立寿、立代、代龙、代翠、代禄、代来、代祯、代祥等巷战，身受重伤，犹毙数贼。力尽，同时遇害。贼去，家人殓其尸，颜色如生。

    罗团总世璧，字礼南，赋性刚直，见义必为。咸丰八年，匪党猖乱，奉札督办东路团务，上禀状，情词恳切。庚申冬，张逆围永，礼南与李文富等，率团守铁岭关，议进攻解城围。无何贼众来犯，张两翼蝉联而进，团众不能敌，遂溃。礼南阵亡，文富后至亦死。邑贡生何育彬挽诗云：“走马东来认战场，直存浩气振纲常。至今凭吊人何在？铁岭梅花独自香。”

    ◎洞中人

    永川监生钟国璋，咸丰庚申，滇逆犯境。国璋避贼孟佛寺洞中。贼至，国璋用炮轰毙数人。贼以烟熏洞，举家三十二丁口同时俱亡。母张氏，守节四十二年，并罹此祸。

    余浒村曰：“李蓝之初起也，富厚之家，依山而居者，往往谓城邑难厌诛求，寨堡靡相统一。于是阴贿石工，作为石室，上不至顶，下不履平，腰ㄌ凿翠，一线天梯，旁通气孔，中设灶榻，外闭石扉，自谓狡兔之窟，可以坐阅尘劫矣。不知其有入而无出，穹窒熏鼠，诗已明言。奈之何弗悟耶？后之避乱者，可以为鉴焉。”

    ◎吴卖战

    吴公巫山人，谈者忘其名字。当蓝逆躏蜀时，吴公自练义勇千余人，追贼援剿。凡贼犯各州县境，公即带勇驰援，扎城外要隘，保护城池。贼来与战，贼退城完。守土者派银若干两，送犒勇士。谓曰：“卖战。”不费国帑，屡有捷获，贼惮其名。犯铜梁时，县官某招公往援，营于城外之斗沟。贼来攻城，公率勇士大战两昼夜，众寡不敌，全军覆没。公被掳，大骂不屈，贼恨公深，用蒸酒地甑，生蒸而脔割之。今泸州孝廉屈君达冠，时年十余岁，被胁贼中，亲见其事，惨毒心悸，乘间逃出，为乡团所获。将受刃矣，适遇陈君昌、向君时蕃两秀才在旁，见屈君仪容文雅，询知为读书幼童，释而资之路费，始幸生还。时斗沟吴公殉难，义勇千余人，皆积尸横野。陈、向二君为之募钱具棺，收瘗遗骸而去。同治甲子乡试，二君赴成都应试，同寓旅馆。主人每于夜静时，遥见二君寓室门外，有无数无头人环守，近复不见。老媪幼童，所见皆同。主人不获已，面语二君，疑有命债，劝勿入闱。二君自揣生平无过，或果前世冤孽，虽避无益。乃放胆入闱，榜揭，二君皆中式。始悟无头众鬼，即吴公义勇报掩骸之恩者也。今陈、向二君，已捷南宫，入词林矣。屈君亦登辛卯乡荐，司训吾邑，亲为予言之。

    ◎高织屦

    会理州高尚洪，住南鄙樱桃沟，年四十余，织屦为业，素愚直，无他技能。咸丰十年冬十一月朔八日，滇回桂极富攻州城，内奸应之，三更陷。其党欧庆阳、柳先锋统万余贼为后队。十四日，踞黎溪站，扎大营于湖广馆，迤南震怒。十三营统领张自洪、刘会云等率练三千人讨贼，尚洪充练目。二十日卯刻，抵黎溪，贼已领大队出。尚洪著短衣，赤双足，棍不掩，手舞大刀，飞奔直前，赵春泰等继之。枪炮林中，斩杀如意，自山麓杀至街衢，冲贼大营，杀贼百七十余名。往还数次，尸积如山，三千余练，无伤亡者。战毕，尚洪委刀酣卧。明日，尚洪欲前进，阻于众练，不果。盖乡练素无纪律，得胜后，各以财物归也。延至二十四日，尚洪怒甚，骑颠足马，执松枝如麈，身佩短刀，愤然前进。冷老十、林起龙荷叉以随，赵春泰、赵联科等继其后，入庆山营隘口。贼数百，踞两旁高埠，石雨下，击不能中，冷、林二人挺叉刺贼，春泰等亦至。贼弗能敌，弃隘奔回鹿敞。尚洪踵至，拔其营，杀贼数十余，贩入城。二十七日，率冷老十、林起龙、赵春泰、赵联科、张自唐等由鹿敞直抵南城门，门闭。逆首桂极富登城隙望，知乡练大队未至，暗传东山西寺贼，抄截其后，自领千余人，陡开城门。骁贼铁有金先出，赵春泰于桥头刺之，倒地。桂逆率众齐上，春泰战退桥下，同赵联科等二十余人，战贼千余人，一时东、西两路贼抄至，围二十余人于垓心。时尚洪满身污秽，乡练大队卒不至。春泰、联科等奋勇连挑十数贼，夺路退保金带桥，联科失足坠靛塘死。赵春泰、张自唐等且战且走，尚洪身中数枪，至头道桥阵亡。

    ◎什邡义士

    李君增厚，字载之。什邡新甲人。世业儒，负气任侠不羁，貌魁梧，望之嶷嶷如武士。读书中夜，尝置警枕自励，是以周、孔外兼通孙、吴，为文下笔立就，豪爽如其人。年二十，游邑庠，后因议公与有司不合，被褫。游学至彭，彭令冯公奇其文，召与语不悦，遂为纳粟入监，趣令从军，以贫故不果，咸丰十一年正月，通山会匪朱二九倡乱扰县属，君奉札带团，堵剿于慈母山。数里外，遥见火光烛天，居民纷纷逃避。君直向山前追捕，获数贼，收队还。顷之贼大至，团且溃，有促之去者。君曰：“我等若去，慈母山民房，悉成焦土矣。”遂率所部百余人，与贼力战于山右石牛坝，杀毙贼目一人，铳毙贼伙十数人，众寡不敌，与子衍э及团丁三十余人同遇害。邑廪生周冕五吊以诗云：“魂归碧落冤难白，血洒青山泪亦红。”盖深惜之也。是年四月十九，陈、李二贼从彭邑石洞堰漏夜突至，天未明，团民未整。贼阑入什邡之徐家场，乡民张建祥年二十七，素有胆气，持矛大呼，率众御之。贼约有数万人，数十里内火光荧荧。建祥深入贼中，刺死骑马贼，矛折，拔刀杀数贼，身中铳伤，力竭遇害。团民被裹胁者，目击心伤，潜瘗道旁。后改葬志石焉。

    ◎李联芳

    李君联芳，永川民也。咸丰庚申冬，滇逆陷永川，据城三日，移攻荣昌。巡检郭崇本与贼和，献马输金，贼乘隙陷城，崇本以法论死。围攻壁山，守土张公焕祚得民心，出奇制胜。次年正月，贼复犯永川，焚杀数十里，尸积城等，日日剥截生人皮肉，戏名“摆十殿”。李君愤不惜生，率数百人，冲杀人贼阵，既出复入，贼众民寡，力尽覆没。弟桂芳，倡义报仇，力竭亦死。由是永民激发，远迩响应，又赚贼数千于仰天窝围歼之。贼魁张五麻子亲率拒战，败归，仅以身免，贼相率以去。

    ◎蔡廷鳌

    蔡廷鳌者，袭侯杨公斤麾下勇目也。咸丰十一年三月初八日，蓝逆遣何伪统领逾资州，窜阳县，犯万寿场，分股由老鸦山踞南津驿、张贴伪示称顺天二年。时杨袭侯忻领忠武军，自崇庆赴富顺大营，以道梗驻城内。十三日，杨侯遣勇目邓云往讠贼。邑绅杨铭钊等，集团千人，在飞虹铺扼守。云带勇至，令助声援，遇贼数百，合攻之退。十六日，杨侯传令，两岸严堵，令邓云、廷鳌带勇往攻，先遣雁江勇登火峰山诱贼。云率勇潜由江家沟进，贼队适至，急攻之。贼奔百忍堂左山回抗，忠武勇驻右山抵御，杀贼多名，驿贼来援。过午，云见雁江勇接应不至，始麾勇自水观音山顶扑下，且战且走，廷鳌暨勇丁王某三人，力战，死之。贼至飞虹桥，见勇团整列，始退。

    余浒村曰：“自咸丰十年以来，滇逆三窜资中，相持于苏湾者九十日，东北场镇俱遭蹂躏。城西罗汉寺，相传有王居士者，于资溪中得石罗汉十八尊，因建庙祀之。旧有钤记云：‘马祖留下一莲池，廷寿街前挂紫衣。圣泉涌出阿罗汉，书台重整状元梯。’至光绪朝，骆君公果得殿撰。公与余同学尊经书院时，言当日贼事最详。”

    ◎平安寨三寨主

    平安三寨主，诸生李治襄、孙春镛、邵德也。寨在资阳县万寿场东北五里。蜀自滇匪窜扰，辄以焚掠诛求为事。逃徙者预陈米谷银货于庭以媚贼，盖惧其毁室追蹑也。贼知其故，愈藉此为要挟计。李君治襄谋于春镛曰：“乡愚贿贼，贼何以平？”爱择山坡之陡险处，筑平安寨以避贼。近寨李、邵、孙为著姓，众议治襄、春镛、德菜为寨首，挑选精锐，延鲁京道教之击刺。鲁年八十，合寨称鲁八师。咸丰十一年三月初七日，滇逆何伪统领自牛腹渡来犯，踞万寿场。初九日，有贼数十至寨外索银米，寨人婉绝之。移时复来百余贼，谓不如约，必破寨尽歼之。即有爬墙架梯者，作欲登状。德年七十六，甚矍铄，即分布壮丁，抛石毙数贼。治襄子昭国亦诸生，发鸟枪连中三贼，始退。初十日，贼千余，更番攻寨，炮石交下，毙贼多人。贼怒围攻不息，各守丁礻颉饭掬食，目不交睫者三昼夜。寨内丁不满千，难敷分防。东寨岩壁较峻，以妇女守之。贼觑破，十二日辰刻，贼诓曰：“破北塞矣。”各妇女回头惊顾，贼乘势梯附而上，杀数人，遂奔溃。昭国在北门语众曰：“事急矣。我辈宜死战，膝不可屈也。”持短矛刺贼三人。贼中丁海查，急以飞叉刺之，遂遇害。治襄故善弹，能中飞鸟，弹毙一贼，旋受伤，见昭国死，恐污贼手，投岩自毙。次子暄国，三子曜国痛父死，冲杀一贼，均死之。春镛事孀母以孝闻，经理寨中支发，见贼入，与弟隆斌举刀杀二贼，死之。邵德超，堂弟也，年七十二，与子湘同守西寨。超孙光治，有勇力，湘见寨破，令光治负父，且战且走，杀七贼，力竭命陨。贼知德为寨首，将生擒之。子一襄率襄子五往救，毙贼十余人，贼围愈厚，均被贼戕。德骂贼被害。壮丁李连开，襄族也。善长矛，大呼杀贼，连刺十一人。一大刀贼从脑后削其半首，既死，犹执矛僵立，作刺贼状，数日不仆。弟运开刃贼七人遇害。治襄侄孙绪国年六十四，飞石毙二贼。其三子隆杜刀劈六贼，四子隆桓枪毙二贼，与次子隆植、植子运湖力战同死。绪国有女孙梅英，年十三，足疾不能步，见贼攻寨急，请于母曰：“脱至不守，儿岂可受污辱？我将引被覆卧草舍中，速火之，勿令堕贼手。”寨破自焚死。鲁京道同李应绪守南寨，应绪棍毙五贼，京道刀斫八贼，力竭死。统计杀贼伪先锋一，余贼三百四十有六，寨中男女死者，一千零二十五人。

    ◎张安一

    张安一，号明魁，中江雄甲沟人。大父信春，乾隆丙午科武举。安一昆季四人，一居长。幼好学，不求甚解，性忠亮，重孝友。家窘废读，力穑养亲，膂力过人，尤精矛戟技。己未冬，闻贼猖獗，倡修义丰山寨，聚众习武艺。辛酉春，蓝逆薄潼郡孔亟，太守阮募兵援城。安一偕诸弟捐赀募勇三百名往援，营于城外之牛头山。凡援兵之来，皆营于此。贼大至，破凤凰山，转扑牛头寨，诸营人人自危。安一督勇堵击，矢石枪炮如雨，贼死无算。自申至戌，贼不能胜，众志稍固。明日，贼欲夹寨而垒，安一探确贼情，率众下寨力战，挥刀连毙三贼，贼稍却。遂率众直扑贼垒，炮伤左手大指，奋击逾时，整队归，贼不敢逼。太守嘉其功，授六品军功。贼解围后，安一手创益剧，将死，犹大呼杀贼者三。卒时年三十四。同时有杨青山者，随安一援凤凰山战死，杨年三十八。

    余浒村曰：“三呼杀贼，与三呼渡河之心何异？此其所以为烈士也。夫牛头山者，去城不百步，俯瞰城中，贼所必争之地，山破则城破，安一之功大矣。三台学博罗君伟臣，有上崇督宪一书，大旨言牛头山逼近城西，山高城矮，贼易窥击。虽有乡团堵御。实形单弱。嗣闻陈祥兴带兵驰赴城外，杀退贼众，占踞牛头山，既得形胜，人心稍定。似保潼之功专归于陈。而王少卿《尊闻录》似又归功于建中营。光绪乙酉秋，余驰往潼城为三台学博李君小莲治病，寓潼数日，暇游东山琴泉。观雷轰铁塔，访求唐人王祥所书《妙胜莲花经》。父老为余指凤凰山战事处，碧草青磷，不知埋没许多忠魂义骨，望之令人感慨嘘欷，不能自已。今将《尊闻录》所载，节录于后，亦守土者所宜留意焉。”

    附录王少卿明府《尊闻录》一节：

    予守中江，退贼后，因禀募建中营。奉大府案准，即专留此军保卫川北。因以五百人为一营，初成三营，终日操练，予以守城专重枪炮，熟演金鼓进退之法，必使眼尖手快，纯熟而后已。其时，贼围潼川，奉大府檄，以贼入川，向未攻破府城，该员既隶在府属，如能力保潼郡，论功当在诸将上；倘潼郡不守，该员当同干重律也。因思潼之存亡，以牛头山得失为存亡。先时即谕派李县丞永恒，带勇五百人，往守牛头山，临行戒之曰：“牛头山紧靠城门，山后可无过忧，专顾山前，贼来然火以待，贼去勿下山追，能守足矣。”我勇扎山二日，贼果大至。初到即攻此山，不利，复计图贿诱，皆不得售其术。忽驭吕公车，攻山急切。凡破吕公车，俟其将近，对车门以火箭射入，车与人全烧。我营得法，大破贼车。贼知是山不可攻，即是城不可攻矣。遂撤围去，李以是功晋大令。

    ◎刘大刀玉忠义附

    中江刘先固，刘开驷族子也。伟躯干，能左右射，善使大刀。咸丰辛酉，从军援眉州。时主兵者明参戎耀光，将以战为守。五月初六日，与贼交战，官兵小败，先固以大刀断后，绳踣见获。贼爱其勇，欲降之。先固曰：“汝亦闻有大刀刘而贪生者乎！”遂见杀，年二十。同时有王忠义者，亦中江人，从军援眉。五月初六日之败，官军登时收队，谍知营暮颐津者，贼之中坚也。忠义约同军夜斫贼营，贼惊扰逾时，执忠义而脔之。自是贼有分窜之志。

    ◎王井绅

    王国学余，富顺盐井绅士。咸丰庚申九月，贼陷荣昌、永川。逆党何兴顺以万余人逼富顺，隔河施炮，向城飞击，瓦屋皆铿然有声。九月下旬，分扰各处之贼，皆啸聚牛腹渡，众号二十万。四乡焚掠，搜竹木梯百余架，将攻富顺城。知县彭公名，遣团练由北路古佛坎，乘夜夺梯回。明年辛酉正月，楚军常与贼接仗三月，贼复四面分窜。六月，周逆攻井地大安堡。井绅王余照同余等，督团练击却之。贼遍塞盐井，尽焚天车车房。余追贼，没于阵。未几四路团练毕集，贼乃自西而南，沿井河扰邓井关而逸。

    ◎铜锣寨四寨主

    彭水县铜锣寨寨主四人：监生苏森然、陈元柏、李维友、李正凤也。咸丰十一年八月，发逆窜县境，森然等率团拒贼于郁镇铜锣寨。运负土石，筑堡守险，扼贼来路。十三日巳刻，贼众蜂集围攻，森然等督同团民，掷石放枪，奋呼击贼，毙贼多人，恶氛稍遏。未刻，大股麇至，悉力仰攻，层屡而上，肉搏相逼，寨破。四人各受数十枪，力竭战死。团民陶令泽等三十人阵亡。事闻，分别旌恤。

    ◎陈罗二生

    陈君济光，南部监生，素有胆识，为乡团首，训练有方。咸丰辛酉，蓝逆遣彭伪统领，扰县属之小元山。济光带团堵御，奋不顾身，杀贼甚众，力竭被擒。贼缚之，受酷刑死。同时庠生罗炯偕兄心田，避贼于宇家寨，寨破被擒，不屈，兄弟俱遇害。

    余浒村曰：“辛酉之乱，南部士民，多联团筑寨，为坚壁清野之谋。如清平寨、宇家寨、达摩寨、富村驿、黄连垭、赵柏垭、小元山先后均为贼破，斗死者约有六七千人。呜呼烈矣！”

    ◎中江义士

    张时富，世居中江县牛场。咸丰辛酉冬十一月二十八日，滇匪窜县北，斜趋回龙场宿焉。翌日黎明，自回龙场渡河下牛场，将由罗板桥犯太和镇。是时，学使者按临方毕，不虞有是贼。寨居者迁还家几一年，牛场忽闻贼来，众无所措。时富独执枪立于场外，洞一贼胸，旋毙。余贼共执时富杀之。贼因是畏场内有人，即时远窜。

    林君道辚，中江乡贤青山先生之曾孙也。年七十余，方领矩步，以五经教授乡里，从游恒数十人。贼之宿回龙场也，经其精庐，弟子奔散，林不及避，出见贼目而不为屈。贼矜礼之曰：“吾营中亦正须前辈以率群小耳。”林不欲行，贼中之少黠者以槊挥之曰：“先生年已老，曷不任彼归乎？”林应手而倒。盖贼以杀人为遣归也。贼目不怿者移时。

    吕君振泠，中江人，父兄皆为儒林祭酒，振泠独好武。宿回龙场之贼，亭午经马鞍山寨下，众饥求食。振泠独轻之曰：“败亡小丑易与耳，不与食而以一炮相遗。”贼旗一挥，贼众四集，寨人立溃。振泠犹当门撑拒，受伤乃仆。

    中江农人冷逢春，咸丰辛酉冬，闻贼且至，入萧姓洞以避。贼用药烟熏灼，众不能堪，乃出从贼。逢春独不出，甘闷惫其中以死。

    ◎何克强

    何克强，中江人。咸丰辛酉季冬，谢寡妇逆党，为官军追剿，败走中邑龙泉场。有贼数十来克强家索粮。强乃窭人子，佃人茅舍栖身，本无余积。贼欲入室掳掠，强当门而立，手执柴斧挥霍。贼见其武健绝伦，望不敢即。遥谓速供军饷，如不应，大队纷来，立见身成齑粉。强厉声曰：“鼠辈多言，闻天兵旦夕至此，恐逆党无噍类矣。”贼怒，以火焚庐，强卒不出。焚死后，尸立不僵，色如煤炭云。

    余浒村曰：“按《中江县志续编》亦载此事，大略相同。惟克强作克长，大抵因字之声韵相近而偶误耳。”

    ◎刘文学

    刘君简州人，讳凤图。少读书，颖悟过人，弱冠补弟子员。好孙吴兵法，每读史遇叙述兵事处，辄反复详求所以胜败之故及当日舆地之学，因成《兵镜辑略》一书。咸丰辛酉，李蓝二逆蹂蜀，各属骚然。君首倡团练，号令严明，为乡勇冠，里中赖以安谧。壬戌三月，流勇乘机煽乱，君率勇御贼于新简接壤处。贼随窜简州黄土场，各乡团相与聚谋，君建议曰：“今贼氛虽盛，胁从半良懦，乘其未集，可一战破也。若避其锋，是示贼以弱也。”闻者壮君谋，君分其勇为三。自率所部出中路，绕出贼前，据脸而阵。贼蜂聚来犯，战方酣，左、右两路枪炮轰击、冲贼阵为两，贼败遁。是役也，君以乡勇数百，败贼数千，毙贼党百余人，君勇负伤者七八人而已，声威由是大震，群贼惮之。随遣悍酋二人赍君书，乞限三日撤去，弗许。时共事各团总，皆意与君违，君恚甚。翌日独率所部趋贼，意速其去。贼易君勇少，出大队抄击。君知众寡不敌，挥大刀怒马驰聚，战甫合，刀折而贼矛已贯君股矣，遂坠马死，左右与难者十余人。贼去，家人得君尸，丧其元，以面肖公貌殓焉。后数日，乡人得君首于酱瓿中，易棺葬之。事平，合请于朝，赐恤有加。

    ◎樊孝廉

    樊公讳包，字铁墉，名山人。幼英敏，读书目数行下，年十三入邑庠，咸丰戊午举于乡。性好武，工技击，貌丰而巨目。每谈兵，则娓娓不倦，思以功名自奋。粤寇兴，武备废弛，君有隐忧焉。尝集子弟部署营伍，教以战阵之事。时蜀方承平，乡人非笑之。君曰：“是非君辈所知。”己未，李、蓝煽乱，公练团里中，常破数万贼，大小数十战，功最多。乡邑倚为重，大吏未之知也。会宫保骆公督蜀，闻君敢战，檄募勇剿贼。公以千人赴召，军至简州，卒有取民蔬者，立斩以徇，一军肃然。时贼扰宜宾之八卦寨，公直捣其巢，贼逆战，大破之。杀贼数百。越二日复攻之，遇伏，公跃马杀二贼，贼披靡，已而围复合，贼矛刺君股坠地。君嗔目疾声呼杀贼，贼乱刃斫其首，遂死之。部卒死者十七人。同治元年五月十五日也。宫何以状闻，天子笃念死事，诏赠恤有加。

    《富顺志》略云：“同治壬戌五月，名山举人樊包，率团过富顺，由花鼓场仰攻之，殁于阵。先是春间李逆自铁山八角寨，分支过青冈林，官兵袭破之。贼尽弃辎重，尚拥万余人。四月中旬，李逆乘隙遁回八角寨，贼伙谢花妖等扰涪州，被官兵团练歼之鹤游坪，余贼亦先后就戮。秋间，八角寨贼窜龙孔场，官兵蹑追，四面团练，星罗棋布，围之数重，贼连日冲突不能出。是时布政使刘蓉亦至军，李永和投诚被擒，余贼数千人尽诛之。械李逆至成都，讯斩之，滇匪李股平。”

    ◎马立堂

    广元马生立堂，富于赀，年甫弱冠，入文庠，父迎龙，闻滇逆猖獗，预掘石洞避乱。壬戌冬，贼目曹统领、谢金莲犯保宁，欲渡河。彭汛同县佐某，带乡勇数百，沿河防御。贼至不得渡，伪作军士，称某官前队，隔岸呼舟子甚急。彭不答，贼乃造筏迳渡。守河者胆落溃走，贼乘此纷纷共济，戕分县官于龙门，彭亦死之。贼至乾溪，马生里居也，知其巨富，围石洞以火攻之。洞破，一家老稚被掠。迫生入营，尊为幕宾。是时逆党肆行裹胁，约有十万余众。旋至望仓坝，附近黄家寨多富户，蓄积饶裕，贼伪作乡人状，混入寨堡，劫夺烧杀，死者无算，妇女被掠者甚多。中有一女，姓祝名云英，色丽知书，亦被掠。曹逆见女端好，即以妻生，盖欲其恋新婚而忘去志也。是夕女谓生曰：“妾举家煨烬，仅留残躯，苟合从君，惟有一死。”生曰：“卿欲全节，我岂贪生！忆自被俘以来，日欲求死。其所以不即死者，父母靡得赡依，妻弟未知存亡，故欲苟延残喘耳。昨闻营中言二亲遇害，妻被贼污，已矣，无复望也。今愿与卿同死，见二亲于黄泉。”乃题诗于襟，有“漫伤时命揶揄鬼，同是天涯沦落人”之句。吟毕，相向而泣，更阑漏尽，皆刎颈死。曹逆检二尸厚葬，诗传营中。未几贼移营走全湾，王教习带乡勇截杀。贼惧，寻走木门阴阳河，复为官军所败，遂奔仪陇去川矣。

    ◎夹江殉难义士

    咸丰辛酉至同治壬戌间，滇匪分股窜夹江境。武生干时魁，督团勇御于新场，战死。武生周卫清，战于狮子桥，阵亡。同时有郑文运者，平时住县城内察院街，削竹箸为业，投充团勇，御贼出力，赏给八品军功，随周卫清在狮子桥殉难。其防堵新场阵亡者：刘万盈、彭士贤、彭士钰、王起星、周之祯、戴大兴、张元魁、龚桂春、干闰喜、干荣开、王大有、王有成、张洪顺、张万喜、邱永仲、杨万忠、吕元章也。其防堵甘江场阵亡者，江永和、刘文玉、文金全、彭国永、江安伦、宿占魁也。其防堵金井扁阵亡者，史君富、郑兴伦、黄宗喜、罗世贵、江开成也。其防堵界牌阵亡者，贵先、黄锦春、张国材、朱占魁、彭士裕、刘海峰、斡仁富、万占先、龚治斌、徐朝连、万家全、江元顺、薛居俸、萧明魁、翟盈贵、刘嘉春、杨枝秀、江水林、朱万先、曾启容、江耀龙、杨玉高、文金钤、杨万钟、宿占奎、徐朝位、罗奇耳、蔡万喜、黄锡容、黄步云、宋占贵。其防堵马家场阵亡者，胡应尊，胡贵朝、胡贵乾也。其防堵童庙子、铁甲庙、叶家山、马冲口、石面渡阵亡者，葛庆志、黎心田、叶大朋、杨积玉、雷馨和、郑万瑶也。其防堵刘家场、东路河田堰阵亡者，杜永琼、李镒廷、李德谦、车崇荣、沈万元、费世锡、田康宇、周锡甫也（以上咸丰辛酉）。其防堵土龙冲阵亡者，李先万、万奇祥、李良仲、李仲良、梅朝福也（同治壬戌）。

    余浒村曰：“咸丰末年，群盗半天下，有能掉三寸舌，谕降千百悍贼者，诚匪易事也。辛酉十一年，滇匪分股段伪统领启闲率千余人犯夹境，盘踞离城二十里之甘江场。烽火相望，县城危在旦夕。县大夫杨公垲玉泉乃能匹马摩贼垒，招抚谕降，贼皆投戈伏地罗拜。公始下令曰：‘汝等悉愿投诚，各解甲移驻近城之壁山庙，听候区处。’群贼唯唯从命。于是酌予资粮，分给路牒，旬日之间，遣散尽净，惟段酋愿为夹氓。其时大兵之后，骸骨暴野，邑绅王公起春山，捐金掩埋。县君杨公善治军，常亲冒矢石当贼冲，此次招降，又单骑见贼。故当时妇孺，均称之为杨胆大云。此书开雕后，有沈香圃者，踵署求医，自言家藏有《夹江纪乱》一小册，系关中赵维仁寓夹时，值寇乱所著，刊刻成本，纸皆霉蛀。余借阅之。纪中皆言庚申闰三月八月兵事，盛称杨县君保城功及当时因果事。又言夹人有自贼逃出者云：‘八月破丹棱后，窜夹境，蓝二哥坐的绿轿子，后一乘是丁大嫂，年三十许。前后有骑马穿龙衣者，直抵迎春楼攻城。众见城楼脊上有两条黄牛（贼中讳虎为牛），红雾沉沉中，老鹰旗飘起（杨公坐旗）拣的兄弟不少（贼中为死讳拣），是夜遁走。’云云。惜是编已成，不能增入，因于夹江义士后，删节附录而略补之。”

    ◎黄文学

    黄公讳以宣，字鲁斋，夹江人。幼读书，有智略。道光十三年，黄学使按临科考，补博士弟子员。咸丰十年三月，蓝逆犯境，公奉县札办团练堵贼，同团首贡生李，生擒伪队长周洪顺，送县正法。十一年十一月，李逆分股段伪统领，窜踞县属之甘江场，公同团首孙廷发等截剿。十四日，与贼战于场外，公左臂受矛伤。团勇奋杀，贼气夺，退入场，公整队回营。次日公裹创匹马入贼垒，谕令投诚。贼感公言，允降。归报县君杨公玉泉，复遣绅往说，贼坚志请降。杨公乃单骑见贼，解散党羽数千人。县君上公功得五品军功，复以训导保荐。十二月二十四日，因伤殒命，制府崇公朴山，奏请议恤。奉旨给云骑尉世职，世袭恩骑尉罔替。

    余浒村曰：“吾闻夹江县君杨公玉泉，能治军，多智谋。当贼近县城时，守陴者哗然不能禁。公谕之曰：‘闻贼攻城有烟药，入鼻受毒即死，惟人人口含酸梅子二枚，可预避之。’语毕，各给酸梅二，含入口中，一时皆寂默。贼夜探城中虚实，见城人皆僵立无语，异常静镇，遂畏不敢攻。”

    ◎珙县十二团首

    咸丰辛酉至同治癸亥间，珙县土匪何金龙及发逆石达开，叠次窜扰县境。其阵亡团首，如贡生屈盛湘，文生刘子玉、唐立贤、屈昌荣、武生汪鸣昆、汪鸣开、唐占鳌，监生屈昌时，军功徐万铉、范兴武、邓文魁，学攒皮勋，共十二人。其阵亡团丁，共四百八十六人。其遇贼殉难绅士庶民，共二百零六人。殉节妇女，共三百二十九人。邑令姚公作霖，造报制府。奏闻，奉旨准入忠义节祠春秋致祭。

    余浒村曰：“珙县本古西南夷地，号曰国，后为夜郎属地。汉武时取夜郎，始置南广县于此。至明洪武初，始改为珙县，国朝因之，以为叙属。距京师六千二百余里，距成都省城一千四百余里。僻小之地，与土府为邻，而生其间者，咸知亲上死长，至数百人之多，有较他邑而更甚者。非圣朝仁政覃敷，安能如是之盛欤？时李贡生步璋，参办城防局，有口占律诗，末四句云：‘几处请兵星火急，千家避难井田荒。重门紧闭严鱼钥，戍鼓声声断夕阳。’其人民之流离转徙可知矣。又有李文学仙ぼ者，当贼攻城时，日夜防守，危城获安，积劳成疾而卒，众共悼之。按《叙府新志》云：‘咸丰十一，年冬，南溪张四黄地，正洲何金泷，吴家坝萧广德，纠合滇匪戚维新等万余人，盘踞高县之沐爱、正洲。围长宁，破建武，扰安宁桥，趋珙县，复回正洲老巢。时张四黄地与何、萧二逆分股，二逆知无能为，遂受招抚。张逆窜黔，诱石达开入境，遂于同治元年五月十六日陷长宁。伪将李宰辅扎巡检场。是年十月，达开由滇之镇雄，窜入筠连。二十八日，高县知县丁良俊，出御死之，遂陷高县。时何、萧二逆，虽受招抚，其党羽在正洲、沐爱、吴家坝，时害良民。癸亥二年，胡军门中和，移楚师分扎筠、高各路。八月，按诛萧广德。而何金泷恃正洲洞险，负隅不出。间往安尾坝，会合滇匪。十一月，檄楚营搜剿金子沟、佛龛岩各洞。金泷遁去，获其家属党羽正法，境内遂安。’”

    ◎巫山道士

    咸丰庚申，张逆窜蓬邑河边场。有一道人，衣飘鹤羽，帽结熊须，扶藜杖行。贼掠见张酋，道士傲不为礼。张询以修炼之所，答云：“巫山。”张责之曰：“尔游手废业，天地赘疣，今若投诚，宥汝一死。”道士云：“吾伴随琴鹤，逍遥云水，尘缘久绝，习锯不惊。”张色稍霁，又问：“尔知生死成败否？试言吾今日起事，何时成事？”道士云：“譬诸幕燕釜鱼，生亦不久，安能成事？何不解散胁从，随我隐遁，虽不飞升，亦可延年，切勿倒行逆天也。”张怒曰：“尔知尔之寿算乎。”曰：“知之，吾数止今日耳。”张曰：“今不汝杀，将令尔言不验。”旁一队长跽请于张曰：“此左道也，留之恐簧惑军心。”道士凝眸视之曰：“尔迟吾明日，亦难免也。”贼怒挥刀斫之，颅落无血，只见一道青烟，冲霄而上。次日张逆督众攻寨，忽寨上放劈山大炮，中队长头颅死，贼遂收队向川东而去。

    ◎遂宁和尚

    遂宁广德寺僧坦然，名贞静，成都文殊院戒子也，幼嗜武。咸丰辛酉，蓝逆围遂宁，当事者廉知其人，延致守陴，与贼相持六十余日。贼用地雷轰城数丈，蜂拥进攻。守者无措，多失人色。坦然率其徒云庵诸人，并力堵击，贼尸填城濠，坦然亦受炮伤。贼退，或曰：“贼中见城上不知许多僧人也。”或曰：“广德寺普门大士显灵也。”当道以僧纲司都纲官坦然，罔应，后因伤发圆寂。雪堂僧《遂宁歌》，其略云：“蓝逆攻城城已倾，城中鸡犬相次惊。守陴胆落失人色，此时谁复能撄城？坦然一怒戒刀吼，贼乃枕藉填濠平。本来菩萨慈悲面，幻作金刚弩目汉。不忍坐视生民灾，手拖禅杖一酣战。”盖纪实也。

    ◎僧昌荣三林郭联升附

    僧昌荣者，兴文县武庙住持也。年九十，性直体健。同治壬戌夏，发逆窜入庙中，欲毁神像，昌荣力阻不可，贼怒杀之。其徒三林，年七十矣，见师被杀，大詈，贼又杀之。贼退后，邑令郭公得其情实，命首事为僧建碑，以昭志节。时有守仓廒之郭联升，贼至，斥令开仓，弗许。贼怒，去其两耳，又弗许，与僧同被杀。

    余浒村曰：“兴文为叙府属邑，士朴民纯，虽方外之人，临难亦不求苟免，烈矣哉！然兴文虽遭涂炭，犹叙属之小邑耳。自咸丰九年九月，滇匪入川，连陷庆、筠、高三县，进窥叙城。赖徐都戎昆山，督办城防，动中机宜，城赖以完。按：都戎讳璋，雷波厅黄螂人，时任叙马营都司。当贼逼城时，公布置严密，屡攻不下。乃贿通禁犯百余人为内应，乘夜放火夺门。公立时督兵擒斩数十人，并搜其党骈戮之，群贼气夺。十一月十四日，夜遁青山，凡五十余日，城围始解。叙人以此益贤公，于郡城西竖坊，以表其功焉。此事余闻诸郭君玉珊云。”

    ◎郑万尧

    郑君万尧，夹江人，有胆力。咸丰十年，滇逆扰蜀，县属文生张君世臣，整练乡兵，同教职张玉成，知县张履龙，举人盖洪璋，监生王载道、宋百龄等共事，筹办防堵，万尧充南安团勇目。未几贼由丹棱窜雅州，道宪飞调南安团守飞仙关。张君玉成带勇五百，驰赴保关。甫抵关，贼即来攻。玉成与战，身受炮伤。团勇奋力严守，贼攻不克。继谍知贼众由雅下犯，世臣亲督团勇防县属之石面渡，分咐沿岸船筏，依营停泊听用。贼于三月二十三日抵三宝场，闻石面渡防严，逗留两日不能渡。贼乃贿地匪为向导，于二十六日辰刻，一面分股挑战，一面令悍贼暗由七星沟蜂拥而来。世臣两面受敌，身负重伤。团众贾其余勇，生擒贼匪三人，斩首二十七人，炮毙二人。幸遇对河天宝团勇来援，世臣乃麾勇丁，蝉联横渡。万尧酣战，未及渡河，众寡不敌，被贼刺喉，支解而死。斯时本城人尽逃避南安，阖坝赖以全活。二十七日窜去。邑增生张君树勋吊万尧诗云：“境内闻氛恐后行，殿奔杀贼耻偷生。时人莫道寻常事，为国捐躯是俊英。”

    ◎尹烈妇

    大足县民尹仁全妻谭氏，仁堂妻杨氏，妯娌也。咸丰十年，滇匪攻县城急。谭语杨曰：“若不能避，惟死为上策。”七月入其乡，谭偕杨赴池中死。五日贼退，家人检其尸，貌如生。

    摘录《大足城防记》：

    咸丰庚申五月，李逆踞牛腹渡，遣王伪统领由荣昌逼县西界，城中震恐。署邑篆吴通守文嘉，乃筹防具。二十四日，窜三溪镇。二十九日，毁三驱场。七月朔，抵城外较场，踞演武厅，贼大旗为雷击倒。初三日，贼移营去。初四日，窜龙水镇，至玉龙场，铜梁团总任思钲战败。二十一日，饶知县尔靖接事，仍筹防练。饶春荣者，都司祝良芳逃勇在县，饶县君有练勇三百，属伊管带。春荣协团堵御，见贼先奔。十九日，贼窜中鳌场，城中戒严。官绅皆登城守御，春荣独置酒狎娼，为汛官张登魁营兵掩执，局绅排解不获。春荣纵勇百余，持刀索杀登魁，经局绅叱退，旋掠汛署一空。饶县君以贼近不问，登魁疑不直己，次夜乘醉入署，刀伤县君头额，断其拇指，各团勒勇镇压始息。次日，张逆抵城下，督众围攻。春荣已暗投逆，印官因伤卧床，汛弁蔽法在狱，城如累卵。幸委查保甲之李大令，接署汛事之马正刚，力为部署。守备得以弗疏，越日围解。十一月十一日，永川陷。二十九日，荣昌复陷。十二月朔，蓝逆亲率悍队来攻，不利。张五麻子力持大足难破之议，移围遂宁。初九日，彭绍幅踵至，外恃奸民，内通练勇，决意图攻。贼屡分队击诸寨，罔不败衄。武庙逼近南门，祀灶之夕，有人闻庙内磨刀霍霍声。次日，有无知男子，忽仆庙门，苏语众曰：“好为善，勿畏贼，吾为汝等殄灭之。”语毕仍仆，人咸知荷武圣默佑，气愈壮。明年元旦，贼缚烛龙，绕西门称贺，语狎意汰。初二日，缒三百人背城搦战，毁贼炮台。初三日，札诸团寨刻期赴援，四城缒团勇出战，大破贼巢。贼弃辎重妇女宵遁；前后闭城六十余日，坚守两月，围解。惟时丁勇饷源支绌，悉议撤去，乃按团每百户出护城丁一名，每户日给一钱以养丁，分四路管带统辖之。

    ◎任杨氏

    杨氏，彭县川禾里民任贵元之妻也。咸丰十一年春，土匪朱尔玖结连封团作乱。氏随夫远避，中途遇贼胁夫去，并逼氏行，不从，乘间抽贼刀自刎。同时避连封乱者，孟天元之妻强氏，偕一子一女，骂贼投井死。周辛娃之妻廖氏，负幼女亦投井死。王尚文之妻朱氏，自缢死。

    附录《彭县续纪》通山会匪事一则：

    朱尔玖者，崇宁人，以妖术技击惑众，勾结崇、郫二县民，立私团曰“连封”。党羽蔓延，遂于咸丰七年十月，烧竹瓦铺，为乱不果，大吏亦不问。九年冬，督宪曾公，因滇匪入川，访求诸县材杰，赏给朱尔玖及彭县附生周光谟，监生刘鉴章，并四晶军功顶戴。县民谭隆魁初入连封党，隶白旗。十年六月，大宪调连封团众御贼崇庆州之元通场，郫县卫伯林战死，谭隆魁始统白旗。九月，贼渡河，连封团众，挈老幼奔避彭县之西山，掠难民军械，杀无辜，遂生蟠踞志。十一月，邑绅周濂、刘鉴章、周光谟等，于永定场练同忾勇。吕调阳、胡洋等，于丽春场立正义团。易象、刘桢等，于西山立通山团，皆为连封团备，而通山多连封党，且多匪类。十一年，官差捕连封党，置刘兴于狱，连封惧，遂反。正月二十一日，杀通山团总刘大经、廖体严。执刘桢，欲用之。寻逸出，与易象俱逃。二十四日，胡洋率正义团击贼仙居里，为贼蹑，败。二十六日，县幕柴均率练勇击贼牛蹄桥，遇害。二十七日，新繁汛江思山带勇，遇贼于彭之北门，反走。二十八日，贼围彭城，索刘兴，予之，守陴皆下。遂调同忾勇入悍城，刘鉴章、周濂请令，城中民划地自守，分所统作游兵巡城，捕内应，众志始定。二十九日，贼攻城，城上开炮，毙贼数十人，贼惊溃。初，生员某，走谒新繁令程公祥栋，陈三路平贼策，上之制府。二月初二日，黎统军率楚勇败贼北关外，绵州牧唐公炯率播勇驻绵竹。十二日，唐军声言攻红崖子，返旆从高境关入，直捣河坝场贼巢。十三日，贼分路南窜，一趋潆阳，为官军击败。谭隆魁余党窜郫之花园场，署令李公吉寿，乘穷蹙招之，诸谭缢杀隆魁，戮其尸。越五日，候补直隶州恒公泰，搜获朱尔玖于崇宁杀之。东路贼俱就抚。

    ◎附骆文忠略传

    骆公讳秉章，号吁门，广东花县人。道光壬辰翰林，由编修氵存升侍御，以清廉直亮称。戊申由侍讲外补湖北臬司。己酉迁贵州布政使，调南藩司。庚戌授湖南巡抚。咸丰元年辛亥，帮办湖北军务，旋仍巡抚湖南。六年丙辰冬赏戴花翎。八年戊午春，赏加头品顶戴。十年庚申九月，膺督师援川之命。十一年辛酉七月，实授川督。同治元年壬戌，赏加太子少保衔。癸亥加太子太保衔。甲子夏，赏给一等轻车都尉世职，并赏戴双眼花翎。六年丁卯夏，任协办大学士。冬十一月中旬，以军务积劳薨于任，寿七十有五。遗摺具闻，天子震悼，追赠太子太傅，加恩予谥，入祀京师贤良祠。并于四川、湖南两省，建立专祠。生平政迹，宣付史馆立传。谨按公生平政事之尤大者，在督办两湖、四川军务二端。而蜀事底定，更关系天下大局。戡靖之功，似尤伟云。自道光庚戌，湖南李元发乱作旋平，粤西发逆乘间起。不一月，直由永安破武昌、湘、皖，窟据金陵，骚动大江南北。其中狭悍善战者，伪翼王石达开尤甚。咸丰戊午，滇匪蓝、李，土匪张何，贩烟叙郡。因事窃发，蜂聚蚁屯，攻城杀将。承平日久，民不知兵，变起仓猝，莫解为计。自己未秋九月中旬，至于辛酉夏五月中旬，日听贼匪拥众二三十万，出没叙、泸、顺、保、潼、绵、资、简、富、隆、邛、眉间，蹂躏四十余州县，流毒生民几三载。是时公奉朝命，督师援川，率所部知府黄淳熙等营五千一百人，由沙市上驶，行抵高县。谍知顺庆围急，即饬淳熙率所部果毅营，先驰顺庆，斜出定远解围。立将首逆何国梁生擒正法，救出难民万余，军势大振。讵贼诡作村氓，诱黄深入二郎场，四路设伏，黄中贼伏于层阿斜谷间，为贼倾害。公在大竹得报，师次顺郡，收合将士，抚摩激厉，士气复振。是役也。公于是年辛酉四月十七日抵万，黄以五月十四夕阵亡，虽少有摧折，而我军伤亡不过百余，歼贼不仅千计也。以同知曾传理统带黄军，谕加持重。维时蓝逆朝鼎围攻绵州，李逆永和陷踞青神，各统众十余万。公审定地势，一面咨署提督蒋玉龙以兵牵制李逆，一面咨商署督崇将军，会调湘果营总镇胡中和、何胜必、萧庆高等，率所部六千人进扎绵州之朱家桥，分三路进扑东岳庙贼垒。檄副将唐友耕，率所部由石桥铺进击其左，副将彭太和，由桑林坝进击其右。同知曾传理、刘德谦各率所部进攻榜山十贤堂贼垒，分剿塔子山西山观贼巢。檄州判颜佐才，率所部从新店子进攻其东。调在籍道员张由庚，武举傅鸿勋，勒所部扼桥楼场，以防该逆出窜保宁一路。饬副将卢文熊勒所部扼魏城驿，以遏该逆出窜梓潼、剑州一路。饬知府宣维礼，都司姚怀玉，督率团练，分扎中坝场、略坪各险要，为狙击雕剿计。绵州牧唐炯，蜡丸密禀蓝逆精锐，悉萃州南东岳庙塔子山、榜山等处，其辎重则在州西之西山观，北之龟山桑林坝，东之云屏山等处，与探符合。期定八月初一日，八路同时齐进。公于十月二十六日，移驻潼川府城，策应会剿。期至，各营俱于五更出队，刘德谦、曾传理率队至塔、榜两山下，见贼旗林立，已列队山腰。我军猛击，贼屹不动。遂分军夹击前后，贼骇退入垒。我军掷火箭、火弹，扼其垒门，贼不得出。遂焚贼垒九座。逆党悍目，冲突枕籍，同归一炬。曾传理即以分剿榜山、十贤堂之师，抄逼贼之余垒。贼弃垒投涪江下窜，适刘德谦亦以分剿塔山之师，溯江而上，前后夹攻。胡、何、萧等军进攻东岳庙，贼列队出迎，中、右两路获胜，左阵坚不动。胡几为贼乘，幸中路分队击走。时贼营著火，烟焰蔽天，其有未尽火者，曾传理复掷火器，炎上隆隆。忽大雨倾注，火器尽湿，弁勇身无干缕，不得已收队。而颜佐才一军之进攻西山观者，亦为暴雨所阻，未获全功。越五日雨止，蓝逆自毁东岳庙余垒，移踞西山观。十一日逆复纵火焚龟山及桑林坝各巢，渡涪水，悉聚于青衣坝一带，连营二十余里，列营七十余座。时西山观、青衣坝两处，侦知贼约八九万人。旋饬各营循东岳庙上下，多造浮桥济师，贼来扑者，均被击退。桥成晴霁，饬彭太和等，由扁堆山分三路趋西山观之后，据上游以击其背，而以刘德谦、颜仕才两军，循涪江直上，以遏青衣坝之冲。曾传理独率所部，趋沈家嘴攻其前。期定十四日辰刻，同时并举。豫计该逆若败，势必西窜安、什、彭诸县。先饬曾传理审贼窜动，即由罗江绕赴绵竹之筲箕滩，防贼奔窜彭县。饬刘德谦督所部绕扼绵竹城外，防贼旁走什邡。以胡中和等营，乘机从略坪场截击，以分其势。以颜佐才乘胜尾追，逼中尹游击之伏。不意尹违调度，不即移皂角辅之营，伏于花街镇之界牌子，伺隙夹攻。诸将于十四日进战，纵火青衣坝，且焚且杀，血流遍野，涪江为殷，绵州围解。约毙贼四万余，解散难民无数。余贼果由花街镇一带逸去。奏闻，将士赏罚有差。其逸去之贼，扰及什邡。官军会齐，贼又窜至崇庆，分踞石羊场、柳街子、李家桥、马祖寺一带。旋剿旋奔，复斩贼级万余，生擒一千三百余名，分别正法遣散，贼困不支。李逆踞青神，闻蓝逆狼狈，急遣党目何蚂蚁率众万余，将迎蓝逆入丹棱。九月十三日，公抵成都。十五日，接督篆，随即遣将出省。摧丹棱，拉青神，解眉州围。将首逆李永和，伪先锋卯得兴，生擒解省，肃正典刑。余党周拜拜、郭刀刀、曹灿章、张第才等，窜扰大竹、垫江、涪州、新宁、太平、仪陇、巴州等处者，皆次第擒获正法。及蓝逆窜陕被戮，而腹地遂无贼。壬戌春间，纷传发逆石达开，有率兵犯蜀之举。初，达开与洪秀全等首据金陵，诸贼惮其狡悍，欲相屠害。乃只身潜出，啸聚丑羽，拥众自雄。由金陵屡犯江西、安徽，绕窜浙江、福建、广东边境。攻名城，戕大吏，有众数十万。围攻湖南宝庆，经大兵合剿，败遁广西。党类逃散，跬伏山中，蹶而复起。突由两湖直趋川境，众复至十余万。及欧入滇、黔，仍由宁远绕道内窜。公抚湘十年，深知石逆诡谋，可以智取。闻其党李复猷、赖裕兴大股，窜陷湖北来风县城，复分窜酉阳州界。经团练击退，随陷湖北利川县城。报至，公即星夜派总兵唐友耕，暂革知府唐炯，率所部赴重庆一带陆路堵剿。并调副将朱桂秋，率桂字营水师炮船，驶往堵截江面。石逆前锋果由利川入，抢渡过江。而公已先飞饬沿河州县，将船撤退，逆前锋至不得渡。遂沿南岸上窜涪州，抵城外对岸山梁屯驻，又不得逞。乃偷渡小河，直扑州城。州牧姚宝铭，登陴固守。二唐军到，麾军力战，城内徐邦道亦出练夹击，涪围以解。适所调臬司刘岳昭之果后营大队已至，遂商定留唐知府暂驻涪城，防逆回窜。刘臬司及唐总兵之军，由北岸捷抵重庆，迎头截击。逆乃横窜南川，趋贵州桐梓，取道攻綦江。唐知府由涪率兵至，逆遁走。时曾传理兵驻合江，扼其上窜泸州之路。刘臬司扎江津，以备迎击。唐总兵由重庆驰至，与唐知府合队，逆见筹备周密，乃绕边狂窜。所有叙永、兴文、江安、长宁、高、珙、庆符、筠连一带，均被骚动。径由叙南来犯，猬集横江、双龙、捧印等场，绵亘数百里。锐意渡金沙江，以图大举。其军又已先期至，节节扼剿，逆不得志，乃窜入滇。其伪宰李复猷一股，败窜入黔。中旗赖裕兴一股，败窜入会理州。中旗最剽悍，即由会理州纠合烟邦游匪三四万众，择癸亥正月二十六日，出窜宁远。石逆在后军，将乘势趋进。二月初八日，中旗至大渡河，复为我军所扼。其所裹挟者，已在宁远冕山越，经我军朱桂秋、刘鹤龄、周岐源、杨应刚督同土司岭承恩等剿灭无多。而中旗剽悍异常，虽不敢由大路直窥雅州，而旁窜天全，势尤狰恶。得唐总兵先到，会同团勇，杀毙数千。该逆遂由大邑重庆窜温江县，至崇宁各县，逼近省垣。而萧庆高扼之于彭县之敖家场，何胜必扼之于什邡卫生党。逆遂兼程冲去，窜往三台丰谷井，伤亡已众。提督周达武一军截之于梓潼：追之于江油、平武等处，贼遂趋入汉中，不能回顾。公料知石逆在后，必捣我虚，独留桂字一军，搜剿龙安余孽。密饬雅州府知府蔡步钟，迅募熟悉地利劲勇待用。并调唐总兵速督所部，会合蔡知府，严扼大渡河之安庆坝、万工汛渡口，专防石逆。复札饬松林地土千户王应元，督带土兵，扼松林小河，以防旁窜化林坪、泸定桥僻径。调胡提督分布化林坪瓦斯沟，以为声援。饬阜和协谢国泰，驰赴磨西猛虎冈，以扼贼窜打箭炉之冲。并饬邛部土司岭承恩带领夷兵，将越大路各隘扎紧，逼逆入夷地小径。俟逆窜过即从后包击，以绝回窜。复调萧、何二军，兼程驰赴雅州、荥经，以为后劲，而防奔逸。又虑川东一路勇簿兵单，亟调刘臬司，率果后全军，严防兜剿，并备李复猷一股。大渡河者，为川省西南巨堑，发源天全土司境内，流经瓦斯沟与泸水汇流冷边、沈边，至清溪以下，复入夷地。而安庆坝、万工汛沿岸二百余里，渡口十三处，在在须防。上游之泸定桥，下游之化林坪，尤为紧要，以其可越松林小河而渡也。公又亟饬唐总兵、蔡知府，沿河设防，星罗棋布。三月二十五日，擘画甫定，石逆果拥众三四万，于二十七日，犯大渡河，是时石逆见大路有备，遂由小路，径奔土千户王应元所辖之紫打地而营，拟夜由松林小河偷渡。忽夜雨倾盆，大渡河水骤涨数丈，不能徒涉。逆众乃构篾棚屯聚，急造木筏，隔河游走，意在疲我兵力。四月初四日，贼突出队四、五千，拥至河干，架木棚竹筏数十，以悍贼二三千人坐筏上，尽用挡牌护身，拚命抢渡。棚内诸贼，呼噪助威，山谷皆应。我军墙排河岸，坚守不动。俟其半渡，以枪炮连环轰击，沉毙悍贼、筏人净尽。贼于是折求王千户，以重金假道。王千户叱贼力战，毙其党数千。复诱土司岭承恩，欲使缓攻，而承恩攻之益急。宁越营都司庆吉，督夷扼险，绝贼马鞍山粮道。石逆自恨陷入绝地，愤极思逞。四月十七日三更，尽斩向导二百余人祭旗，倾巢而出，皆被唐、蔡等军轰击而北。兼以水势湍急，筏不为用。贼巢粮尽，杀马而食，继以桑叶充饥，智穷勇竭，伪作乞降，又经我军枪毙，诈谋不行。维时副将谢国泰已至松林，与千总陈太平，千户王应元，督率土兵，渡松林小河。会同越营参将都司及土司等，计定从马鞍山后压下，两路齐进，直扑紫打地，将贼巢一律焚毁。贼皆狼奔豕突，自相蹄啮，而汉夷兵练，四面夹击，枪炮如雨。夷兵复登山岭，用木石滚击，猱升猿上，万石齐发，贼众坠崖落水，浮尸蔽流而下者以万余计。石逆仅率余党七八千人，奔至老鸦漩，又为夷兵所阻，辎重尽失。其妻妾五人，抱持幼子二人，投河而殒。其曾授伪职老贼，继之大半。公豫知十面埋伏，贼必自困。密授意于诸将弁，谓积年巨憝倘能设法生擒，倍彰天讨，以快人心。杨应刚等以该逆无线逃生，则困兽力斗，我伤必多，遂立投诚免死大旗于洗马姑。二十七日，石逆果携一子，及伪宰辅曾仕和，伪中丞黄再忠，伪恩丞相韦普成，并余党二千人，至洗马姑，低首乞降。公于四月二十八日得报，虑其受降时余党不即歼除，将贻后患。札藩司刘蓉，驰往大渡河，会同唐总兵等，妥办善后事宜。诸将将石达开父子及曾仕和等五犯，羁縻在营。刘方伯命将余党拨开，登时尽数杀戮。蔡知府将首逆解省，凯旋。公大会将军司道，审明各供无讹。五月十一日，恭请王命，将达开等极刑处死。诸将弁及在事出力人员，请旨赏赉有差。至李复猷一股前由黔境下窜，公即飞调刘臬司，由叙南驰赴江津，以备截剿。又奏调贵州提督田兴恕，带勇二千，来川备调。即以此兵拦截复猷一股。并将凯撒紫打地之师，分拨胡提督，仍驻叙南。唐总镇仍赴綦江、江津。其步步为营，层层节制，公之用兵大率类此。两次削平元恶。客有入贺者，公犹推功将士，谦让不遑。噫，如公者信可传矣！

    ◎附录骆公覆陈川省军务情形疏

    奏为遵旨疏陈川省军务，并贼踪窜近省垣，现筹剿办情形，恭祈圣鉴事。窃臣前于恭报起程日期摺内，钦奉朱批，着初抵川境，即将川省军务情形驰奏。钦此。仰见我皇上笃念西陲，廑怀军事。臣虽愚昧，敢不殚竭血诚，悉心体察。三月十四日，率师由荆州上驶。四月十七日，抵万县，沿途接见各府州县官绅士民，咨采军情，体察贼势，佥称蓝、李、张、何各逆、裹胁掳聚，多至廿余万人，出没于潼、绵、资、简、叙、泸、富、隆之间，蹂躏至四十余州县，流毒生民，殊堪愤悒。然以臣审度情形，其党多而不整，其人狡而不悍，其情合而不固，此三者犹是乱贼草窃之故态，非若粤逆之坚悍难制也。然亦有不易剿除者三端：一则散而不聚。贼党虽多，而东西分布，不聚一隅。即至临阵对敌，往往以数十百人为一队，错杂散布于峰峦堆阜之间，我师锐欲进攻，而不能专向一处。幸而胜之，所杀不过数百人，而于贼势初无所伤。不幸竟为所乘，则重重包裹，无得脱者。一则漂而不留。贼志本在掳掠，初无掳城掠地之图。每逢劲兵进剿，辄即弃而他窜，所在掳掠粮食，轻飘迅疾，而官兵非整旅赍粮，不能追蹑其后。料理数日，贼已远。即欲穷追，而疲劳已极。纵能御贼，而亦难期得力。一则伏而不出。嘉庆年间，川省剿办教匪，多修碉堡，为坚壁清野之谋。今往往反为贼踞，饱掠米丁水粟，巢窟于层垒叠嶂间，声息相闻。我师欲上攻，而山路崎岖，峭壁千丈，虽勇者无所施力。及至日暮引还，贼反蜂拥而下，鸣鼓躁逐。此三者，所以为蜀省行师之深患，难期功效于旦夕者也。臣反复熟计，窃谓贼势既虑其分，非聚归一处，则此剿彼窜，莫收聚歼之功。我师每虞其薄，非并力一心，则补东缺西，终成流寇之患。现在臣所带湘勇仅五千余人，即会合萧启江旧部，亦只万二千人之数。川省兵单，习气太深，营制太坏，虽经署督臣崇实，极力整顿，而积习相沿，骤难期其得力。合围会剿之谋，恐非臣力所能及。倘赖皇上天威，或事机顺手，一战而歼厥渠魁，使各匪大受惩创，则胁从党羽，当可骇散大半，由是而节节剿洗，尚易为功。如其窜踞崇崖，负不出，或闻声而走，南北纷歧，有拦头之锐师，无截击之劲旅，则东驰西突，实有疲于奔命之势。即或穷追逼剿，亦虑回窜滇南，终为蜀省之患。此臣所以日夜焦思，而私切深虑者也。臣前行次云阳，接准署督臣崇实来咨，言粤逆攻破毕节，恐其窜越赤水，兼闻叙、泸一带，贼踪蔓延，方拟移师进剿。迨十七日行抵万县，始闻贼踪窜近省垣。东、南、北三路，遍地皆贼，道路梗阻，并新起另股陈匪等，又复逼围顺庆府城，人心震悚。臣思省城重地，必须先图保固。即于十八日，派拨黄醇熙，率果毅营，由梁山、大竹进趋顺庆。旋于二十日接准崇实来函，邀臣率师径赴成都，商同剿贼。臣现已整队束装即日续发，其一切抚剿方略，容俟臣熟筹具奏。所有覆陈川省军务情形，谨先恭摺具奏。

    ◎附录骆公奏报河神助顺疏

    伏查伪翼王石达开，上年拥众自滇边突窜建昌，锐意图犯腹地。经臣调派升南提督唐友耕，督率振武军，暨雅州府知府蔡步钟所带练勇，并汉土各兵，分布大渡河，据险扼击。惟时正值暮春，水尚平静，随处可以涉浅，须至五、六月间，河水始能涨发。倘被该逆径渡，势既蔓延，扑灭非易。乃石逆于三月二十七日，甫抵河干，是夜大雨滂沱，次日河水陡涨十余丈，波涛汹涌，并松林小河，亦成巨浸。询之土人，向来三四月间，从未见此盛涨。石逆每欲扎筏抢渡，被我军枪炮轰击，筏入水辄覆，限于巨流，不得狂逞。大兵四面逼促，该逆遂困于紫打地，食尽路绝。渠魁就缚，余逆歼除。该逆就擒之后，水势仍复消落，众目共睹，无不传以为异。窃惟此役成功之速，虽属将士用命，而仰仗天威。神灵助顺，河水陡涨，确有明证。溯查大渡河发源岷山之阳，一日阳江，流经大坪、鱼通各土司之内，至打箭炉东之瓦斯沟，与旄牛徼外柘拔海之泸水合，转经泸定桥，下汇众流，夹山涧曲折而南，至青溪之大树堡，始能问渡。复经野美境内，东至嘉定府，汇于大江。源远流长，实为西南巨堑，虽考诸志乘，其无神典可稽。而捍患御灾，有功于民则祀之，况洪波助势，俾贼技渐穷，翊赞圣功，削平巨寇，既昭灵显，允宜崇报。应请饬部议加大渡河神封号，建立专祠，列入祀典。并恳颁赐御书匾额，敬谨悬挂，以扬国威，而显神迹。再闻雅州府西之化安坪，向祀金华神，其年代姓氏，皆无可考。前次滇匪围攻雅州、嘉定两城，皆著灵应。据所擒贼供攻城之际，皆见神兵默助，当即骇溃，城围立解，士民奉祀益虔。据该府具详请奏前来，应请赐加封号，附祀大渡河神祠，用以俯顺舆情。是否有当，理合恭摺具奏。

    余浒村曰：“公沉毅静镇，殄夷巨寇，不动声色，人惊为神。公殁，蜀民会奠而哭者，声震天地，街巷沿门，皆贴挽联。惟锦江桥一联云：‘鞠躬尽瘁，死而后已；盛德至善，民不能忘。’意最浑括。至今犹尸祝之，良有以也。当贼始窜蜀时，公尚未奉命援川，果州有人降乩云：‘若要太平时，除非马生角。’人莫解其语。迨公总制全蜀，削平乱逆，马角适符其姓云。此编专述蜀事，故传中于蜀事独详，若欲览公生平政迹，自有国史列传，暨公之奏疏、年谱在，兹不复赘。”
