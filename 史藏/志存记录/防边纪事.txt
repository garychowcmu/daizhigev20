防边纪事　　（明）高拱 撰 

　　边略序 
　　防边纪事 

　　●边略序 

　　史称赵充国破羗还所善浩星赐说曰将军即见上宜归功于二将军出击非愚臣所及如此将军计亦未失也充国曰吾年老矣岂嫌伐一时事欺明主哉兵势国之大事当为后法老臣不以余生一为陛下明言兵之利害卒死谁当复言之者卒以其意对予每读至此辄废卷叹息以为老臣为国之心乃如此固非窭浅之夫务为形迹者所能识也昔予还政府仅二年余值边徼多故予乃竭力劻勷为固圉计赖天佑圣明西虏稽颡称臣东虏投戈授首贵夷詟服岭寇底宁计幸屡効而予巳归且老矣窃伏自念诸所条画利害关国事甚大乃不以此时一明其意将何以示后世者遂追忆略述其槩嗟乎予岂伐一时事哉亦姑存往迹倘后经略者考焉有裨一二亦老臣为国之心也而何嫌自言哉书凡五卷万历癸巳十月日中玄山人高拱自序 

　　●防边纪事 

　　边略一 
　　高拱 
　　隆庆庚午二月予奉命还内阁兼理铨务时虏患孔棘边报日至予乃悉心经画昕夕弗遑念宣大尤紧要锁钥非王鉴川不可特奏调之又议处本兵添设赞佐又取督抚数人于内备用又各备兵粮之官明战守之职事体稍定奄忽秋至虏方大举亦既露形予乃议分布备用诸大臣背城列阵有人随兵督饷有人防卫山陵有人护守通粮有人俾各镇督抚诸臣专御虏剿杀不得牵于内顾又传勉诸将领作其勇敢冀共收敌忾之功薄冬虏竟弗至初不识谓何暨得赵全因问故则云虏言冏知是处有备匪同往昔乃弗入也当是时予经画颇多乃弗能悉记今惟疏书数纸在焉因录藏笥中夫虏酋方稽首称藩塞无烽火筹边之说安所用之然姑存故事或有取于他时云尔 

　　疏 
　　书 

　　○疏 

　　议处本兵及边方督抚兵备之臣以裨安攘大计疏 
　　议处本兵司属以裨边务疏 
　　虏情紧急议处当事大臣疏 
　　推补兵部右侍郎并分布事宜疏 
　　议处边方有司以固强圉疏 
　　议处边方久缺正官疏 

　　议处本兵及边方督抚兵备之臣以裨安攘大计疏 

　　臣惟兵部尚书即古大司马之职所以统六师平邦国安危所系任至重也况二三十年来边关多事调度为难则其任尤重所宜多需其才用之不竭然后可以济事而乃遇有员缺皇皇求索不得其人岂果世之乏才欤良由养之不豫是以不能卒得于临时也臣观兵部侍郎止如别部额设二员盖边关无事之时则然也近年既称边关多事而官则如旧或间添一员协理戎政然又时用宪臣侍郎亦非定员则所谓定员者止二人而巳而二人者皆协理部事不得随时出入或欲巡阅边事未免假借于他官或遇边方总督员缺未免那移于他处假借他官则非其本职不便行事那移他处则补于东又缺于西且彼此候代道途遥远动经岁时不得履任门庭紧急之事无人为御臣不意国家如此大事而乃苟且以处至此也臣愚诚中夜以思谓宜于兵部添设侍郎二员同额设侍郎协理部事平日则练习本兵政务或欲巡阅边务即以一人往既便行事又不烦于假借或遇边方总督员缺即以一人往既可朝发夕至又不费于那移迨其出入中外阅历既深凡本兵政务与夫边关险隘虏情缓急将领贤否士马强弱皆巳晓畅谙熟方略素定遇有尚书员缺即以其尤深者补之如此而犹称用乏必不然也然兵乃专门之学非人人皆可能者若用非其才固不能济若养之不素虽有其才犹无济也臣愚谓储养本兵大臣即当自兵部司属始盖兵部司属皆与闻军旅之事而乃不择其人泛然以用又往往迁为他官不得其人既未必可用而又迁为他官则人无固志视为传舍不肯专心于所职如此者非惟无以备他日之用而目下承行亦有不当者矣今宜特高其选而以有智谋才力者充之使其专官于此练习事务不复他迁而又议其升格如边方兵备缺即以兵部司属补边方巡抚缺即以边方兵备补边方总督缺即以边方巡抚补而总督与在部侍郎时出时入以侯尚书之缺譬之通政鸿胪然待次于下鱼贯而进其它官中有特出之才能知兵事者又间取一二以补不足如此而犹称乏用必不然也然臣又思之养才虽足以备用然劝惩不明何以尽人力体悉不周何以尽人心臣见边方之臣涉历沙漠是何等苦寒出入锋镝是何等艰险百责萃于前是何等担当显罚绳于后是何等危惧其情苦视腹里之官奚啻十倍而乃与之同论俸资同议升擢甚者且或后焉此功臣所以为心烈士为之太息者也诚宜特示优厚有功则加以不测之恩有缺则进以不次之擢使其功名常在人先他官不得与之同论俸资脱或推姧误事则律以法脱或任职不称则左其官使其功名常在人后尚不得与他官同论俸资夫称职者常先则人必欣于进取不称职者常后则人必惧于蹭蹬如是而犹不尽力必不然也至于人力有限竆则不支臣又见边关总督之臣用之不効者既蒙显罚而用之効者乃不蒙顾惜事一入手更无援助更无代替使其频年累岁常受苦辛非惟不得息肩抑且不遑喘息直至肝脑涂地而后巳斯其情不尤苦乎若使储养有素用不乏人自可行通融休假之法如其在边日久着有成绩则特取回部以休假之休假之后不妨再出使其精神得息而不疲知慧长裕而不竭以勤王事为济必多且臣子驰驱之苦既在上者所深体而君父体念之意亦在下者所周知君臣之义即同父子之恩如是而人不尽心必不然也臣受皇上眷任誓图报称见得边事废弛必须得人乃可振起而用人不得其道乃如此若及今不为之所恐因循愈久愈难收拾可终任其废弛而巳乎故愿为我皇上早为设处以济目前之急预为储养以备他日之用安攘之计或莫先于此也伏望圣明裁断勑下该部施行不胜幸甚等因隆庆四年二月二十五日具题二十七日奉圣旨兵事至重人才难得必博求预蓄乃可济用览卿奏处画周悉具见为国忠猷都依拟行 

　　议处本兵司属以裨边务疏 

　　先该臣拱具奏储养本兵大臣自司属始巳蒙　圣明准允容臣等仔细体访于本兵司属中分别其可留者留可处者处其别衙门官有可调为本兵司属者调区计停当陆续题请外臣等又思得方今边徼用兵之处惟是蓟辽宣大延绥宁夏甘肃而南则闽广是数处者风土不一事体各异每遇有事本兵处分止凭奏报之词别无据证以故常不得其的确臣愚谓宜于是数处之人择其有才力知兵事者每处多则二人少则一人使为本兵司属彼生于其地身家之处既无不周至如山川之险易将领之贤否与夫奏报之虚实功罪之真伪皆其所知便可一问而得以是为参伍之资处分或无不当且是数处者既有其人然亦不过司属三分之一余员尚多天下之人皆在固非偏用边人伏望圣明裁定勑下臣等施行仍乞着为令甲永远遵守俾是数处之人在兵部者后先继续不至间断其于边务所裨必多等因隆庆四年三月十八日题二十日奉圣旨这兵部司属依拟选用着着为令 

　　虏情紧急议处当事大臣疏 

　　据蓟辽总督侍郎谭纶报称虏情紧急声言欲犯古北口黄花镇等处地方臣等窃思调度兵马乃兵部之任其事至大且繁今兵部止有尚书郭干一人在任侍郎王遴提兵列营在外翁大立谷中虚魏学曾俱尚未到任恐匆剧之际一人难以独理臣等看得本部右侍郎靳学颜才略恢弘可属大计合无暂令协理兵部事务待事宁之日回部管事其黄花镇切近陵寝虽有发去京营并昌平总兵人马守御防护尚属单弱节报虏势甚大临期或不免再行调取各枝兵马既不归一各该督抚等官随贼战剿又恐难于照顾须得一才望大臣专一经理为便臣等看得顺天府府尹粟永禄忠勇谋猷可当兵革之任合无加以宪职令其前去提督各项防护陵寝兵马再照大臣受命必面恩面辞方敢到任出城行事今事既紧急恐误时刻或遇免朝之日合无令其廷谢即行不必面辞庶不躭延误事等因隆庆四年八月二十二日题二十四日奉圣旨是靳学颜着暂协理兵部事栗永禄升都察院右副都御史提督防护陵寝兵马写勑与他着上紧去 

　　推补兵部右侍郎并分布事宜疏 

　　吏科抄出少傅兼太子太傅吏部尚书武英殿大学士掌管吏部事高拱奏议处本兵及边方督抚兵备之臣以裨安攘大计事内议兵部添设侍郎二员同额设侍郎协理部事平日则练习本兵政务或欲巡阅边务即以一人往既便行事又不烦于假借或遇边方总督员缺即以一人往既可朝发夕至又不费于那移迨其出入中外阅历既深凡本兵政务与夫边关险隘虏情缓急将领贤否士马强弱皆巳晓畅谙熟方略素定遇有尚书员缺即以其尤深者补之等因奉圣旨兵事至重人才难得必博求预蓄乃可济用览卿奏处画周悉具见为国忠猷都依拟行钦此照得兵部协理部事侍郎员缺先该吏部题奉钦依照例会官推补臣等会同各部都察院通政使司三品以上堂上官及大理寺署印官推举得大理寺卿张翀巡抚河南等处地方都察院右副都御史栗永禄俱堪任协理部事侍郎伏乞圣明于内简用一员升以部衔候命下之日令其到任协理部事遵照奏内事理一体钦遵行事遗下员缺照例会官推补及照原议添设侍郎即与额设者一同协理部事非有分别乃既设之后兵部遂另立协理部事之名以新设者为额外之员自分彼此互猜嫌殊非体国之公何有协恭之义合无行令各官今后除左侍郎一员外其右侍郎三员惟以到任先后为序不得仍前争讲礼仪致乖体统至于职掌尤宜预先分定乃得早为之谋不致临时仓皇苟应故事如遇总督员缺或应巡阅边务照前题准事例即于四臣中拣一人往其平居无事皆令在部协理每遇防秋或有紧急则以左侍郎在部其右侍郎三员以一防护陵寝以一提督九门以一护守通州漕粮次序有定无相搀夺临时各照职掌而行不必再行题请烦渎庶先事既有预备而临事自可从容等因隆庆五年五月十一日题十三日奉圣旨是张翀升兵部右侍郎 

　　议处边方有司以固强圉疏 

　　臣惟蓟辽山陜沿边有司虽是牧民之官实有强场之责骑虏蹂践既难支持百姓凋残又难绥抚即以有才力者为之犹惧不堪即优厚而作兴之犹恐不振乃官其地者非杂流则迁谪非迁谪则多才力不堪之人谓以劣处之也彼其用之腹里尚然罔效又何有于边方待之既薄志意隳沮又何望于展布是以善政无闻而郡邑之狼狈为甚皆是用人不当所致盖徒以地苦其人而曾不顾人之苦其地也盖徒以边方为远地而曾不思远地安然后内地得以安也及今若不亟处恐日复一日狼狈愈极而不可收拾所关非细臣惟国家用人不当为官择地只当为地择官今边方既系紧要而地方又皆狼狈则尤宜以贤者处之合无今后各边有司必择年力精强才气超迈者除补或查治有成绩兼通武事者调用而又议其赏罚有能保惠困竆俾皆乐业者以三年为率比内地之官加等升迁有能捍患御敌特着奇绩者以军功论不次擢用如其才略恢弘可当大任即由此为兵备为巡抚为总督无不可者惟以治効为凖不必论其出身资格若乃用之不效无益地方者降三级别用若忽观望推委以致误事者轻则罢黜重则军法治罪夫既开功名之路以歆之于前则不肯不尽其心又有严罚以绳之于后则不敢不尽其力庶乎修职者多而边方有赖也然臣又思功名之路既开则又有本是腹里而借边方省分之名以图幸进者亦不可不预为一定之说臣等查得蓟辽则昌平顺义密云怀柔蓟州玉田丰润遵化平谷迁安抚宁昌黎乐亭延庆永宁保安自在安乐等州县山西则河曲临县忻州崞县代州五台繁峙定襄永宁宁乡岢岚岚县兴县静乐保德大同怀仁浑源应州山阴朔州马邑蔚州广灵广昌灵丘等州县陜西则固原静宁隆德安定会宁兰州环县安塞安定保安清涧绥德米脂葭州吴堡神木府谷等州县此六十一处乃是边方前项事宜惟当行之于此其它虽是蓟辽山陜所属不得槩以边称徒资幸路其各府佐贰在边任事者赏罚亦同前议则事体有定不复可有假借者矣臣因见得沿边郡邑敝坏必当区处日夜念此至熟故敢特效其愚伏望圣明裁断施行边方幸甚等因隆庆四年六月初四日题初六日奉圣旨边方有司防守攸赖委宜加意这所议都准行 

　　议处边方久缺正官疏 

　　照得山西等处大同等府浑源州等衙门缺知州等官共一十五员俱临边有事地方见今秋防在迩正官难以久缺相应作速议处臣等照例推举得山西等处辽州榆社等县知县康朴等共一十五员节年考语开称才力俱优堪以升调后开衙门候命下之日本部给凭严勒限期移咨兵部马上差人转行该抚按衙门催令星夜前去新任管事不许便道回家亦不许枉道谒见上司违者听各该抚按参奏处治缘系议处边方有司以固强圉事理未敢擅便开坐谨题请旨计开拟升山西大同府浑源州知州一员康朴榆社县知县拟升山西大同府应州知州一员吴守节聊城县知县拟升陜西延安府绥德州知州一员王学孟平陆县知县拟调顺天府昌平州密云知县一员张思正博野县知县拟调山西太原府代州五台县知县一员王绩为丘县知县拟调山西太原府忻州定襄县知县一员曲宦阳谷县知县拟调山西太原府代州繁峙县知县一员任朝臣肃宁县知县拟调山西大同府应州山阴县知县一员张宗信灵寿县知县拟调山西大同府朔州马邑县知县一员宗钥宁陵县知县拟调山西大同府蔚州广灵县知县一员韩希龙长山县知县拟调山西平遥县知县一员崔元吉金乡县知县拟调陜西延安府肤施县知县一员赵可化东光县知县拟调陜西延安府安塞县知县一员宿金通许县知县拟调陜西延安府延川县知县一员毛储元石泉县知县拟调陜西延安府葭州吴堡县知县一员李木恩县知县隆庆四年七月十二日题十四日奏圣旨是 

　　○书 

　　与宣大王总督 
　　与蓟辽谭总督 
　　与护守通州刘总督 
　　与延绥何巡抚 
　　荅赵总兵 
　　示阎参将 

　　与宣大王总督 

　　今岁虏报不一东西各异惟公的有定见如烛照然且屯兵两界不动既免多费钱粮又得休养兵力于东于西皆可为重诚为得策近称西有动作当不出公筹略之外伫俟长驱奏功当宁也古云方叔元老克壮厥猷其在于今非公而谁此时月巳渐高东虏尚无的报又值多雨不知究竟何如惟有严备不懈是则在我者耳冗剧不悉统容别布 

　　与蓟辽谭总督 

　　久劳保障既着壮猷今遇盘根尤征利器愿播张皇之武以收全胜之勋则诚万里之长城不止北门之锁钥矣戮力王室敢谓同心弘济时艰特资殊略寸里伫望尺素布怀不悉 

　　与护守通州刘总督 

　　边关多事正大夫报国之秋宸命孔严乃臣子勤王之日特兹劝驾愿早发程仰慰九重之怀俯作三军之气挞彼丑虏靖我强场英雄伟烈岂不照耀今古哉 

　　与延绥何巡抚 

　　昨过保定闻君官声甚茂故有此推以为锁钥非君不可盖为国家门户计也然闻君稍过严急恐将士闻而惧惧则和调豫附之效寡矣愿君披襟度以睦将领略文法以抚士卒得其欢心乃可致其死力特効忠告愿君之垂听也又西石甚知君并用附白便好同心协力共成国事也不悉 

　　荅赵总兵 【时赵方怀惧故有此荅】 

　　将军久在边境劳苦而功高仆甚知之宜安心为国报効圣明在上必不负于将军人回布意不悉 

　　又 

　　君乃多谋敢战之将故愚每加扶护盖所以为国也今虏报孔急正君出力报国之时惟勉树奇勋垂名青史岂不为丈夫哉报人回草此布意不悉 

　　示阎参将 

　　来人禀报具悉闻君整木朔人马巳备奋有鬪志甚喜虏亦人耳我若敢战彼岂能必得志哉勉之勉之树有奇勋国恩果不轻也 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
