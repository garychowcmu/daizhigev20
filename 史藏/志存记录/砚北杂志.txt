砚北杂志 元 陆友仁
    ●自序
    余生好游，足迹所至，喜从长老问前言往行，必谨识之。元统元年冬，还自京师，索居吴下，终日无与晤语，因追记所欲言者，命小子录藏焉，取段成式之语，名曰《砚北杂志》，庶几贤于博奕尔。明年春二月丁卯平江陆友序。
    ●卷上
    晋人论豪士如王山，千人亦见，万人亦见，以其峥嵘显著，人所易见、易识者也（赵德麟云）。自唐末更五代，天下大乱，江南虽偏霸，然文献独存，得唐遗风。
    刘原父，谓苏才翁家大父以来，收古书画甚众，至君尤备。
    王性之钅至家，有李主与徐铉书，凡数纸，所谓小字如聚针钉者。
    僧智永名法极，王右军七代孙，年百岁乃终。（《会稽志》）
    篆法，自秦李斯，至宋吴兴道士张有而止。后世的的，有所据依。（赵子昂云）
    秦少游家，有唐人书《宪宗纪》。赵德麟赞其后云：“一十四年，蛇蟠蚁结。风移俗替，利动义缺。君子之病，小人所说。”
    曾公子宣与刘蹈公允，说原父晚年，病不识字，日月儿女，皆不能认。人言永兴多发古冢求物，致此。
    刘原父在长安，得先秦彝鼎数十，铭识奇奥，皆按而读之，因以考知三代制度，尤珍惜之。每曰：“我死，子孙尝我。”朝廷每有礼乐之事，必即其家取决焉。
    张芸叟见虢令陈说：“凤翔东塔上，有石，照见南山草木鸟兽。”
    庞丞相之子元直，字温叔。性寡嗜好，独畜奇石，大小形似，皆有名品，泽以清泉，终日置之坐隅，忧患皆忘。往使江南，访求岩壑，或有得者，不吝资费也。
    赵元考彦若，有《史例论》三卷、《唐典备对》六卷、《纪元新录》十卷。游师雄有《分疆语录》三卷。
    韩子苍云：“王右军清真，为江左第一。意其为人必能一死生、齐物我，不以世故婴其胸中。然其作《兰亭叙》，感事兴怀，有足悲者，萧统不取有以也。渊明游斜川，亦悼念岁月，然卒之纵情忘忧，乃知彭泽之高，逸少不及远甚。”
    世传武中令行德，身长九尺，材力绝人。
    吏部侍郎徐度敦立，自言少多与前辈游，迨识朱松乔年及张┉定夫，始得为文之法。周子充闻徐敦立言，政和、宣和间，后生少读史。一日，沈状元晦，以博学至京师，东南士子，翕然宗之，来者满门，闻举古事，莫不竦听。惟歙人金彦亨在下坐，数摇其首，乡人间故。则云：“某事误，某事非。”退而考按，信然。
    陈去非善行草，得晋人笔意。
    五代僭伪诸国，独江南文物为盛，然每岁科举，取人甚少，多用上书言事拜官。唯广顺二年，始命江文蔚知贡举，放进士庐陵王克正等三人而止（王克正字守节）。
    周子充尝记其祖母张秦国，道祖父之言，旧小吏事上官极恭，太守礼上法曹，与他掾，窄袖捧案。
    唐人尚氏族，至今谱牒具存，故虽断碑缺文，犹可以世考知其人。以此，知学者不可不明谱系。
    吾家蓄唐某县印函，制作精古，上刻字云：摄令李谅，元和三年九月云云。四年二月内到县行用，尚有数字，湮灭不可识。
    张伯雨有金铜舍利匣，上刻云：“维梁贞明二年，岁次丙子，八月癸未朔，二十日壬寅。随使都教练使、右厢马步都虞侯亲军左卫营都知兵马使、检校尚书右仆射、守崖州刺史、御史大夫、上柱国谢崇勋，舍灵寿禅院。”盖有四窍出烟，有环，若含锁者，或疑烧香器。李商隐诗云：“金蟾啮琐烧香入。”又云：“琐香金屈戌。”是则验其为烧香器之有琐者。
    朱文公尝登云谷。晨起，穿林薄中，无露水沾衣，但见烟雾在下，茫然如大海洋，众山仅露峰尖，烟云环绕往来，山如移动，天下奇观也。
    赵子昂学士，尝以皇象章草，与王右军参考，十得八九，盖右军草书，本出于此。
    宋绍兴中，秦桧修礼乐以文太平，用内侍邵谔主之。时方造玉辂及卤簿仪仗，百工皆隶之，谓之邵局，故浑仪礼器，犹铸谔姓名。
    贺方回故居，在吴中升平桥，所居有企鸿轩，郡志误作醋坊桥。方回有二子：曰房、曰廪。廪字豫登，绍兴二年二月甲子，进方回手校书五千余卷，得官，特添差平江粮料院。方回葬义兴之筱岭，其子孙尚有存者。
    金人马定国，尝考石鼓字画，以为宇文周时所造，作辩万余言。余按元魏景明三年，帝躬御弧矢，射远及一百五十步，群臣勒铭射所，此《北史?宣武本纪》所载。今世尚有碑刻，其词有云：“慨岐阳之末训。”又云：“有彼岐阳。”由此观之，石鼓决非宇文周之物也。晏十五叔原志文，晁四以道作，今不见其集中。世称叔原长短句，有六朝风致，是未见诗文高胜处也。
    元中，叔原以长短句行，苏子瞻因黄鲁直欲见之，则谢曰：“今日政事堂中，半吾家旧客，亦未暇见也。”（郡泽氏）
    叔原监颖昌府许田镇，手写自作长短句，上府帅韩持国，持国报书，得新词盈卷。盖才有余而德不足者，愿有余之才，补不足之德，不胜门下老吏之望云。一镇监敢以杯酒间，自作长短句示本道，大帅之严，犹尽门生忠于郎君之意，在叔原为甚豪，在韩公为甚德也。
    程叔微云：伊川先生闻叔原诵梦魂，惯得无拘束，又踏杨花过野桥长短句。笑曰：“鬼语也，意亦赏之。”程晏二家有连云。
    叶左丞少蕴尝居在郡之凤池乡，门前有桥名“鱼城”（《石林总集》）。政和中，寓居城东布德坊。畅师文字纯，父洛阳人，好奇尚怪。卢处道挚任陕西廉访副使日，纯父佥司事，同按部巩昌。一日总帅汪公言于卢公曰：“吾意欲邀两公至家小饮，而佥事性颇不常，不敢造次，公试觇之。”按事之暇，卢从容语之曰：“总帅公连姻帝室，家世勋伐如此，吾察其意，似欲屈我辈一至其家者，或可一报谒否？”是时，宪纲犹得相往复也。纯父欣然曰：“何不可之有？彼帅府虽水亦不当饮，汪公今时重臣，相好有素，使其设具见招，固当一往也，且不当缓，明日即可矣。”汪公即张具以俟。翌日，联骑而往，茶罢命酒，宾主欢然，无不引满，至所谓正饭者，主人亲置之案，且持箸侑食。纯父忽颐使其童，泻羹于地，罗笼饼其侧。主人命再供，既至复如前，迳推案上马而去，举坐不乐而罢。卢后问之故，乃作色曰：“独不见其犬乎？或寝或讹，列于庭下，是不以犬见待，且必以犬见噬也，吾故饲之而出耳。”及归，郡官例送至第一驿。行次，见水清澈，乃驻马曰：“此水可濯吾足。”诸公请先往，汪不获已留知事者以俟之。洗毕，呼知事者取靴来，其人固已不堪矣，勉为之前，手奉靴以进。乃取靴反向，以扣其面曰：“汝闻吾靴。”知事乃即夺靴，投溪流中，跃马疾驰至驿，泣诉之，皆为绝倒，使人别持靴与之。后处道赴湖南宪，舟次郢州驿，夜与刘致时中坐白雪楼上，更阑烛尽，无可晤语。卢曰：“纯父分司，去此未久，必有佳话。”因呼驿二姬生者沃之酒。问之，姬乃曰：“其未至也。”闻为性不可测，供顿百需，莫不极其严洁。既至，首视厨室怒曰：“谁为此者。”馆人曰：“典史。”摄之前跪，而骂之，众莫晓所谓。良久，其童从旁言曰：“相公不与吏辈同飨爨，当别甓小灶。且示以釜之大小，薪之短长，各有其度，俾别为之。”典史者，奔去持锅负薪，与泥甓偕至，仍命典史躬自涂之。既毕，复怒ㄏ典史跪之。曰：“吾固知汝不克供职，行且决罢汝矣。”众亦莫晓所谓。其童又言曰：“釜腹有煤，未去也。”令馆人脱釜，覆之地，以手拭煤，涂典史之面，而叱出之。一日，作馄饨八枚，召知府毕食之。其法，每枚用肉四两，名为满碟红。知府不能半其一，彼则享已尽矣。时所供醯颇ㄤ，知府云：“敝舍有佳者，当令姬副使送膳夫所。”少顷，知府遣姬以碗盛醯至。问曰：“何物也？”姬应之曰：“知府送酢。”即令跪阶下饮之至尽。曰：“为我谢知府。”出而哇之，二公因相顾大笑。处道曰：“纯父有洁疾。与人饮必欲至尽。以巾拭爵，乾而授之，则喜；苟有余沥，必怪之。自饮亦然，食物多手自制，水惟饮前桶，薪必以尺，葱必以寸。喜盥手，日不知其几，而浣足亦必以再濯也。性疑忌，夫人之面，家童罕见之，出必钥其户，溷置寝室中。每畜涕满口，以漱其齿，久而后咽，喉中有声，见者辄欲呕，而彼守之终身。与人语，辄示以臆，或以手指，喻而不言，唯其童艮子能知之。”有马卒颇慧，其童语之曰：“凡公有指令，不可问，当为言之。”忽一日呼之前，以食指立置其鼻，复以右手如击物状，数点而止，退而请于其童。乃曰：“令汝呼钉马脚色回鹘尔。”已而果然。又一日，持钞一贯，以两手作一小规，复开两手尺许，动其喙如噍物者。其童曰：“此欲食猪大脏耳。”其先夫人贵家女，衾褥甚盛，方睡未起，以水沃其顶至踵，方食，以灰投食器中，遂感气疾，丧明而殁。其为侍讲日，时中与文矩子方过其居，值其濯足，闻客至，辍洗，迎笑而出。曰：“佳客至，正有佳味。”于卧内取四大桃置案上，以二桃洗于濯是水中，子方与时中人持一颗去。曰：“公洗者自享之，无二桃污三士也。”乃大笑而别。或谓其书似米元章，时中曰：“不唯其书似元章，其风有甚于元章者矣。”
    洞庭以种橘为业者，其利与农亩等。宋政和元年冬，大寒，积雪尺余，河水尽冰，凡橘皆冻死。明年，伐而为薪取给焉。叶少蕴作《橘薪》以志其异。
    天历二年冬，大雨雪，太湖冰厚数尺，人履冰上如平地，洞庭柑橘，冻死几尽。明年秋，水。又明年春，三吴之人饥疫，死者数十万。
    叶少蕴得陈州蔡宽夫书云，旋为花作幔。
    虎邱有清远道士养鹤间。
    王仲弓实，人物高胜，虽贵公子，超然不犯世故，居官数自免。博学多闻，尤长于医，及与前世娄昌言、常颖士、宋道友诸人游。
    郭茂茜，字德粲，太原人。通音律，善汉隶，尤精古乐府，有所纂《乐府诗集》行于代。
    世言李成惜墨如金。（叶少蕴）
    范阳张，字子伟。少不婚宦，居京口，得故刁约景纯之废圃，结茅斋居焉，啜菽饮水，啸傲长松修竹之下，十有余年。一日，闻江东湖湘山水之胜，杖策独行，登庐阜，泛彭蠡，绝洞庭，南至衡山，几年而后返，所过虽兔鸟道，入迹所不及，必皆穷搜极览，以尽其意，随辄疏录，名之曰《山水漫游记》。
    叶少蕴阅故书，得朱朴所为《日历》，自记其初得为相时事。昭宗拔于国子博士，以为相，不可谓无意。然所谓朱朴，观其言鄙浅险躁，妄庸人也。不知何以能遽取重如此？金华洞，有韩无咎诸人同游题云：“淳熙改元，七月既望，陈岩肖子象、陈良天与黄子余、赵师龙得言、韩元吉无咎观稼秋郊。自智者山，来谒双龙洞，篝灯蒲伏，遍阅乳石之状，寒气袭人，酌酒竹阴，支筇至中洞，饮泉乃归。”
    韩无咎《题北齐校书图诗》云：“高齐校仇谁作图，一时纟由书亦名儒。网罗卷轴三千余，俗传非真类迂愚。雌黄是正定不无，虚文末学徒区区。岂识治道通唐虞，文林高馆希石渠。后来御览嗟何书，修文偃武事益诬。转头邺城已邱墟，峨冠广袖长眉须。丹青写此犹不渝，高鬟侍女曳红裾。两骓帕鞍立奚奴，罢琴涉笔倾酒壶。兰台供拟信乐欤，不知画手安用摹。无乃逞巧聊自娱，千年视之一欷。君不见文皇学士十八人，谋猷事业皆功臣。瀛洲旧图应更真，请君寻观为拂尘。”复书其后云：“齐文宣太保七年，诏樊逊校定群书供皇太子。逊与诸群秀高乾和、马敬德、许散愁、韩同宝、傅怀德、古道子、李汉子、鲍长暄、景孙及梁王主簿王九元、水曹参军周子深等十一人，借邢子才、魏收诸家本，共刊定秘府纰缪。于是五经诸史，殆无遗缺，此图之所以作也。”黄太史所谓士大夫十二员，今范明州谓逸其半者皆是矣。至唐已隔周、隋二代，不知何自得其容貌仿佛耶？高氏起索虏，以兵力奋，然敦尚儒风，立石经，兴{黄}序，定《尚书》于凉风堂，质经义于春宫，意当时文士亦歆艳之。故相传于图画哉，流及后裔。文林之馆既兴，御览之书继作，无愁之声，已播于天下，不救其亡，故余感而赋之云。
    无咎有《朔日行记》。
    昔柳子厚记其先友六十七人于其父墓碑之阴，考之于传，卓然知名者盖二十人。子厚曰：“先君之所友，天下之善士举集焉。”
    袁高（恕子）、姜公辅、齐映、严郢、杜黄裳、杨凭（弟凝）、裴枢、穆赞（宁子）、李庸阝、梁肃、韩愈、许孟容、袁滋、卢群、郑余庆、奚陟、卢景亮、杨于陵、高郢、柳登（芳子，弟冕）。
    谢师直谓刘贡父曰：“王介父之知人也，能知中人以上者，自中人以下，或不能知，由其性韵独高而言。”贡父曰：“子好奕棋，请以棋为喻。李重恩天下之善奕者也，与重恩敌者知之，过重恩者知之，下于重恩，或倍蓰，或什五，重恩有不知者乎？介父轻处人以颜子、孟轲，得其说者悦而服之。故谓介父善知人。”
    贡父所居，在宋门城下，胁有地可方尺余，去地一丈以上。每登以眺远，其子戏曰：“阊阖台”。
    田承君有庐在乱山中，前有竹，傍有溪，溪畔有大石，前后树以梨枣。日与二弟穿竹渡溪，倦则坐石上，或藉以草，葛巾草履，咏而归，足以遗老而忘忧。
    宋次道为修撰日，言馆阁四部书猥多舛驳，请以《汉?艺文志》目，购寻数本，委直官重复校正，然后取历代至唐录所载，第为数等，择其善者校留之，余置不用，则秘书得以完善也，苏子容撰志文。
    次道撰著，有《书闻集》十二卷，《后集》六卷，《西垣制集》十卷，《东观绝笔》二十卷，《大唐诏令》一百三十卷，《续唐武宣懿僖昭哀六朝实录》总一百四十八卷，《东京记》三卷，《长安》、《河南志》各二十卷，《阁门仪制》十三卷，《集例》三十卷，《例要》五卷，《蕃夷朝贡录》十卷，《三川官下录》、《入蕃录》、《春明退朝录》各二卷，《韵类》、《宗室》各五卷，《安南录》三卷，《元会故事》一卷，《讳行后录》五卷，《宝刻章》三十卷。其家书数万卷，多文庄宣献手泽与四朝赐札，藏秘惟谨。或缮写别本，以备出入，退朝则与子弟翻雠订正，故其所藏，最号精密。平生无他嗜好，惟沈酣简牍，以为娱乐，虽甚寒暑，未尝释卷也。
    刘禹锡，唐卿尝谓翻讨书传最为乐事，忽得异书，如得奇货，人知其如此，故求怪僻难知之籍，穷其学之浅深。唐卿皆推其自出以示之，有所不及见者，累日寻究，至忘寝食，必得而后已。故当时士大夫，多以博洽推之。
    吕缙叔夏卿，在唐史局，论史书。谓陆羽秦系避僭藩辟命，终穷不仕，宜列隐逸。阎立德、王与，由艺术躐取高位，宜附方技。其表善、抑恶之意切矣。
    山阴陆氏，赠光禄卿。昭生尚书吏部郎中直史馆轸，轸生国子博士圭，字廉叔，娶毗陵边氏，兵部调之女，生四子：曰亻必、曰佃、曰傅、曰倚。
    吕居仁《师友杂志》，记阳翟卒某，前辈贤者，苏子容妻弟，而失其名与字。后见《苏魏公集》中，有《朝请郎卒君墓志》，始知其名雍，字化光，有文艺节行。
    泉石之美与夫佛老之宫，岳渎之祠，瑰伟之观，人迹所罕至者，皆得以穷探而历览。晚帅高阳，土瘠且陋，无台榭可以眺望，无林樾可以游息。独城之东北隅，有故壕水，其袤二里，广二百尺。昔尝濒水为台而功未竟，乃因其旧址，畚筑而成之，得废堂四十楹，徙置其上，前值水，后为阁道以属于城，又构小榭于其西，以休宾佐云。
    唐子西尝为关注子东言，罗浮山道士观，忽有老虎来廊庑间。子西瞿然。道士曰：“此郭文先生守丹灶虎也，年深爪牙落尽，亦复无声，可狎而玩，然其视眈眈，光采射人，若不驯扰也。”子东因赋《哑虎诗》，见文集中。又子东《咏俞仲羲屏上王内史》云：“手追心慕漫悠悠，写向丹青入卧游。绝胜山阴问陈迹，茂林修竹想风流。”
    吏部侍郎葛立方，因陛对。高宗从容语及前代书法曰：“唐人书虽工，至天然处，终不及魏晋，如铺算之状，皆非善书。”立方对曰：“古人论书，先论笔法，若不能求用笔意于点画之外，便有铺算之状矣。”上曰：“然。”
    淳熙、绍熙间，尤常伯延之、王左曹顺伯两公酷好古刻，以收储之富相角，皆能辩别真伪。（倪文正云。）
    《逸少十七帖》盱眙本，较之阁帖太肥，无标韵，然其骨骼尚具体也。
    凡学士撰述，院吏以官纸书词头及常式，学士乃于其下起草。
    陈去非善行草，得晋人意。
    黄鲁直书遒媚，米元章书俊拔，薛道祖书温润。
    士大夫家多蓄前代墨迹，未必知始末也。
    世以画名家者多矣，然其人不足贵，君子不道也。
    题桓宽《盐铁论》云：“夫以桑大夫之辩，加以凭势恃贵，卒见屈于贤良文学，信功利之不胜仁义也。”
    又跋《绛帖》云：此帖乃林中书摅家旧物，其背纸，皆用门状谢书，知其为林中书旧物不疑。祖义得之于常卖担，止九册，欠一册。林政宣间为执政，方当太平极盛之时，其所藏碑刻，莫非精好，故知此帖为难得也。方其盛时，自谓蓄藏，可以传世，曾不百年，已皆散而为他人之有。林乃蔡京党，以非道冒显位，其子孙不肖，家业一空久矣，奚独此帖？世间物无常主，贤者之后，犹不能常有，而况于林乎？然观其帖背，谢送惠书，其送馈之物，极为微鲜，政宣视祖宗侈费矣，然不过如此，则知今之侈费尤甚也。背纸更百年，略不蒸动，又以见当时一艺之微，亦非今日所及。”
    程正叔尝游秦中，历观汉唐诸陵，无有完者，唯昭陵不犯。陵旁居人，尚能道当日俭素之事，此所以历数百年，屡经寇乱而独全也。
    天台山有余爽题诗，甚佳。《福圣观》三章云：“九峰回合抱琼田，石蕊云英漱瀑泉。闻说丹成从此路，玉虹芝驾上青天（一）。紫府金庭太帝宫，露坛苍桧响天风。上清神虎何年见，云锦空传两玉童（二）。子晋鸾飞侍帝班，吹台今在碧云间。高秋白月霜风夜，时有笙箫赴洛还（三）。”《玉京洞》三章云：“羽驾归来洞已扃，洞门深琐读残经。琼台一觉仙都梦，不觉松根长茯苓（一）。东临沧海宴群仙，误入桃源小洞天。一局残棋消几刻，老龙须甲已苍然（二）。半山松柏散天声，芝盖当年谒赤城。我是上皇芸阁吏，玉京应有旧题名（三）。”又《题桐柏崇道观》云：“乘风御云气，来访真人家。玉阙散朝彩，琼台焕晨霞。高临太元天，下眄赤水涯。阴魄位霜采，阳精散丹华。桐君奉元书，姹女弄绛纱。祥虹混五色，神芝秀三葩。煌煌王母裾，飘飘紫皇车。飙轮动无迹，风马去亦赊。矫首挹浮邱，蹑履追皇娲。珠宫俯台斗，石梁碍流槎。操持却日鞭，跨踏食月蛙。龙旗拂烟鹜，鹤袂策云斜。清都隐虚无，金庭郁嵯峨。横霄杂美气，空界流浩波。橐龠劳吹嘘，吐纳烦羲和。倏尔度灰劫，超然绝尘罗。灵箫步何徐，玉斧鬓已皤。飞驾逐凤吹，班ら奏鸾歌。宁留饭青精，幸我栽胡麻。交梨营肝胆，大枣醒齿牙。咽嗽华池津，咀嚼碧奈花。有待越三井，思虑何由耶。”
    廖明略谓：“范晔之文，秀整温绎。”
    关子东云：“叔父庐州使君蔚宗，平生好事，多蓄书画，尝有褚河南所模《虞永兴枕卧帖》。落笔精微，仅如丝发，既存骨气，复有精神，米元章爱之重之。叔父游宦交广二十余年。先兄长源，叔父长子也。至崇宁间，解后元章于京口，是时叔父已捐馆，从长源求此书。长源靳之曰：‘惟得公陆探微师子’乃可从之。’长源复靳曰：‘此画不足以当此帖，更得公案上盈尺朱砂乃可。’又从之。长源又靳之曰：‘细思二物皆有愧虞帖，非得公头，不可有此帖。’及长源不赴其约，于是移书曰：‘顷在扬州，蔚宗待我甚厚，示以此帖，追想笔法，写一通去，较其所藏，妙若刻楮，不复能辨矣。’（元章《取头帖》）又云：‘襄阳漫士米公笔法，一代余波，为画亦复造微入妙，其子元晖书画，自谓非古今画家者流，识者或不以为过。元晖作远山长云，出没万变，古未有辈，安得匹纸以尽其笔势之妙乎？至于林麓近而雄深，冈峦远而挺拔，木露干而想高茂，水见涯而知渺弥，皆发于笔墨之分，此常人之所难，而元晖之所易也’。”
    车溪ど上人为子东言：“尝与其徒月夜登阁听江，贯道鼓琴。贯道信手忘弦，曲尽其妙，于是据琴而弗弹，坐客皆自失，莫不超然得意于丝桐之表，隆茂宗乃画为《据琴图》。”
    曾见白玉荷杯，制作精妙，上刻“臣林泉造”。
    柳子厚言，仆早好观古书，家所蓄晋魏时尺牍甚具。又二十年来，遍观长安贵人好事者所蓄，殆无遗焉。以是善知书，虽未尝见名氏，望而识其时也。
    祥符中，郡国多献古鼎、钟、盘、敦之器，而其上多科斗文字。夏英公乃学为古文奇字，至偃卧以指画肤，其勤若此。
    唐人临模古迹，得其形似，而失其气韵。米元章得其气韵，而失其形似。气韵形似俱备者，惟吴兴赵子昂得之。
    鄂州图经云：李阳冰篆鄂字，上有四口，空中鬼为之哭。缪篆，读如绸缪束薪之缪。汉以来，符玺印章书也。
    观古铜器及太湖灵壁等石，先看皮毛。
    李明仲（诚）所著书，有《续山海经》十卷、《古篆说文》十卷、《续同姓名录》二卷、《营造法式》二十四卷、《琵琶录》三卷、《马经》三卷、《六博经》三卷。
    张谦仲有“真静斋”，程致道作铭。
    句容县西五里石门村，有吴故衡阳太守葛府君之碑，仆野田中。近岁，一村大疫，巫言立此碑则安，民始共起立之。已二三年，人犹未有省者。至元三年正月，童邱戚光，始属友人樊楷仲式与县之好事者观之，以其石理甚粗，文皆漫灭，可模者只额十一字耳。
    “甘棠阴里片云开，马首云山一笑回。烦过县西三四里，倩人模取古碑来。”（戚光）“人世寥寥隔几尘，石门下马独伤神。古碑字断苔封雪，荒冢从消草自春。聊得踞龟谈往事，应无化鹤访遗民。童邱别有人稽古，何日同来荐白苹。”（樊楷。）“仓颉四目光荧荧，手裂混沌人文形。长天荡荡几周星，籀斯邈次犹典型。自从钟卫变楷法，江左草圣如飘翎。万钱装池金石录，大字只数《瘗鹤铭》。宁知废冢六尺碣，霜钹风射横荒垌。额题衡阳幸未没，往往呵护烦神灵。丛祠凄悄附觋语，田翁荛竖争来听。登时扶树剜枯藓，郁若山立苍岭。童邱戚实颇好古，驰书樊式敲昼扃。披鞍马上往访之，眼明鸾鹄凝其停。试融葛汁脱墨本，携归信拭开轩棂。浯溪以前合第一，向后但觉纷伶俜。颍川先生遍披摭，胡独不遇余干龄。似闻旗盖既入洛，白日惨淡红尘腥。孙陵冈头杜宇哭，秃树薜荔重重青。况乃功臣子孙尽氓隶，岂有浇酒提罂瓶。翁仲无言倒沼底，髑髅嘘火寒于冰。尚喜点画足传世，未与霜草俱凋零。”（项ぁ）“吴国衡阳守，神明夜台。偶凭巫觋语，竟免县人哉。断陇生青草，荒碑卧绿苔。石门秋日落，不见子孙来。”（陆友）按：汤泉知名者七，所谓匡庐、汝水、尉氏、骊山、凤翔之骆谷、和州之惠济、与渝州之陈氏山居也。皆弃于穷山之中，惟骊山当往来之冲，华堂玉，独为胜绝（燕之昌平李陵台亦有温泉）。奎章阁壁，有徽宗《尽承平殿曲宴图》，并书自制《曲宴记》云云。
    赵子昂家，智永《千文》，为汤君载借摹，易去一百六十五字。
    廉廷臣蓄唐雷迅琴，乃贞元三年斫。
    李顺父有周伯吉父铭，一百三十字。家人折其足，用为饼。鲜于伯机验为古物，乃以归之。
    谢景初师厚，知制诰希深之子。诗极高，豫章黄鲁直娶其女，自以为从师厚得句法。而师厚之姑，实归梅圣俞，其渊源所从来远矣。吴令升知灵壁县日，会朝廷定乐，下县造石磬。磬成，每沂流进入。县境别有一河，号清河，取都城稍径，或由此河载磬入，则其声卒不协律，此理殆不可晓也。
    唐、宋制：诸笏，服朱紫者以象，前诎后直；服绿者以木，上挫下方，假摄官者同。
    若教乐，淫声、过声、凶声、慢声皆禁之。淫声，若郑、卫之音；过声，失哀乐之节；凶声、亡国之音，若桑间濮上者；慢声，惰慢不恭。
    袁长伯父，谓赵子昂诗法，高踵魏晋；为律诗，则专守唐法，故虽造次酬答，必守典则。又云，尝闻善书者云，大篆不得入小篆，隶书最惧入八分。
    宋人书，习钟法者五人：黄长睿伯思、洛阳朱敦儒希真、李处权巽伯、姜夔尧章、赵孟竖子固。
    姜尧章作《绛帖评》，旁证曲引有功于金石，缺亦疑之。赵子固谓其书精妙，过于黄、米。“龙眠神气洞马腹，晚修静业追前非。”
    京师人家，有王晋卿都尉“宝绘堂画帙”，仙佛、折枝、禽畜凡三帙。后入宣和内府，徽宗自书画人姓名，复加宝玺其上。
    韩胄阅古堂图书，皆出向冰若水鉴定。
    蔡君谟所摹右军诸帖，形模骨肉、纤悉具备，莫敢逾轶。至米元章，始变其法，超规越矩，虽有生气，而笔法悉绝矣。
    魏晋隶书，以扁古为工，至唐虞永兴、褚河南，犹守旧法。唐世碑刻，作字逾广，遂以长劲为能，而晋悉变矣。近世能书家，不屑颜、柳，竞为李北海书，而隶体遂绝。余拙于书而善鉴（未有能易余言者，楼大防言，乐之本在声，无知之者），而力求于尺度黍之未，为可叹也。（修《太常寺记》）黄钧《太常寺壁记》云：“后世以仪为礼，以器为乐，其于圣贤之道远矣。惟仪与器，又皆因陋就寡，浸非六经之故。”
    余姚虞氏，实世南之裔，有为农者，故谱系尚存。自舜氏以来，莫不可纪，如汉之翊，吴之翻，凡有名于史者，皆略载其行事，历晋、宋、齐、梁、陈、隋皆尝上于朝，而名臣为之修纂。齐则王俭修之，它皆类是。玉山鲁氏，有谱亦然，唐史所载甚详。至武氏而谱法大坏，唐人犹能各守其阀阅，今则亡矣。宋惟一二名门，如杜祁公，上世自三代、春秋诸侯之子孙，千有余岁，不绝世谱。
    王顺伯博雅好古，蓄石刻千计，单骑赋归，行李亦数箧，家藏可知也。评论字法，旁求篆隶，上下数千载，衮衮不能自休，而一语不轻发。
    赵州石桥，色深碧，而累坚致，中为大洞，跨水两旁，桥基各为小洞三，若品字，多前人题刻。
    刘原父有诗云：“苍茫六合外，渺莽三皇初。近既未必有，远亦未必无。”
    楼大防云：“家有唐氏《风宪记》，晁以道纂，记许氏文字。”
    南唐李后主谓：“善法书者，各得右军之一体。若虞世南，得其美韵，而失其俊迈；欧阳询得其力，而失其温秀；褚遂良得其意，而失其变化；薛稷得其清，而失于窘拘；颜真卿得其筋，而失于粗鲁；柳公权得其骨，而失于生犷；徐浩得其肉，而失于俗；李邕得其气，而失于体格；张旭得其法，而失于狂；独献之俱得，而失于惊急，无蕴藉态度。”观此言，则是终无有得其全者。
    叶梦得少蕴镇许昌日，通判府事韩晋公表，少师持国之孙也，与其季父宗质彬叔，皆清修简远，持国之风烈犹在。其伯父，丞相庄敏公玉汝之子，宗武文若年八十余致仕，耆老笃厚，历历能论前朝事。王文恪公乐道之子实仲弓，浮沉久不仕，超然不婴世故，慕嵇叔夜、陶渊明为人。曾鲁公之孙诚存之，议论英发，贯穿古今。苏翰林二子迨仲豫过叔党，文采皆有家法。过为属邑郾城令，岑穰彦休已病，羸然不胜衣，穷今考古，意气不衰。许亢宗干誉，冲澹靖深，无交当世之志，皆会一府。其舅氏晁将之无ル，自金乡来，过说之。以道居新郑，杜门不出，遥请入社，时相从于西湖之上，辄终日忘归，酒酣赋诗，唱酬迭作，至屡返不已。一时冠盖人物之盛如此。（《许昌唱和集》）
    “风月胜日，时一展玩于甚岩之间；虽伯牙之弦已绝，而山阳之笛尤足慰其怀旧之思”云。（同上。）
    王实仲弓，许昌人，文恪公陶之子。未冠，从司马温公学，温公不以膏梁蓄之，教以名节，授《礼》、《易》二经。仲弓亦超然，不以仕宦进取为意。韩少师持国，归以女，仲弓又从受《诗》，祖陶、谢、韦、杜，故其文典雅温丽，华畅而不靡。诗静而深，婉而厉，有一唱三叹之音。未尝急于人知，人亦不皆知仲弓也。惟范蜀公以耆老退居，忘年接之。元初，梁右丞寿首荐于朝，为籍田令。秩满，苏尚书轼镇中山，辟为属，不行。自是浮沉，遂欲远去世故，家与范忠宣公有连，末尤为忠宣所许。崇宁初强起，一守信阳，归即谢事挂冠。里中叶少蕴守许昌，下车即往过之，视其貌盎然，不为崖异而简远萧散，若初未尝与世交者。口吃不能极语，徐听其言，衮衮皆有远致。善饮酒，所居凤台园，有修竹万余本，道氵┆水贯其中，水木幽茂，不觉在城市间。闻东南山水之胜，辄拊髀雀跃。靖康之难南渡，死于鄂之咸宁。遗令不为铭文，而前自志其大略，使纳之圹中，其旷达无累于世如此。
    林ж，字德祖，其先福州福清人，今为吴县人。祖概集贤校理，父旦直秘阁。ж少颖悟绝人，能传其祖父业，年数岁，伯父希尝获古鉴，背有“龙朔”二字，ж从旁曰：“是非唐大帝时物乎？”希奇之曰：“是儿眉过于目，当复以文名，可继其祖矣。”乃以德祖字之。既长，益刻苦，自淬砺，故其学早成。绍圣四年进士及第，调宜兴主簿，改润州教授，入为太学录，复为常州教授。常州号多士，籍于学者常千余人。时方以三舍取士，ж乃身为劝率，从者风靡，大司论天下贡士，常州得人为最。上为下诏褒美，特改宣德郎，用从官荐，诏诣政事堂，改扬州教授，擢河北西路提举学事。陛对日，上首以久历师儒，顾问甚渥，且使遍行所部，推广风旨。ж顿首奉诏，因请加赐邹、兖二国谥，复捐公廨菜圃归于学，示不以利自封，除开封府左司录。一日，上章请老，夜自书牍，旦报可，家人无知者。即日束装出国门，士大夫奔走出饯皆不及。既归，杜门一室，间与宗族故党，啸咏山水间，无一言及世事，卒年六十六。ж为人博学强敏，有志操，自六经、诸子而下，错综贯穿，无不记诵。为文章，捉笔数百言，闳易敷畅，初若不经意，然论辩研核，皆有所抵宿，其所欲为，自信不疑。晚喜浮屠外生死说，不肉食十四年。始疾，即不呼医饮药，逮属纩不乱。所著书有：《大云集》、《元丰圣训录》、《易说》、《诗义》、《书解》、《礼记解》、《道德经解》、《子箴》。
    赵师Э，家在吴之昼锦坊，有聚奎、荣桂二堂，又有宗表玉辉与间。
    梵隆为叶少蕴门僧，久居弁山，故其作画极多。德寿宫评画，以隆为龙眠嫡嗣。
    燕文贵，为翰林艺学将仕郎守，云州云应主簿。
    累代画家，以王士元、郭忠恕为第一，闻《画史》言尺层叠，皆以准绳为则，殆犹修内司法式，分秒不得喻越。
    清献赵公祖墓，与陶山陆右丞祖墓相近。绍兴间，陆氏墓地为攒陵，清献旁近墓地，亦皆归朝廷，而不绝其祀祭。先朝陵寝，遭贼髡之酷，痛通于天，而赵氏祖墓。（复归王氏）
    郑潜庵先生，太末人。两入翰林，纂修凡例，多出其手。清言介行，每谈数百年承平事，不绝口。时则有新安汪尚书孙汉卿为应奉，庐山曹端明子愚为编修，四明袁枢密从孙伯长为检阅官。
    赵子昂，谓薛道祖书诚美，微有按模脱墼之嫌，袁伯长自以不能书而深识其语。尝谓米元章书，政如黄太史作诗之变，芒角刷掠，求于匮蕴川媚则蔑有。其学鲁独居男子，于道祖见之，怀素书，多苏才翁兄弟所赝作，至金昌诸人，尤竞习此体。
    南康黄可玉，耆古，刚洁人也。
    吾乡盛时，比屋皆故家大官。咸淳中，贾相擅国，绝恶四明，由是衣冠皆为月集，悉不敢议时事，卒至国亡，无卖降于外者。当至元末年，诸老先生犹无恙。时则有深宁王先生师表模范，世伦雅集，犹有洛社耆英之遗意。甫三十有四年，风尘变更，乘虬上征，无有一人在者。览先群公之遗墨，不胜悲慕，世伦主人，于是下世亦二十年矣。桷以契家子，犹得从封胡羯末之后，愿相与勉焉，以图无Э。（袁伯长《清容集》、《书世伦》、《堂雅集》、《诗后》）
    吾子行，沈困市隐，丰碑巨碣，不能以自见，写其幽旷，托焉以自逃者也。
    《定武禊序》、唐文皇模本所刻。故毫发无逾矩，至遍赐诸王群臣，则皆一时能书所临。精神横逸，虽抵掌相似，然犹以为优孟也。余所见元嘉赐本第一，神龙第二，苏才翁家第三，才翁本，则祖神龙，褚河南误字本第四，冯承素本第五，褚廷诲本第六，陆东之本第七，赵模本第八，最后见米老所效褚河南第九，效冯承素第十，绍兴内府藏本第十一，（缺）本皆临书，与定武微异。又皆茧纸，非双钩响扌所作。独张似之家绢本，云是汤普彻所模本不同耳。
    评书家，尝言率更书难双钩。盖其落笔，全在骨法，若填补肥媚，则失其体。旧见唐彦猷摹欧帖，笔意绝近，此卷殆仿佛之矣。（《隅奥帖》）李伯时《雅集图》，有两本，在元丰间宴于王晋卿都尉之第所作。一盖作于元初安定郡王赵德麟之邸。刘潜夫书其后云：“重屏图”，至汝阴王明清，始定正坐者，为南唐李中主像。尝见楼宣献公家，周文矩所画初本，前有徽宗御书《白乐天偶眠》一章云：“放杯书案上，枕臂火炉前。老爱寻思事，慵多取次眠。妻教卸乌帽，婢与展青毡。便是屏风样，何劳画古贤。”此白乐天诗。江南李中主，兄弟四人，围棋屏上书乐天前诗，纸上着色，人皆如生。
    袁伯长，有李后主所用玉笔管，上有镌字，文镂甚精。云得之史丞相家，贾似道“悦生”印，亦在其处。
    蔡君谟云：“智永《真草千文》，盖七百本，唐初尚多存者，太宗取其最精者，模写勒石，云‘律吕调阳者’是也。”今宋宣献家，及王阁老叔原家，各藏一本。
    又云：“辛卯秋，汴渠涸，于宿州界上岸旁得一泉，甘美清凉，绝异常水。其乡人言，水涨则不见；冬涸，则其泉涓涓可爱。余以水品中不在第三，然出没不常，不可以定论也。顾野王《玉篇》，惟越本最善，末题会稽吴氏三一襄写。问之越人，无能知者，楷法殊精。宣和间，徽宗赐大主御笔檀香板，应游玩处所，并许直入。”
    蒲葵扇，《唐韵》棕字注云：“蒲葵也，乃棕扇耳。”
    宋师下江南，金陵城破，自城下水窗兵入。故刘贡父有：“蚁溃何堪值水窗”之句。
    陟厘，乃水苔，今取以为纸，名苔纸。晋武帝赐张华侧理纸万番，南越所献也。汉人言陟俚，陟俚与侧理相乱，南人以海苔为纸，其理纵横斜侧，因以为：名焉。
    朱文公，谓尤延之论古人笔法来处，如周太史奠世系，真使人无间然。
    吴兴朱文中，尚奇，每仿古物，立怪名以绐流俗。庐于弁山之下，山多岩谷，乃披荆棘求其壮观者，题作前人题署姓名年月，皆诡异，不可考据。
    苏子由有《赋松石图诗》曰：“物生真伪竟何有，适意一时宁辩真。”知言哉！
    宋绍兴中，郎官周紫芝《乞旌表苏庠札子》云：“臣闲尝观汉之光武，以英睿之姿，拨乱反正，不数年而天下定。即位之初，未遑他事，惟务侧席幽人，聘礼高士。自众人观之，疑若急其所缓，后其所先。殊不知举逸民，则天下归心焉，盖深得乎圣人之意者也。窃见镇江府苏坚之子庠，人物文彩，一时之胜，而抱泉石烟霞之念，至于终身，可谓贤矣。往者朝廷，束帛羔羊，屡贲其门，庠虽不变所守，高卧不至，而圣主之恩所以光宠于庠，岂不大哉！庠既以是终殒于地下，倘不稍加旌异，则无以见朝廷敦尚名节，终始不倦之意。臣愚伏望圣慈，表其门闾，赐以美号，付之史馆，使传万世，非特后之鄙夫，闻其风者，莫不兴起，庶几识者以谓庠能终始其节而不变，朝廷能终始于礼而不倦。亦不可谓无补于圣化之万一也，取进止。”
    宋制：太庙及宫殿皆四阿，施鸱尾。社门、观、寺、神祠亦如之，其宫内及京城诸门、外州正衙门等，并施鸱尾，自外不合。
    赵子昂学士，言嵇侍中庙，在汤阴县西门外二里。延元年十一月十九日，彰德朱长孺，道邦人之意，求书“晋嵇侍中之庙”六字。趟每敬其忠节，不辞而书之。运笔如飞，若有神助。是夜，京口石民瞻，馆于书室中，梦一丈夫，晋人衣冠，蓬首元衣，血流被面。谓民瞻曰：“我嵇侍中，今日赵子昂，为余书庙额，故来谢之。”言讫而去，有声甚远。民瞻既觉，犹汗流，亦异梦也。
    朱昂，字举之，其先京兆人，世家陂。唐天复末，徙家南阳，梁祖革命，父葆光与唐旧臣颜荛、李涛数辈，挈属南渡，寓于潭州。每正至，必序立于南岳祠前，北望号恸，殆二十年。后惟涛北归，而葆光遂家于衡山。
    王著，字知微，一字成象，太祖同时人。即模阁帖者，有砚格书奁铭：“爰有愚叟，栖此陋室。风雨可蔽，户庭不出。知足为富，娱老以逸。貂冠蝉冕，虎皮羊质。处之弗疑，永尔终吉。”此徐铉自铭，亲篆其文，刻石置斋中。
    李煜葬北邙，故吏张亻必任河南，每清明，亲拜其墓，哭之甚哀。煜子孙陵替，常分俸周给。
    “滔滔大川，江湖之纪。蔼蔼名士，东南之美。详究典型，优游文史。才贤凑焉，国华有炜。”此宋三朝史得院旧所纂《徐铉、张亻必等列传》赞。
    张洎素与徐铉厚善，因议事不协，遂绝。然手写铉文章，访求其笔札，藏箧笥，甚于珍玩。
    郑文宝仕李氏时校书郎，归宋，不复序故宫。时煜以环卫奉朝请，文宝欲一见，虑守卫者难之，乃披蓑荷笠，作渔者以见。陈圣主宽宥之意，宜谨节奉上，勿为他虑，煜忠之。唐洵，字彦猷，好蓄砚，客至，辄出而玩之，有《砚录》三卷行于世。
    沈立，有《名山都水记》三百卷。
    鲜于伯机作“霜鹤堂”，落成之日，会者凡十有二人，杨子构肯堂、赵明叔文昌、郭佑之天锡、燕公南、高彦敬克恭、李仲宾侃、赵子昂、赵子俊、张师道伯淳、石民瞻岩、吴和之文贵、萨天锡。
    宋乾德二年，南郊，陶为礼仪使，法物制度，多毂所定。时范质为大礼使，以卤簿清游，队有甲骑，具装莫知其制度，以问于。曰：“正明丁丑岁，河南尹张全义，献人甲三百副，马具装二百副，尝见而记之。其人甲以布为里，黄纟表之，青缘画为甲文，红锦缘青纟为下裙，绛韦为络，金铜铗长短至膝，前膺为人面二目，背连膺缠以红锦，腾马蛇具装，盖寻常马甲，但加珂拂子前膺及后酋尔，装入悉以焚毁。”质即令有司如其说，造以给用。又乘舆大辇，久亡其制，立意造之，至今用焉。
    吴淑，字正仪，润州丹阳人。父文正，事伪吴至太子中允。好学，多自缮写书，淑善笔札，好篆籀，取《说文》有字义者千百八条，条撰《说文五义》三卷行于世。
    僧昙域《补说文》三十卷，钱承志撰《说文正隶》二十卷行于世。
    周官殴方良，音驱罔两。
    吴中人家有王摩诘《自写真》，其风度高绝，非复世人也。上有张芸叟书赞曰：“虚而不欹，涅而不缁，若实若亏，不迎不随，济名没身，德形支离。水际石上，枯松一枝。援笔自写，神留干移。四百年外，适与我期。终日偶坐，亦莫知乎异世为同时。嗟！余何知？徒能规公之画，炙公之词。噫嘻！其画其词，岂余之师？”浮休家又有薛稷《一鹤图》，所谓“少保画六鹤，同时飞冲天，一鹤堕人间”者，遂号为“茆斋三友”。
    余家有后唐人共ど所书《放生轨仪》一卷，行笔精紧，有印钱画沙之妙。不知何人，而楷法如此。题云：“吴兴元年岁次庚寅九月一日，寓四天王寺金毗罗院，于藏经中，钞写《汉命放生轨仪法》一卷，文林郎前摄梁州司马共ど书。”
    汉田，学盘，盂诸书。
    《酒斋》、《杖》、《古文奇字》、《铭石书》、《名迹》。
    “太平文藻”，米元章印文。吴彦明家藏米帖上有此印。
    《瓠史》：“梁肃琛于北僧处瓢中，得《汉书序传》。”
    朱希真常言，山阴富水竹，有洛阳许下气象。
    张九龄，一名博物，见徐浩所撰碑铭。
    翟公巽参政墓，在丹阳九灵山，其父秘书监知应天府思墓，在丹徒钱炉山，思之孙兵部侍郎绂，亦葬其山之东南。
    米元章墓，在丹徒黄鹤山。芾之父，左卫将军、赠中散大夫，母赠丹阳县太君阎氏皆葬于此。
    京西转运使苏舜元墓，在丹徒五老山，蔡端明君谟志铭。苏子美墓，在石门村。
    南唐虽僭伪一方，风流特甚，逮今楮墨书画，皆为世宝，人物文章亦胜。
    长安安信之子允，为邵泽民言，旧藏《退之集》第二、十六二卷，茧纸正书，有退之亲改定字，后为张浮休取去。
    金谷园，吴越钱氏时，广陵王元所作，今朱氏乐圃是其地。
    睿带桥，一名小长桥。故老相传，为澹台湖，其墓尚在。
    ●卷下
    苏子美沧浪亭，故迹依然，有井方石，上刻字两行云：“沧浪亭弈局，庆历丙戌，子美题。”郡人陈伯雨有诗云：“整履上飞虹，风高退酒容。叶黄翻乱蝶，树老卧苍龙。古径秋霜滑，空山暮霭浓。沧浪棋石在，题笔暗尘封。”
    赵忠简公家，故藏韦偃画松绝妙。上题云：“韦偃岁寒图。广政二年十月七日奉旨，将仕郎守将作监臣黄居采识。”旁有小古印及“得全堂”诸印。忠简在贬所，尝失之，其孙盛后于他书画复得之，至今藏其家云。
    陈泷字伯雨，五世祖而上，居济。而下，渡绍兴。初曾祖始家于吴，二子：铎字子振、字子敬。赵子昂学士论书云：“书法以用笔为上，而结字亦须用工。盖结字因时相传，而笔千古不易。右军字势，古法一变，其雄秀之气，出于天然，故古今以为师法。齐、梁间人结字非不古，而乏隽气，此又在乎其人。然古法终不可失也。”
    欧阳公《集录》，古文自穆王以来，莫不有之，而独无前汉时字，求之久而不得。其后刘原父于长安，得前汉数器，以其铭刻遗之，由是大偿素愿，盖其难得如此。
    赵德甫《金石录》谓，西汉文字，世不多有，殆不可晓。胡承公《资古绍志集》云云，独尤延之以为西汉刻石文，自昔好古之士，固尝博采，竟不之见。如阳朔砖字，要亦非真，闻是新莽恶称汉德，凡有石刻，皆令仆而磨之，仍严其禁，略不容留。至于秦碑，乃更加营覆，遂得不毁，故至今犹有存者。（洪氏《隶释》有前汉哀帝建平五年郫县一碑，或谓乃后人伪为者。）
    西汉而上，纪功述事，多寓之金刻。自东汉以来，石刻始盛，而金刻鲜矣。欧阳公《集古录》，恨独缺西汉字。逮刘原父出守永兴，多移古物奇器，因模林华宫行镫，莲勺宫博山炉及谷口铜鬲三铭遗之。于是，始得西汉字，以补其缺，而石刻卒无有也。或谓西汉至今，历年甚久，所刻石皆以缺坏磨灭，因不复有，东汉则以年所差近得存。此说非也，周宣王《石鼓文》，秦二世《泰山诏》今尚在，岂西汉石刻，独已缺坏磨灭。当是西汉之俗，犹为近古，其有功德，独铭之钟鼎彝，而冢墓碑刻，则自东汉以来始有耳。赵伯昂携怀素《狂僧帖》，玉马玉人，剑[1234]┩奉，李超潘谷等墨来观。毕少董作《醉苏堂》，蒋璨宣卿为铭曰：“毕子飘零，放浪南国，家无担石，聚书佩玉，惟东坡老，百行一德，发为文章，散作翰墨。笔端翻澜，泉石竹柏，容我耽酣，无有醒日。四海一家，天地枕席。何以解酲，视此挂壁。”
    庐山道士黄可立之言曰：“寇谦之、杜光庭之科范，不如吴筠之诗。吴筠之诗，不如车子廉、杨世昌之酒。何则？渐自然。”
    袁伯长学士，博闻洽识，江左绝伦。尝谓张伯雨曰：宋东都典故，能以岁记之。渡江后事，能月记之。”
    张伯雨，少学琴，蓄一琴，名“风林”。尝从赵公子昂论琴，以为琴之五音，各有改弦法，其法不传，世之所谓琴者，皆不审五音之主，徒呶呶耳，殆不若秦筝之按宫徵也。赵有琴曰“松雪”，但时出横床，未尝抚弄，故伯雨亦终身不复鼓琴。
    伯雨尝移雷文鱼磬，击之，其音与律合。
    又云：“米南宫学王书而变，薛河东学王书而不变。”
    元章称法书曰“墨卫”，可谓极称，非钟王不足当也。
    黄鲁直云：“李侯画隐百寮底，画隐字，未经人用。”
    谭景升书，世未尝见，他书言其论书，道钟王而下，一人而已。
    晋陵富人承氏子，家有奇石，旧刻米老书六字云：“第一山，米芾识。”承氏子谓，芾与费同音，为不祥语，因击碎之，止存其半。
    刘孝标游东阳山，作《山栖志》，其文富有妙语。
    虞世南行秘书，杨虞卿行中书。
    吾子行有玉箫，又有宣和陈八所制箫。
    薛道祖与米元章为书画友，其笔砚间物云：“研滴须流离，镇纸须金虎。格笔须白玉，研磨须墨古。越竹滑如苔，更加一万杵。自封翰墨卿，一书当千户。”后见宋翰林学士王寓谢《赐笔札记》云：“宣和七年八月二十一日，一夕凡草四制。一日，遣中使至玉堂，赐以上所常御笔研等十三事，紫青石方砚，琴光螺甸匣一，宣和殿墨二，班竹笔一，金笔格一，涂金镇纸天禄二，涂金研水虾蟆一，贮粘曲涂金方奁一，镇纸象尺二。荐砚以紫ブ，匣以黄方，启封时，研渍墨未干，奁中余曲犹存，承平文物之盛，可想见也。长安人言汉阿房建章遗址，犹有存者，其前殿可容数千人。杜樊川之赋，非夸词也。史忠武王之甥，张梦卿总管，家有太康墓中所得紫金钿铜天禄，高仅寸余，长可一尺许，文缕细如丝发，所嵌珠瑟瑟等，多脱落，其存者皆如败酱赤土，不别为何物也。”
    李伯时《古器图》有“雕玉蟠螭”之名。今世所见者，皆出太康古圹中。姚端夫学士，得其三，独李广叔所藏差小而特妙。后见龙川李氏购得齐叔刚者，玉质蚀尽，而彖饰奇古。一螭角上有小鼠，或名“太虚负鼠”，又名“虚木相符”，皆不可晓。环窍仅若当五钱，钩之首正方，径围二寸强，以铜尾并带，贯环窍中，乃可系。梁江总诗云：“绿桷朱帘金刻凤，雕梁绣柱玉盘螭。”岂伯时取其语以名之乎？（鲜于伯机家，一玉钩制作精古，盖亦具中物。）
    鲍明远墓，在蕲州黄梅县南里许。
    何得之与李道复汶、黄约彦博、吴圭君璋诸公为布衣交，得之名隶尺籍。有女始三岁，岁募一人代其役。既老，人颇怜之。一日，以诗投君璋云：“白头犹当戍寒云，无儿谁替未亡身。木兰三岁方学语，须得腰弓知几春。”君璋时为枢副，翼日，持此诗与同院观之，遂除其籍。
    刘梦得尝爱终南太华，以为此外无奇。爱女几荆山，以为此外无秀。及见九华，始悔前言之容易也。
    张伯雨记其先人似之所藏书画云：“汤普澈绢本摹《兰亭》、唐临王右军三帖、张长史《春草帖》、王齐翰《仙山图》、徽宗画《上清杨真人像》、常粲《佛因地图》（此卷今在倪元镇处）、范宽三幅、雪山二帧、僧巨然《夏山雨过》、许道宁《溪山待渡》等图，李渐《三马图》、李伯时于阗师子《三马图》、黄荃栀子《孔雀芙蓉》、《鹭鸶》二图、赵昌写生《月季》、黄居采《竹雀》、唐希雅《棘雀》赵大年《聚沙宿雁图》，其他妙品尚多也。”
    伯雨又尝购得孟子舟御史所藏僧智永《月仪献岁帖》（神品上上）。其词云：“献岁将终，青阳应节。和风动物，丽景光辉。翠柳舒鳞，红桃结绶。想弟优游胜地，纵赏嘉宾。酌桂醑以申心，玩琴书而写志。无令披聚，叙会何期。谨遣一介，希还数字。”行间细书释文特妙。前后有“明昌”七印，泥金题签。今在梁溪倪元镇家，黄长睿以为何璧所书者，即此帖也。
    长芦之下，御河西岸，地名黄丘，有大墓。正光中，魏故前州刺史庄公高君之碑，会通未凿之前，海道未通。谚云：“水打黄丘墓，运粮到大都。”后果然以为识。
    天历初，云南大扰，武昌运米至八番，一石用楮币一千五百贯。
    叶林（林疑作朴）去文，钱唐人，与邓牧牧心俱隐大涤山，或数日不食，或一食兼人。清夜放游，则不避豺虎；白昼危坐，则客至不起。其为人高洁如此。所为文章，多世外语，邓则全效柳子厚。大德某年冬，忽驰书别亲友云：“将他往。”且诣邓言别。至明年，年五十九，正月八日，端坐而逝。后十余日，邓知叶已仙去，叹曰：“叶君出处与我同，奈何绐我言别，吾亦当长往耳。”乃述叶墓志，又于灯下取其文集，读毕而终。吾子行有《怀邓、叶二道人诗》云。
    李炜，字公，自号和光子。周益公家，有其“讲道斋”所用玉石砚，背刻篆字曰“公照”。
    李元元晖蓄米元章端砚，其背，刻元晖题字云：“此砚色青紫而润，下岩石也。先公得于山谷文室中，磨李廷圭墨，试诸葛氏笔，世间真有扬州鹤也。
    范蜀公墓，在汝州襄城县之汝南乡，其子孙往时犹有在墓左者，今不知所在，故鲁子有《哀范坟诗》。
    大名之东明处士张子素，好立奇行，自表树“匏冠布衣”。（缺）口言天下事，常傲视一座人。雅好岩壑，而所居远于山，得奇石，积诸斋前以为山，日对之吟讽。
    张子有家，收一“凫尊”，乃凫形而背负尊，极精古，善鉴者以为周器无疑。
    王伯益名执谦，以字行，大名人，少颖异，及长游京师，因荐者得官，伯益漠如也。日与彰德田衍师孟，河间李京景山、济南张养浩希孟，饮酒赋诗，为神交，时人皆以为古仙异人。阎承旨复时在翰林，谓人曰“吾闻伯益宜供奉翰林，苟有意，幸得见之，伯益不屑也。”后十余年，始为翰林，应奉文字。然伯益竟止是官，年才四十八。伯益身长不过数尺，不喜骑马，遇好友即提杖出门，竟日去不返，不语妻子，以为常。始来京师，用橐中金，不识记数，及赀尽益困，至于终身，亦不以介意。遇人无贤不肖，皆欢然无间，而胸中了不可混。长年京师居，而为诗简淡萧远，如在山林，不与人接者。常谓人曰：“吾知吴楚多瑰玮奇绝者，当委身往游，乃称吾意耳。”同时有辛丈房良史，西域人；杨载仲宏，浦城人；卢亘彦威，大梁人，并称能诗。仲宏闻其言曰：“然。诚使伯益，广之以山水之胜，视陈子昂、李太白未知何如？”识者以为知言（虞伯生作《墓表中语》。）
    李伯时尝读书龙眠山，因以自号，故有“龙眠书院”，在舒城县治东，飞霞岭之北。国初，为东禅寺并之，而书院废。近有监县者，得隙地于清心池之上，盖伯时与苏子瞻、黄鲁直诸贤之所共游者，乃辟地为屋，一复书院之旧。
    昔我文宗皇帝，天下太平，文物大备，自其在东宫时，贤能才艺之士，固已尽在其左右。文章则有故翰林学士元公复初，发扬蹈厉，藐视秦汉；书翰则有故翰林承旨吴兴赵公子昂，精审流丽，度越魏晋。前集贤侍诗学士，左山商公德符，以世家高材，游艺笔墨，偏妙山水，尤被眷遇。盖上于绘事，天纵神识，是以一时名艺，莫不见知也。而永嘉王振鹏，妙在界画，运笔和墨，毫分缕析，左右高下，俯仰曲折，方圆平直，曲尽其体，而神气飞动，不为法拘。尝为《大明宫图》以献，世称妙绝。延中得官，稍迁秘书监典簿，得一遍观古图书，其识更进，盖仁宗意也。（虞伯生志振鸭父墓文）
    先秦货布，篆文奇古，多铸地名。余在京师，得数十品，曰屯（音纯）留、曰安邑全货、曰平阳、曰高阳、曰安阳者甚多。其文有不可尽识者。以《汉书?地理志》考之，屯留在上党，高阳在涿郡，安阳在汝南，安邑、平阳并在河东。
    宋会子五十贯，准中统钞一贯。
    天下盐课，岁以引计者，二百五十六万四千有奇；以钞计者，岁入之数，七百六十六万一千余定。
    在京饲马之刍，名曰“盐折草”，用河间盐。今有司以五月预给京畿郡县之民，至秋成各验盐数，以输纳之。每盐二斤，折草一束，束重二斤。岁用草八百万束，折盐四万引。天下户口之数，太宗即位之八年夏，括户得一百十一万。至世祖至元七年，复增三十余万户。十一年取宋，得户一千一百八十四万八百余户。二十六年，合南北之户，总一千三百一十九万六千二百有六，口五千八百八十三万四千七百一十有一。辛幼安墓，在铅山州南十五里，阳原山中。
    赵子昂学士，在京师得古玉辟邪二，制作精妙，世罕其比。一牡者为李叔固藏去，遂失其偶，赵夫妇不怿者累日。一尚在其子雍处，余并得见之。
    南安总管赵伯昂仁举，有一玉马，云是太康古圹中，用以驾车者，其车亦玉所造，奇物不可名状。
    汉铜马式，藏周公谨家，其初破为数段，铸工以药钅旱栅之，复完如新。
    鲜于枢，字伯机，渔阳人也。少为郡吏，后以材选为行御史大夫掾。意气鲜豪，每晨出，则载笔椟。与其长廷争是非，一语不合，辄欲弃去。及日晏归，焚香弄翰，取鼎彝陈诸几席，搜抉断文废款，若明日急有所须而为之者。客至，则相对指说吟讽，或命觞径醉，醉极作放歌颠草，人争持去，以为荣。于废圃中，得怪松一株，移植所居旁，名之曰“支离叟”。中岁益自刻苦读书，故自号“困学”。伯机美须髯，望之甚伟，卒年五十七。终征仕郎。太常典簿赵子昂为诗哭之。观其诗，可以见伯机之为人矣。
    晋谢奕，号“方外司马”。王为常山王司马，亦号“方外司马”。唐秘书监贺知章，乞身归越，自号“秘书外监”。米南宫号“中岳外史”，故张伯雨亦自谓“句曲外史”。白乐天诗“尧被巢由作外臣”，张俞欲作外臣，以白云孤鹤为友。李白受宝诀，为三十六帝之外臣。王介父亦云。只合箕山作外臣。皆谓方外之臣也，非左氏所谓邻国之臣为外臣也。
    方万里《挽委顺子、王防御诗》云：“温饱消摇八十余，稗官元自汉虞初。世间怪事皆能说，天下鸿儒有弗如。耸动九重三寸舌，贯穿千古五车书。哀江南赋笺成传，从此韦编锁蠹鱼。”
    赵子固清放不羁，好饮酒。醉则以酒濡发，歌古乐府，自执红牙以节曲，其风流如此。于阗玉河，其源出昆仑山，西流一千三百里，至于阗界牛头山，乃疏三河。一曰黄玉河，在城东三十里；二曰绿玉河，在城西二十里；三曰乌玉河，在绿玉河西十里。其源虽一，玉则随地而变，故其色不同。每岁五六月，大水暴涨，则玉随流而出。玉之多寡，由水之大小，八月水退，乃可取，彼人谓之捞玉。其国之法，官未采玉，禁人辄至河滨。故其国中，器用服饰，往往用玉，见晋平居诲《使于阗行程记》。
    杜绾，字季扬，尝知英州，祁公其伯祖也。博识多闻作《云林石谱》三篇，流品皆牛奇章以来，论石者所未及，其手书本，今在吾家。
    季宗元，蓄唐模王右军周大嫂帖，乃开元五年十一月陪戎副尉张善庆装。
    京师人家，有绍兴《稽古录》二十册，盖当时所藏三代古器各图，其物以五采饰之，又模其款识而考订之，如《宣和博古图》而加详，近世诸家所收者咸在焉。
    隋僧智永，名法极，王右军七世孙。唐诗僧清昼，字皎然，谢康乐十世孙也。
    李据山东，有精卒十人，皆能全装衣甲，负十日粮，日行三百里。
    鲜于伯机，目赵子昂神情闲远，为神仙中人。
    古陶器，或言舜时物。按三代铜器，至今存者多不完，舜时更远，陶盖艰完，吾子行谓当是秦铸金人之后，合土为器耳。
    田承君云：“顷为金陵酒官，有王荆公处老兵，时来沽酒，必问公之动止。兵云：‘相公每日只在书院读书，时时以手抚床而叹。’人莫测其意。”
    赵子昂云：“唐人之画，实描云水，盖刻画中有飞动之意，后人所难能也。”
    颜鲁子侍郎之孙、家有钟绐京书《黄庭经》，纸尾题“特健药”三字。按：武平一《徐氏法书苑》云：“中宗驸马武延秀家《法书》，漆轴黄麻纸，标题云：‘特健药’。云是虏语，其书合作者。”一云：“宋以之标法书上品。”洪景卢诗云：“会有高明标健药。”盖用此语。
    张澹岩好蓄奇石，其论世之品云：“灵璧出于泗滨，本药石所用。《书》云‘泗滨浮磬’是也。硕厚清越，如被涂泽，而乏烟雨葱茜之姿。思溪近出于太末，深在土中，坚贞润温，文质俱胜，扣之如钟，四面皆可观，其姿裁明秀，体气高妙，[1234]出诸石之上，视灵壁犹伧父也。林虑远出河朔，土厚水深，体极枯燥，然玲珑嵌空，宛如镜刻，其实皆出自然。洞庭在太湖之中，咸池一气，下注膏液，石生于水裔，宛转奇巧，翠润而文。吴人以植立园馆，亭然秀耸，高或数丈，低犹数尺，然不及思溪之精绝也。”
    田思孟家，有欧阳率更书《汉史节》。
    余家，有唐人写《论书法》一卷。皆率保大中润州延陵牒。延陵宋熙宁五年，省入丹阳，姜尧章从奉常议乐，以弹瑟之语不合，归番阳，过吴，见陆务观谈其事。务观曰：“何不忆《二十五弦弹夜月之诗》乎？”尧章闻之，不觉自失。
    乔仲山有唐罗昭谏与陈正字帖云：“二月中，陈州一正字访及，具审博士摄理和适？近日贤主司空，政事才用，洋溢谭口，断割明快，与夺有分，守道者自然安矣，况博士乎？先太傅所作所立，果有余庆，殊不知天道去人，如此相近。忭贺者老叟，十年来欲棹一船子，从云溪馆前往东市，竟无因缘，此又何如哉？近见陈正字否，叶大德、丁三傅知闻否？老叟腰脚不支，坐想胜游，目极千里，朱十五、李三史作何面孔？高积薪复如何？因相见，皆与话瞻泳也，谨状。”罗隐状，后有跋云：“法帖率不过数行，而言简意尽，犹足见晋宋间人物风度。今罗长江书，才尔片纸，乃知风流逮唐末犹在也。近世往来尺牍，叠叠多幅，苟为不然，则曰简慢，我于是务作不情之语以为敬。至权贵记室之间，闻一函有累十纸，风俗颓坏至此，可太息也。”
    赵子昂尝谓人曰：“姚子敬天资高爽，相见令人怒，不见令人思。”又尝赠诗云：“吾爱子姚子，风流如晋人。白眼视四海，清谈无一尘。”其为子昂敬畏如此。
    唐开元钱，烧之有水银出，可治小儿急惊。
    郭右之家，陶隐居《画版帖》，卷首有李伯时写隐居真，今在梁溪倪元镇所。
    朱希真自谓：“加数年，吾书如鬼矣。”赵子固云：“书成鬼，当是杨风子鬼耳！”
    黄鲁直作叶县尉，读元次山漫郎文，因作《漫尉诗》。
    苏子美豪放不羁，好饮酒，在外舅杜祁公家，每夕读书，以一斗为率。公深以为疑，使子弟密觇之，闻子美读《汉书?张良传》，至“良与客狙击秦皇帝，误中副车”，遽抚掌曰：“惜乎！击之不中。”遂满引一大白。又读至良曰：“始臣起下邳，与上会于留，此天以授陛下。”又抚案曰：“君臣相遇，其难如此。”复举一大白。公闻之，大笑曰：“有如此下酒物，一斗不为多也。”
    故宋宫中用鱼钥，降鱼取匙，降匙取鱼，古制也。
    陈圣观闻长老言：汉如夏，唐如殷，宋如周。
    欧阳公见大名人家，有五代时帝王将相等《署字》一卷。黄长睿亦云：“有朝士施结者，喜收古今人押字，不远千里求之，所藏甚多，类而成书，予尝见之须城刘氏，惜当时不曾传录也。”
    白乐天《移山樱诗》云：“亦知官舍非吾宅，且山樱满院栽。上佐近年多五考，少应四度见花开。”乃知唐之小官，五考为任。
    赵千里画锦园，与郡学相邻，水木清华，极有幽趣。山石上有千里题字尚在，今束氏园，是其地也。
    宋巩洛陵寝，岁以四月科柏，前期遣官奏告。
    政和中，丹阳县北，地名石羊子，有盗发古冢者，云是梁宏偃将军墓。县闻追取铜器数种，制度不甚古，墓有四室在旁，中一室，四厦开。
    张定夫尝游唐华清宫故址，见杜牧《之温飞卿》二诗，俱刻石于浴殿之侧，今不知存否。
    毫州太清官老子殿，绕坛古桧，凡数十株，相传为老子手植。其遗物有石青羊一，古质瑰异，人不知重。唐太和七年，命登仕郎、行内侍省掖庭宫教博士、上柱国景宏皋，诣宫图貌灵踪，搜而得之，迁于再生桧之下，乡贡进士卢璩记。
    东坡云：“梅二丈圣俞，长身秀眉，大耳红额，饮酒过百<角戈>，辄正坐高拱，此其醉也。”
    今人弹琵琶，乃不用拨，或者哂之。按：唐《国史纂异》：“贞观中弹琵琶，裴洛儿始废拨，用手。”今俗所谓ㄐ琵琶是也，然其来久矣。
    姜尧章云：“无锡之有青山，张循王俊所葬，下为石屋九。”
    吴兴人说，久雨遇雷，地脉必开，山为之发洪，一山至有数十处，水迸而出，或深至五六尺者。
    国子博士王师鲁，为余言：“昔游秦陇间，得尽观郭忠恕所书碑，始悟笔意，在隶前作篆，乃可传。”（东坡《文勋传赞》，所谓安国用笔，意在隶前者也。）
    至元二十七年八月癸已，地大震，武平尤甚，压民死者七千二百二十人，坏民屋不可胜计。
    张可兴家，有周《五星真形图》。为宣州长史日所画，其星法亦手自书。
    竹简之法，绝而不传，米元章得古简，始更制法。
    季宗元就贾团练家，得颜鲁公自书“告身”。
    皇象“天发神谶碑”，在南台厩支槽，洛人杨益为御史大夫掾史，移置学中。
    赵魏公云：“律诗不可多用虚字，两联填实方好，用唐以下事便不古。”又云：“歌曲八字一拍，当云乐节。大乐不用拍，以鼓为节。当节，云与鼓同。”
    “虞候”字，本出《左传》，该郡太守也，见《急就篇》。
    吾家太史云，冬至后，九日遇壬，法当有年。
    陈无巳《古墨行》，有“脱帽”字。师显行云：“去其管韬也。”管韬二字甚雅驯。
    曹公作欹案视书，周美成又谓之“倚书床”。
    毕少董命所居之室曰“死轩”。凡所服用皆上古圹中之物，玉如彼含蝉是也。
    楼大防尝问敷原王季中云：“古人篆字何以无燥笔？”季中曰：“古人力在牵，不尽用笔力；今以笔为力，或烧笔使秃而用之，移笔则墨已燥矣。”
    唐制：两省官对立，谓之“蛾眉班”。
    徐季海题经，有云：“上第几隔某人书次。”所谓隔者，岂即庋经之所，如唐书言梵夹者耶？
    唐碑制度极多，有一人制序，一人制铭者。故尹师鲁志张尧夫墓，而欧阳永叔为之铭。
    《北梦琐言》载：“蘧曾至岭外，见阳朔荔浦山水爱之，谈不容口。尝谓王赞曰：‘侍郎曾见阳朔山水乎？’王笑曰：‘赞未尝打人唇绽齿折，那得见之？’盖非贬不去也。”《倦游录》亦云：“桂州左右，山皆平地拔起，竹木茂郁，石如黛染。阳朔县尤奇，四面峰峦骈立。近见钱唐人家，有米元章画《阳朔山图》，米题云：‘余少收画图，见奇巧皆不录，以为不应如是。及长，官于桂，见阳朔山，始知有笔力不能到者。向所不录，反憾不巧矣。夜坐怀所历，因作于阳朔万云亭。’观之殆如是。因知范至能谓‘平地苍玉崛起，为天下伟观第一者。’真非虚语也。”
    喻子才云：“吴兴张谦仲善篆，因篆而深于字学，未尝妄下一笔也。”王介父闻而致之，“所论不契”。《说文》云：“人心土藏于身之中，象形。”博士说以为火藏，介父以心从倒勹，言无不勹，而实无所勹，所勹以匕，其匕无常。谦仲谓凡火皆从炎上，而心火欲下，故形似倒火，非从勹也。由其说，而《说文》与博士说益明。
    宋太祖以柏为界尺，谓之“隔笔简”。
    范增墓，在徐州城南台头寺。天历初，有盗识宝气于冢中，发得古铜剑。虞伯生学士赋云：“盗发亚夫冢，宝气实累之。冢开宝尽出，狱吏书盗词。盗言惟见宝，宁知亚夫谁？项王不相信，弟子遂与尸。黄肠下深锢，千岁复何为？大河绕城东，落日在城西。遇客立城下，踟蹰望安期。”按吕元直《燕魏录》云：“陈彦升资政，编什尤高，为彭门八咏，士大夫传诵。”彭门，今徐州也。南通垓下，北连丰沛，有范增墓。彦升诗曰：“藏名羞立虎狼朝，乘变东依项籍豪。愤失壮图撞玉斗，不知天命与金刀。还家落日埋英气，回首浮云委旧劳。百步西连陵母冢，峨峨先识泰山高。”二诗殆未易甲乙也。
    张安国诗云：“右文储砚一百九，钿匣珠囊汉琼玖。”《馆阁录》止云：“秘阁砚七十五耳。”
    茅山元符宫，有苏养真像。自赞其上曰：“松风飕飕，瘦藤在手。惟此白叟，犹全于酒。”马伯庸中丞《县尹行》有“借问县尹何出身，手把熊皮随大人”之语。
    西域人以十二月成岁，不知有闰。
    绍兴进茶，自宋降将范文虎始。
    许及之题临平明因寺榜，隶法秀整，如《受禅表》。
    翰林国史院，有世祖时所赐贾似道没官书数千卷。金石刻多宋渡江以前拓本。
    南唐李氏，于歙州置砚务官，岁为官造砚有数。其砚四方而平浅者，南唐官砚也。往往镂边极工巧。
    吴人谓甓曰“<鹿瓦>砖”，出《尔雅注》。
    虞伯生学士评诗，谓杨仲宏如百战健儿，范德机似唐临晋帖，揭曼硕似三日新妇，而自谓汉法吏师。
    项平父诗云：“日日长沙岸，看云只念家。如何永州梦，偏爱在长沙。”与贾岛《却望并州》之句全类。
    张长史书《尚书省郎官石柱记》，旧刻在京兆府治，或云今沦瘗听事堪下。
    至元十一年春正月，平宋。冬十二月，图书礼器并送京师，敕平章政事太原张易兼领秘书监事，寻诏许京朝官假观。
    俗传极山药时，以足按之，即如人足。
    完州城北，有木兰庙，榜曰“孝烈将军”。土人云是木兰战处。庙有宋熙宁间知军事钱景初题记，并所刻古乐府词。
    陈思王读书堂，在今冀州。有人于其侧，得小玉印，文曰“曹植私印”。
    赵和仲云：“知古者莫如洪景卢，知今者莫如陈君举。”
    延中，馆阁诸公，同赋《秋日梨花诗》，唯元复初“朝食叶底梨，暮看枝上花”之句，为警策。
    徐明叔家，书楼榜曰“五经藏”。
    杭州故内观堂前，有太湖石，卧峰陂陀甚大，其中凿为泓沱。相传云：思陵涤研具也。李长吉《宫娃歌》云：“屈膝金铺锁阿甄。”金铺，为门饰。屈膝，盖铰炼。上二乘者为饣屈，下三衡为钺云。
    南阳宗资墓旁，石兽膊上有刻字曰“天禄辟邪”。鲜于伯机，少时曾游其地，亲见西门、北门各有二兽，但北门外者，去资墓不远，故附会之。大军围襄阳时，士卒多病虐，模“天禄”二字，焚而吞之，即愈。人以为异，然“辟邪”已坏矣。
    燕人王铎，字振之。嗜石成癖，慕元章为人，以赂求为襄阳令。后果得之，号“王襄阳”。
    杨子江中沙田，田户每岁旦，取一瓿以称水，水重则是年江水大，水轻则水小，岁岁不差。
    金坛县治东北二里，有岱岳庙，宋元符三年建。偶象衣冠甚古，其妇人皆如世所藏周画人物，壁画亦大观三年作。
    鲜于伯机论石，以太湖为第一，山石次之。
    嘉兴天圣寺，有唐宣宗真迹、罗汉、佛牙。郡学有“父己鬲”。
    穆文靖云：“咸平钱十文重一两。”（穆一作魏。）
    汲仲胡先生言：“终今之世，无善治之日。”
    湖州贡院有孔子庙，在院门内。王虎臣为守，毁贡院为军砦，至舁先圣像弃水中，无人不唾骂。
    吾家太史云：“汉中之民，当春月，男女行哭，首戴白楮币，上诸葛公墓，其哭甚哀。”
    今人呼墓地为“明堂”，唐世尝诏改为“券台”。
    余观中秘所藏前代书画，宋高宗为上，徽宗次之，金章宗最下。
    嵩戒坛，有吴生六善神刻石，在坛四周，石形如凸{雍缶}，大难摹勒。
    吴郡城西二十里，有大冢岿然，土人号“归王墓”。宋嘉中，墓旁民垦土得石，如柱础。方一尺五寸，厚二寸许，中隆起二寸，有八分书三行，“唐故陈留言夫人墓志”，凡九字。四维下杀，皆刻瑞芝。土人钟氏，得而藏之。按：《图经》云：“唐山南西道节度使归融，终于少傅。初无王封。”为可疑尔。
    孔融《遗张书》曰：“前劳手笔，多篆书，每举篇见字，欣然独笑，如复睹其人。”乃知古人作书，亦有用篆者。
    北碑刻深，谓之“沟道”。
    杜子美旧居，在秦州东柯谷。今为寺，山下有大木，至今呼为“子美树”。
    王子复，尝得故宋宫人所藏“得寿”、“供奉”笔两枝。上刻云“臣周文举进”。子复，名知本，海陵人。
    赵子固目姜尧章为“书家申、韩”。
    范文穆云：“汉人作隶，虽不为工拙，然皆有笔势腕力，其法严于后世。真行之书，精采意度，粲然可以想见笔墨畦径也。”
    李仲芳家，有南唐金铜蟾蜍砚滴，重厚奇古，磨灭处金色愈明，非近世涂金比也。腹下有篆铭云：“舍月窟（左足心），伏几（右足心），为我用（左后足），贮清讹（右后足），端溪石，澄心纸（颔下左右各三字），陈元氏，毛锥子（腹之两旁各三字），同列无哗听驱使，微吾润泽乌用尔（腹下两旁各七字）。”又尝见一涂金小方鼎，底铭“[1234][1234]”（二字）。
    《广雅》云：“兄况于父。”今俗语谓兄为况，盖有所本。
    姜尧章自题画像云：“鹤氅如烟羽扇风，赋情芳草绿阴中。黑头办了人间事，来看凌霜数点红。”其风致如此。
    吕成公云：“京师贤者多市隐，唯郑册定武子遍识之。所从受《太玄经》，乃得之于日者。”近时，有何失字得之，隐居京师，织绢纱为业，售者不二价。喜赋诗，思致颇不凡。
    以、准、皆、各、其、及、印、若，王元泽以此八字，该括法律。
    《定武禊帖》，虞书孔子庙堂碑，淡墨本者佳。
    《诸公调》，乃泽州孔三传所撰。
    旧说闰年少蝉，试之信然。
    史游《急就篇》云：“<疒只>瘠，保辜二字本此。”
    唐诗人方干故宅，在严州钓台南二里白云村。
    谢皋父尝至新城，闻故老言“罗隐给事冢，在县界徐村之水乌，冢碣犹存”。梁开平四年沈嵩志。
    《晋?苻坚传》云：“建元十七年，长安有水影，远观若水，视地则见。人至则止，坚恶之。”宋宝六年四月，常州晋陵县之黄泥岸，亦有此异，相传呼为“旱浪”。
    吾家太史，在征西幕府，尝得小校，言火山军地枯燥，不可耕锄，犁入地不及尺，烈火随出矣。
    李商隐《纂杂》一卷，盖唐人酒令所用。其书有数十条，各数事。其“杀风景”一条，有十三事，如“背山起楼”、“焚琴煮鹤”皆在焉。陈圣观云：“杀，所界反，或作入声，非。”
    蔡天启诗云：“收得三茆风雨样，高堂六月是水壶。”盖其书画自称道如此。
    平阳，旧镂书版，多经毛麾牧达手校。
    李仲宾学士，言交趾茶，如绿苔，味辛烈，名之曰“登”。
    翟公巽知越州日，制漏、鼎、壶、、权、钲，各有铭。命其子耆年作篆，甚奇古。鼎之铭曰：“公巽父作牧，命工浩范金作鼎于观肆。命壶氏司漏，时若昏明，惟兹祁水，用保其无ル。”壶之铭曰：“惟建炎戊申三月癸丑，公巽父作壶，审漏节其永保。”盘之铭曰：“公巽父作坫司漏，节其永保。”权之铭曰：“公巽父作金漏，用衡石，其永保。”钲之铭曰：“建炎戊申六月癸丑，作钲永宝。”
    宇文廷臣之孙家，有吴彩鸾《玉篇钞》，今世所见者唐韵耳。其书一先为二十三先，为二十四仙，不可晓。又导江迎祥寺，有彩鸾书《佛本行经》六十卷，或者以为特唐经生书也。
    汴梁熙春阁，旧名壶春堂。宋徽宗称道君时，居撷芳园中，俗呼为“八滴水阁”。汲郡王晖仲谋有《熙春阁遗制记》云云。
    欧阳公号醉翁，林中子称醒老，两公不同如此。
    至顺四年秋，不雨，吴江陈思村耕夫，垦土得隐起砖于古圹中。村民王氏买得之，余读其文，盖赤乌五年七月造。又一方甓，上刻曰：“吴郡余杭邵氏夫人之墓。”一小铜带钩，背有“大吉”二字。
    王正之云：“转关六么护索、梁州历统薄媚、醉吟商、胡渭州四曲。承平时，专入琵琶，今不复有能传者。”按：《北梦琐言》载：“黔南节度使王保义女，善弹琵琶，梦美人授曲，内有《醉吟商》一调。”则其来远矣。
    都下有姓仉者，杜伯原以为仉乃爪氏之讹耳。余谓伯原曰：“此梁四公子仉腓之后也。”仉，音掌。腓，音睹。五院人伯原号称博学，而不知出此。
    今人呼笋曰“竹萌”，出《周礼注》。《说文》云：“┺，竹胎也。”
    吴越钱氏讳佐，故以左为上，凡官名左者，悉改为上。《吴越备史》所谓上右者，乃左右也。
    洪州娉婷市，五代钟传侍儿所居，后以名市，毕少董谓可对温柔乡。
    洪觉范云：“司马温公无所嗜好，独蓄墨数百斤，或以为言。”公曰：“吾欲子孙，知吾所用此物何为也。”
    钟王笔法，隋人所得，与唐人不同。大抵隋多钟，唐多王尔。
    朱泽民祖应，得卜地阳抱山以为藏。祖母施曰：“异哉！吾梦衣冠伟丈夫告云，勿夺吾宅，吾且为夫人后。”既而，役者深五尺许得石焉。刻曰：“郁林太守陆绩之墓。”别有刻石在旁曰：“此石烂，人来换。”石果断矣。命亟掩之，而更卜兆焉。按：《吴地记》云：绩墓在阊门外，而不言葬阳抱山。
    陈同父序《中兴遗传》，所载龙伯康、赵次张事甚伟，今备录之，以广异闻。初龙可伯康游京师，辈饮市肆，方叫呼大噱，赵九龄次张，旁行过之，雅与伯康不相识。俄追止次张，牵其臂，迫与共饮（云云）。按：《夷坚丙志》云：“可字仲堪，东平人，邃于《易》学，逆知末来事，其说汴都不守之兆，与此颇合。但其字不同耳。次张靖康初，以太学生，李丞相纲荐为张所参谋，官白衣，在诸属官之右。时所辟皆卿监，次张后得一承直郎，喜谈兵论事，所著兵书甚多，自云有授而作也。”
    今人不善乘船，谓之苦船，北人谓之苦车。苦音库。
    陈圣观，闻宋说韩诗所谓蟾蜍者，云此物三足，与蛙不同。既去，乃得枯者于货药担上，以示圣观。乃一躯壳，实之以木屑，视三足特长，如尾而有距。世所范为研滴者，或不尽似也。
    天宝四载，诏太清官用事停祝版，用青词。
    宋制：凡兼官皆无告，说书亦只敕黄，惟侍读、侍讲有之。
    光武分尚书为六曹，并一令一仆，为八座。
    大行不反之词，见《汉书?昌邑王传》韦昭注，或者依《文选注》，音去声。所谓大行受大名，细行受细名，此自是谥法。若大行皇帝者，乃新崩未有谥之称，当依韦注作平声。韩文有大行皇帝挽词，注家正引韦注是也。
    宋理宗发引，有疑人主不至陵者。陈圣观按：魏明帝欲送幼女之葬，少府杨阜曰：“文皇帝武宣皇后崩，陛下皆不送葬，所以重宗社备不虞也，何至赤子而送之哉？”
    唐旧制：公主下嫁者，舅姑拜之，不答。至德宗始命礼官定其仪，公主拜见舅姑，坐受于中堂，诸父兄立受于东序，如家人礼。事有舛错若此，而行之既久，人不以为非者，德宗乃能革之。宋理宗女下嫁杨镇，未几而薨，镇至行三年丧，自称草土，不知其制为何如也？
    世谓正月三日为田本命，浙西人谓之夏正三，言夏正之三日。俗以是日称水，以重为上有年，则极验。
    《周益公日记》云：“湖北溪峒，地连巴蜀，皆夜郎也。如澧州，乃尧时崇山。”
    巢湖之巢，祖了切，见《孙亮传注》。
    峡州黄牛庙后，郁木似冬青，落叶黑文类符篆不同。
    刘斯立所作《田明之行状》，邵程司马公皆重望，来者率巨公，门无杂宾，而明之以白士羁旅预其间。又作《玉友传》曰：“野人白士，与之忘年。”
    宝庆中，莆田郡民张至孝，食贫养母，尝有所适，久乃还家，则母已亡，张追慕不已，既祥而不除，欲服终身丧。太守楼叔闻而哀之，赐之钱酒，且书其门曰：“何必读书，只此便是读书；何必为学，只此便是为学。”
    黄希声言：“今之怀利以事上者，往往皆盗贼之用心也。”
    丹阳葛鲁乡论书云：晋、宋人书法妙绝，未必尽晓字学。韩退之素无书迹，而极意字义。尝云世为文词，宜略识字，又韩择木八分以擅名，谓之不识字，是也。
    都下寒食，游人于水边，以柳圈祓禊。张叔夏《赋庆春宫词》，以道其事，甚佳。
    汤伯纪以陶渊明《述酒篇》，为《零陵哀诗》。
    维扬人说，李庭芝被刑无血。
    陈莹中题元党籍碑云：“呜呼！汉世得人，于斯为盛。”
    虞伯生题受禅碑云：“右华歆等《劝曹丕称帝表》。”
    耶律楚材善博物，尝扈从西征，其记西域事甚多。如云八普城西瓜，大者重五十斤，可以容狐。北印度土人不识雪，岁二月麦，盛夏置锡器于沙中，寻即熔铄。马粪堕地，为之沸溢，及角端等事。皆古今传记所不载也。
    赵魏公云：“小篆自秦李斯，至宋吴兴张有而止。”
    牟伯成父曰：“今之文，非古之文，故六籍多传沩；今之音，非古之音，故《易》、《诗》韵有未（协者）。”
    胡汲仲谓，赵子昂书，上下五百年，纵横一万里，举无此书。
    《春秋》桓十八年“泺水”杜氏注：“在历城西北入济水。”然济自王莽时，不能河西，而泺水之所入者，清河也。杜盖失之。
    李伯微云：“近世诸儒，于经文可疑者，类以错简言之。然文字章句，多宽不高，恐非错简，但传写偶失其次耳。郑康成言《易》、《诗》、《书》、《春秋》简长尺二寸，每简三十字。《孝经》半之，《论语》简八寸。盖古今简册，字有定数，每一简三十字，则错一。徐楚金《说文系传》号为精博，亦有先后牾者。如：祢，亲庙也，从示尔声，一本云古文犭玺也，泥米切。越本：祢，秋畋也。锴曰：猎者所以为宗庙之事也，故从示。又祖祢也，息浅反。又按：犭玺，秋畋也，从犬玺声，或以豕，宗庙之田也，故从豕示。按：此二文，祢为亲，息浅切。锴曰：经义，犭玺少也，取余兽少也，息衍反。犭玺或以豕宗庙之田也，故从豕示。按：此二文，祢为亲庙，以示尔为谐声。犭玺为秋田，以犬玺为谐声。初不相乱，犭玺或从豕示，以田为宗庙。传所谓一曰笾豆是也。祢本说虽有一本古文犭玺之说，而犭玺字本说无所见。若谓犭玺，或曰宗庙之田，又以祢如犭玺字之义，犹可。然犭玺已作玺声，其与祢音殊远。今径以祢为畋，而别义为祖祢，则于转注之义亦倒矣。
    洗当音藓，姑洗同，苏典切。《易》“洗心”亦有此音，洗足同。其在十二荠者，涤也。《国语》勾践事，洗马，先见切。
    世但知有鸡鹧，而不知有所谓凫鹧者，鸡鹧嘴长，凫鹧嘴短，皆绝相似，而实不同。盖其色则俱为鹧，而喙有鸡凫之异，此前所未闻也。
    天下有才者，不可失职，要在上者有以处之。苏子瞻智勇辩力之论，正如此。胡明仲论高欢辈云：“魏之中叶，以门第取士。及其衰也，以停年用人，于是英雄散逸，才智不用，思有以振而发之，而天下始多故矣。向使收而用之，二百年之基业，岂易倾乎？”
    余平生见黄荃《画雪兔》，凡三四本，盖伪蜀孟昶卯生，每诞辰，荃即画献也。
    吾家太史谓，李端燕《郭暧驸马宅诗》，众称绝妙，而其诗不传。顷在秘间钞书，得端集三卷，中有《赠郭驸马》三首，特太史偶未见本耳。
    近世以笔墨为事者，无如姜尧章、赵子固二公人品高，故所录皆绝俗。往余见姜贯道画图，后有子固端平三年，《监新城商税日叙姜尧章庆春宫词》。爱其词翰丰茸，故备载之。“双桨莼波，一蓑松雨。莫愁渐满空阔，呼我盟鸥，翩翩欲下，背人还过木末。”
    宋宣献公绶，杨徽之外孙。徽之无子，尽付以家所藏书。后与父皋，同在馆阁。每赐书必得二本，子敏求、敏修，并以文学见称于世，其藏书之盛有以也。
    王鲁翁寿卿，洛阳人。祖择之之外孙，善篆隶。尝召至京师，使篆字说辞，以与王氏之学异，后以命李孝拘，而鲁翁终身布衣，黄鲁直亟称其书法。余家有鲁翁篆《闲居赋》，笔力遒劲，如纽金屈铁。
    小红，顺阳公青衣也，有色艺。顺阳公之请老，姜尧章诣之。一日受简徵新声，尧章制暗香疏影两曲，公使二妓肄习之，音节清婉。尧章归吴兴，公寻以小红赠之，其夕大雪，过垂虹，赋诗曰：“自琢新词韵最娇，小红低唱我吹箫。曲终过尽松陵路，回首烟波十里桥。”尧章每喜自度曲，吹洞箫，小红辄歌而和之。尧章后以末疾故，苏石挽之曰：“所幸小红方嫁了，不然啼损马塍花。”宋时，花药皆出东西马塍。西马塍，皆名人葬处。白石没后葬此。苏石谓：“小红若不嫁，则哭损马塍花矣。”
    徽宗御题画图，图字内从口。章宗书图字，内从厶，可以验知其书也。
    韩风子，钱唐人，或云名文善，善补砚，虽百碎者，但不失原屑，补之若无损者，亦能修古铜器，惟砚为绝精。居蒲桥，四面土墙，门若狗窦，夜宿一石柜中，与人言无尊卑，皆尔、汝，得钱即付酒家，一举而尽，是亦异人耳。（吾子行云）
    周恭谨云：姜尧章铙歌鼓吹曲，乃步骤尹师鲁皇雅；越九歌，乃规模鲜于子骏九诵。然言词峻洁，意度高远，颇有超越骅骝之意。
    唐上党郡司马田畸《声律要诀序》云：“乐器依律吕之声，皆须本自真响，若但执黍之文，则律吕、阴阳不复谐。”赵松雪亦云：“乐本乎律，律始于数，数正于度，度以候气，气应则律正矣，律正则度正矣。然律之长短，则鄯氏之法，不可易也。”
    程义父云：“三老五更，更字当作叟。今嫂字，或作更，可以验知其误。”
    席琰，吴兴人，宋参知政事益之后。幅巾野服，隐居南山下，性恬忄詹，学道家有数息法。终日危坐，寡言笑，喜饮酒。复善鼓琴，尝留诗酒家壁间云：“山云出山无一钱，日日醉倒春风边。采桥南徐孺子，白酒初熟留神仙。”山云，其自号也。晚岁益纵酒，或行歌道涂。尝谓人曰：“贫者以酒为衣，吾非苦嗜酒，特托此以寓其远，俗人所不能知也。”其后无疾而逝，人以为仙云。
    王元之有童，名青猿。梅圣俞有马，名铁獭。
    海昌人家，有古琴一张，音韵清越，相传是单丙文遗姜尧章者，背有铭曰：“深山长谷，云入我屋。单伯解衣，作葛天氏之曲。怀我白石，东望黄鹄。”
    秦羽阳宫，在凤翔宝鸡县界，岁久不知其处。宋元六年正月，直县门之东百步，居民权氏浚池，得古简瓦五，独一尚载，面径四寸四分，瓦面隐起四字，曰“羽阳千载，篆字随势为之，不取方正，始知即羽阳旧址也。其地北负高原，南临渭水，前对郡峰，形势雄壮，真胜地也。按：《西汉?地理志》陈仓下注云：有羽阳宫，秦武王起也。自黄长睿指为武公瓦，胡丞公资《古绍志录》又承其误，且谓先孔子生百数十年。不知乃后武公已数百年矣。长睿考古，最号精博，犹舛戾若此，信考订之难也。余家所藏瓦文，乃得之雒阳朱希真家。（秦武王所居，乃平阳封宫。此瓦号为羽阳千载，则知非秦武公明矣。《三秦记》曰：秦武公都雍陈仓地是也。）
    王晋卿一帖云，瀑酿四器纳上，以瀑酿酒可谓好奇。
    御府宝砚曰“苍龙横沼”，内有龙形横研池中，世所谓岩花是也。
    朱希真善谈名理，尝谓鲁季钦り，论《易》至《艮卦》云：“艮其背，不获其身；行其庭，不见其人。方其当止，必内遗其身，外空其人，方能免咎。一有物我之累，则不能止矣。”
    蜀妓薛涛，字度宏。
    唐王奂之，号“云阳野夫”，京口有其集，王书尊胜经幢。
    唐右补阙陆ㄜ，篆书题名，在茅山。自称“麋鹿臣”，嵩山有刻石幽林思韩覃撰，自称“庐山林薮人”。
    庐山道士黄石翁，伯玉父，好学多闻，性狷介，士大夫多与之游。尝有诗云：“历落求奇迹，丁宁问异书。”又曰：“石刻披秦篆，铜章验汉宫。”盖其好古之笃如此。
    余尝以纱帽送陈伯敷，伯敷谢以诗，有云：“五湖浮小舸，六月访奇书。到即借人马，来寻负郭庐”之句。
    唐陈尚庭县尉告，天宝三载，丞相李林甫、韦陟、景融三人名后，有称陈尚庭四十三载。按：天宝以载代年，而人之年齿，亦以载代，未通也。
    汉人喜猎，《两都》、《二京》、《三都》、《子虚赋》、《七发》，皆说一段猎事。
    张说西岳碑云：“西岳太华山者，当少阴用事，万物生华，故曰‘华山’。”然则不当为去声也。
    韩退之《送穷文》，“使奴星结榔作车”，一本作“星星”。雁塔题名，薛茂宏、陆、陈宣、鲁同登，执砚者奴星星。盖唐人多以名奴，亦犹今人以‘倩、盼’名婢。
    谚云：“木生架，达官怕。”木架，本云木介，介，甲兵象。《前汉?五行志》云。
    唐玄宗得杨贵妃时，年五十七矣。《唐纪》可考。
    庄周曰：“六经，先王之陈迹也。”予亦曰：“周之所以痛诋而务去者，去六经之陈迹也。”
    庄周，道家之仪秦；王通，孔门之王莽。
    客有问皇甫，“何以字持正？”余曰：“见《诗?谷风》章‘其’。郑笺云：‘，持正貌。’盖取此义。”
    故宋官人出入，其前兵士呵唱车马者，盖在京时乘坐车故也。渡江后，用肩舆，此声尚存，何耶？
    世传陶学士《风光好词》，是奉使江南日所作。近见《沈睿达集》，有《任杜娘传》，书其事甚详。始知陶使吴越，非江南也。
    王明清，字仲言，取《张华答何劭诗》，“周任有遗规，其言明且清”之义。
    常熟梅里之南长箔村，有陈氏子，于田中得墓砖，称：唐贞元十四年，葬季象先。姚氏名丽华，字碧玉，而志字从金从志。
    周美成有“曲里长眉翠浅”之句，近读李长吉《许公子郑姬歌》，中有云：“自从小靥来中道，曲里长眉少见人。”乃知古人不容易下字也。
    “昔余学太上皇帝字，悠忽数岁，瞻望銮舆，尚留沙漠，泫然久之，赐宋唐卿。”（此高宗语。）
    刘时中言，李处巽元让，乃高舜举之甥。舜举得篆法于党世杰，以授杨武子，武予以授元让，其来盖有自也。
    “除隋之乱，比迹汤、武；致治之美，庶几成康。”（洪道《唐太宗赞》）
    欧阳率更书《稽古》在李叔家，末云“卷绝”。
    《集古款识》四卷，得于太常典簿鲜于伯机家其文章字画，奥雅难读，而后人不知，因为之释。故人张仲德善篆，得钟鼎遗意，尝按文读之，无有疑滞。今亡矣，仲德文艺，不复见之。
    “书贵得纸笔调和，若纸笔不佳，虽能书，亦不能善也。譬之快马行泥淖中，其能善乎？”（右赵子昂学士语）
