《崇陵传信录》  清   恽毓鼎

恽毓鼎曾任光绪帝起居注官十九年。书中自言感怀皇帝天挺英明欲奋发有所为，但生平遭际困厄，终损天年，后人又多有误解。因于宣统三年，将所见所闻录为此书，传之后世，以告慰先帝。


自忌讳排比之法行，而国史为官书，朝野所传闻，其轶事时见诸野史。虽或爱憎发于恩私，是非生于党议，而朝局真相，亦颇存焉。毓鼎事先帝十九年，侍螭头，领阑台，所居皆史职。《起居注》，名《记言动第录》，排日谕旨，而以《懋勤殿内记注》附益之。史馆做本纪，根据《实录》，稍变其体裁；大臣列传，则缀拾邸抄公牍，不得有所采访，申己意，盖太史南董之风坠地尽矣。缅维先帝御宇，不为不久，幼而提携，长而禁制，终于损其天年，无母子之亲，无夫妇、昆季之爱，无臣下侍从宴游暇豫之乐，平世齐民之福，且有胜于一人之尊者。毓鼎侍左右，近且久，天颜戚戚，常若不愉，未尝一日展容舒气也。弃臣民之后半月，冲主御法驾，升正殿，行即位礼。毓鼎侍班御座前，默思先帝生平遭际困厄，心酸鼻辛，欲制泪不禁涔涔被面矣。后之人稽光绪一朝事，所见者懿旨耳，上谕耳，奏疏耳。先帝一多病柔懦之主而已，庸讵知天挺英明，豁达大度，奋发欲有所为，处万难之会，遵养时晦，以求自全，有大不得已之苦衷哉！监国醇亲王以河间东平之亲，居明堂负扆之重，窃谓继志述事，为先帝吐气，此其时矣。荏苒二年，东海逋臣，交章荐之而不召；西市沉冤，遗孤言之而不雪，毓鼎知其无意于先帝矣。乃始反袂吮毫，举十九年所见所闻，纂为此录。无恩私，无党议，可以告先帝而质鬼神。扃之箧笥，传诸子孙，他日陵谷变迁，函开心史，三十四年之朝局，庶有大明之一日乎？至若赤凤之谣，杨华之歌，怨口流传几成事实，宫廷隐秘，姑从阙如。宣统三年辛亥四月湖滨旧史恽毓鼎。
 
德宗景皇帝为宣宗之孙、醇贤亲王之长子，母曰叶赫那拉氏，以同治十年六月二十八日诞于宣武门内西太平街醇王府之槐阴斋。同治十三年十二月初五日，穆宗上宾，前星未曜，慈安太后、慈禧太后宫中定策，以初六日夜半具法驾迎上，入承大统。时年四岁，初七日始发丧。两宫垂帘听政，以每岁七月朔日孟秋时享太庙，致斋三日，二十八日为斋戒期，乃移上二日，以六月二十六日为圣诞节。

光绪十五年正月大婚，皇后叶赫那拉氏，满洲桂祥长女，孝钦显皇后之内侄女也。纳侍郎长叙二女，册为珍嫔、瑾嫔，上始亲裁大政。

上读书之所为毓庆宫，常熟翁同龢、寿州孙家鼐、仁和夏同善、孙诒经，先后充师傅，以松溎充满文教习。故事，授清文者不名师傅，其体亦杀。夏公出为学政，薨于外；仁和孙公以失旨出书房；翁相国以罪去；独孙相国恩礼始终无间云。

惠陵上仙，实系患痘，外传花柳毒者非也。甲戌十二月初四日痘已结痂，宫中循旧例谢痘神娘娘，幡盖香花鼓乐，送诸大清门外。是日太医院判李德立入请脉，已报大安，两宫且许以厚赏矣。夜半忽急诏促入诊，踉跄至干清宫，则见帝颜色大变，痘疮溃陷，其气甚恶。德立大惊，知事已不可为，而莫解其故。未久即传帝崩矣。嗣后始有泄其事者。孝哲毅皇后为是郎崇绮之女，明慧得帝心，而不见悦于姑慈禧太后，待之苛虐。初四日，不知何事，复受谴责。后省帝疾于干清宫，泣诉冤苦。帝宿宫之暖阁，屋深邃苦寒，中以幕隔之。慈禧侦后诣帝所，窃尾之。宫监将入启，摇手令勿声，去履袜行，伏幕外听之，适闻后语。帝慰之曰：「卿暂忍耐，终有出头日也。」慈禧大怒，揭幕入，牵后发以出，且行且痛抶之，传内廷备大杖。帝惊恐且悲，坠于地，昏晕移时始苏，痘遂变。慈禧闻帝疾剧，始释后，而诬以房帏不谨致圣躬骤危矣。德宗嗣祚，上徽号曰「嘉顺皇后」。后悲郁不欲生，遂于次年二月二十日吞金以殉。崇侍郎亦因此忤旨闲废者二十余年。

光绪辛巳三月十一日，孝贞皇后崩时，慈禧病甚剧，慈安固健康无恙。凶信出，百官皆以为西圣也。继而知为东后（时两太后分居东西，即以东太后、西太后别之，宫中则呼曰「东佛爷」、「西佛爷」），乃大惊诧。相传两太后一日听政之暇，偶话咸丰末旧事，慈安忽语慈禧曰：「我有一事，久思为妹言之。今请妹观一物。」在箧中取卷纸出，乃显庙手敕也，略谓：叶赫氏祖制不得备椒房，今既生皇子，异日母以子贵，自不能不尊为太后，唯朕实不能深信其人。此后如能安分守法则已，否则汝可出此诏，命廷臣传遗命除之。慈安持示慈禧，且笑曰：「吾姊妹相处久，无闲言，何必留此诏乎？」立取火焚之。慈禧面发赤，虽申谢，意怏怏不自得，旋辞去。十一日，慈安闲立庭中，倚缸玩金鱼，西宫太监捧盒至，跪陈曰：「外舍顷进克食（满洲语，牛奶饼之类），西佛爷食之甚美，不肯独用，特分呈东佛爷。」慈安甚喜，启盒，拈一饼对使者尝之，以示感意。旋即传太医，谓东圣骤痰。厥医未入宫，而凤驭上升矣。慈安沉默寡言笑，守家法，知大体。同治初年，戡定海内大计，慈安主持于上，恭忠亲王文相国翊赞于下，以成中兴之功。慈禧素严惮之。辛巳后，土木游宴之风始盛（或传咸丰时，大学士肃顺曾密疏请文宗行钩弋故事，固孝钦听政，首除肃顺，而摭拾跋扈罪状，以成其狱）。

德宗既理万机，有意右文之治。元和陆相国时值南斋，上语之曰：「《天禄琳琅》初集之书，向储颐和园，庚申毁于兵火。二集各书，闻在宫中，汝可诣宫中藏书处试检之。」陆相往检，书虽多，俱与二集目录不合。复命，上沉吟良久曰：「昭德殿尚有书数屋，恐是矣。」昭德殿，宫中最后殿也。常熟翁师傅在侧，请于上，愿与陆润庠同往。殿扃鐍久，凝尘数寸，无从措手足。二公共出银十两，给守殿太监为扫除费。次日复往，则宋元明镌本颇多，且有精抄本，然以二集目录证之亦非也。有旧阉知其事者，谓闻诸前辈，此盖嘉庆初欲编《天禄琳琅》三集而未行者。翁、陆乃择最精数种呈上，置玉案备乙览焉（有乾隆朝翰苑分书袖珍《昭明文选》一部，皆词臣工书者。第一册首页，有纯皇御容。闻德宗以此书置案头，时展览，颐和驻跸，亦携以自随）。

癸巳甲午间，上习闻翁师傅之说，颇究碑版目录之学，翁亦时以新出版本进上。犹忆甲午五月初，毓鼎因考试翰詹，由编修擢赞善召见。上首问翰林院藏书及《永乐大典》所存册数，又问近有新出金石否，谕毓鼎在家宜多看书，不可专习诗赋，此足以觇圣学矣。（明修《永乐大典》凡二部，一置干清宫，一赐翰林院。明亡后，宫中一部不知存否。其储院者，一万二千余册，国初开《四库》，馆臣就《大典》所录，搜辑佚书甚伙，其后渐有亡失。毓鼎初入词馆，犹见有八千余册。光绪庚子，兵攻使馆，翰林院后墙正界英馆，亦毁于火，《大典》散入英馆，焚毁遗失者过半。院中所存，仅八百余册。最后由院移送学部，则仅数十册。金题玉笈，散在好古者之家。煌煌巨编，无复能窥全豹。此亦书林一大掌故也。壬寅年闻广肆有《大典》十余册出售，每册份三十两、二十两不等。毓鼎急网求之，则已为捷足者所得，至今思之犹耿耿。）
 
上幼畏雷声，虽在书房，必投身翁师傅怀中。大婚后迄无皇嗣，或谓有隐疾，宫掖事秘，莫知其详也。体气健实，三十四年无疾病，未尝一日辍朝，郊庙大祀必亲临，大风雪，无几微怠容，步稳而速。扈从诸臣，常疾趋追随。性宽厚，侍臣或偶失仪，不究也。

故事：廷试贡士，阅卷大臣拟前十本进呈候钦定，然后拆弥封姓名宣布，往往如所拟名次，不更动也。乙未殿试，上念国步多艰，思得气节知士而用之。四川骆成骧名在第十，上见其卷中有「主忧臣辱、主辱臣死」二语，大赏之，拔置第一。

上既亲政，以颐和园为颐养母后之所，间日往请安，每日章疏，上阅后皆封送园中。丁酉年，毓鼎附片劾太监牛姓在外招权纳贿，请严惩以符祖制。牛姓者，颐和园亲近小阉也。上谓翁师傅曰：「此疏若为太后见，言官祸且不测，朕当保全之。」乃撤去附片，仅以正折呈园。翁师傅后语毓鼎，感激圣慈，至于流涕。

是时权操于上，亦颇有通内营进者。玉昆者，木厂商人也，以入资助园工，得道员，忽授四川盐茶道。召见日，上见其举动粗鄙，心恶之，因询其曾否读书。玉对曾读《百家姓》及《大学》。上授以笔，命书履历，良久仅能成「玉昆」二字，上怒斥出，即日罢之。一日，苏松太道缺员，枢臣列单请简。上海道兼管海关，膏腴甲天下，上命授鲁伯阳，且申之曰：「是李鸿章所保。」枢臣闻命，相顾错愕，遍稽旧籍，始得其人。尝以微劳列保案，李所奏也。先是鲁以道员需次金陵，制府及司道皆轻之，鲁颇不平，乃辇巨金输幸门，期必得斯缺。既有成说，扬阳意得甚，预夸示同僚，咸嗤其妄。命下果然，制府刘坤一大惊诧。奏改常镇通海道，旋劾降为通判。方请谒之言得入也，未尝不以人才可用欺上，迨觉其不称，立斥之，而不稍一护前。此如日月之食，何足为圣明之累耶？

甲午辽东丧师，上愤外难日追，国势阽危，锐欲革新庶政致富强。环顾枢辅大臣，皆庸懦玩愒，无动为大，无足与谋天下大计者。南海康有为，甲午公交车一再上书，上固心识之。戊戌四月，常熟罢去，朝局渐变，张阁学百熙、徐学士致靖先后疏荐有为。召见，以日本改制维新之说进，上大悦。是时二品以上大员黜陟，皆须诣颐和园取进止，上不得自专，故康仅以工部主事在总理事务衙门行走。其门人举人梁启超，仅领译书局，而枢辅阁部大臣，固无力去之也。其时广开言路，庶民皆得实封言事。礼部主事王照疏陈四事，请上游历东西洋各国。尚书怀塔布、许应骙等抑不为代奏，堂司交哄。事闻于朝，上正思藉事黜一二守旧大臣，以厉威而风众，闻之震怒，特诏革礼部六堂职，破格拔少詹事王锡蕃、翰林院侍读学士徐致靖署左右侍郎。举朝知上意所在，望风而靡。怀之妻素侍颐和宴游，哭诉于太后，谓且尽除满人，太后固不善上所为矣。会上特擢谭嗣同、杨锐、刘光第、林旭参赞军机事，专理新政，时谓之「四贵」，枢辅咸侧目。谭、杨愤上之受制，颇有不平语。上手诏答之，大略谓：顽固守旧大臣，朕固无如之何，然卿曹宜调处其间，使国可富强，大臣大掣肘，而朕又上不失慈母之意，否则朕位且不保，何有于国？（此诏宣统元年，杨锐之子缴呈监国，命付实录馆。）于是蜚语浸闻，西朝御史杨崇伊、庞鸿书揣知太后意，潜谋之庆亲王奕劻，密疏告变，请太后再临朝。袖疏付奕劻，转达颐和园。八月初四日黎明，上诣宫门请安，太后已由间道入西直门，车驾仓皇而返。太后直抵上寝宫，尽括章疏，携之去。召上，怒诘曰：「我抚养汝二十余年，乃听小人之言谋我乎！」上战栗不发一语，良久嗫嚅曰：「我无此意。」太后唾之曰：「痴儿今日无我，明日安有汝乎！」遂传懿旨，以上病不能理万机为辞，临朝训政，凡上所兴革悉反之。（政变各节，凡已见官书及外间记载者，概略之，以此录非政纪也。）谭、杨、刘、临及康广仁之死，御史黄桂鋆实促之，疏谓该员罪状已明，可无事审讯。说者谓桂鋆恐对簿时牵及圣躬也。于是士大夫畏新政如虎，谈之色变。八月前内外所保人才，不能不入都，至者犹召见，见后皆报罢云。

两宫之垂帘也，帝中坐，后蔽以纱幕，孝贞、孝钦左右对面坐。孝贞既崩，孝钦独坐于后。至戊戌训政，则太后与上并坐，若二君焉。臣工奏对，上嘿不发言。有时太后肘上使言，不过一二语止矣。迁上于南海瀛台，三面皆水，隆冬冰坚结，传闻上常携小阉踏冰出，为门者所阻，于是有传匠凿冰之举。上常至一太监屋，几有书，取视之，《三国演义》也。阅数行掷去，长叹曰：「朕并不如汉献帝也！」

己亥十月，毓鼎自江南回京销假日，召见于仪鸾殿。太后偶语及豫省疏报雹灾事，而忘其县名，顾上曰：「皇帝记为何处？」上即应曰：「巩县也。」时马家埠抵永定门，新设电车，太后问及焉，复顾上曰：「此何国所为？」上应曰：「德使海靖也。」因叹虽一循例报灾之折，数年前所兴之工，上犹留心不忘如此。常熟罢相为四月二十七日，常熟诞辰也，黎明尚入朝，寂无消息。上冲龄典学，昵就翁师傅，或捋其髯，或以手入怀抚其乳，故常熟在书房二十五年，最为上所亲。常乞假回虞山省墓，上雅不愿其去，不得已，始允一月假。陛辞日，坚与约曰：「下月今日，朕与师傅相见于此矣。」先是，钱塘汪侍郎鸣銮奏对当圣意，屡召见，有所陈，太后闻而恶之。忽传懿旨，以迹近离间，褫汪职。因此尤忌翁，猝用朱笔逐之，盖不欲其在上左右也。八月政变，复坐以举康有为之罪，下诏编管。是年四月二十四日，新进士传胪状元为贵州夏同龢，恰与常熟同名，未三日，而常熟罢，亦异事也。
 
懋勤殿在干清宫西廊，屋五楹，列圣燕居念典处。咸丰中叶，何秋涛福建主事，以进《朔方备乘》（原名《北徼汇编》，文宗赐今名），诏在懋勤殿行走。同治后，殿久虚，惟南书房诸臣时就其中应制作书，以其与南斋毗连也。戊戌六月，上有意复古宾师之礼，将开懋勤殿，择康有为、梁启超、黄绍箕等八人待制，燕见赐坐，讨论政事。闻者谓为二千年未有之盛举，竟未及开而罢。

八月以后，内外籍籍，谓将有桐宫之举。每日造脉案药方，传示各衙门，人心汹惧。于是候选知府经元善在上海联合海外侨民，公电西朝请保护圣躬。虽奉严旨名捕元善，而非常之谋竟寝。次年己亥，上春秋三十有九矣。时承恩公崇绮久废在私第，大学士徐桐觊政地綦切。尚书启秀在枢廷与徐殊洽，咸思邀定策功。而大学士荣禄居次辅，虽在亲王下，最为孝钦所亲信，言无不从，大权实归之。三公者，日夕密谋，相约造荣第，说以伊霍之事。崇、徐密具疏草，要荣署名，同奏永宁宫。十一月二十八日，启退朝，先诣荣达二公意。荣大惊，佯依违其词，速启去，藉阍者毋纳客。二公至，阍者辞焉。次日朝罢，荣相请独对，问太后曰：「传闻将有废立事信乎？」太后曰：「事且露，奈何？」荣曰：「无妨也。上春秋已盛，无皇子，不如择宗室近支子建为大阿哥，为上嗣，兼祧穆宗，育之宫中，徐承大统，则此举为有名矣。」太后沉吟久之曰：「汝言是也。」遂于二十四日召集近支王贝勒、御前大臣、内务府大臣、南上两书房、翰林部院尚书于仪鸾殿，上下惊传将废立。内廷苏拉且昌言曰：「今日换皇上矣。」迨诏下，乃立溥儁为大阿哥也。康熙末年，诸皇子阴谋夺嫡，理密亲王再立再废，诸子各树党羽，互相倾轧，圣祖因此忧愤而殂。泰陵既以智数登大宝，有鉴于前，遂垂永不建储之谕，臣下有请者立斩。晚年，金盒缄嗣皇帝名，藏正大光明匾上，凭几末命，乃启鐍，传遗诏立之，继此传为家法。穆宗之崩，不嗣子而立弟。光绪戊寅，惠陵奉安，吏部主事吴可读在陵次疏言：异日今上有皇子，当后穆宗。草疏后，即仰药死。懿旨下廷臣，即当日所称大礼议也，且予可读恤赠。德宗储贰久虚，至是乃立大阿哥，兼祧穆宗，以符前议。溥儁者，宣庙之曾孙，惇慎亲王之孙，父为端郡王载漪。其时恭亲王溥伟、贝子溥伦，依伦次皆可当选。而载漪平日得太后欢心，故立其子，年十五矣，入居阿哥所（在景远门外，即青宫也）。辟弘德殿，西苑则在万善殿。命崇绮充师傅，召陕西陕安道高庆恩入京，与翰林院侍读宝丰、崇寿俱授读，命徐桐照料弘德殿。大阿哥素不悦学，有所喜二犬，次日即宣索入宫，识者早有以虑其不终。徐相是日适考校八旗官学，遽以使之主祭，而百神享之。使之主事而事治，百姓安之。命题盖隐寓推戴之意云。

义和拳之为邪教，即八卦、白莲之支流苗裔，劳玉初京卿考证最详。顾朝廷所以信之者，意固别有所在。邵陵高贵之举，两年终未尝稍释，特忌东西邻责言，未敢仓猝行。载漪又急欲其子得天位，计非藉兵力慑使臣，固难得志也。适义和拳起，诡言能避火器，以仇教为名，载漪等遂利用之，以发大难。故廷臣据理力争，谓邪术不足信，兵端未可开，皆隔靴搔痒之谈也。甲午之丧师，戊戌之变政，己亥之建储，庚子之义和团，名虽四事，实一贯相生，必知此而后可论十年之朝局。

京师演拳，始于三月间，不一月，其势渐盛，涞水治戕弹压武官杨福同。朝廷虽屡颜谕拿办，复命枢臣赵舒翘往涿州，名为宣旨解散，实隐察其情势也。舒翘见皆市井无赖，乞丐穷民，殊不足用，回京揣太后意向之，不以实对。五月十五日，戕日本使馆书记杉山彬于马家埠，日日毁教堂，杀教民，株连无辜。二十日，复纵焚正阳门西，火及城楼，二百年精华，一朝而尽。其时使馆街西兵擐甲实枪，严守东西街口，如临大敌。午刻忽传旨召王大臣、六部、九卿入见于仪鸾殿东室，约百余人，室中跪满，后至者乃跪于槛外。殿南向，上及太后背窗向北坐，枢臣礼亲王世铎、荣禄、王文韶、赵书翘跪御案旁，自南而北，若雁行，诸臣皆面南。枢臣刚毅，则出京查看拳民未归。既跪行一叩礼，上首诘责诸臣不能弹压乱民，色甚厉。翰林院侍读学士刘永亨跪在后，与毓鼎相接，默语毓鼎：「适在提督董福祥处，据董自任，可驱拳匪出城外。」毓鼎促其上闻。永亨膝行而前，奏云：「臣顷见董福祥，欲请上旨，令其驱逐乱民。」语甫半，端王载漪伸大指，厉声呼曰：「好！此即失人心第一法。」永亨慑，不能毕其词。太后默然。太常卿袁昶在槛外，高呼：「臣袁昶有话上奏！」上谕之入，乃详言拳实乱民，万不可恃。就令有邪术，自古及今，断无仗此成事者。太后折之曰：「法术不足恃，岂人心亦不足恃？今日中国积弱已极，所仗者人心耳。若并人心而失之，何以立国？」太后又曰：「今京城扰乱，洋人有调兵之说，将何以处之？尔等有何见识，各据所见，从速奏来！」群臣纷纷奏对，或言宜剿，或言宜抚，或言宜速止洋兵，或言宜调兵保护。随面派侍郎那桐、许景澄出京，劝阻洋兵，一面安抚乱民，设法解散。遂麾群臣出。毓鼎与光禄卿曾广汉、大理少卿张亨嘉、侍读学士朱祖谋见太后意仍右拳匪，今日之议，未得要领，乱且未已也，乃行稍后，留身复跪曰：「臣等尚有言。」亨嘉力言拳匪之当剿，但诛数人，大事即定。张闽人，语多土音，又气急，不尽可辨。祖谋言：「皇太后信乱民，敌西洋，不知欲倚何人办此大事？」太后曰：「我恃董福祥。」祖谋率然对曰：「董福祥第一即不可恃。」太后大怒，色变，厉声曰：「汝何姓名？」对曰：「臣为翰林院侍读学士朱祖谋。」太后怒曰：「汝言福祥不可恃。汝保人来！」祖谋猝不能对。毓鼎应声曰：「山东巡抚袁世凯，忠勇有胆识，可调入京镇压乱民。」曾广汉曰：「两江总督刘坤一亦可。」军机大臣荣禄在旁，应曰：「刘坤一太远，袁世凯将往调矣。」毓鼎复言：「风闻銮舆有西幸之说，根本重地，一举足，天下摇动矣。」太后力辩并无此说，四臣遂起。太后于祖谋之出，犹怒目送之。

二十一日未刻，复传急诏入见。申刻召对仪鸾殿。上先诘问总理事务衙门大臣尚书徐用仪，用仪奏辩，语细不可闻，惟闻上厉声拍案曰：「汝如此搪塞，便可了事耶？」太后随宣谕：「顷得洋人照会四条，一、指明一地，令中国皇帝居注；一、代收各省钱粮；一、代掌天下兵权。今日衅开自彼，国亡在目前。若竟拱手让之，我死无面目见列圣。等亡也，一战而亡，不犹愈乎？」群臣咸顿首曰：「臣等愿效死力！」有泣下者。惟既云照会有四条，而所述只得其三，退班后，询之荣相，其一勒令皇太后归政，太后讳言之也。其时载漪及侍郎溥良力主战，语尤激昂。太后复高声谕曰：「今日之事，诸大臣均闻之矣。我为江山社稷，不得已而宣战。顾事未可知，有如战之后，江山社稷仍不保，诸公今日皆在此，当知我苦心，勿归咎予一人，谓皇太后送祖宗三百年天下。」群臣复叩首曰：「臣等同心报国！」玉音一则曰诸大臣，再则曰诸公，群臣咸震动。于是命徐用仪、立山、联元往使馆，谕以利害，若必欲开衅者，可即下旗归国。立山以非总理衙门辞，上曰：「去岁各国使臣瞻仰颐和园，非汝为之接待乎？今日事亟，乃畏难乎？」太后怒曰：「汝敢往，固当往；不敢往，亦当往！」三臣先出，即谕荣禄以武卫军备战守，复谕曰：「徐用仪等深入险地，可派兵遥护之。」群臣既退，集瀛秀门外，以各国照会事质之译署诸公，皆相顾不知所自来。或疑北洋督臣裕禄实传之，亦无之。嗣乃知二十夜三鼓，江苏粮道罗某遣其子扣荣相门云：「有机密事告急！」既见，以四条进。荣相绕屋行，彷徨终夜，黎明遽进御。太后悲且愤，遂开战端。其实某官轻信何人之言，各国无是说也。故二十五日宣战诏，不及此事。

二十二日申刻，复传入见，筹议和战，少顷即退。二十三日未刻，再召见于仪鸾殿，太后决定宣战，命许景澄等往告各国使臣，限二十四点钟内出京，派兵护行。上雅不愿轻开衅，搴景澄手曰：「更妥商量。」太后斥曰：「皇帝放手，毋误事！」侍郎联元谏曰：「法兰西为传教国，衅亦启自法。即战，只能仇法，断无结怨十一国之理。果若是，国危矣！」言且泣，额汗如珠。闻有与辩论者。即派载润等加意捍卫宫墙，备不虞。赏内膳房饭食，不必下班。诸臣皆退，旋传谕二十四日辰刻更入见。次晨俱集瀛秀门外，使臣来照会，要庆、端二王往议。召二王及枢臣先入见，刚毅适还朝，亦召入。二王旋出，命译署复使臣：有言但以书来，二王不能往也。须臾枢臣下，传旨彻全起（内呼召见曰叫起）。盖战议成，无事谘谋矣。是为庚子御前四次大会议。方事之兴，庙谟盖已预定，特藉盈廷集议，一以为左证，一以备分谤。始也端王主之，西朝听之。厥后势浸炽，虽西朝亦无可如何。亲昵如立山，视其骈诛，莫能阻也。当宣战之日，固逆计异时之必归于和ｍ使馆朝夷，皇位夕易矣。大事既成，盲风怪雨，不转瞬而月星复明，虽割地以赎前愆，亦所不恤，无如一胜之不可幸邀也，天也。

六月召庄亲王载勋、大学士刚毅提督义和团，褒团为义民，月赐太仓粟，在虎坊桥湖广馆发米。拳民益发舒，红帕首腰刀，游行街市，莫敢谁何。一纸书可启内城门，王公府第皆设坛，势张甚。擒翰林院侍读学士黄思永囚庄亲王府三日，送刑部狱。杀编修刘可毅。京朝官纷纷南遁，曹部阒无人。武卫军大掠东城，入东单门楼头条胡同寿州相国宅，剽劫一空。相国衣短衣舁出，居安徽会馆。侍郎陈学棻朝回，马惊而驰，甘军枪击之，弹穿车中过，舆夫立毙。荣相遣材官持令箭弹压，兵以枪拟之，跳而免。使馆皆在东交民巷，南迫城坛，北临长安街，武卫军、甘军环攻之，竟不能克。或云荣相实左右之，隆隆者，皆空炮，且阴致粟米瓜果，为他日议和地也。天国天主教堂在西安门内西什库，刚相尝督兵攻之，亦不能破。拳实不敢前，哗噪而已。拳匪既不得志，无以塞后意，乃噪而出永定门。乡民适趋市，集七十余人，悉絷以来，伪饰优伶，冠服儿童戏物，指为白莲教，下刑部一夕，未讯供，骈斩西市。有妇人宁家，亦陷其中，杂诛之，儿犹在抱也。是日风霾晦冥，见者冤痛。毓鼎上疏力争之，谓谋乱当有据，羸翁弱妇，非谋乱之人，优装玩具，非谋乱之物，而不分首从，不分男女，尤非我皇上好生如天之德，应饬刑部详谳，分别以闻。疏入，狱已具，时赵舒翘长秋官，未鞫囚，遽罗织附成其狱，法司为失职矣。

二十日下户部尚书立山于狱。先是立山眷西城口袋底一妓，庄亲王载勋争之不能得。立山久长内务府，家豪于财，载勋贷巨资，亦不能得，积忿，遂诬奏立山家有地道通西什库，潜为接应，故教堂久不下。矫诏率拳匪至酒醋局第中，大索无所获，乃囚之。诏文荒诞鄙俚，官文书所不载，特录存之，以为此诏非出宫廷之证。其文曰：「钦命义和团王大臣奉懿旨，闻户部尚书立山藏匿洋人，行踪诡秘，着该大臣查明办理。该大臣至该尚书宅，搜查并无洋人，当将该尚书拿至坛中，焚香拜表，神即下坛，斥以沟通洋人，行踪诡秘。该尚书神色仓皇，着即革职交刑部牢圈监禁。倘有疏虞，定惟该王大臣是问。」

孝钦顾立山厚，虽下狱，犹谕赵舒翘曰：「立山素吸洋烟，汝其善视之。」故立山不自意遽死也。七月初三日，逮吏部左侍郎许景澄、太常寺卿袁昶。初四日，诏数其办理洋务，各存私心，莠言乱政，语多离间，大不敬，斩西市。袁太常诋拳匪最力，致书庆亲王奕劻，请其劝载漪勿为祸首，中有云：「端郡王所居势位，与醇贤亲王相同，尤当善处嫌疑之地。」书为载漪所得，遽上闻，谕旨所谓离间，指此也。外传太常有谏止信拳开衅三疏，或云疏虽草，为侪辈所阻，实未上。许侍郎则帝党也。十七日辰刻，逮兵部尚书徐用仪、内阁学士联元，申刻并立山皆斩于市。徐以办理洋务，贻患甚深，立、联皆以离间罪之。自十五日至是日，沉阴惨雾，微雨时作，正阳、崇文、宣武三门皆昼闭，气象萧条，士民愀然，知大祸之将至矣。徐、许、袁皆浙人，立山内务府旗人，本性杨。联阁学既廷阻战事，退与朝臣言，激昂不平，往往流涕，又为帝所信，故及于祸。先是载漪力主外攘，累攻战，不得逞，欲袭桓温枋头故智，多诛戮大臣，以示威而逼上，将以次及大学士王文韶、尚书廖寿恒、侍郎那桐等。诸大臣咸岌岌自危，未三日而联军陷京师，乃免，复矫诏杀已革侍郎张荫桓于新疆。荫桓广东人，因小吏致位九卿，才捷有机变。有清延明制，吏、礼二部，汉堂上官，非科甲不得预。荫桓独以监生贰宗伯。戊戌新政，康有为时主其家，密疏藉以上达，孝钦深恨之，谪戍伊犁。初，荫桓尝以西药进御，事颇闻于外，至是载漪讼言上奉天主教，宫阉多入教者。率大师兄（拳匪呼团长曰大师兄）入宫大索，几及圣躬，卒无左证，追坐荫桓罪赐死。（按庚子御前会议及杀五大臣事，公司记载，皆不得其详。余故悉着其实，备后世秉史笔者取材焉。）

拳匪攻使馆久无功，法亦不效。日妄言干字团将至，或谓山东老团且至，以诳上而欺众。太后浸厌之。六月十七日，天津失守，寇氛日迫，朝廷始有讲和意。二十二日，诏保护教堂教士，除战事外，所杀洋人及焚毁房屋什物，均俟查明办理，以全权大臣畀李鸿章。诏已具，会有言李秉衡自清江入援，待其至，徐议和战者，后意稍移。七月初一日，李督师到京。朱学士祖谋、马编修吉樟先要诸途，述京师乱象，宗社之危如累卵；公入见，当力为太后言拳匪恣谩状；茍议和，大祸纾矣。督师深以为然。迨入朝，徐相首迎之，大声曰：「鉴翁，万世瞻仰，在此一举！」鉴翁者，督师字鉴堂也。复见刚相，知太后旨所在，意遽变，奏言：「外国多不可灭，异日必趋于和。然必能战而后能和，臣请赴前敌决一战。」太后大喜，命统率武卫全军及陈泽霖等各营。武卫军实不成军，十五日始出都，至通州，闻敌将至，师溃。督师吞金自尽，随员王编修廷相投河死之，皆蒿葬通州东关外。

二十六日，上三旬万寿，犹御干清宫受贺。东华门不启，群臣皆入神武门。冠裳寥落，仅成朝仪。红巾满都市，服饰诡异，持刀汹汹杀人，诸臣入贺者，咸有戒心。

七月二十日，英军陷京师。翌日，联军继之。两宫黎明仓皇乘民车出德胜门。甫出门，白旗遍城上矣。太后御夏衣，挽便髻，上御青绸衫，皇后及大阿哥随行，妃嫔罕从者。濒行，太后命崔阉自三所出珍妃（三所在景远门外），推堕井中。初，珍妃聪慧，得上心。幼时读书家中，江西文廷式为之师，颇通文史。廷式以庚寅第三人及第，妃屡为上道之。甲午大考翰詹，上手廷式卷授阅卷大臣，拔置第一，擢侍读学士，充日讲官。廷侍感奋，骤言事。辽东败闻亟，廷 式合朝臣联衔上疏，请起恭亲王主军国事。太后素不善恭王所为，上力请而用之。内监或构蜚语，谮妃干预外廷事，太后怒杖之，囚三所，仅通饮食。妃兄礼部侍郎志锐谪乌里雅苏台，上由是悒悒寡欢。联军入，日本军护禁城，内廷晏然，乃出妃尸于井。浅葬京西田村。（朱学士祖谋、王给谏鹏远赋《落叶词》以纪其事。余亦赋诗云：「金井一叶堕，凄凉瑶殿旁。残枝未零落，映日有辉光。沟水空流恨，霓裳与断肠。何如泽畔草，犹得宿鸳鸯。」）

徐相宅在使馆街，与法馆对宇，兵事起毁焉，迁居故相国宝文靖园中。联军入城日，徐相谓其子承熊曰：「我为首辅，遭国难当死。汝三兄位卿贰，当知所以自处。我死，汝可归隐易州丙舍，课子孙耕读，勿仕也。」三兄指刑部侍郎承煜也。老仆于屋梁结两绳，一左一右，徐相就其左，既承颈犹以目视右结，意固在承煜。承煜竟不死，且不敢行服，草草殓其父。承煜刻深矫情，五大臣之死，承煜实主之。徐尚书等刑西市，承煜监斩有得色。或请用诛大臣礼，怒斥曰：「此汉奸，杀之犹轻，何恤？」为此数姓孤儿衔之甚。或告日本军官发其奸，与尚书启秀同被囚。起秀愤自经，承煜呼人救之。次年议和条约惩祸首，诏俱斩西市，就刑日，西人用快镜摄影去。

京师既陷，承恩公崇绮走保定，其子葆初在宅做大坑，自瘗死，并老母幼子皆生葬土中。崇公闻变，自缢莲池书院，竟绝嗣。兵部主事安徽王铁珊，跌宕有奇气，愤时事危乱，七月十八日赋《绝命诗》，自缢于所居六安会馆。遗书曰：「吾不忍见白旗也！」御史江苏宋承庠，二十一日赌北城火发，疑为宫禁，彷徨终夕，亦缢死。前侍郎景善朝服将投井，徘徊景栏旁，子恩某自后推之堕，或谓将以邀恤荫也。事为日本军官所闻，枪毙之。祭酒山东王懿荣投井死。祭酒熙元、大阿哥师傅宝丰、崇寿皆自经死。熙祭酒，直隶总督裕禄子，父子俱死国难。崇公谥文节，王谥文敏，熙谥文贞，宝谥文洁，崇谥文勤。（城内旗官，恐受戮辱，阖门自焚者颇多。）
 
戊戌新政，各国盛称上英明刚断。拳匪之乱，皆知非出帝意。使联军入时，上独留，出而与西帅相见，治首祸诸臣罪，事当易了。孝钦虑帝留之不为己利也，挟之俱西。既达西安，惴惴然恐天下不直其所为，颇有意复辟。已而鄂督张之洞、在籍侍郎盛宣怀贡使首至，所以媚兹者甚备。太后乃大悦，知天下未予叛也，意潜辍然。上视在京日稍发舒矣，议和缔约，用平原函首故事。刚毅已病死中途，遣尚书葛宝华诛庄亲王载勋于蒲州。载勋读诏讫，从容再拜，谢罪毕，阖户自经。命布政使何福坤杀毓贤于长安市。命巡抚岑春煊赐赵舒翘自尽。舒翘故健实，吞金不死，服洋药不死，春煊迫待覆旨，有老刑卒献策，以桑皮纸浸烧酒闭口鼻，气始绝。安置端郡王载漪于宁夏，镇国公载澜于安西。载漪既谪，大阿哥法不当立，遂宣诏废之，幞被出宫门，居八旗会馆，士民无怜之者。时辛丑四月也。盖至是而戊巳之局始结。

辛丑和议成，中外交章请回銮。太后踌躇未敢归，召尚书敬信赴行在，询知宫廷无恙，十月始启驾，驻跸开封者十余日。十一月二十一日入永定门。正阳门经拳匪纵火后，楼堞残缺，垣栋倾颓，无复承平旧观。大仆少卿陈璧管将作，皆粉而新之，识者谓虽足安圣母之心，而河北芜萎之意则稀矣。次日上告谢太庙，三品以上进名起居。先是车驾在保定，诏询礼部谒庙服色。曹郎议当素服，而尚书徐桐主朝服。上阅奏，怒掷诸地，乃改常服行事。乐设而不作，并祀太庙后殿。上还宫，即召见干清宫。太后曰：「我不意犹能见尔等！」失声哭，诸臣伏地痛哭。太后历数出都日途中艰苦状，泪与声俱。又曰：「予闻尔等在危城中，多有损失，不知尔等近状如何？家口均平安否？」诸臣对曰：「皇太后、皇上垂询及此，真天地父母之恩，臣等托赖宏福，得保余生，感激无可言报。」上复温谕数语而退。随传谕给事中御史暨各衙门实缺司官，排日入见。见之日，诸臣辄先哭数声，若举哀焉，慈颜则稍霁矣。

光绪初年，承穆庙中兴之后，西北以次戡定，海宇无事，想望太平，两宫励精图治，弥重视言路。会俄人渝盟，盈廷论和战，惠陵大礼议起，一时棱棱具风骨者，咸有以自见。吴县潘祖荫、宗室宝廷、南皮张之洞、丰润张佩纶、瑞安黄体芳、闵县陈宝琛、吴桥刘恩溥、镇平邓承修尤激昂喜言事，号曰清流。而高阳李文正公当国，实为之魁，疏入多报可，弹击不避权贵，白简朝入，鞶带夕褫，举朝为之震竦。松筠庵、谏草堂，明杨椒山先生故宅也。言官欲有所论列。辄集于此，赤棒盈门，见者惊相传，次日必有文字。南皮畏见客，惟同志四五得入门。丰润喜着竹布衫，士大夫争效之。侍郎长叙、布政使葆亨以国忌日嫁娶，镇平素服往贺，座客疑且诧。俄而弹章上，两亲家罢官矣。尚书贺寿慈演皇杠过琉璃厂宝名堂茗话，诸公合数人之力倾之，至摭拾暧昧为罪案，率罢去。二张蒙眷注特厚，南皮以阅学抚晋，丰润以庶子摄都堂，知癸未科贡举，骎骎大用矣。当是时，法兰西窥安南，中朝怀柔藩服，锐用兵，丰润以钦差大臣视师福建。闽县会办南洋，镇平使桂定边界。丰润过上海，中外人士，仰望风采。既而海疆不竟，丰润主持重，为敌所乘，闻炮声先遁，狼狈走乡村，赖海军学生炮击法师孤拔，歼之，敌始退。丰润犹疏办，朝廷震怒，削职戍新疆。闽县、镇平，相继谢病去。宝侍郎典闽试，归途纳江山船女为妾，上疏自劾罢官。言路名望锐减。孝钦知诸臣好大言，实不足用，自此遂轻视言官矣。

甲申以后，群臣务为慎重，以奉公守职为贤，论事更张者多报罢。自圣祖提倡理学，持宋明诸儒学说范围天下，名臣多出其中，士重廉耻知自爱，女子葆名节，风俗盖蒸蒸焉。常熟铺政，绍明汉学，号复古，吴县潘文勤、钱塘汪侍郎治之尤勤，场屋，士不明小学，不能中程序，鄙夷程朱之学，斥为迂陋，摒不谈，道德之防渐弛。岁甲午，日本攘我朝鲜。当是时，国家练海军垂二十年矣，岁糜金钱无算。孝钦修复圆明园故事，营颐和园。水衡钱不供，醇贤亲王乃移海军费奉之，库帑大虚。辽事起，常熟用游客言，力主战。合肥李文忠久镇北洋，知海军军容虽盛，实窳弱不可恃，力主和，顾无如枢府何，不得已而战。群帅渡鸭绿江，莫相统一，又不戢士卒，韩人离心。日本窥朝鲜久，地理军谋皆夙备。大军屡挫，总兵左宝贵死之。湘抚吴大澄早官词林，有才名，负大志，心慕李合肥，欲以辽功邀封拜，上疏请缨。常熟力荐之，命领一军出关助战。吴携书画古玩自随，日与椽属雅歌投壶，示整暇。提督宋庆兵败田庄台，吴军望风溃，军资辎重尽弃之，枪械有未启封者。吴遁入关，诏仍回湘任。军法不举盖如此。恭王起当国，授两江总督刘坤一督师，尽护诸军。刘耄而怯，久之始出关。时海舰皆熸，沿海城岛戒严。道员龚照玙守旅顺。旅夙称天险，水雷炮台甚严备。照玙悉毁之而遁，日人自不意得之。旅顺为北洋门户，京师大震。时十月初十日，正孝钦后六旬万寿也。辽渖尽失，王师不能军，烽火迫三辅，乃弃朝鲜，割台湾，以银三百兆两议和，度支大困。中国无海军，处列强间，贫弱几不国，于是有心者视为奇辱，知闭关自封，不足以自立也，稍稍讲救亡之策。而公卿大臣，犹多株守敝法，视日影朝暮，仅息图存。上乃毅然伸干断，更新庶政矣。

上雅不善八旗所为，颇思黜满人，倚汉人，又欲革旧习，冠汉姓，融洽无间，为子孙久远计。满人多怨之，萋菲之言日闻。改制才数月，遽遘仲秋之变，上几蹈不测祸，新政悉废。因钩稽党人，朝野讳言西学，时局为之一变。当丁戊之际，士大夫讲改革者，皆学具根柢，有士君子之行一二激烈者流，愤论胥之日深，亦皆志在救亡而已。诛锄之后，或逋伏海外，或戢影荒江，俊彦宿儒，摧折殆无生气。厥后步趋东瀛，以新政知名，揭橥天下，而党锢诸贤，终帝世不复召，论者不能不为人才悲也。孝钦后当同治时，倚汉大臣削平大难，故特重汉臣，敬礼有加，而满臣则儿子畜之。亲贵中，恭忠亲王重汉人，醇贤亲王则反之，章皇初入关，朝廷大政事，皆范文肃、洪文襄所定，惩奇渥温氏以蒙古、色目人压汉人之害，制为满汉双行之法。阁部卿寺，分缺若鸿沟，不相侵越，惟将军都统专属焉。而王公不亲吏事，阳尊之，阴为汉人保登之路。辛丑回銮，孝钦内惭，始特诏天下议改革，定新官制。少年新进，不深维祖宗朝立法本意，第觉满洲人十，以八旗区区一部分，与我二十一行省汉人对掌邦政，其事太不平，欲力破此局以均势。满汉之界既融，于是天潢贵冑，丰沛故家，联翩而掌部务，汉人之势大绌，乃不得一席地以自暖。先是诸皇子读书之所曰上书房，选翰林官教之，其制较弘德、毓庆稍杀。光绪中叶，师傅阙不补，书房遂无人，近支王公，年十五六，即令备拱卫扈从之役，轻裘翠羽，日趋跄清干景远间，暇则臂鹰驰马以为乐。一旦加诸百僚上，与谋天下事，祖制尽亡，中外侧目。于是革命排满之说兴矣。二十年前，嘉定徐侍郎致祥尝语毓鼎曰：「王室其遂微矣。」毓鼎请其故，侍郎曰：「吾立朝近四十年，识近属亲贵迨遍，异日御区宇、握大权者，皆出其中，察其器识，无一足当军国之重者。吾是以知皇灵之不永也。」其言至是而信。综计光绪三十四年，朝局凡四变，而甲午、庚子，尤为变局所从出。夫垂裳万里，束手于三岛，楼橹十重，不能以一战，临朝发奋，乌能已乎？南宫坐锢，骨肉之情益乖，相激相乘，遂构滔天之祸，蒙尘之耻中于上，岁币之繁穷于下，大势所趋，立宪之名以上。孝钦自顾倦勤，畏后世之议己，姑以涂饰耳目，幸免及身，岂真为子孙苞桑计哉！语曰：「殷忧启圣，多难兴邦。」德宗之世，故殷忧多难矣。圣非不启，若或尼之，邦不足兴，适以敝之，且虚名实祸。孝钦大渐时，亦悔之矣。神器至重，遂遗大投艰于我冲主。

孝钦后为叶赫那拉氏。天命朝，大兵定叶赫，颇行威戮，男丁罕免者。部长布扬古临没愤言曰：「吾子孙虽存一女子，亦必覆满洲！」以此祖制宫闱不选叶赫氏。孝钦父任湖南副将，卒官。姊妹归丧，贫甚，几不能办装。舟过青江浦，时吴勤惠公棠宰清江。适有故人官副将者，丧舟亦舣河畔，勤惠致赙三百两（或传二千两非也），将命者误送孝钦舟。复命，勤惠怒，欲返璧。一幕客曰：「闻舟中为满洲闺秀，入京选秀女，安知非贵人，姑结好焉，于公或有利。」勤惠从之，且登舟行吊。孝钦感之甚，以名刺置奁具中，语妹曰：「吾姊妹他日倘得志，无忘此令也。」既而孝钦得入宫，被宠幸，诞穆宗；妹亦为醇贤亲王福晋，诞德宗。孝钦垂帘日，勤惠已任知府，累擢至方面，不数年督四川。勤惠实无他才能，言官屡劾之，皆不听。薨于位，易名曰惠，犹志前事也。或传副将尝系狱，孝钦以眷属入视，故沈少司寇家本召见，太后询狱中情状甚悉云。孝钦年七十余，望之如四十许人，发无一茎白者。闻同治年间李阉莲英曾得大何首乌，献于孝钦，制蒸不如法，融化类粥糜，并汁啜之。相传千年何首乌，九蒸九晒，服之能延年。

历史载伪太子事，若汉，若明，多有之；至出亡之建文帝，则故主也，从未有伪托万乘者。若庚子武昌之事，真人妖矣。己亥年，湖北有巡检某，赴内阁验看，出东华门，误触中贵车，争持久不解。倏一骑自门出，仪观甚伟，中贵执礼维谨，其人指挥数语，立散去。巡检心异之。逾遂黄州忽来一男子，自诣府廨，骄倨不可一世，问姓名不答。知府惊异莫测，传致武昌。其时上困瀛台，或传有遁荒说。总督张文襄自光绪初出镇山右，历拥旌节，未入朝，初不识天颜，迟疑不敢决，始羁禁江夏狱，阴嘱守令善视之。遍征各官辨识，巡检一见则大惊，即东华门策骑人也。驰告文襄，于是各官皆入狱瞻仰。男子微示意为光绪皇帝，避太后凶威而出，巡检、典史深信之。日朝服往起居。男子书一纸：「巡检可守武昌，典史可守汉阳。」此二人则诣督署传恩命，文襄已疑之。无何，男子复书一纸谕张之洞：「吾在狱困甚，速致银三千两。」文襄决知其伪，会两司严鞫，乃供为御前侍卫，北京汉人也，贫甚，谋假托，攫金遁耳。文襄不敢上闻，阴毙之狱中。别摭他事，革巡检、典史职。

上天表静穆，广额丰下，于法当寿。颖悟好学，有以圣学叩翁师傅者，则以鲁钝对，盖知太后忌之，不敢质言也。上素俭，衣皆经浣濯缝纫，声色狗马之好泊如也。孝钦嗜梨园曲，上不能不预。或传上善挝鼓，事亦无证。畏太后甚，上本口吃，遇责问，益战栗不能发语。归自西安，尤养晦不问事，寄位而已。左右侍阉，俱易以长信心腹。上枯坐无聊，日盘辟一室中。戊申秋，突传圣躬不豫，征京外名医杂治之。请脉时，上以双手仰置御案，默不出一言，别纸书病状陈案间。或有所问，辄大怒，或指为虚损则尤怒。入诊者佥云六脉平和无病也。七月二十一日，日初夕，有大星从西北来掠屋檐过，其声如雷，尾长数十丈，光烁烁照庭宇，至东南而陨。都市喧传紫微星堕，群讶其不祥。十月初十日，上率百僚晨贺太后万岁寿。《起居注》官应侍班，先集于来熏风门外。上步行自南海来，入德昌门。门罅未阖，侍班窥见上正扶阉肩，以两足起落作势，舒筋骨为跪拜计。须臾忽奉懿旨：皇帝卧病在床，免率百官行礼，辍侍班。上闻之大恸。时太后病泄数日矣。有谮上者，谓帝闻太后病，有喜色。太后怒曰：「我不能先尔死！」十六日，尚书溥良自东陵复命，直隶提学使傅增淯陛辞。太后就上于瀛台，犹召二臣入见，数语而退。太后神殊惫，上天颜黯淡。十八日庆亲王奕劻奉太后命，往普陀峪视寿宫，二十一日始返命。或曰有意出之。十九日，禁门增兵卫，稽出入，伺察非常，诸阉出东华门净发，昌言驾崩矣。次日，寂无闻。午后传宫中教养醇王监国之谕。二十一日，皇后始省上于寝宫，不知何时气绝矣，哭而出奔告，太后长叹而已。以吉祥轿舁帝尸，出西苑门，入西华门。吉祥轿者，似御辇而长，传备载大行，若古之辒辌车也。皇后被发，群阉执香哭随之。甫至干清宫，有侍阉驰告太后病危。皇后率诸阉踉跄回西苑。李莲英睹帝尸委殿中，意良不忍，语小阉曰：「盍先殓乎？」乃草草举而纳诸梓宫。时礼臣持《殓祭仪注》入东华门，门者拒不纳；迨回部具文书来，乃入干清宫，则殓事久毕矣。故事，皇帝即位数年，即营寿兆，上御宇三十四年，竟无敢议及者，鼎湖既升，始命溥伦卜地。西陵附近旧有绝龙峪，孝钦曾指以赐醇贤亲王为园寝，嗣乃置之。至是仓促择吉壤不得，欲用之，改名「九龙」。有谓自世祖至德宗，恰九世，疑于数终，似不祥，遂定名「金龙」。上尊号曰崇陵。逾年三月十二日，奉移梓宫于去陵六里之梁格庄暂安殿，以时致祭焉。帝崩之次日，太后乃崩。

