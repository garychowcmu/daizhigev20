
    
    东轩笔录 宋 魏泰
    ●卷一
    太祖皇帝得天下，破上党，取李筠，征维扬，诛李重进，皆一举荡灭，知兵力可用，僭伪可平矣。尝语太宗曰：“中国自五代以来，兵连祸结，帑廪虚竭，必先取西川，次及荆、广、江南，则国用富饶矣。今之敌，止在契丹，自开运以后，益轻中国。河东正扼两蕃，若遽取河东，便与两蕃接境，莫若且存继元，为我屏翰，俟我完实，取之未晚。”故太祖末年始征河东，太宗即位即一举平晋也。
    钱ㄈ初入朝，既而赐归国，群臣多请留ㄈ，而使之献地。太祖曰：“吾方征江南，俾ㄈ归治兵以攻其后，则吾之兵力可减半。江南若下，ㄈ敢不归乎？”既而皆如所处。
    武陵、辰阳、澧阳、清湘、邵阳五州各有蛮徭啸聚，依山阻江，迨十余万。在马希范、周行逢时，数出寇边，以至围逼辰、永二州，杀掠民畜，岁岁不宁。太祖既下荆湖，思得通蛮惯、习险扼而勇智可任者，以镇抚之。有辰州徭人秦再雄者，长七尺，武健多谋，在周行逢时，屡以战斗立功，蛮党服之。太祖召至阙下，察知可用，面以一路之事付之。起蛮酋，除辰州刺史，官其一子为殿直，赐予甚厚，仍使自辟吏属，尽予一州租赋。再雄感戴异恩，誓死报效，至州日，训练土兵，得三千人，皆能被甲渡水、历山飞堑、捷如猿猱。又选亲校二十人，分使诸蛮，以传朝廷怀徕之美意，莫不从风而靡，各得降表以闻。太祖大喜，再召至阙，面加奖激。再雄伏地流涕，呜咽不胜。改辰州团练使。久之，以其门客王允成为本州推官。再雄尽瘁边圉，故终太祖之世，无蛮陌之患，五州延袤千里，不增一兵，不费帑庾，而边境妥安，由神机驾驭一再雄而已。
    陈抟，字图南，有经世之才，生唐末，厌五代之乱，入武当山，学神仙导养之术，能辟谷，或一睡三年，后隐于华山。自晋、汉已后，每闻一朝革命，则数日，人有问者，瞪目不答。一日，方乘驴游华阴，市人相语曰：“赵点检作官家。”抟惊喜大笑，人问其故，又笑曰：“天下这回定叠也。”太祖事周为殿前都点检，抟尝见天日之表，知太平自此始耳。
    雷德骧判大理寺，因便殿奏事，太祖方燕服，见之，因问曰：“古者以官奴婢赐臣下，遂与本家姓，其意安在？”德骧曰：“古人制贵贱之分，使不可渎，恐后世谱牒不明，有以奴主为婚者。”太祖大喜曰：“卿深得古人立法意。”由是叹重久之。自后，每德骧奏事，虽在燕处，必御袍带以见。
    周世宗寿春之役，太祖为将，太宗亦在军中，是时寿春久不下，世宗决淮水灌其城。一日，艺祖、太宗及节度使武行德共乘小艇，游于城下，艇中惟有一卒司镣炉，世谓之茶酒司，一矢而毙，太祖、太宗安座以至回舟，矢石终不能及。
    钱ㄈ入朝，太祖眷礼甚厚，然自宰相以下，皆有章疏，乞留ㄈ而取其地。太祖不从。及赐还本国，复宴饯于便殿，屡劝以巨觥，陛辞之日，感泣再三。太祖命于殿内取一黄复，封识甚密，以赐ㄈ，且戒以途中密观。暨归途启之，凡数十轴，皆群臣所上章疏，ㄈ自是益感惧，江南平，遂乞纳土。
    太祖尝与赵中令普议事有所不合，太祖曰：“安得宰相如桑维翰者与之谋乎？”普对曰：“使维翰在，陛下亦不用，盖维翰爱钱。”太祖曰：“苟用其长，亦当护其短，措大眼孔小，赐与十万贯，则塞破屋子矣。”
    
    李重进之叛也，有二子方为宿卫。太祖夜召面语之曰：“而父何苦反耶？江淮兵弱，又无良将，谁与共图事者？汝速乘传往晓之，吾不杀汝也。”二子伏泣战汗，太祖趣遣之。重进方坐辕门，与诸军议事，忽二子至，入闻圣语，皆相顾大骇，士卒闻之，惊疑不测，而有向背之意。俄而王师压境，重进不知所为，与家属赴火死，扬州平。
    太祖、太宗下诸国，其伪命臣僚忠于所事者，无不面加奖激，以至弃瑕录用，
    故徐钅玄修辈皆承眷礼。至如卫融、张洎应答不逊，犹优假之，故虽疏远寇仇，无不尽其忠力。太平兴国中，吴王李煜薨，太宗诏侍臣撰吴王神道碑。时有与徐铉争名而欲中伤之者，面奏曰：“知吴王事迹，莫若徐铉为详。”太宗未悟，遂诏铉撰碑，铉遽请对而泣曰：“臣旧侍李煜，陛下容臣存故主之义，乃敢奉诏。”
    太宗始悟让者之意，许之。故铉之为碑，但推言历数有尽，天命有归而已。其警句云：“东邻遘祸，南箕扇疑。投杼致慈亲之惑，乞火无里妇之谈。始劳固垒之师，终后涂山之会。”又有偃王仁义之比，太宗览读称叹。异日复得铉所撰《吴王挽词》三首，尤加叹赏，每对宰臣，称铉之忠义。《吴王挽词》，今记者二首，
    曰：“倏忽千龄尽，冥茫万事空。青松洛阳陌，荒草建康宫。道德遗文在，兴衰自古同。受恩无补报，反袂泣途穷。”又曰：“土德承余烈，江南广旧恩。一朝人事变，千古信书存。哀挽周原道，铭旌郑国门。此生虽未死，寂寞已消魂。”李王葬北邙，《江南录》乃铉与汤悦奉诏撰，故有邻国信书之句。东邻谓钱ㄈ也。
    
    太祖幸西都，肆赦。张文定公齐贤时以布衣献策，太祖召至便座，令面陈其事。文定以手画地，条陈十策：一下并汾，二富民，三封建，四敦孝，五举贤，六大学，七籍田，八选良吏，九惩奸，十恤刑。内四说称旨，文定坚执其六说皆善，太祖怒，令武士拽出。及车驾还京，语太宗曰：“我幸西都，惟得一张齐贤耳。我不欲爵之以官，异日，汝可收之，使辅汝为相也。”至太宗初即位，放进士榜，决欲置于高等，而有司偶失抡选，置第三甲之末，太宗不悦。及注官，有旨一榜尽与京官通判。文定释褐将作监丞、通判衡州，不十年，累擢遂为相。
    陶谷，自五代至国初，文翰为一时之冠。然其为人，倾险狠媚，自汉初始得用，即致李崧赤族之祸，由是缙绅莫不畏而忌之。太祖虽不喜，然藉其词章足用，
    故尚置于翰苑。谷自以久次旧人，意希大用。建隆以后，为宰相者，往往不由文翰，而闻望皆出谷下。谷不能平，乃俾其党与，因事荐引，以为久在词禁，宣力实多，亦以微伺上旨。太祖笑曰：“颇闻翰林草制，皆检前人旧本，改换词语，此乃俗所谓依样画葫芦耳，何宣力之有？”谷闻之，乃作诗，书于玉堂之壁，曰：
    “官职须由生处有，才能不管用时无。堪笑翰林陶学士，年年依样画葫芦。”太祖益薄其怨望，遂决意不用矣。
    太祖圣性至仁，虽用兵，亦戒杀戮。亲征太原，道经潞州麻衣和尚院，躬祷于佛前曰：“此行止以吊伐为意，誓不杀一人。”开宝中，遣将平金陵，亲召曹彬、潘美戒之曰：“城陷之日，慎无杀戮。设若困斗，则李煜一门，不可加害。”
    胡彬于江南得王师吊伐之体，由圣训丁宁也。真宗常语宰臣，以河东之役，兵力十倍，当一举克捷，良由上党发愿之时，左右有闻之者，贼闻此语，知神兵有戢，
    故坚守不下，至烦再举也。
    
    曹翰以罪谪为汝州副使，凡数年。一日，有内侍使京西，朝辞日，太宗密谕之曰：“卿至汝州，当一访曹翰，观其良苦，然慎勿泄我意也。”内侍如旨，往见翰，因吊其迁谪之久。翰泣曰：“罪犯深重，感圣恩不杀，死无以报，敢诉苦耶？但以口众食多，贫不能度日，幸内侍哀怜，欲以故衣质十千以继饣卞粥，可乎？”内侍曰：“太尉有所须，敢不应命，何烦质也。”翰固不可，于是封裹一复以授，内侍收复，以十千答之。暨回奏翰语及言质衣事，太宗命取其复，开视之，乃一大幅画幛，题曰“下江南图。”太宗恻然念其功，即日有旨召赴阙，稍复金吾将军，盖江南之役，翰为先锋也。
    孙何榜，太宗皇帝自出试题《卮言日出赋》，顾谓侍臣曰：“比来举子浮薄，
    不求义理，务以敏捷相尚，今此题渊奥，故使研穷意义，庶浇薄之风可渐革也。”
    语未已，钱易进卷子，太宗大怒叱出之，自是科场不开者十年。
    
    太宗以元良未立，虽意在真宗，尚欲遍知诸子，遂命陈抟历抵王宫，以相诸王。抟回奏曰：“寿王真他日天下主也。臣始至寿邸，见二人坐于门，问其姓氏，
    则曰张、杨崇勋，皆王左右之使令者。然臣观二人，他日皆至将相，即其主可知矣。”太宗大喜，是时真宗为寿王。异日，张侍中，杨崇勋使相，皆如抟之相也。
    真宗天纵睿明，博综文学，尤重儒术，凡侍从之臣每因赐对，未始不从容顾问。真宗善谈论，虽造次应答，皆典雅有伦。当时儒学之士，擢为侍从，则有终身不为外官者。杜镐以博学，尤承眷礼，晚年苦肺疾，累乞闲地，真宗不允，至数年加剧，又于便坐恳述。真宗曰：“卿自择一人学术可以代卿者。”镐于是荐戚纶以代，又逾年，未及得请而卒。
    
    真宗圣性好学，尤爱文士，即位之初，王禹为知制诰，坐事谪守黄州，谢上表有“宣室鬼神之问，岂望生还；茂陵封禅之书，惟期身后。”之语。真宗览表，惊其词之悲，方欲内徙，会黄州境有二虎斗而食其一，占者以为咎在守土之臣。遽有旨移守蕲州，以避其变，敕下而禹死矣。
    澶渊之役，王超、傅潜兵力弗支，遂至中外之议不一，至有以北戎狃开运之胜闻于上者。惟寇莱公准首乞亲征，李沆、宋赞之，然而群下终以未必胜为言。
    时陈尧叟请幸蜀，王钦若乞幸江南。真宗一夕召莱公语曰：“有人劝朕幸江南与西川者，卿以为如何？”莱公答曰：“不知何人发此二谋？”真宗曰：“卿姑断其可否，勿问其人也。”莱公曰：“臣欲得献策之人，斩以衅鼓，然后北伐耳。”
    真宗默然而悟，遂决澶渊之行。
    真宗次澶渊，一日，语莱公曰：“今虏骑未退，而天雄军截在贼后，万一陷没，则河朔皆虏境也。何人可为朕守魏？”莱公曰：“当此之际，无方略可展。古人有言，智将不如福将。臣观参知政事王钦若，福禄未艾，宜可为守。”于是即时进札请敕。退召王公于行府，谕以上意，授敕俾行。王公茫然自失，未及有言，莱公遽曰：“主上亲征，非臣子辞难之日。参政为国柄臣，当体此意。驿骑已集，仍放朝辞，便宜即途，身乃安也。”遽酌大白饮之，命曰“上马杯”。王公惊惧，不敢辞，饮讫拜别。莱公答拜，且曰：“参政勉之，回日即为同列也。”
    王公驰骑入天雄，方戎虏满野，无以为计，但屯塞四门，终日危坐。越七日，虏骑退，召为中书门下平章事、集贤殿大学士，如莱公之言也。或云：“王公数进疑辞于上前，故莱公因事出之，以成胜敌之绩耳。
    虏犯澶渊，傅潜坚壁不战，河北之郡城守者，多为蕃兵所陷，或守城，或弃城出奔。当是时，魏能守安肃军，杨延朗守广信军，乃世所谓“梁门、遂城”者也。二军最切虏境，而攻围百战不能下，以至贼退出界，而延朗追蹑转战，未尝衄败。故时人目二军为“铜梁门，铁遂城”，盖由二将善守也。
    
    景德末年，天书降左承天门鸱尾上，既而又降于朱能家，于是改元祥符，作玉清昭应宫，建宝符阁，尽裒天书，置阁中。虽上意笃信，而臣下或以为非，若孙亻卞、张咏，尤极诋訾。未几，朱能谋叛，天下愈知其诈。至真宗上仙，王文正公曾当国，建议以“天书本为先帝而降，不当留在人间”。于是尽以葬于永定陵，无一字留者，文正之识虑微密皆如此。
    ●卷二
    角厮罗，唐土蕃赞普之后，据邈川之宗哥城，尽有河隍之地。祥符中，用蕃僧立遵之策，将众十万，穿古渭州入寇。时曹玮以引进使知秦州，领骑卒六千，守伏城。闻贼已过毕利城，玮率诸将渡渭逆之，遂合战于三都谷，贼军虽众，然器甲殊少，在后者所持皆白搭毛连，以备劫虏而已。玮知其势弱不足畏，欲以气凌之，自引百骑穿贼阵，出其后，升高指挥，军中鼓噪夹击，贼大溃，斩首三千级。明日，视林薄间，中伤及投崖死者万计。玮之威名，由是大震，角氏自此衰弱矣。
    冯拯之父为中令赵普家内知，内知盖勾当本宅事者也。一日，中令下帘独坐，
    拯方十余岁，弹雀于帘前，中令熟视之，召坐与语。其父遽至，惶恐谢过，中令曰：“吾视汝之子，乃至贵人也。”因指其所坐榻，曰：“此子他日当至吾位。”
    冯后相真宗、仁宗，位至侍中。
    丁谓有才智，然多希合，天下以为奸邪，及稍进用，即启导真宗以神仙之事，
    又作玉清昭应宫，耗费国帑，不可胜计。谓既为宫使，夏竦以知制诰为判官。一日，宴宫僚于斋厅，有杂手伎俗谓弄碗注者，献艺于庭，丁顾语夏曰：“古无咏碗注诗，舍人可作一篇。”夏即席赋诗曰：“舞拂挑珠复吐丸，遮藏巧便百千般。
    主公端坐无由见，却被傍人冷眼看。”丁览读变色。
    种放隐终南山，往华山访陈抟，抟闻其来，倒屣迎之，既即坐，熟视曰：“君他日甚显，官至丞郎。”种曰：“我之来也，求道义之益，而乃言及爵禄，非我意也。”陈笑曰：“人之贵贱，莫不有命，贵者不可为贱，亦犹贱者不可为贵也。君骨法合为此官，虽晦迹山林，终恐不能安耳。今虽不信，异日当自知之。”放不怿而去，至真宗时，以司谏召至阙下，及辞还山，迁谏议大夫，东封，改给事中，西祀，改工部侍郎而卒，竟如抟之相也。
    寇莱公始与丁晋公善，尝以丁之才荐于李文靖公沆屡矣，而终未用。一日，莱公语文靖曰：“比屡言丁谓之才，而相公终不用，岂其才不足用耶？抑鄙言不足听耶？”文靖曰：“如斯人者，才则才矣，顾其为人，可使之在人上乎？”莱公曰：“如谓者，相公终能抑之使在人下乎？”文靖笑曰：“他日后悔，当思吾言也。”晚年，与寇权宏相轧，交至倾夺，竟有海康之祸，始服文靖之识。
    王克正仕江南，历贵官，归本朝，直舍人院。及死，无子，其家修佛事为道场，惟一女十余岁，跪捧手炉于像前。会陈抟入吊，出语人曰：“王氏女，吾虽不见其面，但观其捧炉，手相甚贵，若是男子，当白衣入翰林。女子嫁即为国夫人矣。”后数年，陈晋公恕为参知政事，一日，便殿奏事，太宗从容问曰：“卿娶谁氏，有几子？”晋公对曰：“臣无妻，今有二子。”太宗曰：“王克正，
    江南旧族，身后唯一女，颇闻令淑，朕甚念之，卿可作配。”晋公辞以年高，不愿娶。太宗敦谕再三，晋公不敢辞，遂纳为室。不数日，封郡夫人，如陈之相也。
    
    鞠咏为进士，以文受知于王公化基。及王公知杭州，咏擢第，释褐为大理评事，知杭州仁和县。将之官，先以书及所作诗寄王公，以谢平昔奖进，今复为吏，
    得以文字相乐之意。王公不答，及至任，略不加礼，课其职事甚急。鞠大失望，于是不复冀其相知，而专修吏干矣。其后王公入为参知政事，首以咏荐。人或问其故，答曰：“鞠咏之才，不患不达，所忧者气峻而骄，我故抑之，以成其德耳。”鞠闻之，始以王公为真相知也。
    太宗欲周知天下之事，虽疏远小臣，苟欲询访，皆得登对。王禹大以为不可，上疏，略曰：“至如三班奉职，其卑贱可知，比因使还，亦得上殿。”云云，
    当时盛传此语，未几，王坐论妖尼道安、救徐铉事，责为商州团练副使。一日，从太守赴国忌行香，天未明，仿佛见一人紫袍秉笏，立于佛殿之侧，王意恐官高，
    欲与之叙位，其人敛扳曰：“某即可知也。”王不晓其言而问之，其人曰：“公尝上疏云：‘三班奉职，卑贱可知’，某今官为借职，是即可知也，”王怃然自失，闻者莫不笑。
    
    陈晋公恕自升朝入三司为判官，既而为盐铁使，又为总计使，洎罢参政，复为三司使，首尾十八年，精于吏事，朝廷藉其才。晚年多病，乞解利权，真宗谕曰：“卿求一人可代者，听卿去。”是时寇莱公罢枢密副使归班，晋公即荐以自代。真宗用莱公为三司使，而晋公为集贤殿学士判院事。莱公入省，检寻晋公前后沿革创立事件，类为方册，及以所出榜示，别用新板题扁，躬至其第，请晋公判押。晋公亦不让，一一与押字既，而莱公拜于庭下而去，自是计使无不循其旧贯。至李谘为三司使，始改茶法，而晋公之规模渐革，向之榜示亦稍稍除削，今则无复有存者矣。
    
    丁晋公为玉清昭应宫使，每遇醮祭，即奏有仙鹤盘舞于殿庑之上。及记真宗东封事，亦言宿奉高宫之夕，有仙鹤飞于宫上。及升中展事，而仙鹤迎舞前导者，
    塞望不知其数。又天书每降，必奏有仙鹤前导。是时寇莱公判陕府，一日，坐山亭中，有乌鸦数十，飞鸣而过，莱公笑顾属僚曰：“使丁谓见之，当目为玄鹤矣。”又以其令威之裔，而好言仙鹤，故但呼为“鹤相”，犹李逢吉呼牛僧孺为“丑座”
    也。
    张文定公齐贤以右拾遗为江南转运使，一日家宴，一奴窃银器数事于怀中，文定自帘下熟视不问。尔后文定三为宰相，门下厮役往往皆得班行，而此奴竟不沾禄。奴乘间再拜而告曰：“某事相公最久，凡后于某者皆得官矣，相公独遗某何也？”因泣下不止。文定悯然语曰：“我欲不言，尔乃怨我。尔忆江南宴日，盗吾银器数事乎？我怀之三十年，不以告人，虽尔亦不知也。吾备位宰相，进退百官，志在激浊扬清，安敢以盗贼荐耶？念汝事我久，今予汝钱三百千，汝其去吾门下，自择所安，盖吾既发汝平昔之事，汝宜有愧于吾，而不可复留也。”奴震骇泣拜而去。
    鼎州北百里有甘泉寺，在道左，其泉清美，最宜瀹茗，林麓回抱，境亦幽胜。
    寇莱公谪守雷州，经此酌泉，志壁而去。未几丁晋公窜朱崖，复经此礼佛，留题而行。天圣中，范讽以殿中丞安抚湖外，至此寺，睹二相留题，徘徊慨叹，作诗以志其傍曰：“平仲酌泉方顿辔，谓之礼佛继南行。层峦下瞰岚烟路，转使高僧薄宠荣。”
    苏易简特受太宗顾遇，在翰林恩礼尤渥，其子作《次续翰林志》叙之详矣。然性特躁进，罢参政，为礼部侍郎、知邓州，才逾壮岁，而其心郁悒，有不胜闲冷之叹。邓州有老僧，独处郊寺，苏赠诗曰：“憔悴贰卿三十六，与师气味不争多。”又移书于旧友曰：“退位菩萨难做。”竟不登强仕而卒。世言躁进者有夏侯嘉正，以右拾遗为馆职，平生好烧银而乐文字之职，常语人曰：“吾得见水银银壹钱、知制诰一日，无恨矣。”然二事俱不谐而卒。钱僖公惟演自枢密使为使相，而恨不得为真宰，居常叹曰：“使我得于黄纸尽处押一个字，足矣。”亦竟不登此位。旧制，学士以上，并有一人朱衣吏引马，所服带用黄金，而无鱼，至入两府，则朱衣二人引马，谓之双引，金带悬鱼，谓之重金矣。世传馆阁望为学士者赋诗云：“眼里何时赤，腰间甚日黄。”及为学士，又作诗曰：“眼赤何时两，腰黄几日重。”谓双引重金也。
    
    夏郑公竦以父殁王事，得三班差使，然自少好读书，攻为诗。一日，携所业，
    伺宰相李文靖公沆退朝，拜于马首而献之。文靖读其句，有“山势蜂腰断，溪流燕尾分”之句，深爱之，终卷皆佳句。翌日，袖诗呈真宗，及叙其死事之后，家贫，乞与换一文资，遂改润州金坛主簿。后数年，举制科，对策庭下，有老宦者前揖曰：“吾阅人多矣，视贤良，他日心贵，乞一诗，以志今日之事。”因以吴绫手巾展于前，郑公乘兴题曰：“帘内衮衣明黼黻，殿前旌旆杂龙蛇。纵横落笔三千字，独对丹墀日未斜。”是年制策高等。平生好为诗，皆有所属，初罢枢府，
    为南京留守，时有忌疾之者，到部作诗曰：“造化平分荷大钧，腰间新佩玉麒麟。
    南湖蕴睿日夜栽桃李，准拟濉阳过十春。”又曰：“海雁桥连春水深，略无尘土到花阴。忘机不管人知否，自有沙鸥信此心。”晚年流落，仇敌益众，而抨弹之疏，不辍上闻。因作诗送一台官曰：“弱羽惊弦势未安，孤飞殊不碍鸾。黄金自有双南贵，莫与游人作弹丸。”始王沂公曾当国，郑公为翰林学士，欲撼之，因作《青州诗》曰：“日上西山舞鸾鹤，波翻碧海斗蛟龙。直钩到了成何事，消得君王四履封。”以沂公青人故也。
    
    真宗晚年欲策后，时王旦为宰相，赵安仁参知政事，将问执政，会王旦告病去，遂独问安仁曰：“朕欲以贤妃刘氏为后，卿意何如？”赵对曰：“刘氏出于侧微，恐不可母仪天下。”真宗不怿。翌日，以赵之语告王冀公钦若，冀公曰：“陛下姑问安仁，意欲以何人为后？”异时，上果以冀公之言问，赵对曰：“德妃沈氏乃先朝宰相沈义伦之家，宜可以作配圣主。”真宗翌日以语冀公，冀公曰：
    “臣固知如此，盖赵安仁尝为沈义伦门客。”真宗深以为然。未几，罢安仁参知政事，转钦若一官，为天书扶持使，刘氏竟立，刘即明肃太后也，冀公权宠自此愈固。
    李太后始入掖庭，才十余岁，惟有一弟七岁，太后临别，手结刻丝ひ囊与之，
    拍其背泣曰：“汝虽沦落颠沛，不可弃此囊，异时我若遭遇，必访汝，以此为物色也。”言讫，不胜呜咽而去。后其弟佣于凿纸钱家，然常以囊悬于胸臆间，未尝斯须去身也。一日苦下痢，势将不救，为纸家弃于道左。有入内院子者，见而怜之，收养于家。怪其衣服百结，而胸悬ひ囊，因问之，具以告院子。院子然惊异，盖尝受旨于太后，令物色访其弟也。复问其姓氏、小字、世系甚悉，遂解其囊。明日，持入示太后，及具道本末。是时太后封宸妃，时真宗已生仁宗皇帝矣，闻之悲喜，遽以其事白真宗，遂官之，为右班殿直，即所谓李用和也。及仁宗立，太后上仙，谥曰章懿，召用和擢以显官，后至殿前都指挥使，领节钺、赠陇西郡王，世所谓李国舅者是也。
    杨景宗即章惠太后弟也，太后既入掖庭，景宗无赖，以罪隶军营务，黥墨其面，至无见肤。真宗幸玉清昭应宫，将还内，而六宫皆乘金车，迎驾于道上。景宗以役卒立御沟之外，太后车中指景宗，令问其姓氏骨肉，景宗具以实对，太后泣于车中。景宗惟知其女兄在掖庭，疑其是也，遽呼太后小字及行第，太后大哭曰：“乃吾弟也。”即日上言，官之以右班殿直，后至观察留守。景宗既在仕，遂用药去其黥痕，无芥粟存者，既贵而肥如玉，性恣横，好以木挝击人，世谓之杨骨槌云。始丁晋公作相，造宅于保康门外，景宗时以役夫荷土筑地，及晋公事败，籍没入官，晚年以宅赐景宗，其正寝乃向日荷土所筑之地也，世叹异之。
    ●卷三
    天禧末，真宗寝疾，章献明肃太后渐预朝政，真宗意不能平。寇莱公探知此意，遂欲废章献，立仁宗，策真宗为太上皇，而诛丁谓、曹利用等。于是李迪、杨亿、曹玮、盛度、李遵勖等协力，处画已定，凡诰命，尽使杨亿为之，且将举事。会莱公因醉漏言，有人驰报晋公，晋公夜乘犊车往利用家谋之。明日，利用入，尽以莱公所谋白太后，遂矫诏罢公政事。及真宗上仙，乃指莱公为反，而投海上，其事有类上官仪者，天下冤之。杨亿临死，取当时所为诏诰及始末事迹，付遵勖收之。至章献上仙，遵勖乃抱亿所留书进呈仁宗，及叙陈本末，仁宗尽见当日曲直，感叹再三，遂下诏湔涤其冤，赠莱公中书令，谥曰“忠愍”。又赠杨亿礼部尚书，谥曰“文”，凡预莱公党而被逐者，皆诏雪之。故李淑为亿赠官制曰：“天禧之末，政渐中微，能叶元臣，议尊储极。”盖谓是也。
    真宗初上仙，丁晋公、王沂公同在中书，沂公独入札子，乞于山陵已前一切内降文字，中外并不得施行；又乞今后凡两府行下文字，中书须宰臣、参政，密院须枢密使、副、签书员同在，方许中外承受。两宫可其奏。晋公闻之，愕然自失，由是深惮沂公矣。
    真宗崩，丁晋公为山陵大礼使，宦者雷允恭为山陵都监。及开皇堂，泉脉坌涌，丁私欲庇覆，遂更不闻奏，擅移数十丈。当时以为移在绝地，于是朝论大喧。
    是时吕夷简权知开封府，推鞫此狱，丁既久失天下之心，而众咸目为不轨，以至取彼头颅，置之郊社。云云。狱既起，丁犹秉政，许公雅知丁多智数，凡行移、推劾文字，及追证左右之人，一切止罪允恭，略无及丁之语。狱具，欲上闻，丁信以为无疑，遂令许公奏对。公至上前方暴其绝地之事，谓竟以此投海外，许公遂参知政事矣。
    丁晋公既投朱崖，几十年。天圣末，明肃太后上仙，仁宗独览万几，当时仇敌多不在要地，晋公乃草一表，极言策立之功，辨皇堂诬构之事，言甚哀切。自以无缘上达，乃外封题云：“启上昭文相公。”是时王冀公钦若执政，丁自海外遣家奴持此启入京，戒云：“须候王公见客日，方得当面投纳。”其奴如戒，冀公得之，惊不敢启封，遽以上闻。仁宗拆表，读而怜之，乃令移道州司马。晋公有诗数首，略曰：“君心应念前朝老，十载飘流若断篷。”又曰：“九万里鹏容出海，一千年鹤许归辽。且作潇湘江上客，敢言瞻望紫宸朝。”天下之人，疑其复用矣。穆修闻丁有道州之徙，作诗曰：“却讶有虞刑政失，四凶何事亦量移？”
    谓之失人心如此。
    
    丁晋公至朱崖，作诗曰：“且作白衣菩萨观，海边孤绝宝陀山。作《青衿集》
    百余篇，皆为一字题，寄归西洛。又作《天香传》，叙海南诸香。又作州郡名，配古人姓名诗，又集近人词赋而为之序，及佗记述题咏，各不下百余篇，盖未尝废笔砚也。后移道州，旋以秘书监致仕，许于光州居住。流落贬窜十五年，髭鬓无斑白者，人亦伏其量也。在光州，四方亲知皆会，至食不足，转运使表闻。有旨给东京房钱一万贯，为其子珙数日呼博而尽。临终前半月，已不食，但焚香危坐，默诵佛书，以沉香煎汤，时时呷少许。启手足之际，付嘱后事，神识不乱，正衣冠奄然化去。其能荣辱两忘，而大变不怛，真异人也。
    马尚书亮以尚书员外郎、真史馆，使淮南时，吕许公夷简尚为布衣，方侍其父罢江外县令，亦至淮甸，上书求见。马公一阅，知其必贵，遂以女妻之，后许公果为宰相。马公知江宁府，时陈恭公执中以光禄寺丞经过，马接之极厚，且谓曰：“寺丞他日必至真宰。”令其数子出拜曰：“愿以老夫之故，他日少在陶铸之末。”曾谏议致尧性刚介，少许可。一日，在李侍郎虚己坐上，见晏元献公。晏，李之婿也，初为奉礼郎。曾熟视之曰：“晏奉礼他日贵甚，但老夫耄矣，不及见子为相也。”吕许公夷简为相日，文潞公彦博为太常博士，进谒，许公改容礼接，因语之曰：“太博去此十年，当践某位。”夏英公竦谪守黄州，时庞颖公司理参军，英公曰：“庞司理他日富贵远过于我。”既而四公皆至元宰。古云贵人多识贵人，信有之也。
    钱文僖公惟演生贵家，而文雅乐善出天性。晚年以使相留守西京，时通判谢绛、掌书记尹洙、留府推官欧阳修，皆一时文士，游宴吟咏，未尝不同。洛下多水竹奇花，凡园囿之胜，无不到者。有郭延卿者，居水南，少与张文定公、吕文穆公游，累举不第，以文行称于乡闾。张、吕相继作相，更荐之，得职官，然延卿亦未尝出仕，葺幽亭，艺花卉，足迹不及城市，至是年八十余矣。一日，文僖率僚属往游，去其居一里外，即屏骑从，腰舆张盖而访之，不告以名氏。洛下士族多，过客众，延卿未始出，盖莫知其何人也。但欣然相接，道服对谈而已。数公疏爽明，天下之选，延卿笑曰：“陋居罕有过从，而平日所接之人，亦无若数君者。老夫甚惬，愿少留，对花小酌也。”于是以陶樽果蔌而进，文僖爱其野逸，为引满不辞。既而吏报申牌，府史牙兵列庭中，延卿徐曰：“公等何官而从吏之多也？”尹洙指而告曰：“留守相公也。”延卿笑曰：“不图相国肯顾野人。”遂相与大笑。又曰：“尚能饮否？”文僖欣然从之，又数杯。延卿之礼数杯盘，无少加于前，而谈笑自若。日入辞去，延卿送之门，顾曰：“老病不能造谢，希勿讶也。”文僖登车，茫然自失。翌日，语僚属曰：“此真隐者也，彼视富贵为何等物耶？”叹息累日不止。
    陈恭公执中以卫尉寺丞知梧州，驿递上疏，以乞立储贰。真宗嘉其敢言。翌日临朝，袖其疏以示执政，叹奖久之，召为右正言，然为王冀公所忌。一日，真宗赋御沟柳诗，宣旨自宰相两省皆和进。恭公因进诗曰：“一度春来一度新，翠光长得照龙津。君王自爱天然态，恨杀昭阳学舞人。”
    
    石参政中立事太宗时为馆职，至真宗末年犹为学士。一夕梦朝太宗，面谕以将有进用之意，石谢讫，将下殿，下觉锵然有声，顾视鱼袋坠于墀上。及觉，大异之。不数日，有参政之命，谢日，方拜起，亦觉有声，顾视则鱼袋坠地矣。
    皇甫泌，向敏中之婿也，少年纵逸，多外宠，往往涉夜不归。敏中正秉政，每优容之，而其女抱病其笃，敏中妻深以为忧，且有恚怒之词。敏中不得已，具札子乞与泌离婚。一日奏事毕，方欲开陈，真宗圣体似不和，遽离座。敏中迎前奏曰：“臣有女婿皇甫泌。”语方至此，真宗连应曰：“甚好，甚好，会得。”
    已还内矣。敏中词不及毕，下殿不觉扌文泪，盖莫知圣意如何。已而，传诏中书，
    皇甫泌特转两官，敏中茫然自失，欲翌日奏论，是夕，女死，竟不能辨直其事也。
    
    文章随时美恶，咸通已后，文力衰弱，无复气格。本朝穆修首倡古道，学者稍稍向之。修性褊讠干少合，初任海州参军，以气陵通判，遂为捃摭削籍，系池州，其集中有《秋浦会遇诗》，自叙甚详。后遇赦释放，流落江外，赋命穷薄，稍得钱帛，即遇盗，或卧病、费竭然后已。是故衣食不能给，晚年得《柳宗元集》，募工镂板，印数百帙，携入京相国寺，设肆鬻之。有儒生数辈至其肆，未评价值，
    先展揭披阅，修就手夺取，瞑目谓曰：“汝辈能读一篇，不失句读，吾当以一部赠汝。”其忤物如此，自是经年不售一部。
    仁宗圣性好学，博通古今，自即位，常开迩英讲筵，使侍讲、侍读日进经史，
    孜孜听览，中昃忘倦。有林者，自言于《周易》得圣人秘义，每当人君即位之始，则以日辰支干配成一卦，以其象繇为人君所行之事，其说支离诡驳，不近人情。及为侍读，遽奏仁宗曰：“陛下即位，于卦得需，象曰：‘云上于天’，是陛下体天而变化也。其下曰：‘君子以饮食宴乐’，故臣愿陛下频宴游，务娱乐，
    穷水陆之奉，极玩好之美，则合卦体，当天心，而天下治矣。”仁宗骇其言。翌日，问贾魏公昌朝，魏公对曰：“此乃诬经籍，以文奸言，真小人也。”仁宗大以为然，于是逐，终身不齿录矣。
    
    仁宗圣性仁恕，尤恶深文，狱官有失入人罪者，终身不复进用。至于仁民爱物，孜孜惟恐不及。一日晨兴，语近臣曰：“昨夕因不寐而甚饥，思食烧羊。”侍臣曰：“何不降旨取索？”仁宗曰：“地闻禁中每有取索，外面遂以为例。诚恐自此逐夜宰杀，以备非时供应，则岁月之久，害物多矣。岂可不忍一夕之馁，而启无穷之杀也？”时左右皆呼万岁，至有感泣者。
    李淑在翰林，奉诏撰《陈文惠公神道碑》。李为人高亢，少许可与，文章尤尚奇涩。碑成，殊不称文惠之功烈、文章，但云平生能为二韵小诗而已。文惠之子述古等恳乞改去二韵等字，答以已经进呈，不可刊削，述古极衔之。会其年李出知郑州，奉时祀于泰陵，而作恭帝诗曰：“弄牵车挽鼓催，不知门外倒戈回。
    荒坟断陇才三尺，犹认房陵平伏来。”述古得其诗，遽讽寺僧刻石，打墨百本，传于都下。俄有以诗上闻者，仁宗以其诗送中书，翰林学士叶清臣等言本朝以揖逊得天下，而淑诬以干戈，且臣子非所宜言。仁宗亦深恶之，遂落李所居职，自是运蹇，为侍从垂二十年，竟不能用而卒。
    吕许公夷简为郡守，上言乞不税农器。真宗知其可为宰相，记名殿壁，后果正台席。燕肃为郡守，上言：“一应天下疑狱，并具事节，奏取敕裁。”仁宗知其有仁心，后至龙图阁直学士。王安石为翰林学士，因莱州阿芸谋杀夫，以为案问，欲举免所因之罪，主上决意用为辅相。自燕肃之说进，历仁宗、英宗、神宗，
    三朝之中，凡有奏疑，未始不免死。案问之律行，凡临劾而首陈者，皆得原减。所谓仁人之言，其利博也。
    
    五代任官，不权轻重，凡曹、掾、簿、尉，有龌龊无能，以至昏耄不任驱策者，始注为县令。故天下之邑，率皆不治，甚者诛求刻剥，猥迹万状，至今优诨之言，多以长官为笑。及范文正公仲淹乞令天下选人，用三员保任，方得为县令，
    当时推行其言，自是县令得人，民政稍稍举矣。
    唐末西北蕃在者有回鹘、吐蕃，而吐蕃又分为角厮罗，始甚盛强，自祥符间，衄于三都谷，势遂衰弱，视中国为神明，惕息不敢动。异时，与回鹘皆遣使，自兰州入镇戎军，以修朝贡。及元昊将叛，虑角氏制其后，举兵攻破莱州诸羌，南侵至于马衔山，筑瓦川会，断兰州旧路，留兵镇守。自此角氏不能入贡，而回鹘亦退保西州，元昊遂叛命，久为边害。朝廷虑之，议者以为角氏尚在河、隍间，又与元昊世仇，傥遣使通谕朝廷之意，使西戎有后顾之忧，则边备解矣。仁宗然之。宝元二年，遣屯田员外郎刘涣奉使，涣自古渭州抵青塘城，始与角氏遇，涣为述朝廷之意，因以邈川都统爵命授之，俾掎扌角以攻元昊。厮罗谢恩大喜，请举兵助中国讨贼，自此元昊始病于牵制，而角氏复与中国通矣。
    宝元中，御史府久阙中丞。一日，李淑召对，仁宗偶问以宪长久虚之故。李奏曰：“此乃吕夷简欲用苏绅，臣闻夷简已许绅矣。”仁宗疑之。异时，因问许公曰：“何故久不除中丞？”许公奏曰：“中丞者，风宪之长，自宰相而下，皆得弹击，其选用，当出圣意，臣等岂敢铨量之？”仁宗颔之，自是知其直矣。
    范文正公仲淹少贫悴，依睢阳朱氏家，常与一术者游。会术者病笃，使人呼文正而告曰：“吾善炼水银为白金，吾儿幼，不足以付，今以付子。”即以其方与所成白金一斤封志，内文正怀中。文正文辞避，而术者气已绝。后十余年，文正为谏官，术者之子长，呼而告之曰：“而父有神术，昔之死也，以汝尚幼，故俾我收之。今汝成立，当以还汝。”出其方并白金授之，封识宛然。
    王文康公苦淋，百疗不瘥，洎为枢密副使，疾顿除，及罢，而疾复作。或戏之曰：“欲治淋疾，惟用一味枢密副使，仍须常服，始得不发。”梅金华询久为侍从，急于进用，晚年多病，石参政中立戏之曰：“公欲安乎？惟服一清凉散即瘥也。”盖两府在京，许张青盖耳。
    
    ●卷四
    狄青之征侬智高也，自过桂林，即以辨色时先锋行，先锋既行，青乃出帐，受衙罢，命诸将坐，饮酒一卮，小餐，然后中军行，率以为常。及顿军昆仑关下，
    翌日，将度关，辰起，诸将张立甚久，而青尚未坐。殆至日高，亲吏疑之，遽入帐周视，则不知青所在，诸将方相顾惊怛，俄有军候至曰：“宣徽传语诸官，请过关吃饭。”方知青已微服，同先锋度关矣。欧阳文忠公修自言，初移滑州，到任，会宋子京曰：“有某大官，颇爱子文，俾我求之。”文忠遂授以近著十篇。又月余，子京告曰：“某大官得子文读而不甚爱，曰：‘何为文格之退也？’”文忠笑而不答。既而文忠为知制诰，人或传有某大官极称一丘良孙之文章，文忠使人访之，乃前日所投十篇，良孙盗为己文以贽，而称美之者，即昔日子京所示之某大官也。文忠不欲斥其名，但大笑而已。未几，文忠出为河北都转运使，见邸报，丘良孙以献文字，召试拜官，心颇疑之，及得所献，乃令狐挺平日所著之《兵论》也，文忠益叹骇。异时为侍从，因为仁宗道其事，仁宗骇怒，欲夺良孙官。文忠曰：“此乃朝廷已行之命，但当日失于审详，若追夺之，则所失又多也。”仁宗以为然，但发笑者久之。
    京师百司库务，每年春秋赛神，各以本司余物货易，以具酒馔，至时，吏史列坐，合乐终日。庆历中，苏舜钦提举进奏院，至秋赛，承例货拆封纸以充。舜钦欲因其举乐，而召馆阁同舍，遂自以十金助席，预会之客，亦醵金有差。酒酣，
    命去优伶，却吏史，而更召两军女伎。先是，洪州人太子中舍李定愿预醵厕会，而舜钦不纳。定衔之，遂腾谤于都下。既而御史刘元瑜有所希合，弹奏其事。事下右军穷治，舜钦以监主自盗论，削籍为民。坐客皆斥逐，梅尧臣亦被逐者也。尧臣作《客至》诗曰：“客有十人至，共食一鼎珍。一客不得食，覆鼎伤众宾。”
    盖为定发也。
    刘待制元瑜既弹苏舜钦，而连坐者甚众，同时俊彦，为之一空。刘见宰相曰：
    “聊为相公一网打尽。”是时南郊大礼，而舜钦之狱，断于赦前数日。舜钦有诗曰：“不及鸡竿下坐人”，盖谓不得预赦免之囚也。舜钦死，欧阳文忠公序其文集，叙及赛神之事，略曰：“一时俊彦，举网而尽矣”，盖述御史之言也。舜钦以大理评事、集贤校理废为民，后二年，得湖州长史，年四十余，卒。
    范文正公仲淹为参知政事，建言乞立学校、劝农桑、责吏课、以年任子等事，
    颇与执政不合。会有言边鄙未宁者，文正乞自往经抚，于是以参知政事为河东陕西安抚使。时吕许公夷简谢事居圃田，文正往候之，许公问曰：“何事遽出也？”
    范答以“暂往经抚两路，事毕即还矣。”许公曰：“参政此行，正蹈危机，岂复再入？”文正未谕其旨，果使事未还，而以资政殿学士知州。
    
    王禹在太宗末年以事谪守滁州，到任谢表略曰：“诸县丰登，苦无公事；一家饱暖，全荷君恩。”禹有遗爱，滁州怀之，画其像于堂以祠焉。庆历中，欧阳修责守滁州，观禹遗像而作诗曰：“偶然来继前贤迹，信矣皆如昔日言。诸县丰登少公事，一家饱暖荷君恩。想公风采犹如在，顾我文章不足论。名姓已光青史上，壁间容貌任尘昏。”盖用其表中语也。
    苏舜钦奏邸之会，预坐者多馆阁同舍，一时被责十余人。仁宗临朝，叹以轻薄少年，不足为台阁之重。宰相探其旨，自是务引用老成，往往不惬人望。甚者，
    语言文章，为世所笑，彭乘之在翰林，杨安国之在经筵是也。
    御史有阍吏，隶台中四十余年，事二十余中丞矣，颇能道其事，尤善评其优劣。每声诺之时，以所执之梃，视中丞之贤否，中丞贤则横其梃，中丞不贤则直其梃。此语喧于缙绅，凡为中丞者，唯恐其梃之直也。范讽为中丞，闻望甚峻，阍吏每声诺，必横其梃。一日，范视事，次日，阍吏报事，范视之，其梃直矣。范大惊，立召问曰：“尔梃忽直，岂睹我之失耶？”吏初讳之，苦问，乃言曰：“昨日见中丞召客，亲谕庖人以造食，中丞指挥者数四。庖人去，又呼之，复丁宁教诫者，又数四。大凡役人者，授以法而睹其成，苟不如法，有常刑矣，何事喋喋之繁？若使中丞宰天下之事，不止一庖人之任，皆欲如此喋喋，不亦劳而可厌乎？某心鄙之，不知其梃之直也。”范大笑，惭谢，明日视之，梃复横矣。
    楚执中性滑稽，谑玩无礼。庆历中，韩魏公琦帅陕西，将四路进兵，入平夏，
    以取元昊，师行有日矣。尹洙与执中有旧，荐于韩公，执中曰：“虏之族帐无定，
    万一迁徙深远，以致我师，无乃旷日持久乎？”韩公曰：“今大兵入界，则倍道兼程矣。”执中曰：“粮道岂能兼程耶？”韩公曰：“吾已尽括关中之驴运粮，驴行速，可与兵相继也。万一深入，而粮食尽，自可杀驴而食矣。”执中曰：“驴子大好酬奖。”韩公怒其无礼，遂不使之入幕。然四路进兵，亦竟无功也。
    章懿太后之葬也，明肃方听政，有旨令凿内城垣以出柩。是时吕文靖公夷简当国，遽求对，而明肃已揣知其意，止令入内都知罗崇勋问有何事。文靖具奏凿垣非礼，宜开西华门以出神柩。明肃使崇勋报曰：“向夷简道，岂意卿亦如此也。”文靖答曰：“臣备位宰相，朝廷大事当廷争，太后不允，臣终不退。”崇勋三返，
    而太后之意不回。文靖正色谓崇勋曰：“宸妃诞育圣主，而送终之礼如此，异时治今日之事，莫道夷简不争。太尉日侍太后左右，不能开述讽导，当为罪魁矣。”
    崇勋大惧，驰告明肃，于是始允所请。
    王文正公曾在中书，得光州奏秘书监致仕丁谓卒。文正顾谓同列曰：“斯人平生多智数，不可测，其在海外，犹能用智而还，若不死，数年，未必不复用。斯人复用，则天下之不幸可胜言哉？吾非幸其死也。”
    
    英宗即位之初，有著作佐郎甄履献《继圣图》，其序大略曰：“昔景德戊申岁，天书降，后二十四年，陛下降生之日，复是天庆节，是天书于二纪已前，为陛下降圣之兆也。又迩来市民染帛，以油渍紫色，谓之油紫，油紫者，犹子也，陛下濮安懿王之子，视仁宗为诸父，此犹子之义也。”又云：“京师自二年来，里巷间多云‘着个羊’。陛下生于辛未，羊为未神，此又语瑞也。”又以御名拆其点画，使两日相并，为离明继照之义，其言诡诞不经。英宗圣性高明，尤恶谀谄，书奏，怒其妖妄，御批送中书，令削官停任，天下服其神鉴。
    治平间，河北凶荒，继以地震，民无粒食，往往贱卖耕牛，以苟延岁月。是时，刘涣知澶州，尽发公帑之银以买牛。明年，震摇息，逃民归，无牛以耕，而其价腾踊十倍。涣复以所买牛，依元直卖与。是故河北一路，唯澶州不失所，由涣权宜之术也。
    神宗皇帝在春宫时，极冲幼，孙思恭为侍读，一日，讲《孟子》，至“多助之至，天下顺之。寡助之至，亲戚畔之。”思恭泛引古今助顺之事，而不及亲戚畔之者。主上顾曰：“微子，纣之诸父也，抱祭器而入周，非亲戚畔之耶？”思恭释然骇服。上之明睿，可谓闻一知十矣。
    熙宁十年夏，京辅大旱，主上以祈祷未应，圣虑焦劳，一夕，梦异僧吐云雾致雨，翌日，甘澍滂足，遂以其像求之佛阁中，乃第十尊罗汉也。上之精虔感应如此。时集贤王丞相有《贺雨诗》，略曰：“良弼为霖孤宿望，神僧作雾应精求。”即其事也。
    
    欧阳修致仕，居颍，蔡承禧经由颖上，谒于私第，从容言曰：“公德望隆重，
    朝廷所倚，未及引年而遽此高退，岂天下所望也？”欧阳公曰：“吾与世多忤，晚年不幸为小人诬蔑，止有进退之节，不可复令有言而俟逐也，今日乞身已为晚矣。”小人盖指蒋之奇也。欧阳公在颍，惟衣道服，称六一居士，又为传以自序。
    
    王荆公安石当国，以徭役害民，而游手无所事，故率农人出钱，募游手给役，
    则农役异业，两不相妨。行之数年，荆公出判金陵，荐吕惠卿参知政事。惠卿用其弟温卿之言，使免役钱依旧，而拨诸路闲田募役。既而闲田少，役人多，不能均济，天下方患其法不可，而中丞邓绾又言惠卿意在是甲毁乙，故坏新法。于是不行温卿之言，依旧给钱募役。王荆公当国，始建常平钱之议，以谓百姓当五谷青黄未接之时，势多窘迫，贷钱于兼并之家，必有倍蓰之息，官于是结甲请钱，每千有二分之息，是亦济贫民而抑兼并之道，而民间呼为青苗钱。范镇时以翰林学士知通进银台司，误会此意，将谓如建中间税青苗于田中也，遽上疏，略曰：“常平仓始于汉之盛时，贵而散之，贱而敛之，虽尧舜无易也。青苗者，荒乱之世，所谓青苗在田，贱估其直，敛收未毕，而先责其偿，此盗跖之法也。今以盗跖之法，变唐虞不易之政，此人情所以不安，而中外所以惊疑也。”疏奏请停之，众谓不然，遂落翰林学士守本官致仕。制有“举直错枉，古之善政；服谗搜慝，义所当诛。”盖谓是也。
    常平法既行，而同知谏院孙觉上言：“府界诸县百姓率不愿请，往往追呼抑配，深为民害。”主上俾觉同府界提点往诸县体量，有无追呼抑配之事。孙面奏曰：“敢不虔奉诏旨，即日治行。”既而又上疏曰：“臣闻古者设官，有言之者，
    有行之者，故言者不责其必行，行者不责其能言。臣备员谏省，以言语为官矣，又能一一而行之乎？所有体量指挥，望赐寝罢。”主上怒其反复，落同修起居注，
    知广德军。
    曾布为三司使，极论京师市易不便，其大概以为天下之财匮乏，良由货不流通，货不流通，由商贾不行，商贾不行，由兼并之徒巧为挫抑，故朝廷设市易司于京师，以售四方之货，常低昂其价，使高于兼并之家，低于倍蓰之直，而官不失二分之息，则商贾自然无滞矣。虽然官中非觊利也，特欲抑兼并耳，必也官无可买，官无可卖，即是兼并不敢侵谋，而市易之法行也。今吕嘉问提举市易，乃差官于四方买物货，集客旅，须候官中买足，方得交易，以息钱多寡为官吏殿最，
    故官吏牙人惟恐裒之不尽，而取息不伙，则是官中自为兼并，殊非置市易之本意也。事下两制详议，而吕惠卿以为沮坏新法，王荆公大怒，遂置狱劾其事。又三司会计差失，即以为上书诈不实，曾落翰林学士、知制诰，以起居舍人知饶州，惠卿遂参知政事矣。而市易差官置物裒息酬劳如故。
    常秩以处士起为左正言，直集贤院，判国子监。不逾年，待制宝文阁，兼判太常寺。中间谒告归汝阴时，主上特降诏起之，降诏自秩始也。会放进士徐铎榜，
    秩密以太学生之薄于行者，籍名于方册，贮怀袖间，每唱名有之，则揭册指名进呈，乞赐黜落，如是者三四。上方披阅试卷，或与执政语，往往不省秩言，秩大以为阻，遂谒告不朝。一日，翰林垦罨娣阶？禁中，俄有报太常寺吏人到院者，
    绘昔常判寺，立命至前，乃故吏也。询其来之故，即云：“常待制以谒告月余，未有诏起，令探刺消息。”杨曰：“此禁中，汝得妄入乎？我若置汝于法，则连及待制，汝速出，无取祸也。”先是，秩未谒告时，差护向经葬事，至是经葬有日，上亲奠祭，护葬官例合迎驾，秩不候朝参而出，迎驾于经门，上祭奠毕，登辇而去，亦不顾秩，秩愈不得意。或告以不朝参而出就职，又尝私觇禁中，台官欲有言者，秩大恐，遂以病还汝阴，既而卒。或云，方卒时，狂乱若心疾，将自杀者，然未得其详。
    ●卷五
    王安国性亮直，嫉恶太甚。王荆公初为参知政事，闲日因阅读晏元献公小词而笑曰：“为宰相而作小词，可乎？”平甫曰：“彼亦偶然自喜而为尔，顾其事业岂止如是耶！”时吕惠卿为馆职，亦在坐，遽曰：“为政必先放郑声，况自为之乎！”平甫正色曰：“放郑声，不若远佞人也。”吕大以为议己，自是尤与平甫相失也。
    熙宁六、七年，河东、河北、陕西大饥，百姓流移于京西就食者，无虑数万，
    朝廷遣使赈恤。或云，使者隐落其数，十不奏一，然而流连襁负，取道于京师者，
    日有千数。选人郑侠监安上门，遂画《流民图》，及疏言时政之失，其辞激讦讥讪，往往不实。书奏，侠坐流窜，而中丞邓绾、知谏院邓润甫言“王安国尝借侠奏稿观之，而有奖成之言，意在非毁其兄”。是时平甫以著作佐郎、秘阁校理判官告院，坐此放归田里。逾年，起为大理寺丞，监真州粮料院，不赴而卒。平甫天下之奇才，黜非其罪，而又不寿，世甚叹息。台官希执政之旨，且将因此以冫免荆公也。余尝为挽词二首，颇道其事，云：“海内文章杰，朝廷亮直闻。黄琼起处士，子夏遽修文。贝锦生迁怒，江湖久离群。伤心王佐略，不得致华勋。”
    又曰：“今日临风泪，萧萧似绠縻。空怀徐絮，谁立郑玄碑？无力酬推毂，平时愤抵。何人令枉状？路粹岂能为？”盖为是也。
    冯京与吕惠卿同为参知政事，吕每有所为，冯虽不抑，而心不以为善，至于议事，亦多矛盾。会郑侠狱起，言事者以侠尝游京之门，推劾百端，冯竟以本官知亳州。岁余，加资政殿学士、知渭州。舍人钱藻当制，有“大臣进退，系时安危”，及“持正莫回，一节不挠”之语。中丞邓绾惧冯再入，又将希合吕公，遽言：“冯京预政日久，殊无补益，而曰‘系时安危’；京朋邪徇俗，怀利私己，而曰‘持正不挠’。乞罢钱藻，以谕中外。”而藻竟罢直院。％熙宁七年，元绛为三司使，宋迪为判官。迪一日遣使煮药，而遗火延烧计府，自午至申，焚伤殆尽。方火炽，神宗御西角楼以观，是时章以知制诰判军器监，遽部本监役兵往救火，经由阁楼以过。上顾问左右，以为对。翌日，迪夺官勒停，绛罢使，以章代之。
    国朝旧制，父子兄弟及亲近之在两府者，与侍从执政之官，必相回避。熙宁初，吕公弼为枢密，其弟公著除御史中丞，制曰：“久欲登于近用，尚有避于当途。”公弼闻之，义不能安，遂乞罢枢府，久之，以观文殿学士知并州。
    
    神宗即位，岐王、嘉王犹在禁中，秘书丞章辟光献言乞迁于外，而朝论以为疏远小臣，妄论离间，於义当诛。有旨送中书，王荆公以为其言非过，依违不行。
    会中丞吕诲极言其不可，而兼及荆公，遂夺辟光官，降衡州监税。
    延州当西戎三路之冲，西北金明寨，正北黑水寨，东北怀宁寨，而怀宁直横山，最为控要。顷年，薛向、种谔取绥州，建为绥德城，据无定河，连野鸡谷，将谋复横山，而朝廷责其擅兵，二人者皆黜罢。熙宁五年，韩丞相绛以宰相宣抚陕西，复取前议，遂自绥州以北，筑宾草坪，正东筑吴堡，将城银州，会抽沙，不可筑而罢，遂建罗兀城，欲通河东之路。既而日月淹久，粮运不继，言事者屡沮止之。旋属庆州卒叛，遽班师，韩以本官知邓州，副使吕大防夺职，知临江军，
    弃罗兀等城，而河东路不可通矣。
    李士宁者，蜀人，得导气养生之术，又能言人休咎。王荆公与之有旧，每延于东府，迹甚熟。荆公镇金陵，吕惠卿参大政，会山东告李逢、刘育之变，事连宗子世居，御史府、沂州各起狱推治之。劾者言士宁尝预此谋，敕天下捕之，狱具，世居赐死，李逢、刘育磔于市，士宁决杖，流永州，连坐者甚众。始兴此狱，
    引士宁者，意欲有所诬蔑，会荆公再入秉政，谋遂不行。
    太一宫旧在京城西苏村，谓之西太一。熙宁初，百官奏太一临中国，主天下康阜，诏作宫於京城之东南隅，谓之中太乙。方蒇事，命三司副使李寿朋往苏村祭告，是日寿朋饮酒食肉而入，俄得疾于殿上，扶归斋厅，七窃流血，肩舆上道，
    未及国门而卒。
    翰林故事，学士每白事于中书，皆公服ヒ鞋坐玉堂，使院吏入白，学士至，丞相出迎，然此礼不行久矣。章为知制诰直学士院，力欲行之。会一日，两制俱白事于中书，其中学士皆孛足秉笏，而独散手ヒ鞋。翰林故事，十废七八，
    忽行此礼，大喧物议，而中丞邓绾尤肆诋毁。既而罢直院，而ヒ鞋之礼，后亦无肯行之者。
    熙宁四年，王荆公当国，欲以朱柬之监左藏库，柬之辞曰：“左帑有火禁，而年高，宿直非便。闻欲除某人勾当进奏院，实愿易之。”荆公许诺。翌日，于上前进某人监左藏库，上曰：“不用朱柬之监左藏库，何也？”荆公震骇，莫测其由。上之神机临下，多知外事，虽纤微，莫可隐也。
    
    熙宁七年，王荆公初罢相，以吏部尚书、观文殿学士知金陵，荐吕惠卿为参政而去。既而吕得君怙权，虑荆公复进，因郊祀，荐荆公为节度使平章事。方进札，上察见其情，遽问曰：“王安石去不以罪，何故用赦复官？”惠卿无以对。明年，复召荆公秉政，而王、吕益相失矣。
    王安国著《序言》五十篇，上初即位，韩绛、邵亢为枢密副使，同以《序言》
    进，上御批称美，令召试学士院，将不次进用，而大臣有不喜者，止得两使职官，
    后辟为西京国子监教授。后中丞吕诲弹奏王荆公，犹以为推恩太重。平甫博学，工文章，通古今，达治道，劲直寡合，不阿时之好恶，虽与荆公论议亦不苟合，故异时执政得以中伤，而言事者谓非毁其兄，遂因事逐之，天下之人皆以为冤。其死也，余以文祭之，略曰：“人望二纪而仅获寸进，谗夫一言而应声榻翼。”盖谓是也。
    王观文韶始为建昌军司理参军，时蔡枢密挺提点江西刑狱，一见知其必贵，顾待甚厚。数年，蔡知庆州，王调官关中，遂谒蔡於庆阳，且言将应制科，欲知西事本末。蔡遂以前后士大夫之言，及边事者皆示之，其间有向宝议洮河一说，王悦之，以为可行。后掌秦州机宜，遂乞复洮河故地。朝廷命韶兼管勾蕃部，自是其谋浸广，欲尽取兰州、鄯、廓，知秦州李师中以为不可，而言事者亦多非沮，
    朝廷令王克臣乘驿参验其事，克臣亦依违两可。既而郭逵等又劾韶侵盗官物，兴起大狱，俾蔡确推勘，蔡明其无罪，自是君相之意，断然不疑。不数年，克青唐、
    武胜，城熙河，取洮、岷、叠、宕、西团，为熙河一路，由上意不疑所致也。
    职方郎中胡收，判吏部南曹岁满，除知兴元府。先是，由判曹得监司者甚矣，
    收素有此望，洎得郡，殊自失，历干执政，皆不允。时陈升之知枢密院，收往谒求荐，陈公辞以备位执政，不当私荐一士。收愀然叹息曰：“兴元道远，收本浙人，家贫无力之任，惟有两女当卖人为婢，庶得赀以行耳。”陈公鄙其言，遽索汤使起，收得汤，三奠於地，而辞去，陈大骇。是时，收将还浙右待阙，已登舟，
    其日作诗书于船窗云：“西梁万里何时到？争似怀沙入九泉。”是夕，溺死汴水。
    初执政以收无正室，凝奸吏谋杀者，方将穷治，会陈公言卖女奠汤事，及得牖间自题之句，方信其失心而赴水也。
    吕升卿为京东察访使，游泰山，题名于真宗御制《封禅碑》之阴，刊夹刂拓本，传于四方。后二年，升卿判国子监，会蔡承禧为御史，言其题名事，以为大不恭，遂罢升卿判监。即而邓绾又言升卿兄弟顷居丧润州，尝令华亭知县张若济置买土田，若济遂因此贷部民朱庠、卫公佐、吴延亮、卢及远、押司录事王利用等钱四千余贯，强买民田。既而若济坐赃事发，惠卿已在中书，百计营救，及言惠卿缴亲情干挠政事，如此等事凡十余端，猥不可具载。朝廷起狱於秀州，既而惠卿罢参知政事，以本官知毫州，升卿和州监酒税，温卿勒停，张若济除名编管，
    缘此党人降黜者纷纷矣。
    王荆公秉政，更新天下之务，而宿望旧人议论不协，荆公遂选用新进，待以不次，故一时政事不日皆举，而两禁台阁内外要权莫匪新进之土也。暨三司论市易，而吕参政指为沮法，荆公以为然，坚乞罢相。神宗重违其意，自礼部侍郎、昭文馆大学士改吏部尚书、观文殿大学士知江宁府，麻既出，吕嘉问、张谔持荆公而泣，公慰之曰：“已荐吕惠卿矣”。二子收泪，及惠卿入参政，有射羿之意，
    而一时之士见其得君，谓可以倾夺荆公矣，遂更朋附之，既而邓绾、邓润甫枉状废王安国，而李逢之狱又挟李士宁以撼荆公，又言《熙宁编敕》不便，乞重编修，
    及令百姓手实供家财，以造簿，又欲给田募役以破役法，其他夤缘事故非议前宰相者甚众，而朝廷纲纪几于烦紊，天下之人复思荆公，天子断意，再召秉政。邓绾惧不自安，欲弭前迹，遂发张若济事，反攻惠卿。朝廷俾张谔为两浙路察访，以验其事。谔犹欲掩覆，而邓绾复观望意旨，荐引匪人，于是惠卿自知不安，乃条列荆公兄弟之失数事面奏，意欲上意有贰。上封惠卿所言以示荆公，故荆公表有“忠不足以取信，故事事欲其自明；义不足以胜奸，故人人与之立敌。”盖谓是也。既而惠卿出亳州，绾落御史中丞，以本官知虢州，张谔落直舍人院，降官停任，其他去者不一，门下之人皆无固志。荆公无与共图事者，又复请去，而再镇金陵。故诗有：“纷纷易变浮云白，落落难终老柏青。”盖谓是也。
    王荆公再为相，承党人之后，平日肘腋尽去，而在者已不可信，可信者又才不足以任事。平日惟与其子谋议，而又死，知道之难行也，于是慨然复求罢去，遂以使相再镇金陵。未几，纳节，求闲地，久之，得会灵观使，居于金陵。一日，豫国夫人之弟吴生者，来省荆公，寓止于佛寺行香厅。会同天节建道场，府僚当会于行香厅，太守叶均使人白遣吴生，吴生不肯迁。洎行香毕，大会于其厅，而吴生于屏后骂不止。叶均俯首不听，而转运使毛抗、判官李琮大不平之，
    牒州令取问。州遣二皂持牒追吴生，吴生奔荆公家以自匿，荆公初不知其事也。顷之，二皂至门下，云：“捕人”，而喧忿于庭，荆公偶出见之，犹纷纭不已，公叱二皂去。叶均闻之，遂杖二皂，而与毛抗、李琮皆诣荆公谢，以公皂生疏，失于戒束。荆公唯唯不答，而豫国夫人于屏后叱均、抗等曰：“相公罢政，门下之人解体者十七八，然亦无敢捕吾亲属于庭者。汝等乃敢尔耶？”均等趋出，会中使抚问适至，而闻争厅事。中使回日，首以此奏闻。于是叶钧、毛抗、李琮皆罢，而以吕嘉问为守。又除王安上提点江东刑狱，俾迁治于所居金陵。
    熙宁三年，京辅猛风大雪，草木皆稼，厚者冰及数寸，既而华山震阜，头谷圮折数十百丈，荡摇十余里，覆压甚众，唐天宝中冰稼而宁王死，故当时谚曰：“冬凌树稼达官怕”，又诗有“泰山其颓，哲人其萎”之说，众谓大臣当之，未数年，而司徒侍中魏国韩公琦薨，王荆公作挽词，略曰：“冰稼尝闻达官怕，山颓今见哲人萎。”盖谓是也。
    ●卷六
    韩魏公以病乞乡郡，遂以使相侍中判相州，既而疾革，一夕，星陨于园中，枥马皆鸣，翌日，公薨。上为神道碑，具述其事。
    熙宁初，朝廷初置条列司，诸路各置提举常平司，及常平线，收二分之息。
    时魏公镇北都，上章论其事，乞罢诸路提举官，常平法依旧，不收二分之息。魏公精于章表，其说从容详悉，无所伤忤。有皇城使沈惟恭者辄令其门客孙作魏公之表云：“欲兴晋阳之甲，以除君侧之恶。”表成，惟恭以示ト门使李评，评夺其稿以闻。上大骇，下惟恭、孙大理，而御史中丞吕公著因便坐奏事，犹以言为实。上出魏公章送条例司，惟恭流海上，孙杖杀于市，罢公著中丞，出知颍州，制曰：“比大臣之抗章，因便坐而与对，乃厚诬方镇，有除恶之谋，深骇予闻，乖事理怠！备且？此耳。
    
    韩魏公，庆历中以资政殿学士知扬州，时王荆公初及第，为校书郎、签书判官厅事，议论多与魏公不合。洎嘉末，魏公为相，荆公知制诰，因论萧注降官词头，遂上疏争舍人院职分，其言颇侵执政，又为纠察刑狱，驳开封府断争鹌鹑公事，而魏公以开封为直，自是往还文字甚多。及荆公秉政，又与常平议不合，然而荆公每评近代宰相，即曰：“韩公德量才智，心期高远，诸公皆莫及也。”及魏公薨，荆公为挽词曰：“心期自与众人殊，骨相知非浅丈夫。”又曰：“幕府少年今白发，伤心无路送灵而。”
    王荆公再罢政事，吴丞相充代其任。时沈括为三司使，密条常平役法之不便者数事，献于吴公，吴公得之，袖以呈上，上始恶括之为人。而蔡确为御史知杂，
    上疏言：“新法始行，朝廷恐有未便，故诸路各出察访，以视民之愿否。是时沈括实为两浙路察访使，还，盛言新法可行，百姓悦从，朝廷以其言为信，故推行无疑。今王安石出，吴充为相，括乃徇时好恶，诋毁良法，考其前后之言，自相背戾如此。况括身为近侍，日对清光，事有可言，自当面奏，岂可以朝廷公议私于宰相，乃挟邪害正之人，不可置在侍从。”疏奏，落括翰林学士、知制诰，以本官知宣州。
    京师有僧化成能推人命贵贱，予尝以王安国之命问之。化成曰：“平甫之命，
    绝似苏子美。”及平甫放逐，逾年，复大理寺丞，既卒，年四十七，与舜钦官职废斥、年寿无小异者。
    熙宁十年，京师旱，上焦劳甚，枢密副使王韶言：“昔桑弘羊为汉武帝笼天下之利，是时卜式乞烹弘羊以致雨。今市易务裒剥民利，十倍弘羊，而比来官吏失于奉行者多至黜免。今之大旱皆由吕嘉问作法害人，以致和气不召，臣乞烹嘉问以谢天下，宜甘泽之可致也。”
    王安国，熙宁六年冬直宿崇文院，梦有邀之，至海上，见海中宫殿甚盛，其中乐作笙箫鼓吹之伎甚众，题其宫曰“灵芝宫”，邀平甫者，欲与之俱往。有人在宫侧，隔水止之曰：“时未至，且令去，他日迎之至此。”平甫恍然梦觉，禁中已鸣钟矣。平甫颇自负其不凡，为诗以纪之曰：“万顷波涛木叶飞，笙箫宫殿号灵芝。挥毫不似人间世，长乐钟来梦觉时。”后四年，平甫病卒，其家哭，讯之曰：“君尝梦往灵芝宫，其果然乎，当以兆告我。”是夕暮奠，若有音声接于人者，其家复哭，以钱卜之曰：“往灵芝宫，其果然乎？”卜曰：“然。”又三年，太常寺曾阜梦与平甫会，因语之曰：“平甫不幸早世，今所处良苦如何？”但见平甫笑不止，傍一人曰：“平甫已列仙官矣，其乐非尘世比也。”阜方喜甚而寤。
    熙宁五年，辰州人张翘与流人李资诣阙献书，言：“辰州之南江，乃古锦州，
    地接施、黔、羊，世为蛮人向氏、舒氏、田氏所据。地产朱砂、水银、金、布、黄蜡，良田数千万顷，入路无山川之扼。若朝廷出偏师压境上，臣二人说之，
    可使纳土为郡县。”书奏，即以章察访荆湖南、北路，经制南江事。章次辰州，
    遂令李资、张、明夷中、僧愿成等十余人入境，以宣朝廷之意。资等褊宕无谋，
    {衣}慢夷境，遂为蛮酋田元猛所杀。章知不可以说下也，即进兵诛斩，而建沅、
    懿等州。又以潭之梅山、邵之飞山为苏方、杨光潜所据，遂乘兵势进克梅山，建安化县。又令李诰将兵取光潜，师至飞山，扼险不能度而还。当是时张颉居忧于鼎州，目其事，遂以书诋朝贵，言“南江杀戮过甚，无辜者十有八九，以至浮尸塞江，下流之人，不敢食鱼者数月。”病其说，且欲分功以啖之，乃上言：“昔张颉知潭州益阳县，尝建取梅山之议，今臣成功，乃用颉之议也。”朝廷赐颉绢三百匹，而执政犹患其异议。会颉服阕，乃就除为江淮发运使，便道之官，而不敢食鱼之说息矣。
    王荆公当国，郭祥正知邵州武冈县，实封附递奏书，乞以天下之计专听王安石区画，凡议论有异于安石者，虽大吏亦当屏黜。表辞亦甚辨畅，上览而异之，一日问荆公曰：“卿识郭祥正否？其才似可用。”荆公曰：“臣顷在江东尝识之，
    其为人才近纵横，言近捭阖，而薄于行，不知何人引荐，则圣聪闻知也。”上出其章以示荆公，荆公耻为小人所荐，因极口陈其不可用而止。是时祥正方从章辟，以军功迁殿中丞，及闻荆公上前之语，遂以本官致仕。
    李师中平日议论多与荆公违戾，及荆公权盛，李欲合之，乃于舒州作傅岩亭，
    盖以公尝ヘ舒，而始封又在舒也。吴孝宗对策，方诋熙宁新法。既而复为《巷议》
    十篇，言闾巷之间，皆议新法之善，写以投荆公。荆公薄其翻覆，尤不礼之。
    本朝状元及第，不五年即为两制，亦有十年至宰相者。章衡滞于馆职甚久，熙宁初冬月，圣驾出，馆职例当迎驾，方序立次，衡顾同列而叹曰：“顷年迎驾于此，眼看冻倒掌禹锡，倏忽已十年矣。”执政闻而怜之，遂得同修起居注。
    京师春秋社祭，多差两制摄事。王仆射为内外制十五年，祭社者屡矣。熙宁四年，复以翰林承旨摄太尉，因作诗曰：“鸡声初动晓骖催，又向灵坛饮福杯。
    自笑怡怡不辞醉，明年强健更须来。”是冬，遂参知政事。
    蔡挺自宝元已后历边任，至于熙宁初犹帅平凉，会边境无事，作乐歌以教边人，有“谁念玉关人老”之句，此曲盛传都下，未几召为枢密副使。
    曾肇为集贤校理兼国子监直讲，修将作监敕，会其兄布论市易事被谪，执政怨未已，遂罢肇主判，滞于馆下，最为闲冷，又多希旨窥伺之者，众皆危之，曾处之恬然无闷。余尝赠之以时，有“直躬忘坎陷，祥履任Лヴ。”盖谓是也。既而曾鲁公公亮薨，肇撰次其《行状》，上览而善之，即日有旨除史院编修官，复得主判局务。
    进士及第后，例期集二月，其醵罚钱，奏宴局什物皆请同年分掌，又选最年少者二人为探花，使赋诗，世谓之探花郎，自唐以来榜榜有之。熙宁中，吴人余中为状元，首乞罢期集，废宴席探花，以厚风俗，执政从之，既而擢中为国子监直讲，以为斯人真可以厚风俗矣。未几，坐受举人贿赂而升名第事下御史府，至荷校参对，狱具，停废。熙宁执政者力欲致风俗之厚，士人多为不情之事以希合，
    故中以探花为败风俗，而身抵赇墨之罪，此不情之甚者也。
    陈绎晚为敦朴之状，时谓之“热熟颜回”。熙宁中，台州推官孔文仲举制科，
    庭试对策，言时事有可痛哭太息者，执政恶而黜之。绎时为翰林学士，语于众曰：
    “文仲狂躁，乃杜园贾谊也。”王平甫笑曰：“杜园贾谊可对热熟颜回。”合座大噱，绎有惭色。杜园热熟，皆当时鄙语。
    熙宁八年，王荆公再秉政，既逐吕惠卿，而门下之人复为谀媚以自安。而荆公上告求去尤切，有练亨甫者谓中丞邓绾曰：“公何不言于上，以殊礼待宰相，则庶几可留也。所谓殊礼者，以丞相之子为枢密使，诸弟皆为两制，婿侄皆馆职，京师赐第宅田邸，则为礼备矣。”绾一一如所戒而言，上察知其阿党，亦颔之而已。一日，荆公复于上前求去，上曰：“卿勉为朕留，朕当一一如卿所欲，但未有一稳便第宅耳。”荆公骇曰：“臣有何欲，而何为赐第？”上笑而不答。翌日，荆公恳请其由，上出绾所上章，荆公即乞推劾。先是，绾欲用其党方扬为台官，惧不厌人望，乃并彭汝砺而荐之，其实意在扬也。无何，上黜彭汝砺，绾遽表言：“臣素不知汝砺之为人，昨所举卤莽，乞不行前状。”即此二事，上察见其奸，遂落绾中丞，以本官知虢州。亨甫夺校书，为漳州推官。绾《制》曰：“操心颇僻，赋性奸回。论士荐人，不循分守。”又曰：“朕之待汝者，义形于色；汝之事朕者，志在于邪。”盖谓是也。
    张谔检正中书五房公事，判司农寺，上言“天下祠庙，岁时有烧香利施，乞依河渡坊场，召人买拆。”王荆公秉政，多主谔言，故凡司农起请，往往中书即自施行，不由中覆。卖庙敕既下，而天下祠庙各以紧慢，价直有差。南京有高辛庙，平日绝无祈祭，县吏抑勒，祝史仅能酬十千。是时张方平留守南京，因抗疏言“朝廷生财，当自有理，岂可以古先帝王祠庙卖与百姓，以规十千之利乎？”上览疏大骇，遂穷问其由，乃知张谔建言，而中书未尝覆奏。自是有旨，臣僚起请，必须奏禀，方得施行。卖庙事寻罢。
    张谔判司农寺，吏人盗用公使库钱，事发，下开封府鞫劾，久之未决。谔阴以柬祷知府陈绎，俾勿支蔓，绎遂灭裂其事。上颇闻之，遂令移狱穷治，尽得谔请求之迹，狱具，落谔直舍人院，追夺两官，勒停，落绎翰林学士，降授秘书监知滁州。
    
    曾鲁公公亮职度精审，练达治体，当其在中书，方天下奏报纷纭，虽日月旷久，未尝有废忘之者，其为文章尤长于四六，虽造次柬牍，亦属对精切。曾布为三司使，论市易事被黜，鲁公有柬别之，略曰：“塞翁失马，今未足悲；楚相断蛇，后必为福。”曾赴饶州，道过金陵，为荆公诵之，亦叹爱不已。
    王荆公初罢相，知金陵，作诗曰：“投老归来一幅巾，君恩犹许备藩臣。芙蓉堂上观秋水，聊与龟鱼作主人。”及再罢，乞宫观，以会灵观使居钟山，又作诗曰：“乞得胶胶扰扰身，钟山松竹绝埃尘。只将凫雁同为客，不与龟鱼作主人。”
    王荆公在中书，作新经义以授学者，故太学诸生，几及三千人，以至包展锡庆院、朝集院，尚不能容。又令判监直讲程第诸生之业，处以上、中、下三舍，而人间传以为凡试而中上舍者，朝廷将以不次升擢。于是轻薄书生，矫饰言行，坐作虚誉，奔走公卿之门者如市矣。会秋试有期，而御史黄廉上言：“乞不令直讲判监为开封国学试官。”又有饶州进士虞蕃伐登闻鼓，言：“凡试而中上舍者，
    非以势得，即以利进，孤寒才实者，例被黜落。”上即此二说，疑程考有私，遂下蕃于开封府，而蕃言参知政事元绛之子耆宁尝私荐其亲知，而京师富室郑居中、
    饶州进士章公弼等，用赂结直讲余中、王氵允之、判监沈季长，而皆补中上舍。是时许将权知开封府，恶蕃之告讦，抵之罪。上疑其不直，移劾於御史府，追逮甚众。而蕃言许将亦尝荐亲知于直讲，于是摄许将、元耆宁及判监沈季长、黄履、
    直讲余中、唐懿、叶涛、龚原、王氵允之、沈铢等皆下狱。其间亦有受请求及纳贿者。狱具，许将落翰林学士，知蕲州。沈季长落直舍人院，追官勒停。元耆宁落馆职，元绛罢参知政事，以本官知毫州。王氵允之、余中皆除名，其余停任。诸生坐决杖编管者数十，而士子奔竞之风少挫矣。
    ●卷七
    熙宁八年，吕惠卿为参知政事，权倾天下。时元参政绛为翰林学士、判群牧，
    常问三命僧化成曰：“吕参政早晚为相？”化成曰：“吕给事为参政，譬如草屋上置鸱吻耳。”元曰：“然则其不安乎？”成曰：“其黜免可立而待也。”是时春方半，元曰：“事应在何时？”成又消息曰：“在今年五月十七日。”元怃然不测，亦潜记之。既而吕权日盛，台谏禁口，无敢指议之者。会五月十七日，元退朝，因语府界提举蔡确曰：“化成言吕参政祸在今日，真漫浪之语也。”二公相视而笑，遂同还群牧，促召成而诮之。成曰：“言必无失，姑且俟之。”二公愈笑其术之非，既而化成告去，蔡亦上马。是时，曾待制孝宽同判群牧，薄晚来过厅，方即坐，元因访今日有何事。曾曰：“但闻御史蔡承禧入札子，不知言何等事也。”语未已，内探报，今日蔡察院言吕参政兄弟。元闻之，大骇，乃以化成之言告曾公，既而吕罢政事，实始此日也。
    
    熙河之役，高遵裕为总管，有高学究者，以宗人谒遵裕，因隶名军中。会王观文韶以兵攻香子城，学究从行，是日合战大胜，至晚旋师，寨中官吏及召募人等皆贺，独不见高学究。遵裕叹曰：“高生且死于敌矣。”巳而士卒献俘馘于庭，
    以烛视之，则学究之首在焉。遵裕大骇，即推究所斩之人，有军士遽伏罪曰：“是军回日暮，见高生独骑，遂斩以冒赏。”韶大怒，磔军士于辕门。
    王荆公之次子名，为太常寺太祝，素有心疾，娶同郡庞氏女为妻，逾年生一子，以貌不类己，百计欲杀之，竟以悸死，又与其妻日相斗哄。荆公知其子失心，念其妇无罪，欲离异之，则恐其误被恶声，遂与择婿而嫁之。是时有工部员外郎侯叔献者，荆公之门人也，娶魏氏女为妻，少悍，叔献死而帏箔不肃，荆公奏逐魏氏妇归本家。京师有谚语曰：“王太祝生前嫁妇，侯工部死后休妻。”
    汴渠旧例，十月关口，则舟楫不行。王荆公当国，欲通冬运，遂不令闭口，水既浅涩，舟不可行，而流冰颇损舟楫。于是以船脚数千，前设巨碓，以捣流冰，
    而役夫苦寒，死者甚众。京师有谚语曰：“昔有磨法磨浆水，今见巨碓捣冬凌。”
    
    有王永年者，娶宗室女，得右班殿直，监汝州税。时窦卞通判汝州，与之接熟，尔后，卞知深州，永年复为州监押，益相亲昵，遂至通家。既而卞在京师，永年求监金曜门书库，卞为干提举监司杨绘，绘遂荐之。永年置酒延卞、绘于私室，出其妻间坐，妻以左右手掬酒以饮卞、绘，谓之“白玉莲花杯”，其亵狎至是。后永年盗卖库书，事发下狱，永年引卞、绘尝受其馈送，及尝纳玑贝于两家，
    方穷治未竟，而永年死狱中。朝议以两制交通匪人，至为奸利，落绘翰林学士知制诰，降为荆南副使；落卞待制，降监舒州灵仙观。明年，卞卒于贬所。绘性少慎，无检操，居荆南，日事游宴，往往与小人接。一日，出家妓筵客夜饮，有选人胡师文预会，师文本鄂州豪民子，及第为荆南府学教授，尤少士检。半醉，狎侮绘之家妓，无所不至。绘妻自屏后窥之，大以为耻，叱妓入，挞于屏后。师文离席排绘，使呼妓出，绘愧于其妻，遽欲彻席。师文狂怒，奋拳殴绘，赖众客救之，几至委顿。近臣不自重，至为小人凌暴，士论尤鄙之。
    寿州张侍中、抚州晏丞相俱葬阳翟地，相去数里，有发冢盗，先筑室于二冢之间，自其家窍穴以通其隧道，始发张墓，得金宝珠玉甚多，遂完其棺榇，以掩覆其穴。次发晏公墓，若有猛兽嗥吼，盗其惧，遽出，呼其徒一人同入，又闻兵甲鼓噪之声，盗亦惧，又呼一人同之，则寂然无响，三盗笑曰：“丞相之神尽于是矣。”及穿衬椁，殊无所有，供设之器，皆陶甓为之，又破其棺，棺中惟木胎金裹带一条，金无数两，余皆衣服，腐朽如尘矣。盗失望而恚，遂以刀斧劈碎其骨而出。既而货张墓金盂于市，为人擒之，遂伏罪，及言其事。世谓均破冢而张以厚葬完躯，晏以薄葬碎骨，事有不可知如此者。
    王介性轻率，语言无伦，时人以为心风，与王荆公旧交，公作诗曰：“吴兴太守美如何？柳浑诗才未足多。遥想郡人临下担，白苹洲上起风波。”其意以水值风即起波也。介谕其意，遂和十篇，盛气而诵于荆公，其一曰：“吴兴太守美如何？太守从来恶祝它。正直聪明神鬼畏，死时应合作阎罗。”荆公笑曰：“阎罗见阙，可速赴任也。”
    张尧佐以进士擢第，累官至屯田员外郎、知开州。会其侄女有宠于仁宗，册为修媛，尧佐遂骤迁擢，一日中除宣徽、节度、景灵、群牧四使。是时御史唐介上疏，引天宝杨国忠为戒，不报。又与谏官包拯、吴奎等七人论列殿上，既而御史中丞留百官班，欲以庭争。卒夺尧佐宣徽、景灵两使，特加介一品，以旌敢言。
    未几，尧佐复除宣徽使，知河阳。唐谓同列曰：“是欲与宣徽，而假河阳为名耳。
    我曹岂可中已耶？”同列依违不前，唐遂独争之，不能夺。仁宗谕曰：“差除自是中书。”介遂极言宰相文彦博以灯笼锦媚贵妃，而致位宰相，今又以宣徽使结尧佐，请逐彦博而相富弼。又言谏官观望挟奸，而言涉宫掖，语甚切直。仁宗怒，
    召两府，以疏示之。介犹诤不已，枢密副使梁适叱介，使下殿，介诤愈切。仁宗大怒，玉音甚厉，众恐祸出不测。是时，蔡襄修起居注，立殿陛，即进曰：“介诚狂直，然纳谏容言，人主之美德，必望全贷。”遂贬春州别驾。翌日，御史中丞王举正救解之，改为英州别驾。始，大怒未已，两府窃议曰：“必重贬介，
    则彦博不安。彦博去，则吾属递迁矣。”既而果如其料。当是时，梅尧臣作《书窜诗》曰：“皇辛卯冬，十月十九日。御史唐子方，危言初造膝。曰朝有巨奸，
    臣介所愤疾。愿条一二事，臣职敢妄率。臣奸宰相博，邪行世莫匹。曩时守成都，
    委曲媚贵昵。银铛插左貂，穷腊使驰驿。邦媛将夸侈，中金赍十镒。为我寄使君，
    奇纹织纤密。遂倾西蜀巧，日夜急鞭扶。红经纬金缕，排科斗八七。比比双莲花，
    篝灯戴心出。几日成一端，持行如鬼疾。明年观上元，被服稳称质。璨然惊上目，
    遽尔有薄诘。既闻所从来，佞对似未失。且云奉至尊，于妾岂能必。遂回天子颜，
    百事容丐乞。臣今得粗陈，狡猾彼非一。偷威与卖利，次第推甲乙。是惟阴猾雄，
    仁断宜勇黜。必欲致太平，在列无如弼。弼亦昧平生，亲臣不阿屈！臣言天下公，
    奚以身自恤？君傍有侧媚，喑哑横诋叱。指言为罔上，废汝还蓬荜。是时白此心，
    尚不避斧。虽令御魑魅，甘且同饴蜜。既知弗可惧，复以强词窒。帝声亦大厉，
    论奏不容毕。介也容甚闲，猛士胆为栗。立贬岭外春，速欲为异物。内外官忄凶々陛下何未悉？即敢扌求者谁？襄执左史笔。谓此傥不容，盛美有所弗。平明中执法，怀疏又坚述。介言或似狂，百岂无一实。恐伤四海和，幸勿苦仓卒。亟许迁英州，衢路犹嗟咄。翌日宣白麻，称快口盈溢。阿附连谏官，去若怀絮虱。其间阴获利，窃笑等蚌。英州五千里，瘦马行失々。毒蛇喷晓雾，昼与岚气没。妻孥不同涂，风浪过蛟窟。存亡未可知，旅馆愁伤骨。饥仆时后先，随猿拾橡栗。越林多蔽天，黄甘杂丹橘。万室通酿酤，抚远无禁律。醉去不须钱，醒来弄鸣瑟。山水仍奇怪，已可消忧郁。莫作楚大夫，怀沙自沉汨。西汉梅子真，出为吴市卒。市卒且不惭，况兹别秉秩。”始尧臣作此诗，不敢示人。及欧阳文忠公为编其集，时有嫌避，又削去此诗，是以人少知者，故今尽录焉。
    唐子方始弹张尧佐，与谏官皆上疏。及弹文公，则吴奎畏缩不前，当时谓拽动阵脚。及唐争论于上前，遂并及奎之背约，执政又黜奎，而文公益不安，遂罢政事。时李师中作诗送唐，略曰：“并游英俊颜何厚，未死奸谀骨已寒。”厚颜之句，为奎发也。
    
    苗振以第四人及第，既而召试馆职。一日，谒晏丞相，晏语之曰：“君久从吏事，必疏笔砚，今将就试，宜稍温习也。”振率然答曰：“岂有三十年为老娘，
    而倒绷孩儿者乎？”晏公俯而哂之。既而试《泽宫选士赋》，韵押有王字，振押之曰：“率土之滨莫非王。”由是不中选。晏公闻而笑曰：“苗君竟倒绷孩儿矣。”
    越州僧愿成客京师，能为符禁咒，时王幼子夜啼，用神咒而止，虽德之，然性靳啬。会章察访荆湖南、北二路，朝廷有意经略溪洞，或云蛮人多行南法，畏符，即荐成於章。章至辰州，先遣张裕、李资、明夷中及成等，入南江受降，裕等至洞而秽乱蛮妇，酋田元猛不胜其愤，尽缚来使，刳斩于柱。”次至成，成搏颊求哀，元猛素事佛，乃不杀，押而遣之。愿成不以为耻，乃更乘大马拥挝斧以自从，称察访大师，犹以入洞之劳，得紫衣、师号。时又有随州僧智缘，尝以医术供奉仁宗、英宗。熙宁中，朝廷取青唐武胜，缘遂因执政上言：“乞往鄯、廓，见董毡，说令纳地。”上召见后苑，赐白金以遣行，遂自称经略大师，深为王韶所恶，罢归。朝廷怜其意，犹得左街首座，卒。
    
    仁宗时，西戎方炽，韩魏公琦为经略招讨副使，欲五路进兵，以袭平夏，时范文正公仲淹守庆州，坚持不可。是时尹洙为秦州通判兼经略判官，一日将魏公命至庆州，约范公以进兵。范公曰：“我师新败，士卒气沮，当自谨守，以观其变，岂可轻兵深入耶？以今观之，但见败形，未见胜势也。”洙叹曰：“公于此乃不及韩公也，韩公尝云：‘大凡用兵，当先置胜负于度外’，今公乃区区过慎，
    此所以不及韩公也。”范公曰：“大军一动，万命所悬，而乃置于度外，仲淹未见其可。”洙议不合，遽还。魏公遂举兵入界，既而师好次水川，元昊设覆，全师陷没，大将任福死之。魏公遽还，至半途，而亡卒之父兄妻子号于马首者几千人，皆持故衣纸钱招魂而哭曰：“汝昔从招讨出征，今招讨归而汝死矣，汝之魂不识亦能从招讨以归乎？”既而哀恸声震天地，魏公不胜悲愤，掩泣驻马，不能前者数刻。范公闻而叹曰：“当是时，难置胜负于度外也。”
    王韶罢枢密副使，以礼部侍郎知鄂州，一日宴客，出家妓奏乐，入夜席，客张绩沉醉，挽家妓不前，遽将拥之。家妓泣诉于韶，坐客皆失色。韶徐曰：“此出尔曹以娱宾，而乃令宾客失欢。”命取大杯罚家妓，既而容色不动，谈笑如故，
    人亦伏其量也。
    王沂公曾当国，屡荐吕许公夷简，是时明肃太后听政，沂公奏曰：“臣屡言吕夷简才望可当政柄，而两宫终未用，以臣度太后之意，不欲其班在枢密使张之上耳。且一赤脚健儿，岂容妨贤如此？”太后曰：“固无此意，行且用夷简矣。”沂公曰：“两宫既已许臣，臣请即今宣召学士草麻。”太后从之。及许公大拜，渐与沂公不协。晚年睽异，势同水火，当时士大夫各有附丽，故庆历中朝廷有党人之论矣。
    
    ●卷八
    陈恭公再罢政，判亳州，年六十九。遇生日，亲族往往献《老人星图》以为寿，独其侄世修献《范蠡游五湖图》，且赞曰：“贤哉陶朱，霸越平吴。名遂身退，扁舟五湖。”恭公甚喜，即日上表纳节。明年，累表求退，遂以司徒致仕。
    熙宁初，有朝士忘其氏，知河中府龙门县。有薛少卿占籍是邑，一旦为盗斫坟茔之松贾，薛君投牒，诉其事。朝士，迂儒也，喜为异论，乃判其状曰：“周文王之苑囿，犹得（艹刍）荛；薛少卿之坟茔，乃禁樵采。”时又有周师厚者为荆湖北路提举常平水利。是时初定募役之法，师厚书成，上于司农，其间曰：
    “散从官逐月佣钱三贯文，如遇差作市买，即每月添钱一贯文。”
    明肃太后临朝，一日，问宰相曰：“福州陈绛赃污狼籍，卿等欧？”王沂公对曰：“亦颇闻之。”太后曰：“既闻而不劾，何也？”沂公曰：“外方之事，须本路监司发レ，不然，台谏有言，中书方可施行。今事自中出，万一传闻不实，
    即所损又大也。”太后曰：“速选有风力更事者，任一人为福建路转运使。”二相禀旨而退，至中书，沂公曰：“陈绛，猾吏也，非王耿不足以擒之。”立命进札。吕许公俯首曰：“王耿亦可惜也。”沂公不谕。时耿为侍御史，遂以为转运使。耿拜命之次日，有福建路衙校拜于马首，云：“押进奉荔枝到京。”耿偶问其道路山川风候，而其校应对详明，动合意旨。耿遂密访绛所为，校辄泣曰：“福州之人以为终世不见天日也，岂料端公赐问，然某尤为绛所苦者也。”遂条陈数十事，皆不法之极。耿大喜，遂留校于行台，俾之干事。耿子不肖，私纳校玳瑁器皿。洎至闽中，耿尽发校所言之事，既置诏狱，事皆不实，而校遽首常纳禁器于耿子。事闻，太后大怒，下耿吏，狱具，谪耿淮南副使。皆如许公之料也。
    
    刘博学有俊才，然滑稽，喜谑玩，亦屡以犯人。熙宁中，为开封府试官，出临以《教思无穷论》，举人上请曰：“此卦大象如何？”刘曰：“要见大象，当诣南御苑。”又有请曰：“至于八月有凶，何也？”答曰：“九月固有凶矣。”
    盖南苑豢驯象，而榜帖之出，常在八月九月之间也。马嘿为台官，弹奏轻薄，不当置在文馆。闻而叹曰：“既为马嘿，岂合驴鸣？”吕嘉问提举市易务，三司使曾布劾其违法，王荆公惑党人之说，反以罪三司。曾既革，下朝请，而嘉问治事如故。闻而叹曰：“岂意曾子避席，望之俨然乎？”望之，嘉问字也。
    熙宁中，曾孝宽以端明殿学士签书枢密院公事，未几，以父鲁公忧解去。服除，判司农寺。旧例，百官以事至中书，即宰相据案，百官北向而坐。前两府白事，即宰相去案，叙宾主东西行坐，时谓之掇案。及孝宽之至司农也，吴正宪公当国，不以前两府之礼待之，每至中书，不为掇案。自后每有建白，止令同判寺太常博士周直孺诣中书，孝宽不至矣，正宪颇疑之。未几，除直孺为两浙提刑，以张ロ判寺，ロ为翰林学士，班在端明之上，乃本寺官长也。异时白事，皆ロ诣中书，而孝宽亦竟不至，于是正宪知其果以掇案为嫌，而世嗉テ浒？。
    
    尚书郎李观自言，为进士时，往游南岳，道过潭州圣旗亭买酒，忽有一人荷竹奁，持钉校之具径至，问观曰：“闻君将之南岳，颇识养素先生蓝方否？”观曰：“固将往见之。”其人曰：“奉烦寄声云：刘处士奉问先生，十月怀胎，如何出得？”言讫径出不顾。观至南岳访方，具道其语，方然惊异，因问曰：“其人眉间得无有白志乎？”观曰：“然。”方大惊叹曰：“吾不遇此人，命也，
    此所谓刘海蟾者也。吾养圣胎已成，患无术以出之，念非斯人不足以成吾道。今声闻相通而不得接，吾之道不成矣。”观急回，访于潭州，已亡所在。是年，方卒。
    萧注在仁宗时以ト门使知邕州几十年，屡献取交趾之谋，朝廷不从。末年，交趾寇左、右江，杀巡检左明、宋士尧等，注坐备御无状，降为荆南钤辖。是时李师中为广西提点刑狱，又言“注在邕州擅发洞丁采金矿，无文历钩考。”遂下注桂州狱，狱具，贬秦州团练副使，移洪州节度副使。英宗即位，起为监门卫将军、州都监，移渭州钤辖，又知宁州。神宗即位，王荆公执政，注度朝廷方以开边为意，又以黜官未复，思有以动君相之意，乃言向日久在邕州，知交趾可取，
    朝廷遽召，复ト门使，俾知桂州兼广西经略安抚。注至桂二年，而缪愆无状，有旨召还，死于潭州。然朝廷尚以交趾为可取，又以沈起知桂州。起至桂，先取宜州王口寨，而兵屡折衄，又作战舰聚军储，虽兴作百端，而不中机，会朝廷疑其逗留，移起知潭州，而以刘彝守桂。既而计谋宣露，一旦交趾浮海载兵击陷廉、白、钦三郡，围邕州，仅四十日，城陷，杀知州苏缄，屠其城，掠四郡生口而去。
    朝廷尽鉴前后守臣之罪，以次贬黜，赠苏缄节度使，料秦、晋锐兵十万人，发车骑南讨，诏以赵Ι为经略使，Ι引郭逵共事，遂以逵为宣徽使，而Ι副之。逵顿兵邕州，久之，进克广源州杭郎县，而贼据富良江以扼我师，逵闭壁四十日，竟不能度，既而粮道不继，瘴毒日甚，十万之众死亡十九，仅得交趾降表，遂班师。
    朝廷夺逵宣徽使而斥之，Ι亦削官，而建广源为顺州。明年，交人始入贡，广源岚瘴特甚，自置州，凡知州及官吏戍兵至者辄死，数年间死者不可纪，每更戍之卒决知不还，皆与骨肉死别，至举营号哭不绝者月余，以是人情极不安。会曾布帅桂，擒得交趾将侬智春，交人稍惧，曾因建议乞因此机会许交趾还向所虏生口而弃顺州，朝廷从之。明年，交人归生口数百，遂以广源与之，复曾龙图阁直学士，将佐迁官有差。自萧注等为经略，或挟诈以罔上，或不能绥御远人，致陷四郡，而郭逵逗挠自毙，仅得广源，又不可守，竟弃之，生口十不得一，而朝廷财费亿万，二广之民自此大困。
    侯叔献为汜县尉，有逃佃及户绝没官田最多，虽累经检估，或云定价不均。内有一李诚庄，方圆十里，河贯其中，尤为膏腴，有佃户百家，岁纳租课，亦皆奥族矣。前已估及一万伍千贯，未有人承买者。贾魏公当国，欲添为二万贯卖之，
    遂命陈道古衔命计会本县令佐，视田美恶而增损其价。道古至汜，阅视诸田，而议增李田之直。叔献曰：“李田本以价高，故无人承买，今又增五千贯，何也？”
    坚持不可。道古雅知叔献不可欺，因以其事语之，叔献叹曰：“郎中知此田本末乎？李诚者太祖时为邑酒务专知官，以汴水溢，不能救护官物，遂估所损物直计五千贯，勒诚偿之。是时朝廷出度支使钱，民间预买箭杆雕翎弓弩之材。未几，
    李重进叛，王师征淮南，而预买翎杆未集，太祖大怒，一应欠负官钱者，田产并令籍没，诚非预买之人，而当时官吏，畏惧不敢开析，故此田亦在籍没。今诚有子孙，见居邑中，相国纵未能恤其无辜而以田给之，莫若损五千贯，俾诚孙买之为便。”道古大惊曰：“始实不知，但受命而来，审如是，君言为当，而吾亦有以报相国矣。”即损五千贯而去。叔献乃召诚孙，俾买其田，诚孙曰：“实荷公惠，奈甚贫何？”叔献曰：“吾有策矣。”即召见佃田户，谕之曰：“汝辈本皆下户，因佃李庄之利，今皆建大第高廪，更为豪民。今李孙欲买田，而患无力，若使他人得之，必遣汝辈矣。汝辈必毁宅撤廪，离业而去，不免流离失职。何若醵钱借与诚孙，俾得此田，而汝辈常为佃户，不失居业，而两获所利耶？”皆拜曰：“愿如公言。”由是诚孙卒得此田矣。叔献之为尉，与管界巡检者相善，县多盗贼，巡检每与叔献约，闻盗起，当急相报，一旦有强盗十六人经其邑，叔献尽擒之。既而叹曰：“巡检岂以我为负约耶！”机会之速不及报耳，然不可专其功也。”于是尽推捕盗之劳于其下，而竟不受赏。当其获盗时，叔献躬押至开封府，府尹李绚谓曰：“子之才能，吾深知之，子可一见本府推官判官，吾当率以同状荐子也。”叔献辞曰：“本以公事至府，事毕归邑。若投谒以求荐，非我志也。”竟不面推官判官而去。
    京师置杂买务，买内所需之物，而内东门复有字号，径下诸行市物，以供禁中。凡行铺供物之后，往往经岁不给其直，至于积钱至十万者。或云其直寻给，而勾当内东门头目故为稽滞，京师甚苦之。蔡襄尹京，询知其弊，建言乞取内东门买物字号付杂买务，今后乞不令内东门买物，遇逐月宫中请俸钱时，许杂买务具供过物价，径牒内藏库截支，以给行人。仁宗大以为然，其事至今行矣。
    熙宁中，高丽使人至京，语知开封府元绛曰：“闻内翰与王安国相善，本国欲得其歌诗，愿内翰访求之。”元自往见平甫，求其题咏，方大雪，平甫以诗戏元，其略曰：“岂意诗仙来凤沼，为传贾客过鸡林。”即其事也。
    麟州据河外，扼西夏之冲，但城中无井，惟有一沙泉，在城外，其地善崩，俗谓之抽沙，每欲包展入壁，而土陷不可城。庆历中，有戎人白元昊云：“麟州无井，若围之，半月即兵民渴死矣。”元昊即以兵围之，数日不解，城中大窘，有军士献策曰：“彼围不解，必以无水穷我。今愿取沟泥，使人乘高以泥草积，使贼见之，亦伐谋之一端也。”州将从之。元昊望见，遽诘献策戎人曰：“尔言无井，今乃有泥以护草积何也？”即斩戎人而解去。此时虽幸脱，然终以无水为忧。熙宁中，吕公弼帅河东，令勾当公事邓子乔往相其地，子乔曰：“古有拔轴法，谓掘去抽沙，而实以炭末，堇土即其上，可以筑城，城亦不复崩矣。愿用是法，包展沙泉，使在城内，则此州可守也。”吕从之，于是人兴板筑，而包沙泉入城，至今城坚不陷，而新秦可守矣。
    吴奎为参知政事，会御史中丞王陶以韩魏公不肯押班事，其议兼及两府，奎乃上章言：“迩来天文谪见，皆为王陶召之。”又尝于上前荐滕甫可为边帅，上问其故，奎曰：“滕甫不惟将略可取，至于躯干膂力，自可被两重铁甲。”异时，
    上语其事于侍臣，且曰：“吴奎论事，大概皆此类也。”
    元昊分山界战士为二厢，命两将统之，刚浪が统明堂左厢，野利遇乞统天都右厢，二将能用兵，山界人户善战，中间刘平、石元孙、任福、葛怀敏之败，皆二将之谋也。庆历中，种世衡守青涧城，谋用间以离之。有悟空寺僧光信者，落魄耽酒，边人谓之“土和尚”，多往来蕃部中。世衡尝厚给酒肉，善遇之，一日语信曰：“我有书答野利相公，若为我赍之。”以书授信。临发，复召饮之酒而谓曰：“界外苦寒，吾为若纳一袄，可衣之以行，回日当复以归我。”信始及山界，即为逻兵所擒，及得赍书以见元昊。元昊发其书，即寻常寒暄之问，元昊疑之，遂缚信拷掠千余，至胁以兵刃，信终言无他。元昊益疑，顾见信所衣之袄甚新洁，立命棼拆，即中得与遇乞之书，具言：“前承书有归投之约，寻闻朝廷及云，只候信回得报，当如期举兵入界，惟尽以一厢人马为内应，傥获元昊，朝廷当以静难军节度使、西平王奉赏。”元昊大怒，自此夺遇乞之兵，既又杀之。遇乞死，山界无良将统领，不复有侵掠之患，而边陲亦少安矣。洎西戎入贡，信得归，改名嵩，仕终左藏库副使。
    ●卷九
    王荆公与唐质肃公介同为参知政事，议论未尝少合。荆公雅爱冯道，尝谓其能屈身以安人，如诸佛菩萨之行，一日于上前语及此事，介曰：“道为宰相，使天下易四姓，身事十主，此得为纯臣乎？”荆公曰：“伊尹五就汤、五就桀者，正在安人而已，岂可亦谓之非纯臣也？”质肃公曰：“有伊尹之志则可。”荆公为之变色。其言论不合，多至相侵，率此类也。
    刘、王介同为开封府试官，举人有用蓄字者，介谓音犯主上嫌名，谓礼部先未尝定此名为讳，不可用以黜落，因纷争不已，而介以恶语侵，不校。既而御史张戬、程灏并弹之，遂皆赎金。御史中丞吕公著又以为议罪太轻，遂夺其主判，其实中丞不乐也。谢表略曰：“广弩射市，薄命难逃。飘瓦在前，忮心不校。”又曰：“在矢人之术，惟恐不伤；而田主之牛，夺之已甚。”盖谓是也。
    陈恭公执中为相，事方严少和裕，尤恶士大夫之急进。庆历末，有郎官范祥上言解盐利害，朝廷遂除祥陕西提刑兼制置盐事，祥诣中书建白曰：“提点刑狱而兼利权，殆非典故，乞纳敕别候差遣。”恭公曰：“提点刑狱乃足下资序合入，
    制置盐事乃国家试才，比已降敕陕西都运司，以解盐事尽交与提刑司管勾，而足下之意将如何也？苟有补于朝廷，固不惜一转运使也，若靖言庸违，自有诛责，岂可预欲侥求？”祥以言中其隐，震慑而去。至和初，王荆公力辞召试，而有旨与在京差遣，遂除群牧判官。时沈康为馆职，诣恭公曰：“某久在馆下，屡求为群牧判官而不得，王安石是不带职朝官，又历任比某为浅，必望改易。”恭公曰：
    “王安石辞让召试，故朝廷优与差遣，岂复屑计资任也。朝廷设馆阁以待天下之才，未尝以爵位相先，而乃争夺如此，学士之颜视王君宜厚矣。”康惭沮而去。
    明肃太后临朝，袭真宗故事，留心庶狱，日遣中使至军巡院、御史台，体问鞫囚情节。又好问外事，每中使出入，必委曲询究，故百官细微，无不知者。有孙良孺为军巡判官，喜诈伪，能为朴野之状。一日，市布数十端，杂染五色，陈于庭下。中使怪而问之，良孺曰：“家有一女，出适在近，与之作少衣物也。”中使大骇，回为太后言之，太后叹其清苦，即命厚赐金帛。京师人多赁马出入，驭者先许其直，必问曰：“一去耶？却来耶？”苟乘以往来，则其价倍于一去也。
    良孺以贫，不养马，每出，必赁之。一日将押大辟囚弃市，而赁马以往，其驭者问曰：“官人将何之？”良孺曰：“至法场头。”驭者曰：“一去耶？却来耶？”
    闻者骇笑。
    杨安国，胶东经生也，累官至天章阁侍讲，真为人讦激矫伪，言行鄙朴，动有可笑，每进讲则杂以俚下廛阝市之语，自坐至侍臣、中官见其举止，已先发笑。一日侍仁宗，讲至“一箪食，一瓢饮”，安国操东音曰：“颜回甚穷，但有一箩粟米饭，一葫芦浆水。”又讲“自行束修以上，吾未尝无诲焉”，安国遽启曰：“官家，昔孔子教人也，须要钱。”仁宗哂之。翌日，遍赐讲官，皆恳辞不拜，惟安国受之而已。时又有彭乘为翰林学士，文章诰命尤为可笑。有边帅乞朝觐，仁宗许其候秋凉即途，乘为批答之诏曰：“当俟萧萧之候，爰堪靡靡之行。”
    田况知成都府，会西蜀荒歉，饥民流离，况始入剑门，即发仓赈济，既而上表待罪，乘又当批答曰：“才度岩岩之险，便兴恻恻之情。”王琪性滑稽，多所侮诮，
    及乘死，琪为挽词，有“最是萧萧句，无人继后风。”盖谓是耳。
    刘彝所至多善政，其知虔州也，会江西饥歉，民多弃子于道上，彝揭榜通衢，
    召人收养，日给广惠仓米二升，每月一次，抱至官中看视。又推行于县镇，细民利二升之给，皆为子养，故一境凡弃子无夭阏者。一日，谒曾鲁公公亮，鲁公曰：
    “久知都官治状，屡欲进擢，然议论有所不合，姑少迟之，吾终不忘也。”彝曰：
    “士之淹速诎伸，亦皆有命。今姓名已蒙记怀，而尚屈于不合之论，亦某之命也。”鲁公叹曰：“比来士大夫见执政，未始不有求，求而不得，即多归怨，而君乃引命自安。吾待罪政府行十年，未见如君之言。”
    熙宁初，富郑公弼、曾鲁公公亮为相，唐质肃公介、赵少师、王荆公安石为参知政事。是时荆公方得君，锐意新美天下之政，自宰执同列无一人议论稍合，
    而台谏章疏攻击者无虚日，吕诲、范纯仁、钱ダ、程颢之伦尤极诋訾，天下之人皆目为生事。是时郑公以病足，鲁公以年老，皆引例去，唐质肃屡争于上前，不能胜，未几，疽发于背而死，赵少师力不胜，但终日叹息，遇一事更改，即声苦者数十，故当时谓中书有生、老、病、死、苦，言介甫生、明仲老、彦国病、子方死、阅道苦也。
    
    欧阳文忠公自历官至为两府，凡有建明于上前，其词意坚确，持守不变，且勇于敢为，王荆公尝叹其可任大事。及荆公辅政，多所更张，而同列少与合者。是时欧阳公罢参知政事，以观文殿学士知蔡州。荆公乃进之为宣徽使，判太原府，
    许朝觐，意在引之执政，以同新天下之政。而欧阳公惩濮邸之事，深畏多言，遂力辞恩命，继以请老而去。荆公深叹惜之。
    富郑公弼，庆历中以知制诰使北虏还，仁宗嘉其有劳，命为枢密副使，郑公力辞不拜，乃改资政殿学士。一日，王拱辰言于上曰：“富弼亦何功之有？但能添金帛之数，厚夷狄而弊中国耳！”仁宗曰：“不然。朕所爱者土宇生民耳，财物非所惜也。”拱辰曰：“财物岂不出于生民耶？”仁宗曰：“国家经费，取之非一日之积，岁出以赐夷狄，亦未至困民。若兵兴调发，岁出不赀，非若今之缓取也。”拱辰曰：“犬戎无厌，好窥中国之隙。且陛下只有一女，万一欲请和亲，
    则如之何？”仁宗悯然动色曰：“苟利社稷，朕亦岂爱一女耶？”拱辰言塞，且知谮之不行也，遽曰：“臣不知陛下能屈己爱民如此，真尧舜之主也。”洒泣再拜而出。
    
    许将坐太学狱，下御史台禁勘，仅一月日暨伏罪，台吏告曰：“内翰今晚当出矣。”许曰：“审如是，当为白中丞，俾告我家取马也。”至晓欲放，中丞蔡确曰：“案中尚有一节未完，须再供答。”及对毕，开门，已及二更以后，而从人谓许未出，人马却还矣。许坐于台门，不能进退，适有逻卒过前，遂呼告之曰：
    “我台中放出官员也，病不能行，可烦为于市桥赁一马。”逻卒怜之，与呼一马至，遂跨而行。是时许初罢判开封府，税居于甜水巷，驭者惧逼夜禁，急鞭马，马跃，许失绥坠地，腰膝尽伤，驭者扶之于鞍，又疾驱而去，比至巷，则宅门已闭。许下马坐于砌上，俾驭者扣门，久之无应者，驭者曰：“愿得主名以呼之。”
    许曰：“但云内翰已归可也。”驭者方知其为判府许内翰，且惧获坠马之罪，遽策马而走。许以坠伤，气息不属，不能起以扣门，又无力呼叫，是时十月，京师已寒，地坐至晓，迨宅门开，始得入。
    仁宗初逐林，一日执政奏事罢，因谈时政，而共美上以聪明睿智洞察小人之情者。仁宗曰：“卿等谓林去，而朝廷遂无小人耶？”执政曰：“未谕圣旨，
    不识小人为谁？”仁宗从容曰：“苏绅可侍读学士，知河阳。”
    
    庆历中，吕许公夷简罢政事，以司徒归第，拜晏元献公殊、章郇公得象为相，
    又以谏官欧阳修、余靖上疏，罢夏竦枢密使，其他升拜不一。是时，石介为国子监直讲，献《庆历圣德颂》，褒贬甚峻，而于夏竦尤极诋斥，至目之为不肖，及有“手锄奸卉”之句。颂出，泰山孙复谓介曰：“子之祸自此始矣。”未几，党议起，介在指名，遂罢监事，通判濮州，归徂徕山而病卒。会山东举子孔直温谋反，或言直温尝从介学，于是夏英公言于仁宗曰：“介实不死，北走胡矣。”寻有旨编管介妻子于江淮，又出中使与京东部刺史发介棺以验虚实。是时，吕居简为京东转运使，谓中使曰：“若发棺空，而介果北走，则虽孥戮不足以为酷。万一介尸在，未尝叛去，即是朝廷无故剖人冢墓，何以示后世耶？”中使曰：“诚如金部言，然则若之何以应中旨？”居简曰：“介之死，必有棺敛之人，又内外亲族及会葬门生无虑数百，至于举柩窆棺，必用凶肆之人，今皆檄召至此，劾问之，苟无异说，即皆令具军令状，以保任之，亦足以应诏也。”中使大以为然，遂自介亲属及门人姜潜已下并凶肆棺敛舁柩之人合数百状，皆结罪保证，中使持以入奏，仁宗亦悟竦之谮，寻有旨放介妻子还乡，而世以居简为长者。
    夏郑公之死也，仁宗将往浇奠，呈奎言于上曰：“夏竦多诈，今亦死矣。”仁宗怃然，至其家浇奠毕，踌躇久之，命大阉去竦面幕而视之，世谓剖棺之与去面幕，其为人主疑一也，亦所谓报应者耶！
    西戎初叛，范雍以节度使知延州，环庆大将刘平、石元孙之兵二万自合水走延州，次郭堡，平去延州三十里，令军士晚餐毕，列队而行，至地名大柳树，去延州二十里，日向夕，忽有来使，俗谓急脚子者下先锋状，且云“延州范太尉传语已在东门奉候，然暮夜入门，恐透漏奸细，请放人马，庶辨真伪也。”二将唯诺，遂下马，据胡床，躬拨队伍，每一队行及五里以来，又放一队，将及一更以后，约放及五十队矣，二将忽顾问急脚子，已失所在。二将大惊，遽使人侦视，
    即云延州城上并无灯火，而前队不知所之矣。二将知有变，遂整阵而前，至五龙川，去延州才五里，人心稍安，忽四山鼓角自鸣，埃烟斗合，蕃兵墙进，倏忽之际，已陷重围，盖西贼前一夕偷号入金明寨，杀李士彬，故东北路断而贼兵压境，
    以致二将于覆中，延州俱不知也。是时监军内臣黄德和以兵三千屯娘娘谷，去五龙川不及十里矣。方兵势窘甚，裨将郭遵策马奋刃，突围而出，请救于德和，德和畏惧不敢前，而更拒以他语。遵又赴延州求救于雍，已城守不出，殆晓，全师俱没，二将面缚，遵亦战死。德和是夕引兵由娘娘谷东南指鹿阝州路遁去，蕃兵遂围延州，州几陷，会大雪，戎马多冻死，乃解去。德和诬奏二将降贼，朝廷疑之，有旨禁其家属出入，遣御史文彦博鞫劾，彦博具得德和按兵不救及枉道遁还之状，又明二将不降，朝廷命斩德和于河中府，解二将家属禁锢而录其子孙焉。
    ●卷十
    仁宗以西戎方炽，叹人才之乏，凡有一介之善，必收录之。杜丞相衍经抚关中，荐长安布衣雷简夫才器可任，遽命赐对于便殿。简夫辨给，善敷奏，条列西事甚详，仁宗嘉之，即降旨中书，令依真宗召种放事。是时吕许公当国，为上言曰：“臣观士大夫有口才者，未必有实效，今遽爵之以美官，异时用有不周，即难于进退，莫若且除一官，徐观其能，果可用，迁擢未晚。”仁宗以为然，遂除耀州幕官。简夫后累官至员外郎、三司判官，而才实无大过人者。
    自王均、李顺之乱后，凡官于蜀者，多不挈家以行，至今成都犹有此禁。张咏知益州，单骑赴任，是时一府官属，惮张之严峻，莫敢蓄婢使者。张不欲绝人情，遂自买一婢，以侍巾帻，自此官属稍稍置姬属矣。张在蜀四年，被召还阙，呼婢父母，出赀以嫁之，仍处女也。张在蜀，一日，有术士上谒，自言能煅汞为白金。张曰：“若能一火煅百两乎？”术士曰：“能之。”张即市汞百两俾煅，一火而成，不耗铢两。张叹曰：“若之术至矣，然此物不可用于私家。”立命工锻为一大香炉，凿其腹曰：“充大慈寺殿上公用。”寻送寺中。以酒遗术者而谢绝之，人伏其不欺也。
    曾布以翰林学士权三司使，坐言市易事落职，知饶州。舍人许将当制，颇多斥词，制下，将往见曾而告：“始得词头，深欲缴纳，又思之，衅隙如此，不过同贬耳，于公无所益也，遂黾勉为之。然其中语言颇经改易，公他日当自知也。”
    曾曰：“君不闻宋子京之事乎？昔晏元献公当国，子京为翰林学士，晏爱宋之才，
    雅欲旦夕相见，遂税一第于旁近，延居之，其亲密如此。遇中秋，晏公启宴，召宋，出妓，饮酒赋诗，达旦方罢。翌日罢相，宋当草词，颇极诋斥，至有‘广营产以殖私，多役兵而规利’之语。方子京挥毫之际，昨夕余酲尚在，左右观者亦骇叹。盖此事由来久矣，何足校耶！”许亦怃然而去。
    
    天圣五年，王文安公尧臣状元及第，释褐将作监丞、通判湖州。是年，狄武襄公青始投拱圣营为卒，晚年同入枢密院，武襄为使，文安副焉。
    宋郑公庠初为翰林学士，仁宗尝对执政称其文学才望可大任者，候两府有阙，
    进名。是时曾鲁公公亮为馆职，在京师，传闻上有此言，遽过郑公而贺之。郑公蹙额曰：“审有是言，免祸幸矣。”鲁公惘然不测而退。明年，枢副阙，执政进名，仁宗熟视久之，徐曰：“召张观。”执政曰：“去岁得旨欲用宋庠。”仁宗曰：“观是先朝状元，合先用也。”又尝对执政言三司使杨察、判开封府王拱辰才望履历，将来两府有阙，进此二人。既而梁庄肃公适罢相，两府次迁，执政以二人名闻，仁宗曰：“可召程戬。”执政复以异时上语奏陈，仁宗曰：“若遂用察等，是二人之策得行也。”执政遂不敢言。盖梁公之出，或云察等所挤，上之英鉴，皆类此也。
    
    先朝翰林学士，不领他局，故俸给最薄。杨亿久为学士，有乞郡表，其略曰：
    “虚忝甘泉之从官，终作莫敖之饥鬼。”又有“方朔之饥欲死”之句，自后乃得判他局。至元丰改官制，而学士无主判如先朝矣。
    丁宝臣守端州，侬智高入境，宝臣弃州遁，坐废累年。嘉末，大臣荐，得编校馆阁书籍，久之，除集贤校理。是时苏き新得御史知杂，首采其端州弃城事劾之，遂出宝臣通判永州，士大夫皆惜其去，王存有诗云：“病鸾方振翼，饥隼乍离。”盖谓是也。
    曾鲁公公亮自嘉秉政，至熙宁中尚在中书，虽年甚高而精力不衰，故台谏无非之者，惟李复圭以为不可，作诗云：“老凤池边蹲不去，饿乌台上噤无声。”
    鲁公亦致仕而去。
    
    熙宁以来，凡近臣有夙望者，同列忌其进用，多求瑕累以沮之，百方挑抉，以撼上听。曾子宣罢司农也，吕吉甫代之，遽乞令天下言司农未尽未便之事件。张粹明罢司农也，舒代之，尽纳丞簿，言不了事件甚众。又河北、陕西、河东为帅者，各矜功徼进，往往暴摘边事，污蔑邻帅得罪，则边功在己也。此风久矣，
    而熙宁、元丰为甚也。
    光禄卿巩申，佞而好进，老为省判，趋附不已。王荆公为相，每生日，朝士献诗颂，僧道献功德疏以为寿，舆皂走卒皆笼雀鸽，就宅放之，谓之放生。申既不闲诗什，又不能诵经，于是以大笼贮雀，诣客次，笏开笼，且祝曰：“愿相公一百二十岁。”时有边塞之主帅妻病，而虞候割股以献者，天下骇笑。或对曰：
    “虞候为县君割股，大卿与丞相放生。”
    嘉中，文潞公、富郑公为相，刘丞相沆、王文安公尧臣为参知政事，始议立皇嗣，而事秘不传，虽英宗亦莫知也。元丰中，文安子同老上书，言“先帝之立，乃先臣在政府始议也，其始终事并藏于家。”及宣取，上惊叹久之。是时郑公、刘公、王公皆已薨，独潞公留守西京，遽召至阙，慰藉恩礼，穷极隆厚，册拜太尉。及还西都，上作诗送行，有“报主不言功”之句。两府并出饯，皆有诗，
    王丞相禹玉诗有“功业特高嘉末，精神如破贝州时，盖谓是也。”
    余充为环庆经略使，风涎暴卒，素善王中正，中正多意外称之，一日上前言及充之死，中正曰：“充素通理性，至其卒时，并无疾痛，倏忽而逝。”上一日以中正之言称于刘惟简，惟简曰：“以臣观之，恐只是猝死也。”
    吴冲卿初作相，亦以收拾人物为先，首荐齐谌、井亮采。洎二人登对，咸不称旨，又荐李师德为台官，而师德不才。自是，秉政数年，以至薨日，更不荐士，
    而三人者亦竟无闻于时也。
    
    嘉中，近臣执政多表乞立皇嗣，或云蔡襄独有异议。暨英宗立，襄方为三司使，仁宗山陵，用度百出，而财用初甚窘迫，蔡夙夜经画，仅能给足，用是数被诘责。永昭复土，蔡遂乞知杭州，英宗即允所请。韩魏公时为相，因奏曰：“自来两制请郡，须三两章，今一请而允，礼数似太简也。”英宗曰：“使襄不再乞，则如之何？”卒与杭州，其为上不喜如此。
    英宗素愤戚里之奢僭，初即位，殿前马步军都指挥使李璋家犯销金，即日下有司，必欲穷治。知开封府沈遘从容奏曰：“陛下出继仁宗，李璋乃仁宗舅家也。”英宗惕然曰：“初不思也，学士为我平之。”遘退坐府，召众匠出衣示曰：
    “此销金乎？销铜乎？”匠曰：“铜也。”沈即命火焚衣而罢。
    
    司农少卿朱寿昌，方在襁褓，而所生母被出。及长，仕于四方，孜孜寻访不逮。治平中，官至正郎矣。或传其母嫁于关中民为妻，寿昌即弃官入关中，得母于陕州。士大夫嘉其孝节，多以歌诗美之。苏子瞻为作诗序，且讥激世人之不养母者。李定见其序，大惋恨，会定为中丞，劾轼尝作诗谤讪朝廷。事下御史府鞫劾，将致不测，赖上保持之，止黜轼黄州团练副使。轼素喜作诗，自是平居不敢为一字。
    
    王拱辰自翰林承旨除宣徽使，张方平自承旨为参知政事，不数日，而以忧去，
    服除，亦以宣徽使学士院，以承旨ト子为不利市，凡入翰林无肯居之者。熙宁初，
    王为承旨，韩绛戏之曰：“禹玉行将入宣徽营矣。”未几禹玉除参知政事，不久遂大拜，元丰官制改换左仆射，凡秉政十五年而卒于位，近世承旨之达无此也。
    
    进退宰相，其帖例草仪皆出翰林学士。旧制，学士有阙，则第一厅舍人为之。
    嘉末，王荆公为阁老，会学士有阙，韩魏公素忌介甫，不欲使之入禁林，遂以端明殿学士张方平为承旨，盖用旧学士也。既而魏公罢政，凡议论皆出安道之手。
    
    有范延贵者为殿直，押兵过金陵，张忠定公咏为守，因问曰：“天使沿路来，
    还曾见好官员否？”延贵曰：“昨过袁州萍乡县邑宰张希颜著作者，虽不识之，知其好官员也。”忠定曰：“何以言之？”延贵曰：“自入萍乡县境，驿传桥道皆完葺，田莱垦辟，野无堕农，及至邑则廛阝肆无赌博，市易不敢喧争，夜宿邸中，闻更鼓分明，以是知其必善政也。”忠定大笑曰：“希颜固善矣，天使亦好官员也。”即日同荐于朝，希颜后为发运使，延贵亦ト门祗候，皆号能吏也。
    蔡挺为江东提点刑狱，有虔州职官谮本州幕掾奸利事，蔡留职官于坐，呼掾面证之，而初无是事，职官惭惧辞伏，蔡责之曰：“汝小人也，吾虽可欺，奈何谮无过之人乎？”叱去之，自是无复谮毁，而人伏其不可欺也。
    
    潭州士人夏钧罢言职，过永州，谒何仙姑而问曰：“世人多言吕先生，今安在？”何笑曰：“今日在潭州兴化寺设斋。”钧专记之，到潭日，首于兴化寺取斋历视之，果其日有华州回客设供。顷年，滕宗谅谪守巴陵郡，有华州回道士上谒，风骨耸秀，神脸清迈，滕知其异人，口占一诗赠之曰：“华州回道士，来到岳阳城。别我游何处？秋空一剑横。”回闻之，怃然大笑而别，莫知所之。
    谢泌谏议居官不妄荐士，或荐一人，则焚香捧表，望阙再拜而遣之。其所荐虽少，而无不显者。泌知襄州日，张密学逸为邓城县令，有善政。邓城去襄城，渡汉水才十余里，泌暇日多乘小车，从数吏，渡汉水入邓城界，以观风谣。或载酒邀张野酌，吟啸终日而去，其高逸乐善如此，张亦其所荐也。
    
    欧阳文忠公自馆下谪夷陵令，移光化军乾德县，知军者虞部员外郎张询，询河北经生也，不能知文忠公，而待以常礼。后二年，询移知清德军，而文忠自龙图学士为河北都转运使，询乃部属，初迎见文忠于郊外，询虽负恐惕，犹敛板操北音曰：“龙图久别安乐，诸事且望掩恶扬善。”文忠知其朴野，亦笑之而已。
    至和中，陈恭公秉政，会嬖妾张氏笞女奴迎儿杀之。时蔡襄权知开封府，事下开封穷治，而仁宗于恭公宠眷未衰，别差正郎齐廓看详公案。时王素为待制，以诗戏廓曰：“李膺破柱擒张朔，董令回车击主奴。前世清芬宛如在，未知君可及肩无？”廓知事不可直，以简报王曰：“不用临坑推人。”
    京师火禁甚严，将夜分，即灭烛，故士庶家凡有醮祭者，必先关白厢使，以其焚楮币在中夕之后也。至和、嘉之间，狄武襄为枢密使，一夕夜醮，而勾当人偶失告报厢使，中夕骤有火光，探子驰白厢主，又报开封知府，比厢主判府到宅，则火灭久矣。翌日，都下盛传狄枢密家夜有光怪烛天者，时刘敞为知制诰，闻之，语权开封府王素曰：“昔朱全忠居午沟，夜有光怪出屋，邻里谓失火而往救，则无之，今日之异得无类此乎？”此语喧于缙绅间，狄不自安，遽乞陈州，遂薨于镇，而夜醮之事竟无人为辨之者。
    有朝士陈东，通判苏州而权州事，因断流罪，命黥其面，曰：“特刺配某州牢城。”黥毕，幕中相与白曰：“凡言特者，罪不至是，而出于朝廷一时之旨。今此人应配矣，又特者，非有司所得行。”东大恐，即改“特刺”字，为“准条”
    字，再黥之，颇为人所笑。后有荐东之才于两府者，石参政闻之，曰：“吾知其人矣，得非权苏州日，于人面上起草者乎？”
    
    王自崇政殿说书除待制，已在病中，不及告谢，而从其父荆公出金陵。越明年，荆公再秉政，舟至镇江，勉乘马，先入东府，翌日，疾再作，岁余遂卒，
    竟不及告谢，而跨狨坐者止得一日。
    
    陆经，庆历中为馆职。一日，饮于相国寺僧秘演房，语笑方洽，有一人箕踞于旁，睥睨经曰：“祸作矣，近在顷刻，能复饮乎？”陆大怒，欲捕之，为秘演劝而止。薄暮，饮罢上马，而追牒已俟于门，陆惶惧不知所为。复见箕踞者行且笑曰：“无苦，终复故物。”既而陆得罪，斥废累年。嘉初，乃复馆职。
    嘉初，李仲昌议开六漯河，王荆公时为馆职，颇之。既而功不成，仲昌以赃败。刘敞侍读以书戏荆公，曰：“要当如宗人夷甫，不与世事可也。”荆公答曰：“天下之事，所以易坏而难合者，正以诸贤无意如鄙宗夷甫也。但仁圣在上，故公家元海未敢跋扈耳。”
    熙宁中，诏王荆公及子同修经义，经成，加荆公左仆射兼门下侍郎，龙图阁直学士，同日授命，故韩参政绛贺诗曰：“陈前舆与同桓傅，拜后金珠有鲁公。”
    ●卷十一
    熙宁中，周师厚为湖北提举常平，张商英监荆南盐院，师厚移官，有供给酒数十瓶，阴俾张卖之。张言于察访蒲宗孟，宗孟劾其事，师厚坐是降官。后数年，
    商英为馆职，嘱举子判监于舒，缴奏其简，商英坐是夺官。始舒为县尉，斩弓手节级，废斥累年矣。熙宁中，张商英为御史，力荐引之，遂复进用甚峻，至是反攻商英，然亦世所谓报应者也。
    陈恭公在真宗时，自疏远小臣始建储嗣之议，仁宗德之。庆历中，由参知政事拜相，仁宗召翰林学士张方平谕曰：“卿草陈执中麻，当令中外无言，乃善。”
    故有“纳忠先帝，有德朕躬”之语，仁宗称善，世亦无敢议者。
    
    英宗即位，赦天下，凡内外将校厢军皆加恩。是时荆南所给缣帛，皆败恶不堪，既陈于庭下，军士睨之失色，扬言曰：“朝廷大恩，而乃以此给我！”自旦至午，不肯受赐，而偶语纷纷不已。转运使刘述大惧，不知所为，居民往往奔出城外，且言变起矣。是时张师正为州钤辖，驰入军资库，呼将卒前曰：“朝廷非次之恩，州郡固无预备，今帑中所有止如此，汝辈不肯拜赐，将何为也？必欲反，
    则非杀我不可。”遂掷剑于庭下，披胸示之，群校茫然自失，遽声喏，受赐而去。
    
    熙宁新法行，督责监司尤切，两浙路张靓、王庭老、潘良器等因阅兵赴妓乐筵席侵夜，皆黜责。又有因借同寮般家而坐计佣者，有作丝鞋而坐剩利者，降斥纷纷。是时孔嗣宗为河北路提点刑狱，求分司而去。嗣宗性滑稽，作启事，叙其意，略曰：“弊屋数椽，聊避风雨；先畴二顷，粗足衣粮。这回自在赴筵，到席不妨听乐。借得王郎佯舅，且免计佣；卖了黑黍新丝，不忧剩利。”盖谓是也。
    刘、刘恕同在馆下，一日问恕曰：“前日闻君猛雨中往州西，何耶？”恕曰：“我访丁君，闲冷无人过从，我故冒雨往见也。”曰：“丁方判刑部，子得非有所请求耶？”恕勃然大怒，至于诟骂。曰：“我偶与子戏耳，何忿之深也。”然终不解，同列亦惘然莫则。异时，方知是日恕实有请求于丁，初不知，误中其讳耳。
    
    王汾口吃，刘尝嘲之曰：“恐是昌家，又疑非类。不见雄名，惟闻艾气。”
    盖以周昌、韩非、扬雄、邓艾皆吃也。又尝同趋朝，闻叫班声，汾谓曰：“紫宸殿下频呼汝。”应声答曰：“寒食原头屡见君。”各以其名为戏也。
    仁宗朝，两制近臣得罪，虽有赃污，亦止降为散官，无下狱者，旋亦收叙。熙宁初，龙图阁学士祖无择始以台官下秀州狱，是时郑獬知杭州，上章救解，言甚切直。尔后，许将、沈季长、刘奉世、舒相继下台狱，而天下习熟见闻，莫有救解之者。
    仁宗尝春日步苑中，屡回顾，皆莫测圣意。及还宫中，顾嫔御曰：“渴甚，可速进熟水。”嫔御进水，且曰：“大家何不外面取水而致久渴耶？”仁宗曰：“吾屡顾不见镣子，苟问之，即有抵罪者，故忍渴而归。”左右皆稽颡动容，呼万岁者久之，圣性仁恕如此。
    孙觉、孙洙同在三馆，觉肥而长，洙短而小，然二人皆髯，刘呼为“大胡孙”、“小胡孙”。顾临，字子敦，亦同为馆职，为人伟仪干而好谈兵，目为“顾将军”，而又好以反语呼之为“顿子姑”。尝与王介同为开封府试官，试《节以制度不伤财赋》，举子多用畜积字，畜本音五六反，《广韵》又呼玉反，声近御名，介坚欲黜落，争之，遂至喧忿。监试陈襄奏闻其事，二人皆赎金，而中丞吕公著又言责之太轻，遂皆夺主判。是的，雍子方为开封府推官，戏曰：“据罪当决臀杖十三。”答曰：“然吾已入文字矣，其词曰：‘切见开封府推官雍子方，身材长大，臀腿丰肥，臣实不如，举以自代。’。合坐大笑。
    王荆公为馆职，与滕甫同为开封试官，甫屡称一试卷，荆公重违其言，置在高等。及拆封，乃王观也。观平日与甫亲善，其为人薄于行，荆公素恶之，至是疑为滕所卖，公见于辞色。滕遽操俚言以自辨，且曰：“苟有意卖公者，令甫老母下世。”荆公怏然答曰：“公何不恺悌？凡事须权轻重，岂可以太夫人为咒也。”荆公又不喜郑獬，至是目为“滕屠郑沽”。
    范文正公守边日，作《渔家傲》乐歌数阕，皆以“塞下秋来”为首句，颇述边镇之劳苦，欧阳公尝呼为穷塞主之词。及王尚书素出守平凉，文忠亦作《渔家傲》一词以送之，其断章曰：“战胜归来飞捷奏，倾贺酒，玉阶遥献南山等。”顾谓王曰：“此真元帅之事也。”
    嘉中，禁林诸公皆入两府，是时包孝肃公拯为三司使，宋景文公祁守郑州，
    二公风力名次最著人望，而不见用。京师谚语曰：“拔队为参政，成群作副枢。亏他包省主，闷杀宋尚书。”明年，包亦为枢密副使，而宋以翰林学士承旨召。景文道长安，以诗寄梁承相，略曰：“梁园赋罢相如至，宣室厘残贾谊归。”盖谓差除两府足，方被召也。为承旨，又作诗曰：“粉署重来忆旧游，蟠桃开尽海山秋。宁知不是神仙骨，上到鳌峰更上头。”
    
    慈圣光献皇后薨，上悲慕之甚。有姜识者，自言神术可使死者复生。上命以其术置坛于外苑，凡数旬，无效。乃曰：“臣见太皇太后与仁宗宴，临白玉栏干，
    赏牡丹，无意复来人间也。”上知诞妄，亦不深罪，止斥于郴州。蔡承禧进挽词曰：“天上玉栏花已折，人间方士术何施？”盖谓是也。
    庆历中，西师未解，晏元献公殊为枢密使，会大雪，欧阳文忠公与陆学士经同往候之，遂置酒于西园。欧阳公即席赋《晏太尉西园贺雪歌》，其断章曰：“主人与国共休戚，不惟喜悦将丰登。须怜铁甲冷彻骨，四十余万屯边兵。”晏深不平之，尝语人曰：“昔日韩愈亦能作诗词，每赴裴度会，但云‘园林穷胜事，
    钟鼓乐清时’，却不曾如此作闹。”
    
    张密学奎、张客省亢兄弟也，奎清素畏慎，亢奢纵斤，世言“张奎作事，笑杀张亢；张亢作事，唬杀张奎。”杨景宗本以军营卒，由椒房故为观察使，
    暴横无赖，世谓之“杨骨槌”，一日，语奎曰：“公弟客省俊特可爱，只是性粗疏。”奎怏然不悦，归语亢曰：“汝本士人，服膺名教，不知作何等事，致令杨骨槌恶汝粗疏也。”
    林洙少服苣胜，晚年发热多烦躁，知寿州日，夏夜露卧于堂下，为鼓角匠以铁连攀击杀之。暨擒鼓角匠，问所以杀守之情，曰：“我何情，但中夕睡中及大醉，若有人引导，见故榜上铁连攀，遂携之以行。自谯楼至使宅堂前，盖甚远，而诸门扃钥如故，莫知何以至也。”朝廷以守臣被杀，起狱穷治，自通判以下咸被黜。时富郑公为相，以洙无正室，颇疑奸吏谋杀者。曾鲁公为参政，独曰：“若是谋杀，心持锋刃。”郑公之疑遂解。
    欧阳文忠公与李端明淑素不相乐，嘉中，文忠，为翰林学士，会除李为承旨，欧阳公遂乞洪州甚切，又移疾不入者久之，未得请而李卒，既而文忠为枢密副使。
    王章惠公随知扬州，许元以举子上谒，自陈世家，乃唐许远之后。章惠率同僚上表，荐其中忠烈之家，乞朝廷推恩，而通判以下皆不从，章惠遂独状荐之。朝廷以为效社斋郎。元有材谋，晓钱谷，为江淮制置发运判官，以至为使，凡十余年，号为能臣，终天章阁待制。オ？韩忠宪公亿知洋州日，有大校李甲以财豪于乡里，诬其兄之子为他姓，赂里妪之貌类者，使认之为己子，又醉其嫂而嫁之，
    尽夺其奁橐之蓄。嫂侄皆诉于州及提刑转运司，每勘劾，多为甲行赂于胥吏，其嫂侄被笞掠，反自诬服，受杖而去，积十余年矣。暨韩公至，又出诉，韩公察其冤，因取前后案牍视之，皆未觉引乳医为证。一日，尽召其党立庭下，出乳医示之，皆伏罪，子母复归如初。
    常秩居颍州，仁宗时，近臣荐其文行，召不赴。欧阳文忠公为翰林学士，尤礼重之，尝因早朝作诗寄秩曰：“笑杀汝阴常处士，十年骑马听朝鸡。”熙宁中，
    文忠致仕居颍州，秩被召而起，或改文忠诗曰：“笑杀汝阴欧少保，新来处士听朝鸡。”
    
    尚书郎周越以书名盛行于天圣、景间，然字法软俗，殊无古气。梅尧臣作诗，务为清切闲淡，近代诗人鲜及也。皇已后，时人作诗尚豪放，甚者粗俗强恶，遂以成风。苏舜钦喜为健句，草书尤俊快，尝曰：“吾不幸写字为人比周越，
    作诗为人比梅尧臣，良可叹也。”盖欧阳公常目为苏、梅耳。
    有近臣知潭州，会侬智高犯邕管，以至乘船至广东，广州被围，凡官军战者皆败。近臣因会客次，客有叹曰：“此皆士卒素不练习行阵，一旦用以应敌，宜有折北。”近臣曰：“此何异‘殴’市人以战也。”盖《汉书》作<区攴>字，音驱，而近臣不识，误读为殴打字，座客皆忍笑不禁，因知伏猎侍郎状杜宰相，信有之也。
    
    唐知谏院，成都人费孝先为作卦影，画一人衣金紫，持弓箭，射落一鸡。语人曰：“持弓者我也，王丞相生于辛酉，即鸡也，必因我射而去位，则我亦从而贵矣。”翌日，抗疏以弹荆公，又乞留班，颇喧于殿陛。上怒，降为太常寺太祝、监广州军资库，以是年八月被责，叹曰：“射落之鸡乃我也。”
    李璋尝令费孝先作卦影，画双凤立于双剑上，又画一凤据厅所，又画一凤于城门，又画一凤立重屋上，其末画一人，紫绶，偃卧，四孝服卧于傍。及璋死，其事皆验，剑上双凤者璋为凤宁军节度使也，厅所者尝知凤翔府，末年谪官郢州，
    召还，卒于襄州凤台驿，襄州有凤林阙也，初两子侍行，璋既病久，复有二子解官省疾，至襄之次日，璋薨，四子服之应也。
    自至和、嘉以来，费孝先以术名天下，士大夫无不作卦影，而应者甚多，独王平甫不喜之，尝语人曰：“占卦本欲前知，而卦影验于事后，何足问耶！”
    滕甫之父名高，官止州县。甫之弟申狠暴无礼，其母尤笃爱，用是每凌侮其兄，而阃政多紊，人讥笑不一。章门下与甫游旧，多戏玩，一日语之曰：“公多类虞舜，然亦有不似者。”滕究其说，章曰：“类者父顽、母へ、象傲，不似者克谐以孝耳。”
    
    陈恭公拜集贤殿大学士，时贾文元公昌朝当国，张方平草麻，有“万事不理，
    ム胡广之能言；四夷未平，赖陈平之达识。”贾公深恶之。韩魏公知定州日，作阅古堂，自为记，书于石后，又画魏公像于堂上。宋子京知定州，作乐歌十阕，其词曰：“听说中山好，韩家阅古堂。画图真将相，刻石好文章。”魏公闻之不喜。
    宋元献公庠初罢参知政事知扬州，尝以双鹅赠梅尧臣。尧臣作诗曰：“昔居凤池上，曾食凤池萍。乞与江湖走，从教养素翎。不同王逸少，辛苦写《黄庭》。”宋公得诗，殊不悦。
    ●卷十二
    吕惠卿尝语王荆公曰：“公面有<黑干>，用园荽洗之当去。”荆公曰：“吾面黑耳，非<黑干>也。”吕曰：“园荽亦能去黑。”荆公笑曰：“天生黑于予，园荽其如予何！”
    
    张铸，河北转运使，缘贝州事，降通判太平州。是时葛源初得江东西提点银铜坑冶，欲荐铸，而移文取其脚色。铸不与，但以诗答之曰：“银铜坑冶是新差，
    职比催纲胜一阶。更使下官供脚色，下官纵迹转沉埋。”
    吴孝宗，字子继，抚州人，少落魄，不护细行，然文辞俊拔，有大过人者。嘉初，始作书谒欧阳文忠公，且贽其所著《法语》十余篇，文忠读而骇叹，问之曰：“子之文如此，而我不素知之，且王介甫、曾子固皆子之乡人，亦未尝称子，何也？”孝宗具言少无乡曲之誉，故不见礼于二公。文忠尤怜之，于其行赠之诗曰：“自我得曾子，于兹二十年。今又得吴生，既得喜且欢。吉士不并出，百年犹比肩。迩以彼江南，其产多材贤。吴生初自疑，所拟岂其伦！我始见曾子，
    文章初亦然。昆仑倾黄河，渺渺盈百川。疏决以导之，渐敛收横澜。东溟知所归，识路到不难。吴生始见我，袖藏新文编。忽从布褐中，百宝薄在前。明珠杂玑贝，磊或不圆。问生久怀此，奈何初无闻？吴生不自隐，欲语羞俯颜。少也不自重，不为乡人怜。中虽知自悔，学问苦贫贱。自谓久乃信，力行困弥坚。今来决疑惑，幸冀蒙洗湔。我笑谓吴生，尔其听我言。世所谓君子，何异于众人。众人为不信，积微成灭身。君子能自知，改过不逡巡。于斯二者洌？愚智遂以分。
    颜子不贰过，后世称其仁。孔子过而改，日月披浮云。子路初来时，冠鸡佩犭豚。斩蛟射白额，后卒为名臣。子既悔其往，人谁御其新。丑夫事上帝，孟子岂不云。临行赠此言，庶可以书绅。”孝宗至熙宁间，始以进士得第一，命为主簿而卒。既尝忤王荆公，无复荐引之者，家贫无子，其书亦将散落而无传矣，故尽录文忠之诗，亦庶以见其迹也。
    陈晋公为三司使，将立茶法，召茶商数十人，俾各条利害，晋公阅之，第为三等，语副使宋太初曰：“吾观上等之说，取利太深，此可行于商贾而不可行于朝廷。下等固灭裂无取。惟取中等之说，公私皆济，吾裁损之，可以经久。”于是为三说法，行之数年，货财流通，公用足而民富实。世言三司使之才，以陈公为称首。后李侍郎谘为使，改其法而茶利浸失，后虽屡变，然非复晋公之旧法也。
    
    嘉中，梁庄肃公克家为相，以益州路转运使张为三司副使，时议不厌。是时王逵罢淮南转运使，至京，久无差遣，人或问曰：“何为后于张也？”逵曰：
    “我空手冷面至京，岂得省副耶？”此论尤喧，故御史吕景初、吴中复、马遵迭上疏论之，已而三御史皆斥逐，知制诰蔡襄缴词头，不肯草制，又论其事，故庄肃亦罢去。景初谢表略曰：“丞相以奸而犯法，政当奈何！御史之职在触邪，死亦不避。”盖谓是也。
    孙参政为御史中丞，荐唐介、吴中复为御史。人或问曰：“闻君未尝与二人相识，而遽荐之，何也？”孙答曰：“昔人耻呈身御史，今岂求识面台官也！”
    后二人皆以风力称于天下。孙晚年执政，尝叹曰：“吾何功以辅政，唯荐二台官为无愧耳。”
    庆历中，卫士有变，震惊宫掖，寻捕杀之。时台官宋禧上言：“此盖平日防闲不至，所以致患。臣闻蜀有罗江狗，赤而尾小者，其儆如神。愿养此狗于掖庭，
    以警仓卒。”时谓之“宋罗江”。又有御史席平因鞫诏狱毕上殿，仁宗问其事，平曰：“已从车边斤矣。”时谓之“斤车御史”。治平中，英宗再起吕溱知杭州，
    时张纪为御史，因弹吕溱昔知杭州时，以宴游废政，乞不令再往，其诰词有曰：“朝朝只在湖上，家家尽发淫风。”尤为人所笑。
    苗振以列卿知明州，熙宁中致仕，归郓州，多置田产，又自明州市材为堂，舟载归郓。时王逵亦致仕，作诗嘲振曰：“田从汶上天生出，堂自明州地架来。”
    此句传至京师，王荆公大怒，即出御史王子韶使两浙廉访其事，子韶又言知杭州祖无择亦有奸利之迹，于是明州、秀州各起狱鞫治，振与无择贬斥。熙宁已后，数以谣言起狱，然自逵诗为始也。
    欧阳文忠公年十七，随州取解，以落官韵而不收。天圣已后，文章多尚四六，
    是时随州试《左氏失之诬论》，文忠论之，条列左氏之诬甚悉，其句有“石言于宋，神降于莘。外蛇斗而内蛇伤，新鬼大而故鬼小。”虽被黜落，而奇警之句，大传于时。今集中无此论，顷见连庠诵之耳。
    
    王平甫学士躯干魁硕而眉宇秀朗，尝盛夏入馆中，方下马，流汗浃衣，刘见而笑曰：“君真所谓汗淋学士也。”治平初，濮安懿王册号，其原寝皆用红泥杂饰，谓同舍王汾曰：“比闻王坟赐绯，得非子有银章之命也！”其喜谑浪如此。
    余为儿童时，尝闻祖母集庆郡太守陈夫人言：江南有国日，有县令锺离君，与邻县令许君结姻。钟离女将出适，买一婢以从嫁。一日，其婢执箕帚治地，至堂前，熟视地之お处，恻然泣下。钟离君适见，怪问之，婢泣曰：“幼时我父于此穴地为球窝，道我戏剧，岁久矣，而お处未改也。”钟离君惊曰：“而父何人？”婢曰：“我父乃两考前县令也，身死家破，我遂流落民间，而更卖为婢。”钟离君遽呼牙侩问之，复质于老吏，得其实。是时，许令子纳采有日，钟离君遽以书抵许令而止其子，且曰：“吾买婢得前令之女，吾特怜而悲之。义不可久辱，当辍吾女之奁篚，先求婿以嫁前令之女也。更俟一年，别为女营办嫁资，以归君子，
    可乎？”许君答书曰：“蘧伯玉耻独为君子，君何自专仁义？愿以前令之女配吾子，然后君别求良婿，以嫁君女。”于是前令之女卒归许氏。祖母语毕，叹曰：“此等事，前辈之所常行，今则不复见矣。”余时尚幼，恨不记二令之名，姑书其事，亦足以激天下之义也。
    张侍问为淄州长山县主簿，县有卢伯达者，与曹侍中利用通姻，复凭世荫，大为一邑之患。县令累惮其势，莫敢与之较。张一日承乏令，适会伯达以讼至庭，
    即数其累犯，杖之。未几，伯达之侄士伦来为本路转运使，众皆为张危之，或劝以自免而去。张曰：“卢公果贤者，安肯衔隙以害公正之吏乎？”了不婴意。一日，士伦巡按至邑，召张语之曰：“君健吏也，吾叔父赖君惩之，今变节为善士矣。”为发荐章而去。
    王荆公再罢政，以使相判金陵，到任，即纳节让同平章事，恳请赐允，改左仆射。未几，又求宫观，累表得会灵观使。筑第于南门外七里，去蒋山亦七里，平日乘一驴，从数僮游诸山寺。欲入诚，则乘小舫，泛潮沟以行，盖未尝乘马与肩舆也。所居之地，四无人家，其宅仅蔽风雨，又不设垣墙，望之若逆旅之舍，有劝筑垣墙，辄不答。元丰末，荆公被疾，奏舍此宅为寺，有旨赐名报宁。既而荆公疾愈，税城中屋以居，竟不复造宅。
    元丰中，屡失皇子，有承议郎吴处厚诣ト门上书云：“昔程婴、公孙杵臼二人尝因下宫之难而全赵氏之孤，最有功于社稷，而皆死忠义，逮今千有余岁，庙食弗显，魂无所依，疑有崇厉者，愿遣使寻访冢墓，饰祠加封，使血食有归，庶或变厉为福。是时郓王疾亟，主上即命寻访，未数月，得土冢于绛州太平县之赵村。诏封婴为成信侯、杵臼为忠智侯，大建庙貌，以时致祭，而以处厚为将作监丞云。
    冯枢密京，熙宁初，以端明殿学士帅太原，时王左丞安礼以池州司户参军掌机宜文字，冯雅与相好，因以书诧于王平甫曰“并门歌舞妙丽，吾闭目不窥，但日与和甫谈禅耳。”平甫答曰：“所谓谈禅者，直恐明公未达也，盖闭目不窥已是一重公案。”冯深伏其言。
    苏舜元为京西转运使，廨宇在许州，舜元好进，不喜为外官，常怏怏不自足，
    每语亲识曰：“人生稀及七十，而吾乃于许州过了二年矣。”
    熙宁庚戌冬，荆公自参知政事拜同中书门下平章事、史馆大学士。是日，百官造门奔贺者无虑数百人，荆公以未谢恩，皆不见之，独与余坐西庑之小阁。荆公语次，忽颦蹙久之，取笔书窗曰：“霜筠雪竹钟山寺，投老归与寄此生。”放笔揖余而入。后三年，公罢相知金陵。明年，复拜昭文馆大学士。又明年，再出判金陵，遂纳节辞平章事，又乞宫观，久之，得会灵观使，遂筑第于南门外。元丰癸亥春，余谒公于第，公遽激余同游钟山，憩法云寺，偶坐于僧房，余因为公道平昔之事及诵书窗之诗，公怃然曰：“有是乎！”微笑而已。
    
    沈括存中、吕惠卿吉甫、王存正仲、李常公择，治平中，同在馆下谈诗，存中曰：“韩退之诗，乃押韵之文耳，虽健美富赡，而终不近古。”吉甫曰：“诗正当如是，我谓诗人以来，未有如退之也。”正仲是存中，公择是吉甫，四人者交相诘难，久而不决，公择忽正色而谓正仲曰：“君子群而不党，君何党存中也？”正仲勃然曰：“我所见如是耳，顾岂党耶？以我偶同存中，遂谓之党，然则君非吉甫之党乎？”一坐皆大笑。余每评诗亦多与存中合。顷年尝与王荆公评诗，余谓凡为诗，当使挹之而源不穷，咀之而味愈长，至如欧阳永叔之诗，才力敏迈，句亦健美，但恨其少余味耳。荆公曰：“不然，如‘行人仰头飞鸟惊’之句，亦可谓有味矣。”然余至今思之，不见此句之佳，亦竟莫原荆公之意，信乎所言之殊，不可强同也。
    
    陈恭公执中事仁宗两为相，悉心尽瘁，百度振举。然性严重，语言简直，与人少周旋，接宾客，以至亲戚骨肉，未尝从容谈笑，尤靳恩泽，士大夫多怨之。惟仁宗尝曰：“不昧我者惟陈执中耳。”及终也，韩维、张洞谥之曰荣灵，仁宗特赐曰恭。薨后月余，夫人谢氏继卒，一子才七岁，诸侄俱之官。葬日，门下之人惟解宾王至墓所，世人嗟悼之。梅尧臣作挽词两首，具载其事，其一曰：“位至三公有，恩加锡谥无。再调金铉鼎，屡刻玉麟符。已叹鸾同穴，还悲凤少雏。拥途看卤簿，谁为毕三虞？”其二曰：“公在中书日，朝廷百事崇。王官多不喜，
    天子以为忠。富贵人间少，恩荣殁后隆。若非笳鼓咽，寂寞奈秋风。”
    刘丞相沆镇陈州日，郑獬经由陈，刘公为启宴于外庭，使妓乐迎引至通衢，有朱衣乐人误旨，公性卞急，遽杖于马前，既即席，酒数行而公得疾，舁还府衙而终。先是张侍读环梦公马前有一朱衣人被血而立，至是果有此变。梅尧臣为公挽词二首，具载其事云，其一曰：“处外诸侯重，居朝圣主知。祆逢庚子日，梦异戊丁时。归椁江山远，凝笳道路悲。欲传千古迹，佐世本无为。”其二曰：“古今皆可见，富贵不常存。歌者未离席，吊宾俄在门。朱轮空返辙，绿酒尚盈樽。人事固如此，令名贻后昆。”
    皇末，诸司使陈拱知邕州，有旨任内无边事与除ト门使。是时广源蛮酋侬智高檄邕州，乞于界首置榷场，以通两界之货，拱不报。久之，智高以兵犯横山寨，掠居民畜产而去。拱虑起事而失ト门使也，皆寝不奏，亦不为备。司户参军孔宗旦知其必为患，移书于拱，乞为备御，拱不省。宗旦以粮料院印作移文，遍檄邻州及沿江郡县，俾显应援。未几，智高乘水涨以兵犯邕，杀拱而屠其城，执宗旦欲降之，宗旦目大骂，智高命斩于市，陈尸于路，时盛暑，蝇不集而尸亦不坏，智高惧，命埋之而去。
    ●卷十三
    仲简知处州，治为东南第一，朝廷累擢为天章阁待制，知广州。会侬智高破邕管，沿江而下，屠数郡，遂围广州，而简应敌之备可笑者甚多。沈起知海门县，
    有治绩，朝廷擢为御史，后拜待制、知桂州，会宜州蛮徭侵王口寨，起备御甚乖，
    又欲将兵征交趾，愈益束缪，以是致交趾入寇，三州被害。孙永俊明文雅，称于时，中间以龙图学士知秦州，会边有警，永以怯懦为边人所轻。三人者皆才士，
    一当边患，而败事被斥，岂将帅自有体？固非可以常才强也。
    旧制，转运使官衔带按察二字。庆历中，沈邈、薛绅为京东转运按察使，欲尽究吏民之情，乃取部吏之忄佥猾者四人尚同、李孝先、徐九思、孔宗旦，俾侦伺一路，而四人怙权，颇致搔扰，时谓之“山东四伥。”王达、杨纨、王鼎皆为转运按察，尤苛刻暴虐，时谓之“江东三虎”。仁宗知其事，下诏戒敕，削去按察二字，后浇风渐革，而士大夫务崇宽厚，无复暴虐之名矣。至熙宁中，执政建言，天下官吏，皆持禄养身，政事颓靡，务相容贷，盖由在上无督责之实，于是出台阁新进，分按诸路，谓之察访。既而又分三院御史为六察官，领六察按，以督举中外事，自是按察之政复行矣。
    
    章枢密少喜养生，性尤真率，尝云：“若遇机则虽不相识处，亦须索饭；若食饱时，见父亦不拜”在门下省及枢密，益喜丹灶、饵茯苓以却粒，骨气清粹，
    真神仙中人。苏子瞻赠之诗云：“鼎中龙虎黄金贱，松下龟蛇绿骨轻。”盖谓是也。
    泰州徐二公者异人也，无家无子孙亲属，亦不知其何许人，日持一帚，以扫神祠佛殿，未尝与人言，有问则不对而走，忽发一言，则应祸福。吕参政惠卿既除丧，将赴阙，便道访二公，拜而问之，二公惊走，吕追之，忽回顾曰：“善守。”吕再拜而去，意谓俾其善守富贵也。及还朝，除知建州，徐禧、沈括新败，恳辞不行，又乞与两府同上殿，神宗怒，落资政殿学士、知单州，即单守之应也。欧阳文忠公尝言昔日夷陵从乾德泊舟于汉江野岸中，夕后闻语言歌笑、男女老幼甚众，亦有交易评议，及叫卖果饵之声若市井然，殆晓方止。翌日，召舟人问之，云闻声但不见人，而四瞻皆旷野，无复踪路，文忠乃步于岸，远望有一城基，近村而询之，即曰古隋地也。
    
    旧传东京相国寺乃魏公子无忌之宅，至今地属信陵坊，寺前旧有公子亭，丁谓开保康门，对寺架桥，始移亭子近东寺，基旧极大，包数坊之地，今南北讲堂巷即寺之讲院，戒身巷即寺之戒坛也。
    王朴为学士，居近浚仪桥，常便服，顶席帽，步行沿河，以访亲故。王嗣宗为中丞，退朝，适见市人夺物而走，嗣宗跃马追及，斥左右絷之。宋白为翰林承旨游委巷，为赵庆所持。鲁宗道为宫僚饮于仁和酒店。前辈通脱简率如此，亦法制宽简也。
    旧制：宪府官不预游宴。太宗幸金明池，召中丞赵昌言，上元观灯，召知杂谢泌，宪官预宴，自二人始。
    国初知、判州府，不以履历先后分州郡小大，但急于用人，或遇阙即差。陈晋公恕先知大名府，后知代州，翟守素先知西京，后知商州，张鉴先知广州，后知郎州，皆非谪降也。
