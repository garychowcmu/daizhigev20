西河旧事序
桉汉武帝太初四年开武威郡，故匈奴休屠王地也；太初元年开张掖郡，故匈奴昆邪王地也。是年又开酒泉郡，俗传城下有金泉，味如酒也。后元年分酒泉置敦煌郡，即古瓜州地，允姓戎所居也。昭帝始元六年置金城郡，初筑城得金，故名，一曰称金，取其坚也。此所谓河西五郡，当时以断匈奴右臂者。式观猪壄大泽，禹迹犹存；龙夷荒城，陕流自绕。弥干川土肥如髓，时罗漫酪美泻酥，市日四合，畜牧蕃滋，信浩穰区哉。而瓜大容狐，海深出马；雪积百丈，沙流万里；驼爵瓮卵，羔羊鼓脐；帝江歌舞，神鸟图形；觻得千金堤，居延遮虏障，石漆浓如脂膏，金山石成牛马，抑何荒怪瓖奇与。若乃玄址燕坠，简逷卵吞；敦煌鸢飞，鲁般楔击，轩皇拜道于空桐，王母梯几于县圃，鱼泽障前，崔不意效谷；龙勒山腹，李广利刺泉，以及周生然明之经学，赵<匪攵>郭黁之艺术，郅奇庞淯之忠孝，日磾文和之才干，并皆灵幻殊特，闻之者咸欲命驾往寻、讨幽采异，何珥笔奋藻者之寥寥乎！随唐志地理类有西河旧事一卷，不著作者姓名，今其书已亡，予搜集若干条，弥惜其阙略矣。
西河旧事    清武威  张澍  编辑
凉州城普匈奴故盖臧城后人音讹名姑臧也[后汉书注]
  澍桉应劭风俗记云汉武帝元朔三年改雍州曰凉州以其金行土地寒凉故也迁于冀晋徙治此
福禄城因谢艾所筑城下有金泉味如酒故曰酒泉[太平寰宇记]
  澍桉十三州志云福禄城谢艾所筑下有金泉味如酒有人饮此泉水见有金色从山中照水往取得金应劭汉官仪曰酒泉城下有金泉泉味如酒故曰酒泉是金泉即酒泉也
觻得此地本匈奴觻得王所居因以名县[太平寰宇记]
  澍桉地理志觻得有千金渠至乐涫入泽中羌谷水出羌中东北至居延入海孟康曰觻音鹿
白山冬夏有雪故曰白山匈奴谓之天山过之皆下马拜焉[水经注]
  澍桉天山一名折罗漫山见元和志而括地志作初罗漫山或作时罗漫山皆字形相近而误
天山最高冬夏长雪故曰白山山中有好木铁白匈奴谓之天山过之皆下马拜在蒲类海东一百里[后汉书注]
  澍桉太平寰宇记引铁下无白字又一本引末句作在蒲类海百里之内又太平御览太平寰宇记引末句有云即汉贰师击右贤王之处或引脱类海二字蒲类海胡人呼为婆悉海也
祁连山有仙树人行山中以疗饥渴者辄得之可饱不得持去平居时亦不得见[太平御览]
  澍桉辄得之可饱太平寰宇记引云饥渴者食之则饱又桉广韵祁连山上有松柏五木美水茂草冬温夏凉又有仙树人行山中饥即食之辄饱不得持去平居时亦不可见也此殆与罗浮山之杨梅归美山之橘柚同其幻异<美水茂草，十余年前犹然，不知今日若何。水清浅而寒，山幽邃而缓，雨后蘑菇虫草如笋生，唯仙树不知何指，或黄刺黑刺之类？>
焉支山东西百余里南北二十里亦有松柏五木其水草茂美宜畜牧与祁连山同匈奴失祁连焉支二山歌曰亡我祁连山使我六畜不蕃息失我焉支山使我妇女无颜色[太平寰宇记]
  澍桉五木本草别录谓之蜜香陶宏景谓之青木香也三洞珠囊云五香者即青木香一株五根一茎五枝一枝五叶叶间五节故名五香烧之能上彻九天古方治痈疽古乐府云氍毹<毛荅><登毛>五木香指此苏颂曰修养书云正月一日取五木香汤以浴至老须发黑徐锴云道家以青木香为五木金光明经谓之矩琵陀香别录又云木香生永昌山谷陶宏景曰永昌不复贡今从外国舶上来云出大秦国人以疗肿毒苏恭曰消恶气有二种以昆仑来者为佳叶似羊蹏而长大花如菊花结实黄黑凉州异物志青木香出天竺是草根状如甘草也随书言樊子盖为武威太守车驾入吐谷浑子盖以彼多瘴气献青木香以御雾露之邪是五木为凉州之所生矣
祁连山在张掖酒泉二郡界之上东西二百余里南北百余里有松柏五木美水草冬温夏凉宜牧畜养匈奴失二山乃歌云亡我祁连山使我六畜不蕃息失我焉支山使我嫁娶妇无颜色祁连一名天山亦曰白山[史记索隐]
  澍桉史记正义引云匈奴失祁连焉支二山歌末有其慜惜乃如此六字太平御览引云祁连山与焉支山宜畜养匈奴失此二山乃歌曰失我焉支山使我妇女无颜色失我祁连山使我六畜不蕃息字句与索隐少异又崔豹古今注云燕支叶似蒯华似菖蒲出西方土人以染名曰燕支中国人谓红蓝以染粉为妇人面色谓为燕支粉也习凿齿与燕王书曰此下有红蓝足下先知之否他方人采取其华染绋黄接其上英者作燕支妇人用为面色可爱班固曰匈奴名妻作阏氏言可爱如燕支又桉索隐以西河旧事谓白山即天山祁连为非是
祁连山在张掖酒泉二郡界之上有松柏五株水草茂美山中冬温夏凉宜牧牛羊充肥奶酪浓好夏泻酪不用器物刈草着其上不解散作酥特好一斛酪得酥斗余[太平御览太平寰宇记]
  澍桉五株宜作五木
祁连山宜牧牛羊充肥奶酪夏写酪不用器物刈草着其上不致解散一斛酪略得升余酥[太平御览]
  澍桉太平寰宇记引云祁连山宜牧牛羊充肥奶酪浓好夏写酪不用器物刈草着其上不致解散作酥特好一斛酪得酥斗余字句微异
河西牛羊肥酪过精好但写酪置草上都不解散也[世说注]
三危山有三峯故曰三危山在敦煌县南二十里俗亦谓升雨山[太平寰宇记]
  澍桉升雨山禹贡锥指作卑羽山盖以翻本史记注误也括地志作升雨山为是
葱岭在敦煌西八十[一作千]里其山高大上悉生葱故曰葱岭河源潜发其岭分为二水一水径休循国南在葱岭西又径难兜国北西南去罽宾国三百四十里[水经注]
  澍桉广志葱岭山其上生葱茂于常葱西域诸国志云葱岭高十二日可至岭释法显佛国记葱岭多夏有雪释迦方志葱岭高可千余里两边渐下南北竖岭行数极多百余条矣多有山葱崖峡青翠因以名焉又桉汉书注艺文类聚引无河源以下数句寰宇记引无径休循国以下数句又按西域传河有两源一出葱岭东流一出于寘南山下北流与葱岭河合东注蒲昌海蒲昌海一名盐泽与此书相发明
沙州天气晴明即闻沙鸣闻于城内人游沙山结侣少或未游即生怖惧莫敢前其沙或随人足颓落经宿却自还山上[太平寰宇记]
  澍桉或未游太平御览引作或不曾游
流沙碛在玉门关外有三断石极大呼为三陇[太平寰宇记]
  澍按寰宇记沙碛自县之西皆沙碛碛内时闻语笑歌哭之声审之却不见人盖鬼物也
汉武帝闻大宛马有天马遣李广利伐之始得此马有角为奇故汉为赋天马之歌胡马感北风之思遂顿羁绝绊骧首而驰晨发京城食时至敦煌北塞下嘶鸣而去因名其处为候马亭今晋昌及马蹏谷山下马迹若践泥中有自然之形[太平御览]
  澍桉寰宇记引云汉武帝遣贰师将军伐大宛得天马三匹后思归遂顿裂羁绊骧首而驰晨发京师食时至敦煌北塞山下嘶鸣而去因名此处为候马亭今晋昌及大武马蹏谷石上有马践之迹犹存字句微异
绕蒲海肥美良田水草沃衍[初学记]
  澍桉敦煌实录云有高昌壁故属敦煌下八字宜补美原引作每田原引作出今改正
鲁般敦煌人与公输子同名莫详年代巧侔造化于凉州造佛图作木鸢每击楔三下乘之以归无何其妻有妊父母诘之妻具说其故其父伺得木鸢楔十余下乘之至吴会吴人以为祆杀之般又为木鸢乘之遂获父尸怨吴人杀其父于肃州城南作一木仙人举手指东南吴地大旱三年卜曰般所为也于是赍物巨千谢之般为断其一手其月吴中大雨[酉阳杂俎] 
