
    　　《三湘从事录》　清 蒙正发


　　◎例言
　　此书之刻，所以正人心，息邪说。圣功为明臣，既忠于明，则凡为人臣者，其当如何尽忠，可借鉴而明。高宗纯皇帝读史阁部《报摄政王书》而善之，谕史臣曰：“可法，明臣也，其不屈正也；不载其书，不失忠臣之心乎？不必讳，亦不可讳。”大哉王言，其为万世明纲常，教节义也，至深且切！此书一出，于近世人心风俗大有裨益，读者不可不知。
　　书中人名、地名、以别号称者如：孔有德称恭顺，肇庆称端州之类，悉为注明，使读者一目了然。
　　圣功在永历朝与金堡、袁彭年、丁时魁、刘湘客等直言敢谏，不畏强御，忌之者有五虎之谤。恐后世史家不察，至沿其误，悉为辨正，不使忠魂遗憾于地下。
　　书中名臣如瞿忠宣、何忠烈诸公，奸臣如刘承荫、马吉翔诸人，皆关一时治乱，故于其爵里事实，略加参考。其余人名甚繁，无大关系者，皆从略焉。
此书沈湮垂二百馀载，将就散失，永森下乡宣讲，所至之处，必召其故老探访古迹，搜求遗书，此乃圣功后裔甘云峰所藏者。至邑中遗书甚多，以蒙所闻者如：杨之《素庵文集》（永乐时御史，详《明史》本传）、汪必东之《南隽集》（朱竹选其诗入《明诗综》），汪文盛之所刊三史（《广雅堂诗集》、《滁山草堂歌注》、汪文盛刊三史，称善本）、汪宗伊之《南京吏部志》、汪宗元之《南京太常寺志》（均见《四库提要》）、吴楚材之《强识略》（王州其必传）、刘景韶之《大白原稿》（与李沧溟同官曹部，结社唱和，王州为作序）、胡定之《二溪全集》（俞桐川刻其文于百二名家）、汪桂之《梅村遗稿》（善画，华亭董尚书云：“文有吴梅村，画有汪梅村，皆足冠绝当时，称二梅村云。”）、熊则祯之《御史疏稿》（杨涟劾魏忠贤二十四大罪，则祯复上疏之，均为忠贤所持，熊廷弼死，则祯哭之哀，竟以忧愤成疾，卒于官。人皆知有杨、熊二公，而不知有则祯，故特表之）等书，均未得见。倘有同志之士，搜得其书。愿以相饷，重谋付梓，以光潜德，翘盼殊切。

　　圣功有诗二种：曰《漆园放言》、曰《Ы乃声》，船山先生作序，雅推重之。圣功原不藉诗传，而诗又非近时急务，故置而未刊，兹择句之佳者五言如：“山将落日去，风送晚凉来。木客林端啸，孤鸿海上来。寒涧蒸轻雾，高岑驻晚晴。檐浅高收照，林空易送声。”七言如：“旧句复吟如梦里，湘山重见似亲人。荒城笳吹山遮断，野寺疏钟月送来。秋成衲子忙如俗，雨后山光净若澄。天地茫茫真大瓠，行藏泛泛一浮萍。拨枕滩声喧断梦，系舟老树托芳邻。粤水南来深染碧，春山雨过尽堆蓝。茶烟入水如云泛，风影骞风觉岸忙。”皆妙。圣功生明季，其诗不为王、李，亦不为钟、谭，自出机杼，不屑依傍门户，此其所以为豪杰之士也。
　　黄筱鲁观察辑有《濂学编》一书，中多理学名儒，《王船山先生传》中附载圣功事实，（永森）以圣功此书相质，观察服膺船山有年，又以吾乡有此义士，不可听其湮没，慨然捐赀刊行。表彰节义，即以磨厉顽愚，不仅寻常文字因缘已也。故特志之。
　　隆武元年（永森按：顺治二年，唐王聿键立于福州，号称隆武），乙酉岁，十月既望，正发同汪东一柱，赵岩仙继，王振秀士芳、孙大川嗣济、陈命卿王言、家叔父济五（讳上和）起义复城。教官周生文脱逃，赴省请兵，从崇阳东隅之沿河岭进，乡勇乌合，遂成瓦解。十一月望旬，发与孙嗣济、陈王言，与邑令李方曾自摩旗峰间道走通城。时大雪严寒，夜行昼伏，三日不得食。自念槁毙山中，与草木同腐朽，且投身村舍，若执献而出，明目张胆，慷慨从白刃，不枉此番义举。遂同陈王言投通城涞澌黎时生家。
　　时生通城库吏也，素昧生平。一见即引入后堂暖室中，先饭以薄粥，即设ブ褥，命且就寝。移时，设馔甚盛，醉且饱，复命再休息。片时，村中嚣杂，不可久留，此间距关门四十里，当温月夜行。黄昏后，时生携一苍头沿途索火炬以行。行三十里，黎明，恰遇清令同防将自关门回，时生曰：“毋恐，有我在。”遂向前迎邑令，数语支吾而去。至关门，门弁与时生熟识，竟得坦行。越关行十里，即入平江境。时生曰：“此大明地方矣！二君奚姓？”俱以实告。时生曰：“某固知二君起义出亡者，两贼相得，得形于嘿，故前此不问姓名，恐君疑也。”遂泣涕拜别。时生仍命苍头送行。
　　行三十里，遇太仆寺卿兼管监军道事章公标将何一乾，领十数骑哨探，细讯本末，知为辛苦难中来者，以骑乘我。至平江县，防将副总兵满大壮、万大鹏、参将黄茂功等各张乐设宴，款接殷勤，遂厚犒时生苍头遣归。奈苍头痴甚，述其事，遂至外泄。时生苦刑狱，破家产。嗟呼！正发雪夜危踪，冻馁垂毙，不异子胥奔吴；时生高义，又不异濑水女子，江上渔父；上天苍苍，十数年来，未尝一刻忘也。
　　发脱难后，汪柱、赵继、王士芳、赵之城、家叔父俱被执，缚至武昌，死之。柱、继、之城有绝命诗，多传诵之。家叔父见佟养和，抗节不屈。养和曰：“汝何不剃头来见我？”叔曰：“若去一毫发，无以见二祖列宗于地下！”养和怒，遂死之。
　　发往平江数日，即往湘阴。忽见道上抛弃杖械，溃兵络绎。行百里，无烟火。诘其故，乃总兵张先璧分守下湘之兵，闻贝勒渡湖，遂踉跄先奔。发与陈王言相对愕眙曰：“中兴气象，固如是乎？我辈破家亡命，九死至此，惟冀重见天日，稍稍吐气。今如此，更复何望？”及抵长沙，谒督师何公（永森按：何公名腾蛟，贵州黎平人，天启辛酉举人，崇祯中知南阳县，地当要冲，数摧贼锋。又从巡抚陈必谦破贼安皋山，讨平土寇，能声大著，迁兵部主事，出为怀来兵备佥事。调口北道，丁母忧，巡抚荐其才，将夺情固辞归。服阕，起淮徐兵备，境内肃然。癸未冬，晋右佥都御史，巡抚湖北），司阍者白棒乱扑，不容稍近，正发不禁怒发上指，振声大呼：“我辈奉督师之命起义杀□，不幸家族俱屠，间关至此，乃竟师门远于万里乎？”时太仆章公（永森按：章公名旷，字于野，别字峨山，华亭人。崇祯丁丑进士，授沔阳知州。十六年，贼陷州城，同知马飙死之，旷走免，为给事中熊泌霖、御史游有伦所劾，何腾蛟令戴罪立功。左良玉犯南都，腾蛟至长沙，以旷为监军）闻发言，趋语督师，随召入，痛责阍人。正发详述起义颠末，督师慰劳再四，并馈费二十四两。随谒太仆，已先饬阍人相候，一见开诚吐衷，即蒙国士之遇。时孙嗣济与李令同到，督师授正发参军推官职衔，正发本意急欲请兵恢复，以救家难，荣名非所愿也。
　　一日，太仆语正发曰：“督师军务烦剧，不及照管，若肯相助为理，同到湘阴相机进取，不更便乎？”正发面虽唯唯，其实属意在督师也。盖以癸未杀贼保城之功，督师闻于烈庙，奉旨准贡。乙酉春，左良玉之子梦庚称戈东下，督师不从，投身江汉，渔艇救起（永森按：稗史称：宏光立南京，有称故太子自北来者，诸臣莫能辨，下之狱。良玉上疏申救，不报，用黄澍计，举兵反，以“清君侧”为名，焚武昌，东下劫巡抚何腾蛟同往。舟次汉阳门，腾蛟乘间跃入江中，漂至竹门，渔舟救起。此则云梦庚称戈东下，而不及良玉。后载《腾蛟祭章总督文》，亦云梦庚问鼎留都，均为良玉开脱。似当时此举皆黄澍与梦庚为之，劫巡抚并劫良玉也。以楚人记楚事，当较诸书为确，可为良玉雪诬），由蒲圻入崇专，寻发等起兵，随以闯氛告逼，遂上湖南。十月朔，督师手书与发云：“不佞于十月十六日誓师祭江，水陆并进；足下速率义旅会合柯陈兵，收复大冶、兴国州县，同至省会，痛饮黄鹤可也。”发遂举兵以应。是前此知己相感，今复举兵相从，千里来依，原非漫然，故属意在督师也。
　　先是闯部王进才投归督师，即以总兵驻镇岳阳。又左营副将马进忠、王允成、卢鼎抗节，乘便风，一夕挂帆从九江上，亦驻岳阳。本年十月十六日，督师同太仆誓师东征，蔽江而下，至湖口，见王、马渚镇舳舻南溃，何章二公相顾诧愕，不知所出。四镇到，面讯之，始知为贝勒渡湖故也。其实贝勒是往西湖袭扑一只虎，非来星沙者也，太仆向督师泣曰：“本拟长驱直捣，孝陵在望，今未出内地，挠沮若此，将何面目还星沙？某宁死不归也。”督师欷解慰，邀太仆且还，再图后举。诸镇才至星沙，不肯驻足，王进才往弋阳，马进忠往常德，王允成往湘潭，卢鼐往衡州，各择内地为偷安计，门庭置之不问矣。太仆与督师密商：此辈响马，性习难驯，且惊弓之鸟，望而惊扬，岂能抗臂与敌人争锋？于是决计用南人矣。
　　时江右震邻，渐逼茶醴，羽书日急，遂遣总兵张先璧出吉安，以张星沙右蔽。副将刘承允驻武岗兵力颇强（永森按：承允南都人，酗酒有膂力，号刘铁棍，以征蛮撩功，累官至副总兵），太仆亲往调之。承允曾困辱何公子文瑞，恐督师之衔己也，惴惴不敢下。太仆身任保其无他；然每向承允盛称督师威严，承允益惕慑，惟求太仆周旋，虽赴汤蹈火唯命。及承允庭见，督师竟行宾主交拜礼，称承允老公祖，过于谦牧。承允出嗔太仆曰：“何公长者，原无他肠，公胡恐喝我也？”承允由是骄恣，后竟不辞而归，诸镇尤而效之。董英请镇浏阳，黄朝宣盘踞燕子窝，曹志建营窟镇峡关，郝永忠以迎驾为名，深入彬阳，牛万才往湘乡，风卷云扰，民罹汤火，以督师太仆为孤注矣。
　　太仆抚膺叹曰：“我尊督师所以尊朝廷，今朝廷草创八闽，威福不能行于远方，故特张皇督师声灵，俾节制有权，调度无梗。今屈体如此，元气泄矣！其何能振？”寻与督师计曰：“向谓用北人不如用南人，某谓用外镇不如用亲兵，与其以有用之金钱，养望敌还奔之响马，不如养站得脚跟之南兵；与其以有限之金钱，养进止自如之外镇，不如养可予夺遣发唯命之亲兵。且有亲兵则可以自强，自强则可以弹压响马，驾驭外镇，此壮威制胜之术也。”督师深然太仆计，于是于黔粤之间，分头召募，督标募得平越土师副将吴承宗，绰号大弩，领兵三千；黎平土师参将姚友兴同蓝监纪领兵二千；参将龙见明与廖都司领兵二千；广西柳州往目副将覃裕春、子覃鸣珂、领交铳手狼兵五千；仆标副将满大壮原兵三千；参将黄茂功原兵一千。又募得镇指挥张星炫，领麻阳兵二千；又满副将之子都司满其炅续募到麻阳兵二千。又长沙巡道傅上瑞亦同召募标将胡跃龙、吴胜、陈绍尧，共领兵五千余；又调到副将向登位、向文明，共领兵三千。督标官兵共计三万有奇。
　　是时，学道堵允锡，督师题补湖广南抚，往常德招抚一只虎，更营制名忠贞营，就在彼中制师。以原黄州知府周大启题补学道，以长沙巡道傅上瑞题补偏沅巡抚，仍驻长沙，办转运。上瑞以专汛所在，坚请往任，因题永州守道严起恒左布政，措济军饷，太仆以敌在岳阳，下湘为门户重地，不宜久虚，请亲率三标驻扎湘阴。督师曰：“公虽胸有万甲，但身苦文弱，须得大镇与俱。”太仆谓：“若兼大镇，必致事权掣肘。封疆之事，某一身任之，居中调度，则明公主持，左右赞，新监司赵廷璧尚可效尺寸也。”
　　订议已定，适永州司李吴晋锡至长沙，得闽中邸报，张肯堂题报：松江乡绅李待问、章简起义守城，□攻累月，破城殉节。奉旨祭葬，赠吏科都给事，加赠尚宝卿，谥节愍。太仆见报，哭踊几绝，即日设位展奠，星沙文武毕集。祭毕，太仆祭文内有云：“弟之任沔阳，兄送弟京口，执手叮咛做好官。兄不忍舍弟，弟不忍舍兄。兄今舍弟而报国，弟必报国而追兄。”等语。闻者莫不感泣。
　　时星沙文武公送郡丞周二南神主入蔡公祠配飨，太仆于壁间《题吊蔡江门诗曰》：“人生七尺亦一夫，作文八股称为儒；科名俯仰几大事，转念正念在须臾。旷也雄心愤杀贼，一朝未死今嗫嚅；学得君身寸寸乐，无苦无痛亦无拘。爱我君兮辞我母，嗟我民兮独噫。”蔡江门讳道宪，任长沙司李，癸未八贼陷长沙，江门怒骂不屈，寸磔以死。周二南字石拙，南举人；长沙郡丞，乙酉秋，闯贼溃入长沙，督师命往招抚，周随带兵丁数百，贼误为袭己也，遂遇害。蔡先建祠，今以周配焉。
　　翼日，太仆辞督师往湘阴，正发送出城，停鞭语发曰：“待到湘阴，即来相请。”此丙戌正月念旬时也。太仆至湘阴，鼓舞战士，整顿守备，就民舍为公署，扁其堂曰：“后食”，柱联云：“帐下若干同苦士，湖南第一大明城。”旬日后作字督师，求正发与孙嗣济、陈王言，同赴军前。又手字与发，约刻期遄赴，于二月既望，至湘阴，凡一切战守机宜，无不虚心谘询，朝夕同饮食，无刻离者。
　　先是湘阴十五里外，时有敌骑往来。太仆选三标骁将领兵奋杀，斩首百余级，追奔至新墙河岸，直抵岳界。以枭将牛养勇驻顶拨，覃裕春、姚友兴、蓝监纪，驻潼溪，以遏小路。满大壮父子、吴承宗、龙见明、廖文明、陈有明，驻新墙，以御大路。吴胜驻关王桥接应潼溪，向登位驻长乐街，接应新墙。委陈王言监纪新墙官兵，委孙嗣济同黄友功、张士燕往辰阳召募，委材官蔡演、张绍孟往东安县打造交铳。又会同督师牌，正发为十三营监军，凡有机密，重日驰驱各营，酌量布置，仍还湘阴面商太仆方略，几以马上鞍闲为眠食矣。
　　时有爱将万大鹏，招抚有功，技勇绝伦，督师有“浑身是胆，出口惊人”之荐。因在平江有不法之事，太仆缚来，挥泪缢杀之。各将咋口曰：“爱将且不少假！”各相戒勿敢犯。发在行间，太仆录《寄送春绝句》云：“细细薰风上铁衣，迟迟暖日坐军帏。河山咫尺烽烟隔，不放春从异域归！”发和韵奉酬：“轻鞭小马敝征衣；壁垒风烟黯布帏。莫谓春光留不住，大明正朔万方归。”
　　敌骑数来冲突，我军奋勇堵杀，屡挫其锋。三月乘胜逐北，直抵岳阳城下，清岳镇马蛟麟惧，飞请援兵，遂发固山祖大受（永森按：大受当作大寿。《贰臣传》：大寿辽东人，明总兵，崇祯元年，擢大寿总兵，挂征辽东前将军印。崇德七年，松山城破，与洪承畴并降，隶正黄旗，仍官总兵。顺治十三年卒），领满兵于四月初旬出京门。督师驻星沙，安戢王马郝卢各镇兵马，措给月饷，使不扰民。又遍檄各路粮饷，接济三标临敌之兵，左提右挈，寝食不遑，以一手障南天，亦良苦矣！太仆在湘阴，自新墙潼溪以至平江，延袤三百里，步步棋布，处处星络。又推心以置诸将之腹，一裨一弁，无不精神周到：稍有捍格，委曲调剂；稍有疏漏，立行补缀；一饭之顷，军书四五发。每日自黎明至夜半，就枕片时而已，以致心血枯槁，颜色憔悴，暴发下血之病，药饵调治，弥月始痊。太仆与发笑语曰：“我辈身任封疆，一腔热血，免不得要寻出处，但愿干净从项间出，不可龌龊从下体出也！”太仆见发行间数月，亦有微劳，每致书督师盛称之。
　　五月督师题太仆巡抚江北总督，恢抚军务，题正发兵部司务，仍监三标兵马。适值探入回报：祖兵已至岳州。即驰谕各营，严饬防御，发驰新墙，率励整备。六月初一日，□兵万骑渡河，直逼排栅下营。副将满大壮语发曰：“敌势甚重，必须援兵接应，然非监军亲往，恐迟缩误事。”发驰十数骑至长乐街，即刻命向文明领兵三千前去。又至关王桥，发吴胜兵一千协援。驰至潼溪，闻新墙炮声震天，不移时有带伤兵丁奔来云：“我军与敌鏖战半日，从陈友功排栅攻进，副将吴承宗、参将满其炅、都司郭泰被执，东北角兵丁尽没。满大壮、陈有功、龙见明、张星炫冲阵力战，又得向文明救援，兵丁杀伤不多。”发号哭愤激，恨不身赴，与副将覃裕春誓曰：“今日破新墙，明日必攻潼溪，此我与君戮力效命之地也。万一潼溪不守，正发誓以身殉，有何颜面见章太仆耶？”裕春亦感奋，期同生死。
　　副将姚友兴闻新墙之败，大怖恐，薄暮率所部弃汛而走。发不禁恚怒，躬率数十骑邀姚友兴叱数其离汛失伍之罪，军心贴然。裕春与姚、蓝共兵八千，内有鸟铳六千，发同裕春布置，将鸟铳分作三排轮放。是夜三更，即命造饭。兵丁出汲，见营门一黑物，视之，乃大包火药也，环栅而视，又得火药二大包，盖敌用细作先置排栅间，待攻围发火者。裕春喜曰：“天赐我也！”东方才白，敌万骑齐来，环营数匝。先放鸟铳一排，仆尸数百，溃然而解。少顷，又合一围，又放鸟铳一排，敌又仆尸数百，救死扶伤，不敢向迩。有来抢尸者，又被铳死，遂号天奔渡，不敢反顾。此敌渡湖以来，第一大创也。
　　太仆闻新墙之败，以头抢地，呕血昏绝。湘潭盐法推官郑古爱、监纪孙象乾、郭如泰、萧为龙、知县俞鸣仪、中军秦相百、旗鼓董宏猷、陈通等，委曲劝解。次日，得潼溪捷报，稍慰愤闷，仍设措药食，息养新墙伤残之兵；搜括酒器，奖劳潼溪得胜之将。与正发手书曰：“新墙挫衄，切恐门下不免，不佞心胆俱碎；幸天佑吉人，复于潼溪大报东门之役，转败为功，具见伟略，不佞拟驰行间面犒有功将士，因新墙一气成病，烦门下酌量厚薄，逐一周到，以彰前劳而策后效。犒不能丰，聊示投醪挟纩之意而已。所有善后机宜，不佞急欲面商，贮望。”发遂回湘阴，与太仆相见，慰劳甚欢。
　　时探得敌自潼溪败还，祖、马自相仇怨，无复上侵之意。但新墙一路，甚是空虚，败兵锐气已挫，未可即用；遂于平江撤黄茂功领所部兵二千同牛养勇兵五百星赴新墙。时监纪孙嗣济新募辰兵三千适至，休养数日，遣赴新墙，汛守新军声复振，敌骑不敢复近新墙矣！
　　七月，太仆北抚新命下，奉敕巡抚湖北等处地方，兼理粮饷总督，恢抚军务，兵部右侍郎，兼都察院右副都御史。正发亦拜兵部司务新秩。上又晋督师定兴侯，赐铁券，督师以有罪无功，力辞不受。又加堵抚院总制忠贞营务，兵部左侍郎，加傅偏沅兵部尚书，严方伯户部右侍郎。初，督师题太仆北抚，兵科杨文荐面奏：“太仆昔为沔阳知州，江北乡绅俱受其毒，今若作巡抚，江北士绅无噍类矣！”上曰：“章旷以一知州而能毒江北士绅，是其才力必非庸碌，中兴大业，急需此人。”命该衙门速给敕印与他。夫文荐与总督有师生谊，以杯酒语言之小嫌（文荐公上车，峨山师钱饮，酒酣戏语文荐曰：“若叨楚学政，相烦衡文。”文荐艴然曰：“老师欺门生不能会也！”遂以成嫌。永森按：钱当是钱字之误，公上车，当是上公车），遂构谗沮；赖思文圣明，反以此识总督之才力，煌煌锡命，出自乾断，思文真英主哉！向使北都坏后，即以思文继立，天下事犹可为也。惜东南半壁断送于酒色昏湎之孝安，国事既去八九，而始龙飞海甸，呜呼晚矣！
　　时江北诸生来依总督者数百，总督葺理学宫，复扩构卢舍，为诸生即安，每生月给米三斗，银三钱膳之。一日下学课诸生，归殊快怏，无可意者，即将“夫我则不暇。”“无羞恶之心，非人也。”二题转以课发。发辞以久疏笔砚，师再三强之，潦草成二艺，师极为赞服，出以示诸生。比日，适接按院杨公移文，题准于衡阳开科，补乙酉乡试。即以代巡杨公讳乔然，号桐若，四川长寿县人，癸未科进士为大主考，方伯严公为监临，即就府学改为贡院，凡科场公费，皆严公倡同监司设法捐措者也。师鼓掌嘉跃，怂恿发往，发曰：“自壬午后，从事鞍马，久谢毛锥。且既叨一命，又何必博此虚名？”师曰：“科目到底是三百年来名器，子何薄视之耶？且以子才，而不由科目出，亦可惜也。”
　　先是师忧水路无备，敌若扬帆而上，我徒望洋而叹。于五月内，遣坐营副将王储往衡州打造战船，并招水兵。去后，师知发不愿赴试，先遣监纪陈王言、萧为龙先行，随借督催战船为由，咨会督师札，付正发往衡。发至长沙谒督师，置酒欢洽，同参军姚大复、丁元相、李春先，流连数日，以战船急务辞行。及至衡郡，师蚤有手谕与坐营，着令劝发赴试，不则咎在该将。发感师爱肫挚，强入棘围，中式三十七名，萧为龙六十四名，发本房座师新化知县江公见龙，号田侯，贵州黎平人，癸酉解元也。师正督兵在行间，闻报狂喜，不啻子弟之得隽者。正发则于揭晓之辰，不禁痛哭，念从前偃蹇，今于国祚式微之日，始克一售，邱墓不幸，弟妹无缘，是用摧切膺肝，泪浪浪也！然榜前数日，发与王言同寝，王言见一蓝面獠牙立发枕畔，光烛满室，王言恐怖爪发发寤，则阒无踪影，噫，是所谓魁星者非耶？师谓到底是三百年名器，岂不信哉？赴宴后，驻衡一月，督催王坐营战船，祭江起行，盖十月二十旬也。
　　九月初旬，总督见各路募兵已集，且总兵王进才全营俱至，长沙水师王允成蓄养已久，屡文请下，遂与督师定计，大举北伐。又移咨堵制抚，约会马进忠，由大江订期同发，总督统三标并二王宫兵直指岳阳。岳镇马蛟麟自潼溪败后，怯我火攻，见鸟铳上，即望风鼠窜，前锋已抵城陵矶，敌空城而走。不意新营终是响马，性习凌烁，三标呼为蛮子，所得敌人、敌马，公行抢夺。三标愤激，谓我等出死力杀□□，响马袖手得财物，断不甘心远逐，另扎一山头。敌以数百骑打一倒拨，新营站脚不定，奔溃践踏，死伤无算。三标按阵，振旅而归。总督切齿捶胸曰：“可惜我兵垂成之功，竟为响马所误，人乎天乎，奈之何哉？”此时马进忠由大江直至嘉鱼六矶口，生擒清阁部丁姓者，杀总兵一员，兵多赴水死，守候三日，闻旱兵已退，遂尔返棹。是时武汉震动，各官俱束装以待，督师闻报，竟夕绕堂而走，昏绝复苏，自是决意不用响马矣。
　　总督回湘阴，下血之病复作。发至长沙，制抚堵公以会师之役来长沙，同饮督师署中，盛称马镇之勇，微弹湘兵之怯，樽酒间，颇露机锋。发辞归湘阴，师欷述前事，且云：“下血复作，皆由怒气伤肝，焦思腑，以致拶血涔涔下，殆不起之症也。”以发新归，咄嗟命酒，每饮至夜分，师量不胜酒，盖借此为排遣之苦趣也。
　　时颁历未几，汀洲蒙尘之报至矣。所颁隆武三年历日，上于历面御书“大明中兴”四字。上天姿英武，博学好文，急于求功。郑国公芝龙以元勋举动任意，上深衔之，会钱邦芭与总兵陈谦小嫌，疏劾谦，上遂杀谦，谦固芝龙肺腑交也。芝龙大愤怏，闻贝勒过钱塘，芝龙致书贝勒，有“由旱路则撤杉关，由水路则撤水师”之语。贝勒遂列队坦行，至福州。上移延平，内阁何吾驺领兵三千扈行，忠伯张鸣凤领兵一千护宫眷辎重，上至汀州，□兵已抵延平。左右请上急行，上曰：“何辅臣与宣忠伯有兵在后，当待其至。”不知吾驺、呜凤以所挟重资，已弃上走小路过广东矣！上因待吾驺两日，遂及于难。嗟乎，吾驺陷主之罪，等于杀逆，虽寸磔岂足赎哉（永森按：《小腆纪年》：丁酉唐王奔顺昌，王师抵剑津，仓卒就道，有一骑而三人者，福清伯周之藩，给事中熊纬率兵五百随行。二十七日，抵汀州，明日五鼓，之藩朝行在，犹闻王与曾后角口声，俄有十余骑称扈跸者踵至，则追兵也。呼问：“谁是隆武？”之藩挺身呼曰：“吾乃大明皇帝也。”群射之，之藩拔箭杀数十人，俄脑后中箭，坠马被杀，王与曾后遇害于汀州之府堂，八月二十八日也。又曰：诸书皆谓隆武被执，送至福州，斩于市。曾妃被执，投九龙潭死。《台湾外记》云：锦衣卫陆昆亨眼见隆武帝后戎装小帽，与妃嫔被难于汀州之府堂，百姓收群尸，葬于罗汉岭，当得实也。或又曰：汀州代死者为张致远，王实未死。后郑成功屯兵鼓浪屿，有遣使存问诸臣者，云为僧于五指山，然亦莫别其真伪也）？
　　总督得汀州之报，泣血失声，众劝以方在病中，宜节哀养此身以报国仇。督师闻报，号天痛哭，两日不食。恐敌因丧乘我，督师、总督忍情办事，以备冬防。总督鼎湖哀诗云：“才说三年又换年，哭声倒地且呼天。此身珍重千秋史，种得冬青处处烟。”
　　广西征蛮将军杨国威拥靖江王乘乱自立，颁伪令至长沙，督师不为礼，至湘阴，总督亦如之。广西巡抚瞿式耜率同副将陈邦傅、参将焦琏、讨靖江王并杨国威杀之。邦傅遂佩征蛮印，焦琏授总兵官（永森按：琏字国器，山西人，绝有力。献贼之陷楚也，系桂王由榔于道州，琏逾城入狱，破械负王登城，手短兵，一跃下，轻捷如飞，贼疑怪，不敢逼，遂趋渡河以免）。唐藩郡王又在广东僭立，年号绍武（永森按：王名聿钅粤，隆武之弟。明大学士苏观生与何吾驺等拥立于广州，大兵取广州，为追骑所获，投缳死）。惟有桂藩第四子永明王，神宗嫡孙，叙亲叙贤，应承大统，两粤文武瞿式耜、丁魁楚、程峋、方以智、总兵侯恂、吴双、陈邦傅、焦琏等同心拥戴，屡笺劝进，于丙戌年十月，即位于端州，以次年丁亥改永历元年（永森按：永明王名由榔，神宗之孙，桂端王常瀛少子也。张献忠陷衡州，王由永州入粤西，为贼所执，系道州，焦琏攀城破械出之。隆武常语群臣曰：“永明王神宗嫡孙，朕无子，后当属诸。”暨汀州闻变，丁魁楚等奉之即位于肇庆，称永历，肇庆即唐之端州）。晋督师何腾蛟东阁大学士，定兴世侯，升广西巡抚瞿式耜大学士兼吏部尚书（永森按：式耜字起田，常熟人，万历丙辰进士，由知县擢户科给事中，坐钱谦益党削籍，事详记传。南都立，起应天府丞，再擢佥都御史，代方震孺巡抚广西。大兵破广西，式耜与张同敞同殉节）。两广总督丁魁楚东阁大学士兼兵部尚书，制抚堵胤锡加兵部尚书，总督章旷加兵部左侍郎，荫一子，锦衣卫堂上佥事户部右侍郎管湖广布政事，严起恒加户部左侍郎，荫一子，锦衣卫千户总兵侯恂商丘伯，吴双前军都督府，陈邦傅柳庆伯、焦琏新兴伯、马进忠武昌伯、王进才澧阳伯、刘承允武岗伯、张先璧茶陵伯、曹志建保昌伯、郝永忠南安伯、王允成岳阳伯、卢鼎宜章伯、黄朝宣萍乡伯、董英浏阳伯。宜章伯标总兵武自强挂威远将军印，白良辅挂致远将军印。忠贞营李赤心□国公，高必正郧国公。李来亨三原侯，马腾云高陵侯，贺登云泾阳侯，党守素兴平侯。袁宗第、刘体纯、张光翠等共二十余员，各晋爵列侯。四川杨展、王祥、李占春、于大海、谭宏、谭诣、谭文等，贵州皮熊等，各晋爵有差。满大壮、覃裕春、马养麟，各加正总兵官。
　　本年十一月廿七日，总督恐岁暮疏虞，率二百骑同发巡视潼溪、新墙一带营盘，驻新墙度岁。除夕，朔风暴起，帐房掀拔，各将恳请暂进营房安歇，总督曰：“我若畏寒图便，反令将士露处，于心安乎？且我受苦不过一宵，诸将士隆寒严冻，执戟鸣，其苦百倍，更可念也！”诸兵闻之，莫不感泣。黎明，望阙叩拜。口占绝句云：“柴待旦拜天子，一着戎衣起大风。踊跃嵩呼震壁垒，东西南北尽阴崇。”发和云：“投醪喜挹柏浆融，旌旆飞扬掣晓风。新帝新元新岁月，河山万里悉来崇。”
　　正月初三日，总督回湘阴。初六日，上长沙，与督师面商机宜，留发居守湘阴。十六日，总督自长沙回，盖因黄朝宣与卢鼎衡阳内构，郝永忠在郴，桂扰攘，百姓惊窜，粮饷匮乏，立有脱巾之忧。议委正发督催衡、永饷务，以应急需。于正月二十日起行，督师、总督各拨材官十员随行供差遣。发至衡阳，卢鼎标武白二镇与燕子窝黄朝宣构兵穴斗，戮及居民，城郭一空，督师驰檄往谕，不肯罢，严户部同衡岳道人李皓白两地劝和，久而始释。发驻十日，差官七员分往衡、彬各属，勒限提解。去后，即兼程赴永，督催驿饷二万，差官分催。去后，发又亲往石矶站查验蔡演所造鸟铳，晤川陕总督朱石渠，讳容藩，坐谈达旦。云欲间道往澧州，入永顺土司，渡江走巫峡，进两川，联络全川将士，建瓴而下，直至武昌。指形画势，有如聚米，厥后皆一一如其算。洵杰，士也。
　　容藩又细述上播迁颠末：因贝勒在汀州遣总督佟养甲、提督李成栋领兵七千破南赣，赣督师阁部杨廷麟、总督刘同升、万元吉、监军御史姚毓奇、总兵张定远死之。成栋乘胜度岭，南韶望风靡，遂破省会，绍武被执，上闻惊，星移梧州。□兵寻至肇庆，上又移桂林。上虑粤疆日蹙，惟湖南兵力方盛，且有何督师、章总督、堵制抚，诸心膂大臣可托，遂命内阁瞿式耜留守桂林，上自移驻全州。而武岗伯刘承允居天子为奇货，至全迎驾，上意不俞。廷议以全阳为楚粤适中之地，可以鼓舞中外，若落武岗一隅，诸勋镇谁肯向承允仰鼻息者。寻晋承允安国公，以允弟承永袭兄伯爵，承允恣睢擅威福，附从者陟迁，违忤者褫斥，朝士咸切齿。御史刘湘客、吴得操、毛寿登、上疏论承允专擅，俱廷杖落职。兵部郎朱容藩论事与承允左，遂以总督虚衔远出川陕。
　　永历元年丁亥正月，承允胁驾入武岗（永森按：《小腆纪年》：刘承允请封郭承昊等为伯，御史毛寿登驳之，承允逼王立下廷杖旨，缚寿登等于行在午门外，诸臣申救得免，仍落职。承允益横，遂劫王于武岗，瞿式耜疏请留跸全阳，王制于承允，不能用。又按《明史稿》、《南疆绎史》、《武岗播迁始末》谓：王以三月幸武岗。《东明见闻录》以为五月，徐氏参考《行在阳秋》诸书，以承允四月劫王播迁，至五月十四日甲寅，始改武岗为奉天府，此录则云正月，互有同异，未知其孰是）。三宫号泣登车，朝臣不附承允者，各踉跄逃匿，卓操故辙，今又复见。于是改武岗为奉天府，一切朝权俱归承允，又有傅作霖为之羽翼，数月以职方躐大司马，宸衷虽切幽愤，然受制跋扈，惟恭嘿垂拱而已。驾行报，报粤东□兵于二月内袭破梧州，直趋平乐，无敢抗一臂者，留守鼓励焦琏严兵以待，□兵由朔阳进薄会城，焦琏身先陷阵，血战北门外，斩首百十级，□兵奔败，焦琏鼓锐蹑追，尽复平梧之地（永森按：《小腆纪年》：王师从平乐长驱入桂林，虚无甲兵，瞿式耜召焦琏于黄沙镇，琏率骑三百人赴之。时山水汛溢，士卒从水中行百里，水及马腹，至江得渔舟二艇，次第渡之。初十日薄暮，抵留守府，式耜拊臂劳之。明日，王师数万猝至，一卒仓皇奔报，气急舌结，手东西指，式耜笑曰：“敌兵至耶？何张皇若是？”俄数十骑乘虚突入文昌门，登楼瞰留守署，矢集式耜纶巾，式耜叱曰：“何敢尔？”呼焦琏，琏袒臂控弦提刀至，发数矢应弦倒，琏士卒闭城门，王师之入城者不得出，绕城走。琏复杀数人，乃弃马越城下，琏三百人开门追之。王师自渡江来，未有抗衡者，见琏出，方错愕，而琏引骑直贯其营，左右斩首数千级，冲王师为三，已复合围之。琏大呼入，戈刃所及，血雨肉飞。诸将白贵、白玉，亦开城出，追奔数十里，桂林获全。论者谓南渡第一功也）。先是丙戌冬，□发恭顺、怀顺、致顺三王（永森按：孔有德崇德元年封恭顺王，尚之信封智顺王，耿仲明封怀顺王，致当作智，此误）取湖南。丁亥二月初，至岳州。二月十五日，扑新墙，我兵失利；又扑潼溪，潼溪亦溃。十八日，三王距湘阴二十里下营，总督躬率将士登陴，坐城楼誓曰：“城亡我亡，湘阴城，我棺材也！”诸将泣劝：“且留有用之身，再图恢复。”总督谓：“拮据两载，心血用尽，此而不能恢复，更何望哉？”及黎明，有王马标二副将领甲兵数百斩关而入，径上城楼，不交一言，将总督挟腋而行，总督力不能脱，拔刀自刎，二将夺刀。及出南门，□兵已至城下，复从东门出走关王桥，仍收集满大壮、吴胜、张星炫、覃裕春等兵，着定扼住桥头，另候进止。总督至长沙，执督师手痛哭曰：“相外将内，客强主弱，事势久不可为，全凭公与某一片心血支持两载。湘阴不守，则长沙亡在旦夕，长沙亡，南天一壁从此瓦解！”语罢，复哭。督师誓以身殉封疆，惟勉慰总督王佐才，珍重此身，以造中兴。总督云：“某今年必无生理，元旦梦周、蔡二公吉服迎某入公署，若应此梦，得死所矣！”
　　澧阳伯王进才以事急请方略，督师曰：“今日大敌压境，我与若同受利害，此时不战，我惟自分一死，若属老营为□有矣！”进才亦奋励自矢，请檄调马进忠、王允成，水陆齐下。时忽报滇营官兵自江西回到宁乡，督师喜语总督曰：“滇师勇敢乐战，在江西颇著声名，今日来，添我一臂矣！但赵、胡二将素德公，必须公往，可立致也。”盖总督与赣抚李永茂同年友，每于手书称述滇将赵印选、胡一清，在赣战功，总督升北抚时，特疏题二将开镇，是以有夙谊也。总督渡江行里许，见城内火起，复转至江干，遇监军姚大复，复云：“因亲兵副将姚友兴兵与新王营争营房，相攻杀，城内焚掠一空。督师亲出解纷，一炮从项间过，衣领焚焦，督师不知也。”总督步行至城，王营严兵拒沮，不得入，仍渡江夜□，此二月二十三日事也。次日，至宁乡，滇营先一日行，城中虚无人，总督系念督师，次日仍还长沙。渡江将抵岸，清骑突出丛射，镞及船舷。讯之渔人，始知长沙二十五日已为□有，督师死不出城，王进才遣将官强抢上船而去。总督遵路仍还。
　　三月初一日，至宝庆，王、马三营于湘乡、新化一带大肆焚杀。总督差参将冯士杰持书劝谕，留此孑遗，以资粮饷，三营愧服，戢兵安民。总督差官探确督师已至衡山，遂将宝城付按院李公膺品，身驰十数骑往衡山。时霪雨泥泞，御湿无具，题邵阳旅壁云：“春雨不肯住，随云到奈何？天心今若此，臣死矢无他！肝胆坚移谷，头颅赠枕戈。读书羞宋史，到底不言和。”又邵阳道上有感：“将军只解出南塘，空号貔貅驻下湘。晋室清流传甲胄，桃源高迹换疆场。丧师娇拥鱼沉色，弃仗牢拴雀篆章。指顾河山还在手，宁辞病骨炼风霜。”又邵阳道上寄蒙子：“天能生人地能载，凿破洪荒失所在！雷轰电掣走巨灵，鼓浪掀风喷海沫。中有正气横古今，日月争光许我辈。旄头夜白野狐鸣，金瓯扑落河山碎，天柱将倾一手扶，折臂难支负以背。明貂锦错列侯，指画从容轻边塞。一朝决裂智巧殊，枉有雄文夸百代，欲留慷慨身后名，要识生前不假贷。血为水火心作炉，熔铸湖南土一块。指心誓日与子期，死报君恩身不爱，浩气直压岣嵝巅，摩挲雄剑腰间佩。”
　　总督三月十三日与督师死生重聚，悲欣交集，几同隔世。时张先璧自吉安退还茶陵，前营副将满其兴领兵一千至湘潭，督师檄令其兴从湘潭一宿河设塘直至衡山。又探听张先璧欲走弋阳小路，总督语督师曰：“我兵新败，惟先璧尚是全师，某请亲往督调来衡，以资守御。”凄风苦雨，冒显驰驱，道中遇先帝朝司礼太监王坤，目击劳瘁，嘘叹久之。先璧见总督亲到，即于三月二十日振旅来衡，总督促督师先至衡郡弹压，以救地方，又飞调滇营亦赴衡阳，总督自留衡山驻扎。
　　不意衡山有逆衿二十人，见督师、总督俱在一城，潜往长沙请兵，云二督就擒，南方数千里弹指可定。□师留十人为质，以十人向导，五百骑晓夜疾驰，沿塘迅扫，副将满其兴被杀。总督见一夜塘报断绝，心切惊疑，差董旗鼓哨探，行十里，闻警驰还。总督以八骑出南门，即遇□兵，问二部院何在，诡对曰：“在里面。”复拨马从西门出，至桥头，恰遇赵印选、胡一清，领兵数十前来，见□兵大队飞追，二将大呼：“快策马过桥，某等险阻拒敌，虽万骑不能飞越也。”□兵压桥三次，二将连镖杀十数人，□兵退，遂杀向导十人。又跟追二十余里，二将奋敌，又杀数人，再行十余里，二将计曰：“敌见我兵少，势必再来。前去平坦，惟此地险隘可持。”又发人命后塘放炮接应，以张声援。计毕，□兵大队果至，见二将布置已定，又闻山后炮响，对立良久而去。二将又伫望移时，按辔行还衡，此三月二十九日事也。薄暮至郡，总督向二将称谢，且语督师曰：“今日非二将军，不能重会矣！”二将谓：“某等沐特达之知，虽捐糜不足云报，况区区小战乎？”督师亦慰劳二将，并励后效。
　　张先璧之来衡，原迫于总督之亲往，非有御敌捍圉之心也。且其兵素无纪律，在衡强奸民女，居民喊禀总督，即将犯兵置之法，先璧饮恨而已。先璧见滇营兵仅五千，将有吞并之意，赵、胡二将知之，移营路口，整备以待，遂不敢动。先璧知势日急，托言粮饷匮竭，不能久驻，径自拔营而上。又令各将围挟督师同行，至二十里外，先璧置酒婉劝，二公坚不许。先璧就地四拜曰：“某自知负国负师，罪过深重，然亦不能顾矣！”先璧至宝庆，焚掠奸杀，民不堪命，犹然一王马矣！嗟乎，衡阳之失，先璧先弃之矣！此四月十四日事也。
　　先璧既去，二公至祁阳，马养麟已先遁，粒食维艰，严户部自永州飞送米数石。十九日，督师上永州，总督仍留祁阳，正发闻报，星驰至祁。先是发动支驿饷，买马六十余匹；又副将李大金、张绍孟、都司刘大才等随带马三十余匹，并兵丁三百名；又蔡演造就鸟铳二百，俱到祁阳，稍壮军容。上在武岗闻太监王坤之奏，特差太监杨守春持玺书慰劳，加督师上柱国太师，加总督兵部尚书，赐上方剑，便宜行事，一应机宜，先行后奏，以刘承允阻挠故也。
　　上苦承允专横，亲书密诏除刘救驾，天语极为悲切。杨太监又述上谕，内廷俱系刘党，要荐正人以备选用。总督遂疏题正发为翰林院庶吉士。疏云：“正发以诸生起兵崇阳，臣服其勇；弃家不顾，仗策南来，臣服其义；甫解橐，遂登贤书，臣服其学；帷巾运筹，盾头草檄，臣服其才；督催饷务，裘敝肘见，臣服其廉；与臣同事两载，不肯离臣一步，不屑求人一官，臣服其静而正”云云。疏上，奉俞旨部覆，为承允所沮遂以兵部司务改授翰林院待诏。
　　总督正欲收拾整顿，再图恢复，忽报□帅差官持书招安，已到对江武自强、白良辅营内。次朝，武、白果差官送来，总督即令斩之。密探得武、白又差人往衡，事属叵测，遂于四月二十七日五鼓，从黄杨司前往东安，于白牙桥扎二日。五月初一日，至县，遂驻节焉（永森按：《小腆纪年》：卢鼎守衡州，张先璧兵突至，大掠，鼎不能抗，走永州。先璧乃挟腾蛟走祁阳，走辰州，腾蛟还走永州，大兵至，鼎部将复大掠走道州，督师何腾蛟退驻白牙桥，兵部右侍郎章旷退驻东安）。自□帅据长沙，从浏阳投降者董英也，从弋阳归降者王允成也。□师至衡，从燕子窝出降者黄朝宣也。朝宣降后，子女玉帛俱非已有，复愤悔思逸。□帅发数十骑伏花药寺巷口，俟朝宣出，夹射之，死于乱箭之下。而朝宣营将在外者皆闻声上奔，总督遣旗鼓董宏猷、李大金、中军秦相百等，于洪卢司了路口各路持令招集。各将脱阱之兽，喜得所归。副将张韶领兵二千，副将黄家臣领朝宣内丁八百，参将贺上选领兵五百，衣甲器械俱全，马三百匹，皆相率来归，总督标下。又差副将王凤升、参将王廷祥、方升等往广西柳州招募狼兵交铳手三千，又就东安招枧上林三鼎、三锡、长钯手五百名，又招社塘丁上楚杀手八百名，又募取各处铁匠打造交铳三千，军声渐振。
　　总督与正发形影相依，眠食与俱，筹兵策饷，甚费焦劳，而总督下血之病，日渐日剧，饮食渐减少，发甚忧之，总督不自知也。督师驻永，上命杨太监密敕召赴武岗陛见，因刘承允横肆日甚，且阴蓄异谋，有废上立伊婿岷王之意。刑部尚书杨乔然公正不阿，言事与承允忤，挥拳殴击，头面受伤，廷臣莫不股栗。上与姜皇亲密计，急召督师入内示弹压。督师于五月初旬，从石矶站渡江，而站中不逞之徒，误以为督师之行遁也，持梃刃邀劫，不得行。总督闻之，发数十骑往护，始解去。督师怒，欲命滇营屠站中人，总督力劝分玉石，止缚首乱者二人，磔而枭示之。
　　督师既入觐，永城遂空，严户部遂移驻白牙桥。□遂遣数百骑入永，张示安民，永城遂为□有。总督遣总兵周金汤、熊兆佐、副将李大金、张绍、黄家臣等领兵三千恢永，□骑闻风奔去，我兵追至祁阳，过熊飞岭，直抵排山分汛扼守，去衡郡仅百里耳。
　　时湖南大饥，万缗不能市斗米，欲仰给全阳，被妖人王伦鸠合亡命据宜湘口，依睑为垒，阻舟航不得进，比闾皆菜色。总督与发计曰：“若辈处堂何知？兵至可擒也。”遣标将董宏猷午夜击破，诸盗悉平，楚粤道坦，米价顿减。又致书瞿留守求通粜籴，匪独兵资腾饱，湖南数百万沟中之瘠赖有起色，不仅东安一偶也。
　　东安弹丸之地，财赋几何，刘承允又差二副将坐县收民租，总督与发定计捕二将斩之。随传檄入武岗，历数承允十大罪，并移檄张先璧、曹志建、郝永忠、马进忠等，共勒勤王之师，以安乘舆而张先璧已先逼城步县，声罪致讨矣。承允见各勋环戈为难，气焰稍沮，又虑督师出为葵丘盟主，在武岗必至居中内应，竟欲絷维幽闭，将图不轨。又断绝往来，如内阁吴炳、总宪李若星、大司寇杨乔然、兵科姚大复，皆屏息惕惕，不敢与督师通起居，惟姜皇亲密语督师蚤为计，毋堕奸阱。督师密疏奏上云：“臣在外则上安，臣在内则上危。臣在外则承允恐臣纠率诸勋讨逆，不敢他萌；臣在内则身为孤注，号召不灵，承允无复顾惮，皇上与臣俱危矣！”又潜约滇营赵、胡二镇订期接应。越数日乘间出城，策马飞奔十数里，即遇二镇领兵至。承允塘将发大炮击督师，炮高人下，一无所伤。及承允追兵蹑至，督师已入滇营，中军二镇奋杀，刘兵败还（永森按：《小腆纪年》：何腾蛟入谒，王及太妃皆召见慰劳。初腾蛟荐刘承允由小校至大将，称门生，已渐倔肆，腾蛟不能制。王遣中使密召腾蛟为计，然腾蛟固无如何，且无兵，命以南援将赵印选，胡一清兵隶之，守白牙市。及辞朝，赐银币，命廷臣郊饯，承允伏甲将袭之，印选、一清力战歼其众，承允讳之，王亦不能问也）。
　　六月既望，督师率滇镇同至白牙桥驻札。时兵饷久匮，总督仰屋无措，因面商督师，会题正发户科试给事中，经理恢抚兵马钱粮，奉俞旨颁给敕防。刘承允因怨丛衅深，复欲与总督修好，故不挠其事也。发膺兹宠命，日夕惶惶，爰设法鼓铸，以裕钱源。于石矶站开炉一百二十座，委效劳知县方镇管理，白牙桥开炉二百座，委参将郑宗文管理，小江口开炉一百四十座，户部主事臧煦如专理。又全州东安绅衿有愿助兵饷粮米，授文武札衔及贡生生员者，听其乐输，一一移檄总督给扎，是名例饷。
　　斯时总督病日加重，日夜下血十数次，体益羸弱不支，然犹扶病视事，自黎明以至夜半，黾勉不遑。发泣曰：“师体如此，宜节劳省虑，为封疆宗社保爱万全之身，以图再进。”师曰：“人以身病为病，我以国病为病，但得粮饷不竭，兵士鼓锐恢复东下，身自霍然矣！”总督驻东安数月，湖南节义之士莫不闻声景从。衡州举人王介之、夫之（永森按：夫之字雨农，号姜斋，衡阳人。崇祯壬午与兄介之举于乡，以瞿式耜荐授行人，转徙楚、粤、滇、黔、闽、缅甸既覆，隐犭峒以终，学行详本传）、邹统鲁、夏汝弼、李跨鳌、管嗣裘、吴汝润、周士仪虽匿影南山僻谷，或密报情形，请商方略；或悲歌唱和，缄寄诗篇；风雨邮筒，间道不绝。又有来阳举人（永森按：湖南衡州有耒阳县，来恐耒字之误，考县无来阳名者）廖应亨、武昌举人蔡之俊、宗贡生朱盛灿、朱容椒、中书科周震、与翰林院检讨刘李矿钅广（同升子）兵科给事万六吉（元吉弟），疏参逆允，避祸而出，先后齐集东安，皆以总督为依皈。一时文人辐辏，旁午之暇，樽酒拈韵，乐此不疲也。
　　总督见粮饷稍可支持，兵马休养已久，加以滇营又到，遂与督师共商：东安掌地，若再持久，粮竭饷尽，势成鸟兽散，不如决计东下为得算也，七月七日，自东安起行至石矶站，师下民房，将分司驻发，发谦让不居。师曰：“我是已成之章总督，君是新起之蒙户科，正欲借此弹压兵民，勿让也！”薄暮，东安知县敖化龙馈酒醴果淆至，师与发饮，微醺，师携发步入竹林山冈，正仰卧林间，语发曰：“死便葬我于此。”发曰：“师真醉耶？胡言之谬耶？”
　　初八日，抵永郡，驻东海王孙宅上。初十日，副将王凤自柳州募到狼兵交铳手三千到永，师大喜曰：“此潼溪制胜之长技也。”遂即以所募兵属凤统领。又全州贡生蒋成龙募兵一千同到，亦命隶凤辖下。爰定恢抚营制五副将，分中、前、后、左、右，随遣王凤、李大金、黄应元各领兵前往祁阳关口防御。去后，发因查核各处炉场月钱，并东安未完例饷，才离永五日，师差数骑星驰召发，发寅夜遄归，见师容骨立，气息奄奄，相抱痛哭。师曰：“吾病不起矣！特请回作生死之别，并付封疆大事。”师下血之病，转成肠垢，滑痢日夜数十次，五内痛楚，呻吟不绝声。每呻吟一声，则呼发一声，发随应一声。
　　七月二十日，召诸将至榻前，将恢抚营务，兵马册籍，北抚关防，一并交发署理。发挥涕曰：“某虽属师生，恩同父子，从事三载，夙夜黾勉，况师体抱恙，发敢不竭其愚钝，稍效万一。幸惟安心调养，内外诸务，发自任之，不必有此举动！且发受兹重畀。责有攸归，倘败乃公事，致吾师失知人之明，为他人笑，发断不敢闻命也。”师作色曰：“子欲气死我耶？既不承受，终无着落，如何安心调养？”发只得唯唯。
　　二十六日，师命人扶坐榻间，作书与督师辞诀。捉笔指不能运，遂口授曰：“某病不能起矣，不能风雨晦明奉教左右矣，不能周旋鞭弭共事中原矣！遗大投艰，独劳先生，谁复与先生分一臂者？某独何心，能不悲哉！户科蒙正发原在先生门墙，其人才品，先生所悉，已于本月二十日，当诸将付以恢抚营务，某死之后，乞先生特疏题补事。付托得人，死可瞑目。诸标员从某驰驱日久，忍饥寒，冲锋镝，义矢无二，其忠勤有可知者，幸先生驱策之，以相与有成也。放笔昏绝永从此辞。”督师览书恸哭，作字安慰，极其酸切。略云：“老夫耄矣，生亦无益，惟瓣香顶祝天地鬼神，乞留公斗岱之身，以兴明祚。蒙户科大用之才，恢抚事务，且暂署理，诸将两标一体，原无分别，俱不必作事后之虑也。”发自受事以来，即就师榻前置几案批答文卷，料理各路军机，仍奉侍汤药，应答呻呼，衣不解带二十二昼夜。发又诣永郡内外各庙祠寺观行香焚疏，愿灭寿一纪，为师延算。督师曰：“遣官候病，甚切忧驰。”
　　八月初三日，师作绝命诗二首云：“莽莽乾坤咫尺芜，秋风五丈失支吾。千年黄土扃雄剑，一寸丹心冷壮图。报国未能空愧死，渡河有恨只频呼，难寻净土堪埋骨，魂诣高皇索旧都。”“批颊声声未肯明，河山笑掷一毛轻，坐看玉篆沉千古，空伴铜驼泣五更。今世何时惭后死，此身无用忍求生！湖干欲听华亭鹤，武穆祠前秋水泓。”
　　初五日，自作遗表，命死后进呈。“为臣病已笃，臣志未伸。谨沥血泣辞效忠重泉事：臣以七尺书生，谬膺封疆大寄，过蒙国恩，滥叨节钺，躐级中枢；龙光之晋，极其宠荣，报称之劳，全无尺寸。犹冀臣年方壮，尚不即填沟壑，庶竭驽骀之力，稍收桑榆之效。不意丙戌春，事机丛脞，智力短浅，积劳成瘁，遂成下血之病；随值新墙败绩，愤怒伤心，又增呕血之症，拟欲请乞骸骨，以时势日亟，不容息府，恐蹈规避之咎。奈疆事日坏一日，臣病日深一日。今年夏，诘兵措饷，犹可力疾支持，入秋以来，饮食渐阻，血痢大作，连日昏绝，移时始苏。臣之死期已在旦夕。”
　　“窃念臣任封疆，进取是职，不能厉兵秣马，克复长驱，而以□遗君父，臣罪一也；臣身为总督，不能弹压远迩，致诸勋水火成形，失地丧师，臣罪二也；臣屏藩在外，不能兴晋阳之甲，立讨君侧之奸，致逆勋刘承允跋扈不臣，以尧舜之主，而抱灵献之忧，臣罪三也；皇上春秋鼎盛，圣敬日跻，中兴可期；天夺臣箕，不能长效犬马，聿观周宣、光武之隆，中道捐弃，事主不终，臣罪四也。臣负兹四罪，虽万死不足以塞责，伏乞皇上削夺臣官，以为有罪无功者戒。”
　　“顾国家大势，祸胎养成于姑息，军机多挫于内讧，臣愿皇上大奋于断，明功罪，信赏罚，慎名器，养残黎，及蚤返跸西粤，居万全之地，以慰天下臣民之望。南湘半壁，付督师臣何腾蛟专理，辰尝一带，付制抚臣堵胤锡支撑，辅臣严起恒休休有容，刚柔交克，若与辅臣瞿式耜同居政本，必有可观。臣鬼篆中人，不应言及国家事，但耿耿寸心，不随身死。臣死之后，定拟哭诉二祖列宗之前，默佑圣躬，迅扫膻氛，收还两都，重光宝历。臣志伸，臣愿快，臣死且不朽。伏枕瞻天，稽首泣血，仰祈睿鉴。为此具本辞，谢天恩，臣无任悲愤感激之至。”
　　初六日，师简阁部杨公嗣昌所著《兵饷》一卷付发曰：“我不如文弱，子才不减万吉人，吾子勉之！”随命董君达启行搜所存饷银四十八两，命发执笔，口授谕帖曰：“恢抚部院章谕：‘各路防守诸将：本部院病已危笃，不能与门下终始共事，前驱进取，有负国恩。今外□内寇，望汝辈为我雪未雪之仇，本部院虽入九泉，倦倦以望捷音也。本部院死后，切勿以奔丧为由，擅离汛地，有误封疆；务须坚心固守，静听督师调度与蒙户科指示。仅存饷银若干两，均平诸将，每人若干两，以致永别之意。门下报国，即是报主，本部院虽死犹生矣！”
　　初七日，命董子启行取酒来，与发作别。且云：“感足下三载共事，有如形影；无如鬼伯催促，幽明千古。”正发号哭仆地，师正色厉声曰：“吾以祖士雅、刘越石望子，奈何效儿女子态，作哀哀断肠声耶？”遂把盏酌酒劝发饮三杯，师亦吞三咽。饮毕，拱手揖发曰：“请了！”自是不复与发语，发问亦不复应。董子启行、师股肱心膂之亲人也，呻吟之际，启行间曰：“病已至此，家事独无遗命乎？”师曰：“吾自服官入楚，已无家矣，夫复何言？汝若生还，但嘱吾儿不必读书。”
　　初八日申刻，呼启行曰：“董家宁馨，外□内刘，皇上在哪里？”少顷，又呼如是者三，忽大叫一声，遂尔委蜕，盖丁亥八月初八日亥时也。是夕，督师见大星如斗，自南天坠下，光烛普地。督师惊愕曰：“于野其不禄耶？”翌辰，讣音报督师与户部严公及各路营将，督师大恸惨，三军各将撞地号天，如丧考妣。发先期命永州同知掌府事傅本斗动支官银一百两，买蒋乡绅杉枋一具。初九日，巳刻大殓，适宜章伯卢鼎自道州候病至永，拊棺痛哭。正发与董启行哀毁忘生，仅存一息，宜章劝发：“大事丛集，君身过伤无益，幸抑情强饭，料理军务、正所以报章公也。”发行文各将，遵先师遗命；不许奔丧，务严饬堵御，以巩万全。
　　十一日，正发差官上总督遗疏，并报病故日期。同日，督师亦具疏题报。又一疏题太仆卿郴桂道吴晋锡升补北抚，盖督师于隆武二年题晋锡郴桂巡抚，廷议不允，至是参军丁元相为晋锡请曰：“吴公名进士，且前题开府未遂，北抚一座，舍此其谁？”督师从之。十六日，晋锡行文知会各将，取职名兵马册籍。发见文，欣跃如释重负，楚人原无官楚之理，前日为先师病笃，恐拂其意，故为勉承，今日实获我心。遂将北抚关防官册籍一并移送督师，并行各将遵照。各将谓：“先主以我等付托户科，以户科与我等周旋，久习知我勤苦。今易箦才旬月，蘧以我等属他人，户科即可背，先主不可负也。”各将心殊怏怏，无固志。□帅闻章总督卒，喜曰：“二敌去其一，吾无惮矣！”
　　八月二十二日，袭破排山，并夺熊飞关，诸军多内溃。正发语董子启行曰：“师榇未举，敌若旦夕至，发誓以身殉。但得项膏白刃，蚤从先师地下游，固愉快也！”启行同以死誓。诸将见发坚守不动，遂相率扶衬，发与启行挽绋登舟，至石矶站，佥谋卜地。发曰：“师有治命矣！”遂于前日竹林小冈先师醉卧之处，壬首丙趾而瘗玉焉。督师驰至石矶，抚灵床踊长号，兼述共事之情，且哭且诉，两标将士莫不洒涕。督师亲撰诔文曰：“人臣死忠者三：曰激烈，曰从容，曰劳瘁。激烈以刚怒死，从容以坚贞死，劳瘁以忧勤死，死虽不同，死忠则一也。孔子曰：‘殷有三仁焉。’去者、奴者、剖心者，迹似悬殊，孔子俱以仁为断。众人论其迹，圣人原其心耳！癸未，腾蛟承乏楚抚，时楚北皆入□版，公以孤城文吏，独保沔州。境内不轨，勾贼为奸，公次第剪除，以靖内患；左营鱼肉沔，强掳民女，公缚而投诸水，以靖内扰。公知贼梳兵篦之害，悉撤客兵，自练土兵，与□将白旺相持三载，遮蔽长江，使□不能飞渡；蛟得免于覆饣束者，藉公长城之力也。蛟屡上公功，三请藩宣，被谗闲所沮。”
　　“甲申冬，庚癸呼亟，烦公转运湖南。乙酉春，左梦庚问鼎留都，蛟投身汉水，方得更生，复至湖南，与公重聚。天骄内肆，闯逆伏诛，两都沦没，匝地腥膻，仅留南天一块土，为我与公拮据瘁<疒者>之区！维是张先璧荼毒于辰阳，刘承允虎踞于黎靖，公单骑解谕，悉归戎索。崎岖虎狼之穴，出民汤火之中。继而左标、闯部穷而无归，公挺身招徕，肉袒倾城。复以客兵难驭，爰整亲旅，诘兵于黔粤之里，措饷于无米之炊。蛟在长沙，居中调度；公驻湘阴，临边自将。一将一兵，费公推置；一壁一垒，费公分布；一士一民，费公保护；一机一宜，费公眠食；一缗一粒，费公焦劳；一勋一镇，费公调剂。心血几何，能不病哉？蛟也鲁拙，每有方略，费公讦谟；每有过失，费公匡救。心血几何，能不病哉？又以同人参差，事多掣肘，隐忍弥缝，更费苦Jb。心血几何，能不病哉？”
　　“迨至强敌冯陵，我疆日蹙，新墙之挫，呕血盈升，公病已剧。湘阴不支，立誓身殉，众将夺公，虽不得死，公病又剧。策蹇氵资水，泥涂雨雪，痛念提封，昏仆马下，公虽不死，公病又剧。衡山险厄，几落危机，跃马桥头，目击丑类，眦裂发指，怒气欲吞，公虽不死，公病又剧。跋涉雁峰，渴馁浯溪，以至东安，外集残兵，内合劲卒，振军声于菜色之时，复残疆于桑榆之日，公病剧已极，而公死矣！”
　　“武侯曰：‘鞠躬尽瘁，死而后已。’二语八字，的的为公行实。呜呼，公其死矣！蛟固知公之必死久矣！然而蛟又不知公之必死也。盖知公之必死者，知公之心；不知公之必死者，感公爱公，祝公望公，不忍作此不祥之想，此又蛟之痴心也。呜呼，公其死矣！公其忍心舍我而去矣！今而后，进退死生，谁复与蛟共安危者乎？密座促膝，谁复与蛟共筹策者乎？纷纭险阻，谁复与蛟分仔肩者乎？昏耄举动，谁复与蛟规舛谬者乎？风风雨雨，谁复与蛟相慰劳者乎？”
　　“呜呼，公其死矣！然而公之心则愿以激烈死，不愿以劳瘁死者也。向使公擐甲行间，冲锋冒镝，蛟知公必为关壮缪；向使公独守孤城，□骑重困，蚊知公必为张睢阳；向使公身陷贼中，义不受辱，蛟知公必为颜鲁公；向使公衡山失机，身落□手，蛟知公必为文信国。诸死皆不得遂，乃与诸葛丞相辉映千古。且诸葛以八月死行间，公死行间亦以八月，何其先后一揆也？语曰：‘人之相知，贵相知心。’公固知蛟之心者也，蛟岂不知公之心哉？”
　　“蛟今年五十五矣，公年三十六耳！五十五者不死，三十六者先逝，鬼伯无知，谓之何哉？且汉江之水滔天，可以死矣，而不没；长沙之炮焚领，可以死矣，而不伤；武岗已陷凶阱，可以死矣，而复脱。万死一生，留此顽钝之身，以守残局。蛟可以死而不死，公不可死而死，上天苍苍，独何心哉？呜呼，招魂不复，抚床如生，恨深九泉，惨达层霄。洒血披衷，公灵鉴之。”
　　祭毕，督师还白牙桥。正发又住石矶数日，莹圹事竣，带十数骑诣谢，遂住东安旧馆。恢抚诸将复泣请正发视事，发曰：“吴公旦夕且至，诸君当静听朝命，安可以意为从违耶？”越数日，督师赍奏官回，云：“上得遗表，挥涕呼我督臣者三，声彻殿廷。”吴晋锡北抚命既下，督师以军务不可久旷，送敕印催其即日受事。晋锡至东安，择吉莅任，诸将起曰：“某等数月无饷，馁窘万状，今得新总督，有凭藉矣！”晋锡闻之，竟挟印遁去。
　　九月初五日，□兵夺永城，哨及石矶，北抚吴晋锡自东安山中纳印出降。滇帅拔营走八十里山，入全州万乡，遂强督师同行，内阁严公亦移入全州矮林，依原长沙道邓承券托焉。正发与恢抚诸将由宜湘上全州，诸将复环正发请曰：“先主弃世，我等见公如见先生，身虽武夫，义气为重，实不愿属他人，惟公主持之。公如见拒，即日四散作响马矣！”发不得已，与诸将约：毋降□，毋害民，毋私斗。诸将咸唯唯遵约束。
　　抵全州，州守误以为郝卢兵，闭门不纳。中翰周震、留守题授监事御史，适在全城，望见旗帜，曰：“此恢抚营兵也。恢抚纪律素严，民皆无恐。”遂开门出迎。发语震曰：“□在门庭，州城守乎，弃乎？”震曰：“守乎。”“本营官兵留乎，去乎？”震曰：“留哉。”发遂同震进城，与州守马鸣鸾议粮饷。又致书留守商机宜，州守会各乡绅公议捐助。各绅乐输粮米，约计三十石。议每兵每日米一升五合，钱十文，马料谷日三升，兵丁各给十日粮，将老营驻扎湘山寺。发总兵王凤同三副将领兵守黄沙河，以当孔道之冲。总兵周金汤、熊兆佐，扎三叉铺，以防宜湘小路。
　　时九月初十日，探人回报：□帅三王各分一路进兵；恭顺领武岗路，怀顺领永州路，智顺领常德路。恭顺过紫阳河，承允标将陈友龙殊死战，屡挫敌锋。承允驰令禁友龙不得战，又不发救兵，友龙败还。恭顺离武岗山三十里下营。承允轻骑出降（永森按：《王船山叛吕传》：□兵至石羊渡，承允退坐营门，召诸将护，皆请死战。承允不语，入幕中修降书，遣使诣孔有德降。使返，与承允耳语良久。乃遣片纸奏上，言：“敌势大，陛下宜自为计。”上乃仓遽出奔。城门不开，庞天寿等麾壮士以利斧断扃锁，上单骑走，承允遂开关延敌人），且许献皇上为贽。恭顺疑其诈，不纳。承允复回至武岗城外北寺，剃发而往。恭顺纳之，待以宾礼。
　　承允因一再往返，是夜遂不及入城。然承允出降之先，将城门封锁严密，不许隙通。二更时，皇亲王维恭、维让与掌院事张同敞、锦衣卫马吉翔、吴双、兵科吴其嚣、礼科洪士鹏等，相率在廷，同会刘承永曰：“令兄如此举动，将欲以皇上作晋惠、宋钦耶？”承永曰：“家兄此行，正是挺身当锋，以保皇上耳！”诸公曰：“既是如此，何不开门，待皇上移到靖州，不更便耶？”承永尚迟疑，诸公又请承永母出，恳切言之。母曰：“吾儿既不肖，自陷其身，岂有复陷皇上之理？”立命取钥匙来，诸公即入行宫，扶拥上驾并三宫上马，夺门而出。二十里，上曰：“靖州不可往，当从间道走广西。”遂觅小路走古坭，至柳州（永森按：《小腆纪年》：王师破常德宝庆，且逼武岗，王召刘承允谋之。但言我兵多，敌决不来。王疑而察之，则承允已密议投降。乃与辅臣吴炳议，由古坭幸柳州）。跸数日，仍移桂林。
　　恭顺至武岗，见上驾已行，遂发千骑径追靖州。至靖不见，大肆杀戮，无不残灭。承允既降，仍居旧第，内阁吴炳、吏部尚书李若星、承允中军邹山，死之。刑部尚书杨乔然与承允不合，先期请出督川兵，得不及难。兵部尚书傅作霖不屈，承允劝之，作霖大骂曰：“我以汝为必不负国，凡事将顺，中外莫不指摘，以为汝党，我被汝蒙恶声久矣！今岂肯同汝作狗彘耶？”拽见恭顺，益加怒詈，遂死之（永森按：《小腆纪年》：大学士吴炳奉命扈世子走城步，既至，而城已为王师所据，被执送衡州，炳不食，自尽于湘山寺。傅作霖，武陵人，夙与承允善，故骤得迁。及承允降，作霖勃然大骂曰：“吾以汝为人，汝挟天子作威福，致天子蒙尘，罪已不容于死，真狗彘不为也！”王师入城，作霖冠带坐堂上，承允劝之降，作霖唾其面，遂遇害。妾郑氏有殊色，被执，过桥跃入水中死。”）。
　　承允亲引恭顺直捣黎平，督师母太夫人、妻王夫人与次子并家属百余口俱被执，以彭而述为贵州巡抚。智顺至常德，王进才、马进忠，退入沣州，进永顺土司，制抚堵允锡亦同往马。偏沅傅上瑞献营王以降（永森按：上瑞武定人，为武昌推官。初为何腾蛟所荐，至偏沅巡抚，性反覆，弃腾蛟如遗。武岗破，遂降。逾年，金声桓事起，当事者虑其为变，与刘承允并诛死）。沅州偏桥、镇远，直抵黔中，悉为□有，而沅州杀戮尤惨。
　　上跸桂林，召内阁严起恒入。十月朔，督师率滇营由西延至兴安驻扎。初，督师至八十里山，闻武岗之警，即驻兵新宁界，飞探皇上消息，拟率滇营为勤王之师。后闻辇路无虞，移驻粤西确报，遂出兴安，复与发合。督师致书，深悔前过，并慰发营。
　　督师驻兴安三日，恭顺差督师至戚持手书并贵阳王金印一颗与夫人家报至。来人述恭顺奉养太夫人甚厚，保全眷屑，恩礼备至，督师皆不听，将书印抵地，命绑来人斩之。左右解劝良久，始释。即日备述家难，缮书以闻，督师又念上自播迁之后，朝臣失散，扈从寥寥，遂荐正发入内。疏谓：“今日朝廷封疆，呼吸一体。科臣蒙正发久历行间，谙练机务，若使其入司封驳于内，臣办战守于外，其间缓急事宜，应若桴鼓”等语。奉俞旨，敕召正发入行在供职。发将见在官兵马匹造册面交督师，诸将送行哭别，恋恋不忍舍。发嘱诸将曰：“先总督师事督师，诸君尽力于督师，即是报先总督。其努力建树，无堕恢抚声灵，在内不患无懋赏也。”董启行原与发生死相依，因闻逃寇王伦投怀顺，请发章总督墓以快报复，石矶父老诣怀顺哭诉总督恩德，伦坐诬见杀，启行邱墓关心，遂留全阳。
　　发于十一月初三日，赴桂林陛见，适本科员缺，遂掌科事兼管刑科。是时，留守首辅瞿式耜兼掌吏部尚书事，内阁严起恒兼掌户部尚书事，侍郎萧如韩原名萧琦，掌兵部尚书事，兼掌都察院，侍郎于元辉掌刑部尚书事，户部侍郎张尚管、鼓铸李和鼎为通政司，兵科给事中吴其露掌兵科兼掌吏科事，礼科给事中洪士鹏掌礼科兼掌工科事。廖应亨掌河南道，汪□□掌文选司，朱俨□掌职方司，张应斗掌仪制司，尹三聘掌虞衡司，吴侯鸿胪寺，文安侯马吉翔掌锦衣卫，总兵吴双锦衣佥士，王坤司理太监，赵进秉笔太监。其余各衙门尽皆缺员。
　　兵部萧如韩媚事南安侯郝永忠，备极丑态，凡有拂其意者，即嗾永忠以兵力吓之。一日，永忠同如韩游靖邸独秀山，永忠折柳条作圈套，加韩项戏曰：“猴子跳圈。”以如韩有猴子绰号也。如韩谄笑曰：“我得为猴足矣！”闻者皆唾之。
　　十一月二十日，怀顺遣将同董英领马步三千，从间道袭全州，攻围累日。督师遣新甯伯赵印选、兴甯伯胡一清，领兵援全，留守遣新兴伯焦琏标三总兵刘起蛟等领兵援全，兵由三路进，会合恢抚官兵，直抄□兵之后，□兵大败，董英仅以身免阵杀千余人，得马匹数百，盔甲器械无算。□自大挫之后，不敢近粤疆一步。赵、胡二伯与新兴标镇刘起蛟等凯旋，惟留副将唐文曜领兵一千，与全州城守副将王有成兵八百，同监军周震、知州马鸣鸾驻全防守。
　　督师以恢抚官兵既隶亲标，撤回点阅，更定营制，凡属恢抚者，以王凤为总统。但凤为人忮刻且横，诸将多离心，潜投郝、卢者纷纷。全州守马鸣鸾与唐、王二将计曰：“大帅在内，仅留我辈独支门户重地，孤注之势也。城不守，则必绳以失地之罪；守城，则众寡强弱不敌，无噍类矣！不如降之便。”二将许诺。十二月十二日，鸣鸾同二将潜诣永州请降，怀顺以为无据，不收。复回全说监军周震同降。震大怒叱骂，遂杀震，持震头与震刺印诣永，遂纳焉。
　　十七日，二将领□兵二千骑入全州，西粤藩篱从兹坏矣！滇师见全阳有失，遂将老营移入省会。先是南安侯郝永忠自道州入桂林，宜章伯卢鼎自道州入义甯，督师调郝、卢同滇师与亲标复全州，皆以粤西为新兴汛地，且降将系新兴标员，各推诿不前。督师誓死坐兴安，上召亦坚辞不赴。郝永忠发罗中军领千骑往，胡兴甯自率马步二千往，然只为护从督师，不复问全阳矣！
　　督师以亲标兵单，命坐营熊兆佐往柳州募狼兵铳手三千，久未报命。永历二年戊子新正，上疏请正发往柳州监催，发奉敕即就道。二月朔，□三王会师大举入粤，胡一清手挟督师上马还省。□兵重围兴安，破之，尽屠其城，郝营千骑无一脱者。永忠大恚，将桂林官民劫掠一空。上驾踉跄，又移柳州，再迁南宁。督师至省城，见乘舆已行，遂同滇营走永甯州。惟留守瞿公死守桂林，飞檄焦新兴上省，新兴见檄即趋，□兵已薄北门，新兴率诸镇鼓锐力战，□兵败退全州（永森按：《小腆纪年》：自郝永忠乱后，王师疑桂林空虚，直抵北门。何腾蛟将三面出：胡一清以滇兵出文昌门，周金汤、熊兆佐以楚兵出榕树门，腾蛟自与焦琏出北门。战未合，奋臂顾左右曰：“琏为诸君破敌。”横矛直奔我营。我兵围之，矢如雨下，琏左右冲击，势如游龙，我兵合而复散者再。粤抚将军刘起蛟亦大呼杀入，与琏合，击杀数百人，贯其营而出。胡一清从东至，腾蛟抚其臂曰：“儿好为之。”一清应声跃马驰击。一清短小便捷，马上腾掷如飞，能标枪取人数十步外，百发百中。每乘马，必翦其鬃。王师认为牛，辄相戒曰：“此骑牛蛮子，不易当也！”一清与琏合兵再战，金汤、兆佐横击之。琏标下赵与白贵殊死战，王师大奔，追二十里，大帅几为所获）。
　　时值江西金声桓、王得仁反正，盖遇时袭茶陵，□帅心怀内顾，惟留副将李东斗领兵三千守永州，总兵徐勇领兵五千守长沙，衡宝、武靖、常德各府各留镇将领兵驻防，三王自撤满兵北去。三月朔，督师自永宁州率滇营并亲标出严关，围兴安，执□防弁杀之。正发于三月初十日，督催监纪范炳元狼兵三千名，同总兵熊兆佐到兴安，督师大喜慰，因留发在行间，商进止。遂下取全州，与□兵战于飞銮桥，斩首数百级，□兵奔回守城，攻围四十日，克之。□兵脱走者仅十之三。留守亲至全州犒兵，与督师同在湘山寺，樽酒流连，欢洽旬日，拉发同还。
　　时有周鼎瀚者，以任子宫中书，因武岗之变，上涂次播迁，一应本章，命鼎瀚同金吾、马吉翔哲理。鼎瀚至全，大署内阁，与发晤言，隐然中堂规模，发面斥之，闻留守来，即遁去。此五月念旬时也。留守与督师面商：时方酷署，兵士毋太苦。而一清必欲乘胜攻永，六月初旬，环永城数匝，两月不得下。保昌侯曹志建以火器五千助攻，城中粮断，□将李东斗大困，杀马马尽，杀老幼老幼尽，互相屠食，永绅刘兴秀在围城中，饥兵脔而食之。东斗窘急，以十数骑重铠血战，夺路穷奔。□广西抚院李茂祖就擒，解至桂林斩之。我兵直抵衡山，长沙震恐。
　　又刘承允标镇陈友龙自武岗反正，光复黎靖，下至宝庆。友龙每得□官，即剥皮示众，绰号陈剥皮，寻以功晋远安伯。张先壁亦自麻阳峒中出，尽有辰常一带，三王至汉阳，闻陈友龙反状，归咎承允，将承充、傅上瑞等三千余人，无少长皆杀之。
　　本年正月内，金声桓、王得仁返正于江西。四月内，李成栋反正于广东。王得仁虽为声桓标将，原约结为兄弟，每行事如出一体。声桓、得仁与巡方不惬，巡方持其短，必得金巨万，始免白简。得仁原有故国之思，如此一激，遂密部将士衷甲，而往声桓署中曰：“我等皆食践大明茅土，何可长沦腥秽，甘心犬豕乎？”袖出网巾一顶，露刃而前，持声桓发辫割之，即请柬巾加冠。声桓曰：“吾有心久矣！所以隐忍不发者，欲乘间待时耳！今弟举事矣，生为明人，死为明鬼，敢有他志？”得仁遂同声桓勒兵执巡方跪而讯曰：“汝尚欲我金乎？□主命汝巡方，为地方造福，奈何虎而翼飞而食人耶？”遂命斩之。令城内外文武兵民反正，各郡县三日内去辫加冠（永森按：《贰臣传》：声桓辽东人，明总兵。顺治四年，随左梦庚投诚，授总兵，讨江西有功，未酬封爵，怀叛志。王得仁者，旧为自成裨将，所称为王杂毛者也。助声桓攻战久，亦自负其功，以叙禄弗及，五年正月，声桓与合谋，纠众据南昌叛，杀巡抚董成学。六年正月，大兵克南昌，斩得仁，声桓中矢投水死）。
　　得仁即欲出九江，袭取南京；声桓以赣州高进库尚负固，必先取赣城，乃可东下。李成栋（永森按：成栋辽阳人，明总兵，顺治二年降）提督广东一年，广东义兵四起，日事扑殄，兵士擐甲无休日。詹事陈子壮、吏部张家珍，俱以起义殉节。成栋曰：“何起义之多耶？某身受国恩，位列开镇，反不知粤民好义耶？”袁彭年为藩司，与成栋养子李元允友善，相与密谋，日夜说成栋举事。又总督佟养甲见成栋横肆，上疏请节制，成栋恚之，遂举兵围养甲，取满兵十余人尽杀之。养甲去辫纳印，诣见成栋，成栋礼待如初（永森按：《逆臣传》：顺治二年，佟养甲署两广总督，成栋署两广提督，合军征广东。四年，由榔走广西，成栋与养甲分兵攻剿，次第平复。攻克梧州，会贼渠余龙连结陈子壮、张家玉寇掠肇庆、广州。养甲自广州告急，成栋将军赴援，俱击走之。是年六月，授提督广东总兵官，加左都督衔。先是成栋与养甲兵定广东，以部众争功，渐生隙，至是因养甲奉命督两广，而已仅得提督虚衔，疑养甲有意抑之，怀叛志。明年正月，江西叛镇金声桓遗书成栋，约期举兵。成栋遂据南雄叛，纳款由榔，迎之驻肇庆，授伪爵为惠国公，使其党贼害养甲。又考《小腆纪年》：成栋怨望形诸词色，爱妾张氏，陈子壮之妾也，成栋艳而纳之，年余不欢。偶演剧，张氏见之而笑，成栋诘之，氏曰：“为见台上威仪，触目相感。”成栋遽起著明衣冠，氏取镜照之，成栋欢跃，氏察知之，因怂恿焉。又按“家玉字子元，东莞人，崇祯癸未进士。诸书皆作家玉，此作家珍误。《东华录》云：成栋使其党害养甲，此则云待礼如初。互有异同，未知孰是）。
　　先是粤东石米五两，及返正，士民皆欢呼载道，米价减至三两。又本年二月，国姓成功同郑鸿逵恢复建宁、漳泉、延江等处，全闽俱归旧版。初国姓疾父之降，遂同鸿逵全师下海，贝勒命芝龙作书招之。成功曰：“蒙隆武皇上养我为子，赐我国姓，我已为朱家子，非复郑氏儿矣！且父既不为忠臣，又安望我为孝子哉？”（永森按：成功初名森，芝龙娶倭妇翁所生也。年十五，补诸生，试高等食饩。宏光时，入南京大学，闻钱谦益名，执贽为弟子，谦字之曰大木。芝龙引森入见福王，王奇其貌，赐国姓，名成功。顺治三年，贝勒博洛以书招芝龙，芝龙降。时成功年二十三，阻之不从，遁入海。）继而贝勒挟芝龙北去，成功同鸿逵率师先取沿海地方，随登岸，尽复八闽。
　　六月内，李成栋差官南宁赍奏表，请驾幸广东。上以成栋新经反正，恐有叵测，未便轻往。成栋又上疏请，语甚迫切，以为：“臣欲亲赴行阙，而东土新造，人心尚未贴安，臣一举足，恐生不测。皇上若不移跸，将以东省非王土耶？岂弃臣，抑疑臣耶？臣一点愚忠，弃八旬老母，三岁稚儿，全家五百口于淞江，而不顾者，实欲一洗从前之羞，再造中兴之业，留微名于百年耳！今天颜咫尺，不得一见，其何以鼓舞士卒，号召义旅，为出岭之计耶？”疏上，上犹未决，留守与发驰书督师商酌此事，以为成栋既经背□，必无二三，上不东跸，反令成栋觖望，无以收人心。且金声桓、王得仁闻之，亦不鼓励。遂上疏力劝移跸。议以正发领滇营精兵三千，备一月行粮，赴梧州扈驾。正发于七月十六日，自桂林率兵从水路起行。二十二日，抵苍梧，暂候。二十八日，驾至，谒祭端陵。发于龙舟陛见，上问湖南情形，发一一奏闻。八月初一日，发领兵扈驾起行，李成栋于德庆州迎驾。初四日，驾至端州，遂驻跸焉（永森按：《小腆纪年》：李成栋遣使迎驾，瞿式耜虑成栋挟王自专如刘承允事，上疏力请驾幸桂林。疏令简讨蔡之俊，给事中蒙正发先后迎驾。前日粤东未复，宜驻桂以扼楚；今日江广反正，宜驻桂以图出楚。事机所在，毫厘千里。王意未决，吏部侍郎吴贞毓力言成栋忠诚，迎驾无虚伪，王乃由梧入肇庆）。内阁严起恒、王化澄同居政府，又召朱天麟入直，首封李成栋惠国公，仍管两广总督事，封佟养甲襄平伯，何吾驺、黄士俊，以成栋荐，复居相位。敕召大学士方以智，智以病辞。
　　时叙反正功，以曹掌烨兵部，晏清（永森按：晏清，字元洲，黄冈人，万历己未进士。永历四年，吴毓贞、王化澄，相表里以逼清，遂乞骸骨去，事详《永历实录》）为吏部尚书，吴毓贞户部尚书，洪天擢、朱盛浓、程峋俱兵部右侍郎，耿维恭工部尚书，余廷相更名心度，刑部右侍郎，吴文瀛更名吴，礼部右侍郎，掌尚书事。袁彭年（永森按：彭年字介眉，公安人，中道之子也。崇祯甲戌进士）掌都察院，张佐宸掌文选，继以施召征掌之，唐元楫掌职方，刘远生管戎政尚书事。刘湘客为少詹经筵讲官，陈世杰编修日讲，蔡之俊、张凤翼，同为检讨日讲。姚端以待诏管诰敕，屈士、姚子庄俱翰林院待诏，扶纲为太常少卿，连城璧为大理寺少卿。丁时魁（永森按：时魁字斗生，江夏人，崇祯庚辰进士，授礼部主事）掌吏科，正发掌户科，李用楫掌礼科，许兆进掌兵科，继以金堡掌之，李日炜掌刑科，尹三聘掌工科。张孝起吏科给事中，陈子升、黄葵日、李贞、谢元忭、洪梦栋、雷德复，俱兵科给事中。高赉明掌河南道，郑同玄、王者友、王朝柱、陆枢、谢昌俱为御史，邹统鲁中书科，王夫之、程人行人司，温溥知礼部祠祭司主事，张应斗仪制司郎中，郭如泰户部江西司主事，李来冷、孟钰、朱昌时、钱秉镫、彭焱（永森按：焱孝感人）、吴霖、李芳先，俱兵部职方司主事，吴侯鸿胪寺卿，何让鸿胪寺丞。大皇亲长州伯王维茶掌前府，二皇亲王维让掌后府，商丘伯侯恂掌中府，西陵侯宋裕祚掌左府，襄城伯李守荣掌右府。续又晋封金声桓豫国公，王得仁建武，侯马进忠鄂国公，王进才襄国公，曹志建永国公，陈邦傅庆国公，焦琏宣国公，赵印选开国公，胡一清卫国公，张先壁□国公，马维兴宣城侯，王永祚宁远伯，蒲英绥甯伯，杨国栋武陵伯，马养麟（永森按：义麟郧阳人，初从何腾蛟为副总兵）陵武公、四川王祥忠国公、贵州皮熊匡国公、谭诣俱晋伯爵，福建国姓成功□国公、郑鸿逵等俱赐玺书，晋秩上桂国。赵壹加兵部尚书，巡抚浔南，刘才鼎巡抚柳庆，鲁可藻加兵部右侍郎，巡抚广西，马光太仆少卿，巡抚全允，吴德操巡按广西，王□□加兵部右侍郎，巡抚惠潮，范矿总督贵州军务，郑逢源巡抚贵州，瞿鸣丰巡按贵州，廖应亨巡抚南。米琦以佥都御史监王进才军，郑古爱（永森按：古爱字子遗，江夏人，壬午乡试出章旷门，旷亟荐不得中，抱其卷哭。武昌陷，南奔长沙，旷以为监纪推官。永历元年，擢监察御史，以功晋佥都御史，后以忧恚成疾卒。事详《永历实录》）以御史监马进忠军，朱嗣敏以佥都御史监曹志建军，江见龙以御史监熊兆佐军，倪炳元以御史监马养麟、周金汤军，丁元相以御史监督师亲军，兵科吴其监留守军，蓝亭以副使监滇营赵印选、王永祚、蒲英军，杨应亨以御史监胡一清军。郭都贤、周堪赓加内阁大学士起复召用，王道直加兵部尚书，夏时亨、王应斗（永森按：应斗字天喉，崇阳人。天启壬戌进士，初为鄱阳令有政声，崇祯元年，考选南道监察御史。国朝定鼎，本省按臣李敬疏荐下部，以年老辞，不复出，著有诗文集若干卷。事详《邑志》），加兵部右侍郎，总督湖北山寨义旅，揭重熙加兵部尚书，总督江西义旅，刘季矿以佥都御史督吉安义旅，曹彻昌、沈会霖授佥都御史，督由云寨义旅，其以职方主事衔奉敕联络者，不可枚举。
　　时文安侯马吉翔以从龙之功，悉揽朝权，又以武岗播迁之时，吉翔妾随端甯太后左右，甚得欢心，赐号勤敏夫人，吉翔恃有内主，益无惮。凡文武升授与章奏票拟，一一关会，然后行止致有马皇帝之号（永森按：吉翔顺天大兴人，以武进士历官至广东指挥使。唐王立，至福建依郑鸿速，擢锦衣卫都督佥事。福建陷，吉翔走肇庆。永历立，与定策事，升左都督掌卫事，从驾至全州，结刘承允，为请封伯爵，加少保，晋封文安侯。大兵破南，吉翔与李国泰等奉桂王走缅甸，缅人笺从亡者四十有一人，吉翔与焉。王船山《永历实录》则谓：桂王走南宁时，吉翔知大势已去，遂不复从。匿浔州山中，久之出降，挟重赀北归，不知所终。与诸书颇异，未知是否）。一日，吉翔谓成栋曰：“上念贵标诸镇将从公反正，功不可泯，尚未颁爵赏，烦疏姓名，以便上闻。”成栋即将杜求和、张月、李元允、罗成耀、杨大甫等八员开列。吉翔即对成栋缮奏单封进，迟一时，伯爵之命遂下，吉翊固以此示恩也，成栋则以为示威福矣。归而叹曰：“人言马皇帝，岂不信哉？懋赏不典也，五等显秩也，爵人于朝，与士共之，乃于一座之顷，呼吸如意，何其神也？我弃老母幼子为此举，惟望中兴有成，庶不虚负，今见权奸如此，宁有济哉？”遂郁郁返羊城。
　　正发痛念峨山先师卒已经岁，恤典尚未请行，特具疏题请：“为臣师肤功特著，大典未伸，仅循分陈乞，仰恳圣明加恩优恤，以励臣忠事。臣闻市骨以致千里，式蛙以鼓战士，故恤死所以励生，追酬既往之庸，更倍懋加方新之赏也。故督辅臣章旷与督师臣何腾蛟共事湖南，身履下湘危疆，独当门户之冲，练兵于万难练之时，措饷于无可措之地，事事艰难，刻刻拮据。丙戌春，积劳成瘁，致成下血之病；继以勋镇主客不和，掣肘牵缠挫机蹙地两次身殉封疆，求死不得，愤郁填胸，又加呕血昏眩之疾。疆圉事势日坏，督辅臣病症日剧。丁亥年，自春徂夏，犹忘躯力疾，重振军声，支撑湖南半载，病笃气绝，方肯息肩。然属纩之时，无一语及身家，惟云外胡内刘，倦倦以圣躬为念。督辅臣之死，为兵死，为饷死，为民死，为门庭之□死，为君侧之奸死，非漫焉抱不起之症，偃蹇床第以死者也。鞠躬尽瘁，死而后已，督辅臣得以不死之身，再造中兴，其功业不失为先臣王守仁。今不幸尽瘁以死，其忠勤劳绩，岂在汉臣诸葛下哉。”
　　“臣前奉命经理恢抚兵马钱粮，与督辅臣追随三载，督辅臣之劳之病之死，臣朝夕左右，摧肝腑，愿以身赎而无从者也。今督辅臣没已匝岁，尚不得邀皇上涓滴之恩，沾及重泉，是臣淹滞先劳，稽迟旷典，负君以负师之罪也。臣谨沥血吁请，伏乞皇上念督辅臣身为封疆而死，敕辅部衙门所有应给谥赠、祭葬、恩荫，查照典例，议复颁行。不独督辅臣衔结于九原，楚粤江闽封疆诸臣，闻皇上加恩于已逝之忠魂，莫不感激思奋，著懋功以邀懋赏，允收市骨式蛙之成效矣！”
　　疏奏，奉旨：“故辅臣章旷身任纲常，力扶宗社，乃心王室，毕命危疆，垂千秋之生气，留不死之孤忠。即今湖南再奠，墓草犹青，何莫非故辅臣英灵之所贻！一切赠谥祭葬诸典，已经奉旨照原议。未经议覆者，速议。覆该衙门知道。”部覆谥文毅，赠华亭伯。荫一子中书科舍人，祭九坛，加祭三坛，全葬。奉旨依议。御制祭文于三年七月敕差中书科邹统鲁往永州东安县石矶站致祭。
　　时永衡虽光复，□镇徐勇驻守长沙，收衡宝辰常兵将，俱集长沙，守御坚固，屡攻不下。十二月，督师在衡阳度岁。永历三年己丑岁正月，□遣乌金郑亲王从荆江至常德，袭忠贞营。高、李（永森按：流贼高必正，李赤心降明为忠贞营，称高、李十家）溃奔至长沙，急攻长沙城，将陷，探闻乌金至弋阳，遂弃去。方忠贞攻城之时，堵制抚语人曰：“督师失之，我为复之，不亦善乎？”督师闻言，颇懊憾（永森按：王船山《永历实录》：堵允锡字仲缄，宜兴人，崇祯癸酉举人，丁丑进士，由兵部主事历官湖广学政。何腾蛟奔长沙，题荐允锡巡抚湖广。初傅上瑞弃黄州，卖武昌城，坐事不测，章旷亦以廷议龃龉，二人皆腾蛟保荐擢用，刺署门生如故。允锡以清望推督学，虽节钺之命自腾蛟荐，而朝廷委任不在腾蛟，雅不欲与上瑞齿，乃据旧章刺以平交相往复，腾蛟不说。两府幕客类无赖士，益相构煽，遂成猜离，湖南北不相应，而瓦解之势成矣）。时忠贞众号十万，滇营闻其至，恐轧己也，驻衡州不肯下。适报马进忠至湘潭，督师既欲急于恢长，且闻忠贞大掠长境，西宁两湘之间。人畜杀几尽，争得督师至卵翼之。督师闻，单骑免胄入湘潭。会□师猝至，诸部方纵掠，不发侦入白。
　　正月十九日，□潜袭潭，屠其城，骑生得督师，欲强之降，坚卧不食。闻图赖佟固山至，辄下拜曰：“闻公在武昌，善视吾母，宜答谢，非私公也。”乌金又命董英往劝，督师见英，裂眦大骂曰：“汝是我七省督师大厅耶？今日何面目敢来见我？”董英垂首不敢出一言。督师不食已四日，苦渴甚，命奄僧往一宿河驭水，僧曰：“江水清冽可饮。”督师曰：“此间水已染腥秽，岂可污我冰玉肺肠？一宿河尚从明士流出，故堪饮耳！”僧捧水一盂至，啜尽复卧。越二日，□帅知不可强，泄出流水桥，竟不屈死之（永森按：《小腆纪年》：腾蛟驻衡州，闻李赤心之弃常德东走也，大骇，檄马进忠由益阳至长沙，与诸将会师进取，而亲诣忠贞营，邀赤心入衡州。部下将士虑为赤心所袭，不护行，止携吏卒三十人往，赤心已东尾之行。进忠方奉檄进发，闻督师轻身往，大骇，遣将宣威伯杨某追护之。腾蛟至湘潭，则赤心已不宿去矣。湘潭空城也，降将徐勇轻骑侦知一人在焉，率兵径入。勇旧隶腾蛟麾下，率众罗拜，劝腾蛟降，腾蛟大骂，遂拥之去。既去，而阳某始至，急入求督师，凡七出七入，最后出桥，遇伏兵。矢中其吭，自掷桥下以死。腾蛟绝粒七日不死，乃见杀。事闻，王哀悼甚，赐祭九坛，赠中湘王，谥忠烈，其子文瑞以荫官佥都御史。相传腾蛟所居有神鱼井，井故无鱼，腾蛟去，鱼忽满井，既死，井复空。人犹能言其处也）。上闻报，痛哭曰：“天不祚朕耶？胡夺何先生之速耶？”废膳撤朝，极其悲悼。
　　前此□遣谭拜固山复江西，围困半载，上四调援兵，皆迁延不赴。戊子十二月，城破，王得仁巷战身死，金声桓赴井死。永历三年己丑正月，惠国公李成栋督兵五万出岭取信丰，高进库先期请救，谭拜至赣，与成栋对江而军。成栋乘夜欲潜师渡江，恃其马撇烈善水，重铠先渡，至江中，马蹶，堕水死焉。保丰伯罗成耀率全师还岭，□亦画岭而守，不复内窥。
　　制抚堵允锡同忠贞营由茶陵、攸县、安仁、永兴，以至江华、永明一带山县僻谷中，直达广东之星子连州，所过杀掳，白骨满山，野民呼为白毛毡。永国公曹志建深憾制抚引纵忠贞残害地方，于道州邀制抚入关，欲胁其上疏劾高、李，并移檄诸勋共讨之。制抚不从，遂闭之僧室中，将有不利。有永明何生员，制抚督楚学时，考居高等，遂密领制抚黑夜从万棘中走脱，赴行在。正发向在廷盛称制抚人品功业煜煜与督师比隆，群公皆敬惮之。南阳侯车骑将军李元允（永森按：元允，成栋养子也，本姓贾，河南人。永历四年，封南阳伯。元允力辞不许，乃勉受车骑将军。此作侯爵，与诸书稍异）十里外橐郊迎。
　　制抚到行在日，从事楸秤，橙橘中乐。又听同乡细人之言，与马吉翔为莫逆交。又在七星岩与孙可望（永森按：孙可望陕西延安人，张献忠义子也。献忠败死，可望与其党奔南，自称东平王。既而降附桂王，乞封为秦王，复背明与李定国战。兵溃，走河南，赴经略洪承涛军前降，授爵为义王）差卒潘世荣、焦光启歃血盟好。工科右给事金堡面斥其亵威灵，辱朝廷，制抚虽面谢过，然已深衔金给事矣（永森按：《小腆纪年》：堵允锡在梧州，王遣严起恒，刘湘客，安辑忠贞营，至梧州而李赤心等已入宾、横二州，乃载允锡回肇庆。十六日，朝行在，给事金堡劾以丧师失地，面责其结李赤心为援，张筵宴孙可望使者。且曰：“滇与忠贞皆国仇也，厥罪滔天，公奈何独与之昵？”允锡失色，徐曰：“我鞅掌王事，如君言，竟无功耶？”堡曰：“劳则有之，功于何有？”允锡由是大恶元允党，欲激李赤心东来以去之。而朝士之仇五虎者，又交构其间，允锡乃移书瞿式耜，言奉王密敕，令共图元允。式耜复之曰：“我辈不力视封疆，乃听人皋牢而起衅端，非社稷之福也。”又按金堡字道隐，仁和人。崇祯庚辰进士，授临清知州，颇有政声，以事去官。唐王幸湖南，堡朝行在，授兵科给事中。桂林城破，为僧名性因，上书定南王，乞葬瞿公式耜，张公同敞，后卒如其志，一时称义士云）！寻至浔州，与庆国公陈邦傅善（永森按：王船山《永历实录》：邦傅字霖寰，浙江绍兴人。故富家子，有口辨，善逢迎，以贿中武科，父事职方司吏胡执恭，居中为援引，历官分守柳庆参将。隆武元年，杨国威反，焦琏与邦傅合兵，遂斩国威。琏功最，而邦傅以结纳丁魁楚，得录首功，挂平蛮将军印，擢都督同知，加太子大师，封思恩侯。大兵取广州，李元允之兵溃于肇庆，邦傅乃西还。欲挟桂王以降，畏高必正，不敢入南甯，乃遗书约与焦琏兵固守永安。琏不设备，遂夜攻琏营，执琏杀之，献其首以降于孔有德。永历六年，李定国破桂林，执邦傅磔之于市，传首黔楚，见者莫不快之）。邦傅怒忠贞溃入，坏其窟穴，与忠贞不两立，遂与制抚约结，为驱除计，以美姬赠制抚。忠贞见制抚与邦傅合，遂与制抚贰。久之，邦傅见制抚不能有为于忠贞，交情亦渐衰。制抚既失忠贞心，邦傅又不承权舆，复藉内阁朱天麟求依于留守，留守见其举动多乖，遂薄之。日暮途穷，忧愤抑结，七日内，抱疾而殒（永森按：封孙可望为王，结忠贞营以图恢复，堵制抚实主其说。与严起恒，金堡大相龃龉，其后卒受噬脐之毒，则比匪之伤，制抚自不得辞其咎。然平心论之？当时残山剩水，能与流贼为敌乎？阻可望之封，能保其不自王乎？则二者之议，权也，势也，非必其心之所安也。王船山作《堵制抚传》，称其忠直磊落，负有为之志，独惜轻信自恃，专意刑赏，屡启败偾，与何腾蛟交相猜簿，以至败亡。此则持平之论。圣功受知何腾蛟，与金堡为至交，其论制抚，词气之间，不免稍有抑扬，读者当分别观之）。
　　上恸督师、惠国之死，悲涕不已，命官结坛宇，亲临致祭。惠国之事，李元允主之，惠国祭仪先备，上于八月初三日，肃辇道，亲临灵位前，三洒酒祭之，追赠甯夏王。
　　督师之事，正发主之，上于八月初十日临祭，抚灵位大恸，三呼何先生，三洒酒，举朝臣工无不哭尽哀，以督师殉节中湘，追赠中湘王。发与吏部尚书晏清、都察院袁彭年、吏科都给事丁时魁、噱同乡金为督师致祭。文曰：“桓桓先生，崛起黎平，翼轸毓秀，海岳钟英。燥发贤书，名重玉除，伟人间出，谶应居诸。镆钅耶初试，熊封兕划，烈皇抡才，超跻卓异。藩宣开封，唐邸潜龙，蚤识真人，左右肃恭。流氛孔炽，犯及豫地，跃马弯弓，身自为帅，贼渠褫魄，鼠窜引避。维是方城，献逆纵横，烈皇特简，节钺专征。内起疮痍，外捍牧圉，童叟欢呼，天方授楚。云何昊天，降此荼毒？楚事之坏，由左良玉，先生苦心，弥缝调剂。奈有黄澍，阶之为厉，孽子梦庚，犯阙麾旌。先生义烈，蹈汉江氵引；河伯有灵，负公巨鲭，飘然拔起，再御轻ぎ。”
　　“燕都沦没，金陵草菅，鼎湖连哭，无髯可攀！马奸卖国，史相捐躯，遍染腥氛，江楚浙吴。龙飞海甸，建武再见，先生故人，特膺主眷。督师长沙，飘摇室家，外讧内溃，条绪如麻，半壁南天，一身蔽遮。左闯余部，穷窜南土，虽就戎索，实为祸蛊。呕心驾御，如驯狞虎。两出洞庭，一捣嘉鱼，事机挫折，天意何如？”
　　“新皇御极，晋公定兴，先生拜表，陨越不胜。诘兵难诘，筹饷无筹，重光衡永，再薄潭州，先生之志，以死为休。五坡岭前，弘范突至，吁嗟毒网，信公失坠，穷庐环绕，玉山岿岿，不餐周粟，不饮盗泉，诱劝宛转，金石弥坚，从容仰吭，骑箕上天。大明日月，大明山川，大明旗鼓，大明衣冠。”
　　“先生既去，海竭山真，凄怆宸衷，撤朝废膳。亲御龙辇，素袍展奠，三呼先生，玉泪如霰，煌煌旷典，古今仅羡！呜呼先生，帝之股肱，我之公祖，福星照耀，久托高宇。先生既去，空侈三户，星陨中湘，因以封王，作宾于天，冕衮裳。呜呼先生，江汉之水，陷而复出，长沙之炮，焚领不拭；武岗履尾，幸而不嘎；一死泰山，天留今日。秋风其清，秋露其莹，敬挹端水，虔撷杜蘅，文武趋跄，鹤唳猿声。呜呼先生，鉴此哀情。”
　　祭毕，在廷各省文武有公祭，南阳侯有私祭。督师建殊勋。死殊节，允应享此殊礼。呜呼，督师死，三湘之局结矣！正发之从事三湘，亦于此竣矣！虽督师死后，滇营赵印选、胡一清、王永祚、马养麟等犹出入全永之间，支持两载，究竟倒景余烬，如姜伯约袭武侯之后尘，无当于规取中原之大举也。内阁严公秉钧当轴，身荷军国之重，厥后以正气植节，为孙可望所害，另详于《严公列传》（永森按：王船山《永历实录》：起恒字秋冶，浙江山阴人，举北闱，中崇祯辛未进士。孙可望求封王爵，起恒力持不可，胡执恭伪造册宝，封可望秦王，惧伪露，乃密告可望曰：“严学士必不肯撰敕册，此我密请之。”可望由是怨起恒。永历五年，遣其将吴将军者入见，挟兵拥行宫猝入起恒舟，佯与语。语竟，起送之出，遽挥铜椎击中起恒脑，堕水死。上闻之，痛哭，募泅人得起恒尸，裹御衾，买棺葬于南甯。《小腆纪年》则云：杀起恒者，可望之将贺九仪也。九仪杀起恒，投尸江中，尸流三十里，泊沙渚间，突有虎负之登崖，守视不去。九仪等惊悸累日，乃礼而葬之山麓，至今人称虎坟云）与《正发岭表罪状》中（永森按：圣功此状，未经传钞，想已散失。按《小腆纪年》：时李元允留守肇庆，王命陈邦传统兵入卫，五虎失执。于是吴毓贞、郭之奇、万翔、程源辈咸修旧怨，与给事中张孝起、李用揖、李日炜、朱士鲲、御史朱统钥、王命来、陈光允、彭全等疏论袁彭年等五人，把持朝政，罔上行私，朋党误国，十大罪。王以彭年反正有功，特免议，余下锦衣狱。大学士严起恒请对水殿，不得入，率群臣长跪沙际。都督张凤呜受密旨，欲因是杀堡，于古庙中陈刑具，用厂卫故事，严鞠之。堡大呼二祖、列宗，余皆叩头哀祈，招赃数十万。狱成堡、时魁并谪戍，湘客、正发赎配追赃。瞿式耜再疏争之，谓：“中兴之初，宜保元气，勿滥刑诏。追赃，乃熹庙魏忠贤锻炼杨左事，何可祖而行之？”王颁敕布四人罪状，式耜封还，谓：“法，天下之公也，不可以蜚语饮章，横加考察，开天下之疑。且四人得罪，各有本末，臣在政府若不言，恐失远近人望。”疏凡七上，不听）。
　　督师二嗣：次子丁冬被掳北去；长子讳文瑞，乙酉乡贡，历官兵部侍郎，继娶姜皇亲女，尝胆枕戈，收拾督师遗旅，矢志复雠。辛卯春，上跸南甯，时文瑞督兵昆仑关，与□相持数月，染瘴病且笃。诸将劝暂回甯养病，文瑞曰：“昔伏波云：‘马革裹尸。’古今壮之。我与其死于妻子之手，何如死于诸将手？犹不失身死封疆，为中湘王子也。”遂于行间易箦。嗟乎，中湘可谓有子矣！
　　○跋
　　正发记三湘从事，纪毕，投笔叹曰：“国祚中兴，何代蔑有？高皇帝提三尺剑长驱逐北，拨转倒置之乾坤，得天下之正，与汉高等。然汉家享祚灵长，光武起自白水，重嘘炎运，历数二百九十四年。唐肃宗即位灵武，灭安史，重奠钟ね，历十四帝，一百五十八年。赵宋南渡，虽云孱弱，犹更九帝，绵历一百五十三年。至我明烈皇帝，以精明而失天下，从古希觏。亡何，孝安即位南都，翠华才建期月，遂蹈徽、钦之辙。犹谓孝安昏庸，不克负荷，加以马、阮当国，斫伤元气；譬人抱剧病，犹复治以庸医，剂以毒药，岂不毙哉？思文皇帝，文武英明，励精图治；中兴规模，大有可观。第以求效大速，羽翼未成，牙爪先露，致失拥戴，勋臣离心，开门纳敌，又为奸辅所卖，遂蒙汀州之尘。今上神庙嫡孙，叙亲叙贤，圣德浑厚和平，绰有汉高大度之风，宜即重新日月，再整河山，两都故物，何难鞭棰收之？“乃五稔湖南，寸土未恢，百里日蹙，岂人事之多乖，抑天命之已改耶？”
　　正发衡而断之曰：“始终皆流贼之为害也。”闯逆初起绿林，渐成巨寇，称兵犯阙，喋血禁廷，禄山、黄巢之祸，不烈于此矣！幸而假手□□，闯逆授首，死于九宫山村民之手，率土痛愤，于兹稍快。督师何公、总督章公、同内阁严公、制抚堵公、撑持湖南，绸缪拮据，以为光武之河北，高宗之钱塘。不意布置甫就，而闯逆之余烬又窜入矣！始而穷鹿奔薮，摇尾以求怜；继而养虎贻患，张牙而恣噬；杀民则惟恐其不尽，穴斗则枭然以称雄；见北敌则鼠窜，出南塘则鹰扬。高、李虎踞于长常，王、郝鸱张于衡永，袁、刘蚕食于澧沅，且以有用之金钱，养此多害之溪壑，人或归咎于督师之不应抚纳以自贻伊戚。不知敌方狡焉启疆，此穷而来归者若不收之戎索，势必披倡脖跳，立见决裂。既拒门庭之□，又办堂奥之寇，其为祸也，不更速乎？故督师初计以为此辈可驯而用之，则不召不募，坐获精兵十万；否则縻以虚器，戢其爪牙，使不致决裂成变，亦权宜补救之一术也。
　　或曰，刘承允、张先璧、曹志建、黄朝宣，非贼也，而所以率多不驯，将安归咎乎？夫刘承允叛逆成性，董卓、朱Г合为一身，此固有北投之，豺虎畀之者。张先璧、曹志建、黄朝宣，虽纪律不严，扰民毒地，其初皆奉督师调度，后见新营骄横，遂尔效尤。又为王、郝、高、李轻视，南人每加凌轧，不得不各踞一窟，以防袭劫耳。
　　总督章公愤客兵为害，乃与督师决策，自炼亲标，始得自将湘下，立定脚跟，与敌相拒潼溪、新墙之间，胜负各当。岳阳之役，若无新营偾事，方城汉水，可鸣镝而下也。大敌已报压境，又与亲标起营房之争；曾不移时，胡马长嘶，宛其入室，独不以一矢相加遗，何耶？湖南块土，糜烂已尽。永忠狼顾入八桂，所到之处，城邑荆榛。忠贞营自常德乱窜，崎岖衡永僻邑之地阑入粤东三连，经四会，历怀集，渡苍梧，深抵浔南，两粤遂从此坏。孙可望献逆前部也，西川败遁，南来休沐，收渔人之利，攘我六诏，滇、黔遂从此坏。
　　向使悉湖南之钱谷，以赡亲标，则指臂效命，不致有内梗之忧。向使忠贞不奔长沙，则滇营必随督师鞭弭，当不致有中湘之失；向使郝永忠、高必中，不蹂粤土，则曹、焦、赵、胡不致分心内顾，而疏疆圉之防；向使孙可望不袭据南，则滇黔之财赋甲兵，必为我用，不致有饷匮兵单之患。北自燕都，南至滇粤，流毒所及，悉成溃决。故曰：始终皆流贼之为害也。即督师之以殉节死，督辅之以劳瘁死，制抚之以愤郁死，其祸原岂外是哉？
　　且光武当年新莽传首之后，王郎、赤眉以次翦除；假令铜马高湖都部若不投身效命，其何以成建武之业？唐肃宗藉塞上精兵，又得回纥吐蕃内助，专力以办安史；假令灵武凉晋间，有纵横斥骋之从，其何以收两京而还旧物？宋高宗恃长江之险，以限南北；假令浙、闽、吴、楚诸路，有尾大之将，为腹心痼疾，其何以延建炎之祚？故汉、唐、宋祸在外而不在内，所以毕心一志，致中兴而延历数。本朝内外俱受其祸，故智力交困，张而复蹶，不得媲美前代也。
　　虽然，中兴者中兴也，谓剥极而复，绝极而苏。恰当其扼而兴，非适中之说也。孟子曰：“以其时考之，则可矣！”父母既死，犹思招魂而复之，敢作绝望想哉？或曰：天下大位，神器大宝，兴衰之数，天实主之。岂可全咎人事？然正发从何、章二公共事三湘，其中事势，历历身履而熟谙之者也。故不敢归诸苍苍，以开人推诿之端也.
