清代琉球纪录续辑 清 姚文栋等 撰  


　　琉球事略 桂山义树
　　琉球入学见闻录 潘相
　　琉球小志并补遗（译述）姚文栋

　　●琉球事略 桂山义树
　　大清圣祖仁皇帝康熙五十八年己亥（我国享保四年也。距宽保二年仅二十四年），以正使海宝、副使徐葆光册封琉球国王尚敬。葆光竟使之日，着「中山传信录」六卷，以尽琉球之事。先此，明世册封使者皆有成书，而疏谬甚多；葆光逗彼国半年余（六月开帆于闽海，九日至彼国；十一月开帆于琉球，十三日至闽。夏往冬归者，风放也），故其书最详而尽矣。元文中，我国传此书。余在官暇，阅览数日，百录一、二、以备遗忘云。宽保二年壬戌五月，桂义树识。
　　中山世系（图表，故省略，详细内容请参见版面文件）
　　「中山世监」云：始祖为天孙氏，一男一女（生于大荒，相为夫妇）。天孙氏二十五代——起乙丑、终丙午，凡一万七千八百二年。今断自舜天始。
　　舜天：日本人皇后裔，大里按司朝公子也。宋淳熙七年（庚子），年十五，屡有奇征。长为浦添按司，又奉政断狱不违。天孙二十五世政衰，逆臣利勇恃宠执权，鸩其君而自立；舜天讨之，利勇死，诸按司推奉即位——淳熙十四年丁未也。赏功罚罪，民安国丰。在位五十一年，寿七十二。嘉熙元年（丁酉），薨。
　　舜马顺熙：舜天子。在位十一年，寿六十四。
　　义本：舜马顺熙第一子。在位十一年，寿五十四。
　　——三传，凡七十三年。
　　英祖：天孙氏后裔。宝佑元年，摄政，即位。在位四十年，寿七十一。大德三年，薨。
　　大成：英祖世子。在位九年，寿六十二。至大元年，薨。
　　英慈：大成第二子。在位五年，寿四十六。皇庆二年，薨。
　　玉城：英慈第四子。在位二十三年，寿四十一。玉城世衰政废，诸按司不朝。延佑中，国分为三：中山王、山南王、山北王。山南王，大里按司也；佐敷、知念、玉城、具志头、东风平、嵨尻、喜屋武、摩文仁、真壁、兼城、丰见城——以上十一国从山南王。〔山北王〕，今归仁按司也；羽地、名护、国头、金武、伊江、大宜味、今归仁、恩纳数国，从山北王。中山，唯有首里、王城、那霸、泊、浦添、北溪、中城、越来、读谷山、具志川、胜连、首里、三平等数国。三国时时出兵用战，历百余年。
　　西威：玉城第一子。在位十四年，寿二十三。
　　——五传，共九十五年。
　　察度：奥门大亲之子。西威薨，世子五岁，母后乱政；国人废世子，立察度。在位四十六年。察度时，洪武五年；明使至，于是奉表贡方物，是为琉球通中国之始。明祖赐善操船者三十六姓，以便往来；今存者仅五姓；蔡、郑、林、梁、金。武宁：察度世子。在位二十六年。荒于禽色，尚巴志讨灭之。
　　——二传，共五十六年。
　　思绍：尚巴志之父。永乐四年，即位。尚巴志一统，辄奉父即位。
　　尚巴志：思绍之子。当元延佑中，琉球国分为三。其后百有余年，交攻七十余战。尚巴志即位而后，琉球国复为一统（永乐十四年丙申，山北亡；宣德四年己酉，山南亡）。在位十八年，寿六十八；正统四年，薨。
　　尚忠：尚巴志第二子。在位五年，寿五十四；正统九年，薨。明英宗正统五年，赐尚姓。
　　尚思达：尚忠子。在位五年，寿四十二：正统十四年，薨。
　　尚金福：尚巴志第六子。在位四年，寿五十六；景泰四年，薨。
　　尚泰久：尚金福第一子。在位七年，寿四十六；天顺四年，薨。
　　尚德：尚泰久第三子。在位九年，寿二十九；成化五年，薨。
　　——七传，共六十四年。
　　尚圆：北夷伊平人——即叶壁山也；其先不可知也，或云义本后也。国人推之，即位。在位七年，寿六十二；成化十二年，薨。
　　尚宣威：尚圆之弟。寿四十八；摄国事其年，薨。
　　尚真：尚圆世子。在位五十年，寿六十二年；嘉靖五年，薨。
　　尚清：尚真第五子。在位二十九年，寿五十九；嘉靖三十四年，薨。
　　尚元：尚清第二子。在位十七年，寿四十五；隆庆六年，薨。
　　尚永：尚元第二子。在位十六年，寿三十五。
　　尚宁：尚真之孙；尚永无子，国人立之。在位三十二年，寿五十七；泰昌元年，薨。
　　尚丰：尚永弟、尚元第八子；尚宁无子，国人立之。在位二十年，寿五十一；崇祯十三年，薨。
　　尚贤：尚丰第三子。在位七年，寿二十三；顺治四年，薨。
　　尚质：尚贤之弟。在位二十一年，寿四十。
　　尚贞：尚质子。在位四十一年，寿六十五；康熙四十八年，卒。
　　尚益：尚贞嫡孙。康熙五十一年，王卒；立三年，未及请封。
　　尚敬：尚益第一子。年十四岁；康熙五十二年，立。
　　琉球地理
　　琉球，始名流虯（「中山世监」云：『隋使朱宽见地形如虯龙浮水中，故名』）。「隋书」始见，则书「流求」；「宋史」因之。「元史」曰：『琉求，明洪武中改琉球国；在福州正东一千七百里』。又云：『自琉球姑米山至福州，二千四百里（船计，以六十里为一更）。
　　琉球，北极出地二十六度二分三厘。
　　「旧录」「琉球周围五、六千里」者，误也。今十分考审定之，南北长，四百四十里；东西狭，无过数十里而已（以中国里数定之）。分为三省：中山为中头省，属府十六；山南为岛窟省，属府十二；山北为国头省，属府九。府名称「间切」，附属村头称「毋喇」。
　　中山属十六山南属十二山北属九（图表，故省略，详细内容请参见版面文件）
　　首里：中山之都城。
　　那霸：海门旁有巨石，当中流；名马加。四围皆铁板沙，沙坚如铁，其平如板；板面嵌空槎牙。沿海皆是。潮长，沙舟误触，无完者；故国人呼为金汤。
　　佳楚岳：国中有五岳，佳楚嶮峻为第一。
　　太平山：又名麻姑山。
　　八重山：又名水北山。
　　叶壁山：土名伊平屋岛。
　　硫黄山：又名黑岛山，异鸟极多。置采硫黄户四十家；其人为硫黄气薰灼，目皆如羊，不精明。
　　奇界：亦名鬼界；去中山九百里，为最远之地。硫黄多有。
　　大岛：土名乌父世麻，自称「小琉球」。
　　琉球属岛三十六，水程南北三千里、东西六百里，远近环列。遣黄帽官莅治之，名「奉行官」；人称之曰「亲云上」。
　　圆觉寺：国王本宗香火之所在。
　　辨才天女堂：即中国斗姥也。有圆监池，种莲供之。
　　天界寺：尚圆以来，皆葬于此。
　　风候：风大而烈者为飓，又甚者为台。飓则骤发，台则有渐。飓或瞬发倏止，台则连日夜或数日不止。大约正、二、三、四月为飓，五、六、七月为台。船在洋中，遇飓犹可为，台不可当矣。台、飓始至，多带雨；九降风（九月，北大风名），则无雨。
　　土田：于九月、十月耕种，五月收获讫。六月中，大飓屡作，海雨横飞，果实皆落；岁以为常。非收获早毕，必多拔禾之患。故其国秋耕冬种、春耘夏收者，一就雨泽之利、一避台飓之害。经年温燠，理宜两熟；而六月后皆旷田不事者，以此。
　　釆地：国相，釆地一府（或二府），禄六百石；紫金大夫，釆地一邑，禄五十石；秀才，俸一石。
　　历：天朝颁赐官历。
　　学：命紫金大夫程顺则刻「圣谕十六条演义」数节，月吉讲之。
　　屋舍：去地必三、四尺，以避地湿。室中以席裹草，厚寸许；缘以青布。
　　冠服：国王，侧翅乌纱帽，盘金朱缨，龙头金簪；蟒袍，带用犀角白玉：皆如前明服制。
　　官民帽：后十二层、前七层；糊纸为骨，帕蒙之：式如僧毘卢帽，中空，项绢。方幅覆髻之半。口互交，前檐着额处鳞次七层，后檐十二层，彩色。帽以下，紫最贵，黄次之，红又次之；中又以花素为等别。青、绿帽为下。（图表，故省略，详细内容请参见版面文件）
　　簪：金簪最贵，银次之。妇女，以玳瑁为簪。
　　片帽：以黑色绢为之，寒时家居帽。医官、乐王及执王官茶灌之役剃发如僧者戴之。
　　官：自正一品至九品。
　　仪从：国相开棍二人、刀二人、枪二人、旗二人，共五十人；绿紬伞，板舆二人肩。
　　取士：惟首里、泊、那霸、久米四村之人；其余皆民户。其略识国字为酋长，曰掟（土名「山巴归」）。其次为保长，曰作事者（土名「山壁姑」）：皆不升进。首里、泊、那霸三村子弟未仕，呼为子；子剃头，陞筑登之——即登仕郎；授地，为筑登之亲云上：此为平民仕官之始。世官子弟，呼为里之子——言公子也，土名「察度奴示」。年少者为内使郎，名里之子；年过十五至十八，剃顶中发，易小髻授地，为里之子亲云上：此为官家子弟入仕之始。久米村秀才升为副通事，升至紫金大夫——紫金大夫亦称亲方：此为久米子弟入仕之始。
　　僧：国禁僧不得渡海入中国，惟至日本参学者有之。
　　剃顶发：前明琉球人皆不剃发，至本朝始剃顶发，留外发一围，绾小髻于顶之正中。剪唇上髭，令齐者间有之。
　　国中惟三种人剃发：为僧；一为医官，名曰吾官正；一为王宫执茶役者，名曰宗叟，又名御茶汤。二种人皆趋役，无时栉发，恐稽时事，故皆使从径省云。
　　器皿：皆日本样也。
　　女集：女子为市（男子不市）。
　　（图表，故省略，详细内容请参见版面文件）
　　按日本宽永元年，为前明天启二年，岁在戌；此日本旧钱也。其国少中国钱。
　　字母：琉球字母四十有七，名「伊鲁花」。自舜天为王时，始制之。或云即日本字母，或云中国人就省笔为之；按为日本书，无疑也。
　　（图表，故省略，详细内容请参见版面文件）
　　（图表，故省略，详细内容请参见版面文件）
　　得中国书，多用钩挑旁记，逐句倒读；实字居上，虚字倒下，逆读。语言亦然。四十七字，永有一字作二点，音妈。此别是一字，以联属诸音为记：共四十八字云。
　　乐器：三弦二、提琴一（即用三弦，着引弓于上）。三弦槽柄，比中国短半尺许。笛一、小锣一、鼓二。
　　演剧：第一，为老人祝圣事（如日本难波）；第二为鹤、龟二儿复父雠古事（如日本曾我兄弟复仇）；第三为钟魔事（与日本道成寺一般）；第四，为天孙太平歌（如日本大跃，且有筋斗之般）。
　　天妃灵应记
　　天妃，莆田湄洲屿林氏女也（云蔡氏，非也）；父名愿——宋初，都巡检。妃生而神灵。自此屡着神异，常乘片蓆渡海；人咸称为「通贤灵女」。一日，方织，忽据机瞑坐，颜色变异；蹴起问之，寤而泣曰：『父无恙，兄殁矣』！有顷，信至，父与兄渡海舟覆，若有挟之者，父得不溺；兄以槯，遂堕海死。雍熙四年，升化于湄洲屿（救父没海身亡云者，非是）。时显灵应，或示梦、示神灯，海舟护庇无数；土人相率祀之。世世封之：永乐中，封「护国庇民妙灵昭应弘仁普济天妃」，至今仍其封号。神灵昭着，于今转赫。凡渡海者，必载「主」舟中（康熙年中，封天后。见「显圣录」）。
　　册封诏
　　奉天承运皇帝诏曰：朕恭膺天眷，统御万邦；声教诞敷，遐迩率俾。粤在荒服，悉溥仁恩；奕叶承祧，并加宠锡。尔琉球国地居炎徼，职列藩封；中山王世子曾孙尚敬屡使来朝，贡献不懈。当闽疆反侧、海寇陆梁之际，笃守臣节，恭顺弥昭、克殚忠诚，深可嘉尚！兹以序当缵服，奏请嗣封。朕惟世系为家国之常经、爵命乃朝廷之钜典，特遣正使翰林院检讨海宝、副使翰林院编修徐葆先齎诏往封为琉球国中山王。尔国臣僚以暨士庶尚辅尔王，慎修德政，益励悃忱；翼戴天家，庆延宗祀：实惟尔海邦无疆之休。故兹诏示，咸使闻知。
　　康熙五十七年八月□□日。坚横共三寸三分宛（图表，故省略，详细内容请参见版面文件）
　　顺治十年，国王尚质来缴前朝故印，请封重给。康熙元年，册使始至国，赐王此印；印文六字「琉球国王之印」，左满、右篆，不称「中山」。
　　中山王谢恩表
　　琉球国中山王臣尚敬诚懽诚忭、稽首顿首，谨奉表上言：伏以圣武弘昭，特重内屏之任；皇文丕振，复膺外翰之权。隆体统于藩臣，安内而兼攘外；焕规模于旧例，纬武即是经文。拜命增虔，抚躬益励。恭惟皇帝陛下，道隆尧、舜，德迈汤、文。统六合而垂衣，教仁必先教孝；开九重以典礼，作君又兼作师。臣敬世守藩疆，代供贡职。荷龙章之远锡，鲛岛生辉；沐凤诏之追扬，丹楹增色。对天使而九叩，望象阙以三呼。谨遣陪臣臣向龙翼、程顺则等虔齎土物，聊表芹私；伏愿干行不息，泽霈弥崇。统王会以开国，合车书者千八百国；占天时而应律，验祯祥于三十六风：将见文麟献瑞，彩凤来仪矣。臣敬无任瞻天仰圣激切屏营之至！谨奉表称谢以闻。
　　康熙五十八年十一月□□日，琉球国中山王臣尚敬谨上表。
　　书后
　　一、我国宝永七年，新王即位。其冬，琉球王尚贞使美里王子、丰见城王子来聘为贺；官命新井筑后守君美究其国王之先。两使以译而对，于是始知其王为我国镇西八郎源为朝之后。世所传为朝自杀于伊豆者，狩野介以假为真也。盖为朝以为官征弗可，乃泛至琉球，雄略之所致，遂为其国祖，昭昭矣。此书所云按司朝公者，为朝也；舜天者，为朝子也（舜天三传至义本，衰；复至尚圆，兴：乃世世相承也。尚圆者，义本后也）。
　　一、琉球两属于大清与我也，奉书于我，则称「松平萨摩守内中山王某」，呈之阁老，而后达于殿下——所谓「披露状」也（某，书用日本俗字）。盖于大清也，达表皇帝，犹臣也；于日本也，一凭萨守，此陪臣矣。乃国小民弱之故，可悯也！义树识。
　　安永丙申二月七日传写清风馆，中山彝士训藏。
　　●琉球入学见闻录潘相
　　陆序
　　尝闻越裳之驯雉北飞，「外传」备征其事；肃慎则风牛南偃，「家语」详列其文。终古所藏，珍于九鼎；充国之学，通乎四彝。是以航海梯山，着山海之经于域外；何异观风问俗，登风俗之书于寰中：非矜一家之言，皆洽同文之治也。仰惟盛朝之德化远被无垠，圣主之怀柔诞敷有截。伊琉球之蕞尔，沾雨露之湛斯；觇出日以来宾，望苍云而入贡。峰飞成怪，无事于五丁；波静不扬，更平于九版。请遣陪隶，受业成均。非如典属国之在秦，主其侍子；大鸿胪之于汉，典厥朝仪而已。
　　潘子润章，珪璧其躬，珠玑在抱。慎简教铎，荷俞允于九重；时切提撕，历晦明者四载。请益请业，弟子既日异月新；载笔载言，先生亦膏焚晷继。惟兹教学之半，已观记载之全；殚厥编摩，汇为卷帙。然使驰思六合，逞辞八荒；极奇士之才情，肆文人之笔墨。魍魉魑魅，蒐剔「禹图」；骊騄骅骝，铺排「穆传」。洞胸穿背，何关舞羽两阶；毫彘羬羊，奚当献琛重译！则齐谐志怪，既荒渺而无稽；即邹衍谈天，亦空虚而不用。今观制作，具有体裁。首重恩施，先登锡爵。龟衮鷩冕，辑圭荒服而遥；凤翥鸾翔，焕彩海隅而外。贡獒西旅之国，任土亦悯艰辛；赐楮南越之邦，厚往频施德意。星躔所指，历历都拱北辰；地轴无多，在在胥归王会。于是仿洪畴之衍八政，次于五行；师周室所颁六等，施于庶位。从宜从俗，渐染中华；为兵为刑，申明小邑。
　　凡斯巨典，备载宏编。若夫考土训、诵训于地官，合图与书而毕录；列大行、小行于司寇，验形与声之攸分。虫篆鸟章，如见蹄阮之迹；齐登楚榖，皆因封域而殊。讵必仓颉之所遗，不待象胥而后谕。然后备陈教款，详列学规；试验婆心，但观苦口。一隅可反，俨见其负墙；三渎何妨，弥殷于养正。前此谈经座北，泮林扬芹藻之休；今兹吾道行南，海峤有弦歌之化。固作书之宗旨，极托事之周详。至其终以词章，不遗吟咏。来王来享，氐、羗至而颂声盈；如霆如雷，淮、徐集而雅诗作。虽采风十五国外，亦继响三百篇中；洵可谓网则有纲、物从其类者矣。
　　或谓见闻之义，不可无疑？必涉历之所经，庶着述之非妄。不知赋天门于阊阖，讵必身亲；记帝轨于羲、轩，匪关目击！考言询事，但使闻其所闻；按部就班，何异见所末见。是以时当奏绩，入对殿廷；近咫尺之天颜，邀再三之清问。受也如响，语焉必详；得自心稽，非同耳食。乃知五岳可以卧游，岂其天台不能遥赋！刘歆若遇，应登「七略」之书；郭璞如逢，定有重申之注矣。
　　年家眷友生仁和陆宗楷凫川氏序。时乾隆甲申八月之朔。
　　凡例
　　臣谨按隋大业元年，海帅何蛮上言：『海上有烟雾状，不知几千里；乃流求也』。流求之名，始见于此。由隋以后，招之不服，伐之亦不服。其事实之见于历代史者，荐绅先生盖难言矣。自明初，始通朝贡；遣子入学，渐染华风，稍变旧习。至于圣清受命，威灵震叠，文教诞敷。皇纶三锡，宸翰叠颁；定两年一贡之令，沛三次入监之恩。百有二十余年，其国之政俗沐浴圣化，烝烝然日进于雅，视朝鲜国殆弗让焉。臣尝历考册封使臣于还朝之日，皆有「使录」进呈。顾以严程匆卒，语言难通；见闻既少，谘询亦略，率多踵旧因讹之患。惟国朝编修臣徐葆光之「中山传信录」、侍讲臣周煌之「琉球国志」留心考证，颇称详明。臣兹与入学陪臣郑孝德、蔡世昌同居四年，逐条核问；又参阅其国人程顺则等所编诸本，颇多同异。用是频加考订，别为义例；其文较简，其事亦该。盖以志昭代声教无外之盛，俾来学之士不昧于其自也。至于入学事例，则广蒐博辑，录其奏牍、记其廪赐、志其族姓；凡教学矩规、进呈诗赋及各艺文之系乎其地、其事、其人者，亦以类附入：令远国君臣感九天之雨露、听六馆之鼓钟，悦周、孔而化夷蛮，永永年代共被文明；而后之北学者，亦有所考信，毋病于阙遗焉。总四卷，凡千万言，皆就所见所闻而类次之者，故名之曰「琉球入学见闻录」。
　　纪实之编，必有图绘。兹谨绘星野图、国都图、岛屿图、封舟图、针路图、傅经图，所以定分度、辨疆域、记安澜、志同风也。其他名胜多属铺张，器具亦为琐屑；见闻末确，毋宁阙如。
　　诸录序次，义例不一。臣以为琉球王爵由天朝，遣使册封；故首「封爵」。厚往薄来，我国家柔怀之典，近古末有；故次以「锡赉」，而「土贡」附焉。九州内外，皆吾保章氏掌其星土；故括分野、舆地等目曰「星土」。册封使臣由闽省开洋至琉球，非尽球地也；故名之曰「星槎」，而「岛蹟」附之。奉正朔、受封典，该国王礼仪最肃；故「谨度」次之。佐其王守土者有官吏，故「爵禄」次之。其君与臣治之、养之、教之，因其地而风俗以成；故「田赋」、「食货」、「制度」、「祀法」、「兵刑」、「风俗」次之。纪风俗之同，故次以书籍；记风俗之异，故次以土音。字母诵声，而教条附之。自舜天以后，世多令辟，故次以贤王，而良吏民附之。自此以后，皆入学事矣。凡入学，必请于朝，议于部；故「奏疏」重焉。学有食用，故次以廪给；学有祭酒、有司业、有博士等官理其事，有教习专其教子弟。自明及今，有姓氏可考；故次之曰「师生」。在学四年，严其规、解其疑，故次之曰「教规」、曰「答问」。至于进呈诗赋及一切唱酬纪序之篇，皆足志盛典、广和声；故以「艺文」终焉。
　　诸录所载，举我列圣及我皇上盛典，列于隋、唐、元、明之后，甚非体制；兹一以本朝为主，大书、特书。至前代事实，则带叙于逐目小引之中，亦无挂漏。
　　琉球土音，上承咨问；「传信录」所载甚多谬误，「琉球国志」并削之不录。兹令官生逐条辨析，正其讹舛。至其字母四十有七，亦详细审问，备列于篇。盖亦谕言语、协辞命之意也。
　　琉球书籍，诸录不载。诵读之声则适其国者，皆未之闻见。今就官生所携之书、从人所诵之声，分别记录，用见言语不通，心理自同。其法司所着教条，亦附载一则，以广异闻。
　　入学事例，诸录既略，档案亦多遗。今特详加蒐辑，以志皇仁；并欲请将此书存贮国子监典籍厅，造入交代册内，庶后来有所遵守，易于办理。
　　采用书目
　　钦定「明史」、「大清会典」、「渊监类函」、「大清一统志」、「隋书」、「南史」、「唐书」、「宋史」、「元史」、「明实录」、「明一统志」、「明会典」、「韩文考异」、「柳子厚集」、杜佑「通典」、「资治通监」、「朱子纲目」、「朱子文集」、「朱子遗书」、郑樵「通志」、马端临「通考」、「历代儒先语录」、「太学志」、「国学礼乐录」、「福建通志」、「寰宇记」、「广舆记」、「廿一史约编」、「池北偶谈」、「朱竹垞集」、明陈侃「使录」、高澄「操舟记」、郭汝霖「使录」、萧崇业「使录」、夏子阳「使录」、胡靖「记录」、张学礼「使录」、「中山纪略」、汪册使「疏钞」、「中山沿革志」、「使琉球杂录」、「海东吟稿」、林册使「竹枝词」、海册使「使琉球诗」、徐册使「中山传信录」、「使琉球诗」、周册使「琉球国志略」、「集事渊海」、「蠃虫录」、「星槎胜览」、「职方外记」、「殊域周谘」、「天经或问」、「天文大成」、「朝野佥战」、「四译馆考」、郑若曾「日本图纂」、「高丽史」、「高丽通监」、「高丽史略」、「海东诸国记」、「日本东监」（即「吾妻镜」）、「越峤书」、「安南志略」、琉球各经书刻本、（以后皆琉球书）「中山世缵图」、「中山世监」、「闽游草」、「官制考」、「指南广义」、「执圭堂草」、「观光堂草」、「澹园集」、「要务汇编」、「四本堂集」、「五云棠集」、「何文声集」、「郑利宾集」、「翠云楼集」、「中山诗汇集」、郑孝德「太学课艺」、蔡世昌「太学课艺」。
　　封爵
　　西旅贡獒，越棠献雉；皆令各守尔宇，永作屏藩。琉球僻处海南，仅如弹丸黑子。自宋、元以后，始有统系可谱；禅革互乘，姓氏迭更。独思德金王（即尚圆王，又神主称「龙庆云君」）有国，传世十余，历年二百。至于尚贞王以后，益有令闻。盖由我列圣之宠灵、我皇上之威德柔怀抚绥，俾其与国咸休，永世无穷也。抑闻该国素称守礼之邦，其亦笃于仁义，奉上法自全，以为蕃卫者欤！
　　臣尝按其图记、考其世次，其国初名流虯（「中山世监」云：『隋使羽骑尉朱宽至国，于万涛间见地形如虯龙浮水中，名曰「流虯」』），隋、唐及宋曰流求（「隋书」云：『流求居海岛中，王姓欢斯，名渴利兜；国人呼王为「可老羊」，王妻曰「多拔茶」』。「唐书」云「流鬼」，韩、柳集皆称「流求」），元曰瑠求（「元史」：『瑠求在漳、泉、福州界，与澎湖诸岛相对』），明定为琉球国（洪武五年，诏称「尔琉球」）。厥初一男、一女，生于太荒，自成夫妇，曰阿摩美久。生三男、二女。长男曰天孙氏，为国主始；次为诸侯始，三为百姓始。天孙氏传二十五代，历一万七千八百有二年，荒远不可信；今断自舜天始。舜天者，日本人皇后裔大里按司朝公子也；为浦添按司。宋淳熙十四年，天孙氏世衰，逆臣利勇弑其君而自立；舜天讨之，诸按司奉舜天即王位。五十一年，卒；子舜马顺熙嗣。十一年，卒；子义本嗣。十一年，让位，隐北山；国人立天孙氏裔英祖为王。四十年，卒；子大成嗣。九年，卒；子英慈嗣。五年，卒；子玉城嗣。玉城无道，诸按司不朝，国分为三：玉城号中山王，大理按司称山南王，今归仁按司称山北王。玉城，二十三年，卒；子西威嗣。十四年，卒；国人废其世子，奉浦添按司察度为中山王。察度者，浦添间切谢那村奥间大亲子也。明洪武五年，遣行人杨载齎诏谕之；王遣弟泰期奉表、贡方物，中山始通于上国。已而山南王承察度、山北王帕尼芝亦各来贡，中山、山南皆各遣子入学。洪武三十一年，始赐中山王及臣下冠服。中山王察度在四十六年，卒；子武宁，遣使讣告。永乐二年，遣行人时中谕祭察度王，诏武宁袭爵。是后易世请封，中朝皆遣正、副使封之。武宁无道，有山南王佐铺按司思绍之子尚巴志者兴义兵，攻山南、山北，并灭武宁；遂奉其父思绍为王，遣使以武宁之丧来告，称为其父。成祖赐祭武宁，诏思绍袭爵，仍称中山王；到今因之。思绍在位十六年，卒；子巴志嗣，初赐尚姓。尚巴志十八年，卒；子忠嗣。五年，卒；子思达嗣。五年，卒；子金福嗣。四年，卒；子泰久嗣。七年，卒；子德嗣。九年，卒；子世子幼，国人废之，奉尚圆为王。圆字思德金，生于北夷伊平（即叶壁山），其先莫可谱。或曰义本隐北山，圆其后也；或曰叶壁有古岳名天孙岳，圆故天孙氏裔也。圆生有异端，长为内间里主，累转御琐侧；德盛民归，拥而立之。圆立七年，卒；弟宣威摄位一年，奉圆之子真为王。五十年，卒；子清嗣。二十九年，卒；子元嗣。十七年，卒；子永嗣。十六年，卒；无世子，国人立尚真王孙懿之子宁为王（宁，神主曰「康翁」）。嘉靖四十年，倭入流球，执王及群臣以归；留二年，不屈。归，复位。前后在位三十二年，卒；无世子，国人立尚丰（神主曰「宗盛」）——丰为尚永弟，尚久之子。立二十年，卒，子贤嗣（贤，神主曰「秀英」）。七年，卒；弟质嗣（质，神主曰「直高」）。时为我皇清受命顺治五年（戊子岁），圣人出而逆乱平，四海内外悉主悉臣，琉球尤先诸属国归顺；于是恭承册命，斥堠南荒，岁事恪修，永膺爵服矣。
　　兹故谨录列圣及我皇上锡封之典如左：
　　顺治六年，流球国王世子尚质差官奉表纳款。十一年，遵敕谕缴前明敕印，请册封；命兵科爱惜喇库哈番张学礼、行人司行人王垓充正副使，赐一品麟蟒服，给仪仗，驰驿；许随天文生一人、南方医生二人，齎诏书一道、镀金银印一颗往至福建造海船，以将弁二、兵二百从。因海氛未靖，不至而复。圣祖仁皇帝御极，谴责学礼等，复遣行。康熙二年至国，宣诏敕封质为琉球国中山王；诏仍顺治十一年，敕则康熙元年也。
　　康熙七年，王质在位二十一年卒，世子尚贞嗣。康熙二十一年，贞请封；命翰林院检讨汪楫、中书舍人林麟焻充正副使，允楫等请，颁御书，许带修船匠役随行。制祭文二道，祈、报海神；并给俸二年。二十二年六月至国，谕祭故王尚质，宣诏敕封贞为琉球国中山王。
　　康熙四十八年，王贞在位四十一年卒，嫡孙尚益嗣；三年卒，世子尚敬嗣。康熙五十六年，敬始告其曾祖与其父之丧，并请封；五十七年六月，命翰林院检讨海宝、编修徐葆光充正副使往。五十八年六月至国，谕祭故王尚贞、尚益，宣诏敕封敬为琉球国中山王。
　　乾隆十六年，王敬在位三十九年卒，世子尚穆嗣，遣使告哀。越三年，遣使请袭封；二十年五月初七日，命翰林院侍讲全魁、编修周煌充正副使往。二十一年七月初八日至国，谕祭故王尚敬，宣诏敕封穆为琉球国中中山王。
　　锡赉（土贡附）
　　采菽之诗，天子锡诸侯以路车、乘马、元衮及黼，犹曰「虽无予之，又何予之」！而厥贡厥篚，岁有常制。古先哲王柔怀群辟，率以厚往薄来为常经。若乃四夷底贡，惟服食、器用，不贵异物、不宝远物：诰诫尤谆谆焉。顾其锡予之数、献纳之文，书缺有间矣。琉球自明初来王，朝元旦、庆天寿、谢敕谕、贺登极，进香有仪，册东宫有贺，请封、谢封有礼，遣子入学有例；一岁之内，再至四至。后乃定其年限（成化十一年，定为二年一贡），简其傔从（宣德元年，定正、副使来京，许从二十人，余悉留闽给待。成化十一年，令来人止许一百，多不过加五人。正贡外，不得私附贡物并途次骚扰）；其锡予之典，有常赐、有特赐。臣考之洪武七年，赐琉球王「大统历」及文绮纱罗，正副使、通事、从人皆有赐。九年，命刑部侍郎李浩齎赐文绮、陶铁器，且以陶器七万、铁器千就其国市马。旋因该国不贵纨绮，赏齎多用磁、铁。自洪武十年至崇祯十二年，凡遣使入贡、入谢一百八十余次，燕赐胥如常例。其特赐者，若十五年赐币帛有加，命尚佩监御路谦送来使。十六年，赐王镀金银印、币帛七十二匹（赐山南王亦如之）。二十五年，赐闽人善操舟者三十六姓，以便往来（今止存金、梁、郑、林、蔡五姓。又万历间，赐毛、阮二姓。万历时，王曾附奏云：『洪武间，赐闽人三十六姓。知书者，授大夫、长史，以为朝贡之司；习海者，授通事，总为指南之备』）。三十一年，赐王冠带及臣下冠服。永乐元年，遣使赐绒锦绮币，又赐冠带、衣服。二年，遣行人时中祭察度王，赙布帛；又赐新王冠服。宣德元年，王遣使进香长陵，赐海舟一。三年，加赐王金织紵丝、纱罗绒锦。七年，命行在工部给王使漫泰来结制海舟一。正统元年，赐「大统历」并王及妃白金、彩币。六年，命遣还东影山往他国市贡物遭风之通事沈志良等。景泰五年，赐镀金银印。天顺元年，赐钞贯（王遣贡言：『本国王府失火，延烧仓库铜钱；请照永乐、宣德间例，所带货物以铜钱给赐』。礼部言：『铜钱系中国所用，难以准给；宜将估计钞贯，照旧六分京库折支生绢，其四分行文福建布政司收贮紵丝纱罗绢布等物，依时值关给』。从之。成化十年，仍以纱绢酬。其自贡物值，贡使沈蒲志等乞如旧制折给铜钱；不许）。成化十一年，赐立皇太子诏、王及妃锦币。十四年，遣使册封王尚真，赐冠服、金镶犀带、王及妃彩币。弘治三年，令增来京人员五名、增口粮二十名。十六年，命福建守臣收养广东所送该国收买贡物遭风漂泊之吴诗等一百五十二人。嘉靖十三年，弛「贡使在京五日一出」之禁（从朝鲜国王李怿请也）。四十二年，敕褒王送还内地漂流人口，赐镪、币。隆庆三年、五年，再赐敕褒王送归日本掠去内地人口，赐银、币（自后送还被掠人口，皆奖赏如例）。万历四年，命如例给赏贡使外，每五日另给鸡、鹅、米、面、酒、果。二十三年，命优恤遣还该国飘风之哈那等：典亦渥矣。然而航海献马贡物，多非土产（察度王入贡之物，据「中山世监」云：『贡物，有马、刀、金银酒海、金银粉匣、玛瑙、象牙、螺壳、海巴、櫂子扇、泥金扇、生红铜锡、生熟夏布、牛皮、降香、速香、檀香、黄熟香、木香、苏木、乌木、胡椒、硫黄、磨刀石』），至乃令收买于满剌加国、瓜哇国。出入万里，台台之中，频遭飘溺，力亦稍绌焉。恭逢我列圣及我皇上受天景命，君临万邦，一视同仁，思纶频锡，赉予稠叠；令勿贡马、勿贡非其所产。谢思之贡，准作正贡；屡辍贡期，弗令仆仆。而官生入学，于廪给外，又有遣归之赏、有加恩之赏、有锡类之赏：湛恩汪濊，度越万古。炎徼君臣，益深感激；恪共典礼，历久弥虔。臣故恭纪于篇，用昭皇仁浩荡，穹天博地；凡有血气，莫不涵濡也。
　　顺治六年，尚贤弟尚质遣使入朝，赐缎锦紬纱罗三十、妃二十，赏正副使紬缎表里及通事、从人缎紬表里各有差（进贡人数，毋过一百五十人；许正副使、从人十五名入京，余俱留闽听赏）。
　　十一年，封王尚质，赐王印一、缎币三十匹、妃缎币二十匹。
　　康熙四年，令琉球贡物之飘溺梅花港口者，免其补进。
　　五年，令贡非土产勿进（玛瑙、乌木、降香、木香、象牙、锡、速丁香、檀香、黄熟香，皆免贡），贮硫黄于闽库。
　　二十年，令琉球止贡硫黄、红铜、海螺壳，余贡免进（金银罐、金银粉匣、金银酒海、泥金彩画屏风、泥金扇、泥银扇、画扇、蕉布、苎布、红花、胡椒、苏木、腰刀、大力、枪、盔甲、鞍、丝绵、螺盘，俱免进）。
　　二十一年，赐王及妃文币共五十匹；锡故王银、绢，并赐谕祭；御书「中山世土」四字赐之。
　　二十四年，加赐王缎二十，共表里五十。
　　二十八年，允进贡两号船，人数可二百名；免接贡船税合三只之例。
　　三十一年，赐入学官生梁成楫等归国；礼部奏准赏给筵宴一次，各赏云缎紬布等物，乘传厚给遣归。
　　三十二年，免贡海螺壳（是后定常贡熟硫黄一万二千六百斤、红铜三千斤、白刚锡一千斤外，有加贡，无定额）。
　　四十一年，飓风坏回贡船，渔人捞救柯那什库多马二人，令官赡养，附二次贡舟回国；并饬督、抚艌船令坚固，以副矜恤远人至意。
　　四十六年，该国进贡船附送内地飘风商民一十八名回籍。五十二年，令养该国飘风难夷三十名于闽省之柔远驿，附贡舟回国——后沿为例。
　　五十八年，封王尚敬，赐王文币三十匹、妃文币二十匹。
　　五十九年，王遣王舅向龙翼、紫金大夫程顺则入贡、谢封，加贡金鹤等物（「徐录」：『金鹤二（银座全）、盔甲一副（护手、护臁全）、金靶鞘腰刀二、银靶鞘腰刀二、黑漆靶鞘腰刀二十、黑漆靶鞘衮刀十、黑漆洒金马鞍一（辔镫全）、金彩画围屏四、扇五百、土绵二百、纹焦布二百、土苎布一百、白刚锡五百斤、红铜五百斤。旧例有胡椒；今缺，以刚锡代之）。六十年，加赐王缎匹，正、副使以下各加赏有差。
　　雍正元年，贡船头号人员冲礁覆没；奉旨：『二号船贡物，令来使带回，准作进贡京师；仍令督、抚即赏给起程』。
　　二年，召见王舅翁国柱于干清宫，御书匾额「辑瑞球阳」四字，赐王玉、缎等物（法琅炉饼盒一分、白玉盒一对、汉玉玦一件、白玉镇纸二件、三喜玉盃一件、青玉炉一件、白玉提梁罐一件、汉玉螭虎笔洗一件、青玉三喜袍插一件、白玻璃大碗四、白玻璃盖碗六、磁胎烧金法琅有盖靶碗六、青花白地龙凤盖碗十二、青花白地龙凤盖钟十、蓝磁碟十二、霁红碟十二、霁红碗十、填白八寸盘十二、绿龙六寸盘二十、青花如意五寸盘二十、青团龙大碗十二、五彩宫碗十四、绿地紫云茶碗十、紫檀木紫绿端砚一方、棕根盒绿端砚一方、上用缎二十匹。又赏翁国柱银一百两、上用缎八匹。又恤病故官生蔡宏训银三百两）。
　　四年，召见紫巾官向得功于干清宫，赐王玉、缎等物（内造缎二十匹、玉方鼎一件、玉双龙水注一件、汉玉方壶一件、玉五老双寿杯一件、玉异兽花插一件、玉荷叶盘一件、玉龙凤方盒一件、玉螭虎双寿碗一件、玉云喜卮一件、玉磬一架、白玻璃碗四、蓝玻璃盖碗六、青龙红水七寸盘十二、霁红白鱼七寸盘二十、青花如意五寸盘二十、绿地紫云茶碗十、青龙暗水大宫碗十二、五彩蟠桃宫碗十四、霁红盘十二、霁红盖碗十、霁蓝盘十二、红龙高足有盖茶碗六、青花龙凤盖碗十二、青花龙凤盖钟十、法琅炉瓶盒一分、紫檀木盒绿端砚一方、杏木盒绿端砚一方。又赏得功内造缎八匹、银一百两，通事官缎四匹、银三十两）；令沿途加赏供给，准以王谢恩加贡之物作六年正贡。
　　六年，入学官生郑秉哲等呈请归养。礼部奏准遣归，照都通事之例赏给大彩缎各二匹、里各二匹、毛青布各四匹；跟伴二名亦照例赏毛青布各四匹；礼部赏给筵宴一次，兵部给勘合、驿马。奉旨：『官生等每名加赏内库缎二匹、里二匹，从人等每人着加赏缎各一匹』。
　　八年，奉旨：『将该国是年贡物准作十年正贡，十年贡物准作十二年正贡，十一年不必遣使前来』。
　　十年，赏王舅向克济玉、磁器物（黄玻璃瓶一对、红玻璃瓶一件、绿玻璃瓶一件、白玉笔搁一件、白玉双龙觥一件、汉玉双喜杯一件、红玛瑙水盛一件、牛油百福寿盒一件、铜法琅花瓶一件、铜法琅茶盘一件、琼石荷叶觥一件、青绿鼎一件、彩漆小圆盘八件、哥窑四系花囊一件、蓝磁瓶一件、霁红瓶二件、霁青胆瓶二件、哥窑瓶一件、官窑双管瓶一件、填白双圆瓶一件、彩红磁小瓶一件、青花磁桃式盒一件、五彩套盃一副、五彩酒钟四件、洋红酒钟四件）。
　　乾隆四年，敕奖王遣使庆贺之忠荩，御书「永祚瀛堧」匾额赐之，并赐王及妃文绮等物。
　　六年，以王谢恩礼物准作七年正贡。
　　七年，以进贡礼物准作九年正贡。
　　十五年，王遣官送回内地飘风人民，奉旨褒嘉，赐王缎十四匹；并着督、抚优赏其官吏。
　　十六年，贡船附送内地飘风民三十九人；奉旨：『于常例外，加赐王缎十四匹，并优赏其官伴』。
　　十九年，封王尚穆，赐诏敕、文币如往例。
　　二十二年，王遣使谢封，加贡金鹤等物；如前例，准作下次正贡。
　　二十四年，王遣官生入学，附贡围屏纸三千张、细嫩蕉布五十匹。
　　二十六年，官生恭庆皇太后万寿，叩迎安舆；奉旨：『赏每人缎四匹、貂四张』。
　　二十九年，官生等还国，奉旨：『着照雍正六年之例，加恩赏给』。
　　星土
　　臣按「周礼」：『保章氏掌其星土』。疏云：『蛮貊岛夷，皆系于扬州分野』。琉球，固岛夷也。「隋书」云：『国居海岛之中，当建安郡东，水行五日而至。土多山洞』。「元史」云：『国在漳、泉、福州界，与澎湖诸岛相对；西、南、北岸皆水』。「中山世监」云：『宋景定五年，西北诸岛始贡于中山。咸淳二年（丙寅），北夷大岛亦来朝。元延佑元年，国王玉城嗣位，世衰政废，内为色荒、外为禽荒。诸按司不朝，国分为三。大理按司据佐敷、知念、玉城、具志头、东风平、岛尻、喜屋武、摩文仁、真壁、兼城、丰见城十一国（据此，该国于其村、县亦称国），称山南王。今归仁按司据羽地、名护、国头、金武、依江、大宜味、恩纳七国，称山北王。中山惟有首里、玉城、那霸、泊、浦添、北溪、中城、越来、读谷山、具志川、胜连、首里、三平（西平、南平，真平地）等数国。明洪武庚午，南夷宫古岛、八重山岛始入贡中山。永乐癸卯，尚巴志始平山南、山北，国合为一，仍称中山王。顾其星野之度、地舆之图，无传焉。康熙五十八年，圣祖仁皇帝初遣精习理数之内廷八品官平安、监生丰盛额偕册使海宝、徐葆光同往测量，定其分度次舍。葆光更留心记览，考其疆域、观其形胜，去疑存信，绘图以献，附于禁廷新刊朝鲜、哈密、拉藏属国等图之后。三十九府，棋列于中；三十六岛，星罗于外。北恃叶壁尾闾控其后，敌虞落漈（湀，即尾闾也。台湾淡水外，亦然）；南凭那霸马加镇其前，舟惧冲礁（详见后）：洵海表之钜藩也。恭读列圣诏书、皇上敕谕，皆屡谆命国王祗承宠眷，永延宗社、长作屏藩；乾坤覆载之恩，河山有誓，方兹褊矣。从兹扶桑守土，益励忠纯；北拱星垣、南绥岛屿，世世享王，恭承我圣天子之丕显休命。
　　琉球分野，与扬州吴越同属女牛星纪之次，俱在丑宫。旧测：北京北极出地四十度，福建北极出地二十六度三分；今测：琉球北极出地二十六度二分三厘，地势在福州正东偏南三里许。旧测：福建偏度去北极中线偏东四十六度三十分；今测：琉球偏度去北极中线偏东五十四度，与福州东西相去八度三十分。每度二百里推算，径直海面一千七百里。凡船行六十里为一更，自福州至琉球姑米山四十更，计二千四百里；自琉球姑米回福州五十更，计三千里：乃绕南北行，里数故稍为纡远耳。始知从前动称万里者，皆臆度也。按夏子阳「录」云：『以「一统舆图」视之，则在东南；以闽省视之，则在闽之东北。故去必仲夏，乘西南风；来必孟冬，乘东北风』。然册使多用乙针，直指姑米；遥度中山，又似实居艮方：谨俟知者。
　　国分三省：中山为中头省、山南为岛窟省、山北为国头省。三省共分三十五府--府土名「间切」，府各有所属村县（曰村头，土名「毋喇」）。首里及附近之府曰泊、曰那霸、曰久米，皆官民所居，无土田，俱不入间切之数。首里属村县二十一：崎山、金城、内金城、新桥、赤平、仪保、西仪保、末吉、山川、新川、殿川、寒川、大中、鸟崛、汀白次、赤田、姑场川、桃原、当藏、真和地、立岸。泊（土音「土马爷」，一字三音）属村县二：东境、西境。那霸属村县六：东县、西县、泉崎、若狡町、辻山（辻音「失汁」，一字两音）、渡地。久米（「久米」土音「苦念搭」，一字三音；今讹为「久米」）属村县四：东门村、西门村、北门村、南门村（亦名大门村。四村皆洪武中所赐闽人三十六姓之居，不他徙；故名「唐营」，亦称「营中」——后改名「唐荣」）。久米而外，三十五府：一曰真和志，属村县十二：识名、国场、牧志、天久、松川、与仪、龟田、安里、凑川、古波藏、仲井间、上间。一曰南风原，属村县七：宫平、津嘉山、内岭、本部、喜屋武（读如「腔」，三字一音）、神里、平川。一曰东风平，属村县九：东风平、富盛、志多伯、世名城、友寄、高良、山川（名同首里）、宜寿次、当铭。一曰西原，属村县十六：幸地、小桥川、安室、桃原（名同首里）、我谢、翁长、平郎、小那霸、棚原、末吉（名同首里）、石岭、嘉斗刈、小波津、与那城（与与那城府同名）、吴屋。一曰浦添，属村县十一：浦添、伊祖、牧港、安波茶、泽岻、屋富祖、城间、西原（与西原府同名）、内间（名同西原）、势理客、前田。一曰宜野湾，属村县十二：宜野湾、谢名、普天间、新城、具志川（与府同名）、城田、嘉数、安仁屋、伊佐、喜友名、野嵩、我如古。一曰中城，属村县十九：中城、姑场、热田、当间、岛袋、粤间、和宇庆、屋宜、津灞、安谷屋、伊集、渡口、喜舍场、添石、瑞庆览、新垣、安里（名同真和志）、中顺、比嘉。一曰北谷，属村县十二：北谷、滨川、砂边、野国、野里、玉代势、屋良、桑江、嘉手纳、平安山、伊礼、前城。一曰读谷山，属村县十二：读谷山、高志保、喜名、宜间、渡具知、大湾、伊良皆、渡庆次、波平、长滨、濑名霸、根波。一曰胜连，属村县十：胜连、神谷、比嘉（名同中城）、平敷屋、平安名，内间（名同浦添）、新垣（名同中城）、龟岛、滨村、南原。一曰与那城，属村县六：仲田、平安座、安势理、上原、池官城、伊计。一曰越来，属村县十：越来、照屋、安庆田、湖屋、上地、诸见里、山内、宇庆田、大古回、中宗根。一曰美里，属村县十八：嵩原、高原、恩纳、石川、古谢、伊波、野原、松本、田里、楚南、北屋根、与仪（名同真和志）、官里、知花、池原、嘉手茢、登川、山城。一曰具志川，属村县十五：安里（名同真和志）、上江洲、宇坚、祝岭、中岭、天愿、高江州、田场、田畸、安庆名、江洲、大田、荣野比、川畸、兼嘉段（以上属中山省）。其隶山南省者，一曰大里，属村县十七：与那原、与古田、涌稻国、板良敷、仲程、与那霸、稻福、上与那原、大城，宫城、古坚、目取真、岛袋（名同中城）、南风原（名同南风原府）、高宫城、真境名、当真。一曰玉城，属村县十一：玉城、中村渠、富里、丝数、垣花、富名腰、前川、当山、知名、奥武、志坚原。一曰丰见城，属村县十七：丰见城、饶波、长堂、翁长（名同西原）、真玉桥、盛岛、奥平、高岭、仪保（名同首里）、我那霸、渡嘉敷、高安、伊良波、名嘉地、田头、保荣茂、嘉数（名同宜野湾）。一曰小禄，属村县十一：小禄、上原、当间（名同中城）、■〈双上牛下〉宫城（土音「■〈双上牛下〉」为「五十」、「宫」为「詖」、城为「五十姑」，三字六音）、大岭、仪间、湖城、具志、多加良、皮次岭、赤岭。一曰兼城，属村县十：兼城、座波、照屋（名同越来）、嘉数（名同宜野湾、丰见城）、波平、武富、安波根、丝满、潮平、志茂田。一曰高岭，属村县五：大城（名同大同）、真荣里、国吉、与座、屋姞。一曰佐敷，属村县八：佐敷、新里、屋比久、手登根、外间、津波古、与那岭、小谷。一曰知念，属村县十：知念、敷名、久手坚、山口、钵岭、久高、外间（名同佐数）、知名、安座真、下敷屋。一曰具志头，属村县六：具志头、波名城、中座、喜纳、新城（名同宜野湾）、与座（名同高岭）。一曰麻文仁，属村县五（「麻」一作「摩」）：麻文仁、米次、石原、松岭、小渡。一曰真壁，属村县八：真壁、田岛、真荣平、丝洲、宇荣城、古波藏（名同真和志）、新垣（名同中城）、名城。一曰喜屋武（国极南边海），属村县五：喜屋武（名同南风原）、上里、福地、山城（名同美里）、束边名。其隶山北省者，曰金武，属村县五：金武、宜野座、奥松、汉那、祖庆。一曰恩纳，属村县九：恩纳、安富祖、名嘉真、山田、真荣田、仲泊、古良波、谷茶、富津喜。一曰名护，属村县九：名护、屋部、世富庆、安和、喜濑、幸喜、松堂、许田、宫里（名同美里）。一曰久志，属村县十一：久志、松田、边野古、嘉阳、宜作次、濑嵩、汀间、松滨、田荣良、川田、宇富良。一曰羽地，属村县六：池城、屋嘉、伊指川、真喜武、源河、谢敷。一曰今归仁，属村县十一：今归仁、亲泊、谢名（名同宜野湾）、中城（名同中城府）、运天、崎山（名同首里）、玉城（名同玉城府）、平敷、仲宗根、吴我、天底、我部。一曰本部，属村县七：伊野波、浦崎、波久知、崎滨、濑底、伊豆味、谢花。一曰大宜味，属村县五：屋嘉比、喜如嘉、田凑、根路铭、津渡。一曰国头，属村县四：国头、边土名、伊地、宇郎。
　　三省之外，有属岛三十六。东四岛：曰姑达佳（译为「久高」）、津奇奴（译为「津坚」）、巴麻（译为「滨岛」）、伊计（译为「池岛」）。西三岛：一曰东马齿山，属间切一：渡嘉敷（名同丰见城）；一曰西马齿山，属间切一：座间味——别有姑巴汛麻山；一曰姑米山（译曰「久米岛」，在国西四百八十里。产五谷、土绵、茧紬、白纸、蜡烛、螺、鱼、鸡、豚、牛、马。由福州至国，必针取此山为准），属间切二：安河、具志川仲里。西北五岛：曰度那奇（译曰「度名喜岛」）、安根■〈山尼〉（译曰「粟国岛」）、椅山（译曰「伊江岛」）、叶壁山（土名伊平屋岛）、硫磺山（一名黑岛。置采硫磺数十家，其人目为硫气薰灼，皆如羊，不精明）；相近，有灰堆山、尤家埠、移山奥。东北八岛（国人皆曰「乌父世麻」。过此，为土噶喇七岛。土噶喇，亦作度加喇）：由论、永良部、度姑（译曰「德岛」）、由吕、乌奇奴、佳奇吕麻、大岛（即小琉球之地，属二百余村县，物产最多。有「四书」、「五经」、「唐诗」等书）、奇界（亦名鬼界。此外，又有口岛、中岛、诹访濑岛、恶石岛、卧蚆岛、平岛、宝岛——共七岛，国人统呼之曰土噶喇。或曰：即倭也。以非琉球属岛，故不载）。南七岛：曰太平山、伊奇麻（译曰「伊喜间」）、伊良保、姑李麻（译曰「古里间」）、达喇麻、面那、乌噶弥。西南九岛：曰八重山、乌巴麻（译曰「字波间」）、巴度麻（译曰「波渡间」）由姑那呢（译曰「与那国」）、姑弥、达奇度奴（译曰「富武」）、姑吕世麻（译为「久里岛」）、阿喇姑斯古（译为「新城」）、巴梯吕麻（译曰「波照间」）。
　　臣按汪楫「录」云：『琉球国三省，幅员可五、六千里，东西长、南北狭』。徐葆光谓其国里数，以中国十里为一里；今以中国里数定之，乃南北长四百四十里，东西皆见海。周煌「琉球志」从之，两官生弗是也。至属岛，则「徐录」谓水程南北三千里、东西六百里；前史所载高华、鼋鼍诸屿，今皆无其名。澎湖岛与台湾相近，并非球之属岛。彭家山、钓鱼台、花瓶屿、鸡笼山、小琉球、太平山等，皆去中山省二、三千里；而昆山郑子若着「琉球图」乃图于那灞港及欢会门之左近，舛谬甚矣。
　　星槎（岛蹟附）
　　「周官」：『小行人之职，使适四方，必录为一书，反命于王』——以周知天下之故。汉、唐而后，寻源泛槎，始及于海外诸国矣。琉球自隋大业三年令羽骑尉朱宽入海求异俗，海帅何蛮与俱；往抵其国，语言不通，掠一人而返。明年，宽复受命往，抚之不服。武贲将陈棱率崑崑仑军人通语言者往，终不服；逆战，为棱所败，掠男女千人。嗣是，遂绝。元世祖至元二十八年，海船副万户杨祥请以六千军往降之，给金符，齎诏以行。出海洋，遽掠一山，军小挫；未至瑠求，引还。成宗元贞三年，福建省平章政事高兴上言瑠求可图状；遣省都镇抚张浩等往袭之，禽生口百三十人；抗命如故。明洪武五年，遣行人杨载齎诏至国，中山王察度及山南、山北王始皆遣使入贡。九年，遣刑部侍郎李浩就其国市马。十五年，遣尚佩监奉御路谦送来使返国。永乐元年，遣行人边信、刘亢齎赐绒锦绮币。二年，遣行人时中立武宁。十三年，遣行人陈季芳封山南王。二十二年，遣行人周彝祭尚思绍。洪熙元年，遣中官柴山封尚巴志。宣德七年，复命柴山齎敕令王遣人齎往日本，谕其朝贡；明年，日本遂来朝。正统七年，遣给事中俞忭、行人刘逊封尚忠。十二年，遣给事中陈传、行人万祥封思达。景泰二年，遣左给事中乔毅（「殊域周咨」作陈谟）、行人童守宏（童，一作董）封尚金福。六年，遣给事中严城（「殊域周咨」作李秉彝）、行人刘俭封尚泰久。天顺六年，遣吏科右给事中潘荣、行人司行人蔡哲封尚德。成化七年，遣兵科给事中管（一作官）荣、行人司行人韩文封尚圆。弘治十七年武宗登极，遣行人左辅颁诏至国。嘉靖十一年，遣吏科左给事中陈侃、行人司行人高澄封尚清；澄始有「操舟记」、侃始有「使录」。「录」云：十三年五月初八日自广（以再切）石放洋，共十八日，至那霸。自九月二十日开洋，共九日，至定海。及还朝，奏言：『海中值风涛之险，多藉神休；乞赐谕祭』！从之。已而国王遣谢，且言侃等却馈金四十两；上特命侃等收受。三十七年，遣给事中郭汝霖、行人李际春封尚元。汝霖「使录」云：四十年五月二十九日自梅花开洋，共十一日，至那霸；十月十八日开洋，共十一日，入五虎门。及还朝，谕听汝霖等辞馈金四十两；旋嘉其远行着劳，各赐银、币。万历四年，遣户科左给事中萧崇业、行人司行人谢杰封尚永。崇业「使录」云：七年五月二十二日自梅花开洋，共十四日，泊那霸港；十月二十四日开洋，共九日，进定海。二十九年，遣兵科右给事中夏子阳、行人司行人王士祯封尚宁。子阳「使录」云：三十四年五月二十四日自梅花开洋，共八日，至那霸港；十月二十一日开洋，共十一日，到五虎门。崇祯二年，遣户科左给事中杜三策、行人司司正杨抡封尚丰。三策从容胡靖「录」云：六年六月初四日自梅花开洋，共六日，到那霸港；十一月初九日开洋，共十二日，到五虎门。封舟例以夏至后乘西南风至琉球，以冬至后乘东北风回福州；然北风凛烈，不比南风和缓，故归程尤难。其回闽之最安吉者，惟萧崇业；乃以十月二十四日放洋。海船三老皆言：无论冬至迟早，总以十月二十后东风顺送为吉；若冬至前后，则风势日劲，浪从船上过矣。正月，飓台最多，应期不爽；万无行舟之理。二月，则多雾，恐风顺而遇山不见，反至逼山；且龙蛰时多出海，复有龙起船傍，水沸立二、三丈之患。清明以后，地气自南而北，则南风为常；霜降以后，地气自北而南，则北风为常。反是，飓台将作矣。正、二、三、四月多飓，五、六、七、八月多台；飓骤发而倏止，台渐作而多日。九月则北风，或至连月，俗称「九降风」；间有台起，亦骤至如飓。遇飓已危，遇台难当。十月以后，多北风。台飓无定期，舟人视风隙以来往。凡飓将至，天色有黑点，急收帆严柁以待之；稍迟，则殆矣。凡台之将至，天边断虹见：若片帆者，曰「破帆」；稍及半天如鲎尾者，曰「屈鲎」。若见北方者，比他方尤虐。又海面骤变多秽如米糠及海蛇浮游，皆台飓之征。十二月二十一日起风，一日应来年正月一月，多风；二日应二月；后皆以次递应。或一日风作一次、二次，则来年所应之月，台亦一次、二次；多亦如之，无不验者。俗传暴期，不在本日，则前后三日。又日值箕、毕、翼、轸四宿，亦主起风；皆宜避，不得谓诬也。渡海船二座，自五虎门至姑米山，四十更；自姑米至定海所，五十更。一更六十里，以沙漏定之。漏用玻璃瓶两枚，细口大腹；一枚盛沙满之，两口对合，中通一线以过沙。倒悬针盘上，沙尽为一漏，复转悬之。计一昼夜约二十四漏，每二漏半有零为一更。风缓船迟，虽及漏刻，尚不及更；风疾船速，未及漏刻，已逾六十里，为「过更」也。又以木柹（即木柴）从船头投海中，人疾趋至梢，人、柹同至，谓之「合更」；人行先于柹，为「不及更」；人行后于柹，为「过更」。船尾安用针盘罗星，以山为准。自福州往琉球，出五虎门，取鸡笼山、花瓶屿、彭家山（一作平佳山）、钓鱼台、黄尾屿、赤尾屿、姑米山、马齿山诸山，皆偏在南；夏至取山北过，乘西南风，参用辰、巽等针，袤绕南行以渐折而正东，收入那灞港。自琉球回福州，出姑米山，取温州南杞山、台山、里麻山（一名霜山）诸山，偏在西北，冬至取山南过，乘东北风，参用干、戌等针，袤绕北行以渐折而正西，收入定海所，进五虎门。盖福州、琉球虽地势东西正对，然船身宜上、不宜下；故前明封舟不至落北者，惟夏子阳。余皆多用卯针，以致飘过北山。故「指南广义」主用卯针之说，不可信也；「徐录」、「周志」言之详矣。钦惟我朝圣德天威震叠寰海，神灵效顺。凡四次乘槎之使，无不凭藉诏敕，履险若夷；从容成礼，无辱册命。且各访其山川、形胜，录为一编，恭呈乙览。臣故类辑于左，以见「东风应律、海波安恬」，洵非虚诬云尔。
　　顺治十一年，命张学礼、王垓封王尚质；康熙元年，始行。二年四月内，登舟）舟长十八丈、宽二丈二尺、深二丈三尺）；六月初七日，梅花开洋。初九日，过分水洋。十一日，见巨鱼如山。十二日，过糠洋。自梅花七日不见山；十五日，见北山。十九日，泊伊兰埠，地近龙潭；二龙见，大桅决、铁篐失，二、三转至山南。二十五日，次温镇，抵那霸港（共十九日）。十一月十一日，冬至；十二日，登舟。十四日，开洋，过姑米山。十六日，飓大作，桅半折，霹雳断桅。十八日，勒索断，柁浮。十九日，风止，起柁。二十一日，异鸟集战台。二十三日，见浙江山。二十四日，到五虎门（共十一日）。
　　康熙二十二年，命汪楫、林麟焻封王尚贞，用二鸟船（长十五丈、宽二丈六尺）。六月二十三日，开洋；双鱼导引，万鸟回翔。二十四日酉刻，过钓鱼台。二十五日，过赤屿；薄暮，祭沟。二十六日，过马齿山，至那霸港（计四日）。十一月二十四日，开洋。二十七日，过姑米山。二十八日夜初，飓大作，大桅铁篐断十三，顶绳断，金拴裂尺余。十二月初二日，见南杞山。初四日，泊定海（共十一日）。
　　康熙五十八年，徐葆光、海宝封王尚敬，用商舶二（长十丈、宽二丈八尺、深一丈五尺）。五月二十二日，出五虎门，开洋——出五虎门自此始。二十四日，过米糠洋；二大鸟集桅。二十九日，见叶壁山；回针东南，取读谷山，收那霸港。六月初一日，登岸（共十日）。五十九年二月十六日，开洋；日入，见姑米山。十七日，二龙见，水沸立。二十日，过沟。二十一日，大雾，有鸟集桅。二十二日，双燕集桅。二十四日，至鱼山；日入，至凤尾山。二十七日，见盘山；日入一更，至台山。二十八日夜，飓作，椗走。二十九日，至霜山；日晡，至定海所（共十五日）。
　　乾隆二十一年，全魁、周煌封王尚穆，用民船二座（长十一丈五尺、宽二丈七尺五寸、深一丈四尺；加上棚六尺。前九舱，中八舱，后七舱。水柜二、水桶二，共受水六百二十石）。六月初十日，出五虎门；过官塘进士门，开洋。夜，见鸡笼山。十一日日入后，见钓鱼台。连日俱有大鱼夹舟左右，或三、或四；又宿洋鸟，绕樯而飞。十二日，见赤洋；是夜过沟，祭海。十三日，见姑米山；姑米人登山举火为号，舟中以火应之。十四日，姑米头目率小舟数十牵挽至山西，下椗；十五日，又挽至山北，下椗，距岸约三、四里许。二十二日，大风。二十四日，风愈暴。夜四鼓，大雷雨，椗索十余一时皆断，椗走；龙骨触礁而折，底穿入水。倏见神火飞向桅末，焚招风旗而坠。又海面一灯浮来，若烟雾笼罩状。众悉呼曰：『天妃遣救至矣』！须臾，船身直趋向岸，一礁石透入船腹，不动、亦不沈；乃得登岸。二十二年正月三十日，开洋；至马齿山安护浦，下椗。初四日，出澳，过姑米山。初五日夜，过沟，祭海。初七、八、九日，大雾，不见山；寄椗。初十日早，白虹见，雾开；见台州石盘山。午，复大雾；白虹再见，东北风，起椗，见温州南杞山。十一日，至罗湖，下椗。十二日，收入定海所，下椗。十三日，进五虎门。
　　环岛，皆海也。海面西距黑水沟，与闽海界。由福建开洋至琉球，必经沧水、过黑水，古称「沧溟」（「溟」与「冥」通，幽元之义）；又曰东溟，琉地固巽方，实符其号。而黑水沟为中外界水；过沟，必先祭之。东临日本萨摩洲（「指南广义」作「要是麻」），常与交市，一苇可航；北望野古，可直通高丽。南逼台、澎、淡水后之溜山，与叶壁后之漈水同属尾闾、沃焦之壤；而三十六岛水中复有沙舟隐现断续，若草蛇灰线、马迹蛛丝。海潮之进退有度，朝而至者为潮，夕而至者为汐。「山海经」以为海鱛出入，浮屠氏谓为神龙变化；抱朴子以为两水相合相荡而成，然必疾风暴雨，始足以张其势；卢肇以为日出于海，冲激而成；「高丽图经」谓天包水、水承地，地沈则水溢、地浮则水缩。之数说者，皆未足深信。独邵子以为海潮者，应月之喘息；余襄公以水之应月，各从其度：二说为是。故月临卯、酉，则水涨于东、西；月临子、午，则水平于南、北：福州与各省之潮皆然。独琉球，较福州每潮率后三辰：望日，福州午时潮满，琉球则满以戌时；余日因以递迟。
　　三省之山，曰崎山（上有望仙阁，下为雩坛。坛侧有茶亭，亭旁有石岩。又有堂曰「东苑」，汪楫书额）、升簥山、石虎山、龟山、勒马岩、万松岭（一名万岁岭，取「嵩呼」之义）、泊山、天久山、奥山、鹤头山、辻山（旧演武场，女集在焉）、波上（八月十八夜，候潮于此；为中山八景之一）、雪崎山（有洞，可憩。正、三、五、九月，男女同至拜祷）、龟山（在雪崎东北，与前同名）、识名山（东苑八景之一）、七星山、壶家山、中岛（多蕉树；为中山八景之一）、浦添山、姑场山（即姑场岳。以上中山省）、石火山、小禄山、仪间山（有垣花村，多米廪）、大岭、高岭（山南王故城）、国吉山、樱岛山（以上山南省）、金武山、恩纳山、名护山（一称名护岳）、佳楚山（一名宇胜岳；为一国最高之峰）、运天山（多稻田。以上俱山北省）。属岛之山（凡岛皆山；兹特于岛中之小山著名者揭书其一、二）：清水山、菊花山、永名山（俱在大岛）、筑山（在太平岛。土名七姑山；上有碧于亭）、金城山（在姑米山。松杉蔽天；下有甘泉，泻右崖直下，如瀑布。以上外岛）。
　　水泉之利，有瑞泉（在王城欢会门内；郑孝德等有记）、龙潭、奇泉、吉泉、笠泉、泊津（西流入海）、那霸港（首里西十里，直达大洋。港中流有巨石，名曰「马加」；四围皆铁板沙，沙坚踰铁，嵌空嵯岈，长沿乎海。潮长则没，舟误触辄碎：国人恃为金汤。南北跨海，筑长堤，建两炮台）、漫湖（即那霸港所停猪处。水中一石甚奇耸，正对久米村）、日泉、旺泉、天真泉、无漏溪（宋淳佑中，有恶蛟为害，义本王欲以宜野湾妻章氏祭之。其女真鹤舍身代母，感神灭蛟，王以女配王子）、玉泉（祈雨处）、饶波、玉湖、砂川、乐平泉、惠泉、芳泉、富藏河、诸喜泉、轰泉、手水、许田湖、大荣川、亲川泉、获剑溪、运天江（亦名运天津；舟多泊此。以上国中）、白川、上行瀑（姑米山之瀑自下而上，盘踰山脊，乃旁溢四注）、面那水、赤濑、温泉。
　　桥梁之著者，龙渊桥、天女桥、观莲桥、临海桥、泉崎桥（双门拱月，皓魄澄虚；一碧万顷，如玻璃世界。为中山八景之一）、金城桥、泊桥、真玉桥、石火桥、大里桥。
　　名胜之蹟，天使题为八景，曰崎泉夜月、临海潮声、唐荣竹篱、龙洞松涛、笋崖夕照、长虹秋霁、城岳灵泉、中岛蕉园。又有迎恩亭（明洪武时，武宁王建为迎诏之所）、却金亭（为明嘉靖册使陈侃建）、息思亭（明嘉靖册使郭汝霖有「息思亭说」）、洒露堂（在旧天使馆内）、东苑（在崎山；汪楫有记）、茶亭、同乐苑、观旭峰、神木、全宫、戏马台，翠岩、白金岩、龙洞（八景之一）、金峰洞、嶮石、受■〈仝刂〉山、山南故城（山南王子孙那姓居之）、山北故城、山南王弟故城、佐敷殿、尚圆王旧宅、麻氏隐居、毛家园、澹园（蔡温别墅）、碧于亭、山北王茔（在今归仁运天村；土人呼「百按司墓」）、尚圆王祖茔（在叶壁山；中有一山，宛转如游龙）、中山王祖茔（在王城西南。张「录」云：『茔中无塚，石阡镌「中山王祖茔」。前五峰相对，左右有情沙水相映，前山开广』）
　　谨度
　　小国之保邦在畏天；畏天，则制节谨度而不敢纵逸。流球臣事中朝，世修职贡；前明制词，已称为「守礼之邦」（「池北偶谈」云：『册使奉命，恭请俯赐御书，该国得「守礼之邦」四大字；误矣），忠顺可嘉；王城坊榜，厥额烂焉。况逢我国家文治遐敷，皇恩覃被百数十年，举九有八紘而甄陶之，一时蜃区蛟穴，俨类锦城；花屿星■〈石其〉，共环芳甸。君若臣之所以虔奉天朝者，几于志敬而节具、志和而音雅；谨尔候度，庶无愧云。
　　正朔，遵奉「时宪书」；贡使未齎回之先，特设通事官，豫依「万年书」推算应用（书面有五十九字云：『琉球国司宪书官谨奉教令，印造「选日通书」，权行国中，以俟天朝颁赐。宪书颁到日，通国皆用宪书；共得凛遵一王之正朔，是千亿万年尊王向化之义也』）。
　　冬至、元旦，王皮弁、执珪，率陪臣北向遥贺皇上万万岁，行三跪九叩头礼。
　　皇上万寿圣诞，王率陪臣北向祝如元旦礼。
　　二十一年册封礼：先是，王世子承袭之三年，取具通国臣民结状，遣贵臣齎表请封。礼部上其议，特命正、副使二员，赐东珠顶帽、一品麒麟服（初赐副使白泽；康熙五十九年，均赐麒麟服），齎诏敕往。驰驿至闽，登舟。行至那霸港，王世子遣贵臣来迎，舟数百引至却金亭下，搭浮桥，直接亭阶。陪臣班列——仪仗鼓吹，皆集亭左右，迎请龙亭登岸。众官前导，王世子吉服跪迎道左。复至迎恩亭中香案前，行三跪九叩头礼，恭请皇上圣躬万安；使臣谨对「圣躬万安」。礼毕，复导迎至天使馆，奉安诏、敕、节、印。王世子旋至馆候问，使臣对拜；待茶毕，送出。谕祭先一日，长史等官洒扫庙堂，设香案于庙中，司香二人。设开读台于滴水西首；设开读位，东南向；设故王神主位于露台东首，西向；设世子俯伏位于神主位之下，北向；设世子拜位于露台中，北向；设众官拜位于世子后之左右；设奏乐位于众官拜位之下，北向。次日黎明，法司以下官——金鼓、仪仗齐集天使馆；参见毕，请龙亭进公馆中堂。捧轴官捧谕祭文，奉安龙亭内（彩亭二，载祭绢、祭银）。奏乐，引礼通官唱「排班」，各官行三跪九叩首礼；毕，前导。至安里桥，世子素衣角带，率众官跪于桥头道左；龙亭暂驻，世子众官平身，天使趋前分立龙亭左右。引礼通官唱「排班」，世子率众官行三跪九叩头礼；毕，世子前导，由庙东角门进，立故王神主侧。龙亭进中门至庙内中堂，天使左右立。宣读官、展轴官由西角门人，至开读台下，东向立。司香者举案置龙亭前，添香。世子上露台，率众官行三跪九叩首礼；毕，复立神位下。捧庙官由庙东边门进，天使授谕祭文；由中门出，上开读台，立案右；展轴官立案左，宣读官就开读位。世子率众官俯伏于故王神位下，西北向。引礼通官唱「主祭官就位」，天使诣故王位前；上香、献爵，不行礼。引礼官唱「开读」；读毕，引礼官唱「焚帛」。世子平身，至焚帛所；捧轴官捧誊黄，加帛焚之。焚毕，捧轴官捧谕祭文由正中门入，奉安龙亭内。世子率众官回露台，行三跪九叩头礼谢恩。礼毕，天使诣故王神位前，行一跪三叩头礼，世子率众官俯伏神位侧。礼毕，退班。世子捧神主由庙东边门进庙内，安于东偏神座；出谢天使，行一跪三叩首礼，天使答拜。世子出更衣，天使易服。世子揖至前堂，天使居东、世子居西，皆四拜，安坐——正使东首、副使西首，南向；世子西首，东北向。不设乐，世子亲献茶、酒，天使辞；紫金大夫代献。天使酬献，世子亦辞；引礼通官代献。席终，天使至滴水前升舆，世子下阶揖别，众官门外跪送。是日，世子遣官诣馆谢天使；次日，遣官入城答谢。册封先一日，所司张幄结彩于天使馆，备龙亭三座、彩亭二座，经过处皆结彩。造板阁一楹为阙庭，设于王殿庭中。中置殿陛，左右层阶。设御案五于阙庭中：中案，奉节；左案，奉诏、敕；右案，置印；边左，置赐王币；边右，置赐王妃币。设香案于阙庭前，设司香二人于香案左右。设世子受赐予位于香案之前，设宣读台于殿前滴水之左，设世子拜位于露台之正中，设陪臣拜位于世子后——左右层列。世子左右，并引礼官二员；众官左右，立赞礼官二员。陈仪仗于王殿左右，设奏乐位于众官拜位之下。决日黎明，法司以下官皆吉服，候于馆外，金鼓、仪仗毕备。天使启门参见毕，迎请龙亭入公馆中堂。正使捧节、副使捧诏敕，捧印官随行，各安奉龙亭中；捧币官捧缎匹，置于左右彩亭中。奏乐，排班；众官行三跪九叩头礼；毕，前导。世子率众官伏迎于守礼坊外，龙亭暂驻。世子、众官平身，天使趋前分立龙亭左右。引礼官唱「排班」，世子率众官行三跪九叩头礼接诏。礼毕，世子前导，入国门，立殿下。龙亭进至奉神门，执事者脱节衣，奉节授正使、奉诏敕授副使，奉印授捧印官；捧币官分捧缎币，随行。至阙庭正中，各安奉御案上，天使分立左右，捧诏官、捧敕官立殿陛下，宣读官立开读台下。司香者举香案于御案前，添香。奏乐，引礼官引世子由东阶升，众官各就拜位；世子诣香案前，乐止。引礼官唱「跪」，世子、众官皆跪。引礼官唱「上香」，案右司香者捧香跪进于世子之左；世子三上香讫，平身。奏乐，引礼官引世子出露台就拜位，率众官行三跪九叩头拜诏礼；毕，平身，乐止。副使诣前，正中立；捧诏官、捧敕官由东阶升。奏乐，副使取诏授捧诏官、取敕授捧敕官，高举下殿陛，同宣读官上宣读台，奉诏、敕并置案上。引礼官唱「跪」，世子、众官皆跪；引礼官唱「开读」，乐止。捧诏、敕官以次对展，宣读官读毕；引礼官唱「平身」，世子、众官皆平身。奏乐，捧诏、敕官各捧诏、敕升殿陛，副使仍安奉御案上，捧诏、敕官下东阶。国王率众臣行三跪九叩头谢封礼；毕，平身，乐止。天使宣制曰：『皇带敕使赐尔国王及妃缎币』！引礼官引国王由东阶升，法司官随行；至受赐予位，跪。奏乐，正使取国王缎匹、副使取王妃缎匹，一一传授国王；国王高举，法司官跪接，传置案上。毕，平身。引礼官引国王复位，率众官行三跪九叩头谢赐礼；毕，平身，乐止。天使宣制曰：『清字篆文告成，另铸新印，皇帝敕使赐尔国王领受』！引礼官引国王由东阶升，法司官随行；至受赐予位，跪。奏乐，天使取印亲授；国王高举，法司官跪接，仍传置案上。毕，平身。引礼官引国王复位，率陪臣行三跪九叩头谢赐印礼；毕，平身，乐止。引礼官引国王由东阶升，至香案前，跪；请留诏、敕为传国之宝。法司官捧前代诏、敕，一一呈验；天使验明，允所请。副使捧诏、敕亲授国王，国王平身，仍安奉御案上。法司官捧旧印授国王，国王跪授天使，仍并置御案上。奏乐，引礼官引国王复位，率众官行三跪九叩头谢恩礼；毕，平身。正使取节，执事者加节衣，仍置御案上；诏、敕、印、币，法司官等捧入内殿。节案、旧印案仍设阙庭中，各派官员敬谨守护。国王请天使拜御书，引上殿阁；天使瞻拜，礼毕。国王请天使更衣，同往北宫；奏乐，并四拜。礼毕，安坐，献茶；一如前仪。席终，王前导；至御案前，正使奉节、副使奉印，各安奉龙亭内。天使随出奉神门，与国王揖别，各乘舆。王先行，率众官出欢会门外，俟龙亭回过，跪送。天使至，出舆；国王揖别，众官皆跪送。是日，王遣官诣馆谢；次日，天使遣官入王城答谢。越数日，王率群臣于府中北面谢恩；越二日，诣天使馆拜谢。王戴皮弁（常服，黑纱帽，旁斜展两翅）、服蟒衣，玉带、垂裳结佩，乘十六人肩舆。鼓吹八人、鸣金四人、方棍二人、红隔路二人、旗十二人、铁叉二人、曲枪二人、狼牙钩二人、长钩四人、钺斧四人、长杆枪三十二人、月牙叉四人、鸡毛帚十二人、马尾帚二人、大刀二人、黄繖二人、花繖二人、看马四人、提炉二人、黄缎团扇二人、绿球团扇二人、印箱二人、衣箱二人、红杆枪四人、长腰刀四人、黑腰刀二人、长砍刀四人（旧有武士戴铜假面、衣漆甲、带刀者数十人；今无）、大掌扇一人、金炉二人、（以下俱近侍小童，手执名「察度奴示」）金葫芦二人、绿珠兜扇二人、小鹅毛扇四人、蝇拂二人、金漆匣二人。法司以下皆从行，紫帕二十人、黄帕百余人。王经行之处，久米人列盆花数十种于泉崎桥堤上，绕以朱栏。刻木作麒麟形，题云：「非龙、非彪、非熊、非罢，王者之瑞兽」。那霸人于下天妃官前植大松数株，叠假山数堆；作白鹤二，子母鹿三、四。池上结一大葡萄棚；池中浮水，刻鲤鱼数个，竹栏环之。旁竖木坊，匾曰「偕乐」。坊柱悬一长板，题曰：「鹿濯濯、鸟翯翯，牣鱼跃」。王归，则撤之；王复出，则复设如故。王先至更衣处，差长史来禀；王轿至头门，巡捕官跪请；轿进至仪门，王欲下轿，巡捕官跪请如前。国王至滴水前，下轿；天使进前迎接，一揖拱上大堂，交拜——跪三叩首礼。毕，天使请国王更衣，揖让登席；一如前仪。席终，王辞回，一揖；天使送至滴水，同一揖。国王上轿，一揖；天使亦一揖。王轿至仪门，巡捕官跪送。
　　宴使臣有七（谕祭、册封、中秋、重阳、饯别、拜辞、望舟）：谕禁，不奏乐、不簪花；天使世子肃容堂上，各一席。随弁左庑，国相陪之；从客右庑，紫金大夫陪之：俱各一席，皆高座。两厢及堂左右，全半廪给、口月粮等分坐，以长史、大夫等官陪之。通事时在天使左右传译，不预席。册封，奏乐、簪花。中秋，演剧。重阳，观龙舟竞渡。饯别，如前。拜辞宴毕，王先至世子第中，更设小座，手奉三爵为别。望舟宴毕，王面致金扇一握为别。登舟后，王率陪臣诣迎恩亭恭送节、印，跪请圣安；俱如前礼。随遣法司王舅齎表谢恩，于常贡外，加贡物。又将屡次宴金二封——共一百九十二两，具本请钦赐使臣收受（前两次，俱着收受；此一次，不着收受）。
　　天使初进馆，陪臣分三班进谒，皆一跪三叩头。白事，必长跪；命坐，赐茶。天使每日有供应，极丰；王又遣红帕察度奴示押送瑞泉水各二石。塑、望及五、十两日，遣陪臣起居、馈食、进谒如仪；随弁二员，有每日供应。又有全廪给、半廪给、口粮、月粮，各皆丰备，以待随行员役（以上记封爵典例）。
　　爵禄
　　王臣公、公臣大夫、大夫臣士，天子经略、诸侯正封，古之制也。顾古爵莫贵于公、侯，今王亦爵也。琉球王爵，锡自中朝。臣下之秩，惟洪武间赐闽人三十六姓知书者，授大夫、长史，以为朝贡之司；习海者，授通事官，为指南之备。今可考者，若程复、叶希尹，从国王之请，命以寨官兼通事职；右长史王茂、左长史朱复（江西人），从王请，命为国相。他皆听其自置：待属国宜然也。臣就其官制考之，官虽有品，不必品有其人；官虽分职，不必职专其事。而班列不同、禄糈各别，盖亦凛然名器之不假焉。
　　国王，初嗣位，称权国事；请封、见册使，称中山王世子。受封后，始称王。
　　王国之官，有王子（总理一郡或二郡，或世领一郡，称某间功按司）、按司（一为王子及贵臣遥领之按司，一为各土着世业之按司；或授以朝列、或充王婿，皆令常居首里。王子、按司不系品，有才德者授国相职）、国相（左、右二员，正一品）、法司官（三员，从一品）、紫巾官紫金大夫加法司衔（正二品）、紫巾官紫金大夫（从二品）、耳目官（四员，正三品）、正议大夫加耳目官衔（从三品）、吟味官（「徐录」作「赞议」）、正议大夫（俱正四品）、御琐侧、那霸官、中议大夫、史长、都通事、察侍纪官（俱从四品）、正殿遏闼理官（正五品）、副通事（从五品）、正殿势头官（正六品）、加势头官（从六品）、里之子亲云上（正七品）、筑登之亲云上（从七品）、正殿里之子（土名「察度奴示」，正八品）、里之子座（从八品）、正殿筑登之（正九品）、筑登之座（从九品）。久米府设紫金大夫（四员）、正议大夫、中议大夫、都通事官。又于紫金内选一人，总理唐荣司；于正中议、都通内选二人为长史，专主朝贡礼仪文移，兼治其府事。有大事，则总理司集诸大夫会议裁决，皆久米秀才习汉文者任其职而递陞之。各府旧制，遣按司莅治之；权重兵争，后改令聚居首里、遥领其地，岁遣察侍纪一员知其府事。属岛有世袭头目，王给黄帽，为酋长；又遣中山黄帽官莅治之，名监抚使——三岁一易，土人称之曰「在番役」（「徐录」有元侯、郡侯、郡伯、邑伯等官；今皆无之）。禄糈三等：有俸米，按时给领；官罢则已。有釆地，或一郡两郡、或一邑数邑、或计亩；子孙以次递减，至曾孙则不减，永为世禄。有功米（俗讹称「切米」），视功为额，于俸米、釆地之外，加数百石或数十石；有终其身者，有限其年世者，有永为世案者。
　　田赋（食货附）
　　凡居民，财必因天地寒煖燥湿、广谷大川异制。琉球地居炎徼，常煖而少寒；隆冬无冰，霜雪希降。草木常青，蚊至冬不收声。岁以十月布秧，五、六月熟。七、八月后多大风拔苗，故田止一种。米惟王族、官家食之，小民止食番薯。厥田厥赋，均曰「下下」。自入贡中朝，藉以贸迁有无，供其国用。欣逢我列圣轸念穷藩，屡免方贡马匹，弛海舶市货之禁；物力更纾焉。至其土产之充贡、献供、投赠者，举无足罗列。浙、闽人遇何楼所市至，举以相訾謷曰：『琉球货』！其土性然也。然而曝日献芹，情余于物。又况猥琐荒怪，出于山经、海志之外；飞车妈砮矢、豹鼠鯷鱼，固与昆刀火浣均非可遗。观月令、辨土宜、定田制、别赋役、考农功、察民用，凡鸟兽、草木、蔬果之为食货者悉附焉。
　　田有公田、有私田。王府田公，民耕之；输米于仓，岁有常额。各官釆地公田，亦民耕之，官民均分；应派公费，出于官分之半，不派民也。二项田，俱不得卖买。私田，则民所应募开垦者。每亩量纳官米，听为世业，仍许卖买；价值甚昂，亩约二、三百金。平时上下各食其土，无他诛求。易世请封，则豫派取各府暨属岛榖米、苎布，积数年以供宴犒诸用；事毕，乃止。力役之法，每岁各地头比户派定人数，有事按名受役，每人役二日；大事，则尽役之。官府胥徒——即种釆地之人，视官秩为多寡，月一更之。至鸡豕、薪米，亦计米石之数而以时供之。
　　榖之属：稻、赤粳米、黄小米、黍、粱、麦（有三种）、菽、麻、芝麻、番薯（茎叶蔓生，瘠地可种，生熟可食。民以为粮。按此物内地多有；「徐录」不知，乃以为异产）。
　　货之属：丝（粗黑。乾隆二十八年，国王奏：求于内地照旧配买丝斤。礼部援例驳奏，奉旨「特加恩许其买丝」）、棉（少出；价极贵）、绸（土绸、茧绸）、棉布、丝布（丝经麻纬，一名罗布）、蕉布（缕芭蕉皮为丝织之）、麻布（各布皆花纹相间，綦组斓斒，亦用五色染之）、草蓆、茶（间有出者）、盐、酒（国中出烧酒，味甚烈。太平山出红酒，名「太平酒」；八重山出者，名「蜜林酒」。土噶喇出醇酒，以米肌，从女子口中嚼汁而成；形如乳酩，而味淡甘。埋之土中经年，取作烧酒，味醇无比）、油、蜡、烛、棕、糖、烟、扇、金（偶出）、银（作长条或弹子大，多自日本来；闽人谓之「球饼」。旧饼一两，抵纹银八钱；新饼一两，抵七钱）、钱（自铸小钱、铅、铁、铜杂用。大不及鹅眼，无轮廓、文字。每贯一百，长寸许；或三十、或五十、或一百一十，皆各成贯。以纸封固，钤之以印。亦有私铸者。中国钱甚少，或日常用日本宽永等钱）、珠（螺蚌中间有之，圆而无光）、苏铁、刀、漆器、石、珊瑚、松纹、硫磺（充贡物）、纸（棉纸、清纸、护寿纸；又有花纸，可裱围屏）、笔（鹿毛为之，管最短）。
　　鸟兽、草木、蔬果，往往与中国同。但兽无驴、骡、兔、獐与虎、豹、豺、狼、熊、罴耳。其异产，则蔬之属，有红菜、鸡脚菜、麒麟菜、松露、辣荞；果之属，有蕉实（芭蕉花开，一穗数尺，紫红色。瓣落，结实如手指揸开，色绿；采而覆之以草、糠，则黄。味如薯而甘，名甘露）；草之属，有雷山花、山苏花、吉姑罗（植墙上，可辟火；呼为「福禄木」）；木之属，有樫木（一名罗汉杉；木理坚腻，用之为梁柱）、福木（四时不凋；实如橘，可食）、呀喇菩（叶纹对缕如织，中边映日通明，作金黄色；花似梅，实可榨油。与福木俱号「君子树」）、铁树（一名凤尾蕉，又名海棕榈。叶劲挺，对出如铁，■〈衤离〉褷如凤尾；根可为粉粮）、福满木、地分木、梯沽（树极高大，叶如柿。每叶抽作「品」字形，对节生。四月初，开花；朱红色，长尺余。每干直抽，攒花数十朵，花叶如紫木笔吐焰。出太平山）、阿呾呢（连蔓坚利，可为藩墙；叶可造蓆，根可绞索）；竹之属，有观音竹（丛生，长尺许，宽三、四寸；紫色）；禽之属，有古哈鲁、麻石、乌凤、恨煞、容蕊、石求读、莫读史；鱼之属，有佳苏鱼（以马交鱼脊为腊，泡以温水，包蕉叶中煨之。薄切成片，渍以清酱，颇可口）、海马（鱼身、马首）；介之属，有绿螺（大如盆、如罁，常以充贡）、寄生螺（小蟹生螺壳中，见火则半出，冷复入）、海胆（背生刺如蝟，蠕蠕运行；可腌食）；虫之属，有四脚小青蛇。凡蛇皆毒，伤人立毙。
　　按诸录异产最多，今仅录其最异者如右。
　　制度
　　先王之制，荒服者王。其国之制度，胥听其便；不强使同也。「隋书」称琉球『王所居，曰波罗檀洞；堑栅三重，环以流水，树棘为藩』。其时栋宇之制，盖犹未备。今则閈闳轮奂，阶戺轩崇；于安奉诏敕馆舍、使臣之所，尤加谨焉。至其衣冠、簪缨，亦迥异卉服之旧。我朝朝会大典，诸属国许各服其服；故「王会」有图，服装各别：懿乎铄哉！「易」「比」之五曰：『显比吉』。其彖曰：『不宁方来，称是占矣』。
　　王城在中山省之首里，周回三、四里；有马道，无雉堞。由万松岭东上数里许，衢道修广，有坊，牓曰「中山道」。南有安国寺，对街为世子第。中路砌石为大墩，内植凤蕉一丛。更进，又一坊，牓曰「守礼之邦」（用万历中制词语）。道左，有天界寺；寺西南，为王茔。对街，为大美殿。更进，为欢会门；即王府城也。高踞山巅，砺石砌成；削磨如璧，苍黝磊历：远望如聚髑髅（「隋书」因其形似，误谓『王所居，多聚髑髅其下』）。城外石崖上，左刻「龙冈」、右刻「虎崒」。城四门：前西向，即观会门；后东向，曰继世门（「汪录」：『世子嗣位，由此门入』）；左南向，曰水门；右北向，曰久庆门。欢会上崖有门，西北向；牓曰「瑞泉」（徐葆光镌「中山第一」四字于碑）。左右甬道，有左掖、右掖二门通入王宫。更进有楼，西向；牓曰「刻漏」（上设铜壶滴水）。更进有门，西北向；为广福门——即王府门也。王殿在山顶，前为奉神门，左右三门并峙。门与殿皆西向，取「一时西拜尽倾心」之意也。殿九间，左右夹室各一间。殿前月台，建穹亭覆之。中阶七级，石栏周护；雕刻花鸟，颇工整。殿上有楼，为御书楼；高敞壮丽，钜梯当楹立。中奉圣祖仁皇帝御书，左奉世宗宪皇帝御书，右奉皇上御书；下为王听政之位。中壁悬上古伏羲画卦像，龙马负图立其前（「汪录」作孔子像）；绢色苍古，微有剥蚀，非近代物。殿庭方广数十亩，分砌三道，方砖铺之。左厢北向，为南楼；窗尽垂帘。楼隅隙地亩许，错植蟠松、凤蕉于奇石之间：汪楫题曰「听涛」。右厢南向，为北宫，匾曰「忠顺可嘉」（亦用前制词语）。殿屋皆固朴，柱础一间至用二十余。屋梁甚低，以处山冈，防海飓也。世子府第在安国寺南，别有世子殿在中城。
　　天使新馆，在那霸；去迎恩亭里许，面南：一仿中朝公廨。旧馆，在其西南，或云「弥世公馆」。那霸又有公馆二，为管理那霸钱榖、讼狱二官之公所。姑米岛亦有公馆二。
　　冬至、元旦，王皮弁执珪，拜岁为德，遥贺万岁。礼毕，登殿，受群臣朝贺，如明制：就班，一揖；跪，三拜，兴，一揖；跪，又三拜，兴，又一揖。礼毕，各官易常服；王亦易宽博锦衣、戴五色锦帽，坐阁二层。众官跪阶下，唱「太平曲」；卑者按拍和歌，尊者捧觞为寿。王以等级，赐酒肴。每月之望，赐诸臣茶，赐久米大夫以下茶、酒。上元及王诞日，皆如之。各官俱于王诞日计功升迁；有大庆，增秩禄有差。
　　凡王视朝，群臣皆具国服，搓手膜拜；过先王庙，必令下马行。百姓见官长过，男女皆脱屐伏道旁，俟过而后去。若官长坐，过之则两手据地如蚁行。
　　男子十五，剔顶发，惟留四余为小髻（前明时，不剃顶发，亦不戴网巾）；插短簪一、耳挖一。簪，王及妃皆以金，王龙头、妃凤头。贵官起花金簪，次以金头银柱，又次银；妻视其夫。民以铜，民妇以玳瑁：皆倒插髻中，翘额上。
　　王冠，乌纱帽，双翅倒冲，上向：盘金朱缨，垂颔：又有皮弁。燕居，亦裹五色锦帽。臣下之帽，以薄樫木为骨：蒙之以帕，前七层或九层，后十一、二层。红锦花最贵，紫次之，黄与红又次之，绿为下。医官、乐工及官役，着片帽，以黑绢为之；漫顶，下檐作六棱。雨笠，以麦茎及藤为之。又有皮笠，黑漆其外，而朱其里。衣服，王着蟒袍，犀角白玉带。官民衣服，男女皆宽博交衽，袖广二尺许，长不掩指；缺其右襟之末。男女皆竖领，项上一钮、胸右一带。夹衣，可两面着，无钮带；名曰「衾子」。里衣，短小；古无襦裤，今皆有之。外衣，男子束之以带。别有大带，长一丈四、五尺，宽五、六寸，围于腰；以锦花为最贵，次黄地龙蟠，次赤地龙蟠，次杂色花。七品至九品，冠、带俱同六品。女人不设带，两手曳襟行。国维王着靴；贡使至中国始着，归即去之。臣民无男女，皆着草靸，名曰「三板」——编细蓆草为底，上横平梁，中界寸绳；举足入梁，纳于拇指、二指之间。袜最短，及踝而止；别为一窦，栖将指，着草靸中。
　　王肩舆，仿中国国相以下。轿高不踰三尺，席地趺坐，四围以席，远望如笼榼；或用罗汉杉木雕镂，金漆锦边绘里，纱縠为蔽。皆用两人，以木杠贯其顶而抬之。
　　祀法
　　明洪武八年，附祭琉球山川于福建。我朝天威震叠，海岳效灵；遣封谕祭，崇报弥隆。该国渐染文教，俎豆尼山，宫墙炳焕，前古未闻；而春秋祭享，庞乱不经。臣故列其祀法，欲俾式我仪章，正其纰谬；庶知祭法、祭统，毋僭毋渎云。
　　王祭国中山川，于社坛。十月下种，迎龙神像升龙舟，设坛祭。祈再于丰见城之雨坛，又令官祈雨于首里崎山东苑内之雩坛。旱甚，各寺令僧祈祷，王亲诣躬祷。又有天尊庙（即雷神庙），亦祈雨之所。五、六月收获后，令各地方蜡祭、春秋祭，始教树艺之。阿摩美久，正、五、九月祭山海及护国神于辨岳。王嗣位、受封，皆亲祭辨岳。又八头岳、佳楚岳、名护岳、恩纳岳皆有祠宇，与辨岳称为五岳。又有城岳（有泉名旺泉，为中山八景之一）、姑场岳、苏姑那岳、砂岳，各有祠祀。关帝庙、水母庙，皆岁致祭。
　　文庙建于康熙十三年，在久米村泉崎桥之北，南向；红墙朱扉。左右立下马牌，内棂星门三。进庭，方广十余亩，上设拜台。大殿三间，中奉圣像，又设木主。两旁二龛，设四配像及主，像各手一经（「诗」、「书」、「易」、「春秋」）。中梁，摹御书「万世师表」匾一。五十六年，复建明伦堂。又建祠，祀启圣并四配父；但启圣神主尚仍公号，殿上未祀十二哲，亦未建两庑祀先贤、先儒。乾隆二十二年，经册使举直省诸郡邑庙祀典制移咨国王，王乃命其臣以次崇祀如典礼。祭仿内地，其本国所无之祭品，以上品土产代之；三日斋。前一日，演礼省牲。至期，遣法司官祭文庙、紫金大夫祭启圣祠，皆行三跪九叩头饮福受胙礼。
　　天妃封号，肇自宋、元。考「会典」，四海龙神各有封号，东海称「显仁龙王之神」、西海称「正恒龙王之神」、南海称「昭明龙王之神」、北海称「崇礼龙王之神」；有司岁时秩祀。而天妃亦称「海神」，康熙十九年，敕封海神天妃为「护国庇民、妙灵昭应、弘仁普济天妃」；二十年，允福建提臣万正色之请，诏封「昭灵显应仁慈天后」。五十九年，允册使海宝等之请，奉旨：『册封琉球，于怡山院祭天妃；并准地方官春秋致祭，编入「祀典」』。乾隆二年，允闽督郝玉麟之请，钦定加封「福佑群生」四字。二十二年四月内，允册使〔全〕魁等之请，嗣后谕祭天后祈、报文二道，书明天后封号，仍于怡山院天后宫致祭，加封「护国庇民、妙灵昭应，弘仁普济，福佑群生、诚感咸孚天后」；别颁谕祭南海神祈、报文二道，于江岸望祭。该国尤尊信，庙宇辉煌：一在那霸天使馆东，曰下天妃宫；一在久米村，曰上天妃宫；一在姑米山。岁时致祭甚虔，历封册使各有匾、联。
　　天孙氏长女曰君君、次女曰祝祝，为国守护神；一为天神，一为海神。今寺院有三首六臂女神，手执「日」、「月」，名曰「天满大自在天神」（「汪录」云：名「辨戈天」），崇祀特隆。
　　春秋祭先王庙，或亲祭、或遣官。三日斋，乐用「天孙太平歌」。圆觉寺、天王寺、天界寺内本宗香火，有时祭、有月祭，名兰盆祭，三日斋；忌辰，有特祭。朔、望，献茶。先王庙，舜天以下及本宗王位皆在焉。舜天居中，南向；余分左、右，东、西向：共三十位。圆觉寺内，奉祀本宗。尚圆居中一龛，正中；中左祀尚贞、尚益，中右祀尚能、尚敬。左一龛，正中祀尚稷，左祀尚清、尚丰，右祀尚永、尚质。右一龛，正中祀尚真，左祀尚元、尚贤，右祀尚宁。天王寺内，亦于佛堂之左一龛，奉祀尚稷、尚久。旁二主，为王妃；右一间四主，皆王妃。天界寺内，奉尚懿神主；余皆女神主，为王妃及王姊妹之出嫁者。诸庙寺，皆以僧守之。
　　兵刑
　　琉球负重洋之险，恃铁板沙之坚，凭三首六臂易水为盐、化米为沙之天神，往往讳言师兵。顾其先世，三王争强，日寻干戈。尚德王时，奇界岛叛；尚真王时，八重山叛；尚清王时，乌父岛叛：皆发兵攻讨。迨尚宁王之世，见辱倭人，久乃释归：则知兵固未可废也。至于刑章，视内地尤严；盖亦有「明罚敕法」之意焉。
　　城池，惟首里砺石为垣，高四、五丈，广四、五里，仿内地丽谯为内城——皆无雉堞外，间切及各岛之以城名者，实无城郭也。那霸港口中流有巨石，名「马加」。四围皆铁板沙，沙坚踰铁，嵌空嵯岈，沿海皆然；潮长则没，舟误触，无不碎者。南北沿海筑长堤，两炮台并峙，聚兵守之（姑米山、马齿山亦有炮台，名烟台；为往来舟楫举号火处）。那霸见世馆（土名「亲见世」），每年犒属岛头目酋长于馆中；有罪者，即于此决之：亦设兵防守。
　　国少铁，盔甲与刀犹坚利（「隋书云」：『刀薄小，多以骨角助之。编紵为甲，或用熊、豹皮），诸矛戟皆脆弱。弓长七尺余，卓地高齐屋檐，射可百余步。箭较内地稍短，射必卓地，矢必扣于下方狭处扣弦发；矢皆用决拾，如古制。火药炮位多用铜铸，备舟舰水战之用。辻山旁，有演武场。武职有仪卫使、武备司，余皆文官兼之。兵制仿古制五家为伍，五伍又各相统。亲云上、筑登之以下皆习弓箭，家有刀、甲；有事，则各领其民，如百夫长、千夫长之属（隋书」：『国有四、五师，统诸洞。洞有小王，统诸村。村有鸟了帅，并以善战者为之，有刀槊、弓箭、剑铍之器。王乘木兽，左右轝之而行，导从不过数十人。小王乘机，镂为兽形。国人好攻击，骁健善走，难死而耐创。诸洞各为部队，不相救助。两阵相当，勇者三、五人出前，跳噪相詈辱，因相击射；不胜，则一军皆走，遣人致谢，即共和解。取斗死者共聚而食之，仍以髑髅陈王所；王赐之以冠，使为队帅』。「周录」云：『诸洞，疑即今之间切；小王，疑即按司；鸟了帅，疑即庇椰之属』）。
　　国中不设官廨，无听讼之所。执法甚严；即贵倨如法司、紫巾官，有犯亦抵法。止令坐地，不绑缚，轻则流徙太平山，锢之终身。长官之父子、兄弟犯法者，不丝毫曲庇。民有罪者，大夫闻之法司；法司察其重轻，重者或刳其腹、轻者徙，皆不系狱迟留。又轻，则令自闭室中，不得出户；或三年、或二年，乃纵之。近亦设榜掠之具，然不甚施用（犯法重者，多自刎、投缳；不敢妄辨求生）。犯淫者，有夫之妇、有妻之夫皆死；鳏、旷，末减。
　　死刑三：一凌迟、一斩首、一枪刺（用木桩作十字架，捆手足，以枪剌其心死；仍枭于桩，桩倒乃止）。轻刑五：一流（有流至某岛，不准放还者；有限年令其改过，不悛仍徙远岛者；有缚重罪手足置于独木小舟，配遣西马齿山转递外岛，听其漂没者）、一曝日、一夹、一枷（轻者数十斤、重者至数百斤）、一笞（窃盗最严，初犯笞若干、夹一次、曝日一次；再、三犯，递加，或立斩、或立配流外岛）。
　　风俗
　　象寄鞮译，皆有安居、和味、宜服、利用、备器。圣王修其教，不易其俗；齐其政，不易其宜：盖于因之之中，寓化之之权焉。故曰一道德，以同俗。
　　琉球人形多短小，似崑仑；今亦有魁梧俊伟者，首里、久米、泊、那霸四村尤多。姑米山，亦有丰颐修髯之民。民质骁健，耐饥寒，任劳苦；俭而能勤（「旧录」作「不勤」，误）、贫而少盗（「旧录」作「不盗」，亦过。昔年道不拾遗、夜不闭户，诚如「张录」；今不然），浑朴而有等。职官之家，或弥旬茹蔬。女力织作，较耕男为勤。女年十五，即针刺手指背，以墨鲸之；岁岁增加，至中年，黧然矣：或方、或圆，如虫蛇、花卉之文。嫁娶，以酒肴、珠贝为聘；或男女相悦，便成匹偶。不治奁贝，父母走送之婿家，衣仍白；国俗不讳也。男尚血气，小不平，则露龈裂眦，久不能释；或相争，即持刀剚之，旋刀引自剖其腹。屋卑矮，无粉墁，多用砑粉、花笺及书画表之。中间作神龛，立主，设香炉；贵家乃立祠堂。室内布细席，内里草荐，以布为缘；名曰「脚踏棉」。客至，脱屐以进。坐皆席地，无椅桌。平等皆危坐（古之跪坐；今高丽亦然），或盘■〈桼阝〉。卑幼，跪伏于前；命之坐，然后安坐。盘盂，仿古俎豆。席不过六器、八器，每人一小桌；即妻子，不同食（今亦不必然）。器有水火罏，铜表、锡里，一置水、一置火，盛之以架；下二层，黑漆奁三、四事，中藏茗贝：出游则携以随。茶瓯，色黄，描青绿花草。烹茶之法，以茶末杂细米粉少许入碗，沸水半瓯，用小竹帚搅之起沫，满瓯面为度；以敬客。有吉庆事，亲知具酒二壶相贺。有丧，亦邻里聚送。人死则浴之，缠以布帛、裹以苇草；棺制四尺许，屈尸足敛之。士家题木主，近多依仿家礼。民家木主以僧题，男曰「圆寂大禅定」、女曰「禅定尼」，无考妣之称。墓皆穴山，亦或筑以三和泥；既窆，垒以石。墓前，女挂棕叶片扇、白巾，男挂白布笠、立杖、草履、木屐；皆各插花筒，置香炉。旧俗：常开函启视；近亦革之。元旦，数日拜贺。十六，拜墓。是月，女子为击球及板舞之戏。二月十二日，浚井，汲新水洗额（云可免病）。三月三日，作艾糕相饷。二、三两月，皆择吉日祭麦神。五月五日、竞渡。六月，择吉，蒸糯米饭相饷。两月皆各择吉祭稻神；祭未举，稻不敢入家。七月十三日，夜列火炬门外，迎祖神；十五，盆祭毕，送之。八月初十、十五，蒸糯米饭交赤小豆相饷。白露先后三日，守天孙。九月，放纸鸢。腊八日，作糯米糕，裹以棕叶相饷遗，名曰「鬼饼」；亦驱傩之意。二十四日，送灶；正月初五，迎灶。正、三、五、九月名吉月，妇女皆至沿海雪崎洞拜水神祈福。朔、望，妇女汲新潮，献灶及天后宫前石神。渡海者，家立长竿，置木小舟其上，桅、柁、帆、橹皆备；另作薄木片风轮五叶安舡首，以候风。归，即撤之：盖古「五两旗」遗意也。
　　国人平时不称姓，称地名；祖、父、子、孙、兄、弟，皆同名。或充贡使、谒使者，旋乞姓名书手版上；或国中集事，则书其名于上，旁别注某子、几男。至有功，王赐以姓，始敢称姓。实则各有私姓，其图谱藏于王城，以紫巾官入国史院者掌之；不仅首里、久米有姓也。然即二府人，问以其亲邻之名氏，皆懵如；问以地名，则随口而对。言姓名，则曰唐名；称中国，曰唐人（犹曰汉人）。百姓有功，王赐之姓，则为士。
　　国无道士、尼姑，惟有僧。僧亦有秩，自房头历升法印至座师，而上人为最尊。寺院，若圆觉寺、天王寺、天界寺为首里三大寺；此外，有安国寺、仙江院、莲华院、兴禅寺、广德寺、建善寺、慈眼院、天庆院、万寿寺、手水观、万松院、大日寺、神宫寺、松寿院、临海寺、护国寺、波上寺、广严寺、海藏寺、法音轩、龙翔寺、善兴寺、龙渡寺、普门寺、西福寺、东寿寺、东禅寺、清泰寺、圣现寺、神德寺、崇元寺、神应寺、松山轩、和光寺。或供辨才天女（即斗姥），或供佛及金刚等神。或以石为神，无神像。许愿，皆奉一石祷之。僧识番字，亦识「四书」，作诗句。又有男巫、女巫。
　　土妓，多衣红衫，俗呼「红衣人」，又曰「侏禽」（如华言「倾城」）。其亲戚、兄弟，仍与外客序亲往来。良家妇行路上，手持尺布以自别。骑马，男女皆不用鞭；官家女人骑马，拥领蔽面，多侧坐鞍上，两足共一镫，人控徐行。市集，无男人，俱女为市。市物，惟鱼、盐、米、菜及粗窳陶、木器；间有土织蕉、棉布，亦极薄恶，价复不贱。道中无肩担、背负，凡柴薪、米豆累百斤者，女人悉以首衬草圈顶之，垂手曳袖，无偏堕者。
　　土音
　　臣钦惟我皇上建极考文，「御纂同文韵统」及「西域同文志」，凡遐方异域重数译而来者，莫不审音知义，令译馆诸生译其字、达其志；琉球独不与焉。臣于乾隆庚辰，奉旨教习该国入学官生；癸未，成进士引见，皇上垂询该国语音，臣未敢冒奏，仰体圣衷，益加考订。及官生归国事竣引见，皇上复垂询再三；臣一一陈奏，天颜和霁，荷蒙录用。谨分门别类，编为一册，以俟谕言语之象胥，亦以志顾问之恩荣也。
　　称皇上、朝廷，皆同内地。称册使，曰阿几噶加那子。称国王，曰倭急拿敖那--又曰哭泥华，妃曰倭男札喇；又称王曰御主加那志，妃曰御妃——女人称妃曰倭男札喇加那子。琉球，曰乌吉逆呀。又称王曰兄嘉那宾，王妃曰翁那嘉辣，王子曰阿楼瓜，公子曰呀吉哩。
　　天文类：天，厅。日，虚。月，此吉。星，弗失。风，哈子。雨，阿霉。雷，堪理。云，窟木。雪，欲吉。电，福礼。霜，失木。下雨，阿霉福的。下雪，欲吉福的。雾，哈丝蜜。露，七欲。霞，噶喀泥。电，阿那礼。明日，阿杂。起风，噶子弗吉。天阴，厅窟木的。天晴，厅花力的。天河，厅哈阿拉。后日，阿撒的。大后日，欲哈阿撒的。
　　地理类：地，齿。土，齿至。山，牙吗。川，哈哇。江，哈哇辣。河，哈哇。海，勿蜜。水，媚吉。冰，库兀利。路，蜜至。岸，倭喀。石，伊石。井，喀。泥，毒露。沙，息拉。灰，怀。砖，十吉哈拉。瓦，喀辣。远，徒撒。近，耻喀撒。长，那喀撒。短，因夹撒。前，麦。后，窟使。左，虚答历。右，蜜吉历。上，哈蜜。下，使木。东，熏喀失。西，逆失。南，闽那蜜。北，及答。府，麻吉历。村，母拉。州，收。里，撒毒。桥，花失。过水，蜜子哇答已。行船，混利酷兀已。渡，混利哇搭已。琉球地，屋其惹。巴麻，读问。泊，土马爷。辻，失汁。久米，苦念搭。喜屋武，腔。
　　时令类：春，花鲁。夏，那即。秋，阿吉。冬，弗欲。冷，灰撒。热，阿子撒。阴，因。阳，药。昼，虚鲁。夜，攸陆。朝，阿撒。晚，邦。时，土吉。气，其。年，土失。节，失子。正月，芍倭刮止。二月，腻刮上。三月，三刮止。四月，失刮止。五月，其刮止。六月，六骨刮止。七月，失止刮止。八月，瞎知刮止。九月，空刮止。十月，蓐刮止。十一月，蓐亦止刮止。十二月，蓐腻刮止。初一，之搭之。初二，福子戛。初三，之搭之密戛。初四，之搭之唷喀。初五，之搭之一子戛。初六，之搭之美戛。初七，之搭之南喀。初八，之搭之约喀。初九，之搭之酷古卢喀。初十，之搭之突喀。十一，蓐亦之泥止。十二，蓐腻泥止。十三，蓐三泥止。十四，蓐育喀。十五，蓐古泥止。十六，蓐鲁古泥止。十七，蓐十之泥止。十八，蓐滑之泥止。十九，蓐酷泥止。二十，瞎子喀。二十一，瞎子喀止。二十二，泥肉泥泥止。二十三，泥蓐三泥止。二十四，泥蓐蓐喀。二十五，泥蓐古泥止。二十六，泥蓐鲁古泥止。二十七，腻蓐失止泥止。二十八，腻蓐滑止泥止。二十九，腻蓐酷泥止。三十，三蓐泥止。
　　人物类：人，虚毒。唐人，驮楼周虚毒。大夫，帖夫。长史，察姑事。通事，吐子。正使，芍匙。副使，呼匙。臣子，声喀。祖，乌弗首。父，乌吉喀奴屋牙。母，乌那姑奴乌呀。兄，西察。弟，屋毒。子，寡。女儿，乌那姑寡。夫，乌毒。妻，吐止。妇，唷美。孙，乌麻喀。朋友，卢失。你，呀。我，往。男，乌吉喀。女，乌那姑。亲戚，喂街。姊，姑西察乌乃。妹，屋毒乌乃。伯，洗察浑局。叔，屋多浑局。侄，威。小孩子，哇辣比。丈人，思毒。婿，慕榖。师父，食芍亦云夫子。徒弟，波子人侍。医生，亦煞。仆，涂末。丫头，乌那姑哇辣倍。客人，恰谷。主人，梯述。日本人，亚马吐虚毒。高丽人，柯列虚毒。大，乌灰撒。小，枯撒。贫，薰述。富，喂格。亲云上，牌金。
　　人事类：作揖，礼及。洗浴，阿美的。上人洗面，乌木的阿来。下人洗面，此辣阿来。拳头，蹄子拱。打架，蒙罗。脱衣，轻花子的。杀，枯鲁止。醉，威蒂。睡，宁蒂。起来，乌机的。疼，呀的。行路，阿之。等待，麻之。病，呀的。生，亦吉之。死，失直。伤风，哈那失机。好，求喇煞。不好，挖煞。买，科的。卖，屋的。言语，枯毒八。上紧走，准姑亦急。梦，亦梅。瘦，挨的。肥，快的。早起，阿撒乌机。晓得，失之。不晓得，失蓝。回去，木毒利。坐，识吉。
　　宫室类：宫，密牙。屋，牙。门，浊。户，花失利窟齿。窗，麻毒喀。墙，哈吉。亭，提。园，逆哇。阶，奇栽。瓦房，哈喇弗吉牙。
　　器用类：弓，欲密。箭，依牙。担筩，塔阿谷。木杓，你不。脚踏棉，蓐子。棹，列。浴桶，阿美塔阿谷。椅子，依。风罏，哈子鲁。戥子，花喀依。天平，厅平。刀，和竹。刀鞘，丝古撒耶。轿子，喀谷。木套，阿失杂。伞，哈撒。床，扪臧。灯，吐卢。面桶，此喇塔阿来。锅，那倍。锅盖，那倍弗答。瓦，哈阿美。扫帚，和吉。舡，弗你。算盘，述奴班。油盏，思子吉。梳，撒八吉。索，此那。斧头，由吉。汤盆，阿美搭阿美。竹笼，他吉踢依卢。箸，花失。锁，赊洗。烟筒，奇失礼。荷包，呼作。茶钟，茶碗。饭碗，翁班么喀倚。铜礶，压光。爉签，罗塔低。围棋，古。香炉，柯卢。箱子，滑谷。磁盘，花止。木盘，乌失吉。匣，滑谷。水注，梅子利。镜子，哈哈密。酒壶，撒吉并。女短簪，因渣饥花。女长簪，那喀饥花。酒杯，煞喀子吉。象棋，充机。甲，欲鲁依。盔，哈不毒。弦，子鲁。枪，挨。盆，大■〈艹〈束刂〉〉。瓶，炳。桅，花失辣。舵，哈滞。橹，炉。弦，三审。篷，呼。带，乌比。书，失木子。画，椅。字，日。笔，弗的。墨，思密。纸，哈比。砚，息子利。扇子，窝吉。屏风，妙不。花瓶，花那炳。香盒，柯以礼。玉带，塔麻乌比。金杯，轻撒喀子吉。
　　身体类：头发，哈喇子。眉，麻由。眼，美。耳，密密。鼻，花纳。舌，失渣。口，窟止。齿，滑。须，虚及。手，蹄。脚，虚煞。身体，鲁。心，气木。头，科倍。奶，耻。额，虚渣衣。脐，呼述。指头，威倍。腿，木木。
　　衣服类：衣服，衾。帽，膜子。带，乌必。裤子，花喀马。手巾，梯煞之。被，乌独。帐子，喀着。毡，木身。枕，妈寡。褥子，福冬。袜，塔必。靴子，宽古。鞋，煞色。笠，喀煞。汗衫，毒巾。绸，亦周。缎，动子。纱，煞。罗，罗。布，奴奴。绵衣，哇答一利衾。裙，喀喀密。
　　饮食类：饭，翁班。酒，煞机。烟，塔八孤。油，庵答。酱，弥述。酱油，芍由。米，窟美。盐，麻叔。豆腐，拖福。茶，茶。肉，失失。菜，亚色。索面，索闵。蒜，灰鲁。西瓜，西刮。冬瓜，失布衣。姜，芍喀。黑豆，枯鲁马闵。蕉实，巴煞那衣。番薯，番子母。豆芽菜，马米那。饼，木之。鱼，亦由。虾，色。吃饭，喀煞美。
　　珍宝类：金，枯喀泥。银，南夹。钱，井。铜，阿噶喀泥。铁，窟碌喀泥。锡，息子。玉，挞马。石，亦石。硫磺，由哇。琥珀，枯花古。
　　通用类：甜，阿妈煞。酸，西煞。咸，什布喀喇煞。淡，阿花煞。黄，奇鲁。红，阿喀煞。青，窝煞。白，失鲁煞。紫，木喇煞吉。黑，窟鲁煞。念书，西米那喇的。香，哈巴煞。臭，窟煞煞。说话，木奴喀达里。不敢，扬密撒。喜欢，福古喇煞。笑，瓦喇的。啼，那及。歌，屋达。
　　以上皆入学官生等所逐日口说而手书之者，与「徐录」多异。
　　字母
　　臣按元陶宗仪云：『琉球进贡表文，用木为简，高八寸许、厚三分、阔五分，饰以髹、扣以锡、贯以革；而横行刻字于其上，字体科斗书』。今无是也。又云：『日本国中有字母四十七，能通之，便可解其音义。其联辏成字处，彷佛蒙古字法。以彼字写中国诗文，虽不可读，而笔势纵横、龙蛇飞动，恍有颠、素之遗』。此则琉球亦有然者，即「汪录」所谓「皆草字、无隶书」也。
　　其字肇自舜天时，依日本国书制字母四十有七，名「依鲁花」；略似中国切音三十六字母之意，或以二字为一音，或以一字为三音，或以三字为一音，或以五、六字为一音。如「春色」二字，呼「春」为「花鲁」二音，则合书「ハロ」二字即为「春」字；呼「色」为「依鲁」二音，则合书「ィロ」二字即为「色」字：是二字为一音也。如村名「泊」与泊舟之「泊」并读作「土马伊」，则一字三音矣。村名喜屋武，读作「腔」字；则又三字一音矣。又如「君」字之合「ケン」二字为「■」而读为「空」；或于字之上隅加两点「■」如茄加二点为「ザ」而读为「渣」、「ス」加二点为「ズ」而读为「凄」：有似平、上、去、入圈破读法。故四十七字可衍为千百字，是此二点固可联属诸字，要非以此「ン」为字音「妈」——如「徐录」所云也。至字母之音，乃中国人所为，与入学官生等所读多不相符。如「ハ」，本「花」之入声。或置于一句之中而读为「花」，犹不甚差；至一句之尾，则读作入声矣。外若「ロ」读「塿」而音者以为「鲁」、又读「楼」而音者以为「奴」；「ョ」读「攸」、「ェ」读「欲」，而俱音为「夭」；「シ」读「自」而音「即」、「ム」读「某」而音「木」、「ツ」读「实」而音「志」、「ヒ」读「须」而音「蜚」、「モ」读「莫」而音「毛」，则大差矣。今故存其原本而附辨焉。
　　イ，依。ロ，本音塿，误作鲁。ハ，花。ニ，义。ホ，夫。ヘ，挥。ト，都。チ，痴。リ，利。ヌ，本音楼，误作奴。ル，禄。ヲ，乌。ヮ，哇。カ，喀。ョ，本读攸，误作夭。タ，达。レ，力。ソ，苏。ツ，本音自，误作即。ネ，你。ナ，那。■，喇。ム，本音某，误作木。ゴ，无。ヰ，沂。ノ，奴。オ，乌。ケ，姑。ャ，耶。マ，马。ケ，基。ァ，呼。〔コ，库〕。ユ，而。テ，梯。ア，牙。サ，沙。キ，基。ヱ，本音欲，误作夭。メ，霉。ミ，米。シ，本音实，误作志。ヱ，意。ヒ，本音须，误作蜚。モ，本音莫，误作毛。セ，世。■，使。
　　书籍
　　臣闻琉球文庙之两庑，皆蓄经书。例取久米村子弟之秀者，十五岁为秀才、十二岁为若秀才；于久米大夫、通事中择一人为讲解师，教于学。月吉，读「圣谕衍义」。三、六、九日，紫金大夫诣讲堂理中国往来贡典，察诸生勤惰。月课其艺，藉其能者备保举（「徐录」谓秀才每年于十二月试之「四书」题，作诗一首，或八句、或四句；能者以次递升。实无此例）。八岁入学者，于通事中择一人为训诂师，教之天妃宫。首里设乡塾三，亦久米人为之师。外村人皆读其国书（即法司教条），学国字；以寺为塾，以僧为师。近日那霸等村亦多立家塾，读经书；书多购于内地。但例不令携「二十二史」等书，故史书略少。国王先后刊有「四书」、「五经」、「小学」、「近思录集解便蒙详说」、「古文真宝」、「千家诗」，板藏王府，陈请即得。臣所见者有「四书」、「诗经」、「书经」、「近思录」、「古文真宝」白文，小注之旁，皆有钩挑旁记：本系镌刻，非读时用笔添注如「诸录」所云，亦未见有日本诸僭号也。又考「四译馆馆考」云：『日本有「四书」、「五经」及佛书、白乐天集，皆得自中国』；未闻有宋儒之书。而球板「近思录」屡引「明一统志」、邱琼山「家礼」、梅诞生「字汇」，乃似刻于明季者。盖其三十六姓本系闽人，朝贡往还，止闽动阅三岁；闽又有存留馆，留馆通事之从人多秀才假名入闽以寻师者。或寓闽数年而后归，日与闽人为友，故能知儒先之书；携归另刊，旁附球字以便习。球人读法，非日本人所能；且遵用前明宏治、万历年号正朔屡见于序文，亦必非倭人之书也。今故就所见之书录其小异者如左，而该国人所着之书亦以类附焉。
　　书之传注，皆遵功令，字画悉依监本，板大而纸坚；以校仇不精，时多讹字，亦或微有不同。如「书经」分为十卷，虞二卷、夏一卷、商二卷、周五卷；取其篇幅之相称也。以集传为集注，经文之下，去音注；传中之字，有音注。如「尧典」，传内说文，则双行注云：『后汉许慎叔重作』。今文之下，注云：『伏生所授，马、郑等所注』；古文之下，注云：『孔壁所藏，安国所传』。后皆仿此。又一本，其刻最早；正文之傍，有球字讲义。
　　「诗经」，无异文；但亦以集传为集注。
　　「四书」，外签有「文字训点」四字。「论语」「为政」卷之末，有圣像。上横额云：「万古儒宗」。下赞云：『上律下袭，祖述宪章；高坚前后，日月宫墙。金声玉振，江汉秋阳。今古一人，春秋素王』。前题「至圣孔子像」，后题「后学余象珍赞」。下绘圣像居中，旁绘四像；有室、有几案，又有麒麟。上隅有「刘氏刻像」四字；旁联云：『天地大、日月明，焕乎「六经」事业；宗庙美、百官富，巍然万仞宫墙』。「雍也」卷之后，有曾子像。上横额云：「一贯传心」。下赞云：『战兢成性，宏毅任仁。道发忠恕，学衍明新。一贯神悟，三省功深。杏坛木铎，衣钵传真』。前题「宗圣公曾子像」，后题「后学余象珍赞」。下绘贤像，案上有「大学」二字。旁联云：『大学宏纲，明德、新民、止至善；孝经要道，天经、地义、秉民彝』。「下论」之末，有子思像。上横额云：「家传道脉」。下赞云：『大哉圣道，至矣中庸。位育参赞，丕显笃恭。川流敦化，费稳诚明。无声无臭，君子中庸』。前题「衍圣公子思像」。后题「后学余家珍赞」。下绘贤像，案上有「中庸」二字。旁联云：『大道现前，作述「中庸」新事业；圣祖在望，传闻「诗」、「礼」旧箕裘』。「大学」之末，有朱子像。上横额云：「诚意正心」。下赞云：『义理精微，蚕丝牛毛；心胸恢廓，海阔天高。豪杰之才，圣贤之学；景星庆云，太山乔岳』。前题「徽国文公朱熹像」，后题『后学吴澄赞」。下绘贤像，旁联云：『大道亘乾坤，闽南邹、鲁一脉；圣德同日月，海内儒宗四家』。「孟子」「公孙丑」卷之末，有孟子像。上横额云：「命世亚圣」。下赞云：『学宗孔圣，名世自任；黜伯崇王，辟邪卫正。养气知言，居仁由义；太山岩岩，壁立万仞』。前题「亚圣公孟子像」，后题「后学余象珍赞」。下绘贤像，旁联云：『辟异端、功利之谈，独陈王道；发性善、仁义之旨，有功圣门』。至「离娄」卷之末，又有文昌君像。上额云「文章司命」。赞云：『大道之宗，斯文之主；翼然焕然，炳矣蔚矣。黼黻帝王，经纬天地；烜烜精华，增光六籍』。后题「后学余象珍赞」。下绘神像，旁联云：『冰监无私，三千礼乐皆翘首；文章有用，五百英雄待点愿』（疑当作「头」）。「万章」卷之末，又有一像。上横额云：「余明台刻行」；下云：『四经六籍，承学宜知；字详音反，画辨差池。文场无误，党塾不迷；大魁天下，从此楷梯』。下绘人马之像，几案上有大魁「四书」字。旁联云：「芸馆校仇，五夜藜光辉北极；儒林矜式，四方文教振中天』（臣按官生等皆云：『「四书」刻于尚真王，在明正德之时；其来亦久矣。但球无科目，兼系海外一隅之刻，乃有「大魁天下」及「英雄待点头」等语；球人不祀文昌，乃有文昌像。其「古文真宝」亦云「大魁」，似内地有此本，而球人依仿刻之，特旁添球字者。但其末一像，即余明台自述其刻书之功。明台，疑即象珍别号。「四书」绘像，已为不恭；又无复圣颜子像，称子思为「衍圣公」，且附文昌像而至以己像殿之，赞及联亦近鄙率。明时内地亦不应有此书，疑刻书时余明台适为册使从客，私妄以己意教之；而尔时球人不精校仇，又因之而加舛耳）。
　　「近思录集解便蒙详说」，共二十四卷。上格，杂引诸书解释下文，甚为博雅；即跋语所谓「贝原氏备考、宇遯叟鳌头」也。下格，刻叶釆「集解」之后，又刻「球人解语」，所谓「便蒙详说」也。首一册，据陪臣称为毛通事误携以归，故无由考其姓氏。其末卷有跋，题云「书便蒙详说后」；其文云：『「近思录集解」行于海内也久矣，顾其为羽翼者二，具原氏备考、宇遯叟鳌头考索精核（当作「核」），甚有益于读书人矣。顷岁，余亦妄以埜语，解为斯编。呜乎！浅才薄识，讹舛固多；不敢曰并肩于二名公，聊以便童蒙耳。乙亥冬十月朔，■〈梁〉（当作「梁」）田忠谨识』。其后有「武陵书林」四小字，疑亦仿内地剞劂氏之为，而误「林」为「陵」耳。下格所刻，如第二卷「诚无为」白文朱注，旁既附刻球字，后又有便蒙解云：コレ通书ニ于テ诚几德ノ章ト云：凡ソ通书ハ图说ト表里ヲナシテ言リ诚ハ天命ノ性真实无妄ノ理ナ无为トハ寂然トメ动カズ（ス，球「使」字；加二点，为「日」字。盖球字母四十七，又于字母不能尽之音，则加二点于上隅以读之。「徐录」所谓「联属诸音者也」）ト云ガ（与「喀」字相似，而音微高，故加「■」于隅以读之）シ如一念モ心ノ发プザ（サ，球「沙」字，又有与「沙」字相似之音而微异者，则加「■」于「サ」字之隅以别之）ル时ハタダ（与「达」字相似而微异）读为「答」）天性ノ实理ノミニテスコシモ营ミ为スコトナキナリ其本ハ真ニメ静ナリト言ルモ亦コノ意ナリ。注：朱子曰：实理ノ性本体真实ノ理ハ是天命ノ自然ノミ何ノ人力ヲ以作为スルコトネラソセ此ガ（「喀」平声）即チ人ニ在リラ太极ノ理ナリ（后皆仿此）。
　　「古文真宝」，辑于永阳黄坚，重定于三山林以正，序于至正丙午孟夏旴江郑本士文，重刊于弘治十五年孟冬青藜斋寓云中有斐堂。前后集二十卷，凡二十七体、三百十有二篇；前集二百四十五篇，后集六十七篇。所见者，后集上卷分辞、赋、说、解、序、记六类，连序七十四页；下卷分箴、铭、文、颂、传、碑、辨、表、原、论、书十一类，共七十六页。其目录如「秋风辞」，下一行注「前汉武帝」四字、二行注「七丁目」三字；「渔父词」，下一行注「屈平」二字、二行注「八丁目」三字（丁目者，页也；后仿此）。辞凡三：「秋风」、「渔父」、「归去来」；赋凡六：「吊屈原」、「阿房宫」、「秋声」、「前、后赤壁」、「憎苍蝇」；说凡五：「师说」、「杂说」、「名二子说」、「稼说」、「爱莲说」；解二：「获麟」、「进学」；序六：「春夜宴」、「集昌黎文」（李汉）、「送孟东野」、「送李愿」、「送薛存义」、「滕王阁」；记十二：「兰亭」、「独乐园」（司马君实）、「醉翁亭」、「昼锦堂」、「喜雨亭」、「岳阳楼」、「子陵祠堂」、「黄冈竹楼」、「待漏院」、「谏院题名」、「袁州州学」、「思诚记」（陈师道）；箴五：「大宝」、「程子」四箴；铭五：「陋室」、「克己」（吕与叔）、「西铭」、「东铭」、「古砚铭」（唐子西）；文二：「北山移文」、「吊古战场」；颂三：「得贤臣颂」、「大唐中兴颂」（元次山）、「酒德颂」；传五：「五柳先生」、「郭橐驼」、「读孟尝君传」（按以「读传」为传体，大误）；碑一：「韩文公庙」；辨二：「桐叶封弟」、「讳辨」；表三：「出师」、「陈情」；原二：「原人」、「原道」；论二：「仲长统乐志论」、「过秦论」；书五：「上张仆射」、「为人求荐」、「答陈商」、「与韩荆州」、「答张籍」。
　　国人所着，有「世缵图记」、「中山历传世系」（编缉姓名系传）；王弟尚象贤着：「中山世监」；久米人程顺则着：「中山集」、「闽游草」、「燕游草」、「中山官制考」、「指南广义」；曾益着：「执圭堂草」；蔡铎着：「观光堂游草」；铎子温着：「澹园集」、「要务汇编」；蔡文溥着：「四本堂集」；蔡应瑞着：「五云堂集」。何文声亦有「诗集」，徐葆光序之。金坚、郑国观有「诗集」，首里人周新命有「翠雪楼集」。
　　「指南广义」，皆汉文，不附球字；镌于康熙四十七年，有自序、闽人陈元辅（昌其）序。载「海岛图」、「针路条记」、「传授针法」、「本末考」、「天妃灵应记」、「请天妃安享祝文」、「登舟祝文」、「入庙祝文」、「天妃诞辰及节序祝文」、「祭天妃仪注」、「周公指南地罗二十四位图」、「定更数之法」、「开洋下针祝疏」、「风信考」、「逐月暴风日期」、「许真君传授龙神行日」、「出行通用吉忌日」、「论用往亡日」、「百事吉日大吉时」、「行船通用吉忌日」、「逐月行船吉日」、「四时占候风云」、「准备缓急物件」、「潮汐论」、「月华出时诀」、「定寅时歌」、「太阳出没歌」、「太阴出没歌」、「定四正四隅之法」、「正隅对念法」、「二十四位顺念法」、「观星图」、「四时调摄」、「饮食杂忌」、「养心穷理」、「谨戒戏谑」、「戒浪饮食」、「禁作无益」、「河口柔远驿记」、「重建天妃楼记」、「土地祠记」、「祭祠文」、「崇报祠记」，共五十九页；皆志入贡来去航海诸法，以志天朝福泽、海不扬波之盛。
　　「澹园集」，七卷；镌于乾隆丁卯等年，有自跋、紫金大夫曾恂（德侯）跋、闽人刘敬（舆雨）序。其目曰「客问录」、「家言录」、「图治要传」、「俗习要论」、「一言录」、「蓑翁片言」、「醒梦要论」（内有「一心灵应图」、「以心制气图」、「心气争斗图」、「以气制心图」、「察俗要诀图」）、「左壁铭」、「右壁铭」，总数千万言，皆依傍儒先、引述经史，谆谆教人去客气、存本心。其自跋有云：『若非攻气操心工夫，则圣经贤传日致讲论，实非我有。念后生坠于阱中，因着「澹园全集」；皆以攻气操心为本，以为修治者登高之阶』。其人其书，信海外之杰出者。但理多偏滞，词亦浅率；虚字、语助，尤不知所用。盖由学无师承，而文法之不讲也。
　　「要务汇编」，中有「重修南北炮台记」，言甚有序；见「艺文」。
　　诵声（教条附）
　　臣按琉球读书，惟官生专学汉人诵习；其从人仍用其国之法，或依文顺序、或颠倒错杂；或二字相连、或逐字顿断；或以其字母之字一为正文、一为余腔，或又以数字为正文、数字为余腔；且一虚字而有读、有不读，一实字而于此、于彼其读不同。所刻之书，或于白文小注之旁附镌球字正文，或止刻勾挑及余腔之字。即购得中国书，亦照球刻添注。如读「大学」二字为タ（「タ」本读「达」，加「ダ」宇读为「裂」）ィァカ，「之道」二字为ノミツハ（「ハ」本读「花」，此用四声读法，「花」入声，音「经」）。此依文而两字连读法，「ハ」其余腔也。先读「明德」为メトケヲ，次读上「明」字为ァチラカニスロニ，末读「在」字为ァリ。此倒读及逐字顿断法，「ヲ」与「ニ」「」「ス」「ロ」皆余腔也。「在止于」之「于」不读，他处「于乎」等字又有读者；「能静」之「静」读为カラリ，下「静」字又读为カニツラ。此又一字而读不同也。今载其刻本「大学」节于左，并其「圣经」全文「上论」首意读法详录之，而以「教条」一段附焉。
　　ハリニスルニヲリアラタニスルニヲルニルニニ
　　大－学「之道，在」明明－德，在」亲」民，在」止于至－善。
　　「大、学」之中一直，「之」字一撇一点，「明、德」、「至、善」之中各一直：教连读也。三「在」字及「亲」字各一勾，教后读也。「明德」及「于至善」之上左右两点，教先读也。右傍附镌二十一字，惟「亲」傍上三字「アラタ」为正文，此外皆余腔也。
　　大学之道（大学タィトカ，；之道ノミッハ，。总读云：タィトカノミッハ），在明明德（明德，メトタ；明，アチラカニスルニ；在，アリ。总读云：メトタアチラカニスルニアリ），在亲民（民，タミヲ；亲，アラタニスルニ；在，アリ。总读云：タミヲアラタニスルニアリ），在止于至善（至善，ツサソニ；止，トロマロニルニ；在，アリ。总读云：ツサソニトロマロニルニアリ）。知止而后有定（止，トルマルュトヲ；知，ツィテ；而，シカミテ；后，ノチ；定，サタマルュト；有，アリ。总读云：トルマルュトヲツィテシカミテノチサタマルュトアリ），定而后能静（定，サタマテ；而，シカル；后，ノチ；能，ヱケ；静，ツッカラリ。总读云：サタマテシカルノチヱケツッカラリ），静而后能安（静，ツッカニミテ；而，シカル；后，ノチ；能，ヱケ；安，セソシ。总读云：ツッカニミテシカルノチヱケセソシ），安而后能虑（安，ャソシテ；而，シカミテ；后，ノチ；能，ヱケ；虑，ヲモゥハカリ。总读云：ャソシテシカミテノチヱケヲモゥハカリ），虑而后能得（虑，ヲモゥハカテ；而，シカル；后，ノチ；能，ヱケ；得，ィタリ。总读云：ヲモゥハカテシカルノチヱケィタリ）。物有本末（物，ツ；本末，ネマツ；有，アリ。总读云：ツネマツアリ），事有终始（事，ヮサ；终始，ヱヲツ；有，アリ。总读云：ヮサヱヲツアリ）；知所先后（先后，サンケスル；所，トケタ；知，シルトチハ。总读云：サンケスルトケタシルトチハ），则近道矣（则，スタヮチ；道，ニッニ；近，ケカシ。总读云：スタヮチニッニケカシ。「矣」字不读）。古之欲明明德于天下者（古，ィニシ；之，ノ；明德，メトケ；天下，テンカ；明，アチラカニ；欲，ホスル；者ハ。总读云：ィニシノメトケテンカアチラカニホスルハ），先治其国（先，サツ；其，ンノ；国，ケニ；治，ヲサメ。总读云：サツンノケニヲサメ）；欲治其国者（其，ンノ；国，ケニ；治，ヲサメテ；欲，ホスル；者，ハ。总读云：ンノケニヲサメテホスルハ），先齐其家（先，サツ；其，ンノ；家，ィ；齐，トトノ。总读云：サツンノィトトノ）；欲齐其家者（其，ンノ；家，ィ；齐，トトノ；欲，ホスル；者，ハ。总读云：ンノィトトノホスルハ），先修其身（先，サツ；其，ンノ；身，ミヲ；修，ヲサメム。总读云：サツンノミヲヲサメム。）；欲修其身者（其，ンノ；身，ミヲ；修，ヲサメニト；欲，ホスル；者，ハ。总读云：ンノミヲヲサメニトホスルハ），先正其心（先，サツ；其，ンノ；心，ケケルヲ：正，タタス。总读云：サツンノケケルヲタタス）；欲正其心者（其，ンノ；心，ケケル：正，タタス﹔欲﹐ホスル；者，ハ。总读云：ンノケケルタタスホスルハ），先诚其意（先，サツ；其，ンノ；意，ィカケィヲ；诚，マケィニス。总读云：サツンノィカケィヲスマケィニス）；欲诚其意者（其，ンノ；意，ィカケィヲ；诚，マケィニセテ；欲﹐ホスル；者，ハ。总读云：ンノィカケィヲマケィニセテホスルハ），先致其知（先，サツ；其，ンノ；知，チヲ；致，ムリムノ。总读云：サツンノチヲムリムノ）；致知，在格物（知，チヲ；致，ムリハ；物，ムノュィニ；格，ィタルニ；在，アリ。总读云：チヲムリハムノュィニィタルニアリ）。物格而后知至（物，ムノュィ；格，ィタルニ；而，シカルヲヲ；后，ノチ；知，チ；至，ィタル。总读云：ムノュィィタルニシカルヲヲノチチィタル），知至而后意诚（知，チ；至，ィタテ；而，シカルヲヲ；后，ノチ；意，ィカケィ；诚，マケィニリ。总读云：チィタテシカルヲヲノチィカケィマケィニリ），意诚而后心正（意，ィカケィ；诚，マケィニリ；而，シカルヲヲ；后，ノチ；心，ケケル；正，タタス。总读云：ィカケィマケィニリシカルヲヲノチケケルタタス），心正而后身修（心，ケケル；正，タタシテ；而，シカル；后，ノチ；身，ミ；修，ヲサマル。总读云：ケケルタタシテシカルノチミヲサマル），身修而后家齐（身，ミ；修，ヲサマテ；而，シカルヲ；后，ノチ；家，ィ；齐，トトノテ。总读云：ミヲサマテシカルヲノチィトトノテ），家齐而后国治（家，ィ；齐，トトノテ；而，シカルヲ；后，ノチ；国，ケニ；治，ヲサマル。总读云：ィトトノテシカルヲノチケニヲサマル），国治而后天下平（国，ケニ；治，ヲサマテ；而，シカルヲ；后，ノチ；天下，テソカ；平，タィラカ。总读云：ケニヲサマテシカルヲノチテソカタィラカ）。自天子以至于庶人（天子，チソツ；自，ュリ；以，ムヲ；庶人，シヲニ；于，ニ；至，ィタル。总读云：チソツュリムヲシヲニニィタル），壹是皆以修身为本（壹，ィ；是，シ；皆，ミナ；身，ミ；修，ヲサマムルヲ；以，ムヲ；本，ムト；为，トス。总读云：ィシミナミヲサマムルヲムヲムトトス），其本乱而未治者否矣，（其，ンノ；本，ムト；乱，シタレテ；而，シカシテ；未，ス；治，ヲサマル；者，ノハ；否，アラレ；「矣」字不读。总读云：ンノムトシタレテシカシテスヲサマルノハアラレ）。其所厚者薄（其，ンノ；厚，アツヲスル；所，トカノ；者，ムノ；薄，ヲムヲシテ。总读云：ンノアツヲスルトカノムノヲムヲシテ），而其所薄者厚（而，シカシテ；其，ンノ；薄；，ヲムヲムル所，トカノ；者，ムノ；厚，アキハ。总读云：シカシテンノヲムヲムルトカノムノアキハ），未之有也（之，ケレ；有，アラ；未，レタ；「也」字不读。总读云：ケレアラレタ）。
　　子曰（子，セノ；曰，ノタマハケ。总读云：セノノタマハケ）：『学而时习之（学，マナンテ；而；シカシテ；时，ドキ；之，ケリヲ；习，ナラフ。总读云：マナンテシカシテドキケリヲナラフ），不亦说乎（亦，マタ，说，ョロュハツカヲ；不，ザランセ。总读云：マタョロュハツカヲザランセ）！有朋自远方来（有，アリ；朋，ドモ；远，ィン；方，ボ；自，ョリ；来，キタロ。总读云：アリドモィンボョリキタロ），不亦乐乎（亦，マタ；乐，タノマ；不，ザランセ。总读云：マタタノマザランセ）！人不知（人，ヒト；知ツラ，；不，ズ。总读云：ヒトツラズ）而不愠（而，ツカルヲ；愠，ィカラ；不，ズ。总读云：ツカルヲィカラズ），不亦君子乎（亦，マタ；君，ュン；子，セ；不，ザランセ。总读云：マタュンセザランセ）』！
　　「法司教条」一段云：『人间之道与申者，孝行题目候。孝行与申者，诸士百姓共其身之行迹题目候而家中人数其外亲类缘者至迄，睦敷取合。尤御奉公人者，国家之为，何篇入精。亦百姓等者，家业无油断相勤，各父母为致安心候仪，孝行与申事候。若行迹不宜，或家中亲族缘者之取合不睦敷，或遇奉公付，而忠义之心立无之，或家业之勤致油断，此样之不届有之候而者，何分父母江衣食之类结构相备候共，父母安心无之候。以此心得，诸生百姓孝行之勤可致执行事。
　　官生注云：『与申，犹也者。题目，紧要也。候，矣字之意。候而，而字起下。缘者，朋友之类也。至迄，至于也，宜在句首；而在句尾者，所谓虚字倒读也。敷，语助也。取合，交接之意。御奉公，做官也。国家之为，即为国家也。何篇，不论何事也。入精，要尽心也。油断，怠惰也。候仪，者字之意。孝行与申事候，上所谓孝行之事也。付而，犹居于也；如云居于御奉公也。不届，弊病也。候而者，如云矣焉者。何分，如云何等样。江，犹于也，宜在父母上。结构，极好也。相备，奉上之意。父母安心无之，父母不安心也。积，料度之意，宜在父母安心句上。以此心得，如云把这样心肠也。可致执行事，要众人依此而行』。
　　贤王（良吏民附）
　　海外要荒，亦有异于其地之才起；而君长之治其争夺、遂其生养、明其伦理，虽不必闻道，而抚我则后，莫之或殊。盖由频受天恩、叠承圣训敕谕奖励，感荷奋勉，故能恪修职贡，殚力抚绥也；而奉使入朝、辅君定国，其臣亦与有劳焉。至于良士、贞女，不迹而古信乎！人外无道；道外无人；釆而辑之，皆足资劝惩云。
　　舜天，日本人皇后裔。父朝公，为大里按司。宋淳熙七年（庚子），舜天年十五，屡有奇征。后为浦添按司，人奉其政，断狱不违。值天孙氏世衰，逆臣利勇鸩其君而自立；舜天诛之，诸按司推奉即位。赏功罚罪，民安国乐，肇制文字。
　　英祖，天孙氏裔，惠祖世主孙。生有瑞征；年二十，通经传，国人师事焉。长为伊祖按司。宋宝佑初，义本王以群臣佥举，命摄政。越七年，义本逊北山，国人立英祖。重农贵粟，庶政修举；西北诸岛及北夷大岛相继朝贡，国寖以强。
　　大成，英祖世子。元大德四年，嗣位。能以礼让接物、以仁义措事，国治民安。
　　英慈，大成第二子。元至大初，嗣位。为治遵用旧章，疏通知事，深而有谋。
　　察度，父业农，质性纯厚；天女来格，生察度。始为浦添按司，有德惠，国人归服。元至正中，西威薨，世子幼，母妃乱政；众废世子，以为王。灾变日销，国用丰饶。明洪武初，遣行人杨载颁诏至国，奉贡归诚；远夷震慑，南夷宫古岛、八重山岛相率朝贡。太祖授以镀金银印，封为「中山王」。王向慕文教，时遣子弟及国秀入监读书。太祖赐闽人三十六姓，以充朝贡译使。文明日启，倭人不敢向迩。
　　尚巴志，思绍子。初，嗣父为佐铺按司。赏罚不违，视民若伤；南方诸岛多归之。山南王恃胜而骄，穷欲于人，朝暮游宴；巴志合诸按司攻之，并攻山北、中山，山北王自杀。遂灭中山王武宁，而奉思绍为王。已复灭山南王。自延佑中，国土三分；至是百余载——为明永乐之二十一年，复合为一，犹号称中山王，到今未改。赐尚姓，自兹始。
　　尚圆，字思德；金伊平人。父尚稷，为里主。圆生有异瑞。年二十四，渡国头，来仕中山。尚金福时，始给黄帽。尚泰久时，领主内间；民亲爱之。时久旱苗槁，独其田不雨而润；民惊传为异。圆惧，载妻子隐避一十四年，德日懋。中山王闻其贤，召为黄帽官，转御琐侧——即今耳目官也。誾誾侃侃，万事当理；德着民怀。尚德嗣位，多行不义；圆谏云：『君用财若无穷，杀人若不胜』！尚德怒，不听；再避隐于内间。德卒，世子幼；众欲立圆，圆曰：『世子在，孰敢奸此位乎』！众杀世子于真玉城，迎圆；固让不获，乃至首里嗣王位，除其虐政，顺民所喜。山林隐遯，随材器使；远近蛮夷皆归心焉。
　　尚真，尚圆世子。天姿明敏，谦己受益。继述父业，政刑咸备。治道大明，享国永年。
　　尚清，尚真王子。聪明智果、刚强英毅，能振其祖父遗绪。国中事，多所兴革；至今法守。东北属国大岛，恃其险远，朝贡屡绝；王遣将往征，守度如常。
　　尚宁，尚真孙。万历四十年，倭入中山，袭执王以归；留一年，不屈。倭酋庆长异之，曰：『有此气节，无惑乎受天朝封号也』！卒放回。
　　尚质，尚贤弟。顺治五年，闻我世祖章皇帝定鼎燕京，喜中原有圣人出，即遣使归诚，缴前明敕印，请册封；帝命册使至其国封之。
　　尚敬，字允中。恤农爱士，尤尊礼老成。国中政务，皆亲谋独断，历久弗懈。滨海咸卤，王饬拨库储修砌堤岸及那霸等处沟洫，民弗苦旱潦。山原高阪，悉募民垦辟，栽种薯、麦、松、杉，听为世业。尊事天朝，职贡弥谨；护恤难商，络绎相望：屡蒙敕谕奖励。其奉母太妃，克尽孝道。性习冲淡，不迩声色，旁无姬媵：宜其民物安阜，膺爵最久云。
　　马顺德，官国头按司。尚元王时，二大岛弄兵，屡至那霸；王自往抚之，得疾危甚。顺德吁天，愿以身代，果死。王疾瘳，官其子，世廕国头领主。
　　郑迥，字利山。嘉靖中，入太学；归，累官至法司。三十六姓为法司，自迥始。万历间，浦添孙庆长（察度王后）兴于日本，自萨摩洲举兵入中山，执王及迥等归，留二年。迥不屈，死之。
　　蔡坚，久米人；官紫金大夫。始绘圣像，率乡之绅士祀之。
　　尚象贤，尚质王从弟。聪明才俊，佐其侄尚贞王甚有功。着「中山世监」。
　　金正春，久米人；官紫金大夫。康熙间，请王立文庙；卜地久米村中，鸠工庀材，越二年竣。塑圣像庙中，立四配；请令儒臣行释奠礼。
　　程顺则，字宠文；久米人，官紫金大夫。屡奉朝贡，历着勤劳。请建启圣祠，设学塾，立关帝庙；国中典制，多其创立。着述甚富（详书籍条）。
　　蔡温，字文若；久米人。读书知信程、朱，行必蹈矩规。殚心启沃，裁定典制；王甚尊信之。擢任法司，连姻王府，入居首里，食数县釆地，世世袭；球之学人咸宗焉。着述甚多（详书籍条）。
　　蔡文溥，字天章。康熙间，入学；归，以其所学教久米村及国人，人多化之。着「四本堂集」。久米又有曾益，字虞臣；蔡铎，字声之（温之父）；蔡应瑞，字□□；郑国观，字利宾。首里有周新命，字熙臣；何文声：皆以文行名。
　　长田，富盛按司侍士。富盛廉洁慈爱，为丝数按司所并，夫人投岩死。其子小按司年十五，长田携至与座村，匿于从兄庆留庇椰所。丝数侦知，令侍士志坚原率兵搜捕；庆留有子名庆路子、生女乙鹤——年十五，愿易小按司服，代其死。后长田复与庆留伺丝数上巳出郊戏马为乐，奉小按司同庆路子伏兵道侧，要丝数杀之，复立小按司为主。小按司以夫人礼祀乙鹤。
　　鹤寿，平良按司长子，聘保荣茂按司女乙达吕。鹤寿三岁，母亡。未几，保荣茂亦卒，无子。鹤寿为继母所毒，瞽其双目。平良又信继妻言，欲离乙达吕婚，且放鹤寿于八头山石穴中，断其食。乙达吕感梦，告其母，寻鹤寿归，医治之，双目复明；因送还平良，告之故。平良悟，逐其继妻；鹤寿泣，请留其母。平良感其意，不加谴；迎乙达吕，而使鹤寿继保荣茂之后为按司。
　　谢纳，大谢名庇椰长子。大谢名为高平良所鸩，纳与其弟为僧名庆运者，密谋报仇，杀高平良。有司怜其孝，特原之。
　　毛鹤、毛龟，中城按司。父国鼎，为胜连按司阿公所谮，王即令阿公率兵杀鼎。鹤、龟时年十二、三，适随其生母往外家；闻变，乃泣：请于母，欲复仇，母以二剑授之。二子步至胜连，伺阿公醉游，刺杀之。
　　列女自乙鹤、乙达吕外，又有真鹤之舍身应募养母，感神灭蛟；大里按司妻之弃己子以救前室所生（前室子亦争死）；丰姐之日怀夫骨，誓不再嫁；许氏之矢志守节，剪笄辞聘；蔡氏之孀妇勤力，积金助修祖祠：皆有足传者。
　　奏疏
　　臣按琉球入学，始自明洪武二十五年；疏数不常，原无定例。世远事久，亦无奏疏可考。至我朝康熙二十三年遣使册封既毕，国王面求使者附奏祈许子弟入学；使者还奏，天子允之。自后每遇册封，遂沿为例。凡册使之奏、部臣监臣议准一切保举教习事竣保题之奏、国王遣送入学及请归之奏、归后谢恩之奏、此次请许官生一例迎驾之奏，皆录焉。
　　康熙二十三年，礼部谨奏：为奏闻事。据差还琉球国翰林院检讨臣汪楫、中书舍人臣林麟焻疏言：『中山王尚质亲诣馆舍云：「下国僻处弹丸，常惭鄙陋；执经无地，向学有心。稽明洪武、永乐年间，常遣本国生徒入国子监读书。今愿令陪臣子弟四人赴京受业」』。事下臣部；臣部咨国子监。据国子监臣咨覆：『查「太学志」载：「洪武二十五年秋，琉球国王遣其子日孜等及陪臣之子入监」。自是以后，至于隆、万之际，凡十四、五次来学。向慕文教，琉球于诸国为最笃，国家待之亦为最优』。臣等覆查史载：唐贞观中兴学校，新罗、百济俱遣子入学。琉球自明初始内封，「会典」载「大琉球国朝贡不时，王子及陪臣之子皆入太学读书，礼待甚厚」。又载：洪武、永乐、宣德、成化以后，琉球官生俱入监读书。今该国王尚贞以本国远被皇仁，倾心向学；恳祈使臣汪楫等转奏，愿令陪臣子弟四人赴京受业。应准所请，听其遣陪臣子弟入监读书。俟命下之日，知会该国王可也。
　　奉旨：『依议。钦此』。
　　二十九年，琉球国中山王臣尚贞遣使入贡，并以求遣官生归国奏请。奏为吁恩请许归养，以广皇仁事。据臣国入监官生梁成楫等启称：『楫等于康熙二十五年遵旨同贡使进京，入监读书。抵今四载，感荷皇上优恤之恩，给以廪饩、衣服；楫等虽顶踵俱捐，天恩莫报。况学海之渊源深邃，圣朝之法制昭明；虽终身寝食其中，亦楫等所深愿。但缘贡使毛起龙等入京，得接家信，知父母衰老，倚闾望切。楫等虽三冬之讲究且深，而一本之瞻依倍挚；此「陈情表」所以有「报刘日短」之语也。叩祈恩赐具疏题请归国』等情，据此。该臣贞案查：康熙二十三年，蒙册封天使汪楫等题准臣国陪臣子弟入监读书，臣贞遵奉谕旨，业于康熙二十五年遣官生梁成楫等三人同贡使魏应伯进京；仰荷皇上令其入监读书，月縻廪饩、季给衣服，正梁成楫等感荷高厚、殚心诵读之时也。但伊父前经节次入贡，万里梯杭，罔辞劳瘁；今皆年老，奉养需人：臣贞亦当念之矣。且梁成楫等三人俱未有室，父母之愿，人皆有之。况臣国人皆愚昧，自成楫等入监之后，臣贞望其返国，与臣言忠、与子言孝，以宣布皇上一道同风之化；更为不浅。今据梁成楫等祈题请归养等情，应否准其归养？臣贞未敢擅便。伏祈睿监施行。
　　梁成楫等归国之后，王又上谢表。表云：琉球国中山王尚贞谨奉表上言：伏以布教溢中华，设席阐洙泗之秘；觐光来异域，执经分泮水之光。棫朴篇中，时展缥缃歌夜月；杏花坛上，长垂衣带拂春风。喜动儒林，欢腾海国。恭惟皇帝陛下允文允武，乃圣乃神。王泽广敷，措一代于利乐亲贤之内；文风遥播，范四方于诗书礼乐之中。臣贞观海有怀，望洋徒叹。眷中山而倾印绶，蚁封久叨带纺之荣；入国学而奉典章，虎观不遗驽骀之选。一之以声音点画，口诵心唯；教之以节义文章，耳提面命。况乎冬裘夏葛，授衣尽内府之藏；兼之朝饔夕飧，赐食悉天厨之馔。恩深似海，难忘推解之隆；泽沛如天，莫报裁成之大！虽三年国子，敢云得九邱、八索之微言；而一介竖儒，犹幸闻「四书」、「五经」之大旨。只为养亲念切，君门上重译之章；何意逮下恩殊，天阙赐远乡之诏。归而言忠言孝，咸知君父之尊；固当献藻献芹，聊表臣子之敬。伏愿车书一统，玉帛万方！有分土而无分民，到处珠玑生腕下；得大方乃得大用，何人锦绣不胸中！行见耳目股肱，不出图书之府；亦使东西南北，无非翰墨之林矣。臣贞无任瞻天仰圣、激切屏营之至。谨奉表称谢以闻。
　　康熙五十九年七月内，差回琉球国翰林院检讨臣海宝、编修臣徐葆光谨奏：为奏闻事。臣等奉旨册封琉球礼毕；宴语（？），王令通事致词云：『本国僻处海外，荒陋成风。于康熙二十五年奉旨许遣官生阮维新、蔡文溥等三人入学读书；今得略知文教，皆皇上之赐也。自此三十年来，无从上请。今幸天遣使臣至国，求照前使汪楫代请入学读书旧例，陈明远人向化之意；倘蒙谕允，得照前例再遣官生入学读书，则皇上文教益广矣』。臣等理合据辞缮摺代奏，伏候睿监施行。
　　奉旨：『该部议奏。钦此』。
　　礼部请题：为奏闻事。礼科抄出「差回琉球册封正使翰林院检讨海宝、副使翰林院编修徐葆光等奏前事」等因到部。臣等查：康熙二十三年，差往册封琉球国王使臣翰林院检讨汪楫等将该国王尚贞所请令陪臣子弟赴京入监读书等语转奏到部，臣部照其所请议覆具题，奉旨：『依议』；钦遵在案。今琉球国王敬倾心向化，既称再请将官生入学读书，则皇上文教益广等语。应如所请，准其官生等赴京入监读书；应行事宜，到日再议具题可也。
　　于康熙五十九年八月初三日题，本月初五日奉旨：『依议』。
　　雍正元年十月初九日，琉球国中山王尚敬谨奏：为圣朝文教广被万方，奉旨遣官生入太学读书事。康熙六十年六月十三日，准礼部咨开：『为奏闻事，主客清吏司案呈，奉本部送礼科抄出该本部题前事内开：「议得册封琉球国王使臣翰林院检讨海宝、编修徐葆光等代臣奏称本国」云云等因；于康熙五十九年八月初三日题，本月初五日奉旨：「依议。钦此」。钦遵抄出到部。相应移咨琉球国王可也』等因，奉此。钦遵随于康熙六十一年十一月遣官生蔡用佐、蔡元龙、郑师崇三人同贡使毛弘健等赴京入监读书，不幸在海沈没。伏思臣敬业奉圣祖仁皇帝恩允，未应俞旨；今不敢违先皇遗旨，再遣官生郑秉哲、蔡宏训等三人偕庆贺正使王舅翁国柱等赴京入监读书。诚俾海外愚陋子弟，得以观光上国，执经问字；踊跃之私，不啻臣身躬聆圣训、举国共沐天朝雅化于无穷，而我皇上文教被万方益广矣。外肃贡土产细嫩土蕉布五十匹、围屏纸三千张，少布涓滴微忱。为此合具奏明，伏祈皇上睿监敕部施行，臣敬无任战栗惶恐之至。谨具奏以闻。
　　雍正二年十二月十五日，礼部臣谨奏：为请旨事。该臣等议得国子监祭酒宗室伊尔登等疏称『礼部劄送到琉球国陪臣子弟郑秉哲、郑谦等到监，臣等询其声音，粗通汉语；问其欲习何业，皆欲愿学八股文字。臣等谨遵旧例，选取贡生李着，俾之朝夕讲解，学习文艺。臣监现今博士员缺未补，今派学正一员暂行董率；俟博士到任，仍照例令博士专管，臣等不时稽察。至教习廪粮、咨部考职等项，应仍照官学教习之例』等因具题前来。查康熙二十七年琉球国陪臣子弟梁成楫、阮维新、蔡文溥等入监读书，臣部议覆『选取贡生一名，令其教习；派博士一员专管董率，该监堂官不时稽察。至教习廪粮、咨部考职等项，俱照官学教习之例行』等因具题，奉旨『依议』；钦遵在案。今琉球国遣到陪臣子弟郑秉哲等入监读书，应照二十七年之例，遴选贡生内文行兼优者一名，尽心训迪；派博士一员专管董率，该监堂官不时稽察。其教习廪粮、咨部考职等项，仍照官学教习之例遵行。其陪臣子弟郑秉哲等居住房屋、四季衣服及食用等项，亦令该监堂官不时稽查，务各令得所，不致短少迟误，以仰体皇上加惠远人之至意。为此具奏，伏祈睿监施行。谨奏。
　　本月十七日奉旨：『依议。钦此』。
　　雍正八年十一月二十一日，琉球国中山王臣敬谨奏：为恭谢天恩肄业官生奉旨归国事。窃照雍正七年四月初四日准部咨：『为天恩之高厚靡涯、亲年之衰迈日甚，乞请归养以遂乌私事，主客清吏司案呈本部奏前事内开：「准国子监咨称据琉球国肄业官生郑秉哲、郑谦呈称：秉哲等雍正元年奉旨入监读书，于二年到京；就馆四载以来，荷蒙圣泽优渥，赏给饭食、衣服、器用，虚縻无数。秉哲等向化敬业，沾被日深。当圣天子文教覃敷，愚蒙渐启：从事经书，固欲穷其奥旨；倾心制义，略已学为成篇（臣按：琉球不设科目，故不学「制义」。所欲讲者，「四书」、「五经」、「小学」、「近思录」；所欲学者，诗与四六及论、序、记，而四六尤要。郑秉哲等初入学时不能声明，至令舍其所学而学「制义」。三年归国，一切惘惘，甚拂国王遣学之愿。此次郑孝德等到监，即将此告知，故专令读正书，学古律、骈、散各体。四年归国，颇成章可观）。所愿驱策驽骀，获识昭明法度。近缘贡使毛汝龙等来京，接有家信，知双亲益衰，倚闾迫切。秉哲等葵诚就日，方瞻望学之精微；乡思随云，还仰皇仁之浩荡。伏惟皇上孝治丕显，锡类多方；垂念游子恋亲，定许远人反棹。叩祈太宗师恩准题请归养，俾得奉侍晨昏。乞采将父、将母之意，以宏教忠、教孝之化；训迪彝伦，无非至诲。秉哲等抵家，惟焚香顶祝天子万年，且将天朝威仪广宣雅化焉；伏祈具题。据此，相应呈送贵部应否题请之处，听候贵部照例施行等因呈送到部」。查康熙二十七年琉球官生梁成楫等进京入监读书，至三十年入贡时该国王题请归养，臣部议覆照都通事之例，赏赐筵宴、驰驿归国在案。今郑秉哲等虽未经国王题请，但恳祈归养，乃人子之孝思；且情词恳切，甚属可怜！应如所请，令其归国。其归时亦照都通事之例，赏给大彩缎各二匹、里各二匹、毛青布各四匹；跟班二名，亦照例赏毛青布各四匹。其赏赐之物，于该部移取，在臣部赏给；仍筵宴一次，给驿令随贡使毛汝龙等一同返国。俟命下之日，知会琉球国王可也等因，于雍正六年三月初二日交与奏事员外郎张文斌等转奏，本日奉旨：「官生等每人加赏内库缎二匹、里二匹，从人等每人着加赏官缎各一匹。钦此」。钦遵到部。相应移咨琉球国王可也。为此合咨前去，查照施行』等因，准此。臣敬接读部咨，仰知皇上以仁孝之性，宏锡类之风；令郑秉哲等归养。不独二人阖门预祝，即举国臣庶感天朝曲成不遗之化，靡不欢声载道矣。臣敬夙荷覆载，莫报高深；谨于常贡外，另具嫩熟蕉布一百匹、围屏纸五千张顺附贡使向克济、蔡文河等齎捧表章叩谢天恩外，理合具疏奏明。伏祈皇上睿监，敕部施行；臣敬无任战栗惶恐之至。谨具奏以闻。
　　按同日国王又具表谢恩，仍用康熙二十九年梁成楫等归国国王尚贞表文，不赘录。
　　乾隆二十二年四月二十一日，翰林院侍讲臣全魁、编修臣周煌谨奏：为据词代请事。臣等蒙恩简用，远使琉球；事竣将旋，中山王臣尚穆诣馆宴送，令陪臣通事向臣等致词云：『海隅下国，叠被皇上宸翰荣褒、纶音宠锡。但僻处弹丸，荒陋成俗；向学有心，执经无地。先于康熙二十二年，经恳前使汪楫等代请陪臣子弟四人入学读书，奉部议准；遣官生阮维新等入学在案。嗣于五十九年，恳前使海宝等援例代奏，复蒙许遣。今幸天遣使臣至国，敢祈陈明远人向化之诚，俾得再遣入学读书，下国不胜悚企』等语。
　　臣等理合据词缮摺代奏，伏候圣监，敕部议覆施行。谨奏。
　　即日奉旨：『该部议奏。钦此』。
　　五月初一日，礼部谨奏：为遵旨议奏事。乾隆二十二年四月二十三日，内阁抄出翰林院侍讲全魁、编修周煌奏前事等因，具奏到部。查康熙二十三年册封使臣翰林院检讨汪楫等、五十九年使臣翰林院检讨海宝等事竣回京，具奏称该国王恳求转奏令陪臣子弟入监读书；经臣部覆准具奏，奉旨：『依议。钦此』。随据该国王前后遣令官生到京，臣部并劄国子监读书三年，遣令归国各在案。今翰林院侍讲全魁等既称该国王尚穆向化输诚，恳请许陪臣子弟入监读书；应如所请，准其于应贡之年遣令来京，臣部劄行国子监肄业。俟命下之日，行文福建巡抚转行该国王遵照可也。谨奏。
　　本日奉旨：『依议。钦此』。
　　乾隆二十三年十月十一日，琉球国中山王臣尚穆谨奏：为奉旨遣官生入太学读书事。乾隆二十三年正月初一日，准福建等处承宣布政使司开前事等因，咨院行司，奉此。兹贡船回国，合就移知。为此备咨贵国王，请烦钦遵查照施行等因，准此。臣穆蚁垤藩封，蜗居荒服；恭逢天朝文教广敷，德泽远施。今蒙隆恩俞允，俾陪臣子弟得入学执经，俯聆圣训；不特臣穆感戴无穷，举国人民亦懽跃忭舞矣。谨遣官生梁允治、郑孝德、蔡世昌、金型四人同贡使毛世俊等赴京，入监读书。外肃贡土产围屏纸三千张、细嫩蕉布五十匹，少布涓滴微忱。为此合具奏明，伏祈皇上睿监，敕部施行；臣穆无任战栗惶恐之至。谨具奏以闻。
　　乾隆二十五年正月二十三日，国子监臣观保、全魁、陆宗楷、博卿额、吉泰、卢■〈榖，王代禾〉谨奏：为请旨事。乾隆二十五年正月初十日，礼部劄送到琉球国陪臣子弟梁允治、郑孝德、蔡世昌、金型四人到监读书。臣等谨查雍正二年琉球国陪臣子弟郑秉哲、郑谦、蔡宏训等入监读书，经礼部议准照康熙二十七年之例，选取贡生一名，令其教习；派博士等员管理，臣监堂官不时稽察。至教习贡生一切等项，俱照官学教习之例等因，遵行在案。今该国王送到官生梁允治等四人入监读书，相应仍照旧例。臣等公同选得拔贡生潘相，湖南安乡县人；为人老成、学业优长，俾之朝夕讲解教习文艺。又派得博士张凤书、助教林人櫆，俾之管理；臣等不时加谨稽察。至教习贡生一切等项，俱照官学教习之例。俟命下后，臣等移咨吏、礼二部存案。为此缮摺具奏，伏候皇上睿监施行。臣等谨奏。
　　本日奉旨：『知道了。钦此』。
　　乾隆二十六年十一月初一日，国子监臣观保、全魁、陆宗楷、博卿额、张裕荦谨奏：为请旨事。据琉球国肄业官生陪臣郑孝德等呈称：『窃孝德等籍隶球藩，观光帝里；蒙皇上教育生成，俾令肄业太学。孝德等亲师取友，获随两序衣冠，给馆授餐；日听大昕，钟鼓百生：荣幸感勒五中。兹恭遇圣母皇太后七十万寿，普天同庆；伏查旧例，太学肄业诸生，俱得恭迎慈驾。今孝德等身依辇下，情切呼嵩；敬请一体行礼』等语。臣等查该陪臣以外藩陪隶，现在肄业太学；皇太后万寿庆典，臣等应率领诸生迎叩安舆。伊等恳请一体行礼，情词肫切；理合奏闻请旨。如蒙俞允，请照朝贺之礼，令其用该国服色；合并声明。为此谨奏。
　　奉旨：『知道了。郑孝德等，着赏赐。钦此』。
　　乾隆二十八年十一月二十六日，琉球国中山王臣尚穆谨奏：为请遣入学官生归国，以宣文教事。窃臣穆僻处弹丸，荒陋成俗。幸于乾隆二十一年叨蒙天恩册封事竣，天使将旋，臣诣馆宴送，兼援旧例恳求天使全魁、周煌代奏，陈明远人向化之诚，俾得再遣陪臣子弟入学读书，不胜悚企；已经天使回京代奏，荷蒙许遣。遵于乾隆二十三年遣官生郑孝德入监读书，于二十五年入监在案。查康熙二十三年、雍正二年，前后官生在监读书各三年而归亦在案。伏念官生郑孝德等在监读书已经四年，理应奏请归国。为此肃具疏章，特附贡使马国器、梁煌等敬谨奏闻；请将官生郑孝德等赐归，下国则益广宣皇上之文教以成雅俗矣。伏祈睿监，敕部施行；臣穆无任惶恐屏营之至。谨具奏以闻。
　　乾隆二十九年二月初四日，国子监臣观保、富廷、陆宗楷、张裕荦谨奏：为琉球肄业陪臣回国，带领教习引见事。乾隆二十五年正月初十日，礼部劄送琉球国陪臣子弟入监肄业，臣等查雍正二年礼部议准，照康熙二十七年旧例，选取贡生一名，令其教习；一切照官学教习之例遵行。随公同选得湖南拔贡生潘相为人老成、学业优长，请以充补教习，移咨吏、礼二部存案备查；于乾隆二十五年正月二十三日具奏，奉旨：『知道了。钦此』。钦遵在案。今准礼部文称：『琉球国肄业陪臣，已奉旨准其回国』等因到监。查该教习中式乾隆二十五年举人、中式乾隆二十八年进士，实心训课，造就有方；在学四年，始终如一。相应照八旗教习之例，恭缮绿头牌，将潘相带领引见；或用为知县、或用为教职之处，伏候钦定。奉旨后，臣等行文吏部，请归进士教习班铨选。为此谨奏。
　　本日带领引见，奉旨：『潘相着以知县用。钦此』。
　　廪给
　　汉、唐外藩遣子入学，不过粗给廪膳；洎乎明代，琉球子弟来雍，始厚其齎予。臣尝考前明「会典」：洪武二十五年，赐中山国入学王子日孜每阔八马、寨官子仁悦慈衣中靴袜并夏衣一袭、钞五锭。秋，又赐罗衣各一袭及靴袜、衾褥；赐山南王承察度入学从子三五郎尾及寨官子实他卢尾段贺志等如中山例。二十六年，赐中山国入学寨官子段志每夏衣靴袜、秋衣各一袭，傔从各给布衣。二十九年，赐山南王归省官生三五郎亹、实他卢尾白金、绿缎表里、钞锭，又赐山南王入学寨官子麻奢理诚志鲁三人并复来卒业之三五郎尾衣冠、靴袜。三十一年赐，中山国来谢昔年入学旧恩之官生姑鲁妹钞锭有差。永乐三年，赐山南国入学官生李杰衣服。四年，赐中山国入学官生石达鲁等衣、钞有差。八年，皇太子赐入学官生模都古等巾衣、靴绦、衾褥、帐具。冬，帝赐李杰等冬衣、靴袜。十年，赐中山官生怀德祖鲁古夏布襴衫、绦靴。十一年，赐中山官生邬同久等三人钱钞；遣模都古等三人归省，赐衣币、钞锭，给驿传；留学者皆赐冬、夏衣。十二年，皇太子赐琉球生益智每等罗布衣各一袭及襴衫、靴袜、衾褥、帷帐，从人皆有赐；帝赐邬同久等三人衣、钞。十四年，赐琉球生夏衣。成化十八年，令肄业南京国子监之琉球生蔡宾等有司岁给衣服、廪馔如旧制。正德五年，赐南雍琉球生等衣、廪物等如例。嘉靖五年，赐琉球官生蔡廷美等廪米、薪炭及冬、夏衣服。九年，给归娶之蔡廷美等币布有差。二十二年，给琉球归娶官生梁炫等资粮、驿骑。二十九年，处琉球生蔡朝用等于南雍光哲堂，岁时给衣物如例。万历八年，给南雍琉球生郑周等衣粮如例：顾犹未周备也。惟我朝圣主湛恩汪濊，特命琉球官生——光禄寺给食物，工部给衣服、器用，户部给口粮、纸笔，日有饩、月有赐、季有齎；下逮傔从，纤悉曲尽。我皇上格外体恤，特命行文工部应给物件，俱着交内务府办给。由是各衙门应给等项，至丰且备。天恩浩荡，难罄名言：详志于篇，庶来者有以考焉。
　　康熙二十七年，琉球官生梁成楫等入学；礼部议准：官生照都通事之例，每名日给鸡一只、肉二斤、茶五钱、腐一斤，椒、酱、油、菜等俱备。每年春、秋赐绵缎袍褂、纺丝细裤各一、凉帽各一、靴袜各一双；夏赐纱袍褂、罗衫裤各一；冬缎面羊皮袍褂、绵袄裤各一，貂帽、皮靴、绒袜、被褥、席枕俱备。从人皆有赐。每月朱墨、纸笔银各一两五钱。
　　雍正二年十一月，琉球官生郑秉哲等入学；礼部题准：官生、从人一切衣服食用，俱照康熙二十七年题定赐梁成楫等之例。
　　乾隆二十四年，官生梁允治等十二月入京；二十五年正月初二日，礼部劄知国子监。二十三日，本监选取教习奏闻。二月初八日，礼部仪制司送官生入学，博士等官带领谒庙、谒后殿及文公祠，入讲堂拜师。
　　一、官生食用等项，俱照康熙二十七年题准之例。每官生一名，俱照进贡都通事之例，每日各给白米二升；跟役，每人每日各给白米一升。国子监每季核算人数小建，总计若干石，移咨户部关领火仓白米。
　　一、官生食物，每人每日给鸡一只、肉二斤、茶叶五钱、豆腐一斤、花椒五分、清酱四两、香油四钱、酱四两、黄酒一瓶、菜一斤、盐一两、灯油二两；跟役，每人每日给肉一斤、盐一两、菜十两。此次于乾隆二十五年二月初六日准光禄寺知照内开：『大官、珍羞两署案呈，准国子监咨取官生食物等因前来。查乾隆二十一年七月内，经忠勇公傅奏准：将本寺交送内庭所用猪口肉斤、鸡鸭鹅只等项交膳房办理；所有公主格格分例景山咸安宫、太医院等处外用，差务仍系光禄寺办理。当经本寺行文各该处，将所用鸡只、肉斤数目按月咨行本寺核算折价，各该处持领付寺给发钱粮，悉遵原奏办理在案。今琉球官生梁允治等入监读书，所有应食鸡只、肉斤，自应遵照奏准折给之例，画一办理。相应行文贵监，查照办理。除将算开茶叶、黄酒、油、盐、酱、菜等项，本寺按依每月来文办给外；至应给鸡只、肉斤，每月将伊等用过零总数目扣除小建、禁屠，一并行文过寺核算给发钱粮，于每月三、九之期出具印领赴寺支领。仍将本寺题定鸡只、肉斤价值并应扣带销银两开单知照贵监查办可也』。准此。每月监领银，交官生等自用。至厨役火夫，每月寺另给银四两五钱，听其自雇。
　　一、官生住房，拨西厢居之。后一进五间，官生四人各住一间，中一间为讲堂。正厅三间，中一间设公座，为堂官稽查之所；东一间，教习居之；西一间，贮食用之物。西耳房二间，为厨房，住厨役、火夫各一名；东耳房，住各从人。下至湢浴、溷厕，莫不修备。每岁四月之朔，国子监行文内务府，府遣官役高搭前后凉棚二座；八月底，自行撤回。
　　一、官生等用物，内务府广储司遵旨办送；照雍正二年之例，加增应用锡烛台四个、锡灯台四个、锡茶壶二把、锡酒壶二把、黄铜面盆四个、磁大碗二十个、小碗二十个、小盘十个、碟子十六个、茶钟十六个、酒钟十个、蓆子十领、白毡八条、高棹六张、满棹四张、板橙六条、椅子八张、绵布门帘六个、竹门帘六个、盛书大竖柜四个、火盆四个、广铁锅二口、小磁盆六个、水缸四口、连钩扁担水桶一副。其筷子、木杓、柳礶、笤帚、竹扫帚、铁通条锅盖砂锅、木瓢等物，皆各备具。木器、磁器如有损坏，监咨内务府，府仍随时添补。每日应用煤炭，照例内务府煤炭局每日应送煤三十斤、白炭三斤；每月总扣若干斤，遣役送给。冬月至正月，每人每日各加送烤炭白炭五斤；十月底，总计三月若干斤，遣役送给。
　　一、官生衣帽等项，内务府广储司遵旨办给。官生每人冬季各给貂皮领袖官用缎面细羊皮袍褂、纺丝绵袄中衣各一件，染貂帽各一顶，鹿皮靴连毡袜各一双（此次鹿皮靴改给缎靴）。春、秋二季各给官用缎面杭紬里绵袍、官用缎面纺丝紬里绵褂、纺丝衫中衣各一件，绒纬凉帽各一顶，官用缎靴各一双，马皮靴各一双（此次马皮靴亦改给缎靴）；夏季，各给硬纱袍褂、罗衫中衣各一件。每年春季，各给纺丝面布里棉被、棉褥、纺丝头枕各一分。跟伴四人，每年冬季各给布面老羊皮袍、布棉袄中衣各一件，貉皮帽各一顶，马皮帮牛皮靴、布棉袜各一双。春、秋二季，各给布棉袍褂各一件；夏季，给单布袍、布衫中衣各一件，雨缨凉帽各一顶。每年春季，给布棉被褥、头枕各一分。此项物件，内除库贮者领取成做给发外，其库无之染貂帽、貉皮帽、绒缨凉帽、雨缨凉帽，交该办买催总等每季按时买给。此项应给衣帽，俱于每年二月、五月、十月内国子监按季出具印领，内务府照数遣官送给。
　　师生
　　「周官」：掌教彝人，有韎师、旄人、鞮■〈革耎〉氏之职，皆大司乐总其成。明时，琉球入学，不设教习：其教法甚略。至我朝康熙二十七年梁成楫等入学，上特命司成于肄业正途贡生中遴学行之优者奏举一人为教习，专司讲解；派博士等官经理之，堂官不时加谨稽察：其犹周制之旧与。至于入学官生，明初，皆王子弟、寨官子弟；成化以后，始遣三十六姓之人。今多不可考。谨就所见录之，尚冀后之人有以补其阙略云。
　　祭酒
　　常锡布，满洲正红旗人。康熙二十五年任（时琉球梁成楫等入学）。
　　德白色，满洲正红旗人。二十六年任。
　　图纳哈，满洲镶白旗人。二十七年任。
　　王士禛，山东新城人；戊戌进士。十九年任。
　　李元振，河南柘城人；甲辰进士。二十二年任。
　　翁叔元，直隶永平卫籍（江南常熟人，丙辰进士）。二十四年任。
　　曹禾，江南江阴人；甲辰进士。二十六年任。
　　汪霦，浙江钱塘人；丙辰进士。二十八年任。
　　臣按：「国学礼乐录」：『王士禛，十九年任』；二十二年以后，已为李元振。而「池北偶谈」载梁成楫等于二十三年经使臣奏请入学，时士禛为祭酒，咨覆礼部；不解何谓？谨阙之。
　　伊尔登，满洲正白旗宗室。雍正元年任（时琉球郑秉哲等入学）。
　　塞楞额，满洲正白旗人；己丑进士。二年任。
　　鄂宗奇，满洲镶蓝旗人；壬辰进士。四年任。
　　王图炳，江南娄县人；壬辰进士。元年任。
　　王传，江西饶州人；辛未进士。元年任。
　　张廷璐，江南桐城人；戊戌进士。三年任。
　　蔡嵩，江南南汇人；壬辰进士。五年任。
　　观保，满洲正白旗人；乾隆丁巳进士。十四年任。陞任后，仍管监务（时琉球郑孝德等入学）。
　　全魁，满洲镶白旗人；辛未进士。二十四年任。富廷，满洲镶蓝旗人；丙午举人。二十七年任。陆宗楷，浙江仁和人；雍正癸卯进士。十一年任。
　　司业宋古弘，奉天镶白旗人。康熙二十五年任（时琉球梁成楫等入学）。彭定求，江南长洲县人；丙辰进士。二十四年任。董誾，江南吴江县人；癸丑进士。二十四年任。吴涵，浙江石门县人；壬戌进士。二十八年任。明图，；六十一年任（时琉球郑秉哲等入学）。马泰，奉天正白旗人；□□□□。雍正元年任。黄鸿中，山东即墨县人；戊戌进士。元年任。孙嘉淦，山西兴县人；癸巳进士。元年任。彭维新，湖南茶陵州人；丙戌进士。三年任。王兰生，直隶交河县人；辛丑进士。四年任。庄楷，江南武进县人；癸巳进士。五年任。  
　　博卿额，满洲镶红旗人；戊辰进士。乾隆二十四年任（时琉球郑孝德等入学）。卢壳，贵州□□□人；□□进士。二十四年任。吉泰，蒙古正白旗人；任。张裕荦，江南桐城县人；戊辰进士。二十六年任。
　　派董率官张凤书，云南建水州人；壬戌进士。任博士。林人櫆，福建侯官县人；修道堂助教。张若霍，江南桐城县人；正义堂助教。邬凤翊，广西阳朔县人；壬申进士。由教授，陞博士。
　　教习郑（名阙），福建□□□人。康熙二十七年，补教习；一年去。徐振，浙江宁波县人；拔贡生。二十八年，补教习；三年咨部议叙，以州同即用。李着，湖北公安县人；拔贡生。雍正二年，补教习；数月去。赵奋翼，陕西潼关县人；拔贡生。三年，补教习；事竣，咨部议叙，以知县即用。
　　潘相，湖南安乡县人；乾隆六年拔贡生。二十三年，考充武英殿校书。二十五年，琉球官生郑孝德等入学，经国子监奏充教习。本年应顺天乡试；中式四十一名。二十八年会试，中式三十五名。二十九年，郑孝德等还国，教习事竣；二月初四日，本监带领引见，奉旨：『潘相着以知县用』。四月，选授山东登州府福山县知县。
　　官生（病故官生附）
　　日孜每阔八马，中山王察度之子（或云从子）。明洪武二十五年，初遣入学，诏令工部建王子书房于监前以处之（归之年阙）。
　　三五郎尾，山南王承察度之从子；与日孜每阔八马同年入学。二十九年，归。旋复来，请卒业。
　　仁悦慈，中山王察度之舅（诸书作寨官子，或其父为寨官也；并存之）；随中山王子入学。
　　实他卢尾段贺志，山南国寨官之子；随山南王子入学。
　　段志每，中山国寨官子。二十六年，入学。
　　麻奢理诚志鲁三人，中山国寨官子。二十九年，入学。
　　姑鲁妹，中山国人。入学之年阙（诸录误以姑鲁妹为女官生，荒诞殊甚）。
　　李杰，山南国寨官子。永乐三年，入学。踰三年，归（后仿此。各书又载永乐八年冬，赐李杰等冬衣等项；是六年犹未归也。未详孰是）。
　　石达鲁，中山寨官子。永乐四年，入学（凡六人，其五人阙）。
　　模都古，中山官生。永乐八年，入学；共三人。帝及太子厚其赐，礼部尚书吕震曰：『昔唐太宗兴学校，新罗、百济皆遣子入学；当时仅闻给廪膳，未若今日赉予周备也』。帝曰：『远方慕中国礼义，故遣子入学；必足于衣食，然后乐学。太祖高皇帝命资给之，着于「会典」；所谓「曲成万物而不遗」者，安得违之』！十一年，模都古乞归省。帝曰：『远人来学，诚美事；思亲而归，亦人情。宜厚赐以荣之』。因赐衣币及钞为道里费，给驿传（其二人阙）。
　　邬同志久，中山国寨官子。永乐十一年，入学（共三人——亦作三十人；余人阙）。
　　周鲁，中山寨官子（据「池北偶谈」载之）。永乐十一年，入学（共三人，其二人阙）。
　　益智每，琉球官生（入学之年阙）。
　　蔡宾，琉球国中山省久米村人。久米属村县四，曰东门村、西门村、北门村、南门村（亦名大门村）——旧有普门寺，又名普门地。明洪武中，以闽人三十六姓赐琉球王，命居此地。至万历时，存而昌者止梁、郑、蔡、金、林五姓。又续赐阮、毛两姓，皆居久米，不他徙；故名「唐营」，亦称「营中」。后改「唐荣」代；以村中最贵者为总理唐荣司，专主朝贡事。宾之上世，居闽省泉州府晋江县（一曰南安县）；宋端明殿学士蔡襄之后。襄之裔孙崇，奉命入琉球；传四世至宾。宾字玉亭；成化十七年，入学。二十二年，国王请遣归国。帝曰：『昔阳城在太学诸生三年不归国者，斥之。矧远人，岂可长留不遣！其令即归，以遂定省之私』。宾归，后官长史。弘治元年，宾随贡使皮扬那等来京，上言「成化中，读书南京国子监」；今吏部侍郎刘宣时为祭酒，特加抚恤。乞容赴宣所执贽谢，诏许之。武宗登极，宾又随王舅亚嘉尼施等贡马及方物，奏乞每岁一贡。礼部议：『琉球在昔，朝贡不时至。成化十一年，因使臣不法，敕令二年一贡。今因彼入贡违期，故为此奏以饰非；宜勿听』。武宗特允之。宾奏乞自备工料修造贡船二只；礼部议行镇巡官验实量修，不必改造。宾复奏；武宗曰：『令二船拆卸补造，勿过式也』。宾子进，字益亭；正德五年，同五人入太学。归国之年，阙。官通事（其四人阙）。
　　蔡浩，字干亭；宾从兄宝之孙。嘉靖五年，同蔡廷美、郑富、梁梓四人入学（「徐录」作二年，疑误）。九年，同归国。
　　蔡廷美，字璞亭；浩从兄。官长史。嘉靖二十年，王遣使殷达鲁等入贡，廷美与偕来。二十一年，廷美招引漳州人陈贵等驾船之国，适与潮阳船争利，互相杀伤；廷美乃安置贵等于旧王城，尽没其赀。贵等夜奔，为守者所掩捕，多见杀。于是诬贵等为贼，械送福建。廷美齎表将赴京陈奏，巡按御史徐宗鲁会同三司官译审别状以闻，留廷美等待命；奉旨：『贵等违法通番，着遵国典重治。琉球既屡与交通，今乃敢攘夺货利、擅杀我民，且诬以贼；诡逆不恭，莫此为甚！蔡廷美本宜拘留重处，念素系朝贡之国，姑且放回。后若不悛，即绝其朝贡。令福建守臣备行彼国知之』。
　　郑富，字贵桥；其先福建福州府长乐县人。明洪武中，有郑义才者奉命居琉球，官长史。义才字元桥，子孙世以「桥」为字；十三世后，始易之——犹蔡崇字升亭、子字盛亭、孙字辉亭，世世以「亭」为字；十世后，始易也。富为义才六世孙，官爵无考。
　　梁梓之先，福建福州府长乐县人。明洪武中，梁嵩字子江，奉命居琉球，官长史；梓其孙也，世次不可考。归国后，官长史。十九年，中山王遣梓贡马及方物，奏请造海舟四只；许之。
　　梁炫，嘉靖十五年，同四人入学。二十二年，归国；时炫等来学已踰七年。炫官正议大夫，充三十二年贡使（其三人无考）。
　　郑迵，字利山；义才九世孙、富从曾孙、都通事禄（式桥）次子也。嘉靖四十四年，同梁炤等入学。归国后，累官至法司，以身殉难（其详见良臣传）。
　　蔡熑，字耀亭；廷美长子。同郑迵等入学。官都通事。
　　郑周，字格桥；禄季子、迵怀弟。万历七年，同郑迪、蔡常入学。归国之年，阙。官长史。
　　郑迪，字宪桥；禄弟礼长子。官都通事。
　　蔡常，字心亭；廷美弟廷贵子。官无考。
　　梁成楫，字得远；嵩九世孙。祖应材，字绍江；正议大夫。父邦翰，字艳江；正议大夫，充康熙二十一年贡使。生六子，成楫其三也。康熙二十七年，同蔡文溥、阮维新入学。三十一年，归。官都通事。子二人：煌、烈。
　　蔡文溥，字天章；朝用四世孙。朝用子延，延子国器；器子应瑞、应祥，累世紫金正议大夫，充贡使。应瑞有子五人，文溥为长。笃志问学，着「四本堂集」（略见第二卷）。累官紫金大夫。子其栋、孙功熙，俱正议大夫。
　　阮维新，字天受；其先福建漳州府龙溪县人。明万历时，有阮国字我萃者，与毛国鼎同奉命居琉球；官正议大夫，充万历三十四年谢封使。传四世至维新，同梁成楫、蔡文溥入学；累官紫金大夫，充康熙五十三年贡使。
　　郑秉哲，字□□；迵弟达元孙。达子子孝、子孝子宗善、继喜、宗善子宏良，累世正议紫金大夫。宏良有子五人，长秉均，康熙戊辰入学，折桅卒；秉哲，其第四弟也。雍正二年，同郑谦、蔡宏训入学。六年，归。累官紫金大夫，充乾隆十三年贡使，又充二十二年谢封使。
　　郑谦，字□□。父廷极，正议大夫，充雍正四年贡使。谦入学归，官存留都通事；卒于福建馆。
　　郑孝德，字绍衣。祖士绚，正议大夫，充雍正四年贡使。父国观，少有志趣；岁壬寅，北学于闽，从江某游；六年，始归。乾隆九年，充朝京都通官；没于馆，葬张家湾。乾隆十九年，孝德年二十，随妇翁紫金大夫蔡宏谟入请封，乞省墓。二十五年，入学；伤父志未就，昼夜刻厉，孜孜问学不怠，手抄「四书」、「五经」。儒先语，一衷于子朱子；尤玩味「小学」、「近思录」等书。善书法、诗文，皆有规矩。臣题其座右曰：『欲为海国无双士，来读天都未见书』；所以望其成者，固未有涯云。其弟孝思，随孝德来学；二十九年二月，卒于译馆。
　　蔡世昌，字汝显；文溥弟紫金大夫文河之孙、都通官文海之嗣孙、正义大夫光君之长子也。世昌入学时，年二十四；与孝德相劘切，不欲专为词章学。臣有联云：「人在海邦推俊杰，学从京国问渊源」；盖记实也。其词章，亦禀承矩度，多可观者。
　　蔡宏训，文溥弟文汉次子。同秉哲等入学数日，病卒。礼部请户、工二部发好棺木一口、围棺红紬一匹并抬夫杠绳等物送至张家湾利禅庵茔地埋葬。又特赐白金三百两；以一百两修坟，以二百两附贡使带回交宏训母为养赡之费。
　　梁允治，字永安；官外间亲云上。祖曰得宗，正议大夫，充康熙五十九年贡使。父锡光，官都通事。允治知读书，即喜从蔡澹园问津。家故多书，日夜披吟，忘寝食；遂以其意，绘「身心性命图」。又仿朱子「或问」法，着「服制辨义」。乾隆二十二年，王选士入学；其大夫，首举允治。允治年二十九，于四人最长。初入谒，即雍容有仪。执经书，孜孜请问，日五、七次不休；一句一字，必求其至是。字义偏傍、声音清浊，不毫毛放过；诗文亦可观。居无何，金型卒，郑孝德暨傔从皆染疫；允治偕蔡世昌日营丧务、料理诸医药，深夜犹奔事诸患者。不寝卧旬余；忽一夜，来请曰：『郑孝德始知其妹夫金型之丧，将出视其棺，请呼工人再黝之』。旦日，令允治董工事；遽卧，答云：「生病甚，惧不起也』。惊视之，已脱形。急召院医诊视，百方救之，竟以四月十九日卒于馆。
　　金型，字友圣。远祖瑛，洪武中，自福建奉命入琉球；累世昌炽。至型，始入太学，年十九。资甚清，喜读书；在闽购颁发诸经，昼夜阅之，忘寝餐，因积痨瘵。到监月余，咨太医院发数医诊治，不效；泣曰：『生甫入学，遽若兹！无以报天朝及我王之德，贻老母忧；不忠、不孝』！语已，复泣，不及他；遂卒——时庚辰岁三月十六日也。一切恩赐，与梁允治并照蔡宏训旧例奏准施行。
　　教规
　　昔在先民，教学有规；蒙以养正，炳若蓍龟。译馆三箴，于远国诸生尤谆谆焉。
　　朱子「白鹿洞教条」云：『父子有亲，君臣有义，夫妇有别，长幼有序，朋友有信』（五教之目）。『博学之、审问之、慎思之、明辨之、笃行之』（为学之序）。『言忠信，行笃敬；惩忿窒欲，迁善改过』（修身之要）。『此其谊，不谋其利；明其道，不计其功』（处事之要）。『己所不欲，勿施于人；行有不得，反求诸己』（接物之要）。
　　程、董二先生「学则」云：『凡学于此者，必严朔望之仪、谨晨昏之令。居处必恭，步立必正；视听必端，言语必谨；容貌必庄，衣冠必整；饮食必节，出入必省。读书必专一，写字必楷敬；几案必整齐，堂室必洁净。相呼必以齿，接见必有定。修业有余功，游艺以适性；使人庄以恕，而必专所听』。
　　真西山「教子规」云：『一曰学礼：恭敬顺从，遵依教诲。与之言则应、教之事则行：毋得怠慢任意』。二曰学坐：定身端坐，齐脚敛手；毋得伏■〈般上足下〉靠背，偃仰倾侧』『三曰学行：笼袖徐行，毋得掉臂跳足』。『四曰学立：拱手正身，毋得跛踦欹斜』。『五曰学言：朴实语事，毋得妄诞；低细出声，毋得叫唤』。『六曰学揖：低头屈腰，出身收手；毋得轻率慢易』。『七曰学诵：专心看字，断句慢读，须要字字分明；毋得目视东西，手弄他物』。『八曰学书：专心把笔，字要齐整圆净；毋得轻易糊涂』。
　　朱子「小学题辞」云：『元亨利贞，天道之常；仁义礼智，人性之纲。凡此厥初，无有不善；蔼然四端，随感而见。爱亲敬兄，忠君弟长；是曰秉彝，有顺无强。惟圣性者，浩浩其天；不加毫末，万善足焉。众人蚩蚩，物欲交蔽；乃颓其纲，安此暴弃！惟圣斯恻，建学立师；以培其根，以达其支。小学之方，洒扫应对；入孝出恭，动罔或悖。行有余力，诵诗、读书；咏歌、舞蹈，思罔或逾。穷理、修身，斯学之大；明命赫然，罔有内外。德崇业广，乃复其初；昔非不足，今岂有余！世远人亡，经残教弛；蒙养弗端，长益浮靡。乡无善俗，世无良材；利欲纷拏，异言喧豗。幸兹秉彝，极天罔坠；爰辑旧闻，庶觉来裔。嗟嗟小子，敬受此书；匪我言耄，惟圣之谟』。
　　程子「视箴」云：『心兮本虚，应物无迹；操之有要，视为之则。蔽交于前，其中则迁；制之于外，以安其内。克己复礼，久而诚矣』。「听箴」云：『人有秉彝，本乎天性；知诱物化，遂亡其正。卓彼先觉，知止有定；闭邪存诚，非礼勿听』。「言箴」云：『人心之动，因言以宣；发禁躁妄，内斯静专。矧是枢机，兴戎出好；吉凶荣辱，惟其所召。伤易则诞，伤烦则支；已肆物忤，出悖来违。非法不道，钦哉训辞』！「动箴」云：『哲人知几，诚之于思；志上厉行，守之于为。顺理则裕，从欲惟危；造次克念，战兢自持。习与性成，圣贤同归』。
　　朱子「敬斋箴」云：『正其衣冠，尊其瞻视；潜心以居，对越上帝。足容必重，手容必恭；择地而蹈，折旋蚁封。出门如宾，承事如祭；战战兢兢，罔敢或易。守口如瓶，防意如城；洞洞属属，罔敢或轻。不东以西，不南以北；当事而存，靡他其适。勿二以二，勿叁以三；惟精惟一，万变是监。从事于斯，是曰持敬；动静弗违，表里交正。须臾有间，私欲万端；不火而热，不冰而寒。毫厘有差，天壤易处；二纲既沦，九法亦斁。于乎小子，念哉敬哉！墨卿司戒，敢告灵台』。
　　朱子「学古斋铭」云：『相古先民，学以为己；今也不然，为人而已。为己之学，先诚其身；君臣之义，父子之仁。聚辨居行，无怠无忽；至足之余，泽及万物。为人之学，烂然春华；诵数是力，纂组是夸。结驷怀金，煌煌炜炜；世俗之荣，君子之鄙。维是二者，其端则微；眇绵不察，胡越其归！卓哉周侯，克承先志；日新此斋，以迪来裔。此斋何有？有图有书；厥裔伊何？衣冠进趋。夜思昼行，谘询谋度；绝今不为，惟古是学。先难后获，匪亟匪徐；我则铭之，以警厥初』。
　　朱子「求放心斋铭」云：「天地变化，其心孔仁；成之在我，则主于身。其主伊何？神明不测；发挥万变，立此人极。晷刻放之，千里其奔；非诚曷有，非敬曷存！孰放、孰求？孰无、孰有？屈伸在臂，反复维手。防微慎独，兹守之常；切问近思，曰惟以相之』。
　　吕维祺（介孺）四译馆训士三箴，其「言行总箴」云：『心官则思，言行分职；谓士枢机，于斯树极。匪枢胡运，匪机曷发；户弩犹然，士轨乃识。口则兴戎，动或罔益；惟圣达时，退藏于密。知语知默，知动知息。其次克己，主敬宅一；非礼勿言，惠迪趋吉。闭邪存诚，爻象斯立。言满寡尤，淑仪弗忒；六宇之内，弗易厥质。思之思之，有物有则；思则得之，不思曷得』！其「言箴」云：『思言胡慎，曰忠与信；匪口是缄，惟心斯印。人心之灵，禀于至诚；物欲蔽之，欺伪丛生。厥口则言，厥心未然；信既远义，易诺屡迁。言巧色令，是名为佞；不信不忠，曷存厥性！厥性既非，众恶斯归；多言数窘，食言貌肥。我思动物，宁在鼓舌；所以至诚，豚鱼可格。此非袭取，忠信是主；易训进德，三复斯语』。其「行箴」云：『何以思行，盖云笃敬；笃敬维何？主一而静。一则不杂，静则不竞；天君守舍，百司从令。胡为憧憧？朋从靡定；以二以三，乃纵乃横。浮薄长傲，失其性命；既溃厥堤，靡知所竟。我思古人，精义入神；天之明命，以物其身。上帝临汝，如见大宾。静一无欲，乃敬乃笃；夫然后行，百行维榖。是故君子，必慎其独』。
　　朱子曰：『读经要反复精详，方能渐见旨趣。诵之宜舒缓不迫，令字字分明。更须端庄正坐如对圣贤，则心定而义理易究；不可贪多务广、涉猎卤莽，才看过了，便谓「已通」。小有疑处，即便思索；思索不通，即置小册子逐一抄记，以时省阅。切不可含糊护短，耻于质问；而终身受此黯暗以自欺也。起居坐立，务要端庄，不可倾倚；恐至昏怠。出入步趋，务要凝重；不可剽轻，以害德性。以谦逊自牧，以和敬待人。凡事切须谨饰，无故不须出入。少说闲话，恐废光阴；勿观杂书，恐分精力。早晚频自点检所习之业，每旬休日将一旬内书温习数过，毋令心少有放佚；则自然渐近道理，讲习易明矣』。又「示长子受之」曰：『早晚受业请益随众例，不得怠慢。日间思索有疑，用册子随手劄记，候见质问；不得放过。所闻诲语，归安下处思省；要切之言，逐日劄记。不得擅自出入；人来相见，启禀，然后往报之。此外，不得出入一步。居处须要恭敬，不得倨肆惰慢；言语须要谛当，不得戏笑喧譁。凡事谦恭，不得尚气凌人，自取耻辱。不得饮酒，荒思废业；亦恐言语差错，失己忤人，尤当深戒。不可言人过恶及说人家短长是非；有来告者，亦勿酬答。交游之间，尤当审择。虽是同学，亦不可无亲疏之辨；皆当请于先生，听其所教。大凡敦厚忠信、能攻吾过者，益友也；其谄谀轻薄、傲慢亵狎、导人为恶者，损友也。但恐志趣卑凡，不能克己进修，则益者不期疏而日远、损者不期近而日亲；虽有贤师长，亦无救拔处矣』。
　　右先儒教学遗规，不能详录；然得此而玩心焉，固终身用之不能尽也。
　　窃念诸生地居炎徼、人慕华风，缘国典以陈言，邀天恩而入学；儒途远大，经义渊深：问学宜勤，率由匪易。其各仰遵前轨，恪听师言。有物有恒，毋荡闲而踰检；自卑自迩，庶行远而登高。今将学中规条，开列于后。
　　一、每月朔、望早起、沐浴、正衣冠，候大人拜庙后，随班拜庙三跪九叩首，次拜后殿三跪九叩首，次谒文公祠一跪三叩首。已随诣彝伦堂，上堂打三躬；退，诣讲堂打三躬。
　　一、未领衣冠时，服该国冠服；已领之后，即服所赐冠服。
　　一、每日早起，沐浴、正衣冠，诣讲堂听讲「小学」数条；「小学」完，讲「近思录」。饭后，讲经数条，临帖。灯下，讲四六古文各一篇、诗一首，次日背诵。
　　一、讲书之时，诸生以齿序立，专心听讲；或有语言不通、意义未晓者，须再三问明。
　　一、听讲之后，各归本位肄习，衣冠必整肃；出入必恭敬、行步必端庄，不得笑语喧譁。
　　一、逢三日，作诗一首，不拘古律。逢八日，作四六一篇或论序等类一篇。
　　一、跟伴须各自约束，不得恣其出入、听其傲慢，有乖礼法。
　　答问
　　数年「答问」，积成卷帙；于初入学数条，亦足以见其大凡。录之于篇，以示心同理同，罔殊遐迩也。
　　问：『学生之学，以何者为先』？臣以为学，莫先于定趋向；故即其所明者而告之曰：『邦畿，为万国攸止之区。故中山僻处海南万有余里而北拱神京，必自姑米开洋，柹更沙漏，经飓翻台吼之险，昼夜一针；或兼旬、或十数日，始收帆乎榕城。已而由琼河过钱塘，越金陵、历山左水陆之程，四、三月方抵畿辅，入广宁门，止四译馆。乃欣睹天子圣德神功，仰观官阙之壮、城池苑囿之大、人物衣冠礼仪之盛、亲贤士大夫之光耀，然后叹为天下之大观，而私心自慰；曰：「向之所志者，今仍得止于斯也」。维诸生之于学也，亦然。夫道之在天下，虽有明晦绝续之不同；而道外无人、人外无道，极乎天覆地载之遥。苟有血气，无不同此心而同此理；又况琉球近属牛女星纪之次，与扬州吴、越同一分野哉！我皇上以尧、舜之君，兼孔、孟之师；肫谕太学士子，务以圣贤为志，不溺于俗学、异学与夫权谋术数一切就功名之说。而声教暨讫，一视同仁；弗忍穷徼绝岛一处一人之晦肓否塞，特允诸生遵例入学：深恩厚泽，视前代之所以待乎新罗、百济子弟者，不啻什伯。诸生恭承天诏，负笈来学，学固在于先立其志也。程子曰：「言学，便以道为志；言人，便以圣为志。故「大学」之道，端重知止。煌煌圣谕，诸大人师长之宣扬之者，提命谆切；六馆数百人无不遵也，诸生岂能自外！且夫学者之病，大半在于以取利禄为急务。今诸生世禄、世官，富贵本所自有；奔竞之习、得丧之念，既不庸萦于怀来，其于学也甚易。诚能志于正学，先取「小学」立教，明伦敬身；稽古内外之篇，讲习而服行之，得其培根达支之教，有以收其放心而养其德性。然后取「近思录」一书而诵读之、而践体之，凡夫求端用力、修己治人、辨异端、观圣贤之道，皆能见其梗概。由是，可以进究乎「四子」、「六经」而求圣贤之大全。盖修身大法，备于「小学」；义理精微，详于「近思录」。近思录者，「四子」之阶梯；「四子」者，「六经」之阶梯也。仰模范之甚近、念教规之至详，窃不自知其庸陋，而愿与诸生共勉之』！
　　--右端趋向。
　　问：『下国习尚，各有所宜；祈俯而教之，何如』？曰：『夫人函五常之性，乘五土之气；故其材不一，而其习各殊。幽、燕之沈劲、吴、楚之剽疾，囿于墟也；唐、魏之勤俭，郑、卫之淫恣，染于俗也。古之圣人明于此，莫不以变习尚为先务。故直宽刚简，化以诗、乐；沈潜高明，归于正直。而南北强勇，必进之君子以和其血气心知，而约之于仁义中正：故曰司徒修六礼以节性、明七教以兴德、齐八政以防淫、一道德以同风俗。方今尧文炳焕，万国同书；象寄狄鞮，靡不一其心志而新其见闻。盖声教之渐被暨讫涵煦于百数十年之深者，不问海内外，无大小咸风移而俗易也。诸生万里来学，固将以去故而即新也；何习尚之狃焉！且夫古之所谓豪杰，必有「转风气而不为风气转」之心。昔在勾吴，不齿上国；而言氏北来，独传礼教：遂使南方之学得其精华，江左风流于斯为盛。亦越陈良，荆蛮所产；而北学中国，丕变颓风其流。至于濂溪生长衡疑，不由师传，默契道体，肇开伊洛渊源。若夫洛阳旧俗，理学无闻；而二程继起，独肩斯文。及乎龟山还里，称曰「道南」；数传而徽国笃生，大成用集。到今八闽问学，犹传此派；安溪、漳浦，遗徽堪仰。他如文翁好学，而川蜀崇文；赵德为师，而潮阳知学：一国之风、一方之俗，莫不变于一人而传于千载。故习尚非一成也，其所以渐之者然也。且即琉球论之，隋、唐以前，不通中土；史书所载，荐绅难言。近自明初入贡，渐染华风。继之以国主好文，遣子入学；又继之以三十六姓之往铎，而士知礼义：然犹未旷然一变其俗也。自金大夫请祀先圣、程大夫请兴学校、蔡法司杰然笃志正学，而国王尊之、国人信人，诸生亦因以知有宋、明及本朝儒先讲学之书，视从前之习尚，不啻秦、越人之不可共语；此岂有异故哉，理义固然而导之者善也。顾有书而不读，犹书肆也；读之而不得其趣，犹买椟而还珠也。故欲求其新，先去其故；欲新一国之人，先新一己之心。而新乎人，非一时一世之事；新乎己，非一朝一夕之功。盖变习尚者，非强有力弗能也。而力因乎识，识因乎学；学之道，非可两是而并存之也。诚能屏除旧见、静坐终日，使此方寸之中，凝然湛然如山斯静、如泉斯清；而后徐徐以正书植之、以新义灌之，笃信力践，弗怠数年。勿拣择难事泛问如定夫，勿一日三次检点如和叔；将优游渐渍，忽不觉其学识之大异于从前。而权度在心，虽贲、育弗之夺也；有力如此，于以归国而移易习尚，弗难矣。昔康崑仑自服其琵琶之术，世莫己敌；及遇段师善本而斥其邪杂，语之以十年不近乐器、忘其本领而后可与学入神之曲。故蒙今亦愿诸生之忘其本领也』。
　　——右变习尚。
　　问：『古今之书充栋汗牛，学生辈苦不能多读，何如』？曰：『夫读书有要，非必遍观而尽识也。不得其要，则虽识如安世、览若正平，只以夸多而斗靡。苟得其要，则虽难熟如于嵩、善忘若陈烈，亦可渐积而有得。慨自秦火方炎，简编为烬；汉至孝惠始除挟书之律。孝文以后，书出屋壁，诗始萌芽。至于建元，然后邹、鲁、梁、赵颇有「诗」、「礼」、「春秋」。先师当此之时，一人不能独尽其经；此雅、彼颂，相合成编。洎鲁共坏宅，古文初见，有「逸礼」三十九、「书」十六篇及「春秋左氏」；犹复共相排摈，杜塞不学。故西汉诸儒自匡衡、刘向、扬雄而外，皆罢老专究一艺；学「诗」者不知「书」，「学书」者不知「易」，学「易」者不知「春秋」。虽其专已，守残见讥子骏；而余窃观其行事、读其文章，类皆禀经断狱，酌雅修词。由汉以后，书籍日富；五车、四库，详志「艺文」。及乎后唐，明宗初令印卖「九经」，得书甚易，藏书愈多；而士或束阁不观、游谈无根，即曰拥书万卷不假南面百城，而其人之言行亦或往往不及乎古：诚有如苏文忠之所诮者。此其故何哉？不知读之之法，而多反为累也。夫专务博记，非圣贤之所贵也。昔者，上蔡谢子举史成诵，明道以为玩物丧志；谢子面赤耳热，汗流浃背；明道又以为此即「恻隐之心」，然谢子犹未心服也。一日，见明道看史，亦复逐字逐句，无所遗漏；然后恍然有悟，以为为己、为人之别。自后遂将此事，接引博学之士。即朱子之论「格物」，虽有一书不读，便阙一书理道之言，而究以穷天理、明人伦、讲圣言、通世故为先务。故诵「诗」而昧乎从政，虽三百亦徒多；穷「论语」而明于为治，即半部不为少。且夫读书而精于别择者，其书亦本不多也。韩昌黎自序「所以用功，惟在辨古书之正伪，与虽正而不至焉者，昭昭然若白黑之分」。故其生平于礼乐、名物、阴阳、土地、星辰、方药之书未尝闻而不求，而要必曰非三代、两汉之书不敢观；诚辨乎伪也。辨乎伪，则不但百家小说之为伪也，即历代名儒之集亦多伪焉；不但非圣贤之书之为伪也，即「四子」、「六经」之笺注亦多伪焉；不但异学、杂学所传之为伪也，即如二程「语录」游、杨、侯、尹之所记亦各纯驳参半。且虽朱子之书，而「语类」、「或问」、「文集」与大注所定，前后殊解、彼此异说；后之人且复倒颠岁月，以为晚年定论：是极正之书，亦或有万一之伪也。若夫诗文一途，其伪者常十之七、其正者常十之三；而中郎枕秘惟有「谕衡」、明允箧中专批「孟子」、庐陵半生酷摹韩文、考亭末岁爱诵杜诗：古之人，莫不博观而约取、明辨而笃志。故曰专精之至，神奇自生。养叔治射、庖丁治牛、师旷治音声、僚之于丸、秋之于奕，皆终身不厌而无暇外慕，然后造其堂、哜其胾也；君子多乎哉！请以为诸生规』。
　　——右辨正伪。
　　问：『书之正伪既闻命矣，其读之也，当奈何」？曰：『凡读书，有本原、有次序、有纲领、有要法。何谓本原？朱子曰：「读书之法，莫贵于循序而致精；致精之本，则在于居敬而持志」。盖心之虚灵，神明不测。一有不存，则视听貌言，不能自检，未有不为「仰面贪看鸟、回头错应人」者；安能反复圣言、参考事物，以求义理至当之归。故曰「心要在腔子里」。心存则终日俨然，不为物欲所侵；读书穷理，夫安往而不通也。何谓次序？「大学」者，群经之总会：规模广大，而本末不遗；节目详明，而始终不紊。其学之也，宜最先。次「论语」二十篇，为圣师言行之要；次「孟子」七篇，皆王道仁义之谈。学之，则有以识乎操存涵养之实，与夫体验扩充之端；且知某章某句之为格致、诚正，某章某句之为修齐、治平。凡「大学」所总言者，二书皆分见之，而有以信其确不可易。至于「中庸」，则圣门传授之心法也；上达之意多，下学之意少。必「大学」、「论」、「孟」之既通，然后可以读之而见其为实学。故不先之「大学」，则无以提挈纲领，而尽「论」、「孟」之精微；不参诸「论」、「孟」，则无以发挥縕奥，而极「中庸」之归趣。若不会其极于「中庸」，则亦无以穷神知化，而建立天下之大本、经纶天下之大经。凡此皆朱子师弟之言，而后人所当服行者也。「四书」卒业，乃读「五经」。「五经」如五常，「诗」属仁、「礼」属礼、「书」属智、「春秋」属义、「易」属信，而贯乎四德。夫五行首木、四时首春，于人则性情之勃发而不能自已，如春、如木。故诗之为教，常使人讽诵焉而恻然、悚然有以动其自具之天良，于仁之功居多，而为学人所宜先。三千、三百，无不切于日用。横渠教人，莫急于此书者，古帝王治天下之大经、大法也。学焉而尽其蕴，则可以明理、可以处事。由是而习「春秋」，乃得见圣心裁制之义。故曰诸经之有「春秋」，犹法律之有断例也。又曰诸经如药方，「春秋」如用药治病。至于「易」，为五经之源；仁、义、礼、智皆统兼焉。故曰干，元亨利贞。其读之也，必并乎诸经；其通之也，倍后乎诸经。通经者，又必通史。「二十二史」，浩繁难记。涑水之「通监」、紫阳之「纲目」，先正课程，皆计日而兼读之；力有不能，无宁舍马而从朱。若夫读书之纲领，颁发诸书各卷首详言之矣：要在博考乎诸儒、折衷于考亭。即考亭之说「四书」，如「语类」、「或问」、「文集小注」为说不一，又必以大注之说为定。但大注，未易言也。朱子尝云：「某字字如秤停」。
　　又云：「不用圣贤许多工夫，看圣贤的不出；不用某许多工夫，亦看某的不出」。姑举一、二条言之。如同一仁字，或云爱之理、心之德，或云心之德、爱之理，或云当理而无私心，或云无私心而当于理，或云人心，或云本心之德，或云心之全德：移步换形，不可执一。又所引之说，皆经更定虚字、语助，各有妙义。今试取程、张、范、谢、游、杨、侯、尹本书与之校对，始见其增减改换，文理密察直如神禹之铸鼎、周公之定礼；沈潜反复，久之有得，然后可以明圣传之统、成众说之长、折流俗之谬。「易」之书，经乎四圣而断以夫子之「易」即文周之「易」、文周之「易」即伏羲之「易」。言「易」之书，约有百家，而总以「十翼」为主，以费直「合传解经」为有功。「卒以学「易」，可以无大过」；是「易」为人事切要之书也。「和顺」于道德而理于义，穷理尽性以至于命」；是「易」为言性与天道之书也。以言者尚其辞，以动者尚其变，以制器者尚其象，以卜筮者尚其占：是圣人之用「易」，其道有四也。居则观其象，而玩其辞；动则观其变，而玩其占：是君子之学「易」，其道有四也。初为本，上为末，中四爻为杂物撰德；要之，观其彖辞则思已过半：是学者之解「易」，其大指惟一致也。不可离象数，不可厌事理，不可专说卜筮；一卦一爻之词，不可分某句为象、某句为占；读卦辞，不可于彖传之外，生一解；读爻词，不可于象传之外，添一义。由是以考河洛先后天之图莫不皆然，则中有主而不惑于聚讼矣。读「尧典」，便须知尧之为君之所以大，其则乎天而民无能名者如何！其巍乎成功而焕乎文章者如何！舜、禹之有天下而不与者如何！舜自受终以后，其所以创制者如何（旧人但知言以摄位告。「摄位」二字，亦非是）！即位以后，其所以无为者如何！又若读「尧典」，便须知天文；读「禹贡」，便须察地理。举一反三，是在善读者。读「诗」亦然；如诵「关雎」，便须真见其哀乐、真见其不淫不伤，然后可与说「诗」。「春秋」传为按经为断，以传考经之事蹟、以经别传之真伪。大抵无隐语，无凡例；不以日序为褒贬，不以官爵名氏为贵贱；未尝许五霸，未尝贵盟会，未尝与齐、晋，未尝黜秦、楚、吴、越。但不主诸儒先入之言，平心观理，而圣人之情渐可意逆：朱子所谓「据事直书，其义自见」也。古「礼」之亡久矣，「周官」一书，固为「礼」之纲领；至其仪法度数，则「仪礼」乃其本经；而「礼记」郊特牲、冠昏等篇，乃其义疏。朱子以「仪礼」为经，取「礼记」及诸书之言礼皆附于本经之下，名曰「仪礼经传通解」；丧、祭二礼，勉齐续之：洵礼学第一书也。然学者仍以难读，置之。窃谓「礼记」虽传先圣遗言，亦多附会之疵；其篇第失次，每篇之中又错杂不伦。间仿朱子之法，用王氏「以言冠者入「冠义」、言昏者入「昏义」」之说，别为凡例，篇以义序、文以类从，图绘文左，使读者便览；并取礼制之大者附之，以补本记所不备。注则兼取汉、唐、宋、元、明之说，务从简要。仍以「曲礼」为第一；由小学而大学，故「少仪」、「乐记」、「射义」、「投壶」、「学记」、「经解」、「大学」、「中庸」、「儒行」、「坊、表记」次之；二十以后，冠、昏而有家室，故「冠义」、「深衣」、「昏义」、「哀公问」次之，「内则」、「大传」又次之；家礼莫重于冠、昏、丧、祭，故「丧大记」、「檀弓」、「问丧」、「闲传」、「小记」、「服问」、「三年问」、「丧服四制」、「奔丧」、「杂记」、「曾子问」次之，「祭法」、「郊特牲」、「祭统」、「祭义」又次之；由家而乡，故「乡饮酒」次之；由乡而邦国朝廷，故「王制」、「玉藻」、「明堂位」、「月令」、「文王世子」、「燕义」、「聘义」次之；然后终之以「闲居」、「燕居」、「礼运」、「礼器」、「缁衣」等篇，以统论礼之大凡——而各篇之中又各有次序条理，如珠联而绳贯。「周礼」、「仪礼」，亦仿此为经传撮要。「礼」之纲领，其庶几乎！至于读之之法，以二书言，通一书，然后及一书；以一书言，通一篇，然后及一篇：字求其训，句索其解。未得乎，则不敢求乎后；未明乎此，则不敢志乎彼。先以熟读，使其言若出于吾之口；继以精思，使其意若出于吾之心。又必以心体之、以身验之，从容默会于幽闲静一之中，超然自得于书言象意之表。凡儒先之所以教人者，千言万语，大指实不外此。谨约记其所闻者，以为诸生勖焉』。
　　——右严课程。
　　艺文
　　纪实之余，附诸撰述，非徒曰以文也。华祝嵩呼，臣民同愿；而外藩子弟肄业陈诗，则亿万斯年，惟兹为盛。扬圣皇之孝理，颂文母之慈晖：故录万寿称庆之篇。乘槎泛斗，随事咏歌，既可考其礼仪、观其名胜；而蛙声鲛泪时仿龙吟，片羽吉光亦征文藻：故录游览题咏之作。高丽问中立之起居，新罗重乐天之诗律；而乡树扶桑、浮杯万里，其奉晁监美智藏者多见于诸集投赠之篇。无分区域，亦勤宣圣德之意也：故录官师规诲之句、赠别之言。万里来游，四年授读；简其累句，存彼好音。人各一集，集各有引；戴德述怀，差可诵也：故复节录其月课之艺。凡律赋一、今古诗一百八十有三、序三、记四、表笺题词六，汇为一卷，用志声教之盛，中外同文；庶后之览者，有以釆焉。
　　赋
　　恭庆圣母皇太后七十万寿赋（以「圣人之德无加于考」为韵，谨序进呈）
　　潘相
　　皇上御宇之二十有六年，岁在辛巳；十一月二十五日，恭逢圣母皇太后七十万寿。纯祺天锡，繁祉日升；喜气腾霄，欢声动地：邃古以来未之有也。臣谨按「孝经」「援神契」曰：『天子之孝，曰就』。就之为言成也。天子德被天下、泽及万物，随处成就，则其亲获安；故曰就也。又按「嘉乐」之诗曰：「保佑命之自天』。申之言，君子之令德日新，则天之命之，亦反覆眷顾之而不厌也，钦惟皇太后毓昊胎轩，包天育地。自「诗」、「书」所载，太姒、太任，世嗣徽音，莫能比并；而天慈广被，坤道长宁，穆处璇宫，祉福隆备。迩岁我皇上天威远播，文德覃敷；奏五载之肤功，开八荒之寿域。既臣伊里，旋服大宛，月竁以西、天方之壤，莫不归吾版籍，化我声明。适逢我皇上五十松龄，祝鸿庥于永锡；旋欣皇太后七旬椿算，庆圣寿以无期。开黄鸟之旟，千百国不漏河源海委；神捧元狐之籙，亿万岁长同华祝嵩呼。于是北燮冰天，南谐熯地；扶桑出日，高柳生风：靡不觐凤城、瞻螭陛，扬景烁、颂桢符。时则五老负图，四灵咸畜；雨风从律，珠璧呈辉。甘露如饴，晓垂珍木；卿云似盖，朝映彤墀：诸福之物毕臻，可致之祥环集。盖由圣人之孝，合九有以尊亲，而令闻不已；圣母之仁，载群生以博厚，而纯嘏有常。故天之佑圣人，亦孔之固；而天之福圣母，以莫不增也。谨抒芜制，以展葵忱。其辞曰：
　　惟圣承天，惟天佑圣。辉丽珠囊，祥开金镜。钦圣母之寿康，仰神功之隆盛；欣闓泽之旁流，庆璿晖之远映。道隆嫄妣，着配天不息之休征；徽迈胥登，绵应地无疆之景命。春回凤阙，扶辇承欢；昼永龙楼，捧觞志庆。同万国之车书，集群仙之歌咏：宁惟近古之所稀，抑亦皇初其莫并。猗思齐之圣母，毓睿哲之圣人；溥无方之达孝，敦不匮之深仁。缵世德以作求，觐光扬烈；奉安舆而问俗，过化存神。德有亲而可久，教靡远而不遵；燕然勒石，瀚海无尘。水记方流之玉，苑来朱汗之驎。弥天区而奉朔，统日域以称臣；廓二万余里之疆索，抚三十六国之人民：皆奉慈宁之懿训，叠上尊号以恭伸。尔乃民之质矣，天实相之。重光阅岁，长至纪时。晷渐添乎绣线，风乍解乎流澌。当严冬之凛冽，俨丽景之暄迟。复得干初函乾坤，万有一千五百二十之策；律维天统肇律吕，十有七万七千一百之基。七秩遐龄，七政之运行献瑞；三元首月，三才之宝道呈奇。光复旦兮，比升恒于二曜；炽而昌也，符悠久于两仪。我皇上舜孝同心，尧仁比德；万年受祜衣龙衮以娱颜，五十慕亲侍金根而愉色。鸾笙象板，起十部于箫韶；凤臛龙羹，陈万方之玉食。延龄天酒，仙人之掌上常清；益寿神芝，玉女之窗前纷植。幔城鱼贯，纷绕瑶阶；绣仗鸳排，共环紫极。谐歌谣于绮陌，智戴陈诗；效拜舞于清班，可汗述职。于是因欢心之攸洽，恢曩牒之所无；上锡光于百辟，下遍德于康衢。钞给尚方，不遗野老；材罗蕊榜，尤拔耆儒。育泮林之棫朴，收沧海之遗珠。礼无废而不兴，需云宴乐；情有微而必察，解雨涵濡。此其恩覃乎靡外，泽沛于无加。以垓垠臣附为悦娱，以兆庶时雍为尊养；以兽舞凤仪进称觥之颂，以天章云汉擒介福之华。育物諴民，洵不外乎要道；则天因地，乃广集乎休嘉。萃泰运之景厘，镌璆难纪；极干符之上瑞，镂玉非夸。盖以诚无不格，理本相于；德臻乎极盛，福积而有余。被练中安，腾东华之瑞牒；含饴长乐，拥金母之琼书。辉宝册于山河，如川方至；播徽称于南朔，比日初舒。申命用休，承无穷之帝眷；既多受祉，歌难老于皇舆。乃知率土同欢，一人教孝：至仁必寿，允膺上寿之符；大德曰生，难罄长生之效。此固桃熟蓬莱，五百年花实未堪尽厥铺扬；筹添瀛海，八千岁春秋不足与兹比较者也。微臣叨沐恩荣，观光学校；识愧管蠡，辞惭体要。赓六馆之讴吟，惟九如是则傚；用以颂扬萱陛之鸿禧，而钦仰紫宸之至教。
　　诗
　　听海楼二首前册使杜三策从客胡靖
　　夜听鱼龙出水吟，一尊对月酒频斟；寒涛喷洒连天雪，残菊飘零满地金。数曲歌萦孤客思，几回梦绕故园心；平生浪迹知多少，此处夷犹可再寻？
　　支离游况此来豪，万顷波光入彩毫；泼墨烟云龙出海，临池朗月鹤鸣皋。浮槎欲泛天河斗，乘兴犹疑雪夜舠。小饮中山浑是梦，不知身寄海天高（又杜三策句云：『一帆多藉乘风力，万里长悬捧日心；兴来欲泛张骞斗，归去羞言陆贾金』。惜不见其全）。
　　临海寺听潮二首胡靖
　　萧萧兰若海门悬，物古音奇漫纪年；时与涛声相节奏，一天秋水月孤圆。
　　海边寥廓白云高，屿色苍茫映碧滔；忽送金声风上下，如龙吼月和寒涛。
　　辅国寺观海四首胡靖
　　几年观海志，此日始登临；浪涌千山雪，潮来一片霼。胸中吞地阔，眼底插天深；顿觉乾坤里，波涛自古今。
　　数顷看无际，徘徊望莫从；微茫但一水，荡漾是千峰。遂尔烦襟涤，逌然豪兴浓；临崖思大道，万派总朝宗。
　　寺古依松竹，巉岩石笋悬；洪涛冲岸畔，乳燕巢峰巅。下上天成两，东西水并圆；平临增怅望，每叹说桑田！
　　荡迹似何极？探奇绝险中。霾鳌翻雪浪，海马御天风。兴与云飞逸，情同鹤唳空。置身聊不迩，已比扶桑东。
　　圆觉寺古松胡靖
　　知是天工巧自栽，遥瞻海色迥蓬莱；孤根劲挺亭三尺，古干横斜盖二台。夜静龙鳞明月照，天空鹤影倚云来。菁葱已湿千年露，曾见三花几度开！
　　谕祭中山王即事册使汪楫
　　海风激激马萧萧，龙旆徐过真玉桥；国主望尘遥下拜，圣朝肯使尉陀骄！
　　三尺黄麻下閟宫，密云靉靆日曈昽；阴膏着物无由见，尽在捆縕一气中。
　　册封礼成即事汪楫
　　夜雨廉纤快晓晴，相看搓手贺升平；海风不动秋风劲，吹作嵩呼万岁声。
　　龙跳天门下碧虚，光芒万丈掩潘璵；强邻一任夸多宝，敢把珍奇斗御书？
　　紫巾黄帕绕丹墀，鼍响鲸鸣羽扇欹；独上龙亭呼「万福」，锦衣纱帽好威仪！
　　石城百尺拥王宫，浑朴规模自不同；岩壑回环松影外，楼台隐见海光中。
　　马耕田歌
　　中山山多稻田寡，耕不见牛时见马；曳犁负轭当町畦，编草络头泥没髁。喷沫徒怜气凋丧，局蹐安知材尽下！王良、伯乐无时无，不待悲鸣泪先洒？侧闻洪武开国时，曾来此地求騧骊；连樯累舶动千匹，购买不惜倾高赀。陟险冲波有底急，每繙旧史常怀疑。维时布衣起江左，涣号止及东南陲；壮士健儿悉腾踔，步卒敢向中原窥？圉人太仆但充位，登床厌榖皆虚词。谁欤忽建凿空计，外厩只藉长风吹。飘颻远致列云锦，骑出奚啻熊与罴；永辞绝域骋皇路，寸长一技皆得施。不走沙场絷畎亩，吁嗟尔马生何迟！今制三年两入贡，使者执鞭大夫控；天子垂裳顾曰「嘻」！「此物何烦跨海送」！异域从教宝驌■騻，天家绝不求麟凤；终老邱园何足惜，竟辱泥涂亦堪痛！吁嗟尔马无自伤，不逢汤、武逢虞、唐；纵有龙媒四十万，中山只作华山阳。
　　八月十七夜，过波上候潮汪楫
　　中山忽过中秋节，连宵对月乡心切！客言十八潮生辰，万里波翻定奇绝！我闻此语神为王，隔夜传呼启门臬。海滨大都无障碍，望远还须登嵽嵲。夷官遥指波上好，胜地佳名夙所悦。半夜骑马到山脚，皎月繁星一时灭；天欹地侧风怒号，列炬如林不得热。歇鞍徒行杖马箠，或作蹒跚或蹩躠；小憩争依石台稳，冥坐只觉山根裂。神女掷沙群目闭，水怪抟风万夫咽！拟凭绝壁窥蛟宫，转类乘车入鼠穴；不分空蒙都晦昧，真惭胜游成卼臲！昌黎默祷衡云开，东坡密咏庐峰列；顾我胡能匹二公，正直感通同一辙。靡空谁将银烛晃，掠波恍见金蛇掣；须臾天地还旧观，放眼依然对■〈氵寥〉泬。剪余十丈、五丈云，扫剩千堆、万堆雪；石笋崖下浪如炮，匉訇乍定偏清澈。波底石片能作花，朵朵芙蓉手堪掇；惜哉可望不可亲，铁网徒令青玉缺！泅水巨凿烦老渔，擘出苍皮等蝉蜕。意中得失浑错料，宇外游观殊小别。归来作歌纪所见，天淡云收笑才竭！
　　中山竹枝词汪楫
　　道是佳人亦复佳，一生赤脚守荆钗；宵来忽作商人妇，竟戴银簪不脱鞋（土妓，不得簪银。道遇官长，必脱草靸，跣足据地，候马过乃起。若中国人主其家，则超然禁令之外矣）。
　　两耳无环髻不殊，孰为夫婿孰罗敷？译人笑说公无惑！验取腰间带有无（国俗：男子二十，始薙顶发为小髻。服与妇人无别，惟男子必以大帕束腰，女则曳襟而趋，皆无衣带）。
　　中山竹枝词册使林麟焻
　　手持龙节渡沧溟，璀璨宸章护百灵；清比胡威臣所切，观风先到却金亭。
　　徐福当年采药余，传闻岛上子孙居；每逢卉服兰闍问，欲乞嬴奏未火书。
　　日斜沙市趁墟多，村妇青筐藉绿莎；莫惜筹花无酒盏，人归买得小红螺。
　　疋练明河牛斗横，冬冬衙鼓欲三更；思乡坐拥黄绸被，静听盘窗蜥蜴声。
　　三十六峰瀛海环，怒潮日夜响潺湲；楼西一抹青林里，露出烟萝马齿山。
　　射猎山头望海云，割鲜挏酒醉斜曛；纸钱挂道松楸老，知是「欢斯」部落坟。
　　心斋生白室能虚，棐几焚香把道书；读罢凭栏笑幽独，藤墙西角对棕榈。
　　庙门斜映虹桥路，海鸟高巢古柏枝；自是岛夷知向学，三间瓦屋祀宣尼。
　　王居山第兔园开，松枥棕花倚石栽；多少从官思授简，不知若个是邹枚！
　　奉神门内列鵷行，乞把天书镇大荒！唤取金縢开旧诏，侏禽感泣说先皇。
　　閟宫甍角压山原，将享今看几叶孙；二十七王禋祀在，厘圭锡鬯见君恩。
　　译章曾记莋都夷，盘木白狼归汉时；何似岛王怀圣德，工歌三拜「鹿鸣」诗。
　　宗臣清俊好儿郎，学画宫眉十样粧；翘袖招要小垂手，簪花砑帽舞山香。
　　望仙楼阁倚崔嵬，日看银山十二回；笙鹤彩云飞咫尺，不教弱水隔蓬莱。
　　纤腰马上侧乘骑，草圈银钗折柳枝；连臂哀歌上灵曲，月明齐赛女君祠。
　　久稽异域岁将徂，自笑流连似贾胡；三老亦知归意速，时时风色相铜乌。
　　谕祭中山王尚贞、尚益礼成，恭纪二十四韵册使徐葆光
　　海岛无遗泽，天王归賵遥；吉辰仪具举，幽壤礼咸昭。专介求恩恤，貤纶走使轺；经年迟节命，十日降云霄。仙诏诸灵护，龙光奕叶邀；戒期开正寝，列陛设行朝。铙吹军仪肃，氍毹马步骄；海沈香爇路，火浣帛拦桥。□仗云霞丽，侵晨风雨销；岩松飞翠盖，铁树引云□。拚舞肩相属，啁嘈语绝嚣。望尘迎玉案，谒阙备工寮；缁素犹冠首，冲牙未佩腰。拜庭祈祀号，宣祭遣巫招；悱恻天心露，铿锵玉韵飘。屏藩勳最茂，枝干恨连凋；海服丧频告，曾孙齿尚龆。十年今赐恤，三世幸承祧！体荐牲牢洁，登歌箫管调；两楹设银绮，三爵奠兰椒。昭穆欣同祔，恩光被一朝；刻铭留鼎鼐，顶册秘琼瑶。宠渥鲛人泣，恩浓鯷户谣；伏鲸长守窟，怒飓不惊条。献雉趋王会，浮航指斗杓；万年同寿域，世世戴唐尧。
　　册封礼成，恭纪四章徐葆光
　　海邦万里岁朝宗，奉册天朝礼最恭；中外一家同寿域，祖孙五世共皇封。国泉瑞应天边诏，翠盖阴成岭上松。六十年来三遣使，日边偏荷圣恩浓。
　　十里连冈走翠虯，雪璈夹路引珠斿；仗前争拥夷民拜，域外如亲帝里游。玉检辉煌天上册，朗仪照耀海中洲；蓬莱仙馆环相望，只恐炉烟障远眸！
　　中山宫殿压山椒，设阙王庭俨内朝；乍启瑶函瞻日丽，高宣天语入云飘。龙章五色从中赐，御玺三封奕世邀。九列亲方随拜舞，紫罗帕首锦缠腰。
　　大典重光欢会门，玉函带砺誓长存；十年摄事犹称「子」，此日膺封始拜恩。舞蹈庭中藩礼肃，起居阙下译词温；使臣将命无余事，载笔归来献至尊。
　　中秋宴，小乐府十章徐葆光
　　丹桂飘云落，金风拂殿来；仙洲娱上客，遍舞袖新裁。
　　当筵呈帖子，第一起神歌；海国羲皇代，天孙降□多。
　　皇恩如海深，海深不盈掬；队队彩衣童，声声「太平曲」。
　　朱笠垂曼缨，珊珊摇杂贝；繁弦何滔滔，和雅与心会！
　　竖头箜篌郎，曲项琵琶部；后行引吭歌，前行蹋节舞。
　　宫漏秋来永，方诸月正中；燕开长不夜，乐奏迭无终。
　　鱼龙动夜澜，戢戢仰云端；似听「霓裳曲」，天风落广寒。
　　国醑倾池饮，王人遍作宾；译词邮劝釂，语隔意偏亲！
　　星流汤谷沸，火迸烛龙旋；凉夜浩如水，当杯月正圆。
　　皓皓流华釆，清晖间九行；重轮瞻圣德，中外共环瀛。
　　重阳宴，龙潭曲（集长古锦囊句）徐葆光
　　摇摇锦旗夹城暖，蛇子蛇孙鳞蜿蜿，松谿黑水新龙卵。鸢肩公子二十余，斗乘巨浪骑鲸鱼。黑幡三点铜鼓鸣，银浦云流学水声；烟底蓦泉乘一叶，海绡红文香浅清。毒虯相视振金环，舞霞垂尾长盘跚；乱卷黄河向身泻，秋肌稍觉玉衣寒。秋寒扫云留碧空，凉夜波间吟古龙。玉宫桂树花未落，烛龙两行照飞阁。方花古础排九楹，银云栉栉瑶殿明。玉壶银箭稍难倾，挝钟高饮千日酒，主人称觞客长寿。山头老桂吹古香，玉喉窱窱排空光；乱袖交竿管儿舞，午夜铜盘腻烛黄。挐舟海上寻神仙，斫桂烧金待晓筵；天河落处长洲路，遥望齐州九点烟。
　　琉球三十六岛图歌徐葆光
　　琉球属岛三十六，画海为界如分疆；罗列众星皆内拱，中山大宅居中央。往来税赋有期会，冬夏候汛输舟航。其北大岛号「爷马」，境邻倭国分东洋；太平诸山作南镇，台湾直北遥相望。前王察度通朝贡，岛酋始附中山强；星槎旧录缺地纪，其国有禁多周防。封舟此来落国北，叶壁六点斜相当；勒柁回针取那霸，船头但见椅山黄。姑米、马齿渺何许，面南极望空青苍。今来三月遍谘访，海滨踏尽犹旁徨；洲屿虽能举一、二，更船远近犹迷方。主人输诚出图籍，题写六六何周详！棋置尺幅三千里，对音绎字标其旁。其中各岛语言别，译词受事中山王；颛颛独居乃恭顺，无一自大如夜郎。圣人声教弥六合，河源佛国归堂皇；天下全图成一览，朱书墨界穷毫芒。琉球弹丸缀闽海，得此可补东南荒；朝来张挂向东壁，红旭冉冉升扶桑。
　　中山竹枝词徐葆光
　　小船矗起半天中，一尺樯悬五寸篷；渡海归人当有信，竿头昨夜是南风（渡海之家，例造小木船，桅帆毕具；置竿头，立庭中候风，以卜归期。自闽归国，皆以南风为候）。
　　衾子垂垂不系腰，招风长袖学芭蕉；不知螺髻东西堕，玳瑁簪长尾倒翘（女衣，名「衾子」；腰无带，被身上。头髻甚发，东西偏堕；盖古倭堕髻也。女簪玳瑁，长尺许；倒插髻中，尾翘额上）。
　　纤纤指细玉抽芽，三五初交点点瑕；墙上空怜小垂手，回风如卷落梅花（女十五，黥手指背，墨点如梅花）。
　　海滨鱼市早潮还，细径斜通失汁山；头带荷筐趁墟去，归来压扁翠云鬟（辻山，一名失汁山；女集所）。
　　海光晴漾碧天云，三、五龙姑自作群；石笋崖边朝「不动」，雪崎洞里拜龙君（波上山，一名石笋崖。寺中有神，手剑而立；名「不动」。波上山东有小山，名雪崎；下有洞。正、三、五、九月谓之「吉月」，女子相约拜洞以为常）。
　　中秋满月照空村，鸡犬无声昼掩门；八月灵辰惟「白露」，家家三日守天孙（白露节，国中为大节；前后三日，闭门不语，静坐守天孙。天孙氏，国中开世祖也）。
　　小窗傍晚向西开，忽见纤纤落镜台；豫算初三拜新月，隔墙先约小姑来（俗有待月之期：初三夜，焚香，对月拜；十八夜，焚香，立待月升拜毕，乃坐。二十三夜，焚香，坐待月上，乃拜）。
　　海波日出静无垠，子午灵期又一新；银蟾今日团圝夜，汲取新潮献灶神（每月十五，女至炮台，取潮水献灶）。
　　城岳灵泉徐葆光
　　瑞泉托王居，巨榜标金阙；玉乳泻岩溜，泠泠自幽绝。
　　迎恩亭徐葆光
　　一片仙颿下九天，海东属岛喜骈阗；迎恩亭下潮初涨，百绠争牵万斛船。
　　东苑徐葆光
　　一曲崎山路，峰回启苑扉；缭垣藤络石，盖地毯为衣。岩瀑当门落，林禽背客飞。置身瀛海上，寥廓坐忘机。
　　极目浩无界，超然八景空；云开识名翠，日上久高红。宫阙仙山近，楼台蜃气通。望来高阁上，坐御列仙风。
　　昔构原从简，今来未改观；依山微凿磴，倚树借为栏。景色围空翠，烟云洗碧丹。亭中祖训在，澹泊素能安。
　　叠叠南山秀，都归东苑偏；海涛晴带雨，岳色午浮烟。俭德存遗构，清游继昔贤。壁纱笼句处，犹宝凤池篇。
　　白金岩（在兼城丝满村。巨石圆立，前通一门；中可坐数百人，榕树蔽之。葆光游山南，与大夫蔡温等赋诗）徐葆光边土行将尽，摇鞭丝满村。溪深查度马，卢合树为门；村女窥崖隙，山农列酒樽。白金联句就，书破翠岩痕。
　　冬耕徐葆光
　　寒风飒飒却为霖，高下连山耕事深；十月芋田叶未老，隔棱已透绿秧针。
　　菊含英处已寻梅，六月收田十月栽；有稻莫闻两番熟，无花不是一年开。
　　唐荣竹篱徐葆光
　　村村编竹墙，筠绿满秋径；客伴迷东西，隔篱忽相应！
　　中岛蕉园徐葆光
　　蕉影墙头合，人家住绿云；机声织明月，幅幅水绡纹。
　　长虹秋霁
　　跨海卧长堤，秋来宜晓望；脚底彩云生，月在虹霓上。
　　东苑八景诗琉球贡使程顺则
　　宿雾新开敞海东，扶桑万里渺飞鸿；打鱼小艇初移棹，摇得波光几点红（东海朝曦）。
　　海色晴明屿色丹，流霞早晚涨西峦；若教搦管诗人见，定作笺头锦绣看（西屿流霞）。
　　锦阡绣陌丽南塘，天气清和长麦秧；一自东风吹浪起，绿纹千顷映溪光（南塘麦浪）。
　　北来山势独嵯峨，葱郁层层翠较多；始识三春风雨后，奇峰如黛拥青螺（北峰积翠）。
　　仙洞花发洞门开，猛兽成群安在哉？将石琢为新白泽，四山虎豹敢前来（石洞狮蹲）！
　　凌云亭子有龙眠，吐出珠玑滚滚圆；今日东封文笔秀，好题新赋续「甘泉」（云亭龙涎）。
　　行到徂徕万籁清，银河天半早潮生；细听又在高松上，叶叶迎风作水声（松径涛声）。
　　东方初月上山堂，万木玲珑带晚霜；照见皇华新铁笔，千秋东苑有辉光（仁堂月色）。
　　题使院种蕉图中山大夫蔡文溥
　　数株蕉扇半遮空，仙客栽培兴不穷；虚槛笼阴消暑气，幽窗伴月引凉风。飘摇影出高墙外，掩映绿浮一院中。拟似辋川当日景，好将图献未央宫。
　　呈册封天使四韵蔡文溥
　　熙朝恩宠航溟海，万里鲛宫紫气临；五色彩云天子诏，一泓秋水使臣心。东藩恪守共球职，北阙颁封雨露深。为咏「皇华」光远地，高悬远望想商霖。
　　徐太史枉过四本堂志喜蔡文溥
　　陋巷萧萧一草堂，翘翘旌旆下寒乡；山村也识朱轮客，咸道文星载路光！
　　同乐苑八景诗蔡文溥
　　江芷汀兰映水清，风飘香气到前庭；曾传东阁招贤地，可胜圜桥聚德星（延贤桥）！
　　明王轸念草莱民，时上农坛望亩频；省歛、省耕行补助，海邦无岛不生春（恤农坛）。
　　一曲银塘供洗笔，光浮星斗自成文；金鳞列队争吞墨，彷佛龙宫献彩云（洗砚塘）。
　　台上新晴宿雾披，鸾旗掩映日迟迟；春和淑气催黄鸟，正是农工播种时（望春台）。
　　峰高路转欲凌云，亭上风光自不群；纵目远观沧海外，登临何异读奇文（观海亭）！
　　人间似隔红尘外，错认桃源有路通；阴锁洞门闲寂寂，惟余鹤梦月明中（翠阴洞）。
　　香出琼楼阆苑种，长承雨露叶苍苍；春来每向岩头摘，先制龙团献我王（摘茶岩）。
　　闻道仙家延寿草，移栽堤上自成丛；莫教刘、阮长来采，留与君王佐药笼（种药堤）。
　　赠润章年兄之福山任都御史观保
　　成均常晤对，性量喜渊深；化洽中山雨，名倾鲁国心。几年甘蠖屈，百里见棠阴；单父思前哲，鸣琴继古音。
　　题赠绍衣贤友回琉球观保
　　辟雍四载诵经勤，花屿春帆溯白云；海上连成如可待，焦桐清响异时闻！
　　题赠汝显贤友回琉球观保
　　一帆东去坐春风，际隐波恬海日红；从识观光文治蔚，无私膏露仰天功。
　　赠润章年兄之福山任阁学谢墉
　　自喜平生取友端，五年翘首见鹏搏；经帷道术原推董，花县文章旧姓潘。化雨早征沾海外，仁风定卜咏河干！循良遗绩今犹昔，好寄清音慰古欢！
　　前题司业张裕荦
　　万里华风被岛夷，对扬天语慰畴咨；槐阴结绶诸生喜，蕊榜题名异域知。手种县花思世业，泽流海国称人师；表东门外行春日，鞭起鱼龙一赋诗。
　　送经峰兄之官知县罗德霖
　　安乡人品玉无瑕，少小读书破五车；海外亲臣为弟子，中原名士让声华。盈箱风雨重阳句，唾手功名满县花。循吏、儒林看合传，故人翘首在天涯！
　　感旧咏十二，柬潘润章（有序）原任助教改授知县戴望峄
　　天临双阙，邦畿为首善之区；地建三雍，钟鼓有于论之盛。官清似水，滥竽而谬托分曹；士集如云，秉铎而忝司助教。计素餐以八载，廪粟空縻；洎释褐于三春，恩荣叨窃。辞六堂之绦帐，绾百里之铜章。釆杜若于湘南，烟波满目；萎萱花于堂北，风木惊心！返梓里以端忧，企燕台而慨想！年光荏苒，不无易逝之悲！意绪纷纶，尽是难忘之处。嗟乎！桑阴一宿，犹认前因；圆泽三生，都成昨梦！望长安于日下，迢迢路隔三千；疏短咏于灯前，累累诗成十二。绿槐犹在，愿与君追石鼓之欢；青鸟能来，幸为我报蓬山之信！最难忘处古槐阶，手植犹传许鲁斋；一自奎章嘉瑞应，太和元气验根荄。
　　最难忘处过桥门，猎碣苍苍十鼓存；几度摩挲趩■〈走宪〉字，塌归灯下细评论。
　　最难忘处御碑亭，谟烈三朝海甸宁；新辟西陲二万里，太平天子自书铭。
　　最难忘处放朝衙，日照东厢绚彩霞；坐拥皋比人似玉，暖风吹上紫藤花（东厢前，有紫藤一架）。
　　最难忘处是西厢，宾馆新开教士堂；圣代车书通万国，琉球子弟许观光！
　　最难忘处讲堂西，晨入冠裳取次齐；午帐谈余人未散，笑看日影候棠梨（成均故事：候日影过棠梨始散）。
　　最难忘处是南雍，九域英才萃此中；廨舍结邻无俗客，六堂灯火夜窗红（余于戊寅春，移居南学公署，六堂环绕。诸生晨夕过谈，至夜分不倦）。
　　最难忘处是宜台，小筑呼童荷锸来；今日不知谁是主，可曾着意买花栽（余于公署之东偏，筑小台三尺许，名曰「宜台」；着有「宜台记」一首）？
　　最难忘处盍朋簪，酒地诗天惬素心；余兴偶然思对奕，一枰花底昼愔愔。
　　最难忘处订交游，亭号「陶然」得小休；胜侣无端云散后，白苹红蓼为谁秋！
　　最难忘处上丁期，玉殿凝禧此习仪；肆祀春秋叨与祭，曾经十度捧尊彝。
　　最难忘处点朝班，也逐鵷行觐圣颜；一坠风尘追西梦，葵心犹向五云间。
　　辛巳秋九月，同琉球学潘掌教携郑、蔡两生游城南陶然亭，次顒斋元
　　韵二首助教张若霍
　　川原云物杳何穷，秋色茫茫落照空；曲槛远浮松嶂翠，野塘低漾荻花风。天边高翦看孤鹤，庭际长鸣有砌虫。异域客来佳胜地，升平宴乐万方同。
　　杰阁登临入望穷，置身疑是陟虚空；九霄日丽云中树，两袖寒生海上风。楚泽清才真绣虎，燕山丽句愧雕虫！良辰载酒成高会，觞咏幽情自昔同。
　　秋日忆桂，用文和公「载赓集」中旧韵，率成四首；示郑、蔡两生索和
　　张若霍
　　一院晴云满树黄，仲秋时节压群芳；家山此日花连屋，夜夜庭阶绕梦香。
　　谢庭良讌客来迟，曾向方壶见一枝；瑶岛鹤归花事寂，相思宁独惜芳时！
　　翁家山畔蕊初黄，嘉植亭前自吐芳；二十年来空怅望，高秋何处觅天香！
　　欲暮花开未觉迟，广寒宫近最高枝；分明一树皆仙种，要到人间露冷时。
　　访桂于花市中，见有数盆初作花，喜而赋此；仍叠韵索和张若霍
　　梦想仙葩浅淡黄，驱车乘兴独寻芳；不辞十里城西路，领取幽丛片刻香。
　　节序今秋偶较迟，半含嫩蕊半垂枝；花神亦爱南天好，水榭风廊夕照时。
　　马首尘飞扑面黄，何来金粟乍芬芳；小山一别三千里，输与阿郎自在香。
　　花师灌溉漫嫌迟，几许辛勤保故枝；莫道我来相觅晚，吐苞竞秀正当时。
　　辛巳九月初三日，偕潘掌教率琉球二生赴家函晖丈陶然亭之约，率成
　　二律索和助教张元观
　　秋容开爽霁，送目得晴空；烟抹远山翠，波吹幽涧风。每来偕胜友，又是听阴虫。此地自千古，高怀孰与同！
　　孤亭俯南郭，独立倚长空；水色澄寒日，草香送晚风。回廊檐响马，古树叶书虫。更得球阳客，清吟臭味同。
　　赠中山大夫张元观
　　久知渤海不扬波，海外风神自协和；七岛羽仪推鸑鷟，三山威令压鼋鼍。好文能数中朝典，考古还知土俗讹。何幸乘潮天上使，扶桑宝树得攀柯！
　　书潘云逵掌教文稿后张元观
　　拥炉秉烛想挥毫，百叠云霞楚岫高；自佩白珩珍国宝，爱寻香草读「离骚」。盘螭古器推三代，鸣鹤清声出九皋。我有故人伤物化，与君桑梓并文豪（故人谓郭昆甫焌）！
　　向谒圣庙，遇洞庭潘掌教，与之款洽。后数日，枉顾南馆，惠以华藻；盥手吟讽，牙颊生香。聊此强拙续貂，以博一粲
　　朝鲜国正使吏曹判书洪启禧（澹窝）
　　鸿渐天逵伫用仪，菁莪泮水老经师；许衡槐下班荆语，荀令香中纵笔词。行逐辽云怀子面，好将郢雪沁人脾。可能再枉论今古，别后心期夜月知。
　　潘少年随其尊大人来枉，如荀氏故事；芳兰玉树，令人不能忘。用其尊府韵，书寄词案洪启禧
　　芳年舞象见丰仪，始信灵均橘可师；冀北良蹄千里步，荆南归梦几篇词。须从周庙观金口，时阅「黄庭」链土脾。何限云霄男子事，莫孤东海老夫知！
　　日昨左顾，兼惠华什，达宵耿耿。鄙诗病里信笔，且甚凌剧，有一、二未照检处。兹又别写呈似，更联一编，原本还掷幸甚
　　朝鲜国副使完山后人李晊
　　揖让桥门敬有仪，江南士子识殷师；百年春过槐坛影，劫后苔深石鼓词。掷地更聆空外响，咀真剩洗病余脾。自私眉睫看犹远，达去敷天似旧知。
　　笾豆曾闲享圣仪，七年栖屑作人师；嵬峨自是三庠秀，糠秕犹堪八股词。偶到頖宫成礼数，笑班庭草露心脾。城南不负花前约，袖落清诗意可知。
　　大螺歌，为张顒斋赋潘相
　　球阳异产有文骡，拔出凡介匹蛟鼍。土人名之「谺札喀」，或云绿螺充贡艖。大者如盘小如斗，左旋虚中吞海波；佛髻收来月影细，仙房吐出日华多。欻如白苹穿翡翠，娇如红豆舞鹦哥；怪如文贝喀达哈，怒牙厉齿相切劘。往往朝游抛皮壳，群蟹守护烦撝诃。有若大厦凭寄寓，千间、万间遍遮罗。卷怀闭户性奇巧，般倕伺之挥斧柯；靥以合香钿饰镜，吹之为角剖为牺。涪江学士承简命，册封归来驾海舸。却金（球有却金亭，为前使建）空余风两袖，一螺竟作陆装驮；持赠先生列书案，仄轮九曲状嵯峨。古之矜也饶裬角，觚哉！觚哉！不差讹。又如周庙观欹器，中正妥帖无偏颇；山石荦嶨恣容纳，咫尺沧溟龙腾梭。我友陈君（名文豹，字蔚三）才双妙，挥毫制律酣吟哦；命我长歌貂续尾，才薄将奈兹蠃何！我观「说卦」「离」之象，为蟹、为蚪莫能过。内实外刚文明聚，神完质厚貌逶迤。不知经历几年岁，待时浮出蓬山阿！一朝得遇真知己，宝于盝盉爱于蝌。由来先生奇心眼，睥睨千古弗媕婀；地负海涵富生畜，廉隅砥砺介且和。爱客每忘夜过半，纵酒高谈若悬河；天下英奇多在席，惓惓诲育长菁莪。嗟余门外遥瞻望，枯朽屡蒙大气呵；感激誓将传模范，测量无术谬持蠡！何如兹蠡立座侧，先生朝夕勤摩挲；蠃兮蠃兮真得地，庶同「石鼓」不消磨。
　　送林心芝之官浙江潘相
　　韩公重望如山斗，一麾作令绾黄绶；政事由来属老儒，于今河南声不朽。先生有道学昌黎，穷年好古摩蝌蚪；四海英奇半在门，经义两斋真善诱。老更顾之屡咨嗟，诸务必经先生手；端坐指挥肃范模，力所有余心更厚。国家声教遍炎荒，鲛人亦釆三雍茆；王正诏遴教读师，谬辱剡章附马走。乍睹仪型喜且惊，鸾停鹄峙知非偶；从此诲言日相亲，小鸣、大鸣无弗有。礼闱春榜尽名贤，先生鸿文更压纽。神仙意气凌云霄，染翰螭坳宁当后！胡为百里挥牛刀，严程催晋青门酒！十年魏阙心依依，欲行且止重回首。当今上理跻唐、虞，官重亲民令牧守；宣化承流廑睿怀，贤声此去肩重负。况复治县谱世传，吾乡讴思碑在口（公尊人，历任湖南县）。当年公子赞神君，此日儒官为慈母；湖天佳景日正秋，白公堤外掇新藕。香吏轻舟试仙才，咏吟应似鲸钟吼。政成计日赋遄归，褒德封侯看大受！独念微才尚滞留，何时重得亲座右！
　　送戴桐峰之官湖南潘相
　　儒臣衔命赴星沙，道学循良总一家；六馆人长思雨露，三湘地旧富桑麻。承颜喜奉迎船笋，问俗应栽遍野花。料得心依宣室席，时临岳麓望京华。
　　吾乡共喜得吾师，独有驽骀怅别离！久恨生涯同泛梗，才叨庇廕暂栖枝；春风席上谈经日，雪夜门前问礼时。多少残编须是正，欲凭雁字析群疑。
　　同张函晖、张顒斋携二生游陶然亭依韵潘相
　　先生秋日兴无穷，携我城南眺远空；背郭千里芦叶雨，抱楼四面菊花风。凌霄健翮看鹏鹗，怀古高谈薄草虫。况许鸡林陪座末，一亭佳话鲜人同。
　　乾坤浩浩意何穷！此日登临眼界空。天放新晴饶胜趣，地余旷野足清风。会心先醉重阳酒，得句谁惊四壁虫！千古亭台留我辈，陶然襟抱几人同！
　　送郑绍衣、蔡汝显归国潘相
　　承恩万里盍朋簪，中外师生兴倍酣；备历艰虞亲似漆，几年渐染碧于蓝。客程此日辞天北，吾道从今度海南。分手无为儿女别，来朝时遣鸽奴函！
　　恭庆圣母皇太后七十万寿诗进呈官生郑孝德
　　球藩奕叶荷丝纶，累译来王拱紫宸；万里风恬波静海，三山日暖草回春。惠覃远塞休声遍，恩覆炎荒寿宇新。喜值慈宁绵圣算，叨随属国颂皇仁。
　　华府（琉球王殿名）门前膺册封，一方阜寿沐恩隆。三平村（琉球村名）酒千家碧，万岁山（取「望阙嵩呼」之义）花四野红。地应离明长捧日，天瞻干极远呼嵩。今朝恭庆璇宫福，躬沐春晖虎拜同。
　　文教遥敷岛屿边，辟雍诏许沐陶甄；手摩鼓碣春光煖，身托槐阴旧廕妍。豢养恩波深似海，栽培德化博如天。幸逢圣母长庚日，同效华封祝万年！
　　炎徼常悬向日心，喜将姓字附青衿；履长共庆徽音远，称寿同沾圣泽深。玉宇祥云浮凤阙，瑶池瑞霭遍鸡林；从知海屋添筹永，难老松龄迈古今。
　　律转初阳绣线长，九霄庆霭正无疆；圣皇孝理高千古，寿母慈晖照万方。日下尊亲同覆载，春台颂祝遍梯航。自欣陪隶随多士，恭上南山寿一觞。
　　圣寿绵绵庆九围，纯祺稠叠锡慈帏。珠连五纬明丹陛，璧合双轮拥紫微。阆苑书繙琼玉检，瑶阶彩试衮龙衣；共欢天意同人意，于万斯年仰懿徽。
　　禹拜皋扬颂母仪，许陈任韎奏侏禽；两阶羽杂氍毺舞，六律钟调韶濩诗。欢洽敷天长燕喜，庆流薄海普鸿慈；讴歌此日同中外，岁岁年年祝介禧！
　　万国车书拱帝京，普天齐唱「九如」声；春明露掌开瑶席，日丽彤阶捧兕觥。锡类无穷绵景福，推恩有永洽皇情。虎闱幸听康衢颂，山阜歌吟喜载赓！
　　辛巳十一月十五日，皇上恭迎皇太后自圆明苑还宫，恭庆万寿；诏许
　　陪臣孝德等用本国衣冠随班接驾，恭纪一首郑孝德
　　温纶特许附鵷班，绣陌恭迎慈驾还；自喜频年叨圣泽，旋欣此际仰天颜！春明紫罽晖光远，日丽金鞭指顾间。夹道虞弦歌复旦，陪臣拜舞效呼山。
　　二十四日，承恩赏赐缎三匹、貂四张恭纪郑孝德
　　霄汉欢输就日心，叠欣醲泽沛儒林！篚颁凤阁恩波暖，珍锡鲛人雨露深。文绮辉煌流瑞霭，丰貂灿烂映璆琳；捧将归国悬堂上，光拂柴门价万金。
　　游陶然亭（有序）郑孝德
　　辛巳重阳前六日，堂师张函晖邀同张顒斋及我经峰师游城南陶然亭，命德等随行。此地清幽绝尘，为天都名胜之区；贤士大夫之游观者，常络绎不绝。是日也，久雨新晴，金风清爽；芦叶弥川，菊花铺径：俯仰左右，真足以游目骋怀。矧两堂师及吾师吟诗飞觞，谈古今、论人物，无非至教。生等侍列座末，其乐何极！既而斜阳在山，告归西序；余兴勃然，爰赋诗以志之。携我探奇九月秋，陶然亭上喜从游；放怀别具千年眼，望远欣登百尺楼。菊近重阳香满地，风清佳日酒盈瓯。座间谈笑皆明训，欢豁心茅益进修。
　　承久米府王成绩、蔡玉台寄问，赋此答之郑孝德
　　万里燕京学步趋，每依北斗望枌榆；天边过雁传瑶简，日下烹鱼得宝珠。王粲奇才人似玉，蔡邕博记腹如厨；惭余六馆沾槐露，几载婆娑一字无！
　　依然海畔旧头颅，别后空余面有须！秋晓长闻砧响急，夜深遥看月辉苏。双龙跳跃蟠蛛网，群凤雝喈起碧梧。反旆乡园犹计岁，可能重遣北飞奴？
　　酬高丽李伯祥郑孝德
　　延平衍派重王门，器宇峥嵘卜凤骞；泛海双蓬逢辇下，洒毫三峡倒词源。春暄驿邸谈今古，夜静儒廛引梦魂。订日西胶亲扫榻，细将文史与君论。
　　春望郑孝德
　　帝畿无地不春光，万里风恬化日长；到处江山辉锦绣，望中云物焕文章。青归柳线高低色，红入桃腮远近香。俯仰乾坤双眼豁，一时新景拂诗囊。
　　赋得「秋色正清华」郑孝德
　　早秋城郭雨初晴，极目江山景色清；千里陌头金作绘，万家篱外菊含英。摊书细对梧桐月，隐几常通玉笛声。此日楼台多逸兴，谁家砧杵送离情！
　　赋得「既雨晴亦佳」郑孝德
　　应时霖霈洒畿封，倏见晴辉照远峰；万片归云初拥树，一川余点不妨农。暑清绣陌风声细，日晒名园草色浓。雨后炎曦恩倍渥，欢歌处处庆时雍！
　　秋雨叹郑孝德
　　秋雨滂沱久未晴，陌头水涨断人行；九衢珠桂腾金市，万户桑麻落玉英。凭几常惊颓屋响，潮窗厌听滴阶声；夜深剪烛摊书坐，四壁凄其动客情！
　　冬夜书怀郑孝德
　　寒冬冷月照书帷，夜半拥罏有所思；学步常忧中道废，潜修宁愿外人知！心从静后能忘我，文到神来自得师；倾覆须先防未满，悔尤每自小瑕滋！
　　成均望家信郑孝德
　　人事犹浮萍，海南羁天北；去国已三秋，驻足桥门侧。秋深冷露繁，篱菊夸逸色；孤檠亮复幽，寒壁虫唧唧。游子倍思亲，远梦翔弗息；山长水且遥，家书难可得。出城问闽邮，忧心日已极！每闻风帘声，惊喜令人惑；雁飞曾不到，何日舒胸臆！
　　接家信志喜郑孝德
　　海外一颿渡重洋，舌耨笔耕傍六堂；回忆离家经四载，思亲何尝一日忘。年年空作「登楼赋」，雁飞曾不到炎荒。有客忽从榕城至，遗我平安书一囊；开缄惊视眶旋泪，捧诵一过喜欲狂！天相蓬庐常迪吉，慈母康宁晚景昌。从知万金何足宝，置书怀袖乐无疆！孤身远道虽未返，懽心何异到家乡！
　　秋日郊游书怀郑孝德
　　久雨新晴北郭秋，闲游川上思悠悠；临流席草舒清兴，何处吹笳未肯休！
　　远辟轻埃傍水游，晴川一色荻花秋；盘旋最是心无极，逝者如斯昼夜流！
　　携手河干赋胜游，一泓秋水向东流；风吹苇岸舒凫翼，日暮杨林树色幽。
　　有感口占郑孝德
　　风满桥门月映川，一飞一跃见鱼鸢；宫墙万仞云梯在，翘首于今已数年！
　　恭庆圣母皇太后七十万寿进呈官生蔡世昌
　　天朝教化覆垓垠，小国尤叨宠锡频；累叶衣冠邀盛典，三洲草树载皇仁。望云久祝慈晖远，观海长歌孝理纯。此日璇霄称万寿，欢呼岛屿共尊亲。
　　瀼瀼浓露洒扶桑，三锡温纶镇海荒；广福门前欢不尽，万松岭上庆无疆。鲸波恬作卿云色，蜃气销为瑞日光。今值中安椿算永，一时齐祝「寿而昌」！
　　万里梯航载好音，艺文诏许共窥寻；喜当圣世风云会，叨列贤关雨露深。几载饔飧縻玉粒，三时裘葛费兼金。幸逢慈寿天同久，歌效华封表藿心。
　　玉琯春回畅月天，太平圣主扈金軿；萱庭日永斟尧酒，兰殿风和鼓舜弦。籙捧瑶池仙侣会，辉明宝婺寿星悬。桥门共沐菁莪化，忭舞康衢颂大年！
　　慈宁庆霭遍寰瀛，圣孝承欢典礼明；律转洪钧绵景福，祥迎亚岁祝长庚！千官虎拜层霄日，四海山呼万岁声；最喜陪臣逢盛轨，叨随六馆共称觥。
　　七曜同躔灿璧珠，天申圣寿集祯符；凤衔玉检千秋监，龙负金泥五老图。戬谷徽音开睿略，含章厚德启訏谟。从知尊养绥繁祉，如日初升载海隅。
　　风光晓拂万年枝，正值星轩上寿期；烂缦东华腾瑞牒，辉煌南极灿祥曦。武功文德宣徽训，锡类推恩溥介禧。拜献「九如」赓未尽，穹天亿载乐清时。
　　亿春寿幄八荒开，中外声名渐被该；官宅南交笼雉至，道通西旅贡獒来。一人燕喜陈琼液，三殿鵷行捧玉杯。译馆何因随拜舞，作诗惭乏颂扬才！
　　辛巳十一月十五日，皇上恭迎皇太后自圆明苑还宫，庆贺万寿；诏许陪臣世昌等用本国衣冠随班接驾，恭纪一首蔡世昌
　　鸿钧律转一阳天，万国嵩呼慈驾前；瀛海琪花暄日影，蓬山宝树极春妍。填衢土鼓尧三祝，夹道仙音舜五弦。自喜今朝随拜舞，亲睹圣主扈金軿！
　　二十四日，承恩赏赐缎三匹、貂四张恭纪蔡世昌
　　锡类推恩及远人，云霞一篚宠颁新；九重飞下鸡林暖，三殿擎来虎观春。文绮光华辉藻火，丰貂绚烂妥簪绅。他年诏许还家日，世世传观耀海滨。
　　芙蓉
　　芙蓉不与众芳同，蝉蜕淤泥出水中；玉柄凌波标洁白，赩幢泄渚弄轻红。全无雕饰擎朝露，独绽绉纹映午风。小立银塘频驻目，天然净植郁珑璁。
　　晴望蔡世昌
　　川原雾敛雨初晴，翠黛鲜新霁色清；涧草还沾余润湿，野林尚映早霞明。山分宿霭无云迹，树散疏烟有鸟声。画景环城供客望，凭高送目惬诗情。
　　游陶然亭（有序）蔡世昌
　　岁在辛巳，节近重阳；函晖先生邀吾师及顒斋先生携予两人南游陶然亭。兹亭也，贤士大夫之所以游目骋怀者。是日天朗气清，金风徐来；倚栏纵目，真可乐也。饫聆明训之余，忘其固陋，赋诗一章以志胜游。
　　高台一上思悠悠，且喜黄花插满头！碧水晴光摇草树，名山画景拥城楼。一时诗酒同清赏，百代风流纪胜游。况有雄谈惊四座，更教远客豁双眸。
　　入学呈经峰师官生梁允治
　　奇文诏许共窥探，万里从游意兴酣；海外长瞻星聚北，帷前真喜派分南！藏书有库常兼四，淑世余肱已折三。遥听同门原济济，春风春雨楚山岚。
　　入学呈经峰师官生金型
　　丝纶特降海门东，王命从游国学中；圣域乘时沾化雨，贤关到处坐春风。鲸钟远响开屯否，石鼓奇文发困蒙。独愧浅才多未达，不知何日奏微功！
　　赠藩二仲焜郑孝德
　　久闻芳讯望云霓，此日才欣接骏蹄；宝树频怀三楚北，琪花惊拂六堂西！风吹马帐同温煖，雪满程门共品题。海国人欢随骥尾，相期文学步昌黎！
　　送郑大绍衣、蔡大汝显还国潘瓒
　　炎陬万里到燕台，为悦宣尼航海来；四载亲师传北学，一时将母赋南陔。归程应有诗千首，别绪重斟酒几杯。料得还乡同荐擢，可能怀旧望三台！
　　寄赠郑大绍衣、蔡大汝显还国潘承炽
　　炎天姓字重扶桑，入学翘瞻日月光；予弟欣闻陪鲤对，不才漫喜接瑶章！到来奔走京畿士，归去股肱海国王；衣锦从知稽古力，莫忘辛苦客虞庠！
　　送郑大绍衣还国潘承炜
　　桥门两载共灯檠，客舍难为送别情；策马心犹依北极，望尘人已赋南征。风和绮陌邮程远，日照鲸波海帕平。遥计扶桑同忭舞，道东果有郑康成！
　　送蔡大汝显还国潘承炜
　　九峰气宇信峥嵘，金比坚凝玉比莹；海国人原推异等，天都士共识才名。皇华驿路荣归日，南浦春风送客情；樽酒劝君须尽醉，何时重得会燕京！
　　寄赠郑大绍衣、蔡大汝显还国潘承炳
　　累世簪缨压海邦，连翩东序照银釭；挥毫霞起姑场岭，泼墨龙翻那霸江。旧学遥闻循轨辙，新辉逖听拥旌幢。通家犹愧悭谋面，徒寄鱼鸿送远艭！
　　送郑大绍衣还国潘承焯
　　捧书万里到长安，鲤对叨陪共仰钻；六馆风流人似玉，四年唱和气如兰。芦沟桥上天边月，姑米山头海外鸾；想见还家承宠后，时时翘首五云端。
　　送蔡大汝显还国潘承焯
　　西胶四载共磨研，长夜书声人未眠；七岛文章谁与并，三山豪杰莫之先。春风万里还乡辔，晓月连宵渡海船；此别何时重握手，相期奉使到天边！
　　序
　　中山郑绍衣太学课艺序潘相
　　一方之风气，必其人之精神、志意与天地山川之光辉相感发，而后草昧以启而文运以开。琉球于天文，其次星纪、其宿牵牛；辨岳峙其南，钜海荡其北。清淑之气，蜿蟺扶舆磅礴而郁积，固必有鸿裁健笔、希踪上国之士生其间；若郑生绍衣，其一也。
　　庚辰春，绍衣奉天子命入成均，学于余。因其旧习，率骤言讲学而视文若可缓。余语之曰；『四科殿以文学，而文顾先学；盖学弸于中而襮之以文。文非学无本、学非文不着；彼昧昧于文者，犹昧昧于学也。自古有道所生之文、有因文见道之文，经传尚矣。秦、汉而后，种学之士，未尝不绩文。昌黎远绍旁搜，必曰「文从字顺各识职」。吾楚濂溪先生，初不欲以文见；而「太极通书」上宗「易系」，其论文必蕲于美而爱、爱而传。程子亦言「吾无子厚笔力，不能为「西铭」。若乃朱子「全集」，雄视百代；其文理密察，片语只词莫不各有妙道精义。即今所读「集注」章句，字字秤停，尤为千古至文；而学者童而习之、老而不知，又奚足与论学也』！绍衣以为然。予乃授之「小学」、「近思录」，俾知穷经阶梯。继之「四书」、「六经」，指示乎「朱注」之学之粹、文之密，常于「之乎也者」等字增减同异处辨之；生始知有文法。然后与之读汉、唐以来之古文，磨砻乎句读而含咀乎英华，反复乎篇章而沈潜乎意义。如是者有年，生又知文有肤、有肉、有气骨、有神韵，要视乎缔构段落、宅句措字之不可苟，起伏呼应之未或诬；于是以其学之所至焉者发而为文，则每出益奇。其法律谨严，若梓人构室千门万户，一衷于绳墨；其采取宏富，若海涵地负，万物生蓄无不毕具；而又长于设色，若万紫千红之攒簇而迷离。要其迎之、距之、敲之、推之，务求其是而后已。其信之甚笃，而好之甚挚；至盛暑隆寒、疾病呻吟，穷日夜而为之不厌。伟哉、懿乎！是其精神、志意固足以开球阳之风气者乎！他日者陈于王廷，率其国之人举曩之所以为文者倍精而加详焉，中原之文其信渡海而南矣。
　　抑余所言者，文也。文之境，视乎学之功；学之既深，而充乎其中而见乎其外，庶几由因文见道之文，以渐窥乎道所生之之文。然而难矣，是岂易与轻谈文学者言哉！既书其集以勖之，亦因以自警焉。
　　时乾隆癸未孟冬之吉，友生楚安乡潘相经峰氏书于太学之西厢。
　　中山蔡汝显太学课艺序潘相
　　处中土者利用因，居边方者利用变。言子之于吴、陈良之于楚，皆以北学邹、鲁而变其旧俗，使南戒雄风，方驾上国。然自汉、唐以来，匈奴及新罗、百济皆尝遣子入学，彪炳史书；乃其来学者既弗闻有所表见，而其国之风亦未见蒸蒸然日进于雅者，何也？岂非务于虚文，而诚心小耶！抑又考「周官」：大司乐韎师教韎乐、旄人教夷舞、鞮鞻氏又掌夷乐与其声。夫东昧南任固征来王之盛，而使彼之入学者仍服其服、舞其舞；因此而推，则汉、唐之学之所以教之者，亦庸有未尽也。琉球虽远处海南，然与扬州吴、越同分野；于外藩若东高丽国，于内郡若广之琼州、福之台湾。又地当南位，南为火房，于人文最宜。故自明初中山王子日孜每阔八马入成均，及今凡十九次，渐染华风，祀先圣、兴学校，家购儒书、人崇问学；信哉乎，其易变也！顾此十九次之士，其立功德于国者类班班可谱，惟天章蔡君有「四本堂集」见称徐太史；而余窃观其所载，犹以为变之而有大力焉者，仍有俟乎后之人。若蔡生汝显二、三子，固不得不共肩其任矣。
　　蔡生为天章从孙，其先世自宋端明殿学士君谟以文章、政事显；厥后六世孙奉明太祖命入琉球，传十数世，子孙着录者数十人，入太学者强半蔡氏子弟。蔡生祖、父、伯、叔皆官上大夫，娴礼法；澹园法司尤窥寻向上，笃志洛、闽学。蔡生胚胎前光，目濡耳染，早铮铮有才声。会中山王选士入学，诸大夫佥举生。岁庚辰，偕郑生绍衣学于余。余不欲以古司乐之所教者教之也，作「答问」四条；一曰端趋向，二曰变习尚。生笃信之，与郑生禀承指授，刻苦力学，无间旦夕者凡四年；裒其课艺若干首，将以献于廷、师于家、模范于国。美哉！洋洋乎，其诚心于学者耶！其予所谓有大力而善变者耶！
　　生好读韩文，言必举为宗；顾其俊杰廉悍、峭刻雄厉，往往似柳州、半山。余尝论唐、宋八家，惟柳、王足亚韩豪，而韩公于柳、王之长无不有。生学焉而得其性之所近，故常相似也。韩公起八代之衰，生归而举公之所以为文者教其国之人，其弗变矣乎？抑闻昌黎居潮州，命进士赵德为之师，而潮人知学；衡、湘以南，经子厚讲解指画，为文词者皆有法度可观：到今两地尸祝之。蔡生勉乎哉！球阳之人千百世后，其犹如楚、越之尸祝两公也哉！
　　时乾隆癸未孟冬之吉，友生楚南平潘相云逵氏书于敬一亭之右屋。
　　中山郑绍言太学课艺序潘相
　　今天子之二十有四年，中山王选士入太学。郑生绍言以唐荣茂才，限于额，不得与：即负笈随兄绍衣、蔡生汝显航钜海水陆万里，以其私，请从予游。予教之比两官生自敦品、读正书外，亟与言为文。顾谆谆然惟篇章段落、虚字语助是辨，尤禁其为语录、讲章之派；举世之所谓高且远者，若概置焉不讲，凡以云救也。然「昌黎全集」大振颓风，其「通解」、「择言」、「鄠人对」诸篇，陈齐之谓其「之乎也者」不伦，指为少作，与晚年笔法若两手。即其「自序」用力，惟曰「陈言务去」；以剽贼为圣神徂伏，以词必己出为古，以苦涩若樊绍述为躅。究其要归，则曰「文从字顺各识职」而已。故朱子「考异」秉其权衡，正于片字只语、文势义理，定厥从违。若是乎篇章段落、虚字语助之辨固彻乎上下，而非遗高远而专言卑迩者比也。且夫上古之为文以舌，秦、汉而后之为文以腕；「六经」、「四子」，岂尝秉笔为词章！而道足而文生，若天地之有日月星辰、山川河岳，后之人才分悬殊；即操管营度，犹往往不及古人，何况语录！故「近思录」一书自所引「太极通书」、「西铭」外，往往多诸公口授门弟子之语，杂以方言。学之者以为作圣之筏、穷经之阶、行文之根柢则得矣，而一袭其貌、用其句以入于文，则迂腐陈俗，而不可行远。故曰「人声之精者为言，文词之于言又其精者」。语录，固非文词也；其他则又何说！
　　绍言敦孝友、厉廉隅，一如其兄；而兀兀穷年，耕锄经畲，用工更苦。盖其质较鲁，而竟以鲁得力，笃信「五子书」若性命、肌肤不可离；其行文因好用之，而于古文法亦未深。既禀乎绳尺者三年，而后乃旷然一变其旧。论，笃实而雄畅；表，流丽以端庄；尤长于碑记，奇崛之概，每得古人三昧。都计课艺若干首，其于两官生殆伯仲之间矣。回忆绍言始来时何似，而乃今至此！
　　吾尝论为学如涉海；海于天地物最巨，气怯者望洋反耳。有强力者问于长年，慎厥舟手一针，柹更沙漏，经台翻飓吼不震惊；不数日，蹑彼岸：志定而神王也。绍言渡海而来、观海而归者也，题其集，即与之论海。
　　记
　　瑞泉记郑孝德
　　王城之中有泉，曰瑞泉；嵌铁龙于泉眼，水从龙口喷出，故一名龙泉。泉侧有石岩，峭屹丈余。岩上多铁树，郁葱而丛茂；其势彷佛苍龙，隐于青云之中，蚴蟉而欲腾。是泉也，碧澄而甘醴，虽旱弗竭；烹茗而茗清香、酿酒而酒清冽，宗庙朝廷莫不需焉。前后册封天使饮而嘉之，勒碣二：一曰「中山第一」、一曰「云根石髓」，志瑞也。凡官吏登朝，道必由乎斯泉之旁。远而闻之，其声琤琮然如鼓瑟弄弦，闻于城郭之外；近而观之，其脉瀺灂然若跳珠飞雪，灌于金沟之中：诚足以清尘耳、沁诗脾也。
　　若乃径圆觉寺、观莲桥直汇于龙潭，民间赖以灌田圃，屡享岁丰之乐；其又瑞之所由溥欤！是维我王德隆道茂、政通人诚，措国家于辨岳之宁。迩自三山、遐及三十六洲，靡不沐浴鸿泽，敬宣盛化。由是其泉滃然而清，永表瑞于亿千万叶耳。
　　微臣欣睹斯泉之溥博无穷，而窃叹乎至诚之不息也！爰缀文以记之。
　　那霸港记郑孝德
　　王城之西，有江焉；潮汐震荡，浩浩汤汤，源远派别，厥利无疆。在那霸南数十步之近，故名那霸港。其东北，径唐荣泉崎桥、泊江以通城北山川村；其东南，过丰城真玉桥、国场极、新城、下津、嘉山之前：吞溟海、达诸江。凡入贡天朝与外岛入贡之舶、贾货之艘，靡不会兹：洵中山之咽喉也。
　　港之左，曰屋良座；其后有阁，曰住吉亭。右曰见城；其旁构院，曰临海寺。登见城而西望，则遥岑耸翠出没于云霞之间者，马齿山也。其偏东平地数百亩，沙光耀银浮于沧瀛之中者，奇洲也。登屋良座而东眺，则层峦嵯峨，有亭飞耸、邻云霄而枕绿波者，波上山也。其偏北青屿十余里，横流于碧澜之内者，读谷山崎也。港后一、二里，古松郁葱峙于中流者，奥山也。其南笔架峰麓，遥闻水声琤然出松林直灌江流者，落平泉也。朝岚暮霭，一碧万顷；天高水阔，气象万千：此固霸港之奇观也。
　　至若港腹中流，有暗礁碍舟；砌石为表，谓之「马喀牙」。夹江皆铁板沙，嵌空嵯岈。自马喀牙直达大瀛，波涛冲激，怒号澎湃如万马之腾空；潮长则没。舟误触，无不立碎者。港崖左右筑长堤，建两炮台，雉堞翼如，有龙蟠虎踞之势。其天之所以付以金汤，俾我王德威溥博，万万世奠国祚于磐石之固乎！
　　德不敏，窃有感于「大易」设险之文，遂书以为记。
　　重修泉崎桥记郑孝德
　　先王构桥于泉崎之北，发仁政，济群黎也。代远年湮，厥桥颓坏。我新主重修之，恢旧制；命臣为文记其事。
　　臣观是桥在学宫之前，玉蝀为腰，金鳌作背，叠石砌成、仙工赞就，高耸如磴，双门拱月，直跨唐荣东南。东极泊江，西通灞港；吞喷二水，仍归溟海。泉崎涌田之官吏藉以达朝，山南诸岛贡于都、贾于市者罔弗由焉：洵要津也。且夫大屿、小屿屹于中河，每当海潮甫进，半浮水上、半潜波底，犹龙马负图而游泳。逮夫海潮既止，烟水悠悠，一碧万顷；沙鸥翔集于晴渚，锦鳞瀺灂于澄渊。凡山北马齿之艘维于船藏与中洲者，或临风而吹笛，或把酒以弄弦，信宿渔火，歌谣互答。登斯桥也，固有尘虑顿消、诗思清远，其乐无极者矣。前册封天使徐先生游而奇之，题诗曰：『明月送潮来，桥上不知暮；遥见渡头人，纷纷厂西去』：盖志实也。
　　臣德识浅才疏，固不足以述之。感吾君德盛化远，有即一桥可见者；因缀芜篇，以拜扬休命云。
　　久米村记蔡世昌
　　久米村，一名唐荣；即古之普门地也。明太祖赐唐人三十六姓，聚族于此；故曰「唐营」。又以显荣者多，故改曰「唐荣」。国王厚其裔，世其糈，故取「世禄」之义曰「久米」。
　　村之中有长道，纡回数里，蜿蜿蜒蜓。其南口港堤突出，圆广如唇，泉崎水萦带其间。中岛石卓立如印，洵所谓天马行空，鬼乐相生者。故是村有文明之象，而俊髦辈出，崭然见头角也。村之东有文庙，紫金大夫金正春请王建之；厥宇背林，厥位面阳；殿堂墙扉，黝垔丹漆皆如法。殿外，为露台。殿内，割后楹为神座，塑王者像，垂旒搢圭，而署其主曰「至圣先师孔子神位」；左右二龛四配，各手一卷，则「诗」、「书」、「易」、「春秋」四经也。庙之左有明伦堂，紫金大夫程顺则启建之。堂中北壁分三小龛，奉启圣王及四氏神主。两庑设学，选立二师：一曰讲解师、一曰训诂师；村中通事、秀才及童幼皆从业。于焉师生有舍、庖廪有次，人知向学，争自濯磨，改粗鄙之俗为儒雅之风；皆庙学之赐，而吾村之盛迹也。
　　自村口而入，行数十步，有神庙曰「上天妃宫」；嘉靖中，册使郭汝霖所建。宽不过数亩，周围缭垣。殿宇宏敞，其正中为天妃神堂，其右为关帝位座，其左为久米公议地。凡中朝册使及一切渡海官民，莫不赖天妃灵佑；故累朝天使，皆谒庙行香，竖匾挂联以酬之。庙东门之内，有小院曰「龙神庙」；徐太史有联云：「受朝宗而宅海，敷雨露以行天」。左小扉外东北半里许，有松林焉，为吾蔡氏祖祠，广数十亩；堂之作，不用华饰、不列墙垣，以万松为藩篱、小山为屏风。其始浮屠居之，名曰「清泰寺」；其后澹园公与我伯祖价而售之，毁其旧寺、洁其园囿，汉松、福水之植周于四隅，嘉葩、美石又经纬之，乃作门堂寝室，颜曰「忠荩堂」。每岁春秋时享，长幼咸集；移孝作忠，盖世世罔替也。
　　至于首对奥山、尾注大瀛，出大门（村别名）、望山翠、登波上、观海澜，则游人之适情者多吟咏焉。其天钟秀于兹，以俟唐人之居而开百世之盛者欤！不书所由，使胜迹郁堙，是贻「唐荣」之愧；故记之。
　　骈体
　　拟贺万寿表郑孝德
　　伏以圣德日新，兼三才而立极；皇仁天覆，合万国以长春。乐动南薰，歌重华于舜日；尊倾北斗，祝多寿于尧年。庆洽冰天，欢腾熯地！钦惟皇帝陛下聪明睿智，文武圣神：继百代之心传，惟精惟一；综千秋之治监，丕显丕承。戬谷颂九如，正日月升恒之始；捧觞称万寿，符乾坤策数之全。纯嘏缉熙，至诚无息。臣某备封属国，叨列东藩。碧海波恬，遥仰圣人有道；青云彩焕，恭称天子万年！伏愿受祜益隆，绥猷弥笃！高明博厚，允符悠远之征；易简确隤，常表贞观之象。将见宏开寿宇，永占运会之盛隆；敬答天休，长溢声名于中外矣。臣某无任瞻天仰圣、踊跃懽忭之至。谨奉表称贺以闻。
　　拟恭谢天恩赏赐缎三匹、貂四张表郑孝德
　　伏以圣泽旁流，喜推恩于有永；皇仁广被，庆锡类以无疆。颁文绮于九天，鸡林彩焕；锡丰貂于三殿，虎观春回。喜气腾霄，欢声动地。钦惟皇帝陛下德孚穷昊，诚贯神明。集符瑞于四方，歌颂遍尧民之衢壤；平妖氛于万里，祥和挥舜陛之薰弦。景运日中，昌期天保。兹盖恭逢皇太后、陛下坤道长宁，天慈覃被。亿年受祜，着不息之休征；万国来王，颂无垠之景命。则天因地，大泽既沛于无加；育物诚民，鸿恩更覃乎靡外。陪臣孝德远从岛屿，近侧辟雍；久被荣光，欣逢盛会。叨随虎拜，祝紫罽之鸿禧；钦迓銮舆，仰天颜之燕喜：千秋罕观，万古希闻。矧厚德之自天，荷深恩以如海：珍颁内府，篚锡外藩。缉鹤图云，宁同挟纩；堆金珥玉，奚但披裘！真教负用铜仙，难胜贶重；虽使量来玉尺，莫罄恩长！望凤阙以山呼，敬伸葵悃；随鵷班而兽舞，恭谢天恩！伏愿纯嘏缉熙，至诚无息。车书一统，弥恢九有之文明；玉帛万方，常颂八紘之清晏：则后三光而不老，长享太平；与万物以皆春，永跻寿域矣。陪臣孝德无任瞻天仰圣、激切屏营之至。谨奉表称谢以闻。
　　拟贺万寿表蔡世昌
　　伏以鼎业灵长，隆运占乾坤交泰；璇图永茂，瑞符比天地贞观。庆圣德之日新，山称「万岁」；歌皇仁之天覆，水建千年。喜溢人区，欢腾海表！钦惟皇帝陛下绥猷咸五，建极登三。文德覃敷，启前代难通之土宇；武功赫濯，绥累朝未服之苍黎：悠久无疆，令闻不已。臣穆新承宠命，世受隆恩；欣值西戎即叙之年，恭逢万寿无期之会。遥瞻舜日，惟赓复旦之歌；远望尧天，窃效三多之颂！伏愿鸿庥益懋，纯嘏弥崇：如日初升，永集亿年之祜；似川方至，长昭恒月之辉！将见寿宇宏开乎八荒，不数羲、黄纪岁；声名洋溢乎万国，直同覆载长春矣。臣某无任瞻天仰圣、踊跃懽忭之至。谨奉表称贺以闻。
　　拟恭谢天恩赏赐缎三匹、貂四张表蔡世昌
　　伏以圣孝格天，启无疆之运会；皇仁遍地，洽有截之臣民。万国仰慈晖，溥介禧以锡类；八荒开寿宇，宣徽训以推恩。欢洽寰区，庆流中外。钦惟皇帝陛下心同虞舜，道迈周文。合九有以来王，弥广照临之德；奉三无而出治，益宏亭育之仁。故教化浃于海隅，而声灵震于月窟。欣逢圣母届七旬之万寿，恭惟圣人合万国之欢心：如日之升，诗进南山之颂；以天下养，晏开北斗之樽。率土沾恩，举欣欣而有喜；穹天载德，实荡荡以难名！陪臣从学虎闱，仰瞻金阙；欣逢昌会，喜厕末班。仰凤辇之璇晖，山呼以拜；瞻銮舆之仙仗，鱼贯而前。既叨就日之荣，更荷自天之宠：赐丰貂于内府，春煖鲛人；颁文绮于尚方，月辉蜃岛。洵万古难逢之旷典，实千秋未有之荣光。望阙三呼，拜恩九叩：伏愿鸿庥天保，景运日新！福如海而无涯，永绥繁祉；寿齐天而不老，长享太平。将见囿致文麟，复睹轩皇之嘉瑞；阶生神荚，重开唐帝之休祥矣。
　　恩赐衣帽谢表蔡世昌
　　伏蒙圣恩特赐貂帽、羔裘等项者，章服饰容，仰儒冠之炳焕；毳裘蔽体，欣法服之光华。自顾何人，亦逢盛典！瞻天俯偻，望阙拜扬。伏念陪臣绝徼愚氓，荒陬寒士：原思露肘，俄成绮旭之辉；季路縕袍，忽现彤霞之彩。兹盖伏遇皇帝陛下裁成中外，覆被华夷。念南岛之樗材，入北都之槐市；施之以霈泽，教之以鸿文。因怜鹤氅之寒，特赐貂狐之煖。服之无斁，深知衣锦之荣；文而得中，更觉被恩之重！
　　大学课艺题辞蔡世昌
　　恭承王命，敬执圣经；遥偕海国之朋，侧听天都之诲。九衢来往，瞻云日之光辉；三载步趋，仰斗山之模范。喜沾化雨，欢坐春风！况夫夏葛冬裘，锡玄黄于内府；朝饔夕飧，颁米粟于天仓。圣德宏深，难纪栽培之遍；皇恩浩荡，讵忘乐育之隆！爰乃采徐、庾之词华，常惭绠短；寻洛、闽之流派，屡恨途迷！然而远自迩、高自卑，惟循阶而布武；长其善、救其失，渐去故以生新。是以聊比雕虫，强同鸣缶。石经追而成玉，功在先生；砂由拣以得金，感深弟子！偶有咏而必录，期积久以无忘。
　　●琉球小志并补遗姚文栋（译）
　　琉球地理志序
　　姚君子梁自海外邮示所译「琉球地理志」，余读竟，乃叹日人往者之役所得小而所失钜矣！日人责琉人曰：『尔何舍同族之国而自昵于汉人』！日人诚知念同族耶？则何为自取同族而熸之！今夫瀛寰之大派为五洲，地物博大，我亚洲实伯之；宜若龙行虎视，叱吒宙合矣。乃者欧、美东来，全洲风靡：以其瑰巧奇丽，震耀我耳目；以其鸷猛銛捷，骇慑我心思；以其阴狡沈深，浸渍懈涣我志气、构煽间胁我党徒。于是北包毳居羶食之族，西括蓦默婆罗之伦，南尽巫来绕亚之种，罔不帖耳戢翼，郁其怒而不敢鸣。所岌岌焉力与颉颃者，恃我中国及日本耳。然则今日之事，无问中与日、与琉也，凡同洲之国，类当以同族视之，齐志壹力，共扞外难，犹惧不济；况当挑阋于户墙哉！
　　琉球，蕞尔岛国耳。试取是编按之，疆域几何耶？物产几何耶？取其地足广国耶？其财足富民耶？无益于日，有损于中。徒使他族蹈隙效尤，坐收渔人之利；夫岂我亚洲之福哉！日人近更名琉地为「冲绳」，是编仍「琉球」之称。余知姚君之意，将使日人读之，幡然而悔图我；华人读之，益枨其兴废继绝之思也：岂不尚哉！
　　光绪九年癸未十一月，上海张焕纶序。
　　琉球小志序
　　姚君子梁博涉、能文章，邃精舆地家言。自来东澥，益究当世之务。近检日本官书，译成「琉球小志」一卷，于中南二岛疆域、纬度、山川、形势、沿革之大，支渠、曲港、岬峡、屿礁、间切之细，条剖缕述，秩然了然。惟原本出于日士之手，其论说不无颇袒；要在知彼之情，不复更以己意。
　　夫琉球臣事中国，阅二代、更五百年，此普天环澥之所知，有不待辩而自明者。徒以瀛程间阻、方语侏禽，往时命使册封、遣于就学，冠盖络绎而记载缺如；间有一二操管者率疏略，不足资考证。庄生有言：『九州之外，圣人存而不论』。方今以五部为户庭、以四溟为堂奥，即扶桑片壤且在我帷幕襟带之间；况中山故土乎？子梁是译，固将以备职方之掌，而补王会之图；且以见琉球虽地狭势偪，而尚氏世奉东藩，朝贡无废，至于荡析播迁而不贰。然则朝廷之眷眷以「兴灭继绝」为念，夫岂得已哉！夫岂得已哉！
　　光绪九年二月十一日，武进陈允颐序。
　　琉球说略序
　　昔在己卯，余既驻崎之明年，有日本陆军医曰渡边重纲者归自琉球，因其国人小曾根荣遗余以所着「琉球漫录」。其书仅一小册子，余受而览之，虽于倭文字义未尽了了，然该岛地理形势及其川岳称名与夫户口、租税、风俗、物产，亦已悉其梗概。方欲译为汉语，付之梓人，或可补吾邦纪载所未备；顾以港内事繁、日劳勾当，未得与译官从事，心甚缺然！近得姚君子梁自江户来书，并寄示「琉球说略」，嘱余弁书数语。姚君谓「此书出自东京学校中，乃幼童肄业之本。今译成仅此数篇，寥寥无几；明知牛刀割鸡，未必屑于小试」等语。余览毕，慨然叹曰：『琉球之幅员广狭，尽在此中矣』！古者，皇华之选，周爰咨询以求实用，君子多乎哉；不多也！中国素称稽古右文之邦，曩时策遣使臣至其国者，非翰詹、科道，则必门下中书，翩翩羽仪，不乏贤哲；而纪载所及，求如此篇之条分缕析以考其山川形状，绝不可得。无他，驰虚声不求实事，虽多亦奚以为！余观日本人文亚于中国，然自维新后发奋有为，凡地理海程，尤为加意；无论国内、国外，探讨不遗余力，非独琉球诸岛为然也。朝野上下之间，方孜孜焉群材以是为驱策，小学亦以此为津梁。虽云式法泰西，或讥其急功近利；以视因循苟安者，其相去为何如哉！余喜姚君为能相与有成也；他日携此书归，见之者幸毋忽其少则迩言是察，即无愧于大知也夫！
　　时在光绪九年（岁次癸未）七月，余瓗序于崎阳理事署之镇海楼。
　　琉球地理小志（照日本明治八年官撰地书译出）
　　疆域
　　有中、南二岛：中岛之冲绳岛，在萨摩开闻岬之西南少南海中一百三十六里，自东北亘西南，长二十七里。东、西广处十里，狭处一里余；南、北十里。周回七十四里，幅员共一百六十方里。其南岛宫古、八重山群岛，总云先岛（按日本里法：每六十间为一町，每三十六町为一里；计日本一里，约当中国六里零）。
　　度数
　　起北纬二十四度一十零分，至二十七度五十零分；西经起一十一度一十零分，至一十六度五十二分。
　　形势
　　萨摩群岛之余脉，起伏走西南；岛屿无数，其最大者，云冲绳岛。地形狭长，南北横联，如海蛇之蟺蜒。岛内少高山，气候恒燠，草木不凋、霜雪不降，稻谷再熟。居民言语、笔札及居室之制，仿傚内地（谓日本）。风俗温和。产业，农桑之外，织工、漆工为多。气候，极暑九十七度，极寒五十七度。
　　沿革
　　开国始祖，为天孙氏。文武天皇时，内附入贡。天孙氏相传二十五世，为贼臣利勇所弑。文治三年，浦添按司尊敦诛贼代立，居首里，称王，统全岛；是为舜天王——尊敦者，源为朝之子也（为朝配伊豆大岛，后如琉球。纳大里按司妹，生尊敦）。文应元年，孙义本让位天孙氏之裔英祖。文永三年，大岛始来属。至曾孙玉城，嘉历中，国大乱，今归仁按司称山北王、大里按司称山南王；玉城仅保中头，称中山王。正平四年，玉城子西威卒；明年，国人废世子，奉浦添按司察度为中山王。文中二年，察度始通明，受其册封；山南、山北二王，亦入贡于明。元中七年，宫古、八重山诸岛始内附中山。至子武宁，应永十二年，佐铺按司尚巴志起兵废之，奉其父思绍即王位。二十三年，尚巴志灭山北王樊安知（山北四世，九十余年）；遣使臣献方物于将军足利义持。二十八年，思绍卒，巴志立。永享元年，灭山南王他鲁每（山南四世，一百四年），始并有全岛。十二年，尚巴志卒，子尚忠立；将军义教以琉球赐萨摩守护岛津忠国为附庸。嗣后与岛津氏聘使来往，岁时以方物献将军；于是两属于日本及明。尚志五传至尚德，国乱。文明元年，尚德卒，国人废世子，奉义本之裔尚圆为王。后六世至尚宁，不修使聘。庆长十四年，岛津家久请于将军德川秀忠，遣将伐之，擒尚宁归；谒将军，将军命永为岛津氏之附庸，世修贡礼。明治五年，尚宁之后十二世尚泰修职贡，诏封藩王，国属西海道。
　　间切（案琉球法，省管间切，间切管村。省如日本之郡，间切如日本之乡）中头，国之中央稍南偏，汉名称中山省；管一十一间切（每间切置驿所——岛尻、国头亦同）。首里：村数二十。
　　（附录）海军省图说云：首里城，王府庶政之所出也。去那霸炮台正东三里，据山为城，周回不满一里。都门有匾额一座，题曰「中山」；国门曰「欢会」、府门曰「漏刻」、殿门曰「奉神」，每门有匾。四周皆石壁；而正殿巍然，在山之巅。殿阁二层，南北八楹，皆模仿汉制者矣。凡王亲以下，品官第宅、众庶屋舍渐下，鳞次山腰；除王及世嗣之外，无楼阁二层之物，皆缭以为垣。除首里及那霸令廨以下，竟无瓦屋；盖以地多大风故也。那霸：在首里之西。村数六（案以上二邑，住世官子孙，不称间切）。西原：在首里之东、岛尻南风原之东北，至首里二十六町。村数十九。浦添：在首里之北，至首里三十一町五间。村数十四。宜野湾：在浦添之北，至首里一里二十七町三十二间。村数十四。北谷：在宜野湾之东北，至首里二里三十四町。村数十二。中城：在西原之北、宜野湾之东，至首里三里一町五十三间。村数二十三。美里：在北谷之北，至首里四里十五町。村数二十。具志川：在中城之北、美里之东，至首里五里十二町五十一间。村数十五。胜连：在具志川之东——斗出海中，至首里六里三十町二十三间。村数十。越来：在具志川之北，至首里四里十五町。村数十。
　　与那城：在越来之东北，至首里七里十二町四十六间。村数十。
　　读谷山：在越来之西、美里之北，至首里五里十七町五十七间。村数十六（以上皆接海）。
　　岛尻，国之南端，称山南省；管一十五间切。
　　真和志：在首里之西南、那霸之东，至首里十九町四十一间。村数十一。
　　南风原：在首里之东南、真和志之东，至首里二十七町。村数十。
　　东风平：在南风原之南，至首里二里四町二十二间。村数十。
　　大里：在南风原之东南、东风平之东——东临海，至首里一里。村数十九。
　　佐敷：在大里之东，至首里二里八町二十间。村数九。
　　知念：在佐敷之东——东南濒海，至首里三里九町十九间。村数十二。
　　玉城：在知念之西——其南临海，至首里二里十九町二十八间。村数十四。
　　高岭：在大里之南、玉城之西，至首里三里一町三十间。村数五。
　　丰见城：在真和志之南、东风平之西，至首里一里二十町二十四间。村数二十一。
　　小禄：在真和志之西南、丰见城之西——临海，至首里一里二十九町三十六间。村数十五。
　　兼城：在丰见城之南--西南濒海，至首里二里十五町四十六间。村数九。
　　真壁：在兼城之东，至首里三里二十七町十三间。村数九。
　　具志头：在玉城之西南，至首里三里十二町四间。村数七。
　　摩文仁：在具志头之西南、真壁之东，至首里四里十二町二十七间。村数六。
　　喜屋武：在兼城、真壁、摩文仁之南西——南濒海，至首里四里七町二十四间。村数五。
　　国头，国之北边，称山北者；管九间切。
　　恩纳：在中头读谷山之东北、与那城之北，至首里九里二十五町五十四间。村数十二。
　　金武：在恩纳之东北，至首里九里五町四十四间。村数七。
　　名护：在恩纳之东、金武之北，至首里十四里三十二町二十四间。村数十一。
　　羽地：在名护之东，至首里十六里二十町四十三间。村数十九。
　　本部：在名护之西，至首里十八里二十五町四十七间。村数十九。
　　今归仁：在本部之北、羽地之西——西北出海管濑底诸岛，至首里十九里十四町四十八间。村数二十一。
　　久志：在名护之东、羽地之南，至首里十四里十四町二十九间。村数十三。
　　大宜味：在羽地之东、久志之东北，至首里二十里五町四十三间。村数十六。
　　国头：国之极北，在久志、大宜味之北，至首里二十二里三十五町四十三间。村数十六（以上皆临海）。
　　庆良间岛，管二间切。
　　渡嘉敷：村数五。
　　座间味：村数四。
　　久米岛，管二间切。
　　具志川：岛之北方。村数九。
　　仲里：岛之南方。村数十。
　　先岛——宫古、石垣、入表三岛之总称，管十间切。
　　狩股：宫古岛之西北隅。
　　平良：在狩股之南。
　　下地：在平良之西。
　　于吕加：在平良、下地之南。以上宫古岛境，村数总三十八。
　　河平：石垣岛之北隅。
　　石垣：在河平之南。
　　大滨：在石垣之东。
　　宫良：在河平之南、大滨之东。以上石垣岛境，村数总二十二。
　　古见：入表岛之东。
　　入表：同岛之西。以上入表岛境，村数总二十七。
　　——以上合共四十九间切，村数六百。
　　山岳辨岳：在首里之西。树木郁然，有祝祝神庙（祝祝，人名也）。崎山：在首里之东。全山皆石，上有望仙阁。万松岭（又云万岁岭）：在首里立岸村。八头岭：在高岭间切之东北。高岭：同上。
　　恩纳岳：在恩纳间切之东南。高一千二百七十尺。
　　名护岳：属名护间切，在恩纳间切之东北。高一千一百尺。
　　佳楚岳（一名宇胜岳）：跨今归仁、本部二间切。高一千五百五十八尺。
　　国头岳：属国头间切。高一千四百三十二尺。
　　金城山：在久米岛。高一千一百零八尺。清国往来之船，以此为望标。
　　于茂登岳：在石垣岛。高一千七百尺。
　　河渠
　　国场川：发南风原间切宫城村，西北流；至真和志间切真国桥，凑入海。长一里二十五町二间，阔六间。
　　安里川：发辨岳之麓，西流；会真嘉比川，至安里矼泊村入海。长一里二十五町四十间，阔五间。
　　安谢川：发西原间切赤森，西流；至真和志间切安谢，凑入海。长三十五町四十间，阔七间。
　　势理客川：发浦添间切前田村，西北流；至小湾村，入海。长一里四町五十五间，阔六间。
　　茂吕木川：发美里间切知花村，西南流；至读谷山间切，渡具知滨，入海。长一里五町三十四间，阔六间。
　　天愿川：发美里间切山城村，东南流；至具志川间切宇坚滨，入海。长二里二十七町二间，阔八间。
　　安波川：发国头间切，东北流；至安波村，入海。长一里，阔九间。
　　羽地川：发羽地间切，西北流，入海。长一里二十九町四十间，阔六间。
　　港湾
　　那霸港：属中头。东西二十八町、南北十八町，深十三仞；西北向。
　　运天港（旧云运见）：属国头今归仁间切。东西七町、南北十七町，深四仞至九仞；东北向。东有冲郡、屋加二岛。
　　盐屋港：在大宜味间切盐屋村。东西九町、南北三町余，深八、九仞。西有伊那城岛港口，三町。西北向，深一仞余。
　　安护港：在座间味岛阿佐村。东西五町、南北十町，深十仞；南少东向。
　　兼城港：在久米岛之西南。东西十六町、南北十五町，深十仞；南少西向。港口至狭，俟满潮时可入。
　　狩股港：即宫古岛世登崎与池间岛之间，深二十仞。同岛之西北新里村有张水滨，为岛舟碇泊之所。
　　石垣港：在石垣岛之南隅，武富岛拥其西南。东西十五町、南北二十五町，深十三仞；西北向。
　　岬角
　　国头崎（一云边户崎）：属国头间切，在本岛之极北。高三百六十尺，树林郁茂。船舶自鹿儿岛至琉球，皆望此为标的。北少东为与论岛，相距五里余。
　　喜屋武崎：属喜屋武间切。在本岛之西南端。
　　胜连崎：属胜连间切。山嘴斗出东方二里八町。
　　于仁志崎：读谷山间切之西北端。
　　菱崎：今归仁间切之西北端。与伊江岛相对，若海门然。
　　世登崎：宫古岛狩股间切之北端。其东对峙一岬，云平安名崎。
　　百名崎：同岛于吕加间切百名村之东端。
　　平洼崎：石垣岛河平间切之北端。高一千二百尺。
　　尾神崎：同间切崎枝村之西端。
　　海峡
　　伊江峡：今归仁间切菱崎及伊江岛之中间。阔三十二町，深二十仞至三十仞。
　　岛屿
　　久高岛：在岛尻知念间切之东三里十五町。周回三里，东西三十町、南北十町。
　　津坚岛：在中头胜连崎之东南一里二十町。周回三里，东西十八町、南北一里。此岛之北有四小岛：滨岛属胜连间切，平安座岛、宫城岛、池岛属与那城间切。中间危礁相连，直至胜连崎之东北。
　　庆良间岛（汉名东马齿山）：在那霸港之西七里十八町。周回三里余，东西二十五町、南北二里；置渡嘉敷间切。村数四、户数一百七十八、人数七百一十二。其东二十九町，云前庆良间岛；东西十町、南北二十五町。属岛十余，其大者云座间味岛（汉名西马齿山）；在庆良间岛之西十八町，周回二里，东西一里、南北三十町。其西南十七町云赤岛，周回一里十八町，东西十七町、南北三十二町。其南云庆留间岛，东西十六町、南北十三町。又，屋加比岛在赤岛之西北二十二町，高七百五十六尺；姑场岛在赤岛之西南三十町余，东西十五町、南北二十町，高九百十六尺。以上二岛，无人家。五岛合云座间味间切，村数五、户数一百六十九、人数六百八十一。
　　（附录）海军省图说云：庆良间在首里之正西，凡十五里；与那霸对峙。大小数岛分断；旋布水，亦随为湖河之形。其山谷，湾浦环合四抱，为风涛所暴露而无少害者。此港居首，为内地之所罕见。然地质瘠瘦，山无可取之材、海乏鱼盐之利，又无所添备水食之处。其所贵乎此港者，以其为那霸之咽喉、水军之要地。而且平素滞舟那霸者，不幸值东西及北风激动而避无路；则虽大舰巨舶，安知不为铁板砂土之瓦砾也哉！惟转锚于此，更无他奇变。
　　久米岛（古作球美）：在座间味岛之西十二里。周回六里二十町，东西二里二十二町、南北二里十町。二间切，共一十九村；户数七百四十五、人数二千一百九十九。危礁出东方二里余。
　　户无岛：在座间味岛之西北四里二十五町。周回一里六町，东西二十三町、南北三十二町，高六百零三尺。户数一百二十二、人数四百八十八。
　　栗岛（又云粟国岛）：在户无岛之北少东五里二十町。周回二里十二町，东西一里、南北三十町。村数二、户数二百六十零、人数二千零三十七。
　　屋加岛：在国头羽地间切之北二十三町。周回二里，东西二十八町、南北二十四町。属羽地间切。
　　郡岛：在今归仁间切运天村之东北十二町。周回一里十二町，东西十七町、南北十八町。属今归仁间切。
　　伊江岛（汉名椅山）：同间切之西一里。周回四里七町，东西一里二十八町、南北三十一町，高五百七十五尺。村数三、户数四百七十七、人数一千九百零七。
　　濑底岛：在本部间切滨崎之西五町。周回一里二十二町，东西十六町、南北二十七町。其西三十町云水名岛，无人家。
　　伊是那岛：在伊江岛之北少东六里。周回二里十八町，东西一里、南北一里六町，高四百零三尺。属惠平屋岛。
　　惠平屋岛（汉名叶壁山）：在伊是那岛之北一里十五町。周回四里二十六町，东西一里、南北三里，高一千九百六十三尺。村数八、户数三百七十七、人数一千五百零八。
　　鸟岛（琉璜山，又云黑岛）：在惠平屋岛之北少东二十一里、德岛之西十三里。周回二十四町，高五百四十一尺。常喷火，又有温泉涌出。户数二十四、人数二百三十九。
　　宫古岛（汉名太平山）：在喜屋武岬之西南少西六十六里。周回十一里，东西五里、南北四里二十町。分四间切，属岛七、村数三十八、户数五千二百三十八、人数二万六千一百七十一。本岛世登岬之西北云池间岛，周回一里八町；世登神之东云男神岛，屹立海中，为航客望标。又，来间岛，在本岛西南，周回一里。
　　永良部岛：在宫古岛之西少北一里一町。周回四里二十町。其西为宇间麻岛（又云下地岛）。
　　多罗麻岛：在同岛之西十三里十八町。周回四里。其东北云水纳岛，周回一里。以上皆属宫古岛。
　　石垣岛：在宫古岛之西少南二十六里。周回十六里十七町，东西五里二十三町、南北四里。分四间切。以下六岛皆属本岛，合称八重山岛。村数共四十九、户数二千四百四十八、人数一万一千七百零四。
　　（附录）海军省图说云：八重山、宫古总称曰先岛者，在台湾之东南；由日本、琉球赴福建、广东省，必经之路也。自那霸开洋，过渡名喜、久米二岛，则数百里间浩渺一水，无岛屿可认；而间有台■〈风只〉之患，半途误罹此患或折桅损桨者，惟泊此为便焉。然其他孤悬洋中，寂寞无偶；虽有鸟船之来往者，岁仅一回，其数不过十余只也。俗所传八重山有四十一津、宫古有一津，皆足以泊船舰；是耳食之谈耳。今较其实迹推之，往往凿枘。其称港者，大抵系小舟之地；而可容火舶者，仅仅有宫良、鹿川与石垣港而已。三港之中，以石垣为稍可；故图之，以便后之航海者。
　　武富岛：在石垣岛之西南三十二町。周回一里三十町。
　　入表岛（又云古见岛）：在石垣岛之西五里。周回十五里，东西六里二十町、南北五里十八町。置二间切。又，鸠间岛，在岛北一里；冲之拜岛，在岛西南四里。
　　小滨岛：在入表岛之东三十二町。周回三里。属入表岛。
　　黑岛：同岛之东南二里二十町。周回二里二十町。
　　上离岛：在黑岛之西三十三町。周回一里十町。属黑岛。其西，云下离岛。
　　波照间岛：在入表岛之南五里余。周回三里十町。
　　与那国岛：在同岛之西十七里。周回五里十町，东西三里、南北一里，高七百尺。村数三。距台湾二十八里余。北方宗纳村有一港，云南太津口港；门浅狭。西方五里一浅洲，东少北亘西少南长一里余。
　　暗礁
　　浅濑：在小禄间切先花崎之西北十町余，当那霸港口。东西五町、南北二町，深二仞余。
　　八重干濑：在宫古岛之北。东西一里十八町、南北五里。
　　琉球立国始末（译日本人中根淑稿）
　　上古天孙氏传世二十五纪，为权臣利勇所灭。先是，源为朝航海至此地，娶大里按司之妹，生一子，称尊敦。至是，尊敦举义兵讨利勇，诛之；即位，是云舜天王（案日本人叶宝时长「保元物语」云：『源为朝流于伊豆大岛，侵至鬼岛，掠一人而还』；本无琉球之说。「续宏简录」引琉球人所着「世赞图」云：『舜天为朝公之男子』；未言是源姓。惟徐澄斋「中山传信录」，有『舜天，日本人皇后裔』之文。源光■〈圙，方代面〉据以作「日本史」，因指鬼岛为琉球；然实无他书可证。琉球书有曰「中山世谱」者，成于「传信录」之后，遂亦沿澄斋之讹。盖澄斋釆缀传闻，出于好奇之过，而两国史书皆引为典要；故知中朝人载笔，不可不加慎也）。其孙义本王，禅位英祖。英祖者，天孙氏之裔也；于时西北诸岛及大岛始来入贡。至其曾孙玉城，国人不服，国分为三：大里按司称山南王、今归仁按司称山北王，而玉城称中山王。自是兵革相寻，诸岛复不贡。玉城卒，子西威立；西威卒，国人废其嗣子，立浦添按司察度。当是时，明太祖遣使修好；于是始通明，后常受其册封。王尝所遣使船漂到宫古岛，岛人闻王之德，始来贡。察度卒，子武宁立，荒淫无度；佐敷按司思绍代立。子巴志王英武，并有山北、山南。此时，明主赐王姓尚。经四世至王尚德，暴虐甚；尚德卒，国人乃推立舜天王之远裔金丸为王，云王尚圆。经数世，至王尚宁。
　　初，天孙氏之时，国人屡来朝我国，后渐绝（案天孙氏朝日本云云，琉、日古书皆其事；想是因「续日本纪」有『大宝、和铜间，南岛诸夷多内附』之文，遂附会而为此说。然日本大宝、和铜当唐中宗、睿宗时，其时日本僧空海在唐；文曰：『北气夕发，失胆留求之虎性』。又日本国中皆称琉球为啖人之国，其未通往来可知。「续日本纪」备载南岛诸夷，但有奄美、夜久、度感、信觉、球美等名目，并无琉球也。「日本史」云：『至长宽、承安际，其不属者鬼界以南』。鬼界在琉球岛之北，相隔十余岛；此亦琉、日未通之一证。长宽、承安，当宋孝宗时）；尚巴志之时，尝献方物于将军义持。嘉吉中，将军义教命以其国为萨摩守护岛津氏之附庸；自是，国王通使聘于岛津氏无虚岁。及丰臣秀吉征朝鲜，令尚宁供军粮；尚宁输其半，又借金于岛津氏以偿其不足而不还。及德川家康定天下，岛津家久奉其意招之，不来；乃遣桦山久高将而伐之，先取大岛、德之岛；进兵至运天港，海陆并进，诸城皆溃，尚宁降；久高虏之至，家久乃引尚宁谒德川氏；德川氏礼尚宁归国，永隶岛津氏。
　　明治五年，朝廷册封王尚泰为藩王——尚泰，尚宁十三世孙也。其后冲绳及备后人洋中遇飓，漂到台湾，遭番人劫杀——盖台湾在八重山岛之西南五十余里，其地山势艰险，土番居之，番中十八部落，其最猛恶者为牡丹人种。明治七年，陆军中将西乡从道帅舟师征之。先设营阵于龟山，由竹社、风港、石门三道进兵；番人据石门之险以拒我，我兵出其背，获其酋长。于是七部酋长相继降，乃以为先导，进击牡丹人种，大败之。以其古来属清国，朝廷更遣大久保利通于清国议之；清国遂出金为赎，师乃旋。封尚泰为藩王，朝廷禁其通聘使于清国；后王屡发密船聘之。
　　明治十二年，朝廷责其罪，遂废藩为县。
　　琉球形势大略（见前辑二七三～七四面；题为「琉球形势略」）
　　冲绳岛总论（译日本人中根淑稿）
　　冲绳岛，一云琉球。其岛在西海之南大洋中，全岛幅员不大；虽有属岛数十，然皆掌大之地。以其国能独自立，又夙贡方物于我日本及清国，得以自存。故旧王薨，则嗣王受清国册封而立，又命其王子大臣聘我以告，其国如两属然；然其贡献使聘，我取其实，而清国取其名。明治新政之后，朝廷封其王为藩王，全属之我；乃王仍密使入聘清国，于是朝廷遣吏人令王退位，遂废藩为县。夫冲绳之国，内无金榖之富、外无兵革之威；其致职贡于我，又其进使聘于清国，是皆「以小事大」之道。今乃以自存之计，反致速祸自灭，岂不悲哉！虽然，其王则吊，其民则庆。何以言之？岛人曾漂到台湾为番人所劫杀，而其王未曾问之清国，清国帝未曾责之台湾；视其民之难，如痛痒不相关。当是时，独我国发问罪之师，冒蜑雨入番境，为之加遗一矢，以祭冷魂；为之督促万金，以惠遗孤。我之德冲绳人，亦云至矣（案日人灭琉球，假借台役以为口实；亦其风气诞妄之一端）。今藩王逊位，其国入我版图，永免属国之名。我国家一视同仁，自今以往，待其民与内地之民无异；为之就利去害，指日可待。故曰：其王则吊、其民则庆也。
　　琉球新志自序（录日本人大槻文彦稿）
　　琉球，眇乎南洋一岛国耳。虽并其大小数十屿为一域，要不足以为独立国，而从来为我皇国之附庸矣。朱明以还，修聘于汉土，受其册封，称「中山王」。盖其聘于彼，则奉彼正朔；朝于我，则用我年号：一邦两属，未知其为谁藩屏也。是以名分称呼之际，往往有疑其当否者焉。余请举十证以辨之。夫琉球之为国也，论地势，则自是我九州山脉之起伏绵亘而迸走于南海中者；一览地图，则了然可辨耳：是其证一也。论开辟，则上古天祖神孙辟西南诸岛者，既已深入其区域；考古史而可知也：其证二也。论人种，则邦人与支那、无来由诸国异其种者，在须髯之浓美与鼻之高、颊之匾；而琉人骨格容貌，宛然我种之人矣：其证三也。论言语，则每音单呼无复「平、上、去、入」，而日常说话反有我古言之存者：其证四也。论文字，则虽一、二长吏用汉文，至民间应酬事率皆用我国字；且观其善和歌，可以知性情与我同矣：其证五也。论政体，则虽傚彼立官号，然「亲云上」、「亲方」等名皆我之称呼，而其立制亦用我世禄之法：其证六也（案日本旧时悉傚唐制，今时悉傚西制，然未尝因此为吾与西洋之属邦也；何独文致琉球乎）。论保护，则每其国治乱，我必送金榖、遣兵卒以济之；彼则越人肥瘠，恬不顾：其证七也。论归化，则在推古天皇朝，南海诸岛早已服我皇威矣；而彼则隋攻之不屈、胡元侵之不从，直至朱明之时始奉其正朔，是其所以服从，自有先后：其证八矣。论征伐，则永、万中，源为朝取之；庆长中，岛津家久服之。彼则以一封书苟能招谕焉耳：其证九矣。至论王统，则所谓舜天，即我镇西八郎之胤，而奕世绵绵以至今日；此其证之最确者矣。又况天朝既敕为藩国华族，授之一等之官；则名称位号确然一定，无复所容疑而已矣。呜呼！今日开明之隆，自千岛、桦太以至冲绳诸岛南北万里，环拥皇国，悉入版图中；而风化之所被，无有穷极！駸駸乎有雄视宇内之势矣，岂不亦愉快哉！
　　适「琉球新志」成书，以为序。
　　明治癸酉六月。
　　冲绳志后序（录日本人重野安绎稿）
　　「冲绳志」何以作？志琉球也。何不曰琉球而曰冲绳？从土人所称也。土人何称冲绳？冲绳，邦语也，本土之名也。琉球，汉字也，汉人之所名也（案「日本史」云：『琉球国，旧作流求，后更今字。一名阿儿奈波岛，讹为冲绳』。盖冲绳即阿儿奈波之译音；汉字、邦语之分，不免为无稽也。予所见日本书籍，「元亨释书」及「下学集」作流求，「性灵集」作留求；三善清行所撰「僧圆珍传」作流梂，斋藤亲基记及岛津文书作琉球。字虽异而音同，犹我「隋书」作流求、「元史」作瑠求也。冲绳见于长门本「平家物语」及「琉球国图」，则非典据之书矣）。冲绳自通汉土，受其封爵、服其衣冠、髻簪髭须尽拟汉装；而独其称国名用邦语者，何也？语言、文字同我邦族，故国土之名称举皆邦语也。观乎国土名称之用邦语，而其为我种类、为我版图也，审矣。
　　世之说琉球者曰：源为朝航海，而子孙始王；岛津氏出师，而朝贡乃通。殊不知彼以天孙氏为开国祖，实为我皇孙；为朝特承其余烈而已。南岛朝贡，见于古昔简策者，比比不绝；岛津氏特举其废典而已。乃至土人，则其惑亦甚矣。自以天孙序世系，而不问其种族同异；自以冲绳冒国名，而不察其语言所由：反欲与殊方异族之汉人昵比，抑又何心哉！试把此书观之，汉人之来通，果在何代；受彼封爵、服彼衣冠，果在何时乎？其未与彼通之前，所属何国、所服何服？而语言文字之传至今者，果类何国乎（案「冲绳志」第三卷述古史，多附会不足信；明眼人一见能辨之）？语言、文字与衣冠、封爵，孰旧、孰新焉？古虽无藩名，而其国藩属也；古虽无族称，而其王华胄也：则今之建为外藩、班为华族者，为复古乎？为创制乎？
　　呜呼！本土之人读此书，其内向归本之心，得不油然生乎哉！而内地人读之，其恤同类、字藩属之心，得不蔼然兴乎哉！名曰「冲绳志」者，不独从其本称，并以系内外人之心云尔。此则恒庵氏着撰之本旨也夫！
　　明治十年（丁丑）九月。
　　跋
　　琉球邻近日本，然自古不相往来。唐时，日本僧圆珍航海，遭飓风飘至琉球；舟人大号曰：『我等将为琉球所噬，若何』！又，日本尝呼琉球为「啖人之国」：此皆见于源氏「大日本史」。其后至尚巴志王时，始与日本通聘问；尚宁王时，始服属于日本：盖在明中叶以后矣。近时日人好事者穿凿傅会，以为南岛朝贡，古初简策已有之；又谓舜天王是其皇族源为朝之子，甚至疑开国祖天孙氏亦为其裔，多方牵合，思掩其灭琉之罪。不知南岛指萨南诸岛而言，非即琉球；服天游重刊「中山传信录序」已自辨之。源为朝流于鬼岛，因琉球有鬼界岛而相溷；源氏史虽载以事，而等诸存疑：以其无确证故也。若天孙氏之称本于「中山世监」，固已言「姓氏不可考」矣。何由知是日本皇裔？尤为凿空无稽！凡此诸说，皆不见于日本古书；即问之琉人，亦茫无知者：其不足取信于天下万国也，明矣。夫宽文中作「日本通监」，不尝自称为吴太伯后乎！而「善邻国宝记」及「通监提要」等书皆云「垂仁天皇时，遣使大夫聘汉，汉帝赐以印绶」；然则我以一旅之师灭日本而县之，告于万国曰：「日本，为我中华吴太伯之裔；且自汉以来，聘贡于我。今改建郡县，诸国不劳过问」。试问日本臣庶之心服乎、否乎？今之琉球，何以异是！至于文为、制度，琉、日间有相同，乃皆是沿袭中华古制；此尤不足置辨者矣。予译「琉球小志」既成，附录彼中人士论着，而析其诞妄如右。
　　光绪壬午夏四月，出使日本随员上海姚文栋谨识。
　　琉球小志补遗
　　疆域、度数、形势、沿革
　　大岛，在日本萨摩国川边郡宝岛之南少东海上，直径十八里。开闻岬之南南西七十八里，东有喜界岛，南有德之岛、永良部岛、与论岛，共五岛；其间小屿点缀，大小总十余岛：中国人称云小琉球。
　　自北纬二十七度一分（与论岛），至二十八度三十一分；西经九度四十八分（喜界岛），至十一度二十二分（与论岛）。
　　大岛居五岛之首，地最宏阔；山岳重叠，汤湾岳颇高峻。山脉起于东北，散布岛内，北部稍夷坦。沿岸港嶴参错相望，皆宜系舶。诸岛风土，大抵同于琉球：夏凉冬暖，草木繁茂；民俗亦敦朴。
　　大岛即古之庵美，琉球国祖肇基之地。天武天皇十一年，始入朝贡献；尔后往来不绝。文永三年，入贡于琉球，终为其属岛。庆长十四年，岛津家久伐琉球，取之；与喜界等四岛皆永归萨摩之所管。王政革新，隶于鹿儿岛县，置治所于大岛名濑，以管诸岛之事。
　　间切
　　大岛，管七间切：笠利，在岛之东北隅；村数十九。古见，在笠利之西南；村数九。名濑，在古见之西；村数二十。住用，在古见之西南；村数十四。烧内，在住用之西；村数二十六。东在，住用之南；村数二十四。西方，在烧内之南东之西，跨佳奇吕麻岛；村数二十二。
　　喜界岛，管六间切：志户桶，在岛之北隅；村数三。东，在志户桶之南；村数六。伊沙，在东之西；村数四。西目，在东之西；村数五。湾，在西目之南；村数七。荒木，在湾之南；村数五。
　　德之岛，管三间切：东，在岛之东隅；村数十二。西目，在东之西；村数十五。面南和，在西目之南；村数十七。
　　冲永良部岛，管三间切。和泊，在岛之北隅；村数十五。东，在和泊之南；村数十二。西，在岛之西隅——即和泊之南；村数十一。
　　与论岛，管二间切：大水，在岛之西隅；村数三。东，在岛之东隅；村数三。
　　——以上，合共二十一间切。
　　岛屿
　　大岛，古云庵美，又作阿摩弥。周回五十九里十町，东西九里十八町、南北五里。其属岛：一为佳奇吕麻岛，在大岛之南十六町。周回十五里十八町，东西四里、南北二里；隶于东与西方二间切。一为受岛，在佳奇吕麻岛之南一里余。周回四里九町，东西二里、南北三十町。一为与吕岛，在受岛之西二十四町。周回三里十八町，东西二十町、南北二十八町；治所在大岛名濑间切伊津部村。
　　喜界岛，古作鬼界岛，大岛群屿之总名；在大岛之东九里十八町。周回七里二十九町二十四间，东西一里十八町、南北二里；治所在湾村。至大岛笠利，七里二十七町。
　　德之岛，古名度感；在大岛之西南十里。周回二十里十八町，东西四里、南北五里余；治所在东间切龟津村。至大岛西方间切，二十里。
　　冲永良部岛，在德之岛之西南少西十二里十八町。周回十四里九町，东西二里、南北一里；治所在和泊村。至德之岛龟津村，十八里。
　　与论岛，在冲永良部岛之南少西九里。周回五里一町，东西二里、南北一里；治所在大水间切濑利觉村。至冲永良部岛和泊，十三里。
　　山岳
　　汤湾岳，古称阿麻美岳；跨大岛大和滨、烧内二间切。自大和滨间切汤湾村二里十八町，高一千七百尺。
　　井之川岳，又云木岳；跨德之岛东、西目二间切。高二千零三十四尺。
　　剥岳，跨同岛东、面南和二间切。高二千四百六十一尺。
　　河渠
　　住用川，源发烧内间切大和滨方山中，东南流贯同间切，入住用间切；自西中间村渐南流，至石原村入海。长一里，阔四十间。
　　港湾
　　大熊港，在大岛名濑间切。东西十五町、南北八町，深十五仞。向西绕北。
　　龙乡港，在同间切。东西十二町、南北一里，深二十五仞。东北向。
　　津代港，在同岛笠利间切。东西十五町、南北三十町，深二十仞。西北向。
　　烧内港，在同岛烧内间切。东西一里十八町、南北三十町，深三十仞。西向。其北方有宇检港，深三十仞；东南向。
　　久慈港，在同岛西方间切。东西五町、南北十六町，深二十仞。南向。
　　花天港，在同间切海峡内。东西四町、南北八町，深二十仞。南向。
　　湾港，在喜界岛湾间切湾村。东西二十间余、南北二十间，深十三仞。东向。
　　东港，在同岛东间切早町村。东西四十间余、南北三十间，深十仞。东向。
　　井之川港，在德之岛东间切井之川村。东西二十五间、南北二十间许，深十二仞。东向。
　　和泊港，在冲永良部岛。东西六町、南北五町。东南向。海底多浅礁，仅通一线之狭路。
　　赤佐港，在与论岛西。深三仞，不容大船。
　　岬角
　　用岬，一名笠利岬；大岛笠利间切之东北端。
　　今井崎，一名龙乡崎；同岛名濑间切龙乡村之北端。
　　拜崎，一名曾津高崎；同岛烧内间切之西南端。
　　海崎
　　大岛崎，大岛与佳奇吕麻岛之间，相距十六町，狭处八町，长四里十町。狭内有花天、芝村、久慈、萨川、古仁屋等数港，皆可泊大船。
　　此卷纪琉球北岛。明万历三十七年入于日本，当时不遣一介责问，彼始公然以琉球为附庸。中山之不祀，忽诸实嚆矢于此。他日如议球案，要当并问此岛也。文栋又识。

