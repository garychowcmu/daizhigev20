　　北梦琐言     宋 孙光宪  
　　●序
　　唐自广明乱离，秘籍亡散。武宗已后，寂寞无闻，朝野遗芳，莫得传播。仆生自岷峨，官于荆郢。咸京故事，每愧面墙，游处之间，专于博访。顷逢故凤翔杨比少尹，多话秦中平时旧说，常记于心。他日渚宫见元澄中允，款狎笑语，多符其说。元公谓旧族一二子弟曰：“诸贤生在长安，闻事不迨富春。此则存好问之所宏益也。”厥后每聆一事，未敢孤信，三复参校，然始濡毫。非但垂之空言，亦欲因事劝戒。三纪收拾筐箧，爰因公退，咸取编连。先以唐朝达贤一言一行列于谈次，其有事类相近，自唐至后唐、梁、蜀、江南诸国所得闻知者皆附其末，凡纂得事成三十卷。《禹贡》云：“云土梦作。”《传》有“畋于江南之梦”。鄙从事于荆江之北，题曰《北梦琐言》，琐细形言，大即可知也。虽非经纬之作，庶勉后进子孙，俾希仰前事，亦丝麻中菅蒯也。通方者幸勿多诮焉。
　　●卷一
　　唐宣宗皇帝好儒雅，每直殿学士从容，未尝不论前代兴亡。颇留心贡举，尝于殿柱上自题曰“乡贡进士李某”。或宰臣出镇，赋诗以赠之，词皆清丽。凡对宰臣言政事，即终日忘倦。洎僖宗皇帝好蹴球、斗鸡为乐，自以能于步打，谓俳优石野猪曰：“联若作步打进士，亦合得一状元。”野猪对曰：“或遇尧舜禹汤作礼部侍郎，陛下不免且落第。”帝笑而已。原其所好优劣，即圣政可知也。
　　太尉李德裕幼神俊，宪宗赏之，坐于膝上，父吉甫每以敏辩夸于同列。武相元衡召之，谓曰：“吾子在家所嗜何书”意欲探其志也。德裕不应。翌日，元衡具告吉甫，因戏曰：“公诚涉大痴耳。”吉甫归以责之，德裕曰：“武公身为帝弼，不问理国调阴阳，而问所嗜书。书者，成均礼部之职也。其言不当，所以不应。”吉甫复告，元衡大惭，由是振名。
　　宣宗舅郑光敕赐云阳、县两庄，皆令免税。宰臣奏恐非宜，诏曰：“朕以光元舅，欲优异之，初不细思，是免其赋。尔等每于匡救，必尽公忠。亲戚之间，人所难议。苟非爱我，岂尽嘉言。庶事能如斯，天下何忧不治有始有卒，当共守之。”寻罢。葆光子同僚尝买一庄，喜其无税，乃谓曰：“天下庄产，未有不征。”同僚以私券见拒。尔后子孙为县宰定税，求祈不暇。国舅尚尔，庶僚胡为。
　　武宗嗣位，宣宗居皇叔之行，密游外方。或止江南名山，多识高道僧人。初听政，谓宰相曰：“佛者，虽异方之教，深助理本，所可存而勿论，不欲过毁，以伤令德。”乃遣下诏。会昌中，灵山古迹招提弃废之地，并令复之，委长吏择僧之高行者居之，唯出家者不得忘度也。懿宗即位，唯以崇佛为事。相国萧仿、裴坦时为常侍谏议，上疏极谏，其略云：“臣等闻玄祖之道，用慈俭为先；素王之风，以仁义是首。相沿百世，作则千年。至圣至明，不可易也。如佛者，生于天竺，去彼王宫。割爱中之至难，取灭后之殊胜。名归象外，理出尘中，非为帝王所能慕也。”广引无益有损之义，文多不录，文理婉顺，与韩愈元和中上《请除佛骨表》不异也。懿皇虽听览称奖，竟不能止。末年迎佛骨，才至京师，俄而晏驾。识者谓大丧之兆也。
　　唐大中年，兖州奏：“先差赴庆州行营押官郑神佐阵没，其室女年二十四，先亡父未行营已前许嫁右骁雄军健李玄庆，未受财礼。阿郑知父神佐阵没，遂与李玄庆休亲，截发，往庆州北怀安镇收亡父遗骸，到兖州瑕丘县进贤乡与亡母合葬讫，便于茔内筑庐。”识者曰：“女子适边，取父遗骸合葬。烈而且孝，诚可嘉也。庐墓习于近俗，国不能禁，非也。”广引《礼经》而证之。
　　唐宣宗朝，日本国王子入贡，善围棋。帝令待诏顾师言与之对手。王子出本国如楸玉局、冷暖玉棋子。盖玉之苍者如楸玉色，其冷暖者言冬暖夏凉。人或过说，非也。王子至三十三下，师言惧辱君命，汗手死心始敢落指。王子亦凝目缩臂数四，竟伏不胜，回谓礼宾曰：“此第几手”答曰：“其第三手也。”王子愿见第一手，礼宾曰：“胜第三可见第二，胜第二可见第一。”王子抚局叹曰：“小国之一不及大国之三。此夷人也，犹不可轻，况中国之士乎。”葆光子曰：“蜀简州刺史安重霸黩货无厌。部民有油客子者，姓邓，能棋，其力粗赡。安辄召与对敌。只令立侍，每落一子，俾其退立于西北牖下，俟我算路然后进之，终日不下十数子而已。邓生倦立且饥，殆不可堪。次日又召，或有讽邓生曰：‘此侯好赂，本不为棋，何不献效而自求退’邓生然之，以中金十铤获免，良可笑也。”
　　大中时，工部尚书陈商《立汉文帝废丧议》、《立春秋左传学议》，以“孔圣修经，褒贬善恶，类例分明，法家流也。左丘明为鲁史，载述时政。惜忠贤之泯灭，恐善恶之失坠。以日系月，修其职官。本非扶助圣言，缘饰经旨，盖太史氏之流也。举其《春秋》则明白而有实，合之《左氏》则丛杂而无征。杜元凯曾不思夫子所以为经当与《诗》《书》《周易》等列，丘明所以为史当与司马迁、班固等列，取二义乖剌不侔之语参而贯之，故微旨有所未周，琬章有所未一。”文多不载。又睹吴郡陆龟蒙亦引啖助、赵匡为证，正与陈工部义同。葆光子同僚王公贞范精于《春秋》，有驳正元凯之谬，条绪甚多，人咸讶之。独鄙夫尝以陈、陆、啖、赵之论窃然之，非苟合也，唯义所在。
　　白少傅居易文章冠世，不跻大位。先是刘禹锡大和中为宾客时，李太尉德裕同分司东都。禹锡谒于德裕曰：“近曾得《白居易文集》否”德裕曰：“累有相示，别令收贮，然未一披。今日为吾子览之。”及取看，盈其箱笥，没于尘坌。既启之而复卷之，谓禹锡曰：“吾于此人不足久矣。其文章精绝，何必览焉。但恐回吾之心，所以不欲观览。”其见抑也如此。衣冠之士并皆忌之，咸曰：“有学士才，非宰臣器。”识者于其答制中见经纶之用，为时所排，比贾谊在汉文之朝不为卿相知。人皆惜之。葆光子曰：“李卫公之抑忌白少傅，举类而知也。初文宗命德裕论朝中朋党，首以杨虞卿、牛僧孺为言。杨、牛即白公密友也。其不引翼，义在于斯，非抑文章也，虑其朋比而制掣也。”
　　相国牛僧孺，字思黯，或言牛仙客之后，居宛叶之间。少单贫，力学，有倜傥之志。唐永贞中，擢进士第，时与同辈过政事堂。宰相谓曰：“扫厅奉候。”僧孺独出曰：“不敢。”众耸异之。元和初登制科，历省郎、中书舍人、御史、中书门下平章事、扬州、建州两镇、东都留守、左仆射。先是，撰《周秦行记》，李德裕切言短之。大中初卒，未赐谥。后白敏中入相，乃奏定谥曰“简”，白居易曰“文”。葆光子曰“僧孺登庸在德裕之先，又非忌才所能掩抑。今以牛之才术比李之功勋，自然知其臧否也。且《周秦行记》非所宜言，德裕著论而罪之，正人览记而骇之。勿谓卫公掩贤妒善，牛相不罹大祸，亦幸而免。”
　　唐大中末，相国令狐罢相，其子氵高应进士举在父未罢相前，预拔文解及第。谏议大夫崔上疏，述氵高弄父权，势倾天下，以“举人文卷须十月前送纳，岂可父身尚居于枢务，男私拔其解名，干挠主司，侮弄文法恐奸欺得路，孤直杜门”云云，请下御史台推勘。疏留中不出。葆光子曰：“令孤公在大中之初，倾陷李太尉，唯以附会李绅而杀吴湘。又擅改元和史，又言赂遗阉宦，殊不似德裕立功于国，自俭立身。掎其小瑕，忘其大美。洎身居岩庙，别无所长，谏官上章可见之矣。与朱崖之终始殆难比焉。”
　　唐大和中，李德裕镇浙西。有刘三复者，少贫苦学，有才思。时中人赍御书至以赐德裕，德裕试其所为，谓曰：“子可为我草表，能立就或归以创之。”三复曰：“文理贵中不贵其速。”德裕以为当言。三复又请曰：“渔歌樵唱皆传公述作，愿以文集见示。”德裕出数轴与之。三复乃体而为表，德裕嘉之，因遣诣阙求试，果登第，历任台阁。三复能记三生事，云曾为马。马常患渴，望驿而嘶，伤其蹄则心连痛。后三复乘马过硗确之地必为缓辔，辙有石必去之。其家不施门限，虑伤马蹄也。其子邺敕赐及第，登廊庙，上表雪德裕以朱崖神榇归葬洛中，报先恩也。士大夫美之。
　　杜公，司徒佑之孙，父曰从郁，历遗补畿令。尚宪宗岐阳公主，累居大镇，复居廊庙。无他才，未尝延接寒素，甘食窃位而已。有朝士贻书于曰：“公以硕大敦庞之德，生于文明之运。矢厥谟猷，出入隆显。”极言讥之，文多不录。时人号为秃角犀。凡莅藩镇，未尝断狱，系囚死而不问，宜其责之。呜呼！处高位而妨贤，享厚禄以丰已。无功于国，无德于民。富贵而终，斯又何人也！子孙不享，何莫由斯
　　唐文宗皇帝谓宰相曰：“太宗得魏征采拾阙遗，弼成圣政。今我得魏谟，于疑似之间必极匡谏。虽不敢希及正观之政，庶几处无过之地。今授谟右补阙，委舍人善为之词。又问谟曰：“卿家有何图书”谟曰：“家书悉无，唯有文贞公笏在。”文宗令进来。郑覃在侧，曰：“在人不在笏。”文宗曰：“卿浑未晓。但‘甘棠’之义，非要笏也。”
　　●卷二
　　咸通中，进士皮日休进书两通。其一请以孟子为学科，其略云“臣闻圣人之道不过乎经，经之降者不过乎史，史之降者不过乎子。子不异道者，孟子也。舍是而诸子者必斥乎经史，为圣人之贼也”云云。文多不载。请废庄列之书，以孟子为主。有能通其义者，其科选请同明经也。其二请以韩文公愈配飨太学，其略曰“臣闻圣人之道不过乎求用。用于生前则一时可知也，用于死后则万世可知也”云云。又云：“孟子、荀卿翼辅孔道，以至于文中子。文中之道旷矣，其几乎室授者唯韩愈焉。蹴及杨墨，蹂践释老，故得孔道，炳然如日星焉。吾唐以来，一人而已。苟不得在二十一贤之数列，则典礼未为备也。”日休先字逸少，后字袭美，襄阳竟陵人也。业文隐鹿门山，号醉吟先生。窃比大圣，榜未及第。礼部侍郎郑愚以其貌不扬，戏之曰：“子之才学甚富，如一目何”休对曰：“侍郎不可以一目废二目。”谓不以人废言也。举子咸推伏之。官至国子博士。寓苏州，与陆龟蒙为文友。著《文薮》十卷，《皮子》三卷，人多传之。黄寇中遇害，其子为钱尚父吴越相。
　　宣宗时，相国令狐最受恩遇而怙权，尤忌胜己。以其子氵高不解而第，为张云、刘蜕、崔叠上疏疏之。宣宗优容，出镇维扬，上表诉之冤，其略云：“一从先帝久次中书，得臣恩者谓臣好，不得臣恩者谓臣弱。臣非美酒美肉，安能啖众人之口”时以执己之短，取诮于人。或云曾以故事访于温岐，对以其“事出《南华》”，且曰：“非僻书也，或冀相公燮理之暇时宜览古。”益怒之，乃奏岐有才无行，不宜与第。会宣宗私行为温岐所忤，乃授方城尉。所以岐诗云：“因知此恨人多积，悔读《南华》第二篇。”又李商隐，父楚之故吏也，殊不展分，商隐憾之，因题厅阁，落句云：“郎君官重施行马，东阁无因许再窥。”亦怒之。官止使下员外也。江东罗隐亦受知于，毕竟无成，有诗《哭相国》云：“深恩无以报，底事是柴荆。”以三才子怨望，即知之遗贤也。
　　唐田弘正之领镇州，三军杀之而立王庭凑，即王武俊支属也。庭凑生于别墅，尝有鸠数十只朝集庭树，幕集檐下。有里人骆德播异之。及长，骈胁，善阴符鬼谷之书。历军职，得士心。曾使河阳回，在中路以酒困寝于路隅，忽有一人荷策而过，熟视之，曰：“贵当列土，非常人也。”仆者寤以告庭凑，庭凑驰数里及之，致敬而问，自云“济源骆山人也。向见君鼻中之气，左如龙而右如虎。龙虎气交王在今秋，子孙相继满一百年。”又云：“家之庭合有大树，树及于堂，是其兆也。”是年果为三军扶立为留后，归别墅而庭树婆娑，暗庇舍矣。墅西飞龙山神，庭凑往祭之。将及祠百步，有人具冠冕折腰于庭凑。及入庙，神乃侧坐。至今面东，庙宇尚存焉。庭凑清俭公正，忠于朝廷，勤于军民，子孙世嗣为镇帅。至朱梁时，王封赵王，为部将张文礼灭之。
　　唐马植相公曾镇安南，安抚军民，怀柔蛮獠，废珠池，尚俭素。李琢后镇是邦，用法大酷，军城远出而属南蛮，六七年间，劳动兵役。咸通七年，高骈收复之。先是，荆、徐间征役拒蛮，人甚苦之。有举子闻许卒二千没于蛮乡，有诗刺曰：“南荒不择吏，致我交趾覆。联绵三四年，致我交趾辱。懦者斗则退，武者兵益黩。军容满天下，战将多金玉，刮得齐民疮，分为猛士禄。雄雄许昌师，忠武冠其族。去为万骑风，住为一川肉。时有践卒回，千门万户哭。哀声动闾里，怨气成山谷。谁能听鼓声，不忍看金镞。念此堪泪流，悠悠颍川绿。”吟此诗有以见失于授任，为国家生事。大东之苦，斯其类乎。
　　安南高骈奏开本州海路。初交趾以北距南海，有水路，多覆巨舟。骈往视之，乃有横石隐隐然在水中，因奏请开凿以通南海之利。其表略云：“人牵利楫，石限横津。才登一去之舟，便作九泉之计。”时有诏听之，乃召工者啖以厚利，竟削其石。交广之利民至今赖之以济焉。或言骈以术假雷电以开之，未知其详。葆光子尝闻闽王王审知患海畔石奇为舟楫之梗，一夜梦吴安王许以开导，乃命判官刘山甫躬往祈祭。三奠才毕，风雷勃兴。山甫凭高观焉，见海中有黄物，可长千百丈，奋跃攻击。凡三日，晴霁，见石港通畅，便于泛涉。于时录奏，赐名甘棠港。即渤海假神之力又何怪焉亦号此地为天威路，实神功也。
　　咸通中，礼部侍郎高知举，榜内孤贫者公乘亿赋诗三百首，人多书于屋壁。许棠有《洞庭诗》尤工，诗人谓之“许洞庭”。最奇者有聂夷中，河南中都人，少贫苦，精于古体，有《公子家》诗云：“种花于西园，花发青楼道。花下一禾生，去之为恶草。”又《咏田家》诗云：“父耕原上田，子斫山下荒。六月禾未秀，官家已修仓。”又云：“锄禾日当午，汗滴禾下土。谁念盘中餐，粒粒皆辛苦。”又云：“二月卖新丝，五月粜新谷。医得眼前疮，剜却心头肉。我愿君王心，化为光明烛。不照绮罗筵，只照逃亡屋。”所谓言近意远，合《三百篇》之旨也。盛得三人，见之公道也。葆光子尝有同僚示我调举时诗卷，内一句云“科松为荫花”，因讥之曰：“贾浪仙云：‘空庭唯有竹，闲地拟栽松。’吾子与贾生，春兰秋菊也。”他日赴达官牡丹宴，栏中有两松对植，立命斧斫之，以其荫花。此侯席上于愚有得色，默不敢答，亦可知也。
　　王文懿公起三任节镇，扬历省寺，赠守太尉。文宗颇重之，曾为诗写于太子之笏以扬之，又画仪形于便殿，师友目之曰“当代仲尼”。虽历外镇，家无余财。知其甚贫，诏以仙韶院乐官逐月俸钱五百贯给之。起昧于理家，俸入其家，尽为仆妾所有，耄年寒馁，故加给焉。于时识者以起不能陈逊而与伶人分俸，利其苟得，此为短也。葆光子曰：“士人之家唯耻货殖，至于荷畚执耒，灌园鬻蔬，未有禄以代耕，岂空器而为养安可忘甘苦不迨晨昏今之世禄嚣薄，不能撙节，稍丰则饫其狗彘，少歉则困彼妻孥，而云安贫，吾无所取。唯衣与食，所谓切身。傥德望名品未若王相国者，得不思俭而足用乎。”
　　●卷三
　　唐相国李太尉德裕抑退浮薄，奖拔孤寒。于时朝贵朋党，掌武破之，由是结怨。而绝于附会，门无宾客。唯进士卢肇，宜春人，有奇才，每谒见，许脱衫从容。旧例礼部放榜，先禀朝廷，恐有亲属言荐。会昌三年，王相国起知举，先白掌武。乃曰：“某不荐人，然奉贺今年榜中得一状元也。”起未喻其旨，复进亲吏于相门侦问，吏曰：“相公于举子中独有卢肇久接从容。”起相曰：“果在此也。”其年卢肇为状头及第。时论曰：卢虽受知于掌武，无妨主司之公道也。
　　唐相毕П，吴乡人，词学器度冠于侪流。擢进士，未遂其志，尝谒一受知朝士者，希为改名，以期亨达。此朝士讥其鹾贾之子。请改为字相国，忻然受而谢之。竟以此名登第，致位台辅。前之朝士渐悔交集也。
　　唐段相文昌家寓江陵。少以贫窭修进，常患口食不给，每听曾口寺斋钟动辄诣谒餐，为寺僧所厌。自此乃斋后扣钟，冀其晚届而不逮食也。后入登台座，连出大镇，拜荆南节度，有诗《题曾口寺》云“曾遇黎饭后钟”，盖为此也。富贵后打金莲花盆盛水濯足，徐相商致书规之，邹平曰：“人生几何，要酬平生不足也。”夏侯孜相国未偶，伶俜风尘，蹇驴无故坠井。每及朝士之门，舍逆旅之馆，多有龃龉，时人号曰“不利市秀才”。后登将相。何先塞而后通也。
　　唐李固言生于凤翔庄墅，雅性长厚，未习参谒。始应进士举，舍于亲表柳氏京第。诸柳昆仲率多戏谑，以相国不谙人事，俾习趋揖之仪。俟其磬折，密于鸟巾上帖文字云“此处有屋僦赁”。相国不觉，及出，朝士见而笑之。许孟容守常侍，朝中鄙此官，号曰“貂”，固不能为人延誉也。相国始以所业求知谋于诸柳，诸柳与导行卷去处，先令投谒许常侍。相国果诣骑省，高阳公惭谢曰：“某官绪极闲冷，不足发君子声采。”虽然，已藏之于心。又睹乌巾上文字，知其朴质无何。来年许公知礼闱，李相国居状头及第。是知柳氏之戏侮，足致陇西之速遇也。
　　杜公位极人臣，富贵无比。尝与同列言平生不称意有三：其一为澧州刺史，其二贬司农卿，其三自西川移镇广陵，舟次瞿塘，左右为骇浪所惊，呼唤不暇，渴甚，自泼汤茶吃也。镇荆州日，诸院姊妹多在渚宫寄寓，贫困尤甚，相国未尝拯济。至于节腊，一无沾遗。有乘肩舆至衙门诟骂者，亦不省问之。凡莅方镇，不理狱讼。在凤翔洎西川，系囚毕政，无轻无重，任其殍。人有从剑门拾得裹漆器文书，乃成都具狱案牍。略不垂愍，斯又何心载！
　　李太师光颜以大勋康国，品位穹崇。爱女未聘，幕僚谓其必选佳婿，因从容语次，盛誉一郑秀才词学门阀人韵风流异常，冀太师以子妻之。他日又言之，太师谢幕僚曰：“李光颜一健儿也，遭遇多难，偶立微功，岂可妄求名族，以掇流言乎某已选得一佳婿，诸贤未见。”乃召一客司小将指之曰：“此即某女之匹也。”超三五阶军职，厚与金帛而已。从事许当曰：“李太师建定难之勋，怀弓藏之虑。武宁保境，止务图存。而欲结援名家，非其志也。与夫必娶高国，求婚王谢，何其远哉！”
　　王文公凝清修重德，冠绝当时。每就寝息，必叉手而卧，虑梦寐中见先灵也。食饣饣乇面，不过十八片。曾典绛州，于时司空图侍郎方应进士举，自别墅到郡谒见，后更不访，亲知阍吏遽申司空秀才出郭矣。或入郭访亲知，即不造郡斋。琅阝琊知之，谓其专敬，愈重之。及知举日，司空一捷列第四人登科，同年讶其名姓甚暗，成事太速，有鄙薄者号为“司徒空”。琅阝琊知有此说，因召一榜门生。开筵宣言于众曰：“某叨忝文柄，今年榜帖全为司空先辈一人而已。”由是声采益振。尔后为御史分司。旧相卢公携访之，乃留诗曰：“氏族司空贵，官班御史雄。老夫如且在，未可叹途穷。”其为名德所重也如此。
　　唐相国刘公瞻，其先人讳景，本连州人。少为汉南郑司徒掌笺，因题商山驿侧泉石，荥阳奇之，勉以进修，俾前驿换麻衣执贽之。后致解荐，擢进士第，历台省。瞻相孤贫有艺，虽登科第不预急流。任大理评事日饣粥不给，尝于安国寺相识僧处谒餐，留所业文数轴置在僧几。致仕刘军容玄冀游寺，见此文卷，甚奇之。怜其贫窭，厚有济恤。又知其连州人，朝无强援，谓僧曰：“某虽闲废，能为此人致宰相。”尔后授河中少尹，幕僚有贵族浮薄者蔑视之。一旦有命征入，蒲尹张筵而祖之。浮薄幕客呼相国为尹公，曰：“归朝作何官职”相国对曰：“得路即作宰相。”此郎大笑之，在席亦有异其言者。自是以水部员外知制诰，相次入翰林，以至大拜也。
　　唐相国李公福河中永乐有宅，庭槐一本抽三枝，直过当舍屋脊，一枝不及。相国同堂昆弟三人，曰石、曰程，皆登宰执，唯福一人历镇使相而已。近者石晋朝赵令公莹家庭有需枣，树婆娑异常，四远俱见。有望气者诣其邻里，问人云：“此家合有登宰辅者”里叟曰：“无之。然赵令先德小字相之儿，得非此应乎”术士曰：“王气方盛，不在身，当其子孙。”尔后中令由太原判官大拜，出将入相，则前言果效矣。凡士之宦达非止一途，或以才升，或以命遇，则盛衰之气亦随人而效之。向者槐枣异常，岂非王气先集耶不然，何荣茂挺特拔耸之如是也
　　唐渤海王太尉高公骈镇蜀日，因巡边至资中郡，舍于刺史衙。对郡山顶有开元佛寺，是夜黄昏，僧徒礼赞螺呗间作。渤海命军候悉擒械之，来晨笞背斥逐，召将吏而谓之曰：“僧徒礼念亦无罪过，但以此寺十年后当有秃丁数千作乱，我故以是厌之。”其后土人皆髡发执兵号大髡小髡，据此寺为寨，陵胁州将。果叶渤海之言。时称骈好妖术，斯亦或然之验与。
　　唐王中令铎重德名家，位望崇显，率由文雅，然非定乱之才。镇渚宫为都统，以御黄巢寇兵渐近。先是，赴镇以姬妾自随，其内未行，本以妒忌。忽报夫人离京在道，中令谓从事曰：“黄巢，渐以南来，夫人又自北至。旦夕情味，何以安处”幕僚戏曰：“不如降黄巢。”公亦大笑之。洎荆州失守，复把潼关。黄巢差人传语云：“令公儒生，非是我敌。请自退避，无辱锋刃。”于是弃关随僖皇播迁于蜀。再授都统，收复京都，大勋成，竟罹非命。时议曰：“黄巢过江，高太尉不能拒捍，岂王中令儒懦所能应变乎”落都统后有诗，其要云：“敕诏已闻来阙下，檄书犹未遍军前。”亦志在其中也。
　　唐路侍中严，风貌之美为世所闻。镇成都日，委执政于孔目吏边咸，日以妓乐自随，宴于江津。都人士女怀掷果之羡，虽卫、潘岳不足为比。善巾裹，蜀人见必效之。后乃翦纱巾之脚以异于众也。闾巷有衤玄服修容者，人必讥之曰：“尔非路侍中耶”尝过鬻豚之肆，见侩豕者谓屠者曰：“此豚端正，路侍中不如。”用之比方，良可笑也。以官妓行云等十人侍宴。移镇渚宫日，于合江亭离筵赠行云等《感恩多》词，有“离魂何处断，烟雨江南岸”，至今播于倡楼也。
　　薛能尚书镇郓州，见举进士者必加异礼。李勋尚书先德为衙前将校，八座方为客司小子弟，亦负文藻，潜慕进修，因舍归田里。未逾岁，服麻衣，执所业于元戎。左右具白其行止，不请引见。元戎曰：“此子慕善，才与不才，安可拒之某今自见其人质清秀，复览其文卷，深器重之。”乃出邮巡职牒一通与八座先德，俾罢职司闲居，恐妨令子进。尔后果策名第，扬历清显，出为郓州节度也。
　　唐郑愚尚书，广州人，雄才奥学，擢进士第，扬历清显，声称ピ然。而性本好华，以锦为半臂。崔魏公铉镇荆南，荥阳除广南节制，经过，魏公以常礼延遇。荥阳举进士时未尝以文章及魏公门，此日于客次换麻衣，先贽所业。魏公览其卷首，寻已赏叹至三四，不觉曰：“真销得锦半臂也。”又以魏公故相，合具军仪廷参，不得已而受之。魏公曰：“文武之道备见之矣。”其钦服形于辞色也。或曰荥阳因醉眠，左右见一白猪。盖杜征南蛇吐之类。
　　唐相国韦公宙善治生，江陵府东有别业，良田美产，最号膏腴，而积稻如坻，皆为滞穗。咸通初，除广州节度使。懿宗以番禺珠翠之地，垂贪泉之戒。京兆从容奏对曰：“江陵庄积谷尚有七千堆，固无所贪。”懿皇曰：“此可谓之足谷翁也。”
　　唐李当尚书镇南梁日，境内多有朝士庄产，子孙侨寓其间，而不肖者相效为非。前政以其各有阶缘，弗克禁止，闾巷苦之。八座严明有断，处分宽织蔑笼，召其尤者，诘其家世谱第，在朝姻亲。乃曰：“郎君籍如是地望，作如此行止，无乃辱于存亡乎今日所惩，贤亲眷闻之，必赏老夫勉旃。”遽命盛以竹笼沉于汉江。由是其侪惕息，各务戢敛也。崔珏侍御家寄荆州，二子凶恶。节度使刘都尉判之曰：“崔氏二男，荆南三害，不免行刑也。”
　　唐吴行鲁尚书，彭州人。少年事内官西门军容，小心畏慎，每夜常温溺器以奉之，深得中尉之意。或一日为洗足，中尉以脚下文理示之曰：“如此文理，争教不作十军容使。”行鲁拜曰：“此亦无凭，某亦有之，何为常执厮仆之役。”乃脱屦呈之。中尉嗟叹谓曰：“汝但忠孝，我终为汝成之。”尔后假以军职除彭州刺史，卢耽相公表为西川行军司马御蛮有功，历东、西川、山南三镇节旄。《除西川制》云：“为命代之英雄，作人中之祥瑞。”讥之也。历图南为西川副使，随府罢职，行鲁欲延辟之。图南素薄行鲁，闻之大笑曰：“不能翦头刺面而趋侍健儿乎。”自使院乘马不归私第，直出北郭，家人遽结束而追之。张云起居为成都少尹，常出轻言，为行鲁杀之。
　　唐崔侍中安潜崇奉释氏，鲜茹荤血。唯于刑辟常自躬亲，虽僧人犯罪未尝屈法。于厅事前虑囚必温颜恤恻以尽其情，有大辟者俾先示以判语，赐以酒食，而付于法。镇西川三年，唯多蔬食。宴诸司，以面及之类染作颜色，用象豚肩羊脍炙之属，皆逼真也，时人比于梁武。而频于宅使堂前弄傀儡子，军人百姓穿宅观看，一无禁止。而中壶预政，以玷盛德，惜哉！
　　唐刘舍人蜕，桐庐人。早以文学应进士举，其先德戒之曰：“任汝进取，穷之与达，不望于汝。吾若没后，慎勿祭祀。”乃乘扁舟以渔钓自娱，竟不知其所适。紫微历登华贯，出典商於，霜露之思，于是乎止。临终亦戒其子，如先考之命。蜀礼部尚书纂即其息也，尝与同列言之。君子曰：名教之家重于丧祭。刘氏先德是何人斯苟同隐逸之流，何伤菽水之礼。紫微以儒而进，爵比通侯，遵乃父之绪言，紊先王之旧制，以时之敬能便废乎大彭通人，抑有其说，时未喻也。
　　大中四年，进士冯涓登第，榜中文誉最高。是岁，新罗国起楼，厚赍金帛，奏请撰记，时人荣之。初除京兆府参军，恩地即杜相审权也。杜有江西之拜，制书未行，先召长乐公密话，垂延辟之命，欲以南昌笺奏任之，戒令勿泄。长乐公拜谢辞出宅，速鞭而归于通衢。遇友人郑ク，见其喜形于色，驻马恳诘。长乐遽以恩地之辟告之，荥阳寻捧刺诣京兆门谒贺，具言得于冯先辈也。京兆嗟愤而鄙其浅露。洎制下开幕，冯不预焉。心绪忧疑，莫知所以。廉车发日，自霸桥乘肩舆，门生咸在。长乐拜别，京兆公长揖冯曰：“勉旃。”由是嚣浮之誉遍于绅，竟不通显。中间有涉交通中贵，愈招清议，官止祠部郎中、眉州刺史，仕蜀至御史大夫。
　　唐咸通中，荆州有书生号唐五经者，学识精博，实曰鸿儒。旨趣甚高，人所师仰，聚徒五百辈，以束自给，优游卒岁，有西河济南之风，幕寮多与之游。常谓人曰：“不肖子弟有三变：第一变为蝗虫，谓鬻庄而食也；第二变为蠹鱼，谓鬻书而食也；第三变为大虫，谓卖奴婢而食也。三食之辈，何代无之”
　　薛保逊，名家子，恃才与地，凡所评品，士子以之升降，时号为“浮薄相国”。夏侯孜尤恶之。其堂弟因名保厚以异之，由是不睦。内子卢氏与其良人操尚略同，因季父薛监来省，卢新妇出参。俟其去后，命水涤门阈。薛监知而大怒，经宰相疏之。保逊因谪授澧州司马，凡七年不代。夏侯孜出镇，魏相谟登庸，方有征拜而殒于郡。愚曾睹薛文数幅，其一云：“饯交亲于灞上，止逆旅氏，见数物象人。诘之，口辄动，皆云江淮岭表州县官也。呜呼，天之生民，为此辈笞挞。”又《观优》云：“绯胡折。莽转而出。众人皆笑，唯保逊不会。”其轻物皆此类也。卢虔灌罢夔州，以其为姊妹夫，径至澧州慰省，回至邮亭，回望而笑曰：“岂意薛保逊一旦接军事李判官，打《杨柳枝》乎！”
　　蜀之士子莫不酤酒，慕相如涤器之风也。陈会郎中家以当炉为业，为不扫街，官吏殴之。其母甚贤，勉以修进，不许归乡，以成名为期。每岁糇粮纸笔衣服仆马皆自成都赍致。郎中业八韵，唯《螳螂赋》大行。大和元年及第，李相固言览报状，处分厢界，收下酒旆，阖其户，家人犹拒之。逡巡贺登第，乃圣善奖训之力也。后为白中令子婿，西川副使，连典彭、汉两郡而终。
　　唐刘仆射崇龟以清俭自居，甚招物论。尝召同列餐苦荬饣毕锣，朝士有知其矫，乃潜问小苍头曰：“仆射晨餐何物”苍头曰：“泼生吃了也。”朝士闻而哂之。及镇番禺，效吴隐之为人。京国亲知贫乏者俟濡救，但画荔枝图，自作赋以遗之。后薨于岭表。扶护灵榇经渚宫，家人鬻海珍珠翠于市，时人讥之。
　　唐赵大夫崇凝重清介，门无杂宾，慕王、刘真长之风也。标格清峻不为文章，号曰无字碑。每遇转官，旧例各举一人自代，亚台未尝举人，云：“朝中无可代己也。”世亦以此少之。梁相张策尝为僧，返俗应举。亚台鄙之。或曰：“刘轲、蔡京得非僧乎”亚台曰：“刘、蔡辈虽作僧，未为人知，翻然贡艺，有何不可张策衣冠子弟，无故出家，不能参禅访道，抗迹尘外，乃于御帘前进诗，希望恩泽。如此行止，岂掩人口。某十度知举，十度斥之。”清河公乃东依梁主而求际会，盖为天水拒弃，竟为梁相也。
　　●卷四
　　唐襄州赵康凝令公世勋嗣袭，人质甚伟，酷好修容，前后垂镜以整冠栉，往往以家讳刑人。相国崔公胤出镇湖南，由岘首。赵令逢迎开宴，崔相从容而规之曰：“闻令公以文字刑人，甚无谓也。闻名心矍，但有颦蹙，岂可笞责及人耶”俄而近侍以红拂子于乌巾上拂之，相国又曰：“此尤不可也。”陪僚俯首而已。天水其后汉南失守，已而奔吴，路由夏口，杜洪念公郊迓，以主座逊之，遽尸其位。其不识去就，皆此类也，竟罹祸于淮甸宜乎。
　　唐薛尚书能以文章自负，累出戎镇，常郁郁叹息。因有诗谢淮南寄天柱茶，其落句云：粗官乞与真抛却，赖有诗名合得尝。”意以节将为粗官也。镇许昌日，幕吏咸集，令其子具参诸幕客，幕客怪惊，八座曰：“俾渠消灾。”时人以为轻薄也。盖不得本分官，矫此以见志，非轻薄乎
　　唐相国孙公宽裕通简，不事矫异，常语于亲友曰：“凡人许己，务在得中。但士行无亏，不必太苦。以我之长彰彼之短，以我之清彰彼之浊，幸勿为之。”后谪居衡山，情抱坦然，不以放逐而怀戚戚。每对客座，而厮仆辈纷诟殴曳，仆于面前。相国凝然似无所睹，谓客曰：“若以怒心逢彼，即方寸自挠矣。”其性度皆此类也。相国曾乘轺至蜀，诣杜光庭先生受，乃曰：“尝遇至人，话及时事，每有高栖之约。”尔后虽登台辅，竟出官于南岳，有诗《寄杜先生》，其要句云：“蜀国信难遇，楚乡心更愁。我行同范蠡，师举效浮丘。他日相逢处，多应在十洲。”唐末朝达罹谷水白马驿之祸，唯相国获免焉。
　　唐柳大夫直清重德，中外惮之。谪授泸州郡守，先诣东川庭参，具，元戎顾相彦朗坚却之。亚台曰：“朝廷本用见责，此乃军府旧仪。”顾公不得已而受之。赴任，路由渝州，有牟﹁秀才者，即都校牟居厚之子。文采不高，执所业谒见，亚台奖饰甚勤。甥侄从行以为牟子卷轴不消见遇，亚台曰：“巴蜀多故，土豪倔起。斯乃押衙之子，独能慕善，苟不诱进，渠即退志。以吾称之，人必荣之。由此灭三五员草贼，不亦善乎。”子弟窃笑而服之。
　　唐末朝廷围太原不克，以宰相张浚为都统，华帅韩建为副使。泽潞孙揆尚书以本道兵会伐，军容使杨复恭与张相不叶，逗挠其师，因而自溃，由是贬张相为绣州牧。孙尚书为太原所执，诟骂元戎李公克用以狗猪代之。李公大怒，俾以锯解，虽加苦楚而锯齿不行。八座乃谓曰：“死狗猪！解人须用板夹，然后可得行，汝何以知之。”由此施板而锯。方行未绝间，骂声不歇。何乃壮而不怖！斯则君子之儒必有勇也。近者刘知俊自梁奔秦，自秦奔蜀，骁暴之声，天下咸闻焉。蜀先生坐其惨酷而诛之，受戳日，章皇万端，乞命不暇。行刑者嗟而笑之。比孙帅何勇怯之不侔也。
　　唐崔相国慎猷廉察浙西日，有瓦棺寺持《法华经》僧为门徒。或有术士言相国面上气色有贵子。问其妊娠之所在，夫人洎妾滕间皆无所见。相国徐思之，乃召曾侍更衣官妓而示术士，曰：“果在此也。”及载诞日，腋下有文，相次分明，即瓦棺僧名也，因命其小字缁郎。年七岁尚不食肉，一日有僧请见，乃掌其颊谓曰：“既爱官爵，何不食肉”自此方味荤血，即相国胤也。崔事一说云是终南山僧，两存之。
　　唐朱崖李太尉与同列款曲，或有征其所好者，掌武曰：“喜见未闻言、新书策。”崔魏公铉好食新饣念头，以为珍美。从事开筵，先一夕前必到使院索新煮饣念头也。杜豳公每早食饣贲饭乾脯。崔侍中安潜好看斗牛。虽各有所美而非近利，与夫牙筹金埒、钱癖谷堆不亦远乎。
　　唐毕相诚家本寒微，其渭阳为太湖县伍伯。相国耻之，俾罢此役，为除一官。累遣致意，竟不承命。特除选人杨载宰此邑，参辞特于私第延坐与语，期为落此猥籍，津送入京。杨令到任，具达台旨。伍伯曰：“某下贱人也，岂有外甥为宰相耶”杨令坚勉之，乃曰：“某每岁公税享六十缗事例钱，苟无败阙，终身优渥。不审相公欲为致何官职”杨令具以闻，相国叹赏，亦然其说，竟不夺其志也。近者蜀相庾公传，素与其从弟凝绩曾宰蜀州唐兴县，郎吏有杨会者，庾氏之昆弟深念之。洎迭秉蜀政，为杨会除长马以酬之。杨会曰：“某之吏役，远近皆知。忝冒为官，宁掩人口岂可将数千家供待而博一虚名长马乎”虽强假军职除授检校官，竟不舍县役，亦毕舅之次也。
　　唐杨蔚使君典洋州，道者陈休复每到州，多止于紫极宫。弘农甚思一见，而颍川辄便他适，乃谓道士曰：“此度更来，便须申报。”或一日再至，遽令申白，俄而州将拥旆而至。方遂披揖，弘农曰：“向风久矣，幸获祗奉，敢以将来禄算为请，勿迓造次。”颍川呼人为卿，乃谓州牧曰：“卿三为刺史，了更无言。”州牧不怿，以其曾典两郡，至此三也，自是常以见任为终焉之所。尔后秩满无恙，不喻其言。无何，又授此州，亦终考限，罢后又除是郡。凡三任，竟殒于是邦。《三为刺史》之说果在于此乎。杨公季弟比为愚话之。
　　唐军容使田令孜擅权，有回天之力，尝致书于许昌为其兄陈敬求兵马使职，节将崔侍中安潜不允。尔后崔公移镇。川，敬与杨师立、牛勖、罗元杲以打球争三川，敬获头筹，制授右蜀节旄以代崔公，中外惊骇。报状云陈仆射之命，莫知谁何。青城县弥勒会妖人窥此声势，乃伪作陈仆射行李，云山东盗起，车驾必谋幸蜀。先以陈公走马赴任。乃树一魁妖，共翼佐之。军府未喻，亦差迎候。至近驿，有指挥索白马四匹，察事者觉其非常，乃羁縻之。未供承间而真陈仆射亦连辔而至，其妖人等悉擒缚而俟命，颍川俾隐而诛之。识者曰：“陈仆射由阉官之力，无涓尘之效。盗处方镇，始为妖物所凭，终以自贻诛灭，非不幸也。”
　　唐李相奚高才奥学，冠绝群彦，为朋党所排，洎登严廊，似涉由径。虽然，亦才授也。制下之日，刘舍人崇鲁抱麻而哭之，李相斥其祖祢，条上其事，具表论之。又以彭城先德受贿饮鸩，乃作《鹦鹉杯赋》，丑词讦切，人为寒心。朝士有识者阅其表曰：“何必多言，但云倒策侧龟于君前有诛，彭城子何所逃刑。”时以为然。
　　唐蔡京尚书为天德军使，衙前小将顾彦朗、彦晖知使宅市买，八座有知人之鉴。或一日，俾其子叔向已下备酒馔于山亭，召二顾赐宴。八座俄亦即席，约令勿起。二顾惶惑，莫喻其意。八座勉之曰：“公弟兄俱有封侯之相，善自保爱，他年愿以子孙相依。”因迁其职级。洎黄寇犯阙，顾彦朗领本军同立收复功，作东川，加使相。蔡叔向兄弟往依之，请叔向为节度副使，仍以丈人行拜之，军府大事皆谘谋焉。大顾薨，其弟彦晖嗣之，亦至使相。
　　唐陆相举进士，属僖宗再幸梁洋，随驾至行在。于时奔避劳止，又时当六月，而相国策名。尔后在翰林，暑月苦于蒸溽，同列戏之曰：“今日好造榜天。”以其进取非时也。然相国文才重德，名冠一时，朝中陆氏三人，号曰“三陆”，即相国洎希声及威三人也。
　　卢相光启先人伏刑，尔后弟兄修饰赴举，因谓亲知曰：“此乃开荒也。”然其立性周谨，进取多涂。著《初举子》一卷，即进取诸事，皆此类也。策名后扬历台省，受知于租庸张浚。清河出征并汾，卢每致书疏，凡一事别为一幅，朝士至今效之。盖八行重叠别纸自公始也。唐末举人不问士行文艺，但勤于请谒，号曰精切，亦楷法于范阳公尔。其族弟汝弼尝为张相出征判官，传檄四方，其略云：“致赤子之流离，自朱邪之版荡。”自谓人曰：“天生朱邪、赤子供我之笔也。”俊迈亦有族昆之风。
　　唐吴融侍郎策名后曾依相国太尉韦公昭度，以文笔求知。每起草先呈，皆不称旨。吴乃祈掌武亲密俾达其诚，且曰：“某幸得齿在宾次，唯以文字受眷。虽愧荒拙，敢不著力。未闻惬当，反甚忧惧。”掌武笑曰：“吴校书诚是艺士，每有见请，自是吴家文字，非干老夫。”由是改之，果惬上公之意也。散版出官，寓于江陵，为僧贯休撰诗序，以“唐来唯元白休师而已，”又《祭陆龟蒙文》即云“海内文章止鲁望而已。”自相矛盾，于时不免识者所讥。
　　唐荆州衣冠薮泽，每岁解送举人多不成名，号曰天荒解。刘蜕舍人以荆解及第，号为“破天荒”。尔来余知古、关图、常修皆荆州之居人也，率有高文，连登上科。关即衙前将校之子也，及第归乡，都押已下为其张筵，乃指盘上酱瓯戏老校曰：“要校卒为者。”其人以醋樽进之曰：“此亦校卒为者也。”席人大噱。关图妻即常修妹，才思妇也，有祭夫文行于世。
　　唐荆州成令公领蔡州军戍江陵，为节度使，张贵谋害之，遂弃本都，奔于秭归。一夜为巨蛇绕身，几至于殒，乃曰：“苟有所负，死生唯命。”逡巡蛇亦亡去。尔后招辑户口，训练士卒，沿流而镇渚宫。寻授节旄，抚绥凋残，励精为理。初年居民唯一十七家，末年至万户。勤王奉国，通商务农，有足称焉。朝廷号北韩南郭。有孔目官贺隐者，亦返俗僧也，端贞俭约，始为腹心，凡有阙政，赖其规赞。自贺隐物故，率由胸襟，加以骋辩陵人，又多矜伐，为识者所鄙。妇翁竺知章乃饼匠也，言多不逊。又元子微过，皆手刃之，竟无系嗣。楼船之役，幕僚结舌，终致鄂渚之败，惜哉！
　　唐黄巢犯阙，僖宗幸蜀。张相国浚白身未有名第，时在河中永乐庄居，里有一道人，或麻衣，或羽帔，不可亲狎。一日，张在村路前行，后有唤“张三十四郎，驾前待尔破贼”，回顾乃是此道人。相国曰：“某一布衣耳，何阶缘而能破贼乎”道人勉其入蜀，适遇相国圣善疾苦，未果南行。道者乃遗两粒丹，曰：“服此可十年无恙。”相国得药奉亲，所疾痊复，后历登台辅。道者亦不复见。破贼之说何其验哉。
　　唐薛澄州昭纬，即保逊之子也。恃才傲物，亦有父风。每入朝省，弄笏而行，旁若无人。好唱《浣溪纱》词，知举后有一门生辞归乡里，临岐献规曰：“侍郎重德，某乃受恩。尔后请不弄笏与唱《浣溪纱》，即某幸也。”时人谓之至言。有小吏常学其行步揖逊，公知之，乃召谓曰：“试于庭前学得似则恕尔罪。”于是下帘拥姬妾而观，小吏安详傲然，举动酷似。笑而舍之。
　　路侍中岩在西蜀，尝夏日纳凉于球场厅中，使院小吏罗九皋巾裹步履，有似裴条郎中。大貂遥见，促召衫带，逼视方知其非，因笞之。
　　唐张策早为僧，败道归俗，后为梁相。先在华山云台观修业，观侧有庄，其弟ね亦轻易道教，因脱亵服挂于天尊臂上云：“借此公为我掌之。”须臾，精神恍惚，似遭殴击，痛叫狼狈，或顿或起，如有人拖曳之状，归至别业而卒。斯人也，必党于释氏而轻侮道尊，人之无礼，自贻阴殛，非不幸也，与嘉州崔使君开尹真君石函事同。李载仁郎中目睹，为愚话之。
　　唐柳仆射仲郢镇妻阝城，有一婢失意，将婢于成都鬻之。盖巨源使君乃西川大校，累典雄郡，宅在苦竹溪。女侩具以柳婢言导，盖公欲之，乃取归其家。女工之具悉，随之日夕，赏其巧技。或一日，盖公临街窥窗，柳婢在侍，通衢有鬻绫罗者从窗下过，召俾就宅。盖公于束缣内选择边幅，舒卷揲之，第其厚薄，酬酢可否。柳婢失声而仆，似中风恙。命扶之而去，一无言语，但令舆还女侩家。翌日而瘳。诘其所苦，青衣曰：“某虽贱人，曾为柳家细婢，死则死矣，安能事卖绢牙郎乎。”蜀都闻之皆嗟叹也。清族之家率由礼门，盖公暴贵，未知士风，为婢仆所讥，宜矣哉。
　　唐柳比大夫之任泸州，溯舟经马骁镇。土豪赵师儒率乡兵数千，凭高立寨，刑讼生杀，得以自专，本道署以军职。闻五马经过，乃棹扁舟，被褐衫把杖子迎接，参状云“百姓赵师儒”。亚台以其有职，非隶属邑，怪而辞之。师儒曰：“巴蜀乱离，某怀集乡人拒他盗，非敢僭幸，妄徼戎职。”亚台欣而接之，乃驻旌旆馆于寨中，供亿丰备，钦礼弥勤。师儒亦有诗句，皆陈素心。亚台悉为和之。睹其清俭，不觉嗟叹曰：“我他年若登廊庙，必为斯人而致节察。”盖赏其知分任真也。
　　禅门有《祖系图》，得佛心印者皆次列之。进士有《登科记》，怀将相才者咸编缀之。而名实相违，玉石混杂，疑误后人，良可怪也。唐进士宇文，虽士族子，无文藻，酷爱上科。有女及笄，真国色也，朝之令子弟求之不得。时窦年逾耳顺，方谋继室，其兄谏议叵有气焰，能为人致登第。嫁女与，为言之元昆，果有所获。相国韦公说即其中表，甚鄙之。因滑台杜尚书宅遭火，几神柩，家人云老鼠尾曳火入库内，因而延燎。京兆谓宇文曰：“鱼将化龙，雷为烧尾。近日老鼠亦有烧尾之事。”用以讥之。葆光子尝试一僧，备谙谬妄，一旦拥徒说法，自言出世，安知他日不预《祖系》乎。是则宇文登科，后人何以知之，悲夫！
　　温庭云，字飞卿，或云作“筠”字，旧名岐，与李商隐齐名，时号曰“温李”。才思艳丽，工于小赋，每入试押官韵作赋，凡八叉手而八韵成，多为邻铺假手，号曰救数人也。而士行有缺，缙绅簿之。李义山谓曰：“近得一联句云‘远比召公三十六年宰辅’，未得偶句。”温曰：“何不云‘近同郭令二十四考中书’。”宣宗尝赋诗，上句有“金步摇”，未能对，遣未第进士对之。庭云乃以“玉条脱”续也，宣宗赏焉。又药名有白头翁，温以苍耳子为对，他皆此类也。宣宗爱唱《菩萨蛮》词，令狐相国假其新撰密进之，戒令勿他泄。而遽言于人，由是疏之。温亦有言云：“中书堂内坐将军。”讥相国无学也。宣皇好微行，遇于逆旅，温不识龙颜，傲然而诘之曰：“公非司马长史之流”帝曰：“非也。”又谓曰：“得非大参簿尉之类”帝曰：“非也。”谪为方城县尉，其制词曰：“孔门以德行为先，文章为末。尔既德行无取，文章何以补焉。徒负不羁之才，罕有适时之用”云云。竟流落而死也。杜豳公自西川除淮海，温庭云诣韦曲杜氏林亭，留诗云：“卓氏炉前金线柳，隋家堤畔锦帆风。贪为两地行霖雨，不见池莲照水红。”豳公闻之，遗绢一千匹。吴兴沈徽云：“温舅曾于江淮为亲表贾楚，由是改名焉。”庭云又每岁举场多借举人为其假手。沈询侍郎知举，别施铺席授庭云，不与诸公邻比。翌日帘前谓庭云曰：“向来策名者皆是文赋托于学士，某今岁场中并无假托学士，勉旃！”因遣之，由是不得意也。
　　浙西周宝侍中博陵崔夫人乃乾符中时相之姊妹也，少为女道士，或云寡而冠帔，自幽独焉。大貂素以豪侠闻，知崔有容色，乃逾垣而窃之，宗族亦莫知其存没。尔后周除浙右，其内亦至国号，乃具车马偕归崔门曰：“昔者官职卑下，未敢先言。此际叨尘，亦不相辱。”相国不得已而容之。末山尼开堂说法，禅师邓隐峰，有道者也，试其所守，中夜挟刃入禅堂欲行强暴，尼惮死失志。隐峰取去衤日服，集众僧以晓之，其徒立散。王蜀先主部将张暴横，鞭人之胸。典眉州，有一少尼姿容明悟，讲《无量寿经》。张欲逼辱，以死拒之，不肯破戒，因而诟骂。张乃折其齿，与其父同沈于蟆颐津也。崔氏女、末山尼以畏懦而苟全，徐仙姑用道力而止暴，讲经尼以守戒而陨命，是知女子修道亦似一段障难，而况冶容诲淫者哉。孙舍人著《北里志》，叙朝贤子弟平康狎游之事，其旨似言卢相携之室女失身于外甥郑氏子，遂以妻之，杀家人而灭口。是知平康之游亦何伤于年少之流哉！
　　唐世梁太祖未建国前，崔禹昌擢进士第，有别业在汴州管内。禹昌敏俊，善接对。初到夷门，希梁祖意，请陈桑梓礼。梁祖甚喜，以其不相轻薄，甚蒙管领，常预宾次，或陪亵戏。梁祖以其有庄墅，必藉牛，乃问曰：“庄中有牛否”禹昌曰：“不识得有牛。”意是无牛，以时俗语“不识得有”对之。梁祖大怒，曰：“岂有人不识牛为我是村夫即识牛，渠则不识。如此轻薄，何由可奈！”几至不测，后有人言，方渐释怒。
　　唐右补阙张曙，吏部侍郎之子，之侄。文章秀丽，精神敏俊，甚有时称。所生母常戴玉天尊，黄巢乱离，莫知存没。或有于枯骸中头上见有玉天尊，以曙未访遗骸，不合进取，以此阻之。后于裴贽侍郎下擢进士第，官至右补阙。曾戏同年杜荀鹤曰：“杜十四仁贤大荣，幸得与张五十郎同年。”荀鹤答曰：“张五十郎大荣，幸得与荀鹤同年。”天下只闻杜荀鹤名字，岂知张五十郎耶。彼此大ㄉ，是知虚名不足定人优劣。曙有《击瓯赋》，其警句云：“董双成青琐鸾惊，啄开珠网；穆天子红缰马解，踏破琼田。”又有《郊赋》叙长安乱离，亦《哀江南》、《悲甘陵》之比，区区之荀鹤不足拟伦。
　　●卷五
　　唐大和中，阉官恣横，因甘露事，王涯等皆罹其祸，竟未昭雪。宣宗即位，深抑其权，末年尝授旨于宰相令狐公。公欲尽诛之，虑其冤，乃密奏榜子曰：“但有罪莫舍，有阙莫填，自然无遗类矣。”后为宦者所见，于是南北司益相水火。洎昭宗末，崔侍中得行其志，然而玉石俱焚也已。乾符后，宫娥皆以木团头。自是四方效之，唯内官各自出样。匠人曰“斫军容头”、“特进头”，至是果验也。
　　唐进士曹唐《游仙诗》，才情缥缈，岳阳李远员外每吟其诗而思其人。一日曹往谒之，李倒屣而迎。曹生仪质充伟。李戏之曰：“昔者未睹标仪，将谓可乘鸾鹤。此际拜见，安知壮水牛亦恐不胜其载。”时人闻而笑之。
　　李肇《国史补》云：“正元末，有郎官四人自行军司马赐紫而登粉署，省中谑之为四君子也。”唐自大中至咸通，白中令入拜相，次毕相诚、曹相确、罗相劭权使相也，继升严廊。崔相慎猷曰：“可以归矣。近日中书尽是蕃人。”盖以毕、白、曹、罗为蕃姓也。始蒋伸相登庸，李景逊尚书西川览报状而叹曰：“不能伏事斯人也。”遽托疾离镇，有诗曰：“成都十万户，抛若一鸿毛。”亦博陵之比也。近代吴融侍郎乃赵崇大夫门生，即世日，天水叹曰：“本以毕、白待之，何乃乖于所望。”歉其不大拜，而亦讥当时也。
　　唐乾宁中，荆南成令公曾为僧，盗据渚宫，寻即贡命，末年骋辨，每事标特。初以澧朗旧在巡属，为土豪雷满所据，奏请割隶。相国徐公彦若在中书，不为处置。由是衔之。相国出镇番禺，路由渚宫，成令虽加接延，而常怏怏。馔后更席而坐，诡辩锋起。相国曰：“令公位尊方面，自比桓文。雷满者，偏州一伙草贼耳，令公不能加兵而怨朝廷乎”成公赧焉而屈。东海文雅高谈，听之。成令虽甚敬惮，犹以岭外黄茅瘴，患者发落，而戏曰：“黄茅瘴，望相公保重。”相国曰：“南海黄茅瘴，不死成和尚。”盖讥成令曾为僧也，终席惭耻之。
　　唐大中初，卢携举进士，风貌不扬，语亦不正，呼携为彗，盖短舌也。韦氏昆弟皆轻侮之，独韦岫尚书加钦谓其昆弟曰：“卢虽人物甚陋，观其文章有首尾。斯人也，以是卜之，他日必为大用乎。”尔后卢果策名，竟登廊庙，奖拔京兆至福建观察使。向时轻薄诸弟率不展分。所谓以貌失人者，其韦诸季乎。
　　唐大中初，绵州魏城县人王助举进士，有奇文，蜀自李白、陈子昂后，继之者乃此侯也。尝撰《魏城县道观碑》，词华典赡。于时辞逢牧绵州，见而赏之，以其邑子延遇，因改名助，字次安，壮其文类王勃也。自幼妇刊建，薛使君列衔于碑阴，以光其文，虽兵乱焚荡，而螭首岿然。好事者经过，皆税驾而览之。助后以瞽废，无闻于世，赖河东公振发增价，而子孙荣之。其子朴仕蜀至翰林学士。
　　大中年，洪州处士陈陶者，有逸才，歌诗中似负神仙之术，或露王霸之说。虽文章之士亦未足凭，而以诗见志，乃宣父之遗训也。其诗句云：“江湖水深浅，不足掉鲸尾。”又云：“饮冰狼子瘦，思日鹧鸪寒。”又云：“中原不是无麟凤，自是皇家结网疏。”又云：“一鼎雄雌金液火，十年寒暑鹿霓衣。寄与东流任斑鬓，向隅终守铁梭飞。”诸如此例，不可殚记。著《癖书》十卷，闻其名而未尝见之。
　　王赞侍郎，中朝名士。有弘农杨蘧者，曾到岭外见阳朔荔浦山水，谈不容口。以阶缘尝得接琅阝琊，从容不觉形于言曰：“侍郎曾见阳朔荔浦山水乎”琅阝琊曰：“某未曾打人唇绽齿落，安得而见。”因之大笑。杨宰俄而选求彼邑，挈家南去，亦州县官中一高士也。
　　唐僖宗皇帝蒙尘于蜀，朝士未集，阙人掌诰。乐朋龟、侯翮辈虽居翰林，而排难解纷之才非所长也。高太尉镇淮海，拥兵不进，与浙西周宝不睦，表章递奏，各述短长。朝廷欲降诏和之，学士草词，殊不惬旨。前进士李端有壮笔，军容田令孜知之，召而与语，授以毫翰。李仍请酒，饮数杯，诏书一笔而成，文藻之外乃奇辩也，深称上旨，除行在知制诰，官至省郎。旧说李绅相镇淮海，奏荐副使章服，累表不允。有一举人候谒，绅相知其文词，请撰一表，其略云：“当道地管八州，军雄千乘。副使著绿，不称其宜。”相国大喜，果以此章而获恩命也。李太尉破昭义，自草诏意而宣付翰林，至如郑文公自草高太尉诏，皆务集事，非侵局夺美也。
　　钱尚父始杀董昌，奄有两浙，得行其志，士人耻之。吴侍郎，赵州萧山县人，举进士，场中甚有声采，屡遭维絷，不遂观光，乃脱身西上。将及苏台界，回顾有紫绶者二人追之，吴谓必遭笼罩。须臾，紫绶者殊不相顾，促遽前去，至一津渡，唤船命吴共济，比达岸，杳然失之。由是获免，尔后策名升朝。是知分定者必有神明助之。
　　沈询侍郎精粹端美，神仙中人也。制除山北节旄，京城诵曹唐《游仙诗》云：玉诏新除沈侍郎，便分茅土领东方。不知今夜游何处，侍从皆骑白凤凰。”即风姿可知也。将凝侍郎亦有人物，每到朝士家，人以为祥瑞，号“水月观音”，前代潘安仁、卫叔宝何以加此。唐末朝士中有人物者，时号“玉笋班”。
　　旧例，士子不与内官交游，十军军容田令孜擅回天之力，僖皇播迁，行至洋源，百官未集，阙人掌诰。乐朋龟侍郎亦及行在，因谒中尉，仍请中外，由是荐之，充翰林学士。张相自处士除起居郎，亦出子方之门，皆申中外之敬。洎车驾到蜀，朝士毕集。一日，中尉为宰相开筵，学士洎张起居同预焉。张公耻于对众设拜，乃先谒中尉，便施谢酒之敬。中尉讶之。俄而宾主即席坐定，中尉白诸相曰：“某与起居，清浊异流。曾蒙中外，既虑玷辱，何惮改更。今日猥地谢酒，即又不可。”张公惭惧交集。自此甚为群彦薄之。乐公举进士，初陈启事谒李昭侍郎自媒云：“别于九经、书、史及老、庄洎八都赋外，著八百卷书，请垂比试。”诚有学问也。然于制诰不甚简当，时人或未可之。
　　唐薛廷少师，右族名流，仕于衰世。梁太祖兵力日强，朝廷倾动，渐自尊大，天下惧之。孤卿为四镇官告使，夷门客将刘翰先来类会，恐申中外，孤卿佯言不会，谓谒者曰：“某无德，安敢辄受令公拜。”竟不为屈。洎受禅之后，勉事于梁，而太祖优容之，寿考而终也。中间奉命册蜀先主为司徒，馆中旧疾发动，蜀人送当医人杨仆射，俾攻疗之。孤卿致书感谢，其书末请借肩舆，归京寻医。蜀主讶之，乃曰：“幸有方药，何不俟愈而行”坚请且驻行轩，公谓客将曰：“夜来问此医官，殊不识字，安可以性命委之乎”竟不服药而北归。后唐相国韦公说仕梁为中书舍人，ヘ轺于钱塘。先是，钱尚父自据一方，每要姑息。梁主以河北、关西悉为敌，又频失利于淮海，甚藉两浙牵掎之，其次又资贡赋。凡命使臣远泛沧溟，一则希其丰遗，二则惧不周旋，悉皆拜之。钱公亦自尊大，唯京兆公长揖而已。既不辱命，识者异之，竟有岩廊之拜也。
　　唐杨晟始事凤翔节度李昌符，累立军功，因而疑之，潜欲加害。昌符爱妾周氏愍其无辜，密告之，由是亡去而获免也。后为驾前五十四军都指挥使，除威胜军节度使，建节于彭州，抚绥士民，延敬宾客，洎僧道辈各得其所。厚于礼敬，人甚怀之。李昌符之败，因令求访。周氏既至，以义母事之。周氏自以少年复有美色，恐有好合之请。弘农告誓天地，终不以非礼偶之。每旦未视事前必伸问安之礼，虽厄在重围，未尝废也。新理之所，兵力未完，遽为王蜀先主攻围，保守孤城，救兵不至，凡十日而为西川所破而害焉。有马步使安师建者，杨氏之腹心也，城克执之。蜀先主知其忠烈，冀为其用，欲宽之。师建曰：“某受杨司徒提拔，不敢惜死。”先主叹赏而行戮，为设祭而葬之。
　　唐天中，淮师围武昌不解，杜洪令公乞师于梁王。梁王与荆方睦，乃讽成中令帅兵救之。于是禀奉霸主，欲亲征。乃以巡属五州事，力造巨舰一艘，三年而成，号曰和州载舰。上列万事洎司局，有若衙府之制，又有齐山截海之名，其于华壮即可知也。饰非拒谏，断自己意，幕僚俯仰，不措一词，唯孔目官杨厚赞成之。舟次破军山下，为吴师纵燎而焚之，中令溺死，兵士溃散。先是，改名曰，字即水内也。水内之死，岂非前兆乎湖南及朗州军入江陵，俘载军人百姓职掌伎巧僧道伶官并归长沙。改之名，和州之说，盖前定也。
　　唐陈敬据成都府拒命，韦太尉昭度充招讨使，率东川兵以伐之。王蜀先主时为草贼，剽掠诸县，乃拥手下兵投掌武，署为衙内指挥使，资其爪牙也，因奏请割西川数州就临邛建节以授之。蜀主卑谦多智，事韦公甚谨。掌武量其事势终不能驾御，况军旅之事又非所长，每欲攻城，请戎服临阵，虑矢石所及，不敢近前。掌武曰：“军人安敢无礼”东川都显有唐吃人者，呼而戒之曰：“人肉何如猪羊”乃赐一缗俾充肉价，他皆仿此。重围二年，蜀城已困，不日将下。一旦门外喧哗，以军粮阙乏，兵士擒曳掌武亲吏骆别驾名志者脔而啖之。由是惧罹其祸，遽托疾以西川牌印付蜀主而归朝。虽曰不武，斯亦用智自免也。
　　屯难之世，君子遭遇不幸往往有之。唐进士章鲁封与罗隐齐名，皆浙中人，频举不第，声采甚著。钱尚父土豪倔起，号钱塘八都，洎破董昌，奄有杭越。于是章、罗二士罹其笼罩。然其出于草莱，未谙事体，重县宰而轻郎官，尝曰：“某人非才，只可作郎官，不堪作县令。”即可知也。以章鲁封为表奏孔目官，章拒而见笞。差罗隐宰钱塘，皆畏死禀命也。章、罗以之为耻，钱公用之为荣。玉石俱焚，吁，可惜也！或云章鲁封后典苏州，著《章子》三卷行于世。罗隐为中朝所重，钱公寻倍加钦，官至给事中，享寿考，温饱而卒。
　　唐裴司徒璩性靳啬，廉问江西日，凡什器图障皆新其制，闭屋缄贮，未尝施用。每有宴会，即于朝士家借之。在番禺时，钟爱一女，选荥阳郑进士以婿之。才过礼期，遽属秋荐，不免随计，无何到京，寻报物故。五教念女及婿，不胜悲痛，而郑偶笑之，盖夫妇之爱未深，不解思虑，非有他故也。大凡士族女郎无改醮之礼，五教念女早寡，不能忘情，乃召门生故吏而告之，因别适人。乱伦再醮，自河东始也。元祯少监、苏涯中丞、赐紫杨比少尹与五教亲吏别驾，说皆同。
　　归登尚书每浴皆屏左右，自于浴斛中坐移时。或有窥者见一巨龟吹水也。性甚鄙啬，尝烂一羊脾，旋割旋啖，封其残者。一旦内子于封处割食，八座不见元封，大怒。其内由是没身不食肉。斯亦愈于和峤之流也。
　　西川自唐刘辟构逆后久无干戈，人不习战，每岁诸道差兵屯戍大渡河，蛮旗才举，望风而溃。咸通中，长驱直抵府城，居人有扃户而拒之，蛮亦不敢扣门也。尝有一蛮迷路入广都县村墅，里人相率数百辈叫噪而逐之，蛮一回顾却走，如堵墙崩焉。自昼及螟，终不能擒致。其怯懦如此。王蜀先主时，云南寇蜀。蜀军勇锐欲吞之，俘擒啖食，不以为敌，与向前之兵，百倍其勇也。
　　咸通中，南蛮围西川，朝廷命太尉渤海高公骈自天平军移镇成都。戎车未届，乃先以帛书军号，其上仍画一符，于邮亭递之，以壮军声。蛮酋惩交趾之败，望风而遁。先是，府无罗郭，南寇才临，遂成煨烬，士民无久安之计。渤海规画地势，图版筑焉。虑畚锸将施，亭堠有警，乃命门僧景山奉使入南诏宣言躬自巡边。自下手筑城日，举烽直至大渡河，几九十三日，楼橹矗然，旌旆竟不行，而骠信栗不暇。兵以诈胜，斯之谓也。
　　唐天复中张道古，沧州蒲台县人，擢进士第，拜左补阙。文学甚富，介僻不群，因上《五危二乱表》左授施掾，尔后入蜀。先是，所陈《二乱疏》云：“只今刘备、孙权已生于世矣。”惧为蜀主所憾，无路栖托。洎逢开创，诚思征召，为幕僚排摈，卒不齿录，竟罹非命也。尝自筮遇凶卦，预造一穴，题表云“唐左补阙张道古墓”，后果遇害而瘗之。人有获其《上蜀主书》遗稿，极言僚寮掩其才学，不为延誉，又非违时变盘桓取祸之流也。
　　唐贞元中，秭归人覃正夫顷栖庐岳，帅符载征召为文，竟汨没于巴巫也。或有以其文数篇示愚，辞韵挺特，风调凛然，真得武都之刀尺也，号《巢居子》，有二十卷。愚因致书于归州之衙校李玩，俾搜访之。书未达前三日，里人有家藏全集者，适遇延而煨烬之。嗟乎！鄙于覃生异时也，苟得缮写流布，振彼声光，而焚如之酷，何不幸之甚也！
　　唐罗员外衮，成都临邛人，应进士举，文学优赡，操尚甚高。唐大顺中策名，不归故乡，时属丧乱，朝廷多故，契阔兵难，备历饥寒。蜀先主致书于翰林令狐学士、吴侍郎选书记一员，欲以桂阳应聘。外郎谓知己曰：“誓拥马通衢，服弊布衣以俟外朝，无复西归为鲁国东家丘也。”竟通朝籍，终于梁礼部员外郎也。蜀人有志者唯外郎乎扬子云二息亡，遗体葬于蜀，与夫延陵季子何相远哉！近代李频、黄匪躬皆岭表人，频即遗其糟糠，别婚士族，黄即三十年不返乡里，于时妻母俱在，又何心乎！
　　唐高测，彭州人，聪明博识，文翰纵横，至于天文历数、琴棋书画、长笛胡琴，率皆精巧，乃梁朝朱异之流。尝谒高燕公，上启事自序，其要云：“读书万卷，饮酒百杯。”燕公曰：“万卷书不易征诘，百杯酒得以奉试。”乃饮以酒，果如所言。僖皇帝幸蜀，因进所著书除秘校，卒于威胜军节度判官也。
　　韩昭仕王氏至礼部尚书、文思殿大学士，粗有文章，至于琴棋书算射法悉皆涉猎，以此承恩于后主，时有朝士李台嘏曰：“韩八座事艺如拆袜线，无一条长。”时人韪之。
　　唐武都符载，字厚之，本蜀人，有奇才。始与杨衡、宋济栖青城山以习业，杨衡擢进士第，宋济先死无成，唯符公以王霸自许，耻于常调怀会之望。韦南康镇蜀，辟为支使，虽曰受知，尚多偃蹇。韦公于二十四化设醮，请撰斋词，于是陪饮于摩诃之池。符公离席盥漱，命使院小吏十二人捧砚，人分两题，绕步池滨，各授口占，其敏速如此。刘辟时为金吾仓曹参军，依栖韦公，特与讠巽《真赞》，其词云：“矫矫化初，气杰文雄。灵螭出水，秋鹗乘风。行义则固，辅仁乃通。他年良觌，麟阁之中。”洎京兆变故，彭城知留务，起雄据之意，符为其所縻，凡有代奏，愈更恭顺。刘辟之败也，幕僚多罹其祸，唯符生以笺奏稿草一箧呈高崇文相公，长揖东下，栖于庐山，即前之《真赞》可谓有先鉴也。居浔阳二林间，优游卒岁。南昌军奏请为副ヘ，授奉礼郎，不赴，命小僮持一幅上于襄阳乞百万钱买山，四方交辟，羔雁盈于山门草堂中，以女妓二十人娱侍，声名藉甚于时，守道循常者号曰“凶人”。
　　唐光启中，成都人侯翮风仪端秀，有若冰壶，以拔萃出身为宁从事。僖皇播迁，擢拜中书舍人、翰林学士，内试数题目，其词立就，旧族朝士潜推服之。。僖宗归阙，除郡不赴，归隐导江别墅，号卧龙馆。王蜀先主图霸，屈致幕府，先俾节度判官冯涓候其可否。冯有文章大名，除眉州刺史，田令孜拒朝命，不放之任。羁寓成都，为侯公轸恤，甚德之，其辟书即冯涓极笔也。侯有谢书上王先主，其自负云：“可以行修笺表，坐了檄书。
　　赵蕤者，梓川盐亭县人也，博学韬钤，长于经世。夫妇俱有节操，不受交辟，撰《长短经》十卷，王霸之道见行于世。
　　●卷六
　　唐李绅，性刚直，在中书与李卫公相善，为朋党者切齿。镇淮海日，吴湘为江都尉。时有零落衣冠颜氏女寄寓广陵，有容色，相国欲纳之。吴湘强委禽焉，于是大怒。因其婚娶聘财反甚丰，乃罗织执勘，准其俸料之外有陈设之具，坐赃，奏而杀之，惩无礼也。宣宗初在民间备知其屈，登极后，与二李不叶者导而进状诉冤。卫公以此出官朱，路由澧州，谓寄寓朝士曰：“李二十误我也。”马植曾为卫公所忌，出为外任。吴湘之事鞫于宪台，扶风时为中宪，得行其志焉。吴湘乃澧州人，颜寻归澧阳，孀独而终。旧说浙东理难，十分公事，绅相晓得五六，唯刘汉弘晓得七分，其他廉使乃三四而已。盖公之才已难得也。
　　唐裴相公休留心释氏，精于禅律，师圭峰密禅师，得达摩顿门。密师《注法界观》、《禅诠》，皆相国撰序。常被毳衲于歌妓院持钵乞食，自言曰：“不为俗情所染，可以说法。”为人每自发愿，愿世世为国王弘护佛法。后于阗国王生一子，手文有相国姓字，闻于中朝，其子弟欲迎之，彼国敕旨不允也。双峰禅师聚徒千人，谈玄之盛无能及也，一旦惑于民女而败道焉，是知淫为大罚，信矣。相国李公蔚始与师善，为致一宰而已。道士文如海注《庄子》，文词浩博，恳求一尉，与夫汤惠休、廖广宣旨趣共卑也，惜哉！
　　丞相韦公宙出镇南海，有小将刘谦者职级甚卑，气宇殊异，乃以从犹女妻之。其内以非我族类，虑招物议，讽诸幕僚请谏止之。丞相曰：“此人非常流也，他日吾子孙或可依之。”谦以军功拜封州刺史，韦夫人生子曰隐、曰岩，隐为广帅，岩嗣之，奄有岭表四府之地，自建号曰汉，改名Ζ，在位经二纪而终。次子嗣。即京兆知人之鉴非谬也。
　　唐通义相国崔魏公铉之镇淮扬也，卢丞相耽罢浙西，张郎中铎罢常州，俱过维扬谒魏公。公以暇日与二客私款方弈，有持状报女巫与田布尚书偕至，泊逆旅某亭者。公以神之至也，甚异之。俄而复曰：“显验与他巫异，请改舍于都候之廨署。”公乃趣召巫者至。至乃与神迭拜曰：“谢相公。”公曰：“何谢”神曰：“布有不肖子默货无厌，郡事不治当犯大辟，赖相公阴德免焉。使布之家庙血食不绝者，公之恩也。”公矍然曰：“异哉！某之为相也，未尝以机密损益于家人。忽一日夏州节度使奏银州刺史田钅岁犯赃罪，私造铠甲以易市边马布帛。帝赫然怒曰：‘赃罪自别议，且委以边州，所宜防盗，以甲资敌，非反而何。’命中书以法论，将尽赤其族。翌日，从容谓上曰：‘钅岁赃罪自有宪章，然是弘正之孙、田布之子。弘正首以河朔请朝觐，奉吏员。布亦继父之款。布会征淮口，继以忠孝，伏剑而死。今若行法论罪以固边圉，未若因事弘贷，激劝忠烈。’上意乃解，止黜授远郡司马。而某未尝一出口于亲戚私昵，已将忘之。今神之言正是其事。”乃命廊下表而见焉。公谓之曰：“君以义烈而死，奈何区区为愚妇人所使乎”神怃然曰：“某尝负此妪八十万钱，今方忍耻而偿之，乃宿债尔。”公与二客及监军使幕下共偿其未足，代付之日，神乃辞去，自后言事不验。梁相国李公琪传其事，且曰：“嗟乎，英特之士负一女子之债，死且如是，而况于负国之大债乎！窃君之禄而不报，盗君之柄而不忠，岂其未得闻于斯论耶而崔相国出入将相殆三十年，宜哉！”
　　李德裕太尉未出学院，盛有词藻，而不乐应举。吉甫相俾亲表勉之，掌武曰：“好骡马不入行。”由是以品子叙官也。吉甫相与武相元衡同列，事多不叶。每退，公词色不怿。掌武启白曰：“此出之何难”乃请修狄梁公庙，于是武相渐求出镇。智计已闻于早成矣。愚曾览太尉《三朝献替录》，真可谓英才，竟罹朋党，亦独秀之所致也。
　　宣宗希冀遐龄，无储嗣，宰臣多有忤旨者，懿宗藩邸常怀危栗。后郭美人诞育一女，未逾月卒，适值懿皇伤忧之际，皇女忽言得活。登极后钟爱之，封同昌公主，降韦保衡，恩泽无比。因有疾，汤药不效而殒，医官韩宗昭、康守商等数家皆族诛。刘相国瞻上谏，懿皇不听。懿皇尝幸左军，见观音像陷地四尺，问左右，对曰：“陛下中国之天子，菩萨即边地之道人。”上悦之。寇入京，郭妃不及奔赴行在，乞食于都城，时人乃嗟之。
　　唐自广明后，阉人擅权，置南北废置使，军容田令孜有回天之力，中外侧目。而王仙芝、黄巢剽掠江淮，朝廷忧之。左拾遗侯昌业上疏极言时病，留中不出，命于仗内戮之。后有传侯昌业疏词不合事体，其末云：“请开揭谛道场以消兵厉。”似为庸僧伪作也，必若侯昌业以此识见犯上，宜其死也。
　　陇西李涪常侍，福相之子，质气古淡。光化中，与诸朝士避地梁川，小貂日游邻寺以散郁陶。寺僧有爽公者因与小貂相识，每晨他出，或赴斋请，苟小貂在寺，即不扃锁其房，请其宴息，久而弥笃，乃曰：“李常侍在寺，争忍阖扉乎。”或一日，从容谓小貂曰：“世有黄白之术，信乎好之乎”貂曰：“某虽未尝留心，安敢不信又安敢辄好”僧曰：“贫道之每拂曙出寺，为修功德因缘也。仰常侍德，岂敢秘惜。”小貂辞逊再三，竟得其术。尔后最受三峰朝相、四入崔相恩知，每遇二公载诞之辰，乃献银药盂子。此外虽家屡空，终不自奉，亦不传于子孙。遂平宰李璩乃嫡孙也，尝为愚话之。广成杜光庭先生常云：“未有不修道而希得仙术，苟得之，必致祸矣。唯名行谨洁者往往得之。”即李貂之谓也。
　　陵相出典夷陵时，有士子修谒。相国与之从容，因命酒劝。此子辞曰：“天性不饮酒。”相国曰：“诚如所言，已校五分矣。”盖平生悔吝若有十分，不为酒困，自然减半也。朱秀才遂宁府人虔余，举进士，有《杨贵妃别明皇赋》最佳，然狂于酒。陇州防御使巩咸乃蜀将也，朱生以乡人下第谒之，巩亦使酒，新铸一剑，乃曰：“如何得一汉试之。”朱便引颈，俄而身首异处。惜哉！死非其所。即陆公之戏，诚哉善言也。东皋子王，字无功，有《杜康庙碑》、《醉乡记》备言酒德。竟陵人刘虚白擢进士第，嗜酒，有诗云：“知道醉乡无户税，任他荒却下丹田。”世之嗜酒者苟为孔门之徒，得无违告诫乎。
　　唐僖宗再幸梁洋，朱玫立襄王，宰相萧遘、裴澈、厥匡图等同奉之。洎破伪主，而僖皇反正，裴、郑等缘罹大辟。始具兵卫四围，矛槊森然，裴相犹戏曰：’天子之墙仞也。”萧遘相就河中，赐毒，握之在手，自以主上旧恩，希贬降，久而毒烂其手，竟饮之而终。
　　唐太尉韦公昭度，旧族名人，位非忝窃。而沙门僧澈承恩，为人潜结中禁，京兆与一二时相皆因之大拜。悟达国师知玄，乃澈之师也，尝鄙之。诸相在西川行在，每谒悟达皆申跪礼，国师揖之，请于僧澈处吃茶。后掌武伐成都，田军容致檄书曰：“伏以太尉相国，顷因和尚，方始登庸。在中书则开铺卖官，居翰林则借人把笔。”盖谓此也。
　　唐李师望乃诸宗属也，自负才术，欲以方面为己任。因旅游邛蜀，备知南蛮之勇怯，遂上书希割西川数州于临邛郡建定边军节度，诏旨允之。乃自凤翔少尹擢领此任。于时西川大将嫉其分裂巡属，乃阴通南诏。于是蛮军为近界乡豪所导，侵轶蜀川，元戎窦滂不能遏截，师望亦寻受贬，黜陇西。光化中，朱朴自《毛诗》博士登庸，恃其口辩可以立致太平，由藩邸引导闻于昭宗，遂有此拜。对扬之日，面陈时事数条，每言“臣必为陛下致之。”洎操大柄，无以施展，自是恩泽日衰，中外腾沸。内宴日，俳优穆刀陵作念经行者，至御前曰：“若是朱相，即是非相。”翌日出官。时人曰：“拔士为相，自古有也。君子不耻其言之不出，耻躬之不逮。况唐末丧乱，天下阻兵，虽负奇才不能谋画，而朱公一儒生，以区区辩给欲整其乱，只自取辱焉。”涓缕未申，敌已至。勤教乐僮吹筚篥，甚为识者所责也。
　　唐李群玉校书，字文山，澧州人。有诗名，散逸不乐应举，亲友强之，一上而已。尝受知于相国河东裴公休，为其延誉，因进诗，授弘文馆校书，终于荆襄间。然多狎酒徒，疑其为张祜之流。李少逢善夷谪官澧阳，备知其行止，因为纪之，乃清介高节之人，非轻率之士，疑为同人所谤。或曰曾为荆之幕下假书题谒澧吏艾使君，李谓艾侯曰：“小子困甚，幸使君痛救之。”以戏其姓之癖也。州将以其轻脱，所济不厚也。又近年京兆韦沆者，衣缨旧族，亦攻古文，流落不偶而没于世。陇西李璩乃福相之曾孙也，常宰襄州乐乡县。京兆侨于是邑，常来干扰，李亦只奉不厌。一旦谓李宰曰：“客有相勉，且求一邑以救饥寒。室人闻之，大怒曰：‘人唤郎为长官即得，唤我作长官夫人即不可。’”陇西闻而鄙薄，亦笑亦怒也。
　　先是，李远以曾有诗云“人事三杯酒，流年一局棋”，唐宣宗以其非牧人之才，不与郡守。宰相为言，然始俞允。蜀相韦庄应举时，遇黄寇犯阙，著《秦妇吟》一篇，内一联云：“内库烧为锦绣灰，天街踏尽公卿骨。”尔后公卿亦多垂讶，庄乃讳之，时人号“秦妇吟秀才”。他日撰家戒，内不许垂《秦妇吟》障子。以此止谤，亦无及也。晋相和凝少年时好为曲子词，布于汴洛。洎入相，专托人收拾焚毁不暇。然相国厚重有德，终为艳词玷之。契丹入夷门，号为“曲子相公”。所谓好事不出门，恶事行千里，士君子得不戒之乎。
　　宣宗以政事委相国令狐公，君臣道契，人无间然。刘舍人每讦其短，密奏之。宣宗留中，但以其事规于相国，而不言其人姓名。其间以丞相子不拔解就试，疏略云：“号曰无解进士，其实有耳未闻”云云，又以子弟纳财贿，疏云：“白日之下，见金而不见人”云云。丞相憾之。乃俾一人为其书吏，谨事之。紫微托以腹心，都不疑虑，乃为一经业举人致名第，受赂十万，为此吏所告，由是贬之。君子曰：“彭城公将欲律人，先须洁己。安有自负赃污而发人之短乎宜其不跻大位也。”先是令孤相自以单族，每欲繁其宗党与崔、卢抗衡，凡是富家，率皆引进。皇籍有不得官者欲进状，请改姓令孤。时以此少之。
　　唐吴郡陆龟蒙，字鲁望，旧名族也。其父宾虞，进士甲科，浙东从事、侍御史，家于苏台。龟蒙幼精六籍，弱冠攻文，与颜荛、皮日休、罗隐、吴融为益友，性高洁。家贫，思养亲之禄，与张博为吴兴、庐江二郡ヘ，著《吴兴实录》四十卷、《松陵集》十卷、《笠泽丛书》五卷。丞相李公蔚、卢公携景重之，罗给事《寄陆龟蒙》诗云：“龙楼李丞相，昔岁仰高文。黄阁今无主，青山竟不焚。”盖尝有征聘之意。唐末以左拾遗授之，诏下之日疾终。光化三年赠右补阙，吴侍郎融传贻史，右补阙韦庄撰诔文，相国陆希声撰碑文，给事中颜荛书，皮日休博士为诗。皮寇死浙中。方干诗名著于吴中，陆未许之，一旦顿作诗五十首装为方干新制，时辈吟赏降仰，陆谓曰：“此乃下官效方干之作也，方诗在模范中尔。”句奇意精，识者亦然之。薛许州能以诗道为己任，还刘德仁卷，有诗云：“百首如一首，卷初如卷终。”讥刘不能变态，乃陆之比也。
　　颜给事荛谪官，没于湖外，尝自草《墓志》，性躁急不能容物，其志词云：“寓于东吴，与吴郡陆龟蒙为诗文之交，一纪无渝。龟蒙卒，为其就木至穴，情礼不缺。其后即故谏议大夫高公丞之、故丞相陆公，二君于荛至死不变。其余面交皆如携手过市，见利即解携而去，莫我知也。复有吏部尚书辞公贻矩、兵部侍郎于公兢、中书舍人郑公撰，三君子者，余今日已前不变，不知异日见余骨肉孤幼复如何哉。”
　　司空图侍郎撰《李公奚行状》，以“公有出伦之才，为时辈妒忌，罹于非横。其平生著文有《百家著诸心要文集》三十卷、《品流志》五卷、《易之心要》三卷、《注论语》一部、《明无为》上下二篇、《义说》一篇，仓卒之辰焚于贼火，时人无所闻也，惜哉！《阳春白雪》，世人寡和，岂虚言也”葆光子曰：“唐代韩愈、柳宗元洎李翱、李观、皇甫数君子之文，陵轹荀孟，糠秕颜谢，其所宗仰者唯梁浩补阙而已。乃诸人之龟鉴而梁之声采寂寂，岂《阳春白雪》之流乎是知俗誉喧喧者宜鉴其滥吹也。”
　　白太傅与元相国友善，以诗道著名，时号元白。其集内有诗《挽元相》云：“相看掩泪俱无语，别后伤心事岂知。想得咸阳原上树，已抽三丈白杨枝。”洎自撰《墓志》云：“与彭城刘梦得为诗友”，殊不言元公，时人疑其隙终也。郑文公畋与卢相携亲表也，阀阅相齐，词学相均，同在中书，因公事不叶，挥霍间言语相挤诟，不觉砚瓦翻泼。谓宰相斗击亦不然也，竟以此出官矣。
　　古者阉官擅权专制者多矣，其间不无忠孝，亦存简编。唐自安史已来，兵难荐臻，天子播越，亲卫戎柄皆付大阉，鱼朝恩、窦文场乃其魁也。尔后置左右军、十二卫，观军容、处置、枢密、宣徽四院使，拟于四相也。十六宫使皆宦者为之，分卿寺之职，以权为班行备员而已。供奉官紫绶入侍，后军容使杨复恭俾其衤阑笏宣导，自弘农改作也。严遵美，内褐之最良也，尝典戎，唐末致仕，居蜀郡，鄙叟庸夫时得亲狎。其子仕蜀至合门使，曾为一僧致紫袈裟。僧来感谢，书记所谢之语于掌中，方属炎天，手汗模糊，文字莫辨，折腰而趋，汗流喘乏，只云“伏以军容”，寂无所道。抵掌视之，良久云：“貌寝人微，凡事无能。”严公曰：“不敢。”退而大ㄉ。严公物故，蜀朝册赠命，给事中窦雍坚不承命。虽偏霸之世亦不苟且，士人多之。
　　唐罗给事隐、顾博士云俱受知于相国令狐公。顾虽鹾商之子，而风韵详整，罗亦钱塘人，乡音乖刺。相国子弟每有宴会，顾独与之，丰韵谈谐，莫辨其寒素之士也。顾文赋为时所称，而切于成名，尝有启事陈于所知，只望丙科尽处，竟列名于尾株之前也。罗既频不得意，未免怨望，竟为贵子弟所排，契阔东归。黄寇事平，朝贤议欲召之，韦贻范沮之曰：“某曾与之同舟而载。虽未相识，舟人告云：‘此有朝官。’罗曰：‘是何朝官！我脚夹笔亦可以敌得数辈。’必若登科通籍，吾徒为秕糠也。”由是不果召。诗人方干亦吴人也，王龟大夫重之，既延入内，乃连下两拜。亚相安详以答之，未起间，方又致一拜，时号“方三拜”也。
　　梁李相国琪，唐末以文学策名，仕至御史。昭宗播迁，衣冠荡析，因与弘农杨玢藏迹于荆楚间。杨即溯蜀，琪相盘桓于夷道之清江，自晦其迹，号华原李长官。其堂兄光符宰宜都，尝厌薄之。琪相寂寞，每临流跋石，摘树叶而试草制词，吁嗟怏怅而投于水中。梁祖受禅，征入，拜翰林学士，寻登廊庙。尔后宜都之子彬羁旅渚宫，因省相国，乃数厥父之所短而遣之矣。
　　唐杜荀鹤尝游梁，献太祖诗三十章，皆易晓也，因厚遇之。洎受禅，拜翰林学士，五日而卒。朱崖李太尉奖拔寒俊，至于掌诰，率用子弟，乃曰：“以其谙练故事以济缓急也。如京兆者，一篇一咏而已，经国大手非其所能。幸而殂逝，免贻伊耻也。”制贬平曾、贾岛，以其僻涩之才无所采用，皆此类也。
　　唐昭宗劫迁，百官荡析，名娼伎儿皆为强诸侯有之。供奉弹琵琶乐工号关别驾，小红者，小名也。梁太祖求之，既至，谓曰：“尔解弹《羊不采桑》乎”关伶俯而奏之。及出，又为亲近者俾其弹而送酒，由是失意，不久而殂。复有琵琶石ぺ者，号石司马，自言早为相国令狐公见赏，俾与诸子涣、氵风连水边作名也。乱后入蜀，不隶乐籍，多游诸大官家，皆以宾客待之。一日会军校数员饮酒作欢，石ぺ以胡琴擅场，在坐非知音者，喧哗语笑，殊不倾听。ぺ乃扑槽而诟曰：“某曾为中朝宰相供奉，今日与健儿弹而不蒙我听，何其苦哉！”于时识者亦叹讶之。丧乱以来，冠履颠倒，不幸之事何可胜道岂独贱伶云乎哉
　　唐乐安孙氏，进士孟昌期之内子，善为诗，一旦并焚其集，以为才思非妇人之事，自是专以妇道内治。孙有《代夫赠人白蜡烛》诗曰：“景胜银钅工香比兰，一条白玉逼人寒。他时紫禁春风夜，醉草天书仔细看。”又《闻琴》诗曰：“玉指朱纟玄轨后清，湘妃愁怨最难听。初疑飒飒凉风动，又似萧萧暮雨零。近若流泉来碧嶂，远如玄鹤下青冥。夜深弹罢堪惆怅，雾湿丛兰月满庭。”又《代谢崔家郎君酒》诗曰：“谢将清酒寄愁人，澄澈甘香气味真。好是绿窗明月夜，一杯摇荡满怀春。”又台州盘叙村有一妇人萧惟香，有才思，未嫁，于所居窗下与进士王玄宴相对，因奔琅阝琊。复淫治不禁，王舍于逆旅而去。遂私接行客，托身无所，自经而死，店有数百首诗。所谓才思非妇人之事，诚然也哉！闻于刘山甫。
　　●卷七
　　唐襄阳孟浩然与李太白交游。玄宗征李入翰林，孟以故人之分，有弹冠之望，久无消息，乃入京谒之。一日，玄宗召李入对，因从容说及孟浩然，李奏曰：“臣故人也，见在臣私第。”上令急召，赐对，俾口进佳句，孟浩然诵诗曰：“北阙休上书，南山归敝庐。不才明主弃，多病故人疏。”上意不悦，乃曰：“未曾见浩然进书，朝廷退黜，何不云‘气蒸云梦泽，波动岳阳城’”缘是不降恩泽，终于布衣而已。宣宗索赵嘏诗，其卷首有《题秦皇》诗，其略云：“徒知六国随斤斧，莫有群儒定是非。”上不悦。
　　唐相国郑綮虽有诗名，本无廊庙之望。尝典庐州，吴王杨行密为本州步奏官，因有遗阙而笞责之。然其儒懦清慎，弘农常重之。昭宗时，吴雄据淮海，朝廷务行姑息，因盛言郑公之德，由是登庸，中外惊骇。于是皇纲已紊，四方多故。相国既无施展，事必依违。太原兵至渭北，天子震恐，渴于攘却之术，相国奏对，请于文宣王谥号中加一“哲”字。其不究时病率此类也。同列以其忝窃，每讥侮之，相国乃题诗于中书壁上，其词曰：“侧坡蛆昆仑，蚁子竞来拖。一朝白雨下，无钝无喽罗。”意者以时运将衰，纵有才智亦不能康济，当有玉石俱焚之虑也，时亦然之。相国《题老僧》诗云：“日照西山雪，老僧门未开。冻瓶粘柱础，宿火焰炉灰。童子病归去，鹿寒入来。”常云：“此诗属对可以称衡，重轻不偏也。”或曰：“相国近有新诗否”对曰：“诗思在灞桥风雪中驴子上，此处何以得之”盖言平生苦心也。
　　李程以《日五色赋》擢第。为河南尹日，试举人，有浩虚舟卷中行《日五色赋》。程相大惊，虑掩其美，伸览之次，服其才丽，至末韵“侵晚水以芒动，俯寒山而秀发”，程相大ㄉ曰：“李程赋且在，瑞日何为到夜秀发”由是浩赋不能陵迈。
　　唐进士来鹏诗思清丽，福建韦尚书岫爱其才，曾欲以子妻之，而后不果。尔后游蜀，夏课卷中有诗云：“一夜绿荷风翦破，赚他秋雨不成珠。”识者以为不祥。是岁不随秋赋而卒于通议郎。前进士沈光有《洞庭乐赋》，韦八座岫谓朝贤曰：“此赋乃一片宫商也。”后辟为闽从事。弘农杨敬之撰《华山赋》，朱崖李太尉每置座右，行坐讽之。其略云：“见若咫尺，田千亩矣；见若环堵，城千雉矣；见若杯水，池百里矣；见若蚁垤，宝九层矣。醯鸡往来，周东西矣，蠛蠓纷纭，强秦去矣；蜂巢联联，构阿房矣，俄而复然，立建章矣，小星奕奕，焚咸阳矣；累累茧栗，祖龙藏矣。其千载改更兴怀，悲愁辛苦，循其上矣。”
　　唐乾宁中，刘昌美典夔州，时属夏潦，峡涨湍险，俚俗云：“滟大如马，瞿塘不可下。”于是行旅辍棹而候水平去焉。有朝官李荛学士，挈家自蜀沿流，将之江陵。郡牧以水势正恶，且望少驻以图利涉。陇西总遽，殆为人所促召，坚请东下，不能止之。才鼓行桡，长揖而别，州将目送之际，盘涡呀裂，破其船而倒。李一家溺死焉，唯奶妪一人隔夜为骇浪推送江岸而苏。先是，永安监灶户陈小奴棹空船下瞿塘，见崖下有一人，裹四缝帽，穿白缺衫、皂义衤阑、青裤，执铁蒺藜，问李公之行迈，自云“迎候”。其奶妪苏后亦说于刺史云：“李学士至一官署上厅事，朱门白壁，僚吏参贺。又闻云‘此行无奶妪名’，遂送出水滨。”于时具以其事奏闻，自后以瞿塘为水府，春秋祭之。初，陇西文赋中有《金钗坠井赋》，至是谶焉。世传云：“人之正直，死为冥官。”道书云：“酆都阴府官属，乃人间有德者卿相为之，亦号阴仙。”近代朱崖李太尉、张读侍郎小说咸有判冥之说。刘昌美两典夔州，云安县僧玄悟，曾有蜀川将校王尚书者，舍己俸三百千以修观音堂，乃剩三十千入己。一旦物故，经七日，邻于腐坏，忽然再苏，灌汤药以辅之，言曰：“初至一官曹，见刘行军说云：“何乃侵用功德钱以旧曾相识，放归，须还此钱。”玄悟乃戒门人鬻衣钵而偿之，寻复卒也。西川孔目官勾伟，于其辈最号廉直，绵竹县民王氏子病困入冥，因复还魂，见冥官谓曰：“我即勾孔目也，家在成都西市，曾负人钱三万未偿。汝今归去，为我言于家人也。”王生后访勾氏子，仍以债主姓名言之，果为酬还。
　　唐卢延让业诗，二十五举方登一第。卷中有句云：“狐冲官道过，狗触店门开。”租庸张浚亲见此事，每称赏之。又有饿猫临鼠穴，馋犬舐鱼砧”之句，为成中令见赏。又有“栗爆烧毡破，猫跳触鼎翻”句，为王先主建所赏。尝谓人曰：’平生投谒公卿，不意得力于猫儿狗子也。”人闻而笑之。卢尝有诗云：“不同文赋易，为是者之乎。”后入翰林，阁笔而已。同列戏之曰：“不同文赋易，为是者之乎。”竟以不称职，数日而罢也。
　　唐晋相李氵兖，奚相之子也，文学渊奥，迥出辈流，于时公相之子弟无能及者。应举时，文卷行《明易先生书》，又有《答明易先生书》，朝士览之，不测涯，即其他文章可知也。然恃才躁进，竟罹非祸。尔后奚相追雪，赠太子太师，谥曰文，司空图撰《行状》，氵兖赠礼部员外郎。先是，刘崇鲁舍人撰奚相麻，因而贬黜。奚以大彭先世，因赃仰药，撰《鹦鹉杯赋》，李氵兖酬词云“玉犬吠天关，彩童哭仙吏。一封红篆书，为奏尘宸事。八极鳌柱倾，四溟龙鬣沸。长庚冷有芒，文曲淡无气。乌轮不再中，黄沙瘗腥鬼。请帝命真官，临云启金匮。方与清华宫，重正紫极位。旷古两露恩，安得借沾施。生人血欲尽，枪无饱意。”甚有文义焉。又皮日休曾谒归融尚书不见，因撰《夹龟赋》讥其不出头也，而归氏子亦撰《皮ヒ鞋赋》递相谤诮。皮生后为湖南军ヘ，亦甚傲诞，自号间气布衣，庄布以长书责之，行于世也。
　　唐荥阳郑准以文笔依荆州，成中令常欲比肩陈、阮。自集其所作为三卷，号《刘表军书》，虽有胸襟而辞体不雅，至祝朝贵书云中书令舍人曰草麻，通事舍人曰奏可。又贺襄州赵令嗣袭，其书云：“不沐浴佩玉而石祁光，不登山取符而无恤封。”是于庆贺中显言其庶贱也，邻道之敬其若是乎应举日诗卷《题水牛》曰：“护犊横身立，逢人揭尾跳。”朝士以为大笑。唐前朝进士陈咏，眉州青神人，有诗名，善弈棋。昭宗劫迁，驻跸陕郊，是岁策名归蜀，韦书记庄以诗贺之，又有乡人拓善者属和韦诗，其略云：“让德已闻多士伏，沽名还得世人闻。”讥其比涤器当垆也，谬称冯副使涓诗，以涓多谐戏故也。或云蜀之拓善者作此诗假冯公之名也。颍川尝以诗道自负，谒荆幕郑准。准亦自负雄笔，谓颍川曰：“今日多故，不暇操染，有三数处回缄，祈为假手。”颍川自旦及暮，起草不就，盖欲以高之。其诗卷首有一对语云：“隔岸水牛浮鼻渡，傍溪沙鸟点头行。”京兆杜光庭先生谓曰：“先辈佳句甚多，何必以此为卷首。”颍川曰：“曾为朝贵见赏，所以刻于首章。”都是假誉求售使然也。
　　唐末，凤翔判官王超推奉李茂贞，挟曹马之势，笺奏文檄，恣意翱翔。王蜀先主初下成都，冯涓节制掌判其奏笺，岁久转厅，以掌记辟韦庄郎中于权变之间，未甚惬旨。阆州人王保晦有文才而无体式，然其切露直致，易为晓悟，加以凤翔用王超笺奏，超以一本旧族，思偶风云，每遇飞章，言伪而辩。蜀先主爱之，以二王书题表稿示长乐公，公乃致书逊谢，倍加赞赏，其要曰：“有眼未见，有耳未闻。”盖讥其阻兵恃强，失事君去就。王超后为兴元留后，遇害，有《凤鸣集》三十卷行于世。后又有名石钦若者，体效其笔，为刘知俊判官，随轩降蜀，不能谦退远害，宾主争露锋颖，竟同诛之。阅其缄题表章行行然，宜其见忌而取祸也。许存初背荆州成中令降蜀，先主有意杀之。亲吏柳修业劝其谦静，每立大功而皆托疾，由是获免于先主之世，即彭城之旧僚不若高阳之小吏矣。王超全集三十卷，今只见三卷，闻于卢卿宏也。
　　李商隐员外依彭阳令狐公楚，以笺奏受知。相国危急，有宝剑尝为君上所赐，将进之，命李起草，不惬其旨，因口占云：“前件剑，武库神兵，先皇特赐。既不合将归泉下，又不宜留在人间。”时人服其简当。彭阳之子继有韦平之拜，似疏陇西，未尝展分。重阳日，义山诣宅，于厅事上留题，其略云：“十年泉下无消息，九日樽前有所思。郎君官重施行马，东ト无因许再窥。”相国睹之，惭怅而已，乃扃闭此厅，终身不处也。蜀中庾传昌舍人，始为永和府判官，文才敏赡，伤于冗杂。因候相国张公，有故未及见，庾怒而归，草一启事，仅数千字，授于谒者，拂袖而去。他日，张相谓朝士曰：“庚舍人见示长笺，不可多得。虽然，曾闻其草角牒词，动乃数幅。”讥其无简当体要之用也。黄擅场，星辰备位，顾云博士为高燕公草斋词云：“天静则星辰可摘。”奇险之句施于至敬可乎唐末乱离，渴于救时之术。孔相国纬每朝士上封事，不暇周览，但曰：“古今存亡某知之矣，未审所陈利害其要如何。”盖鄙其不达变也。国子司业于晦曾上崔相国公胤启事数千字，上至尧舜，下及隋唐，一兴一替，历历可纪，其末散漫，殊非简略。所以儒生中通变者鲜矣。
　　唐高相国崇文，本蓟州将校也，因讨刘辟有功，授西川节度使。一旦大雪，诸从事吟赏有诗，渤海遽至饮席，笑曰：“诸君自为乐，殊不见顾鄙夫。鄙夫虽武人亦有一诗。”乃口占云：“崇文崇武不崇文，提戈出塞号将军。那个儿射落雁，白毛空里落纷纷。”其诗著题，皆谓北齐敖曹之比也。太尉骈即曾孙也，镇蜀日，以蛮侵暴，乃筑罗城。城四十里，朝廷虽加恩赏，亦疑其固护。或一日，闻奏乐声，知有改移，乃题风筝寄意曰：“夜静弦声响碧空，宫商信任往来风。依稀似曲才堪听，又被移将别调中。”旬日报到，移镇渚宫。
　　湘江北流，至岳阳达蜀江，夏潦后蜀涨势高，遏住湘波，让而退溢为洞庭湖，凡阔数百里，而君山宛在水中。秋水归壑，此山复居于陆，唯一条湘川而已。海为桑田，于斯验也。前辈许棠《过洞庭》诗最为首出，尔后无继斯作。诗僧齐已驻锡巴陵，欲吟一诗，竟未得意。有都押衙者，蔡姓而忘其名，戏谓己公曰：“题洞庭者某诗绝矣，诸人幸勿措词。”己公坚请口，押衙抑扬朗吟曰：“可怜洞庭湖，恰到三冬无髭须。”以其不成湖也。诸僧大笑之。进士李洞慕贾岛，欲铸而顶戴，尝念贾岛佛，而其诗体又僻于贾。复有包贺者，多为粗鄙之句，至于“苦竹笋抽青橛子，石榴树挂小瓶儿”，又云“雾是山巾子，船为水ヒ鞋”，又云“棹摇船掠鬓，风动竹扌追胸”，虽好事托以成之，亦空穴来风之义也。卢延让《哭边将》诗曰：“自是砂发，非干包石伤。牒多身上职，盎大背边疮。”人谓此是打脊诗也。世传逸诗云：“窗下有时留客宿，室中无事伴曾眠。”号曰自落便宜诗。顾况著作披道服在茅山，有一秀才行吟曰：“驻马上山阿。”久思不得。顾曰：“何不道‘风来屎气多’”秀才云：“贤莫无礼。”顾曰：“是况。”其人惭惕而退。仆早岁尝和南越诗云：“晓厨烹淡菜，春杼织ㄅ花。”牛翰林览而绝倒，莫喻其旨，牛公曰：“吾子只知名，安知淡菜非雅物也。”后方晓之。学吟之流，得不以斯为戒也。
　　进士高蟾，诗思虽清，务为奇险，意疏理寡，实风雅之罪人。薛许州谓人曰：“倘见此公，欲赠其掌。”然而《落第》诗曰：“天上碧桃和露种，日边红杏倚云栽。芙蓉生在秋江上，不向春风怨未开。”盖守寒素之分，无躁竞之心，公卿间许之。先是，胡曾有诗曰：“翰苑何时休嫁女，文章早晚罢生儿。上林新桂年年发，不许平人折一枝。”罗隐亦多怨刺，当路子弟忌之，由是渤海策名也。愚尝览李贺歌诗篇，慕其才逸奇险，虽然，尝疑其无理，未敢言于时辈。或于奇章公集中见杜紫薇牧有言“长吉若使稍加其理，即奴仆命骚人可也”，是知通论合符不相远也。
　　杜荀鹤曾得一联诗云：“旧衣灰絮絮，新酒竹ドド。”时韦相国说右司员外郎寄寓荆州，或语于韦公，曰：“我道‘印将金锁锁，帘用玉钩钩。’”即京兆大拜气概，诗中已见之矣。或有述李频诗于钱尚父曰：“只将五字句，用破一生心。”尚父曰：“可惜此心何所不用，而破于诗句，苦哉！”
　　唐荆南节判司空董与京兆杜无隐，即滑台杜忄舀常侍之子，洎蜀人梁震俱称进士，谒成中令，欲希荐送。有薛少尹者，自蜀沿流至渚宫。三贤尝访之。一日，薛亚尹谓司空曰：“阁下与京兆勿议求名，必无所遂。杜亦不寿，唯大贤忽为人絷维，官至朱紫。如梁秀才者，此举必捷，然登第后一命不沾也。”后皆如其言。梁公却思归蜀，重到渚宫，江路梗纷，未及西溯。淮师寇江陵，渤海王邀致府衙，俾草檄书，欲辟于府幕。坚以不仕为志，渤海竟诺之。二纪依栖，竟麻衣也。薛尹之言，果验耶。
　　广南刘仆射崇龟常有台辅之望，必谓罢镇，便期直上。罗浮处士夏侯生有道，彭城重之，因问将来之事。夏生言其不入相，发后三千里有不测之事。洎归阙，至中路得疾而薨。刘山甫亦蒙夏生言，示五年行止。事无不验。盖饮啄之有分也。
　　唐曹相国确判计亦有台辅之望，或梦剃度为僧，心甚恶之。有一士占梦多验，相国召之，具以所梦语之。此人曰：“前贺侍郎旦夕必登庸。出家者，号剃度也。”无何，杜相出镇江西，而相国大拜也。
　　福建道以海口黄奇岸横石峭，常为舟楫之患。闽王琅阝琊王审知思欲制置，惮于力役。乾宁中，因梦金甲神自称吴安王，许助开凿。及觉，话于宾僚，因命判官刘山甫躬往设祭，具述所梦之事，三奠未终，海内灵怪具见。山甫乃憩于僧院，凭高观之，风雷暴兴，见一物非鱼非龙，鳞黄鬣赤。凡三日，风雷止霁，已别开一港，甚便行旅。当时录奏，赐号甘棠港。闽从事刘山甫乃中朝旧族也，著《金溪闲谈》十二卷，具载其事。愚尝略得披览，而其本偶亡绝，无人收得。海隅迢递，莫可搜访。今之所集云闻于刘山甫，即其事也，十不记其三四，惜哉！
　　光化中，有文士刘道济止于天台山国清寺，梦见一女子引入窗下，有侧柏树葵花，遂为伉俪。后频于梦中相遇，自不晓其故。无何，于明州奉化县古寺内见有一窗侧柏葵花，宛是梦中所游。有一客官人寄寓于此室，女有美才，贫而未聘，近中心疾，而生所遇乃女之魂也。盖女子及笄不有所归，岂非父兄之过哉。又有彭城刘生，梦入一倡妇家，与诸辈狎饮。尔后但梦便乃彼处，自疑非梦，所遇之姬芳香常袭衣。盖心邪所致。闻于刘山甫也。
　　●卷八
　　唐李太尉德裕左降至朱崖，著《四十九论》，叙平生所志，尝遗段少常成式书曰：“自到崖州，幸且顽健。居人多养鸡，往往飞入官舍，今且作祝鸡翁尔。谨状。”吉甫相典忠州，溯流之任，行次秭归，地名云居台，在江中。掌武诞于此处，小名台郎，以其地而命名也。
　　唐孙会宗仆射，即相大王父也，宅中集内外亲表开宴。有一甥侄为朝官，后至。及中门，见绯衣官人衣襟前皆是酒污，咄咄而出，不相识。洎即席说与主人，咸讶无此官。沉思之，乃是行酒时于阶上酹酒，草草倾泼也。自此每酹酒侧身恭跪，一酹而已，自孙氏始也。今人三酹，非也。有裴迪者，贽相之堂弟，无文学。于荆南投笔事赵司徒，为虞总小将，对客侧身一酹。赵公未喻朝贤间风规，极怪之，笞七下，何不幸也！
　　唐张裼尚书朝望既高，号为流品，与韦相保衡有分。韦言于同列，以其名裼，裼，训袒衣也，又《诗》云：“载衣之裼。”裼即小儿褓衣，乃绷带也。方欲因事改之，未几，韦相流贬，竟不大拜。韦尝问立名之由，杨以少孤，为无学问亲表所误也。后唐姚相名洎，善谈吐，仍多辩捷。表兄弟崔沂侍郎戏之曰：“洎训肉汁，胡为名”洎无以酬之，然洎亦训至。虽然，古人以名贻诮者多矣，妨事者有焉。至如仙客、仙童、齐丘、用砺、希人过，亦无取焉。其衤复名须依义训，唯单名易讳者善矣。裼公生五子，彝宪、文蔚知名，文蔚后登庸也。
　　唐张裼尚书典晋州，名贮所爱营妓，生一子。其内子苏氏号尘外，妒忌。不敢取归，乃与所善张处士为子，居江津间，常致书题问其存亡，资以钱帛。及渐成长，教其读书。有人告以“非处士之子，尔父在朝，官高”，因窃其父与处士缄，不告而遁归京国。裼公已薨。至宅门，僮仆无有识者，但云“江淮郎君”，兄弟皆愕然。其嫡母苏夫人泣而谓诸子曰：“诚有此子，吾知之矣。我少年无端，致其父子死生永隔，我罪多矣。”家眷聚泣，取入宅，齿诸兄弟之列，名仁龟。有文，性好学，修词应进士举，及第，历侍御史。因奉使江浙，于候馆自经而死，莫知所为。先是，张处士怅恨而终，必有冥诉，罹此祸也。柱史为杨钜侍郎爱婿也。
　　唐相国裴公坦，大和八年李汉侍郎下及第。自以举业未精，遽此叨忝，未尝曲谢座主，辞归县别墅。三年肄业，不入城，岁时恩地，唯启状而已，至于同年，邻于谢绝，掩关勤苦，文格乃变。然始到京，重献恩门文章，词采典丽，举朝称之。后至大拜，为时名相也。夫世之干禄，先资名第，既得之后，鲜不替懈，自非笃于文学省顾宾实者安能及斯裴公庙堂之期，有以见进德之无攵也。
　　唐咸通中，举子侯泳有声采，亦士流也，而阙于恭慎。豆卢琢罢相，守仆射，乘闲诣僧院，放仆乘他适，而于僧宇独坐，皤然一叟也。泳自外入门，殊不顾揖，傲岸据榻，谓叟曰：“大参长史乎”叟曰：“非也。”又问曰：“令录乎”亦曰：“非也。”“远州刺史乎”亦曰：“稍高。”又曰：“少卿监乎”答曰：“更向上。”侯生矍然不安处，疑是丞郎，匆遽而出，至门，见仆御肩舆旋至，方知是豆卢公也。归去后自咎悚惕，贡一长笺首过，赖先曾有卷及门，揆路通入。泳乃自陈乖疏，公亦逊谢，恕其不相识也，留而命酒，凡劝十盂，乃小惩也，仍云：“虽不奉讶，然凡事更宜在意。”侯生仍惭灼无以自容。先是，豆卢家昆弟饮清酒而已，侯氏盛馔而饮。此日每饮一杯，回首摘席经咀之，几不济，所谓雅责也。
　　唐陕州廉使卢沆在举场甚有时称，曾于水逆旅遇宣宗皇帝微行，意其贵人，敛身回避。帝揖与相见，沆乃自称进士卢沆。帝请诗卷，袖之乘驴而去。他日对大臣语及卢沆，令主司擢第。沆不自安，恐僭冒之辱。宰臣向沆与主上有何阶缘，沆乃具陈因由，时亦不讶，以其文章非叨忝也。沆后自廉察入朝知举，遇黄寇犯阙，不及终场。赵崇大夫戏之曰：“出腹不生养主司也。”初卢家未尝知举，卢相携耻之，拔为主文，竟不果也。贾岛遇宣宗微行，问秀才名，对曰：“贾岛。”帝曰：“久闻诗名。”岛曰：“何以知之”后言于宰臣，与平曾相次谪授长江尉，所谓不识贵人也。
　　唐著作郎顾况，字逋翁，好轻侮朝士，贬在江外，多与僧道交游，时居茅山。暮年有一子，即非熊前身也。一旦暴亡，况追悼哀切，所不忍言，乃吟曰：“老人丧爱子，日暮泣成血。老人年七十，不作多时别。”非熊在冥间闻之，甚悲忆，遂以情告冥官，皆悯之，遂商量却令生于况家。三岁，能言冥间闻父苦吟却求再生之事历历然。长成应举，擢进士第。或有朝士问，即垂泣而言之。王定保《摭言》云：“人传氵兄父子皆有所遇，不知何适”由此而言，信有之矣。
　　唐张侍郎朝望甚高，有爱姬，早逝，悼念不已。因入朝未回，其犹子右补阙曙才俊风流，因增大阮之悲，乃制《浣溪纱》，其词曰：“枕障薰炉绣帏，二年终日两相思。好风明月始应知。天上人间何处去，旧欢新梦觉来时。黄昏微雨画帘垂。”置于几上。大阮朝退，凭几无聊，忽睹此诗，不觉哀恸，乃曰：“必是阿灰所作。”阿灰即中谏小字也。然于风教似亦不可，以其叔侄年颜相似，恕之可耳。谚曰：“小舅小叔，相追相逐。”谑戏固不免也。
　　唐张裼尚书恃才直道，外仍有至性。及第后归东都，一日仿佛见其亡亲谓曰：“去得也。”遂办装入京，果登朝籍，不爽阴告也。东都柏坡有庄而多高大屋宇，中庭有土堆若冢。人言其下时有乐声，本主鬻之不售。八座不信，以善价买之，遽令发掘，其下乃麦曲耳。以之和泥涂一院墙屋，不假他求。是知妖由人兴，向使疑误神怪，则有物凭焉，必为村巫酒食之资也。正直之人其可欺乎。
　　进士赵中行家于温州，以豪侠为事。至苏州，旅止支山禅院。僧户有一女商荆十三娘，为亡夫设大祥斋，因慕赵，遂同载归扬州。赵以气义耗荆之财，殊不介意。其友人李正郎弟三十九爱一妓，为其父母夺与诸葛殷，李怅恨不已。时诸葛殷与吕用之幻惑高太尉，恣行威福，李惧祸，饮泣而忆。偶话于荆娘，荆娘亦愤惋，谓李三十九郎曰：“此小事，我能为郎报仇，但请过江于润州北固山六月六日正午时待我。”李亦依之。至期，荆氏以囊盛妓兼致妓之父母首归于李。后与赵进士同入浙中，不知所止。
　　唐李当尚书镇兴元，褒城县有处士陈休复者，号陈七子，狎于博徒，行止非常。八座以其妖诞械之，而市井之间又有一休复。无何，殒于狴牢，遽睹腐败，辖司申而瘗之。尔后宛在褒城，八座惊异，不敢寻问。一旦爱女暴亡，其内子追悼成疾，无以救疗。幕客有白八座曰：“陈处士真道者，必有少君之术，能祈之乎”八座然之，因敬信延召。陈生曰：“此小事尔。”于初夜帷堂设灯炬，画作一门，请夫人帘下屏气。至夜分，亡者自画门入堂中，行数遭，夫人忄忆，失声而哭。亡魂倏而灭矣。然后戒勉，令其抑割，八座由是益敬之。
　　●卷九
　　唐孟弘微郎中诞妄不拘，宣宗朝，因次对曰：“陛下何以不知有臣不以文字召用”上怒曰：“卿何人斯联耳全不知有卿。”翌日，上谓宰臣曰：“此人躁妄，欲求翰林学士，大容易哉！”于是宰臣归中书贬其官，示小惩也。又尝忿狷，挤其弟落井，外议喧然。乃致书告亲友曰：“悬身井半，风言沸腾。尺水丈波，古今常事。”与郑讽邻居，讽为南海从事，因墙颓，中郎夹入墙界五六尺。知宅者有状，请退其所侵。判其状曰：“海隅从事，少有生还。地势尖斜，打墙夹入。”平生操履率皆如是，不遭摈弃，幸矣。
　　唐杨相国收贬死岭外。于时郑愚尚书镇南海，忽一日，客将报云：“杨相公在客次，欲见郑尚书。”八座惊骇，以弘农近有后命，安得此来乃接延之。杨相国曰：“某为军容使杨玄价所谮，不幸遭害。今已得请于上帝赐阴兵以复仇，欲托尚书宴犒，兼借钱十万缗。”荥阳诺之，唯钱辞以军府事多，许其半。杨相曰：“非铜钱也。烧时幸勿著地。”荥阳曰：“若此则固得遵副。”从容间长揖而灭。荥阳令于北郊具酒馔素钱以祭之，杨相犹子有典寿阳者，见相国乘白马，臂朱弓，捻彤矢，有朱衣天吏控马，谓之曰：“上帝许我仇杀杨玄价。我射著其脚，必死也。”俄而杨中尉暴染脚疾而殂。蜀毛文锡司徒先德前潮牧龟范，曾趋事郑尚书，熟详其事。愚于毛氏子闻之。
　　唐彭城刘山甫，中朝士族也。其先宦于岭外，侍从北归，泊船于青草湖。登岸见有北方毗沙门天王，因诣之，见庙宇摧颓，香灯不续。山甫少年而有才思，元随张处权请郎君咏之，乃题诗曰：“坏墙风雨几经春，草色盈庭一座尘。自是神明无感应，盛衰何得却由人。”是夜梦为天王所责，自云：“我非天王，南岳神也，主张此地，汝何相侮”俄而惊觉，而风浪斗起，倒樯绝缆，沉溺在即。遽起悔过，令撤诗牌，然后已。山甫自序。
　　蜀路白卫岭多虎豹噬人，有选人京兆韦，唐光化中调授巴南宰，常念《金刚经》。赴任至泥溪，遇一女人，著绯衣，挈二子偕行，同登此山。前路岭头行人相驻叫噪，见此女人乃赤大虫也，逡巡与韦分路而去。韦终不觉，盖持经之力也。成都府广都县人陈微自少年常诵《金刚经》，马胥姓马者有隙。一旦事故亡匿，马生扬言欲追捕之。陈乃砺一匕首，行坐相随，傥遇马生，必能刺之，誓不受其执录。或一日，行于村路蓊荟间，与胥伏而掩之，陈抽刀一挥，马生仰倒，由是获脱。至前方悟手之所挥乃刀鞘，及归所匿处，刀刃宛在，本不偕行，马胥亦无所伤，何其异也！
　　唐咸通中，西川僧法进刺血写经，聚众教化寺。所司申报高燕公，判云：“断臂既是凶人，刺血必非善事。贝多叶上不许尘埃，俗子身中岂堪腥腻宜令出境，无得惑人。与一绳递出东界。”所司不喻绳绞，赐钱一千送出东郭，幸而误免。后卒于荆州玉泉寺。
　　荆州成令公，唐天复中准诏统军救援江夏，舟楫之盛近代罕闻，已决行期，不听谏诤。师次公安县寺，有二金刚神，土人号曰二圣，亦甚有灵。中令舣舟而谒之，炷香虔诚，冥祷胜负，以求杯交阴阳之兆，凡三十掷皆不吉，乃谓所信孔目官杨师厚曰：“卦之不吉如之何”师厚对曰：“今公数年造船，旌旗已启，中路而退，将何面目回见军民”于是不得已而进，竟有破阵之败，身死家破，非偶然也。向使杨子察人之情，幸其意怠，一言而止，则成氏灭亡未可知也。
　　唐中和中，有士人苏昌远居苏台属邑，有小庄去官道十里。吴中水乡，率多荷芰。一日忽见一女郎，素衣红脸，容质绝丽，阅其明悟若神仙中人，自是与之相狎，以庄为幽会之所。苏生惑之既甚，尝以玉环赠之，结系殷勤。或一日见槛前白莲花开，敖荣殊异，俯而玩之，见花房中有物，细视之，乃所赠玉环也，因折之，其妖遂绝。鬼神无形，必凭于物，精气所附，非菡萏之能哉。闻于刘山甫。
　　唐龙纪中，有士人柳鹏举游杭州，避雨于伍相庙，见一女子抱五弦，云是钱大夫家女仆。鹏举悦之，遂诱而奔藏于舟中，为厢吏所捕，其女仆自缢而死。或一日却到柳处，柳亦知其物故，惊讶其来。女仆具道其情，因以魂偶，经时而去。见刘山甫《闲谈》中。
　　僖宗幸蜀年，有进士李茵，襄州人，奔窜南山民家，见一宫娥，自云宫中侍书家云芳子，有才思，与李同行诣蜀，具述宫中之事，兼曾有诗书红叶上，流出御沟中，即此姬也。行及绵州，逢内官田大夫识之，乃曰：“书家何得在此”逼令上马与之前去，李甚怏怅，无可奈何。宫娥与李情爱至深，至前驿自缢而死，其魂追及李生，具道忆恋之意。怠数年，李茵病瘠，有道士言其面有邪气。云芳子自陈人鬼殊途，告辞而去。闻于刘山甫。
　　唐文德中，小京官张寓苏台，子弟少年时在丈人陆评事院往来，为一美人所悦，来往多时，久而心疑之，寻病瘠，遇开元观吴道士守元，曰：“子有不祥之气。”授以一符。果一冥器婢子，背书“红英”字，在空舍柱穴中。因焚之，其妖乃绝。闻于刘山甫。
　　淮海小将姓朱，有女未嫁，为鬼物所崇，常呼韩郎，往来如生人，唯不见形，奉外舅姑礼，自云天朝神。朱以异事，不敢隐秘，乃告府主高燕公。公唯书名，俾朱归帖于女房门上。其邪来见，咨嗟言别而去。闻于刘山甫。
　　唐女道鱼玄机字蕙兰，甚有才思。咸通中，为李忆补阙执箕帚，后爱衰，下山隶咸宜观为女道士。有怨李公诗曰：“易求无价宝，难得有心郎。”又云：“蕙兰销歇归春浦，杨柳东西伴客舟。”自是纵怀，乃娼妇也，竟以杀侍婢为京兆尹温璋杀之。有集行于世。江淮间有徐月英，名娼也，其送人诗云：“惆怅人间事久违，两人同去一人归。生憎平望亭前水，忍照鸳鸯相背飞。”亦有诗集。金陵徐氏诸公子宠一营妓，卒乃焚之。月英送葬，谓徐公曰：“此娘平生风流，没亦带焰。”时号美戏也。唐末有《北里志》，其间即孙尚书储数贤平康狎游之事，或云孙舍人所撰。
　　唐广明中，黄巢犯阙，大驾幸蜀，衣冠荡析，寇盗纵横。有西班李将军女奔波随人，迤逦达兴元，骨肉分散，无所依托，适值凤翔奏将军董司马者，乃晦其门阀，以身托之。而性甚明敏，善于承奉，得至于蜀，寻访亲眷，知在行朝，始谓董生曰：“丧乱之中，女弱不能自济，幸蒙提挈，以至于此。失身之事非不幸也，人各有偶，难为偕老，请自此辞。”董生惊愕，遂下其山矣。识者谓女子之智亦足称也。见刘山甫《闲谈》。
　　唐冯藻，常侍肃之子，涓之叔父。世有科名，小貂文采不高，酷爱名第，已十五举，有相识道士谓曰：“先辈某曾入静观之，此生无名第，但有官职也。”亦未之信，更应十举，已二十五举矣，姻亲劝令罢举，且谋官职。藻曰：“譬如一生无成。”更誓五举，亦无成，遂三十举方就仕，历官卿监峡牧，终于骑省。何浮名之引人而轻禄仕之如是也！
　　唐李涪尚书，福相之子，以《开元礼》及第，亦为小文，好著述。朝廷重其博学，礼乐之事谘禀之，时人号为“周礼库”，盖籍于旧典也。广明以前，《切韵》多用吴音，而清青之字不必分用。涪改《切韵》，全刊吴音。当方进而闻于宰相，佥许之。无何，巢寇犯阙，因而寝止，于今无人敢以声韵措怀也。然曾见《韵铨》，鄙驳《切韵》，改正吴音，亦甚核当，不知八座于此又何规制也，惜哉！古之制字卷纸题名姓，号曰名纸。大中年，薛保逊为举场头角，人皆体效，方作门状。洎后仍以所怀列于启事，随启诣公相门，号为门状、门启。虽繁于名纸，各便于时也。书云“谨祗候起居郎某官”，即是起居在前，某官在后。至今颠倒，无人改更矣。有朝廷改之，亦美事也。
　　唐监察李航，福相之子，美茂洽畅，播于时流。黄巢后，扶侍圣善归东都别墅，与御史穆延晦同行，宿于虢州公馆。翌日修谒郡牧张存，即王珙下部将也，谓典客曰：“我受穆家恩命。今穆侍御经过，必须展分报答也。”典客诣馆话于穆生。因修状谒谢，张公大怒，且曰：“此言得自何人”具以典谒为对。乃斩谒者。穆生惊怪，失意归馆。寻遣人就而害之。李监察不喻，方抱忧惶，俄亦遇害，将以灭口。于时李公绕圣善所憩之床，无以求活，竟同非命。他日兄弟诉冤，梦航谓骨肉间曰：“张存已得请于上帝，不日即死。”果为珙所诛。葆光子尝读李肇《国史补》曰：“李公沂曾放死囚，他日道次遇之，其人感恩，延归其家，与妻议所酬之物。妻嫌数少，此人曰：‘酬物少，不如杀之。’李公急走，遇侠士方免此祸。”常以为虚诞，今张存翻害穆、李，即《史补》之说，信非虚诞也，怪哉！
　　唐王祝给事，名家子，以刚鲠自任，仍以所尚垂训子孙，嫌人柔弱。又素有物力，殖利极丰。黄寇前尝典常州，京国乱离，盘旋江湖，甚有时望。急诏征回，归装极厚，水陆分载。行至甘棠，王珙帅于是邦，不式王命，凶暴众闻，以夕拜将来，必居廊庙，延奉勤至。夕拜鄙其武人，殊不降接。珙乃于内厅盛张宴席，备列珍玩，帘下妓乐齐列，其内子亦映帘共拱立。乃敛容向夕拜曰：“某虽武夫，叨忝旄钺。今日多幸，获遇轩盖经过。苟不弃末宗，愿居子侄之列，即荣幸也。”夕拜不允，坚抗再三。珙勃然作色曰：“给事王程有限，不敢淹留。”俄而罢宴，处分两辖速请王给事离馆，暗授意旨，并令害之，一家上下悉投黄河，获其囊三四百笼，以舟行没溺闻奏。朝廷多故，舍而不问。夕拜有一子，此际行至襄州，亦无故投井而卒。虽陕帅狂暴，亦未喻天意也。葆光子曰：“刚有立事，时有用舍。以柔济刚，不爽权变。当衰乱之世，须适时之宜。王公傥受其致敬，庸何伤哉但却其赂即善也。履尾灭族，悲夫！”
　　唐杨收、段文昌皆以孤进贵为宰相，率爱奢侈。杨相女适裴坦长子，嫁资丰厚，什器多用金银。坦尚俭，闻之不乐。一日，与国号及儿女辈到新妇院，台上用碟盛果实。坦欣然，视碟子内乃卧鱼犀，坦盛怒遽推倒茶台，拂袖而出，乃曰：“破我家也。”他日收相果以纳赂竟至不令，宜哉。
　　卢氏衣冠第一，历代未尝知举。乾符中，卢携在中书，歉宗人无掌文柄，乃擢群从陕虢观察使卢渥知礼闱。是岁十二月，黄巢犯阙，僖皇播迁，举子星散。迨收复京都，裴贽连知三举。渥有羡色，赵崇大夫戏之曰：“阁下所谓出腹不生养主司也。”
　　唐相国张二子，一曰义师，即小字也，本名格，为蜀相。一曰兴师，后号李将军，名俨，与父达军机于淮海，亦遇害也。格与兴师，昆弟俊迈，而尚矫谲，皆有父风。兴师幼年出宅门，见其门僧，传相国处分，七笞之。其僧解后莫知何罪。俄而相国召僧，坐安，见其词色不怿，因问之，僧以郎君传相国处分见怪，未知罪名。相国惊骇惭谢，以儿子狂骇，幸师慈悲。回至堂前，唤兴师怒责之，且曰：“汝见僧何罪而敢造次”对曰：“今日虽无罪过，想其向来隐恶不少，是以笞之。”相国不觉失笑。
　　●卷十
　　唐狄归昌右丞爱与僧游，每诵前辈诗云：“因过竹院逢僧话，略得浮生半日闲。”其有服紫袈裟者乃疏之。郑谷郎中亦爱僧，用比蜀茶，乃曰：“蜀茶与僧未必皆美，不欲舍之。”僧鸾有逸才而不拘检，早岁称卿御，谒薛氏能尚书于嘉州。八座以其颠率，难为举子，乃俾出家。自于百尺大像前披剃，不肯师于常僧也。后入京为文章供奉，赐紫，柳比大夫甚爱其才，租庸张相亦曾加敬，盛言其可大用。由是反初，号鲜于凤，修刺谒柳公，公鄙之不接。又谒张相，张相亦拒之。于是失望而为李江西判官，后为西班小将军，竟于黄州遇害。
　　唐乾宁中，宿州刺史陈以军旅出身擅行威断。进士张翱恃才傲物，席上调宠妓张小泰。怒而揖起，付吏责其无礼。状云：“有张翱兮寓止淮阴，来绮席兮放恣胸襟。”益怒，云：“据此分析，合吃几下”翱云：“只此两句，合吃乎三下五下；切求一笑，宜费乎千金万金。”金鞭响背十三长逝。惜其恃才而取祸也。出刘山甫《闲谈》，词多不载。蜀绵州刺史李■，时号嗑咀，以军功致郡符，好宾客。有酒徒李坚白者，粗有文笔。李侯谓曰：“足下何以名为坚白”对曰：“莫要改为士元，亮君雄是权耶”又有蒋贻恭者，好嘲咏，频以此痛遭贾楚，竟不能改。蜀中士子好著袜头裤，蒋谓之曰：“仁贤既裹将仕郎头，为何作散子将脚”他皆类此。
　　唐刘瞻相公有清德大名，与弟阿初皆得道，已入仙传。先婚李氏，生一子，即刘赞也。相国薨后，赞且孤幼，性甚懵钝。教其读书，终不记忆。其舅即李殷衡侍郎也，以刘氏之门不可无后，常加楚，终不长进。李夫人慈念，不忍苦之，叹其宿分也。一旦不告他适，无以访寻，圣善忆念，泪如绠縻，莫审其存亡。数年方归，子母团聚，且曰“因入嵩山，遇一白衣叟，谓曰：‘与汝开心，将来必保聪明。’”自是日诵一卷，兼有文藻，擢进士第。梁时登朝充崇政院学士，预时俊之流。其渭阳李侍郎充使番禺，为越王刘氏所縻，为广相而薨。仆与刘赞犹子悫攵通熟，自言家世合有一人得道矣，即白衣叟其仿佛乎。
　　唐盛唐县令李鹏遇桑道茂，曰：“长官只此一邑而已。贤郎二人，大者位极人臣，次者殆于数镇，子孙百氏。”后如其言。长男名石，出将入相，子孙两世及第，至今无间。次即讳福扬历七镇，终于使相，凡八男，三人及第至尚书、给谏、郡牧，见有诸孙皆朱紫，不坠士风。何先见之妙如是。
　　唐孔拯侍郎作遗补时，朝回遇雨，不赍油衣，乃避雨于坊叟之庑下。滂注愈甚，已过食时，民家意其朝饥，延入厅事。俄有一叟，乌帽纱巾而出，迎候甚恭。因备酒馔，一一精珍，乃公侯家不若也。孔公惭谢之，且借油衣。叟曰：“某寒不出，热不出，风不出，雨不出，未尝置油衣，然已令铺上取去，可以供借也。”孔公赏羡，不觉顿忘宦情。他日说于僚友，为大隐之美也。古之富者拟于封君，《洪范》“五福”一曰富。先贤以无事当贵，岂斯人之徒耶。复有一丞郎，马上内逼，急诣一空宅，迳登溷轩，斯乃大优穆刀绫空屋也。优忽至，丞郎惭谢之。优曰：“侍郎他日内逼，但请光访。”人闻之，莫不绝倒。
　　唐裴晋公度风貌不扬，自讠巽真赞云：“尔身不长，尔貌不扬。胡为而将胡为而相”幕下从事逊以美之，且曰：“明公以内相为优。”公笑曰：“诸贤好信谦也。”幕僚皆悚而退。李者，渤海人，昆仲皆有文章。因旅次至江村，宿于民家，见覆斗上安锡佛一躯，诡词以赞之。民曰：“偶未庆赞，为去僧院地远尔。”曰：“何必须僧，只我而已。”民信之，明发随分具斋餐炷香虔诚。俯仰朗称曰：“锡佛子，柔软世尊。斗上庄严，为有十升功德。”念《摩诃波若波罗密》。又赵员外为裴坦相汉南从事。甚陋，裴公戏之曰：“赵公本不丑，孩抱时乳母怜惜，往往抚弄云‘作丑子，作丑子’，因此一定。”赵公大ㄉ。薛侍郎昭纬气貌昏浊，杜紫微唇厚，温庭筠号温种馗，不称才名也。薛侍郎未登第前就肆买鞋，鞋主曰：“秀士脚第几”对曰：“与昭纬作脚来，未曾与立行第也。”杜德样侍郎昆弟力困，要举息利钱济急用，召同坊富民到宅，且问曰：“子本对是几钱”其人拂袖而出。又孔昭纬拜官，教坊优伶继至，各求利市。石野猪独先行到，公有所赐，谓曰：“宅中甚阙，不得厚致。若有诸野猪，幸勿言也。”复有一伶继来，公索其笛，唤近阶，指笛窍问之曰：“何者是《浣溪纱》孔子”伶大笑之。又道士陈子霄登华山上方，偶有颠仆，宇文翰郎中致书戏之曰：“不知上得不得，且怪玄之又玄。”斯皆清雅戏，以之群居，又何伤也。
　　唐温璋为京兆尹，勇于杀戮，京邑惮之。一日，闻挽铃声，俾看架下，不见有人。凡三度挽掣，乃见鸦一只。尹曰：“是必有人探其雏而诉冤也。”命吏随鸦所在捕之。其鸦盘旋引吏至城外树间，果有人探其雏，尚憩树下。吏乃执之送府。以禽鸟诉冤，事异于常，乃毙捕雏者而报之。
　　唐僖宗朝，翰林待诏滑能棋品甚高，少逢敌手。有一张小子，年可十四，来谒觅棋，请饶一路。滑生棋思甚迟，沉吟良久，方下一子。张生随手应之，都不介意，仍于庭际取适，候滑生更下，又随手著应之。一旦黄寇犯阙，僖宗幸蜀，滑以待诏供职，谋赴行在，欲取金州路入。办装挈家将行，张生曰：“不必前迈，某非棋客，天帝命我取公著棋，请指挥家事。”滑生惊愕，妻子啜泣，奄然而逝。他日京都共知也。昔颜回、卜商为地下修文郎，又李长吉为帝召撰乐府，岂斯类耶。所言天帝者，非北极天皇大帝也，按《真诰》，又非北方玄天黑帝道君。此鬼都北帝，又号鬼帝。世人有大功德者，北帝得以辟请，四明公之流是也。召棋之命，乃酆宫帝君乎，与《真诰》仿佛，故梗概而言之。
　　医者，意也，古人有不因切脉随知病源者必愈之矣。唐崔魏公铉镇渚宫，有富商船居，中夜暴亡，迨晓气犹未绝。邻房有武陵医士梁新闻之，乃与诊视，曰：“此乃食毒也，三两日得非外食耶”仆夫曰：“主公少出船，亦不食于他人。”梁新曰：“寻常嗜食何物”仆夫曰：“好食竹鸡，每年不下数百只，近买竹鸡并将充馔。”梁新曰：“竹鸡吃半夏，必是半夏毒也。”命捣姜捩汁，折齿而灌之，由是方苏。崔魏公闻而异之，召到衙安慰称奖，资以仆马钱帛，入京致书朝士，声名大振，仕至尚医奉御。有一朝士诣之，梁奉御曰：“何不早见示风疾已深矣，请速归处置家事，委顺而已。”朝士闻而惶遽告退，策马而归。时有州马医赵鄂者，新到京都，于通衢自榜姓名云“攻医术士”。此朝士下马告之，赵鄂亦言疾已危，与梁生所说同矣，谓曰：“只有一法，请官人剩吃消梨，不限多少，咀不及，捩汁而饮，或希万一。”此朝士又策马归，以书筒质消梨，马上旋到家，旬日唯吃消梨，顿觉爽朗，其恙不作。却访赵生感谢，又访梁奉御，具言得赵生教也。梁公惊异，且曰：“大国必有一人相继者。”遂召赵生，资以仆马钱帛，广为延誉，官至太仆卿。
　　元颃博士话唐时中表间有一妇人，从夫南中效官，曾误食一虫，常疑之，由是成疾，频疗不愈。京城医者知其所患，乃请主人姨奶中谨密者一人预戒之曰：“今以药吐泻，但以盘盂盛之。当吐之时，但言有一小虾蟆走去，然切勿令娘子知之，是诳语也。”其奶仆遵之，此疾永除。又说有一少年眼中常见一小镜子，医工赵卿诊之，与少年期来晨以鱼脍奉候。少年及期赴之，延于阁子内，且令从容，俟客退后方得攀接。俄而设台子，止施一瓯芥醋，更无他味。卿亦未出。迨禺中久候不至，少年饥甚，且闻醋香，不免轻啜之，逡巡又啜之，觉胸中豁然，眼花不见，因竭瓯啜之。赵卿探知方出，少年以啜醋惭谢，卿曰：“郎君先因吃太多，非酱醋不快。又有鱼鳞在胸中，所以眼花。适来所备酱醋，只欲郎君因饥以啜之，果愈此疾。烹鲜之会乃权诳也，请退谋餐。”他妙多斯类，非庸医所及也。凡欲以仓、扁之术求食者，得不勉之哉
　　唐时杜彦林为朝官，一日马惊蹶倒，踏镫既深，抽脚不出，为马拖行，一步一踏，以至于卒。古人云：“乘船走马，去死一分。”是知跨御常宜介意也。杜相审权弟延美亦登朝序，乘马入门，为门楣所轧，项颈低曲，伸ㄕ前引，肩高于顶，乃一生之疾也。荆州文献王好马，不惜千金，没世不遇。周先帝命内臣李廷玉赐马与南平王，且问所好何马，乃曰：“良马千万无一，若骏者即可得而选。苟要坐下坦稳，免劳控制，唯骟庶几也。既免蹄啮，不假衔枚，两军列阵，万骑如一。苟未经骟，乱气狡愤，介胄在身，与马争力，罄控不暇，安能左旋右轴，舍辔挥兵乎”自是江南蜀马往往学骟，甚便乘跨。是知蹀躞者夸于目，驯柔者便于身。此君子之难逢，假翦剔者抑其次也哉。
　　唐崔枢为小朝官，家人于井中汲得一鱼。枢本好鲜食，意是厨人治鱼误落井中，乃令烹而啖之。忽梦为冥官领过，读判云：“人间小臣辄食龙子，所有官爵并削除。”后一年卒。枢甚有声，不跻显位，误有所食，岂命也夫。
　　唐薛准官至员外郎，丧乱后不养继母。盘桓江淮间道门寄榻。游江南，至吉州ト皂观遇修黄斋道士升坛行法事，准亦就列，忽失声痛叫，云“中箭”，速请笔砚，口占一诗曰：“盖国深恩不易仇，又离继母出他州。谁知天怒无因息，积恶终身乞命休。”顷便卒。天复辛酉年事，斯人也必有隐慝而致阴诛。古者史籍皆以至孝继母闻于列传，盖以常人难行而巳，能行即亲母可知也，岂可以继母而同行路哉薛死仓卒，可用垂戒也。
　　唐咸通中，庞勋反于徐州。时崔雍典和州，为勋所陷，执到彭门。雍善谈笑，逊词以从之，冀纾其祸。勋亦见待甚厚。其子少俊，饮博击拂，自得亲近，更无阻猜。雍以失节于贼，以门户为忧，谓其子曰：“汝善狎之，或得方便，能事刂刃乎人皆有死，但得其所，吾复何恨。”其子承命，密怀利刃，忽色变身战。勋疑讶，因搜怀袖，得匕首焉，乃令烹之。翌日，召雍赴饮。既彻，问雍曰：“肉美乎”对曰：“以味珍且饱。”勋曰：“此即贤郎肉也。”亦命杀之。后黄巢入广州，执节度使李亻召，随军至荆州，令亻召章表述其所怀。亻召曰：“某骨肉满朝，世受国恩，腕即可断，表终不为。”寻于江津害之。唐末苏循尚书谄媚苟且，梁太祖鄙之。他日至并门谒晋王，时张承业方以匡复为意，而循忽献晋王画敕笔一对，承业愈鄙薄之。与夫雍、亻召为人，视苏循诚远矣。
　　王迪舍人早负才业，未卜骞翔。一日谒宰相杜太尉于宅门十字通衢。街路稍狭，有二牛车东西交至，迪马夹在其间。马惊，仆而卧，为车辙辗靴鼻逾寸而不伤脚指，三日后入拜翰林。虽幸而免，亦神助也。
　　唐韩文公愈之甥有种花之异，闻于小说。杜给事孺休典湖州，有染户家池生青莲花。刺史收莲子，归京种于池沼，或变为红莲，因异，驿致书问染工。曰：“我家有三世治靛瓮，常以莲子浸于瓮底，俟经岁年然后种之。若以所种青莲花子为种，即为红矣。盖还本质，又何足怪。”乃以所浸莲子寄奉之。道士田匡图亲看此花，为愚话之。愚见今以鸡粪和土培芍药花丛，其淡红者悉成深红，染者所言益信矣哉。蜀王先主将晏驾，其年峨嵋山娑罗花悉开白花。又荆州文献王未薨前数年，沟港城隍悉开白莲花。一则染以气类，一则表于凶兆，斯又何哉
　　唐左军容使严遵美，于阉宦中仁人也，自言北司为供奉官，裤衫给事，无秉简入侍之仪，又云：“枢密使廨署三间屋书柜而已，亦无视事厅堂。状后贴黄，指挥公事，乃是杨复恭夺宰相权也。”自是常思退休。一旦发狂，手足舞蹈，家人咸讶。傍有一猫一犬，猫谓犬曰：“军容改常也，颠发也。”犬曰：“莫管他，从他。”俄而舞定，自惊自笑，且异猫犬之言。遇昭宗播迁凤翔，乃求致仕梁川。蜀军收降兴元，因徙于剑南，依王先主，优待甚异。于青城山下卜别墅以居之，年过八十而终。其忠正谦约，与西门季玄为季孟也。于时诛宦官，唯西川不奉诏，由是脱祸。家有《北司治乱记》八卷，备载阉宦忠佞好恶，尝闻此传，偶未得见。即巷伯之流未必俱邪，良由南班轻忌太过，以致参商。盖邦国之不幸也。先是路岩相自成都移镇渚宫，所乘马忽作人语，且曰：“庐荻花，此花开后路无家。”不久及祸。然畜类之语，岂有物凭之乎石言于晋殆斯比也。
　　唐崇贤窦公家罕有名第，仆射先人，不善治生，事力甚困。京城内有隙地一段，与大阉相邻。阉贵欲之，然其地止值五六百千而已。窦公欣然以此地奉之，殊不言地价，乃曰：“将军所便，不敢奉违。某有故欲往江淮上，希三两处护戎缄题。”其阉喜而致书，凡获三千缗，由是幸济。东市有隙地一片，下氵亭污。乃以廉值市之，俾奶妪将煎饼盘就彼诱儿童，若抛砖瓦中一纸标，得一个饼。儿童奔走抛砖瓦博煎饼，不久十分填其六七，乃以好土填之，起一店停波斯，日获一缗。他皆效此，由是致富，延客朝士，时皆谓之轻薄，号为酒炙地。亦能为人求名第，酒食聚人，亦希利之一端也。窦回、窦雍，无文艺而取名，盖饮啖之力也，得于元中凡数贤。《御史台记》说裴明礼买宅事，与窦氏同，疑窦效裴之为也。
　　唐咸通中，前进士李昌符有诗名，久不登第。常岁卷轴，怠于装，因出一奇，乃作《婢仆诗》五十首，于公卿间行之。有诗云：“春娘爱上酒家楼，不怕归迟总不留。推道那家娘子卧，且留教住待梳头。”又云：“不论秋菊与春花，个个能︿︿空肚茶。无事莫教频入库，一名闲物要{此夕}々。”诸篇皆中婢仆之讳。浃旬京城盛传其诗篇，为奶妪辈怪骂腾沸，尽要掴其面。是年登第。与夫桃杖虎靴事虽不同，用奇即无异也。
　　唐广南节度使下元随军将钟大夫晚年流落旅寓陵州，多止佛寺。有仁寿县主簿欧阳ぅ愍其衰老，常延待之。三伏间患腹疾，卧于欧阳之家，逾月不食。欧主簿虑其旦夕溘然，欲陈牒州衙，希取钟公一状以明行止。钟公曰：“病即病矣，死即未也。既此奉烦，何妨申报。”于是闻于官中。尔后疾愈。葆光子时为郡卒，钟公惠然来访。因问所苦之由，乃曰：“曾在湘潭遇干戈不进，与同行商人数辈就岳麓寺设斋。寺僧有新合知命丹者，且云服此药后要退即饮海藻汤。或大期将至，即肋下微痛，此丹自下，便须指挥家事以俟终焉。遂各奉一缗吞一丸。他日入蜀，至乐温县，遇同服丹者商人寄寓乐温，得与话旧。且说所服之药大效。无何，此公来报肋下痛，不日其药果下。急区分家事，后凡二十日卒。某方神其药，用海藻汤下之，香水沐浴，却吞之。昨来所苦，药且未下，所以知未死。”兼出药相示。然钟公面色红润，强饮啖，似得药力也。他日不知其所终，以其知命丹有验，故记之。
　　●卷十一
　　唐金吾大将军张直方，西班倜傥勋臣也，好接宾客，歌妓丝竹甲于他族，与裴相国休相对。相国始麻衣就试，执金慕其风采。裴因造谒，执金款待异礼。他日朝中盛称裴秀才文艺，朝贤讶之，相国恐涉杂交，不遑安处，自是不敢更历其门。执金频召不往。或曰：“裴秀才方谋进取，虑致物誉，非是偃蹇。”一日又召，传语曰：“若不防及，即更奉荐。”裴益悚惕。
　　唐薛昭纬侍郎，恃才与地，邻于傲物，常以宰辅自许，切于大拜。于时梁太祖已兼四镇，兵力渐大，有问鼎之心，速于传禅。薛公衔命梁国。梁祖令客将约回。乃谓竭者曰：“大君有命，无容却回。”速辔前迈，既至夷门，梁祖不获已而出迎接，见薛公标韵词辩，方始改观，自是宴接莫不款曲。一日，梁祖话及鹰鹞，薛公氐对，盛言鸷鸟之俊。梁祖欣然，谓其亦曾放弄。归馆后传语送鹞子一头，薛生致书感谢，仍对来人戒僮仆曰：“令公所赐，真须爱惜，可以纸裹安鞲袋中。”来人失笑，闻于使衙。
　　唐进士崔昭矩为状元，有进士团所由动静举罚。一日，所由疏失，状元笞之，逡巡，所由谢伏，于阶前对诸进士曰：“崔十五郎不合于同年前面决所由，请罚若干。”博陵无言以对。
　　唐崔亚郎中典眉州，程贺以乡役差充厅子，其弟在州曾为小书吏。崔公见贺风味有似儒生，因诘之曰：“尔读书乎”贺降阶对曰：“薄涉艺文。”崔公指一物俾其赋咏，雅有意思。处分令归。选日，装写所业执贽，甚称奖之，俾称进士，依崔之门，更无他岐。凡二十五举及第。每入京，馆于博陵之第，常感提拔之恩。亚卒之日，贺为崔公服三年，人皆美之。
　　唐南蛮侵轶西川，苦无章障。自咸通已后剑南苦之，牛丛尚书作镇，为蛮寇凭陵，无以抗拒。高公自东平移镇成都，蛮酋犹扰蜀城。掌武先选骁锐救急，人背神符一道。蛮觇知之，望风而遁。尔后僖宗幸蜀，深疑作梗，乃许降公主。蛮王以连姻大国，喜幸逾常，因命宰相赵隆眉、杨奇鲲、段义宗来朝行在，且迎公主。高太尉自淮海飞章云：“南蛮心膂唯此数人，请止而鸩之。”迄僖宗还京，南方无虞，用高公之策也。杨奇鲲辈皆有词藻，途中诗云：“风里浪花吹又白，雨中岚色洗还青。江鸥聚处窗前见，林啼时枕上听。此际自然无限趣，王程不敢暂留停。”词甚清美也。
　　唐相国夏侯公孜富贵后得彭素之术，甚有所益。出镇蒲中，悦一娼妓，不能承奉，以致尾闾之泄，因而致卒。有夏侯长官者，本反初僧也，曾依相国门庭，乱离后挈家寄于凤州山谷，寻亦物故，惟寡妻幼子而已。夏妪献此术于节使满存，相公大获濡济。其子名籍，学吟诗，入西川依托勋臣为幕下从事，时人号为夏侯驴子，乃世济其鄙猥也。仆闻之于强山人甚详，亦尝与籍相识。籍子婿罗峤与仆相知，亦多蓄姬妾，疑其染夏氏之风。然夏侯长官者得非相国之师乎。
　　唐金吾大将军张直方一旦开筵，命朝士看乾水银，点制不谬。众皆叹羡，以谓清河曾遇至人。良久，张公大笑曰：“己非所能，有自来矣。顷任桂府团练使，逢一道士蕴此利术，就而求之，终不可得。乃令健卒缚于山中，以死胁之。道士惊怕，但言药即多献，术则不传，唯死而已。由是得药，纵其他适。今日奉呈唯成丹也，非己能也。”
　　唐高骈镇成都，甚好方术。有处士蔡畋者，以黄白干之，取瓦一片，研丹一粒，半涂入火，烧成半截紫磨金，乃奇事也。蔡生自负，人皆敬之，以为地仙。燕公求之不得，久而乖露，乃是得药于人，眩惑卖弄，为元戎笞杀之。王先主时有何法成者，小人也，以卖符药为业。其妻微有容色，居在北禅院。侧左院有毳衲者，因与法成相识，出入其家，令卖药银，就其家饮啖而已。法成以其内子饵之而求其法，此僧秘惜，迁延未传。乃令其妻冶容而接之，法成自外还家，掩缚欲报巡吏。此僧惊惧，因谬授其法，并成药数两。释缚而窜。法成闻此术以致发狂，大言于人，夸解利术，未久闻于蜀。后主召入苑中，与补军职。然不尽僧法，他日药尽，遽属更变，伶俜而已，偶免谬妄之诛也。彭韬光者，与何生切邻，兼得其事，为余话之。
　　高骈镇维扬，有申屠别驾怀至术，为吕用之谮毁，一旦作窜。燕公命吏赍长限牒所在寻捕，至襄州禅院中遇之，擒得申生，寄襄狱絷维。申生告狱吏要见督邮韦公，吏以告之。韦遽面见，屏人曰：“某身上有化金药欲献元戎刘公巨容，可乎”韦审之，遂非时入谒，因得道达，点<童瓦>瓦半叶以呈之。刘公叹讶，乃虚以叛狱而匿之。僖皇在蜀，降天使至岘山，即田令孜弟也。刘公乘醉将药金夸于中使，中使回，闻于田中尉。洎刘司空朝觐行在，与申生偕往，藏隐此人，不令他适。田军容衔之，于导江庄加害，刘、申皆不幸也。有一子号申司马，居朗州，尚存点汞药在身。荆南节判司空董太监得申生四粒药，点四汞，奉一百千，以慰好奇之心也。
　　唐世长安有宗小子者解黄白术，唯在平康狎游，与西川节度使陈敬微时游处，因色失欢。他日陈公遭遇，出镇成都，京国乱离，僖皇幸蜀，宗生避地，亦到锦江。然畏颍川知之，遂旅游资中郡，销声敛迹，惟恐人知。寓应真观，修一炉大丹未竟。宗生解六壬，每旦运式，看一日吉凶。无何，失声便谋他适，走至内江县。颍川差人吏就所在害之，所修药道士收得，传致数家，皆不利人，莫知何也。
　　唐李璧尚书出镇东川，有律僧临坛度人，四方受具者奔走师仰，檀施云集，由是鞅掌嗜欲之心炽焉。一旦发露，前后女童为尼者呈身之物殆一百四十五人，八座戮之。葆光子尝见同僚王行军说幽州有坛长，近八十岁，即都校之元昆也。每归俗家，以其衰老，令小青扶侍，因而及乱，遂要反初，以青为偶，乃谓偶曰：“平生不谓有此欢畅，悔知之晚也。”军府怪而笑之。仆有门徒僧，不欲斥其名。经论甚博，未有乖露，他日预临坛之列，尼辈参请，号曰依止。自是丑声盈耳，亦不以为耻。呜呼，如来制戒为入道之门，苟非其人，反为聚淫丛薮。信乎道不虚行也！
　　唐崔元亮曾典眉州，每公退，具简履以朝太上，焚精至，不舍昼夜。尝于州衙开黄道场，为民祈水旱疾疫而已。散斋之晨必降祥云鸾鹤，州民咸睹。至今眉州每岁设黄斋，凡执事军校及茶酒厮役承皆知斋法次第。道士罗昭然寿一百一十三岁，预崔牧之斋席，跨驴出街，坠驴而脚在镫内，因拖曳而死也。又王蜀时，玉局观道士赵驾仙、上官道士住青城山，修斋入坛行法事，其厮仆卧而惊魇，问师何在。人问之，乃曰：“适见四人著绯自天而下，曳二道士于坛前鞭背二十。”问者止之，令勿言。比赵驾仙与上官道士相次患发背而毙。又有何景冲作道门威仪，好食蒜，上坛行法事，时有蒜气。后于青城修斋，度江，船覆溺死。斯盖罔道不恭，为天罚也。成中令镇荆南，请道士梁威仪行法事，俯伏奏章，顿首存想，因之不起，乃醉睡也。成公斥之，毁废道场。斯亦何、赵之流也。大约荆湘僧道赴斋皆恣洪饮，俚人不以为非，欲求降鉴，安可得也
　　唐咸通乱离后，坊巷讹言关三郎鬼兵入城，家家恐悚，罹其患者令人寒热战忄栗，亦无大苦。弘农杨比挈家自骆谷路入洋源，行及秦岭，回望京师，乃曰：“此处应免关三郎相随也。”语未终，一时股忄栗，斯又何哉夫丧乱之间，阴厉旁作，心既疑矣，邪亦随之。关妖之说正谓是也。愚幼年曾省故里，传有一夷迷鬼魇，人，闾巷夜聚以避之，凡有窗隙悉皆涂塞，其鬼忽来即扑人惊魇，须臾而止。
　　唐自大中后进士尤盛。封定乡、丁茂场中头角，举子与其交者必先登第，而二公各二十举方成名，何进退之相悬也！先是，李都、崔雍、孙皇、郑四君子蒙其盼睐者，因是进升，故曰：“欲得命通，问皇都雍。”葆光子曰：“士无华腴寒素，虽瑰意琦行、奥学雄文，苟不资发扬，无以昭播，是则希颜慕兰、驰骋利名者不能免也。”
　　唐进士殷保晦、妻封夫人皆中朝士族也。殷公历官台省，始举进士时文卷皆内子为之，动合规式，中外皆知。良人倜傥疏放，善与人交，未尝以文章为意。黄寇犯阙，夫妻遭难。初封夫人就刃，殷公失声，双血被面。其从母为尼，亲见其祸，泣言于姻亲。愚于殷之中表闻之方信。古人云：泪尽继之以血，哀痛之极也。
　　唐世刘崇望弟兄五人，内四人皆登进士第，仕至将相丞郎。其元昆崇彝不及第，官至省郎。生五男，每院各与一人为后，崇彝留一男，少有才思。一旦心疾，唯染翰草制诰，褒贬朝中卿相，咸摭其实。骨肉间惧闻于外，旋取烬之。宛为掌诰之美，竟废于时。鄙夫蜀乡，与前简刺李咏使君有分。陇右有一子，年十四，掌握管草词，指挥天曹地府阴隙之事，落翰如飞。家君忧惧，亦苦戒之。此子乃曰：“但为我父，勿预我事。”他日坠井而死。心为灵台，既婴风恙，而才思伦序，斯又何哉！
　　●卷十二
　　唐卢尚书藩以文学登进士第，以英雄自许，历数镇，薨于灵武。连帅恩赐吊祭，内臣厚希例贶。其家事力不充，未办归装，而天使所求无厌。家人苦之，亲表中有官人于灵前告曰：“家贫如此，将何遵副尚书平生奇杰，岂无威灵及此宦者乎”俄而馆中天使中恶，以至于卒。是知精魂强俊者可不畏之哉！八座从孙尚在江陵，尝闻此说，故纪之，以儆贪货者。
　　唐相国杨收，江州人，祖为本州都押衙，父直为兰溪县主簿，生四子发、嘏、收、严，皆登进士第。收即大拜，发以下皆至丞郎。发以春为义，其房子以以乘为名。嘏以夏为义，其房子以为名。收以秋为义，其房子以钜、钅、镳、鉴为名。严以冬为义，其房子以注、涉、洞为名。尽有文学，登高第，号曰修竹杨家，与静恭诸杨比于华盛。收相少年于庐山修业，一日，寻幽至深隐之地，遇一道者谓曰：“子若学道，即有仙分。必若作官，位至三公，终焉有祸，能从我学道乎”收持疑，坚进取之心，忽道人之语。他日虽登廊庙，竟离南荒之殛，悲夫！薛泽补阙乃杨氏之女孙婿，尝语之。
　　唐张裼尚书有五子，文蔚、彝宪、济美、仁龟皆有名第至宰辅丞郎。内一子少年闻说壁鱼入道经函中，因蠹食“神仙”字，身有五色。人能取壁鱼吞之，以致神仙而上升。张子惑之，乃书“神仙”字，碎翦实于瓶中，捉壁鱼以投之，冀其蠹蚀，亦欲吞之，遂成心疾。每一发作，竟月不食，言语粗秽，都无所避其家扃闭而守之，俟其发愈，一切如常，而倍餐啜一月食料，须品味而饫之，多年方谢世。是知心，灵物也，一伤神气，善犹不可，况为恶乎！即刘辟吞人，张子吞神仙，善恶不同，其伤一也。
　　唐柳大夫比清廉耿介，不以利回家，世得笔法，盖公权少师之遗妙也。责授泸州牧，礼参东川元戎顾彦朗相公，适遇降德政碑，顾欲濡染以光刊刻，亚台曰：“恶固无所吝，若以润笔先赐，即不敢闻命。”相国钦之。书讫，竟不干渎也。梁世兖州有下猛和尚，聚徒说法，檀施云集，时号金刚禅也。他日物故，建塔树碑。庐岳道士李德阳善欧书，下猛之徒请书碑志，许奉一千缗。德阳不允，乃曰：“若以一醉相酬得以施展，千缗之遗非所望也。”终不肯书。斯亦近代一高人也。
　　唐十军军容使开府严遵美门客杨寅善袁许之术，于京城西畿逢一李生，亦唐之疏属，隆准龙颜，垂手过膝。杨生异之，说于中尉，由是时有资遗之，意其必致非常。黄寇犯阙，僖宗幸蜀。李生为士民挟持入京，升含元殿，不逾浃旬，寻亦遇害。岂大人之相只为一升殿乎莫可知之。杨生叹嗟，不复言知人之鉴也。王蜀先主时有道士李，亦唐之宗室，生于徐州而游于三蜀，词辩敏捷，粗有文章。因栖阳平观，为妖人扶持，上有紫气，乃聚众举事。将举而败，妖辈星散，而独罹其祸焉。其适长裕者，临邛之大儒也，与相善，不信之造妖，良由躯干国姓，为群凶所凭。所以多事之秋，灭迹匿端，无为绿林之嚆矢也。先是，李有书召玉局观杨德辉赴斋，有老道崔无攵，自言患聋，有道而托算术，往往预知吉凶。德辉问曰：“将欲北行，何如”崔令画地作字，弘农乃书“北千”两字，崔公以“千”插“北”成“乖”字，曰：“去即乖耳。”杨生不果去，而李斋日就擒，道士多罹其祸。杨之幸免，由崔之力也。
　　唐杨镳，收相之子，少年为江西推巡，优游外幕也。属秋祭，请祀大姑神。西江中有两山孤拔，号大者为大孤，小者为小孤，朱崖李太尉有《小孤山赋》寄意焉。后人语讹作姑姊之“姑”，创祠山上，塑像艳丽，而风涛甚恶，行旅惮之。每岁本府命从事躬祭，镳预于此行。镳悦大姑容，偶有言谑浪。祭毕回舟，而见空中云务有一女子，容质甚丽，俯就杨公呼为杨郎，逊词云：“家姊多幸，蒙杨郎采顾，便希回桡以成礼也，故来奉迎。”弘农惊怪，乃曰：“前言戏之耳。”小姑曰：“家姊本无意辄慕君子，而杨郎先自发言，苟或中辍，恐不利于君。”弘农忧惶，遂然诺之，恳希从容一月处理家事。小姑亦许之。杨生归，指挥讫，仓卒而卒，似有鬼神来迎也。薛泽补阙与镳姻懿，常言此事甚详。近者故登州节判史在德郎中子光泽，甚聪俊，方修举业，自别墅归乘，醉入太山庙，谓神曰：“与神作第三儿，得否”自是归家精神恍惚，似有见召，逾月而殂也。呜呼！幽明道隔，人鬼路殊，以身许之，自贻伊戚，将来可为鉴戒也。
　　仆尝览《柳氏训序》，见其家法整肃，乃士流之最也。柳比出官泸州郡，洎牵复，沿路染疾，至东川通泉县求医，幕中有昆弟之子省之，亚台回面，且云“不识”。家人曰：“是某院郎君。”坚云：“不识，莫喻尊旨。”良久，老仆忖之：得非郎君幞头脚乎固宜见怪。但垂之而入，必不见阻。比郎君垂下翘翘之尾，果接抚之。其纯厚皆此类也。仆亲家柳坤即亚台疏房也，侨寓阳安郡。伯仲相率省焉，亚台先问：“读书否修文否苟不如是，须学作官。我之先人修文成名，皆作官业，幸勿弃分阴也。”泸州郡有柳大夫所造公廨，家具皆牢实粗重，传及数政，莫知于今存否。蜀朝东川节度许存太师，有功勋臣也。其子承杰即故黔使君禧实之子，随母嫁许，然其骄贵僭越，少有伦比。作都头，军籍只一百二十有七人，是音声伎术，出即同节使行李，凡从行之物一切奢大，骑碧暖座，垂鱼纷错。每修书题，印章微有浸渍即必改换，书吏苦之，流辈以为话端，皆推茂刺顾为首。许公他日有会，乃谓顾曰：“阁下何太谈谤”顾乃分疏，因指同席数人为证。顾无以对，逡巡乃曰：“三哥不用草草，碧暖座为众所知，至于鱼袋上铸蓬莱山，非我唱扬。”席上愈笑，方知鱼袋更僭也。刺茂州，入蕃落，为蕃酋害之。西川卫前军将李思益者，所著衣服莫非华焕纤丽。蜀先主左右羡而怪之，先主曰：“李思益一副衣裳大有所费，是要为我光扬军府，仰与江货场勾当，俾其作衣装也。”先主又于作院见匠人裹里小朵帽子，前如鹰嘴，后露脑枕，怪而截其嘴也。又登楼见行人戴褴<帛炎>席帽，云：“破头烂额，是何好事”然自务俭素，爱净洁，皆此类也。蜀朝有小朝士裴璨，俸薄且闲，或劝求宰一邑，裴曰：“今之畿县，非有仙骨何以得”见其爱羡即可知也。每云：“黄寇之后所失已多，唯袜头裤穿靴不传旧时也。”仆同院司空监云：“木围裹头于事最便，何必油拭火熨，日日劳烦此一事不请师古，又嫌以银棱瓷器托里碗碟，徒费功夫。”又曰：“措大暮年方婚少女，一生之事，遗丑可知。自非铁石为心，未有不贻他说。戒之，慎之！”因述柳氏幞头引起数事，岂资谈笑，亦足小惩也。
　　唐乾宁中，补阙杨贻德华族科名，德孤道直，不容于时，请告华阴。方属京国扰攘，乃谋南来，藏迹于江陵，闾巷僦居，不露行止，旅舍无烟，藜藿不给，未尝陨获。于时成中令延接朝客，士有依刘之言。弘农韬藏，不及门宇。一旦堂帖追回，成令惊讶，以为闻听不至，阙申情礼，兼以入翰苑秉钧轴期之。补阙曰：“人之官职又非妄图，令公过饰，何当奖遇。今宰相何必要某，至于垂搜罗之命他日不过作南中一刺史尔。此际必有奉扰。”中令赠三百缗，只受三十缗，办装所却纳朝廷，号为“铁补阙”。未久，除道州牧，却经江陵，告成令求十人，散从官衣装五十千行资，他无所要。成令甚重之。他日栖南岳，与玄泰布衲、遁希禅师同居车箱源双泉，归本长老得祖印于杨公。既殁，家人亦终，似得悬解之道也。本公得禅道于三贤，乃郑起先辈为愚话之。
　　唐张林本士子擢进士第，官至台侍御，为诗小巧，多采景于园林亭沼间。至如“菱叶乍翻人采后，荇花初没舸行时”，他皆此类。受眷于崔相昭纬，或谒相庭，崔公曰：“何以久不拜见”林曰：“为饭瓮子热发”。崔讶饭瓮不康之语，林曰：“数日来水米不入，非不康耶”又寒月遗以衣襦，问其所需，乃曰：“一衫向下，便是张林。”相国大笑，终始优遇也。葆光子曰：“东方朔以诙谐自容，娄君卿以唇舌取适，非徒然也，皆有意焉。今世希酒炙之徒托公侯之势，取容苟媚，过于优旃，自非厚德严正之人未有不为此辈调笑也。”
　　唐沈询，侍郎亚之之子也。昆弟二人，一人乘舸泛河，为惊湍激船Ａ，梁板漂递，沈子亦漂而死。询镇潞州，宠婢，夫人甚妒，因配与家人归秦。其婢旦夕只在左右，归秦渐恨，伺隙事刂刃于询，果罹凶手。杀归秦以充祭，亦无及也。唐天复中，湖南节度使刘建封淫其牵拢官陈之妇。陈为同列所戏，耻而发怒，伺便以蒺藜击杀之。马氏有其位，于今禁蒺藜，盖惩彭城之遭罹也。淫为大罚，昔贤垂戒，作人君父得不以子祸奴祸取鉴哉！
　　唐王潜司徒与武相元衡有分，武公仓卒遭罹，潜常于四时纸钱以奉之。王后镇荆南，有染户许琛一旦暴卒，翌日却活，乃具榜子诣衙，云“要见司徒”。乃通入于阶前问之，琛曰：“初被使人追摄至一衙府，未见王，且领至判官厅，见一官人凭几曰：‘此人错来，自是鹰坊许琛，不干汝事，即发遣回。’谓许琛曰：‘司徒安否我即武相公也。大有门生故吏鲜有念书于身后者，唯司徒不忘，每岁常以纸钱见遗，深感恩德。然所赐纸钱多穿不得。司徒事多，检点不至，仰为我诣衙具道此意。’”王公闻之，悲泣惭讶，而鹰坊许琛果亦物故。自此选好纸翦钱以奉之。此事与杨收相于郑愚尚书处借钱事同。又南岳道士秦保言威仪，勤于焚修者，曾白真君云：“上仙何以须纸钱有所未喻。”夜梦真人曰：“纸钱即冥吏所籍，我又何须。”由是岳中亦信之。
　　闽从事崔员外正直检身，幕僚所重，奉使湖湘，复命在道，逢寇贼，悉遭杀戮。唯外郎于仓惶中忽有人引路获免，驱驰远路，复患┲疾，行迈之次，难求药铒，途次延平津庙，梦为庙神赐药三丸，服之，惊觉顿愈。此亦鬼神辅德也。彭城刘山甫自云外祖李公敬彝郎中宅在东都毓财坊，土地最灵。家人张行周事之有应，未大水前，预梦告张求饮食。至其日，率其类遏水头，并不冲圮。李宅异事也。
　　庐山书生张乾宁中以所业之桂州，欲谒连帅张相，至衡州犬嗥滩，损船上岸，寝于江庙，为庙神所责。生以素业对之，神为改容，延坐，从容云：“有巫立仁者，罪合族诛。庙神为其分理，奏于岳神，无人作奏。”为草之。既奏，蒙允。神喜，以白金十饼为赠。刘山甫与廖骘校书亲见说其事，甚详也。
　　唐黄寇奔冲，有小朝士裴移挈妻子南趋汉中，才发京都，其室女路次暴亡。兵难挥霍，不暇藏瘗，其为悲悼即可知也。行即洛谷，夜闻其女有言，不见其形。父母怪而诘之，女曰：“我为水神之子强暴，诱我归其家。厥父责怒，以妄杀生人，遽行笞责，兼逊谢抚慰，差人送来。缘夕旦未有托，且欲随大人南行。”俾拔茅为苞致于箱笥之中，庶以魂识依止，饮食语言不异于常尔。后白于严慈云：“已有生处。”悲咽告辞去。夫鬼神之事，世所难言。素之灵有义方之训，所谓聪明正直之流也。
　　古有宅墓之书，世人多尚其事，识者犹或非之。杜公正伦与京兆宗派不同，常蒙轻远，衔之。洎公宦达后，因事堑断杜陵山脉，由是诸杜数代不振。鲜于仲通兄弟，阆州新井县人，崛起俱登将坛。望气者以其祖先坟上有异气。降敕堑断之。裔孙有鲜于岳者，幼年寝处席底有一小蛇，盖新出卵者，家人见之以为奇事。此侯及壮，常有自负之色，历官终于普州安岳县令，不免风尘。其徒戏之曰“鲜于蛇”也。唐峰亦阆州人，有坟茔在茂贤草市。峰因负贩与一术人偕行，经其先茔，术士曰：“此坟茔子孙合至公相。”峰谓曰：“此即家坟陇也。”士曰：“若是，君家恐不胜福也。子孙合为贼盗，皆不令终。”峰志之。尔后遭遇蜀先主开国，峰亦典郡，其二子道袭官，皆至节将。三人典郡，竟如术士之言，何其验也。严司空震，梓州盐亭县人，所居枕釜戴山，但有鹿鸣，即严氏一人必殒。或一日，有亲表对坐，闻鹿鸣，其表曰：“釜戴山中鹿又鸣。”严曰：“此际多应到表兄。”其表兄遽对曰：“表兄不是严家子，合是三兄与四兄。”不日严氏子一人果亡，是何异也！
　　相国张公文蔚庄在东都北坡，庄内有鼠狼穴，养四子，为蛇所吞。鼠狼雄雌情切，乃于穴外分土恰容蛇头，俟其出穴，果入所分处出头，度其回转不及，当腰啮断而劈蛇腹，衔出四子，尚有气，置于穴外，衔豆叶嚼而傅之，皆活。何微物而有情有智若是乎！最灵者人胡不思也
　　●卷十三
　　王中令铎落都统，除滑州节度使，寻罢镇，以河北安静。于杨全玫有旧，避地浮阳，与其都统幕客十来人从行，皆朝中士子。及过魏，乐彦祯礼之甚至。铎之行李甚侈，从客侍姬有辇下升平之故态。彦祯有子曰从训，素无赖，爱其车马姬妾，以问其父之幕客李山甫。山甫以咸通中数举不第，尤私愤于中朝贵达，因劝从训图之。俟铎至甘陵，以轻骑数百尽掠其橐装姬仆而还。铎与宾客皆遇害。及奏朝廷，云：“得贝州报，某日杀却一人，姓王名令公。”其凶。诞也如此。彦祯父子寻为乱军所杀，得非琅阝琊公诉于上帝乎！
　　河中节度使王重荣始为牙将，黄巢犯阙，元戎李都奉伪，畏重荣党附者多，因荐为副使。一日忽谓都曰：“凡人受恩只可私报，不可以公徇。令公助贼陷一邦，于国不忠，而又日加箕敛，众口纷然，倏忽变生，何以遏也”遽命斩其伪使。都无以对，因以军印授重荣而去。及都至行在，朝廷又以前京兆尹窦间路至河中代都为帅，重荣迎之。前为京兆尹，有惨酷之名，时谓之堕叠。及至，翌日，集军校于庭，谓曰：“天子命重臣作镇将，遏贼冲，安可轻议斥逐令北门出乎且为恶者必一两人而已，尔等可言之。”不知军校皆重荣之亲党也。众皆不对，重荣乃自屏肃佩剑历阶而上，谓曰：“为恶者非我而谁”召之仆吏控马及阶，请依李都前例速去之。不敢仰视，乃跃马复由北门而出。重荣破黄巢有功，正授节制，封郡王。与田令孜结怨，他日为部将常行儒杀之，时号“铁条”，以其刚也。
　　郑文公畋字台文，父亚曾任桂管观察使。畋生于桂州，小字桂儿。时西门思恭为监军，有诏征赴阙，亚饯于北郊，自以衰年，因以畋托之，曰：“他日愿以桂儿为念，九泉之下不敢忘之。”言讫，泣然流涕。思恭志之。及为神策军中尉，亚已卒，思恭使人召畋馆之于第，年未及冠，甚爱之如甥侄，因选师友教道之。畋后官至将相。黄巢之入长安，西门思恭逃难于终南山，畋以家财厚募有勇者访而获之以归岐下，温清侍膳，有如父焉。思恭终于畋所，畋葬于凤翔西冈，松柏皆手植之。未几，畋亦卒，葬近西门之坟。百官皆造二陇以吊之，无不堕泪，咸伏其义也。
　　魏博节度使韩简性粗质，每对文士不晓其说，心常耻之，乃召一孝廉，令讲《论语》。及讲至《为政》篇，明日谒诸从事，曰：“仆近知古人淳朴，年至三十方能行立。”外有闻者无不绝倒。秦王李茂贞请三传王利甫讲《春秋》。利甫古僻性狷，然演经义文堪听。茂贞连月听之不倦。利甫后寄褐于道门，改名昼，卒于洛中也。武臣未必轻儒，但未睹通儒，多逢鄙薄之辈沮其学善也，惜哉！
　　昭义军节度使孟方立，邢州平乡人也。少以勇力隶于本军为裨将。广明中，潞帅高浔攻诸葛爽于河阳，方立出天井关为前锋。时浔为大将刘广所逐，广忌方立，留戍于关。后广为潞人所杀，三军乃以方立为帅，因有首邱之思，遂移军于邢州。用法平正，人皆附之。始拜坟墓于乡里，诣县令里所陈桑梓之敬，有识者赏焉。侄迁嗣为潞帅，降太原。葆光子曰：“罗虬累举不第，务于躁进，因罢举，依于宦官，典台州，昼锦也。常以展墓，勉竭邑宰，横笏傲然。宰曰：‘某虽尘吏，不达事体，然使君岂不看松柏下人乎’讥其无桑梓之敬，曾武人之不若也。虬有俊才，尝见雕阴官妓比红儿诗，他无闻也。”
　　景福中，幽州帅李匡威率兵救镇州，军次博水，会军乱，推其弟匡俦充留后。诸军皆散，乃以书报弟，付之军政，南欲赴阙，泊于陆泽。镇州赵王王以匡威救难失国，因请税驾于常山府郭以中离变。会匡威有幕客李贞抱自阙回，与匡威相遇，同登寺楼观镇州山川之美，有爱恋之意，乃谋托亲。忌王既造之，逼以兵仗，同诣理所，乃入自子城东门，门内有亲骑营中之卒，忽掩其外关，复于阙垣中有一人识是王，遽挟于马上，肩之而去。匡威格斗移时，与贞抱俱死。年十六七，疏瘦，当与匡威并辔之时，雷电忽起，雨雹交下，而屋瓦皆飞，拔大木数株。明日，但觉项偏痛，乃因有力者所挟，不胜其苦故也。访之，则曰：“墨君和，鼓刀之士也。”天意冥数，信然！自脱此难，更在位三十余年。不有神明扶持，何以获免！
　　唐乾符末，范阳人李全忠少通《春秋》，好鬼谷子之学，曾为棣州司马，忽有芦一枝生于所居之室，盈尺，三节焉。心以为异，以告别驾张建章。建章积书千卷，博古之士也，乃曰：“昔者蒲洪以池中蒲生九节为瑞，乃姓蒲后子孙昌盛。芦者茅也，合生陂泽之间，而生于室，非其常也。君后必有分茅之贵。三节者，传节钺三人，公可志之。”全忠后事李可举为戎校，诸将逐可举而立全忠，累加至检校太尉，临戎甚有威政。全忠死，子匡威嗣。匡威为三军所逐，弟匡俦为太原所攻，挈家赴阙，至沧州景城为卢彦威所害。先是，匡威少年好勇，不拘小节，自布素中以饮博为事，渔阳士子多忌之。曾一日，与诸游侠辈钓于桑乾赤栏桥之侧，自以酒祷曰：“吾若有幽州节制分，则获一大鱼。”果钓得鱼，长三尺，人甚异焉。有马郁者，少负文艺。匡威曾问其年，郁曰：“弱冠后两周星。”傲形于色。后匡威继父为侯，首召马郁问曰：“子今弱冠后几周星岁”郁但顿颡谢罪。匡威曰：“好子之事，吾平生所爱也，何惧之有”因署以府职。其阔达多如此类，故人多附之。葆光子尝见范阳熟人说李匡俦妻张氏国色也，其兄匡威为帅，强淫之。匡俦按剑而俟，夜深，妻回，出步辇，为其夫杀之。匡威羞见其弟及将校。或言欲将兵救援镇州，既出城，三军立匡俦为帅，匡威遂称欲归朝觐，行次常山，又有劫质王之事。匡俦移牒王，往复指陈，终不及淫秽之事，讳国恶也。
　　张建章为幽州行军司马，后历郡守，尤好经史，聚书至万卷，所居有书楼，但以披阅清净为事，经涉之地无不理焉。曾赍府戎命往渤海，遇风涛，乃泊其船，忽有青衣泛一叶舟而至，谓建章曰：“奉大仙命请大夫。”建章乃应之，至一大岛，见楼台岿然，中有女仙处之，侍翼甚盛，器食皆建章故乡之常味也。食毕，告退，女仙谓建章曰：“子不欺暗室，所谓君子人也。忽患风涛之苦，吾令此青衣往来导之。”及还，风涛寂然，往来皆无所惧。又回至西岸，经太宗征辽碑，半在水中。建章则以帛包麦屑置于水中，摸而读之，不欠一字。其笃学也如此，蓟门之人皆能说之，于时亦闻于朝廷。葆光子曾遇蓟门军校姓孙细话张大夫遇水仙，蒙遗鲛绡，自赍而进。好事者为之立传。今亳州太清宫道士有收得其本者，且曰明宗皇帝有事郊丘，建章乡人掌东序之宝，其言国玺外唯有二物，其一即建章所进鲛绡，箧而贮之，轴之如帛，以红线三道之，亦云夏天清暑，展开可以满室凛然。迩来变更，莫知何在。
　　●卷十四
　　凤翔李茂贞跋扈至甚，昭宗谓宰相杜让能曰：“《春秋》之义，叛而必诛，安有甸服之间显违朝旨而悖慢如此我若不讨，四方其谓我何”让能奏曰：“艰难已来行贞元故事，姑息戎臣久矣，根牢蔓炽，附之者众，一旦难骤革之。又京师去岐咫尺，人心易以危惧。设有陵犯，损威愈甚，愿陛下稍解雷霆而熟计之。”帝曰：“政刑弛紊，诏令不出，都门不欲孱孱守恬而坐。”因除宰相徐彦若镇凤翔，以茂贞为兴元尹，以嗣覃王率禁军送彦若。或茂贞迁延不受代，即以兵攻之，军旅所决，一委让能。让能恳谏不从，王师果败。或云此举乃让能报私怨也。茂贞先以长书与让能，继上表，仍拥兵至临皋驿，请诛宰相。帝遂斩枢密使李周瞳以徇，乃贬让能，仍诏送至军前。茂贞具礼出迎。至驿，复表请行朝典，让能奏曰：“晁错之辜，谬及于臣，今若归罪于臣，可纾国难。”帝不得已，贬让能雷州司户参军，遣中使害于驿内。识者以让能临难无苟免，亦得其死也。后追赠太尉。其子晓貌如削玉，有制诰之才，仕梁至宰相。凤历年洛都有变，为乱军误害，时皆叹惜之。
　　唐乾宁二年，州王行瑜会李茂贞、韩建入觐，决谋废立。帝既睹三帅齐至，必有异谋，乃御楼见之，谓曰：“卿等不召而来，欲有何意”茂贞等汗流浃背，不能对，但云：“南北司紊乱朝政。”因疏“韦昭度讨西川失谋。李奚麻下，为刘崇龟所哭。陛下不合违众用之”。及令宦官诏害昭度已下，三帅乃还镇，内外冤之。初王行瑜跋扈，朝廷欲加尚书令，昭度力止之曰：“太宗以此官总政而登大位，后郭子仪以六朝立功，虽有其名，终身退让。今行瑜安可轻授焉”因请加尚父，至是为行瑜所憾，遽罹此害。后追赠太师。李奚字景望，拜相麻出，为刘崇龟抱而哭泣，改授太子少傅，乃上十表及纳谏五篇以求自雪，后竟登庸，且计崇龟之恶。时同列崔昭纬与韦昭度及奚素不相协，王行瑜专制朝廷，以判官崔入阙奏事，与昭纬关通，因托致意，由是行瑜率三镇胁君，奚亦遇害。其子氵兖有高才，同日害之奚著书百卷，号李书楼，后追赠司徒。太原李克用破王行瑜后，崔昭纬贬而赐死，昭皇切齿下诏捕崔，亦冤报之一事也。
　　古者文武一体，出将入相，近代裴行俭、郭元振、裴度、韦皋是也。然而时有夷险，不可一概而论。王铎初镇荆南，黄巢入寇，望风而遁。他日将兵捍潼关，黄巢令人传语云：“相公儒生，且非我敌，无污我锋刃，自取败亡也。”后到成都行朝，拜诸道都统，高骈上表目之为“败军之将”，正谓是也。谏议大夫郑宝曾献书以规其旨云：“未知令公以何人为牙爪何士参帷幄当今大盗移国，群雄奋戈，幕下非旧族子弟白面郎君雍容谈笑之秋也。”尔后罢军权，镇滑台，竟有贝州之祸。郑文公畋首倡中兴，传檄讨贼，杀戮黄寇，镇静关畿。一旦部校李昌言胁而逐之，尚不能固位。至如越州崔ギ、湖南崔瑾、福建韦岫、郓州蔡崇、徐方支详、许昌薛能、河中李都、窦、凤翔徐彦若，狼狈恐惧，求免不暇。唯张浚大言，自方管、葛，以无谋之韩建，ヘ用刚之孙揆，出征大卤，自贻败亡尔。后朱朴踵为大言，骤居相位，亦曾上表请破凤翔，所谓以羊将狼，投卵击石。幸而不用，何过望哉！客有谓葆光子曰：“儒将诚则有之。唐自大中已来，以兵为戏者久矣。廊庙之上耻言韬略，以为凶物，以钤匮为凶言。就有如卢藩、薛能者，目为粗才，一旦宇内尘惊，闾左飙起，遽以褒衣博带，令押燕颔虎头，适足以取笑耳。则韦昭度之惮王建、浚之伐太原是也。”
　　河东节度副使李习吉常应举不第，为李都河中从事。都失守，习吉自昭义游太原，辟为从事。习吉好学，有笔述，虽马上军前，手不释卷，太原所发笺奏军书皆习吉所为也。因从李克用至渭南，令其入奏。帝重其文章，授谏议大夫，使上事北省以荣之，竟归太原，复其戎职。庄宗即位，追赠礼部尚书。梁太祖每览太原书檄，遥景重之，曰：“我何不得此人也！陈琳、阮亦不是过。”
　　韩建两随李茂贞迫胁君上，杀戮辅相。昭宗出居，本幸，建恳迎奏请至华下，供亿之劳具在《勤王录》。而杀害郯王等八人，以孤君上，抑其罪也。近代史臣驳论《勤王录》数条，且曰：“韩建不遇时可也，而云是防道路，拱卫乘舆，欲盖而彰，则禁固之意可知也。又与诸道书云语诏书征赴行在，妄也。又曾无纠率诸侯述保大定功之志也。”以为唐运陵替皆有历数。自黄巢既戮，蔡贼生焉，宗权灭后而朱玫、王行瑜继之，才舍茂贞而有韩建。所谓一莽虽死，十莽复生，何天意不乎！竟为朱温宰相。蜀先主闻之，笑曰：“韩建非豹变之才，与朱温作相宜也。”葆光子曰：“华州韩建、荆渚成，勤王奉国，识有可嘉，于时号为北韩南郭，士大夫可以依赖也。古者奉霸主尊本朝，德义小亏，诸侯不至，葵邱之会是也。成、韩位居王辅，荷宠于唐。朱公有无君之心，露问鼎之意。建等不能效臧洪泣血，纠率同盟，亦可以结约亲邻，共张声势，而乃助桀作孽，画匹成蛇，舍我善邻，陈诚伪室。华阴失守，既无力以枝梧；鄂渚丧师，乃无名而陷没。非忠非义，吾所谓二公始终谬也。向使成令睦汉南诸侯，结淮甸雄援，汴人篡逆亦恐未暇。推之天命，即吾不知；考之人谋，固无所取惜哉
　　孔纬在中书，朱全忠并有数镇，兵力强盛，表请盐铁印。诏下宰相议之，纬力争不从，谓其下邸吏曰：“朱公若收盐铁印，非兴兵不可。”全忠寻止。后韩建讨太原不利，为张浚所误，贬之。它日，昭宗欲再攻凤翔，以问纬。纬曰：“凤翔天子西门，若自去窟穴，受制一面，即大事去矣。”昭宗曰：“卿是朕贤臣，殊未达时事。”纬曰：“陛下以臣为贤，是谤臣也。臣若贤，肯立于陛下之朝”因称疾以太子太师致仕，卒于华下。
　　中和中，魏博帅罗弘信初为本军步射小校，掌牧圉之事。曾宿于魏州观音院门外，其地有神祠，俗号曰：“白须翁”。巫有宋迁者，忽诣弘信谓曰：“夜来神忽有语君不久为此地主。”弘信怒曰：“欲危我耶”他日复以此言来告弘信，弘信因令密之。不期岁，果有军变，推弘信为帅。弘信状貌丰伟，多力善射，虽声名未振，众已服之，累加至太尉，封临淮王。弘信卒，子绍威继之，与梁祖通欢结亲，情分甚至。先是，本府有牙军八千人，丰其衣粮，动要姑息。时人云：“长安天子，魏府牙军。”主使频遭斥逐，由此益骄。绍威不平，有意翦灭，因与汴人计会，诈令役夫肩笼内藏器甲，扬言汴帅葬罗氏之女。绍威密令人于兵仗库断弓弦共甲襻，夜会汴人，擐甲持戈攻杀牙军。牙军觉之，排闼入库而弓甲无所施勇也，全营杀尽，仍破其家。人谓牙军久盛，宜其死矣。绍威虽豁素心，而纪纲无有，渐为梁祖陵制，竭其帑藏以奉之。忽患脚疮，痛不可忍，意其牙军为祟，乃谓亲吏曰：“聚六州四十三县铁打一个错。”不成也，绍威卒。其子周翰继之，俄而移镇滑台，罗氏大去其国矣。
　　刘仁恭微时，曾梦佛幡于手指飞出，或占之曰：“君年四十九必有旌幢之贵。”后如其说，果为幽帅。自破太原军于安塞城后，士兵精强，孩视邻道。发管内丁壮号三十万南取邺中，图袁、曹之霸，先下甘陵，无少长悉坑之。初治甘陵城下，有鸺留数头飞下幄帐内，逐之复来，仁恭恶之。竟为魏军、汴军夹攻，大败之，杀其名将单可及，仁恭单马而遁。于时军败于内黄。尔后汴帅攻燕，亦败于唐河。他日命使聘汴，汴帅开宴，俳优戏医病人以讥之，且问：“病状内黄以何药可瘥”其聘使谓汴帅曰：“内黄可以唐河水浸之必愈。”宾主大笑，赏使乎之美也。
　　●卷十五
　　天复元年，凤翔李茂贞请入觐奏事，朝廷允之，盖军容使韩全诲与之交结。昭宗御安福楼，茂贞涕泣陈匡救之言。时崔胤密奏曰：“北奸人也，未足为信。陛下宜宽怀待之。”翌日宴于寿春殿，茂贞肩舆衣驼褐入金鸾门，易服赴宴。咸以为前代跋扈未有此也。时韩全诲深相交结，崔胤惧之，自此亦结朱全忠，竟致汴州迎驾，与凤翔连兵劫迁入洛之始。识者以王子带召戎，崔胤比之。先是，茂贞入阙，焚烧京城。是宴也，俳优安辔新号茂贞为火龙子。茂贞惭惕俯首。宴罢，有言他日须斩此优。辔新闻之，因请假往凤翔。茂贞遥见，诟之曰：“此优穷也，胡为敢来”辔新对曰：“只要起居，不为求救。”茂贞曰：“贫俭如斯，胡不求乞”安曰近日京中但卖麸炭可以取济，何在求乞”茂贞大笑而厚赐，赦之也。
　　军容使韩全诲以驾幸凤翔，李茂贞比怀挟帝以令诸侯之意，惧朱全忠之盛也。西川王公建亦有此虑，乃结汴州同起军助其迎驾。汴军傅城，川军乃攻兴元，其帅王万洪以无救援遂降成都，由是山南十四州并为蜀有，方变谋却助凤翔。于时命掌书记韦庄奉使至军前，朱公大怒。自此与西川失欢，而汴帅军罢。
　　李巨川有笔述，历举不第。先以仕伪襄王与唐彦谦俱贬于山南，褒帅杨守亮优待之。山南失守，随致仕杨军容复恭与守亮同奔北投太原，导行者引出华州，复恭为韩建挫辱，极骂为奴，以短褐蒙之，毙于枯木。守亮槛送至京，斩于独柳树。京城百姓莫不沾涕。此即南山一丈黑，本姓訾，黄巢时多救护导引朝士，令趋行在，人有逃黄巢而投附，皆济之，由是人多感激也。巨川为韩建副使，朱令公军次于华，用张浚计，先取韩建。其幕客张策携印率副使李巨川同诣辕门请降，朱公谓曰：“车驾西幸，皆公所教也。”建曰：“某不识字，凡朝廷章奏、邻道书檄皆巨川为之。”因斩之，识者谓韩建无行，求解怒于朱公，遂为所卖。时人冤之。巨川有子慎仪，仕后唐为翰林学士。唯张策本与张浚有分，携印而降，叶浚之谋，后仕至梁相。朱公既得韩建以兄呼之，寻奏移许昌，梁凤历初亦遇害也。
　　德宗皇帝好为诗，以赐容州戴叔伦。文宗、宣宗皆以诗赐大臣。昭宗驻跸华州，以歌辞赐韩建，以诗及《杨柳枝》辞赐朱全忠。所赐一也，或以敬，或以惮，受其赐者得不求其义焉。
　　汴帅朱公再围凤翔，与茂贞军战于虢县西槐林驿，大败岐军，横尸不绝，鲍气闻于十里。昭宗遂杀宦官韩全诲已下二十二人首宣示，茂贞亦斩其义子继筠首以送。于是车驾还宫，朱令俯首马前请罪，涕泣拢帝马行千步。帝为之动容。至京师，以宰相崔胤判六军，乃下诏诛宦官第五可范已下七百一十人，又凤翔驾前宰相卢光启等一百余人并赐自尽。天复三年，汴人拥兵杀宰相崔胤，京兆尹郑元规劫迁车驾移都东洛。既入华州，百姓呼万岁，帝泣谓百姓曰：“百姓勿唱万岁，朕弗能与尔等为主也。”沿路有《思帝乡》之词，乃曰：“纥干山头冻杀雀，何不飞去生处乐氵兄我此行悠悠，未知落在何所。”言讫，泫然流涕。行至陕府内宴，皇后自捧玉盆以赐全忠，内人唱歌。全忠将饮酒，韩建蹑其足，全忠惧，辞醉而退。至水而杀内人可证及随驾五百人，自是帝孤立矣。
　　昭宗迁都至洛，左右并是汴人，虽有尊名，乃是虚器，如在笼槛，郁郁不乐。朱全忠以诸侯尽有匡复之志，虑帝有奔幸之谋。时护驾朱友谅等聚兵殿庭，诉以衣食不足。帝方劳谕，友谅引兵升殿。帝颠仆入内，军士蹑而追之。帝叱曰：“反耶”友谅曰：“臣非敢无礼，奉元帅之令。”帝奔入御厨，以庖人之刀斩数辈，竟为乱兵所害。内人李渐荣、裴正一闻弑帝，投刃而死。又以朱友谅、氏叔琮扇动军情，诛朱友谅、氏叔琮，以成济之罪归之。友谅等临刑诉天曰：“天若有知，他日亦当如我。”后全忠即位，为子友所弑，竟如其言。
　　辉王嗣位社，宴德王裕已下诸王子孙，并密为全忠所害。德王，帝之兄，曾册皇太子。刘季述等废昭宗，册为皇帝。季述等伏诛。令归少阳院。全忠以德王眉目疏秀，春秋渐盛。全忠恶之，请崔胤密启云：“太子曾窃宝位，大义灭亲。”昭宗不纳。一日，驾幸福先寺，谓枢密使蒋玄晖曰：“德王吾之爱子，何故频令吾废之，又欲杀之”言讫泪下，因啮其中指血流。全忠闻之，宴罢，尽杀之。
　　辉王即位天中，朱全忠以旧朝达官尚在班列，将谋篡夺，先俾翦除。凡在周行，次第贬降，旧相裴枢、独孤损、崔远，陆、王溥、大夫赵崇、王赞等于滑州白马驿赐自尽。时宰相臣柳璨性阴狡贪权，恶枢等在己之上，与全忠腹心枢密使蒋玄晖、太常卿张廷范密友交结而害枢等。俄而廷范辕裂，玄晖与柳璨及弟瑶、相继伏诛。先是，故相张浚一家并害而弃尸黄河，朱公谋主李振累应进士举不第，尤愤朝贵，时谓朱全忠曰：“此清流辈宜投于黄河，永为浊流。”全忠笑而从之。尔朱荣河阴之戮衣冠不是过也。俄而辉王禅位，封济阴王，于曹州遇而崩，唐祚自此灭矣。
　　朱全忠先以蒋玄晖为枢密使，伺帝动静。积庆何太后以昭宗见害之后，常恐不保旦夕，曾使宫人阿秋面召玄晖属戒，所乞它日传禅之后，保全子母性命。言发，无不涕零。先是，全忠速要传禅，召玄晖到汴州，责以太迟。玄晖以传禅先须封国，授九锡之命，俟次第行之。全忠怒曰：“我不要九锡，看作天子否。”玄晖归奔洛阳，与宰相商量，为赵殷衡诬谮云：“与太后交通，欲延唐祚。”乃令殷衡逼杀太后及宫人，而诛蒋玄晖。时人冤之。赵殷衡后改姓孔名循，亦莫知其实是何姓，仕后唐明宗为宣徽使，出为许昌、沧州两镇。时人知其狡谲倾险，莫不惮之。
　　唐天三年，拾遗充史馆修撰崔彖进状，以堂叔母在孟州济源私庄，抱疾加甚，无兄弟奉养，无强近告投，兼以年将七十，地绝百里，阙视药膳，不遑晓夕。遂乞假躬往侍疾。敕旨依允。时人义之，或曰避祸而享义名者，亦智也。
　　黄巢破后，蔡州秦宗权继为反逆，兵力强锐，又复称僭，山东诸郡苦之，十年之间屠脍生聚。汴帅朱全忠尽节御之，宗权为部将申丛擒而折足囚缚，朱全忠具表槛送至京。京兆尹孙揆率府县吏阅之，宗权即槛中举首曰：“宗权非反也。”大尹哀之，观者因以为笑。
　　李罕之，河阳人也，少为桑门无赖，所至不容。曾乞食于滑州酸枣县，自旦至晡无与之者。掷钵于地，毁僧衣，投河阳诸葛爽为卒。罕之即僧号，便以为名。素多力，或与人相殴，殴其左颊，右颊血流。爽寻署为小校，每遣讨贼，无不擒之。蒲绛之北有摩云山，设堡栅于上，号摩云寨，前后不能攻取，时罕之下焉，自此号李摩云。累历郡侯、河南尹节将，官至侍中，卒于汴州，荆南成之流也。
　　●卷十六
　　梁祖图霸之初，寿州刺史江彦温以郡归我，乃遣亲吏张从晦劳其勤。而从晦无赖，酒酣，有饮徒何藏耀者与之偕，甚昵，每事误禀从晦。致命于郡，彦温大张乐，邀不至，乃与藏耀食于主将家。彦温果疑恐曰：“汴王谋我矣，不然，何使者之如是也”乃杀其主将，连诛数十人，而以状白其事。既而又疑惧曰：“诉其腹心，亡我族矣。”乃自缢而死。梁祖大怒，按其事，腰斩从晦，留藏耀，裂其夤，械斩于寿春市。葆光子曰：“后唐明宗皇帝时，董璋据东川，将有跋扈之心，于时遣客省使李仁矩出使梓潼。仁矩比节使下小校骤居内职，性好狎邪。元戎张筵，托以寒热，召之不至，乃与营妓曲宴。璋闻甚怒，索马诣馆，遽欲害之。仁矩享足端简迎门，璋怒稍解。他日作叛，两川举兵，并由仁矩献谋于安重诲之所致也。”
　　梁太祖初兼四镇，先主遣押衙潘ヴ持聘。ヴ饮酒一石不乱，每攀燕饮，礼容益庄，梁祖爱之。饮酣，梁祖曰：“押衙能饮一盘器物乎”ヴ曰：“不敢。”乃簇在席器皿，次第注酌。ヴ并饮之，ヴ愈温克。梁祖谓其归馆多应倾泻，困卧，俾人侦之。ヴ簪箨冠子，秤所得酒器，涤而藏之。他日又遣押衙郑顼持聘，梁祖问以剑阁道路，顼极言危峻。梁祖曰：“贤主人可以过得”顼对曰：“若不上闻，恐误令公军机。”梁祖大笑。此亦近代使令之美者也。
　　朱瑾之据兖州，梁祖攻之未克。其从父兄齐州刺史琼先降，与琼同诣壁下以晓之。瑾乃遣都虞候胡规出献款曰：“兄已降，愿贷瑾不死，请以镇委吏。”既而启延寿门，陈牌印于笥，曰：“兄来，请先奉此。”梁祖命琼受之，葛从周疑诈，选勇士孙少迪等仗剑以驭。琼曰：“彼力屈，不足疑。”琼进前受印，瑾单马，曰：“兄独来，密语耳。”始相及，瑾令骁卒董怀进勾曳琼坠马，乃发所匿刃杀琼，勾戟突出牵入之。须臾，城上鼓噪，掷琼首于埤也。我军失色，梁祖哀恸久之，斩军谋徐厚，署琼弟比为齐州防御使，恩礼殊厚。瑾竟弃城投扬州。
　　梁祖宿兵岐下以迎昭宗，敌垒尚坚旦思班退，亲从指挥使高季昌抗言曰：“天下雄杰窥此举者一载矣，今奸党已窘，更少俟之。”季昌乃密募人入岐为告事者，有骑卒马景应命。因朱友伦总骑军且至，将大出兵迓。景请其时给骏驷杂所出队中，十许里，跃马西逸，叩岐，以军怨东遁为告，且言列寨留卒尚万，俟夕将逝，宜速掩之，当落我机内矣。然是往也决无生理，愿录其妻孥。梁祖忄妻然止其行，景固请，乃徇之。明日军出，诸寨屏匿如无人，不十里，果风骑却走，岐人纳之，不失厥料。岐军启两扉悉众来，我师宿已秣马饱士，中军一鼓，百营俱进，大破岐军，十不存三四焉。李茂贞丧胆，昭宗降诏还京，始遂奉迎矣。功归高公，而马景妻孥倍加轸恤。且解扬以守正为忠，不顾其身也。马景以死命行诈，非图身也，人之难事唯景有之。
　　宣州田κ、寿州朱延寿将举军以背杨行密，请杜荀鹤持笺诣淮都。俄而事泄，行密悉兵攻宛陵，延寿飞骑以赴，俱为淮军所杀。延寿之将行也，其室王氏勉延寿曰：“愿日致一介以宁所怀。”一日，介不至，王氏曰：“事可知矣。”乃部分家僮，悉授兵器，遽阖州中之扉，而捕骑已至，不得入。遂集家僮，私阜帑，发百燎，庐舍州廨焚之。既而稽首上告曰：“妾誓不以皎然之躯为仇者所辱。”乃投火而死。古之烈女无以过也。
　　唐乾符中，荆州节度使晋公王铎后为诸道都统，时木星入南斗，数夕不退。晋公观之，问诸知星者吉凶安在，咸曰：“金火土犯斗即为灾，唯木当应为福耳。”咸或然之，时有术士边冈洞晓天文，精通历数，谓晋公曰：“唯斗帝王之宫宿，唯木为福神，当以帝王占之。然则非福于今，必当有验于后，未敢言之。”它日，晋公屏左右密问，冈曰：“木星入斗，帝王之兆。木在斗中，‘朱’字也。”识者言唐世尝有绯衣之谶，或言将来革运或姓裴，或姓牛，以为“裴”字为绯衣，“牛”字著人即朱也，所以裴晋公度、牛相国僧孺每罹此谤。李卫公斥《周秦行纪》乃斯事也，安知钟于砀山之朱乎
　　梁开平中，潞州军前李思安奏壶关县庶穰乡人因伐树倒分为两片，内有六字，皆如左书，曰：“天四十载石进。”乃图其状以献，仍付史馆。尔后唐庄宗皇帝自晋王登位以为应之，中间石氏自并门受国称晋朝。湖南马希范解释此字，表闻焉。
　　梁相国薛贻矩，名家子，擢进士第，在唐至御史大夫。先是，南班官忌与北司交通，天复中翦戮阉官，贻矩尝与韩全诲等作写真赞，悉纪于内侍省屋壁间，坐是谪官。它日，赍唐帝命禅于梁，仕至宰相。
　　黄巢自长安遁归，与其众屯于陈、蔡间氵殷河，下寨连络，号八山营。于时蔡州秦宗权惧巢，以城降之。时既饥乏，野无所掠，唯捕人为食，肉尽继之以骨，或确捣或磨，咸用充饥。天军四合，巢军不利，其党骇散，频为雷电大雨淹浸其营，乃与妻孥昆弟奔于太山狼虎谷，为外甥林言斩首送徐州，时溥下裨将李师锐函首送成都行在也。
　　梁祖亲征郓州，军次卫南时，筑新垒，土工毕，因登眺其上，见飞乌止于峻堞之间而噪，其声甚厉。副使李曰：“是乌鸟也，将有不如意之事。”其前军朱友裕为朱掩扑，拔军南去。我军不知，因北行，遇朱军来迎，梁祖策马南走，入村落间为贼所迫，前有沟坑，颇极深广，总遽之际忽见沟内蜀黍秆积以为道，正在马前，遂腾跃而过，因获免焉。副使李、都将高行思为贼所杀，张归宇为殿骑，援戈力战，仅得生还，被十四五箭。乃知卫南之乌，先见之验也。
　　丁会为昭义节帅，常惧梁祖雄猜，疑忌功臣。忽谓敬翔曰：“吾梦丁会在前候，吾将乘马欲出，圉人以马就台，忽为丁会跨之以出。时梦中怒，叱喝数声，因惊觉。甚恶之。”是月，丁会举潞州军民归河东矣。
　　梁祖末年多行诛戮。一夕，寝殿大栋忽坠于御榻之上，初闻土落于寝帐上，乃惊觉。久之，又闻有小木坠于帐顶间，遂惧然下床，未出殿门，其栋乃坠。迟明召诸王近臣令观之。夜来惊危，几不相见，由是君臣相泣，又曰：“惊忧之时，如有人引头于寝合门内云：‘里面莫有人否’所以总忙奔起，得非宫殿神乎”它日又游于大内西九曲池，泛舟于池上，舟忽倾侧，上堕于池中，宫嫔并内侍从官并跃入池扶策登岸，移时方安。尔后发痼疾，竟罹其子郢王友弑逆之祸，舟倾栋折非佳事也。
　　梁祖末年用军不利，河北数镇不顺其命。一旦躁挠，坚要亲征，师次深州界，遂令杨师厚分兵攻枣强县，半浃旬方拔其垒。是邑也，池湟坚牢，人心犷悍，昼夜攻击以至疲竭。既陷之日，无少长皆屠之，时有一百姓来投军中，李周彝收于部伍间。乃谓周彝曰：“请一剑，愿先登以收其城。”未许间，忽然抽茶担子挥击周彝头上中檐，几仆于地，左右乃擒之。元是枣强城中遣来令诈降，本意欲窥梁军招讨使杨师厚，斯人不能辨，误中周彝。是知河朔之民勇劲如此。
　　梁司天监仇殷术数精妙，每见吉凶不敢明言，稍关逆耳秘而不说，往往罚俸，盖惧梁相之好杀也。梁自昭义失守，符道昭就擒，柏乡不利，王景仁大败，皆为太原节使嗣晋王李存勖之所挫也。方怀子孙之忧，唯柏乡狼狈，亦自咎云：“违犯天道，不取仇殷之言也。”
　　●卷十七
　　梁祖，宋州砀山县午沟里人，本名温，赐名全忠，建国后改名晃。家世为儒，祖信、父诚皆以教授为业。诚蚤卒，有三子，俱幼，母王氏携养寄于同县人刘崇家。昆弟之中唯温狡猾无行，崇母抚养之。崇弟兄尝加谴杖，一日偷崇家釜而窜，为崇追回，崇母遮护以兔朴责。善逐走鹿，往往及而获之。又崇母常见其有龙蛇之异。它日与仲兄存入黄巢中作贼，伯兄昱与母王氏尚依刘家。温既辞去，不知存亡。及温领镇于汴，盛饰舆马，使人迎母于崇家，王氏皇恐辞避，深藏不之信，谓人曰：“朱三落拓无行，何处作贼送死，焉能自致富贵汴帅非吾子也。”使者具陈离乡去里之由、归国立功之事，王氏方泣而信。是日与崇母并迎归汴，温盛礼郊迎，人士改观。崇以旧恩，位至列卿，为商州刺史。王氏以温贵封晋国太夫人，仲兄存于贼中为矢石所中而卒。温致酒于母，欢甚，语及家事，谓母曰：“朱五经辛苦业儒，不登一命。今有子为节度使，无忝先人矣。”母不怿，良久，谓温曰：“汝致身及此，信谓英特，行义未必如先人。朱二与汝同入贼军，身死蛮徼，孤男稚女，艰食无告，汝未有恤孤之心，英特即有诸无取也。”温垂涕谢罪，即令召诸兄子皆至汴，友宁、友伦皆立军功，位至方镇。
　　梁祖魏国夫人张氏，砀山富室女。父蕤曾为宋州刺史，温时闻张有姿色，私心倾慕，有丽华之叹。及温在同州，得张于兵间，因以妇礼纳之。温以其宿款，深加敬异。张贤明有礼，温虽虎狼其心，亦所景伏，每谋军国计，必先延访。或已出师，中途有所不可，张氏一介请旋，如期而至，其信重如此。初收兖郓，得朱瑾妻，温告之云：“彼既无依，寓于辎车。”张氏遣人召之，瑾妻再拜，张氏答拜泣下，谓之曰：“兖郓与司空同姓之国，昆仲之间，以小故寻干戈，致吾姒如此。设不幸汴州失守，妾亦似吾姒之今日也。”又泣下，乃给度为尼，张恒给其费。张既卒，继宠者非人。乃僭号后，大纵朋淫，骨肉聚，帷薄荒秽，以致友之祸起于妇人。始能以柔婉之德制豺虎之心如张氏者，不亦贤乎！
　　河东李克用，其先回纥部人，世为蕃中大酋，受唐朝官职。太宗于北方沙陀碛立沙陀府以招集降户。后克用祖朱邪执宜与其父曾依吐蕃，背吐蕃归朝。德宗于盐州置阴山府，以执宜为都督，后迁于神武川黄花堆之别野，即今应州是也。执宜生赤心，以讨徐州庞勋功赐国姓并名，号李国昌。懿宗问其先世所出，云：“本陇西金城人，依寓吐蕃。”帝曰：“我先与汝同乡里。”敕令编籍郑王房，始为云州大同军节度，次授延、振武、代北三节度。其侄克让为羽林将军，其子克用最闻名，以破黄巢功为太原节度使。子存勖平梁蜀，奄有中原，追尊执宜号懿祖、国昌号献祖、克用号太祖皇帝。太祖在妊十三月，载诞之夕，母后甚危，令族人市药于雁门，遇神人教以率部人被介持旄，击钲鼓，跃马大躁，环所居三周而止。果如所教而生，是日虹光烛室，白气充庭，井水暴溢。及能言，喜道军旅。年十二三，能连射双鸟，至于树叶针锋马鞭皆能中之。曾于新城北以酒酹毗沙门天王塑像，请与仆交谈。天王被甲持矛，隐隐出于壁间。或所居帐内时如火聚，或有龙形，人皆异之。尝随献祖征庞勋，临阵出没如神，号为飞虎子。眇一目，时号独眼龙。功业磊落，不可尽述。
　　唐乾宁中，凤翔李茂贞、华州韩建、州王行瑜拥兵协君，诛戮宰辅，焚烧宫阙。初，帝西幸凤翔。昭宗出居石门莎城，太原克用领蕃汉马步入京，三镇大惧。是年破州，斩王行瑜。昭宗嘉奖倚赖，命延王丕、丹王允赍诏赐李公衣服，兼令二亲王设拜以兄事之，近古未有也，仍封晋王以宠之。延王才识过人，聪悟辩慧，在晋阳留宴累月，每献酬乐作，必为晋王起舞，后为韩建所杀。
　　太原李克用自渭北班师，次河西县。王珂于冰上构浮航，公渡浮航，马足陷桥，李习吉从。马轶坠河，习吉抱冰，舟人拯之获免。王珂惧公，谓曰：“公之于吾非机桥者，何嫌之有李谏议有闻于时，则不吾知也。”置酒笑乐而罢。习吉，右相林甫之后，应举不第，黄巢后游于河东，摄榆次令。李公辟为掌记，笺檄之捷无出其右。梁祖每读河东书檄，嘉叹其才，顾敬翔曰：“李公计绝一隅，何幸有此人！如鄙人之智算得习吉之才笔，如虎之傅翼也。”其见重如此。
　　梁祖陷邢州，进军攻王于常山。赵之宾佐有周式者，性慷慨，有口才，谓王曰：“事急矣，速决所向，式愿为行人。”即出见之，梁祖曰：“王公朋附并汾，违盟爽信，弊赋已及于此，期于无舍。”式曰：“明公为唐室之桓、文，当以礼义而成霸业。王氏今降心纳质，愿修旧好。明公乃欲穷兵黩武，残灭同盟，天下其谓公何”梁祖笑，引式袂谓之曰：“与公戏耳。”即送牛酒币货数万犒汴军，仍令其子入质于汴，因而解围，近代之鲁仲连也。
　　唐昭宗以宦官怙权，骄恣难制，常有诛翦之意。宰相崔胤嫉忌尤甚。上敕胤，凡有密奏，当进囊封，勿于便殿启奏，以是宦者不之察。韩全诲等乃访京城美妇人数十以进，求宫中阴事。天子不之悟。胤谋渐泄。中官以重赂甘言请藩臣以为城社，视崔胤眦裂。时因伏腊燕聚，则相向流涕，辞旨诀别。会汴人寇同、华，知崖胤之谋，于是韩全诲引禁军陈兵仗逼帝幸凤翔。它日，崔胤与梁祖叶谋以诛阉宦，未久，祸亦及之，致族绝灭。识者归罪于崔胤。先是，其季父安潜尝谓亲知曰：“灭吾族者必缁儿也。”缁儿即胤小字。河东晋王李克用闻胤所为，谓宾友曰：“助贼为虐者其崔胤乎！破国亡家必在此人也。”
　　晋王李克用妻刘夫人常随军行，至于军机多所弘益。先是，汴州上源驿之变，晋王愤恨，欲回军攻之。夫人曰：“公为国讨贼，而以杯酒私忿必若攻城，即曲在于我，不如回师，自有朝廷可以论列。”于是班退。天复中，周德威为汴军所败，三军溃散。汴军乘我晋王危惧，与周德威议欲出保云州，刘夫人曰：“妾闻王欲弃城而入外藩，谁为此画”曰：“存信辈所言。”夫人曰：“存信本北方牧羊儿也，焉顾成败王常笑王行瑜弃城失势，被人屠割，今复欲效之，何也王顷岁避难达靼，几遭陷害，赖遇朝廷多事方得复归。今一旦出城便有不测之变，焉能远及北藩”晋王止行，居数日，亡散之士复集，军城安定，夫人之力也。
　　王师范之镇青州，以部将刘窃据兖州。先是，汴将葛从周镇于是邦，因出征，刘将图兖也，诈为茶商，苞苴铠甲，大起店肆，剖巨木藏兵仗而入。窃发之日得其徒千人，据其府舍，升堂拜从周之母，仍以礼待其妻子，子弟职掌、妻孥供亿如常。俄而，从周攻其城，梯童云合。以板舆请从周母登城谕从周曰：“刘将军待我不异于儿，新妇已下并不失所。”从周在城下欷，即时退舍。及青州兵败，师范纳款，梁祖遣使谕，曰：“臣知王公修好与梁国通盟，但臣本受王公之命，保有州城，一旦见其势穷，擅命不顾，非尽心于所事也。仆俟王公之命俯首非晚。”至是师范谕之，方以城归。梁祖多其义，超擢非次，官至方镇，为梁之名将。
　　昭宗先谥圣穆景文孝皇帝，庙号昭宗，起居郎苏楷等驳议，请改为恭灵庄闵皇帝，庙号襄宗。苏楷者，礼部尚书苏循之子，乾宁二年应进士。楷人才寝陋，兼无德行。昭宗恶其滥进，率先黜落，由是怨望，专幸邦国之灾。其父循奸邪附会，无誉于时，故希旨苟进。梁祖识其险讠皮，滋不悦，时为敬翔、李振所鄙。梁祖建号，诏曰：“苏楷、高贻休、萧闻礼皆人才寝陋，不可尘污班行，并停见任，放归田里。苏循可令致仕。”河朔人士目苏楷为衣冠土枭。庄宗年十一，从晋王讨王行瑜，初令入觐献捷，昭宗一见骇异之，曰：“此子有奇表。”乃抚其背曰：“我儿将来之国栋，勿忘忠孝于吾家。”乃赐氵束酒厄、翡翠盘。十三读《春秋》，略知大义，骑射绝伦，其心豁如，采录善言，听纳容物，殆刘聪之比也。又云昭宗曰“此子可亚其父”，时人号曰“亚子”。
　　邺王罗绍威喜文学，好儒士，每命幕客作四方书檄，小不称旨，坏裂抵弃，自劈笺起草，下笔成文。又癖于七言诗，江东有罗隐，为钱Α客，绍威申南阮之敬。隐以所著文章诗赋酬寄，绍威大倾慕之，乃目其所为诗集曰《偷江东》，今邺中人士多有讽诵。
　　魏博富雄，列侯专地，唐朝三百年唯姑息之。罗绍威愤衙军制己，密闻梁祖，表里应接算杀之。杨师厚后入魏城揖出罗周翰，因而代之。师厚卒，梁以贺德伦领镇，分其土宇，创立相贝为节镇，减其力用。三军作乱，胁持德伦，背梁归晋。其状词云：“屈原哀郢，本非怨望之人；乐毅辞燕，且异倾邪之行。”晋王览状，拥兵亲临，先数张彦胁主虐民罪而斩之，便以张彦亲军五百人带甲持仗，环马而行。晋王宽衣缓带，略无猜间，众心大服。它日，资魏博兵力称健，竟平河南也。衙军自罗绍威杀戮后，又迫胁贺德伦，复拥兵持赵在礼。天成初赴行在，于时又杀三千家，乃世袭凶恶也。
　　晋王之入魏博，梁将刘先屯洹水，寂若无人。因令觇之，云：“城上有旗帜来往。”晋王曰：“刘一步一计，未可轻进。”更令审探，果缚刍为人，插旗于上，以驴负之，循堞而行，故旗帜婴城不息。问城中赢老者，曰：“军去已二日矣。”果趋黄泽，欲寇太原，以霖潦不克进，其计谋如是。
　　●卷十八
　　庄宗异母弟存，即郭崇韬女婿，伏诛。先是，郭崇韬既诛之后，朝野骇惋，议论纷然。庄宗令阉人察访外事，言存于诸将坐上诉郭氏之无罪，其言怨望，又于妖术人杨千郎家饮酒聚会，攘臂而泣。杨千郎者，魏州贱民，自言得墨子术于妇翁，能役使阴物，帽下召食物果实之类。又υ博必胜，人有拳握之物，以法必取。又说炼丹乾汞，易人形，破扃，贵要间神奇之。官至尚书郎，赐紫，其妻出入宫禁，承恩用事，皇弟存常朋淫于其家，至是与存同罹其祸。
　　后唐明宗皇帝微时随蕃将李存信巡边，宿于雁门逆旅。逆旅媪方娠，帝至，媪慢，不时具食，腹中儿语谓母曰：“天子至，宜速具食。”声闻于外，媪异之，遽起亲奉庖爨，敬事尤谨。帝以媪前倨后恭，诘之。曰：“公贵不可言也。”问其故，具道娠子腹语事。帝曰：“老妪逊言，惧吾辱耳。”后果如其言。
　　明宗始在军中居常，唯治兵仗，不事生产。雄武谦和，临财尤廉，家财屡空，处之晏如也。太祖欲试以诚，召于泉府，命恣意取之，所取不过束帛数缗而已。所得赐与必分部下。战胜凯还，侪类自伐，帝徐言曰：“人战以口，我战以手。”众皆心服其能。
　　庄宗晏驾，明宗皇帝为将相推举，霍彦威、孔循上言唐运已衰，请改国号。明宗谓藩邸近侍曰：“何为改正朔”左右奏曰：“先帝以锡氏宗属为唐雪冤仇，为昭宗皇帝后，国号唐。今朝之旧人不欲殿下称唐，请更名号耳。”明宗泣下，曰：“吾十三事献祖洎太祖至先帝，冒刃血战，为唐室雪冤，身编宗属。武皇功业即吾功业也，先帝天下即吾天下也。兄亡弟绍，于意何嫌运之衰隆，吾当身受。”于是不改正朔，人服帝之独见也。
　　赵在礼作乱，诸将拥明宗入阙，未到间，从马直郭从谦攻兴教门，帝母弟存渥从上战。及宫车晏驾，存渥与刘皇后同奔太原。至风谷，为部下所杀，刘皇后欲出家为尼，旋亦杀之。存霸先除北京留守，亦自河中至太原。兵众请杀存霸以安人心，符彦超不能禁，时存霸已翦发，衣僧衣谒彦超，愿为山僧，竟不免也。存纪、存确匿于南山民家，人有以报安重诲。重诲曰：“主上已下诏寻访帝之仁德，必不加害，不如密旨杀之。”果并命于民家。后明宗闻之，切让重诲，伤惜久之。
　　庄宗刘皇后，魏州成安人，家世寒微。太祖攻魏州，取成安得后，时年五六岁。归晋阳宫，为太后侍者，教吹笙。及笄，姿色绝众，声伎亦所长，太后赐庄宗，为韩国夫人侍者。后诞皇子继岌，宠待日隆。它日，成安人刘叟诣邺宫见上，称夫人之父。有内臣刘建丰认之，即昔日黄须丈人，后之父也。刘氏方与嫡夫人争宠，皆以门族夸尚，刘氏耻为寒家，白庄宗曰：“妾去乡之时，妾父死于乱兵，是时环尸而哭。妾固无父，是何田舍翁诈伪及此”乃于宫门笞之。其实后即叟之长女也。庄宗好俳优，宫中暇日，自负蓍囊药箧，令继岌破帽相随，似后父刘叟以医卜为业也。后方昼眠，岌造其卧内，自称刘衙推访女，后大恚，笞继岌。然为太后不礼，复以韩夫人居正，无以发明，大臣希旨请册刘氏为皇后。议者以后出于寒贱，好兴利聚财。初在邺都，令人设法稗贩，所鬻樵苏果茹亦以皇后为名。正位之后，凡贡奉先入后宫，唯写佛经施尼师，它无所赐。阙下诸军困乏，以至妻子饿殍，宰相请出内库给，后将出妆具银盆两口，皇子满喜等三人令鬻以赡军。一旦作乱，亡国灭族，与夫褒姒、妲己无异也先是，庄宗自为俳优，名曰李天下，杂于涂粉优杂之间，时为诸优朴扶掴搭，竟妇恩伶之倾玷，有国者得不以为前鉴刘后以囊盛金合犀带四欲于太原造寺为尼，沿路复通皇弟存渥，同箦而寝。明宗闻其秽，即令自杀。
　　明宗即位之初，诛租庸使孔谦、归德军节度使元行钦、邓州节度温韬、太子少保段凝、汴州曲务辛廷蔚、李继宣等。孔谦者，魏州孔目吏，庄宗图霸以供馈兵食，谦有力焉。既为租庸使，曲事嬖幸，夺宰相权，专以聚敛为意，剥削万端，以犯众怒，伏诛。元行钦为庄宗爱将，出入宫禁曾无间隔，害明宗之子从，以是伏诛。段凝事梁以奸佞进身至节将，末年绾军权，束手归朝。温韬凶恶，发掘西京陵寝，庄宗中兴，不其罪。厚赂伶官阉人，与段凝皆赐国姓，或拥旄钺。明宗采众议而诛之。辛廷蔚，开封尹王瓒之牙将也，朱友贞时廷蔚依瓒势，曲法乱政，汴人恶之。李继宣，汴将孟审澄之子，亡命归庄宗，刘皇后蓄为子。时宫掖之间秽声流闻，此四凶帝在藩邸时恶其为人，故皆诛之。庄宗皇帝为唐雪耻，号为中兴，而温韬毁发诸帝寝陵，宣加大辟，而赐国姓，付节旄，由是知中兴之说谬矣。
　　庄宗皇帝嫡夫人韩氏后为淑妃，伊氏为德妃。契丹入中原，石氏乞降，宰相冯道尊册契丹主，大张宴席，其国母后妃列坐同宴，王嫱、蔡姬之比也。夫人夏氏最承恩宠，后嫁契丹突欲名李赞华，所谓东丹王，即阿保机长子。先归朝，后除滑州节度使，性酷毒，侍婢微过即以刀火灼。夏氏少长宫掖，不忍其凶，求离婚，归河阳节度夏鲁奇家，今为尼也。
　　乱离以来，官爵过滥，封王作辅，狗尾续貂。天成初，桂州节度观察使马尔即湖南马殷之弟，本无功德，品秩已高，制词云：“尔名尊四辅，位冠三师。既非品秩升迁，难以井田增益。”此要语也。议者以名器假人至此，贾谊所以长叹息也。
　　明宗入纂，安重诲用事，取谋于孔循。旧相豆卢革、韦说出官，孔循不欲以河朔人入相，极荐崔协，而任圜力争之，云：“崔协者，少识文字，时人呼为无字碑。有李琪者，学际天人，奕代轩冕，论才校艺可敌时辈百人，谗夫巧沮，忌害其能。必舍李琪而相崔协，如弃苏合之丸取吉蜣之转也。”重诲笑而止。然以孔循故终相之，帝曰：“冯书记先帝判官，与物无竞，可以相矣。”由是道与协并命而舍李琪，识者惜之。
　　明宗遣皇子从荣出镇邺都。或一日，上谓安重诲曰：“从荣左右有诈宣朕令旨不接儒生。儒生多懦，恐钝志相染。朕方知之，颇骇其事。今此皇子方幼，出临大藩，故选儒雅，赖其裨佐。今闻此奸险，岂朕之所望也”鞫其言者将戮之。重诲曰：“若遽行刑，又虑宾从闻后稍难安处，且望严戒。”遂止。
　　明宗皇帝尤恶贪货。邓州留后陶为内乡县令成归仁所论税外科配，贬岚州司马，掌书记王惟吉夺历任告敕，配绥州，长流百姓。亳州剌吏李邺以赃秽赐自尽。面戒汝州刺史苌{艹间}，为其贪暴。汴州仓吏犯赃，内有史彦，旧将之子，又是驸马石敬瑭亲戚，王建立奏之，希免死。上曰：“王法无私，岂可徇亲”由是皆就戮。
　　缑氏县令裴彦文事母不谨，诛之。襄邑人周威父为人所杀，不雪父冤，有状和解，明宗降敕赐死。
　　任圜昆弟五人，曰圜、圆、图、回、团，雍穆有裕，风采俱异。圜美姿容，有口辨，负筹略，平蜀后除黔南不行。天成初入相，简拔贤俊，杜绝幸门，忧国如家，切于功名，而安重诲忌之。常会于私第，有妓善歌，重诲求之不得，嫌隙渐深。俄罢三司，除太子太保，归磁州致仕。因朱守殷作乱，立遣人称制害之。受命之日，神气不挠，中外冤痛。清泰中赠右仆射。
　　●卷十九
　　太傅致仕赵光逢仕唐及梁，薨于天成中，文学德行，风神秀异，号曰“玉界尺”。扬历台省，入翰林御史中丞，梁时同平章事。时以两登廊庙，四退丘园，百行五常，不欺暗室，缙绅仰之。
　　周玄豹，燕人，少为僧，其师有知人之鉴，从游十年，不惮辛苦，遂传其秘，还乡归俗。卢澄为道士，与同志三人谒之，玄豹退谓人曰：“适二君子，明年花发俱为故人，唯彼道士它年甚贵。”来岁二人果睹零落，卢果登庸。后归晋阳，张承业犹重之，言事多中。承业俾明宗易衣列于诸校之下，以它人请之，曰：“此非也。”玄豹指明宗于末缀曰：“骨法非常，此为内衙太保乎”或问前程，唯云“末后为镇帅”。明宗夏皇后方事巾栉，有时忤旨，大犯贾楚。玄豹曰：“此人有藩侯夫人之相，当生贵子。”其言果验。凡言吉凶，莫不神中，事多不载。明宗自镇帅入纂，谓侍臣曰：“周玄豹昔曾言朕事，颇有征，可诏北京津置赴阙。”赵凤曰：“袁许之事，玄豹所长。若诏至辇下，即争问吉凶，恐近于妖惑。”乃令就赐金帛，官至光禄卿，年八十而终。
　　礼部尚书崔贻孙年过八十，求进不休，囊橐之资素有贮积，性好干人，喜得小惠。左降之后，二子争财，甘旨医药咸不供侍。书责其子曰：“生有明君真宰，死有天曹地府。无为老朽，岂放尔邪。”为缙绅之笑端。
　　道士解元龟，本西蜀节将下军校。明宗入纂，言自西来，对于便殿，进诗歌圣德，自称太白山正一道士，上表乞西都留守兼三川制置使，要修西京宫阙。上谓侍臣曰：“此老耄自远来朝，所期别有异见，乃为身名甚切，堪笑也！”时号“知白先生”，赐紫，斯乃狂妄人也。
　　天成中，有僧于西国取经回，得一佛牙舍利十粒，行以呈上。进其牙，大如拳，褐溃皴裂。赵凤言于执政曰：“曾闻佛牙锤锻不坏，请试之。”随斧而碎，时宫中已施数千，闻毁碎，方遂摈弃之云云。此僧号智明，幽州人，仆尝识之。
　　明宗问宰相冯道：“卢质近日吃酒否”对曰：“质曾到臣居，亦饮数爵。臣劝不令过度，事亦如酒，过即患生。”崔协强言于坐曰：“臣闻食医心镜，酒极好，不假药饵，足以安心神。”左右见其肤浅，不觉哂之。
　　五台山僧诚慧，其徒号为降龙大师。镇州大水，坏其南城，诚慧曰：“彼无信心，吾使一小龙警之。”自言能役使毒龙故也。同光初到阙，权贵皆拜之，唯郭崇韬知其为人，终不设拜。京师旱，迎至洛下祈雨，数旬无征应。或以焚燎为闻，惧而潜去。至寺惭恚而终，建塔号法雨大师，何其谬也！
　　泽州僧洪密请舍利塔，洪密以禅宗谜语鼓扇愚俗，自云身出舍利。曾至太原，豪民迎请，妇人罗拜。洪密既辞，妇人于其所坐之处拾得百粒人验之，皆枯鱼之目也。将辞，云山中要千数番粗毡，半日获五百番。其惑人如此。
　　阆州守御指挥使姚洪梁时经事董璋，璋将书频诱，洪以大义拒之。城陷被擒，璋责之，洪大骂璋曰：“老贼孤恩背主，吾于尔何恩而云相负尔为李七郎奴，扫马粪得一脔残炙，感恩无尽。今天子付以茅土，结党反噬，尔本奴才，即无耻。吾忠义之士，不忍为也。”璋怒令十人持刀割其肤，然镬于前，自取啖食。洪至死大骂不已。明宗闻之泣下，置洪二子于近卫，给赐颇优。于时夏鲁奇守遂州，城破自刎而死，并为忠烈也。
　　封舜卿梁时知贡举，后门生郑致雍同受命入翰林为学士。致雍有俊才，舜卿才思拙涩。及试五题，不胜困弊，因托致雍秉笔。当时议者以为座主辱门生。同光初致仕。
　　萧希甫进士及第，有文才口辨，多机数。梁时不得意，弃母妻渡河，易姓名为皇甫教书。庄宗即位于魏州，征希甫知制诰。庄宗平汴洛，希甫奉诏宣慰青齐，方知其母死妻嫁，乃持服于魏州。时议者戏引李陵书云：“老母终堂，生妻去室。”后为谏议大夫，性褊忿，躁于进取，疏宰相豆卢革、韦说至于贬死，又以毁訾宰臣，责授岚州司马。
　　明宗谓侍臣曰：“冯道纯俭，顷在德胜寨，所居一茅庵，与从人同器而食。卧则刍藁一束，其心晏如。及以父忧退归乡里，自耕耘樵采，与农夫杂处，不以素贵介怀，真士大夫也！”
　　明宗戒秦王从荣曰：“吾少钟丧乱，马上取功名，不暇留心经籍。在藩邸时，见判官论说经义，虽不深达其旨，大约令人开悟。今朝廷有正人端士，可亲附之，庶几有益。吾见先皇在藩时爱自作歌诗，将家子文非素习，未能尽妙，讽于人口，恐被诸儒窃笑。吾老矣，不能勉强于此，唯书义尚欲耳里频闻。”时从荣方聚杂进士浮薄之子以歌诗吟咏为事，上道此言规讽之。或一日，秦王进诗，上说于俳优敬新磨，敬新磨赞美而曰：“勿讶秦王诗好，他阿爷平生爱作诗。”上大笑。
　　宰相冯道形神庸陋，一旦为丞相，士人多窃笑之。刘岳与任赞偶语，见道行而复顾，赞曰：“新相回顾，何也”岳曰：“定是忘持《兔园册》来。”道之乡人在朝者闻之，告道。道因授岳秘书监、任赞授散骑常侍。北中村墅乡以《兔园册》教童蒙，以是讥之。然《兔园册》乃徐庾文体，非鄙朴之谈，但家藏一本，人多贱之也。
　　泾原帅李金全累历藩镇，所在掊敛。非时进马，上问其为治如何，莫专以进马为事。虽黾勉受之，圣旨不怿。张虔钊多贪，镇沧州日，因亢旱民饥，发廪赈之。方上闻，帝甚嘉奖。它日秋成，倍斗征敛。常言自觉言行相违，然每见财不能自止朝论鄙之。虔钊好与禅毳谜语，自云知道，心与口背，唯利是求，只以饭僧，更希福利。议者以渠于佛上希利，愚之甚也。后叛入蜀，取人产业，黩货无厌，蜀民怨之。或说在蜀问一禅僧云：“如何是舍利”对曰：“垂置僦居即得舍利。”清河惭笑而已。
　　大理少卿康澄长兴中上疏，其要云：“是知国家有不足惧者五，深可畏者六。”敕旨褒称之。议者曰：“虽孙伏伽、岑文本章疏，而澄可与易地而处矣。”
　　孟鹄自三司勾押官历许州节度使，上曰：“鹄掌三司几年得至方镇”枢密使范延光奏对，上曰：“鹄实干事人，以此至方镇，争不勉旃”上心知其由径忝冒，故以此讽也。
　　供奉官丁延徽巧事权贵，人多拥护。监仓犯赃，合处极法，侍卫使张从宾方便救之。上曰：“食我厚禄，偷我仓储，期于决死。苏秦说吾不得，非但卿言。”竟处死。
　　●卷二十
　　上问范延光见管马数，对曰：“见管马军三万五千。”上抚髀叹曰：“朕从戎四十年，太祖在太原时骑军不过七千，先皇帝与汴军校战，自始至终马数才万。今有铁马三万五千，不能使九州混一，是吾养卒练士将帅之不至也。老者马将奈何”延光以马数多，国力虚耗为言，上亦然之。
　　镇州士人刘方遇家财数十万，方遇妻田氏蚤卒，田之妹为尼，常出入方遇家，方遇使尼长发为继室。有田令遵者，方遇之妻弟也，善货殖，方遇以所积财令令遵兴殖也。方遇有子年幼，二女皆嫁。方遇疾卒，子幼不能督家业，方遇妻及二女以家财素为令遵兴殖，乃聚族合谋，请以令遵姓刘为方遇继嗣。即令鬻券人安美为亲族请嗣。券书既定，乃遣令遵服斩衰居丧。而二女初立令遵时，先邀每月供财二万，及后求取无厌，而石、李二女夫教二女诣本府论诉，云“令遵冒姓夺父家财”。令遵下狱，石、李二夫族与本府要吏亲党，上至府帅、判官、行军司马、随使都押衙，各受方遇二女赂钱数千缗，而以令遵与姊及书券安美同情共盗，俱弃市。人知其冤。府帅李从敏令妻来朝，惧事发，令内地弥缝。侍御史赵都嫉恶论奏，明宗惊怒，下镇州，委副使符蒙按问，果得事实，自亲吏高知柔及判官、行军司马及通货僧人、妇人皆弃市，惟从敏初欲削官停任，中宫哀祈，竟罚一季俸。议者以受赂曲法杀人，而八议之所不及，失刑也。
　　冯道对：“太子食，有邪蒿，师傅以其名邪，令去之，况人事乎。”上退，问群臣“邪蒿”之义，范延光对：“无名之役，不急之务，且宜罢之。”自安重诲伏诛，而宦者孟汉琼连宫掖之势，居中用事，人皆惮之。因宰臣奏对，延光等深言“邪蒿”、“春冰”、“虎尾”之戒，欲惊悟上意也。上圣体乖和，冯道对寝膳之间，动思调卫，因指御前果实曰：“如食桃不康。翌日见李而思戒可也。”初上因御李暴得风虚之疾，冯道不敢斥言，因奏事讽悟上意。
　　秦王从荣之为元帅，轻佻浅露，狎近浮薄，列坐将帅而与判官论诗，未跻大位而许人祸福。由是中外忌惮，竟及诛败。上闻从荣伏诛，悲骇几落御榻，气绝复苏者再，由是不豫转增，以至晏驾，自云：“我今日自作刘窟头也。”
　　吴兴沈徽，乃温庭筠诸甥也，尝言其舅善鼓琴吹笛，亦云有弦即弹，有孔即吹，不独柯亭爨桐也。”制《曲江吟》十调，善杂画，每理发则思来，辄罢栉而缀文也。有温ダ者，乃飞卿之孙，宪之子。仕蜀，官至常侍。无它能，唯以隐僻绘事为克绍也。中间出官，旋游临邛，欲以此献于州牧，为谒者拒之。然温氏之先貌陋，时号钟馗。ダ之子郢，魁形，克肖其祖，亦以奸秽而流之。
　　姜志，许昌人，自小乱离，失其父母。尔后仕蜀，至武信军节度使。先是，厩中圉人姜春者事之多年，频罹鞭扑，一旦告老于国夫人，请免马厩之役，而丐食于道路。夫人愍之，诘其乡贯姻亲，兼云“有一子，随军入川，莫知存亡”，其小字、身上记验一一述之，果志之父也。洎父子相认，悲号殒绝。志乃授父杖，俾笞其背，以偿昔日所误之事。举国嗟叹之。此事川蜀皆知。
　　唐四方馆主王晋阝尚书自西京乱离，挈家入蜀，沿嘉陵江下，至利州百堂寺前。其弟年七岁，忽云：“我曾有经一卷，藏在此寺石龛内。”因令家人相随访获之，木梳亦存。寺僧曰：“此我童子也。”较其所夭之年与王氏之子所生之岁果验也。其前生父母尚存。及长，仕蜀，官至令录数任，即王鄂。
　　舒溥者，万州人，粗解书记，事前恩州刺史李希玄往广州谒嗣薛王，归装甚丰。于时蜀兵部毛文晏侍郎、宣徽宋光葆开府、前陵州王洪使君皆未宦达，舒子窃资而奉之。尔后三人继登显秩，而恃此阶缘，多行无礼于恩牧，因笞而遣之。始依陵州王洪，奏授井研令，寻为王公所鄙。次依宋开府，亦以不恭见弃。转荐于嘉牧顾，承奉贵近，误奏为团练判官，赐绯，转员外郎。未久失意，复疏之，俾其入贡，仍假一表希除畿邑，实要斥远之。邸吏知意，表竟不行。淹留经年，乃诣堂陈状，只望本分入贡之恩泽。朝廷以其北面因依，莫测本末，优与拟议，转检校工部郎。所谓三斥三遇也。愚尝览吴武陵为李吉甫相所误致及第，因类而附之。
　　杜何博士，相国驸马之子，仕蜀至五转无它才俊，止以贵公子享俸禄而已。耻其官卑，诣执政陈启自述门阀，其末云：“昔年入贡，仕在花树韦吏部先德之前；今日通班，在新津冯长官小男之后。”执政愍而慰之。有高讽者，自云太尉诸孙，羁旅三川而多忤物，每叹求官不遂，遍告人曰：“何不还我罗城来”盖以掌武所筑，蜀人安之。其疏阔皆如此也。
　　韦巽，太尉昭度之子也，懦蒙钝，率由婢妪。仕蜀，先主以其事旧优容之，以至卿监。或为同列所讥云：“三公门前出死狗。”巽曰：“死狗门前出三公。”又能酬酢也。周仁矩者，即蜀相庠之子，为驸马都尉，有才藻而庸劣。国亡后与贫丐者为伍，俾一人先道爵里于市肆酒坊之间，人有哀者，日获三二百钱，与其徒饮啖而已。成都人皆嗟叹之。
　　唐凤翔李严令公收蜀，充馈运使，于蜀城东门外下营。魏王与郭侍中入居蜀宫，玉帛子女它人无复见矣。中令寂寞，无以遣适。颍川陈昭符仕蜀，累剖竹符，蚤在岐山，微有阶缘，而得候谒，因求一美人以献之。有萧夫人者，乃蜀先主之宠爱也，曾赐与凤翔归降指挥使王胡，赐名丞。王胡乃岐王赐姓，连彦字，卒后萧氏寡而无子。其容态明悟，国人具闻。陈致媒氏诱之而献，抱衾之夕，中令于窗隙中窥之，叹其妍妙，乃诘所来，左右方以王胡为对。中令止之曰：“王胡背恩投蜀，诚不可容。然其向来吾之子侄矣，此事不可。”遽令约回。时有知者皆重中令少年而忍欲复礼，诚贵达人难事。颍川每为愚话之。周彦章本姓王，以军功为金吾卫使。后主采选宫妓，王有女甚美，因命内人欲选入宫。王乃按剑曰：“某是先皇令与周氏作义男，本姓王，为众所闻也，岂有王氏女而事王氏乎”因召左右小军将无妇者以女衣襟结之，便为夫妻。尔后国变，王乃领兵于大安楼前胁后主诛君侧韩昭等，即其事也。
　　王蜀时阆州人何奎，不知何术而言事甚效，既非卜相，人号何见鬼，蜀之近贵咸神之。鬻银之肆有患白癞者，传于两世矣。何见之，谓曰：“尔所苦，我知之矣。我为嫁娉少环钏钗篦之属，尔能致之乎即所苦立愈矣。”白癞者欣然许之。因谓曰：“尔家必有它人旧功德或供养之具存焉。亡者之魂无依，故遣为此祟。但去之必瘳也。”患者归视功德堂内本无它物，忖思久之，老母曰：“佛前纱窗乃重围时它人之物，曾取而置之，得非此乎”遽令撤去，仍修斋忏，其疾遂痊，竟受其钏之赠。何生未遇，不汲汲于官宦。末年祈于大官，自布衣除兴元少尹，金紫，兼妻邑号，子亦赐绯。不之任，便归阆州而卒，预知死期也。虽术数通神，而名器逾分，识者知后主之政悉此类也。
　　嘉州夹江县人孙雄，人号孙卵斋，其言事亦何奎之流。伪蜀主归命时，内官宋愈昭将军数员旧与孙相善，亦神其术，将赴洛都，咸问其将来升沉。孙俯首曰：“诸官记之，此去无灾无福，但行及野狐泉已来税驾处曰‘孙雄非圣人耶’，此际新旧使头皆不见矣。”诸官皆疑之。尔后量其行迈，合在咸京左右，后主罹伪诏之祸，庄宗遇邺都之变，所谓新旧使头皆不得见之验也。愚同席备见说，故记之。
　　遂宁有冯见鬼，似有所睹，知人吉凶。颍川陈绚为武信军留后，而刘令公知俊交替，摭其旧事，叠有奏论。冯生谓颍川曰：“府主虽号元戎，前无旌节所引，殆不久乎。幸勿忧也。”未逾岁而彭城伏诛。有官人林泳者，本闽人也，尝谓僚友曰：“安有生人而终日见鬼乎无听其妖。”冯闻之甚不平。或一日，对众谓之曰：“阁下为官多不克终，盖曾杀一女人为祟，以公禄寿未尽，莫致其便。我能言其姓名，公信之乎”于是惭惧言诚于冯生，许为解其冤也。它皆类此。
　　沙门贯休，钟离人也，风骚之外精于笔，举止真率，诚高人也。然不晓时事，往往诋讦朝贤，它亦不知己之是耶非耶。荆州成中令问其笔法非耶，休公曰：“此事须登坛而授，非草草而言。”成令衔之，乃遽于黔中因病以鹤诗寄意曰：“见说气清邪不入，不知尔病自何来。”以诗见意也。冯涓大夫有大名于人间，沦落于蜀，自比杜工部，意谓它人无出其右。休公初至蜀，先谒韦书记庄，而长乐公后至，遂与相见，欣然抚掌曰：“我与你阿叔有分。”长乐怒而拂袖。它日谒之竟不逢迎，乃曰：“此阿师似我礼拜也。”自是频投刺字，终为阍者所拒。休公谓韦公曰：“我得得为渠入蜀，何意见怪”国清寺律僧尝许具蒿脯，未得间，姜侍中宅有斋，律僧先在焉，休公次至，未揖主人大貌，乃拍手谓律僧曰：“乃蒿饼子何在”其它皆此类。通衢徒步，行嚼果子，未尝跨马，时人甚重之，异乎广宣、栖白之流也。
　　●逸文卷一
　　唐乾宁中，云安县汉城宫道士杨云外常以酒自晦，而行止异常。前进士钱若愚甚敬之，一旦，斋沐诣其山观，宿于道斋。翌日，虔诚敛衽而白之曰：“师丈，小子凡鄙，神仙之事虽聆其说，果有之乎”杨曰：“有之，我即其人也。若示以飞空蹑虚、履水蹈火，即日有千万人就我，不亦烦亵乎”因腾跃上升，冉冉在空中，良久而下。若愚稽颡，自是信有神仙矣。
　　唐天复中，成镇江陵，监军使张特进元随温克修司药库，在坊郭税舍止焉。张之门人向隐北邻，隐攻历算，仍精射覆，无不中也。一日，白张曰：“特进、副监、小判官已下皆带灾色，何也”张曰：“人之年运不同，岂有一时受灾，吾不信矣。”于时城中多犬吠，隐谓克修曰：“司马元戎某年失守，此地化为邱墟，子其志之。”他日复谓克修曰：“此地更变，且无定主，五年后东北上有人，依稀国亲，一镇此邦，二十年不动。子志之。”他日又曰：“东北来者二十年后更有一人，五行不管，此程更远。但请记之。”温以为凭虚，殊不介意。复谓温曰：“子他时婚娶无男，但生一队女也，到老却作医人。”后果密敕诛北司，张特进与副监、小判官同日就戮，方验其事。成鄂渚失律不还，江陵为朗人雷满所据。襄州举军夺之，以赵匡明为留后。大梁伐襄州，匡明弃城出奔，为梁将贺环所据，而威望不著，朗蛮侵凌，不敢出城，自固而已。梁主署武信王高季昌自颍州刺史为荆南兵马留后，下车日，拥数骑至沙头，朗军慑惧，稍稍而退。先是，武信王赐姓朱，后复本姓，果符国亲之说。克修失主，流落渚宫，收得名方，仍善修合，卖药自给，亦便行医。娶妇后唯生数女，尽如向言。唐明宗天成二年丁亥，天军围江陵，军府怀忧，温克修上城白文献王，具道此。文献未之全信。温以前事累验，必不我欺。俄而朝廷抽军，来年武信薨，凡二十一年。而文献嗣位亦二十一年，迨至南平王，即“此程更远”，果在兹乎。
　　唐凤州东谷有山人强绅，妙于三戒，尤精云气。属王氏初亻并秦凤，张黄于通衢，强公指而谓孙光宪曰：“更十年，天子数员。”又曰：“并汾而来悠悠，梁蜀后何为哉！”于时蜀兵初攻岐山，谓其旦夕屠之。强曰：“秦王久思妄动，非四海之主。虽然，死于牖下乃其分也。蜀人终不能克秦，而秦川亦成邱墟矣。”尔后大卤与王凤翔不羁，秦王令终，王氏绝祚，果叶强生言。有鹿卢乔术，自云老夫耄矣，无人可传，其书藏在深隐处古杉树中。因与孙光宪偕诣，开树皮，发蜡缄，取出一通绢书，选吉辰以授，为强妪止之，谓“孙少年也，虑致发狂。俾服膺三年，方议可否。”
　　唐彭濮间有相者彭克明，号彭钉筋，言事多验，人以其必中，是有钉筋之名。九陇村民唐氏子家富谷食，彭谓曰：“唐郎即世，不挂一缕。”唐氏曰：“我家粗有田陇，衣食且丰，可能裸露而终哉”后一日，江水泛涨，潭上有一兔在水中央。唐谓必致之，乃脱衣泅水，无何，为迅波漂没而卒，所谓一缕不挂也。其他皆此类，繁而不载。
　　伪蜀王先主时，有军校黄承真就粮于广汉绵竹县，遇一叟曰郑山古，谓黄曰：’此国于五行中少金气，有剥金之号曰金炀鬼。此年蜀宫大火，至甲申、乙酉则杀人无数。我授汝秘术，诣朝堂陈之。傥行吾教以禳镇，庶几减于杀伐。救活之功，道家所重延生，试于我而取之。然三陈此术如不允行，则子亦不免，盖泄于阴机也。子能从我乎”黄亦好奇，乃曰：“苟禀至言，死生以之。”乃赍秘文诣蜀，三上不达，乃呕血而死。其大火与乙酉亡国杀戮之事果验。孙光宪与承真相识，窃得窥其秘纬，题云《黄帝阴符》，与今阴符不同，凡五六千言”黄云受于郑叟，一画一点皆以五行属配，通畅，实奇书也。然汉代数贤生于绵竹，妙于谶记之学，所云郑叟，岂黄扶之流乎。
　　伪王蜀叶逢，少明悟，以词笔求知，常与孙光宪偕诣术士马处谦问命通塞。马曰：“四十已后方可图之。未间苟或先得，于寿不永。”于时州府交辟，以多故参差，不成其事。后充湖南通判官，未除官之前，梦见乘船赴任，江上候吏旁午而至，迎入石窟。觉后话于广成先生杜光庭。次忽报敕下，授检校水部员外郎。广成曰：“昨宵之梦，岂小川之谓乎。”自是解维，覆舟于犍为郡青衣滩而死，即处谦之生知、叶逢之凶梦，何真效哉！光宪自蜀沿流，一夕梦叶生云：“子于青衣亦不得免。”觉而异之。洎发嘉州，取阳山路，乘小舟以避青衣之险。无何，篙折，为迅流吸入青衣，幸而获济。岂鬼神尚能相戏哉。
　　伪王蜀时，巫山高唐观道士黄万户本巴东万户村民，学白虎七变术，又云学六丁法于道士张君。常持一铁鞭疗疾，不以财物介怀。然好与乡人争讼，州县不之重也。戎州刺史文思辂亦有戏术，曾翦纸鱼投于盆内而活，万户投符化獭而食之，其铁鞭为文思辂收之，归至涪州亡其鞭，而却归黄矣。有杨希古，欲传其术，坐未安，忽云：“子家中已有丧秽。”不果传。俄得家讣母亡。又蜀先主召入宫，列示诸子，俾认储后。万户乃指后主。其术他皆仿此。唯一女为巫山民妻，有男传授秘诀。将卒戒家人勿殓。经七八日再活，不久却殒也。青城县旧有马和尚，宴坐三十五年，道德甚高。万户将卒，谓家人曰：“青城马和尚来，我遂长逝也。”是年马师亦迁化。
　　秭归郡草圣僧怀浚者，不知何处人，唐乾宁初到彼，知来藏往，皆有神验。爱草书，或经或释或老，至于歌诗鄙琐之言，靡不集其笔端。与之语，即阿唯而已。里人以神圣待之，刺史干公以其惑众，系而诘之，乃以诗代通状曰：“家在闽川西复西，其中岁岁有莺啼。如今不在莺啼处，莺在旧时啼处啼。”又诘之，复有诗曰：“家住闽川东复东，其中岁岁有花红。而今不在花红处，花在旧时红处红。”郡牧异而释之。详其诗意似在海中，得非杯渡之流乎行旅经过，必维舟而礼谒。告其吉凶，唯书三五行，终不明言，事往果验。荆南大校周崇宾谒之，书字遗之曰：“付皇都勘。”尔后入贡，因王师南讨，遂絷于南府，竟就戮也。押衙孙道能谒之，书字曰“付竹林寺。”其年物故，营葬乃古竹林寺基也。皇甫铉知州，乃画一人荷校，一女子在旁。后为娶民家女遭讼，锢身入府。波斯穆昭嗣幼好药术，随其父谒之，乃画一道士乘云把胡卢，书云“指挥使高牒衙推”。穆生后以医药有效，南平王高从诲与巾裹，摄府衙推。王师伐荆州，师寄南平王诗云：’马头渐入扬州路，亲眷应须洗眼看。”是岁输诚淮海，获解重围。其他不可殚记。或一日，题庭前芭蕉叶上云：“今日还债，幸州县无更勘穷。”来日为人所害，尺首宛然。刺史高公为茶毗之。
　　湖南帅马希声在位多纵率，有贾客沈申者，常来往番禺间，广主优待之，令如北中求宝带。申于洛汴间市得玉带一，乃奇货也。回由湘潭，希声窃知之，召申诣衙，赐以酒食，抵夜送还店，预戒军巡以犯夜戮之。湘人俱闻，莫不嗟悯。尔后常见此客为祟，或在屋脊，或据栏槛，不常厥处。未久，希声暴卒。其弟希范嗣立，以玉带还广人。
　　韦承皋者，伪蜀时将校也。有待诏僧名行真，居蜀州长平山，尝于本州龙兴寺构木塔，凡十三级，费钱银万计，寻为天火所焚，第三次营构方能就。人谓其有黄白之术也。及承皋典眉州，召行真至郡。郡有卢敬芝司马者，以殖货为业。承皋尝谓之曰：“某顷军中与行真同火幕，遇一韦处士，授以作金术。适来鄙夫老矣，故召行真同修旧药，药成当得分惠。谓吾子罢商贾之业可乎”卢敬诺。药垂成，韦牧坐罪贬茂州参军。临行，卢送至蟆颐津。韦牧沉药鼎于江中，谓卢生曰：“吾罪矣。先是授术韦处士者，吾害之而灭口。今日之事，药成而祸及，其有神理乎。”蜀国更变，以拒魏王之师，诛死。
　　伪蜀宁江节度使王宗黯生日，部下属县皆率醵财货以为贺礼。巫山令裴垣以编户羁贫，独无庆献。宗黯大怒，召裴至，诬以他事，生沉滟堆水中，三日尺不流。宗黯遣人命挽而下，经宿逆水复上，卓立波面，正视衙门。宗黯颇不自安，神识烦挠，竟得疾暴卒。
　　渚宫有民公乘通者，平生隐慝，人或难知。死后湖南民家生一黑驴驹，白毛作荆南公乘通字。其子孙闻之怀耻，竟不能寻赎。江陵人皆知之。
　　湖南武穆王巡边，回舟至洞庭宜春江口，暴风忽至，波如连山。乃见波中恢诡谲怪，蛟螭出没，云雾昏蒙，有如武夫执戈戟者，有文吏具衤阑简者，有如捧盘盂者，或绯或绿，倏闪睢盱，莫知何物。左右大骇，衣服器皿悉投之。舟人欲以姬妾为请，王不听。移时风定，仅获存焉。后数年，武穆王薨于位。
　　东州顾彦朗以蔡叔向为副使，感微时之恩，虽为戎ヘ而尝加敬。其弟彦晖嗣袭，酷好洁净，尝嫌人臭，左右薰香而备给使。幕僚皆中朝子弟，亦涉轻薄。韦太尉昭度收复蜀城，以彦晖为招讨副使。在军中，每旦率幕官同谒掌武，而蜀先主预焉，共轻忽之，虽昭度亦嫌其不恭。彦晖袭兄位，尔后为蜀主所破，手刃一家，郎官温术等毙焉。先是，蔡叔向职居元僚，乃顾氏之心膂，与所辟朝士优游尊俎，不相侔矣。小顾既是尊崇，嫌其掣肘，王先主因其隙宣言以间之，且曰：“拈却蔡中丞，看尔得否。”由是叔向辞职闲居，王乃举军而伐之。在蜀，有术士朱洽者，常谓人曰：“二顾虽位尊方镇，生无第宅，死无坟墓。”人莫谕之。或曰二顾自天德军小将，际会立功，便除东川，弟兄迭据。大顾相薨，遗命焚骸，归葬丰州，会多事未果。至小顾狼狈之日，送终之礼又阙焉。即朱氏言于斯验矣。
　　进士杨鼎夫富于词学，为时所称。顷岁会游青城山，过皂江，同舟者约五十余人。至于中流，遇暴风漂荡，其船抵巨石倾覆于洪涛间，同济之流尽沉没底，独鼎夫似有物扶助。既达岸，亦困顿矣，遽有老人以杖接引且笑云：“元是盐里人，本非水中物。”鼎夫未及致谢，旋失老人所之，因作诗以记。后归成都，话与知己，终莫究“盐里人”之义。后为权臣安思谦幕吏，判榷盐院事，遇疾暴亡。男文则以属分料盐百余斤裹束，将上蜀郊营葬。至是盐里之词方验。鼎夫旧记诗曰：“青城山峭皂江寒，欲度当时作等闲。棹逆狂风趋近岸，舟逢怪石碎前湾。手携弱杖仓皇处，命出洪涛顷刻间。今日深恩无以报，令人羞记雀衔环。”
　　蜀御史中丞牛希济，文学繁赡，超于时辈，自云早年未出学院，以词科可以俯拾。或梦一人介金曰：“郎君分无科名，四十五已上方有官禄。”觉而异之。旋遇丧乱，流寓于蜀，依季父也。仍以气直嗜酒为季父所责，旅寄巴南。旋聆开国，不预劝进，又以时辈所排，十年不调，为先主所知，召封，除起居郎，累加至宪长。是知向者之梦何其神也！伪蜀后主王衍以唐袭宅建上清宫，于老君尊像殿中列唐朝十八帝真容，备法驾谒之。识者以为拜唐乃归命之先兆也。先是，司天监胡秀林进历，移闰在丙戌年正月。有向隐者，亦进历，用宣明法，闰乙酉年十二月。既有异同，彼此纷诉，仍于界上取唐国历日。近臣曰：“宜用唐国闰月也。”因更改闰十二月。街衢卖历者云：“只有一月也。”其年十二月二十八日国灭。胡秀林是唐朝司天少盐，仕蜀，别造永昌正象历，推步之妙天下一人，然移闰之事不爽，历议常人不可轻知之。
　　章孝子名全益，东蜀涪城人。少孤，为兄全启养育。母疾，全启割股肉以馈，其疾果瘳也。他日全启出游，殂于逆旅。全益感天伦之恩，制斩之服。又以全启割肉啖母，遂以火炼指以申至痛，仍以银字写《法华经》一部，日夕讽诵，仍通大义。后于成都府楼巷舍于其间，傍有丹灶，不蓄童仆，块然一室。鬻丹得钱，数及两金即刻一像。今华亭禅院即居士高楼之所。人谓有黄白之术，尝言于道友曰：“点水银一两，止一两银价。若丸作三百粒，每粒百钱，乃三十千矣。”其利溥哉，但所鬻之丹亦神矣。居士到蜀之后，制土偶于丹灶之侧以代执热之用，护惜不毁殆四十年。大顺中物故，年至九十八。寺僧写真于壁，节度判官、前眉州刺史冯涓撰赞以美之。
　　蜀之将帅鲜不好货，有许宗裔者，分符杖钺，独守廉隅，尝典剑州。民有致寇者，灯下认识暴客，待晓告巡。其贼不禁拷捶，远首其罪，囚而送州。宗裔引虑，缧囚纷诉，且言丝钩纨乃是家物，与被劫主递有词说。宗裔促命两家缲丝车，又各赍绸纨卷。问胎心复用何物，一云杏核，一云瓦子。因令相退下绸线，见杏核，与囚款同，仍以丝钩安车，量其轻重大小亦是囚家本物，即被劫者有妄认之过，巡捕吏伏拷决之辜。指顾之间，为雪冤枉，乃良吏也。
　　陈太师敬虽滥升重位，而颇有伟量。自镇西川日，乃委政事于幕客，委军旅于护戎，日食蒸犬一头，酒一壶，一月六设曲宴，即自有平生酒徒五人狎昵，焦菜一碗，破三十千。常有告设吏偷钱，拂其牒而不省。营妓玉儿者，太师赐之卮酒，拒而不饮，乃误倾泼于太师，污头面。遽起更衣，左右惊忧，立候玉儿为赍粉。更衣出，却坐，又以酒赐之。玉儿请罪，笑而恕之。其宽裕率皆此类。
　　●逸文卷二
　　伪蜀先主王建始攻围成都，三年未下。其纪纲之仆有无赖轻生男悍者百辈，人莫敌也。建尝以美言啖之曰：“西川号为锦花城。一旦收克，玉帛子女恣我儿辈快活也。”他日陈敬、田今孜以城降，翌日，赴府预戒骄暴诸子曰：“我与尔累年战斗，出死入生，来日便是我一家也。入城之后但管富贵，即不得恣横。我适来差张作斩斫马步使，责办于渠。汝辈不得辄犯，若把到我面前，足可矜恕，或被当下斩却，非我能救。”诸子闻戒，各务戢敛。然张胸上打人，堆垒通衢，莫有敢犯。识者以建能戒能惜，不陷人于刑，仁恕之比也。
　　邛黎之间有浅蛮焉，世袭王号，曰刘王、杨王、郝王。岁支西川衣赐三千分，俾其侦云南动静。云南亦资其觇成都盈虚，持两端而求利也。每元戎下车，即率界上酋长诣府庭，号曰参元戎。上闻，自谓威惠所致。其不参间，潜禀于都押衙，且俟可否。或元戎慰抚大将间稍至乖方，即教其纷纭。时帅臣多是文儒，不欲生事，以是都押赖之，亦要姑息。蛮凭陵，若无亭障，抑此之由也。王建始镇蜀，绝其旧赐，斩都押衙山行章以令之，邛峡之南不立一堠，不戍一卒，十年不敢犯境。末年，命大将许存征蛮，为三王泄漏军机，于是召三王而斩之，时号因断也。昔日之患三王，非不知也，时不利也，故曰“有非常之功”，许公之谓也。先是，唐咸通中，有天竺三藏僧经过成都，晓五天胡语，通大小乘经律论。以北天竺与云南接境，欲假途而还，为蜀察事者识之，絷于成都府，具得所记朝廷次第文字，盖曾入内道场也。是知外国来廷者安知非奸细乎
　　唐乾符中，绵竹王俳优者有巨力。每遇府中食军宴，客先呈百戏，王生腰背一船，船中载十二人，舞《河传》一曲，略无困乏。
　　燕之旧将周归，苏门更变之际以剑拄心，刃自背出而不死。奔于梁，为骑将之先锋焉。十五年，夹河百战，通中之疮往往遇之。后唐庄宗入洛，为仇者于猎场席地俾坐，满挽而射，贯腋而出，创愈无恙。仕至郡牧、节度留后，竟死于牖下。
　　蜀许寂少年栖四明山，学《易》于晋征君。一旦，有夫妇偕诣山居，携一壶酒。寂诘之云：“今日离剡县。”寂曰：“道路甚遥，安得一日及此”颇亦异之。然夫甚少，而妇容色过之，状貌毅然而寡默。其夕以壶觞命许同酌，此丈夫出一拍板，遍以铜钉钉之，乃抗声高歌，悉是说剑之意。俄自臂间抽出两物，展而喝之，即两口剑，跃起在寂头上盘旋交击，寂甚惊骇。寻而收匣之。饮毕就寝，迨晓乃空榻也。至日中，复有一头陀僧来寻此夫妇，寂具道之。僧曰：“我亦其人也，道士能学之乎”寂辞曰：“少尚玄学，不愿为此。”其僧傲然而笑，乃取寂净水拭脚，徘徊间不见。尔后再于华阴遇之，始知其侠也。杜光庭自京入蜀，宿于梓潼厅。有一僧继至，县宰周某与之有旧，乃云：“今日自兴元来。”杜异之。明发，僧遂前去。宰谓杜曰：“此僧乃鹿卢乔。”亦侠之类也。诗僧齐己于沩山松下亲遇一僧于头指甲下投抽出两口剑，跳跃凌空而去。
　　朗州道士罗少微顷在茅山紫阳观寄泊，有丁秀才者亦同寓于观中，举动风味无异常人，然不汲汲于仕进。盘桓数年，观主亦善遇之。冬之夜，霰雪方甚，二三道士围炉，有肥宁美酝之羡。丁曰：“致之何难。”时以为戏，俄见开户夺袂而去，至夜分，蒙雪而回，提一银酒，熟羊一足，云浙帅厨中物。由是惊讶欢笑，掷剑而舞，腾跃而去，莫知所往，唯银存焉。观主以状闻于县官，诗僧贯休《侠客》诗云：“黄昏风雨黑如磐，别我不知何处去。”得非江淮间曾聆此事而构思也？
　　唐韩定辞为镇州王书记，聘燕帅刘仁恭，舍于宾馆，命试幕客马延接。马有诗赠韩曰：“燧林芳草绵绵思，尽日相携陟丽谯。别后{山}山上望，羡君时复见王乔。”诗虽清秀，然意在征其学问。韩亦于座上酬之曰：“崇霞台上神仙客，学辨痴龙艺最多。盛德好将银笔术，丽词堪与雪儿歌。”座内诸宾靡不钦讶称妙句，然亦疑其“银笔”之僻也。他日，复持燕帅之命答聘常山，亦命定辞接于公馆。时有妓转转者，韩之所眷也，每当酒席，或频目之。韩曰：“昔爱晋文公分季隗于赵衰，孙伯符辍小乔于公瑾，盖以色可奉名人。但虑倡姬不如贤者之顾，愿垂一咏，俾得奉之。”援笔，文不停缀，作转转之赋，其文甚美。咸钦其敏妙，遂传于远近。从容问韩以“雪儿”“银笔”之事，韩曰：“昔梁元帝为湘东王时好学著书，常记录忠臣义士及文章之美者。笔有三品，或以金银雕饰，或用斑竹为管。忠孝全者用金管书之，德行清粹者用银笔书之，文章赡丽者以斑竹书之，故湘东之誉振于江表。雪儿者，李密之爱姬，能歌舞，每见宾僚文章有奇丽入意者，即付雪儿叶音律以歌之。”又问，“痴龙”出自何处，定辞曰：“洛下有洞穴，曾有人误坠于衢中，因行数里，渐见明旷，见有宫殿人物凡九处，又见有大羊，羊髯有珠，人取而食之，不知何所。后出以问张华，曰：‘此地仙九馆也。大羊者名曰痴龙耳。’”定辞复问或{山}之山当在何处，曰：“此隋君之故事，何谦光而下问。”由是两相悦服，结交而去。
　　王蜀时有赵雄武者，众号赵大饼，累典名郡，为一时之富豪。严洁奉身，精于钦馔，居常不使膳夫。六局之中各有二婢执役，当厨者十五余辈，皆著窄袖鲜洁衣装。事一餐邀一客，必水陆俱备，虽王侯之家不得相仿焉。有能造大饼，每三斗面擀一枚，大于数间屋。或大内宴聚，或豪家有广筵，多于众宾内献一枚，裁剖用之皆有余矣。虽亲密懿分，莫知干造之法，以此得大饼之号。
　　唐光化中，苏拯与乡人陈涤同处。拯与考功郎中苏璞初叙宗党。璞，故奉常涤之子也。拯既执贽，寻以启事温卷，因令陈涤缄封，涤遂误书己名。璞得之大怒。拯闻之，仓皇复致书谢过。吴子华闻之，曰：“此书应误也。”
　　（此处脱六字）董掌奏记，府主褊急。（此处脱九字）诣梁园，劝梁太祖。（此处脱十字）官入中原授大理。（此处脱七字）季昌怒曰：“天下皆知四镇令公必作天子，（此处脱三字）偃仰乎”诟怒而起，久之，召孔目官王仁厚谓曰：“我（此处脱四字）书记所见甚长，且广南、湖南与梁王齐肩，所以（此处脱四字）使。我乃梁王将校，安可辄同两处差都押衙可（此处脱四字）董且召宴饮，迎而谓曰：“集性急，请一切勿言。”仍遗衣段数十匹以安之。董虽禀受，莫知喜怒之由。他日闻说自□□我本无此见，诚出司徒之意。都校充使于礼合仪，所遗衣段乃谬思也。
　　扶风马处谦病瞽，厥父俾其学《易》以求衣食。尝于安陆鬻筮自给。有一人谒筮，谓马生曰：“子之筮未臻其妙，我有秘法，子能从我学之乎”马生乃随往。郡境有陶仙观，受星之诀，凡一十七行。因请其爵里，乃云胡其姓而恬其名，诫之曰：“子有官禄，终至五十二岁。幸勿道我行止于王侯之门。”马生得诀，言事甚验。赵匡明弃荆入蜀，因随至成都。王先主尝令杜光庭先生密问享寿几何，对曰：“主上受元阳之气四斤八两。”果七十二而崩，四斤八两即七十二两也。马生官至中郎，金紫，亦五十二而殒。
　　火烧疮无出醋泥，甚验。孙光宪尝家人作煎饼，一婢抱元子拥炉，不觉落火炭之上，遽以醋泥傅之，至晓不痛，亦无瘢痕。是知俗说不厌多闻。
　　唐天中，太原僧惠照因梦镇州南三十里废相国寺中埋铁塔，特往访之。至界上，为元戎王中令所知，延在衙署供养。衙将任友义虑是邻道谍人或致不测，恳要诘而逐之。元戎始疑，惠具以寻塔为对。遽差于府南三十里访之，果得相国寺古基，掘其殿砌之前得铁塔，上刻三千人姓名，悉是见在常山将校亲军，唯任友义一人无名。乃知冥数前定。刻斯塔者何神异哉！
　　伪蜀王先主未开国前，西域僧至蜀，蜀人瞻敬如见释迦，舍于大慈三学院。蜀主复谒坐于厅，倾都士女就院不令止之。妇女列次礼拜，俳优王舍城飘言曰：“女弟子勤苦礼拜，愿后身面孔一切似和尚。”蜀主大笑。
　　伪蜀王先主起自利、阆，号亲骑军，皆拳勇之士，四百人分（此处脱四字）执紫旗。凡战阵，若前军将败，麾紫旗以副之，莫不（此处脱三字）靡，霆骇星散，未尝挫衄。此团将卒多达，或至节将。（此处脱四字）至散员，亦享官禄，以之定霸，皆资福人。于时（此外脱五字）淮南黑云都，皆紫旗之类也。此从各有名号。时顾（此处脱五字）亦尝典郡，多杂谈谑，曾造武举，助曰大顺（此处脱四字）侍郎李吒吒下进士及第三（此处脱十四字）憨子、姜癞子、张打胸、长小（此处脱十二字）许（此处脱九字）李嗑咀、李破肋、李吉丫、樊忽雷、日游神、玉蹄驰、郝牛屎、□□贡、陈波斯、罗蛮子，试《亡命山泽赋》《到处不生草》诗，斯亦麦铁杖、韩擒虎之流也。
　　孙光宪在蜀时，曾到资州，见应贞观李道士话州有姓赵人，闭关却扫，以廊庙自期，都虞侯阎普敬异之，躬自趋谒。阎魁梧丈夫，赵生迎门，愕眙良久，罄折叙寒温，曰：“伏惟貔貅，阎乃质于先容者，俾询之。”赵生曰：“若云熊罴，即须宰相之才方当此语。阎公止于都头，已来只销呼为貔貅。”人闻咸笑之。又一士自称张舍人，诉于光宪曰：“兄长以术惑我心神。”宪谓曰：“得非蛊毒厌胜之术耶”张曰：“非也。乃用鬼谷子捭阖捭破我心神，至今患心风不禁。”又江陵顾云偶收诸葛亮兵书，自言可用十万军吞并四海。每至论兵必攘袂叱咤，若对大敌，时人谓之检谱角也。时有行军王副使，幽燕旧将，声闻宇内。颜生候谒，称是同人，自言大志不伸，丧良友也，每恸哭焉。
　　有民妻不识镜，夫市之而归。妻取照之，惊告其母曰：“某郎又索一妇归也。”其母亦照曰：“又领亲家母来也。”
　　●逸文卷三
　　河中判官路德延，相国岩之侄，岳之子，时谓才俊，擢进士第，西平王朱友谦幕僚，放恣凌傲，主公容之。友谦背梁，乞于晋阳。并使初至，礼遇方谨，路公筵上言语及之，友谦忧愤，因投德延于黄河以纾祸也。先是，纪纲之仆近判官入谒幕次，遂有请易舍之说。盖义兄弟同处，不欲闻郎官秽谈也。路子得非其人耶。
　　蜀东、西川之人常互相轻薄。西川人言：“梓州者乃我东门之草市也，岂得与我为耦哉！”节度柳仲郢闻之，为幕客曰：“吾立朝三十年，清华备历，今日始得与西川作市令。”闻者皆笑之。故世言东西两川人多轻薄。
　　江陵高季昌唐末为荆州留后时，宰相韦说、郑珏舅甥姻娅也，朱梁太祖时皆得制方面。高氏以贵公子任行军司马，常以歌筵酒馔款待数公，日常宴聚，求取无恒，皆优待之。后庄宗过河，奄有中原，天下震惧，高氏单骑入觐，韦、郑二公继登台席。中朝士族子弟多不达时变，复存旧态，薛泽除补阙，韦荆除春秋博士，皆赐绯，咸有德色，匆匆办装，即俟归朝，视行军蔑如也。李载仁，韦说之甥，除秘书郎。刘诜，郑珏之妹夫也，除毛诗博士，赐绯。尔后韦屡督李入京，高氏欲津置之。载仁迁延，自以先德遗戒，不欲依舅氏，但不能显言，竟不离高氏门馆。刘诜无他才望，性嗜酒，口受新命，殊无行意，日于高氏情敬不衰，然则美酝肥Ｂ之所引也，无何，以疾终。高氏赡给孤遗，颇亦周至。未间，洛下有变，明宗入统，南方强侯，人要姑息。韦、郑二相皆罢去，韦、薛尚ㄣ荆楚。明年，保勖嗣袭，辟李为掌记。他日，录其长息为子婿，第三子皆奏官，一门朱紫如也。刘诜三子迭加任遇，三孙女适高氏子弟，向三十年享其禄食，亦足称也。韦荆寂寞而卒，薛泽摄宰而终，岂自掇乎亦命也夫！
　　卢程擢进士第，为庄皇帝河东判官，建国后命相。无他才业，唯以氏族傲物。任圜常以公事入谒，程乌纱隐几，谓圜曰：“公是虫豸，辄来唐突。”圜惭愕，骤告庄宗，大怒，俾杀之，为卢质救解获免。自是出中书，时人切齿焉。江陵在唐世号衣冠薮泽，人言琵琶多于饭甑，措大多于鲫鱼。有邑宰卢生，每于枝江县差船入府，舟子常苦之。一旦，王仙芝兵火，卢生为船人挑其筋系于船舷，放流而死。大凡无艺子弟率以门阀轻薄，广明之乱遭罹甚多，咸自致也。
　　韦昭度招讨陈敬时，蜀帅顾彦晖为副，王先生为都指挥使。三府各署幕僚，皆是朝达子弟，视王先主蔑如也。先主侍从髡发行参，黥面札腕，如一部鬼神。其辈以先主兢肃，顾公详缓，一时失笑而散。先主归管，左右以此为言，亦自大笑。他日克妻阝城，轻薄幕僚皆害之。
　　荆南节度使高保融有疾，幕吏孙光宪梦在渚宫池与同僚偶坐，而保融在西厅独处，唯姬妾侍焉。俄而高公弟保勖见召上桥，授以笔研，令光宪指发军，仍遣厅头二三子障蔽光宪，不欲保融遥见。逡巡有具将校列行俟命，次见掌节吏严光楚享而前趋，手捧两黑物，其一则如黑漆华而光，其一即寻常华也，谓光宪曰：“某曾失墨两挺，蒙王黜责，今果寻获也。”良久梦觉。翌日说于同僚。逾月而保融卒，节院将严光楚具帖子取处分倒节。光宪请行军司马王甲判之：墨者，阴黑之物，节而且黑，近于凶象，即向之所梦倒双节之谓也。
　　湘湖有大校周蔼者，居常与同门生姻好最厚，每以时人不能理命，致不肖子争财纷诟，列于讼庭。慨此为鉴，乃相约曰：“吾徒他年勿遵其辙，傥有不讳，先须区分，俾其不露丑恶，贻责后人也。”他日同门生奉职襄邸，一夕，周校梦见挥涕告诉曰：“姨夫姨夫，某前言已乖，今为异物矣。昨在通衢，急风所中，已至不救，但念家事，今且归来，略要处理。”周校忽然惊觉，通夕不寐，迟明抵其家说之，家人亦梦。不旬日，凶问至矣。自是传灵语，均财产，戒子辞妻，言善意勤，殆一月而去不复再来。
　　进士郑起谒荆州节度高从诲，馆于空宅，其夕梦一人告诉曰：“孔目官严光楚无礼。”意甚不平。比夕又梦，起异其事，召严而说之。严命巫祝祈谢，靡所不至，莫知其由。明年，郑生随计，严光楚爱其宅有少竹径，多方而致之。才迁居，不日以罪笞而停职，竟不知其故。
　　遂州巡属村民姓于号世尊者，与一女皆逆知人之吉凶，数州敬奉，舍财山积，錾凿崖壁列为佛像，所费莫知纪极。节度许公存以其袄妄召至府衙，俾其射覆，不中，乃械而杀之，一无神变。于其所居得五色文麻ㄌ，以牛载仅百驮，钱帛即可知也。每夜会，自作阿弥陀佛，宫殿池沼一如西方，男女俱集，念佛而已。斯亦下愚之流，岂术神邪将有物凭之邪
　　高燕公镇蜀日，大慈寺僧申报堂佛光见，燕公判曰：“付马步使捉佛光过。”所司密察之，诱其童子，具云“僧辈以镜承隙日中影闪于佛上”，由此乖露，擒而罪之。
　　释教五部持念中有大轮咒术，以之救病亦不甚效，然其摄人精魂，率皆狂走，或登屋梁，或啮瓷碗。闾阎敬奉，殆似神圣。此辈由是广获金帛。陵州贵平县牛な村民有周达者，贩鬻此术，一旦沸油煎其阴以充供养，观者如堵，或惊或笑。初自忘痛，寻以致殂也。中间僧昭浦说朗州有僧号周大悲者，行此咒术，一旦炼阴而毙，与愚所见何姓氏恰同，而其事无殊也。盖小人用道欺天，残形自罚。以其事同，因而录之。
　　庐山书生张乾宁中以所业之桂州，至衡州犬嗥滩，损船上岸，寝于江庙，为神所贵。以素业对之，神为改容延坐，从容云：“有巫立仁者，罪合族，庙神为理之于岳神，无人作奏。”为草之。既奏，岳神许之。庙神喜，以白金十钅并为赠。刘山甫与校书郎廖骘亲见，说其事甚详。
　　福建崔从事，忘其名，正直检身，幕府所重。奉使湖湘，复命，在道遇贼，同行皆死，惟崔仓皇中忽有人引路获免。中途复┲疾，求药无所，途次延平津庙，梦为庙神赐药三丸，服之惊觉，顿愈。彭城刘山甫自云外祖李敬彝为郎中，宅在东都毓材坊，土地最灵。家人张行周事之有应，未大水前，预梦告张求饮食。至其日，率其类遏水头，并不冲圮李宅。
　　青城县岷江暴涨，漂垫民居。县民关承湍妻计氏有孩提子在怀抱，乃上木柜，为骇浪推漾大江，唯见赤帻佩刀者洎朱衣秉简者安存之，令洎县溉。柜乃随流泛泛，至县溉为舟子迎拯而出，子母无恙。
　　湖南马希声嗣父位，连年亢旱，祈祷不应，乃封闭南岳司天王庙及境内神祠，竟亦不雨。其兄希振入谏之，饮酒至中夜而退，闻堂前喧噪，连召希振，复入，见希声倒立于阶下，衣裳不披，其首已碎。令亲信舆上，以帛蒙首。翌日发丧，以弟希范嗣位。先是，大将周达自南岳回，见江上云雾中拥执希声而去，秘不敢言，夕有物如黑幕突入空堂，即时而卒。
　　唐清泰主乃晋高祖之妇兄也。明宗始为太原将帅，二主军职未高，因击鞠入赵襄子庙，俱见土偶避位而立，甚讶之，潜亦自负。及明宗功高，常危惧，二主曰：“赵襄子终能致神邪”尔后二主迭享大位。
　　合州有壁山神，乡人祭必以太牢，不尔致祸。州里惧之，每岁烹宰不知纪极。蜀僧善晓早为州县官，苦于调选，乃剃削为沙门，坚持戒律，云水参礼。行经此庙，乃曰：“天地郊社，荐享有仪。斯鬼何得僭于天地！牛者稼穑之资，尔淫其祀，无乃过乎”乃命斧击碎土偶数躯，残一偶，而僧亦力困，稍苏其气，方次击之，庙祝祈僧曰：“此一神从来蔬食。”由是存之。军州惊愕，申闻本道，而僧端然无恙。斯以正理责之，神亦不敢加祸也。
　　江河边多伥鬼，往往呼人姓名，应之者必溺，乃死魂者诱之也。李载仁尝维舟于枝江县曲浦中，月色皎然，忽见一妪一男子出水面四顾，失声云：“此有生人。”遽驰水面，若履平地，登岸而去。当阳令苏居江陵，尝夜归，月明中见一美人，被发，所著裙裾殆似水湿。戏云：“非江伥耶”妇人怒曰：“唤我作鬼！”奔而逐之，走，遇更巡方止，见妇却返所来之路。
　　汉江北邓州界地名穴口，本无镇戍，有小河南流入于汉，久为沙壅，水道甚隘。前江陵令刘ロ丙子岁往彼州访亲知，至穴口，宿旧知韩氏家。家人曰：“邻村张家新妇卒来三日，适来却活。主人暂往省之。”至夜韩家人归，云：“张妇为侧近庙神召去，见其中外亲眷亡者咸在焉，为庙神造军顿，无人作饼，故令召来。见厅上门外将士列坐，言开穴口江水，士卒踣沙，手皆血流。供顿毕，乃放回。”乡里未之信，不久，沙ヂ相次摧垫，江路乃通。
　　成镇荆州，有垫江县令催□与主簿李矩不协，邻于水火。一旦，群贼劫县，杀崔令。贼过后，矩入宅检校，有一厅子方避贼，见矩，以为与贼通。明日言镇将，众咸知矩与崔失欢，颇疑之，执送忠州，推问不伏，遂解送江陵，禁右厢狱。厢吏速于具狱，推吏常某言于判官范某曰：“李矩诋谰，须栲究之。”范固不许，常竟锻炼以成之。矩临刑，戒家人多烧纸笔，讼于地下。才一月，常某暴亡。后李矩主簿见身，范见矩至曰：“某受判官深恩，非敢造次。但冥府只要为证耳。”及妻子以诚祈之，乞容旬月区分家事。虽无痛苦，饮食如常，但困惫。逾月而卒。
　　蜀将陶福少年无赖，偷狗屠牛。后立功，至郡守，屯戍兴元府之西县，暴得疾，急命从人朱军将诣府迎医李令蔼。令蔼与朱军将连骑驰往，至夜抵西县近郭诸葛亮庙前，见秉炬三对前导，拥一人步行荷校絷缚，众人相从，后有陶亲叟抱衣裘而随之。令蔼先未识陶福，朱军将指谓令蔼曰：“此是我家太尉，胡为如此”逡巡恐悚，亦疑是鬼。晓至其营，已闻家人哭声。向来执录乃福之魂也。
　　草书僧文英大师彦始在洛都，明宗世子秦王从荣复厚遇之。后有故，南居江陵西湖曾口寺，一日恍惚忽见秦王拥二十骑诣寺访彦，彦问：“大王何以此来”恰未对，倏而不见。彦方访于人，不旬日，秦王遇害。
　　唐僖宗皇帝播迁汉中，蜀先主建为禁军都头，与其侪于僧院掷骰子，六只次第相重，自幺至六，人共骇之。他日霸蜀，因幸兴元，访当时僧院，其僧尚在。问以旧事，此僧具以骰子为对。先主大悦，厚赐之。
　　青城宝园山僧彦先尝有隐慝，离山往蜀州，宿于中路天王院，暴卒，被人追摄，诣一官曹，未领见王，先见判官，诘其所犯，彦先抵讳之。判官乃取一猪脚与彦先，彦先推辞不及，黾勉受之，乃是一镜。照之见自身在镜中，从前愆过猥亵一切历然。彦先惭惧，莫知所措。判官安存，戒而遣之。洎再生，遍与人说，然不言所犯隐秽之事。
　　邛州临汉县内有湫，往往人见牝豕出入，号曰母猪龙湫。唐天复四年，蜀城大旱，使俾守宰躬往灵迹求雨。于时邑长具牢醴，命邑宰偕往祭之。三奠迨终，乃张筵于湫上，以神胙客，坐于烈日，铺席以湫为上。每酒巡至，湫上黑气如云，氛氲直上，狂电烨然，玄云陡暗，雨雹立至。令长与僚吏鼓舞去盖，蒙湿而归。翌日，此一境雨足，他邑依然赤地。夫人之至诚，龙畜亦能感动，享德济旱，勿谓不智。
　　巴蜀间于高山顶或洁地建天公坛祈水旱，盖开元中上帝所降仪法以示人也。其坛或羊牛所犯，及预斋者饮酒食肉多为震死。新繁人王尧因往别业，村民烹豚待之。有一自天公斋回，乃即席食肉，王谓曰：“尔不惧雷霆耶”曰：“我与雷为兄弟，何惧之有”王异之，乃诘其所谓，曰：“我受雷公，与雷同职。”因取其验之，果如其说，仍有数卷。或画壮夫以拳扌叉地为井，号“拳扌叉井”；或画一士负薪，号“一谷柴”；或以七手撮山簸之，号“七山簸”。江陵东村李道士舍亦有此，或云三洞法外有一百二法，为天师子嗣师所禁，唯许救物。苟邪用，必上帝考责阴诛也。
　　●逸文卷四
　　伪蜀王氏彭王傅陈绚尝为邛州临溪令，县署编竹为藩而涂之。署久泥忽多落，唯露其竹。侍婢秉炬而照，一物蟠于竹节中，文彩烂然，小蛇也。俄而雷声隐隐，绚疑其乖龙，惧罹震厄，乃易衣炷香，抗声祈于雷曰：“苟取龙，幸无急遽。”虽狂电若昼，自初夜迨四更隐隐不发，既发一声，俄然开霁，向物已失，人无震惊，有若雷神佑乎恳祷。
　　伪蜀王氏梁州天旱，祈祷无验。僧子朗诣州云：“能致雨。”乃具十石瓮贮水，僧坐其中，水灭于顶者，凡三日，雨足。州将王宗俦异礼之，檀越云集，后莫知所适。僧令蔼他日于兴州见之，因问其术，曰：“此闭气耳，习之一月就。本法于湫潭中作观，与龙相系。龙为定力所制，必致惊动，因而致雨。然不如瓮中为之，保无他害。”
　　巴巫间民多积黄金，每有聚会，即于席上罗列三品以夸尚之。云安民有李仁表者，施泽金台盘，以此相高。乱离之后，州将皆武人，竞以贪虐。蜀将张彦典忠州，暴恶尤甚，将校苦之，因而作叛，连及党与数千家。张攫其金银，莫知纪极，后于蜀中私第别构一室以贮其金。忽一旦，屋外有火烟频起，骇入验之，乃无延之处，由是疑焉。及开箧视之，悉已空矣，即向时火烟乃金化矣。
　　伪蜀主当僭位，诸勋贵功臣竞起甲第，独伪中令赵廷隐起南宅北宅、千梁万ㄆ，其诸奢丽莫之与俦。后枕江渎，池中有二岛屿，遂石循池，四岸皆种垂杨，或间杂木芙蓉。池中种藕，每至秋夏，花开鱼跃。柳阴之下有士子执卷者、垂纶者，执如意者、执尘尾者、谭诗论道者。一旦，岸之隈有莲一茎，上分两岐，开二朵。其时谓之太平无事之秋，士女拖香肆艳看者甚众。赵廷隐画图以进，蜀主叹赏，其时歌者咏者不少。无何，禁苑中有莲一茎，岐分三朵。蜀主开筵宴召群臣赏之，是时词臣已下皆贡诗，当时有好事者图以绘事，至今传之。
　　江夏汉阳县出毒菌，号茹闾，非茅也。每岁供进，县司常令人于田野间候之，苟有此菌即立表示人，不敢从下风而过，避其气也。采之日，以竹竿芟倒，遽舍竿于地，毒气入竹，一时爆裂，直候毒歇，仍以榉柳皮蒙手以取，用毡包之，亦榉柳皮重裹，县宰封印而进。其赍致役夫倍给其直，为其道路多为毒薰以致头痛也。张康随侍其父宰汉阳，备言之。人有为野菌所毒而笑者，煎鱼椹汁服之即愈。僧光远说也。
　　大江之南，芦荻之间往往烧起龙。唐天夏中，澧州叶源村民邓氏子烧，柴草积于天井，火势既盛，龙突出，腾在半空，萦带为火所燎，风力益壮，狂焰弥炽，摆之不落，竟以仆地而毙，长且数百步，村民徙居而避之。朱梁末，辰州民向氏因烧起一龙，四面风雷急雨不能扑灭，寻为煨烬而角不化，莹白如玉。向氏宝而藏之，湖南行军高郁酬其价而强取。于时术士曰：“高司马其祸乎，安用不祥之物以速之”俄而被诛。
　　李宣宰阳县，县左有潭，传有龙居而鳞物尤美。李之子惰学，爱钓术，日往潭上。一旦，龙见，满潭水发如舒锦被。李子褫魄委竿而走。盖钓术多以煎燕为饵，果发龙之嗜欲也。
　　彭州阳县界地名清流，有一湫，乡俗云此湫龙与西山慈母池龙为昏，每岁一会。新繁人王睿乃博物者，多所辨正，尝鄙之。秋雨后经过此湫，乃遇西边雷雨冥晦，狂风拔树。王睿絷马障树而避，须臾雷电之势止于湫上，倏然而霁，天无纤云。诘彼居人，正符前说也。云安县西有小汤溪，土俗云此溪龙与云安溪龙为亲。此乃不经之谈也。或一日，风雷自小汤溪循蜀江中而下，至云安县，云物回薄入溪中，疾电狂霆，诚可畏。有柳毅洞庭之事与此相符，小汤之事自目睹。
　　王蜀时夔州大昌盐井，水中往往有龙，或白或黄，鳞鬣光明，搅之不动，唯沮沫而已。彼人不以为异。近者秭归永济井卤槽亦有龙蟠，与大昌者无异，识者曰：“龙之为灵瑞也，负图以升天，今乃见于卤中，岂能云行雨施乎”云安县汉成宫绝顶有天池，深七八丈，其中有物如蜥蜴，长咫尺，五色备具，跃于水面，象小龙也。有高遇者为刺史，诣宫设醮，忽浮出。或问监官李德符曰：“是何祥也”符曰：“某自生长于此，且未常见汉成池中之物。”高既无善政，谄佛佞神，亦已至矣，安可定其是非也夷陵清江有狼山潭，其中有龙。土豪李务求祷而事之，往见锦衾覆水，或浮出大木，横塞水面，号为龙巢。遂州高栋溪潭，每岁龙见，一如狼山之事。
　　王蜀时梓州有张温者，好捕鱼，曾作客馆镇将。夏中，携宾观鱼，偶游近龙潭之下，热甚，志不快，自入水举网，获一鱼，长尺许，鳞如金，拨剌不已，俯岸人皆异之。逡巡晦暝，风雨骤作。温惶骇，奔走数里，依然烈景。或曰：“所获金鱼即潭龙也。”是知龙为鱼服，自贻其患。苟无风雨之变，亦难逃鼎俎矣。龙潭取鱼亦宜戒慎。
　　世言乖龙苦于行雨而多窜匿，为雷神捕之，或在古木及楹柱之内。若旷野之无处逃匿，即入牛角或牧童之身，往往为此物所累而震死也。蜀邸有军将郭彦郎者，行舟峡江，至罗云溉，方食而卧，心神恍惚如梦，见一黄衣人曰“莫错”，而于口中探得一物而去。觉来但觉咽喉中痛，于时篙工辈但见船上雷电晦暝，震声甚厉，斯则乖龙入口也。南山宣律师，乖龙入中指节，又非虚说。所以孔圣之言“迅雷风烈必变”，可不敬之乎
　　后唐同光中，沧州民有子母苦于科徭，流移近界封店，路逢白蛇。其子以绳系蛇项，约而行，无何，摆其头落。须臾，一片白云起，雷电暴作，撮将此子上天，空中为雷火烧杀坠地，而背有大书，人莫之识。忽有一人云：“何不以青物蒙之，即识其字。”遂以青裙被之，有识字读之曰：“此人杀害安天龙，为天神所诛。”葆光子曰：“龙，神物也，况有安天之号，必能变化无方。岂有一竖子绳系而殒之，遽致天神之罚，斯又何哉”
　　石晋时常山帅安重荣将谋干纪，其管界与邢台连接，斗杀一龙。乡豪有曹宽者见之，取其双角，前有一物，如帘文，如乱锦，人莫知之。曹宽经年为寇所杀。壬寅年讨镇州，诛安重荣也。葆光子读《北史》，见陆法和在梁时将兵拒侯景将任约于江上，曰：“彼龙睡不动，吾军之龙甚自踊跃。”遂击之，大败而擒任约。是则军阵之上龙必先斗，常山龙死，得非王师大捷、重荣授首乎黄巢败于陈州、李克用脱梁王之难，皆大雨震雷之助。
　　王蜀先主时修斜谷阁道，凤州衙将白掌其事焉。至武休潭，见一妇人浮水而来，意其溺者，命仆夫钩至岸滨，忽化为大蛇，没于潭中。白公以为不祥，因而致疾，愚为诵岑参《招北客赋》云：“瞿塘之东，下有千岁老蛟，化为妇人，炫服靓妆，游于水滨。”白公闻之方悟蛟也，厥疾寻瘳。又内官宋愈昭自言于柳州江岸为二三女人所招，里民叫而止之，亦蛟也。岑赋所言，斯足为证。
　　《月令》：“季秋伐蛟取鼍。”以明蛟可伐而龙不可触也。蛟之为物，不识其形状，非有鳞鬣四足乎？或曰虬戾蛟р，状如蛇也。南僧说蛟之形如马蟥，即水蛭也，涎沫腥粘，掉尾缠人而噬其血，蜀人号为马绊蛇，头如猫鼠，有一点白。汉州古城潭内马绊蛇往往害人，乡里募勇者伐之，身涂药，游泳于潭底，蛟乃跃于沙，蟠蜿力困，里人欢噪以助，竟毙之。
　　唐大顺、景福已后，蜀路剑、利之间白卫岭、石筒溪虎暴尤甚，号税人场。商旅结伴而行，军人带甲列队而过，亦遭攫搏。时递铺卒有周雄者，膂力心胆有异于常，日夜行役，不肯规避，仍持托杈利剑，前后于税人场连毙数虎，行旅赖之。西川书记韦庄作长语以赏之，蜀帅补军职以壮之。凡死于虎、溺于水之鬼号为伥，须得一人代之，虽闻泛言，往往而有。先是，西川监军使鱼全特进自京搬家，憩于汉源驿，其孀嫂方税驾，遂严妆倚驿门而看，为虎攫去，虽驱夺得之，已伤钩爪也。仆尝行次白卫岭，时属炎蒸，夜凉而进，一马二仆，与他人三五辈偕行，或前或后，而民家豚犬交横道路，山林依然，居人如昔，虎豹之属又复何之景福乾宁之时，三川兵革，虎豹昼行，任土贡输梗于前迈，西川奏章多取巫峡。大虫作暴，得非系国家之盛衰乎
　　江陵松滋枝江村射鹿者率以淘河乌胫骨为管，以鹿心上脂膜作簧，吹作鹿声，有大号小号呦呦之异，或鹿声，则ば鹿毕集，盖为牝声所诱。人得彀矢而注之。南中多鹿，每一牡管牝百头，至春羸瘦，盖游牝多也。及夏则唯食菖蒲一味，却肥。当角解之时，其茸甚痛，猎人逢之，其鹿不敢逸走，伏而不动，猎者以绳系其茸，截而取之，先以其血来啖，然后毙鹿，何其苦也欤！夫狨麝孔雀以有用贾害，良可愍之！
　　猕猴见僧即必围绕，状如供养。戎泸夷獠亦啖此物，但于野外石上跏趺而坐，以物蒙首，有如坐禅，则必相悦而来驯扰之，逡巡众去，唯留一个伴假僧偶坐。僧以斧击，将归充食。他日更要，亦如前法击之。然众竟不之觉，又被人以其害稼，乃致酒糟盆盛措于野径，仍削木棒可长一二尺者三五十条于侧边。其猴啖糟醉后，拈棒相击，脚手损折，由此并获。是知嗜酒者得不鉴斯兽之贾害乎
　　江南无野狐，江北无鹧鸪，旧说也。晋天福甲辰岁，公安县沧渚村民辛家犬逐一妇人，登木而坠，为犬啮死，乃老狐也，尾长七八尺。则正首之妖，江南不谓无也，但稀有耳。蜀中彭汉邛蜀绝无，唯山郡往往而有，里人号为野犬，更有黄腰，尾长头黑，腰间焦黄，或于村落鸣，则有不祥事。
　　梓潼县张{亚虫}子神乃五丁拔蛇之所也，或云州张生所养之蛇，因而祠，时人谓为张{亚虫}子，甚神甚灵。伪蜀王建世子名元膺，聪明博达，骑射绝伦，牙齿常露，多以袖掩口，左右不敢仰视。蛇眼而黑色，凶恶鄙亵，通夜不寐，竟以作逆伏诛。就诛之夕，梓潼庙祝亟为{亚虫}子所责，言：“我久在川，今始方归，何以致庙宇荒秽如是耶”由是蜀人乃知元膺为庙蛇之精矣。
　　孙光宪曾行次叙谷，宿于神山，见岭上板屋中以木根为巨虺，前列香灯，因诘店叟：“彼何神也”叟曰：“光化中，杨守亮镇褒日，有一蛇横此岭路，高七八尺，莫知其首尾，四面小蛇翼之无数。每一拖身，即林木摧折，殆旬半方过尽，阻绝行旅。因聚草焚燎路隅，虑其遗毒，然后方行。明年，杨伏诛。”
　　太原属邑有清水池，本府祈祷雨泽及投龙之所也。后唐庄宗未过河南时，就郡捕猎，就池卓帐为憩宿之所。忽见巨蛇数头自洞穴中出，皆入池中。良久，有一蛇，红白色，遥见可围四尺以来，其长称是。猎卒齐彀弩连发，射之而毙，四山火光，池中鱼鳖咸死，浮在水上。猎夫辈共剥食之，其肉甚美。庄宗寻知之，于时谄事者以为克梁之兆，有五台僧曰：“吾王宜速过河决战，将来梁祚其能久乎此亦断白蛇之类也。”
　　恒州井陉县丰隆山西北长谷中有毒蛇据之，能伤人，里民莫敢至其所。采药人靳四翁入北山，忽闻风雨声，乃上一孤石望之，见一条白蛇从东而来，可长三丈，急上一树，蟠在西南枝上，垂头而歇。须臾，有一物如盘许大，似虾蟆，色如烟熏，褐土色，四足而跳，至蛇蟠树下仰视，蛇垂头而死。自是蛇妖不作。前澧州有デ雏，为蛇所吞。有物如虾蟆，吐白气直冲，坠而致死，得非靳老所见之物乎。凡毒物必有能制者，殆天意也。
　　南方有鹳，食蛇，每遇巨石，知其下有蛇，即于石前如道士禹步，其石力然而转，因得而啖。里人学其法者，伺其养雏，缘树以篾ㄌ缚其巢。鹳必作法而解之，乃铺沙树底，俾足迹所印而仿学之。
　　南人采龟溺，以其性妒而与蛇交。或雌蛇至，有相趁斗噬，力小致毙者。采时取雄龟置瓷碗及小盘中，于龟后以镜照之。既见镜中龟，即淫发而失溺。又以纸炷火上办热点其尻亦致失溺，然不及镜照也。得于道士陈钊。又海上人云龙生三卵，一为吉吊也。其吉吊上岸与鹿交，或于水边遗精，流槎遇之，粘裹木枝，如蒲桃焉，色微青黄，复似灰色，号紫稍花，益阳道，别有方说。
　　陈藏器《本草》云：“砂俘，又云倒行拘子，蜀人号曰俘郁。旋乾土为孔，常睡不动，取致枕中，令夫妻相悦。”愚有亲表曾得此物，未尝试验。愚始游成都。止于逆旅，与卖草药李山人相熟，见蜀城少年往往欣然而访，李生仍以善价酬。因诘之，曰“媚药”。征其所用，乃砂俘，与陈氏所说信不虚语。李生亦秘其所传之法，人不可得也。武陵山出媚草，无赖者以银换之，有因其术而男女发狂，罹祸非细也。
　　后唐庄宗过河，荆渚高季昌谓其门客梁震曰：“某事梁祖仅获自免，龙德已来止求安活。我今入觐，亦要尝之。彼若经营四方，必不縻我。若移入他镇，可为子孙之福。此行决矣。”既自阙回，谓震曰：“新主百战方得河南，对勋臣夸手钞《春秋》，又竖指云：‘我于指头上得天下。’则功在一人，臣佐何有且游猎旬日不回，中外情何以堪吾高枕无忧。”乃筑西面罗城拒敌之具。不三年，庄宗不守。英雄之料顷刻不差，宜乎贻厥子孙！
　　王蜀黔南节度使王保义有女适荆南高从诲之子保节，未行前，暂寄羽服。性聪敏，善弹琵琶。因梦异人，频授乐曲。所授之人，其形或道或俗，其衣或紫或黄。有一夕而传数曲，有一听而便记者。其声清越，与常异，类于仙家紫云之亚也。乃曰：“此曲谱请元昆制序，刊石于甲寅之方。”其兄即荆南推官王少监贞范也，为制序刊石。所传曲有道调宫、玉宸宫、夷则宫、神林宫、蕤宾宫、无射宫、玄宗宫、黄钟宫、散水宫、仲吕宫。商调独指泛清商、好仙商、侧商、红绡商、凤抹商、玉仙商。角调双调角、醉吟角、大吕角、南吕角、中吕角、高大殖角、蕤宾角。羽调凤吟羽、背风香、背南羽、背平羽、应圣羽、玉宫羽、玉宸羽、风香调、大吕调。其曲名一同人世，有《凉州》、《伊州》、《胡渭州》、《甘州》、《缘腰》、《草靼》、《项盆乐》、《安公子》、《水牯子》、《阿滥泛》之属，凡二百以上曲。所异者，徵调中有湘妃怨、哭颜回。常时胡琴不弹徵调也。王适高氏，数年而亡。得非谪坠之人乎。孙光宪子妇即王氏之侄也，记得一两曲，尝闻弹之。亦异事也。
　　●再补
　　○五髭须
　　江陵有村民，事伍子胥神，误呼“五髭须。”乃画五丈夫，皆胡腮，祝呼之，祭云：“一髭须，二髭须，五髭须。”
　　○射鹿
　　唐州有民猎深山，射中一鹿，视之，乃人也。呼猎者曰：“我隋初隐此山，今日合死于子之手，但置我石室间。”猎者诺之，逡巡而绝。猎人旬日再往，即亡其尸矣。
　　○六甲行厨
　　修道功深者，享六甲行厨，凡有所须，举意即至。
　　○五彩缠梯
　　冯涓失意蹭蹬，有诗云：“取水郎中何日了，破柴员外几时休。”年八十五，以五彩缠梯，穿屋，直冠带，立梯一级而终。
　　○点点师
　　蜀州灵鹫山有僧，卧一室，常用手点胸，时号点点师。
　　○煎饼招鬼
　　夜作煎饼，多招鬼神。有儒生出通衢，有云：昨夜崇福院僧作煎饼、肉羹，被我番其鼎器，其肉羹和灰埋花栏中。又一鬼于人家不得煎饼，推其小婢落火。复一鬼至，云：“我能医火烧疮，尔但与我煎饼。”因教之。有姬夜作煎饼，窗中忽露一青手，遗饼而没。
　　○衣冠土枭
　　起居郎苏楷寝陋无行，人目为衣冠土枭。
　　○白牡丹老妪
　　人之家道，切要防闲。嫠妇少、婢仆处子，不正之偶，往往有焉。有妪号白牡丹，蓄下胎药，临终见婴儿无数，聚啖其脑。
　　○诵天蓬咒
　　曹肃西庄多为跨白鹤书生所魇。有魏处士夜见跨驴者所逐，诵《天蓬咒》，无恙。又梦鬼追之甚急，空中有人授大斧，一挥，人驴俱毙。
　　○偷驴贼
　　王先主微时，偷驴遭刑。攻东川，为守陴卒日夜叫“偷驴贼。”先主谓俳优王舍城曰：“为我骂之。”优戟手指城上人，且令静听，曰：“我偷你屋里驴耶”城上皆笑。一旦，袒背示舍城无疮痕，舍城曰：“大好，大好！何处得此膏药”
　　○蜀主诗词
　　蜀后主荒于酒色，月夜每言“惆怅惆怅”，又云：“切道断人生几何，有分者任作傀儡。”俘系入秦，至剑州，悦江水之美，诗云：“不缘朝帝阙，好此结茅庐。”时人笑之。至咸阳，撰曲子云：“尽是一场傀儡。”与夫无愁入井者，所校无多也。
　　○回避一抄夏供
　　贯休戒行精严，求化养众。徐简夫曰：“所在长老，有似蜣良，见粪尽，即然而飞。众僧依长老相聚而食，僧亡，即索然而去。”休怒，拂袖而出。简夫曰：“又回避得一抄夏供也。”
　　○替代
　　荆南都头李遇疾困，摄至阴府，逢一人先物故者曰：“常侍安得此来”复有一人云：“已追到李遇。”遂苏，见妻子泣，其身下卧一画，人号替代。
　　○识字乱情
　　李义山《杂纂》云：“妇人识字即乱情，尤不可作诗，诗思不出二百里。”
　　○龙巢翻
　　夷陵江或浮大木，蔽塞水面上，人谓之“龙巢翻。”
　　○乞食歌姬院
　　裴休披毳衲，于歌姬院持钵乞食，曰：“不为俗情所染，可以说法为人。”
　　○检谱角
　　颜王云论兵，必攘袂叱咤，若对大敌，人号检谱角。
　　○僧鸾诗
　　蜀沙门僧鸾，慕李白歌，鄙贾岛蹇涩，乃自讽其词云：“鲸目光烧半海红，鳌头浪蹙掀天白。”而云：“我不能致思于藩篱蹄涔之间。”人咸服之。仍精于《周易》、佛经，为歌行掩之。贾岛尝为僧，洛阳令不许僧午后出寺，贾有诗云：“不如牛与羊，犹得自暮归。”诗思迟涩，杼轴方得。如“鸟从井口出，人自岳阳来。”乃经年方遂偶句。
　　○唐求刘郇伯
　　唐求、刘郇伯有诗句。唐求《临池洗砚》诗云：“恰似有龙深处卧，被人惊起黑云生。”又：“渐寒沙上路，欲暝水边村。”《早行》云：“沙上鸟犹睡，渡头人已行。”诗思不出二百里间。刘郇伯为范郑郎中诗友，范得句云“岁尽天涯雨”，久而难对，以问于刘郇伯，曰：“何不道‘人生分外愁’。”范赏之。然老于新津之东渡，非隐非吏。二子亦可凌厉名场，而死丘樊，所谓蜀人无志怀土，正此也。
　　○这边走那边走
　　蜀后主自裹小巾，其尖如锥，卿士皆同之。宫妓多衣道服，簪莲花冠，每侍燕酣醉，则容其同辈免冠，ヮ然其髻，别为一家之美。因施胭脂，粉颊莲额，号曰醉妆。国人效之。又作歌词云：“这边走，那边走，只是寻花柳。那边走，这边走，莫厌金樽酒。”又嬖佞韩昭、顾、潘迎等为狎客，竞扌叉手摇头令。唐师入境，遏其报而游幸，师至利州方知。将士纷然曰：“且打扌叉手摇头。”念周宣帝作歌曰：“自知身命促，把烛夜行游。”令宫女连臂踏脚而歌，亦前歌之类。
　　○僧中寤
　　唐仪凤中清城县横源翠围山下有民王仙柯，服道士所遗灵丹，拔宅上升，已具《仙传拾遗》。蜀州僧中寤释学道播于方州，偶于龙池山逢人精神爽朗，异于常叟，即王仙柯也。寤公曰：“闻仙名已久，何幸相逢！飞升之后，胡为来此”仙柯曰：“吾等有灵药，止能飞步。今全家隐于后山，更修道法，遐举之事，吾何望焉。但长寿而已。”寤公以诗赠之曰：“瞻思不及望仙兄，早晚遐飞入太清。手种一株松未老，炉烧九转药新成。心中已得《黄庭》术，头上应无白发生。异日却归华表语，待教凡俗普闻名。”自后不复遇。葆光子闻于真人曰：“世人学道资一丹一药，聊固其命，何以修道，未得证就，避忌尤多。三官巡逻，摄入鬼录，所以频改姓名，先用尸解。然后栖止灵岳，进取上法，或五岳授事，效职仙曹，优游人间，或至千岁，功德升闻，即朝玉皇。海岳之间往往遐举者，世人无由知也。今之初得道者，止于仙隐。有腾空者，服金丹也。遐举之事，未可希望。”


 
