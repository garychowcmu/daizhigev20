书湖州庄氏史狱 清 翁广平

    吴兴之南浔镇，有庄氏九龙焉。九龙者，庄允城与其弟允坤、允采、其子廷钅龙、廷钺、允铖子廷镳、廷鎏、廷镜、廷铣，俱以才学名著两浙，故湖人以荀氏八龙比之庄氏。世居震泽之陆家港，至允城始迁南浔。允城，字君维，明季岁贡生，为复社遗老。善望气之术。偶游南浔之夏家园，见金银气甚盛，遂购而居之，得藏金无算。
    时里中有朱佑明者，父为木工，与邻寺老僧善。父死，佑明给使寺中，伪为驯谨，僧信任之。先是，有湖广商人拥厚赀，因寇氛梗路，以银置桐油簏中，寄僧舍，约曰：“俟五年不来而后售”。适市中桐油价倍，僧命佑明售其值以待。佑明发簏视之，取其金，骤富，诳僧以掘窖得金。阅七年，商人至，就僧索桐油不得，告以故，僧曰：“无忧，佑明长者，不吾负也。”因同造佑明。佑明倒屣迎曰：“赖客赀得厚其息，请以原数归，仆取其羡。”商大喜，留饮，竟醉。夜半率健仆刺杀商，兼诣僧。僧曰：“吾为德于尔，杀之不祥。”佑明日：“大恩难报，舍之不祥。”僧曰：“休矣，二十年后与汝了此公案。”竟杀之。知其事者畏，不敢发也。嗣后，佑明家愈富，所为益恣肆。吴兴士夫羞与往还。夤缘曹村金相国缔姻。相国送女至，佑明别起华堂，盛供张，饮食穷山海之产。相国顾语客曰：“美哉！室蔑以加矣，而题署者无一巨公长德，何也”？佑明耻之，买得故相朱公国桢清美堂。其额则华亭董宗伯书也。乃去故相款署而加髹焉。佑明以女妻庄廷钅友。廷钅龙，字子美，年十九拔贡，目旋盲。因思史迁有“丘明失明，厥有《国语》”之说，遂欲著书，成一家言。故相朱公尝取国事及公卿志状疏草，命胥钞录数十帙。廷钅龙得之，则招致宾客，日夜编辑，为《明书》。书垂成而廷钅龙卒。无子。其父允城流涕曰：“我当先刻其书，而后为之置嗣。”（《顾亭林集》及全祖望《鲒氵奇亭外编》云，明相国乌程朱文恪公尝著《明史》，举大经大法者，已刊行于世。未刊者为列朝诸臣传。朱氏中落，以稿本质于庄廷钅龙。因窜名己作，刻之，补崇祯一朝事。中多指斥语，易名《史概》云）佑明则任剞劂事，书刻清美堂藏板，欲附名以传也。书凡百余册。所列参订姓氏二十四人，皆一时知名之士。
    初，允城之京师，客其舅氏吴尚书默幕，夜梦梁间白凤飞来求救。明日，吴阅大辟囚文案，有盗曰梁飞凤。允城以梦告，遂释之。允城乃给金帛，并书荐于某总兵。从征湖苗有功，仕至两浙提督。因感允城恩，约为兄弟，时至允城所建百尺楼中。
    辛丑岁，有吴之荣者，年二十余，以赃系狱，遇赦得出。尝有求于佑明。佑明不即出，嘱门客延之入宿东轩。见廷钅龙所著书，有忌讳语，持书要赂。允城欲许之，梁飞凤曰：“踵此而来，尽子之产不足以给也。”遂使部将驱之境外。于是，之荣白其事于将军松魁，魁移巡抚朱昌祚，朱牒督学胡尚衡。允城并纳重贿以免。乃稍易忌讳语，重刊之。之荣计不得行，特购初刊本，遂入京奏之四大臣。大怒，遣官之杭，执廷钅龙之父允城（《亭林集》及《湖滨杂记》云，即逮允城至京，听三法司讯之，允城音哑。盖之荣使人阴药之也。壬寅冬，允城死大理狱）及其兄廷钺及弟侄之列名于书者十八人，皆论死。允坤死于成书前，不列名不坐。而发廷钅龙墓，焚其骨。籍没其家产。并坐朱佑明家（全氏《外编》云，序中称旧史氏，指文恪也。之荣不知。囚怨佑明，遂指其姓名且以堂名为证。佑明及五子并诛）。参订二十四人中，吴江、董二酉死二岁，剖棺锉其尸。张隽投水死。胡某逃匿海滨为僧。海昌查伊璜曾识拔吴六奇于未遇时。至是为两广提督，遂奏免其罪。海昌范文白亦免。或谓并六奇救之也。乌程闵毅夫、仁和陆丽京已系狱而得释。其余归安。茅元锡、吴之镛、之铭、吴江、潘柽章、吴炎等十人，并刻书鬻书者，同磔于杭之弼教坊。时癸卯五月五日也。作序者，礼部侍郎李令皙亦伏法，并及其四子。令皙幼子年十六，法司令其减供一岁，例得免死充军。对曰：“余见父兄死，不忍独生。”卒不易供而死。将军松魁及幕客程维藩械赴京师，魁以“八议”仅削官，维藩戮于燕市。朱昌祚、胡尚衡贿谳者，委过于初申覆之学官，故归安。乌程两学官并斩，而朱、胡幸免。湖州太守谭希闵、推官李焕皆以隐匿罪绞。浒墅关榷货主事闻阊门书坊有是书，遣役购之。其邻朱姓者为判其价，时主事已入京，以购逆书，立斩。书坊贾及役斩于杭。朱姓者，以年逾七十，免死，偕其妻发极边。其列名之同产昆弟子，男年十五以下者，并妻子皆论戍。是狱也，死者七十余人，遣戍者百余人。吴之荣卒以此起用。并以所籍朱佑明之产给之。后仕至右佥都当谳狱。时浙之大吏与刑部侍郎鉴于松魁，且畏之荣，复有言，虽冤者，不敢奏雪也。
    庄氏及参订诸人在虎林军狱，虽受桎梏之苦，而满洲佟将军颇加爱护，饮食供奉无或缺，故得以诗歌相倡和。就刑时，诸公有绝命词者，佟将军搜其遗稿摹刻之，共六石。今惟廷鎏一石存焉。廷鎏，字美三，辞翰皆妙，有“豚犬纵难全覆卵，糟糠岂罪及然萁。一气潮回江上月，全家泪洒武林春”等句。潘、吴诗载《觚剩》中，吴有赠美生诗，即美三也。
    廷钺，字佐璜，才华最富，七岁能诗，著有《百尺楼诗稿》，有“杌有名终累楚，鸱夷无后可留齐”之句。罹祸时，年二十四。《苕上诗钞》选其诗作严三史，《虎丘志》作严戊云。
    当史难发时，其朋友、亲族、奴仆之为存孤计者，有数人。其一，马要沈修若匿廷铣一子于家。家恐祸及，修若曰：“急难相救，正在此时。若学他人畏避，安赖此亲戚为？”盖所匿者其外孙也。其一，吴马价人，素任侠，与廷镳善。率拳勇数十人，从槛车中夺廷镳少子，认为己子。逻卒并逮价人。三受三木之刑，无异词，遂率其少子去。
    庄君佩者，允城从弟也。狱急时，君佩竭力营救，并给衣食。复尽收十八人骸骨，归葬祖茔之侧。庄西雍，允城族子。在京师知难发，命善走者日驰五百里至家，使区处后事。越五日逻卒始及门。
    廷鎏长子济，字日鳞，年十岁补博士弟子，以文名。遣戍沈阳。震泽沈镰至戍所，设奇运策而救之。归济更姓王，著有《半砚斋诗稿》。沈镰见《县志孝义传》。其三仆及仆妇乳母五人，皆廷钺家人。一曰计阿翁，廷钺妇潘氏媵仆也。阿翁随潘氏至戍所，事主母备尝荼苦。主母死，土人欲火葬，阿翁以死争免。乃收拾骸骨，走万里归葬。一曰高仆妇高兄弟二人，亦随主母及小主人同戍。二人触瘴死。其兄之妻在家守节。《半砚斋稿》中有高仆妇一篇。一日松江乳母朱姓，或曰谢姓，曾以珠笼匿廷钺三岁子绳武，遁迹松江，与其夫纺织以为食。后庄氏求绳武归。及长，思报乳母夫妇恩，竟不可踪迹。
    余案庄史事，《亭林集》、《贯斋集》、《觚剩》及诸邑志皆载之。《贯斋》于庄氏兄弟，不置褒贬。仲山则以才称之。亭林则曰：“不甚通晓古今，其书冗杂，不足道也。”又曰：“余一至其家，薄其人不学，竟去。以是不列名，获免于难。”书中有忌讳语，本前人诋斥之词未经删削者。潘、吴二君以才名素著，列之参阅，实未尝受其聘也。有周恭先者，既以币聘矣，以他故为庄所摈，亦免于难。余读《松陵诗略》、《苕上诗钞》所选廷钺兄弟诗，与狱中石刻诗，风格峻整，词采典赡，可称专门名家，非强作解事者。然则庄氏大约以才华著，而于史学或未见其长耳。
    夫允城以救梁飞凤之故，而其祸即发于飞凤。查伊璜以识吴六奇之故，而六奇即有以免其祸。报施之不同，有如是耶！余闻之荣任乌程时，频过佑明。佑明一见，即咄咄称怪，以其貌类似寺僧也。及史难作逆，数杀僧之岁，正二十余年。又闻庄氏后人曰：“史难将发时，南浔市中忽有若疯颠者，走呼三日，曰朱氏绝，庄氏灭。”是知《淮南子》所云：“掘藏之家必有殃。”《易》云“积不善之家，必有余殃”者，其信然乎（全氏《外编》及卢氏《纪事》云，吴之荣以发奸加道衔起用，见被杀者多，亦痛哭追悔。至武当山，建坛忏罪，为神所击，伏不能起，舁归疽发于背，洞见五脏死）！
    右翁海村征君馆浔溪时所著《庄氏史狱记》一篇。壬辰春，吾乡葛茂才淬南录其手稿，见示余。弃置敝箧中，几二十余载矣。今夏偶检得之，为缮其副。然读其中有可疑者四焉：佑明之害湖商与僧，僧曰二十年后与汝了此公案。然史难为吴之荣发于顺治辛丑，相传之荣后身即前之僧人，其年数亦相符，则害僧当在崇祯十四五年间。岂有一市侩杀人，人皆侧目而无敢入告有司，任其漏网？则可疑者一；商之寄银七年而后来取，则寄银当在崇祯七八年间。时湖湘尚无兵燹，不至道梗难行。至辛巳壬午间，流寇充斥，反欲载宝言旋。此可疑者二；余读武林女士陆莘行《丽京先生云游始末记》云，廷钺妻潘氏入臬狱，闻其夫已受极刑，一恸而绝。盖莘行为丽京先生之女，亦以史祸牵涉，全家入狱所目击者。此云没于戍所，拾骨归葬。可疑者三；浒墅榷关主事购一书，至弃市，并其吏役皆死。佟将军虽怜才阴护，然廷钺等倡和诗歌，公然勒石，而不怵及于兹。可疑者四；盖征君所著，惟折衷浔溪故老传闻，证以吴中先辈诸文集。故其所叙，不无抵牾。惟录此以备佚闻，不足咎其疏略也。然贞元会合之交，秉笔者最难著议。史祸之酷，莫甚于魏之崔浩，尚犹奉敕而撰。至虞山蒙叟，自谓留心明史，著述垂成，因绛云一炬而灰冷。此史一行，其中悖谬之处必多，则祸不亚于崔浩矣。呜呼！岂钱氏之有祖德，藉一炬以灭其妄肆雌黄？鉴于庄氏亦未始，非虞山之深幸也夫！时咸丰二年岁次壬子七月，下浣海昌管庭芬芷湘甫书后。
    《查东山年谱》一卷，门人沈起仲方撰。东山先生名继佐，字伊璜，海宁人。崇祯癸酉举人。国变后，鲁王授兵部职方主事。兵败归里。开敬修堂，聚门人讲学南浔。史案起，牵连被逮，释归。卒年七十六。先生居海宁袁化镇，龙山在其居之西，呼其山为东山，学者均称东山先生。著书满家，约八千余叶，刊行者甚少。此年谱沈仲方所辑。仲方自丁丑及门，至丙辰易箦。四十年虽改为僧服，离合不常，然饫闻懿训，微窥宗旨，亲受枕膝之言，所纪似较亲切，亦未刊播。幸同里张铁庵收得藁本，与裔孙世澧复取他书，补之附之，颇为完备。即征引书目五十种，东山自著书十一种，近日见不及半。盖粤匪未乱之前，旧书尚易得也。《学园集》又无传本，则此谱急宜单行。惟稿本传钞，讹脱尚恐不免。岁在柔兆执徐三月上巳。吴兴刘承干跋。
