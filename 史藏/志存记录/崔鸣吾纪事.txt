崔鸣吾纪事 明 崔嘉祥
　　
　　
　　盐官僻在东南海上，四封夷旷，万井鳞次，无深山大泽之险，蒐藏猛鸷，肆爪牙角毒之害。故民亦不知有机护坎阱之术。乃嘉靖戊申，有虎从海上来，匿刘侍御墓草间数日，樵者见而骇走，闻于城中。城中人相率往观者，无虑数百。相距步武，环立熟视，虎亦坚卧不动。众方以为可狎也，拾瓦砾掷之。有陆尧者，击虎中目。虎怒，奋呼而起，独爪尧于稠人中，伤其胸腕，流血几死。披靡奔窜，遗失鞋履，折足伤股者，不可胜计。虎遂东走海上。揭竿斩木以相逐者，日数十百人。虎亦失势，窘迫赴海，浪涌不得前，返而登岸。仓皇以头触石，陷中为石所压，进无可容，退不得出。有褚氏之仆，乘势鞭之数十，虎亦狼狈，垂尾不动。褚意其已死，欲全而取之，利其皮也。举杖转石，虎从石隙中跃出，大吼，噬褚，掷地。两胁骨如斩，须臾立死。众踉跄奔命，虎亦不顾，北走出境而丢，莫知所之。夫虎必有穴，穴必依山，山必险奥而后居。海上诸山，若秦驻、丰雅，皆毕琐平坦，无丛林茂薮，曲隈深洞可窟，虎安从生？且其去来无可踪迹，至于不妄伤人，伤必犯者，一时炰烋之气，择人而施，曾不迁及。轻击之则爪，重击之则噬，报施之平，曾不差爽。何以故哉！吾窃怪夫二人之击虎者，视虎为何物，轻犯其锋，以自贻之戚也。然则斯人之知，诚不若一戾兽之有觉矣。
　　
　　海外诸夷无虑数十种，惟日本鸳悍，每为边患。我朝建卫屯兵，设舟置堡，备亦详矣。百八十年来，庶为无事。自四明革互市之司，三江断舟楫之路，于是私通溢出者，酿祸于前；亡命逋播者，稔乱于后；巨豪猾孽，诱致夷人，侵掠郡邑，而鲸波数扬，氛尘四起矣。
　　
　　嘉靖癸丑夏四月二日，侯卒报：一海舟泊演武场北，去城可二三里。邑人以为渔船，相率观之。城门洞开，漫不为备。时则海宁卫总戎王应麟扬兵北出梁庄，协总马呈图扬兵南出海宁，而居盐者惟掌印指挥李元律、团操指挥王彦忠数人耳。王即率陆兵，逼其舟而鞫之。以木匣浮水，致书云：“吾日本人也。吾修舵，即返吾国，无相害也。”王挥兵而进，舟中人嚣然，挟弓矢、刀刃起立，约可七八十人。其人秃发，其声鴂舌，其服纹布。矢不虚发，发辄毙人，众始骇然矣。谍报南北二总，引兵来援。是夕天雨，我军无律，星散栖于演武场左右，贼乘夜逸其半。厥明，我军用火攻船，擒十余人，燔死者二十余人，火中脱走者又五六人，流至牛桥民家，为典史李茂民兵所歼。王应麟、王彦忠遂追其逸党而去。
　　
　　又明日，有流贼名八大王者四十余人，自金山来，经乍浦、梁庄，过独山，至白马庙。督守梁庄指挥满朝，引兵追之，战死。报至协总马呈图，即檄指挥采炼、徐行健，兵次演武场以待。六日，军方晨炊，贼突至，不及阵，而马与采皆遇害，徐走免。贼遂过海盐，逾澉浦，直抵海宁界。杭州把总陈善道率兵御之，兵溃而死。贼乃夺舟，浮钱塘，复入海。
　　
　　夫以蕞尔逋寇，行掠海上千里，曾不少锉，而我兵动辄失利，可谓有备乎？若王所追逸贼，战于痿婆桥，仅伤一二贼，至丧二十余兵。遂绕吾盐及平湖诸乡，出乍浦，居海口天妃宫，适新至贼百余与合，其势愈炽。王不能御。时守巡参政潘公恩、佥事姜公廷颐，闻报来镇吾邑。而提督军务中丞王公■〈石齒〉，又檄参戎汤公克宽，率邳兵三百来援。汤大阅卫兵及湖兵，得千余人，出攻乍浦贼。贼据高公山，汤兵鼓噪而登，贼皆就擒。汤入城抚其民，莫不欢呼踊跃，时四月二十五日也。厥明，又五舶泊盐之新塘嘴。黎明登岸，抄掠东北城下民家。庠生冯大宾与父出走遇害，邑人哀之。是时民居稠密，闾阎富饶，瞬息间满载而去，莫敢谁何。识者知，贼得志必大举也。次日，汤参戎命把总王应麟守乍城，班师。吾邑守巡公郊迎，士民夹路观之，欢声震天地。
　　
　　五月四日，贼果大举，船凡三十有七，泊龙王塘。邑中人登城眺望，众心皇皇，皆釜中鱼也。参戎公即率兵由南门出，拒之。民间老稚遮道，呼号乞留，拥马足不得前。汤遂登城为守计，每城垛一泒，军民各一；五垛，监以邳兵；十垛，统以甲长；一铺，督以千百户；各门，守以卫挥使。藩臬大僚及乡之缙绅先生、宾造秀士，又相与往来协赞，为士卒倡。而胥财用，给饷馈，转输不乏，则署印三府邓公迁也。汤亲冒矢石，往来巡督不已。贼之始至，先攻北门，次东门，矢集城上如雨。至暮，则四郊举火，烟焰蔽空。吾城守益坚，梆铎之声，终宵弗撤。如是者五昼夜，贼乃扬帆而北，分其半由陆路趋乍甫。汤曰：“贼之水陆分道，无去志也。此行不攻乍浦，必还袭吾盐。吾谨备之。”不逾日而乍城果陷，把总王应麟遁走，指挥姚弘、商霖仅以身免。贼入乍城，大掠而去。夫攻吾盐也，五昼夜而愈坚；攻乍浦也，一昼夜而即陷。系所守可知矣。吾盐百万生灵，不为乍城之惨者，汤力也。厥后，汤坐玩寇下诏狱，而先达居要津者，曾无一人能以功过为汤准者。崎岖坎坷，数年获释。
　　
　　是岁冬，莆阳郑公茂来宰吾邑，缮敌台，设南北关。都指挥张公鈇代汤镇守，复浚河隍，建土城以为之备。至于处军饷，修战具，枢机周悉，综理精详，控制吾盐，为三吴屏障，则君大夫刘公悫之功，尤单明较著也。
　　
　　明年甲寅夏四月六日，贼众八百乘二舶抵龙王塘，登岸即燔其舟。袭东门不克，退而焚小东门及绕城民居数百家，而公私庐舍，一望赭然矣。时参戎卢公镗镇乍浦，帅师攻南沙贼，而括州义士刘大仲统坑兵五百，专守吾邑。卢见其能出死力，欲藉以立功，亦召之去。城中遂莫敢为敌。贼乃绕城而西，过玙城、半逻，径趋郡城。郡守刘公，督坑湖等兵出战，斩首二十余级。贼复还宿半逻。卢参戎及丁总戎，仅闻报，自广陈引兵来，昼夜兼程进，历数百里而趋利。初八日，与贼遇于孟家堰，仓卒阻河为阵。时方麻麦蓊郁，而伏从中起，我兵大溃，死者千余人。指挥李元律、义士刘大仲，皆战没，而卢与丁以善泅走免。是夕，贼复至盐。厥明，犯宋亭村，过澉浦，据石墩巡检司。督府檄兵宪罗公拱辰、卢张二参将、都指挥周公应祯，帅兵屯海宁。是月二十日，战于石礅，败绩，周马蹶而死。至五月十八日，贼移辎重，夺舟入海，为统兵指挥刘隆、潘鼎、千户晏继芳等水兵击败，斩首二百级。余皆溺海死。
　　
　　明年乙卯秋九月，松江流贼居陶宅镇，指挥姚弘奉督府檄讨之，不克而死。
　　
　　又明年丙辰春正月，贼首徐海拥众数万，与柘林贼陈东合，遂分兵北掠淮阳、京口，南掠定海、慈溪，而海与东居柘林。总督军务胡公宗宪，遣兵分屯平湖、海盐间，相为倚角。指挥徐行健奉调，截守北王桥，与贼遇，力战，死之。是年四月六日也。贼据柘林，为久驻计，列栅为城，开厂为室，延袖六七里。分道四出，掠其妇女、金帛、丝绵、粟米、牛羊而聚之，盘据不动。已而率众侵峡石，越皂林，出乌镇，大掠而西。时督学阮公鹗，新授提督之命，仓卒与贼遇于皂林，即退保桐乡。而参将宗公礼、裨将霍公道贯，奉朝命讨贼。适至，乃张左右翼于桐乡城下，麾兵力战，斩首数百。贼众披靡，欲遁，侦知无援，纵兵奋击，二将死之，遂攻桐乡愈急。总督胡公亟还省城，檄诸路兵为援。乃设间谍，通谕使，而桐乡围解。乃与监督尚书赵公文华，谋遣辩士蒋洲、陈可愿等，入海说王直，以众降，得免罪拜爵。盖直虽久在海岛，未尝亲犯边陲，自以罪或可原，首肯从命。遣养子毛海峰款塞，胡公待之以礼，复为假尚书报聘。直信之，遂来谒公，公执而诛之。又遣谍者说徐海，海亦执其党叶麻、陈东等谢公，公每待之优渥。海遂无斗志，得迁延数月，徐为之图。于是诸酋疑海谋乱，公乘衅率兵三万次子湖，阮公率兵二万次海盐、直隶，侍御周公如斗督永保兵驻金山，分道并进。七月二十九日，战于柘林，斩首数百，溺海死者无算。海复集余党，据沈家庄，我兵围之。八月八日，火攻而入，天风助顺，列焰阵空，海窘迫沉河死，而其属亦无噍类矣。
　　
　　夫自癸丑以来四五年间，城门尽闭，邑里萧条，田野皆作战场，庐舍半为煨烬，祸稔东南，忧贻西北，盖亦甚剧矣。幸天威无敌，庙算有成，逋冠以次就擒，疮痍复得安枕。思患豫防，可一日疏海上备哉！愚用是敬疏颠末，告海之司圉者。
　　
　　海盐东南边邑，其地与海诸夷相望。祖宗来，建卫屯兵，备亦甚详。而人情怠于因循，修备撤于刓弛。自嘉靖癸丑，倭奴入寇，五六年间，杀伤官兵，抄掠乡闾，受祸不浅。幸逋寇锄诛，仅云宁止。今之海防，亦视昔加备焉。试举大者言之：国初海宁卫与澉浦、乍浦二守御所，皆统于备倭把总，而受节制于总督、都指挥。然以一总督统临观、松海、金盘、海宁四总，地方千余里，不相应援。嘉靖丙辰，始因兵部题请，裁革总督，设参将二员，分镇两浙。而浙西道参将，则开府海盐。仍敕备倭把总，以钦依行事。此将领沿革之制也。国初，浙东诸卫皆设战船，独海宁卫以沙浅，止于水路设哨船十只，陆路设骑兵四十，南北分哨，与澉、乍二所声援相应。然出海官军，更番代易，殊无专任，不习水道，寻亦裁革，撤舟置堡。既又减去骑兵之半，则备益弛，而南北不相应接，寇至不知，仓皇失措。今督抚会议，于海洋间依山阻险，建三关，泊战舰。一扎海盐之秦驻山，一扎澉浦之黄道庙，一扎乍之唐家湾。而出海官军，皆有专责，东西应援，以遏敌冲。此封守沿革之制也。夫参戎有专命，则事权一；关隘有专守，则藩篱固。封壤以内，有宁宇矣。然既有参将，又有钦总，事权不一。水兵虚数，利入私门，又名在实亡。久安长治之图，又非愚所及知者。
　　
　　嘉靖癸丑夏五月，东夷寇海盐，时宪臬参戎拥兵，城守不可破，于是绕城卤掠，屠戮甚惨。居民望风奔窜，父子夫妇相失，不相顾。有归休司教孙肯堂氏，去城西里许而居，仓卒闻变，弃家而走。老不便步，趋其仆沈鸾负之行。道遇贼众，将杀之。鸾泣曰：“宁杀我，无杀父。父老矣。吾不忍其临年被戮也。惟将军哀而赦。”叩头流血，哀恸不已，请以身代。贼亦义而两释之，得免于难。是年冬，莆阳郑公茂来宰是邑，为表其闾，导以金鼓旗帜，俾游于市，以彰厥义。夫死生利害之际，虽孝子不及庇其父，鸾以仆隶，能冒死不避，卒保其主，身名两全，则古忠臣义士奚让焉。且盗贼至无行，盗贼曰倭夷，尤至忍心也，且能以义感。天理在人心，不以之而尽泯。今人乃有亲骨肉较辎铢、争尺寸相忮害者，即亡论愧鸾之义，曾盗贼夷狄不若矣。悲夫！
　　
　　飞鸟无情，然亦大有知觉。海宁卫使刘锐，忠信人也。致政家居日，有家奴名木者，善射，负弓弋凫雁，靡不应弦而获。一日，有鹳集资圣禅寺，木弋之，贯其左翮。鹳带矢而翔，腾空盘旋良久，竟集刘氏之庭，向锐悲鸣，如泣诉者。顾而视之，翼中流矢，血津津从羽毛间出，锐曰：“异哉！必木也。”诘之，首服。命拔其矢，纵之不去，伏于庭下。乃命木啖以鱼鳝，十有余日，创愈，向锐拜舞，翱翔去，莫知所之。夫此一鸟耳，胡然而识弋之为木，胡然而识木之有家主为锐，又胡然而识锐之不木若也。创则依人，愈则扬去。其来也似智，其去也似礼，即人类不是过，亦异矣。
　　
　　嘉靖乙卯夏四月间，日出没时，遥见日下有黑日数十，其光相荡，或开或合，历历可数。凡二十余日而灭。时方海寇猖炽，见天垂异象，人心愈益骇惑，不知所措。有谢山人鳌者，精于占玩，语人曰：“第无恐，此不为民害，主大臣灾，当有诛戮之应。”众莫之信。居无何，有旨逮提督浙直军务尚书张经、提督浙江军务御史李天宠下诏狱，以玩寇论死。黑光磨荡，杀气先征，第不知何以应在大臣。惜山人引而未发，亦莫有叩之而竟其说者。
　　
　　嘉靖丙辰春，岛夷入寇。寇退，予自嘉兴归。道经嘉之里仁乡，有尸浮于中流。视之，则处子也。鬓发方尺许，年可十六七。其衣袂间血津津溢，下裳尽裂，腹股刲剐，玉颜委谢，肢体残败，惨不忍言。询诸乡之人，莫悉所从来。盖必遇贼之女，污之不可，驱之不从，甘委命者耳。彼父母兄弟，意其俘矣，宁知酷烈如是。又不然，举家沦鬼录矣。如有存焉，忍不以一杯土，覆此贞烈哉！因知世间高风劲节，湮没无闻者甚多。有司岁所表扬，率富家巨姓，力足以夤缘者，辄滥恤典。而孤寒之人，竟与中流女以俱沦，悲夫！
　　
　　嘉靖庚申夏五某日，予在嘉禾，寓一小楼，面水负街，倚窗而坐。忽闻空中有声，如破竹然，若身居舟中，卒遇大风，而欹侧再三，视水犹沸涛然。途中行人，亦多所颠仆。须臾而定。盖地震也。不逾旬，民间所藏醯、醢、酝、酿诸物，悉变味色，不堪饮食，不悉其为何故。
　　
　　隆庆戊辰春正月，民间相传，上遣内官某选浙直美女入御。无问官吏军民之家，敢有隐匿不赴选者，罪；邻里知而不举首者，同罪。于是，有女者急于求售，年资、长幼、家世、贵贱皆所不论。自京口至苏、松、嘉、湖诸郡，旬日间，无分妍媸，婚配殆尽。卒亦莫知流言之所自。云是举也，受聘之女不及成礼而婚，在贫者亦称便。至未尝许聘者，往往配匪其伦，终身怨怼，悔靡及焉。愚民易惑，记此以发一笑。
　　
　　隆庆已巳闰六月之望，飓风骤起，霖雨如注，天色惨黯，瓦石飞扬，偃禾折木。向暮，风愈烈，雨愈倾，颓垣倒屋声，四郊相属，终宵沸弗辍。及旦视之，河水漫溢，平于垠岸。味其水，则咸。亟往登城而望，一浪滔天，莫辨河海。龙王庙、杨公祠并沿海民庐，漂没殆尽。城不浸者，寻丈耳。土塘尽沦，石砌横倒。其巨石有一二十人所不能举者，或拔至沙间，或推入内地。水力雄劲至此，吾城不为壑，幸矣。已而壕堑间举纲，得鱼种种海产。波流亩浍，焦禾杀稼，秋望萧然。询诸故老，皆所未见。海之为患，识者窃尝忧之。所恨堤海者，因陋就简，莫有为百年计者耳。即此塘延袖十余里，多所倾圮，而典史吴允龙样塘独存，此岂天造地设？举事不尽其力，犹翳萧苇捍冲流也。肉食者鄙，黎藿空抱其忧，亦何及哉！
　　
　　古人论日食，佥为阴阳失度，多主君臣、帝后及夷夏交侵之象。乃万历乙亥四月之朔，日有食之。既昼晦，群星朗朗有光如夜。自午尽未，昏黑不辨咫尺。人情大骇，佥谓所未经见。况正阳月朔，不应有是之变。及据钦天监文移，仅以七分报。不数日，人从徐州来者，言徐日食仅半，无昼晦星见事。又月余，人从京师来者，又复云云。岂天分南北乃尔耶？徐去杨无几，殆非若京浙相距寥阔也。叩诸术家，莫识所谓。忽五月晦夜，浙之东西濒海州县，率遭潮溢之患。因感古人海潮应月之说，及张子所云，日月朔望，其精相感者，尤为信然。盖日食者，月掩日也。自坎离列，而月有水象焉。月之有朔望，阴阳之交也。气以交而盛，潮亦缘气而大。故朔望前后，月行差疾，潮势亦大。今海潮之变，起于朔之前晦之夜，实气交势长之会也，其为应月昭昭矣。夫日食惟浙特甚，潮溢惟浙受祸滋大，气从类应，几兆变先，理或然也。姑述管见，以俟达者。
　　
　　海盐孤城枕海，独当潮汐之冲。自县治而东不里许，即海矣。国初不惜数十万金费，筑塘捍之。二百年来，随圯随葺，全邑生灵，赖以奠安，且为三吴障，关系非小。自隆庆已巳之变，故老相传，百年所未经见，相与骇愕。乃万历乙亥五月三十夜，卒遇风潮。一夕间，土石二塘圯尽，莫辨河海。膏腴之壤，悉变为鼋鼍之窟。是夕，烈风怒涛，浙、直、闽、广濒海郡县，靡不为灾，而浙为甚。浙之海盐，尤甚。今据海盐一县报灾之数言之，溺死居民无主而官为之瘗者，三百二十人有奇。其为宗戚所收，或逐流而逝，葬于鱼鳖之腹，官不闻者，又不知其几。冲倒民房四千四百间有奇，淹没田禾五千七百六十六顷有奇。狂澜汹涌，邑里萧条，奔窜何归，谋生无计，吾民之不尽为鱼者，几何矣。窃谓天下事有不可以人力胜者，委诸天可也。有可以人力胜者，责诸人可也。使斯变也，尽塘而圯之则天也，非人也。圯之有不尽圯者，则天也，亦人也。今捍海石塘延袖十余里，靡不倾圯，惟典史吴允龙所筑，一变于巳已，再变于乙亥，巍然独存，若天造地设，屹不可拔，兹非人为之一验哉！忆昔巳已举事，奉明旨，悉如吴允龙式修筑。而当时用事者，泄泄不奉命，诿以财计莫措。而即所措置，又潜为此辈侵渔其间。是以仅仅补塞罅漏，识者逆知有今日矣，宜其祸不旋踵也。前车后戒，可不惧哉！
　　
　　万物之生，得水而滋，惟苗为甚。人之养苗，自耕而耨而获，未尝一日可无水也。乙亥潮溢，沟浍皆咸，故不可车水，而待泽于天。其雨泽所不周者，即不尽槁，仅仅半收耳。间有车水，而速其毙者，比比皆然。惟一老农，日车水而苗不槁，视他植且特稔，收息倍焉。予怪而问之，则曰：“咸水非能毙苗也，人毙之也。咸水非能稔苗也，人稔之也。夫咸水之能焦禾杀稼也，畴不知之？今以久旱之苗，田文且龟裂矣，而况皓日之下，焦土之上，一旦沃以咸水，譬犹久病之人，血气虚耗，肌骨羸瘠，而妄意回阳之功，劫以乌附之剂，鲜不立毙矣。是苗之毙，毙以人也，非毙以水也。善养苗者，则不然。夫水之性咸者，每重浊而下沉。淡者，每轻清而上浮。得雨则咸者凝而下，荡舟则咸者溷而上。吾每乘微雨之后，辄车水以助天泽所不足，必使其盈且溢，可为持久计。又于夜分水静，时时继之，不使其涸。以故吾之田，自潮溢以来，未尝一日而无水，水与雨相济而濡，故尝淡而不咸，而苗亦尝润而独稔。是苗之稔，稔以人也，非稔以水也。”予闻而大悟，乃知善济变者，天不能灾。善养物者，时不能厄。斯农也，有天巧焉，进乎技矣。孔子曰：“吾不如老农。”谅哉！
　　
　　万历五年九月二十九日壬午，彗星见于尾箕，长十余丈，光蔽南斗，芒焰如旗旆然，凡四十余日而灭。占曰：“大臣忧，宫室灾，又主兵丧之变，近则八十日而验，远则一年而验。”又云：“已与亥合，则四月当应。”说者又谓：“彗星不过丈余，或数尺耳。此星色赤而特长，殆非彗孛，乃拖练星也。拖练，乃太白余气所化，形如白云拖练之状，指处大凶。近在半载，远在三年。主盗贼起，庶民不宁。”观象玩占云：“彗星犯斗，主爵禄臣忧，又主臣谋君、子谋父、弟谋兄，上下无礼，诸侯不道。近八十日，远不出三年而应。或吴越兵起，或吴越大水，人民灾。”其说纷纷不一。总之，星家术士之常谈：天人之际，其几甚微。天心仁爱人君，姑示谴告，俾之修省耳。若规规于事应，则天之威亦亵矣。圣王言人不言天，谓天道远，人道迩也。
　　
　　《春秋》书螟，志灾也。螟，即今之蝗，而蟘、而贼、而蟊亦其属也。《尔雅》云：“螟食苗心，贼食叶，贼食节，蟊食根。”是四种皆为苗害，养苗者恒患苦之。万历戊寅秋七月，有虫生苗上，细若蜉蝣、蚁子，千百为群。即不食根节，不伤心叶，而一经其啄，遂不秀实。虽螟、蟘、蝥、贼之祸，不是过。田氓呼为苗萤云。说者谓，是年多涝，田间宿水浸积而生，而捕之不得，驱之不去，卒莫知所以治之之术。岂天灾流行，特生物异，以为民害欤？
　　
　　杨公讳瑄，字廷献，丰城人。景泰五年进士。天顺间为御史，论曹、石忤旨，坐死。会风变，从末减，戍辽东铁岭。赦还，复戍广西南丹。二凶诛，释归。茂陵初，复升浙江按察副使，巡行海上，筑捍海塘二千三百丈，寻升按察使。病革时，寮宷问候，谆谆■〈言翕〉■〈言翕〉，惟论筑塘法，不及一私语。卒，祠海盐。万历乙亥，潮溢塘圯，奉敕修筑。时则水利佥宪晋江陈公诏，董其事。于海上入公祠，不揖，又背其像而坐。居无何，陈口咕咕诵公语云：“我堂官也。汝敢无礼，我将杀汝。”归而病，遣官祷于祠，稍愈。会按院巡越，陈送至浙水上，复见公率甲士攻之，亟呼救。按院命都指挥某，以兵送归公署，滨死者几。巡抚为请，新其祠宇，大享于盐，陈亦寻愈。夫鬼神之理亦微矣，往牒所传，率有然者。公忠义天植，死且不朽，精爽常存，匪曰迂怪尔。
　　
　　隆庆初，闻嘉禾朱氏遇仙事，予意为怪物所凭，未之信。万历壬午，会其人于鹉湖陆氏宅。询其事甚悉，因纪其略云：朱生少溪，昔居郡城之洲东湾。父曲溪翁，为蒙师，生亦聚徒于隐真观。忽一日，有偏■〈髟上目下〉女子翩然而来，招生。生随往，出自东门，迤逦而南。不数里，天且就暝。又一女子持灯而待，诸涂相导引，入林麓间。苍梧翠竹，环带室庐，盖幽人居也。入其室，则金碧莹然，异香满座。须臾，又两女子引丽人出拜，设宾筵。珍羞罗列，极其丰洁，殆非人间常品。终席无一亵语，谆谆多古今典故，生亦不甚解，唯唯而已。食既，延入书室。纵观典籍、图绘、翰墨、珍玩毕，则相携就寝，宛然世间男女。叩其所自，俯而不答，口诵一律，有“偷闲别却诸仙侣，好向人间了宿缘”之句。居亡何，曰：“君行矣，明当早来。”频行，又嘱曰：“吾与君有夙契，故轻就君。君密之，亡泄也。”复命女子导行，有顷抵家，漏下已三鼓矣。父母妻子叩之，不答。厥明，亦然。又明日，亦然。而欢洽之情，日益缱绻，举家疑之，而莫识所自。有间，王姓姨亲适至。曲溪公以王少与相狎也，使讯之，则稍露其意。王曰：“谬矣，谬矣。此为鬼魅所迷也。”言之家人，谨守之，俾不得去。女子亦三日不至。已而复来，生复随之行，则道路崎岖，雷雨交作，女子曰：“为君泄此机，罚君度七里冈也。”既达，丽人怒曰：“薄行子何来！吾以心托子，而子何我负耶？”麾诸门墙之外，迅雷霪雨，凛不可居。生叩头请罪，仍使女子送归。道路间关，不克尽述。及抵家，则星月朗然。视其衣履，又未尝湿也。自是，曲溪公防之愈密，出入必随，不少宽纵。稍解，辄去中道而追之返者，至再。于是丽人忽自至，生若巫觋然，口诵其言曰：“君何负德乃尔？”因长吟一绝云：“恨满尘寰不久留，云轩独驭上瀛洲。怜君一点尘心在，誓海盟山不到头。”有顷，嘉禾士人相聚而听者数十，乃命曲溪公执笔而书，问其居，曰：“天高地迥，海阔江深，山明水秀，是我蜗村。”问其名，曰：“草野相逢降玉台，来时有念下天台。山人一宿姻缘绝，解下安冠泪满腮。”后人译之，所谓蓬莱仙女也。他如“芝种丹田消白日，汞烧金鼎度清秋。长啸一声天地老，三千甲子半枰棋”之句，颇为士林所称赏。当时听者为致真假之辨，复吟一绝云：“我是云丘散诞人，半生三见海扬尘。今来寄语夸毗子，何必劳劳问假真。”吟毕，拂衣去。且曰：“仙凡路隔，郎君自爱，吾从此逝矣，不复再游吴中矣。”一时儿童自六七岁以下者，有见其绛衣霓裳，在云端拱揖者。后亦竟无他异。朱名尧封，少溪其别号，世平湖人。
　　
　　万历丙子，澉川有张某兄弟者，尝以廉值取其叔某之田。叔贫而无以为生也，亦时时乞贷不已。张患苦之，谋杀焉，而惧其子也。先以计延致其子于家，强之饮至醉，幽诸别室，杀而沉于河。即其夜，潜入其家，并叔婶而缢之。其孙脱走，有亲韩某者云：“去草不去根，春来且复生，奈何纵其遗孽，自贻戚哉！”亟往追而杀之，尽焚其庐舍，以匿其迹。里中人咸不平，相与讼诸令，令曰：“若非坊总，而讦人不轨，是殆欲倾之也。”鞭而遣之。巳而坊总入首，令曰：“若为坊总，人有不轨，不先首实，而人首之。”亦朴焉。群情汹汹，论辩不已。乃拘张至，不服而笞之。俄而，有蛇从梁而下，堕几案前，忽化为三，绕张兄弟，而啜其血，击之不去，亦不毙。令曰：“此必冤狱也，第往观之。”至其地，则群议嚣然称冤，尽得其情状。于是并其父子兄弟及与谋之人，尽致之辟。人情大快，而蛇亦莫知所之。夫杀人大罪也，况父子祖孙举家而歼焉，罪滋大矣。矧所杀者同宗之人，叔若弟称者哉！则尤大变也。含冤之鬼，死而不化，阴为变幻，以伸其所不平。夫亦天道、王法有所不容，而潜假是蛇以鸣冤耳。志此为戒。
　　
　　万历初年，江陵当国，沙汰天下郡县学生员，十去其四。而进学者，大邑不得过十五名。于是士人无阶而进，与在学而惧汰者，相率输粟入监。布政司兑银给札，若列肆交易然。四季差官转解，络绎于道。其无力输纳者，少有诖误，辄在汰中。有司亟夺恩典，收籍当差，不少宽假。而相国二子，相继登第，士论嚣然不平，佥相语曰：“相国其不恕矣。状元及第，士人华选也，以私诸子。而孤寒之士，乃不得厕籍儒林哉！”噫！是殆未知微意所在矣。盖自嘉隆之季，四郊多垒，海内虚耗。庆历之间，虏酋内附，乞恩邀赏，动以亿计，司农往往不给。而鬻爵卖官，大开旁径，犹然不继。相国乃为一切之法，以驱士人，而笼其财耳。不然，京师首善之地，太学育财之所，何郡邑之所不容，为太学之所茹纳耶？岂郡邑之选士贵精，而独滥觞于太学耶？岂乡学固储材之地，而国学乃罔利之薮耶？此其微意有在，不可不察也。
　　
　　国家垦田有定额，比来狡伪萌起，避重就轻，互相影射，弊诚有之。然郡邑犹能禅补旧额，不亏上供之数，未甚厉民也。万历八年冬，言官建议，量田以清浮粮，苏民困。于是，诏谕天下，垦田通行丈勘，计亩核实，当办粮差。一时有司希奉风旨，务以额外增田为功，乃立扇长、图长、弓正、计算、知因人役。先令民间自报原额若干，今丈出若干，或丈缺若干，编号插签。然后各役到田，再三覆丈。每至一乡，鸣鼓击柝，号召业主。业主则箪食壶浆，蒲伏道左，承奉惟谨。而此辈犹然伸缩其间，水涯草堑，尽出虚弓；古冢荒塍，悉从实税矣。至于田连阡陌者，其力足以行贿，其智足以营奸，移东就西，假彼托此，甚则有未尝加弓之田。而图扇人役，积尺积寸，皆营私窟。遂使数亩之家税愈增而田愈窄矣。是欲清浮粮而浮粮愈多，欲苏民困而民困弥甚也。此无他，立法不善之弊也。夫田间形势，以四围通水为一圩，而圩之大小不齐，不可以计亩限也。当每圩立一圩长，通计圩内田片若干，每片实田若干，某户田若干，庶便稽查，可无隐漏。今各役先限田数，实起弊端。一圩之田，数人分丈。一人之役，数圩分量。互相推托，弊孔百端，小民重困矣。立法不善，其弊至此。嗟乎！善生财者，岂在与民较锱铢乎？今直隶、山东频海之地，荆、襄、唐、邓沮洳之场，无虑万顷，若设官开屯，数年即为腴产，岁入奚啻百万。司计者不为劈画其间，而区区与小民争此尺寸，犹为经国长策哉！
　　
　　两浙沿海郡邑，各设卫所备倭，临之四总，统之都司，制也。嘉靖间，海寇猖獗，虔刘边陲，浙兵脆弱不敌。于是，召募客兵御之，事宁不能撤，乃分莅边郡，而大营团操于会城者，居多。坐食厉农，非一日矣。顷因江陵当国，裁省诸务，意在销兵。而两浙巡抚都御史吴善言，希奉风旨，图销之而未得其术。于是，议减其饷，复强售之钱。时钱法不行，兵已重困。又五月不给饷，军士嗷嗷待哺，脱巾而求，众心思乱。乃于万历十年二月晦日，渠首某某等刑白马，祭祷设盟。厥明，三月朔，拥众入院，执吴下营，席藁露坐，而数之曰：“朝廷养兵备警，必先饱其饷，而后责其出死力。我辈五月无粮，脱有寇至，安能使我枵腹操戈御敌哉！”按院、盐院二侍御闻变，急驰赴营，谕曰：“若等欲何为，而敢称乱耶？”军士厉声曰：“我等迫于饥寒，而主帅不我恤，无以为生，故至此，非敢称乱也。脱有二心，则帑藏之金，运司之积，奚啻亿万万计，吾等一举而浮海，谁复我禁耶？所以为此者，诚为一时饥寒谋，尤不欲背义而冒不赦之罪也，讵曰称乱哉！”二侍御唯唯，即于布政司括银数千两贷之，仍榜揭吴罪，以安其心。明旦，军士亦缚渠首二人待罪，二侍御释之。并给五月粮，又预贷三月粮，而乱亦稍定。事闻，朝廷遣兵部侍郎张佳胤抚之。张入营，佯若无所建置，宽其辔策，亦厚遇首乱者。因循一年余，而中以他事，诛九人，众始翕然听命。夫兵聚之易，散之难，故有事不可轻募，事平不可轻销。自古国家之变，多起于此。我国家二百年纪纲法度，一旦扫地至此。渐不可长，后将何极？及今不一振之，不知其终也已。
　　
　　教读丁士卿，越人也，流寓钱塘，尚气节，好建言时事。嘉靖间，侍御庞惺庵公巡浙，丁上书言事，多所采纳施行。及处置巡警夫役一事，会城民甚便。盖巡警夫役，旧役编民。应役者终宵巡视，及旦回话，辄过午不得返生业。丁始建议出雇役银，除优免外，量家贫富为三则，出银给巡军代之。十余年间，民安其业。至是，有司尽取雇役银，起巡警铺，设栅巷木，而复役编民巡警。适宦家某被盗，有司罪责巡警夫役。丁窃不平，鸣于官，不从。乃走京师论之，又为显宦所绐。归，而有司不惟不为处，且捕之急。民间嚣然，曰：“丁为吾侪得罪，不可不论救。”一呼而起者，数百人，有司佯为释之，而潜中于按院。按院捕之弥急，民间复呼而起，图救丁也。时则诸不逞之徒，效尤于乱兵故事，乘机纵火，燔二三宦家，逼逐司府官吏，沿门掳掠。荐绅巨室，靡不被其害者。此万历十年五月朔日事也。巡抚张公佳胤，仓卒闻变，尽拘其人，不分首从真伪戮之，间有误及道路经行与远方商人之偶在途者。事定奏闻，论功钦赏。
　　
　　陆生宇怀，少习蔡氏书，游邑庠，为博士弟子员，郁抑不得志，遂以轩岐术，行于海盐、平湖间。为人忠信谨厚，安贫守义，澹如也。万历癸未九月二十六日，得疾不起，至十月十三日卒。乃其外舅张月川氏入邑，寓曹姓者家，其弟出，遭生于道，见其冠履一新，翩然而来。相揖，与偕至曹见之。叙寒暄毕，谆谆■〈言翕〉■〈言翕〉，皆家人语。在坐五六人，亦与饮茶酬礼而罢。乃十月二日事。时则生卧床已六日矣。及卒，张往哭之。询其终始，张大骇为异。夫鬼神示异，自古有然，若狐突之遇申生，雷塘之见陈主，王弼倚墓而谈易，彭生豕立而人啼，往牒所传，未尽诬也。乃生未殁而见异通都，白昼人群所聚，显然神游，尤旷古所未经见。
　　
　　国家设科举，以待怀才抱德之上，文衡主于内帘，而监司关防于外，郡守邑宰以供百执事役耳。糊名易书，三试而拔其尤以献，其制至公，亦至善也。自弘正以来，始重甲科，限资格。而内帘试官，皆乡科教职，名论既卑，外帘遂侵其权，滥觞于嘉隆之间，而内帘率为虚器矣。于是，士子相率以趋有司之门，私相要结；而好承奉者，又萃奔竞之薮。及至临场，而弥封、对读交相关接，每一揭榜，皆其门生故友，而孤寒之士、直已守道者，无一与选矣。间有无因而预鹿鸣者，其座主必山乡小县，士风古朴，或不好奔竞之有司，然亦千百之什一也。万历乙酉，又当乡试之期。科道官交章论奏，下礼部议，准弘治甲子、嘉靖辛卯故事，特敕翰林等官知贡举。而两浙则孙太史继皋、常给舍居敬，佐以新科教职。外帘有司，一无所与。二公亦欲力变文礼，敦尚实学，所取多平正典雅，不尚奇诡，间有特以论策高等甄录者。于是老成积学之上，始得与选，而私门桃李尽皆摈弃。一时号称得士云。国家取士盛典，往往为营私之窟，甚非朝廷求贤雅意。而百年旷举，乃见于今。予时以内艰不与试，而心窃为士类快之。若使此法著为定例，不惟可以公得人之选，而奔竞之风可息，士习亦少变矣。
　　
　　自古异端惑人，不过簧鼓其说，以乱吾道，未有缘佛奸淫，以致杀人之祸者。近有法王、佛师，谈经说偈，以愚黔首，一倡百和，男女相杂而师事之，若以为维摩复出也。于是有受戒结缘之说，而淫风大行矣。万历间，佛子某聚徒于嘉禾之王店镇，一妇人弃其夫，而师事之五六年，因而有娠。佛子惧无以自解也，诒之曰：“吾与若情昵至此，夫君久不相洽，一旦生育，将不贻笑吾党？吾为若计，在神其术。谓若当白日升天，俾若先遁，吾从之，往他乡，即永为好矣。”妇信之。为木龛，制法服，灌以松脂。万历乙酉冬十一月，大建道场，修斋诵经，送妇升天。一时男妇罗拜送佛者，以数百计。妇入龛，佛子亟闭之，可入而不可出。潜置火龛中，火发，延及松脂、衣服。佛子乃称，妇口吐火自焚，仍用铙钹铮鼓，声震天地，俾人不闻其哀痛声。须臾焚死，以灭其迹。郡大夫闻其事，捕某，扑杀之，其从奔散。既托佛以宣淫，而又因奸以杀人，其阴骘酷烈乃至于此，即死有余辜矣。书此为戒。
　　
　　夫尘土之浮沙也，乘风则扬。北方地高，少雨土燥，而风力又劲，故多尘。江南卑湿无尘，惟夏冬久不雨，间有之，然非风不发也。万历丙戌二月杪日，积雨之后，天阴无风，近午空中蒸蒸若雾气然，有顷而滚滚入室，尘积几案间，拂去复聚，不可挥洒。且也无处不到，即密室中，户牖谨闭不启，亦潜入之矣。是春多涝，土淖不生尘；是日无风，即尘不能扬。此何繇生我？夫天之所降，雨雪霜露已；地之所蒸，岚烟瘴疠已。尘非天降地升也，即游气纷扰，野马氤氲，亦何所积而为尘？吁！亦异矣。
　　
　　万历丁亥夏涝，苏、松、嘉、湖多所淹没，惟盐官土高，仅可耕耘。忽于七月二十一日，飓风大作，霪雨如注，倾垣倒屋，无一家不被其害者。廨宇、学舍、城楼、敌台、神祠、佛殿、牌坊、华表一时圯坏者，十之七八。连抱古木，斩焉摧折，或拔而置之百步外。如此者，不可胜纪。平地水深数尺，海塘石砌尽颓。民间皇皇，莫知所措。忆自庆历间，两遭潮溢，其风力之劲，未有若斯之甚者。居无何，有自郡城来者，有自会城来者，有自苏湖来者，以至云间、越上诸所来者，无不云云。一日间，数千里内同此变异，禾稼尽损，岁亦大歉，是殆天意，非人力所能抗也。
　　
　　万历戊子，自正月至四月，霪雨为灾，河水漫溢，江淮浙直间，淼茫一壑，岁大无麦。先是，丁亥风变岁歉，至是以涝伤麦，遂至歉甚，米价腾踊，民不聊生。兼以大疫，死者相属于道。有司不达事宜，强为限价遏籴之令。富室患之，拥米不售。饥民嗷嗷待哺，无从告籴者。朝廷诏解其禁，毋限毋遏，以顺民俗，民颇便之，米稍稍出。有司复报大户，勒其出粟，减价官籴，米愈不出，民益病焉。往年有诏，令民得输粟赎过，存积备荒。有司利罚金之便，仅应故事。及诏发粟，仓廒空虚，靡可发者。即少有所发，又不得其术，辄为豪有力者得之，饥民曾不沾升斗之惠。已而四方商运踵至，又为牙侩射利者恐吓而去。所在饥民，专仰给富室；而富室坐索高价，益拥米不出，价亦滋贵。米石价银一两六钱，麦石价银八九钱。鬻产，产不贱不售；鬻妻女，妻女以口食贵不售。民间多茹糠秕、草木以充腹，饥而死者相籍。一乡一邑之间，死者日以数百，河渠秽不可濯。秋则大旱，人情皇皇，焦禾杀稼，非有力者，则赭然稿矣。闻诸父老，嘉靖乙巳荒歉，米价如之，然当时止浙中数郡之厄，江淮间丰稔之处尚多，有司许其通融，米商辐辏骈集，所苦不过二三月，非若今历夏秋半岁而未有救援之泽也。今京省诸所，荒者十居八九，而有司奉法失当，益稔民患。民之困疲，视嘉靖间，则又甚矣。夫积粟有令，遏籴有禁，赈恤有诏，朝廷轸念黎民之心，至优渥矣。所为未荒之备，既荒之救者，其法亦详矣，而不免仓皇失措，坐视民之饥而死也，是谁之过欤？是谁之过欤？
　　
　　葛山在海盐县治西南二十里，与丰山相望。其山卑猥，无可供游览，而地亦僻陋，人罕至焉。惟石独坚白，与秦驻、丰雅诸山所产不同。万历丁亥秋大风，潮溢，海塘倾圯，大役斯兴。建议者遂欲开荡此山，以供筑海之役。于是设官，鸠工采石。明年已丑正月中，忽传山有银矿，翕然聚观。然其银星，砂石重，不满分厘，煎之十无一二。有司以矿砂微薄，不欲开利孔，为民害，闭不以闻，并采石而禁之，事遂寝。因记之，以杜他年之妄觊者。
　　
　　崔鸣吾纪事
　　
　　
