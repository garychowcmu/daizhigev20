瞑庵二识 清 朱克敬


卷一 
　　王菽原方伯官湖南时，喜奖诱才俊。孙鼎臣、周寿昌、郭嵩焘等皆所识拔。及去，名流祖饯，相属于郊。有贾人李姓，以廪生援例为训导，素无因缘，亦往送焉。或嘲以诗曰：“新捐训导李明阶，手揽朝衣下轿来，赢得绮窗人笑说，老爷今日迭藩台。” 
　　邓广文显鹤博学能诗，选沅湘耆旧诗集，搜罗文献颇赅。道光时，卿大夫犹知宏奖风流。广文交游颇广，有不逞者嘲之曰：“藩司昨日拜区区，顷接中丞片纸书。南省无如卑职者，东斋敢说宪纲乎？一联春海传家宝，两字如山镇宅符。惟有新来陶太守，揭开手本骂糊涂。” 
　　明商辂以三元入相，予告家居，思为童子师自遣，因更名谋之他方。有富翁为幼子择师，商则应聘，既至，主人简之。同馆三人皆孝廉，尤蔑商，摒弗与侪。会主人母寿宴客，独不及商。幼子愤以告。旦日，商衣冠径至堂上，主人不得已，强饮之。商又据上坐不让，众滋不悦。一人问曰：“先生生平居上坐者几？”商屈指曰：“五。少时娶妻，饮妇翁家，上坐者一。”众皆笑。商徐曰：“领乡荐，赴鹿鸣宴，上坐者二。”众色动。又曰：“成进士，赴琼林宴，上坐者三。赴恩荣宴，上坐者四。去春天子宴朝臣，老夫领班，上坐者五。”主人起，再拜谢无状，商笑慰之。越日，辞去，爱其子慧，因使从学，后亦成进士。 
　　有某官慕王壬秋名，屡欲造访，逢人寄声，而卒不至。余戏为诗曰：“酿花天气冷如秋，风卷芦帘客怕留，却亿去年彭太保，布鞋黏雪访壬秋。” 
　　和珅当国时，京朝官趋之如鹜。珅每至公署，司官夹阶立伺，惟恐后期，时称“补子胡同”。有无名子《咏补子胡同》云：“绣衣成巷接公衙，曲曲弯弯路不差，莫笑此间街道窄，有门能达相公家。” 
　　道光壬寅年，英夷犯广东，果敢侯杨芳为参赞，因夷人炮利，下令收粪桶及诸秽物，为厌胜计。和议成，遂不果用。有无名子嘲之曰：“杨枝无力爱南风，参赞如何用此公？粪桶当年施妙计，秽声长播粤城中。” 
　　有某官素恶名士，尝曰：“名士名士，能辟谷乎？”余闻之，戏为诗曰：“名士原无辟谷方，贵人休替达人忙，冰山我有天公在，胜似人家沈部堂。” 
　　道、咸之间，士大夫犹知好名，有科目者耻不能古文，往往用八比法，杂案牍词语为之，时称为“京报古文”。曾文正公督两江时，人才汇集，有何太史者，记闻极博，下笔千言而无理法，曾公尝称为“土匪名士”，二语雅可作对。 
　　曾文正公尝谓吴敏树、郭嵩焘曰：“我身后碑铭必属两君。他任捃饰，铭辞结句吾自有之，曰：不信书，信运气。公之言，告万世。” 
　　乾隆九年，兵部侍郎舒赫德请废时文，事下礼部，尚书鄂尔泰议驳，遂止。顷岁以来，有议废时文而学机器者，余作《时艺论》曰：“今世学者多以时艺为小道。夫时艺之视古文，诚有莛楹之别，然在高人名士言之则可，有政教之责者不当言也。有明以来，以此取士，一代之公卿大夫、名臣循吏，皆由此出，乌可目为小道而不讲乎？且朝廷所以悬此取士者，非真谓时艺能得人，而工时艺者即可以治平天下也。任事者必有专精之志，强固之气，又明于圣人之理，详于先王之制度文为，然后充之以阅历，施展其才能，而后能泛应不穷也。应科目者，其志气期于必得，而又求理于四子，考名物于六经，苟如是矣，授之以官，使之阅历而展施焉，虽不中不远矣。国朝制艺，康、雍以前，宏厚精醇，故其时名儒辈出，理学昌明。乾、嘉之际，博大光昌，故其时才杰奋兴，百废具举。道光一朝，专尚清真，敛才就范，故其时士大夫多恪守典型，洁身勤事。咸、同以降，理法寖微，然其时考墨虽无精义，尚有才华，故一时将相，亦能任才使气，宏济艰难。至于今日，则专取圆滑之调，填砌芜烂之词，冀幸弋获，非特四子之义理、六经之典章绝不宣究，即讲章之章旨节旨、《八铭塾钞》之规矩准绳，亦复束之高阁，是国家例取不明理不读书之人以为公卿大夫也，如是而求天下之安、外夷之服，不亦难乎！方今国势寖衰，强邻逼伺，老成勋旧，窃窃忧之。然内不求之于人才，外不求之于吏治军政，而徒汲汲于机器轮船。予则以为强国莫先于吏治军政，而吏治军政之修莫先千求才，造就人才莫切于振兴时艺，使应试者非读书明理不得科名，则人才奋兴，吏治清而民安，民安而财阜矣。将帅得人，则兵精器利，外患自消矣。或者以为时艺空言，其于治国安边，隔膜已甚。不知法，具文也，待人而行；器，死物也，待用而利。无奉法之吏，用器之人，则机器之隔膜犹之时艺也。或者曰：时艺空而难稽，机器显而易考，此洋人所以强也。不知洋人之强在用器之得人，非仅以其器也。以外国证之，贺兰、土耳其皆有机器，不免于败亡。即以中国证之，方今之精通夷务者，无过李、郭、沈、丁诸公，之数人者，皆由时艺致身，初无隔膜之患，岂其性之独异哉？夫亦道光以前之科目不废读书耳。然则时艺何尝不可得人也。以讲求夷务之心挽回风气，以制造机器之费造就书院之生童，则人才出而内安外攘矣。”鄂议明通，此论简要，皆不变法而求实是也。 
　　汉阳黄文琛署衡永郴桂道时，衡州民毁天主教堂，教士诉于京师，下巡抚檄道穷治，教士随至，气甚张。文琛坐堂皇，列甲卒见之，士民环视而诉者数千、万人。文琛手批口喻以遣之，因告教士以众怒难犯。教士惧，唯唯。文琛牒其状。巡抚惧开边衅，急遣人代之，卒与五千缗。按牒词云： 
　　“敬禀者：案奉宪台六百里排单札开：「照得湘潭、衡州焚烧天主堂一案，前将各该县奏参摘顶，勒限赔修。现据湘潭县禀报，业已赔修完竣，而衡、清两县尚未据报兴工。」行令职道，严饬赶急办理，查明禀复等因。奉此，遵查此案，职道甫经到任，即据衡、清两县耆民夏士培等以异类恣横，公恳驱逐，联名具禀。叙述详明，情词激切。职道以该民等身居田野，虽未知和戎之策，事有经权，然小民怆怀时事，念切身家，泣涕陈词，忠义愤发，亦实出于万不容已。当经职道谕以圣朝宽大，柔远怀来，凡属臣民，宜体先皇帝戢武安民之意，恪遵和约，不必遇事深求，录批榜示去后。旋据教民李心精、郭进德等具呈，援案邀请修复，又经职道饬传到案，晓以利害，切实开导。该教民等尚知感悟，均各俯首无词。随闻该教遵谕自行集费，在于原毁之地动工兴修。职道密饬查勘该堂基址，纵横不及四丈，新建房屋三重，制类民居，颇为整洁，所需工料，亦属无多，现已将次完竣，而士民并无过问者。就加体察，似觉民气已和，彼此相安无异。兹奉檄饬赔修，职道随集该二县再四筹商。惟审度情形，实有难于遵办之处，不得不就管见所及，缕晰陈之。 
　　“伏查该教自和好颁行，内地准其传习，例禁一弛，不轨之徒群相附和，而衡、清两县向之习其教者，亦皆倚为护符，邪妄奸污，肆无顾忌。此间士民受害最酷，切齿痛恨，不啻同仇。本年四月乘考聚众，焚毁该堂，拆毁教民房屋，人逾数万，势甚汹汹，几至酿成巨祸。现虽加意抚循，民情渐谧，然究之心怀嫌怨，易启猜疑。设一旦官予赔修，则教民愈骄，百姓愈愤，势不两立，必致激成事端。矧原案勒赔之员刘令凤仪早经去任，陈令宝善交卸在迩，无论事权不属，动形掣肘，即使该令等责无可辞，窃恐今日官修，明日民毁，一经横决，收拾为难，非特重拂舆情，亦且大碍抚局。而况该教民自经职道谕饬，亦深知获罪地方，祸由自取，即甘心自愿承修，其不欲构怨士民，已可概见。兹既据自行修复，则成功不毁，自未便再事更张，转滋口实。职道忝权斯郡，调俗易风，先在絜民好恶。当此时局多艰，边衅固不可开，人心更不可失。悉心筹划，其官为赔偿，诸多碍难，曷若听其自修，可弭后患。现在衡郡办理未能与湘潭划一，系彼此情形不同，自应因地因时，量为变通，以求至当。未敢稍涉拘泥。职道为顾全中外大局起见，理合抄录原呈二纸，禀赍察核。 
　　“衡人禀词云：为异类恣横，人道沦胥，吁恳驱禁，以除乱本事。窃维天主教者，肇自岛夷，情同禽兽，前古未之有也。明季，西洋国人利玛窦、汤若望、南怀仁等先后航海阑入中国，浸淫而各省郡邑有天主堂，浸淫而不根细民习天主教，此外人入华而邪教胎祸之始。我朝革故鼎新，涤瑕荡秽，毁其堂，火其书，逐其人，凡传教习教者皆罪所不赦，载在宪章，著有律令。盏自列祖列宗，圣谕谆谆煌煌，无非欲亿兆日纳于轨物之中，而毋或越于荡平之治，法至严，意至深也。何图逆夷久沐圣主无外之化，得规广州互市之利，犹复包藏祸心，厉餍溪壑，潜至内地，术赚颛氓，刊布邪说，诪张诬罔，传教植党，到处横行，彝伦攸斁，廉耻道丧。发逆因之假耶苏教名号，揭竿而起，纵横粤、闽、黔、蜀、江、鄂、皖、豫、齐、陕，流毒半天下，不可收拾矣。至庚申八月之变，普天同愤，而逆夷亦遂明目张胆，连衡勾引，四野骚动，人情汹汹，将不知所底止。而彼教无天、无圣、无父、无祖宗、无夫妇乃至无人道，其穷凶极恶，益暴扬于天下。 
　　“奚以明其然也？天，一而已。以主宰言，则曰上帝。以彼教变其名，则曰天主。举耶苏以考其实：耶苏生于汉哀帝之元寿二年，不知元寿以前，天又谁为之主耶？抑虚位以待耶？其敢于无天，悖一。尧、舜、禹、汤、文、武、周公、孔子，继天立极，万世之圣人也，乃彼教妄作妖书，丑诋唾骂，甚至蔓入曲阜，毁坏圣林庙寝，其敢于无圣，悖二。万物本乎天，人本乎祖，开辟以来，岂违斯义！耶苏为巴斗国王磔死，乃彼教即崇奉其磔死之十字架为主，凡入教者，必先自斧其祖先木主及五祀神位而后受之，推而称其父为老兄，母为老姊，败伦灭理，颠倒纲常。其敢于无父无祖宗，悖三。天以阴阳五行化生万物，其道告端乎夫妇。风化所系，名节攸关，莫先于此。乃彼教既招引其夫，必牵诱其妇，受以媚药，诳为仙丹，使其欲火中烧，自就媟淫，一经交接，则本妇视夫如粪土，其生女不嫁，留传教主。其敢于无夫妇，悖四。上天有好生之德，乃彼教蛊迷从教妇女共器浣浴，探讨阴窍，或取黑藻，或取红丸，恣其所为，以致吸取童精，针刺脑髓，夭札婴孩，虐及黄口。又于从教之将死者，必遣同教数人往，屏其家属，念经求教，趁其人尚有气息，即剜目剖心，为外洋伪银之用，随以缯布束尸，促入棺殓。其敢于绝人道，悖五。此五悖足兼万恶，以故当日行之利木亚洲，而利木亚洲为其所夺矣；行之印度，而印度为其所并矣；行之日本，而日本为其所乱矣。执是以推，其狡焉思启，匪朝伊夕，今兹之为，所谓司马昭之心路人皆知者也。设使彼教终得行于中华，则数千年衣冠礼义之邦，一旦化为倮虫鯷人之域，獧獧兽畜禽群，岂不大可痛哉！岂不深可恨哉！ 
　　“窃为今至计，正宜慎固海防，阑截市舶，拔本塞源，销沮戒心。而圣朝宽大，犹宏怙冒之仁；闿泽遐敷，用广怀柔之义。勉就和约，无黩武事。逆夷罔知悛艾，辄敢布散丑类，到处起建教堂，号召啸聚，凡诸犯罪论死之徒，遁入彼中，薮奸逋宄，莫敢谁何。即如天主教之在我衡州也，道光年间，即有丑徒悄诱无知愚民，私习其教，称为教门。然尔时国家功令森严，若辈犹深自秘密，不敢显然于地方相诈虞也。已而永安贼起，远近谣言大劫将临，天父天兄出世。细根其说，实出于教门之口。时值多事，法禁稍弛，匪徒渐次猖獗，教主之来，昔以微服，今舆马矣；传教之时，昔以昏夜，今白昼矣；礼拜之地，昔在乡曲，今城市矣；勾引之徒，昔皆细民，今士大夫矣。然见其汲汲如狂，亦不过以异端鄙之，初不知其为非作歹之至如此之极也。迨咸丰壬子，粤贼窜楚境，衡民一日数惊，居城者尽室行，在野者荷担待，而教门晏如也，方且贱值贮米粟，鸠工匠大兴土木，积石鼓书院侧如山，愈益以奉天主、免劫数煽惑乡愚。更出多金，倾动一时，凡平人入其教者予银十两，生监以上，予如援例报捐之数。间有衡人自贼中逃归，备述贼状，实与教门无异，而教门亦稍稍自败露，于是恍然知教门非我族类，而衡人实窃窃抱「实逼处此」之扰尖。自此而后，教门之在别省者不得尽知，而在我衡州，则怪怪奇奇，难以擢发数。姑举其昭彰在人耳目者言之： 
　　“军兴以来，清查防堵，虽穷乡僻壤皆当奉行，而教门无一臂助者；筹饷捐输，虽僧道流寓莫不踊跃，而教门无一拔毛者。不特此也，北门有十字街，教门嫌触其忌讳，聚众毁民房，易街道，一市大哗，相持数日始罢。又教门发引，有小儿戏于道旁，扬灰如十字形，辄絷儿父兄。生员萧方规劝解，兼遭毒殴，且舁棺入儿室以瘗，邻里为醵金，顿首谢，始解。又遣其党四出鬻糖饼，设店称施药，误食之者，小儿多泄泻死，大人必发狂，思入其教。又下关有来雁塔，教门引夷目数人悄登其上，用远镜俯瞷全城内外形势，绘图以去。又素行不法之张道荣，案发收系，一投彼教，即有夷目来为扛护，官府即释不敢问。又教门有船只数十，终年往来载运，每月数回，每船木桶数百，收发于城外香水庵，而封识甚固，不知为何物。其更可骇者，去年二三月间，和议颁行之后，教门男妇群聚于天主堂，日以千计，大揭通衢，将以拆城隍庙，筑道友堂，以某日撤府县学圣位，奉十字架起；复散布流言，动称伊教大行，迂孔当废，衡民胆敢抗违，将来广东、湖北两省教主必兴问罪之师。又称劫数亦天主所造，发逆其兄弟们乃奉行天主劫运者也，衡人多充当官勇，逆天不祥，将来必遭屠戮之劫。因思我衡本四冲地，上达两广，下通两江，以今日之见见闻闻，果一旦乘间窃发，教门之在榕城、桂管者，逾岭而北，教门之在广东、江南者，泝湘而南，更有本地之教门数十户为之居停主人，赍寇兵，藉寇粮，外合里应，我衡郡生灵庸有噍类乎？又思教门奇淫左道，蔑纲常，鲜廉耻，本为圣世所必诛，王者所不赦。在我皇上俯允和议之后，彼若稍为敛迹，教门自为教门，百姓自为百姓，化日光天之下，何所不容，原可相安无事。乃至藐我王章，侮我先圣，败坏我风俗，灭绝我伦常，弁髦我官府，勾引我子弟，窥伺我城厢。我衡郡军民人等食毛践土二百余年，在智者见远，原深抱杞人之忧，即愚者察近，岂竟无身家之念？郁抑莫伸，铤而走险，夫是以有本年四月三日之举，则非我衡民好为多事，实教门之与衡人以大不堪而激而成之者也。 
　　“至谓我衡人此举，当日并不禀明官府，率尔为之，诚属冒昧。然伏读世宗宪皇帝圣谕，则今日之事，正雍正年间故事也。阅邸报：豫章一带百姓一不甘教匪凌辱，则今日之事，又江西之已事也。况我衡湘士民，自闻逆夷震逼京师，凡在血气之伦，已莫不茹痛含酸，卧薪尝胆，又值圆明园被毁，先皇帝北狩木兰，道路讹传不一，而教门势更枭张，语言无状，实有若辈口可得而言，吾民耳不忍得而闻者。罪大恶极，非仅仅潴其居室，足蔽其辜。近闻各大宪着落地方官曲为调停，欲将所毁之天主堂仍为修复，独不知衡民所毁，特近城之天主堂耳，四乡七属，实未暇及。在衡人方恨未尽巢穴，一旦官为修复，凶焰再张，其所以鱼肉我衡人者，将来不知更作何状？盖在教门未生事前，衡人已为偷安之局，而教门既生事之后，衡人决无两立之势。是即威以三尺，不能俯首帖耳以听命于逆夷。 
　　“且更有说焉：众口铄金，众志成城，以是蚩蚩者激于义愤，心存君国，不惟稍泄不共戴天之恨，并可永弭肘腋反侧之忧，上纾宵旰，下敉桑梓，虽事涉专擅，而情可衷矜。倘普天之下，填东海者群衔以一石，移南山者尽出其三人，各省直大宪复能酌其地，因其时，作其气，而用之靖内奸以御外患，吾见发逆虽众，未必不顿失其声援；洋寇虽强，未必能过海口一步也。如其姑息从事，异类复滋，图目前处堂之欢，忘他日噬脐之患，则就衡郡一隅论之，固有养疽贻患之余殃；即合天下全局筹之，又岂久安长治之策也哉？恭逢大人福星照临，下车伊始，修明政治，整饬纲常，是用沥血合词，公恳作主”云云。 
　　宝庆邹叔绩汉勋，有学行。咸丰三年，与江忠烈公忠源俱死庐州，身后著述零散。同治初，罗研生中翰辑《湖南文徵》，咨于黄海华先生，先生复书曰：“咸丰辛酉岁四月，某往摄宝庆郡事，行次界岭，得邓湘皋山长书，以邵阳有冤狱相告，而又不言其所由。湘皋时已赴永州与姚石甫廉访为西山之游，末由缄问。及到郡，邵阳令先期往隆回相验，当察问，始知叔绩以事系狱。先是东门外有无名男子缢死富户某姓山树上，诣验，吏、仵均云无伤，葬埋了案。叔绩访得乃其族子，死有他故，同其族姓来县呈控，堂讯大触令怒，遂以事不干己，诈索扛讼，哄闹官署等情革办。是夜叔绩自狱中上书自诉，明日提释详雪，复其衣顶，是秋获乡举。某有诗记事云：「黄霸初来治郡日，邹阳伏上讼冤书。惭无大厦栖巢燕，忍使圜扉泣镬鱼。旧价文章真不忝，今年榜帖竟何如。镫前狂笑冠缨落，入彀英雄雪活馀。」一时和诗，惟宋于庭老兄最佳，兵后轶其稿，今亦不能记忆矣。昨于贞兄席间语及叔绩存文无有，因举此书，幸尚在箧中，别纸录上。收入《文徵》，似不能不附载颠末，故缕缕。惟叔绩有《敩艺斋甲乙丙丁戊己庚辛壬癸十集》共百余卷，《六国春秋》、《穀梁例》、《湘中考古录》、《蔡忠烈年谱》、《夏殷二石刻释文》，贵阳、大定、兴义、安顺四府志，分辑宝庆志若干卷，又考证《诗序》，其弟汉池成之。此辛亥岁所闻知者。嗣当有续著，可从新化学人搜求之，必有稿本。要之，叔绩忠义凛然，千秋不朽，正不必待文字而后传也。”据此，则叔绩著作尚多，惜未得见。又闻龙皞臣为刻其诗于江西，皞臣病归，以属同官赵之谦，不知竟何如也。 
　　戊午科场之狱，柏葰实未与知。先是科场法弛，贻赠关节，视为故常。有刑部主事罗鸿禩，因中表李某，通房官浦安。葰奴靳祥，慧黠知文，葰年老，事多委之。安乃更嘱祥。既而罗卷拟副榜，祥取他中卷易之。事甚秘，无知之者。及磨勘，罗卷讹字至三百余。磨勘官某，惧不敢发，出以语人，事渐流播。御史孟传金奏之。上遣内侍至礼部取罗卷视之，大怒，因召罗至南书房更试，丈题《不亦说乎》，诗题《鹦鹉前头不敢言》。命端华、肃顺监试，陈孚恩阅卷，文谬劣，因斥罗，复勘诸中卷，下刑部穷治。靳祥自杀，葰、安、鸿禩皆论死，验实死徒者复十余人，株连系狱者数十人。故事：大臣当死，临刑众官为乞恩，往往得宥。及是，众邀肃顺俱前。肃顺怨葰，已取旨监斩，因佯诺，升车而去，至菜市，见葰车，迎笑曰：“七哥来早。”即升座促刑。葰官京朝久，门生故吏甚多，畏肃顺，无敢送者，独阜宁裴荫森白衣冠往送，顺亦不问也。葰素宽谨，又为肃顺所陷，人多冤之。胜保自军中上疏，至有“罗网弥天，衣冠扫地”之语。然中卷讹字多至数百，考官不知，是竟不寓目矣，恶得无罪乎？又有平龄者，荡子也，于端华、肃顺最狎，是科亦中第七名，逮治，瘐死，莫能穷诘。 
　　同治初，御史某劾侍郎刘崐党肃顺，崐坐免。崐实不知肃顺。先数年，御史父尚书某招饮，始共杯酒，御史不知也。他日相遇于戏园，崐发愤骂御史，且质尚书前事，御史惭噤，欲引去，崐奋起击之，碗拂其耳，羹酒染衣，众环救乃解。久之，事颇上闻。皇太后察崐无他，复起用崐。或戏为联曰：“许御史为国忘亲，捐归党籍；刘侍郎因祸得福，打复原官。” 
　　嘉定张修府，性刚狷，笃学工诗，官永顺府知府，有惠政，为忌者所轧，意常悒悒。偶巡下县，宿村店，晚闻木鸣，作《木鸣行》曰：“鬼火烟青蛮雾黑，老木阴森作人立。空山风雨愁呻吟，瘦猿孤啼怪鸱泣。或言下有陈死人，魂归宰社千年春。又疑木客解吟趣，把臂山魈夜深语。奇石能言毫乌鸣，反常为妖理则平。穷乡兵燹葬残劫，嗷嗷如助哀鸿声。俗耳惊疑纵寻斧，爨下劳薪行及汝。木兮木兮慎勿声，劲节坚心自终古。”又《答野人献雉》云：“惭愧中牟政，桑间有异禽。重烦修士贽，难慰野人忱。缯缴逃无地，文明晦已深。春风听朝雊，中泽和哀音。” 
　　咸丰初，张亮基为湖南巡抚。时承平久，官益尊，政益敝，民隐不得上闻，巡抚教令中隔，拱立受所司欺谩。亮基乃聘左宗棠入幕，使通宾客，日夜访民疾苦。吏有奸，山泽有盗，巡抚辄知之，远近骇以为神。及骆秉章再任，益遵张法，练兵转饷防寇，多参用士人。事皆办，颇胜他省。由是湖南名闻天下，天下皆以为强国。久之，吏恶其害己也，争为蜚语撼上官，而绅士所为又不能尽如前日，于是官湖南者皆以屈抑绅士为先务。同治末，有某前辈寓长沙，致书某方伯论其误，略曰：“三代以前，君去民近。汉唐以后，官犹去民近。元明以来，官民之分愈严，上下之情愈隔，故治愈弗良。张、骆二公参用绅士，实有深意。今或惧其凌僭，莫如择贤。绅果贤，必不轻官；官果贤，必不至为绅所轻。不贤愚之察而官绅之分，抑亦误矣。且足下知绅之所以轻官乎？为守令者，不知朝廷设官之所以为民；为佐贰者，不知朝廷设官之所以佐守令以为民。呵殿而出，堂皇而居，自以为一方之尊莫我若也。而乡曲之民投以暮夜之金，则粲然启齿，曰杖而杖，曰囚而囚。彼见乎朝廷命吏可以私动如是也，有不自语而心焉鄢之者乎？绅士之所以轻官者一。尊贤敬士，先王之教也；见危授命，人臣之义也。今之为吏则不然，鞭挞庠序以立威，扶植丁胥以网利，笙歌醉饱，安而忘危，一旦变生仓卒，则翻然挟资财挈妻子以求活草间，甚或借士民之力以保身家，又盗其财而冒其功。烽火才消，猜疑顿起。人非木石，谁不寒心！绅士之所以轻官者二。仕路日艰，士大夫罕以节气为重，且夫赫赫隆隆者，辄卑礼哀辞求其援引，甚至结为师生，誓为父子。一旦致身通显，则又愧其从前，而思有以自异，于是貌为恭顺，阴肆挤排，潜弯射羿之功，以掩钻弥之迹。朝秦暮楚，道路知其居心。绅士之所以轻官者三。由是观之，木朽而蛀生，堤疏而水溃。绅士之敢于轻官者，实官有以自取也。”方伯不听。 
　　贵州苗乱，始于咸丰四年黄平抗粮。不数年，六府皆陷，黔东、湘西无宁日。湖南援黔之师岁出，率收复空城，张功要赏。骆秉章为巡抚时，诸将尚能保境。久之，贼益强，边将益软且弛。自兆琛为将，驻军黔境，贼鼓众深入，掠沅、靖州郡。师经其垒，大呼曰：“兆公少休，吾且往掠湖南。”归则又呼曰：“敬谢兆公。”琛闭壁不敢出。于是湘中大震，民数惊，仕宦者视为畏途。同治六年，景东刘崐为巡抚，始劾罢琛，并斥诸将，专任席宝田。宝田，东安人，诚鸷善用兵，知苗驻寨为固，乃专攻其寨，寨坚不可拔，经数月乃克一寨。于是论者皆谓宝田迂滞不足任，且苗叛已久，道险瘴深，终不可克，不如罢兵。崐不听，持之愈坚。宝田既得苗寨，就营之，分兵雕击。出入五年，克苗寨数百。降者戮其渠，攻而后降者即不受，尽屠之。苗死亡略尽。张秀梅独与百余人窜山谷间，食尽，诣军前降。会崐以蜚语去官，某官代署巡抚，所奏报甚秘，人莫能知。明年四月，诏以湘军力战擒张秀梅有功，实授某为巡抚，众官升赏有差。龙汝霖《坚白斋集》中《喜闻官军平苗疆》诗曰：“槃瓠天南极，由来反侧频。俗饶巫觋贵，土狭獠獞贫。铜鼓边声肃，花橦贡布驯。屯田老充国，辛苦靖烟尘[谓傅公鼐]。”其二曰：“卵育繁殊俗，羁縻蚀太和。六年劳斧锇，百战失牂牁。蛮市遗音少，黔山野哭多。莫矜铜柱略，健将走廉颇。”其三曰：“祸福天人倚，循良治乱司。帝为剪鹑首，王竟斩龟兹。榷货军糈乏，橐弓士卒疑。安边定谁寄，满目是疮痍。”其四曰：“莽暴溪峝骨，穷荒寸寸开。指麾收九姓，谈笑望三台。霾曀阴阳沴，禨祥草木胎。忧危勤补阙，天意倘能回。” 
　　郭侍郎嵩焘学问极博，于古今治乱升降之故，皆有得于心，言之成理，尤详究海外形势。咸丰时，随郡王僧格林沁备夷天津。王筑炮台于两岸，长数里，厚数丈。台置炮三千具，大者万斤，小者二三千斤。又伐巨木，列栅海口，护以铁锚，贯以铁绳。及夷人至，遗书论和，王怒不许。嵩焘曰：“战未必胜，不如姑与之和，徐谋自强。”王不听。嵩焘知边祸且亟，再三言，至于涕泣，王终不听。越数日，夷人以书来曰：“急去尔栅，我将以某日时至。”及期，王与将佐登台观之。夷以三舟来，去栅里许，自相旋绕。时顷，栅皆浮起。观者大惊，急发炮，子下如雹，海水腾沸，遂沉其舟，夷人引去。明年复来，遂有北塘之败。后十余年，边事益棘，朝廷思前事，复召嵩焘，以礼部侍郎出使英国。至伦敦，上书李相曰： 
　　“二月初八日寄上第三信，想尘钧鉴。此间政教风俗，博大深厚，似其气象方日加新。推求其立国本末，其始君民争政，交相屠戮，大乱数十百年，至若尔日而后定，初非有至德善教累积之久也。百余年来，其官民相与讲求国政，白其君行之。蒸蒸日臻于上理。至今君主以贤明称，人心风俗，进而益善。计其富强之业，实始自乾隆以后。火轮船创始乾隆，初未甚以为利也。至嘉庆六年，始用以行海。又因其法创为火轮车，起自嘉庆十八年。其后益讲求电气之学，由吸铁机器传递书信。至道光十八年，始设电报于其国都，渐推而远。同治四年，乃达印度。自道光二十年与中国构兵，火轮船遂至粤东。同治四年再构兵，而电报径由印度至上海矣。其开创才数十年，乘中国之衰敝，七万里一瞬而至，然亦足见天地之气机一发不可遏。中国士大夫自怙其愚，以求遏抑天地之机，未有能胜者也。 
　　“来此数月，实见火轮车之便利，三四百里，往返仅及半日。其地士绅力以中国修造火轮车相劝勉，且谓中国富强实基于此。其始亦相与疑阻，即以初抵伦敦，苏士阿摩登海口言之，往来车运，用马二万余，虑妨其生计也，追车路开通，用马乃至六七万，盖以道途便利，贸易日繁，火轮车止出一道，相距数十里以下来就火轮车者，用马愈多也。去冬道上海，见格致书院藏一火轮车道图，由印度直通云南，一出临安以东趋广州，一出楚雄以北趋四川以达汉口，又由广州循岭以出湖南而会于汉口，乃由南京至镇江，东出上海，又东出宁波，北出天津以达京师。见之怪咋，谓云南甫通商，即筹及火轮车路也。及来伦敦，得此图，知已出自十余年前。凡其蓄意之所至，无不至也。印度火轮车才及阿萨密，其通中国，分山南北两道：北道由阿萨密直抵依拉袜底河，南道绕出缅甸，折而东北，以会于依拉袜底河，而达蛮允。大率云南通商一二年后，两处铁路，所必兴修者。日本公使见语云：「天地自然之利，西人能发出之，彼为其难，吾为其易，岂宜更自坐废？中国土地之广，人民之众，各国所心羡也。闻至今一无振作，极为可惜。」嵩焘赧然，无以为答。 
　　“前岁入都，本意推求古今事宜，辨其同异得失。与西洋通商千余年，因鸦片烟之禁而构难，以次增加各海口，内达长江，其势日逼，其患日深，宜究明其本末，条具其所以致富强之实，而发明其用心，而后中国所以自处与其所以处人者，皆可以知其节要。谋勒为一书，上之总署，颁行天下学校，以解士大夫之惑。朝廷所以周旋远人之心，固自有其远者大者，当使臣民喻知之，以为此义明，即国家亿世之长基，可操券而定也。道天津，亦曾为中堂陈之。及至京师，折于喧嚣之议论，噤不得发。 
　　“窃谓中国人心有万不可解者。西洋为害之烈，莫甚于鸦片烟。英国士绅亦自耻其以害人者为构衅中国之具也，力谋所以禁绝之。中国士大夫甘心陷溺，恬不为悔。数十年国家之耻，耗竭财力，毒害民生，无一人引为疚心。钟表玩具，家皆有之；昵绒洋布之属，遍及穷荒僻壤。江浙风俗，至于舍国家钱币，而专行使洋钱，且昂其价，漠然无知其非者。一闻修造铁路电报，痛心疾首，群起阻难，至有以见洋人机器为公愤者。曾劼刚以家讳乘坐南京小轮船至长沙，官绅起而大哗，数年不息。是甘心承人之害，以使脧吾之脂膏，而挟全力自塞其利源，其愚不可瘳矣。办理洋务三十年，疆吏全无知晓，而以挟持朝廷曰公论，朝廷亦因而奖饰之曰公论。呜呼！天下之民气郁塞壅遏，无能上达久矣。一二鸮张无识之士大夫，鼓动游民以求一逞，官吏又从而导引之。宋之弱，明之亡，皆此鸮张无识者为之也。今且下移于群不逞之顽民，无有能考览史事，体察民情，以知其所以然者。 
　　“嵩焘，楚人也，生长愚顽之乡，又末一习商贾，与洋人相近。盖尝读书观礼，历考古今事变，而得之于举世哗笑之中，求所以保邦治国之经，以自立于不敝，沛然言之，略无顾忌，而始终一不相谅，窜身七万里之外，未及两月，一参再参，亦遂幡然自悔其初心，不欲复为陈论。而见闻所及，有不敢不陈之中堂者： 
　　“日本在英国学习技艺二百余人，各海口皆有之，而在伦敦者九十人。嵩焘所见二十人，皆能英语。昨见有长冈良芝助者，故诸侯也，自治一国，今降为世爵，亦在此学习律法。其户部尚书恩娄叶欧摹，至奉使讲求经制出入，谋尽仿效之。所立电报信局，亦在伦敦学习，有成，即设局办理。而学兵法者甚少。盖兵者末也，各种技艺皆立国之本也。中堂方主兵，故专意考求兵法。愚见所及，各省营制，万无可整顿之理，募勇又非能常也。西洋此数十年中无忧构兵，直可以理势决者。考求伦敦募兵之法，皆先使读书，通知兵法，而后入选。遣医士相其血脉胆气筋骨坚强，而后教之跳跃。次第尽枪炮技艺之能事，乃编入伍。其根柢厚矣！此岂中国所能行者！一身之技，无能及远，正虑殚千金以学屠龙，技成无所用之。嵩焘欲令李丹崖携带出洋之官学生改习相度煤铁及炼冶诸法，及兴修铁路及电学，以求实用。仍饬各省督抚多选少年才傻，资其费用，先至天津、上海、福建各机器局考求仪式，通知语言文字，而后遣赴外洋，各就才质所近，分途研习。各机器局亦当添设教师二三人，以待来者。但须一引其端，庶冀人心之知所趋向也。此间有斯谛文森者，年七十余，各国铁路多所创造，尤勤勤焉劝中国之急为之。谨将所拟节略上呈。抑嵩焘之意，以为事须洋人为之，必不可常也，当先使中国人通晓其法。埃及国隶阿非利加，其修造铁路，先遣人赴英国练习，而后依仿行之，此最可法。伏乞钧示，以凭与李丹崖会商办理。 
　　“窃以为方今治国之要，其应行者多端，而莫急于仿照西法，以立富强之基。如此二者，可以立国千年而不敝。其为利之远且大者不具论也，其浅而易者有二利：中国幅员逾万里，邮传远者数十日乃达，声气常若隔绝。二者行，万里犹庭户也。骤有水旱盗贼，朝发夕闻，则无虑有奸民窃发称乱者。此一利也。中国官民之势悬隔太甚，又益相与掩蔽朝廷耳目，以便其私，是以民气常郁结不得上达。二者行，富民皆得自效以供国家之用，即群怀踊跃之心，而道路所经，如人身血脉自然流通，政治美恶无能自掩，则无虑有贪吏遏抑民气为奸利者，此又一利也。三代盛时，不过曰吏效其职、民输其情而已，其道固无以加此也。论者徒谓洋人机器所至，有害地方风水，其说大谬。修造铁路电报必于驿道，皆平地面为之，无所凿毁。至于机器开煤，吸水以求深也，煤质愈深愈佳。中国开煤务旁通，洋人开煤务深入，同一开采，浅深一也，有何妨碍？即以湖南地产言之，铁矿多在宝庆，煤矿多在衡州，而科名人物，以此二郡为独盛。湘潭石潭产煤，世家巨族，多出其地。湘乡煤产无处无之，功名爵禄，尤称极盛。世人一哄之议论，无与发其蒙者。何不近据事实，徵之中国百姓，自为之而自利之？无故群起而阻难，数十年后，洋人所至，逐渐兴修，其势足以相制，其利又足以啖奸豪滋事者，役使之以为用。吴淞铁路买地为之，竟无术可以阻遏，则使权利一归于洋人，而中国无以自立。《传》曰：「天之生此民也，使先知觉后知，使先觉觉后觉也。」先知先觉之任，必朝廷大臣为之，是以政教明则士大夫之议论自息，亦在朝廷断行之而已。 
　　“至于国家根本大计，度今之时，量今之力，有难以一二举行者。而切要者数端，无关根本大计，而要为诸政之所从出。不先务此，虽有良法美意，日起以图功，亦终归于无济。 
　　“一曰禁止鸦片烟。原鸦片烟之禁，实自雍正时。其始供药品而已，赖政教修明，官吏奉法，民间无敢吸食者。至道光中，其气始炽。嵩焘少时，尚未闻此。于时物利丰阜，家给人足，百姓守法惟谨。迨后鸦片烟之害兴，而世风日变，水旱盗贼相承以起。即今日洋祸之烈，实始自禁鸦片烟，而金田贼首，亦因洋务散勇，啸聚山谷，驯至大乱。是此鸦片烟不独戕贼民生，耗竭财力，实亦为导乱之原。洋人至今引为大咎，中国反习而安之！窃以为鸦片烟之害不除，诸事一无可为，而求其禁止之方，有至简而易行者，其法在先官而后民，先士子而后及于百姓，一用劝导之术，而以刑罚济其穷。其用法亦惟动其廉耻之心，而激使自立。宽以二十年之期，必可保其禁绝，不致稍有贻患。嵩焘前摺已详言之，无可易者。此一事也。 
　　“一曰开垦江浙荒土。初闻洋人惟务商贾之利，于农田不甚经营也，至是始知其不然。其通商专务富民，所税茶酒及烟数者而已，余皆无税。岁计商贾赢余而估其所获之利，约八十分取一，略于中国之户税所得。宝星及他表记泐之用器有税，畜犬以上有税，并加入常税之内。其岁入有常，三百磅以下不税。国家经制所入，一取之地税，其勤地力至矣。往见陈文恭公巡抚陕西、河南，专意农事，兴水利溉田，在湖南教民耕种，诸法悉备，可为知本计者。江浙经乱后，距今十二三年，荒岁之田未垦者仍多。百姓惮于疏辟之勤而自惜其力，州县苦于奏销之累而并没其名，荒者听其芜莱，垦者亦相为隐匿。宜亦户部所应经营，督抚所应劝导者。此又一事也。 
　　“一曰喀什噶尔之地宜割与雅谷刊。氐羌数叛酒泉，光武仍其君长，赐以印缓。吐谷浑徙浩亹河，郭元振请即其所置之。边要密迩，义取羁縻，无所顾惜。至于汉建校尉，唐置都护，远逾万里，近或数千，降胡杂虏，囚叛袭封，以为故事，无足比论。惟喀什噶尔之地逼近安集延，其势不能筑葱岭为长城以遮遏之。浩罕诸部立国最久，乘喀什噶尔之乱袭据其地，犹慑中国之威，而思托为附庸。去岁威妥玛代为之请，嵩焘谓当俯顺其心，与为约誓，令缴还各城，但得一镇守乌鲁木齐之大臣，信义威望足以相服，可保百年无事。若徒将兵力攻之，旷日持久，耗费无已。幸而克捷，而浩罕诸部近在肘腋，构兵纵掠，终岁骚动，殆未知所以善其后也。夫经国者务筹久远，主兵者惟取进攻，是以弃地之议，不能出之将帅也，惟恃朝廷权衡缓急轻重，秉成算以宣示机宜，而后将帅之威伸，而朝廷之恩乃深入远人之心，使知俯首而听约束。故以谓威妥玛之代请，实机会之不可失者。此又一事也。 
　　“一曰伊犁一城宜与俄罗斯约，以垂久远。英俄两国，势足相敌，而英人务拓地以兴利，俄人务袭土以开疆，无端乘乱据伊犁，此其志在掠地而已。窃度新疆事定，令俄人交付伊犁一城，必尚多烦议论。西洋公法，无乘乱据人土地之例，势且要求兵费，许以收赎，而非有臣款足厌其心，知其必不能允也。故莫如反其道而行之，不责其减价而赎之我，而责其准所赎价交易而鬻之彼。如日本库页一荒岛，犹欲全据之，必不肯轻易退还伊犁明矣。与其含糊悬宕，以生其戎心，莫如明与定约，划疆分界，可保数十年之安。必不得已，收回黑龙江以西地，与之互易，亦尚有名可据。此又一事也。 
　　“一曰停止各省厘捐。嵩焘于厘捐筹饷，知之甚明，行之甚力。湖南开办厘捐，实一力赞成之。在粤东陈复厘捐情形，援古证今，自谓能得其要领。然凡为厘捐，以筹饷也，原非国家经制。军务告竣十余年，讫今不议停止，则非事矣。且法久则弊生。各省本无急需，相与视为闲款，不甚措意，是以办理日久，收数日微。骤有军务，筹划饷糈，踵事循章，习以故常，将更无可施力，尤两敝之道也。前岁因滇案，议停租界厘捐，是专为洋人免厘，何异驱鱼而致之渊，驱雀而纳之丛，不独有失民商之心，其伤国体实甚。意谓宜及时停免各省厘捐。租界免厘一节，自应删除，并与立约：因事筹饷，不在此例。而如福建之茶、浙江之丝，及凡物产之在其地者，应收土税，以备地方之用，不与厘捐同免。此皆可据理以求胜者。旧时茶税每箱八两，五口通商骤减至二两五钱。曾与赫总税司言之，渠意亦谓如此。此各省自有之利，尚可设法另议，无并土税不准完纳之理。中国自有之利，操纵宜出之朝廷，蒙于此事极有不安于心者。此又一事也。 
　　“嵩焘本奉使海外，凡中外交涉事件，稍有所见，例得上闻，怀欲陈之久矣，徒念京师蒙被口语，侧身天地，至无所容，朝廷亦不能不采纳人言，加之贱简，又甫出洋，屡见参案，更不敢有所陈论，自取愆尤。独念中堂为国重臣，中外得失利病所关，宜廑盛虑。区区所陈，准时度势，略举其切要者，措之而得行之，又至简而易，非徒为高远难行之言，以自快其议论者。往与宝相论今时洋务：中堂能见其大，丁禹生能致其精，沈幼丹次之，亦稍能尽其实，其余在位诸公，竟无知者。宝相笑谓嵩焘既精且大。嵩焘答言：岂惟不敢望精且大，平生学问皆在虚处，无致实之功，其距幼丹尚远。虽然，考古证今，知其大要，由汉唐推之三代经国怀远之略，与今日所以异同损益之宜，独有以知其深。窃以为南宋以来，此义绝于天下者七百余年，此则区区所独自信者也。惟中堂采择上陈，推而行之，所以裨国家必多矣。” 
　　光绪三年，山西、河南、直隶、陕西皆大旱。自秋至春不雨，饿死者数百万计。翰林院编修何金寿上疏曰：“比以灾荒不雨，皇太后皇上下诏自责，哀痛恳切，稍有人心者，读之皆为感泣。顾臣伏思：皇上幼冲，两宫听政，虽权衡自上，而翊赞则在枢臣。凡用人行政诸大端，必质商榷而后行，枢臣曰可，则旨以为可，枢臣曰否，则旨以为否。盖今日之朝政，固无不自政府出矣。去年晋豫固属巨灾，其余水旱风蝗，被灾者将近十省，总由宫无善政，以致天降奇灾。及成灾以后，疆吏讳灾而养祸，部臣屯膏而殃民。试问内外诸臣之进退，枢臣岂得无援引保护于其间，能尽诿之于皇太后乎？考之往代，遇大灾则策免三公，三公亦自请罢斥。今新疆平则枢臣受赏，腹省灾而枢臣独不受罚，且坐视宫廷下诏罪己，尚不引咎自陈，请予处分。又不于拟旨时恳请切责，灾诿诸天，过诿诸上，于心忍乎？窃谓枢臣亦非必有心误国也，但外虽勤职，中少血诚，各省之年谷丰则听其丰，荒则听其荒；各省之人民生则听其生，死则听其死；各省之疆吏贤则听其贤，否则听其否；行下之诏令奉则听其奉，违则听其违；部臣之议奏准则听其准，驳则听其驳。不知痛痒，委诸自然，时局之坏，实由于此。今山西死亡过半，骨肉相食，析骸而炊；河南市鬻人肉，行旅断绝，盗贼蠢动；畿辅赤地数百里，道瑾相望，流民数万哄集京师辇毂之下，奸民乘乱结队撄物。此何堪设想！万一饥民聚为明季之流贼，微特枢臣等谋国不臧，即自谋亦拙矣。伏恳训谕枢臣，责以忘私忘家，认真改过，庶可上格天心。不然，虽宫廷万分焦劳刻责，而臣下泄沓如故，则感格仍恐无期也。” 
　　百菊溪龄总督两江时，司道以下，多朋饮妓船，酣嬉无度。百心恶之，而不欲显发，乃召一尉谓曰：“某所有妓船，为我驱之。”尉踧踖不敢应。百曰：“投鼠忌器乎？以我命往，何妨？”尉请檄，百曰：“无须也，持汝版来。”即援笔书绝句曰：“宛转歌喉一串珠，好风吹送莫愁湖，缘何打桨匆匆去，煮鹤焚琴是老夫。”尉持版往，众官踉跄而散。非特处置妥贴，亦见老辈风流。 
　　淮阳贺生，本旧家子，美丰姿，工词翰，幼聘中表女，以兵燹流徒，不复相闻。贺落魄，寓雁门僧寺。一目雪霁，有驺从入庙者，询知为陕西李镇军。既夫人亦至，侍婢三数人，一人特慧丽，贺目注神移不能去。顷之，闻夫人呼雪鸿诣殿爇香。窃喜，伺于栏下，往来遥尾之，玩其足迹，画地为诗云：“玉梅花下影姗姗，仙步凌风自往还。一点灵犀通不得，只留香印在人间。”适总镇过，见诗，疑之，顾问贺，贺不承，固诘，乃以情告。李虽将，颇晓风雅，因与论诗，益奇之，请为记室，且许以婢赠。贺敬诺，偕至官署，李妆币而嫁之。婚夕，展邦族，则固所聘中表也，喜极，相持而恸。李闻亦喜，遂女雪鸿。后贺成进士，官知府。李夫妇老无子，贺孝事焉。 
　　张船山检讨问陶，美丰仪，能诗工书画。秀水金筠泉孝继告其所亲：愿化作绝世丽妹，为执箕帚。无锡马云题灿赠张诗，亦有“我愿来生作君妇，只愁清不到梅花”之语。张作诗谢两人曰：“飞来奇语太缠绵，不独青娥爱少年。人尽愿为夫子妾，天教多结再生缘。累他名士皆求死，引我痴情欲放颠。为告山妻须料理，典衣早蓄买花钱。”又：“名流争现女郎身，一笑残冬四座春。击壁此时无妒妇，倾城他日尽诗人。只愁隔世红裙小，未免先生白发新。宋玉年来伤积毁，登墙何事苦窥臣？” 
　　光绪初，经筵讲官张佩纶、何金寿、宝廷等相继上疏，极论时事，于是京师有“但听讲官讲，不闻言官言”之谣。近年以来，台谏亦多敢言者。孝贞显皇后陵工派员监办，首选枢臣之子，时论哗然。御史邵积诚奏曰：“六部司员，例定学习三年，始行奏留，所以别人才、严去取也。历年各部司员学习期满，从未咨回一人，已足见堂官之奉行故事，然犹未有不俟奏留，便得要差，如工部捐纳郎中王庆钧者。该司员以军机大臣王文韶之子，光绪五年由捐纳到部，约计甫及两年。此次孝贞显皇后大事，辄派充帮总办差使。帮总办名目虽次于总办，而将来保举之优，与总办同。自派之后，时论哗然。不曰堂官瞻徇情面，则曰该员巧事钻营。夫大臣任子为郎，原冀练习渐深，以储任使。若初登仕籍，即倚借声势，不次干进，觊取优保，则寒畯之士积劳积资，皆将短气。此风一开，臣恐六部司员以讲求声气为捷径，而反以学习部务为具文也。臣虽未识王庆钧之为人，然闻其在部当差，依倚门荫，侈然自盈，是其器识之浮浅，仍不离少年纨袴之所为。纵使敏给过人，亦当量为裁抑，以资造就。今学习未负，遽畀要差，岂一部百十人中竟无一二如王庆钧之才者？曹司壅滞若斯，而破格率在贵近之子弟，无怪人言之啧啧也。近来大臣彼此徇庇，已成积习，牢不可破。此次工部所派各总办，尚有宝鋆之子景丰、景廉之侄素麟在内，但其资格较深，臣办不敢过事吹求。如王庆钧之到部未久，尤为众口所訾謷。王文韶在枢臣中从政甚新，时事多艰，宜思所以副深思而餍众望。伊子既招物议，岂竟毫无见闻？请饬下工部堂官将王庆钧撤去差使，俾令专心学习部务，以抑躁进，而示大公，亦保全王文韶之道也。” 
　　《礼运》：“三年之丧与新有昏者期不使，以衰裳入朝，与家仆杂居齐齿，非礼也。”观此，则夺情之说，东周时已有之，不仅墨绖从戒也。 
　　圣贤穷达，不可以境遇论。太王避狄居岐，可谓困矣，而其仁民爱物，不肯以己害人之心，无往不畅。柳下惠为士师，三黜；孔子为司寇，三月而去。可谓迍矣，而其不肯诡随之志，终无不伸，又何穷焉！ 
　　《中庸》三达德，凡事皆不可废，经文甚明。朱注以知为知，以行为仁，以成功为勇；又以生知安行为知，以学知利行为仁，以困知勉行为勇；又分三知为知，三行为仁，三近为勇。牵搭支离，转令读者茫然莫解。余少时读此，尝觉戚戚于心。后见郭筠仙先生《礼记郑注质疑》，尝辨证之，说甚简当，可谓先得我心。 
　　《宋史》吕夷简传，称扬甚美。王偁《东都事略》亦无贬辞。当时孙沔劾其黜忠言，废直道，以姑息为安，以避谤为智，柔而易制者升为腹心，奸而可使者任为羽翼，至以张禹、李林甫为比，必非无因。盛世君明臣良，庸巧人依违其间，亦遂成名，遭衰世得逞其私，则奸恶毕露。为小人，亦有幸不幸也。 

卷二 
　　孙鼎臣子宗锡、宗谷，皆端介好学，家居贫甚，亲故无相问者。会岁暮，某山人赋长句遗之曰：“手翻遗集泪如麻，心苦雕龙计总差。翰苑文章推玉局，蓬门风雪卧西华。科名记在同人贵，车笠盟荒古道赊。手拂残笺吟乞汝，忍寒持谒孝标车。”闻者感愧，稍稍周旋之。 
　　浙有某绅字亚伯者，不宜于乡里，或嘲以联曰：“包藏恶心，违父命，夺弟财，枉作京堂四品；圈成霸道，拜中丞，揖明府，得来洋饼三千。” 
　　纪昀笔记载前明万历时，浙江戴某有巧思，好与西洋人争胜。尝造一鸟铳，形若琵琶，凡火药铅丸皆储于铳脊，以机轮开闭。其机有二，相衔如牝牡，扳一机则火药铅丸自落筒中，第二机随之并动，石激火出而铳发矣。计二十八发，火药铅丸乃尽。拟献于军营。夜梦神诃曰：“上帝好生，如使此器流布人间，子孙无噍类矣。”乃惧而止。后官钦天监，以忤南怀仁坐徒。怀仁，西洋人，官钦天监正也。 
　　富阳董邦达，少时以优贡生留滞京师，寓武林会馆。资尽，馆人迫之徙于逆旅，质衣装以给。无何，装尽，逆旅主人又逐之，窘无所之。有刘媪者，奇其貌，谓必不长贫贱，馆之家，属勤业，以待再试。董日夜淬厉，期得第自振，且酬媪德。榜发，仍落第。恚甚，谋自尽，蹀躞街市，未有所也。倚一高门痴立，俄有人启门，呵问谁某。董告以下第生。其人大喜，邀入款语，出红笺倩书谢柬，署名则侍郎某也。既而留食，互述生平，知为侍郎司阍仆，以荐初至，适书谢柬，大为主人称赏，因请留董代笔，薄奉旅资。董方失路，欣然诺之。自是一切书牍，皆董拟草，往往当意，侍郎益信任仆。居顷之，侍郎有密事召仆至内室拟稿，仆惶窘良久，不能成一字。侍郎穷诘，乃以实告。侍郎大骇，急延董至厅，具衣冠见之，且谢曰：“使高才久辱奴辈，某之罪也。”因请为记室，相得甚欢。侍郎家有婢，敏慧得夫人意，夫人欲嫁之，婢不可，强之，则曰：“身贱，终随舆隶，必欲如董先生者乃事之，又安可得，故宁不嫁耳。”夫人以告侍郎，侍郎哂曰：“痴婢!董先生神志不凡，行且腾上，肯妻婢焉？”会中秋，侍郎与董饮月下，酒酣，从容述婢言，且愿纳为妾。董慨然曰：“某落魄京师，尽京师不加一睐，公独厚之，彼女子亦有心，何敢言妾，正位也可。”侍郎终以为疑，谋于夫人，女婢而婿董焉。逾年，董举乡试，成进士。后官吏部侍郎，生子为富川相国。相国登庸时，太夫人犹在。 
　　嘉庆朝，广惠寺僧明心更名王树勋，援例为知府，守襄阳，御史论劾，伏罪。舒铁云作《和尚太守歌》，起四句云：“葬官为僧如秃鹙，弃僧为官如沐猴，事成黄鹤楼中住，事败黑龙江上去。”浙江有某甲某乙，中表也，皆以举人应礼部试，下第归。经山东，宿一僧寺。寺极宏丽，老僧年七十余，居养优隆。饭后，甲与沙弥闲话，因询常住多寡及老僧生平、禅门苦乐，渊乎若思，慨乎若慕，返室则大恸。乙惊问故，不答。老僧亦起走问，仍不答。究诘，则曰：“人生如电露，富贵何为？当早辨生死计，从此事佛，不复归矣。”乙与僧劝解之，不听，哭愈哀。乙不肯独归，甲引刀断发，回刃向喉。乙惶骇，抱持之。僧谓乙曰：“彼志坚若此，或有夙根，果皈佛，亦大善事。且子与其以丧归也，毋宁得书以谢其家。”又顾甲曰：“居士贵人，能终安淡泊乎？”甲叩头自誓，遂定议。旦日，甲手书付乙，祝发佛前，乙怅叹而归。甲既留寺，僧以其孝廉，雅重之，甲又善事僧，僧死，传衣钵焉。甲固敏辨，又通文墨，盏交显宦巨商，募化经营，寺日以富，因治装朝山，去不复返。初乙以甲书归，甲家人皆号痛，欲往问视，而家贫子幼，未能也。其妻日夜悲泣，逢北行人，即求寄声，久亦安之。一日，甲忽衣冠至乙家，仆马甚都。乙见甲不能识，谛视良久，乃惊曰：“子非吾表兄而僧者乎？”甲颔诺而手禁之，引至别室，密告曰：“吾今为太守，子为大令矣！”因言由僧致富，挟资出游，反儒服，援例为知府，且为乙捐知县。乙狂喜，乃与家人同之官焉。甲之游而不返也，寺僧谓之成佛，常举“和尚孝廉”以夸俗云。 
　　黄子寿编修彭年以论某官奸邪，忤贵人，遂乞假出都。刘霞仙巡抚蓉寄诗曰：“曾从江上送飞鸿，又向天涯叹断蓬。万里乡心云栈北，十年人事海波东。鹃啼早悟时多故，麟出谁知道已穷。莫纵悲歌骇燕市，世间马耳射春风。” 
　　郭侍郎嵩焘家居时，好危言激论，龙汝霖作《闻蝉》诗规之曰：“商气满天地，金飙生汝凉。撩人秋意聒，忤梦怨声长。畏湿愁霜露，知时熟稻梁。隐情良自惜，莫忘有螳螂。”嵩焘和曰：“饱谙蝉意味，坐对日苍凉。天地一声肃，楼台万柳长。杳冥通碧落，惨澹梦黄粱。吟啸耽高洁，无劳臂引蜋。”又：“树木千章暑，山河一雨凉。阴浓栖影悄，风急咽声长。秋气霑微物，天心饫早粱。居高空自远，尘世转蜣蜋。” 
　　刘侍郎凤诰督学浙江，有学胥某，家故业鹾，子颇聪慧，既入泮，谋举乡试。会巡抚他出，奏以刘监临。胥子遍贿诸官吏，既入闱，先以文稿呈刘，刘为点窜。无何，果拟中元。而胥所为颇泄，多口沸腾，未揭晓，诸考生先榜姓名于抚署。闱中惧，急削之，而事已宣播。先是刘性躁，尝因巡夜，手扑号军。或戏为联曰：“监临打监军，小题大做；文宗改文字，矮屋长枪。”又有集《四书》文破题云：“公刘好货，天之将丧斯文也。”结句云：“凤兮凤兮，则足以杀其躯而已矣。”刘素与御史陆言不协，言遭丧家居，颇详其事；起复，即奏之。钦差按治，胥更以资请，事良可已。惟陆奏关节皆符，避罪必易卷，卷存库，莫敢公取，乃密商于库丁，许万金。库丁谢曰：“凡利财者为妻孥耳。吾鳏且独，多金何为？六十老翁，终不以身试法。”再三言，许十万金，终不肯。狱遂具，刘与胥皆遣戍。刘有句云：“无言辨罪存臣体，有命投荒即主恩。”亦强辞也。[按胥徐姓，杭州钱塘人] 
　　记事之文，莫难于简而能赅，左氏尚已。其次陈《志》、欧《书》，差为得之：“逸马杀犬于道”，传为佳话，足徵史笔之难。近见杨兵部彝珍《记蛇狱》一则，颇得此妙。文曰：“某令初纳姬周，贤。继纳骆，艳而狡，令嬖之，以为继室。适令以艰归，骆日嬉歌童于室，周规之。骆怒，以计蔑周而逐之。令归，主骆言，穽于室，幽周其中，断餐七日未绝，生瘗之。臬使徐公发其事，论如律。方谳狱时，有蛇见厅事前。公曰：「若为是狱来，则左之。」蛇应而之左。公又曰：「其然，曷折而右焉。」蛇应而之右。一时莫不以为神云。” 
　　咸丰庚申，驾幸热河。变起仓卒，宫御不周，从官、宫人多道死。诏天下勤王，讫无至者。黄文琛《秋驾》诗云：“秋驾昆仑疾景斜，盘空辇道莽风沙。檀车好马诸王宅，翠褥团龙上相家。剩有残磷流愤血，寂无哀泪落高牙。玉珂声断城西路，槐柳荒凉怨暮鸦。”此诗高浑苍坚，神似老杜。又《老马》诗云：“天地风尘久，关山岁月深。雄心余百战，死骨尚千金。衰草空陂暮，平沙大碛阴。短衣闲射虎，为尔激悲吟。”皆不事规摹，自然相近。 
　　平潮张金镛督学湖南，奖诱后辈特勤，才思稍异，即召至后堂，赐酒食笔墨，劝之勤学。放黜者有佳句，辄标举之。一时才俊争愤于学。至今儒生谈海门先生故事，辄欷歔感叹。海门，金镛字也。金铺好吟诗，日袖诗草、韵书索句，客座、舆中不辍。有贵官迎饮，礼貌肴馔有加，金镛终饮不言。贵官怪之，使客间问，金镛曰：“是日适改一诗未就，无他也。”其诗根柢既厚，又苦思研炼而出，佳者殆不减昌谷、武功。今录其《赠剑行》曰：“君不贻我金错刀，我不报君青琼瑶。吴钩三尺脱囊赠，引杯欲醉风萧萧。雌霓潜光月昏黑，一星荧然睒寒碧。天下今无万人敌，拂拭霜痕三叹息。金槽琵琶拉杂声，银河烛短孤花青。朱丝罒鹿罒敕飘兰缨，哀歌那顾四座惊。六州之铁铸神器，上有模糊百夫泪。读史空怀许国心，论交忍负平生谊。剑乎剑乎！世间奇士多风尘，学书不就徒逡巡。袁公下视粲焉笑，何不佩汝持照身？山鬼彷徨不敢语，玉龙怒吼铜杯雨。莫将溪水淬芙蓉，夜凉恐向秋空舞。”又《春晓曲》曰：“金猊微触帘钩动，钗玉低横鬓云耸。一奁水冷镜中鸾，黼帐香浓绿鬟重。十二层城仙梦回，碧天如水春雁来。阑干瑶露滴成雨，楼前桃花开未开？”又《春夜曲》曰：“玉绳迟迟莲漏长，画帘风细吹衣香。碧环无声半臂冷，红丝绣罢双鸳鸯。蛾眉敛黛唇脂冻，香颈低徊翠钗凤。欲落不落银灯花，欲成不成绮帷梦。”又《宣府》曰：“隘害雄三辅，京师枕背区。峰高连大翮，地险阨飞狐。落日平沙迥，秋风废垒孤。豹房歌舞处，一例没青芜。”其二曰：“昔在明中叶，年年此用兵。人烟今巨镇，烽火旧边城。雉堞残山接，雕弓晓月明。琵琶怜塞女，对客作秋声。”又《固关》曰：“一步分燕晋，重关嶻嶪开。山随云北去，人与雁西来。客鬓霜前短，乡心马上催。承平严锁钥，好葺旧烽台。” 
　　哥老会始于蜀中。蜀人呼弟为“老老”，哥老，犹言哥弟也。无赖少年，百十相聚，盟神立誓，约为兄弟，货财相共，患难相扶，至死不变。久则恃党横行，颇为民害，当官捕治，以为急务。或问：“近日仕宦人以势相结，约为兄弟，各书姓名三代互换之，名曰换帖。以势相师，具简贽称弟子。既而贵贱互易，则贱者具衔名，赍前所换帖及弟子名刺还之，名曰缴帖。其人受之，翌日仍以师生弟兄礼往拜，此后即行官礼，如今名曰拜断，公然通行不以为怪。嘻，以彼其人而坐堂皇治会匪，得不为若辈所笑乎？”余无以应。 
　　邵阳诸生郑景濂，字毅甫，刚介能诗。咸丰九年，贼犯邵阳。景濂率乡兵守隘，屡出击贼，颇有杀伤。时官军在后，见贼势张，即引归，为城守计。贼骤至，景濂与死士搏战，力尽被执，不屈死。其诗清妙婉转，出入於香山、放翁间。今录其《读谢灵运传》云：“灵运好旷达，托迹名山水。靦颜为宋臣，有生不如死。名节两无功，何用鲁连耻？高哉陶徵君，不愧晋处士。”又《雨过怀友人》云：“雨过荒郊外，依门挹晚凉。断云归树重，飞瀑出山忙。稻熟含余润，葭深起远苍。伊人无处觅，怅望水中央。”又《薄暮》云：“薄暮无炎署，乘凉出驿亭。鸟还深树响，鱼动野荷腥。日影渺空阔，山痕微杳冥。散人归去晚，门放一灯青。”又《野望》云：“苍然暝色起西畴，十里风烟接素秋。水抱曲汀如折臂，山奔平野忽回头。碧横晴霭来僧院，红射残阳上酒楼。可许画工轻着笔，披图一作少文游。” 
　　汉长沙定王台在湖南省城东门内，年久倾圯。光绪初，夏芝岑修复之，集李北海书字为记，词甚古雅。今录之，记曰：“湖湘人尚气节，风俗敦厚，虽乡愚僻壤，谈某也忠，某也孝，辄勃然色动，盖其崇根本，渐摩成化久矣。而其千古不磨者，忠莫著于贾太傅，孝莫著于长沙定王。一宅一台，岿然独存。云以同治九年庚午奉命来湘，光绪二年，修贾太傅祠成。议修定王台，有志未逮。今年春，郡绅李君兴模等以重修请。官绅具有同志，立斥白金二千有奇，不日蒇事，焕然一新。考《汉书》景帝二年，封子发为长沙王，以母微无宠，故王卑湿贫国。如程姬有共太后之称，唐姬并无封号，而相传定王筑台，有云望程、唐二母者，有云望唐母者。《长沙县志》称双女墓地不可考，亦从《水经注》、《方舆胜览》、《楚宝》、《通志拾遗》，言望唐姬为是。宋朱、张夫子登台有诗。元许有壬始言定王之孝。《楚宝》言定王载米，抟长安土筑台，以志思亲，说必不谬。北海《碑》言：「炎汉太宗，长沙清庙。光武中兴，肇祀舂陵。」李《碑》足补祀典之阙，亦文人尊崇之意耳。蓼园见任昉《述异记》，尤为孝思之证云。又考宋时，台为长沙学，今祀仍旧制，窗牖洞开，风景殊胜。隙地复蓼园旧迹。台侧得泉，曰古涧泉。泉旁为东涧草堂，迤南为望云山馆。有池有亭，杂植花竹，足以备流连、志景幕已。夫整纲饬纪，守土之责；明伦尚孝，风俗之良。不忍薄于其亲，则必有忠爱其君者。云从政湘南，涓埃无补，见斯邦化行俗美，而知彝伦秩叙之有由来。登斯台也，其必有闻风兴起于百世下者乎？是为记。” 
　　曹文正公晚年，恩遇益隆，身名俱泰。门生某请其故，曹曰：“无他，但多磕头，少说话耳。”道光以来，世风柔靡，实本于此。近更加以浮滑，稍质直即不容矣。有无名子赋《一剪梅》云：“仕途钻刺要精工，京信常通，炭敬常丰。莫谈时事逞英雄，一味园融，一味谦恭。”其二云：“大臣经济在从容，莫显奇功，莫说精忠。万般人事要朦胧，驳也无庸，议也无庸。”其三云：“八方无事岁年丰，国运方隆，官运方通。大家襄赞要和衷，好也弥缝，歹也弥缝。”其四云：“无灾无难到三公，妻受荣封，子荫郎中。流芳身后更无穷，不谥文忠，便谥文恭。” 
　　咸丰时，军务繁兴，绅士多偕官长衙参。或作《字字双》曲嘲之曰：“花翎红顶气虚嚣，阔老。打恭作揖认同僚，司道。厘金军务一包糟，胡闹。果然有事怎开交，完了。” 
　　贵筑傅廉访寿彤官河南，有惠政。余少时寓黔中，曾共里巷。后三十年，相见于长沙。诚朴学道，而论多精确。尝曰：“求通民情，当自上求之。若待民申诉，则猾吏教唆，巧文掩著，便觉真伪参半。即士绅转达，亦多据一面之辞，不能尽实。”只云：“院司幕友，当精于律例，以免部胥嬲驳。州县幕友，则唯恐其精于律例。精则掩饰愈工，上官无从考察，误者竟误，冤者竟冤矣。”又云：“圣人之恶乡愿，为其不能入道耳。然居家谨慎，接物撝谦，伏处乡闾，尚无害于王政。若手持钧轴、身任官司而亦效之，是朝愿而非乡愿矣，安得不贻天下之患！”“朝愿”二字甚新。 
　　明季张献忠犯长沙，众官或降或遁，推官蔡道宪独率士民固守，城陷被杀。国初赐谥忠烈，长沙人至今祀之。新建夏芝岑观察尝购得其遗砚，武陵杨性农太史为之铭曰：“遗此云腴，旷世靡主。乃相新建，可托不腐。是用饷遗，以佐毫楮。”砚长三寸八分，广三寸四分，左右微缺，状如汉瓦，额有“古香古色”四隶字，旁有行书云：“顷山贼戒严，江门司理抚民西郊，偶得残瓦为砚，已自题识，更属余铭。兹不揣浅陋，勉缀数字于额。时癸未夏口，古滇周二南题识。”又有蔡公自记云：“余司理长沙时，山贼戒严，擐甲出西郊，见土人掘得残瓦一片。余摩挲拂拭，见其古色斑烂，可为砚，因命工琢成之。其温腻细润，滑涩相宜，虽非秘比雀台，亦可与崑山片玉相媲美矣。军旅偶闲，因援笔以记。崇祯癸未夏日晋江蔡道宪识。”右方复有记云：“昔江门先生得残瓦成砚以示余。观其斑斑烂烂，如玉温理，可谓墨林妙品。乃先生殉难后，此砚不知所归。适有村人持以求售，忽睹先生遗泽，不禁泫然涕零。窃念先生忠烈固与日月常昭，而斯砚亦当垂诸不朽。爰是购之，不啻吉光片羽，谨为什袭以藏。崇祯甲申秋日幼隗郭金台谨跋。” 
　　曾文正公能以古文法为挽联，飞动变化，不可方物，当时推为绝技。杨性农太史集《兰亭序》为楹联，亦能以古文法行之，而属对工巧，又过于曾。今录数联于左： 
　　每年一集，自为目录；终日万觞，以娱岁时。 
　　尽其己之所能至，得诸天者不可期。 
　　当世文人，无出其右；一时贤者，咸与之游。 
　　有不可一世之器，能毕形万类于言。 
　　虚斯能崇，静斯能永；清不至激，和不至流。 
　　春初人尽怀生气，老至文尝异少时。 
　　事有可为在一己，气之所向无万夫。 
　　春深水次兰初茂，风瑜林於竹竞新。 
　　春风不放游丝倦，生气能将短竹齐。 
　　诸贤毕会修舂禊，九老同游齐大年。 
　　万古长天虚映水，一间幽室静生春。 
　　言者不知听者倦，古人未若今人贤。 
　　临水知惠乐，因风骋列游。 
　　近代翰林出游，多携铁定《词馆仪注》一纸，道光以前未有也。盖尔时翰林出游者少，人视翰林甚贵，仪文或疏，莫敢非谪。近代游者益多，常恐人议其傲，故必挟《仪注》自明，亦可占世局之变矣。然果能守此不坠，亦告朔之饩羊也，作《翰林仪品记》以存故事。记曰：“国朝仕路以科目为正，科目尤重翰林。卜相非翰林不与。大臣饰终，必翰林乃得谥「义」。他官叙资，亦必先翰林。翰林入直两书房[上书房职授王子读，南书房职拟御纂笔札]，及为讲官迁詹事府者，人尤贵之。其次主考、督学。迁詹事府必由左右春坊，谓之「开坊」，则不外用。其考御史及清秘堂办事者，年满则授知府，翰林常贱之，谓之「钻狗洞」。初入馆为庶吉士，三年更试，高等者授编修、检讨，谓之「留馆」；次者改六部主事、内阁中书，若知县，皆先除，不限常格。俗谓之「老虎班」。翰林最重前辈。一科至七科称前辈，自称学生，名次亦然。七科以上自称晚生。十三科以上称大前辈，自称如前。馆选后，遣馆人遍投名刺于诸前辈，谓之「大拜」。越日具三白刺，携红毡登门，躬诣阍人投刺，谓之「求面」。白刺不知何昉，或云：明万历时张居正夺情秉政，门生上谒者多用白刺以示亲昵，至今仍用，遂为翰林致敬之礼。既入翰林者，虽升沉各殊，遇前辈终不敢失礼。惟由庶吉士改官者，谓之「庶常前辈」，礼稍杀焉。翰林官七品，甚卑，然为天子文学侍从，故仪制同于大臣，惟于掌院称门生，大学士及吏部尚书则称晚生，吏部侍郎洎他尚书、总督称侍生，此外皆称家眷弟，皆下衔别于手版。道光以前，翰林出游者少。偶乞假归，士大夫邀迎恐后，大商、富氓、诸后辈张宴歌舞，求翰林一过其家不得。车骑所过，道路瞻望，啧啧称论，或夸旧时相识以为荣，乡塾师常举姓名以劝子弟。军兴后，翰林益多，每科常八九十人，游谒者车轸相接，楹联便面，忽漫贻投，人视翰林稍简矣。然自康、雍以来，名臣大儒，多起翰林。咸、同间，胡林翼、曾国藩、李鸿章皆以翰林为将，戡夷祸乱，敉靖邦家。中兴后，张之洞、李文恬以文学著，宝廷、张佩纶、邵积诚以直言闻，皆能自树立，不苟因循，故论者终以翰林为清品云。” 
　　唐代博学宏词与诸科并列，不甚贵异。我朝则为特科，二百年间仅再举行，而得人最盛，一时儒彦彬彬，媲两汉焉。余尝考其姓名，作《征士记》二篇。 
　　《康熙征士记》曰：“康熙十七年春，上以天下乂安，民物畅遂，思得俊儒以备顾问、任著作，诏京外官三品以上，各举博学宏词之士，用征试而选录焉。群臣各有荐文。荐上，即诏郡县资赠劝行。是年冬，皆集京师。上以天寒日短，士或不得尽其才，又重久留之，诏户部月给银米，至明年春三月朔乃试。试日，咸集太和殿行礼、领试卷及题。题为《璿玑玉衡赋》、《省耕诗》[五言二十韵]。次撰文于体仁阁。上特命赐宴，并高桌椅，殿廷常考所无也。试列一等者二十人[彭孙遹、张烈、乔莱、李因笃、周清原、倪灿、汪霦、王顼龄、秦松龄、陈维崧、徐嘉炎、冯勗、汪楫、朱彝尊、汪琬、陆棻、钱中谐、袁佑、汤斌、邱象随]。二等者三十人[李来泰、沈珩、米汉雯、李铠、潘耒、施闰章、黄与坚、徐釚、沈筠、尤侗、崔如岳、方象瑛、吴元龙、周庆曾、范必英、张鸿烈、李澄中、庞垲、毛奇龄、吴任臣、曹宜溥、曹禾、高咏、钱金甫、陈鸿绩、毛升芳、黎骞、龙燮、邵吴远、严绳孙]。皆以次加官授职，纂修《明史》。二等外授中书者七人[王方谷、申维翰、邓汉仪、孙枝蔚、朱钟仁、王嗣槐、王昊]。未与试授中书者二人[傅山、杜越]。遭丧及死不与试者十六人。先致仕及以疾辞者十四人。试毕遣归者九十七人。讫计各官所荐凡一百八十六人。 
　　“直隶十五人：大兴张烈，字武承；东明袁佑，字杜少；宛平米汉雯，字紫来，著《始存集》；获鹿崔如岳，字宗五；任邱庞垲，字霁公，著《丛碧山房集》；新城王方谷，字口口；定兴杜越，字君异，著《紫峰集》；沧洲戴王纶，字彣极；宛平张能鳞，字玉甲，著《儒家理要》；大兴陈宏，字乾庵；三河刘瑞远，字口口；大兴李开泰，字子如；容城李瑞徵，字中峰；清苑陈僖，字蔼公，著《燕山草堂集》；文安纪炅，字仲霁，著《桂山堂集》。 
　　“河南五人：睢州汤斌，字孔伯，著《洛学编》、《潜庵集》；祥符王紫绶，字金章，著《知咫堂诗集》；新乡杨毓兰，字东始；祥符王廷璧，字崑良，著《珠树堂》、《聚远楼》等集；柘城李芳广，字蓼墅。 
　　“山东十三人：诸城李澄中，字渭清，著《滇程日纪》、《艮斋文选》、《卧象山诗》、《滇南》、《渔村》等集；安邱张贞，字起元，著《杞田》、《半部》、《潜州》、《娱老》等集；益都赵进美，字嶷叔，著《清止阁集》；胶州法若真，字汉儒，著《黄山诗品》；章邱潘飏言，字陈伏；莱阳张瑞徵，字华平；掖县张含辉，字韫璘，著《东山吟》、《蜀草》；德州田雯，字纶霞，著《长河集》、《山虇诗选》；新城傅扆，字兰生，著《奏疏》、《读书随笔》、《砚田漫笔》、《姓谱补》、《增订尧山堂外纪》、《新城轶事》、诗文等集；诸城王钺，字仲威，著《水西纪略》、《粤游日记》、《读书丛残》、《暑窗臆说》、《世德堂集》；即墨杨还吉，字六谦，著《味道楼集》；乐安成其愿，字口口；曲阜陈怀贞，字口口。 
　　“山西十人：太原傅山，字青主，著《霜红龛集》；洪洞范都鼎，字彪西，著《理学备考》、《三晋诗选·续》、《垂棘集》；高平毕振姬，字亮四，著《尚书注》、《西河遗教》、《四州文献》、《三川别志》等书；翼城上官鉴，字金之，著《一经楼集》；代州冯云骧，字讷生；汾西侯七乘，字仲辂；永宁王祚兴，字遇午；翼城高向台，字泰阶；猗氏王含真，字朴斋；蒲州吴雯，字天章，著《莲洋集》。 
　　“陕西十人：富平李因笃，字天生，著《汉诗评》、《寿祺堂集》；三原孙枝蔚，字豹人，著《溉堂》前、后、续集；周至李容，字中孚，著《十三经、二十一史纠缪》、《二曲集》；临潼王孙蔚，字茂衍；韩城程必升，字东旭；泾阳李念慈，字屺瞻，著《过岭吟》、《谷口山房集》；肤施赵廷锡，字玉谱；西安李大春，字口口；口口赵廷飏，字口口；华阴王宏撰，字无异，著《易图象述》、《筮述》、《砥斋集》。 
　　“江南六十七人：上元倪灿，字阍公；宝应乔莱，字子静，著《易俟》、《宝应志》、《使粤诗文》等集；华亭王顼龄，字颛士，著《画舫斋集》；无锡秦松龄，字留仙，著《苍岘山人集》；武进周清原，字浣初，著《雁宕山游记》；宜兴陈维崧，字其年，著《湖海楼全集》；长洲冯勗，字方寅；吴县钱中谐，字宫声；休宁汪楫，字舟次，著《晦斋诗闻》正续集、《观海集》；长洲汪琬，字苕文，著《钝翁前后类稿》、《尧峰文钞》；吴江潘耒，字次耕，若《类音》、《遂韧堂集》；宣城施闰章，字尚白，著《愚山集》；太仓黄与坚，字庭表，著《忍庵文集》；山阳李铠，字公凯，著《史断》、《读史杂述》等书；吴江徐釚，字电发，著《南州草堂集》、《菊庄词》；常熟周庆曾，字燕孙，著《砚山遗稿》；长洲尤侗，字展成，著《西堂杂俎》、《艮斋杂记》、《西堂全集》、《鹤楼堂稿》；吴县范必英，字秀实；山阳张鸿烈，字毅文；华亭吴元龙，字长仁，著《问月堂集》；华亭钱金甫，字越江，著《保素堂集》；江阴曹禾，字颂嘉，著《峨嵋集》；宣城高咏，字阮怀，著《遗山堂》、《若岩堂》等集；望江龙燮，字理侯；无锡严绳孙，字荪友，著《秋水集》；崑山朱钟仁，字近夫；江都申维汉，字周伯；泰州邓汉仪，字孝威，著《过岭集》；太仓王昊，字维夏，著《硕园集》；江都汪懋麟，字季甪，著《百尺梧桐阁集》、《锦瑟词》；长洲惠周惕，字元龙，著《诗说》、《砚溪诗集》；华亭钱芳标，字葆馚，著《金门稿》、《湘瑟词》；上元黄虞稷，字俞邰；溧阳彭桂，字上馨，著《泊庵诗词》；吴江叶舒崇，字元礼，著《谢斋诗词》；口口陈九胜，字口口；山阳嵇宗孟，字淑子，著《立命堂全集》；丹徒张九徵，字公选；山阳张新标，字鞠存；泰州陆舜，字元升，著《双虹堂集》；崑山蔡方炳，字九霞；无锡嵇永福，字尔遐，著《漪圄遗稿》；青浦田茂遇，字楫公，著《水西草堂集》；长洲宋实颖，字既庭，著《读书堂》、《老易轩》、《玉磬山房》等集；金山卫董俞，字苍水，著《樗亭》、《浮湘》、《度岭》等稿；歙县江闿，字辰六，著《河汾集》；武进陈玉璂，字赓明，著《学文堂集》；宜兴储方庆，字广期，著《遯庵文集》；山阳马骏，字图求；江宁白梦鼐，字仲调，著《天山堂稿》；合肥许孙荃，字荪友，著《慎墨堂诗集》；嘉定许自俊，字子位，著《左氏提纲》、《历游山水记》、《三通要录》、《司计全书》、《了公宗旨》、《潜壶》、《韫斋》等集；华亭高层云，字二鲍，著《改虫斋集》；长洲金居敬，字谷似；常熟陶元淳，字子师，著《南崖集》；江宁叶灼棠，字函公；口口潘藩大，字口口；嘉定陆元辅，字翼王，著《十三经注疏类钞》、《菊隐集》；崑山叶奕苞，字九来；山阳阎若璩，字百诗，著《古文尚书疏证》、《四书释地》、《潜邱札记》等书；常熟冯行贤，字补之，著《馀事集》；常熟邓林梓，字肯堂；溧阳宋涵，字叔邃，著《兰楚堂集》；崑山叶方蔚，孛敷文；休宁程易，字兼三；吴县黄始，字静御；全椒邵允彝，字口口。 
　　“浙江五十三人：海盐彭孙遹，字骏孙，著《松桂堂》、《南氵往》、《香奁》、《唱和》等集；钱唐汪霦，字朝采，著《东川日记》、《西泠唱和》等集；秀水徐嘉炎，字胜力，著《抱经斋集》，平湖陆葇，字次友，著《雅坪文稿》；秀水朱彝尊，孛锡鬯，著《经义考》、《日下旧闻》、《鹹荚志》、《明诗综》、《词综》、《曝书亭集》；海宁沈珩，字昭子，著《耿岩集》；仁和沈筠，字开平，著《斗虹集》；遂安方象瑛，字渭仁，著《健松斋集》；萧山毛奇龄，字大可，著《西河全集》；仁和吴任臣，字志伊，著《周礼大义》、《礼通》、《十国春秋》、《山海经广注》、《字汇补》等书；鄞县陈鸿绩，字子逊；遂安毛升芳，字允大，著《古获斋骈体竹枝诗》；仁和邵吴远，字吕璜，著《史学辨误》、《戒三文存》、《河工见闻录》、《京邸》、《粤行》等集；仁和王嗣槐，字仲昭，著《桂山堂偶存》、《啸石斋词》；秀水曹溶，字洁躬，著《静惕堂集》；会稽王谷韦，字鄂叔；平湖陆陇其，字稼书，著《三鱼堂集》、《松阳讲义日抄》、《困勉录》等书；嘉善柯崇朴，字寓匏，著《振雅堂集》；嘉善柯维桢，字翰周，著《纪游草》、《澄烟阁诗》；钱唐林以畏，字口口；山阴况宏坊，字子礼；仁和应撝谦，字嗣寅，著《六经解》、《礼学汇编》、《性理大中》、《教养全书》、《潜斋文集》；余姚黄宗羲，字太冲，著《易学象数论》、《授书随笔》、《春秋日食历》、《孟子师说》、《明史案》、《历书》、《明夷待访录》、《留书思旧录》、《明儒学案》、《明文海》、《南雷文案、文定》等书；钱唐顾豹文，字季蔚，著《三楚奏议》、《六书古韵》、《愿圃日记》、《世美堂集》；嘉善孙棨，字曙东；会稽章贞，字含可，著《东铭解》等书；遂安毛际可，字会侯，著《安叙堂诗文钞》、《浣雪词钞》、《黔游日记》；西安徐之凯，字子强，著《初学》《北思》《汶山》《流憩》等集；仁和徐孺芳，字兰皋；嘉善魏学渠，字子存；仁和顾鼎铨，字逢伯；鄞县徐懋昭，字仲协；萧山任辰旦，字千之，著《介和堂集》；上虞赵骊渊，字积生；海宁张英，字仲张，著《一经堂集》；嘉兴谭吉璁，字舟石，著《延绥志》、《肃松录》、《尔雅广义》、《嘉树堂集》；钱唐施清，字伯仁，著《十三经异同解》、《揽云》、《怀新》等集；钱唐陆次云，字云士，著《八纮绎史》、《绎史纪余》、《荒史》、《峒溪纤志、志余》、《清诗选》、《湖壖杂记》、《北墅绪言》、《澄江集》、《玉山词》；建德宋维藩，字价人，著《白云阁诗集》；口口朱培，字口口；嘉兴李良年，字武曾，著《秋锦山房集》；海宁徐林鸿，字大文，著《两间草堂集》；秀水陈策，字尧夫，著《东溪诗稿》；钱唐吴农祥，字庆百，著《舆图》、《隶史汇考》、《补录文献通考》、《啸台读史》、《绿窗读史》、《梧园杂志》、《宣斋》《南归》《雪鸿》《流铅》《啸台》等集；钱唐郎戴瓒，字口口；会稽罗坤，字宏载，著《萝村诗词集》；山阴朱士曾，字敬身；上虞徐咸清，字仲山，著《资治文字》；乌程夏骃，字文菌，著《烂溪堂集》；平湖戴茂隆，字萝轩；杭州许先甲，字彝千；萧山周起莘，字次修；山阴宋昰，字惧闻，著《{虎日}堂诗钞》。 
　　“湖广六人：宣城邱象随，字季贞，著《西山纪年集》；黄岗壬追骐，字口口，著《雪洲诗钞》；蕲州顾景星，字赤方，著《白茅堂集》；湘潭王岱，字山长，著《可庵集》；黄岗叶封，字井叔，著《嵩山志》、《嵩山石刻记》、《嵩游草》；孝感程大吕，字口口。 
　　“云贵川广皆无人。而汤斌、陆陇其以理学膺是荐，汤又试高等，尤为儒林盛事。” 
　　《乾隆征士记》曰：“雍正十一年夏四月，诏京外大臣更举博学宏词，缵圣祖寿考作人之盛。其时法敕令行，名实必副，诸臣论荐特慎。岁余，荐者仅数人。十三年春，复诏督催；冬十一月，又下诏询促。于是荐者咸集，至乾隆元年秋始廷试焉，恩礼如康熙时。上临轩策问经史源流外，复命作《五六天地之中合赋》、《山鸡舞镜诗》、《黄钟为万事根本论》。补试策问：《农事谠论》及《指佞草赋》、《良玉比君子诗》、《复见天心论》。凡一等者五人[刘纶、潘安礼、诸锦、于振、杭世骏]，二等者十人[杨度汪、刘玉麟、夏之蓉、陈士璠、周长发、陈兆仑、沈廷芳、汪士锽、齐召南、程恂]。补试一等一人[万松龄]，二等三人[朱荃、洪世泽、张汉]。已入词馆不与试者四人。遭丧及死不与试者十一人。部驳不与试及不就试者三十九人。试毕遣归者一百九十五人。讫计各官所荐凡二百六十七人： 
　　“八旗七人：镶黄旗满州吴麟，姓吴查拉氏，字子瑞，著《黍谷山房集》：镶黄旗满州西成，姓口口氏，字有年，著《玉汝堂集》；正白旗满州峻德，姓纳兰氏，字克明，著《使秦集》；正黄旗汉军李锴，字铁召，著《尚史》、《睫巢集、後集》；正白旗包衣汉军长住，姓王氏，字松侪；镶红旗汉军海城陈景忠，字又方；正红旗满州黑葛，姓叶赫觉罗氏，字石夫。 
　　“直隶四人：奉天承德魏枢，字又弼，著《东易问》、《春秋管见》；武强刘自洁，字恒叔；蔚州阎介年，字葆和；任邱边连宝，字赵珍，著《随园诗集》。 
　　“河南五人：襄城万邦荣，字西田，著《红崖草堂诗集》；洛阳张雄图，字砺山；祥符阎式鑛，字口口；祥符朱超，字口口；太康车文，字彬若。 
　　“山东四人：菏泽刘玉麟，字麟兆；滋阳牛运震，字阶平，著《空山易解》、《空山堂春秋传》、《允吾草》、《归田吟》、《空山堂集》；馆陶耿贤举，字口口，著《泉山堂剩稿》；曲阜颜懋伦，字乐清。 
　　“山西三人：榆次王系，字口口；临县刘五教，字口口；榆次张廷奏，字口口。 
　　“陕西四人：蒲城屈复，字见心，著《楚词新注》、《李义山诗意》、《江东瑞草集》；韩城解含章，字口口；富平田荃，字荃生；郃阳秦泾，字幼湜。 
　　“江南九十六人：武进刘纶，字慎涵，著《绳庵内外集》；金坛于振，字鹤泉；无锡杨度汪，字若干，著《云逗楼诗集》；高邮夏之蓉，字芙裳，著《读史提要录》、《半舫斋偶辑》、《半舫斋诗文集》；休宁汪士锽，字君宣；休宁程恂，字慄也；宜兴万松龄，字星锺；江都金门诏，字易东；武进杨煜曾，字吾三；无锡杜诏，字紫纶，著《云川阁集》、《浣花》、《凤髓》、《蓉湖》、《渔笛谱》等词稿；常熟孙天寅，字云含；长洲朱厚章，字以载，著《多师集》；江宁黄涛楫，字逢源；荆溪叶翥凤，字鸣周；丹徒张宏敏，字讷夫，著《红洲诗集》；吴县叶长扬，字尔祥；长洲宋照，字谨涵，著《礼经汇解》、《史间》、《息轩杂文》等书；金坛于梓，字傅岩；休宁汪芳藻，字蓉洲，著《春晖楼集》；元和邵岷，字百峰；镇阳顾陈垿，字玉停，著《钟律陈数》、《八矢注字图说》、《洗桐轩》《抱桐轩》等集；无锡华希闵，字豫原，著《广事类赋》；常熟瞿骏，字云墀；当涂奚源，字溯仑；桐城方观承，字遐谷，著《赈纪》、《坛庙祀典》、《义仓图》、《永定河志》、《直隶河渠水利书》、《述本堂诗集、续集》；江都马曰璐，字佩兮，著《南斋集》；山阳周振采，字白民；歙县佘华瑞，字西麓；桐城方贞观，字履安，著《南堂诗钞》；江阴蔡寅斗，字芳三；江阴翁照，字朗夫，著《赐书堂诗文集》；华亭陆荣秬，字锡三，著《香林诗文集》；当涂吴锐，宇颖长；天长陈以刚，字烛门，著《烛门诗》；金坛于栻，字亦坡；长洲沈虹，字卫梁，著《篷庄诗钞》；江都汪祚，字口口；华亭黄之隽，字石牧，著《香屑》、《{广吾}堂》等集；无锡顾栋高，字复初，著《尚书质疑》、《春秋大事表》、《毛诗类释》、《震沧集》；华亭吴王坦，字衷平；江宁何梦篆，字口口；当涂徐文靖，字容尊，著《山河两戒考》、《禹贡会笺》、《皇极经世考》、《管城硕记》；宜兴周钦，字口口；金坛刘始兴，字口口；桐城姚焜，字鸾伯；长洲韩曾，字续古；华亭王祖庚，字孙同，著《砺斋诗钞》；宜兴史凤辉，字南如；镇洋张叙，字冰璜，著《易贯》、《诗贯》、《孝经精义、后录、或问、余论》；江阴金鉴，字志达；江都马荣祖，字力本，著《亭云堂》、《石莲堂》等稿；桐城马朴臣，字相如，著《春迟诗稿》；吴江迮云龙，字赓若，著《汗漫吟》；华亭张凤孙，字少仪，著《宝田诗钞》；桐城刘大櫆，字耕南，著《海峰》、《小称》等集；江阴张廷槐，字抡翰；宝山王世枢，字斗初；金坛冯元溥，字口口；武进秦懋绅，字子宏；宝应潘遇莘，字口口；武进吴见龙，字恂士，著《薛帷文钞》；无锡王会汾，字荪服，著《梁溪诗钞》；吴县倪承茂，字稼咸，著《頔塘诗稿》；长洲沈德潜，字确士，著《竹啸轩诗钞》、《归愚集》；常熟赵永孝，字汉忠；桐城叶西，字书山，著《诗经拾遗》、《春秋究遗》、《日下诗草》；武进杨述曾，字二思，著《南圃文稿》；全椒吴檠，字青然，著《咫闻斋诗钞》、《阳局词钞》；江都许佩璜，字渭符；宣城施念曾，字得仍，著《檗心集》；吴江王藻，字载扬，著《莺脰湖庄集》；桐城江其龙，字若度；吴江沈彤，字冠云，著《周官禄田考》、《群经小疏》、《果堂杂著》、《气穴考略》、《内经本论》、《果堂集》；兴化李光国，字定斋；震泽陆桂馨，字元萼；吴江吴张元，字万长；山阳邱迥，字尔求，若杂录、笔记、《翼堂诗稿》；长洲陈黄中，字和叔，著《宋史稿》、《东庄遗集》；吴县陆枚，字实君；肯浦胡鸣玉，字廷佩，著《订讹杂录》；青浦叶荣梓，字孝常，著《纪年稿》、《容斋诗稿》；阳湖刘鸣鹤，字皋闻；上元程光祚，字启生，著《大易择言》、《易通》、《读易管见》、《易说辨正》、《春秋识小录》、《岫云阁诗钞》；上元许锵，字口口；宝应郭束，字元城；歙县胡二乐，字象虚；桐城方辛元，字庑草；宣城李希稷，字贻牟；宣城梅兆颐，字恕漪；吴江周汝舟，字道夫，著《悦汀诗稿》；华亭张范，字勤旃；奉贤叶承点，字子异；太皇钱斌，字口口；阳湖吴溶，字口口；宝应刘师翱，字口口；山阳任瑷，字恕庵，著《纂注朱子文类》、《论语、中庸困知录》、《易学象数传心录》、《太极图说析疑》、《通书测》、《读经管见》、《小泉笔记》、《困学恐闻》、《反经说》、《传习录辨》、《知言札记》、《读史衡说》、《史记论文》、《史记笔谭》、《六溪山房文稿》、《小泉集》、《六有轩存稿》，《诗漫钞》。 
　　“浙江六十八人：秀水诸锦，字襄七，著《毛诗说》、《飨礼补亡》、《夏小正注》、《绛趺阁集》；仁和杭世骏，字大宗，著《续礼记集说》、《金史补》、《史、汉、北齐疏证》、《前后汉书蒙拾》、《文选课虚》、《续方言》、《词科掌录》、《榕城》、《桂堂》等诗话、《道古堂诗文集》；钱唐陈兆崙，字星斋，著《紫竹山房诗文集》；仁和沈廷芳，字畹叔，著《十三经注疏正字》，《隐拙斋诗文集》；钱塘陈士璠，字鲁章，著《使蜀集》、《梦碧轩诗文钞》；天台齐召南，字次风，著《水道提纲》、《历代帝王表》、《后汉公卿表》、《赐砚堂诗》、《宝纶堂文集》；会稽周长发，字兰坡，著《赐书堂集》；桐乡朱荃，字子年，著《香南诗钞》；仁和金德瑛，字汝白，著《桧门诗存》；鄞县全祖望，字绍衣，著《经史问答》、《鲒埼亭诗文集》；钱塘金虞，字长孺，著《小树轩集》；乌程严遂成，字崧瞻，著《海珊诗钞》；钱唐符曾，字幼鲁，著《春凫小稿》、《半春唱和诗》、《赏雨》、《茅屋》、《雪泥》、《纪游》等稿；嘉善柯煜，字南陔，著《石庵樵唱》、《月中箫谱词》；鄞县万经，字授一，著《增补礼记集解》、《续纂春秋随笔》、《明史举要》、《列代纪年》、《分隶偶存》；淳安方楘如，字文辀，著《郑注拾瀋集》、《虚斋学古文》；会穑傅王露，字艮木，著《玉笥山房集》；山阴胡湲，字希张，著《绿萝山庄诗文集》；秀水祝维诰，字宣臣，著《绿溪诗稿》；嘉兴褚菊书，字荣九，著《易经象数臆解》，《读杜臆说》、《投笔斋集》；仁和王照，字晋三，著《论古堂集》；嘉善闻元晟，字名夏，著《竹洲诗钞》；钱唐周京，字西穆，著《无悔斋集》；鄞县陈撰，字楞山，著《玉几山房吟卷》，《绣铗集》；山阴王霖，字雨丰，著《西山游草》、《弇山诗钞》；归安孙见龙，字叶飞，著《五华纂订》、《四书大全》、《潜村诗稿》；长兴丁凝，字琴山，著《静者诗集》；海宁查祥，字星南，著《云在楼诗》、《咸斋文钞》；钱唐厉鹗，字太鸿，著《辽史补》、《东城杂记》、《湖船录》、《宋诗纪事》、《南宋画院录》、《樊榭山房集》；钱唐汪援甲，字鳞先，著《夕秀斋诗钞》；海盐俞鸿德，字口口；嘉善曹廷枢，字古谦，著《谦斋诗集》；钱唐王延年，字介眉，著《补通鉴纪事本末》；山阴胡天游，字稚威，著《石笥山房集》；会稽徐廷槐，字立三，著《南华简抄》、《墨汀诗草》；归安戴永植，字于庭，著《汀风阁集》；钱唐桑调元，字伊佐，著《论语说》、《躬行实践录》、《弢甫》初续等集；乌程沈澜，字维涓，著《双清草堂诗》；钱唐金焜，字以宁，著《蠡测录》、《妙明书屋诗》、《浓兰词》；镇海张懋建，字介石，著《易学》、《五经韵纂》、《读书乐》、《续越书》、《肯綮录》、《学校祀典考》、《蛟川耆旧诗》、《庭学草》、《介石初集》；归安姚世铼，字念慈，著《孤笑集》、《五台山游草》；嘉兴李宗潮，字坤四，著《二守斋诗钞》；秀水万光泰，字循初，著《转注绪言》、《汉音存正》、《遂初堂类音辩》、《柘坡居士集》；仁和周玉章，字琡大；钱唐金文淳，字质甫，著《蛾子录》、《读史卮言》；仁和袁枚，字子才，著《小仓山房》诗集、文集及骈体；西安申甫，字及甫，著《笏山诗钞》；归安沈树德，字申培；钱唐王腾蛟，字步元；秀水钱载，字坤一，著《萚石斋诗集》；山阴周大枢，字元木，著《周易井观》、《居俟堂集存》、《吾春轩诗钞》、《调香词》；钱唐王作人，字育才；归安王起鹏，字翱如，著《溪堂诗钞》；秀水朱稻孙，字稼翁，著《六峰阁稿》；钱唐程川，字鄜渠，著《朱子五经语类》、《运木集》；平湖陆祖锡，宇念劬，著《松鳞集》；余姚邵昂霄，字丽寰，著《万青楼图编》、《万青楼稿》；仁和赵昱，字功千，著《爱日堂集》；归安沈炳震，字寅驭，著《九经辨字渎蒙》、《廿一史四谱》、《井鱼听编》、《新旧唐书合抄》、《增默斋集》；归安沈口谦，字幼牧；仁和汪台，字抱朴；钱唐卢存心，字敬甫，著《白云诗集》；钱唐汪沆，字师李，著《小眠斋稿》、《盘西纪游》、《沽上题襟》、《槐塘诗文》等集；归安孙诒年，字谷仁；山阴沈冰壶，字心玉，著《古调自弹》、《抗言在昔》等集；萧山周炎，字西序，著《幽思草》、《可耕堂集》；仁和赵信，字意林，著《醯略》、《秀砚斋吟稿》；秀水张庚，字浦山，著《五经臆》、《通鉴纲目释地纠谬、补注》、《画征录》、《蜀南纪行略》、《短檠琐记》、《强恕斋诗文集》、《瓜田词》。 
　　“福建十二人：南安洪世泽，字叔时；安溪李清藻，字口口；安溪王士让，字尚卿；安溪李光型，字仪卿，著《易通正》、《洪范解》、《诗六义说》、《文王世子解》、《天问解》；闽县张甄陶，字希周，著《读书翼注》；安溪潘思光，字亚卿；晋江陈一策，字尔慨，著《香雪斋集》；闽县陈绳，字骝季；闽县陈继善，字敬堂；晋江方鹤鸣，字口口；晋江王元芳，字鼎汝；龙岩陈大炎，字口口。 
　　“江西三十七人：南城潘安礼，字立夫，著《东山草堂集》；新建曹秀先，字冰持；星子宋士宗，字司秩，著《史学正》、《藏学统存》；南昌万承芩，字鸣嘉；信丰黄世成，字培山，著《平庵诗集》；广昌黄永年，字静山，著《希贤编》、《春秋四传异同辨》、《静山诗文集》；南昌龚缨，字孝水；泰和梁机，字仙来，著《北游草》、《赵游日记》，《三华集》；南城梅枚，字功升；南丰邓牧，字乃梦；龙泉张振义，字口口；广昌魏允迪，字功夏；广昌饶一辛，字冶人，著《经义管见》；贵溪邓长庆，字口口；临川李纮，字巨州，著《南园稿》；新建刘斯组，字斗田，著《周易拨易堂解》、《太玄别训》；奉新甘禾，字周书，著《爱庐诗钞》；新建夏之翰，字知畏，著《檀园初稿》；新建杨廷英，字耆侣，著《杜诗注》；新建凌之调，字广心，著《易论》、《丹麓山房前后稿》；新建裘曰修，字叔度，著《叔度》、《灌亭》等诗钞；奉新张星景，字行之；武宁余腾蛟，字非睡；南昌龚元玠，字鸣玉，著《十三经客难》；新建尚廷枫，字岳师；南城邓士锦，字太初，著《来园集》；信丰黄天策，字一峰；南丰李灏，字柱文，著《易范同宗录》、《问茝堂集》；南昌龚正，字口口；进贤饶允坡，字右苏，著《近代诗钞》；赣县刘世基，字崧岳；临川傅涵，字圣涯，著《新桥集》；临川张锦传，字舆辉；南城廖理，字口口；高安陈洪淡，字口口；武宁盛乐，字水宾，著《剑山集》；南丰赵宁静，字方白。 
　　“湖广十九人：武陵胡期颐，字永叔；孝感夏策谦，字恭占；汉阳靖道谟，字诚合；孝感李春耀，字东谷；蕲水徐本仙，字口口；善化刘世澍，字口口；宁乡王文清，字廷鉴，著《周礼会要》、《考古略》、《考古原始》、《锄经馀草》；长沙刘暐泽，字芳久，著《斯香堂集》；巴陵许伯政，字惠棠，著《易深》、《诗深》，《春秋深》、《全史》，《日至源流》；武陵陈长镇，字宗五；湘乡易宗瀛，字公仙；湘乡易宗涒，字公申；东湖毛一骢，字天选；祁阳陈世龙，字口口；祁阳邓献璋，字方侯；祁阳陈世贤，字口口；长宁段梧生，字口口；华容王元，字口口；蕲水南昌龄，字念贻。 
　　“云南一人：石屏张汉，字月槎，著《月槎集》。 
　　“四川一人：郫县许儒龙，字士元。 
　　“广东六人：番禺许遂，字杨云；顺德苏珥，字瑞一；番禺车腾芳，字口口；保昌曹忄宾，字口口；番禺钟狮，字作韶；南海劳孝舆，字巨峰，著《春秋诗话》。 
　　“贵州、广西无人。” 
　　《礼运》“以功为己”，与上句相对，谓以勇、知为贤，以为己为功，皆自私之心耳。王氏《章句》谓夸功望报，似不甚确。又“用人之仁去其贪”，乃是多爱之意，非贪得也。 
　　圣人之道，忠恕为人。黄老之弊不忠，申韩之弊不恕，故不可久。 
　　光绪丁丑翰林院馆课，赋题《辅人无苟》。修撰王仁康赋极工丽，中有一联云：“危不持，颠不扶，焉用彼相；进以礼，遏以义，我思古人。”阅卷者恶之，置一等末。王固知名士，联句即日播传。下月课题，则《名士如画饼赋》也。 
　　道光丙午科江南乡试，阮文达公重赴鹿鸣。正主考黄莘农侍郎，赞汤公门下士也，献联云：“凤诏新颁，历仕三朝贤太傅；鹿鸣重宴，同年一榜小门生。”咸、同时，某状元以道员榷厘税，多用私，一官以四百金为贽，得委司榷。或戏为联云：“四百地丁分局宪，九重天子小门生。”可谓巧切。 
　　答人拜跪与向人拜跪，其劳苦均也。仰权贵之鼻息与仰簿尉之鼻息，其谄诎均也。节用则常富，无求则常贵。 
　　善化何应祺狂谲不羁，而资性奇敏，论多精确，尝曰：“郭筠仙非无谬处，其谬处皆可爱。李法曾尽有好处，其好处皆可杀。”应祺尝客曾文正公幕，曾公好谑，偶与诸客议事，因曰：“天下事有非贤豪所能济者，有非庸人所能办者，当别设一科，曰绝无良心科。”应祺率尔曰：“公求此选，舍我其谁！”举座皆大笑。曾公薨后，赐谥文正，应祺因自号武歪公，以示相当。 
　　阳明先生集有《答毛副宪书》，乃官龙场时所作，语和而守定。士处患难，读此可增长气识，特录出之，书曰：“昨承遣人喻以祸福利害，且令勉赴大府请谢，此非道谊深情，决不至此。感激之至，言无所容。但差人至龙场陵侮，此自差人挟势擅威，非大府使之也。龙场诸夷与之争斗，此自诸夷愤愠不平，亦非某使之也。然则大府固未尝辱某，某亦未尝傲大府，何所得罪而遽请谢乎？跪拜之礼，亦小官常分，不足以为辱，然亦不当无故而行之。不当行而行与当行而不行，其为职辱，一也。废遂小臣，所守以待死者，忠信礼义而已，又弃此而不守，祸莫大焉。凡祸福利害之说，某亦尝讲之。君子以忠信为利，礼义为福。苟忠信礼义之不存，虽禄之万钟，爵以侯王之贵，君子犹谓之祸与害。如其忠信礼义之所在，虽剖心碎首，君子利而行之，自以为福也，况于流离窜逐之微乎！某之居此，盖瘴疠蛊毒之与处，魑魅魍魉之与游，日有三死焉。然而居之泰然，未尝以动其中者，诚知生死之有命，不以一朝之患而忘其终身之忧也。大府苟欲加害，而在我诚有以取之，则不可谓无憾。使吾无有以取之而横罹焉，则亦瘴疠而已尔，蛊毒而已尔，魑魅魍魉而已尔，吾岂以是而动吾心哉!执事之谕，虽有所不敢承，然因是而益知所以自励，不敢苟有所隳堕，则某也受教多矣，敢不顿首以谢。” 
　　傅青馀廉访论事多内心，尝曰：“守令去民近，易于尽职。司道去官近，去民远，其驭吏又不能如治民之得行其志，故尽职最难。”又曰：“人才高下不齐，大概不过数等：综核名实，事必躬亲，豁达沈毅，赏罚破格，此将才也；熟于文法，巧于弥缝，以姑息为安，以避谤为智，于仕宦最利，可谓之宦才；唯诺趋跄，不辞诃比，则差遣之才耳。”

