《宣和乙巳奉使金国行程录》 宋 许亢宗

《靖康稗史》之一种

金人既灭契丹，遂与我为敌国，依契丹例，以讲和好。每岁遣使，除正旦、生辰两番永为常例外，非常庆吊别论也。甲辰年，阿骨打忽身死，其弟吴乞买嗣立，差许亢宗充奉使贺登位，并关取《奉使契丹条例》案牍，参详增减，遵守以行。兼行人所须，皆在京诸司百局应办，纤悉备具，无一缺者，盖祖宗旧制也。

随行三节人，或自朝廷差，或由本所辟。除副外，计八十人：都幅一、医一、随行指使一、译语指使二、礼物祇应二、书表司二、习驭司二、职员二、小底二、亲属二、龙卫虞候六、宣抚司十，将一、察视二、节级三、翰林司二、鸾仪司一、太官局二、驰务槽头一、教骏三、后院作匠一、鞍辔库子虎翼兵士五、宣武兵士三十。冗仗则有杂载车三、杂载驼十、粗细马十二。礼物则有御马三，涂金银作鞍辔副之；象牙、玳瑁鞭各一；涂金大浑银香狮三只，座全；著色绣衣三袭；果子十笼；蜜煎十瓮；芽茶三斤。于乙巳年春正月戊戌陛辞，翌曰发行，至当年秋八月甲辰回程到阙。其行程：本朝界内一千一百五十里，二十二程，更不详叙。今起自白沟契丹旧界，止于虏廷冒离纳钵，三千一百五十里，计三十九程。

第一程：自雄州六十里至新城县。

离州三十里至白沟拒马河，源出代郡涞水，由易水界至此合流，东入于海。河阔止十数丈，南宋与契丹以此为界。旧容城县附雄州归信县寄里，自壬寅年冬于河北岸创筑容城县新垒。过河三十里到新城县。契丹阿保机入寇，唐庄宗以铁骑五千败之于新城，即此也。旧为契丹边面，自与宋朝结好，百余年间，楼壁仅存。《辽史》

第二程：自新城县六十里至涿州。

[涿州古涿郡]，黄帝与蚩釉唤于涿鹿之野即此地。昔为契丹南寨边城，楼壁并存。及郭药师举城内属，不经兵火，人物富盛，井邑繁庶。近城有涿河、刘李河，合范河东流入海，故谓之范阳。

第三程：自涿州六十里至良乡县。

良乡乃唐德宗时赵德钧镇边幽州，岁苦契丹侵钞转饷，乃于盐沟置良乡，即此地，隶燕山府。经兵火之后，屋舍居民靡有孑遗。帅臣复加修筑，楼壁焕然一新，渐次归业者数千家。离城三十里过卢沟河，水极湍激，燕人每候水浅，深置小桥以渡，岁以为常。近年，都水监辄于此两岸造浮梁，建龙祠宫，仿佛如黎阳三山制度，以快耳目观睹，费钱无虑数百万缗。

第四程：自良乡六十里至燕山府。

府乃冀州之地，舜以冀州南北广远，分置幽州，以其地在北方，取其阴幽肃杀之义，杜牧言之略矣。东有朝鲜、辽东，北有楼烦、白檀，西有云中、太原，南有滹沱、易水。唐置范阳节度，临制奚、契丹。自晋割赂北虏，建为南京析津府。壬寅年冬，金人之师过居庸关，契丹弃城而遁。金人以朝廷尝遣使海上，约许增岁币，以城归我，迁徒者寻皆归业，户口安堵，人物繁庶，大康广陌皆有条理。州宅用契丹旧内，壮丽夐绝。城北有三市，陆海百货萃于其中。僧居佛宇，冠于北方；锦绣组绮，精绝天下。膏腴蔬窳、果实、稻粱之类，靡不毕出；而桑柘麻麦、羊豕雉兔不问可知。水甘土厚，人多技艺，民尚气节。秀者则向学读书，次则习骑射、耐劳苦。未割弃以前，其中人与夷狄斗，胜负相当。城后远望，数十年间，宛然一带回环缭绕，形势雄杰，真用武之国，四明四镇皆不及也。癸卯年春归我版图，更府名曰燕山，军额曰永清。城周围二十七里，楼壁共四十丈，楼计九百一十座，地堑三重，城开八门。

第五程：自燕山府八十里至潞县。

是岁，燕山大饥，父母食其子，至有肩死尸插纸于市，售以为食。钱粮金帛率以供“常胜军”，牙兵皆骨立，戍兵饥死者十七八。上下相蒙，上弗闻知。宣抚司王安中方献羡余四十万缗为自安计，后奉朝廷令，支太仓漕粳米五十万石，自京沿大河由保、信、沙塘入潞河，以瞻燕军。回程至此，已见舳舻衔尾，舣万艘于水。潞河在县东半里许，曹操征乌丸、蹋顿，袁尚等凿渠自滹沱由涿水入潞河即此地。

第六程：自潞县七十里至三河县。

三河县隶蓟州，后唐赵德钧于幽州东置三河县以护转输即此。

第七程：自三河县六十里至蓟州。

蓟州乃渔阳也。因问天宝禄山旧事，人无能知者。

第八程：自蓟州七十里至玉田县。

县之东北去景州一百二十里，自甲辰年金人杂奚人入城刦虏，每边人告急，宣抚司王安中则戒之曰：“莫生事。”四月之内凡三至，尽屠军民，一火而去。安中则创新筑，此城改为经州。

第九程：自玉田县九十里至韩城镇。

镇有居民可二百家，并无城。

第十程：自韩城镇五十里至北界清州。

出镇东行十余里，至金人所立新地界，并无沟堑，惟以两小津堠高三尺许。其两界地东西阔约一里，内两界人户不得耕种。行人并依《奉使契丹条例》，所至州备车马，护送至界首。前期具国信使、副职位姓名关牒虏界，备车马人夫以待。虏中亦如期差接伴使、副于界首伺候。两界备有幕次。行人先令引接齎国信使、副门状过彼，彼亦令引接以接伴使、副门状回示，仍请过界。于例，三请方上马，各于两界心对立马，引接互呈门状，各举鞭虚揖如仪，以次行焉。四十里至清州，会食，各相劳问。州元是石城县，金人新改是名。兵火之后，居民万余家。

是晚，酒五行，进饭，用粟，钞以匕；别置粥一盂，钞一小杓，与饭同下。好研芥子，和醋伴肉食，心血脏瀹羹，芼以韭菜，秽污不可向口，虏人嗜之。器无陶埴，惟以木刓为盂楪，髹以漆，以贮食物。自此以东，每遇馆顿，或止宿，其供应人并于所至处居民汉儿内选衣服鲜明者为之。每遇迎送我使，则自彼国给银牌入，名曰“银牌天使”。

第十一程：自清州九十里至滦州。

滦州古无之。唐末天下乱，阿保机攻陷平、营，刘守光据幽州，暴虐，民不堪命，多逃亡依阿保机为主，筑此以居之。州处平地，负麓面冈。东行三里许，乱山重叠，形势险峻。河经其间，河面阔三百步，亦控扼之所也。水极清深，临河有大亭，名曰濯清，为塞北炎绝郡。守将迎于此，回程锡宴是州。

第十二程：自滦州四十里至望都县。

民既入契丹依阿保机，即于所居处创立县名，随其来处乡里名之，故有“望都”、“安喜”之号。唐庄宗以铁骑五千退保望都，即此县也。

第十三程：自望都县六十里至营州。

营州，古柳城，舜筑也。乃殷之孤竹国，汉唐辽西地。金国讨张觉，是州之民屠戮殆尽，存者贫民十数家。是曰，行人馆于州宅，古屋十数楹，庭有大木十数株。枯腐蔽野，满目凄凉，使人有吊古悼亡之悲。州之北六七里间，有大山数十，其来甚远，高下皆石，不产草木。峙立州后，如营卫然。恐州以此得名，而前人谓地当营室，故名营。

第十四程：自营州一百里至润州。

离州东行六十里至榆关，并无堡障，但存遗址，有居民十数家。登高回望，东自碣石，西彻五台，幽州之地沃野千里。北限大山，重峦复岭，中有五关：居庸可以行大车，通转粮饷；松亭、金坡、古北口止通人马，不可行车。外有十八小路，尽兔径鸟道，止能通人，不可走马。山之南，地则五谷百果、良材美木无所不有。出关来才数十里，则山童水浊，皆瘠卤。弥望黄云白草，莫知亘极，盖天设此限华夷也。夷狄自古为寇，则多自云中、雁门，未尝有自渔阳、上谷而至者。昔自石晋割弃，契丹以此控制我朝，第以社稷威灵、祖宗功德，保守信誓，而禽兽无得以肆其毒尔。前此经营边事，与金人岁币加契丹之倍，以买幽、蓟五州之地，而平、滦、营三州不预其数，是五关我得其三，而金人得其二也。愚谓天下视燕为北门，失幽、蓟五州之地，则天下常不安。幽、燕视五关为襟喉，无五关则幽、燕不可守，五关虽得其三，纵药师不叛，而边患亦终无宁岁也。比来言者论列当时主议大臣，有云，以营、平、滦要害控扼之地捐之金人，蜂蝎迁窠，虎兕出槛，盖指此也。出榆关以东，山川风物与中原殊异。所谓州者，当契丹全盛时，但土城数十里，民居百家，及官舍三数椽，不及中朝一小镇，强名为州。经兵火之后，愈更萧然。自兹以东，类皆如此。

第十五程：自润州八十里至迁州。

彼中行程并无里堠，但以行彻一曰即记为里数。是曰行无虑百余里。金人居常行马率皆奔轶，此曰自早饭罢，行至螟方到。道路绝人烟，不排中顿，行人饥渴甚。自兹以东，类皆如此。

第十六程：自迁州九十里至习州。

迁州东门外十数步即古长城，所筑遗址宛然。

第十七程：自习州九十里至来州。

无古迹可云。

第十八程：自来州八十里至海云寺。

离来州三十里海东岸，俯挹沧溟，与天同碧，穷极目力，不知所际。寺去海半里许，寺后有温泉二池。望海东有一大岛，楼殿、〓（上穴下辛）堵波，之上有龙宫寺。见安僧十数人。是夜，行人皆野盘。

第十九程：自海云寺一百里至红花务。

此一程尽曰行海岸。红花务乃金人煎盐所，去海一里许。至晚，金人馈鱼数十枚，烹作羹，味极珍。

第二十程：自红花务九十里至锦州。

自出榆关东行，路平如掌，至此微有登陟。经由十三山下，欧阳文忠叙胡峤所说十三山即此。

第二十一程：自锦州八十里至刘家庄。

是后，行人俱野盘。

第二十二程：自刘家庄一百里至显州。

出榆关以东行，南濒海，而北限大山，书皆粗恶不毛。至此，山忽峭拔摩空，苍翠万仞，全类江左，乃医巫闾山也。成周之时，幽州以医巫闾作镇，其远如此。契丹兀欲葬于此山，离州七里别建乾州以奉陵寝，今书为金人毁掘。

第二十三程：自显州九十里至兔儿涡。

第二十四程：自兔儿涡六十里至梁鱼务。

离兔儿涡东行，即地势卑下，尽皆萑苻沮洳积水。是曰，凡三十八次渡水，多被溺。[有河]名曰辽河。濒河南北千余里，东西二百里，北辽河居其中，其地如此。隋唐征高丽，路皆由此。秋夏多蚊虻，不分昼夜，无牛马能至。行以衣包裹胸腹，人皆重裳而披衣，坐则蒿草薰烟稍能免。务基依水际，居民数十家环绕。弥望皆荷花，水多鱼。徘徊久之，颇起怀乡之思。

第二十五程：自梁鱼务百单三里至没咄[孛堇]寨。

“没咄”，小名；“孛堇”，汉语为官人。

第二十六程：自没咄寨八十里至渖州。

第二十七程：自渖州七十里至兴州。

自过辽河，以东即古之辽东地。金人方战争之际，首得辽东五十一州之地，乃契丹阿保机渤海国建为东京路地也。

第二十八程：自兴州九十里至咸州。

未至州一里许，有幕屋数间，供帐略备，州守出迎，礼仪如制。就坐，乐作，有腰鼓、芦管、笛、琵琶、方响、筝、笙、箜篌、大鼓、拍板，曲调与中朝一同，但腰鼓下手太阔，声遂下，而管、笛声高。韵多不合，每拍声后继一小声。舞者六七十人，但如常服，出手袖外，回旋曲折，莫知起止，殊不可观也。酒五行，乐作，迎归馆。老幼夹观，填溢道路。次曰早，有中使抚问，别一使赐酒果，又一使赐宴。赴州宅，就坐，乐作，酒九行。果子惟松子数颗。胡法，饭酒食肉不随盏下，俟酒毕，随粥饭一发致前，铺满几案。地少羊，惟猪、鹿、雁。馒头、炊饼、白热、胡饼之类最重油煮。麦食以蜜涂拌，名曰“茶食”，非厚意不设。以极肥猪肉或脂润切大片一小盘子，虚装架起，间插青葱三数茎，名曰“肉盘子”，非大宴不设，人各摧以归舍。虏人每赐行人宴，必以贵臣押伴。是曰，押伴贵臣被酒，辄大言诧金人之强，控弦百万，无敌于天下。使长掎之曰：“宋有天下二百年，幅员三万里，劲兵数百万，岂为弱耶？某衔命远来，贺大金皇帝登宝位，而大金皇帝止令太尉来伴行人酒食，何尝令大臣以相罔也？”辞色俱厉，虏人气慑，不复措一辞。及赐宴毕，例有表谢，有曰“祗造邻邦”，中使读之曰：“使人轻我大金国。《论语》云‘蛮貊之邦’，表辞不当用‘邦’字。”请重换方肯持去。使长正色而言曰：“《书》谓‘协和万邦’、‘克勤于邦’，[《诗》]谓‘周虽旧邦’，《论语》谓‘至于他邦’、‘问人于他邦’、‘善人为邦’、‘一言兴邦’，此皆‘邦’字，而中使何独祗诵此一句以相问也？表不可换！须到阙下，当与曾读书人理会，中使无多言！”虏人无以答。使长许亢宗，饶之乐平人，以才被选。为人 醖藉似不能言者，临事敢发如此，虏人颇壮之。

第二十九程：自咸州四十里至肃州，又五十里至同州。

离咸州即北行，州地平壤，居民所在成聚落。新稼殆遍，地宜种黍。东望天山，金人云彩，此新罗山，山内深远，无路可行。其间出人参、白附子，深处与高丽接界。山下至所行路可三十里。

第三十程：自同州三十里至信州。

回程锡宴于此。

第三十一程：自信州九十里至蒲里孛堇寨。

第三十二程：自蒲里四十里至黄龙府。

契丹阿保机初攻渤海，射黄龙于此地，即建为府。是曰，州守迎迓如仪。有中使抚问，赐酒果、锡宴一如咸州制。自此东行。

第三十三程：自黄龙府六十里至托撤孛堇寨。

府为契丹东寨。当契丹强盛时，虏获异国人则迁徙杂处于此。南有渤海，北有铁离、吐浑，东南有高丽、靺（从韦从末）鞨，东有女真、室韦，东北有乌舍，西北有契丹、回纥、党项，西南有奚，故此地杂诸国风俗。凡聚会处，诸国人语言不能相通晓，则各以汉语为证，方能辨之，是知中国被服先王之礼仪，而夷狄亦以华言为证也。

第三十四程：自托撤九十里至漫七离孛堇寨。

道旁有契丹旧益州、宾州空城。

第三十五程：

自漫七离行六十里即古乌舍寨，寨枕混同江湄，其源来自广汉之北，远不可究。自此南流五百里，接高丽鸭绿江入海。江面阔可半里许，寨前高岸有柳树，沿路设行人幕次于下。金人太师李靖居于是，靖累使南朝。此排中顿，由是饮食精细绝佳。时当仲夏，藉树荫俯瞰长江，凉飚拂面。盘礡少顷，殊忘鞍马之劳。过江四十里，宿和里间寨。

第三十六程：自和里间寨九十里至句孤孛堇寨。

[自和里间寨行五里，即有溃堰断堑]，自北而南，莫知远近，界隔甚明，乃契丹昔与女真两国古界也。界八十里，直至涞流河。行终曰之内，山无一寸木，地不产泉，人携水以行。岂天地以此限两国也，豹狼互相吞噬，终为强者所并耳。涞流河阔二十余步，以船渡之，五里至句孤寨。自此以东，散处原隰间尽女真人，更无异族。无市井买卖，不用钱，惟以物相贸易。

第三十七程：自句孤寨七十里至达河寨。

第三十八程：自达河寨四十里至蒲挞寨。

是曰，金使前来排办祗候。

第三十九程：自蒲挞寨五十里至馆。

行二十里，至兀室郎君宅，接伴使、副具状辞，馆伴使、副于此相见如接伴礼。虏中每差接伴、馆伴、送伴，客省使必于女真、渤海、契丹、奚内人物白皙详缓能汉语者为之，副使则选汉儿读书者为之。复有中使抚问，赐酒果、赐宴如常仪。毕，又行三十里至馆。馆惟茅舍三十余间，墙壁全密，堂室如帘幕，寝榻皆土床，铺厚毡褥及锦绣貂鼠被，大枕头等。以女真兵数十佩刀、执弓矢，守护甚严。此去虏廷尚十余里。次曰赐酒果，至晚，閤门使躬来说议，约翌曰赴虏廷朝见。

次曰，馆伴同行可五七里，一望平原旷野，间有居民数十家，星罗棋布，纷揉错杂，不成伦次。更无城郭，里巷皆背阴向阳。便于牧放，自在散居。又一二里，命撤伞，云近阙。复北行百余步，有阜宿围绕三四顷，并高丈余，云皇城也。至于宿围门，就龙台下马，行入宿围。西设毡帐四座，各归帐歇定，客省使、副使相见就坐，酒三行。少顷，闻鞞鼓声入，歌饮三奏，乐作，閤门使及祗坐班引入，即捧国书自山棚东入，陈礼物于庭下，传进如仪。赞通拜舞抃蹈讫，使副上殿，女真酋领数十人班于西厢，以次拜讫，近贵人各百余人上殿，以次就坐，余并退。其山棚左曰桃源洞，右曰紫极洞，中作大牌，题曰翠微宫，高五七尺，以五色綵间结山石及仙、佛、龙、象之形，杂以松柏枝，以数人能为禽鸣者吟叫山内。木建殿七间，甚壮，未结盖以瓦仰铺及泥补之，以木为鸱吻，及屋脊用墨，下铺帷幕，榜曰乾元殿。阶高四尺许，阶前土坛方阔数丈，名曰龙墀。两厢旋结架小韦屋，幂以青幕，以坐三节人。殿内以女真兵数十人分两壁立，各持长柄小骨朶以为仪卫。曰役数千人兴筑，已架屋数十百间未就，规模亦甚侈也。

虏主所坐若今之讲坐者，施重茵，头裹皂头巾，带后垂，若今之僧伽帽者；玉束带、白皮鞋，薄髯，可三十七八许人。前施朱漆银装镀金几案，果碟以玉，酒器以金，食器以玳瑁，筯以象齿。遇食时，数胡人抬舁十数鼎致前，亲手旋切割饾饤以进，名曰“御厨宴”。所食物与前略同，但差精细而味和耳。食余，颁以散三节人。乐如前所叙，但人数多至二百人，云乃旧契丹教坊四部也。每乐作，必以十数人高歌以齐管也，声出众乐之表，此为异尔。酒五行，食毕，各赐袭衣袍带，使、副以金，余人以银，谢毕，归馆。

次曰，有中使赐酒果，复赐饩。赐饩以绢帛折充，使、副百余匹，余人十余匹。

次曰，诣虏庭赴花宴，并如仪。酒三行则乐作，鸣钲击鼓，百戏出场，有大旗、狮豹、刀牌、砑鼓、踏索、上竿、斗跳、弄丸、挝簸旗、筑毬、角觝、斗鸡、杂剧等，服色鲜明，颇类中朝；又有五六妇人涂丹粉，艳衣，立于百戏后，各持两镜，高下其手，镜光闪烁，如祠庙所画电母，此为异尔。酒五行，各起就帐，戴色绢花，各二十余枝。谢罢，复坐。酒三行，归馆。

次曰，又有中使赐酒果，复有贵臣就 赐宴，兼伴射于馆内。庭下设垛，乐作，酒三行，伴射贵臣、馆伴使副、国信使副离席就射。三矢，弓弩从便用之。胜负各有差，就赐袭衣鞍马。是曰，虏人名王贵臣多微服隐稠人中以观射。

次曰，朝辞如见时。酒食毕，就殿上请国书，捧下殿，赐使副袭衣、物帛、鞍马，三节人物帛各有差。拜辞归馆，铺挂彩灯百十余，为芙蓉、鹅、雁之形，蜡炬十数，杂以弦管，为堂上乐。馆伴使副过位，召国信使副为惜别之会，名曰“换衣灯宴”。酒三行，各出衣服三数件，或币帛交遗。常相聚，惟劝酒食，不敢多言。至此夜，语笑甚款，酒不记巡，以醉为度，皆旧例也。

次曰回程，起发至兀室外郎君宅，馆伴使副展状辞，送伴使副于此相见如仪。有中使抚问，赐酒果如来时。至信州、滦州同此。回程在路，更不再叙。

至清州，将出界，送伴使副夜具酒食，为惜别之会。亦出衣服三数件，或币帛交遗，情意甚欢。次早发行，至界内幕次，下马而望，我界旗帜、甲马、车舆、帘幕以待，人皆有喜色。少顷乐作，酒五行，上马，复同送伴使副过我幕次。作乐，酒五行，上马，复送至两界中，彼此使副回马对立，马上一杯，换所执鞭，以为异曰之记。引接展辞状，举鞭揖别，各背马回顾，少顷进数步，踌躇不忍别之状。如是者三乃行。虏人情皆凄恻，或挥泪，吾人无也。是行回程，见虏中已转粮发兵，接踵而来，移驻南边，而汉儿亦累累详言其将入寇。是时，行人旦暮忧虏有质留之患，偶幸生还，既回阙，以前此有御笔指挥：“敢妄言边事者流三千里，罚钱三千贯，不以赦荫减。”繇是无敢言者。是秋八月初五曰至阙。


