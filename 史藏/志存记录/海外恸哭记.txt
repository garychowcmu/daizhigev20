《海外恸哭记》（明清）黄宗羲、黄厔炳等 撰 



　　  海外恸哭记目录

　　  海外恸哭记

　　  附录一

　　  思旧录

　　  赣州失事纪（行朝录之二）

　　  绍武争立纪（行朝录之三）

　　  舟山兴废（行朝录之五）

　　  日本乞师纪（行朝录之六）

　　  四明山寨纪（行朝录之七）

　　  沙定洲之乱（行朝录之九）

　　  附录二

　　  张元箸先生事略

　　  大学士机山钱公神道碑铭

　　  光禄大夫太子太保吏部尚书谥忠襄徐公神道碑铭

　　  文渊阁大学士吏兵二部尚书谥文靖朱公墓志铭

　　  兵部左侍郎苍水张公墓志铭（丁巳）

　　  硕肤孙公墓志铭

　　  户部贵州清吏司主事兼经筵日讲官次公董公墓志铭（乙巳）

　　  邓起西墓志铭

　　  移史馆熊公雨殷行状

　　  移史馆吏部左侍郎章格庵先生行状

　　  钱忠介公传

　　  附录三

　　  梨洲先生世谱

　　  梨洲先生神道碑文

　　  传

　　  传

　　  传

　　  黄梨洲先生年谱



　　●海外恸哭记

　　余姚黄宗羲太冲着

　　往■〈〈氵咸〉上木下〉在海上，与诸臣无所事事，则相征逐而为诗。诸臣唯吴钟峦、张肯堂故以诗名，其它虽未尝为诗者，愁苦之极，景物相触，信笔成什。李向中之悲壮，朱养时、林瑛之淡远，刘沂春感时之篇，沉宸荃思亲之作，上闻亦时一和之。■〈〈氵咸〉上木下〉时谓诸臣之诗，即起杜甫为之，亦未有以相过也。岂天下扰扰多杜甫哉？甫所遇之时、所历之境，未有诸臣万分之一。诸臣即才不及甫，而愁苦过之，适相当也。语云，求仁得仁又何怨？诸臣之愁苦而见为愁苦，无乃怨乎！曰：诸臣宁惟是寄命舟楫波涛之愁苦乎？宗庙亡矣，亡日尚矣，归于何党矣。当此之时，诸臣默默无所用力，俯首而听武人之恣睢排奡，单字只句，刻琢风骚，若物外幽人之所为者，其愁苦不更甚乎？■〈〈氵咸〉上木下〉故学于旧史者也，因次一时流离愁苦之事，为海外恸哭记；以待上之收京反国，即创业起居注之因也。舟山以后，■〈〈氵咸〉上木下〉所未详。行朝之臣，必有同志者。

　　监国鲁元年（丙戌）夏六月丙子朔，浙江兵溃。上发绍兴。定西伯张名振驻师岑江，遣裨将张名斌统所部军迎驾，由江门入海。

　　御舟碇蛟门。

　　毅庙末年，闽人黄斌卿为舟山参将，已而将任。隆武皇帝登极，封斌卿肃虏伯，给饷银万两，发九舶至舟山，命收其部曲，以窥浙、直。至是，不听上入。下诏削方国安、王之仁等爵。

　　国安前封荆国公，之仁封定国公。

　　以大学士熊汝霖兼兵部尚书。

　　熊汝霖收残卒百余人，由小亹入海。编修张煌言亦间道至，而兵部左侍郎钱肃乐、右都御史沈宸荃、义兴伯郑遵谦，皆弃浙入闽。隆武皇帝召对，晋秩有差。

　　己亥，大学士孙嘉绩卒。

　　孙嘉绩字硕肤，余姚人也。五世祖巡抚江西右副都御史燧，死宸濠之难。祖文渊阁大学士如游。嘉绩，崇祯丁丑进士，授南部主事，改北兵部。十一月，虏薄都城，扎营不动，举国莫测其谋。嘉绩曰：此甚易知。待后虏入，即放苗头南下耳；急击勿失。兵部尚书杨嗣昌曰：虏已倾巢而入，安得复有后虏？越三日，虏果挟西夷五、六万，从青山口入，即日南下。于是，嗣昌以嘉绩知兵，越次升职方司郎中。时，总督卢象升、阉人高起潜，分办东、西二路。象升主战，起潜阴与虏和。亡何，象升阵亡，而起潜自叙战功，下部求世荫。嘉绩奏寝之。毅宗日御观德殿阅军器，起潜辨其良楛，悦之；起潜乘间谗绩下狱。十三年，上怒侍读学士黄道周，廷杖之，舁入狱中，一切装赍药物，格不得入。嘉绩撤衣被，亲视饮食汤药保护之。

　　少间，从之受易。会诸生涂仲吉上书理道周，上益怒，取道周自刑部入黄门狱杂治之。诸与道周通者，概为党人。诸党人多讦奏自脱，而嘉绩独承狱中往来状。周延儒再相，事得解。弘光时，起补九江道，未至而虏渡大江。顷之，虏入浙，征户口册籍。余姚知县王曰俞弃城走，教谕王玄如迎降。虏即以玄如为知县。玄如发闾左为驰道抶役者，役者反殴玄如。嘉绩遂入县。朝，鸣钟鼓，斩玄如以徇。当是时，虏入江南，郡县无以一矢相加遗者。自嘉绩建义，而豪杰皆起。然嘉绩实不知兵，以其权授之总兵王之仁、方国安。东浙之事，不能有所发舒。上监国，加右佥都御史，寻又加文渊阁大学士。浙江失守，渡海至舟山，遂卒道隆观。丁丑计偕，知县梁佳植梦嘉绩擢第一，榜发不验。及嘉绩葬舟山，其墓适当张信坊下；张信者，洪武时擢进士第一者也。呜呼！岂非天哉！

　　秋八月丙子，张名振败叛将张国柱于横水洋。

　　张国柱者，刘泽清之标将也。航海至东浙时，王鸣谦以总兵守定海，国柱有弓箭手五百人，劫王呜谦肆掠富家巨室，同至余姚。行朝震恐，议以伯爵糜之。■〈〈氵咸〉上木下〉与孙嘉绩裁量不许，不得已署为胜虏将军，乃返定海。既闻虏渡，遂放兵掳掠。保定伯毛有伦扈元妃、世子出海，国柱邀夺之。已与王鸣谦驾楼船四百余艘，将攻舟山，黄斌卿忧惧不知所为，求援于张名振。于是名振、斌卿合营而军，名振之裨将阮进善水战，以四船冲国柱之营，炮声雷鍧，波涛起立。国柱遁去，挟元妃、世子为投拜之贽，虏杀元妃、世子而官之。

　　九月壬子，永胜伯郑彩、定波将军周瑞，自闽迎上于舟山。

　　福建失守，隆武皇帝走死。叛将郑芝龙迎虏入境，郑彩不与同降，以战舰四百抵舟山。黄斌卿素畏郑氏，闭城不敢出。

　　平海将军周鹤芝起兵海坛山。

　　郑芝龙之降也，先虏未至纳款，散遣关隘水陆之师以待。隆武皇帝命周鹤芝出师苏松，芝龙中阻之，而鹤芝滞于沙埕。及虏兵入闽，芝龙在安海，檄鹤芝会于其所。鹤芝不虞其降，遂以水师南还。道遇督抚张肯堂，肯堂止之。鹤芝不信，已而至定海，始知芝龙降虏，争之不得。平海参谋林学舞，陈降虏八不可。芝龙亦不听。监军朱永佑谓鹤芝曰，虞山赵牧其人，勇士也，我欲见之于芝龙而刺之，不果。于是鹤芝移师海坛。

　　参将阮进移师于琅琦。

　　阮进者，闽之舵工也。尝为小寇于松抚。张名振拔之，使管水营，而进精于水性，能以少击众，既败张国柱，舟山人多德之。黄斌卿忌名振势出其上，说进使背名振，进乃取其船二十艘、军资数万至闽海，自为一军。

　　冬十月丁酉，御舟发舟山。十一月丙寅，上次中左所。

　　郑芝龙知郑彩奉上入闽，索之急，彩力不能禁，乃匿上于他所，而以南■貌类上者，服上冠服，居上舟，使一人守之；乃谓芝龙曰，彩欲出监国而难于为辞，不若公使人取之。于是语守者事急，则缢南■，以尸与平国使者。已而虏挟芝龙北去，事得解。

　　黄斌卿杀右都御史荆本澈。

　　荆本澈字大澈，丹阳人也。由漴阙来朝，奉命西征，移师出舟山，洎芦花岙。斌卿畏其强，所以周旋之者唯恐后。越月而本澈破崇明，虏会师击之，本澈大败，收其残卒还舟山。斌卿视其兵力既弱，礼之浸衰。本澈无所取饷，渔夺居民。居民既怨之，斌卿之营将顾乃德与斌卿有隙，本澈乃结驩乃德，潜以珍宝易其火器，事颇泄，斌卿下教各岙团练，次日故遣部下取民斗粟，团练杀之勿问。本澈知其意在己也，遂移兵攻之，三日而城不下，师溃。本澈至芦花岙，为团练所杀；斌卿设察，斩团练一人以谢。

　　二年（丁亥）春正月癸卯朔，上次中左所。

　　周鹤芝复海口。

　　海口，鹤芝之故乡也。鹤芝既复海口，以参谋林学舞、总兵赵牧守之。

　　太仆寺卿王瑞旃自尽。

　　王瑞旃字圣木，温之永嘉人。天启乙丑进士，除苏州府推官，累官至太仆寺卿。清国贝勒过温州，虏守朱从义逼令见之，瑞旃自缢死。

　　辛未，上禡牙出师，提督杨耿、总兵郑联皆以兵来会，进郑彩为建国公、张名振为定西侯，封杨耿为同安伯、郑联为定远伯，周瑞为闽安伯、周鹤芝为平虏伯、阮进为荡胡伯。

　　时张名振在南田，周鹤芝在海坛，阮进在琅琦。

　　二月壬申朔，王师攻海澄，克之。

　　癸酉，攻漳平，失利。甲戌，虏救海澄，王师复退入海。丙子，攻漳浦，克之，以闽人洪有文为令。五日而漳浦陷，有文死之。

　　周鹤芝遣使乞师于日本。

　　鹤芝少时往来日本，以善射名。父事撒斯玛。撒斯玛者，日本一岛之王也。黄斌卿之至舟山，鹤芝以都督令水师。乙酉冬，告哀撤斯玛，愿假一旅以助恢复。撒斯玛壮之，许助兵三万，军需战舰一切不资中国；俟鹤芝自往受约。于是，鹤芝益市锦绣金玉奇物，与斌卿合谋，将以丙戌四月十一日东行，而兵部尚书余煌寓书斌卿，以叛将吴三桂之用虏为戒，斌卿遂阻鹤芝。鹤芝怒而入闽。至是复理前约。日本待鹤芝不至，其意浸衰，所遣使又多商贾，不能得其要领，故日之师不出。

　　郧西王复建宁。

　　王变姓名隐武夷山，至是聚兵以应。

　　郧西王裨将王祁复邵武。

　　祁营山中，虏城守甚严，祁从民间取几桌数百，置火绳药线其上，月死夜，顺流放之，环城而过；虏以为祁兵薄城，炮石交下，迟夕方知其伪。已乃复然，虏习之不疑，一日，祁至，遂破。

　　夏四月，虏陷海口，参谋林学舞、总兵赵牧死之。

　　虏攻海口，牧出战，杀虏四百余；虏又益兵攻之，城遂陷。平虏伯周鹤芝退保火烧岙。

　　虏杀国子监博士林化熙于行宫。

　　林化熙字皞如，福清人也。隆武元年，授国子监博士。福京陷，避之海口镇。虏破海口，得化熙，执之。至其酋张存仁所，存仁意欲降之，问曰：吾闻海上周鹤芝，胁人留发而不剃头，子受其所胁也。化熙立而笑曰：人生发肤，不能自主，而受胁于人耶？若发可胁之而留，今日亦能胁之而剃乎？存仁怒，置之狱中。化熙赋诗，有「铁骨凌千古、冰心扶五常」之句。明日存仁复降之，不可。使戮之于市。

　　过隆武皇帝登极之行朝，化熙趋入朝门，坐地上，谓虏卒曰：我大明臣子也，当死于是。口占一绝云：吾头戴吾发，吾发表吾心，一死还天地，名义终古钦。命在旁者书之。而钦字误书为矜，化熙视而改之，乃就杀。

　　松江虏帅吴胜兆诣定西侯张名振降，为其部下所执。

　　吴胜兆以兵守松江，颇怀故国。吴中崇仁励义之士，欲因以为功。于是相聚幕中，为之计画，而以招抚之名，内结太湖义旅戴之俊、周天等，外求援于海上兵部尚书陈子龙。蜡书至黄斌卿，斌卿犹豫不敢应，张名振乃召其兵就约。时斌卿进爵为威虏侯，其肃虏故印犹在，名振请得之，赍使者以拜胜兆，期四月二十六日渡海。胜兆之聚谋者既众，人人谓事成在旦夕，遂肆言无隐，而所招之义旅，又不就约束，欲陵虏卒出其上。虏卒恨之次骨。其未经招抚者，亦不忌■而昵就之，虏捕之于胜兆；胜兆无以自解，斧质以徇。义旅既惑胜兆中变，名振渡海碇崇明沙，飓风海啸，楼船自相激撞，飘没者什八九，军资器械都尽。名振与翰林张煌言、御史冯京第单舸脱走，而右都御史沈廷扬见获。胜兆因海上之失约，区雾无序，义旅遂劫胜兆，斩虏官之在松江者。而胜兆之部曲既与义旅异志，又不见海上之兵，视湖中所招，其力易制，于是虏中军以胜兆之命，召义旅之帅次第入，斩之；胜兆未知。已而执胜兆，虏酋巴山陈锦杂治其狱，诛戴武功、吴鸿、钦浩、张谢、石乔垲、侯美汉等三十三人。其所连染，复数百人。

　　兵部尚书陈子龙赴水死。

　　陈子龙字卧子，青浦人也。父所闻，天启壬戌进士。子龙天才绝出伦辈，少而知名于时，与檇李夏允彝为生死交。崇祯丁丑登第，授绍兴府推官。十六年，寇患已深，朝野之议，有欲出皇太子降南京以防未然。东阳人许都颇好事，游学于檇李，其师何刚谓之曰，天下多事，将及于江南，子所居，江南精兵处也，盍结其豪杰以待变：此江右夷吾之业也。都信之，归而聚众数千。东阳知县桐城姚孙乐家富美，以其乡邑不可居，迁其资于官所；都众无粮，囚孙乐劫其资。都不得已，遂攻下三城，浙东震动。子龙知都非欲反，往说降之，誓以不杀；而巡抚御史左光先斩都，子龙仓卒，不能得之光先，深以为恨。迁南京吏部文选司主事，终养祖母。毅宗伟其定乱，改兵科给事中。子龙闻寇逼京畿，与夏允彝、何刚等操练水师，欲从津门入援，而北都已陷。弘光即位，马士英自以援立不狎人望，尽疑当世高名之士意在潞王，而子龙以知兵见忌。虏渡江，允彝缢死。子龙建议守松江三月，上加总督兵部尚书兼右都御史。亡何，城陷，子龙旁皇山泽，作诗歌为变征之声。虏意吴胜兆狱，子龙为之主，获子龙一奴，谓嘉善钱旃檇李黄涛舍匿子龙；索之不得，已得之嘉定侯岐曾之丙舍。虏酋见之，子龙不屈钳釱，置于战舰，洎松江跨塘桥，子龙伺隙投水死。子龙少为古文词，宗历下、太仓，于欧、曾蔑如也。江右艾南英为长书刺之，相遇南中，至于相搏。其后子龙学益进，文章尔雅，一变其少时之作。天下丧乱，子龙、南英皆建义不成而死。所谓白首同归者非耶！侯岐曾字雍瞻，兄左通政峒曾，并以文名。峒曾守嘉定不下，城破而死。岐曾复以客子龙见捕，亦不屈死。徐式谷字似之，吏部尚书石麒之养子也。嘉兴陷，石麒死之。吴胜兆之降，式谷与谋；虏穷竟得之，亦死于难。

　　虏杀举人杨廷枢。

　　杨廷枢字维斗，长洲人也。阉人魏忠贤乱政，逮吏部郎中周顺昌，吴人相聚搏其官校杀之，诸生廷枢为之魁。两京既陷，隐迹吴江之芦墟。吴胜兆事败，虏搜村落之伏听者，到芦墟。廷枢曰，必为我也。即诣虏大骂。四月二十九日被缚，饿五日不死；为诗十二章，俘于大■杀之。妻费氏、女观慧，皆骂贼而死。总制尚书张肯堂、兵科给事中徐孚远、平海监军朱永佑，避地至舟山。

　　三人皆依周鹤芝于海口，海口既陷，故北至舟山依黄斌卿。

　　五月甲辰，永嘉诸生叶天章自尽于狱。

　　叶天章一名尚高，虏令剃头发，天章佯狂自免。赋诗讪谤，马草诗曰：可怜昨夜选为被，和泪拖来到马栏。胡服诗曰：安得蜉蝣易生死，犹存楚楚好衣裳。上丁释菜，天章入文庙痛哭，虏守朱从义执而笞之下狱。天中节前一日，为绝命诗曰：待斟蒲酒心先醉，未浴兰阳骨已香。饮鸩卒。

　　六月攻漳州，我师败绩。

　　安昌王与御史冯京第乞师日本。

　　冯京第自崇明归，张名振之军，丧失且尽，而黄斌卿又志在自守。于是至日本乞师。先是，欧罗巴国欲行其教于日本。其教务排释氏，中国之所谓西学也。日本佞佛，乃杀欧罗巴之行教者。欧罗巴精火器，所发能摧数十里，举国雠日本，驾大舶、置火器向其城击之。日本谢罪，大舶始退。退一日而京第至长旗岛。日本新遭外国之侮，闻外国人至，一切不听登陆。京第遥望而哭，昼夜不绝声。会日本巡方者篮舆过长旗，收血书，达其国主。京第还舟山，使斌卿之弟孝卿从商舶待命，而孝卿出入妓馆，日本益轻之。

　　舟山行洪武钱。

　　日本始用洪武钱，后始铸其国号。而旧钱不敢销毁，藏之库中。至是尽发黄赋卿，助舟山国用。

　　秋七月初五日，攻福州，我师败绩。八月己卯，上次长垣。

　　上亲征，会郑彩、周瑞、阮进、周鹤芝之师攻福州，石田僧宋惺以其义旅应之。

　　丙戌，克连江。

　　冬十月，长乐虏帅逃，永福、闽清皆下。罗源虏知县朱丕承、宁德虏知县钱楷以城降，福宁州虏帅涂登华、章云飞全师来归。督师大学士刘中藻起兵福安，新建王克大田、沙县、尤溪等路。朱成功克同安等县。曹大皋克建阳。

　　以熊汝霖、马思理入阁办事。刘沂春吏部尚书、林正亨户部尚书、吴钟峦礼部尚书兼通政使，钱肃乐兵部尚书，余扬左都御史，林嵋吏科给事中，黄岳吏部考功司郎中。

　　邓藩审理陈世亨复安固，兵败死之。

　　陈世亨，温之瑞安人也。浙东建义，授中书舍人，改邓藩审理。虏渡瓯江，晦迹山中。闻上至闽，十月初四日，以一旅复安固；援兵莫继，被执，骂虏而死。

　　吏部文选司主事林垐起兵攻福清，不克，死之。

　　林垐字子野，福清人也。崇祯癸未进士，授海宁知县。隆武立，迁吏部文选司主事，抑绝侥幸，已而叹曰：此润色太平之事，顾岂今日之所急耶！乃辞去。募兵得数千人，而闽事一禀郑芝龙，垐不得自行其志。于是，散遣其众入山。制棺一具、布衣一袭，上书大明孤臣之柩。自为挽诗曰：绕厢风雨莫归愁，灯暗心明泪不收。易舍妻拿惟有父，无惭肤发但多头。复仇到底落人后，做鬼应居最下流。门外长江知我恨，年年涛卷未能休。上既复闽，垐约平虏伯进攻福清。当是时，其门人来访，将归海宁；垐送之诗曰：天地荒荒已如此，君今归去去何方？山川麦秀伤心泪，日月刀头带血光。屠狗市中声忽变，采兰泽畔志徒芳。寄言父老休相念，我死魂犹到此乡。明日临阵，垐不避矢石，杀虏过当；会日暮，虏冲其营，遂殁。垐之友人叶子器者，初垐在营中，为虏所获。虏使作书招垐，子器受纸笔，书一诗授之。其末句云：到得死时方是我，纵然活去不成人。虏杀之。垐起兵时，有诗云：兰蕙当门不怨秋，■■■尽也空休。拋它七尺留千恨，何必三■■■楼。月肯照人云作怪，龙方潜壑蚓遨游。谁能终古留高响，博浪声中五世仇。

　　兵部左侍郎林汝翥攻福清，兵溃死之。

　　林汝翥字心泓，福州人也。释褐，知沛县。妖贼徐鸿儒之乱，汝翥城守有功，考授御史。阉人魏忠贤干政，汝翥巡城，遇火者曹进、傅国兴攫金于途，汝翥杖之，中旨逮汝翥。先数日，逮工部郎中万璟，内侍数百人殴璟至死。于是汝翥援「大杖则走」之义，亡至遵化。托抚臣邓仪具疏投狱，廷杖得不死。上至闽，征拜兵部左侍郎，总督义师。攻福清，兵溃，被执。虏欲降之，不屈，除夕服金屑死。

　　十二月庚午，黄斌卿攻宁波，不克。

　　甬诸生华夏、屠献宸、杨文琦、文瓒、董德钦、王家勤谋起兵内应。而御史李长祥亦结会稽豪杰以待，皆使人走舟山，约斌卿入。亡何，长祥为人告变，亡命。姚江人王翊聚兵于海山，华夏以帛书约之，为虏所得。降人谢三宾，又讦夏等于虏，夏等入狱，而水师始至。内无应者，斌卿之兵遂去。虏诘夏之同谋者，夏对曰：太祖高皇帝、崇祯先帝。虏曰：然则汝帛书所谓布置已定者何耶？夏曰：直为大言，鼓动人心耳。是时虏利三宾之财，亦诬以同谋，故令夏引之。夏曰：若谢三宾者行同狗彘，建义之事胡可假之！三宾在旁闻其言，搏颡以谢。明年五月初二日，夏与屠献宸、杨文琦、文瓒、董德钦、王家勤皆论死，妻子为奴。杨文瓒妻张氏，杭州人。文瓒既敛，张氏从容语其舅曰，儿不从死，无以成夫之志。出簪珥分饷姊姒，闭户自缢。华夏妻陆氏、屠献宸妻朱氏、杨文琦妻朱氏，皆自缢。

　　礼部尚书兼通政使吴钟峦上申明职掌疏。

　　时远近章奏，武臣则自将军都督、文臣自称都御史侍郎，三品以下不计。而江湖游手之徒，假造符玺，贩鬻官爵。偃卧兵园，而云联师齐楚；保守妻子，而云聚兵千万。故钟峦请加严核，募兵起义者，则当问其册藉花名；原任职官者，则当辨其敕书札付。

　　三年（戊子）春正月丁酉朔，上次闽安镇。

　　同安伯杨耿、大学士朱继祚攻兴北，克之。

　　虏守道彭遇颽，故弘光时之御史也。至是纳款。杨耿攻兴化，遇颽令其守将出战，登陴立大明帜；守将不敢入。

　　癸丑，郑彩杀大学士熊汝霖。

　　熊汝霖字雨殷，余姚人也。举天启乙丑进士，授同安知县，考选户科给事中。汝霖抗直敢言，谓今日以情面贿赂，断送封疆，二祖列宗饮泣地下；降福建按察使知事。弘光立，复补给事中。是时四镇迎立之功，逼取淮扬，朝臣莫敢议其进退。左都御史刘讳，言刘泽清、高杰之弃淮北可斩也。泽清遣刺客伺刘讳，刺者不忍而去。汝霖独论之曰，一镇之饷多至六十万，势必不供；即仿古藩镇法，亦当在大河以北。曾奥窔之内，遽以藩篱视之，已争阮大铖之用。其议论皆不遂，归。虏渡大江，汝霖入省，欲发罗木营兵拒之，不得。刘讳将死，念诸人悠悠，无可与计事者，独以建义属之汝霖。汝霖聚兵又不得。九江道佥事孙嘉绩既斩余姚虏知县王玄如，汝霖始出领兵，渡海宁，战三昼夜，败归。上监国，加兵部左侍郎右佥都御史。汝霖虽不知兵，然趋死不顾利害。当是时，总兵方国安、王之仁所领皆营兵，而分别召募者以为义兵，同汛未尝敢均粮糒，至汝霖则未敢易之。三吴之豪杰，欲为应者，皆因汝霖而来。鲁元年，又加东阁大学士。浙江失守，从亡至闽。闽之诸镇，郑彩以商舶为事，唯闽安伯周瑞勇敢可任。汝霖批答，右瑞而左彩，彩积恨之。

　　已而彩又与义兴侯郑遵谦交恶。上次闽安镇，从亡诸臣之室俱保琅琦。彩裨将李茂守琅琦，汝霖奴子与之争口。正月望，汝霖自上所休沐，熊、郑两家以簪瑱相问遗。李茂奔告于彩，彩疑熊、郑合而图己也，授意其下杀之。

　　郑彩杀义兴候郑遵谦。

　　郑遵谦字履公，余姚临山卫人也。父之尹，按察司佥事。遵谦少喜任侠，不为绳墨之士所理。南都官属闻虏渡江，皆弃弘光帝而逃。马士英至浙江省、阉人屈尚忠至越，左都御史刘讳曰：凡系逃臣，皆可斩也。于是分守宁绍于颍系尚忠以待，遵谦出而殴杀之。曰：此刘先生之命也。绍兴府通判张愫，以城降虏，虏即以愫守绍兴府，而别迁彭万里以为会稽知县；弘光元年闰六月十一日遵谦建义，皆斩之。而召其故所知少年数千人，应九江道孙嘉绩。先是知府王期升梦有持谒入者，觉而记其姓殷；问于推官陈子龙。子龙曰：此会稽守殷通也。君梦见之，越乱兆矣。自遵谦斩张愫而梦验。浙江失守，遵谦依郑彩。彩以同姓弟畜之，使领陆兵于牛田。海中洋舶，皆统于彩；遵谦强取二舶，资万计。由是交恶。遵谦为人疏诞，不能虑患；大学士熊汝霖见杀，复不秘其辞色。彩乃诈扑部将吴辉，辉扶伤就遵谦求书投郑鸿逵。遵谦入辉船送之，被擒。辉既擒遵谦而难于面之，伏舱底不出。遵谦呼曰：汝郑彩厮养，杀我岂出汝意？而相避乎？辉出，遵谦乞只鸡盂黍，哭奠熊汝霖既毕，蹈海死。遵谦之妾金四姐者，故倡也；尝笞杀其侍婢王氏。诸不理遵谦者，必欲致金四姐于狱，遵谦以千金脱之，遵谦死，金四姐束草象郑彩，每食，斩草人以侑食。彩闻之，沉金四姐于海中。

　　二月，以兵部尚书钱肃乐为东阁大学士。

　　虏帅郭天才来降。

　　江西虏帅金声桓遣郭天才援闽，与虏抚佟国鼐有隙，故降；封为忠勤伯。后声桓反正，天才乃返江西。

　　三月，虏陷兴化，吏科给事中林嵋、兴化道汤棻死之。

　　林嵋字小眉，自缢。汤棻字方侯，嘉善人。绯衣坐堂上遇害。

　　虏陷莆田，大学士朱继祚、知县都廷谏死之。

　　廷谏，杭州人。

　　虏陷永福，兵科给事中鄢正畿、御史林逢经死之。

　　鄢正畿字德都，永福人也。赋绝命篇，投溪水死。林逢经字守一，以文名于闽中，有通鉴甲子图行世。城破，赴水死。

　　余姚人王翊起兵四明山，克上虞，执虏摄印推官刘章志斩之。

　　虏陷长乐，御史王恩及死之。

　　王恩及，长乐人也。以县令归里，上征为御史。城破，服毒自尽，妻李氏同死。

　　闰三月，虏陷建宁，王祁死之。

　　王祁，江西人也。城破，祁犹巷战，自焚死。上在闽中，先后复三府、一州、二十七县；虏调江、广、两浙之兵来救，所复府县皆陷。至是，仅留宁德、福安二城。

　　江西虏帅金声桓反正。

　　金声桓者，故楚帅左良玉之部将也。良玉死，良玉之子梦庚降虏，虏俾声桓仍统其军。大学士黄道周督郑鸿逵、郑彩二军出杉关，声桓故曾役于道周，乃阳为送款，而使别将张天禄袭之，道周被执。由是得镇江西。上取闽，虏调各省之兵复陷其地，声桓之力居多。虏抚以声桓降将，故轻之；从之取贿，不得。声桓私居尝改旧服，于是虏抚上变，言声桓谋反。声桓使人窜之中途，得其书，乃置酒召虏抚，以书示之。虏抚失色，遂斩之。奉永历皇帝正朔，受爵豫国公，江西郡县皆定。当是时，南都震动，以为声桓旦夕且下，虏官豫拟降附。而虏之守赣州者不从声桓，声桓欲攻之。守赣州者曰：吾不动以待汝，汝得南都，则吾以赣下。乃为声桓之谋者，以宁庶人之败急于顺流，故使新建得制其后；今门庭之寇未除而勤远略，是追庶人之偾车者也。声桓遂急攻赣，赣守愈坚。各省之援虏大集，围声桓困之；数月食尽，部曲斩声桓，降于虏。

　　夏六月戊戌，郑彩杀大学士钱肃乐。

　　钱肃乐字希声，鄞人也。举崇祯乙丑进士，授太仓知州，迁刑部主事，转员外。九江道孙嘉绩建义，会稽诸生郑遵谦应之。鄞诸生华夏等谋起事，而缙绅谢三宾不从。时定海总兵王之仁已降虏，三宾寓书之仁，谓宁郡潝潝訿訿，起自诸生，需公以兵威胁之。亡何，夏等奉肃乐为主，之仁亦以其军听命。上监国，进佥都御史，代熊汝霖为东阁大学士。刘中藻起兵福安，已攻福宁州将破，而虏帅涂登华诣彩降。彩使其私人守之，中藻不可，于是与彩交恶。彩横甚，视诸大臣若无有。肃乐恶之，欲以中藻之力制彩。其在彩营，以阴事泄之中藻。故恐彩之疑也，为深言尝彩，令备中藻；而彩之伏听者已得肃乐密书，彩阑及书中一、二语。肃乐大惊，呕血，明日死。

　　冬十月，大学士马思理卒。

　　马思理，长泰人也。崇祯时，户科给事中，坐侍读学士黄道周党，下狱。隆武起升礼部侍郎，加尚书。上入闽，召授今官。卒沙埕舟中。

　　以工部尚书沈宸荃、吏部尚书刘沂春为东阁大学士。

　　四年（己丑）春正月辛酉朔，上次沙埕。

　　二月，王翊破上虞，虏官施凤翊弃城走。

　　三月癸卯，虏陷宁德。

　　夏四月，虏陷福安，大学士刘中藻死之。

　　刘中藻字荐叔，福安人也。崇祯庚辰进士，授行人司行人。隆武皇帝登极，以兵科给事中使浙。上至闽，中藻起兵其邑，复数县，累进至工部尚书、东阁大学士。中藻能激昂富人，使出其财，故一时聚兵益盛。郑彩专制闽事，惟中藻不相下，由此有隙。上使大学士沈宸荃解之，不得也。中藻在福安，虏前后攻之，所杀伤四、五千人。三年十月，虏大集，傅城十里掘濠树栅环之，中藻不得战。明年四月，食尽，中藻为文自祭，吞金死。部将董世尚等同死者数百人。

　　六月，定西侯张名振复建跳所。

　　秋七月壬戌，上次建跳所。

　　闽地尽陷，张名振迎上至浙，从亡者为大学士沈宸荃、刘沂春、礼部尚书吴钟峦、兵部尚书李向中、兵部左侍郎孙延龄、御史黄宗羲、兵部职方司郎中朱养时、主事林瑛。

　　壬午，虏攻建跳。乙酉，虏退。

　　分使使山寨授官。

　　萧山石仲芳、会稽王化龙、陈天枢、台州俞国望、金汤、奉化吴奎明皆将军，四明山冯京第右佥都御史，王翊河南道监察御史。黄宗羲奏曰：臣观诸营长，文则自称都御史、侍郎，武则自称将军、都督，未有三品以下者。上嘉其慕义，亦遂因而命之。唯王翊不自张大，使者颁书授以御史。御史在承平固为要官，然其号令不可行之侍郎。御史诸营或不及王翊一小小部，故诸营于王翊，虔若小侯之事大国。自今以后，若诸营事翊如故时，则无贵王命。若因王命，使翊之令不行于诸营，将山中自此多故。方今草昧，时多假借，慎重名器，不宜独薄王翊一人。大学士刘沂春、礼部尚书吴钟峦皆以为然，定西侯张名振持之不肯下。初诸营迎表，皆因名振以达；唯翊不关名振，名振恶之。

　　上命黄宗羲为左副都御史，辞不受。

　　封平西将军王朝先为平西伯。

　　时朝先营奉化之鹿颈山，有兵万人，宁城为之昼闭。

　　八月壬辰，世子生。

　　世子母李氏。

　　九月乙丑，大学士刘沂春、礼部尚书吴钟峦、定西侯张名振盟于雒江。

　　大明监国鲁四年，太傅兼太子太师定西侯张名振治兵于台州。夏六月，长乐刘沂春宅揆统均，毘陵吴钟峦掌秩宗，从上至自闽。三人者，皆先朝遗老，同守臣贞、共奖王室者也。越二月，定盟于雒江之上。于时重九，天高气肃，云物屏彻，秋阳杲然，荐牲爇香，神人若接。司盟者举爵而招曰：今日之事，君事也。义莫大于君臣，交莫良于朋友。合朋友之交以笃君臣之义，时乃功。勖哉夫子。于是三人者上各受爵进于神，拜手稽首致词曰：岁在甲申，中原逐鹿，痛深共主之悲；暨及乙酉，于屋瞻乌，迸落孤臣之泪。惟是二三黄发，耄逊于荒，爰订斯盟，永以为好。既盟之后，业务修而交劝，过必纠而从绳。役在社稷，竭蹶而争后先；政在朝廷，和衷而商可否。功名不必出诸己，恩怨一切任诸人。矢靖献之无欺，期恢复之克济。吾三人者，无愧怍于天地，留榜样于子孙。奉身而退，共咏太平，不亦休乎！司盟者受词而载之书。君子谓斯盟也，盖三有礼焉：尚齿一也，诗有之曰：三寿作朋。尚贤，二也，诗有之曰：正直是与。尚功，三也，诗有之曰：邦家之基。司盟者乃锡爵而称曰：神之听之，介尔景福。于是三人者受爵，下而饮。

　　丁酉，定西侯张名振、荡湖伯阮进、平西伯王朝先，杀黄斌卿。

　　黄斌卿之在舟山，保坞自豪，不欲奉上入城，分其兵赋。于时隆武皇帝崩四年矣，犹称隆武五年，以拒监国之朔。先是，张名振从崇明败归，斌卿每事侮之。虽结婚姻，而意相猜忌。阮进扈跸至建跳所，军中乏食，进念保全舟山之力，以百艘泊舟山告急。总制尚书张肯堂谓斌卿曰：上飘泊海中，宜奔问官守；阮进之请，不当违也。不听。于是，张名振、阮进皆因王朝先以谋斌卿。朝先同张国柱、王鸣谦出海，斌卿强使出其部下。三年之间，未尝任之以事。朝先郁郁，请徇边海至鹿颈，四、五月而致万人，边海皆赋其军。斌卿又使其私人以夺朝先之赋，朝先恨之。有黄大振者，故闽盗也。劫商舶得金数万，分馈斌卿，不餍；大振惧诛，亡抵朝先。朝先之孥帑寄舟山，大振伪使人以鱼舟赴朝先曰：威虏以某日尽杀平西妻子矣。朝先遂与张名振、阮进合攻舟山，斌卿与二女皆赴水死。

　　十月己巳，上驻舟山。

　　以张肯堂为东阁大学士、孙延龄为户部尚书。

　　时，刘沂春与张名振不合，返闽。

　　五年（庚寅）春正月乙卯朔，上驻舟山。

　　夏五月，御史王翊烹虏使。

　　江南久不宁，虏主患之。其抚臣马国柱欲自以为功，尝以语其客。其客与所善会稽人严我公谋之。我公曰：此吾处通候之一时也。清之用兵江南良苦，使得见吾于抚军，吾得山海要领，能口舌下之。乃伪为告身银印；曰：吾行朝之都御史也。

　　因客以见国柱，因国柱以见虏主。我公大言撼虏主，曰：陛下以江南为一方之事与？崖山未覆，大元不书正统。臣尚未见陛下之有天下也。曩者臣在海上，诸营将故臣之属吏；臣苟得奉明诏，开以丹青之信，则江南之患可刻日定也。虏主大悦，以我公为招抚都御史。诏山海之帅解甲降者复其位，视严我公。然我公故未尝为山海之帅所识，第使人走诸营告曰：我公之所以为此者，固荆乡，高渐离之心也。公等第令出而归我。我分置通都大邑，摇手而江南举矣。若公等所为，徒劳耳。于是诸帅多惑其说，湖州柏襄甫、会稽顾虎臣等皆降。我公将渡海，发使者入四明山。王翊之将黄中道曰：严我公甘言间我，业已摇动山寨，复可使之达行在哉！趋烹之。我公由是不得志而去。

　　秋八月，御史王翊破新昌县虎山所。

　　九月，朱靖恭攻郑彩，败之。

　　上既入浙，闽安伯周瑞、平虏伯周鹤芝楼船三百余艘分屯温之三盘，以为舟山犄角。亡何，芝、瑞有隙，上使武林人吴明中往解之。明中之三盘，构之益甚。瑞遂南依郑彩，芝亦北依阮进。郑彩与朱靖恭争中左，彩大败，泊沙埕具表请援。芝、进既怨瑞，而张名振欲结驩于靖恭，反击彩之余兵，破之。

　　虏破四明山寨。

　　上在舟山，虏欲出寇，御史王翊从中梗之。于是悉发行省虏骑，其酋金砺、田雄将之而东。金砺由奉化入，田雄由余姚入，会师大兰山，设帐二十里，游骑四出，以搜伏听者。翊闻虏锋锐甚，避之于海。

　　冬十月辛巳朔，日有食之。

　　十一月甲子，虏杀兵部右侍郎冯京第。

　　冯京第字跻仲，慈溪人也。福京初建，上中兴十二论。隆武皇帝奇之，召对，授兵部职方司主事。改监察御史，巡视浙江，至衢州而虏渡浙。京第偃伏里中，闻肃虏伯黄斌卿保舟山未下，乃渡海依之。从定西伯张名振至崇明，败还。从安昌王乞师日本，哭于舟中，日本不许。又从攻宁波，事败。于是至吴兴，聚兵数千。亡何又败。复渡钱塘，入四明山，依御史王翊以其兵付之。京第倚山为城，立老寨于杜岙，练兵数月，颇可观。而虏抚萧起元下教团练，虏攻杜岙，团练从而掎之。翊走天台，京第匿民舍以免。明年，翊兵复盛，京第亦收残卒，自居薛岙。京第自负经济，然欲以承平体统待其士卒，雅不为人所亲附，故往往致败。初京第入海，虏即收系其家属；母尹氏徙燕，妻叶氏自缢死，子颂年十五，斩于市。虏破四明山寨，购京第甚急。京第之将王升降虏，欲致京第为功。谓虏曰：冯都御史人莫知其处，独升知之耳。引虏得之鹳顶山。京第已病甚，见金砺不肯跪；田雄在侧，掠之仆地。明日遇害。

　　六年（辛卯）春正月己卯朔，上驻舟山。

　　得谍报虏主死，群臣入贺。

　　是时，讹传恢复，礼部尚书吴钟峦有志喜诗曰：毘陵隅北有柴扉，寂寞荒庭草自肥。从此儿孙寻旧业，可将诗酒弄斜晖。衣冠不改容颜好，梦想还疑城郭非。却笑令威何化鹤，去家千载始来归。又，世局沧桑变亦奇，忽于意外惬心期。兵机只在争先着，天道何尝不可知。主鬯一樽归帝子，筹边百计在胡儿。中兴作手非容易，喜惧频劳野老思。

　　二月乙卯，张名振杀平西伯王朝先。

　　王朝先，四川土司人也。自言为童子时，已结无赖者为伍；有大姓抶其同伍童子，朝先夜缘屋极，发凡抽椽，放野蜂数百螫之。天启间，调土司兵从征，朝先因至塞上，累立战功。弘光即位，以参将隶黄蜚部。蜚死，航海至浙东。时江干兵赋已定，朝先自以老将，不肯出总兵方国安、王之仁下，以西征之命，滞于定海。浙江失守，同王鸣谦出海，遂为黄斌卿所留。朝先欲借楼船百，截扬子江以遏虏运道；斌卿不许。既与张名振、阮进共破斌卿，进收其水师，朝先得陆兵二千余人，军资甲仗一不以赋名振。嫌隙遂成。郑彩之败，振、进因而堕之，朝先又不与合。是时朝先居守，名振治兵南田。朝先不虞名振之见袭也，士卒散遣民舍；名振猝至，乃手格十数人以死。其部将涂登华、张济明、吕廷诏降虏，告之虚实，虏遂决犯行在之谋矣。

　　秋八月丁巳，虏杀兵部左侍郎右都御史王翊。

　　王翊字完勋，余姚人也。翊小而自负，好为大言，世人未知之也。浙东建义，翊自募一旅，不肯属人，故派粮不及同事。楚人舒益生，故新安王客。新安王自新安至，益生遂以其军属之。然王亦无分地可赋，军遂散。司饷者案翊所破召募之金，将罪之。会浙守溃，翊渡海依黄斌卿，斌卿倨甚。冯京第以隆武御史与之争礼，斌卿不悦，翊不肯下。斌卿既欲害之，翊知斌卿不足藉，聚众四明山。四明山连三府八县，翊往来乘隙；虏孤守一城，其城外之田赋、讼狱一归之翊。已而为虏抚萧起元所败。明年，击破团练，其兵益盛。上至浙，勖功议右佥都御史，张名振欲其恩出自己，曰：需之以俟翊至。诏受福建道监察御史。翊朝行在，升右佥都御史。辞不就。曰：吾之入觐，岂为官也！明年，加兵部左侍郎兼都御史。虏屯大兰山，翊入海，谋与王朝先舟师入浙攻杭州。而名振击杀朝先，翊还山中。山中所留诸将，降杀且尽。七月二十四日，大星坠地，团练兵执翊，赋绝命诗。虏副使王尔禄使书之，翊书生平忠愤，血飞溅于群虏。书毕，乃引其笔以擿王尔禄。是时虏将寇行朝，其酋陈锦且至，系翊以待。翊每日从容束帻，饮酒赋诗。八月十二日，陈锦、金砺、刘某、田雄会于定海，翊入坐地上。刘某注矢射翊，中肩不动；田雄中颊、金砺中胁，皆不动。绝其吭，始仆。翊之从者二人亦不跪，虏掠之，则背虏向翊而跪。遂从死。群虏闻之，皆曰：非独王公忠也，乃其从者亦义士也。上发舟山，御舟泊道头。

　　虏会浙、直之兵寇行朝，松江张天禄出崇明，金华马进宝出海门，而虏酋陈锦、金砺、刘某、田雄总重兵出定海。行朝闻之，定西侯张名振、英义将军阮骏，扈上出舟山，登舟泊道头。八月十六日，虏试舟海口，王师以三舟冲突，获楼船一只、战舰十余，擒虏卒十一人，馘而纵之。二十一日大雾，虏舟悉渡抵螺头门，王师纔觉。先是，阮进诣海门议和，虏欲诱之，进数船脱归。值酋金砺之舟，进以火球投砺，风转篷脚，反击进面，进创甚投水，虏刺取之。安洋将军刘世勋、都督张名扬统营兵五百、义勇数千，背城大战，杀伤虏千余人。

　　九月初二日，城陷。

　　丙寅，虏寇舟山。九月丙子，城陷，大学士张肯堂、礼部尚书吴钟峦、兵部尚书李向中、吏部侍郎朱永佑、通政司郑遵俭、兵科给事中董志宁、兵部职方司郎中朱养时、户部主事林瑛、江用楫、礼部主事董玄、兵部主事李开国、朱万年、顾珍、工部主事顾宗尧、中书舍人苏兆人、安洋将军刘世勋、左都督张名扬、工部所正戴仲明、锦衣卫指挥王朝相、内官监太监刘朝、定西参谋顾明楫、诸生林世英死之。

　　张肯堂字载宁，松江人也。天启乙丑进士，知余干县事。丁母忧，服除，补大名、浚县，考迁御史。弘光时，以右佥都御史巡抚福建。隆武登极，加总制尚书。肯堂以额饷招集义勇，将出三吴而芝龙劫其饷。肯堂遂弃官，遁于海岛。已而依平海将军周鹤芝。海口破，又依肃虏伯黄斌卿。斌卿缪为恭敬，不用其言。肯堂郁郁无所发舒，灌圃栽花，排豁忧闷而已（肯堂与往■〈〈氵咸〉上木下〉书曰）：铜盘之役，仆岂敢后。顾飘梗随流，不能奋飞）。上驻舟山，起为东阁大学士。城陷，肯堂蟒衣南面，视其妾周氏、方氏、姜氏、璧姐、子妇沉氏、女孙茂漪皆缢死，然后题诗襟上云：虚名廿载着人间，晚节空劳学圃间。漫赋归来惭靖节，聊存正气学文山。君恩未报徒忧瘁，臣道无亏在克艰。传与千秋青史笔，衣冠二字莫轻删。乃自缢。从死者守备吴士俊、仆张俊、彭欢、俊妻某氏。

　　吴钟峦字峦稚，武进人也。从学礼部尚书孙慎行，知名数十年。晚登崇祯甲戌进士，选长兴知县，降绍兴府照磨。于仕宦之意泊如也。大学士周延儒劝之出山，钟峦答曰：公为山巨源，某何独不为嵇叔夜？公为富彦国，某何独不为邵尧夫？移桂林府推官。弘光召为礼部主事，未至而南都陷，遂留福唐不归。上至闽，起通政司通政使礼部侍郎。寻晋尚书。行朝权在武臣，卿相不能有所可否。钟峦叹曰：当此之时，惟见危授命，是天下第一等事；不死以图恢复，成败尚听诸天，非立命之学也。当此之时，避世深山，亦天下第一等事；徼幸以就功名，祸福全听诸人，非保身之道也。故钟峦漂泊所至，试其士之秀者，前率见上；波涛樯橹之间，襕衫巾服，拜起秩秩。至舟山，益无所事事，退居补陀。舟山告急，钟峦曰：吾从亡之臣，当死行在。乃渡海入城。城陷，过别张肯堂，归而自缢。年七十有六。钟峦尝谓往■〈〈氵咸〉上木下〉曰：李应升，吾受业之门人也。请诛逆阉不得而死。吾为诗哭之。吴福之，吾子也。建义而死，吾为诗哭之。钱肃乐，吾分房之门人也。从亡而死，吾为诗哭之。吾无愧于三子已矣。

　　李向中号立斋，楚之钟祥人也。崇祯庚辰进士，知长兴县。入为兵部职方司主事，进尚宝司卿，避地福安。上入闽，召巡抚福宁。城破走，从亡至浙，升兵部尚书。行朝诸臣，寄命舟楫者，日炙风饕，面目黧黑，独向中修饰如故。时父死舟山，向中居忧城外。城陷，虏执向中欲降之，不可；衰绖翔武其营，虏杀之。

　　朱永佑号闻玄，昆山人也。甲戌进士，吏部主事。虏南下，避入浙东，依平海将军周鹤芝为监军。周鹤芝取海口。海口陷，复至舟山，上以为吏部侍郎。虏执永佑，欲剃发活之。永佑曰：吾发可剃，何俟今日？虏砍其胁，死。仆负尸出城，流血沾服。仆哭曰：主生前好洁，今岂无知耶？血遂止。

　　郑遵俭，绍兴人，义兴侯之从弟也。

　　董志宁，鄞县人。

　　朱养时，江阴人也。为人慷慨，尚与■〈〈氵咸〉上木下〉争御史王翊事。台州虏守道耿应衡遣奸细入舟山，托于日者，谓灾星见，上之禄命尽矣。定西侯张名振信之，使禳。上择日行香，养时上疏争之。名振不以为然，养时怒曰：使虏闻之，谓行朝无一人矣。舟山陷。自缢。

　　林瑛，字玉之，闽人也。同母、妻、婿、女五人航海。上入浙，婿随郑彩；瑛至健跳所，而母又死，贫甚。妻陈氏及女，为人纫箴以食。已而女又死。虏入舟山，瑛与陈氏分梁缢。陈氏腕弱不得死。瑛使其童子嗷嗷助之，陈氏挥之曰：吾守妇道三十年，垂绝而死男子之手乎？卒自力而死。

　　江用楫，苏州人。

　　董玄，字天孙，会稽人。赋绝命诗自缢。

　　李开国，余姚临山卫人。

　　朱万年，字虎拜，闽人也。与吴钟峦同死。

　　顾珍、顾宗尧，皆长洲人。

　　苏兆人，字黄侯，苏州人也；大学士张肯堂之客。城陷，谓肯堂曰：黄泉之路，请以兆人为道。绝命词云：保发严胡夏，扶明一死生。孤忠惟是许，义重此身轻。自尽于雪交亭。雪交亭者，肯堂读书之所，有梅一、梨一，故称之雪交云。兆人死，肯堂酹之，而后自裁。

　　刘世勋，南直人。黄斌卿之在舟山，世勋即以安洋将军守之，守甚力。城陷，自刎。虏相谓曰：吾兵南下以来，所不易拔者，江阴、泾县合舟山而三耳。隆武皇帝尝闻江阴、泾县之以守见屠也，叹曰：吾家子孙遇江阴、泾县三尺之童子，亦当哀而敬之。

　　张名扬，定西侯名振之弟也。名振之扈上，以名扬居守。城陷，母范氏以下数十人阖门自焚。

　　戴仲明，宁波人，抱高皇帝主投火死。

　　王朝相、刘朝，皆北直人也。奉上妃陈氏、贵嫔张氏、义阳王妃杜氏入井中，以巨石覆之；朝相与朝皆自刎其侧。当宫眷未入井之时，阖门放火；虏将灭火，而有校尉七人者，登屋极注矢向虏，虏不敢动。相朝盖井既毕，七人挟弓矢投火中。

　　顾明楫，顺天人，张名振之客也。

　　林世英，闽人。自闽入浙，上书遇难，自缢。

　　跋

　　右海外恸哭记，据书前引譔人名■〈〈氵咸〉上木下〉（音义列子周穆王篇：右骖赤骥而左白■〈〈氵咸〉上木下〉，八骏之一）不具姓，相传为黄太冲先生托名之作。全祖望譔先生神道碑铭，胪列所着，有海外恸哭记一卷，盖必有所据矣。碑称先生己丑闻监国在海上，乃与都御史方端士赴之。又全氏书先生所着行朝录后云：先生从亡，累官都察院左副都御史。按记云：己丑七月壬戌，上次建跳所。壬午，分使使山寨授官。河南道监察御史■■■奏曰：（元写本见先生姓名作■■■，今印本悉填姓名）臣观诸营长，文则自称都御史、侍郎，武则自称将军、都督，唯王翊不自张大云云。同日上命■■■为左副都御史，辞不受。凡作■■■，即先生姓名（行朝录书后云，录中凡书某，皆先生所自纪。记中之■■■，亦犹录中之某也）。当是甫抵行在，即有左副都御史之命。其辞官之年，即从亡之年。碑称先生以柯公夏卿、孙公嘉绩等交荐，由职方改监察御史；而分道河南，则见于记，可补碑文之阙。其奏荐王翊之言，则碑亦载之，与记政合。行朝录书后云：累官左副都御史，而不知其未尝受命也。记前引云，舟山以后，■〈〈氵咸〉上木下〉所未详。按碑云：公从亡，太夫人居故里，中朝诏下胜国遗臣不顺命者，录其家口。公闻之，叹曰：主上仗我，我不忍去；今方寸乱矣。乃陈情监国，得请变姓名，间行归家；事在辛卯八月已前（碑云公既失兵，日与尚书吴公钟峦坐舟中，正襟讲学，下即接叙告归事。吴公于辛卯八月殉舟山之难，先生临行犹与吴公周旋，则行期必在辛卯八月已前）。记云：辛卯八月丁巳，上发舟山。是书之作，当在间行归家后。其所谓■〈〈氵咸〉上木下〉，疑即当时所变之名。宜舟山已后，事弗详也。碑又云：是年（先生归家之年）监国由建跳至翁洲，复召公副冯公京第乞师日本；抵长琦，不得请。据记丁亥六月，安昌王与御史冯京第乞师日本；下云至长旗岛。日本新遭外国之侮（因杀欧罗巴行教者），外国人至，一切不听登陆。其时监国犹次中左所，丁、辛相距五年，此事何得在辛卯八月已后？且是冯京第副安昌王，何得云先生副冯京第？不知全氏何据而云然。尤可据记纠碑之缪。唯此记碻为太冲所作，则亦可据碑以决之。当时事实，隐显同异之间，以记与碑互证，皆有草蛇灰线可寻之迹。

　　窃谓后儒称述，总不如自记为尤可信也。有清方隆盛时，忌讳甚深，文网尤密。凡残明掌故之书，得以流传至今，宁非羍事！孴而锲之，庸可缓乎？

　　上元甲寅季春月，山阴吴隐石灊跋。

　　又按碑云：张国柱之浮海至也，诸营大震，廷议欲封以伯。公言于孙公嘉绩曰：如此则益横矣。何以待后！请署为将军。从之。以记考之，此事在丙戌（监国元年）八月丙子。记所述■〈〈氵咸〉上木下〉之言，即碑所纪太冲先生之言，则为■〈〈氵咸〉上木下〉先生之变名，无疑谊矣。遯盦再识。

　　●附录一

　　思旧录

　　赣州失事纪（行朝录之二）

　　绍武争立纪（行朝录之三）

　　舟山兴废（行朝录之五）

　　日本乞师纪（行朝录之六）

　　四明山寨纪（行朝录之七）

　　沙定洲之乱（行朝录之九）

　　·思旧录

　　刘先生讳宗周，字起东，学者称为念台先生。其学体认辛苦，无所不历。故先儒之敝，洞若观火。立朝危言危行，仕至左都御史。先生于余有罔极之恩。余邑多逆党，败而归家，其气势不少减。邑人从而化之，故于葬地、祠屋，皆出而阻挠。其时吾邑有沉国模、管忠圣、史孝咸，为密云悟幅巾弟子，皆以学鸣；每至越中讲席，其议论多袒党逆之人。先生正色以格之。谓当事曰：不佞白安先生之未亡友也。苟有相啮者，请以螳臂当之矣。戊辰冬，先生来吊，褰帏以袖拂其棺尘。恸哭而去。先生与陶石梁讲学，石梁之弟子授受皆禅，且流而为因果。先生以意非心之所发，则无不起而争之。余于是邀一时知名之士数十余人执贽先生门下，而此数十余人者，又皆文章之士，阔远于学，故能知先生之学者鲜矣。先生诲余虽勤，余顽钝终无所得。今稍有所知，则自遗书摸索中也。乙酉六月■日，先生勺水不进者已二十日。道上行人断绝，余徒步二百余里至先生之家，而先生以降城避至村中杨塴，余遂翻峣门山支径入杨塴。先生卧匡床，手挥羽扇，余不敢哭，泪痕承睫，自序其来。先生不应，但颔之而已。时大兵将渡，人心惶惑，余亦不能久侍，复徒步而返，至今思之痛绝也。

　　文震孟，号湛持。公之入相也，天下以之望治，为温体仁所排而罢。庚午岁，余自南都试回，遇公于京口，遂下公舟，以落卷呈公。公见余后场，嗟赏久之；谓后日当以古文鸣世，一时得失，不足计也。坐舟中竟日，珍重而别。

　　何栋如，字天玉。两入诏狱，初以税事、后以辽事。住南都之乌龙潭，着周易，于君子、小人消长之际，三致意焉。为木牌蓬屋，上下于潭中。先生故与冯应京先生讲学，遇其寿日亦用优人。谓余曰：余不似念台先生担板子，勿讶也。先生虽困苦之后，不忘用世。一日暑甚，先生笑曰：如此酷暑，即以本兵起，我亦不赴也。

　　陈继儒，字仲醇，华亭人，以诸生有盛名。上自缙绅大夫，下至工贾倡优，经其题品，便声价重于一时。故书画器皿，多假其名以行世。岁戊辰，余入京颂冤，遇之于西湖。画船三只，一顿幞被、一见宾客、一载门生故友，见之者云集。陶不退（埏）谓先生曰：先生来此近十日，山光水影，当领略遍矣。先生笑曰：迎送不休，数日来只看得一条跳板。余时寓太平里小巷，先生答拜，乘一小轿，门生徒步随其后。天寒涕出，蓝田叔（瑛）即以袍袖拭之。余出颂冤疏，先生从座上随笔改定。己巳秋，余至云间。先生城外有两精舍，一顽仙庐、一来仪堂，相距里许。余见之于来仪堂。侵晨，来见先生者，河下泊舶数里。先生栉沐毕，次第见之。午设十余席，以款相知者。饭后即书扇，亦不下数十柄，皆先生近诗。书余扇为吊熊襄愍诗：男儿万里欲封侯，岂料君行万里头。家信不传黄耳犬，辽人都唱白浮鸠。一腔热血终难化，七尺残骸莫敢收。多少门生兼故吏，孤坟何处插松楸。余留信宿而别。明年书来，歉不曾过吊云：岂无田僮一束刍，彼磨镜者何人哉？许为先忠端公作传，寄于宋氏；后见宋子建集，有先忠端公传，不知即先生之文否？而以列之宋集，何也？

　　史盘，字叔考，徐文长之门人。其书画刻画文长，即文长亦不能辨其非己作也。长于填词，如兼钗、合纱、金丸、梦磊诸院本，皆盛行于世。余十四岁时，于黄泥桥诸氏园中见之；须鬓皓然，年盖九十余矣。

　　范景文，号质公，吴桥人。东阁大学士。甲申之变，投龙泉巷古井。公仪观甚伟，好自标致。在吏部考功时，逆奄以先忠端公八人姓名致公。公曰：此八司马故事也。某岂奸党之鹰鹯乎？投板而归。其为南大司马，颇留心于著述。刘振之之识大编、茅元仪之武备志，皆公所指授也。然其人皆非作手，猥杂不足观，而公之虚怀下士，末世所仅见耳。余谒公，余出其书画，赏玩终日；有宋刻争坐位帖，神宗赐奄人以抵俸者，公欲钩勒重刻。公有家乐，每饭则出以侑酒。风流文采，照映一时。由是知节义一途，非拘谨小儒所能尽也。

　　倪元璐，字玉汝，上虞人。户、礼两部尚书。甲申之变，自磬而死；遗命大行殓后，方可收吾尸。初为庶告士，虞邑有二人，当出其一，其人欲攻先生出之；先忠端公倡言倪之人望，非词林不可，乃止。逆奄败后，其党杨维垣等反面攻奄，以为卷土重来之计。先生分别邪正，手障狂澜，维垣等为之折角。又请毁要典以为魏氏之私书；孙之獬抱要典而哭于朝，不能夺也。未几而许重熙之五陵注略出其中，有碍于诚意伯刘孔昭之祖父；时先生为司成，孔昭嘱毁其板，先生不听。孔昭遂以出妇讦先生去位。癸未，始召用。先生颇事园亭，以方、程墨调朱砂涂塈墙壁门窗。门生鲁元宠为徽州推官，多藏墨，先生索之；间数日，又索。元宠曰：先生染翰虽多，亦不应如是之速。既而知之，以为吾所奉先生者皆名品，不亦可惜乎！先生导余登三层楼，正对秦望；其两旁种竹数千竿，磨戛有声。先生笑谓余曰：竹固水产也。今托根百尺之上，子以为如何？先生殉节以后，余再过之，其地已为瓦砾矣。此亦通人之蔽也。

　　附静志居诗话：倪尚书晚筑室于绍兴府城南隅，窗槛法式，皆手自绘画，巧匠见之束手。既成，始叹其精工。时方患目疾，取程君房、方于鲁所制墨涂壁，默坐其中。堂东飞阁三层，扁曰衣云。凭阑，则万壑千岩皆在舄一。适石斋黄公至越，施以锦帷，张灯四照。黄公不怡，谓国步多艰，吾辈不宜宴乐。尚书笑曰：会与公诀尔。既北行，遂殉寇难。

　　金铉，字伯玉，车驾司主事。每巡城，过御河，辄流连不能去；尝以语其弟。大行变闻，竟投御河而死。公居城之陋巷，余常过之，杯酒脱粟，萧然如寒士，谈咏竟日。

　　施邦曜，字尔韬，余姚人。以左副都御史守城。城破，贼充塞街道，不可返寓。公望门自缢，居人恐贻累，拒之。于是以砒霜投烧酒而饮，九窍血裂死。公为通政时，黄石斋先生下狱，诸生涂仲吉上书颂之。公批：只可存此一段议论，不为封进。仲吉劾公阻言路，公缴原疏；上见其批，大怒，闲住回籍。逾年，再召为南通政使。出京三日，遣中使召还。上曰：南京无事，留此为朕干些要务。迁为副院。辛巳之冬，葬我外舅叶六桐先生；公题主，余祀后土。公言天下将危，吾辈不知税驾何所。癸未，太夫人五十寿诞；公将赴召，为文以祝云：余友黄太冲，蕺山之高第弟子也。每过余谈学，知余所评阳明文集，有所未尽。公之虚怀乐善如此。公一子，夭；其疏族欲窜继，余为议立其弟之子以后公。

　　祁彪佳，字虎子，山阴人。其为苏松巡按，悉取打行火囤之流，杖杀之；列郡肃然。南渡，复巡抚苏松。乙酉，大兵将渡，公出居寓园，夜半，自沈于水。余尝与冯留仙、邺仙访之于梅市，入公书室；朱红小榻数十张，顿放书籍，每本皆有牙签，风过铿然。公知余好书，以为佳否？余曰：此等书皆阊门市肆所有，腰缠数百金，便可一时暴富。唯夷度先生（公之父）所积，真希世之宝也。二冯别去，留余夜深而散。

　　巩永固，字洪图，大兴人；尚光宗女乐安公主。城破，阖门自焚死。公貌如书生，喜结交文士。壬午，僧达闻说戒，余与公同坐斋堂，议论相契，由是来往。

　　方震孺，字孩未，寿州人。巡按辽东，下诏狱。其出狱谢恩一疏，读之绝痛。辛巳，公在南都，余往还久之。以谓余文有师法，不落世谛。时饮六安茶，香色俱佳。因曰：此乃真六安；彼暴烈日中者烹之，其色如卤，只堪屠沽饮耳。

　　附明文授读注百家云：方公万历癸丑进士，官至广西巡抚，乙酉年卒。天启乙丑，逆奄兴大狱，募参公者赏。京堂郭兴治应募，论公河西赃；矫诏逮问。公自谓我与杨、左同被锻炼，一时

　　下狱者共十七人，今仅得两人在。白骨再肉、华表重归，若再作宦，海泊没之，想便是冥顽男子。两人，公与惠世扬也。

　　魏学濂，字子一；癸未庶吉士，忠节公之次子。颂冤阙下，奄党阮大铖犹把持残局；子一刺血上书，始丽于法。闯贼破城，子一与孙奇逢相约，欲以贼攻贼；久之不至，故其死独后。子一多艺，能为古文，字工章草，画有元人笔法。学兵法于王君重、学律吕于薄子珏，一时名骤起，而忌之者亦众。以其后死也，谤者纷然。余以同难兄弟，过相规、善相劝，盖不异同胞也。

　　周延祚，字长生，吴江忠毅公之长子。戊辰，余年十九，出学入京师，于世故茫然。时李实、李永贞、刘若愚、许显纯、崔应元、曹钦程皆逮到入狱，会审对簿。长生练达，凡事左提右挈；因以长锥锥彼仇人，血流被体。狱卒颜咨、叶文仲诸公，皆被其毒手。余与长生，登时捶死。己卯，余至其家。壬午，与之同试北场。乙巳，余馆石门，意欲扁舟话旧而不果行，仅以长笺致之，长生未答而逝。

　　李孙之，字肤公，江阴忠毅公之子。好读书，钱东涧尝谓江阴季氏家多残本。甲申秋，余见之于南都。甲辰，至其家，访之不遇。肤公无子，然所着三朝野记，足以传矣。肤公之舅蔡士顺纂傃庵野抄、同时尚论录，留心当世人也。亦因肤公见之。

　　周茂兰，字子佩。为人谨守忠介公规矩，不失尺寸；好二氏之学。济洞之争、天童三峰之讼，子佩于其中为调人。余试南都，每相款接。甲辰，至其家。癸亥，子佩年七十九矣；千里来拜先忠端公之墓，登山如履平地。乙丑，余至姑苏，子佩在僧舍，法东坡坐道堂四十九日，厚自养炼。因破关出见。其所着参同契，颇有心得；而汪钝翁但以神仙忠孝陈言序之，失其旨矣。

　　徐石麒，字宝摩，嘉兴人。官至吏部尚书，殉节危城。先忠端公在狱，公纳橐饘，募金抵诬赃，以此去官。公为司寇，崇祯末陈新甲、刘元斌、王裕民、张若麒诸大狱，无不自公手定。丁卯，渡江来吊，登堂拜母。公知余家赤贫，凡可以周急者，无所不至。余读书泛滥，公训之曰：学不可杂，杂则无成。毋亦将兵、农、礼、乐以至天时、地利、人情、物理，凡可以佐庙谟、裨掌故者，随其性之所近，并当一路，以为用世张本。此犹苏子瞻教秦太虚多着实用之书之意也。今老而无所见长，深愧其言。

　　朱天麟，字震青，昆山人。崇祯时，为翰林编修。改革之后，间关而死。先生好深湛之思，极之至于恍惚。故所着易鼎三然，无有不河汉其言。先忠端公之难，最先渡江而来者，先生也。先生司理饶州，余寄诗一卷，先生即为之延誉，令名手序之。壬午，在都中，余遇先生。先生谈学，牵连不断，余忽忽座中睡去，亦不怪也。

　　沉寿民，字眉生，宣城人，移寓南京。余十七岁遭难，往来都中、邑中，党逆者陵侮孤儿，墓讼、祠讼纷纭不已；无暇更理经生之业，不读书者五年矣。庚午，至南京，邂逅眉生，为之开导理路，谆谆讲习，遂入场屋。癸酉，访我于黄竹，不遇而去。至武林，与余同寓孤山，诗酒流连月余。戊寅，余访眉生于宛陵；而眉生以保举入京，余信宿其家。地名红林，去城半舍。阮大铖党祸起，眉生变姓名至金华，不相闻问。然余逢急难，必梦投眉生之家，痛哭而醒。戊戌，邹文江来，始得眉生消息，已返家园；作诗寄之。甲辰五月，遇文江于姑苏，约其共访眉生；而文江失约，予亦怅然而止。庚戌，得眉生手书，余诗所谓「春尽来书岁暮收。从前犹胜竟沉浮」是也。乙卯，有客自长洲来，接眉生书云：知己之难久矣。梨洲先生之于弟，与弟之于梨洲先生，今世纔一见耳。世路羊肠，局天蹐地，不敢踰咫尺。先生悉此情哉！初意道驾西来，不腆敬亭，愿撰杖履。自此陟黄鹤、渡渐江、下严濑，买舟而东，拜吾太夫人堂下，日复一日，好音不续。此志渐颓，眼中之人老矣；而弟尤甚，奈之何哉！道旨媿未亲承，然于诸时贤传诵，颇窥什一。古今生知惟尧、学知惟舜，大禹口口说艰说难，殆困知也。旨哉言乎，佩服！佩服！书筒上书，四月二十日濑江寄。而眉生之卒，在五月三日，相去仅十有二日，则此书是绝笔也。以数千里之遥，顾诀别不爽时刻，岂非冥契乎！

　　沉寿国，字治先，眉生弟也。庚午，同试南都。一日，月明如昼，余与治先过文德桥，叩周元亮之门，同访崔昭，饮至夜半而散。戊寅，余至宛陵，宿于市肆。明日，欲抵安庆，治先知之，来肆中，将余幞被强搬去；拉余同入城，则麻孟璇、梅朗三、徐律时（忘其字）、颜庭生十余人，已角巾葛袍，出迎于路矣。遂寓徐干岳（律时父）之家，款留近十日。将行，出宿治先家。余卧后，治先发吾拜匣，空无所有，以五十金置其中，锁如故。迟明，余始知之。谓治先曰：此子会银也。凡人窘则举会（其壁上有会单）奈何以饷余乎？治先曰：子途中不比吾家中也。未几，宣令余赓之致馈；余曰：子可无虑矣。治先始已。以肩舆送至池洲，又寓书青阳吴空之钟馈金。其交情如此。

　　沉士柱，字昆铜，芜湖人。读书明敏，下笔千言。癸酉、甲戌来西湖，寓楼外楼，武林名士毕集，湖舫为之增价。薄暮，与余听丝竹管弦，所在掉小舟尾之。改革之际，累书招余，余未之赴。终以李大生一案受祸，昆铜收禁南都之大内，一年有余，有前后宫词二十四首。余选数首记于此。前词云：三百年恩总未酬，宸居何意卧羁囚！先皇制就琉璃瓦，还与孤臣作枕头。落日昭阳半照灰，寒鸦犹带影飞来；上林无树堪留宿，唤醒羁人梦一回（古木俱已斫尽）。熏风只有五弦挥，彤管朝朝傍衮衣；便殿只今图史废，歌莺舞蝶不轻飞。后词云：赵瑟秦筝入选频，一年歌舞号长春；烟花金粉销沉尽，肠断南冠梦里人。方传内药宰臣贤，亲制蟾酥御苑前；剩得鼓吹鸣聒耳，蛙声又在曲池边。征马长江四面围，亲将骑射悦宫妃；那堪回首圜扉泣，落得倾城带笑归（国亡后，故妃存者俱出嫁）。鹦鹉金笼唤御名，贵妃亲教调郎情；只今苦雨凄风夜，却听鸺鹠四五声。移得豪家洛牡丹，幸姬争戴折花残；沉香亭北多烽火，系马谁怜旧倚栏。

　　附明文授读注百家云：昆铜先生与先君子交最厚，留都防乱揭首顾子方杲，次先君子，次左硕人国柱，左子直棅，沉眉生寿民，次即先生也。

　　周镳，字仲驭，金坛人。庚午，南中为大会，仲驭招余入社。已东渡钱塘，见刘夫子；入甬，见百岁老人刘念庭，返棹访余。与沈眉生读书茅山，务王佐之学。阮大铖招摇丰芑，以新声高会，网罗天下之士，人不知其为奄儿也。仲驭草南都防乱揭，以顾杲为揭首，列名士百余人。大铖窘甚，于是，与仲驭为贸首之仇矣。己卯，余入试南中，中途病疟；过句容，至仲驭家，谈至夜分，而疟不发。壬午，北上，又晤仲驭。言阳羡之出山，大铖哀求于东林诸君子云：所不改心以相事者，有如兹水。吴中诸君子颇欲宽之，但未知南中议论何如耳。因邀仲驭至虎邱，语以假借之意。仲驭毅然不可，阳羡亦不敢犯正议。以此复大铖。大铖涕泪交下，愿以其化身马士英代。已大铖得志，必欲杀仲驭。然无隙可乘，不得不借介生从贼之名，以及仲驭。初，仲驭与介生，以门人相高一邑，遂成朋党。两家之门人相见，则睚眦相向。仲驭之门人，以徐泽商为魁，闻李贼劝进之文有「比尧舜而多武功、方汤武而无惭德」，扬言出自介生之手。马士英竟以入告，大铖遂以大义灭亲，逮仲驭入狱，勒令自尽。泽商意欲杀介生，而反以害其师；大铖意在杀仲驭，而借名杀介生。仲驭在狱，余欲入视之，而稽察甚严，徒以声相闻而已。负此良友，痛哉！

　　韩上桂，字孟郁，番禺人。以南京国子监丞，左迁照磨。庚午，余奉祖母太夫人在经历官舍，与之为邻。有梧桐一株，盖一亩；余读书梧桐之东、孟郁读书梧桐之西，但隔一墙耳。孟郁始授余诗法，遂引入社。孟郁寻移居，集南中诗人，赋新秋七夕诗，余得秋字，诗成，为改数字。孟郁赠余诗极多，失去可惜。孟郁豪爽不羁，其在五羊，伶人习其填词；会名士呈技，珠钗翠钿挂满台端，观者一赞，则伶人摘之而去。在旧院演所作相如记，女优傅灵修为文君取酒一折，便赉百金。好谈兵略，郁郁无所试而卒。钱东涧曰：孟郁为诗赋，多倚待急就。方与人纵谈大噱，呼号饮博，探题次韵，纸上飒飒然，如蚕之食叶；俄而笔腾墨饱，斐然可观。

　　林云凤，字若抚，长洲人；词人之耆旧也。是时南中词人汪遗民（逸）有钟伯敬批评集，张隆甫有朱（之蕃）张唱和集，闵士行（景贤）有快书，皆与余往还；而若抚最亲，赠余诗亦最多。吴子远（道凝）、周元亮（亮工）与余同庚，若抚因作诗，有「谁家得种三株树、老我如登群玉峰」，流传诗社。其后出处殊途，元亮犹写此诗以见寄。若抚寓报恩寺，余与之登塔九重及游城南七十二寺，皆有诗唱和。

　　陈元素，字古白。余时作诗，颇喜李长吉。古白一见即切戒之；亦云益友。

　　韩如璜，字姬命，广之博罗人。好古文，有皇明文兹之选。癸酉，序余制义。南中诗会，无有不赴。李小湾为南宗伯，故姬命久留南中，所着古文，自号为小韩文。

　　麻三衡，字孟璇。余交之于南中，书简往来，无有间岁，必以古墨侑简。赠余多古诗。后死难。临刑赋诗：誓存千丈发，笑看百年头。

　　林古度，字茂之，闽人。住南京，萧然陋巷，车马盈门。其先人曾被廷杖，余赠诗有：痛君旧恨犹然积，而我新冤那得平！茂之读之，流涕。

　　梁稷，字非馨，南海人。庚午，何匪莪选皇明文征，非馨主其事。辛巳，余复遇之于南中，游江湖间，尚未归南海也。

　　何乔远，字匪莪，闽人。为南司空，四方名士多归之。九日，大会于凤皇台，分韵赋诗。所着有万历集，固一代之作手也。钱东涧以其所纂国史，命名名山藏訾之。此盖不敢以私史窜国史，何可非也！

　　何楷，字符子，闽人。着五经解诂。余入其书室，方为周易解诂。收罗甚博，百年以来，穷经之士，黄石斋、郝楚望及公而三耳。唐王时，公以左都御史叱郑芝龙于殿上，致政而归，芝龙使人戕其耳于途中。

　　吴应箕，字次尾，贵池人。复社国表四集，为其所选，故声价愈高。尝于西湖舟中，赞房书罗炌之文，次日杭人无不买之；坊人应手不给，实时重刻。其为人所重如此。次尾亦好收书，然未经考索，书贾多欺之；次尾不知也。辛巳，与冯跻仲同入大学，相得益彰。一日，礼部陶英人邀饮，次尾袖出一纸，欲拘顾媚。余引烛烧之，亦一笑而罢。改革之际，起兵山中，未几而败。

　　刘城，字伯宗，贵池人。为人平易，无次尾之锋铓。虽挂名防乱揭，阮大铖亦不忌之。戊寅，余信宿其家；四壁图书，不媿名士也。

　　钱禧，字吉士，苏州人。每刻社稿，必遣使至余家。余知其崇尚先辈，不以平日之文应；拈题别作数首，吉士嗟赏。

　　吴馡，字众香，住城南委巷。举时文社于天界寺，集者近百人；拈题二首，未午而罢，设饮于寺之丹墀。刻孙樵、皇甫湜文行世。余别众香诗，有「一榻藏书君寂寞，半年旅邸我胡涂」句。

　　张自烈，字尔公，江右人。举国门广社，而社中与余尤密者，宣城梅朗三、宜兴陈定生、广陵冒辟疆、商邱侯朝宗、无锡顾子方、桐城方密之及尔公，无日不相征逐也。朝宗侑酒，必以红裙。余谓尔公曰：朝宗之大人方在狱，岂宜有此！尔公曰：朝宗素性不耐寂寞。余曰：夫人不耐寂寞，则亦何所不至。吾辈不言，终为损友。尔公以为然。尔公选文辩，多驳艾千子定待。千子大怒，亦肆訾嗷。余以为此场屋气习耳。以制义一途为圣学之要则，千子之作俑也。其所言极至，以欧、曾之笔墨，诠程、朱之名理。夫程、朱之名理，必力行自得而后发之为言；勃窣理窟，亦不过习讲章之肤说，尘饭土羹，焉有名理？欧、曾之笔墨，象心变化；今以八股束其波澜，承前吊后，焉有文章？无乃罔人昧己之论乎！其间先辈如杨复所等间有发明其心得，千子批驳不遗余力。近溪复所之学，千子何曾梦见？即欧、曾之文章，千子但模仿其一、二转折，以为欧、曾在是。岂知其为折杨皇荂也。千子无论后来面墙之徒，读其批尾，妄谓理学文章，尽归于艾。于是猖狂妄诞，遂骂象山、骂阳明，不知天之高、地之远，遂化为时文批尾之世界。

　　梅朗中，字朗三，宣城人。世以诗名，前有圣俞、后有禹金；而朗三行住坐卧，无不以诗为事。禹金有文纪，自汉至隋；朗三纂赋纪以补之。冯汝言辑汉魏六朝诗纪，朗三搜其遗者逸句断章，亦二大帙。戊寅，余登其家三层楼，禹金读书之所也；古木苍然，下临古冢。发其藏书，朗三以陈旅集赠我。辛巳，在南中，与共晨夕者数月，宿观音阁。夜半鸟声聒耳，朗三推余起听曰：此非喧鸟覆春洲乎？如此诗境，岂忍睡去！薄暮，出步燕子矶，看渔舟集岸，斜阳挂网，别一境界。有言某家多古画，余与朗三往观，二更而返；月明如昼，复上酒楼沽饮。遇崔昭病卧楼上，就其榻访之。

　　赵初浣，字雪度，泾县人。癸酉，偕一僧来湖上。吴次尾每于广座，议论锋起，即琐屑之争，亦不让人。雪度曰：焉有名士而终日妄言者乎？其后死于围城。

　　金浑，字宜苏，吴县人。先忠端公之难，最先至吾家痛哭而去。知英德县，亦死于难，无有表章之者。

　　张溥，字天如，太仓人。戊辰，相遇于京师。庚午，同试南都。为会于秦淮舟中，皆一时同年：杨维斗、陈卧子、彭燕又、吴骏公、万年少、蒋楚珍、吴来之（尚有数人忘之）。其以下第与者，沉眉生、沉治先及余三人而已；余宿于天如之寓。甲戌，余与冯研祥同至太仓。值端午，天如宴于舟中，以观竞渡；远方来执贽者纷然。天如好读书，天姿明敏，闻某家有藏书，夜与余提灯而往观之。其在翰苑，声价日高，奉之者等于游夏，门无益友。天如亦自恃其才，下笔丰艳，遂无苦功入细。尝以泥金扇面，信笔书稿；故所成就不能远到，为可惜也。

　　张采，字受先。其文质朴，过于天如。余亦遇之于京师。甲戌，亦在其家往还；意气慷慨，不尽其才而止。

　　杨廷枢，字维斗。丙寅，捶死校尉、焚驾帖，维斗与焉；仅而得免。戊寅，刻先忠端公诗集；维斗过余，见之，遂请为序。后死难。

　　陈子龙，字卧子，华亭人。为绍兴推官，撰先忠端公祠堂碑铭。余邑有疑狱，余一言卧子，遂出死罪二。其相信如此。吴胜兆之狱，卧子望门投止，牵连甚众，人以比之张俭焉。卧子少年之文，恃才纵横。艾千子与之论文，极口鄙薄，以为少年不学，不宜与老学论辩，自取败缺。海内文章家，无不右千子。以余观之，千子徒有其议论。其摹仿欧、曾，摹仿王、李者，亦唯之与阿。卧子晚亦趋于平淡，未尝屑屑于摹仿之间，未必为千子之所及也。

　　陈贞慧，字定生，阳羡人。国门广业之社，定生与次尾主之，周旋数月。姚太夫人六十之诞，少保（于廷）、定生父子皆有诗。

　　黄居中，字明立，居金陵之芦■〈艹废〉巷。庚午，何匪莪举诗社，余与明立无会不与。辛巳，明立七旬，余以宗人共坐一席。明立千顷斋藏书甚富，余至金陵，必借读之。

　　方以智，字密之，桐城人；明敏多艺，吴子远之甥也。己卯，余病疟，子远拜求茅山道士，得药一丸致余。余知其为绝疟丹也。念朋友之真切，不忍虚其来意，些少服之，而委顿异常。密之为我切脉，其尺脉去关下一尺取之，亦好奇之过也。壬午，在京师，言河洛之数，另出新意。后削发为僧，法名无可。

　　金光辰，字天枢，合肥人。余至北京，寓万驸马之园，在城之极西。公时为佥院，相去几二十里，特来相访。谥典久稽，余欲上疏催之。以稿呈公，公即袖之而去；其写本及投通政司，皆不烦余也。公弟光房，字天驷；当己卯，余试南都，方病疟，天驷以其天界寺私室寓余。

　　朱荃宰，字咸一。在留都，为斗墨之戏，皆方正、邵格之、罗小华名品；方、程以下，不论也。知武康县，代者左硕人讦之。徐虞求先生致书于余，往武康为解。时咸一方病，与韩道士讲坐功；及余武康返，而咸一已死。韩道士者，住重阳观，一饭能尽斗米，闭户或一月不食。至庚寅犹在，重阳王尔禄拜之为师，不知所往。

　　陈元龄，字宗九，闽人。余遇于金陵。着思问初编。其壬遁之学，得之于吾乡周云渊；惜其时未及受之也。

　　顾杲，字子方，泾阳先生之孙。南都防乱揭，子方为首。阮大铖得志，以徐署丞疏逮子方及余。时邹虎臣为掌院，与子方有姻连，故迟其驾帖。福王出走，遂已。后死难。

　　陈宏绪，字士业，江右人。在南都，与余访求藏书之家。庚子，余遇其舅氏于舟中，寓书士业；答言吾非故吾，若有惭德，何也？

　　万时华，字茂先，江右人。南宗伯李小湾出谘访谥册，皆拟谥于上。先忠端公之谥，茂先所拟也。

　　朱大典，字未孩。余十四岁时，随先公至李皇亲园看牡丹，公方较射园中，得一见之。其后守金华，死最烈。有金无炼者，屠城之日，无炼知必死，立于庙门。屠者入庙三四番，在庙内者皆死；从无炼身旁往返，皆不见之，幸而得生。其弟，则受屠。先是，其弟尝于南镇求梦，神令其伸掌，书一「古」字于上，不能解。至是城外穴地，十人同埋一坎，方知古字之为十口也。

　　钱士升，字御冷，嘉善人。己巳，余至其家，求墓文；公出一册，问东浙士大夫贤否？即书其上。此时已为入相张本。

　　李清，字心水，泰州人，为宁波推官。不甚知余，久之而相契。先公同难之谥典，正当邪氛炽日，忽然并下，则公之力也。癸丑，余寓书泰州，公答云：弟家居近三十载，行年七十三矣。旧时知识，零落山邱；忽一羽从空而下，启而视之，则先生大札也，且惊、且喜。已闻太夫人寿跻八旬，益叹为先老先生忠义之报，而大札到日，屈指即太夫人华诞，此亦一奇也。小刻数种奉上，亦令使先生知不肖三十载内，唯矻矻一卷书以消兹长日耳。

　　张国维，号玉笥，东阳人；官至大司马。余更深见之论事；送余下舟，声如洪钟。寻死国难。

　　张鼐，字侗初，松江人。己巳，余见之于其家。时先生已病革，卧一坑上，以隐囊靠背而坐；谓余气清，他年远到，勿忘老夫之言也。

　　黄端伯，字符公，江右人。为宁波司理，调杭州。余登其舟，自丈亭谈至下坝；谘访民隐，出语直捷，无所回护。在杭州出堂，则士子与僧道环聚者数百人，一切以机锋行事。后死难甚烈。

　　徐汧，字九一，苏州人，死难。余于戊寅往还。

　　吴志远，字子往，嘉善人。先生与高忠宪、归陶庵三人为林下之游，俱以澹泊明志。甲戌，余会葬魏忠节先生，与刘夫子讲学，窃闻其绪言。

　　陈龙正，号几亭，嘉善人。甲戌，刘夫子题忠节之主，余同舟而归。几亭拜夫子于舟中，投书一卷。言天下之风气，操于绍兴；今之利病，无不操于书办。为六部各衙门书办者，皆绍兴人；书办之父兄子弟，皆在绍兴。使为郡县者，能化其父兄子弟，则在京之书办亦无不化矣。余览之曰，迂论。夫子曰，今之人谁肯迂者。余甚悔其失言。

　　彭期生，字观我，海盐人；亦拜夫子于舟中。后死赣州之难。丙辰，余过其家，夫人年八十外，犹在。

　　林增志，字可任，温州人。壬午，北京往还，后嗣法石奇，改名法幢。

　　陈函辉，字木叔，临海人。余初遇之严印持座上。庚辰，至其家。所居四面皆水，围以阑干，非舟不可登其堂。越中初立，木叔以少宗伯从事。其后死节。

　　刘同升，字孝则，江右人。癸未，来湖上。酒阑，与沉昆铜论荆溪，孝则颇右之，相争无已；余解之，方散。

　　苏桓，字武子，江右人。其寿吾母四十岁诗，仿风雅体为之，甚美。

　　邓锡蕃，字云中，金坛人；嵊县知县。余弟司舆补弟子员，为公所荐。余至嵊，馆余于寺，卧雪者数日。于是有「大雪封山城寂寞、老僧刺血字模糊」之句。

　　龚立本，字渊孟，常熟人。慷慨喜事。知崇德县；余入其署中，谈时局甚悉。

　　吴炳，号石渠。长于填词，所着有西园情邮、画中人、疗妒羹、绿牡丹，虽多剿袭，而不落俗。徐虞求先生甚不喜之；曰：五院本，乃石渠之五经也。以三司首领，摄余姚县事。先公谕祭，石渠董其事。后从亡而死。

　　徐枋，字昭法，九一先生之子。甲辰，余上灵岩，继起馆于天山堂。一时来会者，周子洁、文孙符、王双白，而昭法后来。余箧中有文数篇，昭法见之，嗟赏不已；以为此真震川也。因相与论著述，欲以通鉴为经、二十一史为纬，重翻局面；亦未知其后曾拈动否也？其苦节，当世无两。谢绝往来，当道闻其名者，无从物色。馈遗，一介不受。半菽不饱，以糠粒继之。其画神品；苏州好事者哀其穷困，月为一会，次第出银以买其画，以此度日而已。

　　汪沨，字魏美，武林人。改革后，不入城市，寄迹于僧寮、野店。丁酉，余同宿于孤山，赠余诗三首，余次韵和之。同上山顶葛仙祠，三宜迹至，为设汤饼。已而山下待者奔来，言无处不寻和尚，有庵主轿十乘来。三宜曰：方欲与居士快谈，奈何以此俗事扰人？汝等宜即回之。余曰：不然，庵主来，必有香信；公宜下山受之以供我辈，不亦可乎？三宜笑依余言。己亥，笑鲁迎余及魏美至其庵中，夜月明甚，笑鲁以卧榻让我两人；止有一被，五更不胜其寒，魏美与余贴背相磨，少取暖气。明日，余上云居，至城门而别。

　　巢明盛，字端明，嘉禾人。鼎革，不离墓舍，种匏瓜用以制器，香炉、瓶盒之类款致精密，价等金玉；为大匏赋以见志。乙巳，闻余馆语溪，破戒相访。夏彝仲有幸存录，言三案之事，得之山东张延登；是非刺谬，余作汰存录以正之。彝仲死节，存此录，使后人致议，为不幸也。端明序汰存录，以为彝仲亡后，他人假托其名为之。使出自彝仲，则是非可信耳。癸丑，太夫人八旬，为文以祝。寓书曰：侍慈帏于迟暮，振家学于后昆。白首穷愁，亦复何憾！

　　顾大韶，字仲弓，常熟人。其文纵横似国策。月旦不稍假借，邑人甚畏其口。余于己卯见之。其寻瞳使者说敬十八房文，于科举之敝，嘻笑甚于怒骂矣。

　　附明文授读注百家云：仲弓即大章，谥裕愍之弟；与裕愍孪生。

　　钱谦益，字牧斋，常熟人。主文章之坛坫者五十年，几与弇洲相上下。其叙事必兼议论，而恶夫剿袭；词章贵乎铺序，而贱夫凋巧：可谓堂堂之阵、正正之旗。然有数病：阔大过于震川，而不能入情，一也。用六经之语，而不能穷经，二也。喜谈鬼神方外，而非事实，三也。所用词华，每每重出，不能谢华启秀，四也。往往以朝廷之安危、名士之陨亡，判不相涉，以为由己之出处，五也。至使人以为口实，掇拾为正钱录，亦不以取之也。余数至常熟，初在拂水山庄，继在半野堂绛云楼下；后公与其子孙贻同居，余即任于其家。拂水时，只言韩、欧乃文章之六经也。见其架上八家之文，以作法分类，如直序、如议论、如单序一事、如提纲，而列目亦不过十余门。绛云楼藏书，余所欲见者无不有。公约余为老年读书伴侣，任我太夫人菽水，无使分心。一夜余将睡，公提灯至榻前，袖七金赠余曰：此内人（即柳夫人）意也。盖恐余之不来耳。是年十月绛云楼毁，是余之无读书缘也。甲辰，余至，值公病革，一见即云以丧葬事相托。余未之答。公言顾盐台求文三篇，润笔千金，亦尝使人代草，不合我意，固知非兄不可。余欲稍迟，公不可。即导余入书室，反锁于外。三文，一顾云华封翁墓志、一云华诗序、一庄子注序。余急欲出外，二鼓而毕。公使人将余草誊作大字，枕上视之，叩首而谢。余将行，公特招余枕边云：惟兄知吾意，殁后文字，不托他人。寻呼孙贻，与闻斯言。其后孙贻别求于龚孝升，使余得免于是非，幸也。是时道士施亮生作法事，烧纸，惟九十二字不毁。公已八十有五，人言尚余五年，亦有言九十乃卒字之草也。未几，果卒。

　　闻启祥，字子将。余每至杭，舍馆未定，子将已见过矣。子将风流蕴藉，领袖读书社。

　　严调御，字印持；领袖读书社。忆与陈木叔饮其家，偶言宋之问诗「桃花红若绶」，只此一语。其无刻不忘富贵乃尔。

　　孙爽，字子度，崇德人。以其门士连染，受笞三十。子度不以为意也。桑间败屋，图书精致，吟咏自如。庚寅，余自吴门返，访之；方欲与之剧谈，而陆丽京闻余至，强之入城。

　　卓人月，字珂月，杭之塘栖人；蚤有时名。丙子，余兄弟以应试寓涌金门黄家庄，珂月夜遇余，索酒与泽望棹舟湖中，笑声震动两岸，犬声如豹。

　　陆培，字鲲庭，杭人。与陈元倩交恶。元倩无乡里之行，武林出檄攻之。鲲庭寓书于余，欲东浙为应。余告同社，于是绍兴王元趾为首、宁波陆文虎为首，皆出檄。元倩几无以自容，而以死节一洒之。

　　陆圻，字丽京，鲲庭之兄也。为文长于俪体。乱时，避至东浙，馆于吾家。言当此兵戈载道，无不闭门听难；而宾客满座、盗贼不犯者，唯朱湛侯与黄氏两家耳。庚寅，同宿吴子虎家。夜半，推余醒，问旧事，击节起舞。余有怀旧诗：桑间隐迹怀孙爽，乐笼偷生忆陆圻；浙西人物真难得，屈指犹云某在斯。史祸之后，丽京以此诗奉还，云自贬三等，不宜当此，请改月旦。其后不知所终。人有见之黄鹤楼者，云已黄冠为道士矣。

　　章止宸，字羽侯。从刘夫子讲学东浙。为少宰，特疏荐余。国亡遁去。骆宾王之遁于僧，名捕之也；羽侯无故而遁，加一等矣。

　　鲁■，字季■，会稽人。辛亥，邂逅论文，见余所作，能得其意之至处，鉴赏不已。及论时之有名誉者，多所不满。问其何所师法，以为先人与徐文长同学数年，故能知文之首尾也。自后余至郡城，必相过从。季■不以文名，而其所造如此；故知以名下为优劣者妄矣。

　　冯元扬，字尔赓，慈溪人。天津巡抚，以海船迎驾南迁。国亡，忧愤而卒。余为弟泽望求婚于刘瑞当，瑞当夫人未允；公坐于帏外，与夫人言，无失此佳婿，乃定。先公建祠西石山，同邑之党逆者不利，公率其弟邺仙及冯元度、冯正则、冯自昭、陆文虎、万履安会哭祠下，祭文传播，党逆者咋舌而死。丙子，招余入太仓阅卷；公以勤王行，余始辞出。

　　冯元飙，字尔韬。以本兵回里；留仙病于武林，药铛溺器，公皆身亲之。留仙卒，公亦以忧愤相继卒。辛巳，公为南通政。塘栖卓大丙年十六、七，其妇翁引之见余。余言于公，即为致书杭司理宋璜。大丙由此得补弟子员。余书僮冒余书，中多别字，公以示诸子跻仲。跻仲曰：伪也。公曰：汝等学问浅，太冲所写，必有来历，无贻后日之笑也。哄堂而止。

　　姜思睿，字端愚，慈溪人。尝于公所相会时，有自省中归者，以前辈自居，高视浅揖；公曰：此姚江黄太冲也，公不识之乎？

　　刘应期，字瑞当。始与端愚齐名，人称曰姜、刘；后与元度齐名，人称曰刘、冯。此时溪上多名士，而瑞当裁量其间，不少假借，人亦畏其清议。冯正则曰：瑞当亦有疵处，然可件而尽也；吾等非无好处，然可件而尽也：吾等与瑞当相去远矣。是时一方名士，皆有录学使者至。以公书进之，大略准之为上下。余尝执笔，名士十数人列坐，皆无毫发私意，必众论相谐而后定。慈溪冯跻仲有盛名，余以瑞当为首，跻仲次之。跻仲不悦，无以难也。

　　冯家祯，字吉人。长于度曲；丧乱之际，结为歌社。时慈人陈谟，以无赖委署宁绍道；好作声势，恐喝乡里。公登场宾白：黄和尚有成亲日，岂可人无得意时；莫笑陈谟今富贵，他年情事有谁知？谟闻之大怒，以他事构之下狱。狱吏待之颇慢，公即唱「西楼怪相逢」款待；疏节曼声按拍，无不绝倒，初不知其为患难也。然每对余言，则无非新亭之泪。

　　华夏，字吉甫。其为制义简洁，自成一体。以黄斌卿事坐累死，其夫人亦自尽。余选同社之文，吉甫入于文统。

　　陆符，字文虎。为人慷爽，能面折人之是非。余之交文虎也，吴来之言贵乡陆文虎志行之士，子何不友之？于是遂为登堂拜母之交。故余之学始于眉生，成于文虎。余之病痛，知无不言；即未必中，余亦不敢不受也。家居无月不往来，北都同读书于万驸马北湖园中者半年，生平凡事不相隐。壬午，北榜将发，余与王敬载、冯跻仲、冯沛祖及文虎饮园中；而徐心水监场，使人至，文虎出与耳语，还座复饮，斯时已知中式而不言也。其后向余悔之。生平唯此一事耳。乙酉十月十日，从越城返而遇我，叹息事已莫可为。明年十月十日，奴子自小溪来言，见文虎坐轿中，用布束缚，将入城小敛也。其闻讣与相别同日，岂非冥契哉！

　　万泰，字履安，余之交，犹文虎也。癸酉老母四旬，与文虎刻沉昆铜寿启，至期来祝。癸未，又来。己丑，至甬上，时履安丧失家道，抱疟未痊；相对秉烛，疟不复发。庚寅，晦木为冯跻仲连染，而固山之记室与履安有旧，由是得免。癸巳，老母六旬，文虎已故，履安踽踽独行，出其正气堂寿序，读之不觉失声而哭。甲午冬，余嫁第三女于朱氏，入寓寒松斋；履安使其子任劳，余受成而已。履安游粤，余两年频遭患难，望其返棹，一泄吾心之所甚痛，而履安已死于九江舟中矣。

　　董守谕，字次公。是时甬上知名者三人：文虎、履安、次公；而次公又为别调。东浙既亡，异时举人争先入仕之为浓官者，皆复会试于本朝，人谓之还魂举人。次公独称故官，不见当道。尝以朱子发卦义问余，余为之疏解于下。曾忆与之看戏，有演寻亲记者，哀动路人；次公指而谓曰：此钱美恭也。其父与此相类，顾忍而为此乎？盖美恭父钱士鹔仕滇中不返，故次公言之。其后美恭决志入滇，而身无一钱，乃买鼓板一副，市镇之处度曲，卒迎父柩而返。

　　瞿式耜，号稼轩。粤中立国，公鞠躬尽瘁，公殉节而不成为国矣。当公之赴粤也，余送之于湖头。公欲强余同去，余以母老辞之。老母四十，公有诗数章为祝。

　　张肯堂，号鲵渊，松江人。尽节于滃洲。

　　吴钟峦，字霞州，武进人，知长兴时，刻社稿，名士品不过二十人，而余在其列从亡海外，考试沿海有志之士，录为弟子员，饰以衣巾，率之拜王于舟中。余问先生以为不急；先生曰：此与昔人行冠礼一意耳。觞余于鲸背之上，落日狂涛，凄然相对；但觉从古兴亡，交集此时，何处容腐儒道得一句。及余返棹，先生驾三板船送别三十里以外，至今恻恻。先生居闲补陀；闻滃洲将破，赴难。抱夫子栗主，自焚于庙。

　　余煌，字武贞，会稽人。郡守于颖长初至，公与乡绅旅见；刺入，堂吏禀俟堂事毕而后见客。公大怒，索其原刺，拂衣竟出。及余回寓，而公已见顾去矣。越城不守，公衣冠投度东桥下；出没久之，犹举首曰：忠臣难做。复力沉而死。

　　余增远，字若水。改革以后，居城南破屋，床头屋漏，则以鳖甲承之。担粪灌园，似老农家。病将革，余命儿子正谊切其脉。若水曰：吾祈死二十年之前，愿祈生二十年之后乎？余泫然而别。

　　熊汝霖，字雨殷，余姚人。北变闻，余从刘夫子于武林，寓吴山之海会寺，公徒步上山相晤。东浙之事，趋死不顾利害。从亡海外，为悍将所害。

　　孙嘉绩，字硕肤。大兵将渡，东浙郡县皆已献户口册籍，牛酒犒师；各官亦委署易置，人情蹜踖不敢动。公书生勃窣，起而创即墨之守，鸣钟伐鼓，号召其邑人。于是钱希声应于甬上，郑履公应于越城，张玉笥、陈寒山应于台、婺。然公本书生，应变非其所长，拱手以太阿授之方、王，而分地江上一隅。大兵数骑乘浅过江，列帅皆溃矣，公至滃洲而卒。营将章钦臣溃后，复起山中，见获。其妻金夫人，例入旗下，夫人强项不屈。问官始恐之以斩、再恐之以凌迟。夫人曰：吾岂怕凌迟者哉？磔毕，而行刑者暴死。夫人遂成神，以谓大金娘娘也。余若水作传；其烈古今所仅见。

　　王毓蓍，字符趾。为人亢爽不羁，好声色；在先师弟子中，颇为逸群。及改革之际，上书请先生自裁，无为王炎午所吊；元趾亦自沈柳桥之下。先师曰：吾数十年来，止得此一门人。余每至越城，元趾顷刻不离。其笃于友谊如此。

　　张煌言，字符箸。其父圭璋，字两如，甲子举人；尝教授余家。元箸为人跃冶而明敏过人，故能就死从容，有文山气象。当其被获也，已散遣士卒、悬洲独处，亦如田横之在海岛也。而补陀僧有借之以媚大帅者，遂遇难。

　　王正中，字仲撝，北直人。其署余姚，乱兵充斥，颇能镇定之，事解。丁亥，访余于山中。辛卯，余住柳下，又来。辛丑，余迁化安山，又来。仲撝好天官、壬遁之学，皆余所授也。己酉，余在古小学，仲撝亦寓越城；生计消索，云将佃田五亩，卖卜以续食耳。未几而卒。

　　张岐然，字秀初，武林人。读书深细，其读三礼，字比句栉，宫室升降、器皿位设，皆所不遗；音乐，则自制十二律管，考验合否；区田，则入山中与老农种植。乱后嗣法三峰，蜀僧潭吉作五宗救，半出于秀初。欲申三峰之屈，然其言有失伦者，人皆笑之。

　　江浩，字道安，武林横山人。读书略见大意，而胸怀洞达，无尘琐纤毫之累。余与之月夜泛舟，偶争一义，则呼声沸水，至于帖服。后亦从释氏，改名义月。

　　冯悰，字俨公，武林长桥人；为读书社领袖。余尝宿于其馆，偶论杨、左事，其门人顾豹文，问杨大洪何人也？俨公正色曰：读书者须知当代人物，若一向不理会，读书何用？三渡访余。丁丑，值先公谕祭，俨公列于执事。

　　许元溥，字孟宏，长洲人。余与刘伯宗及孟宏约为抄书社。是时藏书之家，不至穷困，故无轻出其书者；间有宋集一、二部，则争得之矣。丙子，来越城，张登子大会名士，孟宏与焉。

　　阎尔梅，字古古，徐州人。余游庐山遇之，坐五老峰顶，限韵赋诗；月色侵人，三鼓始罢。古古言自华山游返，然观其山行甚艰。人言华险，游者望崖而返。若古古能游，则知余亦不难矣。

　　孙奇逢，字钟元，范阳人，移家百泉山。初以侠名，后讲理学，门人甚众。癸丑，寄所着理学宗传一部、老母寿诗一章。书云：汤孔伯来，知太冲为蕺山薪传。时年九十三。

　　顾炎武，字宁人，昆山人。不得志于乡里，北游不归。丙辰，寓书于余云：辛丑之岁，一至武林，便思东渡娥江，谒先生之杖履；而逡巡未果。及至北方十有五载，流览山川、周行边塞，麄得古人之陈迹，而离群索居，几同伧父。年逾六十，迄无所成，如何、如何？伏念炎武自中年以前，不过从诸文士之后，注虫鱼、吟风月而已。积以岁月，穷探古今，然后知后海先河，为山覆篑；而于圣贤六经之指、国家治乱之原、生民根本之计，渐有所窥，恨未得就正有道。顷遇蓟门，见贵门人陈、万二君，具谂起居无恙。因出大着待访录，读之再三，于是知天下之未尝无人。百王之敝，可以复起；而三代之盛，可以徐还也。天下之事，有其识者未必遭其时，而当其时者或无其识。古之君子，所以著书待后。有王者起，得而师之。然而易穷则变、变则通、通则久，圣人复起而不易吾言，可预信于今日也。炎武以管见为日知录一书，窃自幸其中所论，同于先生者十之六、七。但鄙着恒自改窜未刻，其已刻八卷及钱粮论二篇，乃数年前笔也；先附呈大教。傥辱收诸同志之末，赐以抨弹，不厌往复，以开末学之愚，以贻后人、以幸万世，曷任祷切！

　　陈确，字干初，海宁人。于先师门下，颇能有所发明。余丙午至其家，访之；时已病疯，不能下床，信宿而返。干初以大学层累之学，不出于孔子，为学者所哗，不知慈湖已有是言。古人力行所至，自信其心不须沿门乞火，即以图书为怪妄、大学为别传。言之过当，亦不相妨与剿袭成说者相去远矣。

　　朱朝瑛，字美之，海宁人。漳海之学通天地人，嗣之者无人。漳海曰：康流沉静渊郁，所目经史，洞见一方；苟覃精三数年，虽羲文阃奥，舍皆取诸其宫中，何必寠人之室乎？丙午，余至其家访之。康流日发其所着五经，讨论终夜。越明年，复以其大凡见寄。海昌之学者，康流、干初二人，恐从前皆不及也。

　　王猷定，字于一，江右人。其文如汤，琵琶传、李一足传、寒碧琴记，亦近日之铮铮者。但余与之言，多附会不实，是其大疵也。

　　附明文授读注百家云：徐世溥字巨源，豫章人。崇祯间，江右一辈知名士，如艾千子、罗文止、陈大士、傅平叔、万茂先、王于一、黄雷岸、陈士业，连镳共为古文，巨源其亦铮铮者也。

　　施博，字约庵，嘉兴人。余谓其学夹杂释氏。约庵言博。当甲申、乙酉，卧病两年。又以先人未葬，老母须养，偷生惜死，以至于今。每与出世者往还，自分不可为圣人之徙。蚩蚩以待尽，隐衷尚有余愧。

　　管鑨，字干三，姑苏人。中兴天台教。甲戌，余至其家。其于一时名士、一时堂头皆讥贬。以天台之学，茧丝牛毛，非沉默者难以承当，拳拳于余。别后寄诗三章，约余重会；以为君不出家，亦是无尽无垢之流。诗失去。从其遗集得一首：越溪寒色入，之子意何深！太华三生梦，岷山一弄琴。评书秋雨集，趺坐竹光侵。可践重来约，相思不自禁。

　　熊开元，号鱼山，楚人。以直谏著名。出家，嗣法于继起。余初遇于湖头。甲辰，至乌目三峰寺，其知客如田夫、侍者如牧童，无异于三家村庵也。

　　宏储，字继起。甲辰，余上灵岩，馆于天山堂。同馆者七、八人，皆失职之士。故余诗有：应怜此日军持下，同是前朝党锢人。徐昭法不受当事馈遗，继起、继粟焉非世法堂头所及也。

　　奯堂住净慈寺，余与汪魏美访之。见其知客扇上诗：忽拋一点月当户，唤起几多人上楼。因索其诗稿观之，亦多佳句。与余辈谈谐正熟，大众请其上堂。奯堂蹙额曰：汝辈为之，何与吾事？大众为之一笑。

　　本晰，字山晓。余与李杲堂、高辰四、高元发入天童，山晓特为上堂，言韩文公来也；为余而发。庚申秋暮，过访不值。询山童云，看花未归。题于壁而去。云：短杖拄泥深尺许，远随牛迹辨荒村；先生乘兴看花去，惆怅斜阳立板门。方外交游，如木陈初求■■文字，视若天人；继而指摘蹄尾纷然。石奇与文虎友善，助结雪瓢，喜其相近。

　　死而遂蹊其田。具德往余丙舍，出而操戈相向。虽有交情，姑且略诸。

　　余少逢患难，故出而交游最早。其一段交情，不可磨灭者，追亿而志之。开卷如在，于其人之爵位行事，无暇详也。然皆桑海以前之人，后此亦有知己感恩者，当为别录。

　　附录明文授读注：

　　尹民兴，字宣子，楚人。崇祯朝，任职方。国亡后出家，以灵岩继起储为师。其诗拗僻，奏疏多中时病。至文章别开生面，真有生龙活虎手段，艺苑中变局也。

　　何伟然，字仙曜，仁和人。学无本领，欲以冷艳字句点缀成篇；学陈仲醇，而才力不及者也。徽人闵景贤刻快书数十种，大概小品清话；伟然踵行之，亦刻快书数十种。余遇景贤于南中，偶问伟然何状？景贤訾之不置。两人本好友，顾绝交于快书也。

　　谭宗初，字九子，后改公子；姚江人。善音律，为人不羁。余于庚寅岁，见其与群少年登场演戏；九子扮绣襦，乐道德摹写帮间，情态逼肖。是后不相邂逅；闻其改窜唐诗，心窃笑之。近从邑丞田一峰处见其集，诗文俱有师法；自媿交臂失之。因选其古绘、吊落梅二赋入文案。

　　蒋德璟，字若椰，号八公；闽之晋江人。相庄烈，博物洽闻；召对时，凡九边兵马之书及道路远近、钱榖利弊，矢口而陈，无藉笏记。为文明爽，辨晰实用之学。晚年之学，如论黄钟古尺，有裨经学者；惜未寓目。

　　跋

　　梨洲先生杂着，其见于浙江进呈书目者，有易学象数论、深衣考、今水经；其见于家传者，有汰存、思旧、待访三录、宋史补遗、台宕纪游、匡庐纪游，皆秘本也。丙申夏，余得张太史损持手钞汰存录，已校登新编矣。思旧录，则客岁于明文授读题识内，摘录成帙。今知不足斋主人复举二老阁刊本见贻，因参互其异同，汇为一编。当年承盖扶轮，气求声应，固历历如绘也。

　　丙午午日，震泽杨复吉识。

　　·赣州失事纪（行朝录之二）

　　隆武二年丙戌三月二十四日，江西吉安失守。督师万元吉、都宪陈赓、兵曹王其宖议列栅守张家渡，而溃兵势不可止。陈赓收散亡入赣，万元吉退守皂口，惟安远营汪起龙兵三百人。苏观生以阁部督师于赣，冏卿李陈玉、杨仁愿、兵桓杨文荐、兵曹范六吉、周远、待诏刘季矿，皆请发师援皂口。观生止发新威营二百人，元吉以监纪程亮督之，下守绵津滩。楚帅曹志建以二千人至，一夕即噪而去。

　　四月六日，北师至，新威营先溃，汪兵继之。元吉守未数日，竟奔回赣。赣城仓皇争窜，元吉杀其妾之出署者，人心乃定。

　　十一日，杨文荐自任城守。命中书范康生乞师于南雄，旧赣督李永茂遣副将吴之蕃、游击张国祚率粤兵五千人至。

　　十七日，北师至赣，苏观生率所部退守南康。北势方张，滇、粤诸军，先后至南康者以数万计，皆惴恐莫敢即下。

　　二十九日，阁部杨廷麟，自雩都力促新抚阎总及张安各营兵四万余至赣。江抚刘广胤自宁都召募二千人亦至。未经一战，俱以五月一日，先后溃散。刘广胤被执，所失士马器械无算。此后援兵益不敢前。

　　苏观生、陈赓多方鼓舞，六月十五日，吴之蕃、张国祚两营奋勇出战，与北师相遇于李家山、九牛之间，数战皆捷。北师疑援兵大至，遂撤城下之围，退屯水西；之蕃、国祚亦退守南康。时赣城守已两阅月；奉诏劳苦，改名忠诚府，加杨文荐右都御史。

　　二十四日，汪起龙率师数千，滇帅赵印选、胡一清率师三千，南安同知刘清名引兵三百，苏观生部下遗师三千，粤帅余卒三千，杨廷麟收散亡数千，大司马郭维经、侍御姚奇胤召募滇、闽兵八千，阁部丁魁楚部下遣师四千，先后至，营于城外，不下四万余人，皆欲一当敌。先是，中书袁从谔出募沙兵三千人，铨曹龚棻、兵曹黎遂球出募水师四千人，留滞南安。万元吉以为必待水师之至，并力一战，安危在此一举。王其宖曰：今水涸不能泛巨舟，且其帅罗明受，故海盗也，桀鷔不驯。龚、黎二公如慈母之奉骄子，岂能如约？

　　八月二十三日，将至，北师以是夜截之于江上，焚巨舟八十余，兵士被杀者数百。罗明受遁，舟中火器皆为北人所获。列营无不丧气。

　　二十八日，北师破广营。

　　二十九日，破滇营。自是东南城外，遂无一卒。

　　九月三日，攻西门。北人将登，元吉、文荐缒死士格堕之。

　　九日，北人据南康。滇、广诸营既溃，人无固志，皆稍稍引去。城中所留者，汪起龙罢卒三百人，汪国泰、金昌振四百人，徐日彩招虔人二百余，郭维经部下三千余；城外，惟水师后营黄志忠二千余而已。内外既单弱，给事中万发祥及王其宖招集乡勇，为不得已之计。而参将赵之良拥众万余于雩都，粤西狼兵八千人踰岭亦不即至。赣人登陴日久，勉强支吾旦夕。

　　十月三日，城内有缒城出者。北人获之以为乡导，夜由小南门而上，乡勇犹巷战久之。

　　四日黎明，北兵大至。城上发炮皆裂，遂陷。杨廷麟投水死。万元吉出城登舟，已而叹曰：一城人，吾杀之也。巾帻赴水死。郭维经入嵯峨寺，焚死。此外，翰林院兼兵科给事中万发祥、太常寺卿兼守道彭斯生、吏部主事龚棻、御史姚奇胤、兵部主事于斯昌、周瑚、王其宖、黎遂球、柳昂霄、鲁嗣宗、钱谦享、户部主事林珽、中书舍人袁从谔、刘孟鍧、刘应泗、赣州推官署府事吴国球、同知王明汲、临江府推官胡缜、知县林逢春、监纪通判郭宁登、乡官卢象观、举人刘日佺、万兴明、马芝、贡生杨廷鸿、黄尚实、胡国伟、王明、管声元、戴绂、诸生段之辉、朱长应、刘斯镐、赖尚佑等数十人，不死于兵火，则自罄投水耳（此篇全用范康生所记）。

　　史臣曰：赣之守与死者，皆三百年以来国家之元气也。万元吉清苦绝伦，而自用颇专；杨廷麟志节之士，而见事迟、听事不广；郭维经称下士，而遴才太滥。赣事三人为政，然皆承平贤者；扶危定倾，非其所长也。

　　·绍武争立纪（行朝录之三）

　　绍武皇帝讳聿镇（镇系英宗讳，恐误，或曰聿■〈金粤〉），思文皇帝第四弟也。隆武改元，封唐王，以主唐祀。闽败，浮海至广州。

　　时，大学士丁魁楚、瞿式耜已奉桂王监国于肇庆。隆武大学士苏观生从赣入广，故与魁楚有隙，以为由隆武而言，则宜及其弟；乃与大学士何吾驺、布政司顾元镜、在籍侍郎王应华于丙戌十一月癸卯朔，请王监国。使主事陈邦彦通好桂王。初五日，王即帝位，以广州都司署为行在，改明年为绍武元年。自旧辅观生而外，何吾驺仍为大学士，顾元镜、王应华皆为东阁大学士，以军国事专属观生。邦彦至肇庆，桂王见于舟中，皇太后垂帘，丁魁楚侍立。言战与平孰便？邦彦曰：天潢之序，固应属王，何平之有？以言乎战，外患方殷，宁可寻踪谭尚，贻笑千古。不如早正大位，以属人心。魁楚然之。遂以是月十八日，桂王即位，加邦彦兵科给事中，赍诏至广州。邦彦至而唐王已正位号，遂不敢入。以诏致观生。观生颇不自安。

　　已而桂王命总督林佳鼎、武靖伯李明忠领兵至三水，帝使督师陈际泰御之（非西江陈大士）。二十九日，战于城西，唐兵大败。佳鼎兵昼夜兼行，十二月二日遇唐兵于海口。唐兵皆大舰，乘东南风发火箭、火球以焚桂舟。桂兵登岸，淖深三尺，人马陷，全军皆覆。林佳鼎中炮死，李明忠仅以数十骑免。

　　唐、桂方相持，而北帅佟养甲、李成栋自闽入广，潮、惠皆开门降。遂用两府印文移广州，报无警。观生泰然不为备。

　　当是时，广州陆寇则有花山砦；水寇则有石、徐、马、郑，谓之四姓兵。观生皆抚之为用。然桀鷔不听节制，白昼杀人市中，悬其肠于官府之门，莫敢向问。七门之外，号令不行。十五日，北帅李成栋遂以十七骑疾趋广州，门者纳之。帝方幸学阅射，群臣朝服行礼。俄报北兵至，观生曰：此妄言，为敌间者。斩之。既而汹汹，犹以为花山砦人。未几，红笠载道。宿卫万人，仓卒不及集。帝变服踰垣，匿王应华家。寻缒城遁至洛城里，为逻者所获，安置东察院。成栋使人馈食；帝不食；曰：吾若饮汝一勺水，何以见先帝于地下？自缢而崩。

　　观生遇吏科都给事中梁鍙问计。鍙曰：死耳。观生乃大书「大明忠臣义士固当死」九字于壁而缢死。太仆寺卿霍子衡、国子监司业梁朝宗、行人梁万爵死之。十八日，杀诸王之在广州者十六人。何吾驺、顾元镜、王应华皆降，而元镜尤丑。

　　史臣曰：唐、桂之构，外惧方张，又生内忧。苏观生之罪，又何逃焉！然观生受思文特达之知，其立绍武也，与荀息之不食言，可以并称矣；岂仅仅修丁魁楚之隙哉！若帝之从容遇难，追配毅宗，所谓亡国而不失其正者，宁可以地之广狭、祚之修短而忽之乎？

　　·舟山兴废（行朝录之五）

　　舟山四面皆海，元为昌国州。昔越王勾践，欲置夫差于甬勾东，即此地也。今并入宁波之定海，设参将一员以镇之。

　　崇祯间，黄斌卿为其地参将三年。斌卿号虎痴，福建兴化卫人。少随其父于京邸，流落不能归。后以恩例当授把总，苦于无赀；有妓刘氏助之，得办。刘氏乃为其妻妒死。自参将升江北总兵。南都既亡，遁归。思文即位，斌卿得附劝进，上言：舟山为海外巨镇，番舶往来，饶鱼盐之利；西连越郡，北绰长江，此进取之地。上善之。封为肃卤伯，赐剑印，率兵屯舟山，得便宜行事。复上疏，乞周崔芝自副。斌卿为人猜忌，而崔芝慷慨下士，来者多归崔芝。由是与斌卿不合而归。

　　乙酉，出师窥崇明，战败。以周瑞，得还军。斌卿怯于大敌，而勇于害其同类。丙戌，副使荆本彻至舟山，屯小沙岙；斌卿奉乡民杀之。本彻，松江建义兵，败入海，其将士善射，斌卿忌之。本彻不能辑士卒，所至为民患。斌卿乘民怒，造为流言，民单里从斌卿以攻，本彻遂遇害。六月，浙东事败。富平将军张名振扈监国鲁王出海，投舟山，斌卿不纳。然名振故与斌卿为儿女姻，其兵势相倚藉。宁国王之仁、王鸣谦至舟山，斌卿诱击之，尽并其众。叛将张国柱，乃悉定海舟师以攻舟山。国柱有弓箭手五百名，号饶勇。斌卿知陆战不能胜之，使百姓乘城，而身率水师以出洋，力战三昼夜，犹不能当国柱；赖名振之水营将阮进精于水战，以四舟冲国柱营，秋涛方壮，乘之发炮，无不糜碎。国柱仅以身免，乃劫元妃、世子而去。斌卿得其楼船百号，声势益振。

　　阮进者，尝为海中小盗；名振拔之，使管水营，其德名振实甚。斌卿妒名振之有是人也，以计间之，使进背名振，取其船二十艘、军资器械数万，脱归闽海。

　　未几，而有吴胜兆之事。胜兆，守松江之北帅也；颇怀反正之志。吴中失职之士，相聚幕中，为之计划。内以招抚之名，结太湖义旅；外以蜡书求援于海上；斌卿犹豫不敢应，翰林张煌言、御史冯京第俱在舟山，劝名振以其兵就约，名振诺之。时斌卿已进爵肃卤侯，其肃卤伯故印犹在。名振请即以其印封胜兆为据。四月二十六日（丁亥年），胜兆之聚谋者既众，人人谓事成在旦夕，肆言无忌；而所就抚之义旅，多不受约束，欲凌主兵出其上，主兵恨之刺骨。其未经招抚者，亦不忌北人而昵就之；捕之见胜兆，胜兆无以自解，辄斧锧以徇。义旅且惑胜兆中变。名振渡海，至崇明而海啸，楼船丧失八、九，踉跄归舟山。煌言、京第，间道得脱。胜兆因海上之失约，区画无序，义旅遂劫胜兆，斩北官之不从者。而胜兆之部曲，既与义旅异志，又不见海上之兵，视湖中所抚，其力易制，于是詹世勋矫胜兆之命召义师次第入，斩之毕而执胜兆。北人杂治其狱，陈子龙、侯曾岐、沉廷扬、徐式谷、戴武功皆死之。有周长吉者，亦牵连入案。北人鞫之，长吉自承与詹世勋谋叛，非胜兆也。北人并杀世勋。

　　丁亥六月，斌卿又杀忠威伯贺君尧，劫其赀。君尧帅温州，尝贼杀礼部尚书顾锡畴，为众论所不与。温败入闽，复至温之玉环山，收其渔税，挟重赀入舟山。其标将欧兴有郄于君尧，潜告斌卿。斌卿遣盗杀之中途。

　　十二月，攻宁波不克。甬诸生华夏、屠献宸、杨文琦、文瓒、董德钦、王家勤使人走舟山，约斌卿入为内应，斌卿诺之。夏等又约义旅之在沿海者王翊，其帛书为侦者所得，乡绅谢三宾又讦夏等以实之。夏等入狱，而岛师始至。斌卿固无攻城掠地之志，徒望内应成功，己享其利耳。楼船泊桃花渡，仰视城上，绝无动静；北人以大炮击之，即退。当事诘夏之同谋者，夏慷慨而对曰：此事更有何人。无已，则太祖高皇帝、崇祯先帝耳。当事曰：然则帛书所谓布置已定者何耶？夏曰：直为大言鼓动人心。当事利三宾财，亦诬以同谋，令夏引之。夏曰：若谢三宾者，龌龊鄙夫，建义之事，胡可假之？三宾在旁，搏颡以谢，夏等皆论死。杨文瓒妻张氏、华夏妻陆氏、屠献宸妻朱氏、杨文琦妻朱氏，皆自缢死。

　　斌卿既返，甚悔其一出。刻意为保聚之计，限民年十五以上，即充乡兵。男子死，妻不得守制，田即入官。年六十无子者，收其田产，别给口食。初，舟山田土，大半属之内地大户。至是不敢渡海，尽籍为官田。官居其二，民居其一。斌卿之意，并欲收其一分，如土司之法，为不侵不叛之岛彝而已。

　　张名振之丧师而归，斌卿每事侮之；遂去舟山，而别营于南田。平西将军王朝先亦失欢于斌卿，而别屯于鹿颈。两人皆恨斌卿，第孥帑皆在舟山，未得间也。

　　已丑七月，闽地尽陷。监国在沙埕，名振往迎之，与阮进同扈跸于南田，旋复建跳所以处监国。阮进军饥，恃昔日保全舟山之功，以百艘泊舟山，告急于斌卿，斌卿不应。斌卿喜收海盗用之，资其劫掠。有黄大振者，善劫，获番船数万全以馈，斌卿不餍。大振无以应，逃匿朝先营内，驾危言以动朝先。朝先遂与名振、阮进合谋，上疏监国，有旨进讨。斌卿遣将陆玮、朱玖御之，数战辄败；求救于安昌王恭■〈木枭〉、大学士张肯堂。上章待罪：所不改心以事君者，有如水。又议和于诸营曰：彼此皆王臣也，兵至无妄动，候处分。九月二十四日，胥会于海上。初，安堵无恐，俄而陆玮、朱玖背约出洋；阮进疑斌卿之逃也，纵兵大掠，砍伤斌卿，沉之水中。二女从死。

　　十月，监国驻跸舟山，历庚寅至辛卯。八月，发舟山。九月，北师破其城，以巴臣兴（或作巴成功）守之。

　　乙未十一月，延平王朱成功遣英义伯阮骏、总督陈雪之（又作陈六御，一作云之）率师围舟山，巴臣兴降。

　　丙申八月二十六日，北师复取舟山。阮骏、陈雪之俱赴海死。

　　丁酉，北人以舟山不可守，迁其民过海。追之海水，数日之间，溺死者无算。遂空其地。

　　史臣曰：当浙、闽立国之时，诚能悉发舟师，一屯于舟山、一屯于崇明，相为首尾，窥伺长江，断其南北之援；即需之岁月，亦可使疲于奔命矣。孙恩、徐海之徒，以盗贼之智尚能及此，而况国家之大计乎？逮夫闽、浙既亡，穷岛孤军，亦何能为？以此形胜之地，仅仅以田横岛结局，悲夫！

　　·日本乞师纪（行朝录之六）

　　周崔芝，号九京，福清之榕潭人也。少读书不成，去而为盗于海。其人饶机智，侪辈听其指挥。尝往来日本，以善射名；与撒斯王玛结为父子。日本三十六岛，每岛各有王统之。其所谓东京者，乃国主也。国主曰京主，拥虚位而已。一国之权，则大将军掌之。其三十六国王，则如诸侯之职，撒斯玛（即萨摩）于诸岛为最强，王与大将军相为首尾。

　　崔芝既熟日本，故在海中，无不如意。微行至家，为有司迹捕；系狱三年，贿吏得解，乃变姓名为盗如故。久之，招抚以黄华关把总，稽察商舶。乙酉秋，思文皇帝加水军都督，副黄斌卿驻舟山。其冬，崔芝遣人至撒斯玛，诉中国丧乱，愿假一旅，以齐之存卫、秦之存楚故事望之。将军慨然，约明年四月发兵三万，一切战舰军资器械，自取其国之余资，足以供大兵中华数年之用。自长琦岛至东京三千余里，驰道桥梁驿递公馆重为修辑，以待中国使臣之至。崔芝大喜，益备珠玑玩好之物以悦之。参谋林钥（一作学）舞为使，期以四月十一东行。钥舞将解维，而斌卿止之曰：大司马余煌书来，曰此吴三桂之续也。崔芝怒而入闽。

　　福州既破，郑芝龙劫众议降。安昌王恭■〈木枭〉、尚书张肯堂、侍郎朱永佑、忠威伯贺君尧、武康将军顾乃德，皆言不可。崔芝涕泣而谓芝龙曰：崔芝海隅亡命耳，无所轻重；所惜明公二十年威望，一朝堕地，为天下笑。请得效死于前，不忍见明公之有此举动也。抽刀自刎，芝龙起而夺之。后数日，芝龙竟去。丁亥三月，崔芝克海口、镇东二城。遣其义子林皋随安昌王至日本乞师，不得要领而还。

　　戊子，御史冯京第谓黄斌卿曰：北都之变，东南如故，并使其东南而失之者，是则借兵之害也。今我无可失之地，比之前者为不伦矣。斌卿于是使其弟孝卿同京第往。至长琦岛，其王不听登陆。始有西洋人为天主教者入日本，日本佞佛，教人务排释氏，且作乱于其国；日本勒兵尽诛教人，生埋于土中者无算，驱其船于岛口之陈家湖焚之，绝西洋人往来。于五达之衢置铜版，刻天主像于其上以践踏之。囊橐有西洋物，即一钱之微，搜得必杀无赦。方是时，西洋人复仇，大舶载炮而来，与日本为难；日本请解，始退。退一日而京第至，故戒严于外国。京第即于舟中，朝服拜哭不已。■东京遣官行部如东国巡方御史，秃顶坐蓝舆，京第因致其血书。撒斯玛王闻长琦王之拒中国也，曰：中国丧乱，我不遑恤，而使其使臣哭于我国，我国之耻也。与大将军言之，议发各岛罪人。京第还，日本致洪武钱数十万。盖其国不自鼓铸，但用中国古钱；舟山之用洪武钱，此由也。孝卿假商舶留长琦。长琦多官妓，皆居大宅，无壁落，以绫幔分为私室。当月夜，每室悬各色琉璃灯，诸妓各赛琵琶，中国之所未有。孝卿乐之，忘其为乞师而来者，见轻于其国。其国发师之意益荒矣。

　　己丑冬，有僧湛微自日本来，为荡胡伯阮进述请兵不允之故。且言金帛不足以动之，诚得普陀山慈圣李太后所赐藏经为贽，则兵必发矣。进与定西侯张名振上疏监国，以澄波将军阮美为使，上亲赐宴。十一月朔，出普陀。十日，至五岛山，与长琦相去一程。是夜大风，黑浪兼天，两红鱼乘空上下，船不知所往。十二日，见山，舵工惊曰：此高丽界也。转帆而南。又明日，乃进长琦。凡商舶至国，例拨小船讥出入，名曰班船。阮美喻以梵箧乞师，其王闻之大喜。已知船中有湛微者，则大骇。初，湛微之在日本也，长琦岛有三大寺：一曰南京寺，中国北僧居之；一曰福州寺，闽、浙、广僧居之；一曰日本寺，本国人居之。南京寺住持名如定，颇通文墨，国人重之；湛微拜其位下。湛微所能不若师，而狡狯多变，乃之一岛名■〈月斐〉泉者。其岛无中国人往来，不辨诗字之好丑，湛微得妄自高大，恶札村谣，自署金狮子尊者。流传至于东京，大将军见之，曰：此必西洋人之为天主教者，潜入吾国。急捕之，以其为江西僧，逐之过海。日本不杀大唐僧，有犯法者止于逐；再往，则戮及同舟。湛微欲以此举自结于日本，阮于是始知为其所卖也。遂载经而返。然日本自宽永享国三十余年，母后承之，其子复辟，改元义明，承平久矣。其人多好诗书、法帖、名画、古奇器、二十一史、十三经，异日价千金者，捆载既多，不过一、二百金。故老不见兵革之事，本国且忘备，岂能渡海为人复仇乎？即无西洋之事，亦未必能行也。

　　史臣曰：宋之亡也，张世杰尝遣使海外某国借兵，陈宜中亦身至占城借兵，崖山既陷，两国之师同日至，遂不战而还。今日之事，何与之相类耶？忠臣义士，穷思极计，海水不足较其浅深；徒以利害相权如余煌，真书生之见也。

　　·四明山寨纪（行朝录之七）

　　四明山，在汉、晋以前，通谓之天台；其后，分裂天台以为四明。盖周围八百里，连山叠嶂，豁险之极。唐咸通元年，裘甫之裨将刘纵简率壮士五百，奔至大兰山，据险自守；诸将共攻破之。大兰山，即四明之山心也；则四明之为山寨旧矣。

　　丙戌六月，浙东师溃。宗羲时率师渡海，规取海盐、海宁二城；报至而还。十日，散遣余众，愿从者归安茅瀚（字飞卿）、梅溪汪涵（字叔度）二帅。以五百人入四明，屯于杖锡。宗羲意结寨固守，徐为航海之计。因诫二帅连络山民，方可从事。二帅违宗羲节制，取粮近地。二十日，宗羲令二帅守寨，出行旁舍；山民相约数千，乘二帅不备，夜半焚杖锡寺。士卒睡中逃出，皆为击死，二帅被焚。

　　丁亥，余姚人王翊、王江聚兵于沿海，为黄斌卿内应。斌卿攻宁波，不克而去，翊遂入四明。戊子三月，破上虞，杀摄印官，浙东震动。北人合两郡之师，由清贤岭入，义师屯丁山以待之。待久而弛，按甲空弮。北师骤驰之，义师狼顾失措，一时为所屠者四百人。有孙说者，闻丁山败，救之；中流矢死，其立不仆。御史冯京第自湖州军破，亦间行至四明，与王翊合军杜岙，守关禡牙，军容甚整。北抚勒兵东波下，教乡聚团练攻杜岙，破之。其别部邵不伦亦见获，京第匿民舍；翊以四百人走天台，依定远将军俞国望。翊谓诸将曰：是皆团练之罪也。北兵虽健，吾视其锐则避之、懈则击之，非团练为之乡导，彼敢行险地如枕席乎？然北兵团练岂能相守？吾卒虽残，其破团练尚有余力。乃自天台至四明，击破乡聚之团练者；随道收兵，一月至万余人，而京第亦出。

　　己丑春，又破上虞，走其知县，得县印。当是时，浙东山寨，萧山则石仲芳，会稽则王化龙、陈天枢，台州则俞国望、金汤，奉化则吴奎明、袁应彪，皆掳掠暴横；而平冈张煌言、上虞李长祥，又单弱不能成军。惟王翊一军，蔓延于四明八百里之内，设为五营、五内司。王江则专主饷，劝分富室，单门下户安堵如故。履亩而税，人亦无不能乐输者。平时不义之徒，立致重典。异时巡方访恶徒为故事；翊所决罚，人人称快。浙东列城，为之昼闭。胥吏不敢催租缚民，惴惴以保守一城为幸，皆荐陈忱讲解。翊计天下不能无事，待之数年，庶可以为中原之应也。自上虞出，东徇奉化。北师方攻吴奎明，奎明力不支而遁；北师追奔至河泊所，翊猝遇之而战，北师大败。

　　六月，上驻跸建跳所，分使使山寨拜官，授翊河南道御史、王江户部主事左副都御史。宗羲上言：诸营文则自称都御史、侍郎，武则自称将军、都督，未有三品下者。主上嘉其慕义，亦遂因而命之。惟王翊不自张大，仅授御史。御史在承平时，固为显要，而非所论于今日。诸营小或不及百人，大亦不过王翊一部；今品级悬殊，以之相陵，恐为未便。大学士刘江春、礼部尚书吴钟峦，皆以为然。定西侯张名振，持之不肯下。

　　初，诸营迎表，皆因名振以达，独翊不关名振。名振不乐曰：俟王翊之来，吾为上言之也。翊朝行在，睹其军容，升右佥都御史。翊曰：吾岂受定西侯钤键哉？山海久不宁，有为北人谋者曰：此皆失职之人所致。苟招抚而官之，无有不愿解甲者矣。会稽人严我公知之，伪为告身银印，曰请自隗始。遂俾以都御史，招抚山海。湖州柏襄甫、会稽顾虎臣，皆降。我公将渡海，发使者入四明山中，翊之前营黄中道曰：严我公动摇山海，宁可使之达行在哉？烹其使，分羹各营，敢受招抚者视此。我公踉跄遁。

　　庚寅三月，翊朝行在，升兵部左侍郎。八月，破新昌，拔虎山。九月，北帅将攻舟山，恶翊中梗，金帅由奉化入、田帅由余姚入，会师大兰山，帐户三十里；游骑四出，以搜伏听者。翊避之于海。冯京第以病不能行，匿鹤顶山，为其降将所致，害于宁城。

　　辛卯七月，翊还山中，所留诸将降杀且尽。二十四日，大星坠地，野雄皆鸣；为团练兵执于北溪。过奉化，赋绝命诗。入见海道，海道欲观绝命诗，授笔于翊。其诗结句：平生忠愤血，飞溅于群卤。书毕，引笔以挝海道面而出。北师将会定海，系翊以待。每日从容束帻，掠鬓修容；谓北人曰：使汝曹见此汉官威仪也。

　　八月十三日，北师毕集，陈督讯之，翊坐地上曰：毋多言！成败利钝，天也。汝又何知？刘帅注矢射之中肩、田帅中颊、金帅中胁，翊不稍动，如贯植木。绝其吭，始仆。从翊者二人，掠之则跪而向翊。北人见之，皆为泣下；曰：非独王公之忠也，乃其从者亦义士也。

　　王江之母，为金帅所得，以招江。江削发为僧，见金帅于杭，问讯而已。安置省城，母以天年终。江买一妾，其妻日夜勃溪，邻居无不厌之。江怜妾而黜遣其妻，妻攘袂数江，登车而去，闻者莫不薄其为人。一日，江出，邻人以其妾在不疑；既而不反，始知向者以术脱其妻也。江既得逸，遂与张名振引师入长江，登金山，遥祭孝陵，题诗痛哭。丙申，江复与沉调伦聚众四明山，声势寖衰。调伦见获被害，江亦病创而卒。自此十有九年，山中无事。

　　甲庚冬，复啸聚半载而平。然皆偷驴摸犊之贼，徒为民害。其父杀人报仇、其子行劫，浸失其传矣。

　　史臣曰：四明山本非进取之地，其始之欲寨焉者，亦如田横与其徒属五百余人入海居岛中之意；不意后遂踵其陈迹，割裂洞天。虽然，王翊之死，于田横何逊！

　　·沙定洲之乱（行朝录之九）

　　沙定洲，云南蒙自土司也；父源。崇祯间，与阿迷普名声同调征水西。名声妻，沙源女也；无子，江右贾人万某有女，故倡也，名声嬖之，遂娶焉，生子祚远。已而名声、祚远俱死，归于沙氏，破数家；最后，及妻定洲。定洲之年，与其子祚远相若也。定洲遂兼有蒙自、阿迷二司，以万氏为谋主；日告讦诸土司，以兵掠之。滇中抚按与黔国公沐天波，不能审其曲直。兵势既盛，遂轻国公，以为可取而代也。

　　乙酉，与武定土司吾必奎、吾安世约，汝以武定叛，黔国必调我兵合攻，诸司莫敢难我者；必奎如约。黔国发诸司兵，檄蒙自二千；定洲以五千赴之。至则必奎已擒，定洲大失望。会黔国家奴阮韵嘉、徐中和有异志，参将张国用、都司袁士宏亦怨黔国。二憾密告，定洲许为内应。当是时，诸生于锡朋、饶希之用事于黔府，恣为不法，大横。兵官李天植征武定回，有二妹殊色，锡朋夺之。天波既犒定洲军，疏题参将。十二月朔日食，天波不受谒。二日，定洲入谢；阮奴伏甲于内、沙兵噪于外，以诛于锡朋为名，纵火沐府。天波持印踰垣出走，母陈太夫人、配焦夫人、弟天泽、天润皆遇害。定洲劫巡抚吴兆元具题，言沐天波叛，沙定洲起兵定之；应以定洲代天波，镇守云南。兆元不可；拘之别室，夺其印以伪疏入告福克。定洲遂行府事。

　　丙戌春，发兵围天波于楚雄。天波走永昌，以道臣杨畏知留守。而四将军之师自黔入滇，定洲大惧，截军弥勒，陈隔泥关。四将军以兵五万突之，沙兵大败。四将军者，孙可望、李定国、刘文秀、艾奇能也；皆献贼部曲。张献忠伏诛，去伪号，欲迎黔国以辅王室。既入曲靖，值思文皇帝遣太监孙兴祖调沙兵入卫；四人谓兴祖曰：『朝廷远不知滇事始末，今若征之，是奖乱也。不如讨平沙逆，迎还沐爵，使之引兵东向』。兴祖然之。传檄至云南，定洲杀故大学士王锡衮以宵遁。

　　丁亥四月十八日，城中人执阮韵嘉、袁士宏槛送楚雄，伏诛。二十四日，孙、李诸军入城，秋毫不犯。定洲据省，凡五百五十日。五月，李定国帅师向临安；庚申至壬戌，拔之。改阿迷曰开远、蒙自曰乐新。遣使至楚雄、永昌，杨畏知犹以流贼目之。六月，四将军入迤西，畏知迎战被执；四将军解其缚，坐之上坐，以为同奖王室，非有他也，俾作书通意于天波。七月，土司龙在田、许名臣来降。八月十八日，兵入鹤庆，又分兵入丽江，土知府木懿迎降。天波得畏知书，犹不敢信；遣其子显忠至营曰：『但得守永昌足矣，不敢复望故位』。刘文秀谓诸人曰：『沐世子来，犹沐国公来也；请以国公礼礼世子』。世子归，以二十骑送之，悉返所得沐国世宝，天波大喜过望。二十骑中，有两人历阶而上，显忠视之愕然；谓其父曰：『此即抚南刘将军及王将军某也』。天波乃同两将军还滇都，车裂于锡朋、徐中和以谢国人。文秀引兵讨佴革竜。

　　佴革竜者，定洲之老巢也。有九山最险，硐名溪乌，其外巢也；大庄夷目黑老虎据之。其战也，口衔双刃，手舞大刀，所向无前。文秀围之，久不下；定国益师往，诛黑老虎。十月四日，硐人多出降；破之，执万氏、定洲以归，磔之。

　　史臣曰：沙乱由于万氏，滇人疑其为夏姬；及献俘，魋墨奇丑，莫不大笑。嗟乎！亡国者，何必褒姒、骊姬哉！

　　●附录二

　　张元箸先生事略

　　大学士机山钱公神道碑铭

　　光禄大夫太子太保吏部尚书谥忠襄徐公神道碑铭

　　文渊阁大学士吏兵二部尚书谥文靖朱公墓志铭

　　兵部左侍郎苍水张公墓志铭（丁巳）

　　硕肤孙公墓志铭

　　户部贵州清吏司主事兼经筵日讲官次公董公墓志铭（乙巳）

　　邓起西墓志铭

　　移史馆熊公雨殷行状

　　移史馆吏部左侍郎章格庵先生行状

　　钱忠介公传

　　·张元箸先生事略

　　张元箸先生（即煌言，宁波举人），先从鲁监国。监国败，率残兵数百，飘荡海上。延平招之入岛，表为兵部尚书，俱至金陵。王谓煌言：芜湖上游门户，倘留都不旦夕下，则江、楚之援日至，控扼要害，非先生不可。

　　七月初七日，煌言率师至芜湖，驰檄郡邑，江之南北，相率来附。未几，延平败走，煌言趋铜陵，与楚师遇，兵溃，变姓名，从建德祁门山中，出走天台以入海，仍与延平同定台湾。见延平甘王扶余，不复与太原公子角逐，为诗刺之曰：中原方逐鹿，何暇问虹梁？曰：围师原将略，墨守亦彝风。曰：只恐幼安肥遯老，藜床皂帽亦徒然。曰：寄语避秦岛上客，衣冠黄绮总堪疑。延平一笑而已。

　　未几，延平薨；会东宁有难，不能出海。年余，郑经定位，益庸劣无比，不足与谋；乃散其部曲，拂衣竟去。浮海涉江，窜至杭州西湖上，觅山僻小庵隐焉；瞻望边藩，犹有所冀。为杭守臣觇得，与健仆杨贯玉、爱将罗自牧同被执（两人皆万人敌）。就逮之日，先生乌巾葛衣，不言不食。越数日，唯啜水而已。临刑，二卒以竹舆舁至江口。

　　先生从舆中出，见江上青山夹岸，始一言曰：大好山色。因索笔砚，赋绝命诗三首，付行刑者。端坐受刃，自牧、贯玉同斩。笑一振臂，绑索俱断；立受刃，尸不仆。刑者惟跪拜而已。正甲辰年中秋日也。故东庄闻而诔之。所着诗词，贮一布囊，悉为逻卒所焚。其绝命词曰：『义帜纵横二十年，岂知闰位在于阗！桐江空系严光钓，笠泽难回范蠡船。生比鸿毛犹负国，死将碧血欲支天。忠贞自是孤臣事，敢望千秋青史传』？『国亡家破欲何之，西子湖头有我师：日月双悬于氏墓，乾坤半壁岳家祠。惭将赤手分三席（真不愧三贤），特为丹心借一枝。他日素车东浙路，怒涛岂必尽鸱夷』。『何事孤臣竟息机，鲁戈不复挽斜晖。到来晚节惭松柏，此去清风笑蕨薇。双鬓难容五岳住，一帆仍向十洲归。叠山迟死、文山早，青史他年任是非』！

　　·大学士机山钱公神道碑铭

　　有明朋党之祸，至于亡国。论者亦止谓其递胜、递负，但营门户，罔恤国是已耳。然所以亡之故，皆不能指其事实；至于易代而后明也。

　　烈皇既诛魏奄，列其从逆者，命宰臣司寇定为逆案。首辅韩爌伤弓之后，不敢任事；机山钱公，为物望所归，首辅倚以裁决。当时从逆之徒，险拙不同。拙者妒宠争妍，冰山富贵，累丸不止，为逆奄所用者也；险者去梯造谋，经营怨毒，豫留败着，资其卷土重来之计，盖用逆奄者也。例以渠魁胁从，但诛把持局面之险人不过十余，听拙者之自去，则逆案可以不立。顾险人盖藏甚密，破心无路，遂使滔天括地之虐焰，滞固于鬼薪城旦之律文。公从票拟中为之点破，云以望气占风之面目，夸发奸指佞之封章。盖指杨维垣、贾继春等而为言也。此与黄琼于梁冀诛后，言群辈相党，自冀兴盛，腹背相亲，朝夕图谋，共构奸轨，临冀当诛，无可设巧，复记其恶以要爵赏，其议一也。逆党恨甚，割臂而盟，眈眈思以奇计中之。

　　亡何，而毛帅之事起。毛文龙者，钱塘人，辽抚王化贞之千总也。辽阳陷后，逃至皮岛，招流民、通商贾，数年遂为巨镇。然不过自营一窟耳；而掠沿海零丁、称为斩获，献俘欺朝廷，以牵制辽渖。参貂之赂贵近者，使者相望于道；官至都督，挂平辽将军印。索饷岁百二十万，稍不应，则跋扈恐喝曰：臣当解剑归朝鲜矣。而于广宁、旅顺、铁山之失，宁远、锦州之围，顾未尝有一■〈文上虫下〉一■〈亡上虫下〉之劳也。其不能牵制明矣，识者无不谓为疆场之蠹。督师袁崇焕出山，公亦以为言。崇焕入皮岛，大阅军士，以计斩文龙。其奏报之疏云：臣出京时，已商之于辅臣钱龙锡矣。己巳之冬，大安口失守，兵锋直指阙下，崇焕提援师至。先是，崇焕守宁远，大兵屡攻不得志，太祖患之。范相国文程时为章京，谓太祖曰：昔汉王用陈平之计，间楚君臣，使项羽卒疑范增而去楚；今独不可踵其故智乎？太祖善之。使人掠得小奄数人，置之帐后，佯欲杀之。范相乃曰：袁督师既许献城，则此辈皆吾臣子，不必杀也。阴纵之去。奄人得是语密闻于上。上颔之，而举朝不知也。崇焕战东便门，颇得利，然兵已疲甚，约束诸将不妄战，且请入城少憩。上大疑焉，复召对。缒城以入，下之诏狱。上虽疑崇焕，犹未有指实，止以逗留罪之。而逆党之恨公者，以为不杀崇焕，无以杀公；不以谋叛，无以杀崇焕；不为毛帅颂冤，则公与崇焕不得同罪。于是出间金数十万，飞箝上下，流言小说，造作端末，不特烈皇证其先入，朝野传告亦为信然。崇焕之磔，酣讴竟路；逆党遂议一新逆案，以泄旧案之毒。以崇焕为大逆，比魏忠贤；公为次逆，比崔呈秀；以及东林诸君子，悉比魏广微、徐大化、刘志选之流。谋既定矣，乃逮公入狱。时相主其事者，恐公入廷辩，真伪不可掩；传语公其趣和药，毋为崇焕续也。公仰天叹曰：我无媿于心，若冒昧自裁，皆谓我实有罪，后世谁白我者。时相闻公就道，愕然曰：彼竟来耶？公至，廷辩侃侃，上密遣人诇其语。及谳入，芟公辩辞，而锻炼文内，拟不时处决。且令有司设厂于柴市，盖用夏文愍故事也。上见谳词与所诇异，持其疏未下。明年，右中允黄公道周自田间来，上疏救公。反复久之，黄公降级去，上亦无意杀公矣。是年六月，释公戍定海。崇焕为人麤豪，不持士节。然甲士精强，边备修举；自熊襄愍以后，未见其比。关兵之在城外者，闻其下狱，哄然称乱，矢集皇城，兵部从狱中出其手书止之。其得士心如此。顾使之诬死，从此精锐尽丧，士卒不可以经战阵矣。逆案虽未翻，而烈皇之胸中已隐然疑东林之败类；由是十余年之行事，亲小人而远君子，以至于不救。然则有明之亡，非逆案之小人亡之乎？

　　公在戍九年，奉旨归里。南渡，始复原职，赐存问。乙酉春三月卒，年六十七。公讳龙锡，字稚文，号机山；松之华亭人。公大复，以举人知蓬莱县。公少从学于舅氏张以诚，登万历丁未进士第，以庶告士授编修。时年二十余，深沉寡言笑，院中推为老成。历宫坊少詹，至南吏部侍郎。时百官皆捐金助大工，多颂逆奄；公以军输为言，遂遭削夺。崇祯初，起礼部尚书、东阁大学士，寻进太子太保、文渊阁。烈皇好以耳目隐发为明，多任番役。公言东厂之设，所以防奸谋卒变也；使苛碎及于闾阎，民其堪命乎？惠安伯张庆臻提督京营，敕内有「兼管捕营」四字；提督郑其心以为旧敕所无，论之。

　　按其事为中书田嘉璧所增，下镇抚司鞫问，词连阁臣刘鸿训、周道登。上怒，不测；公五疏解之，二辅始生还。熊襄愍传首九边，御史饶京疏请收葬；上不开可。其子兆璧又请。公与韩公爌言，自有辽事以来，阘冗视日，廷弼不取一钱、不通一馈，焦唇敝舌，争言大计。逆奄窃柄，莫不阽身徼幸。廷弼一长系待决之人，终不改其强直自遂之性；以致独膺显戮，慷慨赴市：耿耿侠肠，犹未尽泯。枯骸虽冷，不宜长付狐狸。上为之悯然，听其归葬。崇祯初相长山勇于有为，及在际会，每乏温润之色。小人环而攻之，公为之撑拄。蒲州再出，颇失人望，小人不忌蒲州而忌公。上性严，而公济之以宽；上好动，而公持之以静。小人之必欲杀公，亦上有以启之也。

　　辛未岁，余至新安，公之孙柏龄以碑铭见属，余不辞而为之。后之君子，其考信于斯文。铭曰：史狐罪盾，君子赦止。大儒经注，尚多迁徙。见闻异辞，去三千里。汤汤冤血，沉埋故鬼。己巳之役，坐袁大逆。佥曰胁和，孤注一掷。爰书里喭，同者十百。岂有天朝，受汝绳尺。岛帅狡绘，皆曰可杀。辅臣大计，原无藤葛。奈何讳之，若恐相涅。云非公意，亦为饰说。烈皇在位，两大冤案：郑鄤之狱，督师之叛。马角不生，白虹不贯。水落石出，疑信犹半。反间之意，不在辅臣；小人之怨，不在于袁。瓦堕头碎，适尔无根。天之所遣，百尔魔君。

　　·光禄大夫太子太保吏部尚书谥忠襄徐公神道碑铭

　　崇祯末，大臣为海内所属望、以其进退卜天下之安危者，刘蕺山、黄漳海、范吴桥、李吉水、倪始宁、徐隽里，屈指六人。北都之变，范、李、倪三公，攀龙髯上升，则君亡与亡。蕺山、漳海、隽里在林下不与其难，而次第致命：蕺山以饿死、漳海以兵死，隽里以自经死，则国亡与亡，所谓一代之斗极也。

　　隽里徐公，讳石麒，字宝摩，号虞求。家本秦川，宋南渡始迁嘉兴之画水。高祖端，曾祖向上，祖养蒙，父闻韶；自向上以下，皆赠宫保尚书。妣钱氏，封太安人，赠一品夫人。公少好学，有清才，强记博览。年十七，补其邑诸生，以家难弃去；再补青浦诸生，则年三十余矣。

　　天启戊午，先忠端公分房南闱，始举公贤书。壬戌，登进士第，授工部营缮司主事，管节慎库。库与中人惜薪司交关，逆奄专权，有所调发，主者奉行惟谨，犹恐不得其欢心。公在事，多格之以令甲，逆奄不悦。中人冬衣靴料，初不过三万金，内操增至十二万，前司空钟羽正以稽留去官。至是逆奄欲预支，已得请于上；公又以故事持之，逆奄大怒。会先忠端公下诏狱，公纳橐饘，募金抵诬赃，思所以出之。逆奄知之，恨愈甚；遂以新城侯王升、博平侯郭振明之发葬价罪公，削籍。

　　烈皇登极，诛逆奄，起南京礼部郎中，改吏部文选司。崇祯乙亥，改考功司。冢宰郑三俊、掌院范景文主南计，公佐之；奏免七十八人。是时主北计者谢升，乌程私人无不庇之；而南计反是，乌程无以难也。转尚宝司卿、应天府丞，署尹事。其地为民患苦者，无如佥报马户一事。应天九驿，使命征发无时。出农里以役衙前，无不立困。而又奉旨裁减驿递，缩食缩马，本足相当；当事者不权轻重，食缩而马如故时：民益困。公以为救之莫如召募，且句其胥吏之所干没者，其赀有余。积年之患，一日而除。

　　戊寅，入贺元旦。郑司寇以轻比失上意，下狱，黄少詹道周、黄庶子景昉言之于经筵，上怒未回。公言：皇上御极以来，丽丹书者多大臣朝士，即使尽皆情法允协，己是幽阴景色；而况威严之下，株连蔓引，九死一生。今皇上以轻拟之故深督三俊，恐将来必有承顺风旨，以锻炼为能事、以钩棘为精神，非复皇上慎狱之本意矣。疏上三日，上御门，口传出三俊。国家典故，未有御门之日有宣谕者；即上所摄逮大臣，亦未有六日即释之者。非公忠诚悟主，何以有此！公起废籍，历官南京十二年，至是始入为左通政，转光禄寺卿，晋通政使。天子治尚综核，弃子斥臣，莫不造作端末，妄生首尾，萃于纳言。主者几若承行之吏，不然则绞讦相摩，叫呼已及之矣。公廋情匿奸，悬见立剖，必使之词穷意竭，而后冰骇风散。自公作纳言，告讦之风少息。

　　寻升刑部右侍郎。会推阁员，冢宰李日宣先后推至二十余人，公与焉。上召对与推诸臣于中极殿，公称疾不至。时上已入陈演之谮，越翼日，下日宣于理，及与推三人；始服公之先几也。转左侍郎，署部事，旋即真为尚书。公言：迩年以来，刑官擅背条律，严文克剥，遂使各司上下其手，胥吏因缘为奸。刑狱繁兴，干和召愆。侥幸苟免之徒，关节贿营之盛，虽日诛之而不能止矣。因纠近日附会律文之谬者数十事。时贯城滞狱不下万人，重文横入，多穷怒之所迁及。清狱之议，发自宜兴；而宜兴簠簋，人不见信。公理问端，其冤嫌久讼，莫不曲尽情诈，压塞群疑；即被罪而去者，亦缘道讴吟。然公未尝尽主姑息。一时关系大案，俄顷而定。陈新甲下狱，政府六卿无不为之营救。公言：俺答阑入，而丁汝夔伏诛；沉惟敬盟败，而石星论死。国法炳如，彼此网纪陵夷。沦开、陷渖、覆辽、蹙广，仅诛一、二督抚以应故事，中枢率置不问。故新甲一则曰有例、再则曰有例者，此也。不知亲藩膏刃、百城流血，夔、星之罪，若是烈乎！春秋之义，人臣无境外之交。战款二策，古来通用；然未有身在朝廷，不告君父而专擅便宜者。辱国启侮，莫此为甚。上览疏心动。宜兴面奏：国法，大司马兵不临城不斩。上曰：犯边疆，即勿论；僇辱我亲藩七，不甚于薄城乎？即日弃市。中人刘元斌监军讨贼，御史王孙蕃劾其淫掠，逮问。司礼王裕民漏泄，疏未抄而元斌辩至。上并下裕民于狱；言裕民职任提督，禁旅杀掠，代为欺隐，法难轻纵。公上爰书，言隐人之恶，与身自为恶者有间，终不可以元斌为首而裕民为从。律内「奏事诈不以实」条，止拟一配注，以其欺君也。然则绳欺之法，亦止此矣。加等至烟瘴已极；过此以往，非守法之臣所敢擅入也。上召公面谕而始决之。洪督救锦州之围，束马未动。职方张若麒以司马私人，出关督战，洪督不得已从之。进而兵溃，若麒从渔舟遁还，关外精锐，丧失俱尽。若麒就理而有奥援，司官迁延不谳。时本司韩一臣出守，公批此案未结，竟不听。新除爰书：以本案为例，王朴倡逃诛矣，倡倡逃者岂可缓诛？陈新甲误国辟矣，误误国者胡能延辟？欲彰军政，宜赴藁街。上宽秋后。他如刊定丁督、许帅，不假借以温笔。或从或不从，而公之不为燥湿轻重则一也。最后而有熊、姜之狱，卒以执法去位。

　　当是时，宜兴当国；兴化后起，而声价稍高。一时台省各相依附，为反复憸滑之术，以构两相。于是附宜兴者为南党、附兴化者为北党，章疏诡绐激讦，莫不有谓；上亦心知言官之横而恶之。有无名子疏二十四气，达之御前。上益信，手敕申戒。给事中姜采，言上中谣言单辞，厌薄言官；行人熊开元，屏人密奏宜兴过失。上皆疑为捭合故智，下之诏狱。且欲赐死狱底。蕺山于召对，犯颜救之；蕺山革职。公言：皇上欲求变通趋时之臣，举朝不乏；若欲求廉顽立懦、维风易俗之臣，舍宗周无与归矣。不听。然上亦凛于公论，收回密诏，改下刑部。公轻拟不徇上意，奉旨闲住。公去而国事益急，彷徨一旅，冀赴贼俱死，而北变已至。

　　江左嗣兴，起公为右都御史；未至，改吏部尚书。大业草创，人心未附，闻公与蕺山、漳海之出，天下始无寡弱之忧。公以国家之败，由官邪也。方欲条品人物、简落狐狸，易危亡之辙；而马、阮传通奸赂、毁裂恩仇，孽勋悍将、宫奴市侩，时相为市。中旨贤于部推、私门热于庙堂，黔首嚣然。公犹以祖宗之法，汰彼已甚；不因流极之运，刓其方圆也。马士英希心列侯，中人韩赞周请加恩定策，五等延世。公覆：世宗以外藩入继，拟封辅臣杨廷和、蒋冕伯爵，皆谦让不遑；方今国耻未雪，扼腕拊心，诸臣岂肯裂土自荣？俟神京克复，大统告定之后，议之未晚。又言福王殉难，先帝尚遗一勋臣、一黄门、一内侍，验审含敛；今先帝梓宫何处？封树若何？仅遣一健儿应故事，则群臣之悲思大行，祗具文耳。士英苦其折让，凡公所上考选年例，少所称可。御史黄耳鼎恨公例转，蹄尾纷然，谓公杀枢臣以败款局。公历叙和议始末，从前小人闪揄卖国情状始露。公与蕺山先后去国；黄童白叟，皆知南都不能立矣。

　　乙酉四月，余过嘉兴，劝公避地四明山。公曰：不可。吾东向一步，则马、阮谓我拥立潞王；西向一步，则马、阮谓我与卧子将兴晋阳。惟有死此一块土耳。别后三月，干戈满地。嘉兴城守将破，公在城外，至城下呼曰：吾大臣不可野死，当与城存亡。城上人哗曰：我公来矣。开门纳之。越宿而城陷。公朝服自缢死，闰六月二十六日也。僧真实藏之柜中；踰二旬收敛，颜色如生。其时蕺山在越城，饿经七日。曰：此降城，非我死所，乃出城而死。两公死相反，而其义则一。海内为作「降城叹」、「我公来」乐府以美之。

　　烈皇拨乱反正之才，有明诸帝皆所不及。承熹宗芜秽之后，锐于有为。向若始事，即得公等六、七人而辅之，开诚布公，君臣一体，全不堤防，其于致治也何有！自蒲州出而失望，见制于小人。所谓君子者，往往自开破绽。烈皇遂疑天下之士，莫不贪欺；颇用术辅其资好，以耳目隐发为明。陆敬舆曰：驭之以智则人诈、示之以疑则人偷，然后上下交战于影响鬼魅之途。烈皇之视其臣工，一如盗贼，欲不亡也得乎？故蕺山进告，先欲救其心术。公随事消息，归于忠厚，虽累逢投杼，而过后思之不置。盖其性原不与小人合也。乌程、韩城、武陵、井研，能亡烈皇之天下，而不能使猜忌刻薄之名加于烈皇者；观两公之遇合，而可以解于后世矣。南渡沸鼎，斗筲而叨天业；苟非公等数人虚名润色，讵能免于闰位，亦犹文山之存德佑也。公清修绝俗，造次布素；官物贮库，苞苴戒门。通籍二十余载，位至冢宰，所余不过谈尘歌钟而已。宏奖后进，士有纤芥之长，依以成名；尤急人之患难，虽侧踵焦原，不忘援手。竹亭败后籍没，公力言当事，止没其田产而卷握之物不与。雠竹亭者，又欲窜其子弟于许都叛党之内；公复理而出之。孝廉祝渊上书颂蕺山，缇骑逮问；公嘱吴金吾勿杀义士。渊得生出狱户。一门之内，孝友濡染，义尽情至。兄弟三人，惟伯兄一子，相埋者言当迁；公曰：有兄在，吾不敢为主也。母党式微，公折契田庐曰：俾无忘太夫人之德。公初以疏属尔榖为子，已二十六年；甲申，始立柱臣为后。或问后与子异乎？曰：然。子可私也，后不可私也。子惟父之所爱即子之；后非荐于祖祢而祖祢用馨、告于宗族而宗族不疑，不敢后也。故诗曰：螟蛉有子，蜾蠃负之；即人皆可为子之证也。传曰：鬼不馨非类、神不馨非族；是人不可皆后之证也。其议礼之精如此。公条贯经史，而尤熟于朝章国纪。故其章奏尺牍，见闻周洽，凿然皆可施行，非经生是古非今之腐谈也。而又旁通九流之学；尝推施公子禄命，谓人曰：施四明佳人，奈何此郎不任香火！已而果绝。

　　公生于万历戊寅，殁于宏光乙酉。年六十八。娶顾氏，继冯氏，俱赠一品夫人。子尔榖、柱臣；女五人，唐尧臣、潘涣、张守、虞景尧、祝文管，其婿也。孙二人，功燮、申。

　　余覆巢孤露，公以稚弟畜之。所不至陨越于沟壑者，繄公是赖。且少不知学，泛滥无根，公每训之曰：学不可杂，杂则无成。亦无将兵农礼乐，以至天时地利、人情物理，凡可佐庙谟、裨掌故者，随其性之所近，并当一路，以为用世张本。此犹苏子瞻教秦太虚多着实用之书之意也。公死生师友之谊，过于彭宣；余感伤旧恩，不能及李燮之于王成，能无愧乎？公葬海宁园花镇之龙山；余两过墓下，丰碑未立，但有腹痛。辛酉，距公之殁已三十七年矣，功燮来求铭。白发青灯，回理前绪，尚可彷佛其六、七也。铭曰：国之兴亡，岂以事功。曰诚曰术，何途之从。吁嗟烈皇，求治太急。一念刑名，佥壬斯集。公亦有言，王道平平。至诚透露，即是机权。行其所学，以匡烈皇。帝虽曰俞，举国若狂。南渡爝火，专树饕餮。公于其间，六月霜雪。大厦将倾，犹抽梁栋。泛泛沟中，以俟一哄。御儿鸳水，黑云压城。蓑城毅魄，耿耿孤城。血碧龙山，魂骑箕尾。千秋万岁，光芒斧扆。

　　·文渊阁大学士吏兵二部尚书谥文靖朱公墓志铭

　　公讳天麟，字游初，别号震青；以沈天英举乡试，后始复姓。世居吴江之太湖滨，为农家；至公而徙昆山。幼好学，家贫，无力从师。年十岁，随父素庵之黎里。其地有道士陆逸庵，公之亲也。精舍幽雅，公欲留而读书。素庵不可，携之还家。越二日，里人有鬻薪于黎里者，公不告于家，附舟而往。家人迹之使归；公曰：吾不欲以农夫没世。逸庵亦劝学甚力，聘名师教之，历八寒暑而学成。

　　万历戊午举贤书，出先忠端公之门。登崇祯戊辰进士第，授饶州府推官。政事之暇，唯务谈学。所谓豫章四子者，陈际泰、艾南英、罗万藻、章世纯皆从之。何心隐传泰州之学，为江陵所害；弇州据其爰书作传，人遂以游侠外之。公观其遗录，有所发明，刻之，众毁之。中兼官摄印，皆有惠政。建祠者三地。

　　戊寅，上御中左门，召考选诸臣，问兵食之计；拔公为翰林院编修。庚辰，充武经大全纂修官。

　　甲申正月，差祭淮王；至山东而京师陷，一恸几不起。大兵南渡，公欲为即墨之守，而人心已去，航海而南。至定海登陆，复自浙之闽。遇闽立国，公以少詹事兼侍读学士署国子监祭酒，诸生亦千余人。隆武廷试贡生，选十二名为萃士，其冠服比庶常，三年后赐同进士出身；以公为教习。未几，公见郑芝龙跋扈，乞假至粤。

　　闽事败，又自东粤至西粤，入土司安平州。桂王立于肇庆，移梧、移桂、移全永；丁亥四月，依刘承胤于武冈，遣官以礼部侍郎召公。公上疏，请上自将为前锋，毋徒踵辙承平；今日拜一相，明日设一官，坐失事机。戊子四月，王在南宁，升礼部尚书，寻兼东阁大学士；召入直，公力辞：今何时也，营官晋秩，臣实耻之；愿押选土兵，勤略江、闽。不听。公不得已，至行在。会李成栋请幸肇庆，公扈跸过浔州。浔帅陈邦傅请世守粤西，如黔国故事；公票拟不允。邦傅意在必得，以印剑掷公胁之；公仍不允。时两粤新复、豫章通款，何腾蛟、堵胤锡经略三楚，肇庆晏然以小朝廷自处。公上言：为今之计，亲贤选将，询尔仇方，夙缵旧服尔。乃惟听孔壬諓諓，日以口舌快忿；即旰日横经，榷商繁牍，亦奚以为？顾议者谓何必亲征，我以地方官官彼、人以地方饷饷各兵，即我官、我兵也。汉高所云马上得天下者，欲以笔端收之。臣望皇上效周宣自将，以世臣元老姜曰广、黄景昉、瞿式耜、何腾蛟、堵胤锡等为今莅止荆淮之穆公、方、召。即以迎銮诸勋镇兵合为王旅，仿旧制京营、神枢等十二以隶众师，内以神机一营，领兵一万二千五百人属中枢，戎政辖之；使表里策应，悉听命于行阙。亟颁亲征之诏，舍此更无他道。王优诏答之而不能行也。

　　未几，而五虎之门户起。五虎者，左都御史袁彭年、副都御史刘湘容、吏科都给事中丁时魁、兵科都给事中金堡、户科都给事中蒙正发也；皆以李成栋之子元胤为主。堡在桂林，拟上十事，参马吉翔、陈邦傅、庞天寿、李成栋及大学士王化澄、严起恒。至肇庆行朝以示时魁等，时魁削其牵连成栋者二事，而以八事上之。成栋见其所论之人，皆己之所不悦者，故使其子亲之。化澄、起恒俱欲辞位；公言二辅历尽颠沛，所谓同患难之臣也，不宜听其去。首辅瞿式耜当令回朝，内定纷嚣，外资发纵。十二月二日，召对，王谕：肇基伊始，百尔功臣方赖中外拮据；科臣弗悉艰难，说现成话，或寒其心，岂不误事？日来改票，朕与辅臣再三商确，岂不容朕改一字？何云中旨？公奏：科臣金堡，前朝卓竖风裁；纪纲初立，方赖纠绳。用舍人材、谟画军国，倘有故违佥论，出自斜封墨敕者，方为中旨。今虽无此，言官防微杜渐，言之未始不可。袁彭年条陈宪规，察御史履历；适陆枢回道，刺书下御。彭年劾请逮问，上批未允；彭年随劾起恒。而丁时魁、金堡单疏、公疏，劾起恒及马吉翔、庞天寿者无已时。太后召公票拟，面谕：当武冈危难之时，今日诸臣安在？非马吉翔等二、三人左右圣躬，焉有今日？先生严加票拟，不可隐徇。公奏：武冈扈从，大功固不可泯；然宪垣所争，亦是职所当言。还望皇太后、皇上宽宥，以开言路。太后复谕：先生只管严拟来看。随命内臣笔札赐坐，公票拟两解；太后不允。改票至再，内有「那得如许更端聚讼」语。彭年大怒。疾呼于朝堂曰：当时不惜铁骑三千，犹得作此景象耶？起恒遂抹前旨，以逢其意。彭年怒犹未平。二十三日立春，王令诸大臣盟于太庙，而后入贺。顾水火愈甚。己丑正月，陈邦傅愤金堡参之也，上疏言堡谓臣无将、无兵，滥冒封爵，请即遣堡为臣监纪，以观臣十万铁骑。堡昔为临清知州降贼，受官逃回；今日湖南来，未必非北人间谍。公与起恒在直，得邦傅疏，抵几大笑曰：金道隐善骂人，今亦被人骂倒耶（道隐者，堡之字也）？遂拟票：金堡辛苦何来？朕所未悉；所请监纪，着即会议。其谓「辛苦何来」，用杜子美「喜达行在所，辛苦贼中来」成语，非有他意；而堡以为讥其从贼。时魁等率科道官青衣哭于朝，掷印免冠，入阁大噪。公曰：公等岂以小朝廷，遂无君臣之礼耶？彭年曰：不关我事。公曰：总宪者，总朝廷之法也；公为总宪，法纪荡然，焉所谢责！王召诸臣，勉之收印视事；时魁等不从，令李元胤给之。初，时魁等以票拟出自起恒，欲进阁殴之。是晨侍郎刘远生至公舟，阻其入朝；询其故，远生以告。公曰：不知可以不入；既知矣，事不辞难。遂至阁自认，魁等为之稍阻。公随乞去；王遣鸿胪卿何骧敦趣入直，不可。陛辞涕泣，王亦垂泪曰：卿去，朕益孤矣。二月初六日也。此与唐昭宗欲相韩渥，朱温欲害之而出，昭宗握渥手流涕曰：左右无人矣。又何殊也。

　　公栖迟庆远。九月，王复敕入觐；跂予悬望，更勿久延。公言：两粤兵民，情涣势促，路人能言之。好建言者，绝置不论。须知近地可危，方克谋及御远；知迩形可惧，奚遑漫采浮言？而乃琐屑一人、一事，掉头以争，矫命还封，曰：我古遗直也。今而后，毋以四方无利害之章奏悻悻见面，认为极痛、极痒而哄焉。使我一人终日知危、知惧，仅知此焉而已。王念之不置，俾返棹端溪。公自庆远至象州，而王已退跸梧州。上疏言：端州终岁偷视，兹因一番震荡，毅然有为。自今日为始，东省勤奋，各有寨兵汛艇曾举义于昔者，自可号召于今。高、雷、廉、琼额解两广盐利，土弁、客兵禅其根括，有兵而不知发、有饷而弃诸人。毋若向之谋国者曰：义兵可散归农也、土狼寨岛兵不可用也；终日以毛锥从事，一惊、再惊，至有今日。又言：宋高宗渡江航海，偏安一隅，有退地也。今日之事，退地何居？卞无行台、上无行阙，中露、中泥，无地非战场也，无日非战期也。可云此为三公九卿属内欤？彼为使相调将属外欤？二、三年间，摇惑内权，麾之难去；轻畀外爵，招之莫来。皇上当奋然自将，勿判内外文武诸臣，悉擐甲将兵以从。臣请持经略江南、岭南使节，拣砦兵、择土豪、抽峒丁、募水手，自近逮远，招集四方流徙之人，训阅以充御兵，佐我皇上云集龙斗之力。否则，徒责票拟，调停文武水火，以为主持政本；呜呼！今日政本何在乎？

　　庚寅七月，以文渊阁大学士、吏兵二部尚书入直梧州，赐图书曰「理学名臣」。先是，云南督师杨畏知说滇寇孙可望反正，同乡官龚彝赴肇庆，进可望表，请王封。金堡首言本朝异姓止有赠王，三百年定制，不宜坏自今日。众皆以为然。畏知曰：不与无益，彼固已自王也。一旦降号公侯，而能欣然受命者，此纯臣之节，宁可望于若辈？今因其向义，使之感恩，庶几收助于万一。且法有因革，时异势殊；土宇非故，而犹执旧法乎？议数月不决。临发，乃赐一字亲王章，而无封号。畏知西行过梧，遇堵胤锡曰：可望业自王云南，今赐之印而无国名，是犹靳之也。激猛虎而使噬人，奈何？胤锡然之，为补牍入，始封定辽王。武康伯胡执恭者，故陈邦傅中军，驻防泗城洲；地与滇近，闻可望求封，先以书约封秦王，可望悦。执恭即具疏闻，且谓机不容缓，臣已便宜铸印，填空敕赍执行矣。执恭至滇，可望郊迎甚恭，所部额手交贺，俨然以秦王临其下矣。比畏知回，始知其诈，顾深耻之；曰：为帝、为王，我所自致，何藉于彼？而屑屑更易，徒为人笑欤！遂不受朝命。至是，可望复遣使至梧，自称秦王，且以不愿改号为请。从官集议，公与王化澄以为许之便，严起恒、文安之、郭之奇以为不当许。公厉色争之，而起恒等持之益坚。及两广俱破，大兵日迫，王奔南宁；辛卯，始封可望为秦王，而可望已视之甚轻。

　　五月，可望请移跸云南，从亡诸臣议之；阁臣吴贞毓、御史王光廷、徐极等议幸钦州，依李元胤。公言：元胤屡败之余，众不满千，栖依海滨，其不足恃明矣。云南山川险阻，雄师数十万，北通川、陕，南控荆、楚；可望既怀好音，必弗遽萌他志。不若因其迎而依之，亦推诚之道。佥议未协，迁延者累月。公忧扈从单薄，奉命经略左、右两江土司。兵众未集，大兵已迫南宁。王踉跄入滇，公扶病随行。壬辰正月，至广南府，病剧不能前进，暂寓西板村，土官侬绍周架屋居之。是年八月十八日卒。有「孤忠未展、遗恨无穷」疏，遣人至安隆所上之。王览疏悲泣，赐祭十一坛，赠少保建极殿大学士，谥文靖。

　　粤稽永历立国，筚簬篮缕，自救无暇；与宋之二王无异。惟肇庆之时两、三年间，可以进取有为，而又为五虎所把持，薄文细故，事事争执，以法祖制、慎名器，依傍为题目，庙堂之上，流矢影风，救过不遑；而于兵食战守绸缪呼吸之大计，一切置之不讲。夫未进呈曰票拟，既落红即圣旨；圣旨一不当意，即追究票拟之人而欲殴之。此与「狗脚朕」之詈何殊？袁彭年等不足责，金堡颇持士节，顾乃昵近凶慝、取谋豺虎，与之共济乎！明朝异姓不封王，犹汉之非刘氏而王者天下共击之一也。孙可望之求王于明，亦犹韩信之求王于汉也。顾汉未尝不王信，堡执承平之言以绳创业，得乎？彼求我则我重，我求彼则我轻；我不能操重之权，直至零丁失所，我出其下而后奉之，则为其所轻也固宜。不王异姓与谏南迁之议，皆愚儒不知通变者也。文靖公之学，所谓积榖做米、把缆放船，其于儒门尚未臻于自得；顾鞠躬尽瘁，死而后已。堡则深契禅宗，佞口铦笔，一以机锋出之；坏人家国，视为堕甑。而又别开生面，挝鼓上堂。〔入〕世、出世间，总属无情。于此可以知儒、释之分矣。

　　公端志读书，栖心重仞，即行街术间，亦不彻吟诵。壬午，在京师，余每过之，谈学亹亹，汗漫恍惚，非章句之所轨辙。着有道统、治统二录、七观斋文集、雉城诗、集孝诠、一弦草藏于家。娶沈氏，封一品夫人。子二人：宿垣，监察御史。斗垣，给事中；册封巩昌王行至板桥，孙可望犯跸，抗节而死。孙之铨，甲子武举人。某某。

　　康熙壬寅，丧车还里。癸丑，葬于雉城之湖滨。又十年，余至昆山，之铨以墓铭为请。先忠端公之难，门人唯徐冢宰石麒职纳橐饘，公与金知县浑仓惶奔赴；余时童稚，执手而号。徘徊家国存亡之故，执笔泫然。浑字宜苏，吴县人，亦死节于英德。铭曰：国之兴亡，虽曰天数，天之所废，由人摧仆。鼎悬一丝，啮之未错。景炎新造，危如朝露。犹以台谏，排论宿素。蕞尔两粤，乃兴朋党。咫尺堂陛，殷雷扰攘。昔之台谏，奉行宰相；今之宰相，台谏厮养。于唯文靖，争此呼吸。群枉哗然，卷堂相逼。寄命舟航，时危复入。朝服搵泪，桐棺瘴湿。一家百口，寄处蛮巢。经年十九，存者寥寥。故乡昼锦，丹旐飘飖。死而不亡，视此霜毫。

　　·兵部左侍郎苍水张公墓志铭（丁巳）

　　语曰：慷慨赴死易，从容就义难。所谓慷慨、从容者，非以一身较迟速也。扶危定倾之心，吾身一日可以未死。吾力一丝有所未尽，但不容已；古今成败利钝有尽，而此不容已者，长留于天地之间。愚公移山、精卫填海，常人藐为说铃，贤圣指为血路也。是故知其不可而不为，即非从容矣。

　　武林张文嘉、甬水万斯大与僧超直葬苍水于南屏之阴。余友李文胤谓：文山属铭于邓元荐，以元荐同仕行朝也。今行朝之臣无在者，苍水之铭非子而谁？余乃按公奇零草、北征录及公族祖汝翼世系，次第之以为铭。

　　公讳煌言，字玄箸，别号苍水。宋相张知白之裔也。曾孙集贤修撰袭，自沧州徙平江；集贤子吁，又自平江徙鄞。九传至景仁，避元末之乱，泛海至高丽；洪武初，始返乡里。又四传，而张氏以雍睦名。长伯祥，举成化癸卯贤书；次珽，次玠，次璟，里人以孝友名之。玠生锡，锡生淮，淮生尹忠，尹忠生应斗。应斗生圭章，字两如，天启甲子举人，仕至刑部员外郎；公之父也。妣赵氏，封宜人。公幼颇跅弛不羁，好与博徒游，无以偿进，则私斥卖其生产；刑部恨之。然风骨高华，落落不可一世。年十六为诸生。时天下多故，上欲重武，试文之后试射。诸生从事者，新射莫能中；公执弓抽矢，三发连三中，暇豫如素习者。观者以为奇。崇祯壬午，举乡试。

　　东江建义，公与钱忠介同事，授翰林院编修；出筹军旅，入典制诰。丙戌，师溃，公泛海依肃鲁于滃洲。明年，松江吴胜兆反，■以右佥都御史持节监定西侯军以援之；至崇明，飓风覆舟，公匿于房师故诸暨令家以免，得间道归海上。又明年，移节上虞之平冈山寨，与王司马相犄角；焚上虞、破新昌，浙东列城为之昼闭。庚寅，滃洲为行在，公复从之滃州；随扈跸至闽海。时闽事主于延平，遥奉桂朔，监国为寓公而已；公激发藩镇，改鹢首而北之。癸巳冬，返浙。明年，复监定西侯军，入长江，登金山，遥祭孝陵，三军皆恸哭失声；爟火通于建业，题诗兰若中。以上游师未至，左次崇明。顷之，再入长江，掠瓜、仪，抵燕子矶，南都震动；而师徒单弱，中原豪杰无响应者，亦遂乘流东下，联营浙海。

　　戊戌，滇中遣使授兵部左侍郎兼翰林院学士。延平北伐，公监其军；碇羊山，孽龙为祸，海舶碎者百余，义阳王溺焉。羊山者，海中小岛，群羊乳其上，见人了不畏避，然不可杀；杀之，则风涛立至。军士不信，执而烹之，方熟而祸作。于是返旆。

　　明年五月，延平全师入江，公以所部义从数千人并发。至崇明，公谓延平：崇沙，江海门户，悬洲可守，不若先定之为老营；脱有疏虞，进退自依。不听。将取瓜州，延平以公为前茅。时金、焦间铁索横江，夹岸皆西洋大炮。炮声雷鍧，波涛起立，公舟出其间。风定行迟，登柁楼，露香祝曰：成败在此一举。天若祚国，从枕席上过师；否则，以余身为虀粉，亦始愿之所及也。鼓棹前进，飞火夹船而堕，若有阴相之者。明日，延平始至，克其城。议师所向，延平先金陵，公先京口。延平曰：吾顿兵京口，金陵援骑朝发夕至，为之奈何？公曰：吾以偏师水道，薄观音门，金陵将自守不暇，岂能分援他郡？延平然之，即请公往。未至仪真五十里，吏民迎降。六月二十八日，抵观音门。延平已下京口，水师毕至。七月朔，公哨卒七人，掠江浦，取之。五日，公所遣别将以芜湖降书至。延平谓芜城上游门户，倘留都不旦夕下，则江、楚之援日至；控扼要害，非公不足办。七日，至芜湖，相度形势，一军出溧阳以窥广德、一军镇池郡以截上流、一军拔和阳以固采石、一军入宁国以偪新安。传檄郡邑，江之南北相率来归：郡则太平、宁国、池州、徽州，县则当涂、芜湖、繁昌、宣城、宁国、南宁、南陵、太平、旌德、贵池、铜陵、东流、建德、青阳、石埭、泾县、巢县、含山、舒城、庐江、高淳、溧阳、建平，州则广德、无为、和阳，凡得府四、州三、县二十四。江、楚、鲁、卫豪杰，多诣军门受约束，归许禡牙相应。当是时，公师所过，吏人喜悦，争持牛酒迎劳。父老扶杖炷香、挈壶浆以献者，终日不绝。见其衣冠，莫不垂涕。

　　亡何，而金陵之败闻。公方受新安之降，乃返芜湖。初，公语延平：师老易生它变，宜遣诸师分巡郡邑。留都出援，我则首尾邀击；如其自守，我则坚壁以待。倘四面克复，收兵麇至，金陵如在掌中矣。廷平不听；自以为功在漏刻，士卒释冰而嬉，樵苏四出，营垒为空。大兵谍知，以轻骑袭破前屯，延平仓卒移帐；质明，军灶未就，大兵倾城出战。兵无鬪志，大败。延平亦遂乘流出海，并彻京口之师而去。公之闻败也，亦谓军虽挫，未必遽登舟；即登舟，未必遽扬帆；即扬帆，必且退守镇江。故弹压列城，无有变志。遣人至延平，请益百艘，天下事尚可图也。已而知其不然。大兵千余艘截于下流，归路已梗；引舟趋鄱阳，以集散亡。八月七日，次铜陵，与楚师遇，兵溃。有言英、霍山寨可投者，乃焚舟登陆，士卒尚数百人。十七日，入霍山界。县有阳山寨，寨在山巅，可容万人，饶水泉，故义师所据，彼受招抚。闻公至，拒之。英山有将军寨，转而至；已渡东溪岭，追师奄至。士卒皆窜，公相依只一僮、一卒，迷失道；土人止之，幺赂土人为导，变服夜行。天明而踪迹者众，导脱身去，踪迹者得赂乃解。然茫然不知去向，念有故人卖药于安庆之高河埠，求一人导至其所。至则故人他往，而故人之友识公为张司马，怜其忠义，导公由枞阳湖出江，渡黄盆，抵东流之张家滩。陆行建德、祁门两山中，公方病疟，力疾零丁；至休宁，买棹入严陵。浙人熟公面目，改而山行，自婺之东、义，出天台，以达海壖。树纛鸣角，散亡复集。

　　庚子，驻师林门。辛丑冬，入闽海，遣客罗子木至台湾，责延平出师。时延平方与红夷构难，殊无经略中原之志。公作诗诮之云：中原方逐鹿，何暇问虹梁？明年，滇事败，延平师既不出，公复归浙海。

　　甲辰，散兵居于悬岙。悬岙在海中，荒瘠无居人；山南多■〈氵义〉港通舟，其阴巉岩峭壁。公结茅其间，从者为罗子木、杨冠玉，余惟舟子、役人而已。于时海内承平，滇南统绝，八闽澜安；独公风帆浪楫，傲岸于明、台之间。议者急公愈甚，系累其妻子族属以俟。公之小校降，欲致公以为功；与其徒数十人，走补陀，伪为行脚僧。会公告籴之舟至，籴人谓其僧也，眤之。小校出刀以胁籴人，令言公处，击杀数人，而后肯言。曰：虽然，公不可得也；公畜双猿以候动静，船在十里之外，则猿鸣木杪，公得为备矣。小校乃以夜半出山之背，缘藤踰岭而入，暗中执公，并及子木、冠玉、舟子三人。七月十七日也。十九日，公至宁波。方巾葛衣，轿而入；观者如堵墙，皆叹息以为昼锦。张帅举酒属公曰：迟公久矣。公曰：父死不能葬、国亡不能救，死有余罪；今日之事，速死而已。后数日，送公至省，供帐如上宾。公南面坐，故时部曲皆来庭谒。司道郡县至者，公但拱手，不起；列坐于侧，皆视公为天神。省中人赂守者得睹公面为幸。翰墨流传，视为至宝；每日求书者，堆积几案。公亦称情落笔。九月七日，幕府请公诣市。公赋绝命诗：我年适五九，复逢九月七，大厦已不支，成仁万事毕。遂遇害。子木、冠玉、舟子三人，皆从死。子木名纶，溧阳人。冠玉鄞人。公生于万历庚辰六月初九日，年四十五。娶董氏，子万祺，先公三日戮于镇江。今以再从子鸿福为后。

　　公精于六壬，兵屯东溪岭，占得四课空陷；方大惊，而追骑已及。籴舟未返，占课大凶，主有非常之变；徘徊假寝，卒遭束缚。闻尝以公与文山并提而论，皆吹冷焰于灰烬之中，无尺地一民可据；正凭此一线未死之人心，以为鼓荡。然而形势昭然者也，人心莫测者也；其昭然者不足以制，其莫测者亦从而转矣。唯两公之心，匪石不可转；故百死之余，愈见光彩。文山之指南录、公之北征录，虽与日月争光可也。文山镇江遁后，驰驱不过三载；公丙戌航海、甲辰就执，三度闽关、四入长江，两遭覆没，首尾十有九年。文山经营者，不过闽、广一隅；公提孤军，虚喝中原而下之。是公之所处为益难矣。

　　公父刑部尝教授余家；余诸父皆其门人，至余与公则两世之交也。念昔周旋鲸背蛎滩之上，共此艰难；今公已为千载人物，比之文山，人皆信之。余屈身养母，戋戋自附于晋之处士，未知后之人其许我否也？

　　铭曰：庐陵之祠，四忠一节。文山自许，俎豆其列。谁冠貂蝉，增此像设！曰惟信公，终焉是揭。西湖之阳，春香秋雾。北有岳坟，南有于墓；公亦有言，窀穸是附。同德比义，而相旦暮。前之庐陵，后之甬水；五百余年，三千有里。一时发言，俱同谶语。天且勿违，成人之美。

　　·硕肤孙公墓志铭

　　顺治丙戌六月二十四日，孙公硕肤卒于海外之滃洲。滃洲寻为界外，殊绝内地。康熙乙丑，还滃洲于定海；其孙讷渡海，载公柩归葬烛湖。盖公墓之不作寒食者，四十年矣。余与公共事时，膂大方刚；今癃残顽鄙不死，始得铭公之墓。

　　公讳嘉绩，字硕肤，烛湖先生孙应时之后。五世祖燧，巡抚江西右都御史；死宸濠之难，谥忠烈。高祖墀，尚宝司卿。曾祖■，上林苑监丞。祖如游，文渊阁大学士，谥文恭。父■，工部郎中，妣胡氏、屠氏，俱封太淑人。公刻苦为学，业举子，以才称。登崇祯丁丑进士第，授南京工部主事。时徐忠襄为应天府丞，为公分别邪正，开张闻见，公从捧手而受之。本兵闻其名，调为职方司郎中。适有风尘之警，傅城闭垒，皆不测其进止。公曰：此不难知，当俟后队南下耳。既而果然。高奄起潜求世荫，公覆疏格之。起潜恨甚；烈庙于观德殿较阅军器，谗之下狱。会石斋先生逮入，上怒其面折，意欲杀之，廷杖而入狱门；幞被药裹，一切摭拦，公彻己服用，遇之甚谨。稍间，从而受易。凡与先生通往来者，杨嗣昌皆指之为福党。因取同狱黄文焕、文震亨等及公杂治之，多睚眦戟手以分泾渭；公独曰：昔黄霸之在狱，受经于夏侯胜，史传以为美谈。今又何必讳乎？同事者皆愧其言。

　　清狱诏下，司寇徐忠襄遂出公。踰年，起为九江道佥事。未上而国变。乙酉，大兵东渡，郡邑望风迎附。然数百年故国，一旦忽焉。当是时，人心恇扰未定，但观望未敢先发。公方买书筑室，欲老泉石，而书卷横胸，利害智力，仓卒不暇较量。闰六月九日，于空然无恃之中，创为即墨之守。黄钟孤管，遂移气运，东浙因之立国一年，顾不可谓无益兴亡之数。血路心城，岂论修短？陈寿即仇诸葛，不能不纪蜀汉；宏范虽逼崖山，未尝不称二王。从来亡社虽加一日，亦关国脉。此说盖在成败利钝之外者也。

　　当公丁丑赴试，县令梁佳植梦公廷对第一，榜发不验；及卒滃洲，适葬张信墓道之南，信固明初之第一也，前定之矣。东浙历官左佥都御史、东阁大学士。

　　公生万历甲辰九月十四日。配陈氏，封夫人。子延龄，中书舍人；从亡海外，历官司农。孙男六人：讷，州同知；训、谔，诸生；诚、谥、诠。孙女几人；其一嫁太学生黄正谊，即余子也。公诗法孟、王，其文集散失，止存数十首。此外，则五世传赞、存直录。

　　铭曰：越唯忠烈，抗节武庙。嘉靖名臣，文恪为邵。万历三宰，正色清简。光、熹之际，文恭是显。大厦已倾，一木血指。明之世臣，呜呼孙氏！

　　·户部贵州清吏司主事兼经筵日讲官次公董公墓志铭（乙巳）

　　尝读宋史所载二王之事，何其略也！夫其立国亦且三年，文、陆、陈、谢之外，岂遂无人物？顾闻陆君实有日记、邓中甫有填海录、吴立夫有桑海遗录，当时与文、陆、陈、谢同事之人，必有见其中者；今亦不闻存于人间矣。国可灭，史不可灭；后之君子，能无遗憾耶？乙酉丙戌，江东草创，孙公嘉绩、熊公汝霖、钱公肃乐、沉公宸荃，皆闻文、陆、陈、谢之风而兴起者。一时同事之人，殊多贤者；其事亦多卓荦可书。二十年以来，风霜销铄，日就芜没！此吾序董公之事，而为之泫然流涕也。

　　公讳守谕，字次公；汉孝子黯之裔，由慈溪徙鄞。曾祖澜、祖晔。父世登，赠户部主事；母陶氏，赠太安人。公以孤童，自奋身于学。十七岁，补弟子员。其为制义不苟袭蹈，排奡边幅之外。甲子，举于乡。于时文体一变。浙所指名者，翁鸿业、姜思睿，其一公也。七试南宫，不第。然达官高第，海内庸有不知，而无不知甬中董次公者。东江初建，公犹偃息衡门。李司农白春谯政府曰：今小朝廷殊非多士，如董某者，宁可听其不出乎？国命倚于饷司，非董某不可。乃以户部贵州司主事召之。

　　当是时，孙、熊二公皆书生，不知兵；迎方、王二帅，拱手而授之国成。凡原设营兵卫军，俱隶方、王，而召募奇零之街卒田儿，则身领之。方、王既自专，反恶诸公之参决，而分饷、分地之议起。分饷者，以诸公之师谓之义兵，食义饷；以方、王之师谓正兵，食正饷。正饷田赋所出；义饷，劝分无名之征也。分地者，某正兵支某邑正饷，某义兵支某邑义饷也。有旨会议，方、王司饷者皆至，殿陛哗然。公厉声进曰：公等今日所为何事？而不为咫尺天威地乎？于是跪奏王前曰：分饷、分地非也，当以一切正供悉归户部，核兵而后给饷，核地而后酌给之先后。所谓义饷者，虽有其名，不可为继。义兵食义饷，是散遣义兵之别名。王以为然。方、王诸帅虽怒，无以难也。

　　无何，王帅请税渔舟。谓其客胡中书曰：今日所恃者，人心耳。科及渔舟，其细已甚，民弗堪也。昔吴越王有西湖渔税，由罗隐之诗而罢，至今以为美谈。传语武宁，使某得继隐之后尘可乎？王帅又请塞鄞之金钱湖为田，又请行税人法，又请官卖大户祀田。三疏既上，兵士抽刃公门以待覆。公疏湖不可塞，祀田不可官卖，税人必至激变。王帅大怒，谓行朝大臣尚不敢裁量幕府，何物竖儒，乃尔事事中格乎？上言：得孟轲百，不如得商鞅一；得谈仁讲义之徒百，不如得鸡鸣狗盗之雄一。遂折简召公。王虽惜公甚，不能为力，阴使公避之。公慷慨对曰：饷司命吏，生杀听于主上，非武宁所得端。桓温、刘裕，何许奸雄，亦必托言晋阳之甲，无敢擅出一檄，执朝臣而去者。臣归死上前，武宁能以臣血溅丹墀则可。举朝忿忿，皆言若武宁杀饷司，直反耳；何复义旗？王帅亦迫大义而止。

　　丙戌三月十九日，思陵大祥，廷议寂然。公请朝堂哭临，三军缟素；君子以为知礼。武林陆行人培、王同知道焜皆死节，廷议谥培不及道焜。公争曰；两人同死，何由分其优劣？岂以道焜非进士乎？今之进士而卖国者，累累也。道焜乃得谥节愍。王累欲迁公官，而难于代者，乃兼公经筵日讲。

　　江东内附，异时宦为大官者，皆自削去。举人则复求会试；公曰：嘻！吾故司农也，焉能为还魂举人哉？扫轨著书。一日，滃洲破，张相国之俘入；其孤欲还里，无有为之保者。公作而曰：此吾事也。入言于监司。公之干涉当道者，二十年中，惟此而已。

　　公生于丙申十月初四日，卒于甲辰十二月二十日，年六十有九。两娶皆陈氏，赠封安人。嗣子诸生道权。女子二，长字庠生余遵生，先卒；次适贡生邱承嗣。孙一，孙符。女孙三，长字戴煊，余幼。

　　启、祯间，社文盛行，甬中知名者，公与陆符文虎、万泰履安三人。而公之议论，务不欲与人同；故虽与文虎、履安同里相好，其意见时有出入。海内望之者，亦知三公之俱为正人；然文虎、履安则牵连而举，公则孤行。岂知公之不欲同同社者，其后即不欲同方、王，不欲同诸失职者之所为乎？公自此远矣。公苦心易学，聚古今言易数十家，考其异同。甲午冬十二月，余访公。公自言丙戌以前所读书，不脱场屋余习；丙戌以后，始知有读书一事耳。已又以草庐易纂言为问，余疏其卦下之义答之。以余之固陋，而公不弃之如此，则无以见公之不欲与人同也。所着有读易一抄、二抄、卦变考略、易韵补遗、春秋简秀集、公车录；公车录仅存，董■■集藏于家。

　　某年某月某日，将葬公于某处。道权撰次行实，介万言贞一以志铭见属。余虽不足以知公，犹冀传其十一。后之君子，网罗放失，必有取乎此也。铭曰：北都巍巍，温、陈屠之；南国渠渠，马、阮俘之。于时董公，七上公车。蕞尔江东，公理军输。人身虎齿，环以武夫；履而不咥，易道不孤。翠华不返，沧海为桔。公侯卿相，直视如奴。董公突兀，故官旧儒；非官为重，重此身躯。曰董■■，春秋特书。

　　·邓起西墓志铭

　　君名大临，字起西，别号丹邱；常熟人，邓黻曾孙。黻举于乡，以母老不上春官；及母殁服阕，黻仍不上。曰：吾向以母在不往，今往，是利母之殁也。时称为真孝廉。起西幼孤，稍长，即能力学，从游于江阴黄介子毓祺。

　　岁乙酉，江阴城守不下，介子与其门人起兵竹塘应之；起西募兵于崇明。事败，介子亡命淮南，以官印印所往来书，为人告变，捕入金陵狱；起西职纳橐饘。狱急，介子以其所着小游仙诗、圜中草授起西，坐脱而去。当事戮其尸，起西号泣守丧锋刃之中，赎其首联之于颈，棺殓送归；有汉杨匡之风。当时称介子之门有徐趋、邓大临；趋则抗节而死者也。

　　起西师死之后，遍走江湖，欲得奇才剑客而友之，卒无所遇；遂侘傺而死。闻者伤之。

　　当辛丑，余读书双瀑院，起西来访。双瀑万山之中，人迹殆绝。起西何以知之？问其所自。曰：甬东。视其所肩之行橐，累累有道士印数十颗。曰：吾已窜身为黄冠矣。唱和旬日，与之偕至武林，起西上玉皇山去。甲辰，余至虞山，起西以其精舍馆我。款对数人张雪崖、顾石宾，皆其道侣也。随访熊鱼山于乌目、访李肤公于赤岸，皆起西导之。比余返棹，起西送至城西杨忠烈祠下，涕零如雨。余舟中遥望，不可为怀。然不意其从此不再见也。

　　嗟乎！桑海之交，士之不得志于时者，往往逃之二氏。此如缚虎之急，势不得不迸裂而倒行逆施。顾今之逃于释氏者，钟鼓杖拂，投身浓艳之火；是虎而就人之豢，其威尽丧。起西之在元门，苦身持力，无异于全真之教；有死之心、无生之气，以保此悲天悯人之故我，无愧师门。即邓牧、张雨，亦不愿为是谷音中人物。然而世眼易欺，禅师语录，流通颇不寂寞。世无杜清碧，起西名氏已自销沉。

　　乙丑，余过昆山，顾景范以所作邓丹邱传属余志之。当今日而有举及起西者，恐此外更无人矣。铭曰：门生守丧，不避犴狴。东汉以来，此风如洗。谁其嗣之？黄门高弟。防风一节，足概全体。

　　·移史馆熊公雨殷行状

　　熊公讳汝霖，字雨殷，世居余姚之天花街。祖某，父某。公登崇祯辛未进士第，授同安知县。为政不避强御，直行己意。红毛入寇，公渡海败之于下门。考选户科给事中。辛巳，江南荒疫，人死且半；米价四两有余，转运不至。命给事中七人催督漕粮，公当江南上江，黾勉从事，不使病民。辽练正耗二百四十一万石，如期而集。沿途见闻，无不入告。

　　上以朝臣不足任使，所用文武踰绳越契，而左官外附之徒，竞张空虚以邀荣路。公以为破格不如循常，听声不如采实。武臣只用甲科行伍，凡叙功御览名色，一切报罢。会推大将，亦须保举。事败，连坐举主，庶杜债帅之门。又言时值艰难，安危省括，悬于督抚；以臣裁量，多不可以备仓卒也。关督范志完，事口舌而习调欺；顺抚潘永图，何所优长，况当军旅；宣督江禹绪，阳和兵噪，风裁扫地；宣抚李鉴，忸忧小利，不持士节；保督侯恂，凡偶近器；凤督马士英，妪■〈女禹〉名势；秦抚蔡官治，威恩浅薄；襄藩陷而楚抚晏然，南阳破而郧抚无恙；皖抚黄配玄，仅百里之才；保抚杨进，非锁钥之选。臣非敢薄待天下士，谓方今督抚，尽皆非人；大声疾呼，欲使其内乎扪心、量力自陈耳。力言孙传庭不宜急战；不听而败。京师戒严，公分守齐化门，随时条陈。四月之间，三十余疏，皆切中机宜，多所弹治。上亦嘉其敢言，召对咨诹。公言：行间诸臣，去彼数百里而军，不敢一望颜行；大约南去则我随其后，北返则我出其前。如厮隶之于贵官，负弩前驱，望尘靡及耳。兵士一闻督战，便汹汹欲叛。如此则将不能御兵，何名为将？督师不能用将，何名督师？兴言及此，督将之肉，其足食乎？巡按陈昌言奏：淄川乡官孙之獬，梦关壮缪语之：尔等安心守城，我以神兵出战。迟明瞻像，汗下如雨。公言：山东州县十去七八，而独效灵一缁川；壮缪正神，而独降梦一之獬，此何为者乎？之獬逆案中人，士论弃之；岂神偏鉴之乎？为此言者，不过欲借神异之说达其姓名于御前，以为异日燃灰之地。县官从而和之，奇矣。按臣不加驳正，而据以入告，何异梦中说梦也！窃谓淄川之梦、涿城之守，同一机关；远法王钦若之闭门诵经、近类杨嗣昌之华严退蝗，可怪也。公于朝廷，举动失当，知无不言，言无不痛。熊开元、姜采两给事之狱，蕺山、全椒之去，龂龂廷诤，不肯但已。当时号为能谏者，亦必揣摩宛转，以纳其说，而公之发言粗梗，有敌以下所不堪受者。有犯无隐，盖其天性然也。止以降谪而去，烈皇可谓之能容谏臣矣。公言：杨嗣昌负国，尚未处分，谁为嗣昌画练饷之策，驱中原百姓为盗者，沉迅也；谁为嗣昌运筹，以三千守襄而贼以十七骑入城遂出逃者，余爵也。谁为嗣昌援引乙榜，开府受事即败者，宋一鹤也。情面贿赂，断送封疆，二祖列宗之灵，能无饮泣地下乎？执政既苦其诮让，上以饮泣一语致怒，降福建按察司照磨。

　　南渡，起补原官，转吏科。公言：诸臣争夸定策，罔计复雠；处堂未已，旦为斗穴。始之武与文争，继而文与文争，殿廷之上，无人臣礼。其言起阮大铖也：阴阳消长，间不容发。宁博采广搜，求奇材于草泽；胡执私违众，翻铁案于丹书。阁臣此举，无乃负先帝、负皇上乎？其言四镇也：一镇之饷至六十万，势必不供。即仿古藩镇法，亦当在大河以北，开屯设府，永此带砺；曾堂奥之内，而遽亦藩篱视之。其言复厂卫也：厂卫之害，横者借以树威，黠者因而牟利。人人可为叛逆、事事可作营求，缙绅惨祸，所不必言；小民鸡犬，亦无宁日。先帝十七年忧勤，曾无失德，止有厂卫一节，未免府怨臣民。新建每事持正，其待同官，尝乏温润之色。马士英恨之，使其门客朱统■〈金类〉造作飞条，跳梁大叫。公言：幺么小臣，为谁驱除？听谁指使？上章不由通政，内外交通，神丛互借；飞章告密，墨敕斜封，端自此始。可不严行诘究，用杜将来？又言先帝笃念宗藩，而闻寇先逃，谁死社稷？先帝隆重武臣，而叛降跋扈，肩背相踵；先帝委任勋臣，而京营锐卒，徒为寇藉；先帝旁寄内臣，而开门延敌，反在禁旅；先帝不次用人，而边材督抚首鼠两端，超迁宰执，罗拜贼庭。思先朝之何以失，即知今日之何以得。

　　九月出差陛辞，言朝端之上，议论日新；宫府之间，揣摩日熟。自少宰枢贰，悉废廷推。四品监司，竟晋詹端之席；追赃定罪，无烦司寇之章。虽然睿断之无私，未免群情之共骇！况乎蹊径叠出，谣诼繁兴。一人未用，便目满朝为党人；一官外迁，辄訾当事为可杀。市井狡狯，眈眈得官。呈身应募，以备推刃上变之用者，环伺而待发。逐客之令时闻，翩翩之邻未已。假然而只手足，戡祸乱，群小可致太平，即使驱除异己，别用同心，吾辈自然退听，其奈缌缌报复、切切更张、置国恤于罔闻，逞私图而得志。黄白充庭、青紫塞路，打成一片富贵世界。六朝佳丽，复见今时，昧却晋、宋、梁、陈后来一段公案也。其时黄耳鼎、陆朗方以例转，倾侧孽臣、灌晓冢宰。郎出饯公，适邸抄传至。朗读公疏，一字一系节；及至「一官外迁」二语，声忽中止，相对默然。

　　会稽之守，画江而营，公之意欲令诸师毕渡，沉舟破釜，为不返之计。如其不济，则亦八千子弟，岂复东还？五百岛人，不脱剑铓而已。身提孤旅，不满千人，从小亹渡江，札乔司，倡率群帅；而皆契需观望，无一应者。公进至海宁，集其父老豪杰，激扬忠义，辞酸泪血，闻者莫不感动，旅拜辕门者且万人。别营伍，分汛地，以本邑进士俞元良司饷，指挥姜国臣主兵；浙西尘起，沿海烽燃，一时号之为熊兵。公大小数十战，亲临矢石；累经覆没，志气不为之少衰。加兵部右侍郎兼左副都御史，总督义师。

　　亡何，而闽使刘中藻至，欲以江上之师受其约束；行朝汹汹，且议开读之礼。鲁王亦将退就藩服。独公持不可；言：主上原无利天下之意，唐藩亦无坐登大宝之理。有功者王，定论不磨。若我兵而复杭城，便是中兴一半根脚；此时主上早正大号已是有名，较之闽中乘时拥戴、奄有闽、越者，规局更难例论。千秋万世，公道犹存。若其不能，而使闽兵克伐武林、直趋建业，功之所在，谁当与争？此时方议迎诏，亦未为晚。自公此议出，人心始定，闽使始返。

　　丙戌六月朔，浙河兵溃。公扈监国由海道至闽，而隆武走死，郡县已皆降附；王以公为东阁大学士，会兵于长垣，分道攻取，先后得三府、一州、二十七县。戊子，王在闽安镇。时国事皆专于郑彩；彩暴横，公每折之以礼。彩与定远伯周瑞交恶，公票拟恒右瑞；彩积恨之。既而彩与义兴伯郑遵谦争商舶，尝恐谦之袭己。公自闽安至琅琦休沐，守琅琦者，彩之裨将李茂也；与公奴子争口。元夕，熊、郑两家同郡相问遗，茂即以合谋告彩。公遂为彩所害，并其幼子投海中。公报国之心，九裂不恨；然吴钩枉矢，飞火狂涛，皆鉴公之忠。全躯横海之鲸，而受制于蝼蚁，谓之何哉？

　　夫神器流离，草创未有成绪。公何不引闽师为助，而分唐、分鲁自开瑕隙，议者以公为闇。昔梁元帝以简文制于贼臣，太宝改元，卒不遵用。逮侯景授首，而后焚柴颁瑞。隆武之制于郑氏，犹侯景也。公而奉诏，亦岂能转其斗粟、发其一甲乎？徒使江上离心，行间之精神，徒为福京之媚悦耳。此举固与元帝无异也。然则公何不劝监国即真，以系波荡之人心？议者以公为迂。昔光武既贰更始，迟之一年，河北既平而后受命，事之无成，天也。天若假其始愿，焉知即非白水？嗟乎，踵百王之末，当阳九之会，帝昰、帝昺，何益于运数？监国不称位号，涉川龛暴，力绝而亡；留此无利天下之心，皎然千古，其视受终如敝蹝也，公之所虑，不亦远乎？

　　公子茂鼎，介余族叔应蛟求序公事。公魄不返，公魂无庙。幽铭阳碣，无地可施。爰撰行状一通，移之史官，以为列传之张本也。

　　·移史馆吏部左侍郎章格庵先生行状

　　会稽章誉持格庵先生家传，以余为先生同门友也，再拜乞行状，将以上之史馆。先生在崇祯间，为一代眉目，岂可令其遗事舛驳零落乎？谨以故所闻见状之。

　　先生讳正宸，字羽侯，别号格庵，会稽人也；为道虚望族。祖■、父■。先生为子刘子内侄，从而禀学。为人诚朴近道，深为子刘子之所契许。举崇祯庚午乡试。归至济宁闻报，同舟有李科者，先生师也；先生不忍其失意独归，偕返而后北辕。明年，登进士第，选庶吉士，授礼部给事中。

　　上求治太急，乌程复以功利导之。先生言：伏见陛下洞照群情，有先事为察之哲；钤束百辟，有以力胜残之威；登咸三五，有其臣莫及之圣。是以合意者为忠良，睿算曾无改变；以至急赋之开衅、锢罪之失情、追往之稔恶、告密之府奸，群心嗟叹，盗贼披猖：求治愈急而愈远矣。亦惟是语默、动静之间，日求放心；以周、孔仁义为必当遵，以管、商富强为必当黜，以臣邻吁咈为必不可厌、以亿兆耳目为必不可蒙。谨喜怒之端，灼善恶之别，则太平宏业，自然各得其所。盖先生之言治必本于学术，读者不问而知其为大儒之弟子也。巴县，乌程之衣钵也；癸酉，入相。先生奏弹应熊刚愎自用，纵横为习；小才足以覆短，小辩足以济贪。一旦大用，必且芟除异己、驱除善良，报复恩仇，混淆毁誉；且讹言何所不至，夤缘左右，士论所耻。从此熏心捷足之徒，飙驰而起矣。疏入，下狱。马世奇、王邵为先生过巴县曰：章长科此举，成就老先生为潞公矣。巴县艴然曰：这个皇上，某如何做得潞公。然上亦不深罪，放还田里。

　　丙子冬，起户科。先生言：方今大臣持禄养交，刻深难犯；揣摩宫府，张设爪牙，知护一官。小臣习为恬默，冀以自完；盱豫邀求，随机观望，知护一身。通国臣僚，尽为声名利禄，无一人为陛下者。陛下以孤危之身，居臣民之上，受人欺绐，衅兆百出，臣窃伤心。大抵为乌程而发。

　　戊寅五月，火星示变。时田贵妃与中宫不协，上久不见中宫，武陵故以田畹进；上疏微及后宫，为给事中何楷所驳。先生亦言：火于五德为礼。陛下未尝以沽名市恩疑大臣也，而大臣揭救郑三俊、钱谦益倡为是言，疑陛下甚矣：是谓无礼。史■〈范上土下〉辨疏，一曰时局、再曰时局；理玄黄之说，开群枉之门：亦无礼也。朝廷每一番令甲，即增一番径窦；张柽芳京察不谨，借城工以复铨职：亦无礼也。灾异频仍，陛下方发罪己之诏，而李凤鸣称善言不可退星，犹挥戈不可却日：亦无礼也。然则荧惑焉得不垂象乎？

　　时厂卫横甚，先生又言：西厂虽革，而西厂之实尚存；西厂之任虽虚，而昔日把持西厂之人尚在。昔云陛下不知，则宫掖之间、肘足之际，尚且迷罔天听，而况于三辅郡县乎？上令中官自行回奏，气势为之少衰。

　　辛巳，贼陷洛阳，福王被害。上召对群臣于干清宫；先生奏：闯贼从四川来。奏未毕，枢臣陈新甲从旁急应曰：贼自秦来，不从川来。言至再。督师杨嗣昌奏：流贼九股，已抚其八，只张献忠与曹操逃入蜀。闯贼在献忠一股之内，今从川来，所过地方，不见拦截，则嗣昌之欺君露矣；新甲表里为奸，故不禁其辞之暴也。

　　寻长吏垣，先生言治之盛衰，由于言路之通塞。臣为六垣之长，苟一垣不言、一事不言，皆臣之责也。一日召对，上厉声曰：言官须是设身处地，奈何苟且塞责。先生对：设台谏，本以求言；宁言不当，无使其畏而不言，愿皇上勿生厌薄！

　　宜兴再召，悉反前政：引用正人，撤回差珰；停止缉事，蠲租清狱；行间赏罚，朝报夕可。天下仰望丰采，刻期太平；而门多杂宾，性少刚节。先生故宜兴之门人也；谓其一时之君子曰：吾辈当夹持相公，以成就其功名；无徒将顺，以为臧氏之美疢也。会推宣大总督，宜兴欲以门生江禹绪陪之；先生不可。冢宰承宜兴意，江为正推；先生劾冢宰私易不道。宜兴欲起江陵令史调元，先生于其名下注一钻字，遂止。宜兴之起，涿州之力也；宜兴无以报之，欲借守涿之功，复其冠带。先生与金光辰、孙晋固执不可，亦中格。且上言：阁臣先格君而后事功可建，亦必先积诚而后君心可格。人主菲薄朝士，必因外廷无一人、一事足称意旨；苟能不与中官作缘，不凭恩怨起见，不以宠利居成功，不以爵禄私亲昵，自起皇上敬信矣。宜兴虽恨先生，然终先生在朝，形格势禁，亦不至大段放倒、贿赂如后时也。先生又举史可法、范景文、孙传庭、蔡懋德可任司马。以为国事日坏，皆由司马之不忠；贿赂不绝，情面不除，推诿不屏，欺朦不破，恩仇不化，躯命不捐，以致刑赏倒置，功罪混淆。臣不知兵，安知人之知兵，所可信者，诸臣夙具肝胆，自矢忠义，愈于蠹国欺君、寡廉鲜耻之陈新甲耳。

　　壬午五月，会推阁员，先生与冢宰李日宣、河南道张瑄共事。先推十三人；上命再推，又列十一人。六月辛酉，召对中左门，上怒徇私滥举，如房可壮、宋玫、张三谟何故得与？日宣对毕；先生奏：日宣平日游移少执持，臣曾有公疏纠之。第此番推举，实无徇私；即房可壮三人，未必果堪辅弼，论其生平，颇知自好。上怒未解，下先生等于狱，遣戍均州。先是，无名子效东林点将录故智，以二十四气分配朝官，达之御前。于是阁员两推所不及者，流言以实之。上聪明旁寄，遂以为然。

　　南渡，以原官召。先生上疏：一曰勤学。春秋为孔氏要典，宜选方闻之士，朝夕进讲；高皇帝祖训，备历艰难，尤宜时时省览。一曰辨官。易言开国承家，小人勿用。其乘时射利、侥幸显荣、口舌得官者，不宜轻开滥门。一曰肃纲纪。肘腋之间，威令不行，四海生心。今于藩镇之中，忠勇可任，观望不前，速宜分别，以就钤键。一曰正人心。天启之季，丧心媚逆，余孽犹存，熏蒸弥甚。今兹附贼，岂缓刑章？又疏：陛下宜缟素帅师，亲临淮甸，声灵所震，人切同仇。而乃不称行在，粉饰仪文，志在偏安；窃恐偏安之业，亦未易也。马相将起阮大铖，举朝为难；铨衡不敢任其责，欲假中旨起之。司空缺，先以中旨升张有誉；先生封还诏书，不听。上言：臣于有誉，非争其人，争其事也。传升一途，非所以待正人君子。有誉贤者，未必即受；是用有誉者，乃所以斥有誉也。魏国公徐宏基公疏荐张捷，有旨部议。先生曰：何议为？因言：勋臣无荐举文臣例；使其人果贤者，必耻受勋臣荐举。已而以安远侯柳祚昌疏，遂起大铖。先生言：朝廷如此举动，邸报流传，第见微臣姓名尚挂仕版，必且相顾惊骇，谓臣负先帝之经纶、负陛下之明诏、负铨选之权衡、负琐垣之职掌，罪当万殛，穴地难容。伏望早赐罢斥，以为不忠之戒。盖先生大指以亲君子、远小人为立国根本，不以小朝廷而少有阿邑。故与群小争射龂龂，犹冀稍延国命。而无如天生妖孽，非人力之所能为乎！旋以大理寺左丞归。

　　江上之役，以先生为吏部左侍郎署部事。事败，先生溺水不死，自刭又不死，行脚不知所往。吴市抱关，曾干封事；灵隐续句，以避扬觯：固先生之高致也。

　　先生从子刘子讲学，最重风节。余尝闻其评品人物曰：太守张有誉、蔡屏周入觐，送监督户、工二部内官文册，长揖不跪；天下郡县，只此二公。又曰：关中一细民与冯少墟讲会，从此口不二价。一日过县治，见学会中二缙绅入谒县令，愕然曰：渠亦为此耶？终身不屑入会。嗟乎！使先生而首邱念重，当时何以称此细民乎！余尝念阳明之学，得门人而益彰。刘夫子之学，尚大行于天下，由门人之得其传者寡也。已而思之，彰阳明之学者，不在讲席遍天下之门人，而在孤高绝俗之门人，如两峰、念庵之徒是也。吾夫子之门人，当金石变声，金弦、吴麟征、祁彪佳、叶廷秀、王毓蓍死为列星，而先生力固首阳，又参错于其间。他日追溯渊源，以求其学，即无龙溪、心斋一辈庸何伤？其过阳明远矣。谨状。

　　·钱忠介公传

　　钱忠介公肃乐，字希声，别号虞孙；浙之鄞人也。祖若赓，隆庆辛未进士，知临江府。临江三子，长靖忠，举万历戊午乡试；次益忠，瑞安县学训导；次敬忠，己未进士，知宁国府。公，瑞安之子也。母杨氏，继母傅氏。公登崇祯癸丑进士第。是时场屋之文，虽宗大家，而无所根柢。独公沈湛于大全，以欧、曾之法出之，故一时号为名家。授太仓知州。二张负人伦之鉴，吏于其邑者，瑕疵立见。公下车未几，二张交口赞诵。公每谓人曰：我若得罪天地，当令子孙斩绝。自揣归家，量口炊米、裁身置屋；书生门户，如斯而已。迁刑部员外郎。丁瑞安忧。

　　浙东议降附，公大会缙绅士子于城隍庙，痛哭敷陈，建立义旗。鄙夫恐为祸阶者，阴致书定帅王之仁；谓潝潝訿訿，起自一、二庸妄书生；须以公之兵威胁之，方可无事。庸妄书生者，指公而言也。已而定帅至宁，陈兵教场，亦受公约。出鄙夫之书，雒诵坛上。鄙夫戟手欲夺之，定帅色变。公令之任饷而止。

　　画江之守，公分汛瓜沥。升都察院右佥都御史，寻升右副都御史。上言：国有十亡而无一存，民有十死而无一生。贤人肥遯，不肖攘臂：一也。宪臣刘宗周之死，关系宗社，密章太牢，朝典未备：二也。外戚张国俊权倾中外，共指神丛：三也。台省直谏，发言盈廷，无伤群枉：四也。朝章令甲，委诸草莽：五也。狎邪小人，借推戴以呈身；阘茸下流，冒举义而入幕：六也。楚藩江干开诏，息同姓之争，李长祥面加斥辱：七也。咫尺江波，烽烟不息，而越城裒衣博带，满目太平，燕笑漏舟之中、回翔焚栋之下：八也。所与托国者，强半宏光故臣。鸮鸟怪声，东徙尤恶；飞蛾灭烛，至死不改：九也。民为根本，七月雨水，庐舍漂没，以水死；西成失望，以饿死；执干戈以卫社稷，以战死；文武衙门，绛标寸纸一日数至，以供应死；越人衣食，取办于舟楫，调发既多，民皆沉舟束手，以无艺死；比户困于诛求，此营未去，彼营又来，以财死；富室输财，亦以义动之，非有罪也，而动加榜掠牢囚，以刑死；大兵所过，沿门供亿，怒骂及于妇女，以辱死；甲献乙之货，丙报丁之怨，百毒齐起，以忧恐死；今竭小民之膏血，不足供藩镇之一吸；将来合藩镇之兵马，不能卫小民之一发，恐以发死：十也。若不图变计，不知所税驾矣。户部主事邵之詹画地分饷，以绍兴八邑，各有■师，专供本郡；宁波专给王藩。公言：臣师二千，既无分地，理须散遣。但臣自举义而来，大耻未雪，终不敢归安庐墓。散兵之日，单丁入伍，济则君之灵也，不济以死继之。

　　浙师既溃，泛海入闽，思文授以原官。闽亦寻破，隐于福州之化南。鲁王航海至闽，从亡者文臣熊汝霖、孙延龄，武臣建国郑彩、平夷周崔芝、闽安周瑞、荡胡阮进；汝霖为东阁大学士，建国署兵部尚书事。公朝见，建国举以自代。王谓诸臣曰：江上之师，不能成功，病在不归于一。公请以建国为元戎，诸镇皆受其节制，则兵出于一矣。又言：兵贵精炼；然炼兵非旦夕事也，今命建国挑选敢死善战之士，不论某营、某营，另为一军。自今一切封拜挂印，暂行停止；悬金印于此，令曰：有能将建国挑选之兵先锋破敌，不论守、把等官，即以印佩之。议者曰：不然。各藩以私钱养其私兵，孰肯令其挑之以去？公言、无已，则改前法。今自建国以下六大营，每营挑选敢死善战之士，另为六军；悬金印六于此，令曰：有能将建国挑选之兵先锋破敌，即不论守、把等官，各以印佩之。王以为然。自是之后，兵威颇振。

　　王之初入闽也，次中左所。中左所者，赐姓所营之地也。赐姓不肯奉王，以丁亥岁为隆武二年；故王改次长垣。建国自以其军，连破郡邑，赐姓不与焉。是年十月，公拟诏颁明年鲁三年戊子大统历。于是海上遂有二朔。时，刘沂春、吴钟峦皆隐遯不起；公疏荐沂春为右副都御史、钟峦为通政司使。又寓书两公：时平则高洗耳，世乱则美褰裳；急病让夷，前哲训也。司徒女子，犹知君父；东海妇人，尚切报仇。嗟乎！公等忍负斯言！二公翩然就道，而思文遗臣无不出矣。

　　戊子，王次闽安镇。公请立史官，言：近者主上遣使访求隆武；又议为宏光发丧；长乐知县郑以佳，科臣劾之，主上悯其清苦，又重违言官，姑降级消息之，旋与湔雪。即此三事，皆可传远，岂以艰难遂泯庶绩？晋东阁大学士，兼吏部尚书。疏辞者四、面辞者三，王终不听。与马思理、刘正亨同入直。当是时，以海水为金汤、以舟楫为宫殿。公每日系河艍于驾舟之次，票拟章奏，即于其中接见宾客；票拟封进，牵船别去，匡坐读书。其所票拟，亦不过上疏乞官、部覆细小之事；大者则建国主之，王亦不得而问也。

　　先是，大学士刘中藻起兵福安，攻福宁州。将破，其帅涂登华欲降，第谓人曰：岂有海上天子、船中国公？公致书谓将军独不闻有宋末年，二王不在海上，文、陆不在船中乎？后世卒以正统归之；而况于不为宋末者乎？今将军死守孤城，以言乎忠义，则非其人也；以言乎保身，则非其策也。依沸鼎以称安、巢危林而自得，计之左矣。登华遂诣建国降。建国欲使其私人守之，刘相不可；建国反掠其地。公与刘相书，每不直建国。建国闻之恨甚。公固有血疾，至是忧愤，疾动而卒。六月五日也。年四十三。王遣官致祭，赠太保，谥忠介。后六年，而闽人叶成晟葬之黄蘗山。


　　旧史曰：自会稽而航海者，孙硕肤、熊雨殷、沉彤庵与公四人，皆相行朝。孙殒于滃洲，沈沉于南日，公与熊皆因郑彩而死。在昔文谢孤军，角逐于万死一生之中，空坑、安仁之败，亦是用兵非其所长，其进止固得自由也。未有一切大臣，听命于武夫之恣睢排奡，同此呼吸之死生而蠢然不得一置可否，如幕客、如旅人。闽有平国，浙有方、王，海上则建国、赐姓、定西，不啻一邱之貉。公与雨殷稍欲有所发舒，朝怀异议、暮入黄墟；忠臣之热血，不洒于疆场之钟鼓，日染夫睚眦之干戈。虽由遇此厄会，然推原其故，有明文武过分，书生视戎事如鬼神，将谓别有授受。前此姑置，当其建义之始，兵权在握，诸公皆惶恐推去，不敢自任武人大君，而悔已无及矣。

　　公之从子鲁恭，欲余次公二十年来乘桴之事；若灭、若没，停笔追思，不知流涕之覆面也。

　　●附录三

　　梨洲先生世谱

　　梨洲先生神道碑文

　　传

　　传

　　传

　　黄梨洲先生年谱

　　·梨洲先生世谱万斯大

　　姚江黄氏，汉颍川之后。靖康之乱，迁于婺源。有仕为庆元通判者，金人破庆元，不屈死之。子三人，分地避兵；一居定海（东发之始祖），一居慈溪吴岙，一居凤凰山竹墩。

　　居竹墩者，讳万河，字时通，号鹤山。居三十年，又徙余姚之竹桥（柳道传诗「连延黄竹浦」是也）；则梨洲先生之始祖也。当是时，离乱之余，力田给食，不遑诗书之业。故以下四世，皆失名讳。第七世文茂字茂卿，始登泰定甲子进士第。授余姚州判。从学吴草庐，归而主教于乡，每令学者静坐数日，然后得亲函丈。子三人：德彰，至顺庚午进士，任浙江宣司；德顺，以制举授鄞县教谕；德泽，武举，以都元帅镇定海。又一世均保号菊源，洪武庚午贡士，北平道御史。墀，与同邑陈子方当逊国之难，赋诗：为臣真欲效全忠，岂料翻成与叛同；北狩缘藏青史笔，南还犹是白头公。赴水死，失其世次。第十世韶字九成，成化己丑进士，仕至江西提学佥事。翊字九霄，书画皆入能品，而菊花尤传于世。九成，有道南八景诗；其和者华亭张东海、常熟桑民怿也。伯川字德洪，号蜇庵；举天顺壬午，除建宁府教授，主考陕西。有竹桥十咏，同邑倪小野称其萧散闲远，超于尘外。珣字廷玺，成化辛卯乡试榜首，登辛丑进士第二，历官南冢宰。逆瑾勒令致仕，卒谥文僖。第十一世堂字勉敬，号南浦；弘治壬戌进士，拟第一甲，未传胪而卒。乡人至今称为探花也。嘉爱字懋仁，号鹤溪；正德戊辰进士。从王文成讲学，卒官钦州。嘉会字懋礼，号履斋；举弘治辛酉，知金溪县。嘉仁号半山，其诗清新，不加雕绘，有自然之色。第十二世夔字子韶，嘉靖乙卯贡元；从文成于稽山书院。第十三世尚质号醒泉，举嘉靖己酉，守景州，致仕。诗与山人杨珂齐名。第十五世■〈山来〉字凤署，万历庚戌进士。谱繁不能尽书，书其著者。

　　梨洲之世，自州判叔父世堂，而名讳始可得详。世堂生文贵，文贵生子尹，子尹生安祥，安祥生廷杲，廷杲生玺字廷玺。兄伯震，出商于外，踰十年不归。玺往求之，裂纸数百张，缮写兄之年貌、籍贯为零丁，榜之寺观街市。经行万里，卒无所遇，不懈益虔，流转襄、汉间。至道州，入厕，置伞路旁；伯震适过之，见伞而心动曰：此吾乡之伞也。循其柄而视之，有字一行，曰姚江黄小雷记。小雷者，玺之别号。伯震方疑骇，玺出，而相视若梦寐，恸哭失声；道路观者，亦叹息泣下。遂奉兄而归。廷玺生谅号素庵，举义仓之法于里中，年八十。素庵生稔号东河，娶章氏，抚其孤子；孤子入城市，必向其所之而立，待其归始食，未尝先一饭也。守节数十年。东河生大绶号对川，为人精敏，十五岁，官役为库子，老吏不能欺之，知其孙忠端公必贵。尝问之曰：孙之推封其祖父，何品及之？对曰，三品。忠端公以七品死节，故老言其不验。未几，赠官三品，追封对川为太仆寺卿。对川生曰中，号鲲溟。以易为大师，诸生应试，以文先定其次第，无不奇中。五经、左氏、内外传、国策、庄、骚，随举一句，应口诵其全文。与人言，亦必原本经传。忠端公之丧，蒋令吊之于途，公曰：此郊吊也。明府以春秋起家，岂宜有此？一邑利害，他人不敢言者，公独言之。有伍伯倚令势，鱼肉小民，公投以治生帖，伍伯叩头请死，吏亦从此不敢近伍伯。■之逆案尚书某，使其僮客越境追人，公呼僮客杖之；曰：吾非杖汝，聊以此寄汝主耳。其疾恶如此。鲲溟生忠端公讳尊素，字真长，号白安。天启间官御史，劾魏忠贤、客氏，削籍。三吴讹言翻局，以公为主；逆奄忌而害之。赠官，赐祭葬，谥忠端。

　　梨洲先生名宗羲，字太冲，号梨洲，忠端公之长子也。忠端公五子，著者三人；宗炎字晦木，宗会字泽望。自鹤山至先生，为世凡十七云。

　　南雷里，唐谢遗尘之故居在焉，距竹桥数里而近；先生因以名集。大述黄氏世谱，冠于集端；仿胡助述宋氏世谱，以冠潜溪集之例也。门人万斯大述。

　　·梨洲先生神道碑文全祖望

　　康熙三十四年，岁在乙亥。七月初三日，姚江黄公卒。其子百家为之行略，以求埏道之文于门生郑高州梁，而不果作；既又属之朱检讨彝尊，亦未就。迄今四十余年无墓碑。然余读行略，中固嗛嗛多未尽者；盖当时尚不免有所嫌讳也。公之理学文章，圣祖仁皇帝知之，固当炳炳百世；特是公生平事实甚繁，世之称之者，不过曰始为党锢、后为遗逸，而中间陵谷崎岖，起军、乞师、从亡诸大案，有为史氏所不详者。今已再易世，又幸逢圣天子荡然尽除文字之忌，使不亟为表章，且日就湮晦；乃因公孙千人之请，捃摭公遗书，参以行略，为文一通，使归勒之丽牲之石，并以为上史局之章本。

　　公讳宗羲，字太冲，海内称为梨洲先生；浙江绍兴府余姚县黄竹浦人也。忠端公尊素长子，太夫人姚氏。其王父以上世系，详见忠端公墓铭中。公垂髫读书，即不琐守章句。年十四，补诸生。随学京邸，忠端公课以举业，公弗甚留意也。

　　忠端公为杨、左同志，逆奄势日张，诸公昕夕过从，屏左右论时事，或密封急至，独公侍侧，益得尽知朝局清流、浊流之分。忠端公死诏狱，门户臲卼；而公奉养王父以孝闻，呜呜然哭，顾不令太夫人知也。庄烈即位，公年十九，袖长锥，草疏入京颂冤。至则逆奄已磔，有诏死奄难者，赠官三品，予祭葬；祖、父如所赠官，荫子。公既谢恩，即疏请诛曹钦程、李实。忠端之削籍，由钦程奉奄旨论劾，李实则成丙寅之祸者也。得旨，刑部作速究问。五月，会讯许显纯、崔应元，公对簿；出所袖长锥锥显纯，流血蔽体。卒论二人斩，妻子流徙。公又殴应元胸，拔其须，归而祭之忠端公神主前。又与吴江周延祚、光山夏承共锥牢子叶咨、颜文仲，应时而毙。狱竟，偕同难诸子弟，设祭于诏狱中门，哭声如雷，闻于禁中。庄烈知而叹曰：忠臣孤子，甚恻朕怀。

　　既归，治忠端公葬事毕，肆力于学。忠端公之被逮也，谓公曰：不可不通知史事，可读献征录。公遂自明十三朝实录，上溯二十一史，靡不究心，而归宿于诸经。既治经，则旁求之九流百家。既尽发家藏书读之，不足，则抄之同里世学楼钮氏、澹生堂祁氏，南中则千顷斋黄氏、吴中则绛云楼钱氏。穷年搜讨，游屐所至，遍历通衢委巷，搜鬻故书；薄暮，一童肩负而返，乘夜丹铅。次日，复出以为常。是时山阴刘忠介公，倡道蕺山。忠端公遗命，令公从之游。而越中承海门周氏之绪余，援儒入释，石梁陶氏奭龄为之魁；姚江之绪，至是大壤。忠介忧之，未有以为计也。公及门，年尚少，奋然起曰：是何言与？乃约吴越中高材生六十余人，共侍讲席，力摧其说，恶言不及于耳。故蕺山弟子如祁、章诸公，皆以名德重；而四友御侮之助，莫如公者。蕺山之学，专言心性；而漳浦黄忠烈公兼及象数，当拟之程、邵两家。公曰：是开物成务之学也。乃出其所穷律历诸家相疏证，亦多不谋而合。因建续抄堂于南雷，思承东发之绪。阁学文文肃公尝见公行卷，曰：是当以大著作名世者。有弟宗炎字晦木、宗会字泽望，并负异才。公自教之。于是儒林有东浙三黄之目。

　　方奄党之锢也，东林桴鼓复盛。慈溪冯都御史元扬兄弟，浙东领袖也；月旦之评，待公而定。踰时，中官复用事，于是逆案中人，弹冠共冀燃灰。在廷诸臣，或荐霍维华、或荐吕纯如，或请复涿州冠带。阳羡出山，已特起马士英为凤督，以为援阮大铖之渐。即东林中人如常熟，亦以退闲日久，思相附和。独南中太学诸生，居然以东都清议自持，出而扼之。乃以大铖观望南中，作南都防乱揭。宜兴陈公子贞慧、宁国沉征君寿民、贵池吴秀才应箕、芜湖沉上舍士柱共议：以东林子弟，推无锡顾端文公孙杲居首；天启被难诸家，推公居首；其余以次列名。大铖恨之刺骨。戊寅秋七月事也。荐绅，则金坛周仪部镳实主之。说者谓庄烈帝十七年中善政，莫大于坚持逆案之定力；而太学清议，亦足以寒奸人之胆。使人主闻之，其防闲愈固，则是揭之功，不为不钜。壬午入京，阳羡欲荐公为中书舍人，力辞不就。甲申难作，大铖骤起南中，遂按揭中一百四十人姓氏，欲尽杀之。时公方之南中，上书阙下而祸作。太夫人叹曰：章妻、滂母，乃萃吾一身耶？贞慧亦逮至，镳论死，寿民、应箕、士柱亡命；公等惴惴不保。驾帖未出而大兵至，得免。

　　南中归命，公踉跄归浙东，则刘公已死节，门弟子多殉之者。而孙公嘉绩、熊公汝霖以一旅之师，画江而守。公纠合黄竹浦子弟数百人，随诸军于江上，江上呼之曰世忠营。公请援李泌客从之义，以布衣参军；不许，授职方。寻以柯公夏卿与孙公等交举荐，改监察御史。马士英在方国安营，欲入朝，朝人言其当杀；熊公汝霖恐其挟国安以为患也，好言曰：此非杀士英时也，宜使其立功自赎耳。公曰：诸臣力不能杀耳。春秋之孔子，岂能加于陈恒？但不得谓其不当杀也。熊公谢焉。又遗书王之仁曰：诸公何不沉舟决战，由赭山直趋浙西？而日于江上放船鸣鼓，攻其有备，盖意在自守也。蕞尔三府以供十万之众，北兵即不发一矢，一年之后恐不能支，何守之为？又曰：崇明，江海之门户，曷以兵扰之，亦足分江上之势？闻者皆是公言而不能用。公与王正中合军，得三千人，遂渡海札潭山。太仆寺卿陈潜夫，以军同行，议由海宁以取海盐。因入太湖，招吴中豪杰。会大兵已纂严，不得前。于是复议再举，而江上已溃，公遽归入四明山，结寨自固，余兵愿从者尚五百余人。

　　己丑，闻监国在海上，乃与都御史方端士赴之。晋左佥都御史，再晋左副都御史。俄而大兵围健跳，城中危甚，置靴刀待命；荡胡救至，得免。时诸帅之悍，甚于方、王；文臣稍异同其间，立致祸。公既失兵，日与尚书吴公钟峦坐船中，正襟讲学；暇则注授时、泰西、回回三历而已。

　　公之从亡也，太夫人尚居故里。而中朝诏下，以胜国遗臣不顺命者，录其家口以闻。公闻而叹曰：主上以忠臣之后仗我，我所以栖栖不忍去也；今方寸乱矣，吾不能为姜伯约矣。乃陈情监国，得请变姓名，间行归家。是时大帅治浙东，凡得名籍与海上有连者，即行翦除。公于海上位在列卿，江湖侠客多来投止。当事以冯、王二侍郎与公名并悬象魏，而公犹挟帛书，欲招婺中镇将以南援。辛卯夏秋之交，公遣间使入海告警，令为之备而不克。甲午，定西侯间使至，被执于天台；又连捕公。丙申，慈水寨主沉尔绪祸作，亦以公为首。其得不死者皆有天幸，而公不为之慑也。


　　其后海氛澌灭，公无复望，乃奉太夫人返里门。于是始毕力于著述，而四方请业之士渐至矣。公尝自谓受业蕺山时，颇喜为气节斩斩一流，又不免牵缠科举之习，所得尚浅；患难之余，始多深造。于是胸中窒碍，为之尽释。问学者既多，丁未，复举证人书院之会于越中，以申蕺山之绪。公谓明人讲学，袭语录之糟粕，不以六经为根柢，束书而从事于游谈。故受业者必先穷经，经术所以经世，方不为迂儒之学，故兼令读书史。又谓读书不多，无以证斯理之变化；多而不求于心，则为俗学。故凡受公之教者，不坠讲学之流弊。公以濂、洛之统，综会诸家：横渠之礼教，康节之数学，东莱之文献，艮斋、止斋之经制，水心之文章，莫不旁推交通，连珠合璧；自来儒林所未有也。

　　康熙戊午，诏征博学鸿儒；掌院学士叶公方蔼先以诗寄公，从臾就道。公次其韵，勉其承庄渠魏氏之绝学，而告以不出之意。叶公商于公门人陈庶常锡嘏；曰：是将使先生为叠山、九灵之杀身也。而叶公已面奏御前。锡嘏闻之大惊，再往辞；叶公乃止。未几，又有诏，以叶公与掌院学士徐公元文监修明史。徐公以为公非能召使就试者，然或可聘之修史；乃与前大理评事兴化李公清同征，诏督抚以礼敦遣。公以母既髦期，己亦老病为辞。叶公知必不可致，因请诏下浙中督抚，抄公所著书关史事者，送入京。徐公延公子百家参史局；又征鄞万处士斯同、万明经言同修，皆公门人也。公以书答徐公，戏之曰：昔闻首阳山二老托孤于尚父，遂得三年食薇，颜色不坏；今我遣子从公，可以置我矣。是时圣祖仁皇帝纯心正学，表章儒术，不遗余力；大臣亦多躬行君子。庙堂之上，钟吕相宣，顾皆以不能致公为恨。庚午，刑部尚书徐公干学因侍直，上访及遗献，复以公对。上曰：可召之京，朕不授以事；如欲归，当遣官送之。徐公对以笃老，恐无来意。上因叹得人之难如此。呜呼！公为胜国遗臣，盖濒九死之余，乃卒以大儒耆年受知当宁，又终保完节，不可谓非贞元之运护之矣。

　　公于戊辰冬，已自营生圹于忠端墓旁。中置石床，不用棺椁，子弟疑之。公作葬制或问一篇，援赵邠卿、陈希夷例，戒身后无得违命。公自以身遭国家之变，期于速朽，而不欲显言其故也。乙亥之秋，寝疾数日而殁，遗命一被、一褥，即以所服角巾、深衣殓。得年八十有六，遂不棺而葬。妻叶氏，封淑人。三子，长百药、次正谊、次百家。女三。孙男六，千人其季也。孙女四。

　　公所着有明儒学案六十二卷，有明三百年儒林之薮也。经术，则易学象数论六卷，力辨河洛方位图说之非，而遍及诸家；以其依附于易似是而非者为内编，以其显背于易而拟作者为外编。授书随笔一卷，则淮安阎征君若璩问尚书而告之者。春秋日食历一卷，辨卫朴所言之谬。律吕新义二卷，公少时尝取余杭竹管肉好停匀者断之为十二律与四清声试之，因广其说者也。又以蕺山有论语、大学、中庸诸解，独少孟子，乃疏为孟子师说四卷。史学，则公尝欲重修宋史而未就，仅存丛目补遗三卷。辑明史案二百四十四卷。历学，则公少有神悟；及在海岛，古松流水布算簌簌，尝言勾股之术，乃周公商高之遗，而后人失之，使西人得以窃其传。有授时历故一卷、大统历推法一卷、授时历假如一卷、公历回历假如各一卷。其后梅征君文鼎，本周髀言历，世惊为不传之秘，不知公实开之。文集，则南雷文案十卷、外集二卷、吾悔集二卷、撰杖集四卷、蜀山集四卷，后又分为南雷文定凡五集；晚年又定为南雷文约：今合之得四十卷。明夷待访录二卷、留书一卷、思旧录二卷。公又选明三百年之文为明文案，后广之为明文海，共四百八十二卷，自言多与十朝国史多弹驳参正者。晚年于明儒学案外，又辑宋儒学案、元儒学案，以志七百年来儒苑门户。于明文案外，又辑续宋文鉴、元文抄，以补吕、苏二家之阙；尚未成编而卒。又以蔡正甫之书不传，作今水经及自着年谱诸书，共若干卷。公之论文，以为唐以前句短、唐以后句长，唐以前字华、唐以后字质，唐以前如高山深谷、唐以后如平原旷野：故自唐以后为一大变。然而文之美恶不与焉，其所变者词而已；其所不可变者，虽千古如一日也。此足以扫尽近人规抚字句之陋，故公之文不名一家。晚年忽爱谢皋羽之文，以其所处之地同也。公虽不赴征书，而史局大案，必咨于公。本纪，则削去诚意伯撤座之说，以太祖实奉韩氏者也。历志，出吴检讨任臣之手，总裁千里贻书，乞公审正而后定。其论宋史别立道学传为元儒之陋，明史不当仍其类。如地志，亦多取公今水经为考证。盖自汉、唐以来，大儒惟刘向著述，强半登于班史；三统历入历志、鸿范传入五行志，七略入艺文志。其所续史记，散入诸传；列女传虽未录，亦为范史所祖述。而公于二千年后，起而继之。公多碑版之文，其于国难诸公，表章尤力。至遗老之以军持自晦者，久之或嗣法上堂。公曰：是不甘为异姓之臣者，反甘为异姓之子也。故其所许者，祗吾乡周囊云一人。公弟宗会晚年亦好佛，公为之反复言其不可。盖公于异端之学，虽其有托而逃者，犹不肯少宽焉。晚年亦好聚书，所抄自鄞之天一阁范氏、歙之丛桂堂郑氏、禾中倦圃曹氏，最后则吴之传是楼徐氏。然尝戒学者曰：当以书明心，无玩物丧志也。当事之豫于听讲者，则曰：诸公爱民尽职，实时习之学也。身后故庐，一水一火，遗书荡然。诸孙仅以耕读自给。

　　干隆丙辰，千人来京，语及先泽，为怅然久之。余乃为之铭曰：鲁国而儒者一人，矧其为甘陵之党籍、崖海之孤臣！寒芒熠熠，南雷之村。更亿万年，吾铭不泯。

　　·传江藩

　　黄宗羲字太冲，余姚人，忠端公尊素之长子也。生而岐嶷，垂髫读书，不事举业。年十四，补博士弟子员。

　　时魏忠贤弄国柄，戕害清流；忠端遭罗织，死诏狱，有覆巢毁卵之虞。宗羲奉养王父及母，以孝闻。读书毕，夜分伏枕呜呜哭，不敢令堂上知也。思宗即位，携铁锥，草疏入京讼冤。至则逆奄已死，有诏恤死奄难者，赠官三品，予祭葬，荫一子。乃诣阙谢恩，疏请诛曹钦程、李实。盖忠端削籍，乃钦程奉奄旨论劾，而李实则成丙寅党祸之首者也。得旨，刑部作速究问。崇祯元年五月，会讯许显纯、崔应元，对簿时，出所袖锥锥显纯，流血满体。显纯自诉为孝定皇后外甥，律有议亲之条，请从末减。宗羲谓显纯与逆奄构难，忠良尽死其手，几覆宗社，当与谋逆同科；以谋逆论，虽如亲王高煦，尚不免诛，况后之外亲乎？卒论二人斩。时钦程已入逆案。而李实辨：原疏非实所作，乃逆奄取其印信空本填写，故墨在朱上。又阴致宗羲三千金，求勿质；宗羲即奏称李实今日犹能公行贿赂，其辨词岂足信哉？于对簿时，亦以锥锥之。然丙寅之祸，实由空本填写，得减死。狱成，偕同难子弟设祭于诏狱中门，哭声如雷，闻于禁中。思宗叹曰：忠臣孤子，朕心为之恻然。宗羲与吴江周延祚、光山夏承，锥牢子叶咨、颜文仲，应时而毙；二人乃毙诸君子于狱中者。思宗悯其忠孝，不之罪也。宗羲在京师，殴应元胸，拔其须归，焚而祭之忠端木主前，乃治葬事。

　　父冤既白之后，日夕读书，十三经、二十一史及百家、九流、天文、历算、道藏、佛藏，靡不究心焉。忠端遗命以蕺山刘忠正公宗周为师，乃从之游。又约吴越中向学者六十余人，共侍讲席，力排陶奭龄援儒入释之邪说。弟宗炎字晦木、宗会字泽望，并负异才。宗羲亲教之，皆成儒者。

　　崇祯中，复用涓人，逆党咸冀录用；而在廷诸臣，或荐霍维华、吕纯如，或请复涿州冠带。至阳羡出山，特起马士英为凤督。士英以阮大铖为援，奄党又炽；即东林中如钱谦益以退闲日久，亦相附和矣。独南都太学诸生仍持清议，乃以大铖观望南中，必生他变，作南都防乱揭文。宜兴陈贞慧、宁国沉寿民、贵池吴应箕、芜湖沉士柱共议署名：东林子弟，首推无锡顾文端公之孙杲；被难诸家，推宗羲；缙绅，则推周仪部镳。大铖衔之。壬午入京，阳羡欲荐宗羲为中书舍人，力辞不就，遂南归。甲申之难，赧王立国，大铖骤起，遂按揭一百四十人，欲尽杀之。时宗羲忧国势难支，之南都上书而祸作。同邑有奄党者，纠刘忠正公及三弟子；三弟子者，都御史祁彪佳、给事中章正宸与宗羲也。遂与杲并逮。驾帖未出而大兵至，得免。

　　南都归命，踉跄回浙东。时忠正已死节。鲁王监国，孙嘉绩、熊汝霖以一旅之师，画江而守。宗羲纠黄竹浦子弟数百人，随诸军，江上人呼之曰世忠营。黄竹浦者，宗羲所居之乡也。宗羲请如唐李泌故事，以布衣参军；不许，授职方司员外。寻以柯夏卿、孙嘉绩等文章论荐，改监察御史，仍兼职方司事。总兵陈梧，自嘉兴之乍浦浮海至余杭，纵兵大掠；王职方正中行县事，集兵民击败之，梧兵大噪。有欲罢正中官以安诸营者。宗羲曰：乘乱以济私，致干众怒，是贼也。正中守土，为国保民，何罪之有？监国从之。是年作监国鲁元年大统历，颁之浙东。马士英南中脱走，在方国安营，欲入朝；朝臣皆言宜诛之。熊汝霖恐其挟国安为患，曰：非杀士英时也，使其立功自赎。宗羲曰：公力不能杀耳。春秋之孔子，岂能加兵于陈恒？但不得谓其不当杀也。汝霖大惭，谢过焉。遗书总兵王之仁曰：诸公何不沉舟决战，由赭山直趋浙西？而日于江中放船伐鼓，意在自守也。蕞尔三府以供十万之众，岂能久守乎？总兵张国柱之浮海至也，诸军大惊，廷议欲封以伯；宗羲言于嘉绩曰：若封以伯，则国柱益横，且何以待后来有功者？请署为将军。从其请。又力请西进之策。孙嘉绩以所部卒尽付之，与王正中合军得三千人。正中，之仁从子也，以忠义自奋；宗羲深结之，使之仁不以私意挠军事。故诸军与之仁有隙，皆不能支饷，而宗羲独不乏食。查职方继佐军乱，披发夜走，投宗羲拜于床下；宗羲出抚其众，遂同继佐西行，渡海驻潭山，烽火遍浙西。太仆寺卿陈潜夫以军同行，尚宝司卿朱大定、兵部主事吴乃武皆来会师。议由海宁以取海盐，因入太湖，招吴中豪杰。百里之内，牛酒日至。直抵乍浦，约崇德孙奭为内应。会大兵已戒严，不得前。复议再举，而王正中军溃于江上，宗羲走入四明，结山寨自固，残兵从之者五百余人。驻军杖锡寺，微服潜出，欲访监国消息，为扈从计。戒部下无妄动，部下不遵节制，扰山中民，民潜焚其寨，部将茅瀚、汪涵死之。

　　己丑，闻监国在海上，乃与都御史方端士赴之。晋左佥都御史，再晋左副都御史。时方发使拜山寨诸营官，宗羲言诸营之强，莫如王翊；乃心王室者，亦莫如翊。宜优其爵，使之总诸营以捍海上。朝臣皆以为然。俄而大兵围健跳，城中危甚；会荡胡救至，得免。时熊汝霖、刘中藻、钱肃乐皆死，宗羲失兵无援，与尚书吴钟峦坐船中讲学，推算欧罗巴历法而已。

　　宗羲之从亡也，母氏尚居故里。章皇帝下诏，凡前明遗孽不顺命者，录其家口以闻。宗羲闻之，恐母氏罹罪，陈情监国，得请变姓名归。钟峦棹三板船，送三十里外，哭别于波涛中。是年，监国由健跳至翁州，复召宗羲副冯京第，乞师日本之长崎岛，不得请。宗羲赋式微之章，以感将士，乃回甬上。

　　是时，大帅治浙东，凡得名籍与海上有涉者，即行翦除。宗羲虽杜门息景，然位在列卿，而江湖侠士多来投止；冯侍郎京第结寨杜岙，即宗羲旧部。大帅习闻其事，宗羲名与冯侍郎并悬通衢。有上变于大帅者，首列宗羲名；捕者益急。宗羲窜匿草莽，东徙西迁，屡濒于危。然犹挟帛书，招婺中镇将；遣使入海告警，令为之备而不克。弟宗炎与京第交通有状被获，刑有日矣；宗羲潜至鄞，以计脱之。慈水寨主沉尔绪难作，牵连宗羲，大帅遣人四出搜捕；乃挈眷属伏处海隅草间苟活。

　　迨海氛靖后，圣祖仁皇帝如天之仁，不复根追胜国从亡诸人；宗羲始奉母返里门，复举蕺山证人书院之会，从之请学者数百人。尝谓明人讲学，语录之糟粕，不以六经为根柢；束书不读，但从事于游谈。学者必先穷经，经术所以经世，乃不为迂儒。又谓读书不多，无以证斯理之变；读书多而不求于心，则又为伪儒矣。故受其教者，不堕讲学之弊，不为障雾之言。其学盛行于东南，当时有南姚江、西二曲之称。二曲者，李中孚也。

　　康熙戊午，诏征博学鸿儒。掌院学士叶方蔼先以诗寄宗羲，怂惥之。宗羲次韵，答以不出之意。方蔼商于宗羲门人陈庶常锡嘏；对曰：是将迫先生为谢叠山矣。其事遂寝。未几，有诏命叶方蔼与同院学士徐元文监修明史。宗羲为世家子弟，家有十三朝实录，复娴于掌故；方蔼与元文又荐宗羲，乃与前大理寺评事兴化李清同征。诏督抚以礼敦遣。宗羲以母老及老病，辞。方蔼知不可致，乃请诏下巡抚，就家钞所著书有关史事者，付史馆。元文又延宗羲子百家及鄞处士万斯同，参订史事。斯同，宗羲之弟子。宗羲戏答元文书曰：昔闻首阳山二老托孤于尚父，遂得三年食薇，颜色不坏。今吾遣子从公，可以置我矣。

　　宗羲之学，出于蕺山。虽姚江之派，然以慎独为宗、实践为主，不恣言心性，堕入禅门，乃姚江之诤子也。又以南宋以后，讲学家空谈性命，不论训诂；教学者说经则宗汉儒，立身则宗宋学。又谓昔贤辟佛，不检佛书，但肆谩骂；譬如用兵，不深入其险，不能剿绝鲸鲲也。乃阅佛藏，深明其说，所以力排佛氏，皆能中其窾要。国难时，遗老以衣钵晦迹者，久之或嗣法上堂。宗羲曰：是不甘为异姓之臣，反为异氏之子。弟宗会晚年好佛，为之反复辩论，极言其不可。盖其异端之说，虽有托而逃者，亦不容少宽假焉。

　　宗羲性耿直，于友朋中多不少可。周囊云一人之外，皆有微辞。在南都时，见归德侯朝宗，每宴以妓侑酒。宗羲曰：朝宗之尊人尚在狱中，而放诞如此乎？吾辈不言，是损友也。或曰：侯生性不耐寂寞。〔宗羲曰〕：夫人而不耐寂寞，则亦何所不至耶？时人皆叹为至论。及选明文，或谓当黜方域文。宗羲曰：姚孝锡尝仕金元，遗山终置之南冠之列，不以为金人者，原其心也。夫朝宗亦若是矣。乃知其论人严，亦未尝不恕也。

　　平生勤于著述，年逾八十，尚矻矻不休。所着有明儒学案六十二卷、宋儒学案、元儒学案。易学象数论六卷，辨河洛方位图说之非。授书随笔一卷，则阎若璩问尚书而答之者。春秋日食历一卷。律吕新义二卷，少时取余姚竹管肉孔匀者，截为管而吹之，知十二律之四清声，乃着是书。孟子师说四卷，因蕺山有论语、大学、中庸诸解，独无孟子，以旧闻于蕺山之说，集为一书，故名师说。明史案二百四十四卷、宏光纪年一卷、隆武纪年一卷、永历纪年一卷、鲁纪年一卷、赣州失事纪一卷、绍武事纪一卷、四明山寨纪一卷、海外痛哭记一卷、日本乞师记一卷、舟山兴废一卷、沙定洲记乱一卷、赐姓本末一卷。汰存录一卷，纠夏考功幸存录也。授时历故一卷、大统历推一卷。授时历假如一卷、公历假如一卷、回历假如一卷、气运算法、勾股图说、开方命算、测圆要义诸书。又有今水经、四明山志、台宕纪游、匡庐游录、病榻随笔。明文海四百八十二卷，与十五朝国史，可互相参正。续宋文鉴、元文抄，以补吕、苏二家之缺。思旧录、姚江琐事、姚江文略、姚江逸诗、自着年谱、明夷侍访录二卷、南雷文案十卷、外集一卷、吾悔集四卷、撰杖集四卷、蜀山集四卷、诗历四卷。又分为南雷文定、南雷文约，合之得四十卷。明夷留书一卷，言王佐之略；昆山顾绛见而叹曰：三代之治可复也。又欲修宋史而未成，仅存丛目补遗三卷。宗羲以古文自命，有志于明史，虽未豫修史，而史局遇有大事、疑事，必咨之。其论古文曰：唐以前句短，唐以后句长；唐以前字华，唐以后字质；唐以前如高山深谷，唐以后如平原旷野。自唐以后，为文之一大变。然而文章之美恶不与焉，其所变者词而已；所不可变者，虽千古如一日也。此论足以扫近世规抚字句之陋习矣。晚年爱谢皋羽晞发集，注冬青树引、西台恸哭记，盖悲皋羽之身世苍凉，亦以自伤欤！

　　康熙戊辰冬，营生圹于忠端墓侧。中置石床，不用棺椁；子弟疑之。作葬制或问一篇，援赵邠卿之例〔戒〕，毋得违命。自以身遭国难，期于速朽，不欲显言也。卒之日，遗命一被、一褥，即以所服角巾、深衣敛，遂不棺而葬。卒年八十有六。门生私谥曰文孝，学者称为南雷先生云。

　　·传钱林

　　王藻

　　黄宗羲字太冲，余姚人，明御史尊素子。尊素以忤奄人，与杨涟、左光斗并死诏狱。宗羲每夜读书，呜呜而哭。思宗即位，独先至长安，上疏讼父冤。尝袖一铁椎，击奄党假子许显纯，流血被胫。既诣诏狱门，修祭恸哭。又拔崔应元之须，归告其父主。宗羲奋迅感激，无所回避。天启中，被难之家以十数，其子弟各怀忿疾，求复雠怨，推宗羲为魁首。宗羲时年十九。南都既建，奄党煽其余焰，纠都御史刘宗周并及宗羲，将下郡县捕治之。会明亡，乃免。宗羲家居，明鲁王尝授以官。既入国朝，养母不仕。康熙中，置博学鸿词科，广招遗佚；学士叶方蔼荐宗羲，宗羲辞。都御史徐元文监修明史，荐宗羲明练古事，遂征之；以母老及病，辞。诏取所著书有关明史者，宣付史馆。

　　宗羲为学，务求精熟。尝谓明代讲学，袭语录之糟粕，不以六经为根柢。又谓问学者必先穷经，经术所以经世；必兼读史，史学明而后不为迂儒。又谓读书不多，无以证斯理之变化；多而不求于心，则为俗学。其论易曰：圣人以象示人者七：八卦之象、六爻之象、象形之象、爻位之象、反对之象、方位之象、互体之象。后儒之为伪象者四，纳甲动爻，卦变先天。乃崇七象，黜四象；着易学象数论，以授学者。又论遁甲、太乙、六壬：世谓三式皆主九宫以参人事，乃以郑康成太乙行九宫证太乙，取吴越春秋占法春秋外传伶州鸠之对测六壬；推五行之究极，本乎大道，不用臆说也。又用泰西术，探日月五星之会，以知其行度。宣城梅文鼎算星历，本周髀经；人以为妙，其实肇于宗羲。宗羲虽不与修明史，然史官著作，常转咨之。因起明史条例，年月依国史、官爵世系取家传，参详是非，兼用稗官杂说。是时史馆初置，颇引召雅徒凡数十人。鄞县万斯同称一时南董，见宗羲说施行之。聚书数万卷，装本厚二寸许，置架上；人求不得，宗羲独省记之。年六十如少壮时，冬夜身拥缊被，足踏土炉上，执卷危坐；暑月则以麻帷蔽其体，限读若干卷。卷数不登，终不休息。绍兴知府李铎深敬之，行乡饮礼，请宾之。贻铎书曰：宗羲蒙天子命召入史馆，庶人之义，召之役则往役，笔墨之事亦役也。时以老病坚辞不行，圣上怜而许之。今之乡饮酒，亦奉故事以行者也。若召之役，则避劳而不往；召为宾，则贪养而饮食衎衎，是为不忠也。铎遂不复强之。

　　康熙五年，复举证人会于越中以申蕺山之绪。已而东之鄞、西之海昌，皆请主讲。大江南北，从者甚众。论学师蕺山诠良知，不用姚江说。于宋、元诸儒，皆有着录。尝取明代儒者区分之，定学案，冠以师说，弟子附焉。首崇仁吴兴弼康斋也。次白沙陈献章白沙也。次河东薛瑄敬轩也。次三原王恕石渠也。次姚江王守仁阳明也。姚江之学至广，又分浙中、江右、南中、楚中、北方、粤闽，王门学案附焉。次止修李材见罗也。次泰州王艮心斋也，亦自姚江出也。次甘泉湛着水甘泉也。次诸儒：首方孝儒逊志，终孙奇逢钟元。次东林顾宪成泾阳也。末为蕺山刘宗周念台也。书成叙之，生徒甚盛，鄞陈赤衷、董允蹈、慈溪郑性、山阳杨开沅皆事之；陈锡嘏、仇兆鳌及万斯大、斯同昆季，亦出其门。安阳许三礼知海昌，延主皋比，从受三易洞玑；及官京师，岁贻书问学。尝令弟子辈取汉、唐、宋、元诸儒经解，并其烦复、着其异同，勒为一书。经始春秋，只「春王正月」一句，已盈五、六帙；度不可成，遂罢。宗羲少年砥砺名义，以志胆自喜；既历患难，乃潜心清苦，尽究术业。尝曰：行年五十而知四十九年之非，使伯玉在，师之矣。学案凡六十二卷，又辑二程学案及宋儒、元儒学案。学者欲观古今儒者源流门户、同异得失，此书备矣。善古文辞，成南雷文案四卷。吾悔、撰杖集四卷、蜀山集四卷、刘子行状二卷、诗历四卷、忠端祠神弦曲一卷。后总为南雷文定，晚又省为文约；文定十一卷、文约四卷。别有梨洲集，则歙令靳熊封慕其名，代为开雕者也。又着大统法办四卷、授时历故一卷、大统历推法一卷、时宪书法解、新推交食法一卷、圜八线解一卷、授时法假如一卷、西洋法、回回法假如各一卷、气运算法、勾股图说、开方命算、测圆要义共若干卷，皆所序历谱也。又为易学象数论六卷、春秋日食历一卷、律吕新义二卷、孟子师说二卷、授书随笔一卷，是其发抒经学之籍也。又明史案二百四十二卷，条举一代之事，供采摭、备参定也。以宋史为不辞，欲辑宋史，未能就业；今丛目补遗三卷存焉。又赣州失事一卷、绍武争立记一卷、四明山寨记一卷、海外恸哭记一卷、日本乞师记一卷、舟山兴废记一卷、沙定洲纪乱一卷、赐姓本末一卷、汰存录一卷，其余深衣考一卷、历代甲子考一卷、今水经一卷、四明山志九卷、明夷待访录二卷、留书一卷、思旧录一卷、剡源文钞四卷、明文海四百八十二卷、明文授读六十二卷，并大行于世。其宋文鉴、元文钞未成。又台宕纪游、匡庐游录、姚江逸诗、姚江文略、姚江琐事、补唐诗人传、病榻随笔、黄氏宗谱、黄氏丧制、自着年谱，共若干卷。

　　康熙三十四年，卒于家，年八十有六。十六年，先自营生圹于忠端墓旁；中置石床，不用棺椁。子弟疑之，乃作葬制或问一篇，援赵邠卿、陈希夷例，戒无得违命。一衾、一被，角巾、深衣，遂不棺而葬。弟宗炎、宗会，并有异禀。时目为三黄。子百家，字主一，少传父业。又事梅文鼎，有勾股、矩测解原二卷。尚书徐干学延之入史局。其父宗羲先不就征，以书戏干学曰：旧闻首阳山二老托孤于尚父，遂得三年食薇，颜色不坏；今吾遣子从公，可以舍我矣。

　　全祖望曰：公论文以为唐以前句短，唐以后句长；唐以前字华，唐以后字质；唐以前如高山深谷，唐以后如平原旷野。故自唐以后为一大变。然而文之美恶不与焉，其所变者词，所不可变者千古如一日也。公之文不名一家；晚年爱谢皋羽文，以所处之地同也。虽不赴征书，而史局大案，必咨于公：本纪则削去诚意伯撤座之说；历志出吴任臣手，千里贻书，乞公审正。其论宋史别立道学传为元儒之陋，明史不当承其例。时朱彝尊方有此议，汤睢州出公书示众，遂去之。其于讲学诸公，辨康齐无与弟讼田事、白沙无张盖出都事，一洗昔人之诬；党祸则谓郑鄤杖母之非真，寇祸则谓洪承畴杀贼之多诞。死忠之籍，尤多确核：如奄难则丁干学以牖死、甲申则陈纯德以俘戮死；南中之难，则张捷、杨维垣以逃窜死。史局依之。地志，多取公今水经为考证。公多碑版之文，其于国难诸公，表章尤力。至遗老之以军持自晦者，久之或嗣法上堂。公曰：是不甘为异姓之臣，反甘为异姓之子也。故其所许者，只吾乡周囊云一人。公弟宗会晚年好佛，公反复言其不可。盖公于异端之学虽有托而逃者，犹不少宽焉。初在南京社，会归德侯朝宗每食必以伎侑。公曰：朝宗尊人尚在狱中，而燕乐至此乎？吾辈不言，是损友也。或曰：朝宗赋性不耐寂寞。公曰：夫人而不耐寂寞，则亦何所不至矣！时叹为名言。及选明文，或谓朝宗不当复豫。公曰：姚孝锡尝仕金，遗山终置之南冠之列，不以为金人者，原其心也。夫朝宗亦若是矣。乃知公之论人严，而未尝不恕也。晚年好聚书，所钞自鄞之天一阁范氏、歙之丛桂堂郑氏、禾中倦圃曹氏，最后则吴之传是楼徐氏。然尝戒学者曰：当以书明心，毋玩物丧志也。当事之豫于听讲者，则曰：诸公爱民尽职，实时习之学也。身后故庐，一水一火，遗书荡然。诸孙仅以耕读自给。

　　今大理寺卿汪漋，郑高州门生也。督学浙中，为置祀田以守其墓。高州之子性，又立祠于家，春秋仲丁，祭以少牢，而辑其遗书焉。

　　·传李元度

　　黄梨洲先生宗羲，字太冲，浙江余姚人；明御史忠端公尊素长子。忠端为杨、左同志，以劾魏阉，死诏狱。庄烈帝即位，先生年十九；袖长锥，入都讼冤。至则逆阉已磔，即具疏请诛曹钦程、李实。会庭鞫许显纯、崔应元，先生对簿，出所袖锥锥显纯，流血被体；又殴应元，拔其须，归祭忠端神主前。又锥杀牢卒叶咨、颜仲文；盖忠端绝命二卒手也。时，钦程已入逆案；实诉辨原疏非己出，阴致三千金贿先生，求勿质。先生发其事，复于对簿时锥之。狱竟，偕诸忠子弟设祭狱门，哭声达禁中。庄烈帝叹曰：忠义孤儿，可念也。

　　先生归，益肆力于学；经史百家，无所不窥。愤科举之学锢人，思所以变之。既尽发家藏书读之，不足则钞之同里世学楼钮氏、澹生堂祁氏、南中则千顷斋黄氏、绛云楼钱氏。且建续钞堂于南雷，以承东发之绪。山阴刘忠正公倡道蕺山，奉忠端遗命从之游。而是时越中承海门周氏之绪余，援儒入释，石渠陶氏奭龄为之魁，姚江之绪大坏。先生约吴越中高材生力摧其说，故蕺山弟子如祁忠敏公彪佳、章给事正宸，皆以名德重；而四友御侮之助，必首先生。蕺山之学专言心性，而漳浦黄忠端公兼及象数，人比之程、邵两家。先生曰：是开物成务之学也。乃出所学律历诸书相质证。弟宗炎、宗会，并负异才。先生自教之，有东浙三黄之目。

　　及周延儒再召，谋翻逆案，起马士英督凤阳，为阮大铖地。于是南太学诸生，作留都防乱公揭，斥大铖。陈公子贞慧、沉征君寿民、吴秀才应箕、沉上舍士柱共议：东林子弟，推无锡顾杲居首；珰祸诸家，推先生为首；余以次列名。戊寅秋七月事也。壬午，先生入都，延儒欲荐为中书舍人，力辞免。偶游市中，闻铎声；曰：非吉声也。遂南下。已而，大清兵果入塞，甲申难作。大铖骤起南中，案揭中姓氏得百四十人，将尽杀之。先生同里有阉党，首劾刘文正公及其三大弟子，则祁、章二公暨先生也；先生与杲并逮。太夫人叹曰：章妻、滂母，乃萃吾一身耶！

　　会大兵下南都，先生得免，踉跄归浙东。时忠正公已死节，弟子多殉之。而孙公嘉绩、熊公汝霖以一旅之师，画江而守。先生纠里中子弟数百人从之，号世忠营。请以布衣参军事，不许；授职方郎，寻改御史。作监国鲁元年大统历，颁之浙东。马士英在方国安营，欲入朝；众言其当诛。熊公恐其挟国安为患也，好言慰之。先生曰：诸臣力不能杀耳。春秋之孔子，岂能加于陈恒？但不谓其不当诛也。熊公谢焉。又遗书王之仁曰：诸公何不沉舟决战，由赭山直趋浙西？而日于江上鸣鼓，攻其有备，盖意在自守也。蕞尔三府以供十万之众，必不支，何守之能为？闻者皆韪其言，而不能用。惟熊公尝再以所部西行，下海盐。至是，孙公以火攻营卒付先生，与王正中合军，得三千人。正中者，之仁从子也，以忠义自奋；先生深结之，使之仁不得挠军事。职方郎查继佐军乱，先生定之；挈以西，遂渡海札潭山。陈太仆潜夫，以军同行。议由海道入太湖，招吴中豪杰。抵乍浦，约崇德义士孙奭等内应。会大兵纂严，不得前。而江上已溃。公归入四明山，结寨自固，余兵尚五百人。先生驻兵杖锡等，微服出访监国。戒部下善与山民结，部下不尽遵节制，山民畏祸，潜爇其寨，部将茅瀚、汪涵死之。先生无所归，捕檄累下，携子弟入剡中。

　　己丑间，监国在海上，乃与都御史方端士赴之；授左副都御史。亡何，大兵围健跳，城中危急，置靴刀待命；会荡胡伯阮骏救至，得免。时诸帅之悍，甚于方、王。文臣稍异同其间，立致祸；熊公以非命死，刘公中藻以失援死，钱公肃乐以忧死。先生既失兵，日与吴尚书钟峦坐舟中，正襟讲学；暇则注授时、泰西、回回三历而已。

　　先生之从亡也，太夫人尚居故里，当事录其家口。先生曰：方寸乱矣，吾不能为姜伯约也。乃陈情变姓名，间行归家。是年，监国自健跳至翁州，复召先生副冯侍郎京第，乞师日本；抵长崎，不得请。自是，东迁西徙无宁居。而浙中当事，得名籍与海上有连者，即行狝薙。先生于故国位在列卿，江湖侠客多来投；而冯侍郎等结寨杜岙，即先生旧部，风波震撼无虚日。先生犹挟帛书，欲招婺中镇将南援。时方捕诸寨之通海者，山寨诸公相继死；弟宗炎坐与冯侍郎交通，刑有日矣，先生以计脱之。辛卯，遣间使入海告警，令为之备。甲午，定西侯张名振间使至，被执，又名捕先生。丙申，慈水寨主沉尔绪祸作，亦以先生为首。其得不死，皆有天幸，先生气不慑也。

　　其后海上倾覆，先生无复望，乃奉太夫人返里门，毕力著述，而四方请业之士渐至矣。自言受学蕺山时，颇喜为气节斩斩一流；患难后，始多深造，而追恨为过时之学。丁未，复举证人书院，申蕺山之绪；已而之鄞、之海宁，巡抚张公以下皆请开讲，先生不得已应之。先生谓明人讲学，袭语录之糟粕，不以六经为根柢。教学者必先穷经，而求其事实于诸史。又谓读书不多，无以证斯理之变化；多而不求诸心，则为俗学。盖先生以濂、洛之统，综会诸家：横渠之礼教，康节之象数，东莱之文献，艮斋、止斋之经术，水心之文章，莫不旁推交通；自来儒林所未有也。

　　康熙戊午，诏征博学鸿儒。叶学士方蔼拟疏荐，陈庶常锡嘏曰：是将使先生为叠山、九灵之杀身也。力止之。会修明史，徐学士元文谓先生非可召试者，然或可聘之修史。乃与兴化李公清同征，诏督抚以礼敦遣；先生固辞。朝廷知不可致，特诏浙中督抚抄先生著述关史事者送京师。徐公延先生子百家及万处士斯同、万明经言任纂修，皆先生门人也。先生以书报徐公，且谐之曰：昔闻首阳山二老托孤于尚父，遂得三年食薇，颜色不怀。今吾遣子从公，可以置我矣。当是时，圣祖表章儒术，大臣多钜人长德，顾皆以不能致先生为恨。魏公象枢曰：生平愿见不得者三人：夏峰、梨洲、二曲也。汤公斌曰：黄先生论学，如大禹导水、导山，脉络分明，吾党之斗杓也。庚午，徐尚书干学侍直，上访及遗献，复以先生对；且言：曾经臣弟元文疏荐，老不能来。上曰：可召至京，朕不授以事；即欲归，当遣官送之。徐公对以笃老无来意。上叹息不置。

　　先生卒于康熙乙亥秋，年八十有六。初营生圹于忠端墓旁，中置石床，无棺椁；作葬制或问，援赵邠卿、陈希夷例，戒身后无得违命。盖自以遭家国之变，期于速朽，而不欲显言其故也。所着有明儒学案六十二卷，三百年儒林之薮也。易学象数论六卷，力辨河洛方位图象之非。授书随笔一卷，则阎征君若璩问尚书而告之者。春秋日食历一卷，辨卫璞所言之谬。律吕新义二卷，则尝取余杭竹管肉好停匀者，断之为十二律及四清声试之，因广其说者也。又以蕺山有论语、大学、中庸解，独阙孟子，乃疏为孟子师说四卷。尝欲重修宋史，未就，存丛目补遗三卷。辑明史案二百四十四卷。赣州失事纪一卷、绍武争立纪一卷、四明山寨纪一卷、海外恸哭记一卷、日本乞师记一卷、舟山兴废一卷、沙定洲纪乱一卷、赐始本末一卷。又汰存录，纠夏考功幸存录者也。历学则少有神悟；及在海岛，古松流水布算簌簌，尝言勾股之法，乃周公商高之遗，而后人失之，使西人得以窃其传。有授时历注一卷、大统历推法一卷、授时历假如一卷、公历、回历假如各一卷，外尚有气运算法、勾股图说、开方命算、测圆要义共若干卷。其后梅征君文鼎本周髀言历，世惊为绝学；实先生开之。南雷文案十卷、外集一卷、吾悔集四卷，撰杖集四卷、蜀山集四卷、刘子行状二卷、诗历四卷，忠端祠神弦曲一卷。后分为南雷文定凡五集，晚年又定为南雷文约，合之得四十卷。明夷待访录二卷。留书一卷，则王佐之略；顾先生炎武见而叹曰：三代之治可复也。思旧录二卷，中多庀史之文。又选明文案，广之为明文海，共四百八十二卷；阅明人文集二千余家，自言与十朝国史相首尾。而别属李征君邺嗣为明诗案，未成而李卒。又辑宋、元儒学案，以志七百年儒苑门户。又尝续宋文鉴、元文钞，以补吕、苏二家之阙；未成编卒。又以蔡正甫之书不传，作今水经。其余四明山志、台宕纪游、匡庐游录、姚江文略、姚江琐事、补唐诗人传、病榻随笔、黄氏宗谱、黄氏丧制及自着年谱，共若干卷。先生文不名一家，晚年忽爱谢皋羽文，所处之境同也。虽不赴征车，而史局大义，必咨先生：历志出吴检讨任臣之手，总裁千里遗书，乞审正而后定。尝论宋史别立道学传为元儒之陋，明史不当仍其例；朱检讨彝尊适有此议，汤公斌出先生书示众，遂去之。于国难诸公，表章尤力。至遗老之以军持自晦者，久之或嗣法开堂。先生曰：是不甘为异姓之臣，反甘为异姓之子也。故所许止四明周囊云一人。弟宗会晚年好佛，为反复言其不可。于二氏之学，虽其有托而逃者，犹不少宽焉。晚年益好聚书，所抄自鄞之天一阁范氏、歙之丛桂堂郑氏、禾中倦圃曹氏，最后则吴中传是楼徐氏。然尝戒学者：当以书明心，无玩物丧志也。子百家，字主一，能世其学。

　　·黄梨洲先生年谱

　　七世孙垕炳编辑

　　叙

　　国初所称三大儒者，北则容城孙夏峰先生、西则盩厔李二曲先生、东南则我遗献文孝公也。维时三峰鼎立，宇内景从，无所轩轾于其间；然身世之迍邅、著述之宏富、声气之应求，公视孙、李有加焉。公尝自作年谱贻郑高州，豫以志铭相属。居无何，郑氏不戒于火，失所藏；敝庐洊遭水火，并副本赤归乌有。呜呼！岂天不欲公之嘉言懿行与夫荼苦蓼辛之状，昭示来世耶？抑其时忌讳甚严，欲使起军、存亡、乞师诸大案泯没其迹，以避旡妄之灾耶？干隆间，叔祖稚圭公裒集遗书，欲辑公年谱；未及编次，遽归道山。厥后敬旃从兄思踵祖志，旋抱沉疴，招炳谓之曰：昔小雷公寻兄万里，得七世宗子遗献公表章之而益显；子则遗献七世宗子也，年谱之编辑，舍子其谁属哉？炳曰：遗献锥仇魏阉、腰緪虞渊，学包董郑、行侔夷鱼，性理文章，海内宗仰，夫何待后人之表扬。虽然，阳明、蕺山二先生年谱久行于世，而遗献殁且百余十年未有年谱，后人之咎奚辞焉？况遗献运丁阳九，党锢之余，继以兵革；兵革之后，继以水火。其间围城捕檄、变姓易名、溃军焚寨、崩屋绝粮以及洒血泪于扶桑、冒鲸波于沧海，所谓野葛之味不止一尺者，固当大书以彰苦节也。于是发箧，得行略、神道碑、三大儒传、文案、文定、诗历、行朝录、思旧录为蓝本，旁搜各家文集、明末野史、省府县志等书，信者采之、疑者阙之，仿王阳明先生年谱之例，事节其要、文取其简，再易寒署而书成。呜呼！公殁于康熙乙亥孟秋，距炳生于嘉庆乙亥孟秋，花甲仅再周耳。孟子曰：君子之泽，五世而斩。以父子继世论之，已六世而有余；以三十年一世论之，计五世而不足。则夫抱残守缺，搜辑于风微人往之余，有足见公梗概者，谓非遗泽尚存哉！辛酉、壬戌间，炳携此谱暨群籍避乱北乡，僦居一室，寝处在南牗而置书北牖下。贼将至，居停主人曰：南牖明、北牖暗，置书暗中，贼疑有宝物藏焉者，书必毁。盍置于明处，使贼一览而知为书也，庶免于蹂躏乎？乃移书南牖下，而奔避他所。已而贼至，举火焚庐，朔风大作，余宅皆燔，北牖亦毁；延及屋脊，贼遽退，天亦反风，居人出救火，而南牖仅存，谱竟无恙。呜呼！此非文孝公在天之灵有以呵护之耶？不然，鲜有不为郑氏之续矣。寇氛既熄，文教聿兴，残明纪事之书次第锓出；乃复博采旁稽，重加厘订。每条下不注出处者，因一条中多参用群书，不便备注；且以所引之书，博雅所共知也。今春朱镇夫孝廉过留书种阁，怂恿付梓，且愿助赀焉。既而林君祥纯、谢生高树谓公实海内百世之师，谱岂黄氏一家之书哉？出赀各梓一卷。而公生平之行事，庶后人得觇其覼缕矣。若夫事可征信而年次未详者，当别为补遗一卷附于后。

　　同治癸酉斗指未、申两辰之月大尽前一日，晜孙垕炳谨识。

　　卷上

　　公讳宗羲，字太冲，号南雷；忠端公之长子，居余姚通德乡黄竹浦。明鲁监国时，以副宪从亡。鼎革后，讲学甬、越间，屡征不起，大江以南之士多从之。世称梨洲先生。卒后，门人私谥曰文孝。

　　明万历三十八年（庚戌）八月八日戌时，公生。

　　姚太夫人将分娩，忠端公预推禄命年月庚戌、乙酉，得日时庚寅、丙戌，配合极佳；然须闻金鼓之声，乃验。适有里优鸣钲击鼓，而公生。日者谓与孔子生■，只差一字（见文定孔子生卒岁月辨）。乳名曰麟，太夫人梦有麟瑞故也。公生而岐嶷，壮能举鼎。貌古而口微吃；额角有红黑痣如钱，左右各一，或曰此日月痣云。

　　三十九年（辛亥），公二岁。

　　四十年（壬子），公三岁。

　　四十一年（癸丑），公四岁。

　　八月乙未（十日），曾王母章太淑人卒。十一月丁丑（二十三日），曾王父赠太仆对川公卒。

　　四十二年（甲寅），公五岁。

　　四十三年（乙卯），公六岁。

　　秋，忠端公举于乡。

　　四十四年（丙辰），公七岁。

　　春，忠端公成进士。七月辛未（三日），仲弟晦木公生（讳宗炎）。

　　四十五年（丁巳），公八岁。

　　忠端公授宁国府推官，公随任。

　　四十六年（戊午），公九岁。

　　叔弟泽望公生（讳宗会）。

　　四十七年（己未），公十岁。

　　四十八年（庚申），公十一岁。

　　天启元年（辛酉），公十二岁。

　　二年壬戌，公十三岁。

　　自宁国回姚，赴郡城，应童子试。过空楼，闻笑语、弈棋声，遂登楼睇视，见有五、六人仓皇急避；公追蹑，惟见五通神之像设焉。此时公以孤身童子凝视，弗怖也。七月庚戌（十六日），季弟司舆公生（讳宗辕）。忠端公考授御史，悬缺假归。

　　三年（癸亥），公十四岁。

　　补仁和博士弟子员。秋，随侍忠端公至京，见朱公未孩大典于李皇亲园中。冬，忠端公授山东道监察御史。公在京邸，好窥群籍，不琐守章句。忠端公课以制义，公于完课之余，潜购诸小说观之。太夫人以告；忠端公曰：亦足开其智能。

　　四年（甲子），公十五岁。

　　时，逆奄窃政，党论方兴。杨忠烈涟、左忠毅光斗、魏忠节大中诸公与忠端公为同志，常夜过邸寓，屏左右论时事；独公在侧，故得尽知朝局清浊之分。

　　五年（乙丑），公十六岁。

　　三月，忠端公以劾奄媪魏忠贤、客氏，削籍归。季弟孝先公生（讳宗彝）。十二月，公娶叶安人，为同邑广西按察使六桐先生（讳宪祖）女（安人时年十七）。

　　六年（丙寅），公十七岁。

　　三月，忠端公与高忠宪攀龙、周忠介顺昌、缪文贞昌期、周忠毅宗建、李忠毅应升、周忠惠起元，先后被逮。公适至郡城，刘念台先生宗周饯之萧寺，忠端公命公从之游。闰六月辛丑朔，忠端公卒于诏狱。凶问至，太夫人痛哭至晕绝。公劝解，太夫人曰：汝欲解我，第毋忘大父拈壁书耳。盖封太仆鲲溟公，尝于公出入处，大书「尔忘句践杀尔父乎」八字拈于壁。公受教痛哭。冬，书窗油盏灯炷时吐青珠，细于芥子，坚不可破，竟夕可得圭撮；如是者月余。或曰，此草舍利也。吴县金孝廉宜苏浑（与徐公石麒、朱公天麟，均系戊午江南乡试忠端公分房所得士）来吊，痛哭而去（后宰英德殉难）。

　　七年（丁卯），公十八岁。

　　檇李徐忠襄公宝摩石麒（忠端公门生）渡江来吊；临行，谓公曰：学不可杂，杂则无成；无亦将兵、农、礼、乐以至天时、地利、人情、物理可以佐庙谟、裨掌故者，随其性之所近，并当一路，以为用世张本。此犹苏子瞻教秦太虚多着实用之书之意也。

　　崇祯元年（戊辰），公十九岁。

　　袖长锥，草疏入京颂冤。过杭，遇华亭陈眉公先生继儒；公出疏，先生随笔改定（疏载颂天胪笔）。先是，忠端公三劾魏奄，奄恨甚，嗾曹钦程参之，削籍。后讹言繁兴，谓三吴诸君子谋翻局，忠端公用织造奄李实为张永，授以秘计。魏奄大惧，使人噍李实，令出疏自解；实遂以讲学兴大狱，而忠端公被祸。至是，公颂冤。至京，则魏奄己磔。有诏死奄难者，赠官、赐祭葬、录后如例。公上疏谢恩，并请殛逆党曹钦程、李实等。得旨，刑部作速究问。五月，刑部会讯许显纯、崔应元；公对簿，出所袖锥锥显纯，流血被体。显纯自诉为孝定皇后外甥，律有议亲之条。公谓显纯与奄构难，忠良尽死其手，当与谋逆同科；夫谋逆则以亲王高煦、宸濠，尚不免于戮，况皇后之外亲乎？卒论二人斩，妻子流徙。公揕应元胸，拔其须，归而祭之忠端公神位前。又与吴江周公子廷祚（忠毅公子）、光山夏公子承（之令公子），共捶所头（狱卒）叶咨、颜文仲，应时而毙。盖显纯为大理，与应元承顺逆旨，拷问忠端公；叶、颜二人则乙、丙被难诸公，皆其所手害者也（时钦程已入逆案）。六月，会讯李实、李永贞、刘若愚三奄于中府。李实辨原疏不自己出，忠贤取其印信空本，令永贞填之，故墨在朱上；阴使举人袁某致三千金于公，求勿质。公即奏之，谓实当今日，犹能贿赂公行，其所辨岂足信？复于对簿时，以锥锥之。狱竟，偕同难诸弟子设祭诏狱中门；读文未毕（魏公子学濂为文），莫不狂哭，观者亦哭。左右入告庄烈，庄烈叹曰：忠臣孤子，甚恻朕怀。秋，奉忠端公柩南回。过京口，有寺作佛事；公入观之，有神位书忠端公姓名，前设伊蒲之馔。公痛哭而拜，一寺皆惊。冬，刘念台先生来吊，褰帷以袖拂棺尘，痛哭而去。

　　二年（己巳），公二十岁。

　　郡中刘念台先生，与石梁陶氏奭龄讲学。石梁之弟子，授受皆禅，且流入因果；先生独以慎独为宗旨。至是，讲学蕺山，公邀吴越知名之士六十余人共侍讲席，力摧石梁之说，恶言不入于耳。六月辛未（十八日），长子弃疾公生（讳百药）。之嘉善，谒钱御泠士升相国，求先公墓文。之云间，访陈眉公先生于来仪堂精舍，留信宿而别。又见张侗初先生鼐于其家。时，先生已病革，谓公气清，他日远到，勿忘老夫之言也。冬，旋里。十一月丙午（二十五日），卜葬忠端公于隐鹤桥。

　　三年（庚午），公二十一岁。

　　奉太母卢太淑人之南京应天府经历署（公季父白崖公时为经历）。番禺韩孟郁上桂，以南京国子监丞左迁照磨；其署与经历署但隔一墙，公昕夕过从，孟郁始授公诗法。时，南中为大会，金坛周仪部仲驭镳招公入社，南司空何匪莪乔远又招公入诗社。九日，大会于凤凰台。南中词人如汪遗民逸、林茂之古度、黄明立居中、林若抚云凤、闵士行景贤，皆与公相契。宣城沉征君眉生寿民劝公理经生之业，始入场屋。榜发后，太仓张天如先生溥为会于秦淮舟中，一时在会者，杨维斗廷枢、陈卧子子龙、吴骏公俊业、万年少寿祺、蒋鸣玉、彭燕又、吴来之；其以下第与者，公与眉生昆仲而已。南回，遇文文肃公震孟于京口，同舟至吴门。文肃公见公落卷后场，嗟叹久之；谓异日当以大著作名世，一时得失，不足计也。周仪部仲驭来姚，访公于黄竹浦（柳道传诗：延连黄竹浦。竹浦之称始此）。

　　四年（辛未），公二十二岁。

　　忠端公被逮时，途中谓公曰：学者不可不通知史事，将架上献征录涉略可也。公至是发愤，自明十三朝实录，上溯二十一史，每日丹铅一本；迟明而起，鸡鸣方已，两年而毕。五月辛卯（十八日），王父封太仆鲲溟公卒。先是，公因匠事未敦，步行四百里，冒暑至诸暨，购归美槚，计直二百金。太仆公摩挲久之，喜曰：汝后日封赠及我，亦是虚名；今日之孝，力实事耳。

　　五年（壬申），公二十三岁。

　　始与甬上陆文虎符、万履安泰两先生交。是时东林、复社，争相依附；公所居虽僻远城市，不乏四方之客。两先生岁率三、四至，晚潮落日，孤篷入港；见者咸知其为甬上访公兄弟之舟也。昆山朱文靖公震青天麟（忠端公门生）见公诗稿一册，即嘱豫章四子序之。

　　六年（癸酉），公二十四岁。

　　读书武林南屏山下，与江道闇浩（后改济月）、张秀初岐然（后改济义，即仁庵师）同学。沉征君眉生返自海外，访公于竹浦，不遇而去。秋，眉生暨芜湖沉昆铜士柱至武林，与公同寓孤山读书社，诸子皆来相就（当时杭有读书社、小筑社、登楼社）；三峰（即汉月）开堂于净慈寺，一时龙象之盛，前此未有。蜀人刘道贞新得法，冯俨公悰与张秀初、江道闇邀公定交，公与江右刘进卿同升及沉眉生、昆铜诸文士同往，入室讲论语、周易，佥谓凿空新义，真石破天惊也。叔弟泽望公补博士弟子员。太夫人四旬寿辰（十二月二日），甬上万履安、陆文虎两先生刻昆铜寿启，至期来祝；瞿御史稼轩式耜作诗数章为寿。

　　七年（甲戌），公二十五岁。

　　仍与读书社诸子读书武林。时公讲习律吕，与张秀初取余杭竹管肉好匀者，截为十二律及四清声吹之，以定黄钟。往姑苏，寓干山管氏鑨家。先生中兴天台教于一时，名士皆讥贬。以天台之学，茧丝牛毛，非沉默者难以承当；拳拳于公，殷勤而别。太仓，访张天如溥、受先采两先生，闻某家有藏书，公与天如提灯往观。嘉善，会葬魏忠节公；即随刘念台先生还至省下。适陈中书几亭龙正以与绍守书呈先生，先生览毕付公；公一笑置之曰：迂腐。先生久之曰：天下谁肯为迂腐者？时高宗宪遗集初出，公在舟中，尽日翻阅；先生摘其阑入释氏者以示公。返郡城，邂逅周仲于木莲庵，架上见其先人云渊先生述学神道大编数十册，方广皆二尺余，欲尽抄其所有；会仲游楚，不果。

　　八年（乙亥），公二十六岁。

　　正月丁丑（二十六日），太母卢太淑人卒。

　　九年（丙子），公二十七岁。

　　二月，过长洲，谒文文肃公；过虞山，访钱宗伯。冯公留仙元扬招公入太仓守道署阅卷；既而冯公以勤王行，公遂辞出。赴杭，偕仲弟晦木公、叔弟泽望公应解试（公兄弟五人，仲、叔两弟公自教之，不数年皆大有声儒林，有东浙三黄之目。当时考官皆欲搜公兄弟出其门下，而卒不相值，论者惜之）。十二月，迁葬忠端公于化安山。初，忠端公丧归，卜葬于隐鹤桥，门人徐忠襄公为状、嘉善钱相公御泠为铭；乡人之在逆案者，妒天子有表章忠义之事，出而为难。至是迁葬，文文肃公为铭。

　　十年（丁丑），公二十八岁。

　　武林冯俨公悰来访。二月，分守道南海谢公云虬奉命谕祭忠端公，府县僚属暨绅士来馔者云集；公应之，不露寒俭之态。秋，偕泽望公之杭。

　　十一年（戊寅），公二十九岁。

　　之宛上，访沉眉生征君，不遇。欲抵安庆，征君弟治先寿国知之，拉公入城，则梅朗三朗中、麻孟璇三衡与徐律时、颜庭生十余人出迎于路，遂寓徐干岳家（律时父），款留十日。至朗三家，登三层楼，发其藏书，朗三赠公以陈旅集。将行，出宿治先家，公卧后，治先发公匣，空无所有；以五十金置其中，锁如故。迟明，公知之；■治先曰：此子会银也（其壁上有会单）。凡人窘则举会，奈何以饷余乎？坚辞不受。之池州，访刘伯宗城，信宿而别。时中官复用事，逆党共冀燃灰，阮大铖以重贿新声，招摇白下。七月，金坛周仲驭镳与宜兴陈定生贞慧、贵池吴次尾应箕出南都防乱揭，集诸名士攻之；以顾子方杲（文端公孙）与公为首，次左硕人国柱、子直国棅（二人忠毅公子）、沈眉生寿民、沉昆铜士柱、魏子一学濂（忠节公子）等。公又与诸死奄难者之孤，大会于桃叶渡，齐声詈大铖。大铖衔之刺骨（此条行略作十二年，兹据神道碑及公所作陈定生先生墓志在此年）。金陵刻忠端公集，杨维斗先生过访，遂请为序。返里，曾波臣鲸来姚，写忠端公像。武林郑元子铉与冯俨公悰渡江来访，村路泥滑，同来沈长生不能插脚；元子笑言：黄竹浦固难于登龙门也。注谢皋羽西台恸哭记、冬青引。

　　十二年（己卯），公三十岁。

　　子刘子讲学之时，圆澄、圆悟两家子孙欲以其说窜入，子刘子每临讲席而叹。公于是至郡城，邀一时知名士王士美业泃、王元趾毓耆等十余人，进于函丈，退而为浙东文统之选。彼释学之黠者，其气为之消沮。赴南京，应解试。过吴江，访周公子长生廷祚；过句容，访周仪部仲驭镳。至金陵，金佥院天枢光辰之弟天驷光房以天界寺私室寓公。公病疟，吴子远道凝求茅山道士，得药一丸，公念朋友之真切，不忍虚其来意，些少服之。是时，江右张尔公自烈举国门广业之社，四方名士毕集；而与公尤密者，宣城梅朗三朗中、无锡顾子方杲、宜兴陈定生贞慧、广陵冒辟疆襄、商邱侯朝宗方域、桐城方密之以智，无日不相征逐也。朝宗侑酒，必以红裙。公谓尔公曰：朝宗之大人（尚书恂）方在狱，岂宜有此？吾辈不言，终为损友。尔公以为然（事详公所着思旧录中）。

　　十三年（庚辰），公三十一岁。

　　岁大祲，邑中点解南粮，充是役者家覆，诸叔皆相向泣。公告籴黄岩，遏禁綦严；谋于倪鸿宝元璐、祁世培彪佳、王峨云三先生，而其事得集。过临海，访陈木叔先生函辉。过剡溪，邓使君云中锡蕃馆之于圆超寺，卧雪者数日；公有「大雪封山城寂寞、老僧刺血字模糊」之句。公往来台、越间，以其暇游天台、雁宕诸名胜，作台宕纪游。是年，仲子直方公生（讳正谊）。

　　十四年（辛己），公三十二岁。

　　之南中，主黄比部明立居中家；千顷堂之书，至是翻阅殆遍（公自庚午迄辛巳，尝主于其家）。朝天宫有道藏，公自易学以外，有干涉山川者，悉手抄之。闻焦氏书欲售，公急往讯；因不受奇零之值而止。与宣城梅朗三共晨夕者数月。一日出步燕子矶，看渔舟集岸、斜阳挂网；有言某家多古画，公与朗三往观，二更而返。陶礼部英人邀饮，吴次尾袖出一纸，欲拘顾媚；公引烛烧之，一笑而罢。都御史方孩未震孺过访，谓公曰：君文有师法，不落世谛，真古文种子也。冬，葬外舅叶六桐先生；施副院邦曜题主，公祀后土。副院言天下将危，吾辈不知税驾何所！

　　十五年（壬午），公三十三岁。

　　建忠端公祠，卜地邑西之西石山；为吕氏书室，用官价百金买之。同邑在逆案以太常卿回籍者蒋某（万历辛丑进士，事详两朝剥复录）嗾其党争地，东浙士大夫皆为之不平。时两冯公中丞留仙元扬、尚书邺仙元飙、陆文虎符、万履安泰两孝廉、刘瑞当应期明经凡十余人，会哭祠下；祭文传播，党逆者咋舌而死（公有忠端祠神弦曲一卷）。入京应试，徐忠襄为司寇，客公；公与陆文虎先生读书于万驸马北湖园中。时朝中以补谥一款为节目，台疏如马培原等或出疏，或抄参，不止一沈侍郎沧屿也。七月杪，金佥院天枢过访，立索公疏上之。未几，京师戒严，不果行（后十七年，侍御管绍宁疏请，得谥忠端）。榜后，阳羡周相国延儒欲荐公为中书舍人，力辞不就。一日，游市中，闻铎声曰：此非吉声也。遽南归。十一月丙子（十日），自京回越。数日，约诸弟游四明洞天，迟晦木公不至，中辍。后十一月戊申（十二日），遂令促装繇蓝溪而进。月夜走蜜岩，探石质藏书；宿雪窦，观隐潭冰柱。大雪，登芙蓉峰，历鞠侯岩；至过云，识所谓木冰（公有过云木冰记）。甲寅，抵家；晦木公为赋、泽望公为游录、公则为四明山志（俱已校梓）。陈卧子为绍兴推官，姚邑有疑狱；公为言于卧子，出死罪二人，多传颂者。

　　十六年（癸未），公三十四岁。

　　之杭，与沉昆铜同寓湖上。秋，与泽望公之崇德，寓陈寺。义士孙子度爽闻公至，即来访。翼日，过子度舍，遂要之出京口、泝长江，至金陵而别。十月丙戌（二十六日），季子主一公生（讳百学，后改百家）。太夫人五旬寿辰，同邑副院施忠愍公邦曜将赴召，先期来祝；云余友黄太冲，蕺山之高第弟子也。及期，蕺山先生制序，使长公伯绳汋至竹浦为寿。张乐，演鸣凤记；至椒山写本时，太夫人不觉失声而恸。

　　卷中

　　大清顺治元年（甲申），公三十五岁。

　　四月，闻京师失守，即从刘念台先生之杭。寓吴山海会寺，与章公羽侯正宸、朱公未孩大典、熊公雨殷汝霖为召募义旅计。已而福王监国之诏至，公遂之南中，上书阙下。时阮大铖以定策功骤起，思修报复，遂广揭中人姓名（共一百四十人）造蝗蝻录（以东林为蝗、复社为蝻），欲一网杀之。里中有奄党某，首纠念台先生及其三大弟子：则祁都御史世培、章给事羽侯与公也。继而里中奄党徐大化之侄署光禄丞者，复特疏纠公，遂与顾子方杲并逮，陈定生亦逮至。周仲驭论死，沉眉生、吴次尾、沉昆铜亡命，左硕人子直兄弟入宁南军；公等惴惴不保。时邹掌院虎臣与子方有姻连，故迟其驾帖；公踉跄归浙东。未几，大兵至，得免。

　　二年（乙酉），公三十六岁。

　　四月，之嘉兴，晤徐司寇宝摩石麒。五月，返杭，晤熊行人鱼山开元；感慨时事，呜咽而别。六月，徒步二百里至刘先生家。时越城已降，先生避居杨塴，公遂自绕门山支径入杨塴。先生卧匡床，手挥羽扇，勺水不进者已二十日矣。公不敢哭，泪痕承睫，自序其来；先生颔之，公复徒步而返。奉太夫人避居中村。大兵东渡，郡邑望风迎附。闰六月，我邑前吏科给事中熊公雨殷、九江道佥事孙公硕肤嘉绩以一旅之师，画江而守；公与仲、叔两弟纠合黄竹浦子弟数百人，步迎监国鲁王于蒿坝，驻军江上，人呼之曰世忠营。十月十日，甬上陆行人文虎访公，因相与叹息浙东之事（明年讣音亦值是日）。十一月，马士英窜入方国安营，欲朝见。群臣言士英当诛，熊公恐其挟国安为患也，曰：此非杀士英时，宜使其立功自赎耳。公曰：诸臣力不能杀耳；春秋之孔子，岂能加于陈恒？但不得谓其不当杀也。熊公谢焉。十二月，兵部主事摄余姚县事王正中（之仁从子）表进公所作监国鲁元年大统历；有诏优答，宣付史臣，颁之浙东（小腆纪年隶九月，今从行朝录）。公遗书总兵王之仁曰：公等不从赭山进师，而日于江上放船鸣鼓，攻其有备。蕞尔三府以供十万之众，北兵即不发一矢，一年之后亦何能支？又曰：崇明，江海之门户，盍以兵扰之，亦足分江上之势？闻者皆是公言，而不能用。官兵屯西石山忠端公祠，抽屋材为营火，有司无所致祭；公方驰驱王事，闻之泫然。

　　三年（丙戌），公三十七岁。

　　二月，监国以公为兵部职方司主事；公请援李泌客从例，以布衣参军，不许。寻以柯公夏卿与孙公交荐，改监察御史，仍兼职方。张国柱劫王鸣谦由安海入内地，纵兵大掠，诸营大振；廷议欲封以伯。公曰：如此则益横矣，何以待后？请署为将军。监国从之。陈总兵梧败于檇李，渡海至姚，虏掠乡聚；王职方正中方行县事，遣兵击之，乡聚犄角，杀梧。行朝忌正中者，以此声讨。公谓：梧之见杀，犯众怒也。正中为国保民，不当罪。上疏救之，乃止。公力陈西渡之策，熊公再以所部西行，攻下海盐，军弱不能前进而返。五月，孙公嘉绩以所部火攻营卒尽付公，公与王正中合军得三千人，遂偕太仆寺卿陈潜夫、职方查继佐渡海，札潭山；适尚宝司卿朱大定、兵部主事吴乃武皆从浙西来会师，将由海宁取海盐。百里之内，牛酒日至。整军抵乍浦，约崇德义士孙奭等为内应；会大兵已纂严，不得前。六月朔日，浙河兵溃，监国由海道至闽。公归入四明山，余兵愿从者五百人，结寨自固（公有四明山寨记）。公驻军杖锡寺，微服潜出，欲访监国消息，为扈从计。山民畏祸，突焚其寨，部将茅瀚（字飞卿，归安人）、汪涵（字叔度，梅溪人）死之。公归而迹捕之檄累下，奉太夫人徙居化安山丙舍（次年返故居）。慈水刘瑞当先生至，唁慰凭吊，悲啸震空谷。

　　四年（丁亥），公三十八岁。

　　居山中，甘露降。注授时历；王侍御仲撝自郡城来，受之而去（公在穷岛空山，古松流水间布算簌簌，自谓屠龙之技，无可与语者。所着有春秋日食历、授时历故、大统历推法、授时历假如、回回历假如、公历假如、气运算法、勾股图说、开方命算、测圆要义诸书，在此数年中）。

　　五年（戊子），公三十九岁。

　　刘瑞当先生访公于竹浦，信宿而去。十月辛丑（十日），季弟司舆公卒（公有志，年二十有七）。

　　六年（己丑），公四十岁。

　　监国还至海上，公赴行朝，晋左佥都御史，再晋左副都御史。六月，定西侯张名振由南田复健跳所。七月壬戌，公与大学士沈公宸荃、刘公沂春、尚书吴公钟峦、李公向中、侍郎孙公延龄、右佥都御史张公煌言扈监国次健跳所。壬午，北师围健跳；荡胡伯阮进救，却之。王翊却北师，发使贡方物于监国；张名振以表贡不由己达，颇忮之。公上言：诸营文则称侍郎、都御史，武则称将军、都督，惟翊乃心王室，不自张大，而兵又最强；宜优其爵，使之总临诸营，以捍海上。监国乃授翊右佥都御史。明年，晋翊兵部右侍郎。时国事尽归定西侯，即阁臣张公肯堂亦不得有所豫。诸帅之悍，甚于方、王；文臣稍异同其间，立致祸。公既失兵，日与吴尚书霞舟钟峦正襟讲学；暇则注授时、泰西、回回三历。已而，中朝以胜国遗臣不顺命者，令有司录家口上闻。公闻而叹曰：主上以忠臣之后仗我，我所以栖栖不忍去也。今方寸已乱，不能为姜伯约矣。乃陈情监国，得请间行归家。吴公驾三板船，送之二十里外，呜咽涛中。八月，四十初度；有句云：先公殉国余三载（忠端公殉难，时四十三岁），孔子悬弧易一辰（公禄命与至圣只换一时）。是年所作诗，名「穷岛集」。山中乱，奉太夫人徙居邑城（明年返故居）。十月，监国由健跳至舟山，复召公偕冯侍郎跻仲京第副澄波将军阮美乞师日本，抵长崎，不得请。公为赋式微之章，以感将士（是冯公第二次乞师事）；有日本乞师纪、海外恸哭纪（案全氏祖望曰：公日本乞师纪，但载冯公奉使始末，而于己无与。惟避地赋有曰：历长崎与萨斯玛兮，方粉饰夫隆平；又曰：返余旆而西行兮，胡为乎泥中。则是公尝偕冯以行，而后讳之。又案神道碑所载有赣州失事纪、绍武争立纪、舟山兴废、沙定洲纪乱、赐姓本末各一卷，皆此数年间所纪。后合隆武、鲁监国、永历纪年为行朝录。又有汰存录一卷）。

　　七年（庚寅），公四十一岁。

　　时，大帅治浙东，凡得名籍与海上有连者，即行名捕。公弟晦木公以参冯侍郎军事被获，待死牢户中；公潜至甬，与万履安、高旦中、冯济道诸公以计活之（详见鲒埼亭集鹧鸪先生神道表）。三月，公至常熟，馆钱氏绛云楼下，因得尽翻其书籍。返至崇德，访孙子度方，欲与之剧谈；而陆丽京闻公至，强之入城，同宿吴子虎家。公有句云：桑间隐迹怀孙爽，药笼偷生忆陆圻。熊公夫人将逮入京，公为调护而脱之。冬，自西园移居柳下；故次庚寅至乙未之诗为「老柳集」，犹昔人之伤心于枯树也（宅前向有老柳，为大风拔去三株，仅存其一；故云）。外舅叶六桐先生迁葬邑东西黄浦，公送葬。

　　八年（辛卯），公四十二岁。

　　住柳下，王侍御仲撝来访。夏秋之交，遣间使入海告警。九月丙子（二日），大兵下翁洲（即舟山）；城陷，监国再入闽。是年，季子寿生。

　　九年（壬辰），公四十三岁。

　　着律吕新义；王仲撝侍御来，受之而去。

　　十年（癸巳），公四十四岁。

　　五月，华亭申山人自然浦南从汴梁苏氏来访，梅雨连绵。苏氏述其昨梦，有裨旧史；山人间戏为江湖相士，膏唇调笑，以破寂寞。太夫人六旬寿辰，甬上万履安先生以所作正气堂寿燕序来祝，阳羡陈少保于庭、定生贞慧父子，皆有诗为寿。

　　十一年（甲午），公四十五岁。

　　元夕，悼周侍者。定西侯间使至，被执于天台；公于是又招名捕。冬，送女至甬东朱氏（公第三女，适诸生朱沆），寓万氏寒松斋，与董次公守谕、高旦中斗魁两先生话旧。董以草庐易纂言为问，公即疏其卦下之义以答之。冯行人恺章乞中丞留仙公神道碑铭。

　　十二年（乙未），公四十六岁。

　　从化安山至门士魏己任思澄故居，怆然有赋。除夕，季子寿殇；公最钟爱，集中有圹志。故括丙申年之诗，为「杏殇集」。

　　十三年（丙申），公四十七岁。

　　二月朔，山烧将及禁茔，夜同泽望公入化安山。三月，墓祭戴家山，公与弟晦木、泽望、孝先三公均为山贼所缚；沈、李二君救之，乃得放归。因避乱入城，寓外家。四月，次子妇孙孺人卒于寓。五月，一孙以痘殇。公诗云：八口旅人将去半，十年乱世尚无央。纪其事也。旋返故居而屋崩，继而粮绝；太夫人徙半霖，秋返故居。慈水寨主沉尔绪祸作，公遭名捕，脱死毫厘间；仲弟晦木公被补，公顿足曰：死矣。赖故人朱湛、侯雅淳（其子诸生林，公之长婿也）、诸雅六救之，得免。

　　十四年（丁酉），公四十八岁。

　　春，甬上高旦中过访。花朝前，宿石井，作诗志慨（去年为山兵缚至此地）。

　　登萝壁山碧霞元君祠。公为仲子直方公就婚上虞虞氏，即馆于其家。上虞之名山，为金罍、萝岩、凤鸣，其遗民为颜叙伯、陆苞甫、范裒生，公于是得与往来游览，欢然道古。至杭，访汪孝廉魏美沨，即寓孤山，讲龙溪调息之法；各赋三诗契勘。

　　十五年（戊戌），公四十九岁。

　　同泽望公之郡城，过满听轩，吊倪鸿宝先生；登柳桥，吊王元趾先生。之杭，寓昭庆寺。吴门邹文江来访，始得沉征君眉生消息，因作诗寄之（时眉生已返故园）。集丁酉、戊戌两年诗，名「金罂集」。

　　十六年（己亥），公五十岁。

　　二月，之杭孤山；访注孝廉云居，访仁庵师。海上乱，防海之师望门而食；故居苦于蹂躏，乃移居剡中（即化安山）。有山居杂咏诗；公谓读之横身苦楚、淋漓满纸者也。晦木公奉太夫人寓三溪口，公间日往来定省（明年冬，返故居）。哭沉昆铜有句云：传死传生经二载，果然烈火燎黄琮。

　　十七年庚子，公五十一岁。

　　居龙虎山堂（四明北麓有化安山，故宋所谓剡中也。东峰状类虎、西峰状类龙，公丙舍适当其间，因名曰龙虎山堂）。八月甲午（十一日），为匡庐之游。过萧山，访徐徽之，不遇。渡钱塘，天章寺晤高旦中。九月丙寅（十四日），抵南康。

　　辛未，入山；拜李忠毅公祠，宿开先寺，与严羽仪夜坐。游万杉寺，访白鹿洞、经净妙寺，历凌霄岩，登五老峰绝顶；下万松坪，遇徐州阎古古尔梅，限韵赋诗大林寺。寻虞永兴碑，归宗寺、辨真净元社，至玉川门，与雁川夜话，即柬方密之（检讨方以智。时已为僧，改名宏智，字无可）。十月丁亥（五日），返南康。庚子，舟发五老峰下，犹上云龙寺、探雨花洞，遂之金陵。复买舟至崇德，适高旦中、泽望公在城中，入宿其寓。十一月己巳（十八日），发崇德。丁丑，返姚江。有匡庐行脚诗、匡庐游录。

　　十八年（辛丑），公五十二岁。

　　仍居龙虎山堂，着易学象数论（钞入四库全书，新安门士校梓）。元夕，甬上门士万允诚斯祯、季野斯同、贞一言访公山中。春暮，之甬上，寓高氏小楼；与辰四斗权、旦中斗魁昆仲赋诗话旧。王侍御仲撝来，公授以天官壬遁之学。公方着纬书三史，仲撝欲居剡共学。常熟邓孝廉起西大临（时已为道士）自甬返，过访，倡和旬日；公与之偕至武林。岁尽，避盗出龙虎山，权寓故居。

　　康熙元年（壬寅），公五十三岁。

　　元夕，甬上万子贞一来访。越数日，郡中刘百绳先生汋（忠正公子）来访。二月壬子（八日），龙虎山堂灾。五月乙亥（三日），故居又灾。公诗所云：「半生滨十死，两火际一年」是也。九月，徙住蓝溪市（即陆家埠）。约是年诗为「露车集」，志不安处也。着明夷待访录（次年冬削笔，二老阁校梓。公又着有留书一卷）。

　　二年（癸卯），公五十四岁。

　　四月，至语溪。馆于吕氏梅花阁，有水生草堂唱和诗。吴孟举之振暨犹子自牧读书水生草堂，与公联床分檠，共选宋诗钞。踰月，以弟泽望公报病，驰归。八月癸卯（八日），泽望公卒（详公所作圹志）。太夫人七十寿庆，公有句云：白首有儿仍向学，浙河此母尚安全。是年诗名「心断集」，用盂襄阳「心断脊鸰原」之句也。刘伯绳先生问律吕，公以书答之。

　　三年（甲辰），公五十五岁。

　　二月，同弟晦木公偕高旦中之语溪。四月杪，益以吕用晦、吴孟举，同至常熟；适虞山病革，一见即以丧事相托。公未之答；虞山言顾盐台求文三篇（一庄子注序、一顾云华封翁墓志、一云华诗序），润笔千金，使人代草，不合我意，知非兄不可。即导公入室，反锁于外；公急欲出，二鼓而毕。虞山叩首称谢。邓起西以精舍馆公，款对数人，张雪崖、顾石宾皆起西之道侣也。寻与顾公子玉书麟生（裕愍公子），访李肤公逊之（忠毅公子）于赤峰、访熊渔山开元于乌目（时熊受法于灵岩继公）。返棹，起西送公于城西杨忠烈祠下，涕泗而别。吴门，访周子佩茂兰（忠介公子）兄弟，即主于其家。越数日，同弟晦木公暨高旦中上灵岩，宏继起储，集文荪符秉（文肃公子）、徐昭法枋、周子洁、邹文江、王双白于天山堂，中有文数篇，昭法见之，嗟赏不已，谓此真震川也；继起遂乞公作三峰第二碑。公约文江同访沉眉生；文江失约，公亦怅然而止。返杭，寓湖上，遇申山人自然于南屏；公问其癸巳同来之客，霜霰将尽，相视唏嘘。净慈奯堂为公烧猪沽酒，痛饮而归。六月，返里。甬上门士万公择斯选过谒，见公诗稿零落，许写净本；公因汰其三之二，取苏文忠行记之意，曰「南雷诗历」。是年诗，系之「吴艇集」。问刘伯绳先生病，留郡城半月。十月初，复之语溪。十二月初。旋里。

　　四年（乙巳），公五十六岁。

　　春，甬上万充宗斯大、季野斯同、陈介眉锡嘏、夔献赤衷、董在中允瑫、巽子道权、吴仲允璘、仇沧柱兆鳌等二十余人咸来受业，信宿南楼而返。公之语溪，同晦木公暨万子公择登龙山，拜辅潜庵先生墓，议重为立碑。有句云：弟子朱门无立传，凭谁好事记斯文（公未刻稿有辅潜庵传）！欲访吴江周长生，不果行；以长笺致之，长生未答而逝。嘉禾巢孝廉端明鸣盛访公于语溪。八月，吕用晦自平湖至，传汪孝廉魏美卒；范元长自江右至，传陈晋州士业卒。十月，又闻申山人自然客死。越三日，家信至，则叔父季真公亡矣。公类而哭之，作八哀诗（八哀诗合甲辰哭张司马苍水、刘先生伯绳、钱宗伯虞山、仁庵义禅师共八人）。建续钞堂于南雷。

　　五年（丙午），公五十七岁。

　　仍馆语溪。之海昌，同陆冰修嘉淑访陈干初先生确。又偕至朱康流先生朝瑛家，公读其所记五经，剧谈澈夜，谓生平大观。至金陵，尝入何元子楷署中，讨论五经，至此而二耳。五月望，东归，旋复之语溪。檇李高氏书归于吴氏之振。公在语溪三载，阅之殆遍。祁氏旷园之书，乱后迁至化鹿寺；公过郡，与书贾入山翻阅三昼夜，载十捆而出。

　　六年（丁未），公五十八岁。

　　二月，之郡城；邂逅王仲撝侍御，凄怆话旧。子刘子讲学于证人书院，正命之后，虚其席者二十余年；九月，公与同门友姜定庵希辙、张奠夫应鳌两先生复为讲会。公表显师门之学，发前人所未发者，大端有四：一曰静存之外，无动察；一曰。意为心之所存，非所发；一曰已发非发，以表里对待言、不以前后际言；一曰太极为万一总名（详公所辑子刘子行状）。董吴仲疑意为心之所存，未为得也；作刘子质疑。公谓先师意为心之所存，与阳明良知是未发之中，其宗旨正相印合也（详见答吴仲书）。万子贞一至自南浔，以近作求正。五月，慈邑郑禹梅梁始见公；公授以子刘子学言、圣学宗要诸书。禹梅闻公之论，自焚其稿，不留一字；而名是年后之稿，曰「见黄稿」。

　　七年（戊申），公五十九岁。

　　始选明文案。至郡城，仍与同门会讲于证人书院，有证人会语。公自谓始学于子刘子，其时志在举业，不能有得，聊备蕺山门人之一数耳。天移地转，殭饿深山，尽发藏书而读之。近二十年，胸中碍窒解剥，始知曩日之孤负为不可赎也（公次婿茂林，蕺山冢孙也。公从其家搜得遗书，乃大阐其传，而公之学问、才思复足以通畅之；海内翕然，推为刘门董薛云）。甬上诸门士，请主鄞城讲席。三月，公之鄞，与诸子大会于广济桥，又会于延庆寺，亦以证人名之（公讲学遍于大江以南，而瓣香所注，莫如江东门下士如陈夔献、万充宗、陈同亮、仇沧柱、陈介眉之经术，王文三、万公择之名理，张旦复、董吴仲之躬行，万季野之史学，郑寒村之文章，其着焉者也）。公谓学问必以六经为根柢，游腹空谈，终无捞摸；于是甬上有讲经会（公深于经术，所着如易学象数论、授书随笔、孟子师说等书，皆发前人所未发）。四月，郑子禹梅以古文谒公于竹桥。

　　八年（己酉），公六十岁。

　　春，至郡城，仍寓证人书院。游云门诸胜，有云门纪游诗八首。毘陵恽仲升先生日初来，以所着刘子节要书欲公序之。且曰：今日知先生之学者，惟我与子，议论不可以不一。惟于先师言意所在，稍为圆融。公曰：先师所以异于诸儒者，正在于意，宁可不为发明（详见答恽仲升书）？同弟晦木公及从弟道传公（讳宗裔）之语溪。八月，公六十寿辰，郑子禹梅、万子贞一欲征文相宠；公谓某不得遇先公之五十，以申其一日之爱，何敢自有其五十、六十乎？援念庵先生谢祝之例，辞之。冬，观海达蓬山，有达蓬纪游诗八首；并作海市赋、香山寺志序。是年，季弟孝先公卒。


　　卷下

　　康熙九年（庚戌），公六十一岁。

　　闰二月丙午（十九日），同卬在、晦木、道传诸公宿石井，赋诗纪事。秋，之郡城，寓证人书院。山阴周允华率子弟升阶再拜，求为其祖云渊先生作传。之杭，寓吴山。越数日，泛西湖，至南山，历高丽、法相、烟霞诸寺；遂上风篁岭，酌龙井泉，寻寿圣院，返宿钵池庵。明日，冒雨披勾曲墓上湖船而回，作长歌纪之。冬，为甬上高旦中题主，至乌石山。明日，李杲堂文允、高辰四斗权、元发泰初邀公入天童，山晓本晰特为上堂，言韩文公来也。遂同至阿育王寺观舍利，公力辨其诬。得沈眉生手书，有句云：春尽来书岁暮收，从前犹胜竟沉浮。时眉生不通音问二十年矣。冬尽，雨雪十日不止；四野凶荒，景象惨淡。聊取平日之文自娱，因为选定，题曰「庚戌集」，以生于庚戌，今编次适遇庚戌，其支干为再值也。

　　十年（辛亥），公六十二岁。

　　之郡城，寓古小学。鲁庶常韦庵■来访，观公文，叹曰：二川以后，百年无此作矣。张郡侯来请修郡志，公辞焉。

　　十一年（壬子），公六十三岁。

　　郑子禹梅随父秦川先生溱谒公于续钞堂。选姚江逸诗。公平日于诸家文集，凡关涉本邑者必为记别；是年始选定（凡十五卷，已校梓。后又辑姚江文略、姚江琐事，尚未梓）。作赠少保施忠愍公传，并议立其弟之子铭为后（议载文定后集）。

　　十二（年癸丑），公六十四岁。

　　适甬上，范友仲引公登天一阁，发藏书；公取其流通未广者钞为书目，遂为好事者流传。昆山徐尚书健庵干学，使门生誊写而去。太夫人八十寿辰，孙征君夏峰先生奇逢（时年九十矣）寄到理学宗传一部，并寿诗一章；李征君映碧先生清，寄所着鹤龄录为寿，巢孝廉端明亦为文以祝。公有谢祝寿诸君子诗。

　　十三年（甲寅），公六十五岁。

　　时群盗满山，奉太夫人至海滨第四门，寓诸九征来聘书室。室容一几，三几之内，寝灶图书咸在焉。暇则泛汝仇湖，历牛屯岙、泊九龙亭，观石壁凿像；访东山寺，略临山以观海。发箧，得半山（讳嘉仁）、景州（讳尚质）诸公诗稿、缩斋文集（泽望公集），皆为之校正作序。唐陆鲁望、皮袭美有四明山倡和诗，分为九题；后之言四明名胜者，莫不渊源于是。公作四明山九题考，并各系之以诗。

　　十四年（乙卯），公六十六岁。

　　南山乱定，闰五月还故居。秋，孙千顷过访，遂同游永乐寺。八月，有客自长洲来，接沉眉生四月二十日手书；而眉生于五月三日逝世，此书盖绝笔也。车厩谒杨慈湖先生墓。明文案选成，共二百十七卷（钞入四库全书。后广为文海四百八十二卷，■钞入四库全书）。

　　十五年（丙辰），公六十七岁。

　　二月，之海昌。安阳许侍郎酉三三礼为邑令，以公曾主教于越中、甬东，戒邑士大夫胥会于北寺，昆山徐果亭秉义宫詹来，健庵大司寇遣门人彭羡门孙遹来；公曰：诸公爱民尽职，实时习之学也。留两月，省觐归；作留别海昌同学序。顾宁人先生炎武寓书于公，以所着日知录呈请抨弹。六月己未（八日），叶安人卒；公嘱郑子禹梅作墓志铭。九月，复之海昌，与朱止溪先生嘉征剪烛论文。九日，同仇沧柱、陈子棨、子文、查夏重、范文园出北门，至范文清东篱；有句云：如此江山残照下，奈何心事菊花边。读苏子美哭师鲁诗，次其韵哭沉眉生征君；公尝谓终身偲偲之力，眉生与文虎二人而已。许公约十月朔日至海盐云岫山（即鹰窠顶）观合朔；前一日，公与仇沧柱、邵蓼三、陈彝仲至其地，许公迟之寺中。五更时起观之，遇雨（有鹰窠顶观日月并升记）；遂至胡考辕先生家观藏书，其子令修为公发其故箧。集忠端公祠墓碑铭为正气录，刻之。明儒学案成，共六十二卷（钞入四库全书。安阳许氏、甬上范氏各刻数卷而辍，故城贾氏所刻杂以臆见。惟慈水郑氏续完万氏所未刻为善本。厥后莫宝斋侍郎晋重梓之本，亦有贾氏搀入处）。后又辑宋、元儒学案，尚未成编；遗命主一公成之（甬上全谢山太史祖望又续修之，共一百卷。慈水冯五桥云濠校刊，板旋毁；道州何子贞编修绍基重刊）。

　　十六年（丁巳），公六十八岁。

　　仍主海昌讲席。公每拈四书或五经作讲义，令司讲宣读；读毕，辨难蜂起。公曰：各人自用得着的，方是学问。寻行数墨，以附会一先生之言，则圣经贤传，皆是糊心之具；朱子所谓譬之烛笼，添得一条骨子，则障了一路光明也（公在海昌凡五载，得公之传者无闻焉。惟勾股之学，陈言扬得其传耳）。甬上董子在中自京来，寄到叶讱庵学士方蔼五古三百五十字，怂惥就道；公即次其韵，勉其承庄渠之绝学，而告以不出山之意。陆文虎先生之丧尚在浅土，公闻之泫然叹曰：是余之罪也夫！乃告于世之为郭元振者，而使契弟子充宗董其事，且忆其生平之崖略而志之。甬上钱鲁恭来求忠介公肃乐传；公谓二十年来，乘桴之事若灭若没，停笔追思，不知流涕之覆面也。李杲堂先生文允至，为会稽余若水增远求铭；公仿叶水心并志陈同父、王道夫之例，作余若水、周唯一齐曾（甬人）两先生墓志铭。杲堂又谓公曰：文山属铭于邓元荐，以元荐同仕于行帐也。今行帐之臣无在者，苍水（张司马煌言）之铭，非子而谁？公乃按奇零草、北征录次第之以为铭（司马葬杭之南屏）。冬，嘱郑子禹梅作忠端公集序。

　　十七年（戊午），公六十九岁。

　　诏征博学鸿儒，掌院学士叶文敏公方蔼以公名面奏。圣祖仁皇帝且移文吏部，公门人陈常庶怡庭锡嘏大惊曰：是将使先生为叠山、九灵之杀身也。因代为力辞，乃止（行状作己未年事，今从神道碑系戊午）。至海昌，许公酉三从，受漳海黄忠端公（石斋先生讳道周，亦谥忠端）三易洞玑及授时、西洋、回回三历。登龙山，拜徐忠襄公墓。

　　十八年（己未），公七十岁。

　　天一阁范左垣重订书目，介门士王文三锡庸来求藏书记。之海昌，季子主一公随侍。秋，之杭，与陈子夔献同寓吴山。至六一泉，拜忠端公神位（六一泉有两朝忠烈祠，寻改为广化寺）；南屏，寻张苍水司马墓。监修明史总裁徐立斋元文、叶讱庵方蔼两学士，征公门士万处士季野斯同、明经贞一言同修；公以大事记（忠端公所记）、三史钞授之，并作诗以送其行。

　　十九年（庚申），公七十一岁。

　　正月庚子（十日），姚太夫人卒（年八十有七）。立斋徐公谓公非可召使就试者，或可聘之修史；乃与前大理评事兴化李映碧先生清两人，特举遗献。奉旨：着该督抚以礼敦请。公寓书制府李公之芳、抚军李公本晟，代以老病疏辞。已又奉特旨：凡黄宗羲有所论着及所见闻有资明史者，着该地方官钞录来京，宣付史馆。李方伯士贞因招季子主一公至署，校勘若干册，使胥吏数十人缮写进呈（公长于史学，尝欲重修宋史而未就，有丛目补遗三卷。又辑明史案二百四十四卷，故虽不赴征书，而史局大案总裁必咨于公。如历志出于吴检讨任臣之手，乞公审正而后定。其论宋史别立道学传为元儒之陋，公谓明史不当仍其例。时朱检讨彝尊方有此议，汤公斌出公书以示众，遂去之。至于死忠之藉，尤多■核；地志亦多取公今水经为考证）。徐公又延主一公参史局；公以书戏之曰：昔闻首阳二老托孤于尚父，遂得三年食薇，颜色不坏；今我遣子从公，可以置我矣。上太夫人事略于史馆（入明史列女传）。徐果亭宫詹访公黄竹浦，谓胜于过柴桑问浣花也。秋暮，天童山晓本晰过访，不值；题诗于壁云：短杖拄泥深尺许，远随牛迹辨荒村；先生乘兴看花去，惆怅斜阳立板门。适海昌，过郡城，适轮庵禅师（文文肃公从子）开法于能仁寺，公相见话旧，怆然者久之。谢吊过桐溪，休阳汪氏三子（时侨寓桐溪）周青、晋贤、季青，出其诗稿求序。自订南雷文案，授门人万子充宗校、郑子禹梅序（甬上门士校梓）。

　　二十年（辛酉），公七十二岁。

　　适海昌徐公燮为其祖忠襄公求神道碑铭；公谓白发青镫，回理前绪，犹可彷佛其六、七也。作吏部侍郎章公格庵正宸行状、熊公雨殷汝霖行状，上之史馆。九月，公与慈邑刘仁规访陈子禹梅于黄过草堂，以箑书寿序，祝其父秦川先生溱七十。甬上万子公择自淮归，过访。

　　二十一年（壬戌），公七十三岁。

　　至郡，遇百岁翁陈孝廉赓卿箴，以所用拄杖见赠，赋诗志谢。七月既望，与门士陆鉁俟、蒋万为、洪晖吉各赋诗一章。旋里，遇十月之望，又赋诗一章。嘉善魏允札来求其父子一先生学濂墓铭；公谓子一之大节，四十年尚然沉滞，则党人余论锢之也，因为之发其沈屈。华亭张孝廉守求其父司马澹若公履端家传，公追忆五十年前以身所见闻者，铨次其事；家国之恨，集于笔端，不觉失声痛哭。

　　二十二年（癸亥），公七十四岁。

　　正月杪，甬上后学陈辛学汝咸（介眉先生子）从万子充宗来问学；公谓人曰：是程门之杨迪、朱门之蔡沉也。四月，吴门周子佩先生千里来访，上化安山，拜忠端公墓。作金陵怀旧诗十章，寄仲子直方公。平阳寺天岳诣黄竹浦，求公作山翁禅师文集序（公诗第三卷天岳评点）。五月，之郡城，同门友董无休玚、门人施胜吉敬观徐文长题壁，即次其韵，并有寻禹穴宋六陵怀古诗。同轮庵钦虞咨牧阳和书院，时唱阮大铖词，其语多刺东林；公有句云：故翻党锢作新题。七月，之杭。王九公邀集湖舫，同会侯许霜岩、王廷献赋诗志感。闻万子充宗卒于寓，往哭之。至昆山，主徐司寇家，观传是楼书。朱之铨以其父文靖公行状丐墓铭，公乃按状而铭之。

　　二十三年（甲子），公七十五岁。

　　之杭，游南山，过法相寺。童、王两校书乞诗还天台。

　　二十四年（乙丑），公七十六岁。

　　往姑苏，访周子佩先生。时先生有僧舍，法东坡坐道堂四十九日，厚自炼养。因公至，破关出见。往昆山，顾景范以所作邓丹邱（即起西）传，请公志之。八月，返里。万子公择自语溪返，过访。岁暮，之甬上，并问陈子介眉病；介眉即以千秋相托。

　　二十五年（丙寅），公七十七岁。

　　督学王公颛庵掞，考图经，知忠端公故有祠，饬即故里官埭浦口老屋三楹，肖像存旧；王明府嵩伊委沉教谕辰令煋摄二月祀事，公有记。三月，忠端公入祠乡贤。公留城数日，值赛神之会，举国若狂，作姚江春社赋。淮上顾在瞻諟自甬过竹浦，公谓在瞻如剑客奇材，当是稼轩同甫路上人物。六月丁丑（二十五日），仲弟晦木公卒（详全太史鹧鸪先生神道表）。迁居周家埠。

　　二十六年（丁卯），公七十八岁。

　　王颛庵督学刊子刘子文集；公取家藏底草与伯绳先生原本（公次女婿茂林，念台先生冢孙也。家藏此本）逐一校勘，必以手迹为据（有刻子刘子全书启，见未刻稿）。淮阳门士田守典来谒。闻陈子介眉、陈子夔献讣音，作二律。衢州叶静远书来，有传公已物故者；公以诗戏之曰：岂邀美酝同丁讽（宋丁讽人传其死，京师诸人致奠美酝盈室），却喜流传似子瞻（子瞻在日，人亦讹传其死）。

　　二十七年（戊辰），公七十九岁。

　　女孙婿甬上万承勋，自五河来谒（父贞一先生，时为五河令）。五月，之吴门；晤汤文正公潜庵斌。文正退谓人曰：黄先生论学，如大禹导水、导山，脉络分明，吾党之斗杓也。昆山果亭徐公自来相接，遂至昆山。在健庵尚书座，有突如而问道学异同者；公曰：为盗贼有对证，人不敢为；若道学任人可讲，谁为的证（公有句云：土朱点四书，朱、陆急同异。盖有为言之也）？留昆山一月而返。六月，画师黄子期自武林触暑来访，公令写忠端公正命诗中谶语为潮神图及蕺山夫子泣别像、太夫人礼斗诵经二像（子期以传神著名，其师为谢文侯，文侯师曾波臣）。九月，寓郡城。九日，拜六贤书院（即六贤祠，在南罗门畈。王颛庵督学行部东浙，表章启、祯忠节，立六贤祠；以忠端公为首，次刘忠正宗周、施忠愍邦曜、倪文正元璐、祁忠敏彪佳、周文忠凤翔。咸丰辛酉，毁于贼。宗涤楼观察稷辰议重建，未及举行，附其主于四贤书院）；古兰亭土人张敬吾导之，始得其地（在崇山下。有华表，万历时徐贞明立）。十一月四日，梦哭王仲撝侍御，醒而衾湿。自订南雷文案、吾悔集、撰杖集、蜀山集，钩除其不必存者三分之一，曰南雷文定；后复欲芟为文约（文定前集十一卷、后集四卷，武密靳熊封使君校刊；三集四卷、四集四卷，山阳小门人戴唯一、西洮杨禹江诸先生校刊；五集三卷，主一公编辑、仁和沈荻林廉访校梓；文约四卷，慈水郑南溪先生编梓，其板存二老阁）。筑生圹于忠端公陇畔，内设石床；有筑墓杂言。

　　二十八年（己巳），公八十岁。

　　元夕，公会讲于姚江书院，邑侯康公如琏实来。绍守李公铎以乡饮大宾请；公曰：某蒙圣天子之召，则避其劳而不往；召之为宾，则贪其养而饮食衎衎，可乎哉？因作书辞之。主一公自京归觐，呈徐立斋相国述怀诗三章；即次韵寄之。三月，之甬上，送万子季野北上。登清道观，遇冯令仪，留宿张炼师房。集诸老人作千岁会，郑近川、陈赓卿、邵陶叔、潘某年皆百岁，余六人亦九十，公八十为最少云。乌山胡氏产麟，公谓是大水之兆；作获麟赋。

　　二十九年（庚午），公八十一岁。

　　二月，圣祖仁皇帝问徐尚书干学：海内有博学洽闻、文章尔雅可备顾问者？干学对：以臣所知，止有浙江黄宗羲学问渊博，行年八十，犹手不释卷；曾经臣弟元文奏荐。圣祖曰：可召至京，朕不任以事；如欲回，即遣官送之。干学对：前业以老病辞，恐不能就道也。圣祖因叹人才之难如此。督学晋陵周公清源按临东浙，舟次竹浦，访公山中。云间族侄仲简公炳来姚，访寻祖墓；公展阅家谱，知为竹桥畈头之支（公集族祖文僖公讳韶、道南公讳韶、半山公讳嘉仁、颍州公讳嘉爱、丁山公讳元釜、景州公讳尚质、蛰庵公字川遗稿，为黄氏攗残集伸，公任剞劂之事）。三月，之杭，次子直方公随侍广化寺，拜忠端公神位。遂往姑苏，吊刘龙洲先生墓；同周子洁文与也点（文肃公孙）门士裘殷玉琏游虎邱，遇蔡九霞、张茂深，赋诗一章。五月，始返。至五夫，见大鸟满田，初以为鹳，察之则鹤也。公谓东浙无鹤，海鸟之来，其如鲁之鸜鹆、天津之杜鹃乎？七月杪，大雨，山水骤至，忠端公祠圮。姚人讹言邑当沉，父老思为压胜之术，祭告城隍神，彻城楼「余姚县」三大字投之江；公作姚沉记。十月，复之杭六一泉，谒忠端公神位；先觉祠，谒讲学诸贤（崇祯初，子刘子请建五君子祠于西湖，先忠端与魏忠节及其子学洢生于浙、周忠毅宦于浙、高忠宪讲学于浙也。寻改为先觉祠，并祀讲学诸贤。今移附六一泉广化寺后）。

　　三十年（辛未），公八十二岁。

　　得吴公及裔之（霞洲先生子）手书；公感四十三年前航海之事，赋诗二章。靳使君熊封治荆任新安，招公游黄山；公遂之新安，为黄山之游。龙钟曳杖，一步九顿。适汪栗亭黄山续志告成，公即为之序。四月杪，旋里。复建忠端公祠于新城南门。

　　三十一年（壬申），公八十三岁。

　　海盐李明府梅墅请公主讲，不果。宋中丞牧仲荦以诗赠，公次韵即寄。秋七月，公病几革；文字因缘，一切屏除。接仇子沧柱都中来书，言北地贾醇庵（若水子）已将明儒学案梓行；公暂彻呻吟，作序文一首，口授季子主一公书之。公平日读水经注，参考各省通志多不相合；乃不袭前作，条贯诸水，名曰今水经。是年书成，遂序之（桐川鲍以文校梓）。是年后所作文，曰「病榻集」（今入文定五集）。修儒学落成，公为记。

　　三十二年（癸酉），公八十四岁。

　　寄万子贞一五古五百字。姚志底本，皆公所着，考核颇详；而人物一门，为后来妄增颠倒。公恐言之则招怨，因作八绝，使读者可追寻也。明文海四百八十二卷选成。谓主一公曰：唐文苑英华百本，有明作者轶于有唐，非此不足存一代之书。顾读本不须如许，我为择其尤者若干篇授汝读之。于是有明文授读六十二卷（四明门士张子锡琨校梓。公又有续宋文鉴、元文钞，未梓）。冬，仲子直方公卒。

　　三十三年（甲戌），公八十五岁。

　　正月杪，万子公择冒雪来访，信宿而去；八月，卒。公思之如阳明之于曰仁，不俟其家人之请而铭之（万履安先生八子多从公游，而公择、充宗、季野三先生最称高座云）。甲子（八月二十九日），长子弃疾公卒（弃疾公幼患背疳。博学强记，着有留穷草）。哭徐立斋相国。

　　三十四年（乙亥），公八十六岁。

　　七月癸亥（三日）卯时，考终正寝。疾革，谕家人曰：我死后，即于次月舁至圹中，敛以时服，一被、一褥；安放石床，不用棺椁；不作佛事，不做七七。凡鼓吹、巫觋、铭旌、纸旛、纸钱，一概不用。作葬制或问（载文定五集。全氏祖望曰：公自以身遭家国之变，期于速朽，而不欲明言其故耳）。又书梨洲末命一篇（略云：余圹虽成，然顶未淋土，非三百担不可，此吾日夕在心者也。吾死后，即于次日之早，用棕绷抬至圹中，一被、一褥，不得增益。棕绷抽出，安放石床圹中；须令香气充满，不可用纸块、钱串一毫入之。随掩圹门，莫令香气出外。墓前随宜分为阶级拜坛，其下小田分作三池，种荷花。春秋祭扫，培士要紧，切不可以一两担循故事而已。其祭品：干肉一盘、鱼腊一盘、果子两色、麻餈一盘、馒首一盘。上坟须择天气晴明第一，不可杀羊；天雨变为堂祭，此流俗无礼之至也。凡世俗所行折斋、做七，一概扫除。来吊者，五分以至一两并纸烛尽行却之。相厚之至，能于坟上植梅五株，则稽首谢之。有石条两根，可移至我圹前作望柱；上刻「不事王侯，持子陵之风节；诏钞著述，同虞喜之传文」。若再得二根，架以木梁，作小亭于其上尤妙）。主一公谨遵末命，即于卒之次日，舁至化安山，安卧圹中，即塞圹门。其圹前片石，平时尝求郑高州梁为文勒之；高州卒，未及成文。后鄞人全太史祖望补为之曰：梨洲先生神道碑文。铭曰：鲁国而儒者一人，矧其为甘陵之党籍、崖海之孤臣？寒芒熠熠，南雷之村；更亿万年，吾铭不泯（梓入鲒埼亭集）。

　　三十八年，学使黄冈张公石虹希良如详批准入祀府庠。

　　五十六年，学使休宁汪公荇洲漋捐俸置姚邑通德乡作字号田四十一亩有奇，为公祀田（汪公系郑寒村先生甲戌会试分房所得士，此举盖南溪请之也）；绍守古滇俞公卿有记，海昌查编修慎行书丹勒石。越三十余年，公仲子后嗣某以贱值私质于族内，亩仅十缗；公曾孙雪汀公储文以原质价赎其三之二，公元孙稚圭公璋、清远公璘以原质价赎其三之一，各入于私，雪汀公并移碑石藏于家。惟户管仍属通德三都三里文孝公祀，奉宪永不准易户故也（同治二年清厘户管，开列黄文孝祀作字号田四十一亩一分一厘八毫，永不易户）。一时士论哗然，雪汀公归四亩于公祭，霜露凄然，烝尝未能备物矣（本慈水郑征君书常孝廉勋祀田记后跋。案文孝祀田系汪公捐助，岂有可分裂入私之理繇。雪汀、稚圭、清远三公讼诸官，以私赀赎归，未取赎费于公祭（？）；因据其田而收所入，以偿本息。延滞至今，后人遂以为入私耳）。后贤有能复其旧者，亦九原所深慰也。

　　六十年，郑南溪性建二老阁于半浦，祀公及其祖秦川公溱；成其父寒村先生梁之志也。春秋仲丁，祀以少牢；至今百五十年矣。

　　同治十一年，炳建留书种阁（取公楹联「留天下读书种」之意）于敝庐西北，为观象读书之所。谨奉公遗像于中，朝夕瞻仰，用■〈面力〉绍衣之志。后三年，光绪纪元，岁在乙亥，敬撰联语，勒于神座旁云：耄年终乙亥，距诞生小子，六甲两周；愧而今运转三元，趋步难追祖武。幽阁建壬申，溯继序大宗，七传遥嬗；愿此后祀延百世，诗书弗替家声（贱诞嘉庆乙亥，为大宗七世矣）。

　　乙巳长夏，辑成此稿，卷分为四。公之一言、一事，与夫文诗目之有年可稽者，捃摭殆尽，久为同志钞传矣。戊申、己酉间，宗涤楼先生讲学吾姚龙山书院，就而正焉。先生曰：年谱自有体例，曷以夸多斗靡为？遗献事实甚繁，取其言行之大节、师友之结契、际遇之轗轲、行踪之经历，有足见性情学问者编而入之，使后人得以论世知人巳耳。琐屑之事，盍从芟削！且年谱之作，将弁诸遗集也。文定、诗历诸篇，各标年次；而复次其目于谱中，毋乃赘乎！炳因删繁就简，合为三卷；兵燹时存于牖下者是也。岁丙寅，重加厘订。时先生归老越中，炳复缮清乞正。先生曰：得之矣。不违阳明、蕺山二先生年谱之例矣。今剞劂告成，而先生已归道山六稔。爰书此以志师承之自云。

　　癸酉仲秋，炳垕又识。

