江南闻见录

　　乙酉五月初十日，连日警报叠至。是日，赵忻城有演放大炮之示，不果。夜分，北风甚急，北兵渡江。由七里港进迫神京。时日将哺，宏光计无所出，召内官韩赞周问策。韩云：此番势既汹涌，我兵单力弱，守和无一可者；不若御驾亲征，济则可以保社稷，不济亦可全身。上下其议，即刻束装跨鞍。时将二鼓，从通济门出；携带惟太后、一妃及内相多人，文武绝少。或云往武林，或云往云、贵，或云往太平，纷传不一。是举，旬日间，啧有人言，未尝不叱其伪；至是果然，知其作计已非一日。究所从来，则马士英实始之也。

　　十一日昧爽，哄传上已出城。京中文武，一时隐遁；有不去者，将门首封示尽行洗去。男女蜂拥出门，扶老携幼者不可胜数。间有妩媚少艾，金莲踯躅，跬步难行；见者心恻。既出而复，十有八九；以路多兵也。已而闭门，欲返不得者十居二三，莫竟其终矣。

　　辰刻，忻城出示安民，有大驾播迁，本府死守；此土已致大清帅，自有裁酌，尔民不必惊惶徙避等语。

　　副院杨维垣朱示云：天子出巡，乃古今暂避常理；本院惟有尽忠殉国一路等语。已即自经。

　　各门既闭，百姓数百人往中城狱，拥太子上马，从西华门入宫，尚未栉沐。圜中人悉自出，奸悍兵民乘机入大内，抢夺金帛甚多，大半为强者所得。太子虽为百姓拥入，文武元老无一至者。百姓遂擒相国王铎禁中城，拔须挦发，极其殴打；旋入其家，抢劫一空。

　　两月以来，天气阴霾凄惨，日色罕见。是日，天清日朗，昼夜明朗。

　　图迁虽马士英主之；其实，宏光埋怨士英劝其即位，今值多难，仍着士英设法，故以出奔之说进。且士英之赀浮于宏光，士英之欲生亦甚于宏光；宏光存，士英不能独去。迨既出，置宏光于靖藩黄得功营；士英乃扬鞭挟赀，兵从拥护，竟作天外冥鸿矣。先是，马士英调川兵三千，为出奔捍卫计。去而不尽者若干人，作崇于城，方勇（？）协力一心，竟夜巡警，兵竟不敢□肆。秦淮两岸灯光烛天，达旦如昼。

　　十二日早，开太平门，驱川兵出走；门外之民逐杀之，伤一、二十人。铳炮之声，自朝至午少息，川兵无复存者。

　　城内栅门，盘诘甚严，获奸细及马士英中军共八人，忻城立斩之。

　　阮大铖家被抢，冯可宗、陈盟、王一心、周之屿、冯梦祯、蒋鸣玉、张元始、姚士衡、沉应旦、吴希哲、陆康稷、申绪、葛含馨、罗志儒、黄哀赤、陈济生、申演芳、吴适、顾绎诒、陶廷煜俱去，张捷、高倬、张有誉俱死。

　　午后，太子传示（告示用朱标，坐日空字，黄纸书之）曰：泣予先皇帝丕承大鼎，克壮前猷，凡诸臣庶同苦播着，中外罔不宣知。胡天不吊，惨罹奇祸！凡有血气，裂眦痛〔心〕。泣予小子，分宜殉国。思以君父大仇，不共戴天；皇祖基业，血汗非易：忍垢奔避，图雪国耻。予惟先帝之哀，奔投南都，实欲哭陈大义，身先士卒；不意巨奸蔽障，致撄桎梏。予虽幽城狱，每念先帝，无一日不三痛三绝也。如今者，闻兵远避，先为民望，其如高皇帝之陵寝、亿万仓之性命何！泣予小子，将历请勋旧、文武诸先生念予高皇帝三百年之鸿烈、先皇帝十七载之旧恩，助予振旅，扶此颠沛。何期父老人民围抱出狱，拥入皇宫。予见宫殿披靡，踉跄祖业，不胜悲涕。奈诸父老焉知予负重冤，岂称尊面南之日乎！谨此布告在京文武勋旧诸先生士庶人等，念此痛怀，勿惜会议。予当恭听，共抒皇猷；勿以前日有不识予之嫌，惜尔经纶之兆也。不念旧恶，垂诸训典，非敢云赦；惟愿即临，匡予不逮。谨此。

　　十三日早，开通济门，放勇卫营兵人；城中乘间而出者甚众。栅禁稍宽，店肆颇有开张者。文武臣僚集中府会议，安民、城守各有告示不等，然俱不及立新主事。太子敕封中城狱神萧王周龙匣（？）差官奉敕，二人执金棍前行，至禁中开读；兵马司素服迎之，以其所居之室改为殿宇。傍晚，有云间贡生徐瑜、萧某谒忻城，面陈太子宜即位；忻城立叱斩之。

　　十四日，北兵至城；忻城缒出见于营，议进城事，保国朱、镇远顾、驸马齐等俱在。豫王问：尔等勋戚，为太祖？为成祖？一一问答有差。豫王喜忻城城守有功，加位兴国公。手携立保国有（？）赐金镫银鞍马、貂裘、八宝达帽等物。进牛酒，席地共饮。问太子何在？忻城次日送至营。李乔携进大清告示，偏挂通衢，民心稍定。告示二道：大清国摄政叔父王令旨，晓谕河南、南京、浙江、江西、湖广等处文武官员军民人等知道。尔南方诸臣，当明朝崇祯皇帝遭难，陵阙焚毁，国破家亡，不遗一兵、不发一矢、不见流贼一面，如虎藏穴：其罪一也。及我兵进剿，流贼西奔；尔南方尚未知京师确信，又无遗诏擅立福王：其罪二也。流贼为尔大仇，不思征讨；而诸将各自拥众，扰害良民，自生反侧，以启兵端：其罪三也。惟此三罪，天下所共愤、王法所不赦。予是以恭承天命，爰整六师，问罪征讨。凡各处文武官员，率先以城池地方投顺者，论功大小各升一级；梗命不服者，本身受戮，妻子为俘。倘福王悔悟前非，自投军前，当释其前罪，与明朝诸王一体优待。其福王亲信诸臣，早知改过归诚，亦论功次大小。檄到之处，民人毋得惊惶奔窜，农商照常安业，城市秋毫无犯，乡村安堵如故。但所用粮料草束，俱须预备运送军前。兵部作速发牌，出令各处官员军民人等及早互相传说，毋得迟延，致稽军务。特兹晓谕，咸使闻知。顺治二年五月日。钦命定国大将军豫王令旨，谕南京等处文武官员军民人等悉知。余奉圣旨，统领大兵勘定祸乱，顺者招抚，逆者剿除。大兵到处，兵不血刃。官员赍捧敕印来降，不次优擢者有之、照旧供职者有之。民间秋毫无犯，产业安堵如故。昨大兵至维扬城内，官员军民撄城固守；予痛惜民命，不忍加兵，先将祸福谆谆晓谕。迟延数日，官员终于抗命；然后攻城屠戮，妻子为俘。是岂余之本怀！盖不得已而行之。嗣后大兵到处，官员军民抗拒不降，维扬可鉴！夫人皆天地所生，逆命之徒欲死，则宜自尽，何得贻累生灵！本朝承天之眷，遇战必胜、攻城必克，谅尔等闻之熟矣。虽然耀德必观兵，仁义招抚，天时人事，洞然可鉴。今福王僭称尊号，沉缅酒色、信任佥壬，生民日瘁。文臣弄权，只知作恶纳贿；武臣要君，惟思假威跋扈。上下离心，生民涂炭极矣。予念至此，感叹不已！故奉天伐罪，救民水火，合行晓谕。

　　十五日，太子出洪武门入营，豫王敬礼甚厚；留之营中，衣以锦紫袍云。其真假不能辨，须带归于北以明之。百官是日朝王，豫王始（？）。

　　十六日，百官递职名到营参谒朝贺如猬。时将无（？）礼部尚书钱谦益引大清官二员、兵使五百余骑从洪武门入，谦益向帝阎四拜，因下泪。北兵问故；谦益曰：我痛惜太祖高皇帝三百年之王业，一旦废坠；受国深恩，能不痛心！北兵叹息。候开正阳门进，索锁匙不得，引进东长安门，盘九库钱粮。官兵俱住内，忻城□□（？）抢掠大内。兵丁八人，游于街市，传令百姓设香案，俱用黄纸书「大清国皇帝万岁万万岁」并「风调雨顺、国泰民安」等字，又大书「顺民」二字，粘于门。午后、拨达兵五十名守通济、洪武、聚宝三门。刘良佐兵为祟南门外；百姓诉于豫王，发北兵三□赶杀，立刻降之。

　　十七日，文武各官争趋朝贺，职名红揭堆着五尺者十数堆，凡生监、候选、候考，无一不至；豫王不见。

　　十八日，文武官员及乡保方长人等送币帛、牲醴、米面、熟食、茶叶、糖、酒、果、烟等物于营，络绎塞道，举国若狂。

　　忻城约各勋唤戏十五班进营开宴。逐出点演。正酣畅间，塘报各镇兵至；忻城递报于王，阅之漠然，又点戏四、五出。方撤席，发兵迎敌，即刻就行。

　　鲥鲟内相进鲥鱼二大箩，用龙旗龙袱，卑礼小心；豫王不受。

　　十九日，达兵八人抢小物于神乐观，道士禀王，命缚斩之。差御史王懩、小卿黄家鼒、御史刘光斗等往淮安、宁国、苏、松等处讨取降顺册。

　　达兵搜不朝贺现任官陈盟等家，有收其家属者。豫王出示，令前日入内抢劫金银、缎疋、腰刀等物自行交还武英殿或江宁县，免其前罪；仍令总甲逐户搜有藏匿者枭示。

　　二十日，令文武各官将印信札付尽数交纳武英殿，听换给。又令大开南门，放出城三日。忻城剃头起，是后，徐魏国、柳安远、徐永康、汤灵璧、李临淮等以渐俱剃讫。文官惟李乔、孙榘、叶应祖等实为出家，适合时尚。

　　二十一日，合城百姓既苦搬移，又恐五旗兵至，难免杀戮，惴惴不宁。三日之间，路不能行；而露宿与暴观城市者，不可胜记。

　　二十二日，豫王念史阁部忠烈可嘉，令建祠坊，旌扬荐馨；仍令礼部尚书优恤其家眷，以示异数。

　　二十三日，中书龚廷祥义不臣服，投武定桥河死，浮尸二日。

　　二十四日，豫王进城，穿红锦箭衣。乘马人洪武门，官员红、素服不等，分班两旁迎贺。预一日，礼部红榜遍粘城市，故无一不至。

　　二十五日，寻到宏光，暂停天界寺。豫王往接，舁以无幔小轿，首蒙包头、身被蓝布衣，以油扇掩面；百姓唾骂。太后及妃俱随后。从正阳门，宏光易马，衣一把挝。乘马至灵璧侯家，设宴。太子上坐，宏光昭坐；豫王穆坐，从容向宏光曰：不为先帝报仇，反将太子监禁，此是何意？宏光穆然。又曰：我大兵尚在扬州，为何弃了陵寝、土地先去，以失民望？自主之耶？抑左右教之耶？宏光答语支吾，汗出浃背。余言尚多，不能尽述。唤乐户二十八人，歌唱侑酒。席散，发还；仍限二十日内着教师开戏一本，以便供应。

　　黄虎山兵约万余人，俱自薙发，随达兵进城，向豫王求用；不收，止收其衣甲、兵刃。

　　二十六日，点印官及二十四衙门；内相三人到迟，要打百棍、没其家，告道乃止。

　　二十七日，发兵三千往苏、杭催讨降册。此时，尚未知杨文骢杀黄家鼒等官也。

　　二十八日，豫王出南门报恩寺拈香，观者如堵。黄端伯抗节骂詈，左右欲兵之；豫王不思加刑，忻城送之狱。

　　传清朝八政，一曰求贤，二曰薄税，三曰定刑，四曰除奸，五曰销兵，六曰随俗，七曰逐僧，八曰均田。互相传说，尚无颁示。

　　二十九日，中、南、西三城百姓幸免于迁居，归功忻城，踵门言谢。忻城劝令三城醵金犒兵，以绝窥伺；百姓从之。
