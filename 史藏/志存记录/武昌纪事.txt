武昌纪事　（清）陈徽言 
● 卷一
　　咸丰二年壬子五月，粤匪伪太平王洪秀全攻陷湖南道州、江华等处，分遣贼党，远近散布伪示。是月杪，武昌城内外所在多有之。巡抚龚裕大索奸人，先后捕获斩之。乃请征邻兵，奏发帑金三十万，以为防堵费，报可。江夏知县绣麟，会同汉阳知县常懿麟，统查江上划船，按船户名氏取保人，编列字号，书牌钉于船舷，以杜藏奸。清户口，行十家牌法。
　　六月十八日，设防堵总局于布政局署，谕绅士募人团练，城内外计四十八堡，得勇千四百有奇。
　　二十三日，新巡抚常大淳莅任。
　　七月初二日，巡抚常大淳周阅城垣，委官修筑。招集湖南本帮首事、团练木簰壮勇二千人。
　　初九日，巡抚常大淳，往岳州省视疆界。岳州隶湖南水陆交冲，险要为北省门户。因奏归北省防堵，请发帑金兴筑西门外城，包岳阳楼于内，以在籍内阁中书吴士迈董其事。募洞庭湖渔户二千余人，以为渔勇，堵截江路。
　　十二日，布政使梁星源，遣兵驻火药局。
　　十九日，巡抚常大淳自岳州回，委官解经费银及军装炮械火药赴岳州。
　　二十日，获奸人许?。新授江南提督双福过境，巡抚常大淳以防堵需人，疏乞留楚助防，许之。
　　八月初一日，夜三鼓，抚署灾。
　　初二日，平旦，九门移时不启，知府董振铎以昨抚署火，恐有奸人，密搜不得。晷加辰，始传钥开城。
　　初三日，盐道王东槐，赴岳州经理防堵事宜。时提督博勒恭武，已先期往。
　　初八至十六等日，举行壬子科乡试。是时闻贼于七月二十七日犯长沙，诸路戒严，九门设兵诘奸，司道各官皆出衙夜巡。九门倩人负土，皆于月城内堆积数百石。谣传贼将于中秋日至城中，大户挈家远徙者甚众，人心惶惶。巡抚常大淳，谕守门兵，凡出城者许携一隐囊，其辎重捆载而行者，概不许出。
　　二十九日，委官统带乡勇守金口。
　　九月初一日，委官统带乡勇，分赴蒲圻、崇阳、通城诸要路防堵。
　　初三日，河南兵相继至。自是安庆防江营寿春镇及本省诸路兵，皆先后踵至。多者千余，少或二三百人，于郭外近城高阜，及小龟山等处，筑营垒使守之。筑石门长虹桥上，熔铁包之，极坚固。后贼至，惜无兵守，贼因更筑长墙翼之。迨提督向荣拥兵南来，贼死力拒守，攻累日不入，乃绕攻东面，不能直冲城下，职是故也。
　　十一日，委官统带练勇，分驻城外。
　　十九日，贮谷丰备仓。
　　二十六日，按察使瑞元往蒲圻、岳州巡视堵御要路，兼旬乃返。
　　十月二十四日，巡抚常大淳偕提督双福，往厂关阅战船。
　　十一月初五日，闻岳州于初三日失守，调城外兵勇及金口兵，悉令入城登陴守卫。
　　初六日，巡抚常大淳、提督双福，下令毁城外十丈内民房。布政使梁星源，发银二万买米，又发银采买油盐，以贡院为粮台。
　　初七日，毁城外民房。城门皆闭，惟汉阳、武胜二门开，城外男妇入城者众，汉阳门挤毙数人。城内街巷皆闭肆。按九门凿新井九眼，旧井堙塞者，悉重启之。毁望山门外新桥，保安门外旧桥。
　　初八日，毁城外民房。九门洞开，居民搬运器物砖瓦木石者，接踵于道。二鼓余，闻贼至簰洲，守城兵勇，叫呼达旦。巡抚常大淳与提督双福相议，以城外民房，不及尽毁，下令先自平湖门外举火焚之。
　　初九日，以土石筑九门。城上以长绳系人出入。城外火光四起，烟焰上腾，太阳赤色，男妇号哭，至有投江及沙湖死者。募绅勇得三千余人，绅士分带登城助守。提督双福下令，每家门外悬灯，备刀械，各出一人警夜。
　　初十日，城外火如昨。黄鹄矶头观音阁，志称刘宋头陀寺故址，宋明之代，迭经兵燹，国初参政宋其修建，铸金（汜）秒大士法像，高二丈余。巡抚常大淳以阁势峻嶂，逼接女墙，焚之。提督博勒恭武，列兵岳州城，贼至望风先溃。既奔至省，巡抚飞章劾之，逐居城外待命。晡后获奸人二。黄昏时有二舟自上流来，城上望见，以为贼至，喧呼开炮，已而知为故兵回船，乃已。
　　十一日，城外火如昨。总后常禄、王锦绣，统滇蜀兵勇二千七百，自长沙径绕贼前，来鄂助守，皆绳系入。匪徒抢夺民物，捕二人荷校于南楼示众。巡抚常大淳出示云：「匪徒抢夺，地方官捕获立斩，应捕者格杀勿论。」城内获奸人六。陕甘有千余兵至，其未至者，尚有二千余在路。闻蒲圻于初九日失守，贼入城，屠杀甚惨。谣传将折城内近城民房，众情汹汹，势且激变。巡抚常大淳出示云：「岳州有警，省城重地，不得不加严密，以防奸罪溷入。城外民房，非离江岸不远，即距城根较近，兵法以清野为先，若不早为毁除，非特有碍炮路，且广西、湖南等省，皆因民房毁除未尽，致贼藏身，潜掘地道。前车可鉴，是以奏明毁除。况未经火毁之先，曾经谕令各居民，及早迁徙，即被毁之后，现在委员清查户口，急为安抚，筹虑不为不周。乃闻有等不识时务之辈，妄行讪谤，甚至因城外民房烧毁，即谣传城内近城房屋，及汉阳、汉口，亦将烧毁，殊属荒谬。独不思毁除城外房屋，系为清野而设，何至无故毁及城内并汉阳、汉口民房？揆厥由来，保无不法奸徒，乘机造此谣言，为煽惑人心之计。本部院率同文武，筹办防堵，昼夜辛劳，深恐吾民稍有未安。乃竟有此不近情理之说，殊堪痛恨。除严密饬拿外，合行出示晓谕。仰合城绅商士民，及诸色人等知悉，务各安业，静以待捷，慎勿轻信流言，致为奸匪所惑。如有妄造谣言，摇乱人心者，即非奸匪，亦属乐祸之徒。一经查拿，定按军法从事。」于是浮言浸息，民乃安堵。以土石塞七星闸、万年闸。盐道王东槐自岳州丁艰解任。
　　十二日，城外火如昨。贼舟扬帆，徐徐顺流下，须臾尽泊对岸鹦鹉洲，桅樯林立，约数千艘。外委余朝鸣，发炮击坠共二艘。城内获奸人五。总兵王锦绣，令垛置滚木礌石，复传令守垛兵勇，毋得喧哗，是夜城上寂然。是日汉阳失守。
　　十三日，城外火如昨。我兵乘战舰渡江击贼，至中流，轰炮震天，抵暮乃还。贼大队自陆路至，踞城东钵盂山、洪山、小龟山、紫金山，向所筑营垒，皆为贼有；复围文昌、望山、保安、中和、宾阳、忠孝、武胜等门。按察使瑞元，遣兵分守诸狱。粮道成观宣出示谕军民人等，举报奸人，审讯得实者，重赏；容隐者，查出从重治罪。易防堵总局曰军需总局。
　　十四日，城外火如昨。贼舟由鹦鹉洲沿汉阳江岸，放至南岸嘴，或一二艘，或二三艘，皆衔尾徐行。我兵于城上炮击，沉贼舟三。夜，对岸沿，江贼灯如火龙。贼连舟为二浮桥，比明已成，上由鹦鹉洲至白沙洲，下由南岸嘴至大堤口。贼于城南数十里外，多筑长墙，死守于内，阻我援兵路。
　　十五日，巡抚常大淳、提督双福出赏格，拿获长发贼一人，赏银二十两；拿获短发贼一人，赏银十两。告奋勇出城杀贼，临事视功大小，从优定赏。城外屋宇，焚毁略尽。所余高墙，贼藉以庇身，穴墙开铳，炮击我守垛兵勇。城上技无可施，乃分遣兵勇，连日缒城毁之，各赏赉有差。夜四鼓余，贼乘雾放毒烟，须臾咫尺不辨。贼众来攻城，火箭炮矢雨至，我兵以水龙冲之，见贼皆涂面竖雉羽，群乘梯上。急将木石击下，铳炮继发，声撼屋瓦。贼死伤如积，乃负尸遁。川勇缒城掩击，大败之，生擒长发贼二人，夺获长梯四十余乘。质明计贼死者三百余人，我兵伤者二人。参将罗兆元阵亡。绅士夏维桢中炮，死焉。
　　十六日，巡抚常大淳，赏兵勇各银一两，共赏银万三千余两。贼舟往来江上，多傍对岸，城上苦铳炮不能远及。总兵常禄，置八百斤大炮黄鹄山头遥击之。日昳，贼数十人游行东门城下，练勇缒城疾掩之，贼遁，生擒一人归。
　　十七日，九门近城隙地，掘坑深四尺许，上覆巨（亢瓦），使瞽者更番卧其中，以瓦缶就地枕之。缶身埋入土，其口枕耳，可闻贼掘地声。练勇缒城，搜长春观，贼急闭二门，攻之未克。贼伙来援，乃夺其抬铳战鼓还。卓午，西南烟焰沸腾，闻张家祥拥兵至，与贼鏖战。总兵常禄传令，民间备草人七十二，已而勿用。发粜官米，每日粜者，不得逾二升。
　　十八日，江夏知县绣麟，发腰牌分给众民，谕以贼来攻城，一方保正，率之上城，助兵勇守御。城中黄鹄山缭绕如伏蛇，故俗呼蛇山，自黄鹤楼至东门，横亘数里。士民登其上，观者万人。巡抚常大淳坐衙斋，望见行人猬集。命以诸色大旗，分树山脊，以眩贼目。
　　十九日，巡抚常大淳、提督双福出赏格，勿论士庶，能毁贼江上一浮桥者，赏银五千两；上下流二浮桥全毁者，赏银万两；烧一贼船者，赏银二十两。川勇缒城击紫荆山屯贼，夺其器械，生擒执黄旗长发贼二人，复以钉钉其大炮引门。贼伙自东摇旗来援，我军引还。贼焚东狱庙。夜三鼓，贼以长竿举草人攻武胜门，城上炮石齐下，贼退。
　　二十日，练勇缒城击文昌门外贼，杀贼数百。练勇伤者数十人，战殁者二人。贼使一童子乘梯上城，我兵获之，年可十四五，言笑自若。口称欲入城放火，搜其身果有火弹。
　　二十一日，城北观汉楼下，贼筑炮台，击毙我把总韩定邦。夜，大堤口沿江一带，贼筑营垒。
　　二十二日，贼自下游，虏盐艘十余艘至，分泊江中。盐艘皆四桅，长十余丈。舳舻高耸，状如仰月，江船之最大者。贼上流浮桥，忽然中开，以筏联之。已而贼舟自南至者，有数十艘。向晚，贼频射火箭入城。夜五鼓，贼攻观汉楼，我兵御之，炮声达旦。天曙，贼退。杀伤之者，二十余人；城上兵勇，伤者四人。
　　二十三日，使夫人丰备仓舂粟。食时，闻提督向荣兵至，东郭钵盂山白焰障天，舟中贼多疾走奔赴之。巡抚常大淳登黄鹄山以西洋远镜瞭望，见来兵奋勇，火球如星。传谕援兵云集，杀贼获胜，于是军民少安。
　　二十四日，城中缺油盐，兵民购买不得多，有淡食者。
　　二十五日，知府明善出示，谕各油盐店户，仍前发售，定以限制：每日每家买盐不得过二两，买油不得过四两。贼于城北掘地道。练勇缒城，擒获一贼，面有火印，供称沿城已掘九洞，惟三洞有水。贼于沙湖树木桩，覆板为桥，直抵小龟山，往来其上如织。
　　二十六日，抚标目兵张麟甲自提督向荣大营赉书回城。巡抚常大淳，将来书交城上官弁绅耆传阅，始确知向统大兵于十三日至李家桥，与贼转战，连获胜仗，兹大营已驻卓刀泉矣。先是麟甲偕一目兵，奉令侦探，而贼于水陆诸要径，皆置竹钉，既泅水偷渡，其人为竹钉中伤要害，旋死。麟甲四肢刺伤，比抵大营，血污衣裤，见者莫不壮而悯之。向来书言此人辛劬得力，可即超擢，以示鼓励。巡抚常大淳、提督双福，各赏银百两，立授把总，予砗磲顶戴。竟日阴雨，一鼓余，雨益甚。贼来攻城，城上木石炮火迸发，贼攻愈疾，忽然雷电交作，贼退。是日适交小寒，序属残冬，猛闻霹雳，人咸嗟异。雨势联绵，守陴者警呼彻夜，炮声不绝。按察使瑞元，昼夜周巡城上，阴雨无月色时，巡察尤勤，遇守垛兵勇偶倦假寐，辄重责之。
　　二十七日，黄鹄山头，轰大炮击沉对岸贼舟二。诸商闭肆，强半市侩居奇之。见城中兵民，食指浩繁，甚至终日持银，竟不能易一钱，百物昂贵，日用惟艰。军需总局出示，谆谕诸店户，照常公平交易。于是始稍稍有开张者，兵民称便。设游勇，每门二十人，不分昼夜，更番巡历。
　　二十八日黎明，提督向荣自卓刀泉分兵十队，攻夺洪山贼营，进剿小龟山、紫金山贼。守备叶承清，率兵勇五百，缒城夹击。鱼堤桥，贼已先断，我兵以大木接续，蜂拥而过。贼皆短兵，矢炮不继。川勇执蜈蚣大赤旗，登山顶而舞，众军继之，贼中炮及落水死者无算。城中士民登黄鹄山，观者如堵。望见我兵骁悍，驱贼赴水如群鸭，鼓噪笑呼，欢声动地。夜三鼓，大风奋发，江水喧豗，贼上下浮桥皆吹散，舟沉数十艘，溺死贼甚众。
　　二十九日，翔风烈烈，微雪竟日。提督向荣与贼战于东郊，夺获马匹百，银鞘二，火药铅弹无算，是日杀贼盈千。我兵进驻岳王庙。贼大队未退，城不能启。东村富民张氏，家有积谷，知提督向荣粮运未至，军不宿饱，乃尽出以献，事急不暇舂，麾下多厌糠糙。贼复连舟为浮桥。
　　十二月初一日，军需总局缺钱，城中质库七家，各捐千贯。张国梁与贼战于南湖，袭夺其营，获器械无算。夜五鼓，贼扒文昌门，提督双福守城上，督兵勇击退之。
　　初二日，提督向荣与张国梁攻贼于东郊，自晨至暮，胜负未分，各引军还。夜四鼓余，贼掘文昌门地道，既达城下，墙足有大木桩排立极坚，贼以巨斧伐之，登登有声，巡抚常大淳率属官齐集城上，用夫四百人，挖内濠，引水注满。
　　初三日，遣川勇下文昌门，搜掘地道贼，无所获。
　　初四日，黎旦，黑雾中闻大声震动，文昌城门颓二十余丈，盖贼于地道以柜盛火药轰裂也。时守城兵勇，有入帐就睡者，有下城买菜物者。贼八人扬旗先登，见垛口疏落，招飐大呼，逆党继之。复四围乘梯攻入，兵勇纷纷走避，城遂陷。
　　巡道王寿同守忠孝门，闻文昌门轰裂，督练勇书役人等，急往策应，与贼战于阅马厂，杀贼十数人，力尽不屈死。寿同，高邮人，进士，子恩晋，怀印从死阵前。练勇书役十二人，皆战殁。
　　江夏知县绣麟甫回署，猝闻警信，忿不欲生。将印藏匿，挥双刀上马。率子伯春、仆谷祥、青县义勇李成章等，共数十人，奔赴武胜门堵御，遇贼奋刀左右刺，连杀数贼。贼后至者，乱矛刺之乃死，伯春等同时阵亡。绣麟，满州镶黄旗人，举人。典史杨瀚冠带坐监门，贼至被执，濒死骂不绝口。瀚，大兴人。
　　候补知府唐光照，自捐资募勇二百人守忠孝门，贼至，督勇力战而死。光照，零陵人。
　　前汉阳通判林寅，大兴人，与女夫陆篔孙，执挺毙数贼，战死铁佛寺。
　　前监利知县彭凤池，守武胜门，贼至，持刀力拒，杀贼数人，身受重创，卧地不起。后三日，其仆见之积尸中，气奄奄未绝，舁之回寓。凤池谓家人曰：「世受国恩，不敢负。」是晚自缢。室王氏，妾张氏，子荫晋同死。凤池，龙川人。
　　荆州同知舒纶，内府旗人。候补同知朱祖培，临桂人。周汝翼，长沙人。江陵知县俞昌烈，宛平人。咸宁知县黄光奎，如皋人。试用知县董师雍，仁和人。杨明善，大兴人。候补布政局照磨叶庆恩，仁和人。从九品葛璜，大兴人。程慎思，婺源人。洪文潮，慈谷人。凌茂松，石门人。当阳典史刘绍光，武进人。皆守城上，杀贼力尽不屈死。
　　按察使瑞元奔回署，命家人自尽。幼子延本年十四，旁侍号泣，拔刀杀之，乃自刭。幕友潘传瑛同死。瑞元，满洲正黄旗人。司狱张运钰，肃衣冠守狱，厉声骂贼，遇害甚惨。运钰，南昌人。
　　布政使梁星源端坐厅事，贼入谓曰：「我等为官，不能保守土地，诚宜杀。然吾百姓无辜，若慎勿肆屠，上干造物怒。」言已，瞋目视贼，一贼挺枪贯其颈，舁尸于外。事平觅不获，举衣冠招魂以葬。星源，岐山举人。
　　广储库大使张寿祺，在库御贼被戕，父母自缢。同时粮储道库大使锺秉权，亦在库御贼被戕，一家八口皆自缢。寿祺，阳湖人。秉权，南海人。
　　武昌知府明善，自缢未绝，贼至，引颈受刃而亡。幕友萧志苏、陈和庭、周鼎同死。明善，满洲镶蓝旗人。通判李芳，一家老幼十口，阖门自焚死。芳，上元人。
　　已革知县施均守火药局，城陷，或告之曰：「盍逃乎？」均监守弗去，谋欲举火烧贼，而贼已至，遂戕于局。均，浙江人。
　　武冈同知周祖衔，办理军需总局，在局骂贼死。祖衔，商城人，进士。总局听差委员、试用从九品郑愚，一家五口自焚。愚，滦人。
　　盐知事李万春，巡检张伟绩，听差粮台，贼入，各格杀数贼而死。万春，朝邑人。伟绩，鄂人。
　　府学训导吴长庚，挺身骂贼，子兆丰、兆履，妇袁氏、胡氏，女二，仆妇邓氏，男妇八口皆死。长庚，汉阳人，举人。县学教谕鲁唯，赴泮池死。唯，汉阳举人。训导阮熙仁自缢于明伦堂。熙仁，黄安人，举人。
　　前盐道王东槐，推幼女落井，与妻萧氏自缢。
　　巡抚常大淳，时已调任山西，留办军务，城陷殉难。子集松，巡捕增喜、杨文先、马登云同死。其亲戚家属遇害者二十人。大淳，衡阳人，进士。增喜，汉军旗人。文先、登云，皆江夏人。
　　学政冯培元投井死。培元，仁和人，进士。
　　总兵常禄，副将春荣，由大都司巷与贼鏖斗，至长街，当其锋者靡不辟易，贼死伤接踵。一贼妇尤凶悍，常禄提刀直劈其面，横尸火巷口，足长尺许。顷之，贼来逾众，血淋漓满战袍，乃自称力竭，刎于马上。春荣连杀执黄旗贼，追击至黄鹄山，堕马阵亡。常禄，满洲镶白旗人。春荣，汉军镶黄旗人。城守参将杨光普，守汉阳门，自谯门跃出，与贼格斗移时，杀贼甚众，负重创战殁城上。光普，汉军镶蓝旗人。
　　游击李登魁，守武胜门，手燃大炮，击死贼数十。与从九品徐光云大呼杀贼，贼来扑，即奋前挺矛直刺，一矛贯两贼，矛断，复夺刀杀黄巾贼数人，红巾贼十数人。光云亦手掣佩刀，杀贼，相继力战死。登魁，大理太和人。光云，池州建德人。
　　提督双福，满州正白旗人。总兵王锦绣，马平人。参将杨锡纯，汉军镶黄旗人。福厚，汉军正红旗人。庆禄，满洲旗人。守备曲春泰，解州人。马永祥，长安人。胡光达，谷城人。千总王金亮，江夏人。鲁光荣，江夏人。把总吉祥，荆州驻防旗人。卢荫鸿，昆明人。李文魁，江夏人。外委余朝鸣，江夏人。皆杀贼阵亡。
　　士民兵勇殉难者，不下十万余人，忠义震一时。兹未能枚举，特表守土官之尤烈者。
　　补录蒲圻殉难官弁：
　　知县周和祥，四川仁寿县举人。闻贼入境，与县丞张汝琛、典史何耿、城守千总胡起太，率众婴城守。贼大至，南门发炮击死贼数十，相持半日。城陷，和祥迎贼诟骂，贼怒，剖其腹，屹立受之，既断头乃仆，时有监生陈修荣者，伉爽士也。闻和祥死，亦相继骂贼不屈，贼并磔之。汝琛转战敌楼，杀数贼，忽刀落揽断，遂遇害。耿被戕路隅，起太巷战，大呼杀贼，负创归家自缢。所蓄犬守尸不食，哀号毙其侧。合城士民及吏役等，皆死之。汝琛，上蔡人。耿，萧山人。起太，江夏人。
　　南阳镇都司王煜，河南抚标守备嵩山摆元庆，寿春镇外委张洪恩，竹山协外委黄长森，共统兵八百守蒲圻，贼至，迎敌战殁。
　　补录汉阳殉难官弁：
　　知府董振铎，汉军镶黄旗人。城陷，与县丞赵德忠、从九品张世勋、把总吴金彪，皆杀贼死之。
　　署游击李信，匹马横槊，巷战良久，复舍骑徒步跳荡，所至披靡，杀贼几百人，至魁星楼惫甚，身被数十创，复奋斗乃死。信，晋州人。
　　陕西延绥营参将朱廷瑞，守朝宗门，贼至，督兵力御，其子亦随父杀贼，相继阵亡。廷瑞，甘肃人。
● 卷二
　　贼首洪秀全，广东花县狮岭客民，或云秀全乃湖广军犯，未详其本姓，其言洪姓及花县人者，伪也。道光三十年九月初三日，与其党冯云山在桂平金田村韦正家，聚众倡乱。其先拜会时，粤西绅耆，迭次联禀乞究治，当事置弗问，遂酿祸乱。冯云山亦花县狮岭客民，英夷乱后，居高州香港授读，展转入夷教。久之，言欲往粤西传教，夷厚赆之，遂以其金广结莠民。故今贼众，晨夕赞美耶稣，七日礼拜，与西洋天主教无异。以此论之，外夷之贻祸烈矣哉！
　　杨秀清不知何许人，举动诡秘，虽其左右，莫能尽知。外似端绪纷乱，而实总揽大纲，一无所紊。尤善抚爱伙党，有事传令，以次而下，奉行甚速。贼所倚赖者，秀清一人而已。其能谋善战之萧朝贵、冯云山，皆相继登鬼菉。贼势近虽强盛，而内已龟熸不振。贼中博白人数千，皆教匪也，洋夷贿嘱华人，往彼传教。比年钦州渡船，送夷人至博白，彼处男女躬迎甚众，祸机所伏，知非一朝。圣人所由杜渐防微，奇邪必禁也。
　　明季西洋人利玛窦撰《乾坤体义》，阳玛诺撰《天问略》，艾儒纳、龙华民辈亦各有撰述。如《西学》、凡《四字经》、《诸经解》、《会中规约》等书，皆广耶稣教之说，支离荒谬、窃释氏之绪余，有舍死救生，奉天主升天堂云云，欲使入教者虽至横死不悔。故贼得从而扬其波，藉以捣乱。其所造伪书，遂言上帝为天父，耶稣为救世主，其心敬礼之者，天父下凡俗之享福，死后魂得升天，不受阎罗拘捉，且斥阎罗为妖，诸凡百神，皆为妖魔，遇庙像辄焚毁。无识愚氓，见彼所为，谓天壤间无复有鬼神，爰敢肆无忌惮，助之为虐，其死心为彼，甘蹈白刃者以此。非贼真能如古名将，信义素着，使三军之士，视死如归也。
　　贼中无读书练达之人，故所见诸笔墨者，非怪诞不经，即粗鄙俚俗，此贼一大缺陷，盖天之所不与也。
　　自伪东王以至卒长各有牌刀手若干人，其多寡以渐而杀，此乃贼左右心腹，巡查传令，皆所掌也。遇党类有犯律者，牌刀手即可专杀。
　　贼妇亦有伪职，与伪官相等。间尝出战，红绡抹额，着芒鞋，颇矫健。
　　贼初军律极严，虽首逆戚属，无敢犯者。如十人出战，八人皆死，其二人亦继进不敢退，退者立斩。故其下皆用命，出死力抗拒我。其后乌合大众，不能复然矣。
　　贼每战，各营正牌二十五人，居前当锋，牌尾老幼辈助声吶喊，方战，大呼杀者三，势殊凶猛，盖胜败所由判也，过此则易摧折矣。
　　贼酷爱髫龄童子，见辄携之去，有虑其身历行间，惯睹战争危事，后恐滋蔓难图者，窃不以为然。幼童多属善良子弟，其为贼掳，原非得已。且在彼中，日惟游戏征逐，从未尝练习技勇，讲求韬略。一旦无所依恃，必将震骇失措，奚暇螳臂当车，张其毒焰耶？
　　贼首僭称伪号者七人，其最著者伪西王萧朝贵，负胆力，凶悍异常，尝单骑片时杀百数十人，如行所无事。寇长沙，被我兵于南门城楼发巨炮击死，尸埋老龙潭，经南抚张公亮基起获验明枭剉。兹乃其遗孽，甫数岁耳。又伪翼王石达开，伪丞相曾天养，伪元帅罗大纲亦颇骁果能战。其余伪北王韦昌辉，伪燕王秦日纲，等而下之，皆猥鄙无能之辈，不足数也。
　　贼专以邪说煽惑人，无他幻术，惟焚人尸骸，取灰制药，用之攻城，则毒甚。贼最愚顽可笑者，或临阵，或患病，举凡一切事，皆对天祈祷，口中喃喃求天父默佑所谋遂意。祝毕，赴汤蹈火，在所不顾。贼初起衅时，窃据金田村，僭号天德。而今贼伪示皆署太平天国字样，呼逆首曰天王。自湖南来，并不闻有天德之说。传闻城中有供奉木偶，或疑天德，即指木偶而言，殊不足信。贼教望空礼拜，不喜神像，见辄毁灭，决无复奉木偶之理。假使有之，想即所敬耶稣，或所宜然。又疑敬耶稣者，多供十字架，与木偶不吻合。不知京城宣武门内之天主堂，所供耶稣，实一美少年，余曾目睹，赵云松《檐曝杂记》亦载之。则此木偶，断为耶稣无疑，谓伪号天德指此，直瞽谈耳。大抵贼多诡幻，忽僭号，忽中止，忽灭神像，忽奉木偶，其故均无足深求也。
　　桂林城根多坚石，贼攻文昌门时，掘之累旬不能入，随即扬去。后在耒阳，招得挖煤人甚众，每攻城，用以穿地道，遂为长技。其法于数里外，开一巨洞，以大木上钉横板，旋进旋以木承之，故无压坠之患。其木两旁，可容人出入，所挖之土，即于此担出。既达城足，堆满火药，或以柩盛之。而皆藏引线竹筒中，预刻其时，为引线之长短，随迟随疾，皆可豫定。位置既毕，乃静俟轰裂，乘势攻入。破之无他，但沿城有濠深广，贼技自穷。然城垣即被轰陷，而内果有精兵宿将，抵死守御，仅此缺口，贼众亦难一时闯入。有闯入者，亦属自投网罗，正可尽力截杀。盖贼由外入内，其势逆，我兵由上击下，其势顺，难易攸分，胜算在我矣。城上又必多备人夫及沙袋土石等物，一遇危急，取携如意。平日区画周密，临事自无他虞。其要尤在守陴之士，胆壮气定，无仓皇失措之状，则任大变当前，制之裕如矣。
　　贼濒行时，留牌刀手数百人于城内，使纵火烧燔。是夜适我兵攻入，贼始鼠窜，而潮勇又肆行焚掠，长街贾肆，火于贼者半，火于潮勇者半。豺狼毒餍，兵燹旋遭，天之降祸乱于楚，可谓烈矣。然向使大兵迟一二日始克复，则贼将逞其虐焰，武昌十万户，恐化焦土矣。
　　贼善侦探，善设伏，善结营，善致死于我，善据险要地势，善诈为我军状，善为奇正抄合之术。其所短在器械不精备，弗善用铳炮，马匹瘠瘖，临阵多颠蹶。又乌合太众，军粮一时难继，曾于长沙忍饿遁逃，深犯兵家军资既竭，欲掠无所大忌。窃揆情势，务宜及早扼要，断其接济；迎头拦击，遏其凶锋，沿途设伏，挠其锐气；宽宥胁从，散其羽党；挫长攻短，因敌制胜，是在当事。
　　古今军中利器，异时殊宜，近惟火炮最擅制胜。我朝开国，及平定西域，征两金川，前后大小战功，皆赖其猛烈之力。钦定皇朝礼器图式，详载诸炮名式，如天聪五年造红夷大炮，名曰天佑助威大将军。其后复造神威大将军、神威无敌大将军、武成永固大将军皆是。此次贼寇武昌，城上置大炮自七八百斤至千斤者，轰击皆不能逾江，约计炮子所及，仅三五里而止，令人愤懑。佥咎铸法不精，弗如登舟之炮可击四十里，东粤之炮可穿土寻丈，为能得力，窃谓此乃火药未尽，善炮不任过也。《武备志》详载造火药法，以研极细，置手心燃之，不爇手为佳。近又见劳司马光泰所著《炮药说》，亦极明白精当，爰节录之，以备采择。其说云：炼硝煎至二三次，白糖以去尽其泥，萝葡以去尽其盐，雪水以去尽其矾。然后取面上之牙入，用其底清水漂之，尽如雪体而止。其次炼磺，茶油煎之以去其面，牛油煎之以去其底。尤重选炭，洋人用藤炭，俄罗斯用布花炭。中国无藤，麻杆代之布花，用纭线绞把，锻以良工，自能成炭。又参用葫芦壳炭、摩犀公角炭。大梅片面制法，柳炭照常麻杆去头尾，火候宜细锻，葫芦壳亦同摩犀公角打碎，以铁锅锻之，使烧透烟尽而止。再以芭蕉树取汁多煎之，次日澄清，去其水，加大梅片，共入锅内。锅外用滚水泡之，使镕化成糊，收存待用。每药一百竹，用净硝七十六斤，净磺十一斤、麻杆炭四斤、柳炭四斤、布花炭四斤、葫芦壳炭半斤、公犀角二两、梅片二两，锻炼成糊。入汾酒二十斤，合舂为药，舂力愈多愈好，研炼有光。然后罗筛成细粒，以少许置掌中，火试之不烧手，此为上药。先时须较准各炮食药份量，一一记明，某炮食药若干，用红布袋盛之，配合药缸大小装入。再用引门铁锥探入，刺破布袋，然后下烘药点放，乃可得用。至放炮之法，迟速疾徐，更宜讲求。凡大炮装药甚难，不可轻放，必待贼将近，可以一放成功。否则贼未至，炮先鸣后无以续，即抬炮鸟铳亦然。五放则炮身通红，不能入药，故点放不可不慎。惟子母铁炮，自朝至暮，可连环接放，最为得用。苟能多制此炮，配用此药，何贼不可克？何敌不可攻？孔子曰：「工欲善其事，必先利其器。」此炮此药，即利器之谓。
● 附录
　　初四日，城陷，杀声喧哄，城中鼎沸。已而，贼大队入汉阳门，传令云：「官兵不留，百姓勿伤。」贼入狱释诸罪囚出，而报复雪仇，凶暴弥甚。夜三鼓，贼执械明火巡街，鬼声四起，或至打居入门户。自是夜静，往往皆然，闻者心悸。
　　初五日，杀人盈街，太阳惨黯无色。贼三五为群，入人家搜括财物，如刃于颈，逼索金宝，如是者累日。夜，新街失火，贼惊起往救，寻扑灭。贼因有戒心，下令云：「倘更有失火延烧者，四邻皆斩。」于是人各惴惴，惟恐祝融造孽也。
　　初六日，贼入城日，众皆居长街列肆及人家大厦。贼收罗军器，使人舁火药局硝磺入船。伪东王杨秀清传令止杀。胁城中人相从，谓之拜上，盖入彼教，必以拜上帝为重也。分设写名数馆，从之者皆至馆报明名氏年籍，登簿记注。既写名则群居一所，初以十人为一馆，旋以二十五人为一馆，皆没头目领之。荆门知州金云门，休宁人，以寒素起家，洁身爱民，荆楚之人甚德之。是时奉檄在外，家留城中官邸，城破，室汪氏二女，皆自缢。弟人铭守尸三日不食。贼至，排闼大呼杀妖，人铭凭楼栏从容云：「我兄为清白吏，何妖之云？」贼怒登楼，既见三尸，始相视叹息。已欲胁人铭降，人铭据胡床仰视大言曰：「死耳，降则不能也。」意态自若。贼目壮之，往复婉言，劝使拜上。乃曰：「无论大节万无可逾，且我一降，对此三尸何？」贼目知其心不可回，遂弗强。贼以巾蒙首，不戴小帽，衣无领，无马蹄袖，使民间效其服饰，故帽领等物，亦皆弃置弗敢御。惟人铭一无更易，自始至终，抗义不挠，可谓难矣。徽言尝书其事，汇入文集中。而识其崖略于此。贼搜城中米盐，日分给各馆，使人毁窗棂及木具为薪。贼杀伪圣库于长街汪姓绸店，凡珍贵之物咸纳焉。贼于城之东南北三方，距城半里许，筑长墙固守于内，而城上不多设备，仅十数贼居敌楼。又于黄鹄山脊起望楼，高数丈，我兵来攻，两阵相接，贼于望楼中窥见，即以次飞报，乃整众凭城而守，余日未尝登陴也。
　　初七日，提督向荣，与张国梁两路兵大举剿贼，守备萨国亮，独争先上小龟山，众奋勇继之。贼于东郊日暮引还，国亮阵亡，自是，间一二日辄进攻。闻贼每不利，未知其详，不能缕述。后凡我兵大胜，得确耗则书之。伪东王传令，使民间收拾积尸，洁净街衢，违者斩，于是多舁至汉阳门投之江。城上被戕官弁兵勇，贼皆抛掷城下，积柴焚毁，秽气熏天。
　　初八日，大雪。土著痞棍不良之人既降贼，以红帕裹首，日持刀四出，恣意搜括，视长发贼弥凶而狡。虽穷巷瓮牖之家，亦莫不囊空瓶罄，寸物无遗。时因目之为本地王爷，盖民畏长发贼，呼曰王爷，故于若辈云然。贼妇入城，皆大脚高髻，力能任重，可胜二百斤。服饰都丽，雅不称体。贼造浮桥，自对岸晴川阁至汉阳门江岸，以巨缆横缚大木，上覆板障，人马来往，履如坦途。
　　初九日，贼令民间扫雪，贼首伪太平王洪秀全入城，伪王伪官等从之者甚众。伪太平王居抚署，以黄纸粘大门首，朱书天朝门，大堂书天朝殿。伪东王居藩署，伪西王居督署，伪北王居臬署，伪翼王居学政署。亦以黄纸粘大门首，朱书某王府，大堂书某王殿。伪南王冯云山，贼中今无其人，盖先败死全州。贼窜出全州，同知江忠源，独带楚勇扼之于蓑衣渡，拦截鏖战，三昼夜无少休，复伐大木于下游筑坝塞河。贼大窘，夜悉弃舟遁。是役也，阵斩云山，并伪国宗韦正足闻亦击断，贼死者二千余。所遗辎重，皆为我有。惜河东无营断贼右臂。
　　初十日，冰雪交融，檐溜声滴沥竟日，泥淖满街。贼见人着油靴皮履者，辄强取之。汉阳门外有乡民来，肩挑贸易，皆鸡豚鱼虾饼饵之属。贼许人出城买物，自是亡者甚众。后贼觉之，始命守门贼舟查严密，然脱逃者如故，不幸见获，亦甘殒命。贼僭设伪进贡公所，使民间进贡。凡金银、钱米、鸡鸭、茶叶，皆可弃贡。且云进贡者仍各归本业，盖进贡与拜上异，拜上则为兵，进贡者依然为民也，于是人争趋之。时城中钱米富有者无几，皆捧盘米，上压百钱或千钱。惟典商及素封之家，有贡黄金多至数百两，贡银铤累置案上，前后使四人舁之者，然亦寥寥可得而偻指也。初，贼谓埋藏金银，搜出阖门斩首，胆怯者遂束手无策，任其取携。及其闻进贡仍得为民，皆不惜倾囷倒廪出之。至伪公所次第挤入，数长发贼各以其汇收讫，予一纸，上钤伪印，大书进贡二字。其贡金银者，给伪执照，署杨秀清、萧朝贵二逆左辅右弼伪衔号。贼使妇女归宿，以数姓并居一家，亦以二十五人为率。
　　十一日，凌晨，贼往阅马厂讲道理。贼本邪教，讲道理者，如禅家说法之类，先期建高台，有戴红毡大帽贼，年四十许，面瘦削，系玻璃眼镜，手持白箑，俨然踞上座。旁一童子，执刀传贼，挥箑招人近台下，若相亲状。所言荒渺无稽，皆煽惑愚民之语。有壮者排众直前，抗论折之。贼怒甚，以五马缚其首与四肢，鞭马四驶，卒不能死，乃刃杀之。其人濒死笑曰：「吾得死所，吾可见祖宗地下矣。」惜当时不传其名氏。
　　十二日，贼至贡院点名，使人鸣锣传呼于街曰：「凡城中人及进贡者，皆往听点，迟误者斩。」于是人麇至，满堂满院，语声喧杂。数长发贼据案拈笔，呼唱名势，纷纷不暇给。已而人逾众，一虬须贼，起视晷影已西，人意欲归，共事者议不合，至相诟厉，推案而起，遂罢点。是日贼入黄州。
　　十三日，贼使城中人分驻城外。又有过汉阳城者，不分老幼，率以四五十人为一营，使二长发贼为正副营长领之。自是贼搜人出城，殆无虚日，百姓得居城中者，十无二三矣。
　　十四日，贼传令驻城外已入营者，概行短装挂号布，长衣皆裁半，虽紫貂海龙外套，亦一剪断之。贼分十军，曰前一、前二、后一、后二、左一、左二、右一、右二、中军、中一、中二。其号布锲木印刷，截黄布方长可半尺余，前曰太平某军，后曰圣兵。贼始谓进贡者，仍各归本业，至是皆挂兵字号布，乃知前言诈也。贼营伪正副长缮人数清单，简一能书写者掌书记，少壮有力者二十五人为正牌，老幼为牌尾。有疾者为能人，送入能人馆，有医为诊治。贼忌病字，故有疾人谓能人，然不解其命义何居。
　　十五日，贼率胁从之人，往蔡店掳米谷财物，途次贼潜逃七十余人。倩人剃发，酬钱一贯，胁从人逃者尤众。
　　十六日，贼传令城外已入营者，各执器械。
　　十七日，大风断贼江中浮桥。
　　十八日，我兵乘风纵火，焚贼寮篷，败之中和门外，杀贼甚众，夺踞其营，获器械无算。
　　十九日，贼复缚木为浮桥，更多系大铁锚，重三四千斤者，抛江中，视前益稳固，虽大风浪不能动。贼令城中妇女，更迁往火巷，归馆迟延者鞭棰促之。时各家男子多已出城，妇女虽青年弓足者，莫不躬自负担，抱儿挈女，络绎衢巷。至则有贼妇领之，服饰华美，有钗钏者，辄为贼妇所夺。每馆贼日发油一杯，人各发谷三合。其居僻巷，先与四邻联数十人为一馆者，得不迁。贼于城外长墙，多建更棚，夜间使人更番击鼓，时有伪官巡查。
　　二十日，贼至青山，沿江村舍掳人归，乡民惧贼裹胁，来售食物者渐稀。
　　二十一日，贼有闯入女馆欲行奸者，妇女号呼不从，贼目闻之，骈戮数贼，悬首汉阳门外。
　　二十二日，僻巷人家，尚有藏匿未出者，贼搜出决臀数十，即于城中归馆。其老耋聋瞽残疾者，分别设老疾馆处之。
　　二十三日，贼传令凡衣服美者，皆须有圣库印，方许服袭。城内外伪官十数人，分途钤印，纷纷竟日。遇狐貉轻裘，伪官辄攫去曰：「若何堪服此？」贼日使胁从人担城中各仓谷米入船，力弱不能胜者，沿途少休，辄遭鞭斥。人不堪其辱，或复投水死。丰备仓谷最多，贼一时不能空之，窜后犹余数百石。
　　二十四日，天气严寒，附郭诸湖，冰冻坚厚，上可行人。潮勇二百余人降贼，潮勇及广西捷勇，俱极跋扈。沿途肆扰，抢夺财物，褫人衣履，奸淫妇女，强占村舍。濒行则焚毁天寒所居，左右林木尽伐，为害与贼相埒。古云旅舍无烟，剿禽无树，不幸于今日见之。提督向荣驻营卓刀泉，尝于姚氏祠堂诱诛百余，其党遂有降贼者。
　　二十五日，贼私造伪时宪书，单月三十一日，双月三十日，节序凌乱，以是日为岁除。首逆僭称选妃，使民间女子往阅马厂听讲，至则选十余龄有殊色者六十人，即逼令入抚署。从此沈溺狂澜，遂与父母永诀矣。贼伪官等进贡首逆，贼妇进贡伪妃，皆铺黄纸案上，罗列巨碗，所盛蔬肴饼果，务期丰满。使二人舁之，鼓吹前导，备诸丑态。每营贼给猪一头，钱数贯，为度岁之需，亦间有给牛羊者。
　　二十六日，伪官诣首逆庆贺，贼妇诣伪妃庆贺，皆着梨园衣甲，是处金鼓镗鞳，楚会俨然一大剧场。城内爆竹如雷，街巷地上爆竹纸厚寸许。
　　二十七日，我兵进攻，大获胜仗，歼贼千余，斩伪官八，杀伤者尤众。贼于是震恐，遂有窜志。布政司广储库银七十余万，粮储道库银十余万，合盐道府县库银总计之，约银百万，贼悉舁之登舟。
　　二十八日，贼舁铜铁炮入舟。
　　二十九日，贼传令各营备一月粮，锄锹四具。
　　三十日，夜四鼓，贼于府监后空屋举火，邻舍妇女，睡梦中惊觉，披衣曳履，逃出四窜，包裹绣鞋簪珥之属，狼戾道上。天将曙，暴雨沛然，火乃熄。
　　三年癸丑正月朔，提督向荣，总兵和春、秦定三，都司张国梁，共督兵进攻，大败贼于东郊。贼治装登舟，贼妇亦纷纷捆载出城。驱火巷女馆妇女，概行登舟。人众，舟不能悉载，有坐江干冻馁彻夜者，有登舟奋身掷入江涛者，有死力挽贼妇共入水死者。
　　初二日，贼妇入僻巷各女馆搜括财物。伪王伪官等，诣首逆辞行，退至伪东王府会齐，以次出城。须臾，首逆僭乘黄毡轿起行，其后肩舆百余乘。城外各营贼皆由浮桥过汉口，惟东门外有贼千余，抗拒我兵，薄暮始仓皇渡江。半渡，贼即传令焚浮桥。
　　夜，城中焚庐火环起，赤光烛天，明如白昼，照见江中贼舟往来，纤悉毕见。我兵由忠孝门、中和门两路攻入，城中贼奔窜，蹑踪掩击，中炮落水死者无算。侵早，贼舟皆于对岸不逸，提督向荣率兵追剿，留副将瞿腾龙守城，武昌克复。

