元故宫遗录 明 萧洵编


　　南丽正门内，曰千步廊，可七百步，建灵星门，门建萧墙，周回可二十里，俗呼红门阑马墙。门内数（一作二）十步许有河，河上建白石桥三座，名周桥，皆琢龙凤祥云，明莹如玉。桥下有四白石龙，擎戴水中甚壮。绕桥尽高柳，郁郁万株，远与内城西宫海子相望。度桥可二百步，为崇天门，门分为五，总建阙楼其上。翼为回廊，低连两观。观（一无观字）傍出为十字角楼，高下三级，两傍各去午门百余步，有掖门，皆崇高阁。内城广可六七里，方布四隅，隅上皆建十字角楼。其左有门，为东华，右为西华。由午门内，可数十步，为大明门，仍旁建掖门，绕为长庑，中抱丹墀之半。左右有（一作为）文武楼，楼与庑相连，中为大明殿，殿基高可十（一作五）尺，前为殿陛，纳为三级，绕置龙凤白石阑。阑下（一作外）每楣（一作柱）压以鳌头，虚出阑外，四绕于殿。殿楹四向皆方柱，大可五六尺，饰以起花金龙云。楹下皆白石龙云，花顶高可四（一作三）尺。楹上分间，仰为鹿顶斗ㄆ，攒顶中盘黄金双龙。四面皆缘金红琐窗，间贴金铺。中设山字（一作宇）玲珑金红屏台。台上置金龙床，两旁有二毛皮伏虎，机动如生（一无上十二字）。殿右连为主廊，十二楹。四周金红琐窗连建。后宫广可三十步，深入半之不显（一作列）。楹架四壁立，至为高旷，通用绢素冒之，画以龙凤。中设金屏障，障后即寝宫，深止十尺，俗呼为弩头殿。龙床品列为三，亦颇浑朴。殿前宫东西仍相向，为寝宫，中仍金红小平床，上仰皆为实研龙骨，方鬲缀以彩云金龙凤，通壁皆冒绢素，画以金碧山水。壁间每有小双扉，内贮裳衣。前皆金红推窗，间贴金花，夹以（一作中实）玉版明花油纸。外笼黄油绢幕，至冬则代以油皮，内寝屏障，重覆帷幄，而裹以银鼠，席地皆编细簟，上加红黄厚毡，重覆茸单。至寝处床座，每用茵褥，必重数叠，然后上盖纳失失，再加金花贴薰异香，始邀临幸。宫后连抱长庑，以通前门，前绕金红阑槛，画列花卉，以处妃嫔。而每院间，必建三东西向为床（一作绣榻），壁间亦用绢素冒之，画以丹青。庑后横亘长道，中为（一作以入）延春堂，丹墀皆植青松，即万年枝也。门庑殿制，大略如前。地皆用浚州花版石之，磨以核桃，光彩若镜。中置玉台床（一有“两旁有毛皮伏虎，机发如生”句），前设金酒海四，列金红小连（一作连床），其上为延春阁。梯级由东隅而升，长短凡三折而后登，虽至幽暗，阑皆涂黄金龙云，冒以丹青绢素。上仰亦皆拱内攒（一作鹿）顶，中盘金龙，四周皆绕金珠琐窗，窗外绕扣金红阑干，凭望至为雄杰。宫后仍为主廊，后宫、寝宫，大略如前。廊东有文思小殿，西有紫檀小殿，后东有玉德殿，殿楹ㄆ皆贴白玉龙云花片。中设白玉金花山字屏台，上置玉床。又东为宣文殿，旁有秘密堂。西有鹿顶小殿，前后散为便门，高下分引而入彩阑翠阁，间植花卉松桧，与别殿飞甍凡数座。又后为清宁宫，宫制大略亦如前。宫后引抱长庑，远连延春宫，其中皆以处嬖幸也。外护金红阑槛，各植花卉异石。又后重绕长庑，前（一作别）虚御道，再护雕阑，又以处嫔嫱也。又后为厚载门，上建高阁，环以飞桥，舞台于前回阑引翼。每幸阁上，天魔歌舞于台，繁吹导之，自飞桥而升，市人闻之，如在霄汉。台东百步有观星台，台旁有雪柳万株，甚雅。台西为内浴室，有小殿在前。由浴室西（一作而）出内城，临海子。海广可五六里，驾飞桥于海中。西渡半起瀛洲圆殿，绕为石城、圈门，散作洲岛拱门，以便龙舟往来。由瀛洲殿后，北引长桥上万岁山，高可数十丈，皆崇奇石，因形势为岩岳。前拱石门三座，面直瀛洲，东临太液池，西北皆俯瞰海子。由三门分道东西而升，下有故殿基，金主围棋石台盘。山半有方壶殿，四通左右之路，幽芳翠草，纷纷与松桧茂树荫映上下，隐然仙岛。少西为吕公洞，尤为幽邃。洞上数十步，为金露殿。由东而上为玉虹殿，殿前有石岩如屋。每设宴，必温酒其中，更衣玉虹金露，交驰而绕层阑。登广寒殿，殿皆线金朱琐窗，缀以金铺。内外有一十二楹，皆绕刻龙云，涂以黄金。左右后三面，则用香木，凿金为祥云数千万片，拥结于顶，仍盘金龙殿。有间玉金花玲珑屏台，床四，列金红连椅，前置螺甸酒卓，高架金酒海。窗外出为露台，绕以白石花阑。旁有铁竿数丈，上置金葫芦三，引铁练以系之，乃金章宗所立，以镇其下龙潭。凭阑四望空阔，前瞻瀛洲仙桥，与三宫台殿（一作楼观），金碧流晖。后顾西山云气，与城阙翠华高下（一作缥缈献翠），而海波迤回（一作尘回），天宇低沉，欲不谓之清虚之府不可也。山左数十步，万柳中有浴室，前有小殿，由殿后左右而入，为室凡九，皆极明透，交为窟穴，至迷所出路。中穴有盘龙，左底仰首而吐吞。一丸于上，注以温泉，九室交涌，香雾从龙口中出，奇巧莫辨。自瀛洲西度飞桥，上回阑，巡红墙而西，则为明仁宫（一作殿）。沿海子，导金水河，步邃河，南行为西前苑。苑前有新殿，半临邃河。河流引自瀛洲西邃地，而绕延华阁，阁后达于兴圣宫，复邃地西折和嘶（一作禾厮，一作乐厮），后老宫而出抱前苑，复东下于海，约远三四里。龙舟大者长可十丈，绕设红彩阑，前起龙头，机发，五窍皆通。余船三五，亦自奇巧。引挽游幸，或隐或出，已觉忘身，况论其他哉！新殿后有水晶二圆殿，起于水中，通用玻璃饰，曰光回彩宛若水宫。中建长桥，远引修衢，而入嘉禧殿。桥旁对立二石，高可二丈，阔止尺余，金彩光芒，利锋如断。度桥步万花，入懿德殿，主廊寝宫亦如前制，乃建都之初基也。由殿后出掖门，皆丛林，中起小山，高五十丈，分东西。延缘而升，皆崇怪石，间植异木，杂以幽芳。自顶绕注飞泉，岩下穴为深洞，有飞龙喷雨其中。前有盘龙相向，举首而吐流泉，泉声夹道交走，泠然清爽。又一幽回，仿佛仙岛。山上复为层台，回阑邃阁，高出空中，隐隐遥接广寒殿。山后仍为寝宫，连长庑，庑后两绕邃河，东流金水，亘长街，走东北。又绕红墙，可二十步许，为光天门，仍辟左右掖门，而绕长庑。中为光天殿，殿后主廊如前，但廊后高起，为隆福宫。四壁冒以绢素，上下画飞龙舞凤，极为明旷，左右后三向，皆为寝宫，大略亦如前制。宫东有沉香殿，西有宝殿，长庑四抱，与别殿重阑曲折掩映，尚多莫名。又后为兴圣宫，丹墀皆万年枝，殿制比大明差小。殿东西分（一作殿后外）道为阁门出，绕白石龙凤阑。阑上每柱皆饰翡翠，而置黄金鹏鸟狮座中，建小直殿，引金水绕其下，以白石。东西翼为仙桥，四起雕窗，中抱彩楼，皆为凤翅飞檐。鹿顶层出，极尽巧奇，楼下东西起曰月宫，金碧点缀，欲像扶桑沧海之势。壁间来往多便门，出入有莫能穷。楼后有礼天台，高跨宫上，碧瓦飞甍，皆非常制，盼望上下无不流辉，不觉夺目，亦不知蓬瀛仙岛，又果何似也。又少东有流杯亭，中有白石床如玉，临流小座，散列数多。刻石为水兽潜跃，其旁涂以黄金。又皆亲制水鸟浮杯，机动流转，而行劝罚，必尽欢洽，宛然尚在目中。绕河沿流，金门翠屏，回阑小阁，多为鹿顶凤翅重檐，往往于此临幸，又不能悉数而穷其名，总引长庑以绕之。又少东出便门，步隧河上，入明仁殿，主廊、后宫亦如前制。宫后为延华阁，规制高爽，与延春阁相望，四向皆临花苑。苑东为端本堂；上通冒青丝。又东有棕毛殿，皆用棕毛以代陶瓦。少西出掖门，为慈仁殿。又后苑中有金殿，殿楹窗扉皆裹以黄金，四外尽植牡丹百余本，高可五尺。又西有翠殿，又有花亭毡（一作球）阁，环以绿墙兽闼，绿障窗，左右分布异卉幽芳，参差映带。而玉床宝座时时如流香，如见扇影，如闻歌声，出外户而若度云宵，又何异人间天上也？金殿前有野果，名姑娘。外垂绛囊，中空。有桃子如丹珠，味甜酸可食，盈盈绕砌，与翠草同芳，亦自可爱。苑后重绕长庑，庑后出内墙，东连海子，以接厚载门。绕长庑中，皆宫娥所处之室，后宫约千余人，掌以阉寺，给以曰饭，又何盛也。庚申以荒淫久废朝政，洪武元年，为诸将叛背，捐弃宗庙社稷，而逃走依西北。盖立彼蒙古之国，逾年不为所容，思庇翁吉刺氏鲁王所封之国以求生，即应昌府也。府有西江焉。庚申心知不可为已，因泣数行下。未几，以痢疾崩。子爱猷识理达腊立，五曰，我师奄至，爱猷识理达腊仅以身免。二后，爱猷识理达腊妻子，及三宫妃嫔、扈卫诸军将帅、从官，悉俘以还，元氏遂灭。至是始验指望兑生涯，死在西江月下云。
　　《故宫遗录》者，录元之故宫也。洪武元年灭元，命大臣毁元氏宫殿，庐陵工部郎萧洵实从事焉，因而纪录成帙，有松陵吴节为之序。予于万历三十六年间，得于吴门书摊上，字画故暗不可句，因为校录一过。三十八年庚戌，于金陵得张浙门墨本，为校正数十字，置之中。四十四年丙辰十一月，于金台，与刘元岳纵言，至于燕京往迹，一无可稽，闻有元耶律楚材《燕山志》及国初《北平志》，但耳其名，未目其文也。忽然忆有此书，因检之奚囊，幸以自随。两人相与击节，金台芜灭，基构不存。耶律完颜二氏，经营亦落荒草，铁木真氏，幸有兹编，稍不堕地。然庚申荒迷亡国，迹之令人悲怅，清写一帙，以备修史采录云。时万历四十四年仲冬廿二曰，呵冻书，是曰大风，二十曰四鼓，大内又火延禧殿，并记，清常道人赵琦美。


