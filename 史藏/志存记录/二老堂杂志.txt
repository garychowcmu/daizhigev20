二老堂杂志 宋 周必大
    
    ●卷一
    ○黜陟
    唐虞以三考黜陟幽明，而其所命或终身于一职。盖所谓陟，若今磨勘转官年劳换服色也欤。
    ○夔制乐
    夔始制乐，以赏诸侯，非谓制乐始于夔也。制乐以赏诸侯或自夔耳。
    ○明夷
    文王重爻之时，纣虽虐而商未危。箕子尚为商臣，其明未夷，卦之六五已曰：“箕子之明夷利正。”此赵宾所以凿为ぼ兹之说也。
    ○教子教国子
    孔子教子止于《诗》、《礼》而不及《乐》，盖为学之道成于《乐》故也。周官教国子，则乐德、乐语、乐舞在所先焉，圣人所望于公族其至矣乎！
    ○后艰终吉
    《诗》称无后艰，《易》称有终吉，一也。
    ○记闻人滋五说
    闻人滋以《诗》言祖妣为姜原，其说可用。盖《周官 大司乐》以享先妣，在享先祖之前，亦谓姜原也。
    《礼记 内则》载养老一段并与《王制》同，滋曰：“贵老为其近于亲也。”
    《豳诗》首言发栗烈，而后言于耜举趾。滋曰：“豳地多寒故也。”
    滋曰：《论语》凡称或者，其所言皆无可取，故略其姓名。如或谓孔子曰子奚不为政，或问之说，或曰孰谓鄹人之子知礼乎，或曰管仲俭乎，或曰雍也仁而不佞，或对曰申枨之类。
    滋曰：经史中言五谷以稻为贵，古人各以其类配之。如以杀鸡配为黍，谓野人之食也。以啜菽配饮水，谓贫者之孝也。以稷食对菜羹，谓贬降之食也。以麦饭对葱叶，谓草具之食也。惟食稻则对衣锦言之。又，祭记则以稻为嘉蔬，公享大夫则稻为嘉膳，是五谷以稻为贵也。
    ○天王
    谓王为天王，疑自《春秋》始，盖孔子之深意也。或曰：《曲礼》不云乎：临诸侯畛于鬼神，曰有天王某甫。何谓也？曰：《曲礼》，汉儒所记耳，且其下文云：措之庙立之王曰帝。崔灵恩以谓为记时有王入庙称帝之义，记者录以为法。然则天王某甫者，亦皆汉儒传闻之辞耳。或又曰：《庄子》载尧舜问答，而云天王用心何如？则天王之号岂必始于《春秋》？予曰：庄周所载，未必尧舜本语也。
    ○论富贵
    孔子曰：“富而可求也，虽执鞭之士，吾亦为之。如富而不可求，从吾所好。”孟子取阳虎之言曰：“为富不仁矣，为仁不富矣。”盖死生有命，富贵在天，不可以力求，不可以知为，此孔孟之学也。小人求富为富无所不至，甚者败国、忘家，皆求富为富者也。
    ○论德诚
    或问以德行仁者王，何谓也？曰：德者，诚也。以诚行仁，然后可以王。《书》曰：“恭俭惟德，无载尔伪。作德心逸日休，作伪心劳日拙。”是皆以德对伪。故曰：德者，诚也。
    ○酒诰
    杨子曰：“昔之说《书》者，序以百，《酒诰》之篇俄空焉，今止矣。”夫以杨子所见为古文耶？则《酒诰》实未尝亡。而汨作九共稿饫之类，逸者甚众，何为皆不言也？以杨子所见为今文耶？则安得浑浑灏灏噩噩之语？必有能辨之者。
    ○郑子产
    郑子产，火不禳、水不荣（昭公十九年龙阙）、不觌民，以怪也。
    ○以智笼愚
    上驷、中驷之说，即狙公诳狙、朝三暮四之说也。列子曰：“圣人以智笼群愚。”何必圣人哉？
    ○古人作文以事系月
    司马相如：“孟冬十月，君徂郊祀。”《文选》：“暮春三月，江南草长。”
    ○井蛙骅骝
    井蛙不可以语海，其见小也。骅骝不可以捕鼠，其用大也。小大虽殊，其不适用一也。
    ○楚熊渠子李广射石
    《新序》：楚熊渠子，夜行见寝石，以为伏虎，开弓射之，灭矢饮羽，下视知石也。复射之，矢摧无迹。熊渠子见其诚心而金石为开，况人心乎？李广在右北平出猎，见草中石，以为虎而射之，中石没矢，视之石也。他日射之，终不能入。二事正相类。
    ○高祖先主功业
    高祖自汉中而兴帝业，先主乃区区梁益而无成功。皆天也，非人力也。予尝作《诸葛孔明赞》云：“昔我高祖，肇迹于兹，欲肯其堂，敢废厥基。”
    ○高祖武帝待士重轻
    世言汉高祖最知人，故论三杰之功，则字谓张良曰子房，至萧何、韩信乃名呼之。彼待下固有轻重，溺冠踞见者，特庸人耳。其后武帝雄才大略，颇有高祖之风。据厕而视大将军，不冠而见公孙丞相，至汲黯不冠不见也。主父偃智不足以知此，西入关欲困卫青以求用，而不知武帝所以待青者至薄，岂以荐士责之哉？其不省也宜矣。偃后朝奏书而暮召士，固当自致耶？
    ○张良不祀
    张良之于高祖，盖天授也。运筹帷幄姑置未问，鸿门之会，微项伯以良故，背其主而翼蔽沛公，则沛公之肉不足以齿项庄之剑矣，尚敢望数百年血食哉？此社稷功也。子孙纵有大过，犹将十世宥之，奈何不疑嗣爵才十年，遽夺其国。按《功臣表》则曰坐与门大夫杀，故《楚内史良传》则曰坐不敬。其罪皆不至于不祀，而孝文视之蔑如也。至元康四年，仅复其家，卒不绍封，汉家真少恩哉。或曰良多阴谋奇计，造物所忌，故虽能以智终，而留国不祀，忽诸！信乎，非也？
    ○袁安吴雄葬地
    汉袁安父没，母使求葬地。道逢三书生，指一处云葬此，当世为上公，须臾不见。安异之，于是葬其所占之地，故累世隆盛。按安理楚狱之连系，还匈奴之生口，临事如此，平时用心仁恕可知矣。神物兆祥使之昌炽，此岂人力所能至哉？范史载之亦足垂劝，而世之泥于阴阳家者，往往籍以为口实，谓贵贱、贫富、死生、祸福一系邱墓，殊不问行己之如何？于是庸师、妖巫始得售其术矣。若河南吴雄，少时家贫。丧母，营人所不封上者择葬其中，丧事趣辨不问时日，医巫皆言当族灭，而雄不顾。雄既以明法律断狱平，起自孤宦，致位司徒，而子欣孙恭三世廷尉，为法名家。此亦范蔚宗所记也，予故表而出之，以告不修人事而以袁安为口实者。
    ○皋陶
    《后汉 杨赐传》：“三后成功，皋陶不与。”《左传》云：“皋陶、庭坚不祀，忽诸！”禹固不待言矣，契之后为汤，稷之后为周，至唐乃谓系出皋陶，天宝中，追尊为德明皇帝。
    ○以曾子为圣人
    《论语 泰伯篇》：“以能问于不能，以多问于寡，有若无，实若虚。”曾子之言也。唐太宗乃谓孔子所称以问，孔颖达对曰：“此圣人教人谦耳。”一时君臣之问对，史氏之笔削皆不正之，而直以曾子为圣人，何也？
    ○唐开元钱
    《旧唐书》：“武德四年七月丁卯，废五铢钱，行开元通宝钱。”《谈宾录》以谓欧阳询所书，而《青琐集 杨妃别传》乃谓此钱开元所铸，背有掐痕，出于杨妃。吴曾《漫录》已载辨误中。予谓唐铸钱多矣，今惟此钱遍天下，特为光明，烧之有水银出，可治小儿急惊。而余钱皆不复见，何也？
    ○韩退之鳄文台参
    《韩退之传》载潮州逐鳄事，而《李翱行状》、《皇甫神道碑墓志铭》皆不书。又传言愈为京兆尹兼御史大夫特诏不台参，李绅为中丞劾奏愈，愈以诏文自解，其后文刺纷然，宰相以台府不协而罢之。而《行状》、《墓碑》自缘李绅为御史中丞，械囚送府使，以尹杖杖之，公纵囚去。翱、时人，不应谬忘，岂以鳄近语怪，故删去乎？若有诏免台参，李绅何敢争？谓绅有宠旦夕且相先生，不诣固为耻矣。因舍囚事，宰相两改其官，此当可信。《本传》止据《昌黎集》所载而书之耶？
    ○薛元超不以字行
    《唐书》以字行者必明言之，微如阎让字立德是也。薛收之子名振，字元超，见杨ぁ所作行状，而史直作元超，不云以字行，何也？
    ●卷二
    ○史官改定制诏
    本朝列圣实录，凡当时所下制诏，往往为史官改易，殆以文体或未古也。宋景文公《笔记》亦尝言之。唐魏帅田布以死事赠右仆射，白居易草制甚美，而《旧唐书》别载一制全不相类。文虽可观，然不若居易之宏畅。未知当时果用何制，其为修史者所改无疑。本朝太祖受周恭帝禅诏，元本载《五代开皇纪》，与今《实录》无一字同，此事繇来久矣。
    ○记李煜与刘钅长书全文
    太祖皇帝尝令江南李煜作书，谕广南刘钅长令归中国。煜命其臣潘佑视草，文甚辨丽，累数千言，今载之《太祖实录》。饶州董氏刻佑集亦有之，然皆不载最后十句，盖私礼不敢以闻也。予年十余岁，因随侍至广州，尝得其全文，今尚能记。其辞曰：“皇帝宗庙垂庆，清明在躬，冀日广徽猷，时膺多福。徒切依仁之恋，难穷报德之情。望南风而永怀，庶几抚我；指白日以自誓，夫复何言！”
    ○告词用上语
    绍兴十二年，太母还宫，百僚班贺。上曰：“朕自东朝之归，方知南面之乐。”故权中书舍人程敦厚《行太母侄女韦氏十娘封郡夫人制》云：“朕自东朝之归，方知南面之乐，宜时懿戚，同此体用。”盖全用上语也。
    ○察官兼翰苑
    绍兴二十四年春，直学士院汤思退以礼部侍郎同知贡举。时百官多阙，大抵一人兼数职，故凡以进士入官者，皆预考校。独监察御史汪纶不入，盖备拆号也。内制既阙官，有旨命王纶时暂兼权，适刘婉仪进位贵妃，纶草其制，润笔殆万缗，上称有典诰体，竟至大用。前此察官寓直禁林，亦盛事也。
    ○经筵官给告
    近制兼职，虽宰相领国史实录院、敕令所、玉牒所，降敕而已。惟讲读官下至说书皆命词给告，可见崇儒重道之意也。
    ○侍读说书
    近事，侍从以上兼经筵则曰侍讲，庶官则曰崇政殿说书，故左右史兼讲筵者，亦曰侍讲，如程敦厚、赵卫是也。绍兴二十六年，王伦为起居舍人，止带崇政殿说书，误矣。先是，殿中侍御史董德元、右正言王珉皆兼说书，而珉以家讳辞，遂并升侍讲，盖从权也（胡铨以左史兼侍讲，既而改宗正少卿而侍讲如故。其后张或为左司亦侍讲）。
    ○李益能召试
    绍兴二十六年二月二十五日，诏将作监主簿李益能，令中书后省召试时务策一道取旨。益能，李擢德升子也，为右丞相万俟所荐，将特赐出身而用之。方试而薨，王纶、周麟之、赵逵在后省，以六经疑难发问，益能所对稍略，又参知政事张网亦论赐第之恩不可启止，自监簿迁宗正寺丞。初，词科惟有出身人许应，上即位，以用武权停。绍兴初，擢任工部侍郎，请复其科，而有司看详，兼许任子就试，亦为益能计也。科第固未足道，然益能垂成辄坏，可为有心者之戒。
    ○给事中降诏
    故事：除授六曹侍郎、杂学士以上除遇辞免，则降诏不允，给舍权侍郎则否。绍兴二十七年六月，户部侍郎王师心除给事中，亦降不允诏书，盖师心旧官合答诏。是岁九月，贺允中自权礼部侍郎除给事中，遂袭王师心例降诏，非故事也。三十年正月，王亮自权工部侍郎迁，夕拜不复降诏（金安节又降诏）。
    ○皇子食邑
    绍兴三十二年六月，孝宗受禅。九月一日，三皇子并拜节钺真王，各食邑一千户，食实封四百户。按旧制，皇子封王便合食邑三千户，食实封一千户，此有司之失也。
    ○张德远始终为右相
    高宗绍兴乙卯春，张德远拜右相，丁巳秋方罢，盖独相也。后几三十年当壬年岁，寿皇及禅，陈长卿实为首台。七月复召前左相汤进之为右相，十二月长卿罢。明年改元隆兴，正月张任枢密使。寿皇过德寿宫，议除二公相，高宗曰各还其旧，盖以顷年汤左而张右也。按德远相时，汤尚未任。其后陈以权侍郎同知贡举，时史直翁方过省方中宏词。后汤为左相，久之，陈拜右相。汤去，陈始升左而史为右相。予在后省，尝语陈云：“相公汤相坐主，乃迭为左右相。”陈笑指史云：“今右相亦当时进士也。”仕宦迟速固不齐，但张以三十年旧相，当并拜之日，适以汤尝居左，意不少进，斯亦异矣。国朝偶值二相俱阙，往往自执政径升首台，近岁如沈守约、叶子昂皆是也。
    ○高宗朝进士第二人官过大魁
    高宗中兴以来，十放进士，其榜眼官职往往过于状头。戊申，惟杨李易止于中书舍人待制，而王大宝乃为尚书杂学士。绍兴二年，张九成止权侍郎，而凌景夏乃为尚书。五年，汪应辰仕至尚书端明，而莫中元以有官降第二。后来官职亦相似，其实应辰第二人也。八年，黄公度止于考功郎官，而陈俊卿作相。十二年，陈诚之知枢密院似难及矣，而秦喜亦尝历元枢府任少卿。十五年，刘章为尚书，而王刚中入枢府。十八年，王佐终八座，而董德元参政。二十一年，赵达中书舍人而蒋芾为相。二十四年，张孝祥止于中书舍人杂学士而秦埙为正侍郎。二十七年，王十朋仅除权侍郎，晚授詹事不能供职，而阎安中正为中书舍人，特职名不及十朋耳。三十年，许克昌为状元，以有官降第二人，而升梁克家为魁。至孝宗朝，梁乃拜相，本第二人也。
    ○本朝宰相书敕著姓
    祖宗朝宰相官至仆射（即今特进），敕后乃不著姓。其它相阶官自吏部尚书（即今金紫光禄）而下，皆著姓。后来因改平章事为左右仆射，遂不问何官，一例去姓。其它执政列衔皆书阶官。绍兴以前尚如此，只自近岁乃不书阶官。又旧制：执政必转谏议大夫（即今大中）。神宗爱惜名器，诏下一等，以中大夫为执政官而加一守字，近岁亦不复用此字。盖旧法官过于职，为行相当则不用。其下为守，又其下为试，其职钱亦微降杀云。
    ○馆职召试
    绍兴乙卯，谏官何溥请馆职学官，皆试而后除。学官固不容试，馆职人亦以为惮，遂碍进拟。久之，王十朋始以大魁直除校书郎，不试。未几阙员浸多，遂召刘仪凤、朱熙载，既而二人皆辞改他官。复召予与程大昌试，初欲除校书郎，或谓选人特除，止有徽宗朝李邴一二人，乃止除正字。其后无不试者。至乾道元年，诸王宫教授黄石轮对，论东宫不宜以诗文为学士，上大喜，擢校书郎，仍特免试，俄除著作佐郎。自廷魁之外，不试者惟石而已。
    ○汪丞相坠笏
    汪伯彦初拜相于维扬，正谢上殿而笏坠中断，上以它笏赐之，非吉徵也。未几，果有南渡之扰。己卯十二月九日谒梁大方德全，抚干闻之，梁盖汪之外孙也。
    ○记观秘阁御书
    幸巳九月乙酉，敬观太宗皇帝御书，凡经传、要语、古今杂诗皆用隶草，其一轴大书示敦朴为天下先，御押赐卢多逊，尤奇伟。又杂书数轴赐才人朱惠贞，又诫谕京朝官印纸数通，其一赐凌策，策所历郡皆批课绩于后。乙未午后登秘阁纵观四朝御书。英宗在濮邸所与侍禁家问，辞翰精详，争雄寒士。神宗多论边防利害外，有奖谕张方平制诏，及申渝台官言欧阳修帷箔事数幅，王言宸翰出入意表。哲宗元初，以扇面学书，多赐李环，内杜甫《迟日江山丽绝句》一篇，乃经筵赐顾临者。徽宗亦多端邸学书，以赐郑祥，余则道家科醮文字多成篇帙。十二月己未，观唐李绅《自淮南入相告身》，即伪蜀李闵得而藏之者，上亲录本末于卷尾。又观唐人细书《法华经》卷轴甚小，织成佛像以为引首其精巧，非近世所能为也。画品尤多奇绝，有小本李白写真，崔令钦题。壬午正月丙子，雪始消，登秘阁敬观昭陵御书。嘉中赐李玮飞白甚多，其榜，皆书公照道号和光子，龙翔凤翥，妙绝今古楷字。赐净因长老《怀琏十七颂》，即明州宸奎阁之藏也。其一曰：“六祖明达了见机，二真戒喝决时威。青山般若如如体，御颂收将甚处归。”盖用琏韵也（琏颂云：六载皇都唱祖机，两曾金殿奉天威，青山隐去欣何得，满箧惟将御颂归）。昔苏轼作《阁记》云：“至和中，琏上书乞归老山中，上曰：‘山即如如体也，将安归乎？’”其说取诸此。四月壬辰，敬观真宗御书，凡青词多自草其式云：皇帝某伏观，再降瑞雪者入词，某无任感恩欣激切之至，谨具状申谢上闻，谨状。大中祥符三年十一月，皇帝某状上又有咨目，大略类此。《春日赐宿国长公主园林诗》一首，仁宗跋云：皇五年九月十六日恭题真宗圣制御书，今赐李端愿等依旧家藏。押。英宗跋云：治平三年九月十四日恭题真宗圣制、仁宗御书，今却赐端愿等依旧家藏。
    ●卷三
    ○谏省阙官
    隆兴二年闰十一月，谏议大夫尹穑罢，右正言王速又徙吏部郎官，谏院阙官累月。明年四月，方除程叔达为正言，七月迁司谏，九月丁忧，十二月方除汪涓为司谏，谏省全阙官者累月。
    ○庆国不当封
    隆兴甲申二月，左仆射汤思退言：蒙恩除左仆射，自荣国徙封庆国公，正谢已逾月。近者稽访典故，乃知天圣以来，廷臣无以庆国为封（仁宗尝封者），诏改岐国公。予按宣和四年十二月，太宰王黼自崇国进封庆国公，五年五月方进封晋国，又宣和七年十二月太宰崇国公白时中亦进封庆国公。其误久矣，所谓晋国尤非所宜，今已著令不封。
    ○相位久虚
    乾道元年二月，陈丞相长卿既薨，不除相，至十二月三日始除洪景伯右仆射。淳熙二年九月，叶梦锡免相，复虚位者三年半，中间尝宣谕龚李二参政云，近三台星不明，至五年三月始拜史直翁云。
    ○大宴金狮子
    殿上大宴，有蛮人控金狮子，对设柱间。乾道八年正月五日宴北使，雪后日照殿门。予作乐语云：“香袅狻猊杂，瑞烟于彩仗，雪残鹊耀，初日于金铺。”盖纪实也。初，欲用香直麒麟以对雪残鹊，皆杜工部诗。然殿上今无麒麟，不若狻猊为得实。
    ○三省密院覆奏朝殿所得旨
    淳熙丁酉四月五日，垂拱殿大参，曾觌以使相趁起居讫，肩与归第，直省官贾光祖、散氐候李处和并承信郎本府使臣唐章皆骑从。已而参政龚茂良奏事毕，驰马入堂，遂踵相摄。街司促光祖等避道，光祖等曰：参政能得几时？其实朝路吏卒辈喜生事，在前故缓行以轧后乘，在后则追促前者，盖常态也。光祖隶籍三省首司，处和隶籍密院，一时轮差而往。茂良闻之大不平，明日奏其事，上谕觌往致谢。又明日，觌令干办官杨师颜申省云：光祖处和并承信郎本府使臣唐章，今月五日随开府朝参回，于轿后行马，不期参政头踏相继，有失回避。除唐章别作施行外，其光祖、处和申所属施行。上谓茂良先权冲替二人，然后施行；茂良亟下临安府，杖一百，勒罢。八日，上批问：茂良昨已而谕，何遽也？九日茂良常致斋待罪，不入，午后差御药林椿年宣押赴常致斋收回御批。五月二十五日，户部郎官谢廓然赐出身，除殿中侍御史，中书舍人林光朝不肯书黄，上用廓然意固有在，而光朝适与茂良同乡相善，不能无疑。二十七日，光朝改权工部侍郎，力请祠。六月三日，除集撰与郡。七日茂良求去，降诏不允。八日再上表，又不允。九日第二押晚批出，除资政殿学士知镇江府。是日谢廓然对。十一日茂良再辞镇江，又不允。十四日早，廓然再对，未时茂良内殿朝辞，许免镇江。十五日茂良落职放罢，行廓然章疏也。于是觌之姻家韩彦古献议：三省密院旧奏事退，径批圣旨，非是乞朝退逐一覆奏，禁中详观，乃付出，专为径断直省官而设也。上大以为然。自此每事于奏目后，用黄纸贴，云得旨云云。朝退封入，改则改，留则留，遂以为常。是月末，有蜀人张唐卿者，玩之侄孙，赵雄在密院力主之，欲用淮南旧赏改官，而都承旨王执不可，雄乃请改次，物合入官。既覆奏，止令循两资。明日宣谕三省云：若非覆奏，几误推赏，此可为万世法，虽有强臣跋扈不能易也。国初，自范质进拟已更旧制，至是复创覆奏，乃本朝大典故，史官必不详知本末，故备言之。七月十六日，廓然又论，茂良散官英州安置。
    ○记恭请圣语
    淳熙七年，少保宁武军节度使、充醴泉观使曾觌奏，三月十八日车驾诣德寿宫，恭请太上皇帝、寿圣皇后。于是乘舆至大内开于凌虚阁下，三面设牡丹、酴糜花，皆层级高数尺，一面垂帘设乐庭下。乐作，太上皇帝、寿圣皇后就坐。今上初欲着帽御赭黄袍玉带，太上皇帝宣谕止之，巾裹赭袍赴太上、寿圣皇后榻前各再拜。太上云毋拜，令左右扶掖。今上仍拜，起，捧觞上千万岁寿。进奉仪物酒三行太上皇帝寿，圣皇后联步辇以行，今上亦步辈从。至翠寒堂，栋宇显敞不加丹ぬ，太上皇帝指以示臣觌云：营造如何？臣觌奏曰：宏壮精巧，二者兼之。臣不闲营造，今开府仪同三司郑藻留心于此，尝向臣言京师亦未尝见如此之工也。太上曰：是。今上皇帝即曰：凡此钜材一椽已上，皆太上皇帝所赐，且莹洁无节目，所以更不采饰。酒复数行，至水堂中路石桥上，肩舆少憩。面对酴糜花架，高柳参天，酴糜引蔓垂稍而下，其长袤丈，芳菲照坐，馥郁袭人。今上亦满引更相劝酬者再三，今上云：苑圃池沼久已成趣，皆太上皇帝积累之勤，臣蒙成坐享，何德以堪之。太上云：吾儿圣孝感通神明，海内无事垂二十年，安得为无功。臣觌奏曰：父慈子孝，家给人足，可谓太平之盛。臣觌目睹斯宴，超冠古今，可无纪述以示外廷，辄不揆纪实，以备执史笔者之阙云。三月二十五日三省奉圣旨宣付史馆。
    ○记黎州事
    淳熙七年夏，兴州都统制吴挺、兴元都统制田世卿密申，黎蛮自四月二十三日犯汉界。本州驻扎路分统领高晃，平日失于措置，迎敌错乱失利退入州城，致蛮人深入抄掠一空。制置使胡元质既调发锦州屯驻军一千五百八人（系兴州军马），又调漳州屯驻军五百人（系兴元军马），急于星火，夜行百三四十里。制置司仍起复前成都钤辖成光延、节制司马与、本提刑折知常；制司参议官吕某、运司主管官唐某并往黎州。是时蛮人已退，而官军冒暑远涉，疲劳病瘴。光延、晃侥幸功赏，驱率将士于盘陀岭修筑堡垒，昼夜不休，虚发捷旗，公肆诞谩。至六月九日，蛮人于三角平出没，诱致官军，光延、晃遽率兵赴之，既为蛮人所乘，即上马先遁，蛮据羊纳隘桥截断官军归路，坠崖死亡甚众，遂弃新堡军须粮食。蛮人进至富庄城，距州城三十里。城中扰乱几至失守，统领武顺将官张琦皆死，官兵死者四百余人，瘴疫死者不在其数。今制置司又亟调两都统司，剑阆利州屯驻军三千人，比之锦州潼州军马道里又远，岂可使不谙战阵败军之将，复踏前悔。望正其罪以慰忠魂。虽黎州非挺等所隶边，而所卫兵皆挺等部曲，谨具以闻。至七月，四川制置司胡元质奏黎蛮已返巢穴，乞渐抽回大军，量留戍卒。九月，蛮进马三百匹，献珊瑚等乞盟，诏却其献而许互市。初，知常以提刑督捕，而败蛮既纳款，就权黎州。十一月十四日夜，戍兵利州左军怨知常不推功赏，又令徙居僧寺，相率攻州宅，纵火作乱。知常走避，三日而后归。贼劫府库，纵狱囚，执通判李照及知常之子三签判欲俱入番。主兵官王去恶率衙兵出城，驻相公岭，邀止之，得其首领仵进石景并叛兵七十八人，械送黎州狱。李照复入城抚定军民。雅州巡尉伏路把截，亦获叛兵陈忠孝等五十七名解雅州，随身各有军器、金帛。其后，胡元质宫观，知常追三官勒停汀州居住，光延、晃并除名勒停，光延达州编管，晃军前自效。于是蜀人谚曰：“胡制置果然胡制置，折提刑毕竟折提刑。高路分却成低路分，成将军乃是败将军。”或云此语亦达禁中。
    ○皇太子幕次
    淳熙己巳九月七日有旨，皇太子垂拱殿幕次移在东廊。初，亲王序位宰相下，故殿幕宰执在东，亲王在西，既升储因仍不改。予为詹事时，东宫尝及此，予以告诸公不能正也。至十二日，常朝皇太子侍班幕次移在宰职之上。初，宣谕时，梁相奏乞移皇太子于东廊而宰职过西廊，阁门疑宰执过西，则使相却在东。予时为枢密使，谓不若只在东廊，但移皇太子在宰执上可也。阁门云：“适商量亦如此。”兼集英及后殿皆然，于是遂定。
    ○纳南郊卤簿字图
    己巳十一月五日，兵部尚书宇文价、郎官梁汝永同以子纳南郊卤簿字图。如此亦有繇。淳熙丙申郊祀，曾觌以使相充五使。旧例：兵部长贰携字图面纳。予时为兵部侍郎，不欲登其门，又不容不纳，然以申状则礼重，乃令吏具公缴送，自后遂循例。它人莫知其所以然，大抵朝廷典故出于一时者多矣。
    ○郊坛行礼
    己巳十一月二十日，上自景灵宫入太庙宿斋。夜行礼，天气晴和，上喜，令内侍谕太史局，寻常行礼大宴，不应丑后。自今依时，勿得迁就。二十一日宿青城。年未间天气忽阴，复有旨令今夜若阴，则依常时行礼，或晴乃用昨日指挥。既行事，微雨，或作或止，行礼甚速。上既遵太宗故事，止就坛上褥位一就行礼，不再升降，又趣亚献终献先登坛伺候。既毕，止诣望燎位，而令大礼使王淮诣望瘗位，皆从权也。
    ○盘雕金眼睛紫窄衫
    己巳十一月二十一日，上在景灵宫。行宫使甘升、殿帅郭棣所服盘雕金眼睛紫窄衫，与其它行宫使带御器械不同。尝问郑兴裔，乃云：“此非旧制，本徽宗时以殿帅高俅官使相特加宠，异□人紫衫黑花而已。”近岁兴裔之伯郑藻为大礼行宫使，亦缘官至使相，故有此赐。升与棣官未至，上特以此宠之，所谓金眼睛者，以金饰所绣盘雕两眼，望之灿然。
    ○绯紫阶品
    元丰官制，朝奉大夫为从六品，即服阶绯。大中大夫为从四品，服紫，与古不同。如唐文散官至朝散大夫，方服绯，盖从五品也。三品方服紫，故文散官、金紫光禄大夫亦在正三品。近世士大夫为人作铭志，凡赐紫则曰三品服，赐绯则曰五品服，失之矣。惟欧阳文忠公所作志文，绯则曰绯鱼，紫则曰金紫。
    ○敕用准字
    敕牒{准十}字去十为准，或谓本朝因寇准为相而改。又云：“曾公亮、蔡京父皆名准而避。”其实不然，予见唐告已作准，又考五代堂判亦然。顷在密院令吏辈用准字，既而作相，又合三省如此写，至今遂定。后世岂能推其源流耶？大抵朝廷典故，若涉同僚共议，不问轻重，必惑例惮改，惟吏辈密移则更不复问。如西清阁名皆主于宸文，所谓天章阁，祖宗朝从官人人历学士待制之类。绍兴以前，何尝不除授，如章谊等是也。孝宗一日宣谕奉使借官令稍新，即衔天章阁学士，同僚坚执谓非臣下称呼。予谓：“龙图宝文亦岂臣子事。”坚不从而止。
    ○追班
    垂拱常朝，驾坐，吏揖，宰臣以下先序立殿门内，皆南向背殿，上以俟追班。数年前，上自御榻望见衣履于门阈之间（御殿则去阈盖备两侧开门），遂传旨令二府在门内东西相向立侍从，以下门外相向立。
    ○四朝国史误字
    《四朝国史》淳熙间所进也。吉州人萧服为御史，坐直章蜒私铸狱，为蔡京所治，羁管虔州，盖邻郡也。其家批书印纸常存，史乃书为处州，盖虔处二字相近。绍兴间，因齐述乱改虔为赣，史官偶不思耳。又仁宗驸马《李玮传》，兄弟三人璋字公明，字公粹，惟玮独无字。予作《梁汝嘉神道碑》，其子季秘以玉石砚为润笔，皆刻篆字，乃玮讲道斋所用，字曰公照。此书洪迈用功为多，迈号博闻，缘出众手，无由尽正其误也。
    ○高宗实录误字
    史官宜用才学识三长，又须专任乃无抵牾。近世止作兼职，人人为之。《高宗实录》成，尝求外祖王给事中靓《列传》观之，殊可叹。盖行状乃子隆兴元年托尹穑少稷撰留馆中，其载宣和间知东平府却回请东封父老一事，最为奇特。当时几获罪，赖虞奕在从班救止之，此见汪藻所进《事实》可据。乃复削去其官，止通奉大夫。初，赠止光禄。后来因子遇恩，累赠少保，自不应书。今直云赠少保，何其误也？又日历《李邴传》，邴自端殿朝散郎签书枢密，除尚书左丞，例合转中大夫，犹宣教郎以下除从官须转通直郎也，传却云特转七官。
    ○侍从不带职正郎奉荐
    章茂献侍郎询奏荐曲折，予告之云：“外祖政和间任给事中，奏补长子籍京官。次年与郡，该遇后郊大礼，系不带职正郎陈乞奏荐。”吏部告示谓，庶官合隔郊，遂引崇宁间慕容尚书彦逢亦是前郊，系从官次郊，正郎不带职，作初遇放行。后来范至能任中书舍人，奏补予京官次郊，以朝奉郎集撰知静江，陈乞奏荐。缘渠为不晓事，吏人献说：“引曾任谏议大夫以上，以理去官遇郊，依见任之条。乞奏京官，吏部阻难不行不免。”告之云：“此法固然，但有注脚。”云：“中奉大夫方用此令，盖中奉自不隔郊，止是与京官恩数耳。今官未至，只合如外祖例陈乞。”彼自无词，后遂得之。
    ●卷四
    ○贤关边琐
    太学贤士之所关，而近世以关为实字。边琐非边徼，乃文书之录耳，士大夫亦多误用。夏英公《永兴谢二府启》云：“议西鄙之羽书，按东台之边琐。”乃为合理。
    ○辨宋景文公任器字
    宋景文公博极群书，其《笔记》云：“余见今人为学不及古人之有根抵，每亦自愧。常读式目中有任器字，注曰未详，且任器乃荷担之具，杂见子史中，何言未详？”予谓《周礼》“牛人以载公，任器乃六经”语，而景文但引子史，何耶？
    ○陈无己字称欧阳公
    陈无己作《平甫文集后序》，以字称欧阳文忠公，至曾子固则曰南丰先生，又曰先生之后陈师道。呜呼！无己学于南丰，尊之宜矣，然尊其父而轻其祖，何也？唐立夫曰：“四海欧永叔也，无己何尊焉？至于得道之师，则不可以不别。”
    ○记陆务观二说
    陆务观云：“苏子容闻人引故事，必就令捡出处。”司马温公闻新事即录于册，且记所言之人。故当时谚曰：“古事莫语子容，今事勿告君实。”又曰：“元丰中，何洵直请改归陕之陕从山，以别陕西之陕。朝廷从之，下少府监改铸峡州印。监丞欧阳言：陕从两人，陕从两入，不当改。然卒用洵直言改之。”
    ○辨楮币二字
    古有三币，珠玉为上，金次之，钱为下。自秦汉专以钱为币，近岁用会子，盖四川交子法，特官券耳。不知何人目为楮币，自以为雅，通上下皆效之，遂入殿试御题。乾道中试贤良李厚，时相叶梦锡委密院编修官楼锷代撰策题，其中亦用此二字。币者可用之物，俗人创楮币二字，已而通上下皆用。若正言之，犹纸钱也，乃以为文，何耶？其后，丙戌策士、辛卯试贤良亦复通用，寿皇《圣政录》亦循例用之矣。
    ○楷木
    槐简以楷木为上，予家世传一笏，登第者乃许执。兵火后，旧物无孑遗，独此笏在予处，每叹子弟未有能当之者。木纹纵者，如点横者，特异于他木，出于兖州之孔林。顷在长沙见教授项安世云：“其妇翁任尝ヘ阶州，境内产楮槐。”疑即此木。盖孔子时武都属氏羌，未通中国，弟子自远方携植墓林中，后世转阶从木而音则同。
    ○临安四门所出
    车驾行在临安，土人谚云：东门菜，西门水，南门柴，北门米。盖东门绝无民居弥望，皆菜圃。西门则引湖水注城中，以小舟散给坊市。严州富阳之柴聚于江下，繇南门而入。苏湖米则来自北关云。
    ○辨知后典误
    唐藩镇于邸院，有知后官。《五代会要》载曾任节度至刺史等，则责本道进奏知后院状。唐明宗问赵凤：“进奏官此外何官？”凤曰：“府县发递知后之流。”上曰：“乃吏卒耳。”本朝诸县至今各有之，掌付受往来文书，其来已久。杨大年《别集》第六卷答《董太传书》云“本县知后官送到书一封”，此其证也。予年十五六时，见一亲戚初权县，知后典展参怒曰：“汝卤莽，乃以只候为知后乎？”予窃哂之。后十余年，则所在往往改称只候矣。比官湖南，读新修《长沙志》亦用只候字。因命搜旧牍，惟五十年前，潮阳刘方明为守，曾令改正，随即如故。
    ○亭堂单用二字
    凡亭堂台榭牌额单用所立之名，而不书亭堂之类，始于湖上僧舍。中官流入禁中，往往效之，今无问贤愚例从之矣。设若一字，如名怡亭快阁之类，又当如何也？
    ○蛰燕
    予尝记岁暮舟行吉水江路，值天气暄甚，偶岸圮，蛰燕满江而飞。又寓昆山时，归家拆旧土桥，易以砖石，其中皆蛰燕，以此辟海上乌衣国之说。后见朱翼新仲《猗觉寮杂记》亦载此事，且引晋郗鉴为兖州刺史，掘野鼠蛰燕食之，又引元稹诗：“春风吹送廓庑间，秋社吹将嵌孔里。”其理甚明。
    ○卜昭庆钟
    临安西湖南山昭庆寺，有钟在楼上。东坡写竹尚可辨，竹下题云：“夫子方明弼、康道、嘉甫、子瞻同游南昭庆寺，庚午八月日题。”予绍兴庚辰往观，明年再往，则已茫昧，后移往镇江府谢后功德院，不复可见。
    ○牛鱼
    绍兴辛巳，予为秘书省正字。正月癸未，迎驾。同馆王十朋望见周麟之枢密，目为鱼头公。问其故，云：“前岁为大金哀谢使，虏主喜之，享以所钓牛鱼，非旧例也，枢公糟其首归献于朝，故有此号。虏中甚贵此鱼，一尾直与牛同。”（赞宁《物类相感志》引《博物志》：东海有牛鱼，其形如牛，剥其皮悬之。潮水至，则毛起，退则毛伏。今东牟有海牛岛，其牛无角，足似龟，长丈余，尾若点云）
    ○齿后官卑主事
    省中合夏药，予以齿后众人当主其事。洪景卢云：“京师宰执八人，右丞以官卑掌堂厨。”亦此义也。
    ○省吏补牒
    绍兴三十一年五月二十八日，省吏自孔目官沈而下，递迁一级，皆给绫牒，赞辞如补太学生者。其首云“牒件某人”云云，其末云“补充史馆某职”。盖熙宁以前定本也。
    ○州名为戏
    或云：“京师省榜将出，人谓秀才得则阆州梓州，落则邛州汉州。”盖取州名侮之也。
    ○划龟
    客云：“欲放龟当划其甲，如是乃不神而可以全生。”
    ○荠花
    客云：“清明日收荠菜花悬灯上，可避飞蛾。”
    ○蟠桃核酒杯
    九月己卯，读张唐英《后蜀纪事》：“孟昶二十年十二月，中书舍人刘光祚进蟠桃核酒杯，云得于华山陈抟，赐帛五十匹。”因记先世尝藏桃核，可受酒二升，与此正同。
    ○治头风方
    张大猷太监云：“治头风而吐泻，用枳壳、白术末煎汤下。青州白丸子神效，李与几左司中也。”
    ○以名相戏
    辛巳正月癸未，校书郎冯方云：“刘尝因事戏王觌云：‘公何故见卖？’王答云：‘卖公值甚分文。’”各指其名也。
    ○谢石拆字
    谢石善拆字，徽宗尝书朝字密遣人试之，石即呼万岁。其人曰：不得乱道。石曰：十月十日生，非今上而谁？高宗幸浙，书杭字，石曰：兀术且至矣。梁汝嘉再召，朝廷复欲处以户部尚书，写阁字，石曰：门宇为两户，必再为地官。十八日见帝，或又书闲字，石曰：公□改官日有余，而月不足，亦谓门字也。其人果因以闰月计数少十八日。又有以此字问之，则曰士也，门中有人就木，已而皆验。既归，蜀人有士人文觉戏以乃字为问，谓其无可拆也。石曰：及字不成，君终身不及第。有人遇于途，告以妇不能产，书日字于地，石曰：明出地上得男矣。其验如此。每于肆中以牌写千字，不识字者任其所指，祸福皆应。邵溥尚书第三子不肖，遇其拆字即加窘辱，石甚畏之。石在徽宗时，尝特补承信郎，后因范觉民作相，讨论追夺。一日谓石：“我能拆字。”石诘之，则曰：“尔姓谢，所谓身在讨论之中。名石则终身右选不能出头。”闻者大笑。
    ○州郡请印牌
    予少年随侍，见州郡请印银裹牌，其下并刻旧官押字。新官既上，执书者唱云：“取指挥劈牌，即以刀碎之意”，不以为然。其后守潭，则请印银牌下无押字。遇请印，旋押，印出即拭去，遂免。交承劈牌似为得体不知他处。今如何又三省枢密院于牌之下，用纸腰封而请押字。若遇改易，不过换封，亦有体也。
    ○漳州少侍从
    淳熙十二年八月，祭酒颜师鲁除权礼部侍郎。师鲁漳州人，自言本朝二百余年，虽士人不少，然未有官至近侍者。考之杂说，唐元和中曾有潘存实为户部侍郎，然亦不审也。
    ○宪台
    宪部刑部也，宪台御史台也。今直以诸路刑狱为宪，虽圣旨处分，敕令所立法及凡安抚提刑司处，皆以师宪为称，而提刑告词并曰宪台，其失多矣。
    ○辨幞字
    巴幞之幞音服，当如此写。故《玉篇》与巴字相连，今通上下皆作复字，乃福音。如学士院自祖宗时赐外蕃及群臣进物，皆云夹复，今既重复，不应又用夹字。
    ○种植之法
    史直翁云：“种竹法正月用一日，二月用二日，自是随月定日，无不活者。”庆元丙辰春，故人前梧州守祝华继张相过，云顷在严州，见康与之以糟杂细糠和土种竹，随即茂盛，明年生笋成林。种荷花以羊角提水池中立成。又永丰宰汪文振子泉云临安贵人家种竹木以麦拌土置根下，虽盛夏亦生。
    ○张循王赐第
    张循王俊赐第，以绍兴壬戌六月六日盖造，至嘉泰壬戌六月六日焚荡，惟馀一楼。甲子正周，亦异事也。
    ○天井巷井
    临安府有天井巷，莫知其繇。壬戌岁，张循王府房廊遗漏，掘得古井，阔数丈，其水甚清，井口刻后唐清泰二年开，盖钱王时也。今以嘉泰二年复出，方悟巷名以此。
    ○纪梦
    丁丑十一月二巳甲子，夜梦从人问出世法、甚切而不许。大略告以世缘薄福基浅，毋贪禄以招祸，纵欲以损年，此殆《周官》所谓正梦耶？壬午三月戊戌雨夜梦，题门关曰宵距。
    ○曾少监梦
    徐汉英宫教云：“今军器曾少监乙卯省试，梦汪汪作状元，遂改名汪以应之。”是年汪洋作魁，而特奏名第一人乃汪乔年也。二汪皆信州人。
    ○记李秀叔梦
    乾道中，李彦颖秀叔为吏部郎官，尝语予：“梦李泰发参政相访争坐主位”，泰发云：“我李参政也”，秀叔亦云：“我李参政也”，纷争久之。又出一纸记责降两府姓名。予戏之云：“公必为参政。”秀叔亦自喜。至淳熙中龚茂良实之既去，秀叔以参政行相事，会史浩直翁将再相，出知绍兴府。后数年再召，复与予同为参政。枢庭阙长予尝逊，彦颖以其先进当迁也，寿皇不可。秀叔尝曰：“只为同知，亦何不可？”盖疑前梦也。不数月，坐谏议大夫张大经论列而去，信乎官职皆前定也，不特如此，二人皆有子登甲科。年皆八十余，但泰发早达晚困，秀叔晚达而享福以终耳。
    ○记先太师先夫人寿数偶同
    先人年三岁能指姓字，政和中上舍释褐第一，除京秩当为学官，而时宰不乐，除州教授。到官未几，朝廷知其非，遂拜太学博士。平生读书，一见辄不忘，下笔辄数千言，少以功名。自期尝北游幽燕，西至泾原，览观形势。建炎初，奉使湖南，卒年三十八岁。先妣曾高以来皆守边，外祖始登元甲科，政和中仕至中书舍人、给事中历帅守。靖康元年以显谟阁待制知平江府卒。外祖母盖宋元宪之孙也。先妣早寡事姑嫜尽孝，博通经吏，亲教二子于孩提，且择良师友与之处，既归宁，而外祖母卒，号慕切。至日惟一蔬食，昼夜诵佛书，逾年而卒，年亦三十八。
    ○记先夫人损寿
    先夫人生于崇宁壬午，而以绍兴戊午弃世。始某闻之阴阳家云：“夫人寿当至四十有七。”凡精于艺者，其说举同。丁巳春，外祖母淑国夫人宋氏病甚，先夫人然臂股无所不用其至。又请命于天，愿损己十年以益淑国，淑国竟薨，明年先夫人亦卒，盖年三十七矣。阴阳家说固未可深信，然何为数之相符也？世俗皆云：“祈损寿以益人者，所损如其言。”然则十年之夭其偶然耶？抑有谓而然耶？某尝痛心疑之，后读《眉山唐子西母史夫人行状》，见其因，夫疾殆请死，炉香未绝，史疾暴作，卒以不起。乃知世俗之说不尽为荒唐矣。虽然，史氏为其夫耳，夫安而已亡，犹可解也。若母则为亲也，可谓孝矣，既不能已亲之疾而徒损寿焉，彼苍者天独无以相之欤？噫嘻痛哉！
    ●卷五
    ○记昆山登览
    绍兴戊寅正月一日，予在平江府昆山县，挈家同邑宰程沂咏之游山寺。寺名慧聚，负山为居，小院星列而气象粗闳丽。唐朝塑像间有存者，旧传陆探微壁画，今漫灭不可辨。寺有山王堂，土人奉事甚至，故岁时游者辐辏而僧辈亦有所赖云。上月华阁陟中峰访古，上方下视，陂田漫漫，盖其佳处也。张尝题诗云：“宝殿依山险，凌虚势欲吞。画{詹}齐木末，香砌压云根。远景窗中岫，孤烟竹里村。凭高聊一望，归思隔吴门。”王荆公安石通判舒州日，被檄来视水涝，游览竟日，夜读此诗至“凌虚势欲吞”，大喜曰：“好与一吞”，遂次韵：“峰岭互出没，江湖相吐吞。园林浮海角，台殿拥山根。百里见渔艇，万家藏水村。地偏来客少，幽兴抵柴门。”孟郊亦有诗云：“昨日到上方，片霞对石床。锡杖莓苔渍，袈裟松柏香。晴磬无短韵，昼灯含水光。有时乞鹤归，还放逍遥场。”安石次韵：“僧蹊蟠青苍，莓苔上秋床。露翰饥更清，风[B20C]远亦香。扫石出古色，洗松纳空光。久游不忍还，迫迮冠盖场。”昆山在苏为大邑，求一亩之园乃不可得。所谓行乐之地惟此尔。后遭焚一空。
    ○记金陵登览
    绍兴戊寅春，予赴金陵教官，古迹虽载图志，然不能尽考。姑记二年间足迹所至者。赏心白鹭亭，在城上。元丰中，东坡留题云：“江山之乐，倾想平生。”天庆观吴冶城故基，卞壶墓在焉。李氏有江南，立忠正亭于其北，穿地得断碑，名氏尚存，徐锴为记。本朝庆历中，知府叶清臣又封墓刻石表之，改亭为忠孝，前帅叶梦即记壶之祠堂甚详，犹未刻石。府学门外，下临秦淮，有舞雩亭，其傍有真儒堂，甚雄壮，太守王循友为秦丞相设也，今废。保令寺在城中，初开宝中，王师下金陵，升元瓦棺皆随飞烟，惟保令独存。建炎间，遂不能免，土人云：“高宗移跸之初，以为行宫。”寺后旧有览辉亭，凤凰台，台亡亭已重立。登临豁然，李太白所谓“山落水分”，刘梦得“周遭故国”之句，皆在目中。下瞰城邑历历可数，老兵指寺左营寨中堆阜云：“此凌虚台也”。其右营寨云：“瓦棺阁故基也。”虽皆道听涂说，参考升元寺要在城内西南隅。云：长干寺故老相传废于梁、陈间，南唐以其地为散从官营。奉朝天禧中，地发神光，诏复兴葺，今但曰天禧寺，非承平时屋矣。古有阿育王女所制铜像，唐武德中，京师取去，僧辈尚记。剑以眩流俗，又出佛牙，传大士屐片，梵书贝多叶，水精玻璃等，宝云昭陵赐物也。寺之南轩甚明爽，前临大池面对雨华台，又有北窗与城相直。土人以城下路为王谢乌衣巷。云：鹿苑寺在城内寨中，相传佛座后石穴即萧梁郗后蟒窟，未可信也。旧有子隐台并堂，今惟一碑存，寺甚破弊。府治玉麟堂颇雄丽。晁谦之侍郎造其傍，即后园中有山光阁、端明殿。张公新创于眺望甚宜，而褊隘朴拙，盖惜费耳。金陵旧因李氏宫城为牙署，车驾南渡，复取为行宫，而以漕司为府治。云：东门即白门也，五里至保宁寺，本王介甫旧宅。元丰中，奏舍为寺，赐今额。兵火后，败屋数间，土人但呼半山寺，言自城去蒋山十里，此适半涂也。迥野之中，鸡犬不闻，介甫居时已如此。介甫入城，必以小舟循沟而西，若东过蒋山则跨驴云。顷之，至蒋山精舍，盖王氏功德院。近年募缘重造，殿甚华焕，有修武郎某人脱尺籍与其媪然指苦行，前后化钱帛助土木费以万计。宝公塔在钟山顶，此山孤立于蒋山之内，坐木末先照新月，三轩形势皆可见。问宝公刀尺帚，太宗时取入内矣。今无古物，惟秦喜施锦衣、七宝念珠而已。饭罢笋舆访八功德池，水皆山行中，路有支径过定林，子柔步径，予负杖以俟。回望万山甚平阔，亦见大江。既而子柔归，云：定林无足观。遂同至池上。移时乃下山，复与子柔驰马穿松林，约四五里到介甫坟庵，一僧守之。平甫、和甫、元泽诸坟相望也。日斜归憩半山，主僧出介甫画像，屋壁之后陷，小碑刻介甫谢公墩绝句及它诗数篇。自蒋山望幕府覆舟诸山，气象甚佳。清凉寺在西门外，即石头城也。前临江后依山，以其当暑而凉，故以名寺。式谓齐梁之别宫，异时最为名刹，今方葺治但存形势耳。李氏祭文及堂榜俱存刻石，静隐院、南唐报慈寺、御前诸军教场在北门外，古元武湖陈平潴水荫出，今为平陆。城中铁塔寺，闻有二铁塔甚奇，元懿太子殡堂在焉，不可入。漕司北厅乃王介甫宅。既舍半山寺遂居城中，府中有三段石，吴孙皓时碑。城中青溪入秦淮，颇堙废。道边有庙，塑二女郎，云：张丽华孔贵妃也。南门外有铁索寺，或曰：东晋时，尼自西竺来，为置此以居之。忠襄杨公庙，杨名邦父字敏道，吉水人，建炎间ヘ金陵，虏人破城，寺臣纳款，邦父骂贼而死，朝廷赠恤加等。前帅叶少蕴右丞常作庙碑，近得其本，赞有位者，刻石有所避，故不果。赏心亭望城外新开河，或云：王介甫作守时，开以避栾家矶数十里之险。土人又云：顷兀术陷金陵，韩世忠围之甚急，一夕穿别港达于江而遁，亦名新河。华藏寺未兵火时，竹木茂盛，栋宇轮奂，府寮暇日辄来投壶饮酒，今无复此景矣。南门外有高座寺，经兵火无足观。土人云：异时松竹幽邃名蓝也。子按梁慧皎《高僧传》载：西域帛尸黎密多罗，晋永嘉中到中国，时人呼为高座（疑若今时谓僧为上坐。《高僧传》云：孙权初立塔寺，故号建初），值乱渡江，止建初寺，王导、庚亮、周ダ等皆重之。咸康中卒，年八十余，葬石子冈。成帝为树刹冢所，后有沙门于冢处起寺，仍曰高座寺。云石子冈者，孙峻投诸葛恪尸之地，《三国志 恪传》云：建业南有长陵，名石子冈，葬者依焉。至今冈下民皆乱葬，其来旧矣。上雨华台，凡此邦山川城郭皆见之，其高又出览辉之上，而数椽新创。冈峦犹赭，方稍为栽插计。又春时，酒官辄取为旗亭，甚不称也。按唐道宣《续高僧传》载，梁僧法云尝于一寺讲《妙法华经》，忽感天，花状如飞雪满空而下，讲讫方去，即此台得名之徭。法宝寺相近，子问诸父老，但能指似三阁移基尔。按《吴志》孙权十六年，徙治秣陵，明年城石头改秣陵为建业，今城东北覆舟山是也。六朝台城虽稍南徙，然其大半犹在今北城之外，故出北门数里地，皆平衍。其又北，今教场地方，为当时元武湖也。南唐立国，宫室、城市益向西南。本朝因之，故晋之冶城乃在今城内，为天庆观。而晋之石头城以御外虞，今仅在西门外。晋之朱雀航跨淮水，亦为防遏之冲，今则包之城中矣。盖自吴以来，凡三徙，每徙则舍东北而就西南，至于面对牛首山，以为天阙。左映钟山龙盘之势，右带石头虎踞之形，今为得之。主僧奉深年五十余，颇能道旧事，云：兵火前，寺傍皆园亭，四时游者不绝，今尽为营寨，惟此寺不经焚毁，讲堂甚庳，相传南唐旧屋也。殿侧奉宝公像，云梁朝所刻，就使不然亦已久矣。寺前三品石各高丈余，甚丑怪，一名阙石。政和间，辇致京师，而辱井石栏又在今行宫中，遗迹无复可见，叹息而已。辱井者三人俱投之。井也，在寺之南甚小，而水可汲。意其地良是，而井则可疑。世传二妃将坠，泪渍石栏，故石脉类胭脂，俗又呼胭脂井。或云：以帛拭之，尚为此色，岂有是哉？奉深言：旧有井亭揭诗牌数百，今亡矣。又云：某犹见居民因锄地得柱础，刻蛟龙甚精巧，殆宫殿遗物，民皆屑之。
    ○记镇江府金山
    山在京口江心，号龙游寺，登妙高峰望焦山，海门皆历历。此山大江环绕，每风涛四起，势欲飞动。故南朝谓之浮玉山，别有小岛，相传为郭璞墓。大水不能没，下元水府亦在此。承平时，寺极盛，楼观几万楹。兵乱后，十无一二。绍兴末，复遭回禄。以虏使年例，登赏官亟营葺之，复不逮于前。惟自歙州门过经藏，屡经兵火，岿然独存。当时歙人造此，因以为名。谚云：“金山山里寺，焦山寺里山。”
    ○记太平州牛渚矶
    己卯九月甲申，自宣城考试回，过太平州，回至采石镇，渡夹登牛渚矶，（凡有石临水曰矶）俯见大江，闵然犀之，取祸傍顾荒台。痛捉月之陨，身遥瞻西岸，思樊若水之献策。登临虽乐，随以怅然。中元水府祠在矶上，又有蛾眉亭，望天门山最为绝景。天门山即东梁山，西梁山在太平州之南，太白诗云：“两岸青山相对出”，谓此也。望夫山在镇之下十里，太白姑熟十咏之一也。世传太白因醉溺江，故有捉月台，而梅圣俞诗云：“醉中爱月江底悬，以手弄月身翻然。下应暴落饥蛟涎，便当骑鲸上青天。”盖信此而为之说也。《旧唐书本传》乃云：“白饮酒过度死于宣城。”《新唐书》云：“李阳冰为当涂令，白依之而卒（是时当涂未为州隶宣城）。”而阳冰序白集亦谓：“白疾，亟枕上授简，俾予为集序。”初无捉月之说，岂古不吊溺，故史氏为白讳邪，抑小说多妄而诗老好奇，姑假以发新意邪否者？白诚不幸兴极，而忘生亦哀之而已，何以讳为哉？
    ○记西湖登览
    壬午三月己亥晴，与芮国器、程泰之、蒋子礼同行，上风篁岭酌龙井，入寿圣寺，拜赵清献公、苏翰林。僧辨才画像观。乙亥二月，与张德庄、周孟觉同游，时题字。寺有海棠一株，盖苏公手植，僧颇有能道。元间，诸公谈论自言得于其师云。午饭后，过长耳相院，泰之读书处也。与国器弈于山亭，小酌而去。道傍有六通院，无足观，遂徭支径扣邓氏时思庵。庵僧导至石屋，嵌空可爱，进寻水乐洞声，如今琴筑。音节天成，以路僻人罕知者，舍马上烟霞岭。国器子礼至中道，惮其险，予乃与泰之自往至寺亦惫矣。少休，秉烛入洞，深十二丈，上下平阔近城郭，不易得也。归饮净慈，食鸡甚美。徵事戏为联句数十，韵如日膳、双月、攘一之类语，甚工。
    ○易安斋
    易安斋溪石画开，仿佛虎邱之剑池，但小耳。山径甚邪狭，斩曲木随其形势而为栏循。其上有数小亭，傍结草庵仅容膝。自窗中望涛江际天，如发鸡{雍山}也。僧宗表年八十八，上遇郊，宿斋，往往过之。至今设御榻，而皇城司遣亲事官为阍者。
    ○记阁皂登览
    乾道癸巳春，予蒙恩守富沙郡。自卢陵舟行，望东岸山势连延，如豫章之西山。舟人曰：“此阁皂山也。”行次清江，引疾丐祠。冬十月始得报可，遂以丁卯黎明肩舆为阁皂之游。初谓峤岭路差，近至则峻甚，约三十里乃抵山间。阁言山形，皂言山色（按乐氏《寰宇记》，此山为神仙之修馆，旧隶吉州，今属江之清江县），盖七十二福地之一，惟凌云峰最为峻极。汉张道陵、丁令威，吴孙权时葛孝先，皆有炼丹坛井（闻在后山顶，不果游）。流水号葛憩源，葛君燕息处也。水自宫后出，流半里余，声潺潺，行石问，桥跨其上，号鸣水台。傍有古杉，根围数丈，十余年前为过客所焚（宫中尚有古杉一株，横枝四出，盘如鹿角，不知其几年矣）。入门即御书阁，横连十一间，徭阁而望，四山环合，仅有一径斜出，其外复锁以华山两重（江行望之连延如两山），真神仙窟宅也。阁后即坛，翼以修廊，又其后即殿宇，道士数十，房分居左右，各治厅馆，颇华洁，仍为楼，以奉像设，有足观者。按古碑，此本灵山馆，焚于隋，至唐有道士程信然，望气至此，掘得铁钟一口，下有玉石像一座，高尺余，逐立草堂。先天元年，孙道冲始立台殿，赐名阁皂观。大唐三洞道士许元真撰《山记》云：“吉州属邑，曰新涂。去县癸地八十里，有阁皂山。山北有金仙观，相传丁令威修道之所。宝应元年亦移于此，令威坛井及石上履迹存焉。咸通中遭火，惟古钟玉像存，寻有处士杨荐父子，次第葺之（已上并见唐广明元年道士许元真记中所谓：玉石天尊像甚小而重，又有两躯侍立亦玉石也。钟在殿傍，视其文乃咸通十三年铸。而云：隋开皇十四年钟何也？岂别有钟而不存耶）。”本朝熙宁间，吉州通判，双渐郡人。中大夫杨申及元中江西运副张商英等，并有记事，多异同，盖失于互考耳，大概言此观在江南。李氏号元都，至真宗祥符元年避讳，改景德观。天禧庚申，尝经火，熙宁丙辰又火，政和八年用守臣之请，改赐《崇真》为额，给元始万神铜印一，授法则用之，盖天下受惟许金陵之茅山、信州之龙虎山与此山为三云。晚管辖道士李汉卿、知客王次鼎来置酒，道士陈彦举者年七十五。稍能诗以二篇为赠，又出政和中礼部给经论科出身黄牒，且云：“尝为丹林郎，犹文臣修职郎也。”夜宿客馆，读天复四年孙、李洞、宋齐邱、沈彬、孟宾于、徐铉、陶渊诗牌，本朝陶弼有诗，得道之士伊梦昌有诗，又有通判陈孟阳长韵。备通山中景物，常平周彦质三诗亦好。《图经 河图记》云：“诸山之形宛转朝揖，大则如城，小则如阁，草木茂异，土良水清。”戊辰，早瞻礼玉像及四朝御书（大宗、真宗、仁宗、德寿宫）、芝草（封禅泰山，几得一十八万有余，分赐名山宫观，而二本在此）、葛先封冲应真人告（崇宁三年慕容彦逢行），授印。道士徐次坚识予于庐陵，邀至其院，求快轩诗，未暇作也。李汉卿再具饭，遂行。繇白坑入沙路冈，冈之下有龙兴院。饭仆而行，地颇平，非峤岭比，晡时复至舟中。
