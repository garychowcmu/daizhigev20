南询录  明 邓豁渠 撰

　　叙南询录

　　豁渠上人，姓邓，蜀之内江人也。蜀人多为我言，上人初为诸生，即以诸生鸣其抱负也。已甚平生，未尝以实学推许前辈，故亦不肯谬以其身从诸生后，强谈学以为名高，虽蜀有大洲先生者，文章气节，伟然可观，睹上人亦未尝以实学许之，以故师事赵老者，在朝盈朝，居乡满乡，上人竟不屑往焉。此其负也，其倔强也如此。其尤可笑者，赵老以内翰而为诸生谈圣学于东敝，上人以诸生讲举业于西序，彼此一间耳，朝夕相闻，初不待倾耳而后听也，虽赵老与其徒亦咸谓邓豁已矣，无所复望之矣。然邓豁卒以心师赵老而禀学焉。吾以是观之，上人虽欲闻道不可得也，虽欲不出家、不远游、不弃功名妻子，以求善友，抑又安可得耶？吾谓上人之终必得道也，无惑也，今《南询录》具在，学者试取而读焉，观其间关万里，辛苦跋涉，以求必得，介如石，硬如铁，三十年于兹矣，虽孔之发愤忘食，不知老之将至，何以加焉，予甚愧焉。以彼其志万分一，我无有也，故复录而叙之以自警，且以警诸共学者。中间所云茅舍独坐，鸡犬明心，虽曰水到渠成，而其端实自赵老发之，吾固哀其志，而决其有成，又以见赵老之真能得士也。

　　万历十五年夏后学李宏父书

　　南询录自叙

　　渠自幼质赣，与流俗寡合，即慕修养。既壮，知慕道学，情状虽累坠，则有凛然与众不同之机。四十二岁，遇人指点，于事变中探讨天机，为无为之学。久久知百姓日用，不知的是真机。学者造到日用不知处，是真学问，遂从事焉。知镜中影皆幻有，皆假真如而生，旋生旋灭，俱非真实，所谓事理，所谓日用，与夫有情无情，有善无善，有过无过，有作无作，皆非性命窍，是窍也，威音王以前玄旨绝能，所没踪迹，难以拟议，难以形容，难以测度，故曰无上，甚深微妙，法百千万，劫难遭遇，欲透此窍，须致虚守静。致虚不极，有未忘也；守静不笃，动未忘也。虚极静笃，得入清净，清净本然，道之消息。渠从事于此，遂得悟入。向在滇南参究的，在岭南见得的，恍然复透其窍。如人远游，虽未得还，明了其家，所归道路，于是走入深山穷谷顺养焉。杜闲客之谈，远假借之徒，却世情之交，自行自止，自歌自咏，优游亟泳，以似凡情消化，离生死苦趣，入大寂定中，大光明藏生灭灭矣，寂灭为乐。休哉！休哉！

　　南询录

　　一

　　嘉靖己亥正月二十二日，渠于内江圣水崖前礼师，识透天机自运，不假造作，如人长安大路，机泯神定，是个甚么消息；神泯天定，又是甚么消息。先天《易》未画先玄旨，后天《易》有画后作用，宇宙内皆神为之主持，机为之运用，造化工巧，生生不已。有生即有灭，非究竟法门，且如何即是。

　　二

　　有僧授六祖《坛经》，渠潜心玩究，颇得消息。又得道川禅师拈颂《金刚经义》，有开悟，入青城山，得《中峰广录》、《黄襞心要》，参究玄微。是时，渠耳边常有报将然事，形声俱泯，询诸玉峰。玉峰云：“你修行，被鬼神觑破。又于人来参访，预先知之，此是修行落静境。”渠过灌县，刘内官接去山中供养。一夜内，相梦一黑汉打他云：“只好学小法，如何学我这个大道理？”吃捧痛哮，起告渠；次早与语前义，遂不知渠。小根之人，信难担荷。住锡中皇观，出入望云庄。

　　三

　　渠自参师以来，再无第二念。终日终夜，只有这件事，只在捱罗这些子，渐渐开豁，觉得阳明良知，了不得生死；又觉人生都在情量中，学者工夫，未超情外，不得解脱。此外，另有好消息，拟议不得的。拟议不得的，言思路绝，诸佛所证无上妙道也。

　　四

　　良知，神明之觉也。有生灭，纵能透彻，只与造化同运并行，不能出造化之外。

　　五

　　与周松崖相遇云南，泛舟海岛，同宿太华寺。丁未二月，抵楚雄，府主谢凤山游鸡足山。李中溪，大理人，管带。渠于三塔寺。渠思性命甚重，非拖泥带水可以成就，往告中溪，落发出家。溪甚喜，出文银五两，造三衣与渠落发。与玉峰书云：“太湖落发，一佛出世。”戊申三月十日也。渠先号太湖。

　　六

　　返楚雄，玉峰出府，同榻数宵。抵广通县，杨秀才延至家供养。玉峰修书，邀回南安，辞甚哀切。居马祖寺，默会相外消息。下云南省城，一僧向渠说，向前李老公说你火性未除，予岂不知，但有意要除，就是二乘，除粪之道，空王库内，无如是刀，参玄悟道，不是小小作用能凑泊者，故曰：“克伐怨欲不行焉，可以为难矣，仁则吾不知也。”

　　七

　　己酉、至贵州。渠向日在云南，闻人说，摘花供佛也，无罪，也无福。有省，自后一草一木，皆不妄折。闻人说，一芥一粒，皆是生灵。有省，自后片菜勺水，皆不妄用。每出化缘，虽一撮米亦知感激；不布施的，亦不嗔恨。恒自讼曰：“干自家事，带累十方施主，委的难消。”落甘泉寺，渠病疟方愈，被强僧智宾打，遇张一山讲“上知与下愚不移”，渠曰：“人皆可以为尧舜，岂有不能移之理？故曰舜何人也？予何人也？有为者亦若是，举乌获之任，是亦乌获而已矣。我固有之，非由外铄，非不能移，是不移也。（”）一山邀去庵堂过夏。庚戌春，登南岳衡山，过慈化寺避暑，往江西安福县，落东山塔。塔僧涵溶问渠何之？渠曰：“往见东廓。”溶曰：“彼太宰辅，道望尊，你是个游方和尚，安得轻于进谒？”

　　八

　　人有问刘狮泉：为学，人死了，何归？狮曰：“归太虚。”又问：“不学，人死了，何归？”狮曰：“归太虚。”询诸渠。渠曰：“学，人不敢妄为，死归太虚；不学，人无所不为，死亦归太虚，何不效他无所不为，同归太虚，岂不便宜！”

　　九

　　抵青阳山，遇程融山，闽县人，署青阳学事。是晚寻向寺中作礼云，适间肉眼不识，因问从来。渠曰：“从邹东廓游九华山。”融欣欣曰：“此时讲学，人不情，不可从其讲学。”渠曰：“孔夫子亦不足学乎？”融问孔子之学。渠曰：“孔子之学，一贯是宗旨，可以仕则仕，可以止则止，可以久则久，可以速则速，寒则穿衣，饥则吃饭，可睡则睡，可起则起，是他行持如此行持，自无意、必、固、我之私。无意、必、固、我之私，就是鸢飞鱼跃妙机，就是维天之命，于穆不已，而成四时之造化，故曰：知智者，亦行其所无事，则其智亦大矣。廓翁把渠送付周都峰，邀回太平县紫云庵同过岁。

　　一O

　　辛亥二月，至杭州。过南京，住锡鹫峰寺，往栖霞寺参云谷。渠问谷：“兀兀一床枕，终朝去大眠。不是世间法，不是祖师禅。在老和尚分上唤作甚么？”复鹫峰寺堂主古林，另有静室，使渠怡旷情怀，有问“莫我知”义。渠曰：“这个是孔子扫踪绝迹话，子贡领会不得，曰何为莫知子，却走踪迹上去了，孔子只得就他可知答。”又问“予欲无言”。渠曰：“这些子事是说不得的，若落言诠，就堕见识中去了。四时行，百物生，是第二义，是说得的，非无言玄旨。”又问“学而时习之，不亦悦乎”。渠曰：“圣人之学，心学也。心体本来无一物，所以说，他说私意萌，说一觉便消除，是外道绝情事，非圣人心学妙机。”

　　一一

　　心斋格物是权乘，阳明良知是神明。水穷山尽，那著子便悬绝在。

　　一二

　　壬子二月，之泰州北山寺，时有三人问渠：“长老何处人？”渠曰：“四川。”“你问那里去？”渠曰：“往安丰场泉。”“你往安丰场做甚么？”渠曰：“我去安丰场，寻访王东崖。”彼曰：“你莫是寄书与东崖？”渠曰：“是。”三人遂与作礼。此日起会讲学，陆续来者知是与东崖书的和尚，咸加礼貌坐下末席，再会坐上末席，三会坐上中席。是会也，四众俱集，虽衙门书手，街上卖钱、卖酒、脚子之徒皆与席听讲，乡之耆旧，率子弟雅观云集，王心斋之风，犹存如此。

　　一三

　　因王东崖指引，问湖州府武康县天池山礼月泉。月泉云：“第二机即第一机。”又云：“知此一机则无第一第二。”蟊贼消息甚严，做和尚难于出入。癸丑重午后一日，养发崇德县天清宫朱见阳书楼。渠自戊申三月落发，每每梦梳头，每梦吃肉。既禁发则不复梦梳头，既吃酒肉则不复梦吃肉，神明之昭然，信可畏惮。开酒荤则在宁国府泾县，是夜梦人与鸡肉吃，齿尽酸禁，腹中甚不堪。明日至泾寺，僧杀鸡煮酒相待，不觉了满口牙齿果酸禁难堪。忽觉前梦则不安，强勉忍耐，腹中响声，隐隐扰攘，疼痛者数日。此一节，盖为书生之见所惑，亦渠口腹之欲不了，至今惭愧。

　　一四

　　渠昔落发出家，乡人嗟怨。赵大洲说是他坑了我。大洲躲避嫌疑，说不关他事。渠在家讲圣学时，极穷困。起岩说：“邓太湖饿死小洲。”对曰：“桂湖街饿死了一个邓太湖，也好看。”渠亦曰：“赵大洲坑了一个邓豁渠，也好看。”三教之衰也，天下之人随业漂流，沉沦汩没，如鱼在沼中，生于斯，死于斯，能跃龙门者有几？多端作孽，甘受轮回，波挈一生，不得安乐。此所以古人道舍其路而不由，放其心而不知求，哀哉！

　　一五

　　月泉赞：采芝白云谷，邂逅藏冉翁。手携紫筇杖，来自峨嵋东。谓昔楞伽顶，失脚沉海中。茫茫不知返，日月如转蓬。掷却丹霞笔，不卧维摩宫。穷心鸡足岩，了法知所宗。再新拈花旨，一笑宇宙空。浩劫入弹指，谁始谁为终。筹添海屋满，聊记云水踪。

　　一六

　　讲圣学的，少上一著，所以个个没结果。阳明透神机，故有良知之学。此是后天生灭法，未到究竟处，还可以思议。故曰：“但有名言，都无实义。”曰：“不离日用常性内，直造先天未画前。”落渐次，不免沾带，如何了得？藕丝挂断盐船，使他不得解脱。二乘在情念上做工夫，以求干净。这此（些）求做，便是情念，便不是净。安得情尽，反障妙明真心。本来面目，不思善，不思恶，×么时候，思虑未起，鬼神莫知，生死不相关之地也。至于作用一切善恶，都莫思量，自然得入清静心体，湛然常寂，妙用恒沙，此便是转大法轮了。鬼神觑不破之机，学人信受不及，透不得这个机关，都说理由顿悟，事由渐修，是由李家路欲到张家屋里去一般。经云：“一人发真归元，十方虚空，皆尽消殒。”良有旨哉！邂逅张本静。一书生以人伦责备。本静曰：“这个秀才旧套子，你莫向他说，等他笑你没见识。”

　　一七

　　乾坤分两仪之理，坎离含二气之华。金木成颠倒之义，铅汞妙交媾之神。龙虎谐会合之意，戊己结两家之好。复后当一爻之动，屯蒙按火候之节。符火应周天之数，进退妙温养之功。顺则生成，逆则丹成，此神仙之术，可以长生，与天地同悠久，未能超出天地之外，上智人根不屑为也。

　　一八

　　泛舟钱唐，抵兰溪，寓陈次峰，登严子陵钓台，歌万事无心一钓竿，功名原自不相关。当时谬识刘文叔，匿得虚名满世间。若有想见其人嚣嚣然青宵之上。甲寅春，过绍兴，居阳明祠堂，探得阳明消息，已见大意，故能洒手逍遥而无拘束。游阳明洞，见盛迹荒废，阳明之徒所谓画虎不成，反类狗者也。求不为名教中罪人不可得。

　　一九

　　学阳明不成，纵恣而无廉耻；学心斋不成，狂荡而无藉赖。

　　二O

　　蟊贼猖獗，势不可住。出天池，与唐一庵求路费，适张石坪赠银五两，得趋宣城。与贡受轩讲究，不曾研极到不造作处，于性命关犹隔许远。乙丑，渠在南塘山中，有人自受轩处来，诵其言，犹夫昔也有言王东崖倡学南京，说学问有为的不是。渠曰：有为的不是，何者？即是人。曰：我当时不知如此问他，学问究竟到性宗上，有为的固不是，无为的亦不是。张冰崖访王东崖，崖问道理是有的、是无的？冰崖不能决。崖厉声曰：是无的。彼归诵之渠。渠曰：是不落有无的。

　　二一

　　无者，有之根本；有者，无之枝叶，均不是超然独存，真元玄妙之理。

　　二二

　　丙辰年，过广西八八岭，徭人出没可怖，强步至岭下，饥饿劳苦之极。跌仆数次，恍惚不能前进，跌坐石上，闭目休歇，情念净尽，生死利害，都顾不得。当此时，清静宝光，分明出现，曾所未见；曾未有的消息，曾未有的光景，非言语可以形容。此是渠饥饿劳苦之极，逼出父母未生前面目来。渠功行未圆，涵养未至，参究未透，尘劳未释，故不得解脱，知前在云南悟的是相外消息，今在岭南见的是相外光景。

　　二三

　　复兴安，与钟横江究明前事。横江曰：“鲁人猎较，孔子亦猎较。”渠曰：“当此时，孔子若知己是圣，知猎人是凡，就有人我如何同去打猎，合是他与猎人一般妥贴，才无人我赤洒洒，无可把才与猎人同去打猎，且道孔、猎同一机也。猎人合一终凡夫？孔子何以成了圣人？”横江曰：“孔子知。”渠喜而歌曰：“吾有知乎哉？无知也，空空如也。”横江曰：“都相你，只了自己，葛天氏之民也，无怀氏之民也。天下太平，剖斗折衡，而民不争，又有何事可以修理也？你看得天下太重了。你肯去性命上研究，才见空生大觉中，如海一沤发，你若执定秀才旧套子，则为格式拘禁，是谓肉眼众生。”

　　二四

　　尧舜事业，自尧舜视之，如一点浮云过太虚。尧舜之所轻，众人之所重也。更不去尧舜所重处寻觅，譬如苍蝇钻窗，何时得出三界，终须败坏性命事，谓之向上机缘，非拖泥带水可得成就。如今就做得君君臣臣，父父子子，兄兄弟弟，夫夫妇妇，如唐虞熙熙皋皋也，只是下的一坪好棋子；桀纣之世也，只是下坏了一坪丑棋子，终须卒也灭，车也灭，将军亦灭。故曰往古递成，千觉梦中原都付一坪棋。凡所有相，皆是虚妄，离一切相，即名诸佛。一日，闻酒店弹唱。横江曰：“最能移夺人心志。”渠曰：“世情中人闻，所以助欲道人得闻，皆足以养心。弹唱虽时俗之音，清韵悠洋，与琴瑟无异。个人兴起不同，故曰琵琶箜篌，皆有妙音。如我按指海印发光尔，才动心，尘劳先起。”

　　二五

　　江问合用工夫。渠曰：“一切放下。”江曰：“只这的。”渠曰：“不这的，便是求解脱。”江曰：“莫不落顽空。”渠叫江，江应。渠曰：“你几曾顽空，叫着即应，伶伶俐俐，天聪明之尽也。”渠向江云：“但有造作，便是学问。性命上无学问。但犯思量，便是人欲。性命自会透脱宗下明白，当下便了性命，是个玄门以神为性，气为命，便落第二义，便在血气上做去了，便在游魂上做去了。纵做得长生不死，也只得守其尸耳；纵做得神通变化，也只是精灵之术，于性命迥不相干。神有聚散，性无聚散；气有生灭，命不生灭。

　　二六

　　之全州，因谢月川见陈虚峰，留书房夜话。渠问虚峰日用工夫。虚峰曰：“我没工夫用得。”渠曰：“任等则与常人情状是一般。他吃饭，你也吃饭。他睡觉，你也睡觉，便无分别去也。”虚峰曰：“我与他睡得不同。”渠曰：“任等便是有我，必是你与他，是一般吃饭，是一般睡觉，便是泯然无复可见之迹，便是藏身处，没踪迹。没踪迹处，不藏身。如是机轴，自然虚而灵，寂而妙。”

　　二七

　　学得与常情，是一般吃饭，一般睡觉，如痴如呆，才是好消息。

　　二八

　　西山强渠还乡。渠曰：“舜生于诸冯。迁于负夏，卒于鸣条，亦可以说他不还乡乎？周濂溪，道州人，终九江。朱文公，建安人，居徽州。苟世情不了，皆有怀土之思。我出家人，一瓢云水，性命为重。反观世间，犹如梦中，既能醒悟，岂肯复去做梦？束芦无实，终不免为寒灰；不思超脱，必定堕落。马援，武人也，上不肯死于儿女子之手。大丈夫担当性命，在二界外作活计，宇宙亦转舍耳，又有何乡之可居，而必欲归之也！”

　　二九

　　时有善子平数者，推渠造化这几年不利，幸得丙火焚甲木旺气。渠曰：“我任有生的，子平算得人测度得，祸福加得，造化播弄得；我那无生的，子平算不得，人测度不得，祸福加不得，五行播弄不得。”

　　三O

　　丁巳年，登岳阳楼，游吕仙亭，泛舟洞庭。四月四日，抵武陵。曩寓云南，有“一筇直渡武陵津，游遍巴山十二春”句。十二年后果抵武陵，参道林于万点桃花村落中。道林胸次，与青天白日一般。其学以慎独为宗，工夫在几上。干，渠曰：“须在诚无为理会，才是几先之学。诚则神，神则几自妙。研几落第二义，堕善恶上去了，总是体认天理之流弊。道翁受了甘泉体认毒，毕竟变化不得，不能见道。道翁临终曰：“我说死容易，那个晓得死这么难。”翁可谓安命矣。不能造命。安命有生有死，造命无生无死。

　　三一

　　岁尽，过酆州龙潭寺，华阳王府生于瑞启，与王延与语、与仆、与舍、与田地，安渠徒众上。荆南徐东溪于舍前建庭房三间，为又憩之所。渠云游湖海，多得高人贵客扶持，无小人之害，得以专心致志这件事，鬼神默佑之恩也，岂偶然哉！

　　三二

　　渠之学，谓之火里生莲，只主见性，不拘戒律；与人无别，而有主宰；风波之内，可以泊岸。此理本自昭卓，领荷不易，神明默契，不假工夫，无事而心自静。心静而神明自清，而机自活，人悟自妙；悟妙而道可证矣。

　　三三

　　与刘洞衡话于龙潭。方丈叙及孔子五十而学《易》。衡曰：“我们如今讲究的，就是《易》。孔子学学这个，若去“有过”、“无过”上观孔子，便不是圣人；大机大化大运用的妙义，便不是圣人之学。

　　三四

　　己未三月，到荆州，与张太和共谈半晌，如在清凉树下打坐。和曰：“我在京师，风尘难过，故又告病回家。”渠曰：“你好见得有风尘？”和曰：“我还见得有风尘。”又曰：“如今还有许多烦恼。”渠曰：“分别烦恼菩提，却世情不能混合。不惟被烦恼打搅，亦被菩提打搅。”如此学解，非了义法门。此学以见性为宗，烦恼菩提俱皆分外。

　　三五

　　复酆州正庵主人曰：“儒家论性，总归于善。佛论性上原无善恶，此所谓最上乘之教，免得生死。”有言儒家在事上磨练。渠曰：“说个磨练，就有个事，有个理，有个磨练的人，生出许多烦恼，不惟被事障碍，且被理障。欲事理无碍，须要晓得就是理欲透向上机缘，须要晓得理上原无事。”

　　三六

　　或曰：“以坚性为宗。有此宗旨而已，情欲宛然如云中日，波中水，本色不得呈露，如何得以见性？”渠曰：“性宗之学，如彼岸有殿阁，八宝玲珑，迥出寻常。我原是那里头人，不知何时误到此岸来了。投宿人家臭秽不堪。忽有长者，指我彼岸。八宝庄严处，是我家当。我未曾见，今得见之。一心只要往那里去，此岸臭秽，安能羁绊哉？”

　　三七

　　凡有作则有意，有意则有情，有情则有流转；无作则无意，无意则无情，无情则无流转。

　　三八

　　江西慈化寺僧守约寄书，有“省力处即得力处”句。又云：“以见性为宗，一切拚下，则心虚理得”。此是修到透关的，更无别法可息轮回生死。如别有法，则不能与本分相应，奚能开示悟人佛之知见？

　　三九

　　执知见为实有，此众生知见。达知见无实性，此佛知见也。

　　四O

　　专去烦恼，垢尽理明，此小乘教烦恼即是菩提。事理混融，此大乘教。只主见性，烦恼菩提俱皆分外，此上乘教。上乘之学，专透性命，玄元之一窍，不在神机上干，不在事情好与不好上干。

　　四一

　　自宋以来，学孔子的流落情念，学老子的流落法术，学佛的流落空寂。宋儒之学行于世，孔子之教衰；平叔之学行于世，老子之教衰；神秀之学行于世，古佛之教衰。

　　四二

　　一日往探叶品山，论及睡着不做梦的时候，此是没沾带去处。言思路绝，烟火泯灭，五丁不能致力，六贼不能窥测，是谓上机缘。玄之又玄，这个玄机，彻上彻下，所谓神光独耀，万古徽猷，包含宇宙，照彻今古，天地有坏，渠则不坏，诸佛之妙心，众生之命脉也。

　　四三

　　上乘觑破性命机关，有情无情，皆所不论，直造佛祖门庭，小乘大乘，皆不屑为，此乃教外别传，没能所、绝踪迹，超于言语想相之外者也。至哉玄机，妙哉秘义！今之学者，有个道理，有个学的。人人与理为二，则堕两边之见，又有一等，以世事另作世事，以学问另作学问。干世事时，黾勉从事，忘了学问；干工夫时，沉潜理趣，违误事为。古之人，勤事者，莫如禹。必待水上平然后学，则八年在外，皆苦趣也；当事变者，莫如周公。谓公必待流言止然后学，则三年居东，皆尤危也。心迹之判久矣，虽久于学问者，未能混融心迹为一，纵横无碍，其弊安在哉？

　　四四

　　人在众生之中，智巧固优，苟不知学，比众人犹苦。何贵于智？学者于众人之中，知学固忧，苟不了道，比众人犹苦，何贵于学？天机在人，分分明明，停停当当，活泼、圆融、透彻。当动时自动，当止时自止，加不得一毫人力安排布置。凡人动静语默，干好干不好是他。其所以生天、生地、生人、生物，春夏秋冬，风云雷雨，飞潜动植，皆是他在变化。百姓日用，用此也；率性，率此也。此是后天道，若堕其中，即有生灭，难免轮回，纵虽晓得向上事，难以透入。

　　四五

　　但动念即属境界，有善有恶，与无善无恶面目，另是一样。凡圣消息，于是乎分矣。超出动静语默者，无善无恶妙机也。才有著，不拘好歹，俱落境界，而非本来面目。不露面目时，是个甚么模样，说似一物，即不中。有著的，是有心知识；不著的，是无心知识。

　　四六

　　如今眼前这些人，一往一来，动作的都是本色，不曾加添一毫意思安排，我们参及究到这等去处，才得妥帖。久久心法双泯，就与亦子一般，浑无挂碍。到此地位，日新又新，火然泉达之机，自有不可遏。到头消息，岂易言哉！

　　四七

　　当机拂逆时，不容不怒。当感伤时，不容不哀。文王之赫怒，孔子哭之恸，皆发而中节，天机不容自己也。学者不达孔文这一窍。当怒而怒，谓之动客气；强执而不怒，谓之有涵养。与文之帝则，孔之从心，大不侔矣。

　　四八

　　夜间梦幻，是游魂把识神到处引将去了，曾所未见境象见之，曾所未到处到之，与日间情念，同一妄机之展转也，均谓之幻。幻也者，从无中生有，从无中而灭，本非真实，何足系念？一切情念，依机而起。机依神，神假真心妙明，无端变态，生生不已，透妙明真心，寂灭现前一切，生灭自然，潜消默化，虽自己亦不得，二与其机之神也。

　　四九

　　学问不的当人，每谈世事，却有滋味，有情趣，一句延一句，一事延一事，不觉漂流去了。学问的当人，非不谈世事，其心淡然，无欲无情，一句两句，三四五句，就没有说的，不相这等人，做不得主，以致葛藤不断。有等做工夫的与不曾忘见的，于世事亦少谈论，有物在心，学问亦未的当，于世事无情，于道理有情，均不是忘机之流也。

　　五0

　　见道之人，游戏三昧，一切情念不能系；苟非其人，举心动念，皆是无明障碍本性。见道之人，悔过也好，收敛精神，保合太和，元气不悔也好，放荡形骸之外，心旷神怡；苟非其人，悔则堕外道，不悔则惰世情。

　　五一

　　学问以同流合污为混俗，以肆情徇物为率真。与其同也，不如立己于峻；与其党也，不如踽踽凉凉。和而不同，群而不党，非学问明白脚跟稳当者，不能终日乾乾，夕惕若无咎者，学者不可容易撒手。

　　五二

　　书生泥于旧见，谓佛自私自利，不如他圣人万物一体。佛者，妙觉也，乃大智之别名。世界在大觉理中大海之一浮沤也，皆幻化。自佛视之，时藐然其至微也，故其立教，以出世为宗。儒者在一浮沤中，尚且钻研不出，敢望其领是道乎？苟非超群逸格之才，不足以担当此道，古今罕有其人，岂可责备书生辈！书生且不可，况其全真之徒欤，况时流之禅欤！

　　五三

　　讲圣学的，脱不得秀才旧套子。虽说情顺万事而无情，终是有沾带，饶他极聪明，会修为止，透视前的向上事，实难悟入。

　　五四

　　情顺万事而无情，即物来顺应义，不如在廓然大公上理会。在廓然大公上理会，更不如内外两忘。

　　五五

　　事上穷究理，理则难明；理上穷究事，事则易明。事理双泯，穷究个甚么？此处难得明白事理双泯，就是向上事。常应常静，常静常应，是动静中事。机动念动，机止念止。有念有情，非解脱之门。盈虚消息之机，未有顷刻之停止。难以言非定，非涅盘耳；非涅盘，非安乐；非安乐，非究竟。

　　五六

　　有等干良知的，以复好境为致知之功，虽未造作，有心求好，岂能脱然无累！

　　五七

　　不虑而知，无知之知也。不学而能，无能之能也。知之与能，皆属神机，非超然独存玄妙之理。

　　五八

　　此时讲圣学的，皆以分别是非善恶的是良知，不分别是非的是知识，运用是非善恶之中者、良知也，夫人所不能自与也。分别是非善恶者、知识也，夫人能与之也。良知、知识之别，学问之真假所系，可不慎欤！

　　五九

　　学问在情念理会，则有拟议之病。在机括上理会，止透盈虚消息之理。在大寂定中理会，斯入光明藏。寂而常照，照而常寂，是谓无上秘密；妙法门，是无生法忍。

　　六0

　　一切妄心，原非本性。旋起旋灭，不能防碍。世情中人，只知有妄，不知有真，是谓认贼为子。学问中人，必欲去妄，以复天真，是谓以贼赶贼。除了妄心都是道，超于真妄是谓学。

　　六一

　　世人不能归根复命，只为舍不得。舍不得，放不下；放不下，成不得。故曰众生皆有如来智慧德相。只以贪著而不证得，相逢尽道休官去林下，何曾见一人舍不得？

　　六二

　　一切拚下，身心安静则气清，气清则精神翕。翕则灵，灵则彻；彻则可以透本元，而大化之功成矣。

　　六三

　　邓庆素有颍悟，曰：“你们讲的这个，我也省得。”问如何谓之妄心。渠曰：“不当想的想，不当为的为，一切世情皆妄心。”如何谓之真心。渠曰：“当想而想，当为而为，一切有理的皆真心。”曰：饥来吃饭倦来眠，可是工夫否？渠曰：“率性。率性就是工夫。”渠一日阅《南询录》秘义。庆侍曰：“这个书都在说这个道理。这个道理明白，这个书也不消要得他。”一日，渠问庆。庆曰：“你问我是妄心，我答你是真心。你问我有心，有心是妄；我答你无心，无心是真。”渠一日命庆言学。庆曰：“不要说。”适庆收拾卧具，渠又问。庆曰：“我这等收拾卧具，就是鹘里鹘突做，就是不识不知，顺帝之则；不要时常把来说。”

　　六四

　　要得超凡入圣，必须一切放下。有心放下，就放不下。饥来吃饭倦来眠，行所无事，不求放下，心自放下，一切放下。不拘有事无事，则身安；安则虚而灵，寂而妙，自然超凡入圣。超凡入圣之诀，只要过得凡情这几道关，一切世情与一切学问，皆凡情也。如此凡情，都是心性上原没有的，一者见境生心，境灭心灭，如水上波、天上云，有他不见为害，无他不见有加。盖以波之与云，原非水与天之所有也。此是世情上的一道关。这道关，古今学者，都打不过。由是有一切学问，一等去了不好的，认著好的，此是善恶上干工夫者，此是一道关；一等好不好俱不认。认著所以干好干不好的，是甚么在干，此是认知识作良知者，又是一道关，一等认不识不知、自然而然的，此是认识神作元明照者，又是一道关。以上数种皆凡情，过得凡情这道关，即入圣化。且道这几道关如何过得去？咄，路远夜长难把火，大家吹灭暗中行。

　　六五

　　有心做出来的，是有心知识；无心做出来的，是无心知识。做得不好的，是不好妄心；做得好的，是好妄心。除却此，那个是道人本色？

　　六六

　　庆曰：“睡着不做梦时候，既无一物，何以鹘鹘突突不明彻？”渠曰：“血气障蔽，所以鹘鹘突突不明彻。一切放下，食欲渐消，血气渐渐清。血气清，所谓无一物的，才得明彻。睡着的是浊气，做梦的是幻情，气清情尽，不打瞌睡，亦无梦幻。”

　　六七

　　此时学者，多在妄心上做工夫，谓除了妄心，都是道。不知妄心皆见境而生，境灭心灭。古人谓一切如镜中影，皆幻有。愚人不知，必欲远离；惟其远离，辗转成有。又谓以幻心灭幻尘。幻尘虽灭，幻心不灭；幻心虽灭，灭幻不灭；灭幻虽灭，灭灭不灭。或有通此一窍，又落有无。谓行所无事是率性，率性就是圣人。又谓现前昭昭灵灵的，就是鸿蒙混混沌沌的。又谓第二义，就是第一义。又谓后天就是先天，曰行，曰率，曰义，皆可名言。有名言，皆落相；有相皆物也。今之学者，只透得率性之谓道，透不得天命之谓性，此所以不能超脱凡情，个个都是害病死，个个没结果。

　　六八

　　一日，同秦忠卿往馆，访友忠，说干好的也是心，干不好的也是心。渠曰：“如此说心，是个不好的。”或曰：“习于善则善，习于恶则恶。”渠曰：“如此说心，是个习成的，良知岂用安排得！此物由来自浑成，如是会去还较一线。这一线，便隔万里。”

　　六九

　　庆问学人，一江清水，浅处可以见彻底，深处不能见彻底，何谓也？学人不能答，询渠。渠曰：“眼之明，有限量。”学人譬诸火。渠曰：“火之明，亦有限量；日月之明，亦有限量，囿于形也。有个没限量的，不囿于形、超于神明之外，是谓元明，照破三千大千恒河沙世界。

　　七0

　　一切妄心皆幽暗，崖前鬼魅隐不发，是谓引鬼入宅，照破烦恼；是弄鬼眼睛，但有造作，皆鬼家活计。幽暗中亦增幽暗，安能透向上？既知向上，大光明藏大受用，安肯栖栖？凡情世界，受此魔昧之扰，只恐识趣情深，不能一时便得解脱，只当于妄心内了此妄心，是谓就鬼打鬼，一番情尽，一番清虚。只此清虚，便是大光明藏消息，一一情重，一一清虚；只此清虚，便是大光明藏渐次。

　　七一

　　邓庆回酆州，未及三月而返，不顾为学。渠曰：“鄙哉！”叱曰：“世情断丧人，太煞容易。”化甫曰：“千古圣人命脉，岂是这等人承受！”不久，化甫亦退席。渠曰：“世情断丧人，太煞容易。”

　　七二

　　一日，坐楚倥茅亭，闻鸡啼，得入清净虚澄，一切尘劳，若浮云在太虚，不相防碍。次早，闻犬吠，又入清净，湛然澄沏，无有半点尘劳。此渠悟入大光明藏消息也。

　　七三

　　先天者，天地之先也。天地之先，更有何物？无物，更有何事？后天者，天地之后也。天地之后，始有物。有物始有事，有事中无事，有物中无物，便是透先天妙诀。

　　七四

　　今之人不曰起念，而曰起心；不曰有情，而曰有心。盖以念之与情，虽皆幻，妄缘机而有，机缘神而有，神藉元明真心而有，故有所谓心好心不好，性善性不善，种种之见不同也。神随机转，机随情念转，情念有善有恶，神机可以为善为恶，皆幻化也。元明真心是转移不得的，情念不能及，神机不能入。故曰：“炳焕灵明，超然而独存，与神机迥不相干。”故神机有生灭，元明真心无生灭也。惟神也，藉赖元明，故有不可测之妙机，缘神而生，故活泼泼地。至若元明真心，普照恒沙国土，广鉴一切，有情可以知蝼蚁之声，可以知两点之数，可以知草木痛痒，日月照不到处能照之，神明察不到处能察之，神机功德可思议，元明功德不可思议，是谓大明，是谓大神，是谓无上，是谓无等等是。故照可以言心，寂可以言性，不可以言命。命也者，玄之又玄也。

　　七五

　　凡有造作，有思辨，有戒治，有持守，有打点，有考究，有为之学教也。初机谓之修道，行则行，止则止，睡则睡，起则起，不识不知，无修无证，日用常行之事，鸢飞鱼跃之机，无为之学教也。儒者谓之率性，大寂灭海，大光明藏，超于言语思想之外，不在人情事变之中，难以形容，难以测度，不属血气，不落有无，不堕生灭，是谓向上事，是谓最上乘，一名“性”、名“命”。教脒，有心是欲，有欲不能入道。道无意，无意则虚静；虚静则灵明，灵明则可透性命之窍。

　　七六

　　今之书生志于富贵而已，中间有窃道学之名、而贪谋富贵者，跖之徒也。或有假富贵，而行好事，存好心，说好话，干好事，尽忠报国，接引贤人，谓之志于功名；似也，谓之志于道德则未，谓之德；似也，谓之妙道则未，妙道与富贵功名，大不相侔，假富贵未能忌富贵也，志功名未能忌功名也，未忘欲也。欲者，理之友，故曰妙道则未。

　　七七

　　天下极尊荣者美官，妨误人者亦是这美官；人情极好爱者美色，断丧人者亦是这美色，打得过这两道关，方名大丈夫。

　　七八

　　修养的，脱不得精气神；修行的，脱不得情念；讲学的，脱不得事变，皆随后天烟火幻相，难免生死，故其流弊也。玄门中人，夸己所长；禅门中人，忌人所长；儒门中人，有含容、能抚字、蔼然理义之风，只是他系累多，不能透向上事，若海中维伸出头来，拔不出身来，都是上不得岸的。与他人处，亦能妨误。佛家以明觉为迷昧，儒家以明觉为自然；佛所忌，儒所珍也。所谓本觉妙明，模糊不透，安能脱去凡胎，超入圣化之中？

　　七九

　　真精妙明，本觉圆净，非留生死，及诸尘垢，乃至虚空，皆因妄想之所生起，此言性命真窍，原是无一物的。今欲透上去，必须空其所有，干干净净，无纤毫沾带，故曰心空及第归。

　　八0

　　心、肝、脾、肺、肾，五脏之名也。今之人，皆指肉团之心为心，其中一点空虚，曰神明之舍。以六尘缘影、昭昭灵灵者为心，犹为认贼为子，况以脏腑为心乎？学者不知心，不知性，不知命矣，其何以脱凡情，离色身，超入圣化？

　　八一

　　儒者之学，变化气质而已；全真之学，调养血气而已；禅那之学，种下善根而已，既非超群逸格之才，又无明师指点，执定寻常伎俩，无过人颍悟，终亦必亡而已矣。

　　八二

　　学到日用不知，不论有过无过，自然有个好消息出来。见有过，则知无过好；见无过，则知有过不好。好不好，皆迷境也；反不如百姓日用妥帖。尧之安安，孔子之申申夭夭，才是乐，才是学。邵尧夫浑是个弄精魂的人，白沙打住吟风弄月船，阳明且向樽前学楚狂等意，与尧夫同，不得与尧孔同。除了他这些好意思，才得安安申申，才与百姓一般妥帖，才是道人本色。学百姓学孔子。百姓是今之庄家汉，一名上老。他是全然不弄机巧的人。

　　八三

　　古人论学，只说夫妇之愚与知。又只说百姓日用，及其至也，说圣人中间许多贤才智巧之士，都说不著他。百姓是学得圣人的，贤智是学不得圣人的。百姓日损，贤智日益；百姓是个老实的，贤智是弄机巧的。一个老实，就是有些机巧，便不是。

　　八四

　　孔子曰：“吾有知乎哉？无知也。于乡党恂恂如也。”似不能言者，才是一个真百姓。学得一个真百姓，才是一个真学者，才是不失赤子之心，无怀氏之民也，葛天氏之民也，此之谓大人。

　　八五

　　道学之倡，已千百年，中间能有几个人学得成个孔夫子？其弊也，所宗者孔子，所学者朱子，视“一贯”之旨，如天之高，不可阶而升也。不知百姓皆一贯也。孔子示人以一据可画者言之也，指天机而言也，更有画不出来的，机缄不露，才是到家。

　　八六

　　程子动亦定，静亦定，作定性论。白沙曰：“定性岂能忌外物，寂而常照者性也，未尝不定？程子认识神作性，古今不达向上一窍，皆认识神为性也者，不落有无者也，而于何处加定之之功？此程子之学，所以不得到家，虽造到廓然大公，还有个公在；物来顺应，还见得有物在，岂能忌外物？所以致学者，不知本心，而有求心之弊。照而常寂者心也，曰寂则无查考，却于何处求之？是认念作心，认意作心，深造者认神作心，认机作心，故有曰神明之舍，有曰方寸之间，种种方所言心，妄上加妄，终无了期也。本等是一江清水，被这迷人搅起波来，故曰依旧落迷途。”

　　八七

　　水原无波，谓波非水，不可也。镜原无像，谓像非镜，不可也。执波为水，迷失本净；执像为镜，迷失本明。波尽水净，澄然湛寂；像尽镜净，朗然虚明。

　　八八

　　潜鱼水底传心诀，栖鸟枝头说道真。此非上下察乎？程子赞曰：“活泼泼地，宜致思表天机之动荡也。”或曰：“无机之前，非太始乎？太始之始，非太玄乎？”渠曰：“太始之玄，是谓真玄；太玄之始，是谓无始。无始也者，无生之藏也；真玄也者，玄元之天也。无生之藏，是谓大定；玄元之天，是谓大还。是定也与是还也，无鱼之潜也。无鱼之潜，将何传焉？无鸟之栖也。无鸟之栖，将何说焉？无可传者，是谓本心；无可说者，是谓妙道。得本心者，谓之得诀；归妙道者，谓之归真。此诀之外，非真决；此真之外，非玄真。由是而究焉，可以知性命之旨矣！

　　八九

　　阳明诗教：“却邻扰扰周公梦，未及惺惺陋巷贫。”讽孔子：“一窍谁将混沌开，千年样子道州来。”讽周子：“影响尚疑朱仲晦，支离休作郑康成。”讽朱子。

　　九0

　　阳明诗教：“但致良知成德业”，乱草草事。“只是良知更莫疑”，拨草寻牛事。“直造先天未画前”，望见白牛事。咦，他的这条件，犯人苗稼，管取收拾不彻。

　　九一

　　恶动之念，咎也。知其为咎，则终日动而无恶。喜静之念，咎也。知其为咎，则终日静而无喜。无恶则动亦定，故终日动而自不觉其动也。无喜则静亦定，故终日静而不觉其静也。是谓动而无动，动可静矣；静而无静，静可动矣。一动一静，无非造化妙机，圆融不滞，某如是，天地亦如是。上下与天地同流，岂曰次补之哉！

　　九二

　　有问学人：“那个是汝的妄心？”人曰：“汝问我的是妄心。”又问：“除了妄心，那个是汝的？”人不能答，问渠。渠曰：“除了妄心，是汝的。”人又问：“那个是汝的真心？”人曰：“我答汝的，是真心。”问：“除了真心，那个是汝的？”人不能答，问渠。渠曰：“除了真心，是汝的。”

　　九三

　　古之学者，登了彼岸，才渡此岸人。今之学者，尚在此岸，船也不曾寻见，便要渡人过河，皆是狂心未歇。故曰人之患在好为人师。古之学者，未登彼岸也，如驾一叶之舟，过东洋大海，洪涛巨浪中，望见彼岸不得到，危疑生死之际，有甚闲心肠去寻起人来度脱。

　　九四

　　太上忘言之道，神不得而与，化不得而入，况精气乎！精气不得而与，况形之相禅乎！是故不能忘形，非大化之道；不能忘精气神，非超生之诀，谓其有也，不有则无，皆非太上忘言之道。

　　九五

　　虚则入道之门，致静之要也。致虚存虚，犹未离有；守静存静，犹陷于动。致虚不极，有未忘也；守静不笃，动未忘也。事情扰扰，安能致虚？不虚，安能致静？不静，安能清净？

　　九六

　　上仙之学，谓精神凝定，纵能与天地同其悠久，终须败坏，故舍之而不炼养。昧者谓其荒唐，无有下落。不知精神之外有个大觉海，汪洋澄澈，无有边表，反观神明功化，如游月宫而观萤光一也。清净一窍，乃大觉还消息，忘得神机，即透此窍。脱胎换骨，实在于此。

　　九七

　　官安吾曰：“众人之欲，自尧、舜为之，皆天理之流行。尧、舜之天理，自众人为之，皆人欲之横肆。”渠曰：“尧、舜在三界外安身，三界内游戏，饮食男女，皆妙有也。众人在三界内安身，不知有三界外玄旨，饮食男女皆纵情也。学者见解在天地万物外，运用在天地万物内，未超数量，有而难化。渠寄身在天地万物内，作用在天地万物外，超于数量，大而能化。

　　九八

　　俗种凡胎，根深蒂固，苟不脱胎换骨，是亦世情怀抱，贪求出世玄旨，岂不难哉！

　　九九

　　事就是理。有个理，就是烦恼。一切是妄，有个妄，就是烦恼，向止之学也。不管他是理也，不管他妄，只任地等蓦直做去，就是无心道人，行所无事，其智亦大矣。

　　一零零

　　季文子三思，思之不多，孔子嫌其多。周公之仰思，思之多，孟子不嫌其多。盖以学是不当思思之，其事惑，是其思也；非学周公，是当思思之，其理明，是其思也。是学《南询录》所记渠言如此。渠亦如此，学亦如此也。自透关人视之，谓渠在世界外安身，世界内游戏，一切皆妙有也。未透关人视之，谓渠言在世界外，行在世界内，一切皆纵情也。其所以颠三倒四，世情中颇有操守者，尚不如此，安能免人之无议也？呜呼，以幻修幻，就鬼打鬼，犹未离有，而况其著意如此者哉！

　　一0一

　　渠自赞：质直似宋儒者，风流同晋世人豪，飘逸类唐人诗思，趋向在羲皇之上，以天地万物为刍狗，以形骸容色为土苴，七情六欲听其使令，一颦一笑是其变态，做出来惊天动地，收回去敛迹藏踪。不在于人，不在于天，象帝之先。

　　一0二

　　学问妙诀，只当在虚上理会。虚则清静，渐入真道。若有心致虚，虚亦难致。一切善恶，都莫思量，致虚之诀。故曰活泼泼而无所思，心之虚也；退怯而无所为，志之弱也。

　　一0三

　　论孔子者，谓一落画相，后天易也，未超数量，而有终穷；不如老子谷神不死，犹为超绝，安有孔子聪明睿智，不能穷神知化，弗透仙佛玄关者也？盖其立教，只得如此。

　　一0四

　　老子以神立教，致虚极，守静笃，养神之功也。虚则离有，静则离动。致虚忘虚，致之极也；守静忘静，守之笃也。是谓忘精神而超生，不求精气之凝，自无不凝也。可以长生，可以化形，与天地同悠久。后人不通此窍，在精气神上搬算，安炉立鼎，采取黄芽白雪为长生之术。盖未能忘形，安能入神？未能忘神，安能超生？神也者，假元明真心而生，故能通天彻地，不疾而速，不行而至，穿山入石，水不能溺，火不能焚，神通变化，妙不可测。论老子者，谓神有耗散，随机而转，俱非常住真心，而有变灭，不如佛之明心见性，是谓金刚不坏身，安有老子神明洞达犹龙也。不能通佛，关窍超出三界之外也，盖其立教，只在如此。

　　一0五

　　阳明振古豪杰，孔子之后一人而已。其曰“乾坤是易原非画”，示人以无相玄宗也。曰“心性何形得染尘”，示人以本觉元净也。曰“只是良知更莫疑”，示人以学问关窍也。

　　一0六

　　学问有教有宗。宗者，宗旨也。别是一条超然直路，与教不相关。由教而入者，便有阶级，何由超悟也？

　　一0七

　　宇宙中一切有形有色皆为五行造化管摄，不得自由。盖以一切皆是五行造化作成，故五行造化得以播弄富贵福泽，困穷拂郁，寿倡夭折，种种不同，皆所以播弄之也，苟于其中欲超出五行造化之外，得大修歇，得大安乐，岂易易哉！

　　一0八

　　渠三十年前，深惩有身之苦，悯百岁光景不多，炙霜烦恼，无一夕之安。故奋志以求出脱，精神命脉尽属于此，已非一朝一夕之故。性命真窍，一旦豁然，无不了了。今也身在五行造化之中，趣在五行造化之外，但以涵养未至，造诣未深，时候未到，便不得解脱作个自由人，大事未明，如丧考妣。渠岂纵欲偷安放肆而不知检也？习陋未尽，少有一毫顾念，即堕小乘见解。见得有欲，则见得有理。烦恼场中，了无出期，作了一个小人常戚戚，依旧为五行造化管摄，不得自由。君子之坦荡荡也，断号无他技，其心休休焉。君子之所为，众人固不识也。

　　一0九

　　渠自己亥年礼师，良知之学不解，入青城山参禅十年。至戊申，入鸡足山，悟人情事变外，有个拟议妙理。当时不遇明师指点，不能豁然通晓，早登彼岸，由是遍游湖海，寻人印证。癸丑年，抵浙江湖州府天池山，礼月泉，陈鸡足所悟。泉曰：“第二机是第一机。”渠遂认现前昭昭灵灵的，百姓日用不知，渠知之也。甲寅，庐山礼性空，闻无师智，于裴仙闻说没有甚么，任么便是，始达良知之学，同是一机轴，均是认天机为向上事，认神明为本来人。延至戊午年，居酆州八载，每觉无日新之益，常有疑情，及闻三公，俱不免轮回生死，益加疑惑。癸亥，复江西，居象城，游石莲洞。返酆，多事抵牾，遂动天台之思。甲子九月，终入黄安，流浪半载。乙丑正月，刘明卿接家避严霜之威，另居一室供养应时。又有邓庆善待，颇得安妥。油油然有颍悟之机。迁居耿楚倥茅屋，林柏壹送供安养，两月始达父母未生前的，先天天地先的，水穷山尽的，百尺竿头外的，与王老师差一线的，所谓无相三昧，般涅盘，不属有无，不属真妄，不属生灭，不属言语，常住真心，与后天事不相联属。向日在鸡足山所参人情事变的，豁然通晓，被月泉妨误二十余年，几乎不得出此苦海，南柯梦中几无醒期。渠在茅屋闻鸡啼犬吠，两次证入，闲人杂扰。四月五月，入南塘山中，刘明卿送供。楚倥令人奉侍，颇幽居。一日，坐北窗得定，自然淡然无嗜，怡然自如，寂然清虚，犹为祝应龙妨误，不得大彻。十月二十日，复河南光山县莲花堰，官安吾逐讲究，学解益明，尘劳中，难以了事。丙寅上元，麻城人朱子钦蛊惑至家，因小嫌构成大院大怨，见小利大事不成。二月十日，过探朱公赞。二十五日，复官安。渠之学，日渐幽深玄远，如今也没有我，也没有道，终日在人情事变中，若不自与；终日在声音笑貌中，亦不自知。泛泛然如虚舟漂瓦而无着落，心之虚也，自不知其虚；心之静也，自不知静。凡情将尽，圣化将成，脱胎换骨，实在于此。

　　一一0

　　寄淮翁书云：“凡可思议的，皆动作。凡动作，皆阴灵。精神魂魄皆动作，纵能生机变化，灵通万状皆阴灵，浑是一团阴气造化耳。三界皆阴宅，天地万物皆阴灵，一毫阴气不尽，不得解脱。饮食男女，一切世间出世间染净等垢，与一切玄思妙解，皆阴灵，少有一毫不出，难出阴司。此所以阴灵难入圣也。知性命之为重，犹眷恋于他岐，是谓不知务也。苟能一切勘破，岂偶然哉！千古圣人命脉，不是这等人，不能承受。珍重！”

　　一一一

　　寄叶应期书云：“闻尊阃丧后，尊堂仙游重丧之变，人情甚不堪，故曰：‘维予小子，未勘家多难。’不知功当此之变，何如以自度？孔子之于回疏之也，哭之恸，人不以为嫌；子夏之于子戚之也，丧其明，至今为笑。孔子有安身处，故能撒手哭之恸，何妨？子夏没安身处，故少纵然便有利害。公安身立命在何处？倘泛泛然有个学问念头，于既死全不动念，逆天背理，莫此为甚。不惟不足以言学，反为名教中罪人。事外无理，亦无学。舜之号泣于昊天，即学也。使舜当时有个学问念头，安能号泣？若舜也，是谓尽心，是谓知性，是谓知天。机会之际，吃紧若此，不可容易放过。”

　　一一二

　　淮翁书云：“天下之数无穷，皆起于一。自古善美者，未有舍一而得无穷之数，无不统之曰。”又曰：“自夫子授受以来，不明‘一贯’之旨者固多，未有敢以天机拟之者，今指为天机则不明‘一贯’之旨甚矣。既不明‘一贯’而曰可画，岂不诬圣人哉！圣人凝然不动，道体自如，其应迹莫非天则，然其万事而无情，机不足以言之矣。”渠答曰：“一统天下之数之根，生是死之根。此孔子精一之传，即太极是生天生地生人物，生万事，无不是这个‘一贯’之（旨）。故曰：‘天地之大德曰生。’均共得天数量之理一则根本而已。到此地位议已露机缄，已是可以测度，可以想相，伏牺画一卦一以象乾，乃统天也，非天机乎？机也者，机轴也。一切卷舒运用，皆是他造化，其德亦幽玄。古今学者脱不得这种头巾气，都要与他整理门面。说一不是到家消息，便有许多讲口。盖未透无生一窍，平日只识得有生真宰。此之见识，凝结胸中，不得释然也，安得孔夫子复生？与之极论无生法忍，拔济千古，生生死死之厄，以疗书生跟随人脚跟之病乎？

　　一一三

　　闻道容易，证道难。千古圣人，大经大法，非历尽辛苦，日久功深，不能成就。 
