
     隋遗录  唐 颜师古

     ●卷上

     大业十二年，炀帝将幸江都，命越王侑留守东都。宫女半不随驾，争泣留帝。 言辽东小国，不足以烦大驾，愿择将征之。攀车留措，指血染鞅。帝意不回，因 戏以帛题二十字赐守宫女，云：「我梦江都好，征辽亦偶然。但存颜色在，离别 只今年。」

     车驾既行，师徒百万前驱。大桥未就，别命云屯将军麻叔谋，浚黄河入汴堤， 使胜巨舰。叔谋衔命，甚酷，以铁脚木鹅试彼浅深，鹅止，谓浚河之夫不忠，队 伍死水下。至今儿啼，闻人言「麻胡来」即止。其讹言畏人皆若是。帝离都旬日， 幸宋何妥所进车。车前只轮高广，疏钉为刃，后只轮库（皮秘反）下，以寻榆为 之，使滑劲不滞，使牛御焉（车名见《何妥传》）。自都抵汴郡，日进御车女。 车（许偃反）垂鲛绡网，杂缀片玉鸣铃，行摇玲珑，以混车中笑语，冀左右 不闻也。

     长安贡御车女袁宝儿，年十五，腰肢纤堕，冶多态，帝宠爱之特厚。时洛 阳进合蒂迎辇花，云得之嵩山坞中，人不知名。采者异而贡之。会帝驾适至，因 以迎辇名之。花外殷紫，内素腻菲芬，粉蕊，心深红，跗争两花。枝干烘翠，类 通草，无剌，叶圆长薄。其香浓芬馥，或惹襟袖，移日不散，嗅之令人多不睡。 帝命宝儿持之，号曰「司花女」。时诏虞世南草《征辽指挥德音敕》于帝侧，宝 儿注视久之。帝谓世南曰：「昔传飞燕可掌上舞，朕常谓儒生饰于文字，岂人能 若是乎？及今得宝儿，方昭前事。然多憨态。今注目于卿，卿才人，可便嘲之。」 世南应诏为绝句曰：「学画亚黄半未成，垂肩袖太憨生。缘憨却得君王惜， 长把花枝傍辇行。」上大悦。

     至汴，帝御龙舟，萧妃乘凤舸，锦帆彩缆，穷极侈靡。舟前为舞台，台上垂 蔽日帘，帘即蒲泽国所进，以负山蛟睫纫莲根丝，贯小珠，间睫编成，虽晓日激 射，而光不能透。每舟择妙丽长白女子千人，执雕板镂金楫，号为殿脚女。一日， 帝将登凤舸，凭殿脚女吴绛僊肩，喜其柔丽，不与群辈齿，爱之甚，久不移步。 绛僊善画长蛾眉。帝色不自禁，回辇，召绛僊，将拜婕妤。适值绛僊下嫁为玉工 万郡妻，故不克谐。帝寝兴罢，擢为龙舟首楫，号曰「崆峒夫人。」由是殿脚女 争效为长蛾眉。司宫吏日给螺子黛五斛，号为「蛾绿螺子」。黛出波斯国，每颗 直十金。后征赋不足，杂以铜黛给之。独绛僊得赐螺黛不绝。帝每倚帘视绛僊， 移时不去，顾内谒者云：「古人言『秀色若可食。』如绛僊，真可疗饥矣。」因 吟《持楫篇》赐之，曰：「旧曲歌桃叶，新妆艳落梅。将身倚轻楫，知是渡江来。」 诏殿脚女千辈唱之。时越溪进耀光绫，绫纹突起，时有光彩。越人乘樵风舟，泛 于石帆山下，收野兰缲之。缲丝女夜梦神人告之：「禹冗三千年一开。汝所得野 兰，即江淹文集中壁鱼所化也。丝织为裳，必有奇文。」织成果符所梦，故进之。 帝独赐司花女洎绛僊，他姬莫预。萧妃恚妒不怿，由是，二姬稍稍不得亲幸。

     帝常醉游诸宫，偶戏宫婢罗罗者。罗罗畏萧妃，不敢迎帝，且辞以有程姬之 疾，不可荐寝。帝乃嘲之，曰：「个人无赖是横波，黛染隆颅簇小峨。幸好留侬 伴成梦，不留侬住意如何？」帝自达广陵，宫中多效吴言，因有依语也。

     帝昏湎滋深，往往为妖崇所惑。尝游吴公宅鸡台，恍惚间与陈后主相遇，尚 唤帝为殿下。后主戴轻纱皂帻，青绰袖，长裾，绿锦纯绿紫纹方平履。舞女数十 许，罗侍左右。中一人迥美，帝屡目之。后主云：「殿下不识此人耶？即丽华也。 每忆桃叶山前，乘战舰与此子北渡。尔时，丽华最恨方倚临春阁，试东郭<兔> 紫毫笔，书小砑红绡，作答江令壁月句。未终，见韩擒虎跃青骢驹，拥万甲，直 来冲人，都不存去就，便至今日。」俄以绿文测海蠡，酌红梁新酝劝帝。帝饮之， 甚欢，因请丽华舞《玉树后庭花》。丽华目后主，辞以拋掷岁久，自井中出来， 腰肢依拒，无复往时姿态。帝再三索之，乃徐起，终一曲。后主问帝：「萧妃何 如此人？」帝曰：「春兰秋菊，各一时之秀也。」后主复诗十数篇，帝不记之， 独爱《小窗》诗及《寄侍儿碧玉》诗。《小窗》云：「午睡醒来晚，无人梦自惊。 夕阳如有意，偏傍小窗明。」《寄碧玉》云：「离别肠应断，相思骨合销。愁魂 若飞散，凭仗一相招。」丽华拜帝，求一章。帝辞以不能。丽华笑曰：「尝闻 『此处不留侬，会有留侬处。』」安可言不能？」帝强为之操觚，曰：「见面无 多事，闻名尔许时。坐来生百媚，实个好相知。」丽华奉诗，然不怿。后主问 帝：「龙舟之游乐乎？始谓殿下致治在尧舜之上，今日复此逸游，大抵人生各图 快乐，曩将何见罪之深耶？三十六封书，至今使人怏怏不悦。」帝忽悟，叱之云： 「何今日尚目我为殿下，复以往事讥我耶？」随叱声恍然不见。

     ●卷下

     帝幸月观，烟景清朗。中夜，独与萧妃起临前轩。帘门不开，左右方寝。帝 凭妃肩，说东宫时事。适有小黄门映蔷薇丛调宫婢，衣带为蔷薇结，笑声吃吃 不止。帝望见腰肢纤弱，意为宝儿有私。帝披单衣亟行擒之，乃宫婢雅娘也。回 入寝殿；萧妃诮笑不知止。帝因曰：「往年私幸妥娘时，情态正如此。此时虽有 性命，不复惜矣。后得月宾，被伊作意态不彻。是时，侬怜心不减今对萧娘情态。 曾效刘孝绰为《杂忆》诗，常念与妃，妃记之否？」萧妃承问，即念云：「忆睡 时，待来刚不来。卸妆仍索伴，解更相催。博山思结梦，渖水未成灰。」又云： 「忆起时，投签初报晓。被惹香黛残，枕隐金钗袅。笑动上林中，除却司晨鸟。」 帝听之，咨嗟云：「日月遄逝，今来已是几年事矣。」妃因言：「闻说外方群盗 不少，幸帝图之。」帝曰：「侬家事，一切已托杨素了。人生能几何？纵有他变， 侬终不失作长城公。汝无言外事也！」帝尝幸昭明文选楼，车驾未至，先命宫娥 数千人升楼迎侍。微风东来，宫娥衣被风绰，直拍肩项。帝睹之，色荒愈炽。因 此乃建迷楼，择下俚稚女居之，使衣轻罗单裳，倚槛望之，势若飞举。又名香 于四隅，烟气霏霏，常若朝雾未散，谓为神僊境不我多也。楼上张四宝帐，帐各 异名：一名散春愁，二名醉忘归，三名夜酣香，四名延秋月。妆奁寝衣，帐各异 制。帝自达广陵，沉湎失度。每睡，须摇顿四体，或歌吹齐鼓，方就一梦。侍儿 韩俊娥尤得帝意，每寝必召。令振耸支节，然后成寝，别赐名为「来儿。」萧妃 常密讯俊娥曰：「帝体不舒，汝能安之，岂有他媚？」俊娥畏威，进言：「妾从 帝自都城来，见帝常在何妥车。车行高下不等，女态自摇。帝就摇怡悦。妾今华 承皇后恩德，侍寝帐下，私效车中之态以安帝耳，非他媚也。」他日萧后诬罪去 之，帝不能止。暇日登迷楼，忆之，题东南柱二篇云：「黯黯愁侵骨，绵绵病欲 成。须知潘岳鬓，强半多为多情。」又云：「不信长相忆，丝从鬓里生。闲来倚 楼立，相望几含情。」

     殿脚女自至广陵，悉命备月观行宫，由是绛僊等亦不得亲侍寝殿。有郎将自 瓜州宣事回，进合欢水果一器。帝命小黄门以一双驰骑赐绛僊，遇马急摇解。绛 僊拜赐私恩，因附红笺小简上进曰：「ㄞ骑传双果，君王宠念深。宁知辞帝里， 无复合欢心。」帝省章不悦，顾黄门曰：「绛僊如何？何来辞怨之深也？」黄门 惧，拜而言曰：「适走马摇动，及月观，果已离解，不复连理。」帝意不解，因 言曰：「绛僊不独貌可观，诗意深切，乃女相如也。亦何谢左贵嫔乎？」帝于宫 中尝小会，为拆字令，取左右离合之意。时杳娘侍侧。帝曰：「我取『杳』字为 十八日。」杳娘复解「{维}」字为四维。帝顾萧妃曰：「尔能拆朕字乎？不能 当醉一杯。」妃徐曰：「移左画居右，岂非渊字乎？」时人望多归唐公，帝闻之 不怿，乃言：「吾不知此事，岂为非圣人耶？」于是奸蠹起于内，盗贼攻于外， 直阁裴处通、虎贲郎将司马德勤等，引左右屯卫将军宇文化及将谋乱，因请放官 奴分直上下。帝可奏，即宣诏云：「门下寒暑迭用，所以成岁功也。日月代明， 所以均劳逸也。故士子有游息之谈，农夫有休劳之节。咨尔髡众，服役甚勤，执 劳无怠。埃溢于爪，虮虱结于兜鍪。朕甚悯之，俾尔休番从便。亿戏！无 烦方朔滑稽之请，而从卫上递上之文。朕于侍从之间，可谓思矣。可依前件事！」 是有焚草之变。

     右《大业拾遗记》者，上元县南朝故都，梁建瓦棺寺阁，阁南隅有双阁，闭 之忘记岁月。会昌中，诏拆浮图，因开之，得荀笔千余头。中岁书一帙，虽皆随 手靡溃，而文字可纪者，乃《隋书》遗稿也。中有生白藤纸数幅，题为《南部烟 花录》，僧志彻得之。及焚释氏群经，僧人惜其香轴，争取纸尾，拆去视轴，皆 有鲁郡文忠颜公名，题云：「手写是录」，即前之荀笔，可不举而知也。志彻得 录前事，及取《隋书》校之，多隐文，特有书符会，而事颇简脱，岂不以国初将 相争以王道辅政，颜公不欲华靡前迹，因而削乎？今尧风已还，德车斯驾，独惜 斯文湮没，不得为辞人才子谈柄，故编云《大业拾遗记》，本文缺落几十七八， 悉从而补之矣。
