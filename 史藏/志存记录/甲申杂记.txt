《甲申杂记》 宋 王巩



　　曾彦和收云，神宗尝有手诏云：求于所不产，取于所非时，不可也。余赞曰：“德音之谓欤！”
　　陈刑部缜云，荆公作相时，尝欲作当十钱。神宗曰：“刑狱自此滋张矣。”遂已，《时政记》载之。
　　张恕厚之云，遇过客，言哲宗时得湟、鄯矣，寻留湟而弃鄯，至元符、建中间，始并湟弃之。
　　刘晦叔昱言，阿李国本不当立，因私其国母而得立，其大臣温稽心常不协，密遣腹心诣王文郁，乞内附。文郁请于朝。神宗曰：“此欲我为渠援耳，但善加慰抚而已。”亦以夷狄攻夷狄之道也。边臣老将叹服睿算。于是，终元丰置而不论。绍圣初，孙路以为可纳，章子厚除路漕陕西，经营之。晦叔亦漕陕西，将西行，问安厚卿、李邦直。厚卿曰：“先帝不纳，岂无深意耶？”邦直曰：“路好官职，一至如此。”既至永兴，但见路与钟传对榻而寝者一月。一日，传谓晦叔曰：“此事决难为，得之易，守之难也。”其后，钟传被召，具言不可。子厚亦意缓。后钟传坐冒赏贬，遂复构成其议。
　　祖宗旧制，后殿引公事，则军头引见司，皇城司、殿前司三司只应殿前统制，诸班皇城统制亲事官，引见统制马直、步直两指挥，人料钱五百文，熙宁中并马直入云骑，步直入虎翼，引见司兵遂废矣。
　　辛谏议子有仪，尝与阮逸善。一日，谓逸曰：“君未娶，我有一相知无子，家饶财，有女求婿，其家房缗二千。当为营之，苟成，以一千谢我。”逸唯唯，姻既成，逸以前约语其妇翁，妇翁难之，有仪怨甚。乃以逸有“易立太山石，难芳上林柳”之句，告谋不轨。逸下吏，全家流窜。后有仪为海州都曹，至淮，舟没，凭轿子浮水上，得脱。既至岸，舟人虽小儿悉免，有仪家人无一存者，唯长子他道。及官满归洛，长子忽失所在，视之，得尸井中。世以为阮逸之报也。
　　崇宁元年六月，西京民家猪生二男、一女、一猪。
　　李观察士衡之孙左侍禁化先者，少好神仙事，父母强令娶妇。遣行人议曹氏之女，及礼席之日，曹氏已入门，化先逾垣而走，曹氏复归。后曹氏选纳为后，慈圣光献是也。
　　仁宗朝，春试进士集英殿，后妃御太清楼观之，慈圣光献出饼角子以赐进士，出七宝茶以赐考试官。
　　初，贡团茶及白羊酒，惟见任两府方赐之。仁宗朝，及前宰臣，岁赐茶一斤，酒二壶，后以为例。
　　张文定前参知政事，后为宣徽北院使。神宗尝俾张承旨诚一密问宋龙图敏求：“不知前两府有赐方团笏头带例否？”宋公报曰：“非前宰相，无赐例。”及文定改南院使、知南京，辞日，始被赐，为异恩也。后王宣徽知西京，引例以为言，遂亦被赐。王宣徽，实王相禹玉坐主，阴有力焉。
　　见任执政官生日，赐以酒饩。张文定以宣徽使在院，神宗特命赐之，非例也。
　　潭州彭子民，随董必察访广西，时苏子瞻在儋州。董至雷，议遣人过儋。彭顾董，泣涕下曰：“人人家各有子孙。”董遂感悟，止遣一小使臣过儋，但有逐出官舍之事。
　　张元素字君饰，从事荆南府。其同事杨久中一日忽遇天帝降其室前，有鸾鹤凤凰祥云先至，帝有随身宫殿，光彩焕耀，一室之间，望之不穷。遂锡久中，曰“廉正君”，其妻及子皆有名号。论物外事，皆非世人所知。语世间事，大小无不验。杨置花枝数盆于室前，即生根株于盆中，随四时开落、结实，皆不盈尺，而根株盘结，与常木无异。病者取花盆中水饮之，即愈。荆南守孙颀龙图病目，点之，随手而愈。久中后为朝奉郎，七十余岁，卒于睦州，其妻子奉事，今如故。
　　老人多言历日载：几龙治水，惟少为雨多，以共龙数多即少雨也。又旧言：雨旸有常数，春多即夏旱，夏旱即秋霖，皆大不然。崇宁四年岁次乙酉，凡十一龙治水，自春及夏，及秋，皆大雨水。
　　陈刑部缜公密云，祖宗刑部大理寺每半年一次断讫天下案牍，至神宗朝，以春、秋二时，差铨试官，遂四季各断讫。上等，赐绢十五匹。中等，十匹。下等，七匹。恩赐止如此。今年乙酉，于例十二月五日合断讫，但移先一月，至十一月五日断讫。宰府及刑寺称贺，自侍郎刘赓大理曹调李孝称而下，各迁两官，簿一官，乃非常之恩也。
　　又云，尝与元丰官制局。初，画尚书省图，局官与宋用臣凡三进，皆不称旨，其后御笔亲制置一图出，元丰尚书省是也。既成，亲幸遍览，悉如初旨。诏有敢易一门、一窗，以违制论，举省皆迁官。
　　又云，初议官制，张诚一要易都知押班名，置殿中监。诚一时被眷，无敢异者，既而与诸监制度，作札子同进呈。神宗顾左右无内侍官在侧，以御衣遮手而摇之，曰：“不可。”遂卷殿中监札子收袖中，即别处分事，徐顾苏颂子容、蔡京元长曰：“此名不可辄易，祖宗有深意。”缜时在列，亲闻德音。
　　庚寅岁，湖州孔目官朱氏以米八百石作粥散贫。是岁，生服，服为从官。润州金坛县陈亢，熙宁八年饿莩无数，作万人坑，每一尸，设饭一瓯，席一领，纸四帖，藏尸不可纪。是岁，生廓，又生度，皆为监司，孙登仕者相继。
　　西羌于龙呵既归朝，至阙下，引见。谓押伴使曰：“平生闻包中丞拯，朝廷忠臣，某既归汉，乞赐姓包。”神宗遂如其请，名顺，其后熙河极罄忠力。
　　武臣王棫或为邢恕教令上书，诬宣仁于哲宗有异心，及教蔡渭等上书，论元祐及元丰末等事。其书一箧，悉存，皆恕手笔，其间涂窜者非一。或于哲宗朝论之，得阁门职名。既卒，其子直方时出其书以示亲密，自元丰末至宣仁上仙，大臣无不被诬者，而禹玉尤甚。蔡蕃奉议尝谓直方曰：“使王氏子竭产，亦愿得此书也。”蔡倅润过高邮，为余言之。王居东京九龙庙侧。
　　湖南提刑唐秷，字硕夫。过高邮，谓余曰：“治平二年九月，自吉州作邑，过长沙，一老人以扁舟载竹兀子就舟货。见其竹如白牙，因买之。至四年摄事京局，因上马，马蹶，其兀坏。竹脚中破，内有雕刻字曰：‘某年月日造，某年月日破，王押。’与破之日无差。其字以朱涂之，既骇前识之异，而竹未破时，其心安得而书之竹，工必异人也？”又云其父諲为湖北漕，一日，有一道人持剌造门，但全幅书一“登”字，延坐问之，曰：“徐登也。”馆之庵中，不食，日饮酒一斗。或见群卒饭，辄取一掬食之而已，间与郑毅夫内翰宴饮，虽妓女笑语，戏弄无度。或发其阴，视之，童儿也。间与唐漕饮，取千里外物，不移刻。一日，唐欲河东蒲桃，又思峡中新荔子。酒数巡，则令人就其卧屏间取之，皆美新，若方折枝者。唐坐中见刘莘老，时刘为荆南职官，徐语唐曰：“此人异日为宰相，但不久耳。”久之，告别甚遽，唐曰：“何之？”答曰：“大抵天地间万物皆有数，不可逃也。我将之复州，愿求一书遗复守，托以后事。”如其言。既至复，谒守曰：“乞一棺柩，开九穴，葬于无人之境。”后三日，卒，复守如其言葬之。以书报唐，唐亟往，与守倅僚吏发棺视之，衣一袭而已。后旬余，与毅夫语其事，间有京递至，发之，得嵩山道士与毅夫书，云：徐先生来，闻动静甚详。校其至嵩日，乃卒于复之日也。唐硕夫亲见之。
　　大辽谓天使为赦例郎君，依赦例日行五百里也。
　　天下之公论，虽仇怨不能夺也。李承之奉世知南京，尝谓余曰：昨在侍从班时，李定资深鞫苏子瞻狱，虽同列不敢辄启问。一日，资深于崇政殿门忽谓诸人曰：“苏轼，诚奇才也。”众莫敢对，已而曰：“虽二、三十年所作文字、诗句，引证经传，随问即答，无一字差舛，诚天下之奇才也。”叹息不已。
　　周仲元章作漕淮南，谓予曰：“尝为衡阳宰。一日，邑吏云甘露降，视松竹间，光洁如珠，因取一枝视刘贡父，贡父曰：速弃之，此阴阳之戾气所成，其名爵饧，饮之令人致疾。古人盖有说焉，当求博识之君子求甘露、爵饧之别。
　　朝请大夫潘适为渭州通判，时泾原帅吕大忠被召问边事。既对，哲宗语吕曰：“久要见卿，曾得大防信否？”对曰：“近得之。”上曰：“安否？”又曰：“大臣要其过海，朕独处之安州，知之否？”对曰：“举族荷陛下厚恩。”上曰：“有书，再三说与且将息忍耐。大防朴，为人所卖，候二三年可再相见。”吕再拜谢，退而喜甚，因章睦州召饭，诘其对上语，吕尽告之。既至渭，语潘，潘曰：“失言矣，必为深悔。”后半月，言者论其同罪异罚，遂有循州之行。既死，上犹问执政曰：“大防因何至虔州？”后请归葬，独得旨归，盖哲宗柬在深矣。呜呼！帝王之度，非浅识可窥也。潘过高邮，语余如此。
　　绍圣初，余谪签书荣州，判官厅公事。过别殿中侍御史陈次升当时，当时曰：“且缓行，上意未可知。”余深叩之，陈曰：“早来请对，上语我曰：‘章惇文字不要绝了。’”余问曰：“公何以报上？”曰：“唯唯。”余曰：“胡不白上臣为耳目之官，帝王犹心也，心所不知，耳目所以传道之也。心既知之，何用耳目。陛下既知惇，何不罢斥，更待臣等文字。”陈谢曰：“甚是，甚是。”待数日，再对。又数日，陈召余曰：“早来对，如公之言言之，但上曰：未有以代者。”然惇为相终哲宗一朝，岂其命欤。
　　先公自太原罢归朝，既引对，神宗喻来日前殿引对。既对，上曰：“昨日以后殿，卿仁宗旧臣，不欲裹帽子见卿。”呜呼！上之礼遇臣下也如此。
　　沙门岛，旧制有定额，过额，则取一人投之海中。马默处厚知登州，建言：朝廷既贷其生矣，即投诸海中，非朝廷之本意。今后溢额，乞选年深，自至配所不作过人，移登州。神宗深然之，即诏可著以为定制。未几，马方坐堂上，忽昏困，如梦寐中，见一人乘空来如世间，所画符使也，左右挟一男一女，至马前，大呼曰：“我自东岳来，圣帝有命，奉天符，马默本无嗣，以移沙门岛罪人事，上帝特命赐男女各一人。”遂置二童，乘黄云而去。马惊，起，与左右卒隶见黄云东去，后生男、女二人。马亲语余如此。
　　周秩重实大观元年九月得吉州守，过高邮，言绍圣中有洛人告，言文及甫、刘唐老与李邦直等将生变，诛子厚、蔡元度诸人，下至两制、侍从皆及之。召重实为京西转运使，推治之，以其尝攻文潞公也。朝旨令先推究体访，候有状即治之，又以运判周纯为知情不告，云将引用岭南谪降人，元人同力为之。哲宗召重实对，曰：“欲尽诛族大臣以下，则将置朕于何地？”又召吕升卿，令国门听旨，俟其有实，即遣诛诸人于岭南。重实既至西京，捕文、刘置运司别厅，且辟程公孙专管，当察访于外。久之无状，而诛大臣之语则有之。文凡三请自裁，未几，罢邦直留守、知成都府，且密喻重实，令有实即就摄。久之，公孙忽得二张秀才密语云：元谋云候上意变，必用元祐人，乃有诛族之举。重实即具奏，且言元不及乘舆。不数日，有旨，令文、刘逐便，吕还朔部，并更不推治。哲宗之明之仁，今世无知者，以元旨极密，公案一宗并元状悉不在有司，虽朝廷悉无知者。公案藏其家，终当上之，乞《实录》书之。公孙，喜剌人事者也。
　　孙升舍人为选人时，梦与一僧立通衢，忽传呼宰相来。既至，孙曰：“此府界提点蔡持正也。”僧曰：“此本朝第四人过岭宰相也。”元祐中，果谪新州，本朝卢、寇、丁三人矣，蔡实第四人也。又欧阳大椿为新州职官，一日，与守过寺中，壁间见大字题曰：“蔡确善终之室”，与守异之，方问其所以，字灭不见，后蔡果谪新，终于屋下。方蔡去也，主僧扫治其室，寺僧夜梦人告之曰：“善治之，更当有宰相至矣。”数年，刘莘老至，亦终于此室。方刘拜右仆射之日，家人具饭，一小仆忽仆于堂下，少选，大呼曰：“相公指挥头塔往新州去。”已而家人诘之，仆悟曰：“莫知其言之出也。”
　　梁况之居住鄂州，忽一道人至，况之与对饮。道人求绵袴，况之与之，即卷投衣袖中，将投，语曰：“入袖即再入。”凡投数十次，竟不能入，嗟咨曰：“不免为寇莱公矣。”道人遂引去，约当再来，后月余，复至门，人欲入白，即曰：“不须见侍郎，但报先去也，候到彼相见。”未几，况之贬化州。久之，一道人至，两口，腹上亦两口。既至厅舍，索斗酒，一饮而尽，见况之，但云：“记得鄂州相见否？”音声虽同，而形貌非矣。索钱二十七文而去，出门，以木担穿腹中，口吹铁笛，取渔舟，独立其上，风引舟渡江而去，化人云：“未尝有此道人至也。”后二十七日，况之谢世。
　　元祐中，册孟后，议备六礼。议成，皇太后于文德殿垂帘，发册。子由招余托密语吕微仲，余曰：“公为中执法，私通意宰相，可乎？”子由曰：“此国事，若露章陈之，恐坏事尔。”余遂造相府，方语苏中丞有少意俾白相公，微仲色甚厉，曰：“某忝位宰相，岂可与中丞通私意。”余曰：“国事也。若露章，恐坏国事，后意恐不能甘也。”乃曰：“何事？”苏以文德，天子正衙殿，母后坐而发册，此事不可启。微仲曰：“奈何？”余曰：“崇政，可乎？”微仲曰：“容密启。”既而，因奏事，微仲留，白：“文德殿，正衙殿也。居常，太皇太后惟事谦抑，若只御崇政殿，益所以示盛德也。”宣仁曰：“亦何必就崇政，只就本殿发册可也。”明日，诏下，止遣内谒者传命，大臣于内东门承旨，持节成礼。二公防微杜渐之意，宣仁谦冲之德，时无知者。
　　绍圣中，余见刘莘老蕲州，因诘莘老：“公自中丞执政，平生交游皆拒绝，独听一王岩叟语，今悔乎？”莘老默然久之，曰：“惟蔡持正事，实过当，离青州时，固悔矣。”
　　崇宁中，因语上仁厚之德，聪明多艺，绝人远甚。吕吉甫曰：“大抵人君来处，别不可以世人语也。”余深然之。
　　范彝叟为右丞，时五岳观灾，或曰：“可速修之，其像甚灵。昨奉安时，数十人举一像，昨夕数道士能举之。”范曰：“果灵，何不休焚之？”上笑而已，时以听直言，斯盛德也。
　　吴冲卿孙犯大戮，法当族。上止令贬湖、浙间，又俾诸子随其父所在。方案上议法，上屡涕下，仁圣之度，真类祖宗。
　　宣仁同听政日，御厨进羊乳房及羔儿肉。宣仁蹙然，动容曰：“羊方羔而无乳，则馁矣。”又曰：“方羔而烹之，伤夭折也。”却而不食。有旨，不得宰羊羔以为膳。
　　赵清献每夜静，焚香于庭，具言自晨兴至夕，凡与人言及所奏事，与其所为事，谆谆以告诸天。或问之，则曰：“苟欺其心，则腼于语言，其敢告诸上帝乎？乃所以自警察也。”
　　滕友作监司广东，患伤寒，不省久之。梦泗州大圣洒杨枝水，且语之曰，宋祚无穷，为臣者惟忠与正，无动汝志，无易汝守，汝亦有无穷之问。听毕，遂愈。
　　内侍刘永达奉命北岳祈雨，久之，不应。召群巫讯之，皆不验，或谓一巫甚验，刘亟召之，巫甚倨，慢曰：“嘉应侯也。”刘曰：“嘉应侯爵，岂凭女巫自售。”巫叱怒不已，刘曰：“侯之庙在京师何地？”巫妄指他所。刘遂加鞭捶，久之，巫乃服曰：“我北京左藏库库子也。”因盗官钱三十贯，为同辈告首，乃召告者入库交钱，遂杀之。既而自刃死，初亦莫知死也，如大昏醉中，莫知身世所在。一日，忽省入其家，见其妻哭于门，问之，妻曰：“尔死三日矣。”入门，尸卧地上，将投尸中，为群鬼所执，诣一大府。主者俾赴狱，每碓磨刀割之际，血肉糜烂如泥。狱卒取泥肉，成堆聚之，须臾，大风至，复成人，昼夕无时，其苦不可言。数遇恩赦，忽传天有赦，众狱顿止。出门，列坐听赦，其牛召一人，出告之曰：“尔家作功德，天赦尔。”其人遂腾空而去。语毕，狱具悉至如前。因其人之有赦，众囚停息才顷刻耳。如是三年，得出，犹日受铁杖三干。得出初，亦不知杖从何来，杖毕，得以恣行。一日，遇千骑万乘而来，屯于村旁草莽间，问其左右，曰：“天齐仁圣帝，每岁一诣议事。”我辄告其人，曰：“愿缘化于此，作一行宫。”其人入白，久之，出曰：“诏可矣。”是日，铁杖遂止，因附此巫，道人吉凶，化钱营庙，今垂成矣。刘异之，为作诸功德，荐拔之。后数日，巫诣刘谒告曰：“阴府来追，听赦。”既而熟睡不省，两日后，复醒，曰：“初至大府，宣赦如常时，既而知赦专为我也。方忻悦，而主者曰：杀人为盗，在法不赦。且令归，当上请。后四日，复谒告曰：“又有赦矣。既至，主者召我诣前，曰：上帝有命，内侍刘永达非亲非旧，特赦之，缘汝罪大，令作女子。遂再拜，泣涕称谢。”巫因仆于地，翌日，巫失所附，经县论告，刘与钱帛谢，遣之而去。崇宁元年秋，刘至陵下，语诸陵使，余时按事永安县，故得其详。


