福惠全书　　（清）黄六鸿 着 

　　●目录 

　　自序 
　　凡例 
　　卷之一　　筮仕部 
　　卷之二　　莅任部一 
　　卷之三　　莅任部二 
　　卷之四　　莅任部三 
　　卷之五　　莅任部四 
　　卷之六　　钱谷部一 
　　卷之七　　钱谷部二 
　　卷之八　　钱谷部三　杂课部 
　　卷之九　　编审部 
　　卷之十　　清丈部 
　　卷之十一　　刑名部一 
　　卷之十二　　刑名部二 
　　卷之十三　　刑名部三 
　　卷之十四　　刑名部四 
　　卷之十五　　刑名部五 
　　卷之十六　　刑名部六 
　　卷之十七　　刑名部七 
　　卷之十八　　刑名部八 
　　卷之十九　　刑名部九 
　　卷之二十　　刑名部十 
　　卷之二十一　　保甲部一 
　　卷之二十二　　保甲部二 
　　卷之二十三　　保甲部三 
　　卷之二十四　　典礼部 
　　卷之二十五　　教养部一 
　　卷之二十六　　教养部二 
　　卷之二十七　　荒政部 
　　卷之二十八　　邮政部一 
　　卷之二十九　　邮政部二 
　　卷之三十　　庶政部一 
　　卷之三十一　　庶政部二 
　　卷之三十二　　升迁部 
　　禀启附 

　　●自序 

　　夫是书也乃政治之事也而颜之福惠何居曰福者言乎造福之心也惠者言乎施惠之事也夫人有是心而后有是事无是心而即无是事故在上者必先存有造福地方之心而后能有施惠百姓之事事者心之推而惠者福之实也昔子舆氏所谓以不忍人之心行不忍人之政非即此意乎以之为政宜莫要于此矣然则书而言全又何居曰全者统一州邑之政而皆具是也夫州邑之政大而钱谷刑名教养风俗小而建制修举科条庶务靡不欲利兴而害除以暨捧檄而莅官及 而受代靡不欲谨始而慎终夫欲存兴利除害谨始慎终之心是即造福之心也及乎利之兴害之除始终之克谨克慎是即推造福之心而行施惠之事也合政之大小任之始终无一心而不存造福即无一事而不为施惠如是而谓之全也不亦宜乎虽然州邑蕞土耳牧宰微员耳以微员而当蕞土以云造福而施惠其所及也亦隘矣呜呼是未知其州邑之所系于民者亦大矣夫州邑者天下之分也分天下之疆土以为州邑即分天下之州邑以任牧宰牧宰者造福之心以施惠于百姓一州邑如是一州邑蒙其福天下州邑如是天下州邑蒙其福天下州邑蒙其福则天下之民皆在其造福施惠之中矣如是又岂可以蕞土微员而少之耶粤稽公孤秉钧坐论六卿分职宣猷督抚大吏总握纲领提衡庶政要皆钦承朝廷德意经画昭垂以为令典而颁之州邑若夫舆情之好恶安危苦乐忧患惟牧宰之于民最为亲切莫不躬覩而熟悉之为牧宰者视其所好乐而安者予之其所患苦而危者去之已所弗获自主申明大吏而请之于朝必予之去之而后巳譬之一家之长其室中之老幼男女饥寒疾厄莫不环向而相呼为之长者务必使之饱暖康强而其心乃大慰是则牧宰之职以上循公孤六卿督抚大吏之揆法而下遂斯民之幽隐不重且要哉我国家计吏考课兴廉举卓每加意于有司锡之章服之荣超以台省之职以其心劳抚字惠泽流于百姓也我皇上孜孜图治念切民生遇荒歉则输金辇粟弗啻数千万逢水旱则蠲新免旧动辄十余年以暨畿甸廵行扩视民如伤之仁若迫闾阎之艰苦特命大吏察省拯助频加深宫默虑宏无远弗届之德每惓畎亩之灾眚分遣廷臣督勘殷忧备至其所以爱育元元自书契以来未尝有也故凡属在有司者观国家酬庸之异数宜何如共相激劝体皇上勤民之盛念宜何如共切拊摩俾治绩悉奏循良篰屋咸登康阜于以跻唐虞雍熙之世无难尔然而督抚露章时形贪黩部寺绳例每挂处分是岂尽天资顽钝不爱功名之十哉其弊由于心撄利欲而无慈惠之为怀治乏精明而鲜区□之悉当所以秽迹贻讥罣误致累而百姓并受其摧戕也鸿昔待罪郯东二邑值冲烦之地处凋敝之余日鞅掌于簿书犇驰于负弩一不幸而读礼一未几而量移求其所以仰副皇上爱民之盛心以施惠于百姓者已茫无可举及荷蒙御试以行人特授谏垣窃禄数载惟日恭覩皇上恤民之美政以覃敷于四海又毫无一得以仰赞高深抚躬自惭扪心滋惧寻因沉疾乞　假南归经年支枕荒山静忆曩时愆戾伤既往之莫追抚良图之难再凡士之服古入官已幸身膺民社则上报君恩而下酬所学正在兹时于此而不以造福存心施惠为政微独时移事去诗书志业追悔无从恐即当前利欲之萌精明之蔽鲜有不丧失所守而陨越厥职者其为地方流毒遗害又不可胜言矣鸿兴思及此不禁惄然忧之乃不揣愚陋为之撰次是书自筮仕以迄升迁为部一十有四自谒选以迄辞上官为条二百一十有九于钱谷刑名之大又分晣为条一百一十有九每部首缀以总论如部条之总论凡四余论凡五说凡五为卷三十有二其各条之内俱谬抒狂瞽之见及鸿之已试而有效者附载之天下　贤牧宰诚能仰体圣天子爱民之心览是书或亦有所观感兴起坚窒乎利欲之萌力刷乎精明之蔽务期政之大小必利兴而害除任之始终必克谨而克慎一本于存造福之心行施惠之事而与子舆氏推不忍人之一念而窃有合焉则天下之民咸沐浴于循良乐恺之休共歌舞乎唐虞雍熙之世所以荅君恩而酬所学均于是并着之矣将见国家褒荣超擢之典不更徧被于鲁恭卓茂之俦哉鸿偃卧林泉希观太平盛事乃乐于有言缘手腕拘强不能拈管遂口授童子而命书之语皆鄙俚且多沉复未暇裁择拟欲公诸同志滥登诸梓因叙其撰次所由并颜书之意如此 
　　康熙岁次甲戌工科掌印给事中前知郯城东光两县事黄六鸿授书 

　　●福惠全书凡例 


　　一兹集、惟详于州县之事、葢州县上承　钦部宪件、下理民情、大要其事、钱粮则地丁漕杂、徭产则编审清丈、刑名大而命盗逃奸、小而款蠹杂犯、其反叛一条、固属大案然非盛世所有。姑置刑名之末。以示备而不用。夫保甲亦刑名类也、兹独表而出之者、葢保甲为弭盗逃戢奸宄安善良之要术。愿　司牧者尤宜力行无倦焉。夫觐计祀祈、宾饮旌崇诸大典、均于忠君奉职。尊贤励俗所关。故不敢与庶政同条。冀奉行者之倍加敬谨也至于教养之事今之有司惟簿书期会是急、而其所以为教为养。皆置而弗问。是昧、其为治之本也。兹恭奉讲读上谕为立教之首。而设义学讲学课艺之类继之以劝农功为致养之源。而修水利垦荒田敦节俭之类继之。愿在上者之并宜勉图也。他如荒政为备灾之至计。邮驿为冲剧之深累俱可弗预谋而亟厘乎。故次教养而并列之。夫其谒选乃吾儒仕进之始、而始事之谨必井井而有条其之官、乃士民属望之初、而初事之防必秩秩而有序。其卸事。乃居官一任之终而终事之慎必楚楚而不紊。今以谒选诸条、列于筮仕之官诸条列于莅任、卸事诸条、列于升迁以类相从也。然最要者在莅任之交盘。升迁之受代。故于本部是条、言之独晰以彼此授受分明免后愆也所谓州县之事上承　钦宪、而下理民情者实不越乎此。鸿因并详之、以明撰次之不敢漏云、若夫方面以上、职在察吏安民、振肃纪纲、激扬清浊为任、匪敢下同末吏。妄拟高深、至于州邑僚佐、亦所当知、如摄理篆务皆其所必资者欤 
　　一一事有一事之法一法有一法之利与弊。善行其法务在剔弊而兴利然剔弊贵在其有要始以其数大者言之、如钱粮征比弊在朦混即于朦混剔之。而民无累矣。赋有□而不清者乎。如编丈丁田弊在隐漏即于隐漏剔之。而民无欺矣。徭与亩有偏而不均者乎、如人命弊在假捏盗逃弊在诬扳即于假捏诬扳剔之。真伪可立辨矣。犹有冤枉者乎。如保甲弊在骚扰赈荒弊在虚冐即于骚扰虚冐剔之。实惠可共沾矣。犹有需侵者乎。今撰次诸条皆首严于剔弊。而兴利即在其中矣。　赐览者希详择焉。庶无负病残野老之一片苦心。幸甚。 
　　一凡牧宰之治州邑。如主翁之治家。无论大事经心即琐屑亦须留意所以家道渐致兴旺。门庭气象亦自整饬可观以治家之勤而有才也。每见牧宰于钱谷刑名而外。多非所计如集中之艺果木植桑榆、禁淫祀、严邪教、礼耆德、恤孤贫立义塜、平治道涂建立坊铺、修葺馆署严饬关津、禁溺子女育养婴儿禁止妇女烧香凌□仆婢等事、皆于政教风俗、煞有攸关、固当亟为留意者也。昔成汤解网、西伯瘗骨、皆属末节、一以觇大圣之仁。一以动诸侯之慕至今史册称之。可知事切民风。政关治体者即偶尔遇目未可忽畧放过虽其职任之宜然。抑亦长才之肆应云尔。 
　　一有司以钱谷刑名为重、而刑名较钱谷为尤重夫钱谷不清。弊止在于累民输纳。刑名失理害即至于陷人性命故是集于刑名一条。更为加意。如命盗逃奸等狱审鞫不厌烦琐务期必得真情问拟须别重轻务期吻合律例然狱情之似是而非与律例之似同而异所谓毫厘千里之差者鸿谬抒管见据事批划。逐条简勘。俾当日之情形如见谳狱之下无冤民古人之命意良深令典之中无疑义方为胜任而愉快也。所以然者。总归于宁出毋入。与宁出不经之意惟识者鉴焉。 
　　一是集类分各部、部分各条条必尽部俾览者无遗漏之憾。义必尽条。俾行者有采掇之益。故凡入仕当官有所关系之事。虽属细微末节。亦必指陈其要俾司牧者触目警心。而不致于临事忽畧贻日后之悔所以称精明而昭誉闻皆在乎是。不独刑名钱谷诸大务造福施惠于百姓已也。古云清慎勤。乃居官之要。夫既清且勤。巳于操履无瑕。丛脞无虞矣而苟或弗慎其　功令之干。舆论之摘。宁能免乎故事无纤巨而必以慎心处之则庶乎令始令终矣。每见才大者。恃其才而履事多疏智浅者昧乎智而遇事不察往往涉嫌蹈疑。滋累贻戚。遂有以清操勤职而隳乃任者皆不慎之故也是集每条、不啻谆谆饶舌葢有切于慎。之意焉。愿　司牧贤侯、降心俯电、毋以为迂阔琐猥、哂而掷之、 
　　一旧刻诸集多以文告判牍擅长、虽字珠句玉、熣灿可观然语必贴题意必切事非可漫为引用鸿谓所难者在于每事必得其情理之是非必审其行为之可否情理得而是非定行为审而可否决其所谓文告判牍。特据事敷说易易耳。故一切未敢滥收。惟古杭潘君月山未信编。指陈事理、深中利病、颇多采入、闲有鸿在郯时一二看详禀示、因借以取格、姑附载之、非所当于用云、 
　　一居官洁巳爱民。力行善事。原属士君子所应为非要名非求报也然名犹影也。实犹物也。焉有物而无影者乎。报犹响也。施犹声也。焉有声而无响者乎。故牧宰以造福存心。必能洁巳爱民。有其实矣。以惠为政。是能力行善事。有其施矣。其意不过欲百姓蒙其休泽。地方弘其乐利而孰知造礼者即为福之所基施惠者即为惠之所及从此誉闻　丹陛。荣禄膴□鼎锺。感彻　苍穹。庆泽绵于孙子其名与报犹影之随物响之答声也又何俟于要而求乎每见居官者。贪小获而忘厚集。骋巳虐而弗恤天刑。抑何计之拙而思之左耶。前叙止云福惠于民。未及言利实归已。故兹特为拈出。愿　卓识贤侯目是书作一篇当官功过格可也 
　　一是集有一事两处互见者、如莅任部查阅监仓暨刑名部之监禁防范、莅任部查阅驿局。暨邮政部之驿站喂养、典礼部宾兴考试、暨教养部之生童课试皆因类以为言。本欲过于详明。遂致蹈于重复。诸如此者集内颇多。伏枕之中。难辞草率。识者鉴之。 
　　一品衡文字、多用丹铅、以标精采、兹集敷词粗俚期于明白而已、然其闲有、者句读、也△者欵目也、有○者、肯綮也、有连者紧切也、取其便于披览。无所侈乎文藻。 
　　六鸿再识 

　　●福惠全书卷之一 

　　宜丰黄六鸿思湖甫着 

　　筮仕部 

　　◆筮仕部 

　　总论 
　　谒选 
　　投供验到 
　　掣签 
　　查全书 
　　访风俗 
　　拜客宴会 
　　发谕单 
　　邮禀帖 
　　延幕友 
　　募家丁 
　　待接役 
　　立号簿 
　　择到任吉期 
　　畵凭领凭 
　　辞朝 
　　辞行 
　　荐托 
　　治装 
　　起程 取结附   

　　○总论 

　　夫万里之程、必始于跬步、千仞之峻、必积于培塿、葢非近无以致其远、非卑无以成其高也、然则投牒需铨乃宦途之跬步捧檄司牧乃八仕之培塿将来之宏伟业登极品者、非此其发轫乎、故士君子服古八官、母以一命为微员、百里为易治、方其待次之时必先有以定其志而后敷政临民皆有所从事而不为境遇邪说所惑其于自奉也须拚咬断、菜根。仍是穷酸本色。其于爱民也务令家丰俗厚。不为荒陋颓风。其于政事也率身为之先而夙兴夜寐。不敢云瘁。如是而志既定。则筮仕之地、无论其冲僻瘠饶。何往而不可安。何事而不可治哉。然而尤必持其行渐习而坚之其饮食、则甘于粗粝。衣服、则躭于朴素。应酬日用、则敦于节俭。于是获善地而不为加喜。获恶地而不为增戚。与夫选后应行料理者、须渐次料理、早为束装□旷有限之光阴。勿疲有用之精神。勿多无益之、冗费至□贤士大夫、虚心而请教之。且使得覩吾之言论丰采。而知为远大之器是未任之前而已收既仕之誉矣。若夫指一官以求温饱、甫就选以事奢靡、流连干酣宴之场、而不恤莅官之务者、是其志不先自定矣求其后、不为境遇邪说所惑、几何乎、吾知其宏伟业而登极品不在此而在彼矣 

　　○谒选 

　　需次铨曹、正士君子仕进之始、居停宜清静梵宇、或独院闲房母近闺声以撩旅思缙绅贤者、言论丰采均有裨益亲近之浪游狎客、引诱闲情、且为他日累远绝之捧檄之美恶、远近、尚未可知、食饮服御槩从简约勿轻借京债苛折重息、逾期迭滚、朝抵任而债主夕至。地方上司闻之甚非雅便。昔江宁某都门谒选、先子贻之书曰官中还债。莫若任前省钱时称为格论、大清律、六部条例、为政之要书亲加点阅亦消闲之一助、未可以俗为嫌云、 

　　○投供验到 

　　选例、单月急选、双月大选、急选补复、大选升二除□、除者前双月二十八日投供、本月初一日验到、如截取到部人员、挨次除授、必每大选照前投供点卯、如一卯不到、即行扣选故投供后不可远出二十截缺、二十一开缺、二十三出序、二十四过堂唱名、是口过大堂、左阶下站立、详听呼名、从容朗应、至檐前、向上中立。念大乡贯、宜声音清楚念毕从容由右阶下出、此时堂上亦留心观人年貌材品不可不慎。二十五掣签、其互结、凡五人、如不相识切勿同结防有违碍。至杂职等官、往往托相知代写互结、间有顶、名假冐而同结不知、竟受其累。更宜慎之。 【铨例常有更改此就今例言之○以下谕单文移供结诸式具载者、欲初仕者、虽琐屑亦所当知也、非敢以胥吏可办之事、烦芜简牍云】 

　　供状式 

　　△供状式 【俱刊板刷印者备二纸投文选司】 

　　互结同候选官某某等今于 
　　与结状事结得同候选某项某人 
　　系某省某府某州县人 【如考授者此下八某年月日考定某职】 前蒙截取今赴天部委系亲身投供并无抗粮假冐等弊所结是实 
　　年　　月　　　　　　　日具互结同候选官 【某某某某某】 押 

　　○掣签 

　　掣签日、黎明由东长安门入、文职于　天安门外东边候掣、吏部堂司至、名签筒一置大堂案前、缺签筒一、置掣桌上、先唱名签、后掣缺签、拈着便是不可停留混搅致官呵叱掣着本省缺应、回避者、许本官另掣、其先签送堂换封、再八筒听他员掣、都下相传有坐。签之弊、奸徒撞岁切勿轻信凡坐签必指定数善缺、坐者又非一人、广其途以求售得则居功索谢。不得则箝口而不敢言其堕彼术中明矣。夫为民父母、而必膏腴以处。其意果何居乎。发轫之初立心宜正居官得失。存乎其人。似未必尽关地方之美恶也。 

　　○查全书 

　　全书者、州邑钱粮丁口之数、以及起解存留支给各款、俱备载之者也、天下全书、悉达户部、 【如十年大造、丁口有增减或遇灾荒、田赋有蠲除、俱照本年由单改刊解部、○今由单停刊、】 掣签后、须觅来查阅则钱粮之多寡轻重。地方之大小肥瘠。可一览而知。又前任官、如升迁、则钱粮盗案、无有未完、如参处离任、则钱粮诸案多有不清便为接管之累须于吏部查其出缺缘由于户部查其任内历年钱粮完欠及本年应征项下起解完欠若干庶知其头绪、以便预为筹昼 【发谕单时、内开全书并须知、令头批接役赍来投逓、】 

　　○访风俗 

　　身将受事地方则地方之政事利弊。土俗民情。皆宜咨访。京师四方所聚、或宦游斯地、或彼处士绅、俱可详询、酌其情事、应如何料理不但可以预为凖备。亦可因其难易以延助理之人。至于衙役土豪积恶着闻者、得其姓氏俟至地方潜加体察果有实迹须待其更犯、小则惩处、大则申详、亦以见新硎之利但不可泄露造次恐所闻不实。与格碍难行。适足长宵人之志而有以窥吾之浅深矣○凡所咨访、随时笔记、免致遗舛、 

　　○拜客宴会 

　　除书既下、其本地乡绅、想见父母丰采或所得美缺、亲知代为欣幸、到门投刺、欲面晤者宜即倒屣虚心请教地方大老负重望者亦须谒见、或有招饮、如期恭赴、不特藉申欵接、亦使之得瞻才品、一年内外、酌交情厚薄、致函候谢方见精神周到声气流通每见拘牵之士以不会客、不赴席、自标高异其意不过惜小费、并省将来酬荅耳、然迩来交接颇寡、苟非美缺、贺饯者亦寥寥、无复虑此矣、 

　　○发谕单 

　　命下之日即书谕单一纸、附提塘报房邮去、如近京之地、本处有探马至、谕单发马夫赍去可也、伹谕单虽小节、亦可观本官之谙忽只用大槩通套语、而以老成出之如前官罣误出缺、尚未卸事。钱粮须预先吩附。 【详见谕单】 则该管经承有所忌惮。不敢擅动。及朦混攒造交代。如系升缺。则不必用此、恐前任见之不悦。致生嫌疑 

　　谕单式 

　　△谕单式 【用白折简指顶大字每幅四行朱圈点】 

　　新任某省某府某州县正堂某姓　谕各房吏书人等知悉照得本州岛县新膺 
　　简命除授今职 【如系补任则写补授】 所有 
　　各宪禀启合先呈送仰该房即将发来封套、逐一照衔投逓、毋得违错、其各房经管事宜务逐项开造简明须知册、并赋役全书、头接赍送、以便查阅 【如前官系罣误于此下写钱粮一项、尤为紧要节年、有无民欠、并本年征解、支存民欠实数、合先备开呈览、不得违悞、】 至于衙署、只应扫除洁净勿得借端科派累民如违察究未便、起程、日期、俟酌定另示外、一应执事人役、俱于本境迎接、不必远涉、免滋劳费、特谕、 【此其大畧也、临时随意增减○若系远省、禀启谕单、不能径达、行止亦临时酌夺】 
　　【朱直】 右谕各房吏书人役准此 
　　年　　月　　　　　 【朱判某日】 日 
　　定限　　 【朱判到任】 　日缴 

　　○邮禀帖 

　　谕单内、即附发布按本道府军通厅禀启大小各一通、 【近日大上台、多有不用四六启、即布按禀启、在前亦多不用、如素有交情、禀启亦不可少、惟本道府厅、例应通候、】 前任候函一通、令胥役投送、其禀启须查各上台出、身仕宦履历及本任职掌引用典故、方为贴切引古亦须斟酌字面意义有妨嫌者勿用名讳字号勿犯。葢禀启用俳语、所以表恭敬也、敷词叙事、期于达意以典雅简炼为贵。若填砌故事、篇牍繁芜、反致取厌、其禀帖及四六大小禀启式附后 

　　禀启式 
　　四六启式 
　　四六小启式 
　　写禀启封套式 

　　△禀启式 

　　新选某省某府某州县某谨 
　　禀卑职猥以一介庸材、谬叨百里重寄、且在筮仕之初、毫无知识、惟恃 
　　老大人模范当前、雨露可冀、虽趋任尚俟卜期、另具禀报、而瞻依之切、于得签之日、即巳神驰 
　　左右矣、敢先具禀呜悃、伏祈 
　　慈鉴、须至禀者、 
　　右　　　具 
　　禀 
　　某年某月　　　　　　　　　日 
　　用衔揭履历揭各一、同禀帖八红禀函、外用白棉连护封、并写官衔年月、照后禀启封式、 

　　△四六启式 

　　按启例用俳语、而兹取以为式、必州县下属通候上台者方为吻合他刻本颇少此类、因简先、子昔年令闽之建溪、暨鸿外父匪石邹公昔年理闽之延郡、两遗集尺牍中、尚有候贺上台启数首然无两启俱全者乃弗获巳而用鸿任郯贺启一通、且便于署衔取式、非敢僭也、至于岁时候贺诸启、今虽从简、亦或有用者、敬将先子暨鸿外父数启另载集跋而以鸿余启附之、以备　执事采览之一助云、 

　　贺某东兖道重九启 

　　 贺某东兖道重九启 

　　某省某府某县知县某谨 
　　禀伏以 
　　玉节凌霜颢气轶龙山之胜 
　　金飙荐菊秋英生豸绣之香佳节届则 
　　福履增绥。 
　　逸兴标而属寮溢庆恭惟 
　　老大人台台 【有用宪台者】 
　　元精间气。 
　　大雅希音。 
　　气协金茎挺壁立承天之槩 
　　文摇银海。登坛高作赋之才方 
　　秉宪以持衡。自 
　　顺时而肃兑 
　　云鹏击水二束之鲸鳄全消 
　　霜鹗横空千里之免狐屏迹 
　　凛凛台中铁树。宣淑气以高明 
　　习习肘后金符。仰 
　　太微之振肃。值兹无射应律。阳纪重逄青苹动而芙蓉秀遥空之景色初澄白露结而蒹葭苍爽气之清秋如洗糕浮五色羣瞻委佩于珠囊酒泛九华俨酌流泉于仙穴霜天黄菊何须定寄东篱法曜丹忱长以仰酬 
　　北阙某绾铜下吏。窥管庸才高山之仰止维殷。拙守之品流最下俨若虫吟寒砌早自悲秋庶几鼯技荒隅窃兹向 
　　日。伏愿 
　　星辰履近 
　　岳镇风清。 
　　兴随时旷茱萸插玳瑁之筵 
　　勋与秋高芍药和金铉之鼎敬驰下走、薄侑芜词、伏冀台慈俯垂 
　　鉴采、某临启曷任瞻依之至、须至禀启者、 
　　右　　具 
　　禀　　启 
　　某年　　月　　　　　　　日 

　　△四六小启式 【式与大启畧同、但省恭惟以前一冐冐者、笼起全启大意之谓、小启较大启稍短、语更宜切实可叙寒温、若大启用过词意不宜再见、庶可无重复之弊矣、】 

　　贺东兖道重九小启 

　　 贺东兖道重九小启 

　　某省某府某县知县某谨 
　　禀恭惟 
　　老大人台台 
　　才凌西颢。 
　　气吐东溟。 
　　燮元化以建勋庸 
　　运神功而披阊阖。 
　　抚万户庭无稽牒露洽圜扉 
　　领二郡道不拾遗霜清海甸洵 
　　紫占于斗下巳 
　　绿润于区中。兹者阳维九矣。秋色隹哉清驱千里之埃氛枪尽扫序揽四时之变惠露常新餐菊以英沂水之堆金陌绣凭高而赋琅琊之削玉峰寒萸贮紫色之囊。帻岸青苹之下。俨如戏马台前。轩轩霞举。何似龙华会上。朗朗神超。某甫依 
　　宇荫已戴 
　　帡幪感恩偕秋气俱深诵 
　　德与高山并永念切胆依。酌菊醑而未敢。无由报塞。勒芹悃以遥伸。无任寅恭。仰祈 
　　丙鉴、谨启、 【后年月照大启】 

　　△写禀启封套式 

　　职名脚色手本、用红套一、四六大启用红套一、四六小启用红套一、不封口、职名脚色套而、写内手本一扣、六小启套而写内禀启、背写新选某衔讳封、自中间下半腰写起、仍加护封一个、而写年月□填小日年月右边细楷写内禀三扣、背亦中间下半腰、写新选某衔讳封、右侧边上写右字、下宽写呈字、与左行对、左侧边写上司官衔并姓、○内职名脚色而俱写呈字大小启面俱写禀启字○正印官、详禀封套、止列衔、不书名、但新选未到任、亦有书名者、临时酌用、 

　　○延幕友 

　　州邑事繁、钱谷刑名书启自须助理之人、若地当冲剧、钱粮比较、词讼审理、与夫往来迎送、非才长肆应、势难兼顾、幕友又须酌量事之烦简、而增减其人、然其人最不易得优、于才则擘画裕如无冗阘之患敏于识则仓卒能应。无疑缓之误端于品则腹心与共。无叵测之嫌。三者之中而品为尤要葢事经商酌、又耳目至近、苟不立品端正、宾主少有失意。辄操其短长。恐吓诈骗。往往有之、故兼长为难先取品识次之。才又次之。才识不充犹可羣力相辅品一不正虽有才识安足贵乎。夫相延幕友。不过忙时代劳。若或稍暇、事无论巨细。俱须亲加检点偶有疑难。彼此互相参酌。至于一定主意须亲自裁决。庶事权不致旁落。而弊窦亦无从生矣。大抵至亲密友、生平相信者、堪与同事、否则素识其人、老成熟练、或荐引者皆属知爱、亦可订交、凡以情面泛托、宜婉词谢之、或俟见其人、告以家道寒薄、不能延请上宾或地方僻小、向有子侄足供书算则彼自无賖望可不辞而退矣、若欲延请、遂将谕单书启、凂其起草、文义相合、然后拜望、晤谈之中、微扣所学。观其言词举止其人之才致心术。大畧可知。或设席相订、或临行先期送关、伹始初不得朿修过厚、俟到任后、才力优为、以便作加增地耳、然亦未可槩论、其人才识品行。三者果优而乃以朿修过计。不惟未足酬劳。亦无以鼓舞其气而坚任事之心。自应礼数加厚。地方诸务藉其才识能检点周密先事预防不致临时弥缝补救费力损财其为裨益不巳多乎 

　　○募家丁 

　　选官之后、亲知遂有送家丁伺候者、或自央属长班管家、至本官前怂恿收录者、但此辈原从觅利起见、意到地方、串通管家衙役、作弊取钱、并分常例小包、甚有外饰忠勤内怀奸诈希图信任。藉以行私。倘本官不察。辄堕其术中贻害非浅即遇精明聪察、防闲过严、彼又安肯以区区工食、离乡井、弃妻子、以供使令乎、不浃月而废然返矣、迨计其安家犒赏、鞍马衣装、每人花费、奚止百金、若处家富厚、固无惜此、或贫士旅食既久、而一切出之称贷。不滋累乎或曰、服官伊始、非骑从无以壮观曕弹压宜严非亲丁无以资护卫不知蹇驴幞被究何损干官箴。尘甑鸣琴亦何嫌于暴客。若夫地方守助、出入廵行、自有保甲良法、壮捕诸人在、又奚藉二三无赖哉、凡有送投、但云家人不日便至、可无需此、宜一槩谢却、然又有介涂辽远、颇乏纪纲、承亲友关切送至者、料非市侩、欺以贻我、不妨留之、暂令在寓数日验其可用然后议定工食、给与装资、俟将就道、呼之随行、恐久经在寓、他友送至未收、见之不无招怪、此外不得已、必欲收用恐有犯罪逃旗务须谨慎。必要在京的。□中保酌量所长、给其工食、亲写投用文 、载明籍贯人氏并来历不明。投充卖身旗下。公私过犯等情俱系中保一面承管与本主无涉中保等务查真正姓名花押存据以免后日之患 

　　○待接役 

　　谕单既到、本治吏书头役公议佥拨、赍红批迎接、批例系前官、或署篆佥、近地或有至京投见、照批点名、令出安歇次日按班分别犒劳酒饭、赏银、给与批回遣发回县或便道至家凭限尚远、未即临任亦应使之先回届期于本境迎接、免令久住、耗费盘缠窥探本官行径与家人情熟。打点钻营。大抵迎接各役内必有一二出尖能言之人伺候本官问话。以便荅应。其人非钻干远迎。希图见用即前官使任。籍此躲避是非。切不可轻留左右择吏书老成历练者、唤询民风政事、只留心默听不必便置可否使彼易于窥测。前官广文丞簿、附有书札仍即裁复、典史驿廵如空批来迎、仍打发批回、若具有夫仪、尚未到任、收之非体、不必拆其来禀、于红批上大书原文带回、量赏来役○红批投讫、即于前幅下、书某年某月日到、本官墨笔标日、临发、于前幅顶上大书批回二字、本官朱笔于批字上一点、俟各役领批给发、○前谕单令其造送须知等册如头接未经送到、即面谕二接速赍、或再发一谕饬催可也、 【若发谕止令投送须知各册、不许衙役出境迎接亦听新任饬□】 

　　○立号簿 

　　掣签之后用坚厚纸张、辑一总号薄凡系公事、如发谕投批迎接等件、俱挨顺月日一一填注以备查考其贺客立门簿、随时登记称呼寓所、或单简全简以便荅拜送贺礼、立收仪簿。注明收璧、饯行请酒立请饯簿。注明辞领以便任后酬谢亲友有事相托、立小折记明大畧。另置密笈以免遗忘若嘱青目、相见不妨表明使彼知之、以便声谢嘱者、 

　　○择到任吉期 

　　到任日期、按地方远近、于凭上注有定限、所择到任吉日、务在凭限之内酌量出京、并任前有无别处淹留、或选择两吉日以备到任迟速之用。其日期宜用天德月德黄道明堂等日为上吉、再考天迁图以为定凖干支喜与本命行年相生忌相冲克其余凶星、名色甚多、不必太拘、俗传三五九月、不宜上任、按发微历载窦萍唐书音训注、高祖纪、正五九月不行刑、引释氏智论、天帝释以大宝镜照四大神州、每月一移、察人善恶、三五九月照南赡部洲、故于此三月、省刑修善、禁刑断屠、士大夫于此三月不上官以其有断屠之令、后人遂相沿为凶月而忌用之康熙乙卯、滇黔用兵各省官员到任、定限甚严、余时补直隶东光于五月初十日莅任、三年之内、上下相安、地方无事犹幸量移、则正五九月之未必皆凶此其验矣、上官赴任吉凶、择其紧要星图于左、以为参考星家之一助云、 

　　上官赴任通用吉日 
　　天迁图说 
　　论本干枝对冲 

　　△上官赴任通用吉日 

　　甲子丙寅丁卯戊辰己巳庚午乙亥丙子己卯壬午甲申乙酉丙戌戊子癸巳己亥庚子壬寅丙午戊申庚戌辛亥壬子癸丑庚申辛酉 
　　月吉　年甲乙丙丁戊己庚辛壬癸 
　　岁干德　甲庚丙壬戊甲庚丙壬戊 
　　岁德合　己乙辛丁癸巳乙辛丁癸 
　　日吉　月正二三四五六七八九十十一十二 
　　天德　　丁申壬辛亥甲癸寅丙乙己庚 
　　月德　　丙甲壬庚丙甲壬庚丙甲壬庚 
　　天德合　壬巳丁丙寅巳戊亥辛庚申乙 
　　月德合　辛巳丁乙辛巳丁乙辛巳丁乙 
　　月恩　　丙丁庚巳戊辛壬癸庚乙甲辛 
　　月空　　壬庚丙甲壬庚丙甲壬庚丙甲 
　　驿马　　申巳寅亥申巳寅亥申巳寅亥 
　　日凶　　正二三四五六七八九十十一十二 
　　天狱　　子卯午酉子卯午酉子卯午酉 
　　受死　　戊辰亥巳子丑丑未寅申卯酉 
　　氷消瓦陷　己子丑申卯戌亥午未寅酉辰 
　　阴错　　庚戌辛酉庚申丁未丙午丁巳甲辰乙卯甲寅癸丑壬子癸亥 
　　阳错　　甲寅乙卯甲辰丁巳丙午丁未庚申辛酉庚戌癸亥壬子癸丑 
　　正四废　春庚申辛酉夏壬子癸亥秋甲寅乙卯冬丙午丁巳 
　　九丑　　壬午乙酉戊子辛卯壬子戊午己酉己卯辛酉 
　　九土鬼　己酉癸巳辛丑庚戌丁巳乙酉甲午壬寅戊午 
　　伏断日　子丑寅卯辰巳午未申酉戌亥 
　　虚斗室女箕房角张鬼觜胃壁 
　　倡鬼败亡　丁卯戊辰戊寅辛巳戊子己丑戊亥己亥辛丑庚戌戊午壬戌 
　　灭没日　弦虚晦娄朔角望亢虚鬼盈牛 
　　四不祥　每月　初四　初七　十六　十九　廿八日 
　　四离　　春分　秋分　夏至　冬至 
　　四绝　　立春　立夏　立秋　立冬 
　　俱前一日是也 

　　△天迁图说 

　　天迁图[见图] 
　　按大明官制内天迁图订正大月初一顺行小月初一逆行逐月月上起初一数去遇迁则吉颇如中牛吉遇罪失亡则凶假如大月以轮图上看正七月迁吉上起初一初二颇如初三罪亡初四失亡余仿此推之 
　　天迁图定局 【遇迁字吉余字凶】 正七　二八　三九　四十　五十一　六十二 
　　大小　大小　大小　大小　大小　大小 
　　初一　初七　十三　十九　廿五　　迁迁　迁迁　亡亡　如如　失失　罪罪 
　　初二　初八　十四　二十　廿六　　如迁　迁亡　迁失　罪迁　亡罪　失如 
　　初三　初九　十五　廿一　廿七　　失失　罪罪　如如　亡亡　迁迁　迁迁 
　　初四　初十　十六　廿二　廿八　　失失　罪罪　如如　亡亡　迁迁　迁迁 
　　初五　十一　十七　廿三　廿九　　亡罪　失如　罪迁　迁失　如迁　亡罪 
　　初六　十二　十八　廿四　三十　　迁如　亡迁　失迁　上迁　如亡　如失 

　　△论本干枝对冲 

　　干冲　甲庚冲　乙辛冲　丙壬冲　丁癸冲　戊巳无冲 
　　支冲　子午冲　丑未冲　寅申冲　卯酉冲　辰戌冲　巳亥冲 
　　假、如丙寅生人、忌壬申日、壬中生人、忌丙寅日、余仿此、又本命日对冲忌用假如甲子本命、忌甲子日对冲日、忌庚午戊午日余仿此 
　　六轮兀　论上兀下兀日、古历初无兀日至宋朝始有邪 
　　经、所论兀、凡三十家、皆穿凿不经惟六轮兀、乃沈学士存中寻出用之有验、今世上官犹忌之、 
　　月忌日　初五　十四　二十三　世俗常忌 
　　论所入门　门上神、克年上神、不吉假令行年亥、向午方 
　　上官其日时中小吉士在功曹木加年是也　年上神、克所入门上神、主有徭役不安、假令年在亥、于午方上官、其日时中大冲木加亥、河魁上加午是也、余仿此 
　　论正官上任、避忌俗传不宜从城市南门入、乃离宫九紫正火方上、惟正官莅任则忌之、犯者主城市火灾、 

　　○畵凭领凭 

　　命下半月后、赴吏科畵凭、是日用红手揭二个、写脚色投吏部并选司又具脚色手本互结供状、京官印结、投科 【二处俱交长班可投】 清晨赴科伺候、于凭册书一押、是谓畵凭、又半月赴吏部领凭、凭虽部给、而佥限则在科、到任限期须凂稍宽、以便舒徐束装、领凭之日、写领状一纸、脚色二本、先投选司、凭给入手详看明白如有伤损洗补即当官禀明、或求葢印、免到任缴凭、致藩司驳查、凭用绢幅包好、护以油纸、再置一缎囊盛之、上牢缀挂带、起程悬于项下、暗置胸前、夜则置之枕畔以防不虞 

　　脚色式 
　　供状式 
　　领状式 
　　出印结式 

　　△脚色式 【而页写一呈字】 

　　新选某省某府某州县某谨 
　　呈 
　　今开 
　　卑职年若干岁系某省某府某州县人由某科 【贡生　进士　举人　例监】 于某年月内除授今职 【如到任后添写于某年月日到任】 
　　年　　月　　　　　　　日 

　　△供状式 

　　供状人某年若干岁系某省某府某州县人由某途于某 
　　年月日 
　　钦除某省某府某州县今赴吏科畵凭所供是实 【若由考选者投开履历】 
　　年　　月　　　　　　　　　日 

　　△领状式 

　　新选某省某府某州县某今于 
　　与领状为除授官员事依奉 
　　领到文凭一道所领是实 
　　年　　月　　　　　　　　日具领官某 

　　△出印结式 

　　官衔　　今于 
　　与领状事依奉结得新选某省某府某州县 
　　某人委系亲身领凭赴任中间并无冐领所结是实 
　　年　　月　　　　　　　　日 

　　○辞朝 

　　领凭后、用红单二个、照脚色写、投鸿胪寺报名、辞朝谢恩逢五报名、逢十引入朝　午门外谢　恩如遇皇上升殿、先于　午门外齐集、用一様职名三个、右阙河南道、左阙鸿胪寺吏部投收、随各官入左掖门于文官东班在下后边坐、听螭头传呼起立、　皇上驾御宝座、静鞭三鸣、传呼谢　恩、随班行三跪九叩头、礼毕、仍归班俟饮茶散、 【亦有委长班料理者须妥当方可】 

　　○辞行 

　　起行有日凡在京相识各官、照例用手本柬帖、到门辞行近日惟座主相厚、及请酒送贺礼者方具柬亲辞余俱省止、以免奔驰、 

　　○荐托 

　　凡要路有相识、恳其致札所辖上司以求青照、然此为下乘说法。若才堪自振。志矢清操。上台定应括目。何须别假声援倘阘冗无能、簠簋不饰、区区泛嘱、奚裨讥诃、至于上司之尊辈、与虽亲而不浃者荐函尤不可索适足取□忌厌。反有损而无益也。或访彼都中所托照应者、求其嘱致、或与我相好、实心为我有干济之人外而上司出京内而各衙门公事。以此托之方关切无悞、其余泛交无庸混托。遇事居功不报。反为招怪。 

　　○治装 

　　车马之华朴、视囊橐之丰俭、若履任一尘不染、行李百物求备惟家计素封而后可、否则多方称贷。徒饰观瞻席未暖而索逋在庭。求其无渝初志也。得乎故士君子、捧檄方新以忠君爱民为心虽衣敝驾羸亦愈彰其羔羊之节矣。 

　　○起程 取结附   

　　束装时、须记一行李细单笥编排字号某号内系某物一一照号开记。以便途次取用。又另记一行李点单就道时以便按号派人押行。每至宿店亦按号查点。庶无遗失。濒行。预带手本职名单帖若干、亲友差人候送者以便夹原帖璧还、尊显者、仍复全揭、○途次偶有躭延、恐到任逾限、须预先取经过州县患病印结。粘连医生店家甘结为据、到任后、于缴凭文书声说明白将印结连凭申其取结之处要看凭限日期。不可太迟。亦不可太早。约在中途。与限内程期相仿。方可取结若限外日期取结不准。仍照违限处分。○上任绕道、例有处分、如绕道州取结出结均有未便慎之 

　　福惠全书卷之一 

　　●福惠全书卷之二 

　　莅任部一 

　　◆莅任部一 

　　总论 
　　投到任禀 
　　发到任示票 
　　入境 
　　斋宿 
　　受印 
　　到衙门 
　　出堂规 式附   
　　看须知 
　　缴凭 
　　谒庙行香 
　　发各告示 
　　设内外号簿 
　　定买办 

　　○总论 

　　谚云、新妇看进门、新官看到任、又云、官看吏一七、吏看官三日何也、葢观其始。即可以槩其终也夫官之性情、有宽有严、政事、有精有忽宽则易亲。而可以渐行其术严则难犯而不敢轻干其法。精则经营必密而奸无可施。忍则计虑多疏而弊因从八故善藏其用者。恒示人以不可测而喜怒不得窥其端。善谋其务者恒予人以不可欺而事为无所投其隙然后奸胥猾吏与地方豪恶之徒戢然改行回心。而不敢恃亲而行术。轻犯而干法。然此要皆于下车之始。而有以征之。至其用其谋虽守之终任去官而有如一日于是因时制事。因事制宜无在而不惮其严。无往而不见其精矣。然莅任之初、所有应行事宜。或因其成例、或更出新规、务须咸理曲当振饬无遗虽为新政之一班。实即良法之可久。铨次其条、列之于左、愿　司牧君子、于三日新官而加之意可也 

　　○投到任禀 

　　如省郡附郭县邑将到任数日前、用禀帖禀知本府及军粮等厅、其禀只报明到任日期词贵简要无事浮冗、 【禀帖式附】 

　　禀帖式 

　　△禀帖式 

　　新选某省某府某州县知州县某谨 
　　禀卑职一介庸材、谬叨剧任、星驰载道、戢羽非遥、幸 
　　帡幪之可托冀弘 
　　宇庇之恩、喜 
　　云日之方依、弥切葵倾之愫、卑职谨择于本月某日到任、 
　　合先期具禀、俟受事后即虔趋 
　　谒伏惟 
　　慈鉴、须至禀者、 
　　右　　具 
　　禀 
　　年　月　　　　　　　　　日 

　　○发到任示票 

　　将到任三五日前、先发上任红告示、即发一牌、催取到任应用夫马等项、 【示牌式后】 

　　红示式 
　　牌式 

　　△红示式 

　　新任某州县正堂某姓　为除授官员事照得 
　　木州县新□ 
　　简命来莅兹土的于某月某日吉时上任所有合属官吏师生里老人等至期一体参谒毋得违错特示 【朱判实字于下○吉时吉字亦朱判】 
　　年　　月　　　　　 【朱判日】 　　日给　 【实贴署前】 

　　△牌式 

　　新任某州县正堂某姓　为公务事照得本州岛县的于某日 【朱判】 某时 【朱判】 上任所有应用夫马合先遣牌知会为此仰役前去着落该房吏书照依后开夫马轿摃名数一一唤备用过领给工价毋得迟悞取究未便须至牌者 【判实字】 
　　计开 
　　轿几乘　马几匹　摃架几副 
　　凡铺兵吹手伞扇夫皂并执事各役悉照旧规俱在于某处伺候 【朱直】 
　　右牌仰兵房各吏书准此 
　　年　　月　　　　　 【朱判日】 　　　　日 
　　定限上任 【朱限】 日缴 
　　近来到任红示、俱系前任或署篆代出即新官家眷、多系莅任后至署、应用夫马、临期出票、备办迎接无庸遣牌、其前列示牌二式、存之备览可也、 

　　○入境 

　　新官到任、乃士、民观听之始凡所举动须因其利弊缓急而张弛之。地方疲瘠、先之以抚恤。民俗刀悍、先之以法令。士风浇漓、先之以礼教。胥役作奸、先之以刑罚贵有以快人心而孚众望使刓敝之习。涣然更始。而精明誉闻巳着于下车之日矣。然非经纶素具胸有成竹其何以立中肯綮乎。夫心知其故。竞絿宽猛。方其入境时亦可因事而畧露一班。然此葢为上乘说法。倘见有未到。尤宜潜心熟察然后措诸施行。庶不致有刚柔倒置之讥既入境相随家属、暂停别馆、俟上任事毕、方传入署、于上任前一日、或前三日、至城隍庙斋宿、谓之宿三该房开具上任仪注、呈送详阅、照以举行、或礼有未当莫遽改易恐左右未■〈女间〉。反致临时错乱。倘执事人役、偶有小失未可辄加杖责。示人以褊急。无宽容之度也 

　　○斋宿 

　　斋宿例于城隍庙、如不便就宿公馆、于行香时诣城隍庙亦可、先一日预拟誓文、端楷书就、授礼生俟谒神时礼生展读焚化、○按誓文、所以明吾志。且藉之自警、不敢有所违背以干神。谴也。若以誓为故套欺人渎神不如弗用之为愈耳、 

　　○受印 

　　交代印信、各处规矩不同、大抵近日、无论前官署篆及府厅带掌、俱于新官入境日、委本州岛县佐贰官、同吏房送至公馆、设案居中、奉印案上、新官肃立眼同佐贰官吏房、送匙验封启  伏验封开锁启匣、请印验封呈印详。看背面篆文四角及柄如有嵌补缺损。记明几处。照旧封固。同印匙亲受讫随取吏房眼同某官、验明嵌补缺损若干处甘结存案 【其甘结存宅内以妨日后上司查验或印信模糊缴部更换留难交收倘补处甚多迹涉可疑详明上司庶免贻累○其印文、尤须详验是否本州岛县之印、】 

　　○到衙门 

　　上任日、照择定某时、穿吉服、 【或穿朝服省谢恩再换】 诣城隍神前、行祭礼、牲帛照例备办、礼生赞唱行献礼后、礼生宣读誓文、读毕、并帛焚化、礼毕、乘舆执事鼓乐前导、至衙署大门内下与、祭仪门、土地祠毕、从中道步至香案前、望　阙谢恩毕与僚属拱手上堂、诸色人役、俱于仪门外伺候、新官升公座、僚属照位次坐、阴阳生报时、皂隶禀排衙、值堂皂隶请书案、吏书以次书押毕、吏房吏禀书公座、先首领佐贰而后印官、书公座毕、吏房承送到任文书佥押、该吏逐一指点、直印吏禀开印请匙、 【其匙用小匣盛贮判封封定随印带上堂置案前以备开用】 将所佥文书用印毕、封讫、或前官或署篆持帖送仓库监狱城门等钥匙、该经承吏当堂逐一验明交割讫吏房吏率各房投逓县志县图须知、书门皂快各人役、依次参谒毕、佐贰官谒贺、堂前行交拜礼、首领等官滴水檐行庭参礼、礼毕、送佐贰中阶下乘马出、再揖首领官由东阶步出、掩门、乃退、直印吏承印前导、门子捧匙匣、印牌、各钥、随进交内衙、○本日前任官营官、来拜、候上堂开门、大堂相会、儒学迎入后堂待茶、俱送至阶前、升舆马出、○绅衿亦有本日谒贺者、有三日行香后者、祭宅门、宅灶、有谢恩后即祭者、亦有公座毕祭者、所行礼有各处不同、惟照开送仪注行之、此亦不过举其大畧耳、○进衙门日、周视阁署垣墙门户、有迎外不谨之处、传工房改塞、其幕客所居、务与宅门转斗相远。以避嫌疑。不独妨作弊也 

　　到任祭城隍文附 
　　祭仪门文附 
　　到任祝文附 

　　△到任祭城隍文附 

　　惟神正直、造福蒸黎、于昭在上、善恶是司、某来宰邑、黾勉厥心、克殚厥职、无愧鉴临、爰采溪涧、肃将藻苹、神其听之、来格来歆、 

　　△祭仪门文附 

　　惟神阴阳合德、司其阖辟、惟善与否、莫逃出入、某来宰邑用怀怵惕惟神默相、终始叶吉、 

　　△到任祝文附 

　　某蒙皇上鸿恩、天曹铨选、叨宰兹邑、深愧疏庸、材不足以牧众、道不足以济民、勉赴职守、是日履任、用修芹献、敬迓明神、默相阴扶、始终吉庆、 
　　此通套所用、无甚关系、仍之可也、 

　　○出堂规 式附   

　　新官莅任、诸事不无更始、各有意见取裁、难以画一、但愚谓堂规者、祗就公堂临政。并各房科人役、逐日承办之事而立规程。使知遵守。至刑名钱、累纸难尽、另有条晰论示兹不必紊入 

　　堂规式 

　　△堂规式（此鸿到郯城任者） 

　　为申饬堂规以一遵守事、照得本县新莅兹土、惟孜孜以培养凋残厘剔奸骩为务欲求清绝弊源。尤必法行自迩除一应事宜、另行通饬外、所有堂规、合先晓谕尔各役知悉、共宜恪守、毋轻蹈三尺、须至堂规者、 
　　一本县内衙、黎明击云板七声、外传头梆、该役领城门钥匙、各书房齐集公廨办击云板五声、外传二梆、各房齐集二堂、依次领佥押、各役齐集、按班伺候、击云板三声外传三梆承印吏一名、门子二名、至宅门俟候、再击云板一声、把门皂隶请论匙开宅门、承印吏入、捧印箱门子入、捧卷匣仪门各钥匙升堂、 
　　一坐堂时承印吏站立堂檐之左、门子站立堂檐之右、各房科俱依科伺候、把堂皂隶二名、站立堂下左右、该班皂隶、各于东西皂隶房伺候、该班快手、各于仪门外伺候敢有搀杂。及非奉呼唤。擅自上堂者。定行重责、把堂皂隶责同、 
　　一廵风人役二名、专司驱逐闲人、东西角门皂隶二名、门首把定除办事衙役外、一槩不许放入、违者重责、 
　　一早堂、各役回风毕把仪门皂隶、领钥开门、先抬领文牌、将一应申覆公文、应付原役领回者、应发铺司传逓者、该房次第唱名分发、次抬投文牌、用长桌一张、把堂皂隶抬置当堂阶上、投文人等由东角门进、亲自跪投桌上、仍退立东阶下、听候、堂吏至桌前逐张点名讫俱鱼贯西角门而出、次抬禀事牌、禀事人等俱要写明白禀折呈阅、或紧急、机密、口禀、须挨次至堂口跪禀、毋得搀挤喧杂有人犯拘齐验到者、原承行吏、赍卷上堂、点名毕原差押出、即日挂牌候审如要犯不到原差究责、严限补拘、 
　　一本县放告、以三六九日为期、其余日、止收投文、不得槩行混扰、倘有真正人命、盗贼逃人、及关系地方重大事情、许不时抱牌告 
　　一词讼人犯、拘齐挂审后、该承行、将原被告状诉禀词汇齐粘连卷宗送阅午堂审日、仍候三梆坐堂、照牌次序唤审、审时止许招书一名、在堂口左侧详口供挨次写录毋得错落原供潦草字迹门子一名、在堂檐右侧站立、听候执签、原告照牌跪于仪门内左阶下、被告照牌跪于仪门内右阶下、干证跪于仪门内中阶下、静听唤问不得擅起上前喧禀违者重责、审毕、招房即将口供呈堂判日、封缴案上、候出审语、发房存案、如奉上司批词、审毕、照例画供送卷、候出看语详细叙招送阅如敢错拟罪名及私改口供查出定以作弊重究。 
　　一凡出牌票、该承行务将原案同号簿送佥如有牌票无案有牌票无号簿者重责、 
　　一凡承票差役、俱于某日该承行、执差号簿、逐名查比、如过限不销究责。临比不到差拿。如比日该房不禀比以作弊责究其销差之时该差同原承行、持号簿当堂照号回销原票附卷、如稽留一票重责二十板、 
　　一奉　各上台文到发房、该经承、细查有无前案星夜料理应回者速回。应结者速结。倘有一时难结之事。须具折禀明。以便申请宽限。如敢任意躭延沉阁以致差票提催。定行解究责革。 
　　一凡申详　上台文册、俱于前一日送稿案放行誊真、次日送印纸张宜坚白。字画务端楷不许错落潦草洗补至各项日行文移牌票亦于先一日未刻各房汇齐佥套送宅、以便检阅、违者重责 
　　一凡　上司差承、候堂事毕、把门人、先行禀明、以便传见、 
　　一堂上公事、及审理词讼、如有　尊客赐顾、听事吏须婉词回复。候堂事毕传禀、其封口书函、一槩不得传禀、违者重责 
　　一本县诸事、俱系亲裁、并不假手左右、如有吏役无故擅近宅门影射作弊哄骗愚民者立究重惩、把门人役、不行扭禀、并究、 
　　一本县每日所用薪米蔬菜等物逐日登记买办簿朱笔点过俱系现发纹银。时价平买。并不用票賖取一物敢有指官强买。短少价值者。除追偿外、重责枷示革役、 
　　一听差各役、俱要正身伺候、毋许雇替顶名查出重究、并有呼唤不到者重责、 
　　年　　月　　　　　　　　　日示 
　　堂规押 

　　○看须知 

　　须知、乃一州县之政事大纲节目不备载以其开卷可一览而得其槩也、各房务要照款详开册面签、注明某房科造完、某件须知册、册尾注明某年月日某房科某人以便查览、 
　　○吏房经管吏书官属、及本治候选官员等项、如本衙门吏若干名、书手若干名、某某于某年、报纳着役、所属官攒若干名、某官于某年月日到任、任内有无荐罚委署、及升迁空缺、某攒□。于某年月日报纳着役有无役满出缺悬缺、监贡举进某年中式援纳、曾否考职、于某年月起文赴部、有无在籍丁忧事故、曾否申报、僧道阴阳医官若干名、 
　　○户房经管应征解给、夏税秋粮、丁差徭役、杂课等项 【亦有户房止经管田粮丁口其杂课另设户杂科者】 如地亩若干应征银粮若干、有无某年蠲增人丁若干内除优免、应征额银若干、地丁应起运若干、存留、若干、应支款若干、某年起运支给若干、有无未解未给及有无未完民欠、每岁额销盐引若干、牛驴牙杂田房契税当铺等税若干、自某年起、及卸事止、某某年月日征收起解若干、有无未完若干、每年捐积谷若干、有无动支、实存仓若干、及每年经收钱粮总书里长仓书收、役花户等册、 
　　○礼房经管春秋祭祀、宾兴考试、乡绅学校、庆贺旌表、先贤祠墓古迹等项、如文庙社坛额编两季祭祀银若干岁科盘费银若干举进牌坊银若干、修理龙亭历日榜纸银若干、各项有无支领起解、每年学租若干、有无支动现存若干、名宦乡贤几位、先贤某某祠墓几处、坐落何所、系某朝人、有无出仕何官、有无后裔、系何色目人、义夫节妇孝子顺孙几人、系某某朝、有无现在、于某时旌表、乡宦现任几人、致仕几人、系何出身、历仕某某任、现在封君几人、是某乡宦之父、系何出身、举人贡监若干、有无考候选干、文武生员若、境内寺观若干、所坐落何处僧道若干人 
　　○兵房经管门军皂快民壮铺司兵驿逓夫马等项、如门军若干名、某某派守某门、是否经制支给何项工食、皂快民壮若干名、某某系经制有无重役过犯革逐、铺司兵若干名某某系经制、某某在某地方、送某处公文、道里远近、管驿驿书、开造驿逓夫马、本治共有几驿、某驿额设马若干、匹牌子马夫若干名、现在行差马、有无缺额、轿摃青白夫若干名、有无经制、本治有无水驿、额设某某、船若干只、水手若干名、有无额设工食、供应何路何项差使、每年额设买马银若干、工料银若干、每马支给若干、马牌夫等每名支给若干、兽医药材每年支给若干动支何项钱粮、船只打造修理、是何年限工价作何支给、何项动用开销、勘合火牌每员名廪给口粮若干、自到任之日止、某项支过若干、有无透□未支 
　　○刑房经管人命、盗逃、词讼、保甲、捕役监仓禁卒等项、如某命案、为某事、某人打死某人、原告某人、或谋、或殴、有无审报具　题完结、某盗案、为某事、失主某人呈报、某年月日被劫、强盗某某人、伙党有无拿获、真赃有无起认、申报某衙门、曾否具题完结、某逃案、为某事、干某年月日、或逃人自首、或地方禀报或捕壮拿获、干某年月日申报某衙门、有无批示、或又有某案奉某衙门行提、曾否起解、某词讼、或　钦件或宪件、为某事、于某年月日、奉某衙门批审、曾否详覆批示、本治四乡共几保、每保所管乡长某人、保长某人、某镇集村长庄头某人、壮丁某人、共若干名。捕役若干名。禁卒仓夫若干名、经制几名、从前有无过犯革逐、现今在监命犯若干名、盗犯若干名、逃犯若干名、在仓人犯若干名、每年罪赎银谷若干、现贮某仓某库、应解某衙门、曾否报解、有无完欠 
　　○工。房、经管修造、及置办军需等项、如察院公馆几所、坐落某处、椅桌铺陈执事摃箱等件、见存若干、旧□作何置办、铺舍桥梁津渡几处、坐落何地方、系何孔道、有无毁坏坍塌、本治正佐衙门旧例作何修理监仓作何补葺、置办军需槽■〈算刂〉车船等物于某年月日、奉某处明文、动何项钱粮、应付过若干、有无开销领给未完、　以上须知、有者详晰开造未经列出者照款开造、如有朦混不合式者、判日发出、限三日改造、并原发册送缴、如有遗漏不造、查出一并责究、　丞簿尉廵驿使仓闸等官、经管某事、有无未完、本官衙门经制夫役几名、每名工食若干、何项支给、亦着该房造送、本县官役俸工、额支若干、支领过若干亦着经管该房开造送览 

　　○缴凭 

　　上任之日、即将部凭、照例申缴该衙门、转申布政司司详抚院、咨缴部科查销、○其凭须细加检点仍照式誊写一张收存、日后有所稽考、○凭限不得过一月、在一月以内者勿问、 

　　申缴文凭式 

　　△申缴文凭式 【年月照式填】 

　　某官某为除授官员事照得本职年若干岁某省某府某县人、由某行于某年某月日除授今职、领到　吏部某字号文凭一道、原限某年月日到遵依于某月日到任受事外、所有原领文凭、理合具由申 
　　宪转缴施行、须至申者 
　　计申送 
　　文凭一道 
　　右　　申 
　　本府 【如县属州统辖亦有送州者照往例行】 
　　年　　月　　　　　　日某省某府某县县丞某　知县某　典史某 

　　○谒庙行香 

　　旧例到任三日、或次日、谒　文庙、及　城隍庙诸常祀、新官吉服乘舆、执事鼓吹前导、诣　文庙东红门外下舆、步至丹墀下立、礼生赞礼、如行汉礼、唱跪兴四拜、行满礼、唱三跪九叩头、礼毕、门外乘舆、诣儒学、广文僚佐相揖里、升明伦堂中坐、僚佐广文序坐诸生行礼毕、门斗捧签筩跪禀掣签讲书然禀而不必掣听善讲者讲书一章、存其典例而巳、讲毕、礼房呈验纸笔、送讲书生员、新官离坐、至阶下揖别广文登舆、诣　城隍各祀行香毕、回衙、每有刁惫之区、诸生于讲书后、遂逓呈词者、或条陈地方、利弊、或指摘衙役遇犯、其间、假公济私。希图报复者多。官惟命左右收之不必更置可否。仍记明姓名张数以防左右抽换带进内衙观其词而察其情近理者、访其所事、从前有无病民、徐为斟酌行止、为私者、存而勿论可也、俱不必挂牌批示如所指衙役、访其果有奸蠹实迹须另事究革不必据呈施行、以长学校嚣竞之气、如系有侮辱斯文、事干切巳未经断惩者应挂牌示、许被害本生于告期呈控、如此、懦衿之屈忿当伸。而假公者亦不得遽逞其志矣、 

　　○发各告示 

　　新官行事为阖境所观仰而其大旨亦多见之文告、此远乡百姓不得见新父母而得见新父母之言。以为欣幸。宁独执事在公者、知所遵守哉故一切因革事宜贵定之于始始法既定。而按程课效。则游刃有余矣。凡诸晓谕、宜明白简切勿以词华是炫。所谓妇人童竖。皆可知之者也 【示式附○按到任告示颇烦今姑载数式于左至千钱谷刑名保甲诸条散见后各部中者皆可举为文告、故不多赘】 

　　头门告示 门楼更夫附   
　　二门告示 
　　宅门告示 
　　宾馆告示 
　　关防告示 

　　△头门告示 门楼更夫附   

　　示谕把头门皂隶知悉、凡本县升堂不许擅放闲人进门。每晚起更以后、即行封锁。一槩人等不许出入。其鼓楼更夫、每晚派定五人、轮更交替、每更鼓点俱要按定时刻分明直至黎明攒点。毋得混乱不清疾徐任意。如把门皂隶及更夫贪睡违怠不遵。或查点不到定行重责、 

　　△二门告示 

　　示谕把二门皂隶知悉、照得本县升堂、凡一应人等不许在门外围立拥挤窥探该班快手、在二门外听差、遇有上司来差到门、俱合暂止俟本县堂事毕、先行禀明传见、如系紧差、应即见者、亦须禀明传入、敢有违悞、定行重责不贷 

　　△宅门告示 

　　示谕、把守宅门皂隶知悉照得川堂逼近内衙、务须严肃、不许容放一人后堂站立窥听如吏书传送佥套、或紧急文稿许击梆从转斗内投进。凡禀请簿籍文卷、俱要写具禀单。以凭查发不许口请。其衙役回话、务要击梆高声传禀。不许附耳低言。事完即出。违者责究、门役早晚伺候、不得擅离亦不许他人代替如违责革、 

　　△宾馆告示 

　　示谕阴阳生知悉、宾馆系　尊客光临之地、每日打扫洁净陈设坐椅不许闲人混入污秽作践倘蒙　尊客赐顾、请宾馆端坐、俟本县堂事毕、持帖进禀、以便肃迓。如本县公出、当婉覆登簿、俟回衙答拜、毋得违慢、取究不贷、 

　　△关防告示 

　　为关防诈伪以肃法纪事、照得本县世业诗书、家训纯谨、从无亲族子弟、在外游学、即本县捧檄兹土、素性狷介、不听一情、矢志氷蘖、不爱一钱、谅为朋旧所稔知、其见访抽丰、自应绝迹、或有无籍棍徒、指称本县亲友宗支、潜藏境内、招摇诓骗、诚恐乡愚堕其术中、理合晓谕、并严行禁缉、为此示仰合邑军民人等知悉如有前项奸棍许即首报以凭拿□、倘寺观旅店容留、乡地知而不举、查出一体治罪、不贷、须至关防者、 【按关防叙述各有不同、此其大畧也、列之以备一体、】 

　　○设内外号簿 

　　衙门各房承行、例有号簿登记事件、可无烦赘及、但荒僻州县、虽有号簿、未免简畧杂乱。非每件填记。则遗漏悞事非逐项立簿则头绪不清倘遇烦剧匆忙之际。亟欲查阅、何以按籍而即得乎。凡上司公文、各房稿案、与一应差票、必先宅内挂号放行用印而后发该房则内号较外号为尤重矣。到任后、宜预饬该房、每号簿、各置一様二本送印、一本发房登号、一本留宅登号庶号件内外登销。无有遗错。而该房迟延沉捺之弊亦易于稽查矣至于内衙应行事宜、经管之人、亦每项设簿、逐件登填、庶查阅为便、 【号簿并式附】 
　　上司公文簿 【各房簿式附】 　　上司批审词状簿 【各房簿式附】 
　　自理词状簿 【各房】 　　　上司词状差簿 【各房】 
　　自理词状差簿 【各房】 　　杂差簿 【各房】 
　　吏书花名册 【吏房】 　　　实征册 【户房式见钱谷部】 
　　征收钱粮总簿 【户房式见钱谷部】 　流水日收簿 【户房付收役】 
　　比较钱粮簿 【户房钱粮外另有别项仓口各设簿】 　催粮经理花名册 【户房】 
　　印发串票簿 【户房】 　　　印发滚单簿 【户房】 
　　印发限单簿 【户房】 　　　摘拿欠户差簿 【户房】 
　　拿欠粮经里差簿 【户房】 　收粮日报簿 【户房】 
　　拆封簿 【户房】 　　　　　起解钱粮簿 【户房库吏】 
　　钱粮库收簿 【库吏】 　　　支领官俸簿 【户房库吏】 
　　支领工食簿 【户房库吏】 　　　支领孤贫口粮簿 【户房库吏】 
　　支领驿站工料簿 【户房库吏】 　典坊牙杂税银簿 【户杂房】 
　　收典坊牙杂税银簿 【户杂房】 　领换牙帖簿 【户杂房】 
　　支领坛庙祀银簿 【礼房库吏】 　支领师生俸廪簿 【礼房库吏斋夫门斗工食附后】 
　　上司礼节簿 【礼房送礼内记不填发】 　保甲烟户册 【兵房册式见保甲部】 
　　保甲壮丁册 【兵房册式□保甲部】 　保甲乡保等花名册 【兵房】 
　　本县四境地界册 【兵房】 　守门军花名册 【兵房】 
　　拿获私盐人犯册 【兵房】 　私盐驴变价册 【兵房】 
　　皂快民壮等花名册 【兵房】 　上司赃罚簿 【各房】 
　　自理赃罚簿 【各房】 
　　以上该房内宅一様二本 
　　内杂差簿　　买办簿　　送礼簿　　收礼簿 
　　书启簿 
　　以上惟内宅用 
　　按号簿之用颇多、不能尽记、此所定者乃日所常需、其余因事而设可也。经管房科、各处稍有不同、兹分注其下、亦大畧举之耳、至于逃盗乃害民之蟊蜮、且愿终任无之、故簿名不载、 

　　上司公文簿式附 
　　上司批审词状簿式附 

　　△上司公文簿式附 

　　簿形方面背用绵料坚厚青壳、中贴红长签、书某年某月日 【日本官墨标】 立左畔用红方签、大书上司公文簿内用洁白棉连约若干张、装钉整固送印、 【后记若干张用印若干颗】 遇有公文至即书、　一件　某月某日奉到 
　　某衙门某字号公文一角　宪牌内开 
　　为某事 【将牌内畧节载明】 　　　　下注 【差某人或铺逓】 
　　前件 【看事结之难易难结留空白半页以便□填】 
　　于某月某日回文讫　　下注 【交原差或发铺司某或差某班某】 
　　如事巳完结者、该承粘浮签书完讫、俟本官比号件时、朱书完讫比毕、将簿送内宅与内簿对同、于内簿前件上打对同销号讫小戳 

　　△上司批审词状簿式附 

　　一件　某年某月某日奉到 
　　某衙门某字号公文一角内词状一纸 
　　告为某事 【将状内节畧记明】 　　　下注 【差某人或铺逓】 
　　原告某　被告某　干证某 
　　前件　于某月某日差某人拘于某日投到某日审讫　　于某日具 【由详册招批解】 讫　下注 【交原差某或发铺逓或差某人】 
　　上司批允照批语填注　按挂号列此二式余大略同 

　　○定买办 

　　买办一事、虽为末节、然官与民通财。最易招谤。亦易见好。葢行户、多非土著、而商贾又系远方、毁誉之声捷于风雨故今上台保荐、必以不赊取行户为清廉之事实。尤不可不慎。法宜置买办簿一扇、托亲信老成人经管将明日需用菜蔬、先日晚开写簿上、送本官验明朱□发买办、照簿买进、某物下注用银若干计本日买价、未行共结一总。其买办之人、亦着该班头役选择朴实勤俭者十日、或半月一轮上班之日、本役具价领、朱封纹银若干同头役面给其领粘卷、名曰买办领银卷买完之日、将用过价银若干、存剩若干、具一结状、开写明白。及并无赊取户行。短少价值字様与剩银同缴经管人查明、将结状并附卷、如遇冲途、供应过差、用印票发买、本行户当堂具领即照时给价销票内宅人等断不许一人出外买物致滋影射。如此则买役无所侵克。而行户亦羣相感悦矣。 

　　△附买办告示式 

　　附买办告示式 【此鸿在东光时示○买办簿前面页复节书数语其意畧同】 

　　为晓谕事、照得本县素性澹泊最厌奢侈但每日所用薪米蔬菜、势不得不买之民间因念尔铺行或携货远来贸易、或挟资冀获锱铢岂忍以地方官而反讨客商之便宜。即小本生意、皆系穷民、日撰数文一家糊口又岂忍以父母。而反夺百姓之微利。故一丝一粟。俱发现纹照市价平买并不赊取铺行亏短价值倘本县偶需布帛器用等物亦即开明实价当堂具领给发绝不迟留减少以昭诚信如买办人役敢有借端强行赊取。及擅使低银。掯短物价。许被害实时扭禀。以凭重责枷。革尔行户等、勿得瞻狥自悞以负本县体恤肫切之意、特示、 

　　福惠全书卷之二 

　　●福惠全书卷之三 

　　莅任部二 

　　◆莅任部二 

　　驭衙役 
　　谨关防 
　　亲查阅 
　　览志书 
　　查交代 
　　考经承 
　　考代书 
　　革陋规 
　　禁私谒 
　　申缴门簿 

　　○驭衙役 

　　吏书皂快、除经制外类多帮身白役、县务殷繁之处过汰则不足供役、滥用则匪类滋奸、每有父子婣亲盘踞年久者。有巨棍势豪串党窜入者弊窦熟滑胆大手辣、本官长厚可欺。恣为不法。严刻过甚。则朋谋暗算。结劣矜为爪牙。通内丁为线索本官稍有瑕疵。辄指为把鼻。讲呈说告。恐吓多端。卖访勾窝。陷害。无罪。于是长厚者受其挟制莫敢伊何严刻者化作痴呆惮于用罚而侵蚀钱粮。凌虐良懦。官民均被其毒。有不可胜言者矣。然则计将无所施乎惟在上者精明以烛之法制以防之必罚以惩之信赏以劝之矜恤以体之至诚以动之而大要尤在秉心公正一尘不染才识超敏处事裕如则自家操守。先立于无过之地诸、务毕举顿改其壁垒之观。上司称其廉能。百姓腾其歌颂、前此一班魍魉。何难为我之用神。昔日害官扰民今皆自奉公守法。然而岂真天良涣发哉。葢此辈窥伺素工转移最捷。知作恶之必惩而无济莫若改行遵度之反为见用耳。鸿之斯语、非自揣摩、葢昔待罪郯城实有所试今畧举其槩而述之可乎郯地当南北孔道素号冲疲水旱频仍、复遭康熙七年地震压死在籍人丁八千余名、而他不与城垣官舍、百姓屋宇、倾塌殆尽、以故流亡相继、田地抛荒、正赋节年拖欠、催比无人、邮使往来如织、供应告匮、于是县官屡被参罚、邑务愈致废弛、衿棍把持衙门、胥蠹恣行侵扰、殆鸿康熙九年二月、掣选兹土随查本县逋赋十有三年、两驿马匹、久经倒缺、革职前任四员、尚留候代豪衿土棍、号称金刚天王罗剎、二十四人分布四乡三班头役、与各房科有执事者、皆其党羽、门子在内宅出八伺候者、皆其耳目一票出非其使令不敢差一词兴非其主持不敢告尤可恨者、花户钱粮。年年听其包揽。里社吞声赔纳。官吏少有拂意、挑唆无赖叩　阍。动辄拖累多人然此犹本邑诸奸之为害也至于上司号件未完、差舍守催经承每日供给、肥肉大酒、唤唱包娼、及其临行、需索差钱路费、非五十金百金不止、苟不满欲则锁墎下处。闭之幽室。或带赴道府、收禁铺廒。断绝饮食。妻子匍匐哀求。打点方纔释放上差因而视为奇货。遂厚费钻营络绎而至。执票登堂与县令分庭抗礼封锁捉吏。回话立要本官彼为宰者、畏其势如狼虎。不得已而拆封倒柜。遣发起程。以故库银运正项之数少料理杂费之数多吏胥干办公事之时少支应上差之时多如此而官安得不坏。役安得不逃。民情风俗安得不底于浇且横哉。当时　辇下诸公、莫不为鸿嗟惜、而鸿则静言思之、诸葛武侯八蜀、云治乱国用重典、韩淮阴之背水阵、置之死地而后生、余今治郯、仍复循其绳墨。多所赡顾。势必调弄由人。寸筹莫展。是又前官之续矣。务须放胆作翻案文字事事与前官相反庶其有瘳乎于是未出京之先、廉得衙蠹土豪某某者及本邑明经某、适来见顾亦金刚之流□、数以言餂源鸿略叙套语绝不谈及县事。明经归而告诸邑人曰、新父母非易与者、先是蠹役、争领头批来迎至是畏缩。更易新充蠢朴者。以其积恶着闻恐先识已。而新充蠢朴之人。皆其平日所颐指使。谅不敢举陈其过迹也。及叩见、以次犒之即日令回不留一役亦绝口不言及县事五月出京、由中道至彭城、而南达宿迁、六月十八日、抵邑之红花埠、埠有驿局、南自宿至北自邑至、各差皆在此换马、是日人役迎接、导至公馆、鸿勒辔不入曰诣驿局时管驿兵书大惊失色遂跪禀曰、到任三日后、择吉遣牌视驿、此旧例也、鸿叱之曰、邮驿与正供并重今过而不入安问例乎遂策马至驿观其棚厂则风雨不蔽也验其蒭菽则颗束无有也污秽堆积臭气熏蒸则蝇蚋聚飞如雾数马骨立领春溃裂则乌鸦啄食成麋噫、冯合被参卸事、本道拨役代理、勾通驿书、侵克工料、夫牌饲秣、又减茭蒭以故两驿额马一百二十四仅剩残疲十八骑鸿见之大怒、遂锁兵书马牌等、各责三十、道快大呼叩头曰某乃道快王某也、鸿叱之曰、本道令尔养马不令尔贼马也况尔既司县驿。应受县罚。亦重责二十、次日申详本道、且修禀谢罪不敢以宪役作奸扞朝廷法于是众役闻风恐布十九日、城隍庙斋宿、二十日谒神、焚誓毕、上任八署、遂命皂头选惯行刑皂隶八名并毛头大板十片进验各役互相骇视不知所为。及三日行香视事、出示次日午堂、各役过堂点卯、卯簿详注年貌籍贯住址及着役日期经管某事于姓名之下点时、令闭东西两角门、各役挨班、逐名至阶下、向上跪、命念年貌籍贯与卯簿同否。并相其面貌之良恶而默记之彼素为不法者。则言语恇怯。举止失措。面色宛若死灰也。各役点毕、乃令某某至前数其罪曰尔某事作弊。某官为尔坏。某民为尔鱼肉。尔实逋罪。不容于死。吾今姑示责革为昔受害者泄愤也遂命所选行刑、用大板因其罪之轻重而酌责之计受杖共二十余人、逾旬而毙者一、其杖而黜革者五是所谓积年头役执掌科书为豪棍之党羽者也。乃更进其余而申儆。之、众皆角崩稽首。汗如雨下于是阖邑绅民欢呼称快谓鸿之罚与罪协不爽铢黍殆后稍涉奸私即为摘发。鸿敢自炫精明但不破其奸彼谓天下之官皆可狎侮耳于是钱谷刑名所司一切严为法制使无弊窦之可乘。至于罪所当惩必罚无宥功所当劝必赏无悭若钱粮早解上件早结必不令提摄经承。宪役下县官给饭食起程官给路费必不令锁带该胥恣意掯勒。凡大差一至、势若雷霆、一切供张夫马、俱鸿亲身料理必不令鞭殴衙役吊打马牌。是亦矜恤之一道也。无论刑威赏劝一出于公功之可赏虽罪而赏必施罪之应加虽有功而刑必及于其赏也而常如其不足于其罚也而尝怀其不忍如是赏无小受者固足以兴感罚无大受者亦无以生怨非至诚有以动之乎。故鸿匏系二载。所谓天王金刚洗涤魔心竟作瞿昙之护法。即神奸巨蠹消除恶念。共遵宪典之章程。及罹先君大故、读礼而南微独黄童白叟卧辙攀辕即三班六房。亦呼号洒泪。孰谓鸠鹰难化豺狼之不可革面哉鸿特不厌娓琐、表而出之、凡遇乎此、深有望于　长民者振作鼓舞以化导之可也 
　　鸿三日点卯、惟欲惩处官任内积蠹而设、罪重者责革之、罪轻者姑予杖、使之改过自新至于别有匪类、未及尽知、以暨愚蠢乡民、不堪驱使、贿买头役厕身衙门、希免杂差两者俱宜澄汱故另行通行饬查总期除恶务尽毋使萌芽滋长存禾去莠要令秕稗全无所谓官清吏肃一方百姓始克受福也 

　　饬查各役示附 

　　△饬查各役示附 

　　为饬查各役以共砥维新事照得郯邑素称疲瘠屡遇灾眚、风俗浇漓、法纪凌替事事皆有废弛之色。人人各怀苟且之心而于衙役为尤甚。即如六房吏书、咸有执掌、乃管钱粮者、既无册籍之可稽惟思侵渔之是务管刑名者、不问原被之曲直祗知勒索之是求管驿逓者、弗恤马倒而悞差但冀克银而肥巳至于经承办事、规矩不谙行移之体式茫然字习生疏稿案之抄誊亦错他如皂快民壮人等、亦有犇走专责。如护解银两。承领牌票、缉拿逃盗、廵察奸宄所系非轻乃更全无统摄、名为头役而各役之住址不知名为班首而阖班之面貌未识闻前任奉差号件或经旬不四。承票催拘或累月未缴以致宪件久稽邑务俱废、揆厥所由已非一日、本县新莅兹土、每事力图振刷、若左右之顽玩犹昔。其它又何求焉除各经承、另行考试外、合先通查点、为此示仰吏兵二房知悉、着速攒造各役花名清册二本、书办责成吏房、皂快民壮人等、责成兵房、分别是否经制每役名下俱注明年貌籍贯。着役日期。居址某处。及距城里数定限三日内汇齐送宅听候本县至期查点、其各役从前有无过犯。革退重八并前任有无过犯曾否发觉。俱令本役照所犯年月情由明白开单当堂亲投但能改过自新巳往一切不究如敢隐讳或查出、或告发、定行重惩、便追悔无及矣每五人互结一张尾开头役姓名认保花押本役前项有无过犯、如有扶同隐讳一体甘罪字様、亦于点时投逓、自今以后、凡在衙门各役、咸宜洗涤肺肠。共图振作。谨慎小心。毋作弊。毋悞公。毋挟持牌票而鱼肉乡人。毋倚恃棍豪而藐玩　国法一有不遵三尺具在特示。 【是日具犯山者三人俱不究二人竟改过一人后以值事黜之不堪用者九人淮退○此因郯积弛巳极。设诸尚严察。若他处无此弊。其□。猛又当随□酌剂耳。】 

　　○谨关防 

　　宅门内外俱是瞒官之人钱谷刑名无非作弊之事官府稍不精明或疏防范。未有不通同攫利者。葢衙役跟、官家丁効用不过藉以肥身、优于温饱。不然、胡为而抛妻弃子、奴颜婢膝、以趋跄于左右乎、故垂涎甚切塞窦弥严宅门宜加封鐍不许一人出入。转斗宜令老实童子看管。胆小不敢作弊。或亲信纪纲。轮班更换。或换不拘时以示不测使彼惮于作弊。恐被人看破幕仆随丁不许立近转斗与外人说话。以杜交通。每日佥套送入。宜间着亲信简查或自行掣阅以防该房夹有关通幕内字帖次早各套、仍宜当官验发衙役有紧事回话传入、止令阶下跪禀毋得近案恐彼出外影射骗人门子不可令内宅伺候或本官对幕客商榷公事、窃听口气透漏消息词讼有疑难、公事有未决、止宜留心暗访不可轻问胥役此辈最善窥瞷本官意。旨彼知欲宽其罪。遂谓向官打点。知其事在必行。遂谓是我禀白。后果如其言。在彼获利居功。而官竟为所用。久之熟识官性大诈似忠巧言惑听一有不察。堕其术中。将来不止害民。而并害官矣可不慎哉至于宅内人出外往往向衙役饮酒青楼宿娼倘上宪闻之深为未便或劣仆经差匪亲归里。尤不可不加谨也。 【转斗大略巳见前宅□告示不重赘○司转斗人严论不。许远离即外击柳必候本人到不许他人代传如司斗悞事定宜责处其居址宜近转斗恐早晚有紧事不致迟悞也】 

　　○亲查阅 

　　到任之后一应城池仓库皆职掌所关、俱宜次第细加查阅至于库银仓谷尤属交盘重务非可潦草过套。以自贻累也。所有应行查阅、谨列如左、 

　　库 
　　仓 
　　监仓 
　　城池 
　　驿局 

　　△库 

　　库　堂库者、所以贮正项地丁银两、及附寄盗赃凶器诸官物者也、例系库书掌之出入丝毫皆登簿籍新任盘查时先请前任 【若有署事并请】 及佐贰等官俱至然后诣库门序坐驱闲役尽出仪门外皂隶把定两角门设长案、天平南向、库书展库簿、将存库银两、查明数目是否与交代册同。仍逐平弹凖纹足不少 【如银不多不用在库弹兑如银低潮着官银匠估确补色】 如有赃械等物俱逐件验明与库贮簿点过不少判日存库着库书照盘过银两簿、赃械等物簿、各另造一本送宅、 【要查与点簿对】 仍取库书并无隐漏存剩在库物件甘结存案亲身入库内。上下墙壁地间用火通照再无别物、方散、　如库有颓漏、应修理之处令该书查明开单送阅 

　　△仓 

　　仓　亦请前任各官、着仓书将仓内所存米谷照数盘量 【如谷石多难盘验其似无短少浥烂】 令仓书看守人等出具悉照交代册开数目存仓如有升合短少浥烂情愿。赔补。甘罪。结状畵押存案如或浥烂短少详明各宪盘量毕标封锁固起看周仓墙垣有无坍坏苫葢有无渗漏。仓身有无损裂仓底有无漏孔逐一查阅、有则仓书开单、以凭修葺 

　　△监仓 

　　监仓　到任后、即命刑房攒造监犯花名点册每犯下注。明年貌籍贯系何年何案犯何罪、已未审结、听候亲诣监按册逐名点视验其年貌问明犯由果否与册相对。如有患病饥寒无主之犯、系重罪病者、拨医调治、饥寒者、给与口粮草荐絮袄之类、系轻犯患病、有主者、即暂准的保在外调治、病愈回报、应保释者即与保释简视镣靠及门户键钥是否坚固四围墙垣应增高者增高应设棘者设棘近墙内外有树木可攀附者剪伐水管秽穴宽大者墨小污物臭味扫涤洁净。狱神祠、严论刑书不许在。内堆积严谕禁卒小心火烛不许酗酒熟睡刑书每夜轮班直宿。火夫每夜绕狱廵更不许怠悞违者重究在仓人犯、亦造册亲诣点视应保应释、斟酌而行、大约仓犯谅无重情、不宜多系、亦仁政之一端也、 

　　△城池 

　　城池　为仓库囹圄在内、关系甚重、宜周遭详视雉堞楼橹倾圯者补筑之火药铳炮、斤两位数登记之窝铺倒坏修葺之其工费、或捐、或罚、或募权其缓急。渐次经营。非可且夕求全者也至于城垣地势。何方单薄。何方坚厚。城内何方高阜可以瞭外。城外何方高阜可以瞰内。何处为本治之来龙何处为本城之生克其城之方长阔窄。似何形像。城内外有。无河濠。有无林荫。何处有居民房舍。何处系荒原旷野逐。一审视明白其可为攻击守御之地平日预记之于心倘一旦地方有事。则布置整暇。不致仓皇而失措矣 

　　△驿局 

　　驿局。　新官既经到任。一应驿逓差使。俱系新任料理、如有迟悞、俱新任之责、每有前官马不足额、新任不肯受代差使仍着前任应付、不知新任一切考成俱以到任之日为始及有参罚仍是新官受累不得以未经受伐诿之前官也若邑处冲途、接任之后便应亲身下局查点马匹除残疲若干外、臕壮堪应差若干、计算应付某某省、某衙门差使、每日大约需马若干、至闲有大人差出、骑坐颇多、虽额马犹苦不足、失悞大有处分、即须多方购买使枥厩改观方见新硎之利他如设局之地宜空旷近水泉有村□之处如系低洼逼窄、烟村窵远者、须择地改迁如栅厂毁坏、宜责兵房亟为苫葢粪秽堆积、宜责马夫亟为扫除视其所莝茭刍之粗细所煮豆粒之生熟如茭刍长霉杂以灰砂豆粒生硬克其数目。此喂养之不善。稽其应付之簿籍。回差之马匹如应付逾限不销差回马多汗瘦此跟牌之怠玩。均应倍加重惩仍出示申饬以儆将来至于牧养之法、则弊之详、具载邮政部、兹不复赘、 

　　○览志书 

　　一邑之山川人物、贡赋土产、庄村镇集、祠庙桥梁等类、皆志书所毕载、而新莅是邦、一为披览、则形势之奥衍阨塞。租庸之多寡轻重烟、户之盛衰稀密咸有所稽而政理用是以取衷焉至于名贤祠墓、为祀典之所关。新其栋宇。飨以牺牲。先代古迹、为岁月之久湮。加意搜求。重标胜槩。不惟风教藉以感兴。而疆域益为增色。诸如冠葢经临之途。岂可杠梁弗治。弦诵传扬之地。宁无黼敝为文抑亦邦大夫所宜用心者矣。母曰簿书□会是急。又安恤此以自委于俗拙可也。鸿任郯最称繁剧于公余匹马出郭、吊于公之墓、禁民樵采、访尤吾之洞、搜异嵚■〈山上奇下〉、葺问官之祠、新倾葢之祀、俾圣迹贤踪。重光下邑。修界牌寺之石街、立十里铺之馆舍、使南辕北辙无苦征途。虽云吏所当图、亦求免于俗拙耳、 

　　○查交代 

　　新官受事以交代为第一务。而惟钱谷为尤要葢款项繁多、其间有正、有杂、有新增、有裁扣、有加闰有蠲免、有拖欠、有带征、有赦除、有流抵头绪不一但各项俱有额编征收起解存留俱有定数无容混淆。然经手之官、每因上司有紧项催提。未免移彼应此若此项征比不前。必致拖欠。倘一经蠲赦。则所那之孔无补。本项又难复追。追则奸民辄称悖旨。悬欠往往累官。至于起运钱粮、自应照数办解、然本官遇有急需。不无借用。以图填补。遂致起解每辄愆期。其存留之项、大半本县支销俸工役食、按季给发、本官从中贪扣。或代支而未经补、领。或狥情而先期过给及值离任之时、□造交代那借之空缺无填非别增起解仓口即多开现在民欠非多粘冐领重迭开销即混设私支希图准算正以其钱粮款项繁多。头绪急难清理故思朦混新官以希接受若新任瞻顾情面。听受嘱托。轻为收受日后贻累非浅故必清查有法。洞晰无疑。而后交盘出结。否则逐款据实详明。非好为苛刻。开罪前寅也。所有清查之法、与应行清查者、谨列于左、 

　　清查之法 

　　△清查之法 

　　本治钱粮额编总以赋役全书为据。其杂项钞课、俱关考成逐款要查丝毫不可遗漏。每年额征、亦以部核由单、及司核会计册为据。 【今由单停刊】 其里书攒造本年实征、亦遵照会计核定。故欲查交代册先查全书会计而后通县之钱粮款项可考欲查本年。征收确数先查里书攒造实征而后征收之完欠可定、自前官任内应征钱粮。俱要逐年磨对清白款项数目。无有遗漏。然后查其征收 
　　○其征收有前任上手交下存库者有前任上手民欠未完接征者俱要作前任经收之数、故交代册例有四柱曰管收除在管者、旧管、即上手存库交与下手者也收者新收、即上手民欠与本任之经收者也、除者、开除、谓经征之照款解给者也、在者、实在、谓解给、所存在库为下年旧管者也、有此四柱、以便照柱先查征收、其所收接征民欠、吊上上手交代民欠册。并粮里认完花户册查对是否相同。接征有无未完。补解何项。本、任征收吊取流水日收串根与拆封库簿。查对均同又要查本年有无新增。若遇闰年有无加闰。将实征册与全书会计对。又将实征册与交代册对。如实征漏造、即系里书作弊、唤问里书如交代漏造、即系户房作弊、唤问户房若不查出或前此未经奏销。交代之后。部中驳查。即累现官赔项矣。征收之数既清、然后再查起解 
　　○其起解之数、与会计合则对批回有批回者、方准开销、恐有以旧批改作新批。以少数改作多数。将批向光处细照银数上年月上无洗补痕迹 【江浙奸胥有用水补掇之法绝无痕迹惟补处纸帘弦与原纸不续】 乃于前件上、用一查对讫小戳无批回者或系解出经承与解役侵欺。或解兑短少卧批不发唤问经承、并原解之人仍不得作准开销摘出申请追掣如此起解既清、然后再查存留 
　　○其存留、项下亦有起解。如拨解某衙门俸工役食、如本年遇有应解裁扣缺官银两。俱要查验批回、方准作数。其应支给、查与会计款合。则对领状。有领状者、作正开销、无领状者、取领粘卷仍于前件用查对讫小戳。倘有重领并全书会计本无款项、擅自给发者、将原领掣回。不准开销。且各项支给、俱于前官离任日扣住不得过领如本年遇有赦免、则本年官俸役食亦照赦免月日分数扣除。不得过支。应前官役名下补完。算作存库。即或奉文办买某项咨部尚未准销亦必吊查原。行每有办买价多、奉部核减者不得以用过数目。准作开销。应申请定夺如无原行即属捏侵。亦须详请经手偿补存留之款既清、然后查民欠及存库银两 
　　○其民欠、与实征册查对经收之数、除起解存留支给批、领附卷若干、存库若干其余民欠若干着该房、及经催粮里开造欠户花名与交代未完相合即令该房粮里具实在民欠甘结准作接征。若册开欠户多系逃亡。前任以关奏销考成虚报全完人乃有未经解给款项于接管任内征完补项者不可收受。应详请经手赔补。但每年钱粮、有应征银七钱三之例作存留项下支销。若每年存留支给俱尽征完银数。则民欠尚未有完之钱。难以作银起解。若必欲征银、又恐小民口实。查民欠有钱若干应于前任作何补算。庶免日后易银起解之累若前任贫窘无措或将所征之钱算作新任俸薪与衙役工食扣银起解。亦一推情变通之法也至于存库银两交兑不足一年征收钱粮通盘打算除有民欠可抵解外。其余无着即系侵  蜀俱应详请经手赔补。 
　　○盘库见前亲查阅条不再赘○地丁之外凡有钱粮俱作杂项各有专司若系全书会计额款亦令经承照造四柱开送。○缺官罚俸有则曾否起解获批吏房应造册○盐课曾否上纳额引曾否缴缺者无上上手节年沉阁残引未经缴部户杂房、或户房造册、○师生空缺、学租、等项、有无起解获批礼房造册、 
　　○当税以前每年额征伍两、今增十两、按铺汇解、其牙税。牛驴渔课契税。虽解无定额而各处多寡不同曾否起解获批户杂房造册 
　　○驿马每站俱有额设或更有邻封协济前任须照额□设交授每匹须亲。自点选令马夫骑试兽医验看无病臕□齿小、驰骋快健者。方与收受。仍取马牌夫兽医结状。点时即用烙印。如疲瘦老残不堪应差者退。令买补不得草率交收。自贻赔累。经管兵房造册 
　　○本县有无未完　钦案及上司有无未完批审词状问刑房、及该经承造册、赃物罚赎及军器火药等物如、现贮库内、系他官封记。必有库簿可查。其无封记。须逐件。验明、火药定宜点试恐有盗卖搀和灰土、不堪施用、俱令库书造册、 
　　○桥埠门摊税旧例有无工房造册○仓。谷与库银并重今有常平捐谷、照地亩劝输谷。各有款项且每年出陈易新、或粜或贷、俱秋收时还仓各有出纳花名册籍其交代册系户房经管亦照四柱造送盘查实在存仓者。作正收受。粜贷未交者。该管造送花名。并吊当日粜贷数目花名底册磨对仍唤欠户逐名询认取该管结状存案其贷出若无真正欠户。粜出未经买交及现存仓谷色恶烂数目短少俱经手偿补。仍行详请。 【仓贮米谷杂粮麦豆南北各有不同举一谷而他可类推】 
　　○以上各项查明无弊俱先取各房经管甘结粘连用印成卷方可交代。 
　　按交盘大旨不过要授受分明毋为上手朦混以自贻累耳然上首系荐俸升迁。各项自是清楚、交盘亦易、惟衰庸阘、葺平时衙役蒙蔽、内外通同、作弊侵渔、或本官那用无力补偿、未免卸事将款项抖乱。多方掩饰。使人难以稽查。然前此开陈。所谓振纲挈领虽有遁情。亦难逃照察矣。然而捧檄莅官有白首寒窗而始沾升斗、有青年挂绿而政理茫然、一旦罣悞卸事。因交代未楚流落旧治、褴褛饥寒。惨同乞丐如此类者。新任犹当怜之钱粮因公动用、实有指证者为之申请。设法开销。考成罚俸、疏漏包赔、原为地方受累。为之劝勉绅衿耆老。量力输助至于饔飧不给、归里无资则寅僚推赠胥役素蒙惠利者馈送之。俾早释重负匍匐故乡复与父母妻孥褰衣聚首不亦仁人君子之用心乎鸿承乏郯城时、前任四官、彼此不受交代、前后留十余年、苦难殚述、鸿履任半月本府委监盘峄令至鸿即与交代、并申请开、推赠输助、如前所云者、除一官物故、三官相继旋里、虽不敢妄拟仁人然狐兔之悲、亦有不能恝置者矣。 
　　○又有前任之官、接经缘事、钱谷未清羁留日久而后官初莅才复平庸、前官在京亲友。知新任为可欺嘱托地方当事。压制新官逼勒交代。其未完民欠内非前官那空无补诡开欠户希填即蠹胥侵蚀完数伪造欠册朦抵 【减其此蚀之数增作彼未完之数】 若新任才能。花名完欠。逐户何难唤。质历年经管吊册亦易稽查。其如清厘无术。束手茫然欲行接受既惧贻累之非轻若更迟延又忤上官而获罪是下车之意兴。而先见沮于交代之疑难。其何以振新猷而彰誉问乎。愚以为前官果属颠连。形同流丐。且民欠无多。酌巳之力量优余。莫若勉为接受。除可追征外。不惜倾资代完补项。在上官有仰承结件之欢。在前任有释系还乡之感。在已亦得心神安静。而专意料理。本任诸务。不亦一举而三善备焉。语云、失之东隅。收之桑榆。使三年之中。恪共乃职可幸无过。又何不渐积以取偿也。若夫白首寒酸。始沾升斗。才疏援寡而当此重累。受之则赔补无从。委之则彼此获咎。是葢遭逢之不幸者矣。奈之何哉 【此条就前言民欠而言。若经征无着、自在前官名下追补虽上司威权亦不能挟之于新任也、】 

　　○考经承 

　　经承者、经历其事、而承奉其所行也、若事之始末不明、则苟且塞责。何谓之经若奉行之登答不楚。则朦混致对何谓之承故僻小省分、荒凉州县、凡奉到上行、经承作稿每至蒙此而下竟自阁笔即审过词状、该房叙招虽有看语为据莫识从科鸿昔承乏郯束二邑、均受此累、所以设考经承之法、大堂扃户按其所掌出题、词义略通、字迹稍清者陟之。其交白卷、类涂鸦者、黜。之、殆后人思自励、渐次成章者多矣、然彼岂果勉于笔墨哉葢非从事经承。无所弋获耳。倘该房有老成熟练笔虽非所长。亦留协理。总期有益于公而已 

　　○考代书 

　　为父母者原期息讼、以养民财力然而有情关廹切、势难缄默者、不得不赴官鸣控、其乡愚孤嫠不能自写必倩代书类多积年讼师惯弄刀笔。伤一牝彘辄以活杀母子为词恶少强奸诱女以连辱见释以故观其讼牍虽皋陶亦必裂眦讯其口供即龙图为之发笑所以空中楼阁。祗凭三寸鸡毛。座上秦铜莫辨五里昏雾。法宜出示、有在本治为人代书词状者、许赴本县、定日当堂考试词理明通且验其状貌端良者。取定数名、开明年貌籍贯。投具认保状。本县发一小木印记。上刻正堂花押、下刻代书某人、凡系告诉状词于纸尾用此印记严谕代书、无论原被止要据事明白直书不许架空装点。本县审出真情立拿代书并告人重责。然后剖断。其余未取代书。如系远方游棍、立行驱逐、如系土著、敢有揘虚擅书立拿重责枷示其原被词状。无本代书印记者不准。所取认代书敢有欺凌乡民孤寡。任意勒索。不即与书写者。许本人赴禀重究。鸿承乏两邑、即用此法、竟无捏虚告理、省却许多心事也。 

　　○革陋规 

　　凡所云陋规者、乃地方历来之成例、而非自我创始者也、然为吏者、升斗之禄有限、而应酬之费无穷、若一切旧规尽为裁革、固属美事、但氷蘖之需后此者难为继也、迨其捉襟肘见而复易辙更弦。未免来鲜终之诮。奈何愚以为陋规有可不必革者、有斟酌其间而因革相半者、有断断乎必宜革者、如火耗一节、每两三分五分铢积而黍累之出之者未觉其难、取之者原因乎众以及牙杂诸税、稍有赢余犹遗秭滞穗之利也。得之宁为贪乎。此可不必革者也。如冲剧之区、供应浩繁、车驴派之地方、刍藁输之户亩、照部核开销、亦不得巳之需也但不可借端苛敛。染指其间。使百姓得以借口。此斟酌其间而因革相半者也。至于佥。粮里有馈、名曰茶果、报库书有贿谓之买免、编审有仪谓之酬劳甚至迎春枌会有折干乡洒礼有致谢不知粮里之茶果、攘之穷民、军书之买免、蚕其富户编审受赂、则开报任其不公、迎春折干、乡饮索谢则刮。行户之臭钱实为可耻辱　朝廷之盛典大负吾徒所谓厉民黩货。有玷官箴此断断乎所宜痛革者也 

　　○禁私谒 

　　当事之待绅衿、固宜优礼然因公事而惠临、则宾馆相迎、可拜昌言之赐、值岁时而入贺、则阍人领刺、容申答谢之诚、若其私宅曳裾。入幕谋面。匪惟簿书无间。亦属瓜李为嫌悬约后堂婉词先致 

　　○申缴门簿 

　　儒学之于县堂、秀才出入其间、一则雅观、令人见之而可敬。一则品失。令人见之而可。憎故身厕黉宫者宜自崇雅而植品。则得矣。尝见督学使、置循环门簿发州邑、生员出入衙门则书之、命门斗司其籍、而州邑、按季申报、以为劣惩其意亦欲学校尽归于自重也。无如好事者、以奔竞为才华。而学使所颁门簿、上下相沿、复视为故套、生员虽入弗填。虽填弗报。虽报弗惩。其门簿之设。不徒为赘疣乎愚谓折柳樊圃良士瞿瞿李下瓜田君子所避凡有司奉到门簿、宜日令一门斗、执簿仪门侧生员入、则因其所事而直书之有司按季缴报、学使摘其踰检者或行学戒饬或临校置之劣等、以明示其罚。则士皆知所自重、而不流于匪僻矣是非检制行谊之一助乎、至于生员有所呈控、令先白学师阅其合理者用关防封送凡平人告状、牵生员作证者、不准免其跪候公庭。亦所以重学校敦士行之一端也。 

　　福惠全书卷之三 

　　●福惠全书卷之四 

　　莅任部三 

　　◆莅任部三 

　　谨操守 
　　忍性气 
　　戒躁怒 
　　远博饮 
　　承事上司 
　　待绅士 
　　交接寅僚 
　　谨佥押 
　　清号件 
　　酬荅书札 
　　待游客 
　　文移诸式 

　　○谨操守 

　　夫为官之道、必以操守为先而州邑为尤要。其疲瘠之区、民贫财匮、自无可取、其富饶之地、原有历来常规、然当规之中、亦宜酌其可取者而取之、苦其敛怨而啧有烦言者。亦当革除以收民与。在胥役每以此阿媚不官、以为无害不知官取一而吏取其十矣。究其有害、首归于官。惟钱粮羡耗、乃众擎易举、积少成多之具、官亦藉以养廉、而应酬公费、似难槩蠲、但较前稍为轻减则阖邑不即欢声载道乎至于词讼、乃民间曲直所关、自应从公剖断以示神明若夫贿嘱之事、直者惟凭理胜、岂肯行求、曲者昏夜夤缘、必期绌彼、官稍利其财。而违心听断。使直者抑郁无伸。彼岂甘心而不上司告理耶。夫有司之贪廉。上司自有耳目。或密加访闻、或被害鸣控、仁恕者。尤先之以切责。冀其改过。严介者。遽登之以白简。顿丧身名。若夫黩货居心。视为奇货如狼虎之噬人不尽其皮骨不止是已之严刑酷法而聚之彼则倾囊倒箧而吞之矣其民之深仇积恨。不归之已而归之谁耶。又每见贪夫、百计吸民、彼地脂膏、尽肥私橐动辄四五十万鸿窃私计之即岁浪费万金犹可足五十年之挥洒何意未及数载。而盗刼火焚消磨殆尽且继以身死。闺阃之中有不忍言者。是岂非冥冥之中有鬼神播弄于其间哉呜呼今巳付之无何有之乡而怨声秽迹传之千百年而弗替其孰得孰失不大彰明较着矣乎。故纵免王诛。难逃鬼罚。与其负虚名而身婴实祸。曷若甘淡泊而福遗子孙。至于悬鱼尘甑之风。小民有口。茹蘖饮水之操大吏有心。其尸祝于乡而荐剡于朝者。且旦暮几之矣。宁独享荣华于奕世。膺富厚于无穷也哉。 

　　○忍性气 

　　夫州县官、遇地方公事如乡邻释争宜平心静气以处之稍或不耐则相助为鬬。而释争者反受其伤矣。然此皆由于任事太真疾恶太甚不知天下大奸大恶。多于狼虎。其奸恶之蠹国嚼民。与狼虎之噬人食物。何处无之。若必因奸恶之蠹国嚼民。而冯凌暴怒。恨不寝其皮而食其肉。则上天亦宜怒狼虎之噬人食物而雷霆下击早巳除其凶而绝其类矣故善释争者。心如衡然。使权与物。适相当而止勿使有所偏欹。则两家之意气平。而欣然听其处矣。善为政者亦然凡地方大奸大恶骗害乡民侵蚀国赋在彼视为常事。而官长一且扶其良懦。彰其宪典。大呼而亟殄之彼其素所桀骜恣横之气岂肯俯首输心甘就三尺以快为其鱼肉者之志将必反而思所以制其官长矣是则与释争者。不能平心静气以处。又相助为鬬。而受其伤者何异哉。然此皆不能自耐。而任事太真疾恶太甚之过也。如鸿在郯、有劣衿某者、以本社民粮百余金、悉为包揽、饱之溪壑者二十余年、历任不敢过问、里社徒受追比、迨鸿至、令里长开报欠户、拘讯之、唯叩头号泣而不敢言、欲责之乃言恶矜劣状并所以包揽拖欠之故鸿闻之不胜眦裂发指、立命补牍公举、与诸欠户对簿、彼愤众遽敢撄锋、乃起而批举首之颊、鸿遂大怒、立请教官、褫其衣杖之于庭而通申各宪、时大中丞严批本县究拟、学使者仰学除名招报、而某之父亦惫衿也曰抚军某公新任将至彼乃列鸿多欵、令伊亲某生示鸿欲为其子求宽而坐诬众户鸿笑而却之曰、鸿果获罪地方。控之宜也。若使挟余枉法。舍有罪以诬无罪。虽增官益秩。吾不为也。况弃职而辱身乎。比抚军入境、乃父遂以奇贪异酷一词致控矣、抚军心疑之而未有以发也到任三日后、看司道、因从容询及有司贤否、方伯泰瞻施公、乃首举即墨合朱君、及鸿为山左循良冠而臬宪何公、各道钱公等。复交口称鸿并历举治行之所知者次日、方伯施公进见、抚军以某生状示之、施公笑曰、惫哉某氏父子也。因举其子积恶。揽户抗粮为本县所申。前案具在。今复捏词诬控。以图反噬耳。抚军遂检牍视之、乃大批切责不准、而其子竟坐流、呜呼当时非施公等相信之深。极为称说。其不中于奸诬者几何矣。使鸿当日闻花户之言、乃召某生切谕之、晓以祸福利害、以历年之逋欠速为早完如再玩延开单牒学令门斗共兼催再或不遵、则县与学交申之、而众花户。亦责以擅从包揽之罪。彼某生者。畏　朝廷之法。而逋抗自清。闻花户之惩。而愤恨自平。逋抗清、愤恨平、而里社无追比之累。官长亦相安于无事矣。夫何计不出此。乃任事太真。疾恶太甚。反遭狂瘈之噬。几蒙不白之诬乎。迨鸿继补东光、有劣衿某、平日把持衙门、包揽赋税、无异彼生、其本邑更名地粮花户半归劣手、而勋之更名粮独多、鸿乃佥劣姓为催头、劣一日登堂、面求更佥他姓、鸿不许、劣争辩良久、词色颇不逊、鸿怒填胸臆辄欲掀案挞之因创畴昔彼生之事。屡遏而止。乃好言慰之出。而催头卒不更。是后更名粮、卒如额全完。及鸿离任之日、邑乡绅士民、攀辕泣送者、相望于道、而此生昆弟。亦复携壶榼。饮饯于郊。情颇恋恋鸿乃悟地方事但当就地方斟酌了之何必以巳之喜怒置乎其□而反滋扰攘故鸿愿　司民牧者、以鸿二事为鉴。处地方公事。如乡邻之释争。使两家之意平。而欣然听处。驭大奸大恶。如上天之生狼虎。不必雷霆下击。辄思殄绝。但使咆哮跳梁之气无逞施。彼将敛足戢尾而退。则善矣。 

　　○戒躁怒 

　　夫居官之处事接物、所凭者、惟理与情而巳理所应执则据理以用法而法不为滥情有可原则因情以屈法而法不为枉何也一如其事物所当然而初无所庸其心也譬镜之照物。其为妍为媸。随所自形而与镜无与也若事物之来。稍参喜怒于其间。则理与情。皆有所偏用。而不能无滥与枉之弊夫与其滥而近于苛毋宁枉而近于恕恕犹不失为慈祥苛则未免流于惨刻矣鸿在东光时、奉文修浚庄村墙濠、责令保正庄头等、董理其役、及报完之后、鸿亲行查勘、至东乡、保正赵某者、为之前导所过庄村、多托故绕避、不为引视、鸿心疑之遂趋骑往查、则皆颓塞如故唤庄民诘之始知赵某之受贿而思幸免也鸿怒其欺诡、且私敛民财、命杖之、而他保正环跪、固请免、乃愈激鸿怒、遂重杖三十、未逾月而赵某身故、鸿召其子询之、云染寒疾不治鸿窃意其杖疮钉结而其子不便明言也为恻然者久之。因赏银三两、以助殡葬之资、且免其一丁、迄今去东邑十有八载每一念及未尝不追悔之无从也因思为民上者、凡接物处事惟酌其理与情而用法慎毋骋一时之躁怒而流为惨刻以深他日之悔则庶乎其可矣 

　　○远博饮 

　　夫有司统理一州一邑之刑名钱谷、举凡百姓之利弊。政事之张弛。靡不躬亲计虑。以期无疏畧阙失之忧。是则朝、久之梦寐饮食犹未遑安饱而况博奕之戏杯觞之宴乐乎夫敲枰鬬楮。乃消日之闲情。饮酒赋诗。乃遣兴之逸致。留心民事者。方且惜寸阴之莫挽。劳鞅掌之为疲。又有何暇适而为此山林隐逸之具耶。说者谓、游刃之余、奚妨于对局、簿书之倦、亦解于衔卮、初于公务未尝有碍也、然而争赢较胜。顿忘白日之西沉。畅饮酣歌。未觉金壶之漏尽不知一朝之旷补之数日而未能一夜之酲洏以屡晨而弗醒岂不得谓之废时失事乎哉故鸿愿　司民牧者。效坡公之不奕棋。师大禹之恶旨酒可也。 

　　○承事上司（到任参谒附） 

　　属吏之所以事上官惟在敬与勤而已敬则傲慢不敢生而参见之必恭必慎。仪节之必时必周。勤则怠忽不敢萌而奉行之必详必速。谘请之必婉必诚。所云参见、州县到任、必谒上司、或途次先由省会、或同城抵治次日、或治境距省稍远皆不宜迟缓。上司乐见属员。觇其才品。属员亦乐见上司识其性情。惟相见之仪、询之礼房、访之寮寀揣之时势、毋过謟毋不中度语寒暄则先后有序。禀公事则详切有要或蒙诘问。观喜怒而委曲致对。或同寅共见上司向他语。勿搀杂而更置巳词。容止跪拜。进退疾徐。宜娴之干平日。凡有启事。书之袖褶。临时省览。免致遗忘。此则恭慎之谓也其馈送士宜、悉照旧规 【礼数一增、即为成例、未免取怨后官、】 务于先期躬亲简点 【过期而送上官以为慢已、故宜早办币帛恐有霉迹物色恐有低假封签字迹恐有污斜错悞、故必一一亲细点看】 勿露吝形致见挥斥。所谓时而周者非乎每有下僚、外饰贫俭、自炫孤高、一切仪文、出之淡薄、若非真正清廉、上司见谅未有不恶其矫诈而披摘瑕疵者矣。至于奉到上行审度轻重 【凡上司来文须亲手开拆、先看封套有无擦损封面开内几件、封内何注语、年月、遇有钉封即系机密待进、衙、拆看计定然后发行、毋先轻泄】 登号发房宜详始未 【要看是否特行如有前案须查此案原委。有无回复毋得前后矛盾胡涂了事使上司视为昏庸】 立即申覆尤加亲阅 【用印时须将回文详看纸张坚白字无洗补笔画端楷再看年月小日、及封面件数官衔】 切勿朦混草率以示疏 【发行时、命该吏对面点明、入封粘实以防夹带改写如紧要文书或封付来差、遣要役驰送以防停阁拆看之弊】 或因要务应修禀牍。 【凡事有委曲未便见之详文、即宜用禀声说亦宜于见上官时、将要事用禀、预先禀明、】 更须悉白情事 【将此事原委说得透彻应行应止说得动情可听上官未有不首肯见信者】 切勿虚词巧饰以示欺此详与速婉与诚之兼尽也。然又有旌节经临、驺舆按部、厨传供帐丰盛宜加 【凡上司经过或公事特临、往来桥梁道路预饬地方平治公馆铺设俱宜亲身科理凡系需用、不可有缺小饭坐司务要鲜洁不可听衙役之言用示荒凉穷苦】 册籍仗仪、整齐具备 【如系查勘、即将所勘事宜料理齐备勿致临时仓卒经承取责本官体面不雅一应伺候执事俱要鲜明、供役诸人、俱要老成省事上司所临之处预饬地方及差能事衙役廵逻毋许藏留棍徒于村头市尾旷野荒郊呼冤喊告】 若颁行文告、务须张挂通衢 【上司告示或系禁止申饬应刻榜者即遵示列榜、应贴某所者、即贴某所恐上司经过亲见或差人探看以为藏匿有心、疑其行止也、】 奉遣差承亦视等差接待。 【如系上司专差、须看事之大小所差人之浮实以定所待之厚薄总宜待之以礼不可怠慢。恐彼不悦。致生毁谤也。】 此皆以卑奉尊以下事上之正轨也。然非敬勤居心、又乌足以语此耶、 

　　○待绅士 

　　本地乡绅、有任京外者、有告假在籍者、有闲废家居者其交际之间宜待之以礼用刺相觌。悉照旧规。其有切已事或兄弟子侄、横罹意外。亦必周全体面。所以重衣冠而扶名教也。至于学校中有文章品行之士特加优遇贫寒不给者或分廉俸资之膏火非惟贤父母政体应然而贤者闻风知劝。益加自爱。不肖者返衷自愧亦争事诗书。其于风教默化潜移正自不小且从来草茅讴颂。本出肺肠。缝掖春秋。多凭口吻。一念怀嗔。可使展禽作跖。微疵偶染顿令尺泽生波。为仕者曲意逢迎而避谤固为绕指之羞有心凌辱而示威亦涉过刚之忌惟礼所当存仪循分及。法难轻纵。责亦必加。庶乎可矣。语云、事其大夫、之贤者、友其士之仁者、诗曰、柔亦不茹、刚亦不吐、其斯之谓欤。 

　　○交接寅僚（营官附） 

　　僚佐朝夕共事、凡印官举动、无不周知、欲其恪供乃职、必须持巳以正巳既正。而寮属无不凛承矣。然秩卑禄微、诸惟仰赖堂尊宜恤彼勤劳悯其贫乏有功则举之以示劝有急则周之以示恩才不称事。多方指示而毋为苛责。守或偶渝和颜开导而俟其改图。若稍不留意径情以行则怨隙从此生矣至于邻封、均属寅谊、尤宜聘问以时意气相投者。固合深相结纳。凌厉自异者。亦为折节周旋。凡属公事关连、务必互为照应我克施之于先。彼自报之于后。否则情非素洽。事莫通闻。倘有逃人忽扳住址。盗伙别供邻案。一经依词解部。据招详宪。则料理弥缝。尚遗余力乎。 【鸿昔任郯以丁艰卸事、赴省辞谢上台、值抚军生辰、留州县饭俱齐集官厅凌令某与平原令某语、平原色甚倨、凌艳然未几凌获逃人、供窝在平原、凌竟据供解部平原遂落职鸿继任东光有邻邑交河、与山左乐陵接壤乐陵钦案盗获赃供自交河行刼某者乐陵竟详东抚具题交合以讳盗刊职一以倨傲取怨一以失交邻谊遽捐功名。此鸿所目覩者书之以为前鉴】 
　　凡州邑俱有营弁驻防、大约非守备则千把总也、从科目出身者、未免轻觑营官、而营官亦恃管兵、未免衔愤州邑每遇兵民相哄各自护持。而民往往为兵所欺凌。或值地方偶警。戒先混报。而地方往往为弁所骚扰。此皆文武不和之故也故营官无论大小俱宜优礼相待岁时筐篚见遗。樽罍相招。所以申情欵。即间有干请。于情理无大关碍。不妨听允。所以佐饔飧。至于队长进见。慰以甘言。兵丁跟随犒之酒馔。则合营上下。未有不感悦者矣。于是营官因悦生敬。兵目因感生畏凡地方有故。必先商确而后行。卒伍相安。不敢倚强而生事。州邑之百姓受福多矣。此又非文武和睦之明效也欤 

　　○谨佥押 

　　佥押关系、惟在标朱用印吏书作弊、亦惟在骗得一朱。偷得一印。便是吓鬼之符。支钱之票。故旧例、早堂佥押在川堂、各房挨次看佥用印。袛因官府一时疏虞。非执票混标。即乘间窃印所以后来防弊、止在内衙朱印方发但上下文书、用印原有定式须谙练者主之。庶无错误。凡六房每日应行事件。先日具稿、并原案送宅斟酌放行、次早发之誊清送佥有牌票不登佥簿者此即欲骗朱偷印。私行吓诈者也。定应重究、如有牌票、不同差簿、送标及在堂有紧急差票不送宅挂号验发者。俱以作弊重责。 【在堂佥票该房送宅挂号讫宅内即于票上用一挂内号讫小戳送堂、验发、始无遗匿之弊○凡差票槩挂内号照限查比、衙役自不敢作奸弊矣】 

　　○清号件 

　　上司公文牌票非催攒案件即拘提人犯各该经承须严立限期完结。如空文可覆者、限三日、催起解钱粮、批审词状者、先具文申覆宽限、俟即解报、亦限三日。其皂快等承票下乡、量离城远近立限。大约三十里限次日、六十里限三日、九十里限四日、或五日、遇有机密紧事、另差马快、星驰回缴不在此限其限期既立。必须照限查比逾限不销。必须照逾限久近责惩使彼有所儆惧。而不敢怠玩然又有地虽近、而事难立销者。若逾限不责。是自爽其法。故于近地又当酌事之难易以少宽之。未可过于、拘泥也。其清号日期一月六次、择定空日查比、早堂事毕责成该吏、唤各房及差役听比、如比日、该吏不禀、即以延捱作弊重责、其销过废牌、即勾抺存署内以备查考、 

　　○酬荅书札 

　　本治乡绅投书、多是说情、阴阳生不得传进、着候堂事毕、阴阳生先禀着来使当堂亲投如邻邑同寅、邻绅远友、差人投书、着柬房置簿、挨次登号、先具禀单讨示、其号簿、注明某月日某处差 【衙役家人】 投、书一封、后列前人、如发回书、即于前件下注某日发回、书讫、上用销号小戳、其内衙收掌书札之人置、簿挂号、亦同如有礼物、注明收璧、某件书中云云注明畧节如系来辞听允、有关钱粮户土、须照会管理幕友以便留意。毋使回书既允。及其发落矛盾。大招怨尤。其来书封面于挂号时并记某年月日某人札、遂发起草之人、问明荅意。具草送阅。方发写人誊正。誊完并原书送覆阅、方用图章、封实应付柬房者付柬房、应付来使者付来使、其来使或应送下处、送米面下程或应留住内衙或应送路费相其尊卑亲逖而斟酌待之回书临发、仍登号仝前、其来书每月一朿粘挂票签、记明月分收贮、其回书藁、着写人汇收、仍置簿挨顺誊录以便查看每年终或管理人更换、原书并草藁录册俱宜送官内查收免落人手以为把柄倘机密书札来使亲投。不必经由柬房挂号。其覆稿、宜自缮或有疑难与心膂有识人相商其原书内收不必发出仍置袖珍。自为登记以备遗忘 【书启或散文或四六照来函裁复】 

　　○待游客 

　　吾辈既叨微禄、不特贫亲友、有所希望、即偶逢一面亦思叨润余波、安能阻其绝迹不来若地当冲境、便道经过、祗费寸笺半刺。彼何惮而不一见邦君。至于夙称朋好。及素荷解推。情谊应敦。又非所论于游侣也。各州邑四门设有看守门军宜晓谕门军、凡有往来游客、进城拜州县门军须问明某官衔、某姓名籍贯、或特来、或便过、住何人家、婉言荅覆请回寓所即写报单传禀。随先往拜、亲送下程请启、视如前项何等之人下程、酒席赆仪俱酌定上中下三等。亦视地方之美恶及居恒之进入以定三等之丰啬次口送赆不过三日、周旋起身在彼无久稽之怨在我免多客之扰。若其素矢清操百姓有口游客有耳彼虽贪掘藏而来亦可谅饮氷而去但未宜漠置弗问。任厥淹留。斧资告竭。进退维艰则恨极谤生毁言横出宾主体面两有所伤矣 

　　○文移诸式 

　　凡本衙门、及上司各衙门、文书往来、自有一定体式、惟遵照旧例但凡州县所常用通套文移、虽或各处稍有不同、而大 亦不过如是、故特列式于左、以备参考是亦巨细弗遗之意云耳 

　　申文式 
　　牒式 
　　故牒式 
　　牒呈式 
　　关式 
　　移会式 
　　札付式 
　　帖式 
　　付子式 
　　批式 
　　用印式附 
　　贤否册式 
　　揭帖式 
　　宪纲册式 
　　吏书勤惰册 

　　△申文式 【申报上司用申文○详文加书册一本须查对字迹。与申文无异。文不用书册。】 

　　某省某府某州县为某事蒙据某宪牌呈报前事云云蒙据此云云合行申覆详报 
　　为此某官今备前由 【详文加另书册四字通详者加除详某衙门外】 拟合具 【详申】 宪台伏乞 
　　照 【详验】 施行须至 【详申】 者 
　　右　　　 【详申】 
　　某上司衙门衔 
　　年 【某事印】 月　　　　　　　　日某州县某某佐贰某 
　　某首领某 
　　背书吏某或缺 

　　△牒式 【州行判县行主簿用牒】 

　　某州县为某事蒙据某 【上司人呈】 为前事云云等因到州县合移牒 
　　贵厅解即烦照牒文内事理施请勿迟延须至牒者 
　　右　　　牒 
　　某 【厅主簿】 
　　年　　　月　　　　　　　　日 

　　△故牒式 【州县行儒学用故牒】 

　　某州县为某事蒙据某 【上檄人呈】 前事云云等情到州县拟合就行为此除外合行故牒前去即便照牒备去事理施行毋致迟悞须至牒者 
　　右故牒　　　　　　准此 
　　年　　月　　　　　日 

　　△牒呈式 【州判主簿呈堂儒学呈县用牒呈】 

　　某衙门为某事据某人具呈云云等情到职切照云云为此合行具牒呈请伏乞云云施行须至牒呈者 
　　右　　牒 
　　呈 
　　某衙门 
　　年　 【某事】 月　　　　　日某官 【押】 　背书吏某 【押】 

　　△关式 【州县往来同州与同县与丞州县与都司用阙文县与挂名州同亦有与挂名州申文者】 

　　某衙门为某事 【蒙据】 某 【上檄人呈】 前事云云等情到州县合行备关贵某请照关文内备去情由请勿迟滞施行须至关者 
　　右　　关 
　　某衙门 
　　年 【印】 　　月　　　　　　墨判　　日 
　　关 【押】 

　　△移会式 【武官副将以下平行用移会手本○与关同但右关改右移会年月后不用关字并押】 

　　武官副将以下平行用移会手本○与关同但右改右移会年月后不用关字并押 

　　△札付式 【知照下属用札付】 

　　某衙门为某事准某处咨呈前事云云准此拟合就行札付某衙门该管吏即行云云缴报施行须至札付者 
　　右札付某官准此 
　　年 【印】 　月　　　　　　　　日给 
　　札付 【押】 

　　△帖式 【催取下属用】 

　　某衙门为某事照得本州岛县所属某事云云等情显系该官吏视为泛常以致违限本应云云姑再行催为此合仰该官吏作速云云毋得再迟取究未便须至帖者 
　　右帖下某处准此 
　　年　　月　　　　　　　日给 
　　帖 【押】 

　　△付子式 【交受事件用付子此系房付房或有用印官付者】 

　　某衙门某房为某事于某月日某人呈前事云云今蒙某衙门 【宪牌】 开前事云云事隶某房合行移付　贵房并案归结烦为查照施行须至付者 
　　年　　月　　　　　　　　日 
　　付 【押】 

　　△批式 【申送管解迎接□用批迎接用红批】 

　　某衙门为某事除外今差本役管赍后项公文定限本月某日 【朱标】 前赴 
　　某衙门台下告投守候批回须至批者 
　　计管赍公文一角 【于角左侧朱写一封字畧开朱写空白二字如系解银批于逐项银数上用印】 　　　　　右批差某人准此 
　　年　　月　　　　　 【朱填小日】 　　日 
　　如结状、实收收管等式、冗不悉载、 

　　△用印式附 

　　用印、各处亦微有不同、然正用斜用、上中下番用、之处、大约无异、总之该房送印时须贴浮签于当印处注明斜正等式。庶无错用。凡上行文书、钤缝处用印、须在番面半中正用。上行下文书簿册、钤缝处在上半正面斜用。平行、则稍下正面正用、年月印俱系正用。凡私条记在年月右侧用。封套年月亦然。至上下封口、俱当中用。此平行下行皆是、若上行文禀、另用小钤记、在职名上用。 

　　△贤否册式 

　　凡上司行票、取下属贤否如州县佐贰首领儒学等员正印官例得开送、册内分年政才守四柱其填年青政敏、才长、守洁者、为甚优。后注考语或四字、或二句、俱接写、若上司荐举、又必开列事实填写用印俱在内衙不落房科未便先漏泄也。　册阴面写起、册格式纸、每行二十字、 
　　某省某府某州县 
　　呈为某事今将本州岛县并所属官员备造履历填注事实考语合行开呈须至册者 
　　计开 
　　本衙门官 
　　某府某州县知州县某人年若干岁系某省某府县人由某行于某年月日除授某官某年月日升授今职于某年月日到任 
　　事实 
　　一卑职云云　以下逐项并列○本官不便自填考语只开事实。其佐贰属官、俱填考语。每一官另起一页、 【阳面写起】 
　　某佐贰官某年若干岁某省某府县人由某行于某年月日除授今职于某年月日到任 
　　守 【清平等字随用】 　　　　　　才 【长平等字随用】 
　　政 【勤平等字随用】 　　　　　　年 【壮中等字随用】 
　　事实 
　　一本官某事云云 【大约佐贰不外清廉爱民勤慎尽职儒学不外课士端教等事】 考语 
　　云云 【要从事实内勘出】 

　　△揭帖式 

　　用洁厚白全一个外写揭帖二字上葢印一颗内开即用原注语、下云蒙取某官劣迹、所有劣欵、开列于后、次行低、写计开、又一行开列一某官云云、逐欵另起一行并写去、年月用印、外加钉封钤印如某官实无劣迹、当即密禀回复并不可轻泄 

　　△宪纲册式 

　　某省某府某州县 
　　为申送文册今将本州岛县所属宪纲事理依例缮造理合申送须至册者 
　　计开 
　　一官属 
　　掌印知州县一员 【凡有职官挨次造入】 
　　一贡赋 
　　征条银若干 【丁粮本色挨次查入】 
　　一乡绅 
　　某人 【或现任某官或原任某官挨次造入】 
　　一举人 【文武各造】 
　　某人 【某科中式己未考拣挨次造入】 
　　一贡生 
　　某人 【某年某项贡己未考职挨次造入】 
　　一监生 
　　某人 【己未考职挨次造入】 
　　一生员 
　　共若干名 
　　一节孝 
　　某人 【孝子节妇挨次造入】 
　　一经制胥役 
　　吏房吏若干名 【逐房逐班挨次造入】 
　　一急铺逓 
　　某铺铺兵若干名 【挨次造入】 
　　一驿站 
　　某驿夫若干名 
　　马若干匹 
　　夫若干名 
　　驴若干头 
　　一河渠 【有则挨造下仝】 
　　一桥梁 
　　一坛庙 
　　右　　　具 
　　册 
　　年　　月　　　　　　　　日某官某 

　　△吏书勤惰册 

　　某省某府某州县 
　　呈为某事今将本州岛县并所属吏书年甲籍贯参充日期开列前件填注勤情缘由合行开呈须至呈者 
　　计开 
　　衙门六房经制吏书 
　　吏房 
　　司吏某人年若干岁某府某州县人于某年月日着役 
　　前件 
　　【谨慎诚实小心平常勤慎诚谨无过亦勤新役等字随用】 
　　书手某人 
　　【照前后仝无者填缺】 
　　前件 
　　典吏某人 
　　前件 【逐房照造】 
　　各属书手 
　　某佐贰员下 
　　攒典某人 
　　前件 
　　书手某人 
　　前件 
　　某首领员下 【照前造】 
　　右　　　具 【写于另页阳面】 
　　册 【阴面之中】 
　　年　　月　　　　　　　　日某官某人 

　　福惠全书卷之四 

　　●福惠全书卷之五 

　　莅任部四 

　　◆莅任部四 

　　详文赘说 
　　禀帖赘说 

　　○详文赘说 

　　夫详文者、详言其事而申之上台者也、贵□源委清楚词意明切而陈以可否之义。仰候宪裁。其大旨不过刑名钱谷。地方利弊之事如言刑名应宽者、则据其实可矜恤之情应严者则举其法无可宥之状。如言钱谷、应追者、则举其侵吞逋、抗之奸。应免者、则举其艰难穷困之苦。至于利所当兴、则举其所以利民者何在。弊所当革、则举其所以害民者、何存。总宜事理透彻出之委曲详尽使阅者诵之其可喜可怒可泣可悲之情不觉其油然而动勃然而生则虽欲不从吾言以为可否得乎夫详文亦有司之要、务且详之其行与否。均关有司体面。故事非不得巳。亦不可轻易动详鸿昔在郯、有关钱粮驿站数详、俱蒙　上台允行。岂敢云言堪动听、亦　上台虚怀悯吏为然耳、所有详文数首、姑列之于左、以备其类云、 

　　详文附 

　　△详文附 

　　请豁免赦前流借钱粮 
　　请拨补驿站买马 
　　请免投诚移驻官兵 
　　议覆委勘沂州江风口沙压荒地 

　　 请豁免赦前流借钱粮 

　　为亟请遵　诏豁免以广皇仁、以救残黎事、据阖县绅衿王士奇等、乡民张宗颜等呈前事、呈称、切照郯城弹丸小邑、久被凋残、三十年来、田地污莱、人烟稀少极目荒凉之状、已不堪言、复有四年之奇荒、七年之地震、田禾颗粒无收、人民饿死大半、屋舍尽皆倒坏、男妇压死万余、即间有孑遗、昼则啼饥号寒、夜则野居露处、甚至父子不能相顾、室家不能相保、老弱转、徙于沟壑、少壮逃散于四方、往来道路之人、见者酸心流涕意谓从此无郯民矣幸遇朝廷轸念民瘼、将四年钱粮全蠲、七年免四征六于是救死扶伤之民将暂缓征输之苦稍稍复归故士、整理旧业其感戴皇仁已不浅矣。逮康熙八年、又奉有十一月二十五日恩诏、将顺治十六七八年、康熙元二三等年钱粮、实欠在民者、槩行蠲免、阖郯百姓、无不踊跃欢呼、相庆生逢圣主其为我民计生全者。抑何厚也。自是流移亦渐归农荒田亦渐垦辟而百姓犹朝夕之不给者、葢以疮痍方起衣食未丰。非加以数十年之培养。元气终未易复也。近奉有　部文、欲追　赦前民欠、补还　赦后银两、凡在庶民。谊当急公。但五六七等年、借解元二三、并顺治十六七八等年钱粮、实系小民穷苦、输纳无资而前任迫于考成。不得不那新补旧。乃今奉　赦已久、以借解不准议蠲、仍行追补、但查借解虽在未　赦之年。而追补实在巳　赦之岁。夫欲追既　赦之民欠。以补借解之仓口。则是昔已　赦而今复追也　煌煌天语。其何以恪遵乎。况目下十年钱粮。就在开征。五六七八九年、又经带比。正苦三空四尽何能剜肉医疮。切恐穷民难支。纷纷思逃使既去者决不复归见在者亦当转徙不惟旧欠难追亦且现征无措非独郯民之忧实贤父母之责也士奇等身历艰难。万民急切故敢合词呈控。伏乞俯念下情、体察民隐、特赐具详、祈　恩豁免、非敢邀殊恩于望外、止祈信　诏旨于巳颁。则郯人垂死之年。即更生之日也。等情具呈到县、据此该卑县复查得郯邑康熙五六七年借解元二三顺治十六七八等年钱粮通计五千五十七两三钱有奇、新奉　部议、再蒙宪檄、勒令追解、自应祗遵。然在郯民。实有万万不能堪者郯邑地瘠民贫。当荒残久困之后。灾祲迭见之余。户口消耗日甚。钱粮逋欠更多。我皇上哀此穷黎、既蠲惟正之供、屡浦赈施之泽已深悉民力之不支矣。数年以来、厚生之计未周。追呼之扰如故即六七八年钱粮。原额每缺于前官。考成并急于今日。故九年岁内。一时并征。艰难备至若复追节年借解之银是一年之中而取足十余年之欠额嗟嗟罢甿何以堪此卑职常公事出外。见民间食餍糟糠。面多菜色。寒冬风雪体无完衣且闻有旬断炊烟冻馁自经者卑职虽时加抚恤。然四境之遥。何能遍及。今复追比　赦前旧欠。方春之土。弃而不耕。数椽之居。复无所恋举欲携妻挈子逃之别境是使朝廷数十万之金钱蠲赈全活之民而一旦迫之流离失所不甚可惜哉即以追比言之民虽愚贱。未有不畏敲朴者。当其髓枯骨尽。救死不赡之时。加以催科孔亟。万一挺而走险虽有桁杨何以加之是未能取赢积岁之逋欠而先失土著之民心使邑境空虚田庐荒废将听其散亡而不为之所乎抑广为招徕而加之意乎圣天子恻然念之当又不啻如四年之蠲七年之赈矣然与其议蠲于既散之后孰若辍征于未散之先与其发帑以赈而更多其费孰若悉蠲是逋而大畅其恩乎前蒙　院台具　题以未完钱虽在未赦之内。其应追民欠。实在　赦免之年。　仁言恺切。真足感动、天听。而　部议以台臣张　条奏疏内、借解钱粮、仍行追解、又云　赦内止免实系民欠、未免官借补解切意以为钱粮原有定欵。虑因那借开混冐之端。新旧或有暂移。亦必按追补本仓之数其在　大部台臣。岂非为军国筹至当计深远哉然借解者官而钱粮则实输公府逋欠者民而蠲免已久奉　恩纶揆其借解之由当日之官不过那缓就急若以借解之银算归本年项下于正额原未有亏也今日之民亦孰非残喘余生而援以蠲免之条悉豁节年追补于　诏旨正相符也且台臣原奏。在康熙四年。条议固所当遵。皇上恩蠲。在康熙八年　诏旨尤为可信、卑职昨阅正月二十二日邸报有　户部题覆甘抚华　会同　总督莫　为秦属蠲免一疏、内称宁州等八州县、九年带征、七年未完银、一万三千一两零、粮一千五百五十九石零实皆土瘠、民贫、追比敲朴、万难取盈、　题请豁免、部议覆准、业奉　俞旨、则秦省九年带征粮银、皇上不难施浩荡之恩况八年　恩诏普天同庆而反不得沾蠲免之实乎卑职一介微员。应否蠲免。安敢置喙独是郯民困苦巳极恐徒事追比终属无益目覩阽危之状最为真切。若坐视不言倘一且惊惶逃窜不可阻御旧欠无追新粮莫措则卑职之罪莫可逭矣顷奉宪牌照数追解、郯邑绅士灾民久切　仁天之戴翘首跂足所望亟为拯救以延旦夕之命者不异大旱之冀甘霖也伏乞　宪台转详　院宪、补牍具　题恳遵原诏。准与豁免。俾安土之众。免致流离从此郯城百姓。永永为朝廷输租纳赋之良民世世为　宪台颂义感恩之赤子郯民幸甚、卑职幸甚、 

　　 请拨补驿站买马 

　　为疲驿昔僻今冲差繁站远、吁请拨补买马、以苏驿困事切照驿逓之设、原以供　皇华往来、及承舍赍奏、有工料以给圉牧、有马匹以副星驰、此实邮传急需、缺一不可、念郯邑当东路未开用马稀少、犹可勉支、自豫抚　题定之后、一切使客差员。大半皆由东路。送往迎来。日无宁晷郯邑接南省实为山左首驿。查卑县里甲及红驿两处额设之马、止一百二十匹、而郯南至峒峿、北至沂、皆一百二十里、西至峄则一百八十里、站长则有奔驰竭蹶之虞马少又无休息更番之术以致倒毙不堪见额动阙。时须买补。疲驿之重困。职为此也。伏查中路、滕县滕临二驿、邹县邾界二驿、与昌平新加等驿、每站相去只四五十里、工料之外。又有粮佥买马。今郯之站远。较之中路。不啻三倍。止有工料银两。并无买马钱粮欲那买马则工料系额设养马及驿使廪给与马夫口粮必有不给欲尽工料则差多马少恐急切奏章及紧要差使又致羁程即云加意节省。其如站远。马力难支。倒毙既甚。买补必多安能以额内有限之钱粮为额外无穷之购买且大差一到。少有不敷。则驿书牌子。鞭挞交加、势不得不揭借买马以供差使。即卑职去年六月受事以来、除料理棚厂槽■〈算刂〉、繁费不论外、约计一年之内、所买补之马、已四百余匹、其倒毙者、又已过半、见今逼索马价。接踵盈门又安能有点金之术而清偿之此下吏之赔累。无从申诉。而疲驿此后之弊坏。实有难支者也。伏乞　宪台念郯邑山左门户。站远差烦之苦。慨赐转详。于工料之外添设买马钱粮准于地丁正项销算。若以添设不便具　题。则查建旷银两。曾奉　部文留为冲邑拨补买马之需。亦乞咨达　部台。准于建旷银两动支买马。永为定例。此卑职实从驿逓重务。万分苦。难起见非敢私于成法之外。妄行干请。以渎　宪听也、 【后蒙　部议东路十三站俱照郯邑每站拨补买马银柒百余两永为定额】 

　　 请免投诚移驻官兵 

　　为报明伪统领将军、投诚官兵分别人伍归农事、蒙布政司宪票前事、内开蒙　巡抚部院袁、　淮　兵部咨前事奉旨安插投官兵左都督林　等、在沂费郯等处、筑房开荒、札付等因到县、蒙此切照移驻投诚官兵、欲安插得所必有可垦之荒。可庐之地。即其始至地方。便须房屋安置。使其所至如归。斯兵民两便。可以相安。兹奉　司行。预查房屋空闲处所并荒地堪以屯种、及修筑房屋之处、此诚计虑周详。而于朝廷柔远之恩。更加以安辑兵民之至意也。卑职伏查郯邑自罹地震之后。房屋坍塌。十室而九。本境在先逃亡之民。方欲归无所。纵一二破败寺观。久为防兵占住。此外民居草房。寥寥相望。即卑职与衙官。俱僦民、间数椽。风雨不蔽城邑如是。村落可知此空闲处所并无房屋可以暂居也。又查郯之荒田未尝不芜莱在望。然附城近村之处。渐见开垦。闲有零星荒地。尚多有主。惟邑之东北、土傍诸山。多杂沙石。西北则滨湖之地。势若洼下稍有旱潦。颗粒无收。以故居民流散。其地竟成古荒。数十年来。无有过问。此荒地之无可屯种者也。至于筑室畔田。所以便于农作倘地可营居而于荒田异处则耕作之奔走为劳倘土可垦开而于版筑非宜则妇子之宁止何赖今郯荒田。多近山湖之地。素苦旱潦于耦耕聚处正两有相妨此荒田附近并无可修筑房屋之处也。抑卑职更有陈者。郯邑屡被奇灾。残黎无几。蒙朝廷蠲赈。　各宪台抚绥。流移之氓。稍稍复业今一闻安插投诚官兵。颛愚无知。合境汹骇。惟恐将来受其骚扰。久处者犹思远徙以避在外者又安望其复归是使郯邑一安新集之兵而反失土著之民矣且郯系山左边隅小邑。宾与南省海赣邳宿沐阳地土相错。最为奸宄出没。设有匪类。与不肖兵丁。彼此横行互相影射非如腹内大地可以控制防御尤不可不为鳃鳃过计者。卑职处此残疆。日与二三鸠形鹄面之小民。相为依守。虽加意拊循。犹难振起。况节年逋欠。巳苦追呼苟更有意外惊疑恐逃亡又复见于今日卑职恭承　司檄。谨遵前项。逐一确查郯邑虽有荒而实非可垦之荒郯邑虽有地而并无可庐之地城乡内外烟井萧条而亦无闲房可以安置之处以此揆之安插既难得所垦屯切属非宜缘系安插投诚事理、其地方情形、不得不冐陈宪听伏乞　宪台、俯垂电察。速赐转详。则官兵荷绥辑之休。而残邑亦无惊扰之虞矣。 【蒙　院宪批准郯邑免其安插】 

　　 议覆委勘沂州江风口沙压荒地 

　　为急豁民灾等事、蒙　本府火票前事、内开蒙　廵抚部院袁　布政司宪票云云等因、蒙此、卑职于某月某日遵奉　宪委、随申沂州、定期会同踏勘去后、不意连日大雪、弥漫遍野、疆界不分、实难履亩、巳于十二月初七日具文恳　请展限矣、然又虑事关　院件、未敢久迟、乃于十二月二十五日、单骑赴沂、会同本州岛罗知州、亲诣江风口、马门口地方、时积雪未消。沙深氷厚。汲及马腹。未能逐亩勘明。然观其大势江马门二口、皆在沂河西岸、相距约二十里、而峯山社唐庄等十二村地、并在两口之内。每遇河水大涨。水从外入。交汇其中。十一村地俱受其害。近口之处水冲激而刷地成渠平衍之区水泛滥而积沙成洲其唐庄地近江风口故受害独深。缘江风口冲囓之堤。数倍马门故水之入势大而流亦长。自唐庄迤南。浸淫二十里。直接马门口。峯山私十一村实受之。马门口水之入。势虽少杀亦助江风为虐。而相近菜村等地实受之两口之水为害虽有重轻而十二村之地被灾原无差别故举昔膏腴之壤尽成沙碛之场此、卑职之所目击。而灾黎之所急为呼吁者也然犹恐以额外沙滩。指为承粮熟地。与夫被灾二十五年钱粮何以全完。康熙三年奉文清丈何以不行详请。诚有如　宪檄之所驳者。卑职细加诘问、据原呈郑洪礼、里老孙应才等供称、峯山社并无额外余地。当先造册、因地主逃荒、尚有遗漏。未经开报。原册沙压一百一十顷五十亩九分之数、尚未足以尽之。何敢复有假冒。二十五年以来虽遭水患、然在前被灾尚轻。阖社犹可包赔。如顺治十六年之大水泛入、沙压稍浅问有花地可种。故康熙三年、奉文清丈、小民畏法急公。苟可勉强支持。未敢遽为告免。至七年、忽遭地震、男妇压死甚多、加以浃月霪雨。沂河骤涨水口以冲决而渐大河流以弥漫而渐广于是平地水深丈余。室庐田亩。尽被漂没。老弱转徙无算。砂碛荒弃难耕所以七八九年钱粮。至今拖欠无追。康熙八年二月、　前院亲临赈济、洪礼等、巳有急豁民灾之呈、蒙委　本府照磨暨本州岛知州公同踏看、造有清册解　司存案、兹幸遇　院台下车、仁风远被、复申前请、急求豁免、以救残黎等情、据此、为照郑洪礼之口供合之卑职同罗知州之目击。其峯社唐庄等十二村、原报地一百一十顷五十亩九分委系河水冲涨。沙压情真。似可无庸再诘。但卑职蒙　委踏看、实缘积雪遍野、深者丈余、浅亦数尺、未能逐亩清查、其册开花户不下三百余名、据洪礼等供、半巳逃亡。即见在人户。住居窵远。一时难集。虽取有里老甘结。未经逐户查明。不敢扶同具结。其沂州印结并四至清册、罗知州面谕先于十二月二十二日具申　本府在案、为此合将亲至江风马门口、看过情由、并郑洪礼等口供、据实详报、卑职更有请者、郯城系沂州辖邑、其申取册结、拘催原呈里老人等、未免呼应少难、倘悞限期、咎将谁诿、合无另委别员、细加踏勘确实回报、庶　院件得以早结、而灾民不致失所、矣 

　　○禀帖赘说 

　　夫禀帖者、或详文有不便言。与不必见之详文。而乃以禀通、之也。其词贵简净毋冗其意贵诚实无欺其商酌请示之处贵婉曲毋径情其申辩剖晰之处贵和平毋戅急然后览者易于八目而亦易于见听。否则纷纭满纸。徒废笔墨。恐有未当于上官之意耳后禀帖数首、亦鸿在郯任者、姑附之以备体云、 

　　禀帖附 

　　△禀帖附 

　　上扬提台 
　　复济东丹道台 
　　上东兖钱道台 
　　上东兖李道台 
　　上兖州府蔡太尊 

　　 上扬提台 

　　卑职到任以来、因念郯邑、与沂峄西山诸□相近兼江南邳宿等处接壤、奸宄易于出没。乃清严保甲。昼夜廵警。卑职尤不惮寒暑。宵出亲查。所以期地方宁辑。不致远烦　宪虑也。至驻防营官之在卑县者。卑职每留意周旋。即两汛兵丁亦时为奖劳。以其同事地方必平时气谊交孚而临事始心膂相助故卑职莅任两载。仰籍　宪台威灵遐畅。亦营官上体　德意。能同心扞圉。庶萑苻不有所窥伺耳。今卑职不幸罹先君之变、毁骨支离、曰颙委代、且近闻邳宿匪党。又蒸蒸蠕动。则阖邑安危。惟防官是赖。伏查本县旧设防官二员、一驻县邑、有城池仓库之责。一驻红花埠、有扼要控制之司。非技勇优超。才猷敏练者。恐未易膺兹任也。今在城把总某性虽平易近人。然喜躭安逸。红花埠把总某年虽少壮。而性颇骄矜至约朿兵丁。素无纪律。则两官均有可议焉。卑职荒郯下吏蒙　宪台恩遇最深凡有见闻。义难缄默。敢不为　宪台密陈之。如分拨各集防兵、宜时加检察、某把总自到汛以来、既未尝郭外查点。且终月不闻夜出。此躭逸之一班矣至管队张三、于五月初十日、纵妻■〈发刂〉居民邵君爱之麦。张进史二于六月二十二日。强刈马头乡约张茂德之谷。德与理论。复统多人毒打。当经典史验明。遍体鳞伤阖镇人心惴惴。纵兵殃民若此。又纪律之谓何欤。他如张三锁卑县巡更快手王加英陈友拔刀击伤催粮快手李应阳与王户长纵子元臣等捶皂隶王进礼血流被面、戴进入捕壮赵应举室索饮、因而奸逼其妻此衙役受其欺凌又不足论巳。然某把总、犹不过驭下无术耳至某把总则举动乖张。兵丁纵肆皆身为之倡如、以到汛拜客、路遇飞逓漕抚公文、马夫杨守富、怒其不下马引避、锁拿、营署、至晚始释夫紧急公文。方繇马逓。注有限期。仅以不下马之故。而羁系终日。倘文书稽程。谁职其咎乎。如红埠当南北要冲、本集栅钥、例系地方收掌、遇有过差、随到随启自某把总到汛、拘钥、存营。致邮使每欲劈栅。移怒马夫。鞭挞交下。夫□奏何事。乃掯不放行。倘本章迟悞。又谁之愆乎。本集岁例祀马神演戏、某把总怒其不起立、将唱且者当场痛责、因阖集跪恳、杖至三棍乃免、夫徒步往观自取亵耳又何怪而责之哉此亦见骄矜之一班矣至守铺营兵张文登等、自贪稳睡命更夫止就伊铺巡逻张寅山、唐小□、距铺稍远。遂悬吊考掠。街民饮恨北来　内阁学士郭、　经过红花埠、管队卢户长、统众入驿、强拉驿马四匹充伍送差、次日至晡方还、骑伤几毙然此尤兵丁恣肆耳更可骇者七月初八日、有红驿马夫张调元与卖蛋人王太平争嚷、营兵蒋得胜从旁突出、执调元痛打、及调元犇禀、某把总不加约束。反麾卢管队率众凶殴。垂死复苏。兵丁乘机。凡遇马夫。槩行攒打。以致阖驿夫牌。惊逃星散。过往紧差。数日无人应付。此本集约地居民罔不目覩者夫朝廷设兵。原以卫民。今营兵肄行无忌。营官不加严饬。身为之倡。则将来兵民之间。有不可胜言者又非特备御之不足恃巳也前驻防卑县千总朱成名、把总史应佩、二官在汛、兵畏民怀、每遇夜巡、即身先士卒所谓技勇超优才猷敏练者斯其选也千总朱成名、九年冬间、换班应调卑职据士民保留公呈、详请　宪台、以不便违　例、未蒙　俞允今卑职敢再呼吁　宪台之前。恳请　特为破例。仍早令朱成名史应佩、驻防卑县红驿二处将某某撤回。则卒伍知所警饬。而疆圉可保无虞矣卑职在郯浃岁。从未敢获罪营官讵且晚将去之时复自蹈嫌怨然实从地方隐忧起见非敢于前后驻防有所厚薄也伏冀　宪台俯赐垂鉴。地方幸甚、卑职幸甚、 

　　又 

　　邵君爱等一案、巳再具禀　台前卑职之初心。想蒙电鉴。卑职实于某某二官、非有纤芥之嫌。前禀原未冀　宪台深究。祗以一片痴肠。从地方起见。或得将卑职汛房另行更换庶无贻悞。因恃　宪台夙爱。故言无不尽耳。岂料　宪台遂行穷究非惟某某微员不足当严威之加耳职返衷悚惕何以自安今蒙　札提要证锺三等、三十余名、宜即遵解。但伊等多系佣工末技之民。趁食度日、郯距省会七百余里。往来何以资生。一闻行提。尽皆逃窜。在　宪台提审不过以安靖地方为念而先合此辈穷民惊惶失业又非卑职所以仰承　宪台之德意矣合无仍请　宪台槩免深究不特某某之二官。可邀　恩全。卑职之私衷。可以释疚。而初提邵君爱等。再提之锺三等。俱羣被雨露、于　宪台恩威并济中矣卑职终恃　宪台辱爱。敢再冒渎。伏祈　慈照 

　　 复济东丹道台 

　　卑职荷　老大人宪票、谕领粮佥银两随□禀付　宪役回报矣、但卑职伏读　宪台来行、内开蒙　宪台呈详秋冬二季粮佥支给东路、又开蒙　院批仰照　部文支给缴、卑职地居山左南隅未悉其中详细、有不得不禀于　老大人之前者、分劈粮佥一项。原于昔僻今冲案内之所请允。旋蒙　院宪、以分劈之数。报明在部原以十一年为始。且岁终以一年买过马匹价值。报　部开销。则必支以一年分劈之粮。佥然后可以如数造报。今　宪票后开郯城红花二处、每处十一年分粮佥银、各七百二十八两四钱九分有奇夫领若得照数。则二处共应领银一千四百五十六两九钱有奇、如春夏二季、西路已经全支。仅将秋冬二季之半分给东路。则即郯红两驿而论。所领不过七百有奇矣。卑职自到任以来、因郯红为东省首冲。虽差烦马倒。未敢不饱腾盈枥。以故马价积欠数千余金。至今逼索环门。殆无虚日。至昔僻今冲一案、蒙　宪台谕令卑职遣人赴北颇殚苦心、幸而就绪、卑职兹值丁忧去任、如十一年不能照分劈全支。其秋冬二季又扣至卑职卸事之日为止。所领宁有几何是徒劳于前而无补于后。知必为郯肆之枯鱼矣。近传闻以奉文之日为始夫当日分劈报部原系一年全数并未于十一年申明以某日为始也今　院批照　部文支给。或系一年分劈之数乎。抑秋冬二季分劈一半之数乎。如以秋冬一半分劈东路。遂为十一年买马造报之数。切恐于　部文犹有未合也总之中东两路俱系朝廷邮驿。中东州县。均为　宪台属员伏乞　老大人再为从长酌夺。仍檄附近长清泰安等州县立为妥议。知无。不仰体　宪恩者。如中路巳将春夏全领秋冬二季自应全给东路则与分劈一年之数相符所谓遵照部文正在此也倘蒙　宪台慨赐主持秪转移间不惟东偏久苦极累之驿。咸沐　洪施。卑职百痏千疮之下吏。受　生成于不浅矣。 

　　 上东兖钱道台 

　　适蒙　宪檄以诬杀多命一案委职于峄县会审卑职仰蒙　老大人过爱。奖任逾涯。每不弃驽骀。饰以□钱加之驱策。虽凡庸下驷。亦将望影嘶风。思有以目效矣。但传闻京口　大人、旦夕回北、用马至二百余匹、两驿额设之马、仅及其半、卑职正在多方购买但需数甚多。未能卒备。兼江浙银鞘接、踵报至。夫役多至千名。两项非卑职亲身料理临时万难荅应且丞尉皆巳他委。旁无可寄之员。即银鞘一至。击柝荒城。夜分廵警。卑职尝为中宵不寐。此近时驿逓繁难。真为之形神俱瘁者也。若峄县往返兼之讯鞫动羁旬日。倘驿务涉有违悞恐致烦　老大人清虑。或俟卑职料理北去之后。再遵台委。又恐此案。系奉行　宪件未便久羁。或乞专委峄县。抑别简材能邻邑。敢冀　宪慈鉴宥批示。以便遵行。 

　　又 

　　逃人李大即前解役杜兰等所疏脱者也逮杜兰等减等发徒、此案巳结、细查条例原未有中途在逃。复行原获处所勒限缉获之处分也。止因　疏尾、有缉获另结一语、遂奉行为　部限耳何省何地非逃人之所、托足李大系任丘逃去。此时。恐并不在山左界内。况止问之郯城一邑乎。今蒙　宪役催提令经承赴　宪回话、伏乞　慈照、卑职巳将无凭跴缉之语。另文申详　臬宪矣 

　　又 

　　卑职以荒郯节年逋欠、屡奉　院司各檄、着行设法严追自受事以来心血耗竭于此者。一年有余矣前畧巳具申　台前、不敢更渎、兹有刘尚仁告王应升一案、蒙　宪亲提敢即以此陈之、郯节年逃户钱粮、本户既逃。则惟佃地之人是问至户逃地荒无人承种惟有本甲户头之包赔彼户头之膏血几何能堪此赔累耶万不得巳。始听其单开。必至亲手足。方准鬻其遗产为之代纳。至于风马不及。卑职早已出示禁其扳害矣。今王应升之单列尚仁、据禀以其种地三十亩节年欺隐未入流水。卑职以匆匆之曲阜送考但准差拘、未究其欺隐果实与否使尚仁欺隐果真则按律宜照年追纳田没入官计亩论罪若止使其赔本甲逃粮犹宽政也伏乞　宪台鉴职苦衷。实从朝廷钱粮起见惟妙用深心为卑职存一追征地步不然惟有坐听参罚朿手待毙而已以托　宪台覆载之下。敢沥诚上恳。仰祈　慈鉴 

　　 上东兖李道台 

　　前蒙　宪票到县、为公吁宪天一案行查马头集本年牙杂课程共该银若干、卑职任内征解过若干、而署事李州同并未与闻、卑职业巳具文详覆　老大人矣、闻详内有此项银两统在空悬、既系全完、何不起解等语则李州同仍永尝逐一陈明也夫牙杂一项、每岁因投认牙人所纳之谷石、并客商所报之烟花布曲随其多寡。以为收解故全书开载原无定额。课程一项、即腌造棚厂所报之水程每岁解　司银二百三十两四钱有奇、计收税之期、始自本年九月、止于次年三月其税银视腌之数听本商临行报纳非若正供征比之有定限也查卑职于本年六月十八日、解过牙杂银十三两五钱、又于十一月初四日、解过一百三十七两一钱六分、除收完存库十五两三钱九分、造入交盘外、仍未完银七十两三钱六分自在接管者经收续解非卑职任内已照额全收而不行起解也。然则李州同所云空悬不解。自难逃　宪台电烛中矣。至于程源之告卢世标始于今春　抚院、委　兖粮厅行查马头课税、程源等孙本集乡约以　院件严切。不得不为料理。曲行程少山等、雇觅卢世标为本行管事、不谓世标从中作梗。且谤源敛费侵肥。欲倡曲店告源。乃、阴以为利源遂具禀卑职正行拘审、世标邀亲友。与源劝息。昨署事者至。有世标山西同乡。素与源不合又因马头集每有江南山西两商民之分。遂嘱署事亲至马头。以查催税银行拘源等阖集商民惊骇闭户。世标又首禀署事。云程源实为之倡、源蒙冤情激。于　老大人台下所以有逢恶屠孤之控也。然源告世标。词联署职未免有忌器之嫌世标怀怨。乘机倾源亦实由发踪之始今马头商民、于李州同处、代源请罪。以全上下大体。源标亲友、亦为两家讲解。以释彼此夙嫌。兹世标等、现解赴　宪台审埋伏乞老大人念源标等、均系愚氓无知。从宽免究则西南之衅自消而阖集亦感　恩无既矣卑职又闻李州同以虎棍罢市等事、并封卢世标原词申报　宪台然马头里保乡约惟源尤为急公。即　前。任道宪俱蒙优奖。比之虎棍。似属过焉。至罢市之事实缘李州同过激而成。于源奚涉但源系南人处于孤弱非世标敌耳并祈　老大人详加体访。特赐　恩施则良民益知所劝。不特源世世衔结已也。卑职素蒙　老大人洪庇优容。敢以渎禀。统惟　慈鉴 

　　 上兖州府蔡太尊 

　　兖属二十七城。从来之称凋敝者必曰沂郯。而郯又承沂下流。水旱之灾。无岁不有近复加七年之地震。死者万计。历蒙各　宪台轸念。一切力差杂役。视他邑稍轻、即河夫一项亦前此所未派。葢稔知民力之既竭。而地之相去尚远也。惟昨年骆马湖之役、以工大费繁、派及残邑、虽勉遵　宪令。而地方骚然。有民不堪命之忧。卑职受事以来、士民纷纷呈愬、皆以吁恩查例、详免河夫为请、卑职席未暇方拟具稿上申。而桃宿之河夫又至矣。窃念郯当积敝之后民之流亡者未尽复业地之荒芜者未尽开垦。邮传之应付者如织。钱粮之逋欠者如山。此真救死不赡之民。而责之就役于二三百里之外。非徒为力役之征。亦将有性命之累。宜鸠形菜色。扶老挈幼。泣诉于下吏之前者踵相接也。卑职近阅邸报、黄运二河、一时并急所费金钱动以百万、上廑九重之宵旰下烦　各宪之驰驱。又不敢曲狥民情。有妨大役。随将各社灾黎。婉言抚慰。仍遵　宪檄。从公勉派外。但郯民疾首蹙额之状。实有万万不能堪者。敢据实禀明于　老大人之前伏乞加意抚绥破格垂恤。使不得邀　惠于目前者。犹可望　恩于后日。则　老大人之为蕞尔邑计久远。不啻白骨而肉之矣。专此上禀、伏惟　慈照、 

　　又 

　　昨蒙　老大人提取高继曾案内尸格卑职遵将前任原卷逐一细阅、止有禁子患病呈词、捕衙病故申文并继曾父高景光病故领埋结状。此外并无相验尸单。可以申送　台下。至先奉二十三日　宪票、令卑职将继曾身尸逐细检、诚为　宪台慎重大案之意但查一干犯证、俱在郡候审、若申请发回关提仵作。吊棺开验。动须旬月即今限期巳廹。迟悞之罪恐不可免若欲架空填注。苟图塞责。又何以服两造之心而箝原告之口似当即就景光原结身亲煎药调理不痊等语以定病死之案问心既为勿欺详　院亦称实录或可无烦再驳耳。 

　　又 

　　卑职以庸驽之质、受事荒郯、前令之未完、积年之逋欠、累累在案、非奉宜　老大人威灵。则卑职几朿手无措。查郯之杏墩朱吕重沟新汪等社、半系绅衿包揽、而新汪一社逃亡最众。俱为廷琬隐入高册。乃地土之在新汪者独累穷民赔偿。夫其饮恨积愤于廷琬。巳非一日矣屡诉陈卑职之前、思以赔累之苦、包隐之害、赴省控告卑职黍为民牧。于一逢掖诸生。何所不容。然以众愤之未易平。且惩一警百。以厘宿弊。卑职事也。故敢以廷琬之包揽。申请　各宪。仰蒙　宪台暨　道台、俱批职鞫审、众证俱齐而廷琬独抗不赴质虽经取有该学之收管犹不得而羁之则其平日之踰闲疏勒可知矣。卑职以　宪件所系、将廷琬之父明远解赴　宪台、闻廷琬方始投到　台前、蒙提胡延年等一干犯证、卑职已经行拘到县但据延年等泣陈、俱系现年社长承催各欠。未得暂离。又兼二麦巳秋。现将收获终岁身家所系正在此时恳祈申详绥解卑职俯思农忙犹且止讼。况目下雨泽未降。人政皇皇。民隐堪念。合再请　宪台裁夺批示、或俟二麦告终。旬日之后。再遵行起解。或即行提鞫审。卑职未敢擅便、理合具禀、 

　　又 


　　蒙檄提刘廷琬案内犯证、卑职遵将胡际明胡延年等、同原差行拘、岂廷琬自赴　宪投到之后、潜复遁归与党恶胡曰尘等痛殴际明延年至折其肢体。惨毒异常。并际明抬去沂州界内。无可踪迹。此案首犯廷琬。而要证则际明也。首犯既巳远扬。抗不服拘。要证又行抢去。卑职为朝廷守大法。为　老大人奉　宪行。诚不意鼠辈陆梁一至于此。原以新汪一社、赔累不堪。彼辈积怨已久。故卑职申请　宪台在案今赋役未清。反遭荼毒肢体伤残甚于赔累是卑职之申请适有以悞之也未经国法之加先快宵小之志卑职诚为之切齿不平于中者矣。又曰尘亦系延年等所首告之人卑职以现系道役。姑从宽释伏查发踪者廷琬。肆虐者曰尘也。曰尘之肆虐。以弟超尘在此案内。身居局外。益悍然横行。令卑职无能执此案而讯其狂噬耳。今廷琬曰尘、现潜州境、伏乞宪台、严檄沂州、行提正法郯邑之包诡。政不独廷琬等。倘任其狼戾。格而不行。则良善皆畏惧吞声莫敢控诉不惟法纪无存而国赋之淆乱政未有底也卑职于廷琬曰、原无成心、但实从地方起见、不得不仰祈　宪断、理合禀明、 

　　又 

　　顷奉　宪檄、安插垦荒官兵屯种敢不澟遵但奉　宪行、细为踏勘、筹度、下吏过计、不得不有禀于　宪台巳具详申覆　台前矣、郯之荒地、非不芜莱在望但依山滨泽耒耜所不可加。弃犹石田也民不可垦而以授之兵兵仍不可垦则渐侵民既垦之熟地而居为屯种之地恐势所必至况此辈非久系节制之兵。甫经革面。而狼性犹存杂处于两省接壤奸宄出没之闲易生不测地去沂镇且二百余里。政恐鞭长未足以资弹压也日后且多隐虑而郯民目前巳汹汹惶惧。如迫汤火。郯向设有驻防之兵经卑职苦衷。调剂少相帖伏。再加以投诚之偪处。南北异性深恐兵与民未必相安即兵与兵亦未必相辑纷扰必甚调剂愈难又逃亡甫集之众。少不安生。便轻离故土。今现居者。思远徙以避。在外者安望其来归以移驻屯种之官兵而使完粮之百姓羣相失业荒郯未复之元气愈见消耗节年钱粮之逋欠无可追惩恐　宪台之考成。亦因之为累。非特卑职之功名性命已也。伏乞　电详转　院。则回天挽日之功。皆出　宪台起死嘘枯之赐矣 

　　又 


　　卑职去年因清追荒郯积欠、据户头禀称、有沂卫军户桑四、侵种县地至四顷有余、节年俱行逋抗、经卑职之差拘、则悍然殴差。及卑职移关沂卫、彼庇覆过坚。又无只字关覆。以朝廷应输比在册之钱粮。岂军户遂可为护身之符。而沂卫乃为逋逃之薮乎。荒郯十余年来、无年不欠。总因抗玩成风。卑职方仰承　各宪严檄。力行振刷。以沂卫庇一军户。遂致催征朿手。且正顷既不可空悬。丝毫皆考成所在。又不可累一二急公之户头。代其赔纳。万不得已。遂具通详。现蒙　宪台提审、伏乞严行究讯。将桑四节年陈欠。槩行清追。并敕行卫所。既有分地分人。此后不应更相侵种。庶田赋以清。而积玩以警矣。 

　　福惠全书卷之五 

　　●福惠全书卷之六 

　　钱谷部一 

　　◆钱谷部一 

　　总论 
　　催征 

　　○总论 

　　夫有司之职、大要钱谷为重而钱谷之重、祗在催征、比较、折贮、解给、与漕项收兑、数者而巳催征有法而百姓不得受其累比较有法。而胥里不得播其奸拆贮有法。而侵蚀之弊可免。解给有法。而款项之数可清。求其欺官侮典盗饷逋粮得乎。至于漕项、惟收之人民而塞仓中之漏卮兑之便丁而杜帮中之掯柄则钱谷之司。庶无余事矣。今仅胪列其要以俟采择焉 

　　○催征 

　　查实征 
　　佥粮里 总书附   
　　点库吏 仓书附   
　　遴收役 
　　别儒宦 
　　三连串票 
　　流水收簿 
　　流水日报簿 
　　定催征法 
　　苏排落甲 
　　滚单落户 
　　户头总催说 
　　革保歇图差 
　　革官银匠 
　　地丁搭钱 

　　△查实征 

　　田之所税为粮、人之所供为丁、统正赋之名曰地丁然南北繁简之不同、各处欵项之不一、如直隶山东止一条编总归地丁、江南浙江、财赋甲天下、银则有地亩、有漕项耗赠、有渔芦等课、牙杂等税银、米则有漕粮、有耗赠、有白粮、白耗、南粮南耗等米、至于定额之外、或又有本年开垦新增、有闰年之加闰、有淹荒豁除、奉赦奉蠲等银米、则本年征收之额、赋役全书、易知出单、尤必预为改刊、今由单停刊、惟全书与司核会计册东南必不可少州县实征里书遵照攒造。其攒造之法本县一年银米、某项某项若干、共该若干、都图里甲共若干、该银米若干、各里甲花户银米若干、共该若干、要必各甲花户之银米与甲总合各甲之银米与图总合各图之银米与县总合所谓一县之总撒相符然后照此册征收庶无增多减少之弊 

　　△佥粮里 总书附   

　　催征花户钱粮、惟凭里长而里甲之总催又有轮充排年、其里排、往往、地方猾棍、熟惯衙门者钻充、或在城之豪蠹包揽非图侵蚀钱粮即借端科派花户故催粮排里、必老、成殷实小心畏法者方可当之于开报点佥时、须验其人之相貌奸良。家道厚薄。并令该粮房及里甲等保结。方许投逓认状。如日后侵粮扰户。保结均赔同罪。至于总书攒造限单、及查算每限完欠、皆其经手、亦须熟谙诚实有身家畏法之人具保投认庶免花户排里遇限贿买以少开多以欠作完之弊○ 【今革里排、用各甲户头总催者亦应照里排报验保结例详见后户头总催说】 

　　△点库吏 仓书附  

　　库吏职司钱粮之出入必身家殷实老成畏法者方克胜任否则侵蚀在所不免。是以有司每难其人遂合各图里开报、而其流弊、至干贿金买放。迭报不休。四乡之殷民几于一网打尽此东南之为害最酷者也。凡遇有更换。宜择各房书吏如前项胜任者充之即不获巳、严谕图里公举一人、当官点验。如果胜任。即令图里并的当有身家之人具保投认如公报不实。日后事犯。将保结者究处。但点充之后、止令□□粮出纳断不可别有苛求往往本官以库吏为可扰每开单责买细缎器皿等物虽云给价。究属子虚。所以乡民闻报如堕沸汤甘心重贿得脱而犹以为幸也。说者谓、从吏书中四季点充、为日不久、即作奸不致过深、夫吏胥未必多贤。更替交代。反滋烦扰。莫若满岁方易。以专责成之为得耳。○各仓收粮、例有经收而又必点一人以为仓总所以稽出入而防侵盗也。然漕米屯仓、不过一季、开兑之后、谅亦无多惟近来常平捐积、每亩劝输、皆属有司职掌必得殷实老练之人为之经管。而有司时加访察。或不致有侵渔短少浥烂虫蚀之虞矣。 

　　△遴收役 

　　收役者、所谓柜吏是也计区里之多寡以设柜每柜一人掌之、宜于各房科、择老成谙练者若干名四季轮充以掣名签而定人以掣柜签而定所守俾皆不能以意得其收、银之法、柜吏每日早、堂时、白  柜至收所时刻不得擅离将司颁较准等子、公置案上、听纳户不时完纳。其盛银封袋、用棉纸双层糊裱、制成三寸阔四寸长、封袋上刊一定字样、纳户完银时、买此袋持至柜所、自将官等称准银数柜吏止看明银色纹足。 【或令官银匠在柜所估看银色如拆出低潮银匠赔补但恐借端掯勒纳户莫若将银袋令其置卖每袋止偿纸张工价二文此外不许需索似亦情法两得】 不许执等代称纳户自封袋口柜吏于银袋上填明某图里某人。完纳某项某限银若干、某年月日某字第几号、收役某人随照式登记流水收簿眼同纳户穿连入柜随填串票付、纳户收执。但花户不得朋名封纳即现年里长代纳、亦必写本户花名。以便临比查对各户完欠。如银钱兼收票簿、俱登填明白。钱须官铸厘文。不许搀收低小另匣收贮拆封时并验、如有低小短少、柜吏赔补。如此、曰镪不得入柜吏之手所收不过一季。又有拆封对号流水查擦改稽总撒猾胥无所施神巧之技矣。其柜每晚舁至川堂或大堂右侧柜吏及宿堂人役看守、○按堂库银柜、俱关军饷、驻防营官例应每夜拨老成畏法兵丁、在堂守护、倘有疏虞该营难以推诿即协护更觉放心。 

　　柜式附 

　　△柜式附 

　　柜形方、约径二尺五寸、高称是、用坚厚木为之、□包钉牢固、中分四格格分四里于近格柜傍、书明某里、格深至底、底上各钉铁圈、圈縳长线、度出格眼柜葢之颠、颠窍约横二寸、直半倍之、内制转木、名曰滚梆半面开缝如口、横安窍下其度出之线首贯大针、及穿银将纳、则梆口仰承。既纳窍中则梆腹上逼。入者不能复出矣。如别项钱粮、量银多寡、或柜或匣、宜另置之、其封柜匣之日、本官当堂亲验四围底葢俱无损裂及活孔缝痕随验明锁钥将锁门朱押并柜口周围封固柜吏领出收银、其柜钥封好。本官收贮内衙俟折封时禀领、 

　　△别儒宦 

　　国家赋税、无论绅衿编户、俱宜一体急公输纳、何得有儒宦之别。然以催征而论、小民排里。难登巨室之门。绅士追呼。反益穷甿之扰。以比较而论倚恃衣冠未便以抗延拘究。奸顽逃比。犹思以藉托求宽。至于不肖子衿。包揽他人地土。恣蚀官租。若夫执法贤侯毁破斯文情面。辄腾众谤于是画一至当之策。另分特设之图不列之于庶人所以示优直付之于自催似难独缓然犹逾限不纳阴阳门斗、送帖代求、果其怙势无完、拿追家属、此儒宦之所由别立。抑亦变通之一道也。 

　　△三连串票 

　　串票者、纳粮花户执之以为据者也、然花户有执、而排里临限。无凭查截、势必问之流水未免号杂而难稽故截串之不可不并设也。抑排里有截、而在官完纳。无从稽考。势必凭之日报。又未免止银数而少花名故票根之不可不俱存也。合而用之、名曰三连串票其法三式相同。而票额有纳户执照、临限查截、票根存算之名各异。执照查截二票、完粮时柜吏填付纳户、一自执、一付排里查截票完数。票根每晚柜吏仝流水日报缴入内衙以凭存算。此三连票之所以为至善也。宜里各一本里各立一字为号。里各一本则他里不得混入里各一号则他号不得借充每本额定百张先填号而后用印。每百定须细数既发柜。而即领串。先填号庶各里之字记分明细数张以重页之恐防夹带若夫柜发票前、乡愚无知、恐柜吏以白票私收。抑且执银无票致纳户需时守候。尤非勤政之体其票用棉连纸、印刷明白、每本前后用棉纸护叶以防擦损。装钉要牢固不散。护页用、印钤以防偷折用完票根俱要缴进票式详列于左、 【如用户头催粮应比其查截票即付户头临限查截、○票根缴进仍照号查明张数恐妨扯落】 
　　见图 

　　△流水收簿 

　　收簿者、各柜吏收银之簿也流水者按日挨登如流水之盈科渐进也、 【又有名廒经者】 每柜收四里、每里各置印成行格流水一本、每收一百号结一银总如收钱、亦照结总每日共收若干号、于次行注明某月日共收若干号实收银若干钱若干连前共收银若干钱若干 【未拆封者方作连前算巳拆者不必再连】 其银钱总数务与撒数合登记银钱数目务须笔画明净不许潦草磨擦改补违者重责。查果有弊。重责枷示革役。所谓每百号一结。每日连前一结易于算收银总数每日填。明号数易于查给过票根每里串各一本。拆封时易于按号查对格中银数也 

　　△流水日报簿 

　　日报簿、与日收簿同时印发、柜吏将每日各柜收某里银钱若干、照流水日收汇。填某日共收过银钱若干连前结一总数、共若干、某里收数后、仍开明经收某人。总数后开明某月日呈。其簿每日昃同流水日收。与用过票根。并未用串票。一齐送宅。以凭查对。次日再发内衙仍置日报底簿照柜送日报式登记。以便与日报不时查对。庶柜吏不敢于报后有更改多少之弊 

　　△定催征法 

　　凡征钱粮、必须各里预造实征册使排年里长知一里应征银米总数并花户一岁应完银米撒数而督催之。其册遵照全书会计田地山荡人丁科则某都某图某里田、每亩额银若干、米若干、地每亩额银若干、米若干、山荡人丁等亦如之、共该银若干、米若干、如本年奉文某项改折、某项加增、于各里丁产照则均派即于某里后开列该改折加增银米若干、裁减银米若干、实应征银若干、米若干其各甲田地山荡人丁额银米并加增裁减之数亦照里式开造须各甲之数与里总合各里之数、与图总合各图之数、与县总合则一年之实征与为定额而各甲又照式造手折谓之长单排里执此以考经催之完欠各户照式造方票谓之户单花户执此以考本身之应纳皆了如指掌矣。然总书攒造实征大数。未有不合县总者。但每以巳名银米。及包揽他户毫厘飞洒升合加摊于乡愚懦弱之人。且钱粮款项繁多。增裁不一。即有心计者如棼丝难理。又乌从而测其奸弊哉。惟俟造成实征册送宅。将上年实征与本年有无加减之数逐图查清然后将实征印发填单。俟长单户单送宅将实征逐图里甲对清然后印单给散而飞洒加摊之弊可除矣。所有册式并列于左、 

　　实征册式 

　　△实征册式 【都图里甲皆可照此式造花户照式字样收小每页可写八户、今以甲定式、】 

　　都　图　里　甲实征册 
　　田每亩额银　　　　米　今本甲编田 
　　额银　　　　　米　　　内 【某项米某项米】 
　　地每亩额银　　　　米　今本田编地 
　　额银 
　　山　　　　　　　　米　　　内 【某项米某项米】 
　　荡　 【俱照上式写】 
　　实征册 
　　人丁每丁额银　　　　米　今本甲编丁 
　　额银　　　　　米　　　内 【某项米某项米】 
　　奉 
　　文田每亩 【加减】 某项 【银米】 　共 【加银减米】 　　地 
　　山　　　　　　　　　　　荡 
　　人丁每丁 
　　本甲奉 
　　文通 【加银减米】 
　　本甲实征 【银米】 

　　△苏排落甲 

　　十甲轮充值年当差者、谓之排年 【又谓之现年】 其一年中之正赋杂差、皆排年是问、虽云赋役飞徭、原自出之众户、其如势豪积蠹。顽惫穷民。任呼不应。正赋累其敲朴。杂役累其包赔。如东南州县、每遇值年、则粮胥书总。保歇图差。与在城之棍虎。若羣蚁聚膻咸思蚕食。于是多方恐吓。假公济私。朱票出于怀中莫知何事料理动云千百刻不可迟非多蠹嚼吞于坊肆。即累日困闭于铺仓不大快其所欲不止以故乡人望城市如。地狱见差胥如狞鬼魂飞胆栗而一党凶神。因其畏缩。诱以代办之词。科其不赀之费。愚民无奈。拚出多金。利身安逸。孰意飞差外派接踵而来任其将无作有何止用一索十嗟嗟役未及终。而倾家荡产。卖子鬻妻。其惨不可胜道矣。然此犹止一身一家而言也。更有甲分单寒。宗支寡弱。协力匡助。相继告空所谓括孱肌而餧饿虎牢罢犬以饱贪狼安有不立啖俱尽者哉凡为父母者悯排年之苦必先力除保歇尽革图差而后侵蚀之害苏悯排年之劳必宜长单落甲公任分催而后奔棰之累释然此犹为差烦赋重之州县言之也。若乃粮、简地僻。竟用各甲经催。并排年而去之。不尤愈于畏阴而留影乎。或问之曰、然则差繁赋重之区。排年终不可去耶。愚曰、州县大者、图土必多临比之日、公堂环拥诸弊易生。当事倦勤。深更未罢。莫若排年应卯。人少而事易办耳。虽然催科有法。完纳众而归农免比。按里分期。临限清而厅事无扰。又何排年之终不可去乎。今姑为排年释犇棰之累。其落甲分催之不可已也。排年既任其劳。众户独享其逸。此即敲朴日加。彼何关于痛痒而且押差唤卯。行杖铺堂。种种多费是以排年之一身而当全里之重困揆之情理。殊有未安。宜照实征限簿。每甲誊造长单一本。分发本甲。每甲公轮勤干有身家一人传催众户。名曰经催如经催卧单不催排年禀差拿究如顽户任催不纳。排年逓禀摘拘。是则不惟排年免累。而各甲亦属众擎易举。法宁有善。于此者乎。 

　　长单式附　落甲经催长单式 

　　△长单式附 

　　落甲经催长单式 【一甲一本甲中花户依式造】 

　　甲长经催单 
　　某州县　为落甲经催事照得钱粮关系 
　　国赋各花户自应遵限完纳但良顽不等拟即差催诚恐需索滋扰合给单甲长按户传催作速遵限完纳如有抗违差拏重究甲长停单不催许现年具禀拘责并究不贷 
　　右单给某里某甲长某执催 
　　本甲通共实征地丁银　若干 【内实搭征钱若干】 
　　一户 
　　式同限簿 
　　夫条内所谓经催者、即本甲之户首也、如革去里排、即用户首以总催一甲之花户。其长单每甲仍照式造。以考花户之完欠。惟省却里排之执。以考经催完欠耳、其单、删去甲长经催字样、改为户首总催长单、其单内去甲长字样、改为户首、遵限完纳下改如完不合限。责比户首逃限不亲身应比差拿重究花户抗不听催具禀拘究。不贷 

　　△滚单落户 

　　夫长单落甲者、着甲长领单、经催本甲花户所以为现年分劳勿致独累也滚单落户者、着本甲花户单到滚催所以为甲长分劳期于速完也其法钱粮开征头二限听纳、至三四限、完不如数、照此簿甲分每五户列一单、挨填各户欠数、不论银数多寡分作四限完纳。五户中、以欠数最多者为催头其单、甲长领给最多者。催头逢卯、执单赴比比后又交与下手欠数多者为催头。如单到不照限完纳。及卧单不赴比、者立即差拿罚完欠数其余户、不照限完催头禀拿重责亦罚全完方释如过限再不完。枷示仍责全完须要勤查法在必行否则虽滚不遵亦无益也。 

　　△户头总催说 

　　夫催科而用排年者、以花户零星分而无统、故各里设排年督催完纳及逢限应卯、纳户人多、未能齐一、故花户完不如数、亦责比现年是亦以寡驭众省繁就简之道也。但排年以一人而催全里之户。以一身而应众户之比。甚为苦累。于是以每甲之甲长、命为经催以分任排年之劳。而各甲每有顽梗延捱又别设滚单令其逐户挨催以少节甲。长之劳。法至善也。葢自排年之设、则有保歇图差、总书粮吏、议立常规使费之为累。而排年于甲户。亦遂有兜收侵  蜀杂派滥索之为累。故欲苏排年。不得不革歇图差。欲苏花户。不得不革排年排年革而首事无人其总书粮吏亦无所恣其吞噬是以　圣天子深知排年为百姓之大害。于是亟议革除。而催督之任。惟专责之各用之户头以其乡人而催乡户彼既无其贪获人亦鲜所觊觎法又至善也。然而户头催粮、多在乡曲、应比又须至城倘无所以董押之。保无有攒催不力。与临卯不到者乎。吾恐图差之未能遽去也。图差未能遽去。其常规使费。虽不至如畴昔之甚。而断无赔钱自效。毫不扰民者也。抑户头每甲轮流充当一任经承造报倘无所以选举之。保无有贿脱可用。与抑认不堪者乎。吾恐催科之未能有益也。催科未能有益。其兜侵派索。虽可以杜在昔之奸。而断难按限全完。不事追比者也。图差之不去。是民害之犹未尽除。且恐他弊亦因缘而起。催科之无益。是考成之莫克早副。且恐他奸又更端为用。岂可不思良策以守此美意乎。愚以为一用之钱粮寄之户头、必就本甲择年力精壮殷实粮多小心畏法者充之其老穉孤贫庸懦无能者一槩不得混应公举则责之本甲。印官验果堪充。取其粮房总书保状实保结得某里甲某、堪应户头、总催某年分本甲花户钱粮。如有悞公不法及通同作弊、增减比限完欠册单、查出一体廿罪云云然后取该户头认状某里甲某、实认应本甲户头、总催某年分花户钱粮、遵限自封完纳、如有兜收侵蚀、需索违悞、临卯不到、雇替应比等弊、愿甘重究云云、又每五甲户头五人共具连名互结。实互结得某甲某某甲某、认催某年分本甲花户钱粮、如有兜收侵蚀需索作弊、隐狥不行举首、及临卯私逃、在比人不行留阻、一体甘罪云云、将认保互各结粘连成卷、用印存案、印官于认役之时、齐集当堂始由之以诫饬。继加之以奖慰。使其知所惧而乐所从。彼户头既素有身家必不肯代花户受比而催督之必力花户亦碍其体面必勉于按限输将而逋欠之目少及其比限。粮胥具有保结。自不敢任意以少增多。以欠作完。朦官取咎。至于户头逢限、同互结有未完应比几人。必俟比完同散。如结中有临卯不到。在事不行留阻。除本身应比外再加量责使彼此共相箝制而不敢私逃其逃卯者。视本里逃卯之多寡酌其地方远近。一差可拘敷人严拿重责仍照限完方释若户头能破限多完。或先限全完者花红鼓乐分别奖赏以鼓励其余如此户头未有不奉法急公。而啚差之董押可免矣。其为民害者不从此尽除乎。再如花户一年应纳之数。则有分注之长单。户头执此。平时催攒。逢限稽查完欠了如指掌户中输纳不前。则有分发之滚单。令其逐户挨催连类因之速竣至如顽户任催不应。户头具禀。拘责押追余欠无难渐楚如此户头亦不致偏劳重困而甲户之正供可凊矣。其为考成者不于是克副乎。若夫来岁新、又须别认经催、倘举报未得其人。不妨问留旧役。祗期有济于催科。难狥轮充而悞帑。至其中或有不肖。以熟滑生奸。如前此排年诸弊。许花户指名首告。印官不时访察。重究斥革。追赃给主。则严明之下又尚有轻于三尺者乎。鸿因前幅具言排里利弊、而今更用户头、均系催征要役。似未可惩乎前而忽乎后。故谨陈一得、以备当事采择焉。 

　　△革保歇图差 

　　钱粮之不完。非尽花户之拖欠。其弊由于保歇之兜收侵蚀里户之重累。非尽正供之难应。其弊由于图差之□科恣扰保之名、恐限年逃卯。取在城所住为保。以便。根拿。歇之名。因现年居乡必入城觅寓为歇。以便应卯。乃积年之胥蠹。遂以其父子兄弟充保歇。以其钱粮多所付托。可以任意侵那积年之市棍又以其父子兄弟充粮胥以其算结必由彼手可以改移完欠甚之衙门头役。押卯差人皆其亲友。声言官府之线索。可自我操。临比之勾销。何须尔在。但以钱粮见付。无妨竟自还乡。现年方且倚为丛社。恃为腹心。钱粮诓骗入手。任意侵渔。及其临比。通同掩餙。间或查出摘拿。该差粮吏。互作延挨躲闪之计。到底欠难终挂。里户畏比。复受吞声忍气之赔。至于现年上役取保该房即出坐催。名曰图差按图分拨。于是皂隶买差有费。图有大小肥瘠。买美差有费。而粮房因之为利。向内衙传送差票。而转斗因之为利。查对图分。登差挂号。而相公因之为利。至于司印留难不给。管总吓要改差。而种种无不因之为利呜呼一图差也非有刑名钱谷之司囷庾库藏之守可侵而窃也乃一旦重费如此而不取之乡曲之小民则将何自而取哉于是讲岁规有费。免押下乡有费。包揽经承帮贴纸张有费。包揽上司催提承舍有费。临卯不到。代应代比有费。而现年因之为害。讲节礼。送人事。打抽丰派飞差使用有费。而里甲因之为害。借名催粮下乡。各家欵酒饭。索车驴。或公事经过探望。又复留宿寓。送赆仪。而花户因之为害。若拘挐欠户。另票遣差。乃又串同来役立刻锁驰倘惊惶避匿则捉辱妻子邻舍为之波害鸡犬为之不宁。而奸差从中作鬼。调停劝解钗裙估值。米谷代钱。而穷民小舍无不因之为害是以闾阎有限之脂膏而供蠹棍无穷之朘削究于催科毫无补益正课悉饱私囊其保歇图差之严行痛革又不待再计而决之矣。 

　　△革官银匠 

　　官银匠之设大端有二一为花户完粮欲其倾销纹足。以杜封纳低潮。一为起解藩库、欲其倾销大锭。以防驳换责成。然而投认讨保有费。粮房差役有费。以及赁房日食硝煤伙计有费。求其不侵克倾银纳户得乎。其一侵克银水刻看成色。其二侵克碎银分文亦必成锭。其三侵克打印虽小锭亦要戳钱。其四侵克火钱每火必须多索。其五侵克守候乡人急于封纳。倍给火钱。其六侵克拥挤窥其乡愚。孤懦。故将银礶倾翻。急难淘净。反赖他人种种奸弊。不一而足、及至倾销起解。元宝从无足色。即云纳户低潮亦系无知闲有。何难拆出拘偿。若其势宦霸衿。即低潮自封。银匠安能过问。是于公事无补。适足有累穷民。凡纳户倾销听其自便。但于封银袋后注其银匠姓名若银系足纹。止须本匠看明不必另为用印若纹银不上二钱。不必更倾成锭其于纳户所省既多。至于起解元宝。袋封有名。各匠轮倾。亦于公事无悞。若不肖吏胥、或别有所为。以为应设则非愚所敢闻也 【吴下有称封店、最为民害、尤宜禁之】 

　　△地丁搭钱 

　　地丁钱粮、七分征银、三分搭钱、原为流通国宝起见。制钱十文、作纹银一钱、然钱惟存留项下、作银七钱三支给、解欵不用。故所征之钱。槩作支项算银发给。至于杂项税课、俱系起解、各处大槩征银、但地丁收钱、纳户不便零星搭配、总在限未一二卯完纳钱数俱填收银流水号内。以便稽查。其钱用木匣另贮、须要官铸制钱逐文看过、不许搀和私小致难支放。如拆封摘出。该收吏赔补。 

　　福惠全书卷之六 

　　●福惠全书卷之七 

　　钱谷部二 

　　◆钱谷部二 

　　比较 
　　拆贮 
　　解给 

　　○比较 

　　比限说 
　　立比簿 
　　截票免比 
　　摘拿顽户 
　　完粮奖励 
　　杂项并卯 
　　征比余论 

　　△比限说 

　　钱粮输纳、必有定限完欠比较必有定期。限有定、而百姓闲时办银、逢限上纳无顾此失彼之虞。期有定而排里闲日催粮、临期听比无指李推张之弊。故定限不宜、太促亦不宜太缓促则办银未就而限期巳临缓则有银不交而希挨下限比较不宜太严。亦不宜太宽严则敲朴徒勤而费钱愈甚宽则负逋益积而奸弊易生然而定限无难比限为难比限无难清完欠为难清完欠无难、而欲清真完真欠之为尤难何以言其然也、夫欲定限必先度民力审民时而又无悞于起解存留之考奏方为允当按定例、夏税不逾六月、秋粮不逾十月、至于开征、早亦必得仲春、而四月又值青黄不接此民力甚绌之际也。五月正当收麦插秧、六月天方炎暑、苦于刑挞此又民时之所当念也。以定例计之、半宜弛征停比之日。若必仰副考成其在分别多寡以并限乎钱粮开征、每月上下二限共作一分、以十个月计之、上下二十限、共作十分始于二月终于十月其间以二月找征、正月二限一分、五月止征上半月一限半分、六月止征下半月一限半分、而以五月下半月一限、并于七月共征一分半、以六月上半月一限、并于八月共征一分半、合之十月十分止作十六限全完其为限既省而于赋额无亏法甚便矣至于比限有期、现年相集伺候而本官忽值他务所羁及临比杂沓喧哗。而奸里正藉多人厮混。或深夜讯责之难清。或乘间脱逃而漏卯。况灯油纸张代杖买刑之诸费未能尽革乎。故曰定限无难比限之为难也。虽然、比限之混于一堂。倦而不能毕事者由于一槩听比也。今设一查截之法。花户照限完纳、即将三连串中查、截一票、付排里、交总书登簿如排里催足本限之银。总书算清即给归农票免比如是完者既去。听比寥寥。不惟里役免守候之。苦应卯之费。而本官亦可省渎扰之烦矣。若夫稽查完欠粮房设有限簿、排里设有实征限单、孰完孰欠必限单与限簿查对相符而查截与归农票合一限簿登。填明白送宅。而内宅又必逐加磨核。及票根与比簿完数相符方准作完数。岂可尽委之总书粮房乎。故曰比限无难清查完欠之为难也。然而清查之妙全在内衙勤敏精详何为勤敏一限怠玩则下限难清必致完欠混杂。无从磨对务须逐限完结欠者摘拿。则里长花户、无所逃其罚矣。何谓精详总书粮房、受里长花户之贿买。或通同作弊以侵欺。于是比册之土粘揭重页。庇护全里。水贴膏药。庇护欠多之人。或抽簿逃卯。官府槩难记诘捏登完数。希图掩饰一时若非犀照朗于署中霜法施于堂上未有不堕其妖雾矣故又曰清完欠无难而清真完真欠之为尤难也。然而均无难也。欲完欠无虚惟在清弊欲比限不混惟在完归欠比欲全完无欠惟在摘顽勒追数者具而催利之法无余事矣 

　　△立比簿 

　　该总书将阖县额征总数。各里照依田地等科则分算实征银数与县总额数相同。将实征银分作十限每限该完若干、已完若干、连前共完若干、未完若干分注各限之下每限仍将各甲完欠总撒并收银流水查对无差方无舛漏。其各甲花户银数、无论多寡、俱泒作十分每分苦干、派作上下两限照前所定分数、算造汇交粮房送宅查。对无差然后印发粮房逢限登填完欠送比、○按簿单、俱照本处田地科则、钱粮欵项、刊印一定字样册格、临时填注活数为便 

　　比簿式附 
　　里甲限单式附 
　　花户实征限单式 

　　 比簿式附 【每里一本、每本十一张、以前一张登写、里总注现年姓名后造本里十限该银】 

　　里经慛　　　　　　　　　　　　查算总书 
　　本年实征条银　　　　　内搭征钱　粮房经承 
　　第一限 【二月二分】 　该完银若干　已完银若干 
　　第二限 【三月□分】 　该完银若干　未完银若干 
　　第三限 【四月一分】 　该完银若干　本限完银若干 
　　第四限 【五月半分】 　该完银若干　连前共完银若干 
　　第五限 【六月半分】 　　　　　　　未完银若干 
　　第六限 【七月分半】 
　　第七限 【八月分半】 　　　　　　　　俱同前式分清写刊 
　　第八限 【九月一分】 
　　年　里　　　　　　　　　条银比簿 
　　第九限 【十月一分】 
　　其限以初一至十五日为上限十 
　　六日至二十日查拿二十一日至 
　　二十五日比责以十六日至三十 
　　日为下限初一日至初五日查拿 
　　初六日至初十日比责 【九限外有欠粘接白页送印开比】 其限按征比月分分数、均作九限以便逐月与限单查对完欠之数。若另分作限。恐反参差不能合一。有此簿。各里完欠一目了然、较看限单更省力。 
　　此系里比簿、甲亦可用、○如州邑革去里长排年专用户头、止照本里比簿式造于本甲比簿之首以便稽查一里之完欠、其则排里经管之事、与户头经管无异、可相仿而行、 

　　 里甲限单式附 

　　实征 【里甲照填】 限单式 
　　某州县乡　都　甲共人丁　　　　　　优免 
　　田　　亩　　 【银米】 
　　地　　亩　　 【银米】 
　　山　　亩　　 【银米】 
　　荡　　畂　　 【银米】 
　　木　共征本色米若干 
　　原额地丁某某等银若干续加　银若干 
　　□共实征银　　内搭征钱 
　　州县田地科则钱粮款项有无加增 
　　按一分征 【银米】 　分半征 【□□】 　二分征 【银钱】 
　　但不同照本处全书所定照式开造 
　　二月征二分 【上下】 限 【□银若干□银若干】 
　　总页末开某甲户头某人查算□书 
　　三月征一分 【上下】 限 【同】 
　　某人□□经承某人 
　　四月征一分 【上下】 限 
　　五月征半分 【上】 限 
　　六月征半分 【下】 限 
　　七月征分半 【上下】 限 
　　八月征分半 【上下】 限 
　　九月征一分 【上下】 限 
　　【如九限外有欠汇查各限欠数接□□比】 
　　十月征一分 【上下】 限 
　　照分数完者印截票免比四字完不如数者浮佥票由欠数。即用簿前页总数查对应比应免、一目了然、按所定每月分数、南北天时之凉燠。地气之迟早。各有不同宜照本处。播获闲忙月分定。分可耳。 

　　 花户实征限单式 【里一本首造里总一页各甲造甲总一页】 

　　一户人丁　该银　二月二分该银 【上下】 限银 【若干若干】 
　　田若干亩每亩征 【银米】 共该 【银米】 　地同　三月一分　四月一分　　 【上下】 限银 
　　山同　　　　　　　　　　荡同　五月半分 
　　平米共若干　六月半分 
　　除米外原额地丁等银若干　续加银若干　七月分半　八月分半 
　　通共实征银　　　　　内搭钱　九月一分 
　　一分征银　半分征银分半征银二分征银　十月一分 
　　一户式同　　　　　　　　　　同前 
　　完者按限印完将查截票粘在本户欠者不印以凭查拿不如数者算填浮佥票出 

　　该总书将阖县额征总数分算各里撒数照依田地等科则分算各甲花户银数、无论多寡、俱派作十分每分若干、派作上下两限照前所定限分数算造、汇交粮房、凡遇临限、总书将截、票验明登记完欠、以凭送比、其排年限单、落甲长单、俱照此式造给、簿单须按本县田地科则、钱粮欵项、刊印一定字样册格填算活数为便、 

　　△截票免比 

　　连、二免比票、一截票存算、一归农免比、合缝用印、凡排里催足本限粮银、将花户查截朱串、汇交总书照分限算清即截给归农免比票一纸、竟令归农不必候比查比之日、总书将所存截票存算票根。粘入限簿。本排应催分限之下交与粮房送查。如本排照限已完、总书掯索不即给归农者。许指名喊禀重究。 

　　连二截票式附 

　　 连二截票式附 

　　连二截票式附　如有本限透完下限者每限截给归农票一张须作两限填明截粘下限总内。以便稽查。不足限数者、不准截、止于限簿挂浮签俟下限完数总算、每里二十页以十限上下为率仍装钉护页数明张数、用印登票号发总书、仍取领票领状(见图) 

　　△摘拿顽户 

　　查各里田花户纳银之完欠止凭三比单其一里长排年分限比单、其二甲长经催分限比单。其三各甲花户分限比单此三单分则以之查比。合则以之考数法甚便也。如花户完欠、该甲长每限将比单按户登填、如排年经催完欠、该总书将比单按里登填、送宅查对、其排年完欠、务要里结里总甲结甲总使开册便知某里尚欠应比。某里巳完不必摘比。其已完者须将柜收、甲户、总撒磨算相符方可作准。若有舛错即拿总书粮房、与排年审究尚欠者将排年摘出值比倘排年不禀顽户内衙必查欠由何甲甲由何户。先将欠户姓名示出。令速完免拘。若再限不完。出差拘比。图里相近者一票可拘十人、所拘顽户另立差簿照限比差、纳完销号顽户拘到、必责使彼知儆。而经催亦易为力。虽有银完纳准入下限之数如是、顽户不敢拖欠。而卯限亦可渐清矣。 
　　○奸顽里户有银不肯先纳。及至临比。始称办有现银。未及入柜。亦必责儆银准归入下限。断不可令其堂交其限数已截。永便更易。且根不入柜。漏号难清。闲有当官验银。出仍不纳者。止将验银若干。用浮、签粘限单朱笔点记下限验查。则不隐漏携回 
　　○排甲中有粮多、一人难催、或当官报认或私帮朋充、每有临限延捱希图避卯者意谓捱过此卯。便是下手接比与彼无涉。所以非懒惰成玩即包收侵肥惟有各名下分认经。催比其完欠。则朋充压卯之弊自绝而彼此亦不致推卸矣 
　　○其各户查截小票、粘于限单送查、若查与银限相同、即以对同小印封之恐其假票避比。希图混过仍行揭去其完纳分限、户与甲对甲与里对。已印免比则查截票根亦宜封印以便归总存查。恐事忙忽畧被奸书朦蔽。查拏之日自寅至酉务必查尽恐今日委积明日愈多愈难清也 【今之州邑多有止比经催户首而不摘拿欠户在官固属省事便安。然经催为欠户受比。以致揭债代完典鬻赔累。其苦将何欣乎。吾愿为民父母者勿惜巳劳摘其欠多者稍为拘责照追则其余知儆、而经催亦获少苏是亦仁政之一端耳。】 

　　△完粮奖励 

　　凡属钱粮烦多之地与刁顽成习者、未有不积年逋欠、虽严加刑比。彼宁苦其皮肉而立意延挨否则潜逃邻境。即贻累其亲属。而置若罔闻。岂其不畏法。而甘委祻干他人哉葢以抗延为故智而有司无术以兴起其愧耻之心也于是有楮杨施之而不足礼乐感之而有余者即此荣辱之所及于以激劝而鼓舞之未有不勃然易念者矣鸿昔待罪郯邑有社曰杏墩朱吕劳沟褚墪等处者。积欠十余年县官以催科不力相继罢去及鸿抵任开征比卯其顽抗自若也郯之民俗竞刁诈不知礼让廉耻久矣、且素苦丁差、如河工采柳、兵马纤夫运送车驴之类困累不赀民之畏斯役甚于毒蛇猛虎鸿庶得其故乃榜示于署前曰有能急公照限全完者本县公堂亲为逓酒。披红插花鼓乐田中门导出于是照限全完者有三人焉即导送如仪及再限朱吕等社遂有先完者鸿大加奖叹曰孰谓尔社不乐输耶因与披双红导出如仪其逋玩者受杖跪于甬道傍俟饮洒披红者出竟乃命起鸿微察诸。人其荣辱之念相与感动于中也乃复榜示于署前曰有能急公将本年钱粮完半者本县给与印票免今年杂差之半全完者。今年杂差全免遂命该胥梓蠲免杂差照票以侯于是朱吕等社闻之踊跃争先不二限而如额全完矣迄今无逋民焉然后知若辈岂真无良哉葢平日秉彛泊没甚深惟在上者浚发之迎其机而救正之耳今钱谷烦多之地与刁顽成习者讵少哉意非有所激劝俾其回心而向道虽日勤鞭挞祗足益其逃匿而已故鸿举其身之巳验者、以备采择焉、 

　　△杂项并卯 

　　比较者、本年地丁之条银也、此外更有带征旧欠、与漕项赠截、匠班颜料等物银总属本色、亦应照图里该银承汇成比册总与条银一卯比较庶图里无纷应之扰。而官亦省连比之烦。至于漕粮赠耗、行月等米俱系本色项下、印官亦于下仓收粮之日。一期比较甚便。 

　　△征比余论 

　　按比限、如在二十一日、二十日即宜封柜不准收纳以杜奸里猾户临限持银搪比。但钱粮烦多、既分上下限、如前定十六至三十日为下限。则二十至二十五日为上限比期、若封柜不纳。则下限收粮。反迟六日。惟仍抬柜收粮但所收者是本限分数不准混入前卯之银耳如此前卯所欠。仍难逃比。此限之银。无悞完纳。庶两为便也。然须于未比十日之前、以此令大张告示、通行晓谕、 
　　征收稽查完欠最重末限然各里完欠之数即各甲完欠之数各甲完欠之数即各户完欠之数先查一里实征若干巳完若干、未完若干次查十甲、又次查花户以花户之完欠对十甲。以十甲之完欠对一里。里里如是甲甲如是户户如是则完欠之数与县总实征相符矣若其户甲甲完欠不对。须究总书粮书务令水落石出然花户之真完欠又须将本里曰收号照限查对完粮票根果有未完。自应责之花户如花户既完。则所欠自应、责之排里。即花户之欠。仍汇各、排年名下、另勒限催完如花户抗顽。立拿追比全完方释倘一怠缓。转瞬岁寒必致拖沓开春有司恐奏报愆期。必须那解不又、增一借孔乎 【排年不用即在各用户头名下照欠勒限摧完】 

　　○拆贮 

　　拆封 
　　并簿 
　　贮银 

　　△拆封 

　　钱粮每限摘比之后方可拆封、临拆之时务须早堂事毕诸务尽却或川堂、或后堂、将闲人避开、止许一门子远立伺候、库吏管称粮书管算先验各柜原封锁门未动、然后挨次启拆、唱拆某里、即持某里收簿呈案、粮书按□数号高唱若干号即将柜封就线逐封取起、对封簿姓名银数无差库吏放定等陀在星方许放银在盘轻重可以立见或连称。或抽称但须逐封对簿号不少方拆开总兑每封带看银色置银筐内如有低潮及短少者将银封另放开单托明朱笔点过以便拘问库吏将天平置当案、法马送官验明先兑天平左右无欹方入法马盘内、兑准一平粮书逐平包封、换法马兑准尾数总点所兑与收簿数合即将收簿呈案、于月日下朱判拆讫、二字、拆完一柜、柜吏另具一拆单。上开某柜某吏某自某日至某日止经收某里银若干、某里银若干、于八月日拆讫、库吏查前次拆单亲填连前共拆银若干。于后再写年月印官判日畵押逓粘成卷、或付库、或交宅、以便存查逐柜照此拆写、庶无遗错、其低色短少各封朱笔封好、仍于收簿本户名上点记俟拘补后将簿点销讫银封仍归本日所拆数内。 
　　○按各封含总正数若无短少尚有赢余拆时本官不可分心别用分目别视奸胥但冷眼微窥稍有瑕隙。在拆则手箝封角。搓块掷地在兑则指夹零银。轻丢入袖。知合总自有赢余。官于正数之外。未便深求也○晚闲不可拆封。恐本官倦盹。且灯下易于作弊。 【若所折银封内低少无多免其拘补以示宽大】 

　　△并簿 

　　收放钱粮乃库吏端司每日各柜收银、酉刻攒号时、库书置簿二扇照柜吏日报登填某日某柜某里收银若干、某里收银若干连前共收银若干后开某月日二簿一样上贴并银库簿循环二号某年月日立如遇拆封于结总后库吏添写月日官判日朱标拆讫送衙查对循留环发俟拆银日并发库续登。柜吏既有日报。库吏又有并银。不惟司收者无所容其侵渔。而各里之顽良。柜银之多寡。了然可考。或有紧项催解。按簿即知。不必计算于该承也。 

　　△贮银 

　　县堂之所以有库者。原为贮银地也。本应库吏收掌但近来胥吏。非复古之士流。保无侵蚀。与其既费而追。莫若预防为得。且堂间吏散。人迹寥寥。虽有一二更夫、不过虚应故事、四三营卒、尤为叵测可虞。计惟明示以公家之帑。无如姑效乎良贾之藏。于署内择其严密处所封贮俾亲信守之非紧□解支不可轻动何也譬之施嫱在侧好色者宁无动情正恐踰墙之搂终为非礼之玷蹈之则易悔之则难吾愿主藏者为坐怀不乱之柳下生可也 

　　○解给 

　　起运存留、虽有二项、大约以起运为急而存留俱系支给、尚为可缓、然存留中亦有起解之欵、又为缓中之急起运例解藩司、拨充兵饷、有按四季解者、有奉牌提始解者、宜审各处旧例若例系牌提。而先行起解。固属急公。但忽值牌提而征比不前。猝无以应反为玩悞若例听陆续起运。拆封之后。即宜尽数解司以省贮县干系。至于存留内解欵或系某衙门关提、或例系何时应解、俱宜酌量而行、其本县之支销、亦有按季先给者、如驿逓之工料按月先给者如孤贫之口粮月终支给者、如监仓禁卒铺司兵之工食因事支给者、如坛庙之祭祀、宾兴之典礼、若夫官俸、须在季终役食又当岁暮领足总之钱粮夏秋二季、未经全完先尽起解。不可尽支恐完纳愆期支数已足而挂欠者则俱解项矣至于官役之过支预借断不可开。倘有他。故皆印官赔。补然而僚属遇有意外急需下役亦多家道贫苦赒急悯贫。仁宰之事。又未可槩论也。 

　　立解支库簿 
　　立解支两截册 
　　比批簿 
　　填解批 
　　验掣批 
　　严小批 
　　粘批收 
　　严管解 
　　支放缓急 

　　△立解支库簿 

　　钱粮支解每年置一总册前一页、先开本年应征数目移写某某月日拆银若干、遇有解支挨顺月日开写解某衙门某项银若干、一支某项某等银若干、以上共解支过银若干、现贮拆存银若干、解支一次扣算开写一次拆封一次连前结总一次名曰解支库簿此犹人家之日用底帐。不用少也 

　　△立解支两截册 

　　库簿虽立、各项解支欵目错杂而写、但知库中有无存积、而起运之完欠。支给之盈缩难以查考。宜立上下两截印册一本前上半截先注本年原额应解某处若干、将各解项挨注完后上半截。又先注本年原额应给某项银若干多留空白若遇解支下半截陆续填批注给月日数目、批领已未掣取、 【已未二字宜空、俟批己掣、填已字、批过限未掣填未字、若支项、先取领后给、可无未字之填矣】 使下半截已解支之数与上半截应解支之数相符则于批领俱经掣取、项下印完讫二字、若未解支、则朗然白纸、一览易见自无缺解滥给之弊矣 【册式附】 

　　解支截册式 

　　 解支截册式 

　　一应解　　　　　　　　　一解银若干 
　　某衙门某项银若干两　　　前件于某月某日批差 【□□】 某解赴前件 【完者印完讫二字】 　　某衙门交收　批回　　获 
　　解支截册 
　　一应给某项　银若干　　　　一给银若干 
　　应季给有先列春夏秋冬四季　　前件某　于某 【季月】 某日领讫 
　　字样应月给者列十二个月字　　　取领附卷 
　　样各干前件之下以便按印给 
　　讫前件 

　　△比批簿 

　　批回实收、乃解银之符验未曾掣获钱粮终属空悬必须严密比较经解之人掣获须立一比、簿先写奉某衙门发号批若干张、后开某月日、填写某字第几号批一张、起解某项银若干、差役某管解、次行开前件二字、下多空白、以便填写、月日下写获字、如批收获到、即于获字上、填批巳、收。二字、若无已字者限日比较 
　　○按批银既付承解、原约路程以定限期。若逾限。不掣批回即宜查比母得稽延以致干没。然稽迟之故、有解出粮库书分侵者。有竟借作生意暂延时日撰利补解者亦有前件侵蚀那此抵彼者。若久而不清比急便为逃匿上司催提印官能无赔累奸弊稍有发觉即当将家属取保本身监追 

　　△填解批 

　　批回例由司发、每张俱、有字号、解银不拘多寡、须挨号填用。不得颠倒致被上司查究。有等奸胥作弊利将缓项填解。希图那用。但既已实填。不得不曲从起解故凡上司所发号批定须藏之内衙付司钱谷之人收执、遇有应解钱粮、该房禀请、批定解某项若干另案放行然后发批令填。自无擅填作奸之事、至于填写解批。更宜谨慎先将批对明照过并无破损。然后登填。一字不许潦草填完、又须照看银数年月俱无模糊洗补然后葢印。若有模糊洗补、除究处该吏、具文声说情由、原批申送请换、若原批有小损、亦宜申请换给以杜奸胥借损孔而滋弊窦其陆续解批、只照银大数填写、若结末一批须将本项从前结算但有渺漠俱宜算入否则上房驳查补解。又是一番多费矣。 

　　△验掣批 

　　批回有印发后洗补以多改少者。实收有领出后洗补以少改多者。批回改少。则解少侵银。掣后仍改原数。实收由自司库、必要以少改多。恰合改过批数。此等弊端、神鬼莫测若不逐次照看难免堕术中。 

　　△严小批 

　　钱粮非系地丁、多用本州岛县小批、如府司杂税、额外拨解等项是也、此等批回、最易侵匿葢非上司颁发无号可稽县胥往往勾通上司经承。屡次催提及其解后解役竟不掣批。而上司之催檄亦不至矣。印官事烦。岂能记忆若非内幕精详时为简核前者既饱奸壑。而后来仍复补苴。务须按限严查掣批清项乃已 

　　△粘批收 

　　批收掣获、既为起解凭据、亦升迁交代张本宜另置一橱严为封。识不近灯火之地。候全欵解完、挨序月日夹入实收、粘连成卷、下用骑缝斜印、收贮、待奏销后取该房领状开写领到某年分某项某项批若干张存内粘案。若该房不堪交付。莫若存内。尤为稳当。其未完欵项不可先粘。恐上司一时吊查揭开不便。若未经销算。亦不宜轻发该房。 

　　△严管解 

　　从来衙役作弊由于官欠精明若官能先事预防使奸无所骋。则公事未有不办者。矣如起解钱粮分厘皆关国帑。务须选择殷实老成胥役佥解取粮库诸人的保多则移营拨兵获送并遣亲信守法内丁协解未出门保任有人自不敢在家侵隐既就途伴护有人并不能在路吞蚀银有不照数交兑。批有不按限掣者乎。若选差不慎。虽有内丁协解人属轻浮此辈善以酒色迷人鲜有不为所动彼从中侵扣事露反得以内丁推诿故内丁非历试无□志性忠耿之人。未易轻委也。至干运解远饷、或官或吏尤当慎选精壮有干才者以充斯任若米豆等物须垫葢如法、雨湿易烂看验宜勤夫脚盗法最多更须防范若解饷银鞘外蒙以生牛皮铁篐密钉葢以鞘经风日。木瘦缝开。滴珠狼籍。奸人趁缝敲挖。如此包钉。则无赔补之患。且或有不虞遽难动手也。 

　　△支放缓急 

　　支放中、之急项莫先驿逓有驿官则驿官具印文领状支给、如本县带管、则管驿兵书马牌具领支给或每月、或按季、宜在朔初季首葢以过差廪给口粮。及马夫工食草料。俱属不可缓者。其次则铺司兵、皆系贫民、昼夜传送公文辛苦、宜取各铺司领状按月支给、养济院孤贫口粮、亦宜逐名按月先给取花名领状、其布花、系御寒所用、宜冬首支给、 
　　○存留中宜因时支给者、文庙丁祭、各坛祠春　秋祀、俱先五日前放、以便备牲品、取该房铺领状、宜季终支领者、官属俸银、门斗佐贰役食、俸银恐有裁缺降罚事故佐贰役食、恐有盐觔罪赎不可早放因事支给者修理龙亭察院、宾兴乡饮等项、俱取各该管领状、宜年终支给者、生员廪饩、年终找给者、本衙门工食、廪饩时有裁减空缺工食时有公用抵充至于监食禁卒工食、按名逐月支给囚徒口粮按名。先三日一次表散、不可总放为胥卒中饱。以上每年照经制放完、将官俸役食各领状分别粘卷、用印存案、 

　　福惠全书卷之七 

　　●福惠全书卷之八 

　　钱谷部三 
　　杂课部 

　　◆钱谷部三 

　　漕项 

　　○漕项 

　　漕项收兑 

　　△漕项收兑 

　　漕粮一项惟江浙江西湖广并山东河南等省有之而江浙财赋首甲东南、故漕粮居各省之半、而为漕之害。亦居各省之半。然其为害之端、诸省陋规弊窦、虽有不同、至于衙蠹仓胥。恣意侵蚀。奸棍包揽。势豪勾通旗甲。需索留难。欺压乡贱。则是处皆然也。今幸官收官兑。旗丁之虎恶少衰。而该管监收。水次开兑。其粮里亦不能脱然事外而优游于乡井也今姑以陋弊数端择其宜禁绝者列之于左 

　　输粮便民 
　　仓收陋弊 
　　粮米派兑 
　　米色刁难 
　　严勒开帮 

　　 输粮便民 

　　凡州县粮仓、多在城中、然四乡距城窵远、东南非比北地、平原周道、可以车运驴驼、东南州邑、多在山陬僻壤、险阻崎岖、一人担负、仅能四斗若粮有十石须得二十五人而加耗饭米不与焉。及至城中不能露处也又须歇寓不能即兑也又须守候。其间收受保无仓胥之勒索乎往返动须数日农事未免荒废。倩雇之人计日算工。是家有十石之粮。必得过半之费。民其何以堪乎计莫若距城近者、仍县仓收贮。距城远者听民于本乡适中及通水之处就便建仓每值收粮之时管粮官预期传檄。刻日收受。则乡民输将既易其费亦省矣。 

　　 仓收陋弊 

　　凡百姓上仓交粮、正粮之外、有加耗、有茶果、有仓书、斗级纸张、量斛、看仓诸费、及起运水次、又派有水脚、垫舱、神福等费此亦常情所不能免也至于城仓、有种胥蠹市棍、勾哄粮户、为其歇家、始则加意欵待。一应上粮收票。俱其代为料理粮户可以安坐而毕事。及其继也。以彼为可信。仓粮代买上纳、银则折干使费尽行包揽、粮皆挂欠、迨出票差拿。彼复托故潜匿。而粮户哑苦重赔。甫及销差。而仍然盘踞。剥蚀不休。此仓歇之为害也。又有仓胥积恶。指称米色杂碎。掯勒不收。或串同斗级踢斛淋尖。指称欠数。停阁仓收。此仓蠹之为害也。甚至粮官不肖、轻信奸书受贿。不事晒扬。宽狥势豪面情。责偿良懦。种种陋弊、不可枚举、计惟各廒严点经收仓书务遴殷慎凡到仓上粮俱令粮户亲纳不许仓歇包揽仍严行拿究。地方驱逐。毋得容留仓廒左近。窥探生奸。至于仓胥收粮验明米色干净。即与平斛收兑。毋许借端留难恣意淋踢。其粮官凡遇收粮每日坐仓亲加验看扬晒干净封锁严密收完之后看仓吏役、取各廒收过实数不致短少甘结存案。庶纳户不致扰累。而粮储可免侵渔矣。 
　　○按开征之时经收宜日日在廒仓总须日日在仓多置搧箱斗斛。以便速收。如有堆顿廒外、印官到仓。即要查问是何缘故若经收不在或勒掯、使费、立拿究责、其收、粮簿、照依收银流水循环填写、送查、在城、仍打日报存查、比期酌粮多寡定限。粮串亦依银票用完再发。 

　　 粮米派兑 

　　凡运船到次、虽云官兑、而各廒所收、原记某图某里、俱有粮长经手、但粮长多系乡民、未免市城积棍、出身代理、其中奸弊。遂因之而生。其最可恶者一在串通胥役。有粮数百石者。分派各船受兑。米既零星折耗。不免分头照应。耳目难周。一在串通旗甲。将强有力者之粮。贿买好帮次拨兑。弁丁顾惜廉隅不致格外多事。将懦无势者之粮。分拨坏帮次弁丁。皆属贫苦百般恣意需扰明要粮户惧彼神通不得不争为央托说合讲钱无论粮之多寡人之贫富但难出其套中若印官有风力者。总是阖县粮米眼同运官亲为掣廒受兑不得任凭旗甲拣廒。及仓胥私拨零分。如前积棍、严拿重责枷示则花派买帮之害可除矣。 

　　 米色刁难 

　　凡弁丁水次领兑正米之外、例有耗米又有耗外赠贴及负重、厓驳等费其如横甲刁军、因改官收官兑。无处苛求粮里。但至临仓之时串通管兑经承仓蠹故嫌米色不堪勒令晒扬加贴。以致押差保歇乘机讲兑官赠之外。另派私津。及吃茶会话、制斛、洗澡、种种名色恣意摉剥稍不遂意动辄鼓噪。以恶粮压派挟制县官以迟兑悞漕恐吓愚里有司恐碍考成。只得妆聋作哑。任其鱼肉。近虽有监兑厅尊。不过下仓点卯。样米呈验。安能代令襄劳。自取烦扰、以故小民一石之粮。费用浮于正数。其善为计者。惟在粮户上纳印官不时亲临面验米色委系干圆洁凈方准交收。稍或杂碎。务须倍加扬扇不得狥情受贿倘有仓胥得。钱滥收及仓蠹侵偷私搀糠粃抽廒盘验重究枷革仍令赔补庶不致临兑贻累经里。而旗丁亦无衅可乘矣。 

　　 严勒开帮 

　　凡值开兑将近印官先期出示将一应漕兑事宜。照旧规预为料理齐备。否则运船一到。拥挤河干。旗丁水手。千百成羣。骚扰喧哗。殊非法纪。印官宜谕地方探报、随到随兑。兑毕、即取弁丁印甘结状申报开行日期。催攒远离口岸不得阻塞河路庶人少势孤。勿致恃众横行。克其受兑。可免逗留滋扰矣。 

　　◆杂课部 

　　总论 
　　颜料匠班 
　　当税 
　　田房税 
　　牛驴杂税 
　　牙税 
　　门摊税 
　　渔课 
　　盐课 
　　芦课 
　　军田 
　　新垦 
　　牧地 
　　更名地 
　　学租 
　　私盐变价 
　　赃罚 
　　积谷 
　　杂征余论 

　　○总论 

　　杂课亦有全书开载者但有额无额之分耳。各处欵项不一、征收亦不一、其中有解司解、府者有增入地丁一例起运者、大抵无额之项、除起解外、稍有羡、余为廉吏以佐公用、但经承岁有常规、大半为其侵蚀、若加意厘清是亦泰山不让土壤之道耳 

　　○颜料匠班 

　　颜料、药材历日、榜纸、狐皮牛角匠班等项、载在全书、岁有定额、然各处有无不同、但该承、指称解费盘脚、科派颇重、旧从地丁派征者责在排里不得滥派。旧从本色目人等派征者责在经承毋许私索。至由排里征收者、只宜附入条编单内一同催比不必另差。以省烦扰。 

　　○当税 

　　当税、每铺原例五两、甲寅军兴、增倍、每铺十两、另批起解若本商自解佥名领批按限掣缴又有私押暗当。未经纳税、经承阴受其赂。瞒官不报。宜出示晓谕。现在纳税者。即为官当。许铺门悬牌。将典名并商人姓名。造册送查存案。如不纳税。即为私当许诸色人等首告。究实、仍照漏税律治罪。如乡曲贫民。以农具器用押贷米谷粮食者。不在此例。 

　　○田房税 

　　田房税契、隐漏尤多若遇编审之年、推收过户、闲有以田契税印者、又州县离任之时、绅衿讨情、衙役乞恩、以田房二契用白印者、此陋弊处处皆然、不可破也、以太县之田房交易、何日无之、日以百金计。岁即数万。计税银当不下千金。今州县一年报税、竟尔寥寥、其隐漏可胜言乎、宜将本县官牙若干名、造花名存案、凡有田房交易定由官牙书名畵押交易三日内。官牙具单报县。每月有无交易。官牙朔望当堂亲逓甘结。如扶同隐漏、官牙拿究、业主依律科罪、若乡村镇集、着落地方里甲首报、如违、照城牙业主、依律并究须先出示晓谕则人知畏法、而报者必多矣、 

　　○牛驴杂税 

　　牛驴牲畜烟包布花酒曲等税、交易之所收也、例有牙行经纪、评价发货、凡城乡贸易之处、置一卯簿、发给该牙行经纪、逐日逐起登簿收税如不登簿即以漏税查究。然贸易多寡之不时。阴晴之无定。奸牙得以借口隐匿。十仅填其一二。太严恐其多索贸易之人。太宽徒饱奸猾之辈。亦惟时出不意以稽察之使其不致甚欺则可耳。每簿止定数张、朔望缴换内衙查记收报之数旧簿存衙、不必发外、 

　　○牙税 

　　牙税、乃市侩之身帖以一帖凡蔽数十人、葢无帖私帮有帖以为影射。该房受其赂而不举。若此人不当、招下手顶名执帖、又与该、房分享其利而不换新帖。是一帖不惟蔽数十人。而且可顶换数十人也。惟暗查排门烟户册看其生理而摘发之、是亦一策也 

　　○门摊税 

　　凡城市临街、铺面前隙地有支棚摆摊、卖杂货生理者晚则收归、早则铺设、有司以为贸易取利宜输官钱、名之曰门摊税然此皆穷民小本。藉之为糊口计。本铺既索地租。而、官又分其微获将安忍乎邑如有此宜除之以示慈惠 

　　○渔课 

　　湖荡近水之地、多有渔船收税、或桥埠溇坝、以取鱼为利、亦得收税、是为渔课多寡按例可也、 

　　○盐课 

　　州县之有盐课者乃商人认地行盐领引办课而有司以之为考成者也、然上课而后领引、责在商人、疏盐而销引额。责在有司、但近产盐州县民间利食私盐、以买官盐可食私过倍、以故官盐往往不行、商以亏本诉之经理院司、遂严檄下属以疏盐销引而副考成、有司以引盐壅滞。不得不督之百姓买食官盐。而小民无知。遂谓有司受商贿嘱。致腾怨谤。此有司之所以两难也计惟欲疏官盐在严禁私贩欲禁私贩在严比廵役私贩绝。而百姓岂能淡食乎。此不必督之买而官盐自疏。额引自销。又何考成之弗副哉。 
　　○按销引一事最要留心。商人每年行过额引、例须截角缴部方准奏销、然州县每以为商人已事。漫不经意。或商人将残引已缴运司、运司或事故升迁、未经缴部、而司蠹勾通商棍、以残引并不截角反另更私戳以影行别地之盐及至鹾院、查提残引、杳无踪迹。竟作十分未完。州县蒙冤刊职。将谁诉耶。故曰销引最宜留心者也法宜本年销过引目令商送官、逐张查验不少具批起解运司。或本商、或差役、按限掣批存案日后运司沉阁。司蠹作奸。我则有批为据。其不缴部之愆。自在运司。州县可免于查议矣。又州县地方、有鹻水、并鹻土、皆可煎熬成盐者、不过穷民煎食、久而煎者日多、上司行查、遂有报名收税、谓之土盐税又有旧额盐粮与秋粮折色一例征银、谓之盐银其有无应征之数俱查例行可也 

　　○芦课 

　　江南湖广江西等省、沿江海河湖州县、两岸产芦、弥漫延亘、二千余里、谓之芦洲、其洲、皆系官地非若田亩。可用价而售。故民纳课收芦、谓之佃户胜国时有藩勋赐地今悉并归民佃然洲有坍、有涨、有隐、占坍则应豁。涨则应升。隐占则应报增。于是清丈之议兴。其地有密芦有稀芦有泥滩有水影有草荡密芦则上地、稀芦则中地、泥滩则未成洲、水影则形将方涨、草荡则涨未生芦于是轻重之课殊。然而清丈所以利升涨以补坍课额无亏而民不偏累举隐占以增课国帑既裕而地亩亦明洵为良法、不可少也、然而清丈之所以害蠹胥圩长、因缘为奸涨者未实升而坍者仍然赔累隐占者未实报而公赋久被侵欺至干委官按部、佃户供应为烦。公馆铺陈、下程、茶果、与夫跟随酒食、使费常规、巳属不赀、稍不如意则朦官别勘任其淹留守候虚糜金钱即或履亩来查无论水荡泥滩俱归绳尺若是之为累。其又不可巳乎。先是定例五年一清丈、康熙二十二年安徽方伯龚公入觐、条陈坍涨、俱属临边、止将临边丈量幅里免丈、以省烦扰、奉有　俞旨、及二十八年、制府传公、疏陈委官丈量无益止令本州岛县印官照例据实清丈亦奉　俞旨、是两公前后敷陈。可谓造福于民者多矣。 
　　芦课旧例、工部专差部员、设江宁芦政衙门、董理征收、近则归并各州县、征解藩司、其课历年压征、十月前算刻由单、由府详司院报部、至十月开征、以芦于冬时水涸。方可收获也。按迩来京师宝泉宝源两局、鼓铸铜觔、有于江苏藩库、动用芦课银两、若干采买之文、不谓州县、于佃户名下、照课派征。是又课外征课数年以来佃户以此受累不浅。闻曾经屡控藩宪、近日始得邀恩、概与蠲除也、 
　　○江海涨沙、亦有不征芦课者、隶盐场则名沙场、灶户佃种、场官征解、隶州县则名沙田、人民佃种、州县征解、大约水影初涨、须俟草长、方可垦报、三年起科、查丈之时不必直量至水以其地多梭脊。且近水易坍、将来包赔累佃。而催呼亦未易也。大扺清、丈洲场、与田不同两厓拍浪惊涛。崩类每辄数十百丈。较之泥沙淤涨。积渐而成。其迟速居何等也。与其用严母宁过宽亦利人自利之道乎。 

　　○军田 

　　军之有田、自汉之屯戍始、嗣是唐之府兵、宋之营田、明之卫所、皆以卒伍垦种自给、虽纳有籽粒草朿、起科甚轻、本朝因明之旧、近始裁省卫所、并归州县、而粮亦照旧则征收、颇为称便、顺治闲以各省荒芜甚多遂建兴屯之议设兴屯道主之、募民耕种、给之屯本、或三分取一、或均半分粒是又变军屯为民屯矣未几旋罢、然军屯以实边储。民屯以收地利。皆富国强兵之要道也。夫欲行之有利无害。亦必法与人而兼善哉。 

　　○新垦 

　　夫新垦之地有官令民开报者、有民自首者、有垦荒邀叙者、从前官令民报、多凭里甲之口。或妄开乡户。强派新增。或虚捏花名。粮飞阖县。此葢胥里承望风旨为本官加级优升之径。不思一经入册。干载难除是名场之幻骨巳灰而旧游之怨声长厉兴言及此。宁无悚然。至于垦荒邀叙、原为功名。希图捷获。有远赴他乡投垦。有迭开数等连升。其地非买他人隐熟。彼因获利以逃欺。即经本处开荒。压彼薄售而自认。在目前不过顶名代纳钱粮。迨久之必成弃壤致累包赔。以斯弋仕。讵曰可乎。惟民之自首田为世业。粮属应增。三载升科。畴谓不宜。夫朝廷之正赋。义所当清。而篰屋之生谋。尤为堪念与其厚敛于国何如藏富于民况忍以百姓之脂膏。为博一身之荣显乎。故为民父母者宁为政拙之阳城弗效伪增之胶相天道昭明美报斯在所谓失之东隅未尝不收之桑榆 

　　○牧地 

　　明南北设有冏卿、秦中河州西宁等处、设有苑马寺、牧丁领马课驹、拨给地亩耕种、籽粒以资糊口、刍菽以供饲秣、其后马政渐弛、牧马为羣头里老作奸、阴行侵占、而牧丁亦渐逃亡、于是有民间俵养之制牧地犹多荒废、　本朝龙兴、民不牧马地隶州县者、照例输粮仍其名为牧马地云 

　　○更名地 

　　明各省册建藩封置有王庄畿辅皇庄宫庄以及勋戚赐田等项至　本朝、近畿地土分圈八旗、其畿南与属他省者、俱招民佃种、自康熙八年间易为更名地另条刊入全书、粮照全书征收、 

　　○学租 

　　所谓学租、及先贤祠堂书院等地、皆官绅捐俸赀所购、或学宫祠院之闲壤、可垦为田地者、乃召民佃种、而岁取其入以供祭祀、及贫生、就业学徒、为之膳饩其地属学宫、租多入儒学、未尽征之有司、然往往为人侵占、且逋租不纳者、非有司力为清理。未能亩核而升输也。其查之法惟各考志书历稽碑劵。按原界而求之。则尺寸无容匿矣。 

　　○私盐变价 

　　凡州县捕获私盐或有无人驴、例即申报本府盐厅、及运司鹾院、人盐并获若无、持械止以贩私治罪、若获盐、亦止以私盐报、其盐发地方具领、照官盐变价、年终汇齐起数、造册具批、解赴盐院衙门掣批存卷 
　　○所获盐觔驴头内外俱登号、某月日、巡盐捕役某人、于某处拿获私盐一起、人犯脱逃、获得某色盐若干觔。驮盐驴若干头注明毛色口齿其称盐时须除去包袋卤湿免累买人包赔。其盐驴、俱要当堂、取领付给、否则该房巡役等、以羸易壮无人承买又累领人包赔也 

　　○赃罚 

　　赃罚有上司批审追赃拟罚者、有本州岛县申详追赃拟罚者、总属徒杖以下、赃物寄库、罚赎追完、按各衙门批解掣批附亃○自理所罚、不过谷石、存以备赈、照律所限、不可过多每年上司查取赎□起数、开报达部、无则以一二雀角小事。俱经逐释。并无罚有赎谷回复、有则所开止一二件。谷亦三石为率。若太多、反有未便、 

　　○积谷 

　　积谷所以备荒此司牧要政之一端、或州县捐俸若干、为绅衿富民、倡或秋成时、奉文发簿令里甲等各户劝输、然胥吏其中、保无收多报少之弊、宜置簿印发登填填完查明详报但今奉有按亩捐输之例。积贮愈多敛散出易之际尤宜留心 【详见后荒政部积贮条】 

　　○杂征余论 

　　正项钱粮、皆系解支定额额有缺则累民包赔征比无法。则滋民扰害。解给不清。则上下考成所系。故数者不得不严为稽核而防范之。葢非苛刻居心。贾怨于奸胥猾棍也。若夫杂课、除有额征未敢少宽丝粟。至于尽收尽。解原无定额。是　圣君贤辅早巳留有余不尽于民而有司亦无所累于考成矣若以为此羡余所在、吾之不察将饱奸胥呜呼、是未审其情与道也杂课之于田房当税、乃有力之交易吾虽栉比而稽。尚无损于心肉至如牛驴等项、小民日用之需。若翼征蹄算。贾贩将褁足不前民用因之日缩而价腾牙行身帖、市侩养生之具。彼终岁早夜奔驰。不惮严霜、烈日。而仅获此蝇头以活父母妻子。尤必摉筋剔髓。而诛索无遗是官与胥争搏蚀于小民矣拨之情道。两有未安为有司计、毫未之征惟厘太甚不必过求。尤宜出示、晓谕城乡市集、牙行经纪、除经本县投认领帖外。其余念系穷民未忍苛察如该胥私行吓诈毋得槩与分文以辜本县德意。其客商凡有贸易须眼同该牙将买卖某物税银若干登填印簿如不眼同登簿径自私收者一槩不准擅给以资中饱违者并究。如此该胥不敢暗索牙行知感。牙行不敢私侵。商贩来者自多。是又司牧留有余不尽于穷民者天将贻有余不尽之报于子孙则所得宁止钉头之屑屑哉 

　　福惠全书卷之八 

　　●福惠全书卷之九 

　　编审部 

　　◆编审部 

　　总论 
　　严饬里胥 
　　慎选户长 
　　查原册 
　　设誓 
　　首改前弊 
　　定推收 
　　开报册单 
　　立局亲审 
　　审后出示 
　　攒造审册 
　　编审余论 

　　○总论 

　　编审之时有二一在十年大造、将钱粮户口、攒造黄册、进呈。　御览所以重民数也、一在五年均役、清核丁差所以苏民累也、今黄册停造惟五年均役、直省遵行无异、夫均之事亦有二一田与役并均一专均役而不均田田役并均。以阖县之都图里甲。合都图里甲田粮之数而均分之。使裒多益寡。无偏多偏少之弊。葢粮由产派差照粮行粮之数定而差亦于是定焉。亦无畸轻畸重之虞。法未尝不善也。然而今之民。非如古井田之制。计口授亩子孙相守以为世业。十年之内贫富无常。鬻产时有若任便交易则彼图售入此图阡亩仍属参差若贸不出图则贫产遽难求脱势豪益复刁难此均田之所以未易言也惟专均役而不均田。宜永行之而民大有赖焉。然役之均亦有二一有田而有丁。谓之粮差。一光丁而无粮。谓之力役。葢田多则粮多粮多则差多。所谓差照粮行者是也。乃奸豪巨猬欲减多粮而就少避重差而就轻于是花立户名诡寄别里。而总书册房。或受人贿嘱或将巳田粮飞洒各户移换斗则。脱漏顷亩。冐栽田地。种种弊端。莫可穷诘。夫留心斯政者若不先除斯弊虽日求均而终无可均之日也况于审丁之际。户长之开报不实。有司之升擦无凭。其弊又不可殚述者乎。虽然欲除匿粮之弊惟在推收之逼清欲除匿丁之弊惟在减增之悉当而巳大约南方粮重。重在审役。北方粮轻。重在审丁。以役系于丁。而不系于粮也。是在司牧者。有以权衡而变通之耳。 【花立户名、谓产木一人、管业乃立数人诡名也诡寄别里、谓产本坐落一里乃于数里立户、以上二弊皆减多为少避重就轻也。飞洒各户、谓将丁产应办银粮分派他人银粮之内、使彼代纳、移换斗则、斗谓按田科粮米之数、以田地山塘定粮米多寡、则兼丁言、南土之丁分乡市北土之丁分三门九则、三门者上中下也、九则者上上中上下上上中中中下中上下中下下下、三门互错而成九也、派银之法或以率分法遽减而派、或止以上、则派十分之五、中则派十分之三、下则仅派十分之二者如上则以五分分三则而又别三等多寡之数者、或以下下为准各则加一分汇至上上为九分者、各处立法不同、移换者、移甲之重、换乙之轻、但利甲损乙、课额原是不缺、或将重则换轻并不移易、暗损课额、累里包赔脱漏顷亩、谓将产业竟不入册、隐地漏粮者、冐栽田地、谓将已产暗造他人名下、害彼代纳者、】 
　　○按南土粮重、照产派役不重丁银故田地虽多立一户即是一丁、丁银多寡不远北土粮轻、照丁派差、丁银大有轻重故届期审丁、不可不慎、除新成之丁、例令户长举报入册、逃亡老绝许里逓公举以定开除若升擦之际、 【增下则为上中日升减上则为中下日擦】 惟视产业之增减为至公 【产增则家起应升产减则家落应擦】 宜将前届合里丁粮、通盘一算约粮银若干该有丁银若干较量配则贫富悉均而不偏累穷苦矣。 
　　○按北地粮轻丁重、每有差徭、俱照丁派、故每丁有派至一二两者、若穷苦之人。将何所取办乎。此照粮升擦所以为至当也。然绅衿之豪、以包揽成风。恬不为怪。贫穷亲友及乡间稍裕者。其田地揽归户下每年钱粮包为代纳。百姓火耗。有加三加二加一不等。其包纳火耗。亦不为减。及绅衿完粮。借口自封投柜。竟有银色不足。银数短少者。县官若一查究追补。辄持官短长。列欵控告。拖累衙役。所以绅衿公然包揽。大获其利。而百姓亦乐于绅衿包揽者。其本户之丁。即系绅衿供丁。乡绅供丁多至数十名。青衿亦有十数丁者。每有差徭里逓不敢派及。每遇编审供丁名下即有应增新丁。户长总书亦不敢开报。若竟依粮升擦。则绅衿所包揽之田地势必增丁。则所增者非绅衿之丁而即包揽之丁是又为绅衿增包揽之丁也乃百姓见按粮增丁。益惧丁多为累。争附绅衿者愈众。恐光丁无粮者亦求附供丁以逃差如是穷民常处其苦累而绅衿常处其乐利矣且里胥知以粮多寡为升擦。又安保其不分洒他户以多易寡避升而冀擦乎此又照粮升擦亦未能尽无弊也。然则北地之丁终不可均乎夫求均无他异术亦止丁粮并核与酌除供丁而已夫有丁无粮者照丁据实增除有丁有粮者又照粮据实升擦先严饬里书。不许私为增减慎选户长不许捏虚开报其为丁为粮。划然可考。至于供丁之说。乃陋弊成习。朝廷除免本身丁徭外。非有别所谓供丁也。若一槩尽除。定生怨谤。于旧例之中。稍为减汏。所谓为法去其太甚则富贵贫贱不致苦乐失均。如斯而已。然其立法必于无弊。法立在于必行又须素履清操居恒政尚仁恕优以待绅士而严以驭里胥凡为地方区畵一皆出于至公至明秉于至诚至信而我无所执意闲焉于是绅衿不以刻己为怨胥役不敢作弊罹愆百姓亦不忍幸法而见欺以之为政。将无往不可。岂又患区区之编役为不可均哉。 

　　○严饬里胥 

　　毋遇编审届期、粮房里书、是其一场大生意、预先勾通户长、受贿分肥田粮则以多作少人丁则卖富栽贫。如前种种弊端、牢不可破、宜于编审将届、先传集各图里书及胥役等。当堂严为申饬务须力除锢弊槩与更新以共副本县均差恤累至意。倘阳奉阴违。仍前作弊。查出立时处死决不姑贷仍取甘罪结状存案若临事查出其奸。即重责大枷示众审完按律追赃治罪。庶奸猾里胥知儆。 

　　○慎选户长 

　　从来报丁户长多系积年、奸逓土棍钻充、希图取利、受富豪之贿。则应增不增。累贫穷之户。应减不减。甚至光丁名下。暗洒他人之粮。审后仍行收去。孤寒幼子增为巳成之丁。反致开除有力。法宜申饬里胥之后、即传各图里长、以十甲长为户长、如甲长中不符公论者另举殷实老成补之。严行切谕。令其按甲逐户据实开报如有田粮以多作少。人丁卖富栽贫者。定行处死不饶仍取甘结存案若查出奸弊、悉照里胥惩治庶前者罹愆。后来自不敢再蹈矣。 

　　○查原册 

　　今次编审先取前届印册勘阅管收除在四柱。其上届实在田土户丁若干、果否与上届全书额载相符。以便查本届所造审册之旧管是否相对。如有舛错必严行驳究然旧管不符驳究、是矣、倘上届编审系前官经手其奸胥猾户。移诡田粮。偏累户丁。又安所穷诘乎。于是从所作之弊。不得不一为清剔矣。 

　　○设誓 

　　明有王法。幽有鬼神我心不能共见托乎神以白之我志不能自定质乎神以坚之以及里胥诸人、奸诡百出。纵三尺之可逃。语以神明。岂寸衷之无畏　当事于将审之先敬制誓文、斋戒沐浴率诸里胥户长等虔诣　城隍神案前宣读誓词须并列里胥户长姓名考锺击鼓。再拜焚之俾怀奸者有所警惕。而不敢恣意作弊。抑亦神道设教之一端也。 

　　○首改前弊 

　　夫编审作弊天下皆然、倘官欠精明。全为播弄。穷户吞声。无冤可愬。即或精明。此辈鬼神莫测。亦仅剔其四三。若以套视之。其于司牧又何赖乎。宜于将审之先通传前届经手图里粮书严行面谕。并大张榜示。所有前届飞洒诡寄及妄增丁粮并访本地积习锢陋诸弊逐欵开列许三日内开单自首免其前罪俟本县批准发房各为改正如仍隐匿不报。或从前被害。及诸色人等。出首审实。首人重赏。本犯立行严处。仍取甘结存案。○其前届自报改正者、另立自报册一样二本一存房、一存宅、以便查考 

　　○定推收 

　　夫田有买卖、始有推收葢由卖者推出与买者收管也故有此户推而彼户收者。有此图甲推而彼图甲收者。有从前买卖未遇编审。今始推收者。然必以买契投验印税为凭有买卖已经税契而户仍卖主。钱粮系卖主名下代纳者亦必以印契投验推收若未经买卖。无故推收。即为作弊。 【如前届一甲人户役过、巳隔九年下届应轮复役、乘推收之际写立假契跳入十甲则又避役九年者。又有本甲老荒历受赔累、飞入他里甲者、又有将行、犁熟地移入老荒名下、使荒致日多、赔累愈重者。又有本处田粮假冐寄庄人户、希避重差者。此皆无买卖、而借、推收以作奸也。】 或虽经买卖。有此推而彼未收者田亩隐漏钱粮竟属虚悬有彼收而此未推者一地两粮必自享无粮之田暗累伊人重纳有此推多而彼收少者业主买嘱将粮飞向他人有一户推而数户收者里书受贿明系花分躲重凡如此类将两处推收互对不合立行严究。不得轻纵长■〈女于〉。至于推收之法。须将此届推收业户具呈。并契送验。本官批准发房。给一印票付业主务同两处里书并册房眼同此推彼收将姓名田地数自对明登册上钤里书推收图记。并册书业户花押。将所给印票。交付册书。俟各图推收完日。并推收册缴署查对其本届推收、另立一推收小册送署备查、如并无买卖。擅自推收或写假契冐立推收者。查出以作弊重究。以假契之田入官。如此、前届之弊既行改正。本届之弊又尽剔除。而田粮丁口之推收有不清者乎。推收既清即以之照粮派丁而丁有不均者乎。至于照丁派丁。又在开报之力湔其□陋矣 

　　○开报册单 

　　册者、里书所造、本届编审之册也、单者户长开报、本届编审之单也、本无二式但造册单须分各里。里分各甲甲分各。户即以一户言之、先查上届丁粮实在若干、实征银米若干、其丁粮科则是否与银米数合若有舛错、禀究改正、务与本户原额相符此彻底清查之法也。实在丁粮、实征银米既清、则册单本户、先将实在丁粮银米开造使与本届新收丁粮银米查对。方知起长若干使与本届推除丁粮银米查对。方知消乏若干以便编审时据之以为升擦也。故册单既开实在丁粮、实征银米、又必接开新收田地若干。应增征银米若干。其新收田地科则。即推出田地之科则也。新增银米。即推出田地原征之银米也。或上或中或下但照原田地科则银米开造。不得改轻换重混乱科则以致原额不清如所收田地丁粮。原有不清之处查出严究里书业主。务须改正。此开造编审新旧丁粮之大要也。至于本户人丁、照粮原派实在丁若干、实征丁银若干、今新收田地若干、应增丁若干实应征丁银若干其增丁之法、总计阖县地丁银若干、内丁银若干、计地银若干、应派丁银若干今所增丁银、大约以上中下分为九则、如粮银一万两、该丁银三千三百两、是每粮一石、约银一两一钱有奇、则计粮九斗、应派丁一则征银三钱三分有零、九斗以上照粮逓加其增粮者既升。则减粮者应擦。但升宜取多。擦宜取少。恐有缺额。若擦多。则后难增补。升以九斗为准。擦以一石一斗为准。如所减之粮。不及一石一斗。不在擦则其光丁力役。俱照下下则。每丁止征银二钱四分、夫升擦之说、大槩如此、升擦之数既定。则册单于新收新推田粮银米之后按九斗逓加之、则应升丁若干、应增丁银若干、按一石一斗逓减之、则应擦丁若干应减丁银若干俱可预为派造其逃亡老绝、有无田地、俱按户照式开造、俱俟本官临审再为酌定此又开造编审升擦丁则以派应增应减之大要也。一户如此。户户如此。一甲如此甲甲如此。一里如此。里里如此。每甲造完之后。首户要一里总合十户以定甲。合十甲以定里合十里以定图。合各图以定一县之田地丁粮以一县之田地丁粮合本届新收新推丁粮之数照原额加丁若干增丁银若干务期有增无减方合编审之例。其册单、照式开造一县田地丁粮之原额。以及除减新增。了如指掌。执此以为审定。无难矣。○册单各甲造完、须送宅先查册单是否相合。并以上逐欵磨对无差。然后发出候审。如有一欵不合。即传问。错则准改。弊则重究。 

　　○立局亲审 

　　编审册单、磨对既清、须十日前大张告示预示审期。其期又须视州县冲僻里分多寡。以为迟速。其审局、或城隍庙、或公馆务须宽大及局前广。阔之地免致逼窄拥挤审期须分四乡一日几里、预先酌定晓示俾各里按期而至免其住城守候。及老病鳏寡久留之苦。审某乡某里某甲、其新旧里书册房、俱执新旧、册单伺候查勘、临审前三日出示局前其本县编审茶饭。俱系自备。并不用里下一文。其于应升应擦。俱系本县照粮准则。详加酌定。并不假手他人。恐有奸胥猾棍。私行科敛。许诸色人等首告。严拿重究以杜绝骗端所有生员、非系本身之事。不得代人呈禀。亦宜悬示通知其审局务宜肃清不许闲杂拥立阶下喧嚷把门皂隶、严行驱逐。如审某里某甲、本甲户长、先投户单、逐户唤问问其名下田地丁粮是否与户单相符。看其人系乡愚、乍见官府、有不能答对者、如系棍状、恐是顶、冐应点查出、定同户长重责。又有奸诈之徒、于唤审时或破衣轮流穿换。妆扮穷人。或利口能言。骋其巧辩。希图擦免者均应重责。其新报成丁不因粮起、是为力役、止编下下、或有纔报新丁。即收粮名下者。乃是册上粮多之人。恐要升则。故行诡寄。查出照。诡寄。重责治罪虽系父子亦不准行恐混乱成规。奸猾因作弊。其新丁、例系十六岁、方许开报、如幼小不成丁、及女子、俱不准行、凡有此等必系将成丁隐漏。以幼小子女搪塞。务须唤问里书里长等。严诘户长。如有贿漏自家说出免罪如系里长等报出。将户长重责枷示。仍行追赃。与受一并治罪。如俱不供报。取里书等连名甘罪结状存案如有发觉并行究处其绝丁、无田粮者应与开除。逃亡之丁、系何年逃去。何年亡故。有无田粮子弟。若有成丁子弟即应承粮报丁。将逃亡之丁豁除。如无成丁子弟、止有田粮。田系何人承种即应顶认逃亡之丁其老丁年逾六十、子报成丁应与开除。若无成丁。且有多粮。状未衰惫。似未可轻除。恐六十辄除。新丁开报者少。缺额则未便也其逃绝之中丁尚挂籍地又久荒粮系里甲包赔、此等荒地应着地少有丁之人。领去开垦粮并名下。丁与豁除。若真正老荒、无人领垦、年年里甲包赔应改地差。概编下下以少恤赔累若荒地零星、向俱编丁者、准令归并一丁名下或承垦。或公摊。更省多丁之累。若别县民、来此佃种、名曰寄庄、例不编丁、以彼县原有丁差也。止纳差银。如每粮九斗。约丁银三钱三分、九斗已上、该丁下中、丁银便是六钱六分有零矣、若纳地差、止银二钱四分故假冐寄庄为多。审时、遇有地差。指称寄庄者。必严审何县人民何年买卖承粮有无印契推收查出捏冐。定行按粮编则仍将开报并责。其寄庄户有丁者、必五年之内。买产连丁俱过。今既编审、银数无多者丁与开除。各里审毕。恐有新丁未报。应除未除。着里书户长等。并乡约地方俱具并无受贿隐漏及偏累孤贫等弊如日后发觉甘罪结状存案 
　　○其投审尸单、除实在田地银米外、如新收田地银米与所定丁则相符即用朱笔。将升过银米丁则。连点而下新推擦减之数。亦朱笔如前连点。其新丁与逃亡老绝之丁、俱用朱笔于逐名下亲书增除仍查新丁若干。除免若干书总数于单后判日将本日审过户单若干张封押随带内衙登记审时、遇有孤穷残疾之人。不在除例者另暗记之审毕、通盘打算。如增丁数多亦准与除豁出示晓谕并示本乡 

　　○审后出示 

　　编审既定、除原额不动外、所有本届升擦增除丁粮按里逐户明白开列出示晓谕通知其中升擦不合。开报不公。里胥作弊受贿等情。许出示三日之内指名据实呈控。本县准与审理定夺。如并无枉累。妄行渎扰。定行重责枷示。不贷、 

　　○攒造审册 

　　攒造审册、即将逐日审过各里甲红单照造册稿分立旧管、新收、开除实在四柱即如一户某人人丁一丁旧管田地若干、银米若干新收田粮若干、银米若干、照粮应升丁银若干、无开除、即于开除下注无今旧管新收二项、实应征丁银若干如系擦减之户。即照擦减。仍照四柱填造如绅衿丁、系优免除丁、注优免其粮丁一例按派。其绅衿供丁、酌量情免若干。粮丁亦一例照派。各甲首系一本里总数各里首系一本图总数各图首系一合县总数俱照四柱开造册书等、磨对与红单相合送内衙磨对无差取具总里书册房等甘结存案方发房攒造。一样若干本、除申送该衙门外、一本存房。一本存署。备查。 

　　○编审余论 

　　编审定例、五年一届葢五年中、田土不无别售。人丁不无消长。所以编次而审定之。要使粮无偏累。丁有均齐也。然而力役之征专在人丁、犹复计粮派差者、有丁者。皆庶民而多贫苦。有产者、皆巨族而多富足。若弃粮而止论丁。是竭穷甿之脂髓不足供公家之徭役而拥连陌之膏腴反得享安坐之乐佚矣故端计丁不若兼计粮之为至当至公也每见北方绅衿、止完任土之正赋、余无所问、惟百姓独肩力差。终年毕世。罔有休息。况猾里奸胥。复多科索。其苦有不可胜言者。若照南方按粮派差。诚百姓无疆之休。而绅衿势豪。则未有不恣谤兴哗者。夫公事之差。非所常有。一切县官承应。以及胥役指公科敛需索。严行禁绝。官惟饮水。吏知守法。百姓且自安于无事矣。又何绅衿势豪之是虑乎然丁差之奉行已久。一旦更张势有极难。亦惟存其议耳。夫人丁视原额若干、不宜妄增往往奸胥簧诱本官。威吓户长滥报。及至计算原额。溢至数千百名。非本官贪利而私鬻。即里胥受贿而乞恩。秽迹彰闻。官箴大玷。即径以报上。每审人丁有增无减。若增辄千计百姓世受籍丁之累而千数之丁每届迭增又安有穷极哉故朝廷以爱民为本。君子以仁民为心。若必竭泽而渔。不遗余惠。恐非上体　圣仁。下失古处之本怀也。是又弗黍刍荛以请正有道。夫北地粮轻丁重。以纳丁而外、一切公差杂派、皆出于丁。此丁之所云累也。南土粮重丁轻、以纳正赋而外、一切公差杂派、皆出于粮。此粮之所云累也。然以丁粮之正理论之粮照产输丁照人纳诚为不易之经。若国有小役。计丁派夫。有大役。丁粮均派。则丁与粮。无畸轻畸重之弊。又何累之足云。独是产既输粮。又于粮上派丁田不生男育女又安有丁口乎此其为有产者之独累矣。若无论北方南土。其照粮派丁一槩蠲豁则溥天戴德。宁有涯哉。然定例已久。未有敢议及者。其在　圣明离照。沛然下千古之恩泽乎。 
　　○明季吴江令霍惟华、以邑徭役苦乐不均、遂亲自履亩逐里清查。编造鱼鳞图册。升合无容隐漏。通计阖邑田粮按里均派而徭役亦照粮均摊故富无逃匿。而贫亦无偏累。至今赖之。若天下。粮差、俱照此行、可谓至善、然安得有如霍公者不惮劳怨而使百姓永享其利哉。鸿不厌琐缕并识于此、以俟　高明采择、 

　　福惠全书卷之九终 

　　●福惠全书卷之十 

　　总论 
　　立丈册 
　　定步弓 
　　责经手 
　　劝自首 
　　具结状 
　　禁需扰 
　　清丈余论 

　　○总论 

　　夫州县田地之原额有缺、致累包赔而为清丈者、田地久属荒芜、钱粮除豁、后为民人垦种成熟、未经承粮、而为清丈者、又或临山濒水、涨荡淤滩、不无开垦耕种、隐漏种粮而为清丈者、为缺额包赔而清丈。是欲复额以苏民累也。为久荒复熟而清丈。是欲认新粮以足旧赋也。若夫为民私耕闲土以行清丈非欲为增田裕课之举乎。然既云清丈不独隐占者固丈即无隐占者。亦丈也。夫无隐占而亦丈。是一丈而阖邑为之骚动矣。且丈则官为履亩。于是业户有差催守候之扰。里胥有科敛洒食之费。弓正有嘱托贿庇之需。而又跟随多役。办事诸人。东西驰骛。以致农业废弛。稼殖蹂践甚非所以恤民省事之意也故欲行官丈不若令其自丈既令自丈不若劝其速为自首欲令自首不若制为不敢不首之法法善而首自争先。其后不过畧为抽丈巳耳如是而缺足赋全。漏显课裕。又何阡稽亩勘之纷纷为哉。 

　　○立丈册 

　　夫有司虑其扰民、不忍径行清丈、劝令自首、彼种户、以首地则增粮。莫若可隐而姑隐之之为得也。今则立一丈册之法刊刻成式、令业户自丈照式填写而先由示以利害晓谕之。如有不用印册。不照式填写。立行拿究。丈出隐漏。不速自首。本宫履亩勘出。除按律科罪外。仍追历年籽粒钱粮彼见册式难瞒于前而履亩究追于后虽欲不自首也得乎其册每甲一本。每业户一张、每张四格、可填田地四段、田地多者接页填去每业户各丈各填、虽父子兄弟不得分名共户溷乱坵段。其田粮有上中下则之不等。有河淤山地之互异。故征钱粮亦有多寡之不同。奸猾之民。或从前买卖。串贿里书。有买上过中。买中过下。以平原沃壤。指为沙石硗瘠完粮者。不惟重赋从轻。而课额亦因之有缺矣。今册中四至填明四至某人系某粮则。四至除荒山大河。深沟高阜。许照实填写。若系私行小路放水沟□之外。尚有垦种之山。之地。之田系何粮则无论本图隔里。俱要逐一填明不得以山道沟河等字样朦混填写其丈量照例计若干尺为一步、计若干弓积若干步为一亩于是以四至之粮则较本田之粮则有无亏额自明矣以现丈之亩数料原田之亩数有无隐漏自露矣 【丈册式附】 

　　丈册式 

　　△丈册式 【一户丈完钉入白纸一页结□原今大总】 

　　见图 

　　○定步弓 

　　丈田地以步弓为准其弓悉用宪颁旧式每村乡地、照式各备数张呈县验明印烙方许应用如有擅用大弓。私增分厘者。查出重究。 【闻中州丈弓五尺为一步、吴中六尺为一步、或各处尺数不同悉照原颁久用者为定、】 

　　○责经手 

　　刊册既定、须先出示。晓谕里社长乡地业户人等、限于某日为始某日为止里社等率同业户逐亩逐段详细丈量。遇平旷大段、照式填明四至粮则如遇小坵零亩要画地形似指为某名如所谓鱼鳞册者。随丈随填。先登草册。照填真册送县不得潦草洗补改换四至粮则希图掩饰丈地弓步不真。责之弓手。填写四至粮则不真。责之乡地里长。计算地亩科则不明。责之图总里书。嘱托贿凂。增弓改则。责之业户。定俱从重究拟。丈册每户后俱要写弓手乡地图里等姓名以凭抽丈。丈完缴册之时、乡地人等仍具并无扶同隐漏如虚甘罪结状。附卷存案 【邻田四至粮则、恐奸民改易以合本丈田则间拙田多者查邻田户当日推收□与今丈册对是否相同便见。】 

　　○劝自首 

　　州县劝令自首者葢为爱惜百姓。不忍以欺隐治罪也。若必待官亲丈出。而按之本律、本身治罪田土入官。不巳晚乎宜先出示通谕四乡。若自丈果无分厘多出。即照册式登填。以凭亲掣。若丈原额之外。果有多余即行自首止照数起科免其欺隐之罪。其自首以某日为始某日为止如过期不首。方行亲掣。 

　　○具结状 

　　业主自丈、填册之后恐册系图里等填造乡愚漫不经心日后且得借口。合行自具结状投逓。结后连书乡地里社等姓名。并业主花押。粘卷存案。非好为烦琐也。上关国课。下为民业。亦宁过于详慎耳。 【结状式附】 
　　具结、状业户某人系本县某都某里某甲人 
　　为某事切某向有祖遗续置田地山塘共若干亩计若干 【段坵】 在于本里本甲长某人完粮当差悉照后开坵段科则查算并无隐、漏田地移换粮则致干　新例今奉查丈合先具结报如有隐地漏粮依　例甘罪所结是实 
　　计开 
　　第一 【段坵】 某项 【田地】 若干坐落某里某处某字第几号 
　　系何科则 【东至某人某则田南至某人某则地　　西至某人某则田　　北至某人某则地】 
　　第二 【段坵　照前式开完】 
　　年　　月　　　　　日具结状业户某人押 
　　弓手某人　里书某人 
　　乡长某人　地方某人 

　　○禁需扰 

　　清丈之事、只须大张告示并传唤乡地里书等。率同业户。先行自丈不必更差衙役至于乡地等、不得指称名色科敛银钱招摇贿赂。俱宜出示晓。严加禁饬。其册式本官损资刊板。安置公所。听民自行印刷不许需索分文。 

　　○清丈余论 

　　夫清丈之役、非奉部文、则蒙宪檄即本县缺额累民亦须详请批允而后行非此未便擅举。葢事关合邑。而亦非绅衿豪棍之所乐闻也。然虽奉上行亦须视其缓急。如康熙十五年筹饷期于有济一案、是时军需浩繁、定例隐漏一亩以上、即拟徒流、查出官员不次纪擢、　功令严切、不得不极加劝论、履亩丈量以仰副军国、然良有司、惟虑劳民骚众。先行自首之法。而后继之掣丈。乃幸进之徒遂有按亩勒加指荒捏报。甚至以大亩改为小亩。钱粮倍增者。其后万民沸腾各宪呼控事虽未必尽行。然而利百姓之脂膏邀一人之金紫。良心安在况钱粮为永远之累功名乃顷刻之荣又岂读书明理者之所忍乎。若夫部檄通行事势稍缓姑观邻属应否量增、以结其局可也。每见各省老荒。乃胜国末年。灾伤废弃。　兴朝初定。兵燹抛荒。荷圣天子数十年之生聚休养、草莱稍有开辟。是皆揭借工本。妇子力作希获升斗以赡朝夕。为有司者。承望风旨表显才能。指为以熟作荒。隐漏税粮力请清丈于是严立规绳。缩减弓步。以小民现在承粮之田地乃一槩按亩而径报增之朦其上则曰此老额之荒。既归成熟可以免斯民之赔累矜其功则曰此隐漏之粮。一例起科。可以裕公家之赋役。在上者。亦不过曰复其旧额耳。何伤。且以增其饷也。实嘉乃绩。殊不知版图肇入原输现在之租何有老荒之见累疮痍初复即沾额外之利无非　圣主之深仁况以兵戈乍息之余生水旱频仍之俭岁于现征之数再益新科纵籽粒出之田中而白镪从何措办是上农之所入不足充二税之需吾恐天时人事稍有乖违剜肉补疮之民未有不弃耰而逃揭竿而起者矣嗟嗟兴言及此在事地方尤当为　国家图久远宁独为民父母区区苍赤之是恤哉更有穷民、于河濒谷畔、薄垦少收、如前所云者、猾棍挟诈不遂。辄为首告。遽报隐粮治罪。则恢恢海宇竟无贫困谋生之地矣鸿待罪郯东时、有以私垦私煎、挖矿、开泊首告者、鸿恶其造诬多事。置而不问。何也为百姓存一分利源为　国家培一分元气亦为自己延一分福泽也 

　　福惠全书卷之十终 

　　●福惠全书卷之十一 

　　刑名部一 

　　◆刑名部一 

　　总论 
　　词讼 

　　○总论 

　　夫人情之诡诈伏匿而难于穷诘者莫过于狱讼夫狱讼之中其要者、又莫过于人命盗贼逃奸诸事、至于户婚田土之属、犹其小者也、考昔帝王之世、五刑虽设而犯者或鲜。其人心风俗。尚不至如后世之奸险偷薄。故虞芮之质成于文王。不过争田。雀角之见咏于风人。仅为婚媾。至于孔子直欲使民于无讼。子路遂可片言以折狱。虽圣贤之盛德明智。足以感服羣情。然当之今日。剽掠攻击。殴夺愤争所在皆是。与夫豪强之欺压愚懦。叛逃之诬害善良。谲诈多端。状态百出微独钧金束矢之入未能閴其无人即五刑五声之听讵可尽斯民之情乎故民日险伪。而狱讼日繁。若无所以防禁而擿发之则颓波逝流。将无有底极也。鸿今汇刑名为部、而先之以告理、差拘、审拟、诸件继之以人命、贼盗、逃人、奸情、杂犯、欵犯、赃私、反叛、八条。又、于八条之中、分晰款项务期狱鲜遁情民无冤累虽不敢云希圣人之无讼。拟先贤之片言要亦于折狱或有微长耳 

　　○词讼 

　　考代书 
　　立状式 
　　放告 
　　批阅 
　　挂号 
　　差拘 
　　比差 
　　销差 
　　劝民息讼 
　　农忙停讼 
　　热审减刑 
　　设便民房 
　　禁打架 
　　审讼 
　　用刑 

　　△考代书 【见前莅任部内】 

　　见前莅任部内 

　　△立状式 

　　考定代书所以杜谎词。也而状式不立傍有善唆惯讼之人巧设虚局并瞒代书或代书虽据事以书不限定字格枝词蔓语反滋缠绕故状刊格眼三行、以一百四十四字为率、凡告户籍者。必以族长坟产为定告婚姻者必以媒妁聘定。为凭。告田土者。必以契劵地邻为据。至于强盗、重在明火执仗窃盗、重在出入踪迹俱要粘连失单。人命重在尸伤凶器亦要状后粘单。此其定式也。式定则不敢脱毋以全虚字限则不得浮词以饰听矣若状式有违、不与准理、其正状之外、又须夹一副状。夫用副状者何、凡原告状准发房、被告必由房抄状、该房居为奇货故意刁难。视事之大小。为需索之多寡被告抄状人手。乃请刀笔讼师。又照原词。多方破调骋应敌之虚情压先攻之劲势两牍当前殊难黑白。今设副状、幅方一尺并刊印板止填注语及被证姓名住址而其词不载焉准状之后止发副状落房。出票拘审。该房无所庸其勒索。被告无所据为剖制则彼此所云。机锋各别。其真情自不觉跃然于纸上矣。 

　　状式附 
　　人命伤痕凶器谋助粘单式 
　　副状式 

　　 状式附 【前格三行每行四十八字照画刊状单副状俱用绵连纸印刷】 

　　告状人　　　告为　　　　　事 
　　上告 
　　本州岛县正堂老爷　　　施行 
　　计开 
　　被告 【住　村离城　里　住　村离城　里　住　村离城　里】 
　　干证 【住　村仝前】 
　　两邻 【住　村仝前】 
　　地方 【住　村仝前】 　如命 
　　年　月　日告状人　年　岁 【府　县　里　甲籍住　村离城　里】 
　　抱告某人 
　　代书某人 
　　一事在　赦前及年远者不准 
　　一告人命不粘连伤痕凶器谋助单者不准 
　　一告婚姻无媒妁者不准 
　　一非现获奸犯词内牵连妇女者不准 
　　一告强盗无地邻见证窃盗无出入形迹空粘失单者不准 
　　一告婪赃无过付见证者不准 
　　一告田土无地邻债负无中保及不抄粘契劵者不准 
　　一生监及妇女老幼废疾无抱告者不准 
　　一告生员作证并牵连幼女稚童者不准 
　　一被告非盗命过三人者不准 
　　一状内所告无真正年月日者不准 
　　一状尾无考定代书姓名者不准 
　　一状不合式并无副状者不准一告人命粘单内不填尸伤凶器下手凶犯及不花押者不准 
　　一凡告状不用印格眼者不准 

　　 人命人痕凶器谋助粘单式 【此单实粘告状后】 

　　一原告某人　系本尸何项亲属 
　　一尸伤某人年　岁　身　面　须某处伤系何物伤 
　　一被伤某人年　岁　身　面　须某处伤系何物伤 
　　一凶器某物系某人犯持用今存某处巳获未获 
　　一谋令凶犯某人系某处人约　岁　身　面　须巳获未获 
　　一下手凶犯某人系某处云云 
　　一助殴凶犯某人系某处云云 
　　巳上单报是实如虚甘罪原告某人　押 
　　谋令助殴有人则填无则注无 

　　 副状式 

　　告状人某告为某事 
　　被告某 【住　处离城　里　住　处离城　里】 
　　干证某 【住离】 
　　两邻 
　　地方 【住离城】 
　　年　月　　　　　日告状人某 
　　抱告 
　　代书 

　　△放告 

　　凡告期必以三六九日为定或谓州县非宪司比不宜拘定日期、民有疾痛呼号、岂能刻待、大盗人命、保无逃逸圈和鸿曰不然、民之有讼。出于不得已而后控。官之听讼。亦出于不得巳而后准。非皆乐于有事者也闾阎雀角。起于一时之忿争。因而趋告。若得亲友解劝延至告期。其人怒气巳平。杯酒壶茗。便可两为排释。岂非为民父母者所深愿乎。至于盗命重情。则有不时之喊告。豪□巨蠹。则有抱牌之冤鸣。原不在三六九之限。是则无定期以伸大屈有定期以息小争不又两得之哉。 
　　○凡遇告期、乡民远来城市免令守候。升堂宜早。先为放告。后收投文、放告时、官坐卷棚、桌置墀砌上、安放重压纸一枚、东角门放告状人鱼贯而进不许投文混入其内。逐名挨次、将状展开、亲压桌上、仍退跪阶下、随命直堂吏点明张数。高声报若干张。逐张唤名。点过甬道西、由西角门鱼、贯而由点名时有应名不对及举动可疑者。即取状审讯。如系顶替匿名立时差牌拘拿、雇倩匿名之人。一并究惩。收状巳完、即将白纸封束。写明内共若干张。呈堂朱笔点封。门子接置文匣内。俟转堂时、连匣带进内衙。如此代告匿名。日渐自少。衙役抽换之弊可免矣 
　　○其喊禀击鼓者。或事关情急时有之、又有棍蠹、拴通市虎。恐吓乡愚。索诈鱼肉者。但有此等、即差押补状限拘速理是非执法公断不得狥情姑纵。如原告理短。加倍重惩。则奸恶不敢轻试。而刁徒肤愬自然敛迹 

　　△批阅 

　　收过词状本日即阅。先验堂封未动方行折开、查不合状式者、即批明不合某式不准、彼知式非套设。则告状者自留心于合式矣。其合式者、亦宜详度事理应准者、判日批准随状副状阅注语被证与正状俱同亦判日批准纸尾注定承行吏书姓名以便承发科照发其正状承行纸尾注同 【其原告承行将各房经制吏书姓名各置一签用有葢签筩装定俟批状时抽着姓名随注承行将签倒放筩内俟一筩签俱倒尽仍顺放照前抽注以示至公如告假及点卯不到者将名签取出。俟销假再入。惟点卯不到者不准复八签俟下次再差。以别勤惰○其钦部宪件自有应值房科。不可紊乱。致生推诿倘始系两事后合为一、应从重者并卷、一人承结。事小止将卷案交明。事大将起止月日词案卷件数造册。出付子取收讫领状判日画□。以杜后口互相推□被告诉词及后有禀单俱发该承附卷并审】 不准词状即将不准缘由批原词上内衙管词状□抄单发该吏并准过词状即日写示。□佥套送佥。次早领佥贴出其批不准缘由、务须切当简明不可冗长。致滋议论窥测不准之状、亦宜数、明封记。于封上总判一日、收贮、恐彼后在别衙门告理、以便驳查与前状情词、是否互异。 
　　○夫格状之外、又有投词者因格状限字。故须投词详叙始末耳。不谓狡诈之徒、欲陷害怨家。恐细事不准。务张大其词以耸上听。及其准后。始将所告本情说出止以一二语摭入前告之不粘不脱其中又复生波牵连多人使上官见其投词不得罪以前状全虚据其后词。本属微末然前状业为骗准是朝廷牧民之官竟为奸棍害民之具有司执法之地又为此辈侮法之场矣凡狱讼止贵初情若投词之中、又添一事。又牵一人则前告分明是诳。除投词不究外。仍将前状审理如虚反坐严行重治。则后此□告自除。而投词亦不致节外生枝矣。今之刁棍更以州县法轻每赴督抚衙门、捏词告理一经、告准姑无论审时虚实且倚上司原告。勾串匪人。多力吓诈从中又为讲处。央求问官圆融详覆。似此良民受害更甚有司安得廉明督抚。大加惩创毋为奸猾祝网。其为地方造福。又岂浅鲜哉。 

　　不准呈状示式 

　　 不准呈状示式 

　　正堂示今将本日不准状词开列于后 
　　一件为某事原告某人 
　　批 【缘由不准】 
　　一件为某事原告某人 
　　批 【缘由不准】 
　　年　　月　　　日示 
　　实贴照墙 【如地僻讼简用粉白吊牌写示悬挂于署前亦可准过词状照式另牌示】 

　　△挂号 

　　准过词状、必须挂号有所稽考。宜于到任之时一刻印板号簿格式。装钉成簿颜曰自理词状号簿、每期准过呈状付经管挂号将朱语原告被证姓名、批语、承行差役姓名填写后列前件、以便登填如何归结是为内号内号挂讫、随将各副状汇入封套发承发房、分发承行、 【投词呈禀俱照式挂号对发承发科】 承发科亦须挂号方发是为外号、挂号讫即刻分交不许留延滋弊。查出重究每日投文内、一应公文禀单另封发。承发科另、立号簿登记、不可混入词状封内。倘事繁地方恐内外挂号不及投文内止发公文上司牌票。其稍缓者、次日再发亦可、 

　　内号簿式附 
　　发承发科呈状封套式 

　　 内号簿式附 

　　第　号告为　　事　月　日准□粘单 
　　批 
　　原告某　府　县人住某处 
　　被告某　府　县人住某处 
　　干证 
　　两邻 
　　地方 
　　承行某房吏某人　差某人于某日发票限　日销 
　　年　月　　　日诉为　　　事 
　　诉人 
　　被诉 
　　干证 
　　日差 
　　前件某日拘到某日审讫 
　　审语 

　　 发承发科呈状封套式 【长尺五阔七寸投文通用】 

　　正面 
　　某州县正堂 【仰承发科开拆点明件数　挂号明白遵照批定房科　吏书分发迟延错悞重究】 
　　背面 
　　年　月　　日　刻发 
　　内 【呈状投文】 
　　内衙数明件数填写明白粘口珠笔标封字于两头发出 

　　△差拘（原告自拘附） 

　　凡刁猾地方但有词状、即有无赖衿棍、包揽料理、一状准出、便为拜凂、该房、诸凡照应、小事零星要钱、大事讲写规礼、佥票必伊心腹。串通两处作鬼。原被俱不放松。又有奸恶之徒、与人有隙。嫉彼赀财。遂买托城市光棍。预通蠹棍虎差。然后设谋兴词。架虚哄准佥票入手。勾连伙党。如捕盗贼。使被告不知就理魂胆裂。而亲朋子弟。代为央求打点。彼市棍者。业将被害锁闭幽室。两不通风。又复故为着力。于是倾囊倒橐。未遂鲸吞。乃假代为揭借。重利立劵。或将田房契押。百不抵十。然后从中处和。势压讲息其被害如梦初觉明知局诈然已堕其阱中虽欲鸣冤赴诉床头之积金已尽家产已准算无余又安能徒手空弮而搏结队之猛虎乎惟有吞声饮血于穷檐破屋而巳其奸徒为计。岂真有意构讼哉。不过倚藉羣枭尽彼家资。以快胸中之愤耳。故司牧之贤。不惟准状宜慎。而签差落房亦宜致谨也愚以为平常婚户发房签差。照例均轮。 【承票皂快民壮三班每班各置一筩、每名置一签共贮筩中应差某班某人即将差过名签倒置筩中掣尽再起若有长差缘事告假取出名签勿差俟销假差回时再入如点卯不到取出下次再入筩】 若命盗重案。宜将六房三班中预择老成小心者识之署壁临时□发差遣。则勾党局诈之事庶几少免 
　　○鸿昔作县、遇重案则如此其它词皆令原告自拘其法用纸一方、刊印同票式、前刻一皂隶形像、手持一牌、上写原告自拘抗违拿究八字、后刻某县正堂、为某事、仰本告某、持票着同约地、即拘后开犯证、赴县听审、如违限不到、本告同乡地回话特差拘拿先治抗违之罪后方审理毋得自悞。速速须票、年月日差、朱判原告限某日销、始虽间有抗违。定加责惩。自后亦无不遵者更或事虽微末、而原情不得竟置者、即将原词批发发承牌示、着乡长约地、从公处释。或将词内情形、略批数语、使彼平情息争抑亦略尽为民省事惜费之意耳 
　　○凡差票、另刻、一长条印、上刻本役如敢需索分文、许被害于需索二字之傍据实填注狥隐者查出与受同罪。如无、即注一无字○凡诉状只用原差投状不必出票。止准附审。免滋需扰○早堂辰刻状状、巳刻批阅、午刻挂号、对付承发、未刻承发、分付承行、申刻入票于佥套送佥、次日卯刻发出永为定例庶免该承延捺掯差诸弊以及乡人往来探信之烦盖告有定期即宜于此日专为留心也 【如事繁状多次日亦须批发】 

　　△比差 

　　拘提量事之难易人之多寡路之远近。定有确限令其按期回销。 【限期见莅任部清号件条内】 违限自应摘比。宜将各房差簿、定期比较、在比者、朱笔点到。酌违限远近行责。回销者、即与注销不到者、出小票止拿原差不必改差。以滋骚扰。原差拿到必责凡抗拘不到、巳改差拿、而牌上正犯仍有不到必该差明知必责。定受重贿。希图破调。必重责严限补拘自无不到 

　　△销差 

　　凡拘提人犯差票、听审之后、如取保者干原票标取仍令原差押出取保。俟归结缴票附卷。不必另差押保致犯人多费其一审即结者、原差禀销票将原票夹入口供。收入内衙销号。粘入卷中。不得仍留差役处以牌票未销。犹思索取酬谢也。○凡事非重大。亦非上件。若原告逃逸者。宜径注销不必缉挐。致票久留原差之手。吓诈在词之人。若系本告领牌而逃者、当于案卷注明、原告带牌在逃仍出示注销令犯证归农。以省牵累。 

　　△劝民息讼 

　　地方官纵能听讼。不能使民无讼。莫若劝民息讼夫息讼之要。贵在平情其次在忍以情而论、在彼未必全非。在我未必全是。况无深仇积怨。胡为喜胜争强。我之所欲胜。岂彼之所、肯负乎。以此平情。其忿消矣。而何有于讼以忍而言、彼为横逆。从傍自有公论。何损于吾。或别有挑唆、无如息气让人。便宜自在。彼即受辱。吾宁不费钱乎。以此为忍。其念止矣。而何至于讼虽然、平情乃君子之行。容人亦非浇俗所能。惟恃上之有以劝之耳然劝之道亦甚微矣世风偷薄。嚣竞成习。三尺童子。皆有上人之心。一介匹夫。每多傲物之态。反唇谇语。辄起争端。至性天伦。遽为残毁。苟或区区文告。而日相勉导焉。彼亦文告视之而已。要即因其讼而默寓以劝之之意乎。夫两造当前。枉者常负。直者常伸。而无情之辞。不敢骋矣。讼师恶棍。严绝其窦。使奸无所施。而弱肉之食。不敢萌矣。政尚清简。雀角之微。亲为谕释。使和好如初。而恬让之怀。油然动矣。于是强暴革心而向道。良善感化而兴仁。将见德风所被比闾可封。又何讼狱之不为止息哉。故劝民之道。不在喻之以迹而在感之于微息讼之本。不在专求乎下而在先谋乎上也章获鹿禁刁讼示颇切时弊、并列于左、亦以见文告之未可尽废云、 

　　章获鹿饬禁刁讼并访拿讼棍示 

　　 章获鹿饬禁刁讼并访拿讼棍示 【出未信编】 

　　为严禁刁讼以安民生事、照得讼告一事、最能废业耗财愚人不知。甘于轻试。无论呈状、一入公门、每为贪墨居奇。即清官廉吏听断无私。而提解待审。道路之跋涉居停之守候。断不能免。在未审之前。胜负难料。忧惧谋昼。不但自巳焦劳。凡系亲属。皆累挂念。乃临审之际。处处仰面事人。凡胥书役隶。无不输情尽礼。嘱托帮衬照管。到既审之后、幸而偶胜。则前此焦心劳身。费财失业。将来家道。定就艰窘。若理亏坐罪。则破家荡产身受刑系。玷辱家声。羞对妻子。虽悔无及。良可悯恨。然此致讼之由有三。一种倔强之徒。见理不明。好刚鬬胜略有小事以出头告状为才能。以熟识衙门为体面。此由情性之乖戾也。一种贪恶之人。意想诈人。遇事生风。讦私扬短。未告则放风熏吓。巳告则使党圈和。不遂其欲。迭告无巳。此地方之喇唬也。更有一种教唆讼棍。心实虎□迹同鬼域。原无恒业。专哄平人告状讼端既兴。则运用笔锋。播弄诡计。代为打点。愚者落局倾财。彼则暗中分扣。又多首鼠两端。原被俱收掌股。甚至紏众公举。匿名揭告。谋代调停撞吓大钱。迨词虚伏法。罪坐出名之人。而彼乃居然事外。有利无累。此等狡黠。真不可一日容干盛世。本县日以苏恤民瘼为心。且以剪恶除奸为任。合行饬禁、为此仰军民人等知悉、除真命逃盗大案。宜赴官司首告外。凡系户婚田土债负等事止应自相理谕。不必轻于举词。若一时口角细微忿怨。断该情恕理遣各安生业保守身家何得任性使刁自蹈法网至于所在地方。或有前项棍徒。包揽词讼。把持起灭。诱害良善者。地方乡保。不时据实首报。以凭尽法痛处。申宪决配。断不容贷。凛之凛之。须至示者。 

　　△农忙停讼 

　　每岁值乡农□□之时、有司悬牌。大书农忙止讼四字、晓谕署前所以重农桑裕。邦本也非命盗逃人重情、一槩不准、此系从来定例、然每有刁诈之徒、明知不准禁例。故妆风倚醉。惹祸行凶。良懦受其欺凌。无从控愬。及至农事甫毕气忿巳消。只得忍耐。宜谕约地、敢有前项刁徒、轻则严行戒饬。重则立时公首重惩不贷。以儆偷风。 

　　△热审减刑 

　　国家谳狱。每岁小满以后、立秋以前流徒笞杖、例从减等所以慎刑狱恤民命也。故有司决责、亦为折减、每十板止责八板、然每有用大板。重责三十二十不等。较之八折轻杖巳属数倍殊非敬时省刑之意矣。宜于炎署之月。非命盗重案不宜擅动夹桚其一切小事。衙役记责。民事可恕者免之。不可恕者薄挞。以示蒲鞭之意。推而广之。盛暑宜矜。严冬风雪独非吾民乎解衣露体寒气攻心诚恐少年不戒以及老病孱夫保无伤生殒命者乎鸿在东邑方隆冬听讼、有一老人跪阶下、而体战栗不止。鸿命讯之、对曰、病初起冐寒故战也。鸿亟令掖之至廊内。以热姜茶饮之良久战乃止。若待讼毕而后起老人之命不几毙于阶下耶故为民父母者当无所不存其恻隐也○先辈有不可打之条格、鸿记忆不详、姑以愚意而妄增之、以俟　仁人君子鉴定焉、 
　　万寿圣节不可打　　　　国忌不可打 
　　年节朔望不可打　　　大风雪不可打 
　　疾雷暴雨不可打　　　人走急方至不可打 
　　盛怒不可打　　　　　酒后不可打 
　　事未问明不可打　　　要枷不可打 
　　要监不可打　　　　　要夹不可打 
　　孝服不可打　　　　　孕妇不可打 
　　年老废疾不可打　　　稚童不可打 
　　人有远行不可打 

　　△设便民房 

　　便民房者乃为讼事之人而设也、乡人讼事入城、必投歇家其歇家非包揽官司之人。即希图赚打官司入钱之人。鸿初到某任时、每公事出入、见县前酒肆饭馆甚多。馐肴豊列。樽榼横陈意斯地之人侈于饮食也。因细访之、乃为有势绅衿所开。凡乡人讼事至。无论原被。俱必寓此。其内外关厢。惧忤绅衿意竟无留止者。乡人舍此。亦更无他驻足。且既为之居停一切衙门料理辄有纪纲之仆。至于求情嘱托。又皆主人居奇。以故乡人亦因有所凭依。而羣然投止焉。其酒殽饭食。值贵数倍。自告状候准。以及投到听审发落动辄浃旬累月而所饮之食之。则干证原差在事诸人而外。又有随来之子弟。探望之亲友。因其近于县署。则原差之帮差头役。该管之承行贴写。与夫藉名讲劝之市闲。插身打诨之白嚼。曰不下数十人。及事完结算店帐。巳累至数十金。而他费不与焉。呜呼畎亩穷民。何能堪此。势必倾家荡产。典妻鬻子。以偿其用矣。余甚悯之欲亟驱禁之。因又思曰禁之不如自绝之为愈乎乃于县侧捐俸买空地一区、起盖平房十问、编为十号、外蔽以垣、中开一门、榜其额曰便民房使讼至男子居之。垣内左侧。另辟一巷、起盖平房五间、编为五号与外墙稍隔一院而不相通。使讼至女子居之。其灶炕釜罂盂箸之类备具。居者惟携薪米而巳。凡准词次日。悬示出差投到即审审毕即结往来在县不过数日更张示本房前敢有胥役闲杂人等混入便民房及饭店酒馆饮食讼人一文者本县密察严拿立刻枷示以光棍诈骗例治罪其房着本地方总甲执□照管。每月捐俸米三斗不许需索住人分文某号住人临去。总甲入房点验器物将房门鐍闭。待余房住满再开与后来之人。其器物有破损。卧炕有坍裂。该甲具禀本县。即为买补修葺不许问之住人□是乡民干粮小米褁持而来绝无他费且去住任之不烦司掌而向之所谓豊肴美榼者不逾月而改为米盐杂货之店矣后赴上谷、谒中丞金、公询鸿所以治邑者、余并举此以对、公笑曰、官有爱民之实民受省钱之惠绅衿无禁绝网利之名一举而三善备矣。此法宜行之天下。宁独一邑为然哉。鸿虑如此弊俗。所在多有敢附记之。仰祈鉴采。 

　　△禁打架 

　　夫词讼当官审出、两造邀集亲友中之恶少、以及种田佃户街市游手各藏短棍铁尺金刚圈等类、即于衙门前、互相凶殴、每有打伤负重另补人命新词者、无论南方北地、往往皆然、殊为恶俗可恨之甚、州县官履任之初、访有此等、务先出示严禁。仍于审时密谕快壮廵逻。遇有打架之人。立将凶器一并拿获。禀官究责枷警。庶刁恶之风。可以渐息乎。近日吴越州邑、有等无赖少年、并紏合绅衿不肖子弟、焚香歃血。公请教师。学习拳棒。两臂刺绣花纹。身服齐腰短甲。狐羣狗党。出入茶坊洒肆。蜂游蝶舞。颠狂红粉青楼闻他人有不平便指报仇而恣抢夺忤伊凶于一盻辄为攒殴而折股肱号称太岁。名曰打降似此不即严拿、嚣风何底。捕其作孽渠魁。当与舆情共弃或毙之于杖下或申报于上台、断从三尺之诛。莫宥一成之法。则习俗还淳。而良善获安矣 

　　△审讼 

　　凡差役拘到人犯、于早堂带齐、先具报单并原票呈验相同、如要犯不到、原差贿纵、重责、严限补拘即于原票不到犯人名下。朱书不字。俟拿到仍责如要犯巳齐。一二证连不到、不必再拘。致令众人守候。俟审后再夺。到犯随照单点名过堂、如单内无名混入即问因由如系原被内。必添出有口辩之人。干证内。必买来作硬证之人。记其姓名。重责逐出。 【临审时有此等混入听审问责同】 即刻挂牌、示次日午堂听审、□审期断不可缓讼人临审。亲族朋友。远来看审。俱要款待。若再守候。穷民必更多费矣。 
　　○审讼必宜午堂。使犯证饱餐伺候。不可点灯夜审。入暮则城闭不能出。起更后则夜禁难行。且黑夜闲人潜入窥探。恐有奸诡之徒。堂上灯烛光明彼看最真堂下黑暗。及至赶拿。彼巳遁身而去矣。倘起数多。不能早散。宜令火夫。堂下执火高照。仪门两角门。皂役严密把守不许放闲杂一人擅入。违者重究。 
　　○审牌既挂、该承行即将原诉投禀等件挨日清理粘连成卷、外加页面、上写某州县一宗为某事、左傍写某年月日、右上写某房承行某人、下写原差某人、送阅、如原诉投禀、俱收内衙、本日挂审牌之后、该吏即具禀某某件、于次日午堂听审以便内衙经管人预知。即将起数、亦粘连成卷、每起一束、送至理刑名处。先行详看。与本官逐件商酌。如何审问。如何发落。但堂上审问口词。亦是相机致诘未皆可预料。本官是日早堂事毕宜将应审起数由原至诉由投至禀。挨次看去先看原告词内主意何在要输他人。问他人罪在那一句自巳破绽渗漏处在那一句将紧要处逐句△出。状内人名｜出。地名口出。月日、出。次看诉词内、如何驳他如何剖说有理无理这边诉的情事。与原告的情事对与不对何处是真逐一照前△｜□、出再看投禀内两家辩论彼此真情。自然渐露。不待公庭而鞫而纸上之原被。早巳得其四五。及至临审。止将所记紧要处研讯再加两证吐供则批□导窽。自然迎刃而解矣。 
　　○若奉上批审词状、将原词发承行抄誊送阅原批词不可动笔审毕并详申缴即本县人命盗案原词。亦不可动笔。恐成具题　钦件。将来申送上司衙门。 
　　○午时升堂、将公座移置卷棚必照牌次序唤审不可临时更改恐听审人未作准备。传唤不到反觉非体。开门之后。放听审牌。该班皂隶将原告跪此牌安置仪门内。近东角门。被告跪此牌、安置仪门。内近西角门。于跪此牌、安置仪门内甬道下。 【旧例俱晚仪门外者以隔远不令听闻也然奸人潜匿仪门畔代为观听指点不若仪门内使彼无从帮衬也】 原差将各犯带齐俱令大门外伺候原差按起数前后进跪高声禀某一起人犯到齐听审、随喝令某起人犯进。照牌跪、把守大门皂隶不许放闲人进大门。把守两角门皂隶不许放闲人进角门。如有在外窥探。东西混走。及喧哗者。立拿并门皂陪责。动刑皂隶、俱归皂隶房伺候。唤刑乃出。堂上门子二人、供执签磨墨、靠柱远立。堂左侧招书一人、听写口供最要堂上下内外肃清以便本官专心详讯体测下情古者折狱、听色听辞、皆就所讼言之也。然古时人情醇朴曲直现于辞　色之间今人刁诈冤痛反饰于词色之际非我有所以折而得之。彼曲直之情不我与也。然其要有七。曰钩、曰袭、曰攻、曰逼、曰摄、曰合、曰挠何谓钩以我意探彼意也彼腹中原有真情在不肯实吐。止将虚词肤愬。而我巳窥见真倩。但未知的确。姑微以一语钩之。看其如何回荅。于是乎用袭。何谓袭乘其虚而掩之也我既钩之。彼不受饵。仍将前词敷说。我却从他意料不到之处诘问之。彼必无心致对也。于是乎用攻。何谓攻因其瑕而击之也所对一有空隙。我即从他空隙处连驳之。彼之情。巳惶然不能目掩矣。于是乎用逼。何谓逼因其穷而急阨之也彼情巳觉难掩。然跃跃在喉。又不肯遽吐苦此时问官局势稍缓则跃者又将复隐其时假作威严。乃拍案大怒。命取夹棍吓之。两班牙爪疾呼跃出。提摔而下。则惊魂大怖。宁有不输服者乎。然此就审正犯言之也。至干证佐之类。多系受贿买嘱。不则至亲好友。亦缘情谊难却。若语以辱身殉命则未敢必也。但棍徒奸狡最善相机彼之口供虚实。只看上官缓急吾则用之以摄。何谓摄制其奸而不使逞也于证造前。上官预瞋目厉容以待。若一言不合。便欲加刑者因择极肯綮处严讯之。彼若遽尔直言。何以塞贿金之命。亲友之情。彼必言辞游衍。乃即命加刑。彼自连声称吐。如此、彼上畏官长之精严不敢餙欺下受本人之贿托亦巳有词矣说者谓先唤原被、后唤干证、彼将依様葫芦、必致互争无巳、固也、夫事小者。干证知无大害。何妨直言。若情关重大。纵先唤干证。彼岂肯轻出一言。而偾乃公事耶故听讼原无定法贵在随时应变耳所谓合者何以其所分而共证之也唤原告进问、供毕、令出、唤被告进问、供毕、令出、唤原告干证进问、供毕、令出、唤被告干证进问供毕、令出、如此逐名详问、则原告与被告所供。合与不合可知也。原告干证与被告干证所供。合与不合又可知也。其间所供皆实。惟理曲者犹复支吾。于是乎用以挠之。所谓挠者何以其众而挠伏之也众口所供既定。不能为彼改移。即彼自家干证。亦不能为之左袒。造证当前仝词共质彼虽有口如簧又安能巧鼓于羣言之下哉故善听者。于其观状时。先有成竹于胸及其对簿持此七术以求之。自无遁情矣。若遇事漫无主宰。偏持巳见而公庭又多躁率。妄拟是非。则嘉胏之间。其不呼覆盆者鲜矣。然此外又有所谓引之之术引者何欲领之使悟而就于我也其人所犯死。而我欲生之。所犯重而我欲轻之。在彼自知所犯。实重与死。当堂直供无讳已安心于重与死矣。而我所以欲生之。欲轻之之心彼不知也。即彼所以能生之。能轻之之路。彼亦不知也。于是因而领之。于覆审定案时。与云如此则生。如此则死。如此则轻。如此则重。但汝所犯果重与死。我不能为尔贷也。则其人乃大悟未有不舍重死而就轻生者矣。然此亦因彼无仇。乃乡愚悞蹈三尺而特为开其一线耳。如私盐、拒捕伤人者死、父子俱持械打仗。父实伤人。开其子因护父情有可矜。如窃盗伤人者死。失主知觉追擒。跌仆殒命。开其虽为盗伤非同格鬬诸如此类亦周文襄为罪人阁笔求生之意乎。 
　　听、审时、有老迈之人、令起立廊下衰年筋骨疲惫岂能久跪。年少媍女、非身自犯奸亦令僻处静待。不可与众人同跪点名养其廉耻。至干闺女、断不可轻拘听审、已字者。出身露面辱及夫家。未字者。逐众经官。谁为求聘。亦所以敦风化存忠厚也 
　　○每起问过口供、即将所写口供取来亲看一遍。恐有遗漏紧要语随令增添。且既经寓目。吏书此后不敢改抺作弊审毕判日夹□审卷。带进内衙。应问拟者待出审看语然后仝卷发出叙招。则该吏亦不得于叙招之中再为轩轾矣。 
　　○凡具和息务于临审时当堂投逓不得于投到时及投文内混逓。如系细事听从民便若所告涉于理法。必将具息之人逐一唤问。其中或有霸衿豪棍。倚强压制。仍将原被唤来诘问。若果挟和不准其息。须审明定案。以抑强扶懦 

　　△用刑 

　　今之刑具较之前古甚轻责惟竹板。鞫讯不服则夹棍桚指。辱之示众。则枷而拘系防闲。则锁靠杻镣而巳然刑虽设而用之则有别刑具虽一而有新旧燥湿之不同轻重死生之或异为政者不可不知也。夫竹板有三号、最大、有毛头谓之龙须板偶一设之。所以威吓土豪衙蠹。非轻用之物也。其三号者。头号打强盗恶棍衙役犯赃私作弊者、二号乃常刑、三号则比较钱粮暨乡愚小颂之类耳、至于夹棍、惟人命强盗重犯不招则用之原欲其畏痛楚而吐真情。非惨毒之以惩恶。盖自有其应得之罪在也。舍此则擅用有禁其桚指虽轻于夹棍。非重犯亦不可用枷者其人之罪。有关纪纲法度。非一责可了方暴之于众辱之于市囊其头使面目无可计所以动其羞恶之心令其悔过而知改榜其罪使远迩所共闻所以兴其儆省之念知其所恶而勿为其制本薄而轻。可以负戴而行。原无取于过重。然此刑、止可施之市井无赖。若稍有颜面身家之人。未可轻试葢辱甚于杀一日之辱终身之耻也为民上者慎毋以人终身之辱取快一时之忿哉或曰乃有置百二十斤之枷、以待蠹豪者、则将勿用乎、夫置此枷。亦犹置龙须板意置之正所以期于不用使其畏而不敢犯是寓至仁于大忍也若果奇凶大恶。为天地所不容。神人所共愤者。偶一施之。所以示诛殛而快人心。又非所论于辱之而巳。杻与■〈金靠〉、有铁木之异、因罪人强悍者。每以木杻撞人。今多用铁■〈金靠〉。而镣则系于一足。摆站徒夫。系以作工。葢防其兔脱耳。然杻■〈金靠〉惟重犯乃用。若妇人。虽死罪。例不加杻■〈金靠〉为其饮食便溺不可假手于人。且以防他侮也。此非刑虽设而用之有别乎刑杖夹桚之具、皆竹木为之新者质重而棱角尚存人之皮肉莫与相敌杖之下有如石压坚实无声夹桚之收有如虎咬筋骨俱折旧者质轻而锋铓渐去人之皮肉亦与相习下虽重腰柔肤滑迎臀则起收虽紧绳弓 解箫松纳踝而阔是新者之惨于旧者矣。每见有司刑具。多置襜阶之侧。散而不收。受风日之曝吹则湿者渐燥被雨露之淋润。则燥者亦湿。倘一用之、湿者之惨加于燥者数倍在用刑者。亦不留心于燥与湿之有分也。如用夹棍、动刑之人、若熟惯能事、以三木扶正。令受刑者之足。直纳孔中。左右收绳。由渐而紧。则痛虽难忍。血不奔心。若卤莽生手。受刑者纔一纳足。彼便收绳。三木动摇。踝足立碎。谓之曰、死夹棍再加以湿者之惨。性命有不倾殒哉。何也燥者活动犹人而湿者呆重不灵也即竹板枷桚之类。无不皆然。此非新旧燥湿之不同乎。长民者。宜以一切刑具。择一闲房收贮。或甬道两旁。皂隶房亦可。用则取出。用毕收之。即命皂头经管不许散置暴露抑亦仁人君子之用心矣。至于动刑之人受贿作弊。生死在其掌握。不惟重刑死人。即轻刑亦可死人不惟轻刑生人即重刑亦可生人如行杖也。皂隶为仇家买嘱。先讲银钱或令断筋。或令殒命。验过受谢。于是板用短厚。打用缩头聚击一处血瘀成疔。批割不愈性人随之若专责腿湾。筋断骨痿。终身残痪。及用小板。将板点其肾子再加重打其人气闭昏闷、不死何待。如用夹棍。也材新式短。箫紧窝平。收紧之时。结为死扣。其能殒命宜矣即棍选旧材。制取长瘦似乎轻也。不知蠹皂于窝中暗填磁锋铁屑。甫一紧收。而锋屑入于骨眼痛可忍乎。如桚指杅则粗。绳则细。尝有酷官。封桚立限事完始放至有竟日夜不脱者。固其死矣更有杆则细。绳则粗。讯完即放。宜其松也。孰知奸皂不桚指而桚节十指骨皆碎苟幸不死。亦属废人。男子不能耕锄。妇人不能针薾何其惨哉。如枷也有地枷。有立枷。有连枷。地枷、则穴坎数尺。人戴枷覆坎而足下悬。立枷、则枷悬架上。而人不得蹲坐连枷则两人并戴。而行止便溺与俱。此皆刻毒者为之。宜乎可以死人矣。然又有行枷。其制薄小。可戴负而行无难也。孰知仇奸。买凂监守。倾仆其人颈喉断绝此重刑死人轻刑亦可死人之谓也。至于轻刑生人。此其常也。而重刑生人则何以说。如上官嗔怒。喝令大板重打。彼奸皂一片呼号。执板高擎故作用力之状。及其到臀而势反轻矣。臀上平铺。其声愈响。虽皮开肉绽。而骨不伤。气行血散。易于平复也。至于夹棍、官府不知。以为绳新箫紧者为狠。夫棍旧绳新。两不相贴。虽收亦松。且奸皂于旧孔凿深实以油蜡遇肉之热。渐至镕化。故箫虽紧而踝不受伤。近来京师、有事犯刑部者、知其必夹。先买软骨丹一丸吞之。而骨随其松紧居然无恙较之油蜡。不更无迹乎。其枷用之极重。原以惩其豪强。动经浃月始放。不知押出在外。晚皆褪落。打听官府经过。则荷校道傍。一闻退衙。依然开卸葢枷封多薄绵连刷贴喷以烧洒。翘然可揭。此又非重刑亦可生人之谓乎。夫刑有差等。分别而用。具有湿燥。谨其葢藏。皆上官之可操。惟用有重轻。可生可死。则奸役之所主。且巨憝恶棍。于临审时。买其心腹。充作皂隶。托名替身。用刑着力送人性命。殊堪切齿。官长宜将刑皂。各置名签下注年貌于不得巳而用刑时掣签唤用如年貌与签不合。即系私买心腹。立时究处凡用刑。并不许替身代役。至于夹棍。亦宜选择熟惯另置名签注明年貌临时抽认。平日须严谕。凡用刑各役。敢有受贿。暗算人至死者。查出即以算人之法治之如此、则生死簿不得掌于若辈之手矣然而有司听审时。须详加诘问。纵不得情。宜耐心静想不妨改日再问。或为密访断不可急躁动性横加刑法每有犯人不能禁受。强为诬服。或刑时之口供。及脱刑而又改岂成信狱。或彼惧我刑而服。及申解上司。复又满口呼冤。上司视我为何如官夫严刑服罪名为煅炼而成刻意谳狱何莫深文为拟皆非虚公治事之道也昔有当事听讼两造纷哓。漫无剖断。忽掀髯大怒。夹打盈庭。呼冤震地。嗟嗟。岂以百姓之肌骨皮肉以济问官之胡涂酷虐乎不惟上逆天和。下腾人怨。吾不知其读书出仕。竟作何等观也。 
　　○尝有州县鞫盗、以盗为可恨。但不承招即用夹棍。仍不招再加鞭杠亦不招者。何也。彼其心亦曰法已尽于此矣忍苦一番。便希出脱。此必黠贼。买通承行。非准讨保。即思释放。如其不然。良懦之民。不能受此极刑。自然诬服。即令是盗。何妨诡供。以免一时之苦。而宁至于抵死不招耶。此不可不知也。说者曰、夹棍得力。全在将收未收之际。此时招为强盗。即是真强盗。招为人命。即是真人命。夫人命与强盗不同。人命所犯。或出素仇。或出一时忿激。自知罪莫可逃。且事后未必无悔。故三木旋加。而口吐直供。若夫强盗。乃处心积虑。专在刼财伤人。性本凶恶岂肯一拢即招纵或有之。是又欲于解上打滚者也此亦不可不知。 

　　福惠全书卷之十一终



　　●福惠全书卷之十二 

　　刑名部二 

　　◆刑名部二 

　　问拟 

　　○问拟 

　　问拟者、问其所犯之由。而拟其罪也。拟罪原有一定之律例。律乃一代之典章。例为因时之断制。以其所犯。与律例之条。恰相吻合者。因而拟之。以定其应得之罪非谳狱者所可以臆为之也故有例须照例。无例方照律。其所犯。例与律俱无正条。则用比照法。合应比照某律。比照某例。定拟上请定夺。俟批允发落 【按例有奉　旨所行者、有大部请　旨更定者。俱增入新例直省通行、故例时有增改非若律之为定程也。凡应照新例问拟者。尤宜留心。庶无舛错。】 
　　律法虽有定条为严密然古人制律之心原存恺恻葢因所犯之罪虽一而所犯之情不一故又原其情。而同一罪中。更为分别。如同一死罪。则有立决。监候、真犯、杂犯、之不同。同一笞杖徒流。则有五十、六十二年、三年、逓减之不同。又有的决、折赎、并赎锾有力、稍力、收赎、赎罪、之不同。今人用律之心。与古人制律之心。本无殊异。是贵原其情而分别之矣然律之意义甚微。难以悉。今姑就律中所载。以准等八字。加减等十六字。详以释义。着之于篇。以知凡有所拟。不离乎是。譬衡之有权。尺之有度。庶问拟者有所指归焉耳、至于则例、有因所犯罪虽轻。而情可恶。罪虽重而情可矜。或奉　特旨。或经部议。因着为例。然时有更改。尤宜用心云。 【释五刑附】 

　　括八字义诀 
　　释十六字 
　　释五刑 
　　释死罪之不同 
　　释笞杖徒流决赎不同 
　　释赎锾不同 
　　问拟余论 
　　释供状 
　　释看语 
　　释招状 
　　释定议 
　　释举照 
　　照提 
　　释卷案 

　　△括八字义诀 

　　以同真犯准有间。皆无首从各同罪。其变于先及连后即尽复明若上会。 
　　以　以者与真犯同谓如监守贸易官物。无异真盗。故以枉法论。以盗论。并除名剌字、罪至斩绞、 
　　准　准者与真犯有、间矣、谓如准枉法、准盗论、但准其罪不在除名刺字之例罪、止杖一百、流三千里、 
　　皆　皆者不分首从一等科罪谓如监临主守职役同情盗所监守官物、并赃满数皆斩之类、 
　　各　各者彼此同科此罪谓如诸色人匠、拨赴内府工作、若不亲自应役、雇人冒名、私自代替、及替之人、各杖一百之类、 
　　其　其者、变于先意谓如论入议罪犯、先奏请议、其犯十恶、不用此律之类 
　　及　及者事情连后谓如彼此俱罪之赃及应禁之物、则皆没官之类、 
　　即　即者意尽而复明谓如犯罪事发在逃者、众证明白、即同狱成之类 
　　若　若者文虽殊而会上意谓如犯罪未老疾事发时老疾、以老疾论、若在徒年限内老疾者、亦如之之类 

　　△释十六字 

　　一曰加　加者数满乃坐如窃盗赃物一两、杖六十、至十两方加至杖七十不及十两者不加也、又如笞满加杖、杖满加徒徒满加流流满加绞、本条无人死者不得加入于死罪止流三千里之类、 
　　一曰减　减者、从轻之、法如皆为从者减、失觉察者减、失出入人罪者减无禄人减、又如二死三流流、各同为一减之类、　二死同为一减谓绞斩减一等、俱从轻拟流三流同为一减谓流二千里、二千五百里、三千里减一等、俱从轻拟徒也 
　　一曰计　计者、对并而言如称计赃、乃止其所得之数科罪、计雇工赁钱为赃之类 
　　一曰通　通者、总计而言如通计前罪、先后并拟贴徒贴杖、通减通考之类、 
　　一曰坐　坐者应得之位也如逃叛自首、减罪二等坐之、家人共犯坐家长、妇人犯罪坐夫男、以所隐之罪坐之不坐连坐之类○夫乃丈夫男子也、 
　　一曰听　听者由其意之所欲如犯流父子欲随者听妻妾犯奸欲留者听之类、 
　　一曰依　依者欲附诸条如造魇魅杀人依本杀法、依常人一体充赏、依巳徒又犯徒依杀尊长卑幼本律、依老疾幼小论之类、 
　　一曰从　从者归一科断之意如从重论、从夫嫁卖、从新拘役、从本色发落、从尊长遗言之类、 
　　一曰并　并者、数事均得本罪如临军征讨、行粮违限不完、临敌缺乏、承调不进兵策应承差报告军期违限、因而失悞军机并斩之类、 
　　一曰余　余者事外之意如余罪听后发落、余皆征之、余皆勿论、余罪收赎、余为从论之类、 
　　一曰逓　逓者按次循级之谓如官司失出入人罪、吏减犯人一等佐贰减首领一等、正官减佐贰一等、是曰逓减、如卑幼于尊长坟墓内熏孤狸烧尸者、缌麻加凡一等、小功加二等、大功加三等、期亲加四等是曰逓加之类。 
　　一曰重　重者、诸罪、之魁如重者更论之、巳发又犯从重科断以重论之类 
　　一曰但　但者不分事之大小之多寡也如盗巳行而但得财者皆斩子孙告祖父母、父母、但诬者绞男女婚姻但曾受聘者之类 
　　一曰亦　亦者承接上文之意如人在徒年老疾病、亦如老疾论。总徒不过四年、亦各依上减罪、亦各依数决之、无赋役者、亦杖八十、亦准罪人自首之类 
　　一曰称　称者律所载之文也如称子者、男女同、祖者、高曾同称日以百刻、称监临主守者、但有事在手、称嫡从慈母亲母之类 
　　一曰同　同者一体科罪也如同罪、则同得其罪、充军迁徙皆同、死罪减一等、众证明白、即同狱成之类 

　　△释五刑 【古之五刑墨劓■〈非刂〉宫辟也、按刻颡曰墨割鼻曰劓、刖足曰■〈非刂〉、刑淫曰宫死刑、曰辟、今之五刑、与古异、始于隋唐、】 

　　一曰笞　笞者击也、又耻也、人有小愆法宜惩戒击以耻之、书曰、朴作教刑、是也以小□条为之削、去节大头径二分七厘、小头径一分七厘、长三尺五寸、自一十至五十为五等每十下为一等、加等今只用以拟罪不以刑人、 
　　一曰杖　杖者、持也、言持此以击戒之书曰、鞭作官刑、是也以大荆条为之、大头径三分二厘、小头径二分二厘长三尺五寸、自六十至一百为五等每十下为一等、加减、今止以竹为板刑人不用荆条 
　　一曰徒徒者、奴也、谓人有罪戻当任以奴役即城旦春也、拘收在官、前盐炒铁摆站、责以用力、辛苦之事、自一年杖六十、至三年杖一百为五等、每杖十下、徒半年为一等加减、○今着驿摆站者居多 
　　一曰流流者、不忍刑杀、宥之于远、使其离此乡土、终身不返、犹水流之意、惟有去而终、古不归返者自二千里至三千里为三等、五百里为一等、加减杖以一百为定数　按唐虞之流、或流于四裔或于海外、不详里数 
　　一曰死　死刑惟二、曰绞、曰斩、斩者身首异处、绞全肢体按斩自轩辕绞兴周代即古之辟刑是也、至若凌迟处死、乃刑之极者、不在五刑之内、 

　　△释死罪之不同（凡二条一曰真犯死罪一曰杂犯死罪） 

　　真犯死罪、宜加显戮者也然其死之法则有二一决不待时、即立法、情真罪当。无庸再议也。一监候、院司成招具题、法司复议、奏请巳定、但令监候、秋后处决。每年秋决之时、复行朝臣集议、名曰朝审分别情真、矜疑、两项再具题请、候　旨定夺、今朝审、于情真矜疑之外。又有缓决。葢前次奉有缓决之　旨、审时仍遵前　旨缓决。又有赃未完结因追赃缓决者。大约缓决遇　赦则可末减。矜疑者。则槩从末减发落之条矣。 
　　又有杂犯死罪如过失杀人、本出无心赃止四十两以下、即处以死、未免过重、故虽拟死、宥为杂条准徒五年后又以过轻增定军罪、按罪分别军徒、并沿边、腹里、起发、葢例之当死以尽法宥之不死以揆情若累犯三次、须奏请定夺、 

　　△释笞杖徒流决赎不同（凡三条、曰无力、曰稍有力、曰有力、） 

　　家贫不足以入锾者。谓之无力。凡拟得罪状。依律决配、笞杖则受责、今每笞杖二十、折责一板、不用荆条、徒流按年里起发、民摆站、军瞭哨、 
　　家道畧饶于无力者。谓之稍有力、准纳工价、每应做工赎罪、一月折银二钱、如笞一十、纳工一月、每加一等、加工半月、杖六十、纳工价四月、每加一等、加工半月、五徒皆按月纳价、杖不计 
　　饶裕之家。谓之有力、照例赎罪、折银上库、如笞一十、赎银二钱五分、米则五斗、谷一石、葢米一石、折银五、谷一石折银二钱五分较与银数无异、但以春夏例纳银。秋冬例纳谷耳。每一十、以次加之、如杖六十、赎银三两、每一十加银五钱、如徒五年、赎银七两五钱、每一私、加银二两五钱、徒四年者、亦如之、惟杂犯五年者、赎银二十五两、改纳米谷皆称是、若流三等、唯论例。不论力。例不准赎者、不得听赎也、 【按笞赎止一两二钱五分、杖止五两、徒则于杖赎五两之上、每等加二两五钱、止十七两五钱、准徒四年者、又加二两五钱、】 

　　△释赎锾不同（凡三条曰折赎、曰收赎曰赎罪、） 

　　上条分力定赎者。折赎也除不准折赎、并下二项人员之外俱得论力纳米纳银、 
　　老幼、废疾、工役、乐户、妇人、无力者折杖、余罪及一应轻者、为收赎 
　　军职正妻、例难的决之人、及妇人有力者为赎罪 【按同上条赎银数目详于律中、内外纳赎条例、】 

　　△问拟余论 

　　凡拟人之罪最贵原情事有关于纲常名教。或强盗叛逆为法之所不容贷者。是其犯罪本情。原与人以无可贷。而我因而入之。则彼虽遭显殛。于我可无憾也。如妇人与人通奸、谋死亲夫、通奸既有罪矣。又因奸而谋死其夫。拟以极刑。非云过也。若夫因贫。故令其妻与人通接以利其财贿。及后忽生嫌妬。禁隔往来。而妻情热不舍遂萌谋杀之心。以图永好。则前此纵之者。果谁为乎谋杀之端适所自取若妻依本律。何以处瞒夫奸杀之妇乎如杀人者死。固无可议矣。如孝子为亲报仇。或报之数日之间。或报之数年之后。虽久暂有间。必其事势有不可卒图者故宁隐忍而须之。其孝子之处心积虑。良亦苦矣。在孝子原无求生之心。若律以平人无擅杀之条。自应缳首然而父无应死之法竟为怨仇所杀之正所以偿之耳而又并死其子则父之死将终不必报仇人之胸将终不可以七尺揕之耶事关纲常名教。而情有可原者也。又如强盗行刼。不分得财与未得财皆斩。亦律之无可议矣。然有贫难小民。为饥寒所廹。无知乡愚。为匪类所引。计所得之赃。衣不过数件。银不过数两。而遽令軿颈就戮。不亦惨乎。又如僻远州县。偶有一二狂徒。惑诱愚民。与游手无赖。羣聚山谷。有同儿戏。始而假其邪说。■〈马匡〉骗钱财。继则因其人众。剽刼乡村。有司捕获渠魁。余党自散严饬地方。倍加廵警可也。若辄以反寇申报发兵剿洗不惟百姓受其骚扰无辜被其株连即此辈歼之同于狝禽薙草岂真有狐鸣篝火辍耕陇上之雄哉此又事涉强盗叛逆。而情有可原者也。诸如此类。指不胜屈。书云、罪疑惟轻。功疑惟重。又云与其杀不辜。宁释不经。要皆从圣贤不忍人立念。每事只向出人罪处着想其人苟有一线可宽我即从此处引而生之若谓彼自所犯。于我何与或据狱以谳。何能求宽。是则人溺于水焚于火号呼望救而我方乘舟负梯将立视而待其死犹曰彼固自罹耳我胡为而拯之呜呼此性同豺虎者所为谅非仁人君子所忍出也若词奉上批、或承审　钦件、但我认理既真。比拟确当。不妨具由详请。上或再驳。仍照原拟。并附以禀函。备言所以宜宽之情。与仰体　上台慎狱好生之意。似亦同具恻隐者所乐闻。即或不从。仍应字句包含。为将来矜疑地步。不可因而拂意。遂竟改煞。致负造浮图初念耳。 
　　○如再小心、或先具由详。俟允行。定实招出详亦可由详者、不具书册、专以验文、如遇上司批驳须看所驳何处何句。覆审时止照所驳确讯不必从头又问。恐犯人更改口、供愈烦神思。 
　　问拟罪案止以、初招为主招状、又以口供为主若口供杂乱无绪。不妨畧叙简净。有意晦不明。不妨畧改醒亮。但不得混删要紧承招问罪字眼口供要俗话不可添出太文字句。口供酌定。仍令该书誊过。并原稿缴进不可存遗在外。致滋口实。 
　　看语必以口供为凭叙招必以看语为定未出看语不可先发叙招。若先发叙招则看必依招权归书吏先发看语则招须依看权始在官然每有令招房作看稿者是授之柄也彼老奸善窥官长意旨反以其正意作为陪意使官长疑而改之便巳□其正意则自谓精明、不知早堕乎彀中矣。 
　　○凡案总要口供与原词合看语与口供合叙招与看语合定拟与招看合其照出与拟内之例合则无余事矣○一案必迭成一卷。供招看议照五者缺一不可。同原词序粘。用印存案。若奉上行。序作详文申请。候允发落 【释义并式附】 

　　△释供状 

　　供者、具也、鞫审之际、两造以口具白事之始末也、上官讯问、犯证对荅而叙之后开取供年月日、令在词人犯、按名书押问、官将供过起处朱、尽处朱□。判日八卷、 

　　供状式 

　　 供状式 

　　供状某人系某府某州县某都某里八民年若干岁状供某年某月日某因某事云云所供是实 
　　年　　月　　　　日供状人某某　押 

　　△释看语 

　　看语、即审单也、亦曰谳语、其法或先断一语而后序事。或先序事而后断。必须前后照应有贴状附审者亦须一一序入。而又要不失首词位置犹乎作文之有轻重也。大约据招、供以序事。依律例以断罪辩论精详。使无驳窦。能事毕矣。 
　　○辩论精详、使无驳窦、是矣、但系申详上司之案未有不驳者若系　钦部件。愈驳而其案始可定也每有招看极妥。似无可驳。而上司必寻一渗漏处驳之故有司比拟既当。于不紧要处故留一破绽。使为驳地再详则为批允。不则、恐将律例未相允协。或供招尚属含糊驳下。未免从头审理取供。虽仍照原拟具申。不又多费精神而烦纸笔乎此又不可不知也 

　　看语附 
　　看审赘说（并式） 
　　审语式 

　　 看审赘说（并式） 

　　夫所谓看语乃上司告词批审、与本县详宪之事覆批究拟、而审明具狱之情罪以谳者也、不曰审语曰看语者。以所谳不敢自居成案。仅看其原情以引律拟罪。而仰候宪裁也。所谓审语、乃本县自准告词、因情判狱。叙其两造之是非。而断以巳意者夫不曰看语而曰审语。以主惟在我。直决之以为定案。而更书其判狱之词以昭示之也。然看语之难。不在引律。在词中之头绪烦多。情罪纷杂。而能、使上官一目巳了如指掌固无俟详览供招之为难也。审语之难。不在合式。在原被之匿情肤愬。两证之左袒饰虚而我能折之使彼此输心允服因笔之以为不可移易之。为难也。鸿欲拈之以为式然载之别集者徒词之悦目。而未审当时情事。适与吻合否。乃检敝箧、得鸿在郯数首、实所亲经、以定爰书者。敬以质之　高明聊代野田刍狗。若以云式。鸿则何敢。 

　　 看语附 

　　擒获大盗事 
　　二命大冤事 
　　羣凶谋产打死侄命事 

　　擒获大盗事 

　　看得王可习父子亘古奇凶也。又有吴大郎李培兴等、四方乌合以为之党。是虎而翼矣。潜居郯城五丈沟、逼近邳州之境将二十年不惟利其僻远。可以藏奸。抑且恣其荼毒。可以逃罪。故因之恶焰日炽。惟任意所为。无复忌惮也。平日往来多佩刀骑马持弓挟矢之人。夜聚晓散。出没不常。附近皆知为响马之领袖。而侧目不敢言。独东振恃其强勇。欲与抗衡。又因比邻庄宗魁将地三顷五十余亩。献玉海父子。东振以其近巳有垂涎之意。故纵驴猪恣其蹂践。可习率人携牛具往田。曾戮死其一猪。东振瞋目谩骂。发其阴私。谓家父子仗着响马的势子降着俺甚么。斯言也不过一时冲口之谈岂料为伤心之怨杀机萌于此矣于是玉海招集恶党吴大郎、李干西、张四等、在家密谋。使张四往约苏大、李胖子、一以莽撞见推。一以老练可恃。又使干西卜日。定于六月初六日举事。时方五月二十日而部署整严若此其处心积虑不杀不休矣至初六日午后。玉海可习同李培兴、吴大郎、苏大等、并跨蹇驴。暗藏凶器。先后而行。皆取齐于涝沟东岭。独留培兴看驴。余随玉海至东振屋后麻地中。时将二鼓矣。玉海虑东振识认。持鎗把守后路。使干西、张四、把守前门。可习用红土涂面。与吴大郎等、越墙而入。东振方与其子。并徐小成、吴银、露卧中庭。习举手一鎗。刺中东振心口。犹惊问是谁。而脖子一刀。软肋又一刀东振虽勇如贲育亦无所施其技矣殆东振既死、可习等胆粗手滑。逢人便杀。虽长跪乞命。而妇人之外。无一得免。其立时杀死者三人曰李东振也振之第五子李瑷也第七子李小黑也其追至屋外、戮伤于庄四宅上次日身死者一人曰东振之第六子李小鸾也其中鎗被刃、知非东振之子、受伤稍轻得不死者二人曰徐小成也吴银也其砍伤头颅、去顶皮一片、黑夜仓忙、即以白棉单褁首可习等认为同伙。不行穷追。负伤奔至南邻生员李靖忠家。叩门求救。靖忠鸣锣吶喊。贼始犇散。得漏命锋刃之下者一人曰振之第三子李小一也其相去一牛鸣地。贼犹押徐小成引路并欲往杀。因靖忠鸣锣贼始舍去。得不死者二人曰振之第二子李小九第四子李小二也此皆卑职单骑亲至东振死地验可习等往来之迹问东振等被杀之形尸亲邻佑之言与可习先后口供适相脗合益可以见此事之非常惨变。而玉海父子结党杀人必欲尽东振之种类而后巳其忍心害理抑何至此极哉至究其所得之赃。实无一物可指。盖东振寠人。观其所居土屋数椽。偪窄倒敝。原无厚藏可恣剽刼。而玉海父子乃志在报仇不在刼财如当日地方之初报并无拿去财物非虚语也其持兵拒捕。鎗戳营兵。种种凶悖情形。前详业巳叙明。不敢复赘。总之王可习者。枭过豺狼。恶同梼杌。又广结匪人。父子肆虐。不独弁髦官法。直敢草菅民命。俄顷之间。手刃三人不烦刑讯。供吐如画。按律寸磔。夫复何辞。其父王玉海、发踪指示。屠戮满门。实为罪魁。造意者斩。律例炳然。但既伏天诛无庸再议、李培兴、虽未伤人。然巳同行。观其欲辞玉海回家你做这样事、休连累我之语、巳知其不可免矣。姑引谋杀人不加功者律拟流巳有余辜李小五、系培兴之子、杀人既不同谋拒捕亦无凶械。羣然突出。被缚当场。审系无辜。释之非纵。庄宗魁、即李瑗初告之庄四也。与东振逼邻。而远交玉海。瑗等不无饮恨且惧玉海凶焰不敢遽行指斥故告宗魁为首意借宗魁以供玉海此尸亲确有苦情但细加研审。止有献地根由。并无知情实据。姑引不应律重杖吴大郎杀人独狠拒捕争先。实为恶党之首。中箭身殒。得全首领幸矣。其余苏大李胖子等五名、或住居隔省。或逃避远方。巳经移关给批。严行缉捕外。缘大狱不敢久稽。合先具招详解。余俟获日另结可也。 

　　二命大冤事 

　　看得孟林化之长子孟廷俊、系本县九年冷村社长、宋世伟侄宋光英、系本社新报四甲户头、世伟以侄髫年就傅、未谙催粮、托亲管正嗣代理、九年正月二十七日、合社赴县认役、廷俊以正嗣冐名顶替、遂致彼此争嚷、越二日前令当堂点验见廷俊面有病容不堪催比免斤。至初四日在家病笃身死。林化乃移尸宋世伟家。而以究抵子命控、县。孟贞伦又以打死人命控府矣。林化次子廷标、因初四日抬尸宋世伟家、至十二日、又以暴病死、而林化又以打死二命控县致世伟以移尸图赖控　前任东兖道　徐化又以打死二子互控矣　道府各词、反蒙批本县、因前令卸事。案悬未结。卑职到任之后始拘集犯证、逐一研审、原检既无真伤。众证总无确据且在康熙九年五月初六日　赦前、乃备录各口供具详　道　府并请注销业蒙前任东兖道允详在案、未几林化又以二命大冤事、赴控　前院宪袁、　蒙批　前任东兖道钱、　又蒙批到职随复拘齐犯证虚公细鞫、据孟林化供、伊子廷俊是管正嗣在曹建白家打死。及质之主家曹建白、干证苗翠然、咸称彼此争嚷并未交手其时宋世伟亦未在城仍与前供无异。又据林化供、廷标抬尸宋宅、世伟打廷标一石、就跑了、及询之同廷标抬尸黄拔子乃林化亲甥也。亦称并没见宋世伟打孟廷标。又问林化状开打死廷标之宋光英、宋大等、俱称廷标抬尸到宋世伟家我们并没见面噫悍哉林化。何其老而弥烈也。孟廷俊与管正嗣以认役之故。互相争嚷。亦世俗恒情耳。廷俊病死。乃移尸宋宅舍正嗣而告风马不及之宋世伟其意固何居也。且彼此虽经角口。实未交手。廷俊之死其为考终可知与正嗣犹无干涉况世伟乎使果当有殴打之事彼于前令认役时何不当堂申诉而直俟身死始行鸣控耶据孟林化供、我没在家。孟贞伦供、抬侄子往宋家将养是均知移尸之非法一以未与一以未死文愆也殆检阅前令原案二月初四日。林化业有究抵子命一词控县则移尸图赖虽百喙亦何辞乎至廷标之死、林化称抛石、打伤。孟贞伦又称廷标以扁担打吊世伟之扠。世伟跑了没打着孟廷标。是兄与弟口供巳互异矣据黄拔子供、孟廷标、抗开二门抬进去、又云孟廷标自家走回去的、到家还吃了饭岂有被石打伤而犹能奋力以抗开人之门者乎使所伤果重必扶舁而归又岂有掉譬游行而饮食如故者乎观黄拔子前供。是孟林化所教。其鬼蜮情形。又不攻而自破矣。况当日报应户头、原系光英、林化　院词、又称世伟在先林化　道　府所告。打死廷标俱系世伟。今　院词所告。又系宋光英宋大宋二不知人命何事填抵何条而一任反复所指以恣为诬陷乎较前具告诸词林化之籍贯忽而郯城忽而邹县忽而郯城之孟林化又忽而邹县之孟化林同一故智耳。林化又称告县沉阁。实因前令报参卸事。以致此案久悬。　道府批词经卑县研勘。随具详　本道并解本府而云不解不审岂非同于梦呓乎及所称王振旅、为伟姻娅、庭质之时、又称受世伟地一顷五十亩、银三十两、细鞫其由。振旅堂弟王振典、用价赎回刘之洪、原买地六顷八十亩、缘赎价不敷。旅出银九两。振典乃拨地顷余与之中人文约凿凿可证。据林化供、出自宋光英之口夫光英方为孟氏仇敌即世伟贿嘱果真光英犹且秘之而肯自露以语于人乎总之林化欲装一受贿之迹以实其作弊之语及自觉情虚而又以着上衙役方准之说自作解嘲所谓遁词知所穷矣林化奸险百出。历审悉属子虚。按以诬告之律。夫复奚辞。孟贞伦附和兴讼。率众移尸。应从重并坐。黄拔子孟上宾等、均依不应拟杖非枉。但林化年逾八十。连丧二子。情亦可矜。又自具词输服。恳怜老朽免解亦悔心之萌知法之有足畏也孟贞伦等、念系前案巳结。又查事在康熙九年五月初六日　赦前。应否仍均请　恩豁注销。以溥皇仁。卑职未敢擅便、统候　宪裁、 

　　羣凶谋产打死侄命事 

　　看得子于父仇。谊不共天。捐躯殉仇甘罹　国法。此仁人孝子慕义无穷人何容狡恶之陈国相假此以济其凶贪也据国相供、陈平于崇祯十五年、为陈太祯打死、今太祯之死、则在康熙八年国相果愤不戴天此博浪之椎早宜霆飞电激加于太祯之首矣太祯之不仇而忽仇此孱弱之孤则前此二十七八年间与太祯比闬而居何所顾忌又何为隐忍乎何以断国相之非报仇也。国相呈控、仇报甘斩、词义非不侃侃。但又云太祯财势横天、弱孤难支、又云身恃酒势、欲报前仇、国相果忘其身以雪此愤五步之内有何财势可畏且此卧薪尝胆积恨忍痛者所为非可漫恃淫酗也太祯当日即杀陈平。国相岂能为奇男子揕仇人之胸者哉。何以知太祯之非杀陈平也。父死于仇。此何等事。二三十年间。尚犹影响于所闻异词乎。国相供于夏补川门首。见国璘又供于张家庄。巳属可笑。殆证之亲见之夏补川。又展转而及于姻娅之曹道人。久死之陈吗啾打死之事。茫然捕风。又展转而及干生员之梁大印。族长之陈三福。并处和同席之语。都为梦呓总为抢攘之中陈平委无去向国相得以售其欺耳然则其惨杀陈连者何居。曰杀人之嗣。谋人之产变起萧墙。祸深骨肉。忍心害理。未有如国相之甚者也。据彭氏供、夫陈太祯、终鲜兄弟。太祥其父收养螟蛉也。太祯之一线。仅有陈连。连既已死。太祥外人敢异日与国相辈争太祯之产哉太祥等供、太祯甫死即有国连之拉牛。得银三两。意犹未餍。又继有国相之占宅孤儿寡妇不堪其鱼肉久矣至此乃忽为斩根之计以遂其攘夺之谋逮陈连当场打死无可逃罪又忽以穷奇之行借为复仇之举以徼幸谳牍者动心于子报父仇之义留其矜疑之一路耳所宜按殴杀小功亲属之律。以正缳诛者也。其国相之兄国璘、亦妄供父为太祯打死于张家庄、显系知谋。弟国连拉牛骗银有据。未免同恶相济。各宜按惩。但国连先经在逃。俟获日另结。其彭氏孀孤无倚。应令族长议与彭氏立嗣以永杜妄觊之端可也 

　　同前事 

　　查得陈国相、打死陈连一案、前经卑职研审、招报　宪台、今蒙行查、康熙九年五月二十日、陈国相果否带酒到庙、打死陈连、有无挟仇嫌、令卑职逐一确查明、白回报、但各犯证俱解赴　宪审未回、无凭拘讯卑职复细绎原招。陈国相报仇甘斩一词诉县、内称身恃酒势欲报前仇于五月二十日、故持木器、打死陈连、以偿父命又口供内小的醉了往庙里后边观音殿去、见着陈连就生了气、着棒槌照头打死、然则国相之打死陈连。因酒醉而始遂报仇之志也夫父仇何事复仇何心必待其醉而后发设国相终身不饮酒父仇终身不能复矣连父太祯。与国相比闬、而居几三十年不闻其有报仇之事殆太祯物故。而始乘醉迁恨于其子太祯何幸三二十年问而卒不遇国湘饮醉之一日也据供。伊父陈平崇祯十五年为太祯打死、即在国相。听之传闻。质之众证。亦茫无影响。则国相之打死陈连纵即醉酒既复仇之涉虚夫又岂无故而然乎据连母彭氏及伯太祥原供太祯方死、陈国连始而拉牛、得银三两、陈国相继而索宅、彭氏不肯、遂有憾词。我教你一些得不的之语则国相之打死连谓非绝嗣谋产谁其信之夫即为国相解曰。因索宅未遂致嫌。宜怨彭氏。与连何辜。不知彭氏虽孀尚有陈连一块肉在太祯所遗应为连有国相一堂侄耳安得过而问之又安得以所求未遂而嫌之窥国相之心。陈连既死。太祥为太祯父螟蛉子、终是外人。其太祯家财国相可不攘而得彭氏乃一巾帼嫠妇安能与巳敌哉即其敢于打死陈连其意以借报父仇为词希图为谳牍者留一矜疑之路故康熙九年五月二十一日、国相以报仇甘斩、具词自首到县、于打死陈连之事。巳直认之而不辞然然则国相之必死陈连其蓄谋为巳深矣岂偶然乘醉而漫为此惨毒之举也蒙　宪票内开、据陈国相供、原是小的曲孽迷心、醉后悞伤、打死陈连是实卑职又查得当日与陈连同学、姚克敬张奉召等原供云、陈国相到学里、坐在师傅桌上问师傅那里去了、回云地里撒种国相拉过陈连、拿着棒捶就打则、国相所云悞伤似与律文未相脗合至果否带酒。卑职审时。亦止国相有小的醉了一语。其余未经供出。然目击行凶之人。姚克敬张奉召其的证也国相当日有无酒醉。再就克敬等一讯便知。今蒙行查谨具原招情由逐一回报。伏恳　宪台、就便将犯证再行研鞫并详阅原招国相是否酒醉误伤。及有无仇隙。自难遁于　宪台电烛之中矣。 

　　 审语式 

　　冤抵母命事 
　　霸产极冤事 
　　欺孤吞产事 
　　霸产累粮事 

　　冤抵母命事 

　　审得董寡一痴泼老妪也。妾妇之愚。每因小忿。致经沟渎。然未有若寡缢之无谓矣。寡之母子、与张忠兄弟、望衡、而处。寡之家无宿春。借麦于忠。忠靳而弗与。寡以忠之不协比其邻也。啧有繁言。又迁怨于忠弟信而与之哄。旋归而自缢。子三奇三秀、遂以母死为可居奇矣。独不思移尸展赖。律有明条乎。亦知自缢。无可告抵。而舆尸于张意在官断葬埋为收殓计耳倘得遂其欲则刁旋之风何时巳也本县念其贫。给银五两。着三奇等自行埋葬。其移尸之罪。姑以母死免究至张忠始以吝、米生、嫌。张信益以口角益衅均未讲于睦邻之道也薄责逐释。 

　　霸产极冤事 

　　审得李廷学、与王立谏之讦讼。一以为占地二亩。一以为盗石产碌■〈石由〉四条、事非无因。然查并系逃荒以前之事。占固不成为占。盗亦不成为盗断令各还其所自有而两造亦俛首无词矣惟是廷学之弟廷玉。出外不归。死于郑家峪河内。即廷学告县之日也。乃遂谓立谏杀之。以乞究弟命事再讼。细审玉死之日县状尚未准行立谏何由遽知报复如此之速且无一确证。岂能悬坐安知其非有别故而或堕水以死耶姑存此案。以俟另结可耳。 

　　欺孤吞产事 

　　审得刘邦奏、与徐氏之夫刘芳第、兄弟也、芳第没后、邦奏不能善视孤寡。既踞其地。又拆其房。致徐氏有欺孤吞产之讼。乃刘时遇欲利徐氏之产。而阴挑以起衅。邦奏不知自反。而迁怒于时遇。遂挽戚孟龙跃出掠义女之词以告时遇。而图报复。及细加鞫审。龙跃所失之义女名小春花。时遇所收之幼女名小秋贵。事皆在顺治十七年。秋贵随为壮口刘万思认去。龙跃今日犹思旧事翻新指鹿为马诚不足当明眼人一噱也。至邦奏占徐氏之地、拆徐氏之房。皆凿凿有据。邦奏自认退还。犹不失为善补过者。断令族长逐一点明。眼同交付。悉还徐氏掌管。仍限十日内取领附卷。以成铁案。如再迟延观望。三尺法不为诸生废也。其所退之业。或守或卖。悉凭徐氏母子。主张时遇等仍不得再生觊觎。为邦奏口实刘邦奏姑罚银五两、助修文庙、刘时遇孟龙跃、各罚谷三石备赈、 

　　霸产累粮事 

　　审得生员张行吉父张成祖、所买地四十二亩倏侯倏张此业之为朝秦暮楚者。非一日矣。成祖故后。侯洋侵遗产于行吉藐孤之时。行吉即返汶阳侯洋偾辕之日。今庭讯之下。如祯等犹执、顺治四年退约为据。不知前抚宪之断给。在顺治十二年。前任张公彼时给有印照。其顺治四年之退约久为废劵顾何疑乎独加兆又供伊父侯洋、于康熙三年、又控前任金公、断还侯氏、查案卷无存。仅加兆出一张小拔退约。小拔者即行吉乳名也。行吉亲供非其手笔。查行吉于顺治十四年巳列名黉序安得此时尚书一乳名且以青青子衿数行退约犹倩人代笔以洋之老奸能甘受乎则此为兰亭赝迹又无疑矣总之众口纷纷自当以　抚宪之断给为铁案速令加兆等还产于张。其节年钱粮。另同伊社里长清算。籽粒免追可也。 

　　△释招状 

　　曰问得者。问官之起语也曰一名某人者犯人之供称也凡串招、须照例定一人为招首如京官与外官共犯、俱应奏请者以罪重者为首。京官虽僧道官、与在外六品以下官共犯、京官为首、致仕官与役吏共犯、官为首、罢闲官并生儒与吏承共犯、吏承为首、内臣与京官共犯、官为首、与在外六品以下官共犯、内臣为首、有职役人与白丁共犯、职役人为首、妇人与男子共犯、男子为首、僧道与里老共犯、僧道为首、军民相等之人共犯罪重者为首。通将各人事情招出。巳获者、称在官未获者、称未到脱逃者在逃、犯罪时在、事发时死者、称先存今故死在先、有事干犯者、称巳故监禁死者、称监故巳成招禁者称狱囚未成招禁者、称罪囚连坐父母者、称家口连坐妻子者、称家小照提者、称前事或别卷、真犯死罪、分巳未决、杂徒罪以下、纳赎者、称问结发配充军为民者、称问发杖决者、称省发供明者、称省令俱置姓氏之上后莫重用其年岁贯址之下、有职者序履历吏序参充僧道序簪剃若该还俗者、法名下出姓名尊卑讦告、律该照服定罪者序宗支八议之人、按秩开写。以便定议。不拘事之大小轻重多寡以年月先后为序年曰问月曰内、其定罪全凭招眼用不合云云须犯律例者如窃盗、则云某窥得某人家有某物不合辄起盗心、于某日时、潜到某家门首、采听本家人犬睡熟剜开墙壁进入内房、偷出某物、强盗、则云访得某家多有财物、某不合紏同某某、各不合依允各持鎗棍几更时分、潜到某家门首、用某物打开某处点起火亮刼出某某财物、在某处分用、殴杀、则云某不合与某人、各用某物鬪打、悞将某人某处打讫一下因伤身故故杀、则云因与某人争鬬、厮打不过不合发狠用某物打向某某处一下、当时气绝、谋杀则云某不合向某、人说某人时常欺害我、若无人处结果了他某某各不合依听在心、于某年月日、访得某人独自在于某处、某呌同某人、各执某械、潜到某处、向伊某处用某械戳砍几下当时气绝身死、余皆仿此、赃物少、则就招内叙出。多则于招后结出。所值银数。计赃定罪。若招首无赃。要另言结得某人等。某某财物若干不可混序○然此亦其式耳。至于强窃偷刼、及鬬殴谋杀等类俱照本犯原日实情实景供序一字拢统含糊不得独是不合如何。又不合如何。则一定规矩不可少也。 

　　招状式 

　　 招状式 

　　一问得、一名犯人某、年若干岁、系某府某州某县某都图籍贯、状招某年月日、不合与某云云某各不合云云又不合云云各又不合云云亦不合云云亦又不合云云却不合云云却又不合云云有某不甘、通将前情首告某衙门某官案下、当蒙拘提一干犯证到官、当堂研审录取口供云云在卷、蒙审得云云各情允服无词除将无干人证某某等、先行摘放、某某等取问实招犯外、结得某某对象时值估价银若干两、所结是实、 
　　年　　月　　　　　　日招状人某某　背押 

　　△释定议 

　　议者、拟似也、问者、欲似诸律、未敢以为是而拟之之词、所犯姓名虽多、以招首为议头、以下轻重。依罪为次引用律例必须体认得真有犯二罪以上从重论是谓除轻不坐也各、等者。从一科断是谓去彼存此也。数事共条。止引所犯。是摘引应坐也。如五六七人共招、律虽各别而罪相等。并拟。赃贯同者亦然、各色人犯、系文武职役须序来历以便发落。先有力、稍有力、再次无力、其收赎之罪、并应的决之人则不论力。若无律例而比附者则云某系照例比附某律例云云。如死刑、则云某重犯牢固监候。会审处决、通行请旨、若是外招、则云申详转日发落、 

　　定议式 

　　 定议式 

　　一议得、某人某人、所犯各除轻罪不坐外、某与某各各依某律例杖若干、流若干里、某某俱合依不应得为而为之律、杖若干某系家人共犯免科、与供明某人俱免拟、某应照例决发、某审俱有力、照例纳米、某审无力、照例的决、各满完日、与免科某、并供明某、各宁家随住、某系重犯、照例监候某轻犯、准保候申详转日发落 

　　△释举照 

　　照出者、如火之照物、葢前招议之内、各犯赃赎还官给主。不容遗漏。所以总结上文之意。彼此俱罪之赃。应禁之物则入官。取与不和、鬬琼森事、逼取求索呈告之赃。绐、主 【若系傍人举首、官司察出者、则仍入官、】 官物还官。私物给主。卷册、则发该衙门房科备照尸棺、给尸亲领埋。凶器、发狱局改造刑具器皿。奴婢妻妾、领回。赎谷、发仓备赈。赎银、贮库作正支销。入官还官者取仓库实收。给主者、取领状、其一应契票文书、伪造偿结者、涂抹附卷应还存者、给主取领状。充军为民问徒发遣者、取收管。未到人犯、无罪者、免提。诬告赃物免追若有罪犯不到、与应参奏官员之类、则称合问某人。俱另行提问。是谓照提。 

　　照出式 

　　 照出式 

　　一照出某人、该纳米谷若干或折银若干、或赃银若干、俱上仓贮库。取实收。及某原盗骗财物、理合给原主。取领收附卷余无再照。 

　　△照提 

　　照提者因举照中另提而立名。除应奏请官员之外、有亡不官者四项众人共犯。此独逃亡。情罪难定。获审另结者一也。多人共犯。此虽逃亡。而所犯情节显著。律云众证明白。即同狱成径拟其罪获日补决者一也。事发在逃。难以质审。虽未举照应存其案以俟获审者一也。多人同案。此独不出。却系要证。不能悬断。亦虽未经举照存案获结者一也。大约理直而公者。不必遁逸。犯人不出必为情虚要证不出。定有偏袒受嘱之故 
　　遁逸之人、一经照提补决、则必坚匿不出。且或众口所恶致令终身无以自明故非真得实情只用案候。不可轻用补决字様拟罪在案。照提补决者、若律例更改。获着之日。宜用新例。但加逃罪二等。 
　　家主呈告婢仆盗逃。必拘中保。吊验身契。并两邻查讯盗逃情由。方可立提缉之案。给广捕之牌。若查讯未真。不可轻准。恐有本非婢仆。一经案缉。后日竟为把柄。更有家人身死不明弃匿尸骸反告盗逃掩人耳目者。自当根究。不可不防。 【然仆婢服役多年、或长子孙。无身契可验者。但有确实证据。亦准与提缉。未可执一也。】 

　　△释卷案 

　　凡序问断案卷始于原词、次行拘票案次诉词、诉词票案次投词、俱先依次序、粘连成卷、上用卷面待审、审过取毕口供、序招、加看语、定议、举照、或应原纸。或应清写、俱照式中细注。粘接成卷。用印存案。若奉上行者止将票案删去以卷序成详文体式。粘同原批词。面上加一面呈。声说奉批原由申缴。候批发发落。 

　　卷案总式 

　　 卷案总式 

　　某年月日原告某 
　　被告某 
　　差某人 
　　面式 【某州县】 一宗某事 
　　某房某人承行 
　　原词 
　　票案 
　　投词 
　　到单 
　　供状 【以上俱用原纸粘入】 
　　招状 【以下系承行书写一折问官判日粘入、其官发亲笔审单、清写折子之外、仍粘卷末存照】 
　　审语 
　　议得 
　　照出 
　　年　　月 
　　州县正堂某　　行 
　　亲笔审单 

　　福惠全书卷之十二 

　　●福惠全书卷之十三 

　　刑名部三 

　　◆刑名部三 

　　监禁 
　　恤囚余论 

　　○监禁 

　　犴狴之设、原以禁重囚。非是不可轻监即重囚之中、有强盗、有人命、有已审结、未审结、若强盗已经审结、有历秋停决者、此辈凶徒应置重监若未经审结、须牢加杻锁。止系里监不得□置黑狱人命罪犯抵偿。虽属死囚、与强盗不同宜另置一重监若流徒等犯、彼原系活罪、候详允发遣止宜锁禁外监并不得置之重狱。至于抗粮顽户及公事未完、恐其逃逸、不得巳而拘系者。但须寄仓其余未便遽释看取的保在城候结、葢禁狱同于地狱非堕阿鼻孽鬼应受苦报未忍滥以处此也 
　　妇人犯死罪非谋杀亲夫、即殴杀舅姑、禁中原有女监、早间放风、禁卒拘管出入、不许男犯近前。晚须监门锁闭。不许与男犯通奸恐囚徒纵淫争闹致生他变查出该管禁卒守宿书役、及男女本犯一并究惩。至别犯妇人断不可送监监中诸犯轻薄。及牢头狱卒调戏。不惟妇人从此脸厚无耻。即贞端自守者终身行检难以自明归而妯娌嘲谈。亲党窃笑。兼之夫主嫌疑。一□含恨自缢。则无辜陷人于死者谁乎。仁人君子。不可不虑及于此也。纵盗贼之妻奸拐之妇。在官者、着老成媒稳婆看守。有亲取保无亲取店家现在收管。仍严谕不得无赖借端窥探 
　　犯人入狱。性命悬于狱卒之手。所谓生死须臾。呼天莫应者也。其致死之由、有狱卒索诈不遂。买命无钱。而百般凌虐以死者。有共案诸人。欲要犯身亡。希图易结。因而致死者。有仇家买嘱。随机取便。谋害以死者。有婪官利其赃私。致之死而灭口者。有神奸巨蠹。恐其幸脱。而立取病呈者。夫狱卒仇家诸人草菅人命。固宪典所不容矣。至于婪官攫取家赀而又笺性命是何异于刼财杀人之盗哉若其神奸巨蠹。不得巳而死之。固为地方除害但寄其权于凶恶之辈以恣其杀人之心胆何若公庭杖毙与百姓共弃之乎或事经报上。未便显诛。乃于捕获之时。立加重创。继于起解之际。更予严棰。沿途多其护送。则抢夺无所施具禀悉其穷奇则上台亦相谅虎豹死于猎人之手谁复有见怜者哉官长遇此难处之事宜详为区画毋令此辈作侩子手可也。若狱犯三日前。未闻报病。而仓卒云亡者。必系狱卒谋害。务严究同牢众犯并验尸伤申宪究拟。以伸冥屈而儆凶风。 
　　牢头狱卒之所以惨毒诸犯者、难以枚举、畧述数端、以明其恶。愿在上者、留心体察而痛除之造福无量 
　　本管牢头、与众牢头羣来帮殴、名曰打攒盘 
　　夜问倾水湿地、逼令睡卧、名曰湿布衫 
　　将犯人足吊起、头下向卧、名曰上高楼 
　　捏称某犯出入、难以堤防、既上其杻、又笼其匣、名曰雪上加霜 【今■〈木匣〉已禁用、将两板夹其身、以足套于楞木之外、缳以铁索、使身不得动转、狱中见此、亟命去之。】 
　　新犯入监有钱者本管牢头先设酒款待私与开锁松杻以示恩惠次早众牢头俱来拜望送礼三日本管牢头开帐、派出使费、名曰铺监 
　　牢头诈饱又唆散犯各出钱五六文、买鸡肉等、送与新犯、本管牢头、又派一帐、如不遂意、即唆散犯、成羣凌辱、名曰打抽丰 
　　无钱使用者、遇亲属送饭来、故令饿犯抢去、甚至明绝其食、名曰请上路 
　　又有泼湿草荐、令卧其上之恶、 
　　有逼勒终夜站立、不许睡到之恶 
　　有私加短索扣锁过夜之恶、 
　　有以手杻撞犯人胸额、柙板痛打脚底之恶、 
　　有穷犯无钱、即剥取衣服之恶、 
　　有新经杖责之犯、故将柏香熏焚、托言解臭、刑处触受、流血不止、不得生肌之恶、 
　　凡监犯有病、狱卒即逓病呈。如系重犯。拨医调治。摘取医生是何病症用何汤药结状存案病尚未愈。有亲属者。准令亲属一人搜检明白并无夹带放进照看。无亲属者。责令仝牢人代为煎药扶持。如病故狱卒即报某犯患病、医治不痊、于某日身故仍取狱卒、病故某犯身死验得面色。如何口眼如何肚腹如何委系病死并无别故甘结再取同牢各犯甘结并医生某犯病症如何医治不痊某日身故是实。并无扶捏甘结存案。本官仍宜入监亲验身尸查问众犯无。方具文申报该管上司。着令掩埋。取本地方埋讫结状存案、有亲属、者候上文批准、许亲属具领尸结状存案如系徒罪以下犯人患病、狱卒呈报、拨医调治如前、若再不愈。着令亲属的保在城调治 【宜取有身家保人、当堂逓领领出病愈仍送收监若系上件恐有逃亡未便】 
　　仓犯有病、亦然、如系可释放者。即取保释放。回家调治。若狱卒无故报犯人病呈。此必奸谋。欲图戕害。即拨医看验不许扶同冐结查出狱卒重究。医生重责。如此、则恶卒知儆、自不敢妄报病呈。倾人性命矣 【狱犯病故有尸亲者并取结状存案】 
　　冲繁大州县、狱犯众多、若无牢头统辖彼性皆凶悍。每起争竞。但牢头系年久罪囚、欲为牢头、例有顶首、钱。狱卒居间交易、故一为牢头、便肆横作恶。诈索银物。法宜于犴狴门内分为四层第一层、近狱神祠者为软监一切重案内、从轻问拟者、应追赃未完、及拟徒候遣者居之。第二层、稍进者为外监流罪及人命窝逃正犯、偷窃未结者、居之、其两、层。专令狱卒掌管。第三层、又进者为里监所谓重监是也。人命正犯、巳结拟辟、及强盗审明、情可矜疑者、居之。第四层、最深邃者、为暗监、所谓黑狱是也。强盗历年缓决、及新盗拟辟者、居之其两层。令本监狱罪囚轮流充五长管辖而狱卒为之总理其牢头名色竟行革去夫轮流之法两监各置木牌一面、上写本监罪囚姓名以进监先后为序。挨次排写。每五字编一字号、其黑狱、以修心悔过。孽障自消。八字为号。重监以诸恶莫作。众善奉行。八字为号。使诸囚见此字号略加猛省。亦是方便好事如头五名、第一名修字一号、第二名修字二号、五名排完、次五名、第一名心字一号、第二名心字二号、余仿此、不足五名之数、名曰畸零即排于临末字号、作某字号六名。每一名管四名、自第一名充伍长为始、管辖五日、至第六日、交与第二名、亦管辖五日挨次管完又交与第二字号第一名、周而复始照此挨轮将木牌悬于本监门之首。以便诸囚览记。凡所管四名之内。有生事争鬬饮酒赌博。不守法度。俱令此一名禁饬如不遵禁饬。即说知狱卒对众笞责又于两监门外各置铜锣一面如伍长借端需索凌虐、及狱卒无故作践罪囚。或受贿欲行谋害许本囚即鸣锣呌喊守外禁卒。值日提监刑书。立刻禀报。以、凭严、究如五长凌虐众囚。狱卒不举。狱卒并坐。如狱卒作践众囚。欲行谋害。如五长不举。五长并坐。本官仍须亲身不时临监查点讯问有无前项惨恶诸事。凌虐情形。如此则深浅异监罪犯之轻重有别新旧互管牢头之积弊可除庶青磷怨气不亦渐少哉 【挨编字号、原为狱囚众多而设、若人少、只派一人一号轮流为长管束余犯可也、】 妇人非犯死罪。不入监。然女监不可不备。亦于外监之侧另置一所。高其墙垣。榜曰女监毋与男监相。门内留一隙地。以为便溺之处。门早晚封锁。专令老成狱卒司之于门傍壁上作一小转桶饮食令狱卒传逓庶内外各别。防范亦严。 
　　狱中人多气杂。且地方逼隘。秽气熏蒸。致生疾病。若一经传染。枕藉接踵。甚为可怜。务令火夫狱卒扫除洁净不许堆积狱中冬月、三日一次。夏月逐日一次、其粪道须令时通不得壅塞。杻锁刑具勤加涤拭各监坐卧之处亦常为扫除干净。宜照会捕官。严饬刑胥。亲身不时督责看视。违者禁卒刑书、一并重责、 
　　○在狱诸囚、全凭衣食。充饥蔽体。本籍有家属亲戚犹可照应。若远处无人之犯。何以仰资。州县遇有囚粮。犯众未必足给。若囚粮全无须得多方措置或僚佐共捐。或词讼罚赎。务令每日衣食不缺方为安妥。如值严冬则为之备草荐绵袄雪天早冻则为之煮姜汤热粥 【南方宜姜汤、北方宜椒汤、南方大米、北方小米、杂粮俱可】 如资用不敷。广为劝助。绅衿富庶。谅亦乐输。总之念属救人。不必过为拘谨若能独力勉行七。级便成巳造。不更快乎。恭遇　万寿元旦令节量赏酒食。俾狱底余生。获沾　圣主良辰之恩育皆系牧民长官所得应为之事。未可视为此辈恶人。死固宜尔。而又作此迂阔之事哉。鸣呼、上天生物。虎豹豺狼。蜂蛇蝮蝎。未尝绝之而况人乎。昔隋侯救蛇而获珠晋郭文探虎骨而酬鹿。此又报应之说。不足为君子道矣。 
　　○各犯口粮、宜刑书亲看。三日一散。每日五合。各犯亲领不不可趸给狱卒。以致侵蚀。即草荐棉袄之类。须捕官亲散均匀不得强梁多夺。致有偏枯。 
　　狱囚衣食既资。凌虐有禁。固仁人君子之用心然防范又不可不严葢此辈感恩悔过。未必尽无。而狼子野心。能保不有。宜四周围墙。务须坚峻。垒以棘针遇霪霖久雨。捕官即宜到监。房垣详加看视少有毁裂实时修补恐半夜坍塌。逃逸压死。均属未便。早间除放风。冬间除曝日五长狱卒。看守片时。便要进监不许在外闲散彼此探望。致有疏虞。日间各犯项锁无论重轻皆不宜去重犯惟盛夏、日间当午暂卸左手之杻。畧与松动脚■〈金靠〉虽日间不可去遇晚定上双杻。或墩或槛各锁一处不可狥情宽纵。各监门禁卒俱要上锁看守不得贪睡。直宿刑书、与捕书、分班直宿严加巡视不得偷安在监夜巡火夫、务要禁卒刑书熟识精壮按更周围。敲梆巡逻不许面生混入小厮充数及躲懒安睡印官于起更后。不时携带监簿笔砚。先至监外默听火夫有无敲梆巡逻。 【火夫躲奸、尝有在被窝中敲梆者不可不察、】 然后密启监、门。监门仍令掩闭把守不许余人出入查看刑书有无直宿狱卒有无熟睡各监门有无上锁然后开门。逐犯点名有无遗漏再验逐犯有无手杻足■〈金靠〉及项锁若应杻■〈金靠〉而不杻■〈金靠〉。应墩槛而不墩槛。与不应杻■〈金靠〉而杻■〈金靠〉。应锁项而不锁项。有五长者。五长狱卒之罪。无五长者。止狱卒之罪。俱注明监簿与贪睡之狱卒。不巡逻之火夫。不直宿之刑书等。并于次日早堂提拿分别惩处至于重囚健壮者。恐其恃强恣衅旧有打肥之说但无罪而加之刑。似乎不忍惟不许买鸡肉鱼酒之类恣意噉饮一则过资养赡。一则酗酒多事。宜严谕守外禁卒。不许传钱出买。看监门禁卒不许受钱买进。违者查出究责。如重犯亲属送饮食。禁卒须验试。恐有鸩毒。送衣物包褁须解看恐有夹带兵器但不许借端侵掯违者。送人喊禀重责。买进柴薪俱要乘□条嫩枝。不得长干硬木恐暗削短棍斧柄狱近墙里外树木俱宜砍伐监中闲放绳索板片俱宜取出恐便于攀登并作梯升缘粪道止留小穴、可以出粪则止四围用大砖石结砌不可宽开大洞恐易于掘撬更有嗜酒狱卒。重囚知其好饮。故买佳肴美酿。欣动其心。因而与卸杻■〈金靠〉。开怀畅饮。伺其沉醉。搥而毙之。遂彼此互劈刑具。越墙而逃者。比比见告。宜严禁狱卒。不可与犯人饮酒着同牢狱卒。连名互结。犯者同罪。举首者赏。晚间直宿刑书。不行察举。并究似此防闲慎密。可无疏虞。是又　司牧者所宜留意也。仓犯虽系轻羁。出入须有仓簿。仓门日须锁闭。仓夫时加看守不许远离仓屋恐有倾圯。宜预为修葺。免令坐仓簿谴者忧危于颓墙漏壁之中可也 

　　○恤囚余论 

　　于戏、为政者可不思其本哉夫人之子弟、幼而训之孝悌揖让。长而淑之礼乐诗书。上者厕身于贤士大夫。次亦不失为良百姓。若幼而纵其骄矜。长而昧其礼义。非流荡于匪类。则身罹于宪网。此固子弟之不肖。亦父母之失教也。今吾人剖符州邑。莅官行政。洁已爱民。必先之以教养使民知务农桑。而足于衣食。知娴敬让。而敦于风俗。然后劝之息讼以裕财。守法以保身。输赋以急公。□有梗化不逞以肉吾民者。挞而诫之。俾其悔过而迁善。于是百姓享其康阜。习俗返于淳庞。岂不称为贤有司哉。若其操守不端闾阎罔。恤秪知期会之为急。日惟刑罚之独严。于是奸顽以刁诈而逃法良善为豪横而相欺告讦之风日甚盗贼之众愈滋。蚩蚩之氓羣胥入而陷于罪梓为之上者犹复怒其为败类鞭笞而桎梏之以至于死而不恤呜呼此亦未思其本矣昔者大禹、见罪人则下车而泣。非哀罪人也。谓实上之不德教化未备而使之至此也是以泣也。阳□为士师、曾子朂之、如得其情、则哀矜而勿喜。所谓哀矜者亦矜其上之失、道无以教之而使之至此也与禹之泣罪其心一也。方令囹圄逮系虽三尺固所自干而推其所以干之之故非上之失教有以致之乎追言及此。吾恐为其上者虽美馔在前锦衣在袭有不能食之而甘服之而暖者矣孟子曰、以不忍人之心、行不忍人之政、孺子入井、匍匐救之、是不忍之所生也若彼之绁绁累累腐肉残肤冻饿且死较之孺子不更惨耶由是不忍之心。而推之不忍之政则除其惨毒禁其谋害洁其居处赈其衣食有不待辞之毕矣虽然、此犹其未也。不观诸孔子之言乎。曰、听讼吾犹人也、必也使无讼乎、夫无讼之本。在乎有以大畏服斯民之志。使无情者。不得尽其辞是无讼之本操之在上而不系乎下也然则是岂孔子之空言乎。孔子为中都宰沈犹氏不敢朝饮其羊。公慎氏出其妻。慎溃氏越境而徙。男女异路。道不拾遗。三月而大治。此德教大行化淳俗美之明验矣宁独无讼而巳哉使鲁当日尽诸邑皆孔子周公伯禽之封虽与唐虞之代比隆可也成康文景之刑措。又安足数乎。呜呼。吾先圣之德化美绩。彰彰具在。诚能奉而行之中都之治可复见于今日此即孔子知本之治也。而大禹之泣罪。曾子之哀矜。是皆有见于此乎夫为政者亦思其本而已矣 

　　福惠全书卷之十三 

　　●福惠全书卷之十四 

　　刑名部四 

　　◆刑名部四 

　　人命上 

　　○人命上 

　　总论 
　　庄地呈报 
　　印官亲验 
　　禁抄抢 
　　审鞫 
　　检验 
　　疑狱 

　　△总论 

　　人命有真。有假。真者不离乎七杀。曰劫杀曰谋杀曰故杀曰鬬殴杀曰误杀曰戏杀曰过失杀假者不离乎自缢投河自刎而巳。七杀之中惟谋故鬬殴抵命。犹必有致命真伤检验身尸。比对凶器。果系真杀方定抵偿。若不行检伤对器。虽是真杀。不准抵命所以防冤诬重生命也至于自缢等类、或一时愤激。或以其死而贻害怨家。是皆自轻其生。非彼有欲杀之心也然其间有威逼致死之条。不能无议。若其久病自故。捏词诬告。移尸图赖吓诈金钱。此又刁风恶习。所宜惩创。以杜其渐耳。其七杀之辩。与检验之要。并详于左、惟在慎狱　君子考证之。使生不含冤死能瞑目则幸矣 
　　凡告人命、假者居多真者十之一二官府见其重大不得不准。及其准后拘拿、原差视为奇货逢人便捉。扰索百端。男女惊逃。亲邻远避、家资任人搬散。米谷听众取携。门户不扃。鸡犬都尽顷刻之间势同兵火凶首干连。羣锁至县。立刻收监。监中凌辱勒诈已不堪言而苦主故意迟延不与见官于是亲朋子弟。知苦主心事。稍稍出头。央人哀恳苦主。干连之众。各自寻情贿免。盈千累百侈口要求。因典鬻田房。揭贷重利。多方说合。始得从傍劝解。而尸亲仍未尝吐口也及其赴质。衙门各役、又讲规礼铺班。索及舆牧。公庭质对。扳咬呼号。惨震天地。讯之证佐。又多模棱其词。而官府惟有验尸之法着今舆尸候验。凶身连害。又送囹圄。彼尸亲者方且扬扬返含以尺绳片席束其死尸或悬之高树。或掩之浅土经旬浃月而后待凶家之昂价也方其未审之前。被告之家已破。乃今言归正传。而力又未能。虽族属捐金代理。溪壑难填。原告复央仵作。非捏报尸伤。则多方托故。然后舁尸郊外。该胥乃出验牌。搭葢厂棚。扫除场地。仵作油靴雨伞。官棚朱盒笔砚。沉降诸香。与夫刑书皂快。总甲地方。杂派苛需。难更仆数迨报开相验仵作禀称身尸溃烂而巳不可验矣明系又开一蒸检以为苦主迁延索诈之地也乃官府之去棚。惟恐不速。尸亲之党类。拥挤如蜂。擒其凶首。棍棒交加。刀锥并剌而公门鬼卒共作揶揄解散是又苦主明吓其不敢再检而廹以不得不讲之势也迨其欲心既厌彼此并出居间上下夤缘仅以一拦词了事呜呼死者之伤痕未见命案之真伪无凭而凶首之于干连亲朋之于族属身家产业荡废俱空称贷那移偿还无已是尚得谓之有天日哉夫从来人命必须质审。定案必由检抵今乃听其苦主始以质审为淹留之计继以相验为挟骗之媒终以拦词为结局之地由是观之则官府竟是登场之傀儡随奸徒之线索以为攒钱具矣鸿今于讼词一事、考定代书。一切状呈俱勒有据实直书之甘结于人命重案。尸亲具控。并设有伤器之确单非是不准。准则实时亲验生者立限保辜。巳死比伤定罪。不数日而谳狱成矣。又何得令其指命而诬。诬而遂其优游之诈害乎。 

　　△庄地呈报 

　　到任之时宜出示晓谕阖州县地方庄头凡本境遇有人命。该庄地查明立时具呈报州县注明某人于某日、或系被某人谋死。杀死。打死。或现伤未死。或系与某人角口争闹。自巳缢死。投河。刎死。身尸现在何处务要逐项据实报明不得含糊混饰如有以轻作重。以真作假。或隐匿不报。迟至三日方报者。定将该庄地以受贿作弊重究枷责。示后如有不遵。定须拿来枷示。以儆其余。庄地畏罪。不敢隐捏则是何等物故巳知大槩尸亲知庄地先报亦不敢捏诬具控则真假可以立辨矣 【用庄头不用乡约者。以庄头无庄不有。地方所设甚多离庄俱近。知之必真。且可以速报。乡约住居窵远、传集查报便巳迟滞、其乡约地方、向皆任充、庄头且有不设者、宜于到任时。乡约地方。庄头俱宜并设择有身家老成者为之因皆有命盗之责。未可同孤穷无赖。而奴隶使之者也。】 

　　△印官亲验 

　　庄地呈报之后原告必来具状验状与式合、即准、状稍与式不合、问明原告、或系错误、唤代书重责改正、立即出票。差老成妥役。立限严拿。并提取凶器。本官断宜即刻相验若凶犯巳获、带同前去、凶犯未获、一面差役先拿、星赴验所一面印官带同仵作刑书朱墨笔砚纸张亲身往验验死者年貌。是否状上相同。再验伤痕某某处。是否状上相同记明色道方圆深阔长短分寸。系何凶器所伤比对状上所填凶器。是否相对。所验伤痕。何处是致命重伤最要比对填记明白以此为抵命之本也凡伤痕等项、俱宜本官亲笔填记口供令刑书写记。记毕、本官看明判日、仝亲记伤单亲带回衙。如凶器已获、即问凶犯是否所持伤之器。如未获、即问凶犯提取。立限原差取到。仍问明凶犯是否此器若系金刃所伤、凶仗或有血痕、亦未可定、也须试看、然关系不在此、凶器验明。便摘取凶犯认凶器认状亲笔花押免其日后展辩将认状附卷。凶器上用白棉纸褁朿、上写某案某人凶仗、官用朱笔点过贮库库吏随持贮库凶器赃物簿。注明某案某人某凶器。前件下于某年月日收贮讫。列前件者。日后解审上司。如并解凶器。以便于前件下。再注取解某衙门审验字様也。若死者年貌与状上不对。状上凶器与伤痕不对要问尸亲伤痕与凶器不对凶器又非犯人所持要问凶犯其中必有别故。将状内一干人证催到。赴本衙门。即行研审不得停留令两造长智　印官亲验。非同委佐二首领、有许多不放心、难凭信之处、只要尸亲正原告。与被告正凶犯。及邻佑庄头地方到在。便可相验。不必候状内人拘齐。若待拘齐。恐天气正值盛夏。身尸溃变。便难相验矣。只严、谕原差、将正犯拿到即赴验所、其别犯干证、有一时不能齐者、令帮差随后拘来可也、相验之时要听民便不必多带闲役。致滋骚扰。不必搭棚。不用公案铺设。不许用原被等供给饭食。不许各役需索马钱。本官自备干粮自带辟秽苍木甘松及塞鼻阿魏艾丸。所饮烧酒等物绝不一文花费原被两家便是神君慈母验毕须令元差押凶犯在本官之前行。恐尸亲之家。打辱未便。且官体不严肃也。年貌与状不对。尸亲恐有诈赖。状上凶器与伤痕不对。尸亲恐有贿买或认器未真所以要问尸亲。伤痕与凶器不对或别有下手之人凶器非凶犯所持。或别有凶器此非凶犯所持之器。所以要问凶犯然总须隔别用七术之法研讯。命案重大非可臆度 
　　○按验与检乃系两项。尸亲具告到官。须将身尸亲验。一则尸未发变。伤痕分明。一则免其暴露。以便备棺暂殓。方行质审。谓之相验、质审虽明。大凡定案。例须检验。方可抵偿。谓之检验相验者、以身死未久相其血肉之尸检验者、以尸久毁变检其所存之骨殖说者谓验者、勘其大略、检者、勘其详确、非也、不知人命最重初验其时尸未发变。伤痕好看。皮肉未破。则色。或青黑紫赤长圆。而拳棍砖石与跌磕之伤易验也。皮肉巳破。则痕。或平卷深阔长短。而刀斧鎗镰之伤易验也。原告报有凶器。以凶器与伤痕比对。而是否所伤易知也。以凶器与凶犯认看。而是否所持易明也。伤痕虽多。又必以致命为重而致命之处。是否凶犯之器所伤。而抵偿易定也。胡云相者略而检者详乎。但一经初验。其命案之真假。凶犯之抵填。与别有无漏网之正犯。大约俱于此时可见矧凶犯之惊魂未定虚实自吐真情尸亲之命案方兴变诈之机谋尚浅耶不独此时宜研讯凶犯若其中稍有推敲即原告亦宜细鞫若初验之与初审既确。则后来之检。不过循例印证而已。故鸿云人命以初时相验更为吃紧 
　　○然人命亦有不及初相验者。或印官公出、或尸离窵远。或死他处而本地告发。或他州县人命已经申报而上司转批检审者是也。若时值寒冬。老身尸不致大坏犹可相验。但奉转批之案。诚恐原州县检验不确。草率申报。仵作暗买尸图又此辈从来通气一处检验如此别处依様葫芦断不肯更张则吾末如之何矣。惟有原情据理。问明口供不敢定拟。由详申覆可耳。○凡人命不及初时相检验者则必以检验为据 

　　△禁抄抢 

　　凡谋故殴杀。自有官法究治抵偿。原无许尸亲统众抄抢之例。乃地方恶俗。苦主与凶家、或共村而居。隔庄而处。一经身尸倒地其不肖子弟。无赖亲属。勾率多人持鎗挟棍。蜂拥凶家。冲入内室。服饰器具。橱柜箱笼。刼掠一空。户壁门窓。尽行打碎。甚至锁拿老幼。燎拷献金。凌辱妇女。褫衣解足。更复稍带亲邻。盈驮满载而归。惨逾寇盗。似此借命居奇。若不严行禁止。成何法纪。宜于到任、预行出示、遍乡城晓谕、及遇有人命、庄地呈报之日即发告示一张。判交庄地实贴尸所着落庄地里甲邻佑。遵示禁饬。敢有统众至凶家打闹抄抢者。许庄地等指名飞报。本州岛县以凭严拿。照光棍抢诈尽法重处。如庄地匿示不贴。知而不举。凶家具控到日。将尸家先究打抢之罪方审命案庄地等一并究惩。庶豪横有所知警矣 【其临时告示须刻板印刷预备标发庄地领去以免差役滋扰、告示宜简要严切不必冗烦。】 

　　△审鞫 

　　尸伤凶器、既于相验时、比对无差。凶犯既已认明凶器。伤于致命之处。则惟审讯因何起衅或偶尔角口、互相争鬬用某物将某人某处、一下打重当时殒命或止自已、有无同殴、或与某人素有仇嫌、偶然撞遇、一时忿起、用某物于某人某处一下、当时殒命、或与某人素有仇隙、因与某人商量、何至僻静处、将某物于某人某处一下当时殒命、或原与某人商量、同某人某人、用某物将某人杀死、又将某物取了、同某人分讫、或原与某人争鬬、而错打某人殒命、或原欲打某人、而错打某人殒命、或与某人打拳顽耍、而悞中某人某处殒命、或因拾砖打某物、不知某人在彼、着在某人某处殒命、取凶犯口供讫、又将干证唤问与凶犯俱同。随将供出同谋同下手之人研讯。皆供认不讳。各画具供状附卷重犯收监。干证等取的保。先具由申报上司。俟各宪批发确检审报。然后再行检验。另取确实供状 【供状式见前】 出看序招。 【招式见前】 按律例定拟。连人解审。今将凶犯所供致死情由、应照律文七杀拟罪者、胪列于左、以便观览、 【如初相、验尸伤不一必有同谋下手之人、随讯明白、凶犯系何人下手系何凶器、所供凶器与伤合其犯若在、即摘取口供、比对凶器如凶器未获、立提凶器认明贮库、俟再检比对、其犯未到、俟拘到取供、追获凶器】 

　　七杀式附 

　　 七杀式附 

　　据供偶尔口角、互相争鬬用某物于某人某处一下打重、当时殒命、并无同谋及下手之人此系鬬殴杀按律　凡鬬殴杀人者、不问手足他物金刃、并绞、监侯按鬬杀、尔我争雄谓鬬。彼此交打。原无打死之心。或当时。或保辜限内。打有致命之伤而死者。皆为鬬杀。○鬬殴、止一人相敌。无从。若有从。即系同谋共殴。按律、若同谋共殴人因而致死者。以致命伤为重下手者绞。监侯若有原谋。按律、原谋者、杖一百流三千里。余人各杖一百。余人即指共殴之人。按本律条例云其共殴之人。审系执持鎗刀等项凶器。或亦有致命伤痕者。发边卫充军。夫致命伤重者绞此言有致命伤痕非重也共殴余人皆杖。此独边卫充军。以执有鎗刀凶器也　又按律本条例云、必真系造意首祸之人。方以元谋拟流其但曾与谋而未造意毋得概拟流。故元谋必有造意之实迹方可作元谋问拟也。据供与某人素有仇嫌、偶然撞遇、一时忿起、用某物、于某人某处一下、当时殒命、此系故杀、按律　故杀者斩、监侯按故杀事有怨恨心无宿谋逞怒一时。径情杀之者未尝谋画。故次于谋杀。有死之心。故重于鬬杀。○或原系鬬殴、因争鬬不过、持刀刃他物是 干去。实时杀死。便是故杀。不得以鬬杀拟罪。夫持物是 干去是有意欲杀之也本律注云、临时有意欲杀。非人所知曰故是因其迹而诛其心也故曰非人所知○又按故杀不得有从。若有从是已知故杀之情即系共谋人死。从而加功之人。宜坐绞者矣。本犯安得仍拟故杀之条。若本犯实坐故杀。或有助打者止问不应杖律 
　　据供、与某人素有仇隙、因与某人商谋、伺至僻静去处、用某物于某人某处一下、当时殒命、此系 
　　谋杀按律　凡谋杀人造意者斩、监候从而加功者绞监侯不、加功者、杖一百流三千里、杀讫乃坐按律以造意为重则商谋之人。应依造意拟斩。而本犯止以功论绞所谓律重原谋也如本犯造意自杀、即作造意杀人者律论斩。律内杀讫乃坐四字要看注云若未曾杀讫。而邂逅身死止依同谋共殴人科断其罪重在登时杀死也律云、若伤而不死造意者绞。监候从而加功者杖一百流三千里。不加功者杖一百徒三年。罪虽逓减。造意者犹以死论以其人之不死者幸也故谋杀律、以造意之罪为独重。○又按律注、或谋诸心。或谋诸人。皆为造意。夫谋诸人。以有同谋之人。谓之造意。是矣。若谋诸心。虽其潜图默虑。人孰得而知之遂指为造意乎。葢曰其人之死。原非起于互相鬬殴乘其不备而杀之非谋而何且自供素与有仇。夫因有仇。又乘其不备是蓄意巳久乃至于此际而始下手也非造意而何故因谋而始得谓之造意。因与有隙而后动其谋。若问官遇此等狱。必讯其是否素有仇嫌。是否有造意实据。方照本律定拟。非是。人命重大。未可槩为引坐。故本律条例内云、一凡勘问谋杀人犯。果有诡、计阴谋者方以造意论斩。即殴伤重者。方以加功论绞。毋得据一言为造谋指助势为加功一槩拟死。仁哉古人之意。惟恐听狱者易失于苛故特着之。以为听断者告也。 
　　据供、原与某人商量同去、用某物、将某人杀死、又将他某物取了来、同某人分讫、此系刼杀按人命律内无刼杀字様止谋杀人一条云、　若因而得财者同强盗不分首从论皆斩。按本律注、无问杀人与否。但得财。即同盗论。况得财而又杀人乎。律中一因字下得甚细葢初念止在杀人。未以得财起意。故曰因。一同字又下得甚深葢强盗止利得财。初无杀人之意。今既杀其人。而又取其财。不更甚于强盗一等乎。故不曰以强盗论。而曰同。以其所犯无一不同于强盗故不曰以而曰同也。然于强盗之律无可加者。以强盗杀人刼财。亦止以斩论且彼原为谋杀而偶起利财之心。故竟同盗论。不分首从皆斩。是于谋杀之律。又加一等矣。玩本律注、行而不分赃。分赃而不行。及不行又不分赃。皆仍依谋杀论则知所犯。原在本律。因其得财。而又甚其罪者也。○又按本条例云、谋而已行。人赃见获。方与强盗同辟母得坐虚赃为得财一槩拟死。则已行虽得财而赃无现获未可与强盗同论也。谳狱者其慎之哉。 
　　据供、原与某人争鬬、错打某人殒命此系误杀按律内　因鬬殴而误杀伤傍人者、以鬬杀伤论其谋杀故杀人而误杀傍人者以故杀论按律、因鬬殴悞杀伤注、死者并绞、伤者验轻重坐、罪又谋故悞杀伤注、死者处斩、不言伤。仍以鬬杀论。则断悞杀伤人。必须先辨起衅之由原与本人偶尔争鬬。或素心、欲杀。本人或临时欲杀本人。而后可定其罪也。夫鬬殴杀人、本律论绞。谋杀故杀人。本律论斩。今即以本律坐之。是以杀本人之罪以抵误杀之傍人也何也、夫推其鬬殴争雄之忿。与谋杀故杀人之心不中之于傍人。必中之于本人矣。乃本人幸而未中。而中之于不幸之傍人。则傍人实代□人而死矣彼中之者。宁得不以杀本人者而偿之乎。律之所以按三杀定拟。此据理原情而皆不得辞者也。虽然谋故悞杀人之罪。较之鬬殴误杀。全其首领者有间矣。听狱者。宜于此而尤加详慎焉耳。○又按若父谋杀人、而误杀子。当除故杀子罪。问以谋杀人已行。而未曾伤人条。葢谋杀未伤之徒。重于故杀已子之徒也。弟因与人鬬。误杀兄。当以殴杀兄论。因谋杀兄而误杀侄。当以谋杀期亲尊长论为从重科断 
　　据供、与某人戏耍、误中某人某处殒命、此系戏杀按律内、　凡因戏而杀伤人者、以鬬杀伤论、 【死者绞伤者验轻重坐罪】 按律、戏杀误杀过失杀伤人同条、今节取本文于此云、○律戏字下注、以堪杀人事为戏如比较拳捧之类、后律文又云若知津河水深泥泞、而诈称平浅、及桥梁渡船朽漏、不堪渡人、而诈称牢固、诳令人过渡、以致陷溺死伤者亦以鬬杀伤论。注云、与戏杀相等。由此推之则凡以堪杀人之事为戏杀伤人者。皆可以鬬杀伤论也。 
　　据供、因拾砖打某物、不知某人在彼着在某人某处殒命、此系过失杀按律内　若过失杀伤人者、各准鬬杀伤罪、依律收赎、给付其家、按本注云、较戏杀愈轻、又云、过失、谓耳目所不及。思虑所不到。如弹射禽兽、因事投掷砖瓦、不期而杀人者、或因升高险足有蹉跌累及同伴或驾船使风、乘马犇走、驰车下坂势不能止、或共举重物力不能制、损及同举物者、凡初无害人之意。而偶致杀伤人者。皆准、鬬杀伤人罪。依律收赎。给付被杀被伤之家。以为营葬及医药之资云云夫死。者准鬬殴杀人绞罪收赎伤者验伤定罪收赎是也○又按本条例云、一应该偿命罪囚、遇蒙赦宥、俱追银二十两、给付被杀家属如果十分贫难者、量追一半、○一收赎过失杀人绞罪与被害之家营葬、折银十二两四钱二分、○按别注、过失杀伤人至笃疾、应流者、准鬬殴伤人罪、依律收赎银六两八钱五分七厘、以为医药之资、○凡卑幼过失杀尊长、除有正条外。皆同凡人论。○若一人过失杀二人。止收一人之赎。二人过失杀一人分首从俱赎为首给主。为从入官。若因捕贼而误杀傍人、依过失杀论。 
　　以上据供七杀皆系平人之律以其所犯者多。故并拟之以为式。若其各杀律中。载所犯之条颇悉。如谋杀人律内、谋杀制使。及本管长官之类。岂常所经见者。且一切详具律例。未敢烦引。以滋冗厌。 

　　△检验 

　　凡命案、上司批落速确检审妥招解报、乃于晴明日检验临检时、须出一高脚牌、竖立验棚前、严禁间人围看。拥挤喧哗。并尸亲等凌辱凶身。仍着皂隶二人廵风、驱逐闲人。敢有拥近场内者。扭禀重责、以尸场最宜肃静。以便忤作喝报明亮检官听真登填检官到棚。向上风坐定便唤仵作至案严谕。今日检验关系。死生性命。汝须从公。用心细检有伤据实报伤不许模糊隐匿无伤不许作弊造伤妄报致令死者含冤生者负屈明有王法幽有鬼神皆不饶汝也仵作经官严谕、便知官府精明。自难作弊。稍有良心。亦当发现。自不忍作弊也。若尸已溃烂、肉色难辨、必须用水冲洗污烂之处。肉色方显露、若伤处痕色不明、必剔开腐肉、验骨上、自有血晖血荫等伤痕。 【检验伤法详附于后兹不复赘】 但见何处伤痕、是何色道、及方圆长短分寸俱要仵作详细指定喝报检官亲临眼看所报是否相同随带凶犯看明又令尸亲干证等看明检官依报亲笔朱填尸格格上虽不便轻填系何物所伤。然须度量与凶犯所持之器是否相合与前初验之伤。是否相同。此检更有无看出之伤。要辨是真是假凡系致命处伤最要仔细看报明白登填照尸格验填毕。随摘取仵作并无隐漏扶同混报甘罪结状并尸亲干证在事人等。照尸格后姓名花押。检官判日朱封带回。尸着尸亲暂殓掩埋。同地方看守。检官起坐令带凶犯前行。防尸亲攒打。至衙门如人命果真、当堂将凶犯重责、收监、其余犯应收监仓者、分别投监寄仓、应取保者、取的保宁家、候具招拟起解、 
　　按检官亲验尸伤是第一要着。亲验则经目分明。自已放心。仵作不敢轻易作弊。凡伤或不能亲看惟致命之伤抵偿在此断宜眼见勿得避忌恶臭。但远坐香烟缥缈之中。而听其喝报也。若仵作受尸家贿买。造伤虚捏。以假为真。受凶家贿买。隐伤不报。以重作轻生死俱含冤曲是谁之过欤嗣后虽亲身再检。或另委他官别吊仵作。无如若辈铁例总以一检为定。决不更移不惟骸骨暴露。众证拖连。即本官被上司催驳申覆频烦。大案何日而得结乎莫若忍臭味于一时省葛藤之无已之为至当耳 
　　○按致命处顶心、顖门、脑角额角、太阳、目眦、鼻山根、耳根、结喉、血盆、胞前乳胁软肋心腹小腹乘枕、谷道、阴囊、妇女阴户、乳傍也、夫命案有初验覆检之例以人命重大恐有冤枉。不得不加详慎若印官初次亲验无差犯证指供明确则覆检亦可不必、即云旧例不过再验本伤。其余报填尸格。以便申详。又何熏蒸炙煮。惨拆骸骨。厌污三光为乎。谨按　钦定处分则例、人命母得三检违者罚俸一年亦　圣仁泽及枯骨之恩也。为臣子者安可不详于验而慎于检哉所谓检验者、乃检原告所指之伤所报之器。而验其真假有无。比验其是否相同。此定例也、说者谓、非是、虽有伤不验、所指伤之处不对状、亦不准所以防虚诈而杜刁风。固为有见。但恐尸亲惊哀仓卒。看视未周。不谙穴道。错指伤所。岂宜槩置勿问耶。印官于初相验时便须前后两侧周身详细看到虽磕跌擦损之处。亦宜登记以绝仵作日后增伤之弊凡致命之伤要验。得极真。于验完时、即令仵作将致命伤几处。磕跌擦损几处。逐一开明取结以绝日后隐漏真伤捏造假伤之弊如此较之止据报为验者。不加详慎乎。说者又谓、骨殖之伤、人在生时、自少至老、或游戏着重、或倚撞触坚、虽平复无恙、然血气凝聚骨上之痕、终身不散、若仵作受贿一槩报伤、将奈之何、然而无虑也。新伤与旧伤不同致命与不致命有异新伤有血晕荫而红活旧伤则淡黑而枯干甚为易辨。然亦必不在致命之处若当时中于要害其人久登鬼录矣又何得至于今日哉如或有此、唯令仵作报明。生前磕撞旧痕。尸格照依填记。即经再检。可无他议矣。鸿恐司牧诸君、为说者婆心所惑他伤不检反开异日驳端伤错指不准彼必别为告理与旧伤抺而不载致滋苦主口实倘上宪闻之借斯查诘。执事更将何辞以对乎。故鸿又不得不赘及之。 
　　凡大案极宜慎。重不可轻报。又不敢迟报。轻报则事难挽回。迟报则上司行查。俱有未便。但于报文内、语意松圆不要说煞为玅如告谋杀人命、虽所据状词、然出看且侧在殴杀一边以谋故意虚虚含照。且事尚未经确审。上司亦不遽班驳。迨势不能已。然后将谋杀故。杀情由。叙招详覆。亦不为晚。何则鬬杀止于缳首。即有余人。不过依同谋共殴拟杖谋杀则造意者斩加功者绞。余亦杖流。不亦罪及多人乎。查律例论造意须有诡计阴谋。母得以一言为据。则是谋杀之条原未可轻拟也。如告刼杀人命亦然。凡刼杀即同盗论。不分首从皆斩。但查所失无多不过随手稍带意原不在得财须婉谕苦主一死已堪泄忿何须伤害多人即或不从律例内谋而已行。人赃见获者。方与强盗同辟。若赃无见获。不尽法严追。又安能虚坐一槩论死乎。此古人为罪囚阁笔求生之意。亦仁人君子之所乐为也。然即以事势论之。但属死罪、各宪衙门、必几经解审。几经批驳而后具题。法司核拟奏请奉　旨。方可结案其间苦主犇驰。干连拖累。保无有殒毙道路。而倾败家产者乎。即在上司。尤非所愿闻。　钦部事多。日繁心计。迟延逾限参罚随之。且有失出失入之处分。又岂下属之所利耶。故上司亦欲就从轻完结也每见州县详文、诸大吏严为驳词。不啻吹毛索瘢。窥其意驳之苛正欲其覆之力耳为有司者。母遽惧违上旨急自翻前案使上台窃笑。天下有是不解事人。则庶乎其可矣。 
　　○上司实落意思。不在驳词之宽严而在措意之轻重倘未易窥测不妨据驳。再具申详。俟其批发何如。则未有不当者耳。 【倘上意未审近则亲往远则具禀请示。】 

　　△疑狱 

　　夫狱之原被具在众证分明可以按律问拟、事无难结、若夫一种疑狱有黑夜杀人、并无见证者、有旷野杀人、无尸亲识认者、有作客他乡为人谋害而告及同行者。有共证其人殴杀、尸伤显然、而其人满口呼冤者。诸如此类、但宜细心审度密加体访未可自恃聪明严刑煅炼枉累无辜书曰、功疑惟重、罪疑惟轻、又曰、与其杀不辜、宁失不经、夫皋陶圣人、也。以圣人犹有称疑。圣人为士犹释不经。夫才不如圣人。欲使案无欵牍。而强为摘服。冤及不经又并无圣人之心则吾不知其自居何等矣。鸿任郯东时、疑狱颇多姑举在郯一事、有类于疑狱者、述之以代一回传奇可乎、郯之东、距城十五里、有社名归冐、社有民任姓者父子二人、皆甚贫其子娶妻王氏、甫半载、而父析之、别居邻付、不三里许也、时值岁暮、方停讼、一日其夫以奸杀事喊控主名巨恶高某、并其妻曹氏、遂出票差拘、会日晡、有邑人谢某、为藩宪刑南椽、其人素称谨厚因来辞鸿赴班、鸿待之饭、询及民闲近事、谢辄述其乡任姓妻、与高某有奸、不知何故、又行杀害阖乡哄传为之切齿鸿颔之、次日早堂、一干犯证拘到、实时听审、遂问任某、汝妻高某因何杀死、身尸现在何处、供云、我住处与高某止隔一林、他彼此往来、我常在外佣工、并不知道、于某日晚、我呌妻王氏与我缝小衣、吹灯睡了、只听得门响、起来出去看时、只见我妻子前走、高某持刀在后、高某妻子曹氏、站在他家门首点着灯等他我怕他杀、不敢赶去、回来关门睡了、到五更天起来出去、只见妻子死在林傍空地上我跑回归□、告诉父亲、早起到县告状、鸿问你妻子是打死、是杀死、供云、那时天尚未大明不曾看见是怎样死的只求青天作主、随唤于证问之供云我是地方、在归冐住、任姓妻子如何死、我不知道、唤高某至案、鸿作色怒曰我素闻汝是巨恶汝既奸王氏、为何又害他性命。汝从实供招。免受刑罚乃喝令该班选大夹棍伺候高某供曰、我为人性子不好口快、尝得罪人、所以人都恼我、我若是恶人、老爷到县、除了多少光棍。岂无人告发我。这任姓住处、虽与我不远、我从不到他家往来、如何奸他妻子、但两月前村头上有三官庙、是我香火、我走到庙里烧香、看见一个妇人在旁边屋里、我便问看庙道人、你是神庙、如何容留妇人在内、道人云、这是村里任某娘子、闻得跟人走了任某寻了回来、他不敢回去、躲在这里、我因他是村里人、不好赶他、说话之间、恰好任某进庙来、对道人说、我妻子在你庙里、道人答云、在这里、任某便怒道好道人把我妻子藏在庙里、都不与我知道。我因说任某、你自家妻子、为何到庙里、你不知道还要道人说与你么、任某便横着眼、向我道、这等必定是你藏在庙里了、我听任某这话、不觉性子起来、将任某打了两两个嘴巴他便骂了、出去、我随同道人、将他妻子送到归冐、说在庙里缘故、交与任姓父亲、他父亲留我与道人吃了茶、因狠骂道这様淫妇我也没奈何、呌他汉子来、交与他、凭他去罢、我与道人便回来了、他妻、子死了、却怎么赖我、与他有奸、又杀了他、随唤任某父讯高某与道人送王氏一事任某父所供同。又唤曹氏进问据供氏夫是晚在家睡觉、氏在橱房蒸年糕只听外边锣响忙出开门看时、是一伙打更的在氏家门楼下烘火吃烟氏便关门进来了、他妻子死不死、怎么知道、鸿听曹氏言。合之高某之供。于是将任姓父子收监高某等押保阖邑绅衿百姓闻之。共相骇愕曰。黄公平日廉明、岂今颠倒若是耶。抑亦高某营求而为情面所屈也、散衙后、差妥役立拔一签朱标速唤某村某日夜、廵更人等、于次日早回话。次日黎明、鸿单骑亲诣本村、至任姓所居下马、唤其邻人、将任姓房、门开看、内惟桌灶、及一草卧铺而已、铺上一新虎丘席席、下截有损裂长缝一条。铺侧有干粪饼一块令门子视之、对曰、小户烧牛馿粪、此炊爨之遗也、鸿心疑之命门子地上掘一小坎、以粪置坎、邻家取热水泡之、门子嗅而掩鼻曰、人屎也。时有一女孩、约十余岁不知鸿为官也。门前闲看。鸿因问之汝为任某邻乎、曰然、任某之妻何以死也曰任婶前晚还点着灯、为任家叔缝衣、过了一会、两个不知怎的嚷闹起来、我们就睡了、遂令门子探数果与之跃然而去、少顷、地方唤廵更人亦至、乃问地方、死者尸何在、地方指之曰此浮瘗者是也。遂命启视之、方严寒。残雪在地。面色如生上着一蓝夹衫、下一白单裤、其两足穿软底红布旧睡鞋一双缠褁如故、遂唤村中老媪、命视周身有伤否、媪视毕、对曰无鸿又疑之乃命媪扶其首。昂其颈而视之。喉左右有紫黑痕如指顶大各一鸿再命视腹下、果有青伤如杯口大者一盖喉间痕。因尸仰卧。且僵隐之颔下。腹间痕。因仓皇莫辨。非媪之弊也。遂命掩之、步至高某之门、地方出一椅、少憩、乃讯廵更人、皆曰、是晚轮我等支更、因高某家有门楼、好避风、好烘火、到三更时、林子里似有人行、犬遂吠、我等恐是歹人、乃鸣锣惊他、曹大娘听见锣响、开门问了一声、就进去、我们到五更时、也都散了任家死人的事、都不知道、鸿乃归、密诫一家童令其夜间。潜匿城隍殿后寝宫。窃听任姓父子云何。恐汝微嗽。彼觉有人即作鬼态以饰之可也。是夜静、鸿步至城隍庙、密令家童、随至大殿、因潜入寝宫、遂命皂役持朱签监金 钥吊任姓父子至以铁索系殿左右两柱鸿举香朗祷干神曰神昨夜告我。任姓妻子。致死情由。已悉之矣。但其死时情景鸿尚未尽明愿神详以示我。更默祝数语。再拜而起。并谕任姓父子曰我今命汝神前忏悔。当亟自省也出封其庙门诘旦黎明。鸿至启门。谢神。仍送任姓父子八监。童子随归。问之、童子曰其父每询子。汝妻果何以死。不然县主素明。何以独袒高耶。子、皆不答惟以手搥胸叹曰。总之我该死耳绝无一语及高某鸿笑曰、得之矣乃命带一干犯证至、鸿唤任姓者进、以言慰之曰、夫死王氏者汝也。奈何诬高。某乎、然高某恃强挞汝之面。乌得无罪。汝妻不守妇道。辱及于夫。汝死之。宜耳。又何罪。任姓闻言乃叩头。鸿曰汝将死汝妻之情形盍告我亦惟叩头不言鸿笑曰、汝纵、不言、神皆告我矣为汝述之可乎。汝从父接妻归巳蓄有杀之之心矣是夜妻为汝缝衣。汝犹骂之。及其解衣就寝。汝乘其睡熟。乃以左膝压其腹。右手扼其吭。彼声不能出。仅以两足相撑。登时气绝。汝遂与穿衣。挟其尸而欲置高某之门。指尸图赖。以泄三官庙批颊之仇。及至林中。犬声乃吠廵更者以为匪人之蹑迹也。相继鸣金。汝遂惧。不敢进乃返而弃尸径傍。然乎。于是任姓乃叩头大恸曰。公信神明矣。某复何言。乃命将前情形逐一自供令刑胥录之。与鸿所述无异。遂呼其父而告之曰此汝子所为。汝不知也。但以死罪诬人律当反坐。岂能为汝子贷乎。其父叩头曰、子诚当死。但我年七十余。更无次子。子又无嗣。子死吾无养。任氏绝矣。鸿遂具详报府、准父哀词免拟任某重责枷惩、高恃强挞任之面、怀忿诬控、不为无因、且王氏贫无以殓、于高名下出银十两、给付其夫、眼同乡地备棺埋葬以慰幽魂、余俱省释、或有问于鸿曰、君何以知任妻非高某死之也、而绝不加刑。又何以置任姓父子于监。知王氏之为伊夫。所杀。而历历如见岂果神明尽为告耶。鸿曰是狱也。鸿初闻谢某之言。以为出于谨厚者之口。其任妻为高某所杀无疑。及其讯之。鸿故瞋目厉声。备大刑以俟。欲恐之以吐实也。而彼乃侃侃而谈略无惧色始觉其非理之直。何以能气之壮如是。若遽加之煅炼。彼即未肯诬服。而我不为滥及乎。殆听曹氏之供。语语可信。则知此与高某毫无干涉。然心知其为夫所死而未敢必也所以羁任姓父子者。欲微行以访。不令彼知耳。及至其家。观其席与粪。启共尸观其喉与腹之痕。其为膝之压手之扼而死者明矣不然席新也非两跗相蹙胡为而下截之裂粪人秽也非股力实逼胡为而卧畔之遗据供伊妻前行。高某在后。彼妻所穿之鞋乃妇人寝衾中物非紏紏之葛屦也况验其底迹绝无泥土彼非神女又安能驾空而行乎其为伊夫之挟尸而出又明矣所谓欲置高某之门者。彼行至中途。见曹氏闻锣出看。彼即诬之为倚门。见廵更之人。御寒烘火。彼遂诬之为执灯。迨乎金犬交鸣。返而疾走。知其计不获行。遂掷尸而去。不然、时尚三更。彼胡为而西往其尸之足又胡为而西指耶鸿心虽了然自信。然舍高而究任彼必不服若再施以刑是纵凶身而严苦主又无以孚众论不得已而为神道设教并暗质所言。然后明斥其奸。使彼悚然知神之可畏。而俯首无辞耳。至于其父不知情。是又庙中夜询子妻、果何以死一语知之也。由是邑之人。始深谅鸿于命案不敢草率从事也虽然、王氏之未从高往其辨诬在于一鞋其夫急于诬人虑不及此亦高某之幸也。若使易日以间之屧。是夜廵更者不值。而卧其尸于高某之门则高某之冤虽百啄奚辞听讼者。虽无谨厚者之一言横于胸吾恐三木之加不能先为高某贷矣呜呼、良有司于疑狱其慎之哉 

　　福惠全书卷之十四终 

　　●福惠全书卷之十五 

　　刑名部五 

　　◆刑名部五 

　　人命中 

　　○人命中 

　　图赖 
　　威逼 
　　自尽 
　　验尸 
　　检肉尸 

　　△图赖 

　　凡命案中、以尸图赖人者此恶俗之宜痛惩者也非与人有仇隙、藉之陷害即与人争讼、虑不能制胜、以之搪抵、甚之杀人图赖、诈取银钱、抢夺家财、更有将他尸冒为亲属、诬告谋杀、种种奸刁、莫可名状、但图赖人者、必捏告打死。杀死。或威逼死、自要说出一段根因。自有干证。本官须从。其根因上详察从其干证口中研究。则图赖真情。自然败露图赖之情既真、或将巳死未葬之尸图赖人或将既葬之尸图赖人。或故杀其亲属图赖人。或图赖人自告。或被害告图赖之人问拟有轻重之不同大约巳死轻于既葬。巳、死。之尸、又分尊长以卑幼。罪止杖。或卑幼以尊长 【杖徒俱兼妻妾奴婢雇工言】 而为轻重。既葬之尸、亦分尊长以卑幼 【有杖徒有杖】 或卑幼以尊长。 【斩】 以及他人 【绞】 皆以开棺见尸而为轻重。若故杀之尸、止有祖父母父母故杀子孙、家长故杀奴婢、 【杖七十徒一年半】 反是则为不赦之条图赖又非所论其故杀平人亦有正条。至于人告亦轻于自告人告止就以上尊长将军幼。及卑幼将尊长已死之尸。祖父母父母及家长将故杀子孙奴婢之尸。图赖律论。自告则随其所告轻重。并以诬告、平人律反坐。若其指尸诈财计赃准窃指尸抢财准白昼抢夺。若杀卑幼奴婢等图赖诈。财以故杀恐吓从重科断。一切宜于、律例致详云、 
　　○按吴下有一种买他尸造假伤图赖人者其尸于冬月新墓中盗掘出、以皂矾五棓苏木等药物、造成青赤伤、卖与奸人买去、诬告有仇之家、贿通仵作。扶同捏报。或即此辈造卖。藉获重利。以验伤必出于其手也。故大胆为之。共昏瞶之官、不能觉察。证成大狱者往往有之。凡遇此等买尸者随其所告坐以本条卖尸者比照开棺拟之重辟则庶知所警矣。 

　　△威逼 

　　凡自尽之中。有威逼人致死之条以与自轻其生者有异也。然所云威逼务要实有威之可畏而挟制之方可言威、实有逼之不堪而窘辱之方可言逼若无可威可逼之实迹。未可槩坐此条。以律中有杖埋充军绞斩轻重之别也如因户婚事威逼致死者、杖一百、并追埋葬十两若威逼期亲致死者绞、大功以下逓减、若因奸盗、无论奸成与否。得则与否、皆坐斩、若殴打威逼致死。有致命之伤。及残废笃疾。虽其自尽。除追埋葬、仍拟边卫充军、至于子孙妻妾威逼之条、俱有比依重辟。此非常之事。可不具论。鸿按妇人与人通、原以和、若以含羞自缢。止照通奸坐罪。有何威逼之事乎。彼讼师者、捏影搏沙。未可深信。须众证分明。显有实据然后可拟也 

　　△自尽 

　　夫自尽有男子、有妇人、妇人自尽、或姑严而殴辱时加。或夫忍而寡刻相待。此自尽之可悯者也。若姑媳彼此反唇。夫妻偶尔角口与妯娌街邻争詈。一时愤激捐生。此悍泼之无足惜者也其女子自尽、非晚母无恩。则白璧之有玷乎。至于男子、或饥寒交廹、贫苦无聊。或私债官钱。偿还莫措。此亦自尽之可悯者也。若其微嫌小隙。殒身于彼者之家。饮恨订仇毕命于伊人之地。希图诈害。借名泄忿。勾党而刼财。具控呼冤。迭词而破产。此又刁恶之无足惜者也。其小儿、或罹汤火、或遭淹溺、究与失足堕坑坠井者等。岂得以自尽律之乎。良有司宜亲驰速验因其死而酌夺之情有可悯者。量加笞责。重则断以葬埋。以慰地下之魂不足惜者。即令尸亲殡殓。一槩不准株连。以杜人间之衅。如此、刁风自息。人亦自重其生矣。鸿待罪郯东、轻生者甚多而郯为最、葢地方凋瘠。百姓贫苦。原不知有生之乐。兼之风俗顽悍、素喜鬬争、并不知礼让为何物。家人父子。顷刻变乎寇雠。乡里亲朋  尊俎可兴干橹。悬梁自缢。无日不闻。刎颈投河。间时而有。鸿窃忧之、因自念曰、不教而犯。父母之罪也、教而不从。子弟之过。然后行吾之法。彼将谁尤。于是大张告示编为歌词、徧贴乡村。传播里巷。使妇人女子。咸知孝敬慈让之足贵。忤悖悍泼之为耻。商农工贾咸知守理安分之为荣、鬬狠嚣竞之为辱先有以塞其自尽之源而后儆之以自尽之法夫男于自尽。悬梁赴水。永作负榱逐浪之魂。报官不收。蝇囋蛆咂。谁为悲哀。妇人自尽吊索垂巾。长为闾巷阴房之鬼。呈尸待验。露体赤身罔知羞耻。是以父母所生之遗体。竟自毁伤。以万刼难遇之人身。视同猪狗。此本县所深恶而痛恨者也。尔既以遗体不惜。本县又何惜尔之遗体。尔既以猪狗自视。本县又何不以猪狗视尔。示后敢有以自尽捏词告理者。即以所告按律反坐。敢有借命率众抄抢者。定以白昼抢夺按律科罪。是尔之一命不白死乎。本县言出令随。尔等试静思猛省。毋忽又严谕庄头地方凡系自尽身尸。务须以自尽字様呈报鸿即刻单骑亲诣验视果系自尽实迹无可疑者。酌其致尽情由、或行笞责。或断葬埋。其情不足矜者。立令尸亲具殓埋结状不出差票不多带跟役无论远近自备干粮不扰一杯茶水令刑书随携朱墨笔砚。登记尸痕口供不用棚场官惟坐一凳或苇席一片而已。其尸亲人等不用一钱。不见县门。不过一宿。而其事已结矣。若遇有率众围闹。持棍行凶之徒。立刻锁拿重责。倡首者。带至衙门。枷号封固着地方押回。就于本处示众。如是者半年。人知悔悟。自尽者稀。殆至岁余。竟不复闻民问少许多枉死鬼而官亦省无限马蹄忙矣孰谓教与法之不可行于下邑哉。 【验自尽伤痕具详检验类中】 
　　谨按康熙三十三年五月内中城御史张　条奏旗下人命自尽者即行完结、并无拘讯两邻之例、旗民自应一例、不必株累两邻等语、刑部议覆、嗣后五城宛大二县、所属民人自尽、势必应问两邻情由方许拘讯、审得真情、而又借端株累两邻者、照定例治罪云云通行直省、奉　旨依议、由是推之。两邻尚不许株连。况敢挟命控抢乎。并附以征　新例杜害之更严云 
　　鸿按前论七杀命案、有真命中之假命是谓借尸图赖。自尽命案、有假命中之真命。是谓威逼致死。故真假俱宜详辨。因篇末以俟采定、 【检验及辨各种死伤法并医救诸方附】 

　　△验尸 

　　验尸　验初死之尸也、尸有四缝、验时须依后开次序看验。凡有伤损。即令仵作指定处所圆长斜正青黑分寸。验官、亲验无差押凶犯认明尸伤并尸亲干证等俱认确然后、朱笔登记如顶心顖门脑角、额角、太阳、目眦鼻山根耳根结喉、血盆、胸前乳胁软肋心腹小腹、乘枕、谷道、阴囊妇女阴户、乳傍皆系要害致命之处尤宜详辨伤色以紫黯微肿为最重次重紫赤肿。又次赤与青。红紫为新。青黑则久。所关非细必须分别 
　　按前所定格状单、身尸必填某姓名、年貌籍贯、今验时照单记明姓名年若干岁、身长若干尺寸、面色光麻、有无须胡、以辨是否本身尸方看四面。 
　　正面 
　　头面 【有无瘢麻胡须】 发 【量长短】 　　顶心　　　顖门　　　发际 
　　额角　　　两肩 【看左右】 　两眼 【看左右并开合】 目眦 【看左右】 　鼻 
　　山根　　　口 【看开合】 　　齿 【看全否】 　　舌 【看有无抵齿】 　颏 
　　喉　　　　胸　　　　两乳 【妇人乳傍】 　胁　　　　肋 
　　心　　　　腹　　　　脐　　　　小腹　　　玉茎 
　　阴囊 【妇人阴户】 　肾于 【看全否】 　两大腿　　膝 【看左右】 　　两臁 
　　两腿腕　　两脚面　　十指　　　十指甲 
　　背面 
　　脑后　　　承枕骨　　两胛　　　背脊　　腰 
　　两臀 【有无杖痕】 　谷道　　　两腿　　　两■〈月曲〉■〈月秋〉　两腿脚 
　　两脚根　　两脚板 
　　左侧 
　　脑角　　　太阳穴　　左耳　　　左耳根　　左颊 
　　项　　　　肩　　　　膊　　　　肘　　　　腕 
　　臂　　　　手　　　　五指　　　五指爪 
　　右侧与左同 
　　按身尸宜速相验毋令发变。发变亦看天时寒暑。年纪老少。身体肥瘦肥而少者易变。瘦而老者迟变。又看南北气候之不同。山之寒暄。更有陡顿不常。贵在临时审量。以平时而论。大约春月尸经两三日变动。口鼻肚皮两胁胸前肉色微青。若经十日则鼻耳内多有恶汁流出。肚皮胖胀。夏月一二日即变动。三日则汁流身胀蛆攒。唇翻肤烂疱起。四五日则头发脱落矣。秋月较春畧速较夏稍缓。冬月四五日肉色先黄紧微变。半月后始变动。若用荐席褁包安埋温地。则变动迟于平常也。 
　　凡检尸、先出牌、令搭棚厂、如尸已多日须多备糟葱食盐白梅醋等类、以为罨葢伤痕之用、但不可令差役借端需索。 
　　至尸所宜坐上风烧皂角苍术降香以辟恶臭、或用麻油擦鼻窍内、苏合香丸塞鼻、并畧饮烧酒或口含生姜小片为妙、 

　　△检肉尸 

　　检尸次序止作两面验法作四面不同从正面头上检起解头发、量长若干、分开顶发、检顶门顖门左右、两太阳穴、擘双睛、鼻孔口齿舌、脸上须看有无剌字。或已有用药烂去。字痕黯淡及成疤者。用竹笆于痕处挞之即现。看两耳、□喉下、左右两臂、手掌手背、十指指甲、心胸两乳、乳傍胁肋脐大肚、小腹、阴囊、外肾、玉茎、 【妇人产门】 左右两大小腿脚脚底板、十趾、趾爪、翻身背面、看脑后承枕骨、颈项背脊、腰脊、臀后看有无笞杖痕看粪门、 
　　尸上是何处伤痕、或青或紫、或赤或黑或有血无血并量大小长阔深浅等分寸、令仵作指定报明检官亲临看视无差。押凶犯认明并尸亲干证等俱认确然后照报朱笔填入尸格。检毕、令各书押于尸格之后。其身尸某。处或有雕青炙痕疮痕之类、俱宜开填尸格之内。 

　　尸格式 

　　 尸格式 

　　面式某府某州某县某年月　　　　日检到某人尸形 
　　仰面 
　　顶心 【有无色伤朱填下同】 偏左　偏右　　顖门　　　偏左 
　　偏右　　额颅　　　额角　　两太阳穴　两眉 
　　眉丛　　两眼胞　　两眼　　双晴　　　两颊腮 
　　两耳　　两耳轮　　两耳垂　两耳窍　　鼻根 
　　鼻凖　　两鼻孔　　人中　　上下唇吻　上下齿 
　　颌颏　　咽喉　　　食气颡　两缺盆穴　两肩肿 
　　两腋胑　合膊　　　两■〈月曲〉■〈月秋〉　两手婉　　两手心 
　　十指　　十指肚　　十指尖　十指夹缝　胸膛 
　　两乳　　心坎　　　肚腹　　两胁　　　两肋 
　　肚脐　　两胯　　　小腹　　阴囊　　　玉茎 
　　外肾　　妇人产门 【处子曰阴门】 两腿　　两膝　　　两臁肕 
　　两脚腕　两脚面　　十指　　十指爪 
　　合面 
　　脑后　　发　　　　发际　　两耳根　　项颈 
　　两臂膊　两肐膊　　两手腕　两手背　　十指指甲 
　　脊背　　脊膂　　　两后 【肋胁】 　腰眼　　　两臀 
　　谷道　　两腿　　　两■〈月曲〉■〈月秋〉　　两腿肚　两脚踝 
　　两脚根　两脚心　　十趾　　　十趾肚　十趾爪缝 
　　一对众定验得某人果因某处致命 
　　一验尸人等 
　　正犯某 
　　干犯某 
　　干证某 
　　尸亲某 【俱书押】 
　　右件前项致命根因中间但有脱漏不实扶同捏合增减尸伤验官吏人等情愿日罪无辞保结是实 
　　年　　月　　　　　　日司吏某 
　　首领官某 
　　检验官某 【俱书押】 
　　右尸格乃前代刊定　本朝格式、当依本处刊定者用之、○今检验讫例取仵作甘结 

　　福惠全书卷之十五 

　　●福惠全书卷之十六 

　　刑名部六 

　　◆刑名部六 

　　人命下 

　　○人命下 

　　验各种死伤 上   
　　验各种死伤 下   
　　检骨 
　　检枯骨 
　　保辜 

　　△验各种死伤 上   

　　验身首异处之尸 
　　验杀死无土之尸 
　　验身死不明之尸 
　　验孕妇 
　　杀死 
　　刎死 
　　殴死 
　　吊死 
　　淹死 
　　火烧死 
　　汤泼死 

　　 验身首异处之尸 

　　验、身首异处之尸、　先令尸亲辨认身首量尸处四至后、须量首与身、相离左右远近、或去肩脚若干尺、支解者、手臂腿脚、各量相量远近、开写讫俱凑成尸收殓 

　　 验杀死无土之尸 

　　验杀死无土之尸、　地方呈报到官须亲身往验或系荒郊旷野、深山僻林、往来道傍、要看近处有无庄村庵观古庙神祠须细访详视若系近处人谋害。日久自然风声败露。但无尸亲。本官只可暗存于心。不便根究。宜量明尸处四至。尸身系何处有伤。是何等伤痕。面貌有无印记疤痕。有无胡须。约畧年纪老少。身体长短。所穿是何衣服。有无行李包褁兜肚银钱。及文书字迹是何处人民籍贯逐项登记存案仍出示晓谕令尸主跟寻。其尸着地方掩埋。用木牌标记以上面貌年纪衣服籍贯。以便尸主识认。 【如尸无伤尸主认领须具并无别故领状存案如有伤痕恐奸徒冐认兴词诈骗须审明虚实定夺、】 

　　 验身死不明之尸 

　　验身死不明之尸　尸无伤损者、妇女须看阴门、恐自此入刃于腹 【离由浅则脐上下微有血沁深则无】 以平头铁钉钉顶心、及以他物入鼻与粪门皆可匿伤 

　　 验孕妇 

　　验孕妇　孕妇身死、若速殓入棺、或速埋入土、尸体胀满、骨节缝开、其胎必出、凡遇开掘勘验。不必讶也○小儿尸在母中被惊死者、胞衣紫黑色、血荫软弱、生下死者、尸淡红、胞衣白、如生下致死者或身有伤痕、或喉下塌、盖以惊死赖人。多捉定手足搦踏咽喉。致令气绝也。○凡胎孕伤堕。须令稳婆、定胎月数、巳未成形、取供附卷、 【胎形一月如露珠二月如桃花三月分男女四月形像具五月骨节成六月毛发生七月动左手八月动右手九月三转身十月满足】 若形像未具者、止有血块、久烂则化为恶水而巳、 

　　按鬬殴律内、凡堕人胎杖八十、徒二年、注云、堕胎者谓辜内子死、及胎九十日之外成形者乃坐。若子死辜外。及堕胎九十日之内者。仍从本殴伤法论。不坐堕胎之罪。 
　　凡血肉尸伤杀死者痕分刀斧鎗刃。刎死者、要分人害自割。殴死者痕分手足他物。吊死者、要分人勒自缢。淹死者、要分沉溺自投。以及火烧、汤泼、中毒、冻饿惊熏死、跌碾压、闷死杖雷震、虎咬、蛇犬伤、脱阳、醉饱病、诸项身死、俱须细辨真假。毫厘千里。切勿轻忽。分别于左、 

　　 杀死 

　　杀死　杀伤之痕、须看内外疮口大处为行刃、小处为透过、如巳溃烂、须看衣服、斧痕外阔内狭、刀痕浅则狭、深则阔、鎗痕带圆、深则透尖、刃头痕称刺、刀口称砍、声说长短分寸、斜正深浅。如伤肚皮两肋脐下者、透过肉膜则肠出伤喉者、须明深至何处。有无方圆不齐去处。食系气系、曾否断绝。有无血污、伤头面太阳脑角脑后发际者、须明有无斫断头发。有无骨损。脑浆血出立死者、即指定要害致命隔数日方死者、便说将养不效。因伤致命而死。 
　　○被杀伤死者、口眼开、发乱、两手微握、手上或有伤损。若被凶人于虚怯要害处、一刀直致命者、死人手上无伤、其疮必重。○活人受杀者其受创处、皮骨紧缩四畔有血荫若被支解、筋骨皮肉稠粘、皮缩骨露、○落首者、项下皮缩、骨凸肩耸、○死后割首、其皮血不灌荫。被割处平满。皮不紧缩。骨不凸。肩不耸。刀尽处俱无血流。其色白。痕下虽有血水、若检洗挤擦、肉内四畔、必无清血流出也、○鸿在郯、于夏初验一杀死之伤、其人颇肥、刀口尖长、四畔血荫而内肉外露以是知死后刀痕。则平而无血荫也。 

　　 刎死 

　　刎死　自刎之尸、口眼合、面愁眉皱、两手拳握、臂曲而缩、葢死者用手把定刀物以作力势。其臂手自然拳。面色黄○自刎之痕、小刀约长一寸五分、至二寸许、食刀长至三四寸、磁器痕不甚长阔、深一寸七八分、食气系俱断者、即死、深一寸三四分、食系断、气系未断、而破伤者、一日死、痕浅而止断食系者、可延至三五日、微伤者、可以缝连医治。用左、手者、刀必起自右耳后。过喉一二寸。用右手者、刀必起自左耳后。分寸亦然。伤在胲下喉骨上难死、骨坚刀不能深也。喉骨下易死、虚而易断也。左手把刀则右深、右手把刀则左深、葢下刃手重。负痛则轻也。 
　　○喉下刀痕。只应一伤受伤之后不能复割也若发乱、刀痕参差、无左右深浅之别。必为人所勒。○凡人自割。右手持刀、虽晕绝尚可急救。左手则难救。葢人之右手最活。稍一疼痛。即知而力软左手举止不如右快。非至痛极不能觉止。故伤入必深。且入食嗓在左气嗓在右。食嗓系肉可以接缝。气嗓则近骨类。破则气出不可掩。难接也。○若自将刀剁下手指、其皮头皆齐、必用药封扎葢剁时虽不即死、将养不效亦能致命。○用口咬下指者、齿上有毒。颇能致命。其疮口不齐、脓水淹浸、迼围皮肉损烂、 

　　附医救法 

　　附医救法 

　　附医救法 【医救本非检内事但能保全受伤之人。则怨可消而讼自弭。刑期无刑之义也。故辑附之如左】 紫剁指之药、取鸡骨炭、投于地上、铿然有声者、用好松香等分、搥作一块、以老韮菜汁拌入阴干、依法搥三四次、为细末存贮备用、○金疮肠出者、用小麦五升、水九升、煮四升、绵滤净汁、待极冷、令患人卧席上、一人含噀其背、则肠渐入、噀时勿令患人知之、及多人在傍言语、如未入、抬席四角轻摇、则自入、既入者、俱用麻油润线缝紧、仍以润帛紫束、慎勿惊动、使疮口复迸、 【噀其背背字疑当作面】 

　　 殴死 

　　殴死　殴死之尸、口眼开乱、衣服不整、两手不拳、或溺污内衣、○他物打者、其痕横长、兵不用刃、皆他物也、拳打者、其痕方圆、脚踢比拳痕大 【一云尖】 以身就物自磕者、未破处、其痕方圆、虽破亦不深、○生前殴而死者、伤痕有紫赤血晕。若死后有将青竹篦火烧烙成伤痕、诈称打死者、其痕焦黑色。浅平不硬。有将榉木、皮罨成伤者、其痕内烂损黑色、四围青色、聚成一片、而不肿捺亦不硬 
　　○检殴死尸、先干检一番、次以皂汤洗涤垢腻、又以清水冲洗洁净、若有青黑痕处必硬以水滴上则不流。若伤不显、则以藤连白纸、或抄纸、厚铺衬尸、糟醋壅葢、仍以尸衣覆之、煮醋浇淋、以荐席罨一时、俟尸体透软、揭去衣荐、用水冲去糟醋、细验伤痕、若虽有痕现、看不分明、可于迎日处以新油绢、或明油伞、隔日照勘、阴雨则以灯火隔照、若伤仍不显、以白梅捣烂、壅所告伤之处、犹未全显、再以白梅肉、加葱椒醋、研作饼子、煨热、衬纸烙之、凡用盐醋、初春冬月宜热、仲春后与深秋、宜微热、夏与初秋宜温葢过冷则不透过热则糜烂尸身。更难验看也。 
　　○严冬之时、被殴身死者、检勘无伤、宜掘一坑、深二尺许、依尸长短、以柴炭将坑烧红、用醋淋之、使气蒸蒸然、乃以席衬尸、置坑内、衣服覆之、良久、觉尸温、出尸、以前检之法验之、 
　　○仵作受贿多以茜草暗投醋内。搽伤处。痕即不显。以甘草汁解之。 
　　○因争鬬身死、而检看并无伤痕、此人或患疝疾激发而死、则肾子缩入腹下。用温醋、湿软衣棉絮之类、罨一饭时、令仵作以手按小腹、肾子自坠、大凡尸无肾子、而外无伤者、俱宜用此法、肾子既下。又当细验有无伤损。人于大醉大饱时、与人争鬬、暴怒触逆、亦能气绝也、 

　　 吊死 

　　吊死　验缢死尸、现在悬挂、当声说悬空高下、悬吊处胜、任不胜任。或不悬空、有无蹬踏器物、项下系何绳帛、系围径若干、缢痕粗细若干、方解尸置验处、若已经解下者、当声说项下有无原系绳帛、或绳帛现在尸傍、或尚留原吊处者、须比对缢是否同异。若当泥雨时、须看死者脚着何様靴鞋踏上处有无□踪。 
　　○自缢者、系缚处交至左右耳后。色赤紫、眼合、唇开、手握而垂、齿露、缢在喉下则口开、舌尖出、齿开二三分、喉上则舌抵齿、口脗两角、暨胸前、有涎滴、手拳握大拇指、脚尖直垂下、腿上有血荫、如火炙、肚至小腹并坠下、青黑色、前遗溲、后有粪、及大肠头出、或有血一二点、 
　　○若被人勒死、假作自缢者、口眼开手散发宽喉下血月 血不行。痕迹浅淡。无血荫黑迹。舌不出。亦不抵齿。项肉有指甲痕、惟有生勒未死实时吊起、诈作自缢、稍难辨、若被人隔窓棂或林木之类勒死者、则绳不交痕。多平过。却极深里漤色亦不交于耳后际。 
　　○若被绞勒喉下死者、结绨交在项后手不垂。垂亦不直。○自缢者脚虚、则喉下痕深实则浅、人肥则深瘦则浅、绳紧细则深、懈粗则浅、全幅帛帕则散、○不论吊之高低、床档上、船舱内、皆能死人但其尸、横悬头顿身倒卧痕斜不至脑后发际 
　　○自缢有活套头有死套头有单系十字缠绕缢若结死套头缢者、吊处必高、乃先挂绳套、后入项挂下、踏上处不必高、但令套宽、头能入套挂下、脚到地、并膝跪地、俱可死也、单系十字缢者、先用绳索系项后、复以物衬搭扳、系高处、舍物高悬乃死、若脚稍着地、项系自松生气犹得于喉间出入。即不死也。然须先看系处尘土痕。所踏、之物、果然扳系得着。方是自缢、若系处高、不能扳着、则是别人吊起者。大约缢死痕、八字不交。唯缠绕缢。是死人、先将绳带缠绕、项下一二遭。高系垂身致死。或先系高处、双  贵垂下、踏高、八头积内更缠一两遭。舍物挂下者其痕必成两路。上一路。过耳后斜八发际不交。下一路。平绕项下周匝。报伤须两存。声说明白。 
　　○若自缢未死被人移于他处吊。亦有两痕。亦须勘明、据实声说、○自缢者、曾破解而复死、则肚胀、口不咬舌、臀后无粪、○人于家中吊死、移尸外挂者、亦有两痕。原痕紫。有血痕。移痕白。无血痕。○有身死不明、用火烙成痕、作假缢死、希免抵偿者痕色红或焦赤带湿。○尸有久吊未解、日久烂坏、肉溃见骨者、绳必八槽、手腕骨、头脑骨、指尖骨、牙齿、必皆赤色、 

　　附医救法 

　　附医救法 

　　附医救法　人缢死、知者早、摩其口鼻胸前温暖是尚未尽、用大力之人轻撮起、另着一人用物垫脚将绳帛缓缓松开撮者款款抱下放卧以膝抵后窍使气不得出令一人踏其肩。以两手拔其发。常令紧。一人微微捻整喉咙依元。灌以山羊血。以手擦胸上散动之擦臂足屈伸之若已僵仆渐强屈之、又按其腹、如此良久、气从口出、复呼吸眼开则渐苏、但勿致劳动。与以淡官桂汤、及粥汤、润其咽喉、重令二人以笔管时吹其鼻、○又法以鸡冠血滴入口中即苏、男雄女雌○凡百虫入耳、一滴即出 

　　 淹死 

　　淹死　淹死尸、尚在水者看尸浮尸沉热则一二日即浮、寒则必经数日、量水底深浅、水面阔挟、并尸浮去岸若干大、○水内尸男伏女仰。葢男子阳气聚面故面重而伏女子阴气聚背、而背重而仰、又云阳气聚乳故仰○浮于水者须查何时见尸在水内或是他处流至于此、或是此间浮起○又要查落水时、有人见否、若有人见、即问如何情由并曾否有人捞救。○已捞上岸之尸、须问何时何人捞起死于水中。死于捞后。 
　　○溺井者、若尸未出井、须问如何便知井内有人。葢井内有水面必有浮沬。但恐谋人入井。反作报人。故以此诘之。○自投入井、脚在下、若头在下恐有人是 干廹推送、更须看脚迹失跌处痕、○生时落水死者、头面仰、肉色溃白、口开、并鼻内沬出、眼合多皱肚腹胖胀拍着响指甲鞋内有泥沙。脚底皱白。手拳曲若非痿病之人、水深七尺以上、○死后丢入水者、肉色带黄、口眼俱合、两手不屈、脚蚳不皱白、肚腹不胀。指甲鞋内无泥沙。须看身上有无伤痕、若有伤、其痕黑、○溺水死面色赤身无伤痕、并无生前落水身尸诸状此被人倒提入水搵死者也 
　　检淹死尸原未与人争鬬、头面忽有伤痕刀刃伤者、则须淘看水内。或有金刃磁锋等物。撞磕成伤。葢人初落水时、气尚未绝、触物中伤自宜有血痕。如生时受刃者。能得其情、则可免疑狱难结、久累无辜之人、○人或被打、气忿投水、或殴后悞跌落水、其尸与生溺者同。尸格具出受殴伤痕。须将入水原由声说。凡殴伤、虽中要。害辜内平复、以他故死者止依殴伤法今既是落水身死。虽有重伤。实以水伤尽命。勿宜论以抵偿。凡殴后自尽者。皆须如是检报。 

　　附医救法 

　　附医救法 

　　附医救法　水溺一宿者、尚可救捣皂角末、以绵褁或石灰纳下部内、须臾水出即活、○又屈死人两足着人肩上、以死人背贴生人背担之、吐出水即活、又急去衣、于脐上艾炙、又打壁泥一堵、置地上、以尸仰卧其上更以壁泥覆之、止露口眼使水气吸入泥中。人遂苏、纸炉灰并炒沙覆埋亦可、沙冷即换、○又凡溺水之人救起、仍有微气、或胸前尚温、速令生人脱贴身里衣为之更换抱担身上将尸微微倒之令腹内之水流出、若水往外流。即是生机。一面用粗纸燎灼。取烟熏其鼻窍。稍熏片时、取皂角研细末又吹鼻窍但得一微嚏喷则生。○又冬月救起之人、但胸有微温、皆可用前法救之、倘或微笑、即掩其口鼻当急挞之。至于痛哭。惟笑不止者、百无一生。缘其寒入心肾二经故也。○又救起之人、尚知哭泣者、即令人拽之飞走、一面将温酒饮一二杯、觅干衣换之、仍令飞走得三四里、多走更妙、 

　　 火烧死 

　　火烧死　看身尸、有无屋瓦茅灰压衬葢火焚屋宇、被烧死者、尸在瓦茅之下、若在上、便是被人推送入火矣、○尸在灰火中先扫除调围灰烬、然后将尸翻动、验地上痕迹、身尸伤损、○人在火中、被熏逼奔挣口开、呼吸出入、必有灰煤入口鼻。无者是以死尸入火中假称烧死也、若以杀死之尸、假作烧死则尸先带血。于尸下扫净、用米醋洒泼、自有血迹显露、○老病在床烧死者、肉色焦黄、手□拳曲口张、或齿咬唇、有黄色脂膏突出、皮肉无他伤、止有伤痕、须问原宿。是否尸存之处。○如尸被火烧、尽成灰烬、无可检验者、取仵作亲邻供状、查明烧毁情由声说实无骸骨存在。据证论拟可也。 【证恐受贿买出当奈何、尤宜详明】 

　　 汤泼死 

　　汤泼死　被汤泼伤者、皮肉皆烂、皮折则色白即着肉之皮、经汤亦白。肉赤烂、伤重、毒攻心者、亦能死人、○鬬殴推入者有损处、疱不甚起。与好肉受泼处不同、 

　　附医救法 

　　附医救法 

　　附医救法（火烧同）　汤火伤不可激以冷水。激之则火毒逼入。攻心难治。急觅水中大蚌、置磁盘中将蚌口向、上勿动少顷、俟口微开、入氷片麝香一二分、口即合内肉化为水浆、而流于盘中、再入氷麝少许用鸡翎粘扫伤之四边、层层扫入、干即复扫、便觉凉入心脾、每日置浆粘扫、扫至白者转淡、扫处亦不即干、此火毒渐退、将所存蚌壳、烧灰存性碾末、亦入氷麝少许、用绢筛于伤上、以防毒水溢烂、或仍以蚌浆调灰敷上、用旧绢护外、加以柔穰粗纸数层扎紧、渗去毒水、觉苦燥痛、时以蚌浆四面荫入、自能完复、若无蚌氷麝之山野、以氷于四围  磨擦、亦由远而近、溃处以杭粉调麻菜油调之、○又法用秋葵花瓣、不拘多少、浸入真麻油内、以净磁礶盛贮、有汤火烧荡者、油涂之验 

　　△验各种死伤 下   

　　中毒死 
　　中砒霜毒者 
　　中蛊毒者 
　　中金蚕毒者 
　　中钩吻毒 
　　中鼠、莽草毒 
　　中酒毒 
　　中食物金石药毒 
　　冻饿死 
　　惊死 
　　煤炭熏并魇死 
　　跌死 
　　碾压死 
　　闷死 
　　杖毙 
　　雷震死 
　　虎咬死 
　　蛇犬伤死 
　　脱阳 
　　醉饱死 
　　病死 

　　 中毒死 

　　中毒死　空腹服毒、肚腹外肾青胀而唇口指甲不青、饱后服毒唇口指甲青、肚腹外肾不青、 

　　 中砒霜毒者 

　　中砒霜毒者　吐逆、肠腹绞痛、不可忍、发狂、七窍迸血死一伏时、遍身发小泡作青黑色、眼睛粪门胀绽、舌吐、上生小剌泡、口唇破裂、肚腹膨胀、指甲口唇俱青黑、外肾胀大、 【生者名砒黄赤色、毒缓、以火炼之、令烟上着器凝结□白霜者名砒霜毒尤烈热若遇酒、及烧酒尤腐烂肠胃顷刻杀人、】 

　　 中蛊毒者 

　　中蛊、毒者、　遍体皆黑色、或肚胀吐血或唇烈齿根青黑色、或泻血、尸久溃烂、骨亦青黑、 【造蛊者、取百蛊置皿中、经年开视、有一虫尽食诸虫而独存者、为蛊故字从虫从皿也、能隐形似神鬼其毒不一皆是变乱元气、多因饮食行之、与人为患则主吉利、所以小人造之、以图富贵咬人至死复从尸窍中出、信候亦能取之、】 

　　 中金蚕毒者 

　　中金蚕毒者、　尸瘦劣、遍体黄白眼塌齿露、上下唇缩、肚腹塌、亦有初时皮肉似汤火泡起、渐渐成脓、舌唇鼻、皆破烂者、 【金蚕一名食锦虫虫屈如指环、食故绯帛锦、如蚕之食叶滇蜀湖广闽粤、皆有奸人蓄之、取其粪置饮食中毒人人即死、蚕得所欲、则日致他财使人暴富然遣之极难水火兵刃、俱不能害、必倍其所致金银锦物置蚕于中、投之路傍人偶收之蚕随以往、谓之嫁金。蚕不然能入人腹残囓肠胃完、然后出也昔有人守福清民患金蚕令取两刺猬、入其家捕之果于塌下墙隙中擒出又有人悞收金蚕遣之不去、乃思嫁之无力事之不可遂吞之而卒无恙此则邪不胜正中此蛊者吮白矾味甘嚼黑豆不腥是其验也】 

　　 中钩吻毒 

　　中钩吻毒　百窍流血、状与中砒霜畧同、 【入口则钩人喉吻故名亦名冶葛冶乃地名在南粤、广人谓之胡蔓草、又曰断肠草、入人畜腹、即粘肠上半日则烂断亦曰烂肠草滇人谓之火把花因其花红而性热如火也岳州谓之黄藤、其草近人则叶动蔓生、叶圆而光春夏苗嫩毒甚秋冬草枯老稍缓五六月开花似榉柳花数十朵作穗岭南花黄、滇南花红毒死之人、悬尸树上滴汁入地、生菌名菌药烈于钩吻、土人多服以诈人急水服死急缓水服则死缓也】 

　　 中鼠、莽草毒 

　　中鼠、莽草毒、　亦类中蛊者、经周时方验、 【莽本作□、亦名莽草、人以毒鼠故名鼠莽、食之令人述罔故又名菵草南中川蜀以及上谷皆有之木若石楠木其叶稀无花、】 

　　 中酒毒 

　　中酒毒　则腹胀吐泻酒、 【凡酒贮锡器经久则能杀人、葢砒乃锡苗酒浸入锡则成砒毒酒家以砒烟熏瓶贮酒取其经久不坏而不计其有毒亦嗜利而不仁者哉】 

　　 中食物金石药毒 

　　中食物金石药毒　死者其身尸有青肿处似拳脚殴伤痕或成大片青黑、或皮肉裂舌与粪门皆露、或指甲青黑、肉缝微有血、鼻中出血、 【选择杂治法附后】 ○死后以毒药灌人、假作服毒者、皮肉与骨、但作黄白色无他故、○中毒之尸、无显露痕迹、乃毒气淤滞于内、或因氷冻不发、可将银钗股以皂角水洗过、探入喉中、以纸密封之、良久必作青黄色、如无色、再探入密封、用热糟醋在胸腹间、自下酓洗使毒气上、透自然色变、仍以皂水洗钗、色必不去、若空腹服毒、宜探肛门、自上合 酉洗、以使气下、 【银钗须令工匠面将足色纹银打就试用若取之里地主守之人、则低、假杂铜、一触秽气其色即变、必有冤枉不可忽也○又以饭纳身尸口中、密封一二时取之以试鸡犬、毒果真鸡犬食之毙】 

　　附医救法 

　　附医救法 

　　附医救法　中砒毒、吐泻兼作、以菉豆汁、或冷水饮之、波薐莴苣、皆能伏砒、捣汁灌之亦可、又方、以禾秆烧灰、汲新水淋汁滤清、冷服一碗、毒当下出、 
　　○凡头面上有光、他人手近之如火炽者、此中蛊也、用蒜汁半两和酒服之、当吐出如蛇状、即愈、　又以胡荽捣烂、绞汁半升、和酒三碗、服之、能使蛊自下、　又中蛊毒、即取蛊相伏之虫、曝干烧灰、服少许、立愈、如知是蛇蛊、即用蜈蚣蛊、蜈蚣蛊即用虾蟆蛊之类、　又方、甘草节以真麻油浸、年久愈妙、每用嚼咽、或水煎服、能解一切蛊毒、　志云、岭南人解蛊毒、畏人知、其方、乃诡方三百头牛药、或三百两银药、久与相狎、始得其实、所云三百头牛药者、乃土常山也、三百两银药、马兜铃也、俱用水煎服即愈、 
　　○治金蚕毒用石榴皮煎汁或樟木屑煎汁饮以取吐、服食猬皮更良、 
　　○中钩吻毒、口不可开者、取大竹筒通节、以头柱其两胁、及脐、灌冷水入筒中、数易水须臾口开、乃可下药、惟多饮以甘草汁、人粪清、或鸭断头沥血入口中、　又方、取鸡卵抱未成雏者、研烂和麻油灌之、吐出毒物、乃生、　又方岭南有蕹菜、蔓生、开白花、捣汁灌之、 
　　○中莽草毒、黑豆汁可解豇豆亦可、若以豆汁浇其根即烂、 
　　○江左山南有草乌头、其汁煎之、名射罔、涂破伤处、立能杀人、凡中乌头毒者、解以饴糖、黑豆冷水、射罔毒者、急解以甘草汁、或小豆叶荠苨汁、冷水亦可、 
　　○河豚鱼、有大毒、毒在肝血脂子并眼、斑鱼亦河豚类、毒更甚、三月后则不可食、煮忌煤尘落入、与荆芥菊花桔梗甘草附子乌头相反、中其毒急以粪汁解之、或饮麻油吐之、或以橄榄甘蔗芦根各汁灌救、　又方、用槐花炒黄与干胭脂等分、同为粉、水调灌之、 
　　○南海有鸩毒鸟似鹰而大、状如鹗、紫黑色、赤喙、黑目、颈长七八寸、雄名运日、雌名阴谐、运日鸣则晴、阴谐鸣则雨、能禹步禁蛇、人误食其肉则死昔人用其毛为酒、以赐有罪之应死者、惟得犀角、其毒即解、 
　　○服卤盐自尽者、以活羊杀热血、以口接受、取吐立解、如无、羊鹅鸭血亦可、 
　　○烧酒醉死、以井底泥壅其胸、浸发入冷水中、否则火发于内、焚灼脏腑立死、饮以盐调冷水、菉豆粉可解又诸酒致毒、惟菉、豆粉、可解、 
　　○西北诸省、有苦杏仁、生熟食都无害、畧用火炒半生、服数十粒、即能死人、惟急取吐、吐出可解　又方述乱将死者以杏树根煎汤饮之 
　　○中牛马肉毒、甘草煮浓汁、饮一二升、或煎酒服取吐、或下、如渴、不可饮水饮之即死　食马肝致毒、用诸骨灰、牡鼠屎、豆鼓、狗屎灰人头垢、曲水服俱可、 
　　○凡饮馔中毒、未审何物、煎甘草荠苨汤入口便活、荠苨又名甜桔梗、河南人呼为杏叶沙参、能解百药毒、 
　　○枫上生耳食之令笑不止、饮冬 蔓汁解之或以苦菜白矾匀新水并咽、 
　　○一切菌蕈、春冬无毒、夏秋有毒、有蛇虫从下过也、夜中有光者、欲烂无虫者、煮不熟者煮汁照人无影者、上有毛、下无纹者仰卷赤色者并有毒杀人饮以地浆及粪汁解、 
　　○中黄金毒者、食鹧鸪肉、中白银毒者、用黄连甘草解之、又洗金、以盐骆驼驴马脂余甘子、皆能柔金、羊脂获子皆能柔银、吞金银入腹中、当腹食前品、令柔则能便出、 
　　○又方、中金石毒者、以黑铅一觔、镕化、投一升酒中、如此多次俟酒止半升、顿饮即解、 
　　○中轻粉毒、用黑铅五斤、打壶一把、盛烧酒十五斤纳土茯苓半斤、乳香三钱、封固重汤煮一昼夜、埋土中出火毒、每日早晚饮数杯、溺时以瓦盆接之、当有粉出、服至筋骨不痛、乃巳、 
　　○中巴豆毒利不止、以大豆一升煮汁饮之、或饮以新汲冷水亦效、　又本草云、巴豆畏黄连、大黄芦笋菰笋黎芦、各煎冷饮、皆能止其泄利、百药之毒甘草悉能解之其效如神、 
　　○水银入耳、以金枕耳边自出、若水银入内、令人筋挛以金物熨之、水银乃出蚀金、其病即瘥、以金作白煮为验、以热酒服氷片钱余、则真气散乱、血脉沸腾、七窍中流血而死、饮以新汲冷水可愈、昔文信国、贾平章、皆服以自裁、而无害者、以未饮酒也、氷片却忌入酒、 

　　 冻饿死 

　　冻饿死　冻死尸、衣必单薄、面痿黄、项缩、牙齿硬、两手紧抱胸前、遍身寒粟、口有涎沬、其涎不粘、用热酒醋洗之、则腮发红如芙蓉、○饿死尸、脐腹空虚、身黑瘦硬直眼闭口开、齿紧肢伸、 

　　附医救法 

　　附医救法 

　　附医救法　冻死者、虽肢直口禁、而有微气者用大锅炒灰令暖、袋盛熨心上、冷即换之、俟目开、以温酒及清粥稍与之、不得以火炙、　又用毡、或蒿荐卷之、以索缚、令人相对踢、往来滚转、以四肢温为度、　冻极之人、令居密室、闭气、温衣被蒙葢、缓饮温酒、不可近火近火则笑而殒也。若暴饮极热。则齿脱。○鸿甲辰、冬出居庸、至浑源州访友、天甚寒风吹雪薄面成氷。日照有光溺下则寸寸断坠地铮铮有声。亲见一人、寒甚、入旅店、便拥炉烤火、店主急止之、其人以手抹耳则耳巳在手中矣可知寒极。勿近火之言良信。 

　　 惊死 

　　惊死　尸目瞪口开、两手如舒展、犹存恐怖之状、 

　　 煤炭熏并魇死 

　　煤炭熏并魇死　西北卧炕、每以煤炭煨烧、炕漏火气、而值黄青烟之臭秽者、人受熏蒸不觉自毙、其尸软而无伤、与夜卧梦魇、不能复觉者相似、 

　　附医救法 

　　附医救法 

　　附医救法　房中置水一盆、并牕户有透气处、煤炭虽臭、不能为害、被熏者、急移至院内有风处滚水搀和腌菜汤、或捣萝卜汁灌之、可醒、○魇死者不得近前急唤。当徐徐唤之。不醒、则痛咬其足跟、及足拇趾畔、唾其面可醒。原有灯存灯。原无灯不可以灯照。　又用笔管吹两耳、及取本人发二七茎、捻作绳子剌鼻中、　又皂角末吹两鼻内得嚏即苏、虽二三日尚可救、　又以艾丸炙两足大拇指节中丛毛之处、不拘三五七壮、得畧知痛、即苏、 

　　 跌死 

　　跌死　从高跌死之尸、在山崖树抄者须看柯枝投挂在墙屋者须看高低、并失足踪迹辨别推堕自堕。致命处定有磕损伤痕。若因内损致命。则七窍内定有鲜血流出。 【自堕下、其力在下所伤多在腿足及臂所伤、宜止半边、若推堕者、其力自上所伤多在头面及两手腕葢推之力大、而人之一身、重莫如首、推而下之、势必自顾则手腕先至地而伤若出于不知、则头面先倒重而下、虽未必尽然大畧如此以详察情由为最要】 

　　 碾压死 

　　碾压死　车碾并畜触踏死者、肉色微黄两手舒展、口鼻眼耳内或有血出、○车轮痕长、驴足痕小、马足痕大、牛角触者痕透碎、凡着皮不破损、亦赤肿着在致命之处即死、○压死之尸舌出、眼突睛、耳口鼻有血、两手微握、逼身淤紫、伤处皆有血荫赤肿、皮破处四畔亦肿、或筋骨折损、若死后压者、即　筋骨折。亦无前状也。○虽非跌压、不意中被□物瘾甃肋后者亦能死人、葢此最虚怯要害处也伤处应紫赤而肿、方圆三四寸、皮即不破、用手揣捏、筋骨必有损折、 

　　附医救法 

　　附医救法 

　　附医救法　凡跌压重伤之人、虽口耳血出、宜详视面色、生气尚存、身体尚软则皆可拯救、宜令一人坐地、轻轻扶抱、坐之怀中、拳其两足、束其两手、以膝镇其谷道、不令泄气急觅童便乘热灌之如得马溺更□如无童便、即平人小便剪去首段、取中段、强灌一二茶杯、一面用当归生地白芍川芎桃仁红花各一两、山查二两六黄一两童便一碗用急流水煎倾八大碗、先熏伤者鼻孔、令药气透入腹中、不致乍服恶逆、随以小锺陆续灌尽、药既行动、人必欲解、仍须紧抵谷道必使腹中有声上下往来数遍。方可掖之使解。所下淤紫、方可就睡、再服前药。必致下尽淤紫。变解真粪。巳复调养自愈不可轻服补剂滞淤为害。则不可救治。　又方灌以□化真□山羊血立效、 

　　 闷死 

　　闷死　几被人以衣服、或湿纸搭口鼻死、则舌嚼破、顶肉硬。腹干胀、若以外物压塞口鼻命绝者、眼开睛突、口鼻内流清水、满面血荫、青黑色、粪门突出、便溺污衣、 【搭则使气闷而绝压则并血脉不能流转故伤有不同宜分别详审】 ○有令人饮醉、厚其毡褥挟令横卧俟其睡熟。将毡卷束倒立片时即死者、并无前条情状、但按其腹皆平弱。必胀在两肋心胸之前。按之坚实。击之无声者即是。若内消之尸、则伤在顶骨、及两足心骨可验也、○有以高桶二只迭而合之、约如人身之高、以下桶注满水、八石灰数升、搅令水浑、将人倒入水中再以所合之桶、钳葢序时即毙、名曰游湖其人既毙、用水洗净、毫无伤迹、即有血倒出、见灰即回、血应凝滞于面、得灰亦解、面更微黄而白、似病死者但灰因水浮、必人口鼻、口鼻虽可洗、涤而灰滓之着干脑者不可去也当同前验生前落水法、检其脑内、○若年老之人、以手捣之、气亦能绝、死无伤痕者、当听之意矣、 

　　 杖毙 

　　杖毙　受杖身死、须勘验棒疮深浅阔狭、日浅则疮围有毒气、致青黑色皮肉坚硬久则有浓水淹浸、皮肉溃烂、○立毙者、宜看阴囊、妇女产门、并两胁肋腰小腹等处有无伤迹。恐皂隶受贿决打非法。因而致命。 

　　 雷震死 

　　雷震死　雷乃阳火、着人则身尸焦黑、须发焦卷、身软拳散、口开眉皱、头发披乱、经火之处、皮肉坚硬而卷黑、伤痕多在脑后、脑缝多开、有手掌大片、紫赤浮皮、胸项肩膊、或有似篆字文者、 

　　 虎咬死 

　　虎咬死　虎伤死者、肉色黄、口眼多开两手握拳、发乱、粪出、伤处有舌舐齿咬痕、　或云、月初咬头项、月中咬肩背、月终咬臋腿、犹猫之咬鼠也、 

　　附医救法 

　　附医救法 

　　附医救法、　虎伤者服水化沙糖、并以糖涂伤处、或真麻油亦可、　又以生姜汁调白矾末敷之、仍饮汁以解其毒、 

　　 蛇犬伤死 

　　蛇犬伤死　蚖蝮伤死者、伤处微有齿损黑痕、四边青肿有黄水流出、若毒灌溢四肢、则身肿面黑、○人为猘犬伤者、伤处必有痕迹、腹胀硬、小便挺出、其毒发之时、如感风寒之状、畏风特甚。时作犬声每欲囓人及衣物。小腹坠胀、小便难、犬毒最厉、人受其咬、则毒气入腹、顿孕小大、攻胀而毙、初咬犹可救、毒既发、犬形己成、不治 【伤处虽未破但现青紫即巳中毒、宜急治之、○有乡人途遇猘犬、以所持伞御之、猘犬咬其伞顶而去其人未弃其伞、毒遂中身、急治之、便出小犬乃愈则知不必受咬而毒即可中人、】 

　　附医救法 

　　附医救法 

　　附医救法　蚖蝮螫人毒内攻即死伤后立用绳绢丝或发紫定、无使毒入心腹。令人口衔米醋、或烧洒吮伤、以拔、其毒、吮者必随吮随吐随。换酒醋再吮。以红淡肿消为度。吮人不可悞吞酒醋。则毒中吮人。又急饮麻油一二盏护心解毒。以姜末敷之。○大约蛇毒之厉者、立能死人、惟有急以利刀脔去所囓之肉、可以渐消、○猘犬伤人、乘毒未发、用斑猫七个去头足翅净、用鸡蛋二枚、同蒸去虫、淡食蛋、于小便内取下血块、痛胀不解、则血块未尽、仍再食、块尽乃止、　又法、受咬后、立至溪河、将伤处挤洗血尽、多饮生姜汁、则毒可解、仍封扎疮口、勿使受风、　又法用斑猫同米炒、俟米老黄、去虫、将米研末、蒸蛋食如前法、血块下尽为度、 

　　 脱阳 

　　脱阳、　男子色欲太多精忽尽泄脱死于妇人身上者、其阳不衰、 

　　 醉饱死 

　　醉饱死　检尸并无伤痕、以手拍肚、惟膨胀而响宜问尸亲、死人生前能饮酒多少、死之日饮酒多少、便可推勘致死因由○人醉饱后跳高抬重、用力太过、至于内损、亦可致死、其状难明、但口鼻大便、必有饮食并血出、 

　　 病死 

　　病死　检尸无伤、但瘦弱痿黄、口眼俱合两手舒展身上或有针炙新疤须问尸亲生前死人定患病症、果否曾唤医人调治、如有医人、立唤质问。实系现患何症。曾用何药取问明白结状定为患病身死、○凡检尸既无伤痕、而身死暴卒、实属不明者宜看口内有无涎唾。喉间肿否。或急患缠喉疯而殒。○卒死者、肌肉不陷、中风者、口鼻内或有涎沫、或口眼歪斜、中邪者、两手多握手足爪甲多青、中寒者、遍身多青紫、口眼开、唇或微绽、手不握拳、中暑多在五六七月、眼合、面皮白色总以身无别様伤痕为凖、○针炙死者、须另勾医人、验针炙处、是否穴道、有无错悞致死情由、○其有虽在与人鬬殴之后、保辜未满、而原伤巳是平复。别无行风入疮痕迹。另患他病者、将酱人取问确由结状。亦拟辜内他疾身死。无抵偿之理。不可狐疑不决也。 

　　附医救法 

　　附医救法 

　　附医救法　凡人卒死、皆一时血气凝滞、脉络闭塞、故也、宜用皂角为末、吹入鼻窍、得嚏则气通血活。可徐按症用药。○中暑暴死、以胡麻一升、炒黑摊冷为末、汲新水调灌、鸿在都中、见浙江吴振公治、一旗下大老、暑月自朝回、忽发狂、将刀乱砍人、家仆皆不敢近、其弟延太医数十人、皆不知何症、又不能胗视、因有荐振公者家人飞骑相请、既至、振公命强有力者数人进缚之。置一榻卧其上。以绳连榻束使不得动。此公犹大骂不绝声、乃命烧百沸汤一大盂、俟可入口、以磁匙徐徐灌之。复覆以重棉被。良久乃睡熟。嘱家人俟被热气上蒸。宜渐减上层被听睡不可惊动、醒后着人闻之于予、遂去、诸太医愕然相讶、及五更、此公果醒、言语如常、称身痛、因去所缚、腹中饿索食、遂饮以薄粥、因问家人曰、我病乎、家人对以病症、并请振公视治之故、此公大惊、且喜曰振公真神医也、命急请振公至、问之、振公曰、公无他病、因暑气闭伏于内。不得出。因发狂。但得汗即解京师俗所谓汗别者是也。遂厚谢之、于是名重一时、鸿并附之、知暑伏之宜汗解云、○凡针折肉中、用陈腌肉皮、取红活美好者、同肥细剉浓、以象牙及人、所退 甲、共为细末、拌匀再剉、务相和合、厚敷针穴周围、折针自出拔箭簇亦可用 

　　△检骨 

　　尸或久远消化法、应检骨、骨有前后数目次序、不可不知、更有男女不同之处。亦宜详辨、庶无舛混、○人周身有三百六十五骨节、按一年三百六十五日之数、男子骨白、妇人骨黑。髑髅骨、男子自项及耳并脑后、共八片、蔡州人有九片者脑后横一缝、当正下至发、别有一直缝、妇女止六片。有脑后横缝无正下直缝。牙有二十四、或三十二、三十六不尽同、胸前骨三条、心骨一片、状如钱、项与脊骨共十二节、自项至腰共二十四、髓骨上有大髓骨、肩后左右饭匙骨各一片、左右肋骨、男子各十二条、八条长、四条短、妇女十四条、男子两腰、各有一大骨如掌、有八孔作四行八字、妇女则无。手脚骨、各二段、左右手腕、及左右臁肕骨、两膝头各有□骨、隐在其间、大如指、手脚大指各二节、余十六各三节、尸横骨如猪腰子、仰在骨节下、男子缀脊处凹、两边皆有尖瓣、如棱角、周布九窍、妇女缀脊处平直、周有六窍、大小便处、各有窍、两手指甲相连者小节、小节后中节、中节后本节、本节后肢骨、肢骨前生掌骨、掌骨上生掌肉、掌肉后可屈曲者腕、腕左起高骨者手外踝、右起高骨者右手踝、二踝相连生者臂骨、辅臂骨者髀骨、三骨相继者肘骨、前可屈曲者曲肘、曲肘上生者臑骨、臑骨上生者肩髃、肩髃前者横髃骨、横髃骨前者髀骨、髀骨中陷者血盆、血盆之上者颈、颈之前者颡喉、颡喉之上者结喉、结喉之上者颏、颏两旁者曲颔、曲颔两旁者颐、颐两旁者颊车、颊车上者耳、耳上者曲鬓、曲鬓上行者顶、眉际之末者太阳穴、大阳穴前者目、目两旁者两小眦、鼻山根上印堂、印堂上者脑角、脑角下者承枕骨、脊骨下横生者髋骨、髋骨两旁者钗骨、钗骨下中者腰门骨、钗骨下连生腿骨、腿骨下可屈曲者■〈月曲〉■〈月秋〉、■〈月曲〉■〈月秋〉上生者膝葢骨膝葢骨下生者胫骨、胫骨傍生者■〈骨行〉骨、■〈骨行〉骨下左起高大者两足外踝、右起高大者两足内踝、胫骨前垂者、两足肢骨、肢骨前者足本节、本节前者小节、小节相连者足指甲、指甲后生者足前趺、趺后凹陷者足心、下生者足掌骨、掌骨后生者踵骨、踵骨后生者脚跟也、 

　　△检枯骨 

　　须择晴明天气、先以水洗净、用麻依次穿成形骸、以簟子铺定、开一地窖、深二尺许、长短与簟等、以柴炭烧窖红、去火、用好酒二升米醋五升、泼之、乘热扛簟骨入窖、覆以草荐、蒸一二时、俟地冷取出平明处、将红油伞遮日照勘、 
　　骨有被打处、即露红色微荫。骨断处、两头各晕血色。以之照、日细看红活者生前伤。若无血晕。虽有损折。乃死后痕也。　折骨必看芒刺。殴折者刺在里。斫折者伤处有干血。殴伤者有青紫黑等晕。照前分轻重。长者是棍。圆者是拳脚。大者是头撞。　如阴雨不能待晴。始用煮法。以瓮一口为锅、入以醋盐白梅、同骨煮千百沸、取出、用水洗净、向明处照看、其形即现、　煮骨不可见锡。见锡则暗。　仵作作弊有将药物置锅内、其骨有伤处反白者甘草汁解之。 
　　枯骨经多次煮洗、其色白、与无损者同、当以油灌之、凡骨大者有缝、小者有窍、待油溢出拭干、损处则油沁不干、 
　　又法、用浓墨搽骨上、待干、揩去墨、凡损折处、则墨浸入、必有黑纹、 

　　附滴血 

　　 附滴血 

　　附滴血　父母骸骨在他处、子女欲相认、令以身上刺血出、滴骨上、亲生者则血入骨、非则否、　又亲子兄弟离别日久不相识认、令各剌血出、滴一器之内、真则共凝为一、否则不凝也、但生血见盐醋则无不凝者。故有以盐醋先擦器皿、作奸朦混、须将所用之器、当面洗净、或取新器。则奸自破矣。 【鸿闻一前辈云、昔有夫与人同伙生理、去未数日、而同伙独归妻问其夫、云行至次日、遇彼某亲、邀同他处生理、□因无件、故归耳、未几某路傍塘中、有一死尸不知为谁其塘适夫与同伙者前所经之道妻疑之、往视尸已溃不可辨、但其尸身长短、与夫相似、妻遂控之官、云系同伙者谋死而取其则官鞫不招、乃命妻滴血尸骨上血辄入、官怒其狡严刑拷之、□诬服以谋财害命拟辟系狱未决、一日其夫忽归妻疑以为鬼也细问之、乃知同伙之言非谬因详释其罪、由此观之、则滴血之事、又未可尽凭也、咐识于此、以俟　高明者酌夺之、】 

　　按前检验诸死伤、皆出洗冤录中、其医治之法、又多潘君象承摘洗冤录之要、而增辑于所著之未信编内、夫详载诸伤、惟恐检而不辨则生死蒙冤广附医方、倘尚有生机则以之疗救、是皆仁人君子之用心也。故鸿亦乐为并集以成其美念云。 

　　△保辜 

　　凡鬬殴、当时殒命者、自应依鬬殴杀人律抵罪若殴伤人未至于死。则其人之死与否。尚未可知。难即定罪。于是当官立限以保之保人之伤正所保已之罪也夫殴人者、彼此相争、因而失手、岂无后悔之心。保而治之。当不遗余力。即素有怨嫌。当官保治。设有不痊。彼又焉能逃死。其望人之生正所以自生救人亦必不遗余力。是一纸保辜可活两人命不亦司牧者之所乐许乎。无如近例。虽摘取犯人辜状而人不与医仍是伤亲领去夫亲非父子其幸灾乐祸者不少矣。未必能如保辜者。望其生而救之之心切也。鸿以为宜遵律内、责令犯人医。治六字方见古人立法之良而为后世所生全者实多。若云殴家领去。恐堕其奸。或令邻保共为看督即不幸而死。彼自有抵偿之律在况保辜一状、早已定其供招夫后来之检审。又可以无费词矣。故立保辜责治。是处殴伤人者之第一要着。 
　　按保辜律手足及以他物殴伤人者、其伤轻、限二十日、 【例加十日】 次刃及汤火伤人者、限三十日。 【例加十日】 折跌肢体、及破骨堕胎者。无问手足他物皆限五十日 【例加十日○以上俱以平复言】 其立保、辜之时、本官先验其伤之轻重、仍注明系某处伤、照依圆长青赤分寸、或手足、或他物、或金刃各明白依律立限状花押。并取有身家及殴人亲属、等的保状。本犯领殴伤人医治。领状附卷○保辜限内平复、及限满不平复而死、其分别拟罪、律载甚详、兹不赘、 

　　福惠全书卷之十六 

　　●福惠全书卷之十七 

　　宜丰黄六鸿思湖甫着 

　　刑名部七 

　　◆刑名部七 

　　贼盗上 

　　○贼盗上 

　　总论 
　　遴捕役 
　　失事 
　　申报 
　　缉捕 
　　审盗 

　　△总论 

　　夫有事而缉盗莫先于无事而弭盗弭盗在止盗于未形。缉盗在获盗于既犯。与其既犯而加之罪。何如未形而全其生乎夫盗亦民也或上而失其所以为教。与下而失其所以为养。以至于此也。上失其教。则不知礼义之所遵。刑罚之可畏。而民易于陷法。不失其养。则不知贫困之当守。财利之未可苟得。而民相率为盗。则是盗也乃上之始而驱之及其入于盗又从而禁之戮之不亦甚可悯哉今之司牧一方。不能以教化盗。不能以养给盗。其莫先于弭盗乎。弭之得其术。虽有盗而不敢逞。久之渐事于农桑。遂化为良民而不知觉。其意不过止之于未形。冀以全其生耳孰知其教与养遂默寓于弭之内乎鸿故曰缉盗莫先于弭盗也虽然。未事之防。与既事之获。不可偏废也。其缉盗之事又必在于捕役夫捕役亦贼也上而不知其所以为使。与下而不知所以为承。未见其可也。上不知所以为使。则惟差遣之有人。限期之有立。而贼终不一获。下不知所以为承。则惟贿纵之是图。诬良之致害。而贼反倚为援。则是捕役也。原所以缉盗及其使之缉又从而纵之蔽之不亦甚可恶哉今之为其上者欲我无虚其所以使彼无负其所以承其莫先于善其驭乎、驭之得其道。虽有道而无容。久之卒致于就擒。遂与盗为仇而不肯失。其初亦不过望之于获犯。藉以惟吾使耳孰知其上与下遂相感于缉之内乎鸿故曰缉盗又莫先于善驭捕役也所谓弭盗。在于力行保甲尤在于用盗以缉盗所谓善驭。在于能得其用力尤在于争自效以为力保甲行、盗能用。而何盗之不可弭。捕役得其力。效自争。而又何盗之不可缉哉。鸿请得先言其缉。而后继之以弭之之事。 

　　△遴捕役 

　　夫养鹯所以逐雀纵獭所以驱鱼用捕役所以擒盗。然三者而不知善其驭。虽养鹯而不效其逐。纵獭而不效其驱用捕役而不效其擒也。即以捕役言之、夫所谓善驭者。岂严刑以督之。抑姑息以从事哉葢必先有以辨其才平日有以结其心临事有以信其赏罚而后驭之道善焉矣。何以辨其才此辈类皆奸诡不法之徒。未可与言德。每多犇走趁食之役。未必俱可用。若有事而一例遣之。无所分别庸劣者不足以有济。卓越者又不肯见其长。是有才与无才等也。宜于久充多年积惯老成之中择其精健有智识者另拔为一班俾有以异于庸众人之列。非大案要贼不轻遣。凡人之有才。无论大小。皆喜自炫。惟抑而置之。则奋发无由耳。夫捕役虽小人。岂不知以表见为荣。拔之俦人之中。岂不以知遇为感。设一旦用之彼自不肯以庸众自待而事不虞其罔济矣。何以结其心夫人稍有自异。于金钱多不惜。若时当窘乏。未有不妄求者。况捕役之辈。皆赖匪流以为衣食。大盗贡其常例。小窃纳其月钱。忽而使之缉之彼非甚有可感之恩难酬之惠岂能夺其所为饱暖者而弃之耶故在上者。既辨其才矣。于本身工食之外。而时为厚犒之。使无所忧其困匮。即偶有小愆。而又破格优容之。使有以生其愧悔。则彼将奋然感发。以为我之身乃上之鞠而育之者也。我之过。乃上之宽而恕之者也。设一且使之彼自踊跃以身先人而心亦无不为我效矣。何以信其赏罚。夫盗与捕。乃踪迹潜通。相为表里者也。凡地方失事。或于何乡。为首何盗。为窝何家。为线何人彼固巳烂熟于胸。且外盗之来。必由于内盗勾引获其内盗。则外盗可连类而及。宁有漏网者乎。惟上无有以感之。彼自不肯为用耳。今在上者。既能用其才。又能结其心矣。设一旦有事。则进其众而商之。何人可办。何盗可擒彼自共相筹划未有不视公事为巳事者矣。于是又相与谆谆诫之曰我之所倚为心膂者尔曹也。所不忍负我所委者亦尔曹也。慎母纵真盗以偷窃充其数慎毋因疑似以拷认蒙其冤慎母属盗扳以乘机利其财慎毋擅私刑以供党诬其善有一于此。则必尔罚。若果能擒获本案真盗绝不株连则必尔赏。夫此众人者方且感恩。思为图报而不可得。况又以赏罚临之。彼虽至愚。又岂肯舍赏而受罚哉。虽然信为政之本。立事之干也。若言而食之。劝惩皆无所恃矣。诚能遵其诫而行之。大案可结。小民无冤虽倾囊以赏何惜哉若其稍有违犯、犹必依轻重而责究之未可以恩而废法则恩因法而愈彰法亦恩因而益畏则此辈又安有不争效其才而乐为用者哉。夫司牧者欲求缉盗舍捕役而善驭之无由矣 

　　△失事 

　　夫失事有在庄村者、有在道路者、有在白昼者、有在黑夜者在庄村失事。须问其何方而来。何方而去。栅门有无开闭。邻佑有无知觉。街坊有无救护。本家有无鸣锣呌喊。由何入院。有无明火执仗。人有多少。刼去何物。有无所遗油捻器械。有无伤人奸人。来去是何时分。日前有无色目人窥探踪迹在道路失事、须问其何处人。某某姓名。自何处发脚。作何生理或自巳牲口。或雇写骡头。欲往何处。同行主仆几人。有无防身器械驼载是何行李货物。一路曾否有歹人尾随、自家曾否何处露白、有何等人看见、今早从何处起身。歇家是何姓名。被刼之处是何地方。是何时候贼从何方来。共有几人。骑坐是何色马匹。所持是何兵器。贼是何装朿语音。曾否记其面貌。刼去是何财物。有无伤人。近庄守堡。兵丁居民有无救护。有无傍人看见。若在白昼、必系道路、人数易明。去路有蹄痕哨道。亦易跟追。宜速遣马步捕快。会同营哨飞骑追擒。一面驰会所去附近州县。协同擒捕。但得落单及马乏不能前进者。获其一人不可伤害有此活口。则余盗不难尽缉矣。夫响马躧着何处可以下手、多有预先买通驻防兵弁、谓之借道下手之处、偏近所防营堡。行刼之时、不为救护及其饱扬。故作追状惟恐其巳之速而彼之慢也不甚可恨可笑哉。若在黑夜多系乡村、其盗把风有人。拦大门有人。收拾财物有人。禁制人不得走动声张有人。惊惧之中。难明确数。庄村失事。系本州岛县民人、自不敢张皇妄报。须具报呈取明事主邻佑庄地等口供。印官亲诣其处验明前问逐项是否与所供相合如有被伤。验明所伤轻重。曾否中其要害勘盗既真。方可具文申报。道路失事必系往来客商、或借本经营或领财东本银贸易其中恐有奸诡、乘荒野无人之地五更夜静之时。声言被盗、何处稽查。且有早起登程。垛驮迷失。遂鸣控到官。遽称店主偷窃者。甚至夜间同伴相争、醉后跌  盍头臂。褁有伤痕。而捏称被盗受创者。未可轻信报呈。须将被盗情由。逐项取供。尤宜亲至旅寓验其行李有无破损。箱垛有无毁裂。所存货物是否狼籍。受伤之人是何器械所伤。是否新痕。有无衣襟血污。验其防身兵器。有无弓箭。是何字様。因何贼未抢去勘盗既真。方可具文申报。若人少而无凶器无论白昼黑夜。俱为抢夺不得作盗刼申报若强盗行刼庄村事主知觉赶散。未经得财亦不与得财同科报文宜将赶散情由、申说明白。 

　　△申报 

　　凡申报以初文为据最宜慎重如盗情只据报呈淡淡数语不可太结实。人数不可报多难以捕获。结案即报呈中大盗刼杀。明火执仗。盗党多人。罄刼一空字様。在事主不过刁笔套子。却于报盗。轻用。不得。在事主亦如详。酌如伤人未中要害。不致折伤残废约畧数日可愈者。不报伤人。亦可。如失物无多。人数亦少。便不宜报大盗。此种似非积贼。将来犹望可衿。不致軿首受戮也 【然报文不可与报呈异同字眼须要在原呈中斟酌、】 

　　△缉捕 

　　缉贼之事专在捕役有与营兵协缉者、大是悞事。夫营兵不过借贼以扰民而捕役又得指兵以卸过有何益乎不若专差捕役。方有责成。夫捕役与贼、声气素通。其贼之来去方向行刼情形。所持器械。人数多寡。只须问明失主彼、巳有成竹在胸。断无不获之理。但贼有新。有旧。有近。有远。有巳逃有未逃。瞭望把风截门持火多新贼。伤人刧财、临出断后。多旧贼。起心倡首引线作窝。则皆近贼。勾来入伙。亦多远贼。刼后他方躲避听风。则其巳逃。刼后放心在家。非胆大。即无知。则其未逃其新贼近贼。与未逃之贼。可以即获。其远贼、与巳逃之贼、须俟获现贼。供出远贼之姓名住址。并曾否知逃贼之去向。然后给缉批关文差的役挨捕。贼既捕获又必以起失主所报之真赃为据若无真赃难定盗罪。即盗亦不得硬坐为真盗矣凡失事之后。不惟盗宜即获赃亦宜即起印官万不可迟延自悞也。但赃有多分有少分有分细有分粗有现在有花费有藏匿。有抵换有别得为首线窝远勾来者皆多分把风截门新上道者皆少分。黠盗分、细。弱盗分、粗。或置之家中。或质之官典私当皆为现在。或鬻之市集。或准折嫖赌。皆为花费其积年狡贼。以有赃定罪。不肯实供赃所。是为藏匿。其奸胆捕役起获真赃。以旧易新。以恶易美。是为托换。又有起出之物。非盗家所应有又非失主之赃。是为别得。夫起获多而细者。其为首窝等贼无疑。少而粗者。其为、新弱之贼无疑。若照失主所报。起赃仅获粗少。则必有所分多细之首窝等黠贼又无疑。但现在之赃。犹可起之家中。问之典当。花费之赃凖折未久。犹可于博局青楼展转根究。惟市鬻之赃若买主贼不识认。未能执途人而问之。至于匿赃、不实指供。质之同伙是其硬证。岂能到底深藏所最可恨者。捕役抵换之赃。失主以非本物不敢冐认。贼又别、无一様之赃既入捕役之手。贼亦不敢竟指是贼乃真贼赃无真赃此案又何时而结乎。然盗惟获本案一二真盗。而余盗无难尽获赃惟起本案之一二真赃。则真盗从之可定。而余赃可不悉究。葢欲获真赃。方能定拟真盗。故每获一盗必问一盗之赃。非为欲还之失主而谆谆于此也。总之欲获真盗真赃必在责成捕役、欲责成捕役、必在本官有以善驭。其善驭之方。总不外鸿遴捕役之一条所谓辨其才结其心信其赏罚而巳矣为印官者、能以鸿言非谬。试依是而行之。若真盗弗获。真赃弗起。而犹扳害无辜。以他类塞责者。是即鸿为印官诸先生之罪人也。虽然、有治法必有治人而后法可行之而无弊耳。 
　　擒贼之秘诀。惟在密速二字。此辈中之响窝巨盗。平日与官府之左右亲近、吏胥头役、交结往来。以及地方豪棍。驻防营弁。相与亲厚。凡官府之一动一静。稍有涉彼事机。于其党羽者无不星驰潜报。故此辈之神通最大。耳目最捷。若官府行事少有不谨露泄风声逗遛时刻则高举远扬莫可踪迹矣地方有此等大盗。如天上有一种大魔。非干犯天条。法难宽宥者。上天亦不肯轻动。正以此魔神通广大。须调许多天兵天将。方可剪除也。但须暗查此种。或是本地人民。或系地方寄住。只往别处非为。不在境内扰害。且无人告发。并无实迹可指切亦不可轻动正恐大魔擒捉不住。号号召小魔跳梁。欲行申报。则出师无 【名欲。】 息战罢兵。则彼得上台呼吁。从此上下纷纷多事。搅乱心思。又那得许多天兵天将对付之乎。若果地方有此等大盗。或系杀人。或系刼财。被人指告。或明知是渠。不敢直指。印官问得极真访得极确除却原告及心腹一二人知之此外并不得与闻或潜遣细作预为侦探印官率领捕快人役。借名他事出其不意亲自擒拿。但得正身。即行回治随拿审随审随解尤须密禀上官。迅为定案。以剪大憝为地方除害。斯非密速二字而能行之乎。似此大盗。又非区区捕役可办。且难免贼党星驰潜报之人。自非印官密速亲擒不可鸿○自康熙九年。初任焱  城。是年六月初六日夜。有盗杀焱  民李东振父子四人、带伤三人、初九日其子瑗以仇贼杀死父子四命事、控前令冯公、本月二十日、鸿抵任受事、廿三日、瑗又以刼杀四命控、先是冯公巳经通详各宪并提镇衙门、而盗之主名未得。是仇是盗。皆在未知。其时文武差承、环集县署、立等回复、鸿细阅瑗前后两词。一词仇贼。一词刼杀。若是贼必与李有嫌而心知之者也然仇之一字岂可漫着乎是夜审唤瑗至署内。讯当日被杀情形。并是否仇人所害、瑗初不敢言、鸿讯之再三、瑗曰公能为瑗报仇乎。鸿曰然、瑗乃流涕曰、比夜贼中有大黑汉、及涂红脸大眼胖子手持锋利腰刀、杀人太狠、其涂红脸胖子、乃王三侉子之子王可习也、王三侉子者、北直人、闻即昔之锯牙山反贼、于七先锋、绰号王二帽檐子者也、因于七败走、三潜、乃至焱  邳接壤之地、名五丈沟、建筑楼堡、招集亡命、其后党羽日众、骑马挟弓矢之人、往来不绝、三或间出则导驺拥纛、未知何往、迄今盘踞十有余年、行凶倚势、莫敢伊何瑗所居泥湖村、距五丈沟不数里许因春问瑗邻人庄某、以地土献三、并其女归二子可习为妻、希免侵凌之害、适瑗家小猪、偶入其地、可习怒而刺杀之、指瑗父纵畜作践其地、瑗父亦怒曰、尔所仗者响马也、习遂镌恨于心、是以有初六夜之惨举也、援以仇贼控之前任者。冀执仇以报父弟耳。迨捕役縳庄某至三昂然造公堂曰庄某良民也、胡为捕无辜乎、因具保状挈庄某而出。左右相视骇愕。莫敢出一辞。瑗、以是知三之终不可问也。若事之不济。其如瑗命何、故所具公词。不敢复言仇杀矣。今公坚讯瑗。且知公之必能执贼也。敢以实对、幸公无泄以保全瑗残喘。鸿笑曰、尔苐勿自泄耳。鸿因细思所以得贼之策。尝见捕役中有余彪者颇诚实。乃进问之曰、尔知杀李东振父子之贼乎彪闻、遂眙愕。良久曰、某虽知之未敢言也、鸿曰、尔但言何以得此贼、彪曰、得之无难。恐事泄耳鸿忽悟曰、尔知谁为此贼有仇彪默思良久曰有县民管明育者、其弟为三所杀、每言及、涕泗横頣、但不知所报耳。鸿欲令彪召其来见恐事泄。会日昃接东兖道公文一角、乃拟徒援　赦犯人一名管明育、发县取保宁家、鸿见之乃大喜曰在是矣遂出票、传其亲属、而明育则其庄头也。因并及之。诘旦至、明告保释、而独留庄头问话、夜方静、传明育入问之曰。明告尔弟乎、对曰、族弟也曰尔独无弟乎明育其容戚然。曰有弟死矣曰、何以死育遂哽咽流涕曰为贼所杀耳曰、何贼对曰公问之不无意乎杀某弟者王三也。某弟年十三、方刈黍、悞践其界、遂缚之归扑杀之、瘗其尸于后圃。某迄今含恨。无敢言。昨杀东振父子者亦三也。若公有所使。某唯命。鸿曰手足仇可不报乎。吾七月朔、有东乡之役、尔于是早。诣三所居。侦其在家。吾令余彪伏三圃垣后。尔即语彪、吾当自至也泄则死不宥乃命取白金六两作二封。一封 之曰。此犒尔、一封暂存。俟执三后再犒尔。明育感谢出。时六月之二十八日也。是月无三十次曰鸿传集马快、并内丁三十余骑赴南乡廵庄。鸿自履任、每昏夜率丁快、四乡廵查故人亦不以为意。会驻防千总朱君至闻鸿往巡查、亦欲往鸿曰君明晨可待我于重坊集。今不必偕往也。朱君素与三善。恐其潜报因秘之。及暮、鸿出。西、门。天忽雨。左右以为实廵庄也。乃曰、雨将大至。姑俟来日可乎。鸿叱曰、雨何惮。当速行。行二十里至马头镇、少憩遂折道而东又四十里、昧爽至重坊是夜三渡河。及重坊北、天雨河涨。水没马腹。鞯鞍尽湿。甫登岸。而朱君统营兵二十骑亦至。合鸿所领不满六十骑。乃共止于道舍田某家、众皆饿方就食忽余彪飞骑求报曰、明育今早以双鹅诣三谢罪。三喜留之饮。明育稍迁延待公。公当速往。迟则三赴涝沟赶集矣。鸿闻之乃弃箸而驰朱君遑遽。不知所为。驰而问曰。公何往耶。鸿曰君至自知。重坊距五丈十八里不片顷至。鸿急命围其庄鸿与朱君趋其庄前门门巳闭。墙头皆雉列。堞口控神鎗火器堡墙上鎗刀林立。快头王明相指鸿曰、持方天戟挺而立者王三也。鸿遂策马以进。左右止之曰、火器甚猛烈不可近也。鸿仰天示之曰。吾禀　天子法。为民除害。岂天死我于贼耶。遂立马于门前高唤王三三不识鸿为何人朱君乃前谓之曰此新令黄公也。三、愕然曰某知公之所以来也。遂麾众下。直奔后圃朱君曰、三后门遁矣。乃率众往后圃扼之。鸿令左右稍却谓左右曰。此贼调虎离山计也。实欲往前门逃耳。今攻其庄。吾众必有损伤。莫若纵之使逃。以便成擒也。时近庄皆高梁深密贼急窜入则踪迹为难意欲俟其至平野然后追之少顷贼果开前门。拥贼二十余人持械而出。径趋往邳大路。鸿尾贼后至平野。始追之。及邳界河朱君止之曰官兵越界。非例也。鸿曰、焱  官兵追焱  贼何例乎。鸿遂叱从骑先渡。朱君不得已亦领兵渡。追及一小山、贼料不能脱。乃列众负山。挺械以待。鸿以骑蹙之贼中黑大汉。持矛直跃。刺防营管队王进忠。几堕马。又一大眼贼、亦持矛刺管队林沛之胸。幸衷甲。未大创。营兵惧不敢前。鸿叱左右曰、擒此二贼。鸿内丁徐友仁抽矢扣轮大呼曰。贼奴看箭。正中黑大汉前心。贯背而死。贼少却。会管明育率壮丁数十人继至。遂共攻围之。明育棍击伤王可习额、遂擒之王三见明育大怒。舞双刀直犇明育。鸿内丁满贵、从其旁箭射王三中胸。亦擒之。余贼遂四窜鸿止众弗追计当场擒获贼首王三、王可习贼党李培兴、小五、四人。射死吴大郎一人。其吴大郎、即瑗所谓黑大汉杀人太狼者也。鸿命兵壮押贼先行。鸿复至王三庄、贼党皆逃匿。觅其佃户二人、出谕之。罪止及王三等正犯余无所问尔等毋恐。因视三室中。惟布帛菽粟之类。殊无长物。疑其有所藏、诘之佃户。对曰、此三庄居也。其资财厚蓄。在邳州朱贡生家。盖贡生乃其歃盟兄弟也。及视其庄右有大马厩。遍地积马粪盈丈而无一马惟驴数头。鸿甚怪之。讯之佃户、对曰昨日数十骑。聚宿于此。杀猪畅饮。今五更始南去。鸿乃大惊曰。瑗所谓骑马挟弓矢往来其家者非谬也设尚在吾安能擒之。久亦觉而逃耳。其家口在庄者、虑他匿。遂收之。至县取保。其所居户牖。皆封鐍。责地方及其佃户看守。日晡。鸿始回至重坊就餐。比还县。漏下三鼓矣。时七月之初一日也。甫下马、即偕朱君、暨尉张君、押王三等取供、直认不讳。一如瑗所言黎明、具文申各宪、是夜王三箭疮发死、且传闻三党。纠聚各寨抚贼。刧狱抢囚。鸿于初三日、以王可习等、解赴东兖道收沂州狱候审先是阖县绅民闻之、虽深服鸿之执贼有方。而益惧三党之刧狱也。于是在城绅士。汹汹思避鸿笑谓之曰、三之父子积恶。人所共知也。今三之死。死于法也。人安敢与法仇哉。况此辈利则趋之。害则避之。生则附之。死则背之。岂真有不可解之恩义耶始而闻之擒恐其复脱畏其势而思救今闻其巳死则众心自解矣复何所刼而避之也绅士闻鸿言。犹豫不决。及贼解沂狱、久亦无事。而众始贴然。呜呼三固非天魔比也。然其横恶已极。党羽众多观其已既杀人。犹复公堂作保。目中尚知有王法乎。擒三之次日。东南诸村。挈家而遁者。八十余户。必皆三所布之党。设地方少有不戒。则焱  之为焱  未可知也。虽欲不动烦天兵一大将以除之不能矣焱  之绅民。谓鸿声臭无闻。而缚渠魁于一旦、岂有他道哉亦唯密速而巳矣今其事。虽琐末不足称。亦以见密速之一班。姑详附之用以为验云。 
　　○凡捕役有领广缉批牌海捕者。有探知去向领彼处关文知会协拿者、捕役缉贼、须假扮僧道乞丐之流。听人言语。察人形迹。而后能得之。但盗贼潜住他方。必有彼处匪人。及捕役物色之受贿通情则代为隐护若到彼躧知真确。一面密同乡地预行擒住。一面至印官投文挂号。差役协拿。方无走漏。若未经堵截。先投关文官府不加详慎。即传该房写票佥差而胥捕故为延挨潜驰报信则巳高飞远蹈。难于追获矣。故捕役无论远近拿人。亦不外于密速二字也。 【所云巨盗须亲擒者非有胆智之官又未可轻往、】 

　　△审盗 

　　盗不难审。要于捕役缉盗根上清楚何谓根上清楚、本地之盗。岂止数十家、即此数十家、岂皆行刼此案之盗。捕役止获此案之盗不可放却此案之盗更拿他盗及掏摸小偷塞责若拿他盗及小偷。彼未尝不是贼而以之填入此案固不可。即严刑令其供认。彼实不知情。便拷杀。教他何处供起捕役既得此案真盗。止宜令他供出伙盗。方可缉拿。却又不可教唆他咬扳平人在捕役之意。或与彼有嫌。不过借其泄忿。或窥其殷实。不过利其资财。平人面上又无字号。官何由知既称彼为盗。方视为盗之可恨。而严刑加之矣。良民畏刑。不得巳而诬服。以之认伙。则曰同伙。以之认赃。则曰是赃。则冤从何辨乎。彼问官视为真盗矣。或解之上司。满口呼冤上司问之伙盗。伙盗良心发现。遽称实非同伙。不惟上司疑官卖放。诬害良民。致干纠劾而本官又从头拿贼从头审理不多事乎、然或贼畏上司又如州县动刑。称冤无益。俛首原招良民不日与盗犯同罹重典阴司不上问官一簿死后填还此犹其来世事也。若真盗漏网或从他处拿住搜获真赃。供出此案。一旦具题则现前灿然之顶烂然之补服宁保其必在耶捕役拿到真贼只宜听官审问不可预先私行吊拷 【捕役私拷、有脑箍压石刮胁悬指、灌醋、插鬃诸刑谓之收拾、备极惨毒、】 若吓他要钱。犹是捕人常态、若逼他供盗彼岂肯将此案真盗供招。又必将伊仇恨之平人。与殷实之良懦。做进门盒子。奉承捕人。捕人奉差缉贼。原无主名逢人可拿况出之盗口乎。于是带盗作眼。任其入室穿房。谁敢拦阻。而其人之家财细软。搜掠一空捕役得其厚利。心知不是匪人反作干情听寻亲友。立讨饶约。保领放还。其人得命已幸生全。犹复计已失之财乎。至于盗之仇恨。贫无钱买。捕役又加拷逼。认写上道情形。方冀到官辩理。无如恶盗铁口硬证。问官尤指、为狡贼。非严刑不招。夹棍边扛紧拢狠敲彼非石骨铜筋焉有不满口招承者乎彼恶盗之所以忍心如此者。其故有二。事主所报之数。及盗供之伙。缉获无踪非人不满则以其仇而实之以宽捕役之比其仇既可填数。真盗得以漏网。有钱者。留为资助在监使费。有力者。留为上司衙门打点以图展脱。似彼神奸所作。问官岂能尽知往往为强盗捕人作刽子手耳不亦可愧哉。此皆所谓根上不清楚也。夫所以不清楚者用捕役之非其人也新进无知。或有悞拿。及信盗诬扳之事。若老成积惯。不惟本地盗贼。谁强谁窃。彼一掌金可以倒背。即他方匪类。面前一过。是新是旧。便可将骨髓看穿岂有果为良而悞、信盗扳而悞诬者哉、为政者、既辨捕役之才能结捕役之心能信捕役之赏罚则缉盗之根未有不清楚者矣。根既清。而审盗又何难乎 
　　捕役拿贼断预先严饬不许私行拷问但私刑问过贼恐得罪捕役只得照他私审口供叙说。若捕役刑拷。要他供认是本案之盗。或唆盗咬扳某人是盗。盗受私拷不过。又自妄扳平人作盗岂不都成冤枉。每有问官厌烦审事。先令捕役私取口供呈看彼反照捕役取供审贼岂不又是可笑拿贼中。惟私拷取供一事。大是害民害官万万宜禁。故鸿又提出反复言之。 
　　○按律。将良民诬指为盗。及寄买贼赃。捉拿拷打、吓诈财物。或以起赃为由、沿房搜检、抢夺财物淫辱妇女、除真犯死罪外其余不分首从俱发边卫永远充军。 【注诬指送官依诬告论淫辱妇女、依强奸论。】 
　　○又按题定则例捕役诬拿良民为盗私用非刑、害人致死者、将该管官。以不能详察论革职。道府不行据实查报。降二级调用。云云由律例观之。拷打吓诈。指诬良民而言也。以起赃为由。搜检淫辱、并指盗而言也检盗财淫盗妇犹论流绞重罪况其拷诈良民乎捕役小人。固不足惜。查衙役犯赃十两以上。本官失于觉察革职。私用非刑即不致死。该管官亦降四级调用。则本官亦胡为代捕役而任咎哉故禁之断不可不严也 
　　○捕役拿获盗犯、宜先问于何处拿获。拿获时是何情形、有无私刑吊拷。若有吊拷情弊。 【验其手足臂指伤痕亦见】 捕役虽获本案真贼重赏之外亦须重究 
　　○审盗宜于严密之地墙门之外。不许闲人窃听。恐供出盗伙走漏消息。审时、拿此盗捕役。不得带此盗听审。宜换拿彼盗捕役听审彼此换带审完时令各带各盗。以便交割入监。则盗见拿彼捕役不在。问官鞫讯。以便放胆吐露真情。临审时、只宜老成谨慎刑书一名、详录口供、动刑皂隶、只许带盗进时高报刑具取到。抛掷阶下。轰然有声。使盗犯恐吓害怕。皂隶俱进门外伺候呼唤动刑方进。官府左右、只宜亲信内丁一二人听用不许衙役多人在傍。恐听得口词。外边传播如系一犯、径自带问、如系二犯、三犯四犯须要每犯各带一处所谓隔别研审审过仍归各处。恐还再问。若一齐跪进。则难对口词。若带在一处、又恐商串口词。最是要紧。凡盗犯到前。须令抬起头。问官仔细观看。若是强盗。面貌自然凶恶。若是良民。面貌自然纯善。若是此案真盗。彼自然心虚。两眼睛珠不时转动。摸他心口亦跳。若不是此案真盗。虽是匪人。彼眼睛珠不动。面色不改、此说虽未必尽然、大端良恶亦自可见也。看毕语盗云本州岛县平日作官。你有耳躲。必然闻得。若是良民。也不肯诬害若是匪类。也不肯轻饶、你今不怕王法。不循天理。去打刼某人财物。又杀伤人。是你自投法网。非是本州岛县无故来寻你。你今将上道情形。一一从实招来。免受刑罚你若狡辩不招。除受了刑。还有饶了你的理么。且看他如何说、若有招的口气。便把言语诱他。你若供出这案实情。我到从轻开你一条生路、他见官府口紧。又有恩典到他。或从实说了。开条生路也不可知。若是积年老贼。他尽识势头若是平常新贼。恐怕受刑也都要到招的路上来矣须要逐件详细问他。是谁起意要去打刼他来。同伙共有几人。或是本地。或是他州县是何姓名住址。谁是谁去勾来的。何人领线。领线之人曾否认得失主。何人作窝。何日在何处同商量。本日曾否窝家潜顿。器械藏在何处。本夜在何处齐连起草。如何进得街上栅栏。有无人廵更。进到他家。是何时候。从何处进他家去。或是房上下。或是掇后门。劈前门。何人在外把风。何人截门。何人持火捻。何人收拾财物。某人拿的是何器械。是谁伤人。伤了某处。出他家是何时候。从何处出去。有无人救护鸣锣追赶。是夜何处歇脚。何处分赃。某人分得某物如今同伙人都在何处。一一供得明白。若系拿得一人。便问他分的赃物在何处。拿的器械在何处。便要另差一妥人。立同原捕速速起赃起器械若起得一件本案真赃失主识认。是伊本物。及原报失单所有。则得此案一贼。则余贼照其所供按名速行密拿有赃在家并赃即可立起如赃在别处。先将人拿到。审明再起若系拿到二人三四人。须审完一人。带归本处。再带一人进审。若系前贼。所供同伙彼不肯认。即云前某巳供。汝还敢赖如再不实招便先夹折你的孤拐、这贼料不能脱也只得实供一人问毕带归本处再唤一人进审个个贼之口供俱要相对又要各贼口供与事主所供当日打刼情形相对若有一贼口供含糊。或、原不是贼。畏刑乱招或是狡贼。故作含糊之语。使官疑他不是贼。希图展脱。或虽系歹人不是此案之贼。故供不能明。要看此贼若是前贼供出。将此贼带下便带前贼问还要善于问。若说你前供出某人、他不肯招、他果然是你一伙、不是你一伙、如此问他。若不与他有仇听他滚罢了。如何肯硬证他。也便要含糊答应了。但问他你前说某人分的是某赃。他供的是某赃。与你说的不对。你们一起分赃。还有不亲眼见的么。他前供既说。自难改口。必定说是我亲眼见的。他还如何如何。听他言辞非谎。便将那贼带来。与这贼质对。认了便罢。若再不认。且俱各带下便把供认过贼带来问、某人当日是谁勾他上道的。他拿的是何械。器分的是何赃物。这贼隔。别着在不知那贼是如何口供若果是同伙。他便说某人当日是某人勾他上道。拿的是何器械。分的是何赃物。自然一一说出。三件或不能全记。也记一件。前贼或与他有仇扳他。岂这贼也与他有仇耶将此贼带下仍带那贼上来作怒　色问他。若再不明招。便是狡贼。呌拿大夹棍夹起。即套上夹棍。他怕刑便说我招了。他既认招又要放起。将夹棍松松套在脚。上要他将上道情形从头说一遍最要把自巳分的赃供得明白与前贼所说无异方把夹棍放了。待起获赃。失主认明。便是此案真盗。如此问去。不惟此贼无冤。还从他口里把同伙之贼。同伙贼分之赃。都报出来也。若有贼含糊不招。将前供他之贼再问。或含糊改口。其中又恐狥情顺他。或仍是硬证。又恐有仇不放他。再将认过之贼带来问或供原没有他、或不认得他、或供有他、认不真、或没有分赃。若供没有他。不认得。这便是前贼仇扳。若供有他、记不真。没有分赃。当初仓卒上道。临时纠人。或有那贼勾来。此贼不认得。如某日同商量。本日又有窝家会齐。如何还有不认得之理。既同上道。所分多寡不同。如何有全不得赃之事。或恐是捕役串害。或是妄拿。须出票另差立唤本赃族长、亲属、邻佑、庄头保甲长乡约、地方一齐来问此人素日所作何事。有无非为过犯。果否匪类。某家未失事之前。曾否有面生之人。到此人之处。某家失事之夜。此人曾否在家失事之后。此人曾否有赃物变卖有无可疑踪迹。看众人如何说。也要逐个唤进来问看他可是一様的话。若某家上道之事不知。但此人素日不端。又有实迹、原是歹人。但非此案着另监候俟拿齐此案正犯。如此案果无其人。须重责取保。编入土番。若众供平日或务农。或小本生理、后无不端过犯。实系良民我等情愿保领。便着写实系良民并无虚捏。日后发觉甘罪连名结状并连名保状即着保领宁家查系捕役妄拿。并无别故。将原捕重责。系串贼唆扳。拿时别有掠财情弊重责枷示。追赃给主取领存案以免奸人唆赴上司告捕役诬良诈害。如捕役系新进不肖之人。更须革黜。以儆其余。 
　　○凡审贼、须要听其口词、辨其虚实、俟其供吐以为驳诘总在随机应变未可预为指定鸿今所叙审法不过胡诌一个様子。使初仕诸公从此悟入可以触类旁通不致漏真诬枉耳若谓刺刺多言。则未免贻诮　高明矣。 
　　○审过一盗、便将所录口供官看一遍。有录不明。及讹错之处。或再问明。以便随即改正。各犯审毕、将口供看毕。判日封朿。带入内衙。仍严谕在事各役不许在外传说泄漏取究 

　　福惠全书卷之十七 

　　●福惠全书卷之十八 

　　刑名部八 

　　◆刑名部八 

　　贼盗下 

　　○贼盗下 

　　问拟 
　　窝主 
　　起赃 
　　盗贼家口 
　　获半 
　　讳盗 
　　自首 
　　土番点卯 

　　△问拟 

　　盗一也。而分强窃得财一也。而又分抢夺抢夺一也而又有白昼夜间强盗之中。又分得财不得财窃盗之中。又分拒捕不拒捕固未可一槩论也。强者、执器统凶、有可制事主之力。而公然取之者也。律所谓公取者是也。窃者、潜行隐而。乘其人之不知。而私自取之者也。律所谓窃取者是也夫盗一而公与私分之矣抢夺者、人少而无凶器。谓之抢夺。人多而有凶器。谓之强刦。又谓出其不意攫而有之曰抢。用力而得之曰夺。大约抢夺。以其在于路途。白昼人所共见之地。若其在于暮夜。人所不见之地。则为窃盗矣故抢夺之罪以人少而无凶器轻于强盗以路途白昼人见之而亦不畏重于窃盗罪止杖徒赃重。加窃盗二等、罪止流三千里伤人而后为首论斩监候。若在路途。虽夺人于暮夜。亦以抢夺论而不得谓之窃盗者重在路途重抢夺也夫其轻于强盗者以其无凶器耳强盗之律、但巳行得财、不分首从皆斩、虽不分赃亦坐、若巳行为事主觉防守严力不敌而退是不得财者也。罪皆杖一百流三千里。夫其始也。皆属为强而罪有攸分重得财与不得财也若既得财得事主之财等耳。虽不分赃。与失财之事主有何分别乎。故皆坐斩亦重得财也譬之响马。执有弓矢军器。白昼刦财于道路。无论曾否伤人不分人数多寡。臬首示众。如不得财。虽伤人止依白昼抢夺论亦重不得财也夫盗而强。原为得财。财既不得事主之财自在而得财之念属虚不当与以末减乎盗而云窃。不得财者。笞而免剌。得财者。以一主为重。并赃论罪。夫既不各主通算。又不各计所分入巳之赃、罪止于杖。夫律之待窃亦何恕乎。葢以昏夜潜为。或迫于饥寒之不得巳耳。若因而拒捕。及杀伤人者。皆斩夫杀伤论斩。罪固宜耳。若止拒捕。亦依重论。又何其严耶。不知强之所以拟辟。以其有所恃而无畏也。今因其捕而敢于拒之是无畏之之心矣虽欲不与强同科得乎。若事主知觉。弃财迯走。又因其追逐。而始行拒之者。止依罪人拒捕律论。当其弃财而遁其。心巳知畏惧。事主既未失财斯亦可以巳矣。又从而追之。彼畏其擒而不得不拒是始终之由于畏也于本罪加等止杖、不亦宜乎、呜呼律例之设。似乎至严及观其据事原情甚存宽恤鸿愿用律者。无失其制律之初心可也。至于问拟重案。当思此案何处有可轻之情。所犯何人有可生之路。有可宽之罪。于律例有何条可引。恰与之相合。求全案之可轻而不可得。则于所犯之人而求之。于所犯之人求其可生可宽。而又不得则于律例中求其可相援引者。而委曲以合之。总之念念以生人宽人为要不厌烦琐周详。即如大盗、于造谋首恶。杀伤人命。奸淫妇女之本犯。罪重孽深。自难宽宥。或其余为从。素非积黠。稍可原情者求一线之路而生之固甚盛德事也若时歉年荒。寒冬岁暮。三四穷饿。不得巳而剽剠孤村。以资衣食。初无发指之恶。更为笔底回春子以可矜之典则仁人恻隐。造福岂有量哉。 

　　△窝主 

　　又如强盗窝主、律载凡强盗窝主造意。身虽不行、但分赃者斩、若不行、又不分赃者、杖一百流三千里。夫窝主不行而、分赃亦与盗论者恶其、造意又得财也造意者、谓其主意起谋为强盗也。若不行、又不分赃、亦拟杖流者。犹恶其造意。虽不分赃。而行刦之谋孰为之始乎。若身虽窝主、只暂时停歇。而不知上盗之情者。止问不应以其未造谋。又不知情也。本条例又云、凡推鞫窝主、窝藏分赃人犯必须审有造意共谋实情方许以窝主律论斩。若止勾引容留。往来住宿并无造意共谋情状者但当以窝。藏例发遣毋得附会文致槩坐窝主之罪。夫勾引容留、虽无身行分赃之文。似与不知情者有别矣。不知情。不过暂时停歇。而此则容留住宿。故以窝藏论遣较之不知情者止问不应轻重不有殊乎。夫窝藏匪类。虽与不知情罪有重轻。然与造意共谋者大异矣。窝藏匪类。无能自绝于宵人。造意共谋。早已置身于祸始。故造意共谋。罪同坐辟。较之窝藏止于放流宽严不又有间乎。今强盗之窝、若与强盗同行得财。竟同盗论。又不必问其窝矣。若止为窝而不同行则不问造意又当究窝主与窝藏之实。夫不分窝主之中。造意与不造意。共谋与不共谋。以暨暂时停歇之情。与勾引容留之故。而一槩与强盗同科。是又大失制律例之初心矣。贼盗之条、具详律内、难以悉举、鸿特举其盗与窝之大端而论之。以见古人立法止在于生人而不在于杀人鸿更愿用法者。能推古人生人之心而广之。则幸矣。 
　　○谚云宁、除一窝胜拿十盗以盗非窝。而无所匿迹且盗非窝。而又无所逓线与通谋也故论窝之情。其罪当浮于盗之上。是以人之恨窝。更、甚于恨盗但鞫盗狱也。必先于鞫窝。而盗又喜扳窝以媚官并以媚捕意谓扳殷实。则可以稍宽刑掠也。所谓以小人而度君子之心。究不过为捕役刑胥启生财之路耳。问官于审盗招认时须先谕必供真窝毋得妄扳无辜我若审出妄扳情由。定夹尔腿。还要真窝。则盗知官乃实心为民自不敢妄扳而供真窝矣。然作官先生。未必都是菩萨。捕役未必都是行者。若一差拿此人锁拷婴身家财半费。果系真窝。犹为自取。苟属无辜。不可悯乎。审窝官宜密讯既供官宜密察莫即轻拿。须密唤庄地等细问其人素日行为何如若系可疑。即同庄地等密拿。仍照前取具并无抢奸等弊各甘结存案。若问系良民。庄地等肯保。另差妥役持一小票唤来问话。彼心无私曲必即挺然而来。观其词色安闲其为诬陷可知。又须问所扳之盗有何嫌隙。若无嫌隙。又不相识。非伙盗嘱扳。即捕役唆教。宜提本盗讯问明白。定将本盗。及嘱扳之盗。大板重责。捕役枷示责革。如此真窝照例问拟。无辜不致株累矣。 

　　△起赃 

　　夫强盗必须以赃为确据故律中云审有赃证明确及当时现获者。照例即决。如赃迹未明。招扳续缉。涉于疑似者。不妨再审。正恐冤诬良善无辜而限于大辟也。所云赃证明确与赃迹未明对招扳续缉与当时现获对夫赃即起获之赃。证即伙供之证。赃既起获证既伙供。尚有不明确者乎。盗既当时现获。其持械入室。非盗而何二者不时处决以其无可疑似也若夫招扳续缉。而又赃迹未明。保无良善为其所冤诬耶所谓涉于疑似者、以所扳之人巳属真盗所证之赃未经起获又安知非其同伙而匿赃不认者乎故又未敢遽信为良民而所当再审者也证与赃二者固并重。然赃。为尤重。证出于同伙之供词。赃本乎事主之失物有赃而无证犹可据赃而定罪有证而无赃未可据证而为盗故律又云。被获之时。伙贼供证明白。年久无获、赃亦花费、伙贼巳决无证者、俱引监候处决则知伙盗虽真无赃可据亦不得照即决之例而减为监候所以重民命而慎疑似也故问官既审出真盗。供有真赃。为失主报单所有之物。便宜实时起获其赃须讯明本盗在于何处若在其家。即从其家照赃起获若寄顿人家或质之典铺。即从所供人家典铺照赃起获、当官、令事主识认原是所失之物即将本赃挂小牌、注明起获某盗之赃。即令本盗照例画供候拟此则所谓赃证明确。无可疑似者矣夫盗关生命重辟。安可不以真赃为汲汲乎、 
　　○事主失单应照刦去之物据实开报以便获盗起认原赃若朦胧混开倘起获真赃反系失单所无凭何定罪故于初报时。须严切晓谕失主 【失主认是失单本物须问本物上有何记验。否则或有同様者。辄认为赃。又属冤诬。】 
　　凡起赃、止照盗供所得失主之物起获捕役不得借起赃为由。沿房搜抢财物。甚至奸淫妇女。以为盗之财。盗之室人皆可取之辱之而无害者不知律内拟罪甚严。 【详前审盗条】 
　　夫盗以刦财奸、杀乃罹重辟。而捕役身自犯之不几与盗等乎则役为官使、而官不知禁、是纵捕为恶失察之咎。夫将谁辞。然此犹其在盗家者言也、若其赃寄人家、亦复横暴如此。则一家被强盗之惨数十家被捕役之惨是捕役之害更甚于强盗矣凡遣捕役起赃切须严谕禁止更须差同庄地眼看起赃起获到官须着庄地具结捕役并无前项抢奸等弊。如扶同隐庇甘罪结状并捕役自认甘结存案一则以儆捕役不法。一则以免本官受累法甚善也。然此并盗家与寄顿之家言也。夫寄顿之家、类多盗之亲友、俱属乡愚、捕役乃敢肆行猖獗、若夫官私典库、谅必无此、惟需索吓诈、自不能免亦宜严禁仍取本典主并无需索吓诈等弊甘结。并该捕役甘结存案 
　　○每见起获盗赃、不但本赃而衣餙等物致有多起者则必捕役自搜以至累累也。其间有盗家妇人之物。或别有上盗之赃。但除却本赃。其余登记暂伫库内。俟定案之后。有主给主。无主八官若余赃必问。或供系别上盗之赃。或本地失主从前未报或邻封失事本犯漏网只宜另记口供或密唤失主来问。彼恐多事或认小偷。或不认物。俱不必深究。若系邻封。只宜写书密问。果否彼家有无失事。以见寅谊相关断。不可本案之外又添枝蔓附入中文。在本地自取驳查。在邻封致贻审覆。未免归咎所申。切须详慎。 
　　○至于赃寄别处或经人买要问本盗、及寄买之人知情与不知情律有故买及寄藏之条若知为盗赃而故买。计物坐赃。折半科罪知。而寄藏。减故买一等。各罪止杖一百□不知情。虽误买受寄。俱不作罪夫寄藏者。必其亲友熟识。苟非亲盗素行宁有不知其为知情容或有之若夫贸易多在市集典铺指货当银彼宁计其物所从来哉。故律有典买不知情者。本赃追取仍于本犯名下追价给主况价犹断给而岂又问其擅当擅买之罪乎。问官只以获真赃为要。其当与买。不必更为追求致滋嫌议。即受寄知情。亦宜宽置免重案又多一番波累也。 

　　△盗贼家口 

　　强盗在本地拿获、其妻不必拘禁、以盗案从无并坐其妻之例。若并妻收禁。狱卒易加污辱。彼独非人子哉强盗行刦、有以妻女作证者。断不可轻拘。彼家既失其财。而又累妇女见官。不仁甚矣。夫何人不可作证。必欲取据闺流而后盗案可定耶。若盗惧罪。携家口潜逃他处被获者。未免连妻子起解。解到家口取保。无保者、或另择谨密空室。着媒稳婆暂行看守。其盗拟罪巳定。监候缓决者。若此盗无后。其妻尚可生育者。查身无夹带。准令入监看视别置一室。暂为歇宿。每月一二次。若得少延一脉。使不斩其宗嗣。亦法中之仁政也。 

　　△获半 

　　盗以获半而免处分者是　朝廷以盗踪跪秘难获所以惜地方官之功名也。若地方官亦以获半而宽盗。则此一半之盗。固巳漏网。其心胆益大。又不知何家更遭剽刦矣。鸿以为大案虽结。若伙盗后经发觉。务须捕获。审其赃证俱明。纵饶竿首之刑。难免囊头之罪。大板重责枷示。取其连名公保令其改过自新收充警迹亦云幸矣。 

　　△讳盗 

　　夫欲讳盗。莫先于弭盗。若平日不能善弭。而至临时思讳。何计之拙乎。其讳盗之害。有官驳诘迟延。事主见官不报。径赴上司告报者。有逼令事主改强为窃。掩餙一时。而此案别经发觉者。又有地方文武弗协。印官未报而防弁先串者。甚至有强盗刦财伤人。而诬为奸杀者。迟报则上司以讳盗行查多其挟制掩餙则发觉以讳盗革职丧其功名若以盗诬奸。不过为自迯参罚而事主又加以不美之名反令妇人出乖露丑则未免为司牧之罪人矣 

　　△自首 

　　强盗自首、有一定之律例而无一定之情有伙盗所获。是亲是仇虑供不免而自首。有捕缉甚严。潜遁无地而自首。有为本案要犯。捕役、既擒。受其重贿因而纵令自首。此等皆希自首以宽一死其情乃诡法之人非真有悔心以自归于法者自应照例予断。不能于一定之律例。有所重轻其间。若夫身犯重罪。远逃漏网。今成案巳结。伙盗皆刑。又无缉捕之严。而一旦自首来归者。其盗必年巳就衰。老而知悔。或家中尚有妻子室家。祖宗坟墓之是慕。故宁归请死于官耳。然其心亦未尝不望贤侯仁牧。有以怜而宽之。若按以强盗再犯。及杀人行奸。放火烧人房屋者。俱不准自首之律、例则其盗有一于此。必置重典是此盗以悔罪归死而得死彼盗以诡法幸生而得生其轻重之间。不又当原情而定法乎。鸿以为重案久悬。必待其人而结。观其年巳就衰。室有妻子。犹当曲为矜请。予以生命之恩。若案陈年远。其横行不法。皆其少壮所为。今老而知非。谅无他逞自应悯其归意取具连名公保。径行省释。以慰余年。此重悔过。而赦其巳往之愆。或亦君子之所许也乎。 

　　△土番点卯 

　　或有问于客曰、强盗之法何法乎客曰法当死。或曰。窃盗之法何法乎。客曰、亦当死。或曰子过矣。强与窃宁无分乎。客曰、有分。或曰、有分、又何以皆死之。客曰、有分于始而无分于终也何也为窃始者必为盗终与其害人之甚而死之。孰若未及于甚而死之。死盗所以安民也。死之不亦宜乎。如捕蝗者。必先于始生之蝻而扑灭之。若必待其盛。而后皇皇焉以为捕。其害稼亦巳多矣。或曰、虽然、人之生异于物。夫人十月而胎。三年而哺。调其寒暑。时其饥饱。而后生之。以至于成童及壮。其生之亦甚难矣。夫何一罹非法。而辄致于死。是生之甚难而死之甚易也。岂上天好生之心。仁人不嗜杀之意乎。客曰、然则子将何如。或曰、吾则以生之法易死之法又即以安民者亦所以安盗不观夫叶猴之捕黄鼠乎。猴与鼠一类也皆害稼者也。北鄙之人、捕猴。而蓄之。饲之以黍。絷之以组。于旷野幽厓之地。猴嗅鼠之气而踪之。见其穴。则入之良久。啮之而出。不尽不止也。于是鼠畏猴而远徙。稼不为害。主人亦以猴为有功。而饲之益勤。今夫盗与盗。亦一类也。皆害民者也。为民牧者能畜盗以捕盗亦犹畜猴以啮鼠俾盗皆远迹而不为民害则是盗之有罪而死吾为易之有功而生民以盗不害而安盗亦以民安而见畜益所以自安是即体上天好生之心。仁人不嗜杀之意也又何患于盗之日甚而必皆死之哉。鸿昔任焱  、焱  为盗薮。恶其害民。捕而扑役之甚众。及其任东、东又为盗薮。鸿益患之。甫下车。遂廉得其积□者数人。责而枷之。一日出署。见羣盗荷校于炎歊烈日之中。面如焦炭气若游丝。于是恻然伤之。令亲属取保。皆逡廵不至。虑其弗悛累将及巳。不逾宿而俱毙矣。鸿乃深有感于或人以生易死之法。以猴□鼠之喻而宥故以严新盗令近盗以遏远盗行之半年。四境之内。夜不闭户。鸡犬不惊。俨然太平景象故鸿向所谓用盗以止盗者亦即此之良法美意也。今谨附其法于左。邑有四乡、每乡必有盗年久而黠为众溢所推尊者。以为之首。故乡各有首。为众盗之所统也。彼乡若欲借才。其事大。必首相为谋。酌其才而遣之。事小则各以类相求。其乡有所失。白之首。首为之察而归之故所失无出乡各有分地。弗紊也。邻封有所为。或欲借才于我境。必先诣素识商之。约其人数。订其日期。而后从事。有所美好。则献之于首。否则嗾捕役。因事缚而笞之将罄诸所有至于鼠窃狗偷。首固奴隶使之。而众盗又分隶其近与属以为门墙桃李者也鸿私计四乡徧捕则盗恐而逃欲得一渠魁而招致之使就我范围为诸盗倡则余可坐而至久之、廉其西乡有巨盗白五者、家累数千金、田连百顷、子女五人、姻娅皆邑之豪。为是积窝数十年。诸邑宰至。每索剧盗、及失事诸案无敢举首之者故得漏网以长为温饱贼。其次子、乃县刑房朱某之壻、一日鸿召朱某从容问曰、邑素多盗、吾欲得一渠以统驭之、尔为司刑。宁无所知乎。朱对曰、鼠窃则有之、大盗或未有也鸿曰尔亲家白五何如朱闻言遂失色。而跪曰。白诚某亲。今改正久矣。公幸宥之。愿竭其家以请。鸿笑曰余固若是之贪官也乎席盗财而有之是又一邑之盗魁也尔毋恐苐为吾密召之来。勿使若损一毛。尔故稍迟疑。托词远避。则尔命必毙之杖下。朱惧应诺而去。次日偕白五至。鸿召五入。观其状貌。耸颧昂鼻。兰令丰盈。鸿默叹曰。此固长有温饱者乎。因谓之曰、尔所为。吾知之。不尔问也。尔苐以是乡中之谁为强。谁为窃。而悉报之。吾无所加害不过一籍其姓名。而使尔统之。亦聊以固吾圉耳。白于是开列强盗若而人先令五具自认改过自新甘结。并亲族邻佑甲长庄地各保结存案即着五拘唤所开者。三日内俱集。各讯其所为。以强首者皆远年不问令各以近日行窃之有据者陈之遂唤失主质讯果真皆宥勿治惟录其所供行窃之事于卷。仍照五取认保结状俱编为土番以五为西乡土番之总。又以居址相近者。五人内。以才具出众者。一人为伍长。当堂给番总花。红衣帽。伍长花红有帽无衣。余花红无衣帽。鼓吹从西角门导出伍等始知县官果无加害意且不费一钱。而亦欣然从事矣。鸿乃召捕役中之老成可用者。而讯以东南北三乡之盗首。捕头马某遂于怀中出一纸曰某知公必讯此。因以所知。开列呈览。然三乡盗者。见公所以宥白五等而又破格用之以为官役众皆愿为公清厘地方以赎死鸿因命俱招之来。录供取结并设总伍。给赏赐悉如西乡例合四乡计之凡五十余人。而窃居其半。葢刦强多踞于旗屯。本地欲谋上盗。乃使党通之。至事毕。分赃而去。故失事每以捕获为难鸿乃集诸土番而谕之曰。吾所以宥尔等罪者。不忍置尔等于死也又虑尔等无知犯法一经发觉虽欲贷尔等于死。得乎。今尔等洗心改过。各务农桑生理。即是良民。故今当堂赏赐使阖县知尔等巳为良民而又编为土番使阖县知尔等巳为官役可谓免辱而增荣矣然使尔为总者。尔宜躬先奉法。以统一乡之众。以尽轨于法。稍有非为惟尔总是问五人中有犯惟尔□长是责若外盗来侵。或相勾他往。尔等即为拿首以昭尔功若某乡更有夫事。是尔总防范不周此案之盗亦惟尔总是捕至于偷窃或闻尔众互相觉察嗣后地方。或有新生匪类许即首报审实编伍。凡一岁之内。是乡强窃无闻。总伍及众各赏赉有差每朔望。总伍率众。赴县唱名点卯。内中有患病不到。许伍长邻甲具结存案。一月之中。本县不时密查如有赌赙游手不务生理他行远出、以及朔望捏病违卯者、立拿重究。总伍邻甲以知而不举一并连坐。尔等俱宜恪守吾言。以无负本县生全保护至意。众皆叩首曰。谨遵、公命。自当効力以报。不敢有辜大德。甫月余。东西二乡土番中、以南皮沧州勾党来首。讯之。乃素同伙。不知其巳改正当差。而犹来勾之使上盗也。鸿隐其所供乃仅以面生可疑之人。关本州岛县。取收管回复而私以其事告之使知为备其所首土番。赏给制钱二千文小米二石、使其利所赏而踊跃擒盗自是外盗不敢入境而土番惧其报仇亦不敢越境为非实内外交制之道也后鸿因朔望点卯环跪盈庭。乃自虑曰。此辈岂皆格心向化者乎。亦恃吾法以禁之耳。苟点卯之后。聚而不出。设有意外。将奈何乃四门各置一簿令四乡土番。各从其门出入。凡出入于其姓名下注明。至晚有入无出。则于城稽查重究。然亦无有违犯者。行未朞年。四方宁谧。颇觉有效乃深悔焱  城之徒毙多命而未早计及于此也使凡司牧者。能推其意而行之。将见盗风敛息。良民安堵。而刑罚不横加于暴客矣。然而刑胥捕役以盗为生息以地方失事为发财若盗为土番。役而非盗。何生息之有。地方安静。无事可失、何发财之有正恐胥役哄官以此法适所以长盗奸而废之则吾末如之何矣 

　　福惠全书卷之十八 

　　●福惠全书卷之十九 

　　刑名部九 

　　◆刑名部九 

　　逃人 
　　奸情 

　　○逃人 

　　总论 
　　烟户造报 
　　店房雇工 
　　缉逃 
　　拿获 
　　窝逃 
　　审逃 
　　解逃限期 
　　部文行提 
　　拉撅 
　　盗贼供旗 
　　卖身旗下 
　　起解逃人 
　　逓解逃人 

　　△总论 

　　失察逃人之例、与讳盗之例、同其处。分然讳盗处分。止及于官。而逃人失察处分。则窝家邻佑十家长。均受其害。故查缉之不可不严。非敢望于记功。亦求其免过耳。失察者何、或伊主拿获、供出在某地方居住、或别州县拿获、供由在某州县地方居住。督部提取窝家审实者皆得谓之失察。记功者何、或逃人潜住地方、实有窝家、或逃人经过被拿、原无窝家、中解督部审实者皆得因之记功。然而人分新旧。用印之于白契。新人白契。仍不得与失察同科。又分当日有无投逓逃牌。今时解部应否鞭刺、未逓逃。牌未经鞭刺亦不得与计功并论。夫督部条例甚多。处分不一。人每忽略从事悞蹈者往往有之。鸿今谨述其查拿审解之要于左。亦以冀　司牧者留心以免过耳。记功云乎哉。 

　　△烟户造报 

　　凡逃人有在旗下逃出者、有在驻防藩下军前逃出者。旗下逃出多在直隶山东山西地方驻防逃出、多在陕西江南湖广浙江地方、至干藩下军前昔多今寡矣当时地方变乱被掠归旗。平定思家。亲属不忍举报。而客隐居住者。地方无赖被人勾引卖旗。后复潜逃者。又有与人有衅。藉势投旗。希图诈骗。明知而逃者。在旗在驻。无不皆然。州县。初至地方即清查烟户为第一务 【详见后保甲条】 夫烟户男女有数。须查其从来仝居久住或曾被掠及远出来该邻佑甲长、逐户查明。有则报官。亲自拘讯。如并无此等具结保长。保长查明。方具结州县存案。若平日偶有而生至家。邻佑甲长。须察其语音装朿举止动静妇人有无重穿耳孔解放其脚。如有可疑。本家隐庇。即报保长。保长即报官拘讯。真则审明起解。如此则旧逃新逃俱难隐、漏。此烟户造报。所以溯源澄流之举也。 

　　△店房雇工 

　　凡开店。租房之。之家。见有往来客人。只要房钱。听其居住。耕农修盖之家。遇有做工闲汉。只要便宜。即为觅雇。不知客系孤身。无多行李。又无相识荐引之人。即宜遣发起身。佣人须要相认中保。如有荐引中保。虽系逃人。罪坐荐引中保断作窝家如无荐引中保租房雇工俱不得过十日十日之内免罪。十日之外。即断作窝家。地方官照例治罪。此店房收取房钱。赁房居住。雇觅佣工者。不可不知。司牧者宜出示晓谕。○逃例中十日二字端为店房赁房催工而言非谓民家窝隐十日而言也又逃人从旗主家逃出。十日内拿获者免剌。过十日者窝家地方官功过照例究议。今人悞看十日二字。于民家拿获逃人。常云只留住一二宿。真大谬也。 

　　△缉逃 

　　夫巡缉逃人、捕壮专责其乡地人等、不过清查所管附近乡村。未若捕壮分认各路冲繁市集。与夫通衢僻径。古庙神词。言语异常。朿装旗状。皆所宜稽察者也。每路须择老成可用者二人。而余以平常副之定以赏罚之格凡拿获逃人一名、解部鞭剌、赏银五两。不鞭剌者、赏银二两。岁内拿获十台者、在不拿获十名之人。每名罚银一两。计所少之数。罚与拿获十名人充赏如保地等、拿获逃人一名、审实起解本路捕役。各责二十。罚银一两。与地保充赏。解部鞭剌。罚银二两充赏。如本路捕役。朔望具结。并无逃人。后此拿获逃人。有于此月内潜住本路村庄者。具结捕役。重责二十枷号一个月。若系殷实。罚银三两贴解逃盘费。免枷。如此人贪赏惧罚无不留心于捕逃矣。 

　　△拿获 

　　捕壮拿获逃人必先于密地拷供旗色主名并所逃月日。便问窝家。若有窝家。彼先带到其处。恐吓锁拿。多方索诈。并十家邻佑、俱厚贿买求。捕壮之欲少餍而逃人又开盘子顷刻之间。资财衣餙。荡折一空、及至到官、供称沿路乞食。并无一定住处。官犹以获逃给赏。其逃解部、或新人白契、不准记功。即窝家邻佑、亦免处分。而其窝不知。惧罪买瞒。家赀巳被捕逃诈尽矣。此诈窝之为害也。若逃人实无窝家。捕壮必令诬扳。或本地之殷户。及素与仇嫌者。或邻封之富翁。及逃人曾履其境者。捕壮知官必讯。预授其家门户之向址。而又称其某处有某寄物以实之。在本地者立拿审讯。在邻封首刻即关提。及其对质。狡口狺狺。官长遽难轻释。只须缘入申文。窝家央凂捕人。调停逃者。捕人于中取利。必两遂其欲而后逃者改供与伊人无涉。官亦惟求了事。起灭由之。此、扳窝之为害也。二者皆由于捕壮之教唆。而逃人获利。归奉旗主以免笞责。又何乐不为。印官平日须严饬捕壮如有真窝诈钱卖放。非窝诬害唆扳查出定行枷责革役。所得真窝之赃追出与有功充赏。诬窝之赃追出仍给原主。如此则捕壮不敢隐瞒唆诈其受害者亦鲜矣。 
　　○鸿在焱  时一日捕壮获逃至、讯其窝、供称在县前开酒店石文五家、佣工三月每月工值三百文、举其家之内外屋室橱灶。暨男女人数并左邻之何木铎。右邻之卖腐王三无不历历如绘鸿窃疑吾保甲之法甚严岂署前咫尺敢窝逃耶即或不知宁无面生不得容留之例乎。此必捕壮唆之。而又授之历历如此耳。鸿正审问假如厕命暂带庑傍伺候乃入内、密遣一差即唤石文玉并何木铎王三等自西马厩入。时巳初更月色甚明。见石年方少。何木铎肥而髯。王三则一老翁也。讯之。石等皆错愕不知所从来。鸿早识其诬。因谕之曰。吾即唤尔等质对。唤石则何前唤何则石前毋自悞乃命之出。鸿复升坐。带逃人再问。供如初。鸿遂命押文玉等入。因唤石文玉而何木铎乃前鸿问曰、尔窝逃人某、有之乎、何曰、实无有也、逃人不识文玉等捕壮亦未料及此而失其所以授之逃辄指何曰我在□□□□三月、汝尚□耶。鸿命石前。问逃人曰。尔识此人否逃人曰此石之邻佑我不甚记真也鸿命石等俱退。因笑谓逃人曰岂有佣工三月。而不识主人者乎。必捕壮教尔。当实言。吾赏尔。因以一金与之。逃人惭谢曰吾实妄扳。公勿深究可乎。鸿观捕壮中有魏某者嗜饮。必尝与贳酒。不当意。故衔而扳之。乃唤石问之曰魏某尝贯尔酒乎。石不敢对。鸿怒欲笞之。遂叩头曰然愿公勿究可也。鸿曰贯酒必有簿。石曰有命取之少顷取至、鸿阅簿魏贯洒数十条共百余斤。未偿一文鸿遂唤魏某、而魏某长跪以首抢地自谢罪请死立重责二十板。记过。扣赏一次。至今文玉尸祝焉夫最狡而辩者。莫过逃人。彼既所指无差使又识其面虽龙图善断不能不加文玉以刑矣夫无辜而刑。则魏某索贳之忿偿。而逃人诬诈之金得矣。若是、又何贵于片言折狱。俾狱无冤民哉。故、审逃者。要在于应事敏而神其不测也 

　　△窝逃 

　　窝逃之例甚严、谁肯轻犯、自罹远徙其闲非情不得巳即属自悞或骨肉自旗来归。诡言初虽被掠。中途逃脱他乡亲属信以为真。又不忍遽行呈报。□而留之。此情不得巳而故犯者也。或乡愚不谙逃例。但有店房。惟利取租。不问其人来历。远方闲汉。惟知雇用。不先凭认保人。因而留之。此又无知而悞犯者也。夫窝逃与窝盗不同。从来窝盗即盗。彼利分其财而窝之。若窝逃则并妻子流徙耳。彼安所利而窝之哉。若本地人民有犯最宜悯恤须严谕捕壮不许骚扰其家需索财物以彼将有远行。宁无多少用度。宜立唤到官。讯窝情真。本犯监候。妻子家口取具的保。仍着庄地邻佑轮流看守。俟部文提取起解。家产变卖。造册报部。 
　　○凡申解逃人不可将窝家一并起解止拘审羁候听部中将逃人审实。行文地方官提取窝家审理若不俟部文。竟将窝家起解。照违例题参。恐司牧易于疏忽、故并及之、 
　　○地方官爱惜百姓者。惟有窝家自首一法督捕逃例窝家自首者免罪。其法、窝家出首逃人在前捕役拿获逃人在后惟大仁人善其用而已矣。审取逃人旗色主名。并所逃月日。与窝家所供相合。径作出首逃人朱语申解则部审虽其逃。而窝家亦免于流徙矣。或谓窝家自首则地方官、不准记功、奈何、呜呼夫免一家流徙。而去一功。所得多矣。若必恋恋一功。而不一家是恤安知方寸所损不更有多于一功者哉 
　　○凡爱民念头、须要平日令捕役等知之。然亦必厚恤逃人。重赏捕役为善。 
　　○逃人不宜有窝。有窝则一家流徙十家长邻佑地方均受波连。而往复起解。直至奉天。穷年累月。殊无底止。若于道路拿获。供称各处游荡。沿途乞食。并无一定住处。便是直肠直肚。有良心之逃人。便照所供申解。不必过于搜求。彼即到部再供窝家。部中以地方官印文为凭。亦不准提究。 

　　△审逃 

　　凡捕壮地方等拿获逃人、严谕实时呈报本官宜实时亲审先问捕地、某日在何处拿获、何以知是逃人拿获之时、有无行李器物并有无同行党伴。一一问明。随带逃人到案审讯、你是何处人、是何姓名缘何在旗下如系被掠是何年月被掠、为何事出兵、是何旗色、是何佐领、尔主是何名字、何处住址、是何官职、尔在旗下是何名字如系卖身是何年月日所卖、财礼若干、媒保何人、文契是何衙门、何年月用印是何年月日逃了出来、为何故逃走、主子有无知道、有无同逃之人、逃时有无拐带拐带之物、有无、花费、有无现在何处、逃了出来、先在何地方、有无人家居住、其家是何姓名、何处住址。后又在何地方、有无人家居住其家是何姓名、何处住址、今在何处、作何事、某日被拿获、有无行李、被拿时、有无同伴之人、是何时到此、何处安身、有无窝家、窝家住在何处、住了几日、窝家是做何事之人、是何等相貌、家中男女几口、邻佑还有何人。 【口供有详问者、申文只叙紧要不必全录如窝家、只叙姓名住址窝隐月日、是何亲故等云云、如相貌人口恐其诬扳故尔详问申文中俱应删去以简静切要为是】 与尔是何亲故如系租房住问房主何处人何姓名、房在何地方、何时　租住起租房时有无人说合引进如系雇工典身典雇主是何姓名、何处人何地方住、何时典雇起典雇时有无识认中保。有无妻子在何处、妻子若是同逃问妻子某氏、或是主子给的、或是自巳娶的、逃时有无子女共是几口、缘何又在别处、若是外娶问妻某氏、何处人、何人之女、何年月日所娶、媒是何人、妻子有无父母兄弟、今在何处、有无所生子女、今共有几口、一一问明、将逃人收监、查本地方旧例或径解督捕、或申详本府、复审转解司院领文逓解 
　　○逃人不可加刑。例载甚明。即批颊示辱亦不必。盖狡徒易于怀怨。滋累地方。○凡解逃文中看语不可说煞倘部中审出不是逃人。大有未便但即据逃人口供叙完略增一二活语申解可耳○若捕役拿平人为逃、非图诬诈。即希给赏审出宜重惩倘混解督捕审供平人本官处分。与诬盗等。可不慎诸。 

　　△解逃限期 

　　逃人审明即宜起解、查窝逃例以末家容隐居住者作为窝家。如窝家在本处、立可拘审、如本处路途集镇拿获供窝在邻封、或拐带对象现有行李以及妻子在别处、者。俱要逐处关提。往返催查多致躭延时日。按督捕定例、凡地方官拿获逃人、即解督捕衙门。如监禁迟滞过一月者。或傍人出首、或部内查知将地方官革职所云出首查知以地方官知逾一月之限或缩其拿获之日而言也若文内径叙某日拿获、某日关提、以至某日申解逾限可屈指而知参罚岂能自免。若逆计一月之内、不能起解督捕者。先将关提缘由一月不能依限查明申解预报督捕衙门展限则参罚可免矣。 【限期各照省分、虽请展限、亦须限内申解不便再展亦不可再逾所展之限】 

　　△部文行提 

　　凡旗下人称逃人在某处首告者移咨该抚行查或径行地方官查拿地方官即拘该乡地。将所首逃人姓名、挨户严查或并四乡严查无踪。取具各地方等逐户挨查。并无奉部行查姓名之人、地方官即具印结、粘连所查本乡地等甘结回报、如上司奉部行查、回报上司、督捕□行文查回复督捕、或先空文申覆、俟再文取结、方具即结悉照来行但行查须要严、密详细若具结之后发觉。照失察例处分若旗人审系谎告仇告、将首告人枷号鞭一百、若旗下所告之逃人、或民人所告之逃人、行文地方官即为查解者、将该管各官、邻佑十家长地方免罪窝家免其流徙 【枷号两个月、责四十板】 此告提定例也。人或不知。恐一查解便是从前失察窝隐自相惊疑希图覆护但申覆之后彼供凿凿仍复严提。则将何以自处乎查果有其人应即行申解不惟定例现免处分。而后此省却许多疑虑矣。往往人多悞此特为拈出。 

　　△拉撅 

　　逃人拉撅乃有等无赖旗人、将苦独力放出诈人。以作生意俟苦独力放出、彼即逓逃牌、其人于北方州县僴其某家殷实、或潜伏伊庄、或托名雇佣、假装酒醉、自称旗下、寻人厮闹、故以磁锋破额、趁劝裂衣、拿送到官指称欧打抢去银钱、并拐出主子金珠某物、俱被其骗哄而去、任伊百口、难与分辩、逃人只求并解到部仝渠审理官长虽明。无处治逃人之法。难抹煞扳害之名。彼人无奈。忍气赔偿。多方央释。及起　解到部木主哀求免其鞭刺以便再出害人又有同伙出、结党诈骗、窥其殷厚庄民或经过行商船只、一人扮作逃人。带锁前奔。数人扮为差捕。刀棍后追。庄民径扑其室。商船急窜其舱若为躲避状而追者大呼。何为藏匿我逃人。蜂拥而入。遇物则攘所有立尽其逃人又假脱先犇数人仍复急追。被害、者惊骇涕自送之而诸如此类难以枚举、今督捕堂惩已往之凶锋杜无穷之恶习。纵逃害人。罪坐本主。近日此风稍戢地方官能实行保甲。防范惟严。则鸷枭猰犬。何从而入乎。 

　　△盗贼供旗 

　　凡拿获盗贼、有奸黠惧刑、假供旗人、以图暂免者。或有旗人逃出以入盗伙者不知伙盗既真。即据盗论。何问于逃。但彼既供系逃讯明旗色主名、并将犯盗贼缘由申请、其逃人之真假。应否照盗刑讯。统候部示可耳。 

　　△卖身旗下 

　　旗下买人身契送地方官用印、须查明果是本地民人、拘齐卖主中保、果系情愿、方与用印、仍将契纸所写开誊簿内。注明用印年月日期挂号以便日后稽查。其间倘有威逼滚算情由及非本治土著不得狥情用印。○旗下所买之人、有在地方犯罪而卖身者、有地方棍徒、卖身回籍、借逃行诈者、有奴仆背主投旗、挟制主人者皆部例所不准行。部例、地方犯罪案缉之匪类卖身、将保人枷责。其原价向卖身人追还买主。将卖身人转逓伊地方官。枷号三个月、责四十板、如伊犯罪重照依所犯之罪完结。棍徒在地方犯罪卖身旗下回籍借逃行诈、若被拿获、解部审实情真交与刑部。民人奴仆、背主投旗、挟制主人、勒索原契妻子子财物交与刑部。若止背主投旗。审无挟制立索者交还原主。其身价向卖身人追取。交与旗主。将卖契毁销由此例观之。今有地方犯罪之人。卖身旗下、希图逃罪者。可得而申请之。棍徒卖身、回籍行诈者。可得而拿解之。奴仆背主投旗、反行挟制者。可得而首告之。又何遽谓为旗人。而听其肆志哉。恐人不悉知、并以附及、 

　　△起解逃人 

　　逃人起解时、当堂验批唤名例加杻锁一犯二解须要有身家房产之正身佥解不得穷役顶替。每有解役、希图省费。或二犯三解。希图偷安。或雇人代解。逃人奸猾。沿途沽买酒肉、解役贪其口腹将杻锁松开。或托名出恭。假言少歇乘间而逃若二人走却一人。现在必须解部审出少解顶替情由地方官佥差不慎照例处分。若审系一犯二解、亦非顶替、当堂原系严加杻锁、地方官免议、将在批有名解差、照例发遣但发遣之役、俱将家产变卖、造册送部、若当日所差系无身家房产之人从何变卖。其又佥差不慎之明证欤未免设法造报。则累人自累矣故解逃佥差须遵定例。倍加详慎可也。 
　　○无知解役、每至沿途市集、唆令逃人抢夺食物、或强坐车驴、恣行骚扰、被害不堪、呈报、地方官、转详咨部题参本官照例议处。尤宜严饬。如有此等劣差。查出定行枷责革役。以警将来。○凡解逃之差苦而且有关系。虽在外稍有私贴、然长途盘费部中投文挂号守候掣批、宁无使用。本官亦宜酌其事而多寡赏之。其省解雇顶之弊。亦往往因乏资而起不可不为体贴 

　　△逓解逃人 

　　凡逃人有本地方径解者有长解之外、经过州县添差逓解者、其添差人数即照原批之数添解。以解到前州县交割不必惜差恐有疏虞。反致多事其投到文书。乃沿途地方官添解文书外封。封内另有解部文书。折时止轻开外封不可连内封折损。大有未便。且有粗燥不留心之诮也。 
　　○凡逓解一到、官当堂照批文点明人数立刻具文、差的当人役、解交前途、取收管回报。不可迟缓。 【其收管该差亦须看明合式方收恐彼处含糊有弊】 若解到天晚。不便点交须俟明早点验差解恐黑夜疏虞其逃人尚在彼处未行交割也。 
　　○如逃人在来处患病当官验明真病、即取长解添解于某处患病情由具结存案。并将患病取某来差甘结叙入前途文内。前途亦取取我处差役甘结存案。方给收管。此定例也。遇有患病之人宜即逓发前去毋得刻迟恐一病故。又费纸笔并掩埋看守。查定例。凡解部及逓解外省各项犯人、中患病、原解即报该地方官亲身验明委系真病。出具印结。如取结后死毙者其官役免议未取患病印结、途中死一二名者、将佥差之官罚俸一年、三四名者、降一级留任死五六名以上者、降二级调用。等语、按此例谓犯人中途患病、原解应即报该地方取结为彼之凭证也然则我解前、途亦应报明取结无疑矣。大抵、有例援例、方可无差、宜斟酌行之、○所云逓解各犯皆然、不独逃人也、 

　　○奸情 

　　总论 
　　和奸 
　　强奸 
　　刁奸 
　　鞫奸 

　　△总论 

　　夫奸者、男女之情欲而风俗伦常系焉其桑□濮上。则风俗之不贞。墙茨新台。则伦常之攸坫。要非有所教而化之于前。有所刑而禁之于后。使礼乐衣□之世。竟成犬彘禽兽之行。几何而不与人类相远乎。然淫乱之风易生于亵狎而礼义之兴由严于远别其始也。在上者、贵先有以教之。使其男女有别。婚姻以时。女子十岁、虽兄弟食不同器、坐必异席。亲属男女必分内外。非礼觌不相见。童仆非呼唤不得入中门。三姑六婆、不许入人家哄诱货卖少年妇女不得入寺观烧香。踏青游玩。里中有佚女私倡令方甲严行驱逐。有佻游荡子弟、许方甲率同父兄戒饬务业。如此、则嫌疑远而亵狎不生。礼义兴而淫风自戢夫非立教之明验欤。然而富贵之家。以放逸而生邪欲。贫贱之室。以衣食而丧廉耻。与夫凶悍之徒。窥艾色则顿起淫心、轻薄之流、悦冶容则遽忘名分。于是有目挑心与而共笃鸳盟。如此者谓之和奸有计赚唇勾。而毁贞丧节。如此者谓之刀奸有挟刃排闼。而强行玷污如此者谓之强。奸甚至鹊巢鸠踞。故谓失昼之枭。蛇与龟盘反作旁观之鳖此其纵容抑勒无耻之甚者也然而囊空思拒。妬乃生嗔捏为踰墙之搂。掩其东邻之招。是以和始而诬强终矣至于奸虽不一而强与和二者尽之强与和虽分为二。而所犯之人。又各有凡人亲属良贱官吏之不同故其罪之轻重亦异夫朝廷制刑。原禁人于弗犯。若明知其禁。而故入于刑。是谓羞耻全无伦彛尽丧。为乡党所不齿。名教所不容。显而王诛幽而鬼罚。诚不得以人类类之矣。司牧者幸先立之以教使。其兴礼而知嫌。后禁之以刑。使其知耻而弗犯。风俗尚有不贞。伦常尚有不肃者乎。 

　　△和奸 

　　按律和奸杖八十有夫。者各杖九十。 【奸妇去衣受刑以其不知耻而耻之也娼妇留衣受刑以其无耻而不屑耻之也、】 ○奸幼女。十二岁以下、虽和同强论○若媒合容止 【人在家】 通奸者、各减。犯人 【和□】 罪一等。○亲属相奸有杖一百、有杖一百徒三年、有各绞妾各减一等之不同○奴及雇工奸家长妻女者各。斩、 【决○各者并男女也】 若奸家长期亲、及期亲妻者绞 【监候○止坐奴与雇工】 妇女减一等、○缌麻以上、各杖一百、流二千里○妾各减一等。○凡军民官吏奸所部妻女者加。凡奸罪二等、各罢役不叙、妇女以凡奸论 【不加等】 ○奸囚妇者、 【官吏狱卒】 杖一百徒三年囚妇止坐原犯罪名○按妇女被囚禁须是奸盗死罪若不应杂犯官吏因其美色。生事监禁。挟势奸宿者。以强奸论若保官在外而求奸者、止问奸所部妻女。难作奸囚妇之律。○若奸囚妇。有制缚之权是以势。为奸也故坐以徒。囚妇未免有不得巳之心故止原罪不言强者。葢妇惟犯奸及死罪方禁是巳无良矣故不坐以强奸之律○奴奸良人妇女加凡奸罪一等良人奸他人婢 【男妇各】 减凡奸一等 

　　△强奸 

　　奸情中惟强拟辟而鞫强尤宜慎不则入人于死也所谓强者、须有强暴之状。或刀斧恐吓。有不能挣脱之情。或绳索捆缚及损伤肤体毁裂衣服之属。方可以强论。坐绞若以强合以和成者。先犹挣挫。喊呌不从。及巳成奸。而听顺无忤。犹不得。谓之强也。又如妇人与人通奸、见者因而用强奸之巳系犯奸之妇。亦不得以强论也。律以刁奸是矣。鸿推而广如娼女从良、或为人妻妾遇有强奸仍宜依强律。葢其入门。已正妻妾之名。所强者。乃人之妻妾也。似与犯奸之妇不得以强论者不同也。更有奸人、窥妇姿色、买通花婆尼姑等、勾引看会烧香、或于茶酒糕饼中、用药昏迷。因而奸污者虽无恐吓缚制之形已有计诱迷蒙之实不之强奸得乎。其本犯固应强拟。其勾引之婆尼。亦宜照强奸之强捉人、问未成者律、杖一百、流三千里方差。当其罪。若夫始而故纵其妻妾与人通奸久之又令其以强奸擒捉。或在房呌喊。其人惊逃。而遗其衣帽或亲夫偶入。持器而击中所奸。具控到官。又岂可一槩以强论乎。其夫以强捉者欲绝其未断之情并掩其从前之迹也其妻以强证者既惧乃夫迫于不得巳又彰已节因之博令名夫衣帽之遗安知非其所攘夺亲夫之入安知非其所潜何乎以之论强。难乎免于冤狱矣。即以捉奸论律云、其非奸所捕获、及指奸者、勿论、其指奸以外人之言。并无据证、难以奸论。是矣。其非奸所捕获。必两人行奸。方为奸所。而后可以捕获。非行奸。即偎体交唇。而亦不得捕获乎。查律杀死奸夫条、奸夫奸妇、登时杀死者勿论、注云、或非奸所捕获、不得拘此律不得拘登时杀死勿论之律也。夫偎体交唇。则固有调戏未成奸之律在惟听夫自裁可也。说者谓捉奸必本夫奸所亲获。则翁姑叔伯兄弟皆不得捉奸。若亲夫远出。将恣其快意。而复谁敢问之乎。又查杀死奸夫条注、本夫兄弟、及有服亲属、或同居人、或应捕人皆许捉奸其妇人之父母伯叔姑兄姊外祖父母捕奸、杀伤奸夫者。与本夫同。但卑幼不得杀尊长。犯则依故杀律科罪。尊长杀卑幼。照服轻重科罪。是又不独亲夫而后可以捉奸也。夫卑幼不得捉奸者。于分义有所不可。且捉而不受。必至于杀。是卑幼亦得以杀尊长。于分义合乎不合乎。即翁捉子妇奸。律未明指。但云有服亲属。其所以不明指者。盖翁妇之闲。迹涉嫌疑。而子妇之奸所非闺闼。即其邃室。又岂翁之所宜至乎。设不幸而有此。亦照尊长、杀卑幼之律似无他可议矣。若外人、或非应捕人、有杀伤者并依鬬杀伤论。葢以外人。乃门外之人。何得直入奸所而云捕。既非亲属又匪同居。其不得捉奸宜矣。设有其妇、上无尊属之亲。其夫远出。孤院独处。而奸夫往来无忌虽有子侄。又分为卑幼将亦听其宣淫而败俗乎设邻佑里民恶而捕之率同约地。于奸所亲获。或义忿所激。奸妇奸夫。登时杀死夫乡约地方有劝导管理之责亦可谓之应捕入矣。虽有杀伤似不得槩以外人依鬬欧律论也。由此观之、捉奸之律、未尝不密于奸夫奸妇也。而说者又谓、和奸之律、罪止于杖、失之太轻、人多易犯、鸿以为非轻也。男女之欲、谁则无之。所以不犯者以礼自持也若夫放志踰闲履错舄交皆传情送奸之时也俦人广众皆密约私期之地也曲榭幽廊皆凤友鸾诣之所也以斯而律以重刑则青萍素帛孰非红粉檀郎毕命之具乎故古人立法必凖人情惟礼以娴君子。法以治小人、违礼犯法。皆小人类也。荡检无耻。皆禽兽行也和而决杖以小人禽兽不足责也若干犯名分。如亲属强奸者绞、未成者杖流。如奴雇虽和。亦各坐绞斩。又非以一例决杖矣。至于凡人律。何以于强奸独重。葢奸而云强。以贞洁自守之女。忽为强暴所污。其予以死刑者正以励贞洁之操亦以愧邪淫之妇非独置重典于强暴也。若亲属之间。尊卑有别。凡犯乎强。悉皆论斩妾亦论绞。奴及雇工亦然其罪又未尝不重于凡人矣。若夫官吏强奸所部妻女者斩。以其有所挟之势也。如翁与夫兄欺奸者斩。亦以其有可欺凌卑幼之势而云也。由此观之、和之罪轻于强。而亦有罪与强等者强久罪重于和。而亦有本和而照强拟者法又何尝不严于奸律哉。而人必无轻犯。是在　司牧者、先有以教之。及其犯也于其尤可恶者而必入之于刑毋赦则颓风污俗。庶其少止乎。然而律有云、奸情确审得实乃坐若强奸之迹涉于疑似者颇多。贵审得其实而无冤虽置之于死。其情与法两无憾而可矣。 

　　△刁奸 

　　刁奸之情有一一则巧言引诱妇人背夫逃走、离其家而出于外也。一则用力挟制、迫之以不得不从之势也。虽为和则一。似与彼此留情而通奸者不同。葢巧言引诱。或此贫而诱彼以富。或此老丑而诱彼以美少。或彼粗悍而诱彼以温柔。妇人水性杨花。焉有不为所动虽贞性烈女非闻其声而叱之于早使其惭避而退若言一入耳娓娓可听亦将有不能自禁者矣鸿以为巧言引诱。必有为奸夫所使者、须严究所使之人。与在外居停何处不得仅以杖百律此两奸也。至于用力挟制。使妇非贞烈。以严词厉色。拒之未有不俛就者。妇已失节。律以同坐。孰曰非宜。但奸因挟制而从。非彼两情留眷则挟制而使之失节奸夫作俑虽法无可加而情实可恶似宜照官吏奸所部妻女加凡奸罪二等。妇人受挟。止以凡奸。则庶乎法当其罪。然愚论如此。姑存其说用以悚挟制刁奸者 

　　△鞫奸 

　　凡告奸、未有不以强称者须详阅其状内情由。与供之口词虚实人可如又详察其本夫本妇词色之间是否义愤激切再详观其被告是否凶悍及词色有无沮丧再详讯其证佐被告素行何如及强奸有无可确据且被奸系强何人、强犯与被奸有无名分是否往来熟识之人或邻或里强奸何时、强奸何地、有无挟持凶器被奸之妇、有无毁伤身体损裂下衣曾否成、奸有无喊救是否先高后小先呌后止强奸止系妇言、曾否亲属闻声来见是否亲夫拿获或逃走具告、有无所遗衣物一一细鞫是强是和真情无不毕露矣。何也。果系强奸状情所叙必直切。口词所供与状情必、吻 口合、若和与强称。状情必多纽、捏口词必多支离而本夫词色不真义愤且多掩覆之容每顾其妇惟恐言之或舛本妇面无含羞负激之态且言多断续驳诘则前后参差及强当前辩欣。而本妇俯首不与争执是妇性原柔念彼交情不觉隐微之暗逗矣若被告貌非凶悍。应对明便。证佐所供。又无确指强形。若素系和奸。证佐岂有不知。庭讯之下虽未便明言而口角亦不能硬证为强矣至于强奸、必静院无人、或荒原僻径、方可下手。恐其不从又必挟锋刃以吓之彼此相搏。或腕面带以伤痕。急欲行奸、必下衣腰裆毁裂。岂有村居白昼径入其家。不惧喧争不持。寸七而又体无搏竞之伤。衣鲜仓皇之裂遽称为强者哉。然又有凶徒。恃其劲悍。公然大胆行强。彼妇不能制。或绑足蔽口。其奈伊何。然而贞烈性成。死且不惧。虽蔽其口。而喊声自奋。使非家邻皆无只影。焉有闻声而不往救者乎。往救之人自稔见其奸状。以此云强。知非谬矣。如但始而闻声。邻人方且窃听忽喧声乍止是始强而终以和成者也。迨奸夫既出。旋复追悔。或邻已闻喧。未便缄默。又不得不以强奸之事泣欣本夫。而本夫或未知始强终和之情咬恨报仇。定求强论。在问官亦不能以尔时情状。细鞫两人在闻者亦不便以始喧忽息直白公庭然则竟以强论可乎。按律以强合以和成。犹非强之文。则不得以强坐绞矣。或曰、强合和成、葢谓初次虽合、后皆和成、非指此一次而言也、若然、后此有犯总以和论可矣。又何暇追求其初之强合耶。古人不若、是迂也。玩犹非强三字。葢即指其强之时而言。如云先以强合。后以和成。犹不得以强论也。夫以和成者古人诛心之谓也譬如妇人遇其强暴。名节所关。彼且愤不顾身。高声喊呌强者虽巳行污彼其心惟望救者之来而不得虽强者巳逃方且呼天抢地其哭泣之声与喊救之声未尝中绝也其妇虽受污然其贞心不移犹浮云之蔽日月其皎皎者固自在也若以和成。始未尝不高声拒绝。及其被污之后其心则别有所移而喊声遽止盖其心业已许之矣夫既巳许之则是两相和也而犹可以强坐乎夫问官鞫得其实。自应以和论。否则亦以疑狱。姑从末减。此亦杀不辜宁释不经之意也。乃又有妇人。或白昼昏夜。房中倏尔喊呌。而其夫即邂逅而来者。葢其夫必与人有仇以妇为苦肉计也不然。奸夫亲夫。何相遇之巧耶。问官于此等狱。而细察其情。则真伪自得和强立辨不致悞入于辟则可矣。审奸狱最宜持重。不得以狱涉风流遂以戏谑之语亵狎之态临之公堂之上、为阖州县士民观瞻所系。奸情又民间风化所关断宜庄词肃容。推情研讯。稍涉轻浮。是主持风化者适所以败坏风化也。可不慎哉。妇人进审不得唤近案前。低声悄问。退去不得定晴目送。恐观者窃笑。传作歌谣话柄也。出审语看详。俱宜庄重。勿得作绮语尖词使土民哂以浮荡。上司鄙为轻薄。○奸狱止就本妇审理。勿得节外生枝再牵妇女致伤雅化 

　　福惠全书卷之十九 

　　●福惠全书卷之二十 

　　刑名部十 

　　◆刑名部十 

　　款犯 
　　杂犯 
　　反叛 
　　赃私 

　　○款犯 

　　上司衙门密访、行牌坐名擒拿者谓之访犯本治人民公与、列款首告、害证众多者、谓之恶犯上司拿访必系钉封。凡钉封文书、不可当堂轻拆。须携入内衙密看毋使走漏消息视所擒之犯。果系恶迹素闻。手眼甚大。或托名公事。亲自擒拿。其次或委衙官或差的役、速行锁拿到县须先严饬官役不许需索分文及骚扰地方。又视其来文之宽。严应看守家属者、将家属人口报名记单。或取具的保或着乡甲人等早晚小心防护。毋致逸脱疏虞。其本犯牢加杻锁。添差具批起解。俟有另文提解家属、或追比赃私须将要属收监追比。○民人公举恶犯、须逐欵唤问。即宜差妥役。立限密拿如有狥纵。原差重处。一面拘齐原。告被证逐款研讯赃真证确取供毕将恶犯大板痛责三十、以快人心而警余党恶犯收监害证取保、然后申详各宪俟批审拟解报以便另行审理、 
　　○上司访犯、每有仇口播弄。事属风闻。实非巨恶。且有良善而负以恶名者若经提拿、或平素确知其人。再加密访。果系无辜。如上司精明听纳不妨先具密禀婉白其诬近则亲见面禀。或上司收回提解。未可知也。否则解往。上司知非大恶渐从宽释。不致如发指耳 此裂。遽欲置之于死也。此亦为民牧者、处心仁厚。知吾民之负屈。遂痛痒之不相关可乎。 
　　○上司拿到访犯。或先有访单。或拿后召告若批发审理、必将访单有名犯证、该处提拿。及召告原证一并批审。上司访件不可迟缓。审时逐欵先唤害证。将始末根由。详细问明后唤访犯。亦逐欵研讯。如重罪之欵。不肯承招。必须以夹棍吓之。彼既明眼光棍、见事难终蔽何必枉受毒刑。自然实吐一欵供明随令本欵害证。及本犯畵供令退再审别欵。未审之先须先立一供册将发审文牌装头。后开各欵。每欵原告被害干证姓名。分列。以便记取口供毋致遗漏其畵供单要长。以便逐欵畵供。庶不致人多环挤阶下而欵项之头绪亦清矣。除访犯收监、尾犯羁仓、其余应取保者取保、应宁家者宁家、候详定夺、 
　　○上司发审之犯、例有迎风扳然不可善用刑贵恐本犯惊魂未定。辄自加刑殒命。甚为不便。只要逐欵审问无疑。逐欵问拟。以所犯之罪。引拟某律例。有律引律。有新例引新。若律例皆无。合应比照某律。务要允协。有无赦前赦后。仍应分别。所犯之罪。是年　诏欵在赦。方可援赦。或免罪。或减等。须要看明。欵内罪有重轻除轻坐重以赃入罪例庄赃者。以多者一主为重余不重料。出具看语。叙招定拟详解、候上司亲鞫、或审后先将本犯及害证等口供、出一活看、申解、候土司批发定拟、然后按欵拟罪具详、更为慎重、如前批即有究拟妥招字样、便径拟报无妨、 
　　○但上司访犯、要看上司意旨何如。未审之先、要精教口气。以便迟速宽严。既审之后、要请教口气。以便轻重定拟。或上司始严而终宽。若急为据实定罪。虽欲从宽。反滋批驳。又费许多纸笔心思也公举恶犯、既奉上司批发审拟、其逐欵取供、按律例定罪、有无在赦前后、亦如审访犯式、但恐犯系本州岛县公举申详、与上司提拿访犯不同应刑讯之处、不妨动刑、应问拟之处、径行问拟、不必先谓禀请意旨也、 
　　地方果有元憝豪棍、聚结党羽肆行骗害、小民畏怯、不敢申控而司牧素亦稔闻因无人告发。不径拿恐生物议然访其积恶多端。骗害有据。或因他事鸣公或官亲自密拿。但不得使其逸脱反受暗伤所云缚虎不得不急者此类是也官长自量才力非可剪恶除奸。莫若置之。以俟盈贯。倘度可擒拿。定须。拿俟收监。出示召告。有告即审。审实取供。大板当众重责。被害闻之。呈告纷至。使积恨获伸于今日。犹有逡巡褁足者乎但大恶既擒。断难轻纵。审实通详。须要具禀上台。为下邑穷民作主。殄此巨敦  。以安良懦。否则纵兕出柙贻害诸控告者非浅鲜哉。 
　　○所告欵内事轻、及虽重不实者径宜开豁免致干连。提解往来受累。上司到任有访拿衙蠹者亦有平日风闻坐名提拿者均与本官体面有碍然立心既作好官。自不应容此蠹役盘踞衙门宜革遂之于早倘上司行牌各州县一槩造报。则可具文申覆、现在各役、俱系平常供役、从前并无过犯、亦无年久积蠹盘踞衙门。无凭造报。须照来牌云云申覆为妥 
　　地方每有匿名砌欵、指首某人、必系仇家暗害。例不准行但宜存状密访。使知其人素行若果不良、后必有人告发此亦其一证也、说者谓宜密拿审究是又与例违。断断不可、 
　　夫上台到任、例拿访犯以除民害。而吴浙之间、有等积年巨蠹。盘踞衙门。专通上下线索。勾连地方势豪。侦探官府短长。胥役所行过迹凭其喜怒。牵陷良善取捕风捉、影之事装头换面之谋名曰造访其省郡之地又有神奸大猾、紏聚无赖。勾连各州县造访之徒主于其家。操谋设计。吓诈横行。名曰窝访其间大蠹闻风。夤缘贿纵。删抹姓名名曰卖访受人嘱托硬砌无辜。插入欵内。台曰做访故令奸党四出。招摇声势而有力潜行买脱。复又装害他人。名曰换访列此人之款填局外之赃及质审当前即借此人之口翻供局外之人名曰借访赃既未必皆真又复多捏干证或称过付助恶以致重迭株连。破家荡产。又名曰访。总之此辈。假造访窝访以吓人。而胆怯心虚者。又以入访被访为烈祸。不得不倾竭囊金。弥缝恐后。于是此辈高房大舍。玉食锦衣、宴饮酣歌。恣横无忌。迨至访犯身罹宪网而各衙门、乃若辈轻车熟路。反为经营打点。攫利取财不致于鬻女卖妻而不巳更可怪者、从前装访之人尽为贿脱。真蠹又皆卖放。间有一二恶迹着闻。为上官廉访者。坐名取欵。彼即令本人自开欵迹以明中正 之物产虚填霸占强谋以亲朋故旧之无辜妄捏证邻被害上官庭鞫之时。方裂眦发指。恨不立除奸恶及两造喧呼错愕未识所由累若赃私毫无的据几令怨积冤屯化作雪消氷散是又以风宪台司仅供羣棍之戏弄而巳。然此犹为访拿之害也。及其真蠹。一经访拿之后。恶心愈猛。恶焰愈炽。自知法网难逃遂尔横行放泼。恣意噬人。将胸中所记温饱之家及有眦睚小隙者。至是凭空吓诈信口株扳。以致遭官系狱剖断之下难分真是真非审结之时惟有卸赃卸罪然而被扳者长途解审。黑禁幽囚六问三推。经年累月。迨至水落石出而身家业巳破荡矣。富户小民畏如荡火但愿餍其贪壑免为扳累便为万幸尚敢较钱财论是非乎故小民畏衙、蠹于既访之后甚于未访之先者此也然衙蠹所以犯赃者。于豪雄得势之时恃宠专权作威作福。借官府为庇荫。剥百姓如鱼肉。或经管仓粮乘机干没。或司掌库藏、恣意侵肥。或以乘行词讼。生端婪诈或倚腹心线索说事指诓。势焰惊人。权枘在手莫不承望风旨。加意趋跄。迨一朝败露。赃私狼籍。按欵穷追。彼不思孽由巳作。生计害人。非借名变产即托言补库。捏称谁为欠债。谁为分赃假立虚 田产、告人售买、妄扳平素仇隙坐彼承追问官秪以结。件为急。奚暇辨白枉诬究之判断银两何曾分文交官仍是本犯肥巳于是择有殷民。声言单控伙党摇吓。估量家私。饱欲方止以赃赎作生涯以囹圄为垄断彼方安坐圜扉肥酒大肉而听其扳害者敲朴囚系追比之倾家而殒命也所以作恶之日。百姓受害。获罪之日又复株连。以致地方有访拿一番加敕一道之谣审问衙门。提解欵证。分头四出需索骚扰无殊罪犯。不思上台拿访。本为民除害。而反为民害。百姓又何乐有此举动耶。昔日巡方专为察吏安民而设、故访拿土豪衙蠹。载在敕书凡属州县、无不骚然。所以访蠹之害。惟巡方为甚。两浙直指王汤谷禁访弊指示。编之笠翁资政新书可考也。鸿并参取述之以见当时受访蠹之惨如此。然今巡方巳停、而督抚莅任、亦问有行之者。以事势揆之、巡方以一年之岁月巡历一省之地方。一切行宜。不得不急迫以副职掌。督抚为封疆弹压大吏。所有棍蠹。何妨悉心体访。渐次提拿被害必以招告者为可准赃罪必以审实者为可定欵外不许妄扳一人追赃不许株累无辜拘唤被害。止许取保候质不许擅行羁禁井差役需索一文至于该地方盘踞窝访造访奸徒密拿审实立毙杖下以为吓骗金钱诬陷善良之戒如此则真蠹不致漏网。小民获以安生。而奸猾亦不得掌握以成风矣。 

　　○杂犯 

　　侵占田产坟山 
　　婚姻 
　　债负 
　　家产 

　　△侵占田产坟山 

　　田产坟山、有当日原买文契为凭或年远遗失、则有邻田、邻山之四至为凭。如田地每遇编造、某都某图人田、必开东西四至。今有争者、何妨便验此方至界系属何人。或本人之田。或邻人之田取、图册一验便知。如坟山界址无踪。难以查看且有奸徒窥他坟尚有风水遂冐认巳祖移别处墓碑。埋立他坟希。图、占夺。然坟邻有坟有山须问坟邻、取伊当日买契。验此方系某姓山坟。如邻无山坟业主、须密拘近山居民、问每年是否某人某姓祭扫其居民中、是否某人某姓托伊照管受其祭扫牲酒银钱详细研求真伪自见总要临机取巧如查验田地图册讯问坟邻人契。彼岂能预料及此。而先为买嘱乎田坟未明、不宜轻行踏勘骚扰地方。宜令中证亲族地邻人等公勘四至界址从公处明回报。如不输服然后亲身单骑减从秉公踏勘即从彼处究明。以定立界址。免其后争。而一干人等、俱就便取供。免其往返多费。踏勘定期某日、不可临时更改。使两造多人难于伺候。起马之先、须发一牌、晓谕、所有本州岛县饮食。俱系自备。并不费两造一文。跟役人等、亦不许需索盘缠酒钱。如有不遵。许本人即刻扭禀重究不贷如此、原差地方。不得借端科敛。有玷清廉。 
　　○踏勘坟山不得其平、遂有掘墓以验其铭石起棺以验其殉葬之宝物。以为证。此断断不可轻举。铭石犹在棺外。宝物则附及其身。岂有别无剖断。而自犯开棺见尸之咎乎。且暴露骸骨。大非仁政冥冥之中鬼亦增其怨恫矣 

　　△婚姻 

　　夫婚姻以媒妁为凭。亦有虽媒妁而实非媒妁者、以聘定为据。亦有虽聘定而实非聘定者若皆执以为词。吾恐争端所自起。而伉俪亦终非佳偶矣。何也、所谓媒妁者。通两家之好。缔秦晋之盟。往复致词。非朝伊夕。而后即事。何其慎也所谓聘定者。先纳征之礼。陈羔币之将。告以祖先。会其亲眷。而后拜受。何其敬也。若夫樽俎宴饮之间。片言结好。倾葢投交之际。指腹联姻。或以卮酒之献酬。权为纳采。或以在坐之宾客。代作蹇修。从此仕宦各天。升沉异路。及其男当氷泮之期。女值桃天之候非男巳孤贫即女婴陋疾富者嫌贫而易毁贫者则指为赖婚男家恶丑而败盟女家则指为负诺兴词致讼。各持其说。殊不知父兄欠敬慎之过耳。试问媒妁果有通好之人乎。聘定果有羔币之将乎百年大事。岂可以卮酒席宾而遂为之据也。诸如此类、鸿以为召男女之当前。亲讯其情愿与否。毋为面狥餙说不愿则竟与断离使无非耦不终之叹愿则竟为断合以全遵先不悔之心但女富则当厚赠其妆奁以资窭壻男义则当明正其亲迎以安丑妇是在仁侯婉为劝导之耳若夫夫媒妁有人。聘定有物。尚其许字。巳成百岁之缘。岂以陋贫。遽失两家之好。并宜断合。以正人伦。或谓所匹非宜、终难偕老、虑生他变、将奈之何鸿曰、关睢为风化之始。夫妇居大道之端既以正名礼严从一又安可逆计其后而遽毁先王之定制哉愚论如此。以质之　高明。 

　　△债负 

　　债负必以劵。约为凭、而往之手札不足据也。安知其曾否见贷与既偿而无证乎。又必以亲借亲偿为信。否则子孙兄弟之属为代索也。又安知其物偿而劵未缴与别立收约而今已无存乎更有执其故纸。藉势他人。假立借约。转会取讨。是则张冠李戴。请托代追。而　贤司牧岂可为人作刀砧耶。若夫劵约分明。笔押有据计其取息已多自应减本归结苟其本息俱逋律有远年倍还之条定例三分行息。过此即属违禁。计其余息论赃入官。拟以笞杖。然而负者实贫。力难归结。尤须婉劝借人。量为减免。以留余惠而资福善可也。 
　　○每有客商载货投牙、甚奸牙欺客良懦以所售之金。非扯垫他帐。即侵欺入已。使远人羁绊异乡。血本亏折具词鸣控务必勒限严追以苏商累庶商贾感悦络绎而来矣。 

　　△家产 

　　父母亡故、兄弟未经分析者、律载子无论妾婢所生俱得均分宜命族党尊长、乡耆里老等、将所遗产业备造一册呈官照分均派。如造册隐漏即系受贿狥私。族长等并究。若承继嗣按律、嫡妻年五十以上无子、得立庶长子若无出、先尽亲房、无则许立远房、以及同姓、不得乞养异姓之亲子、及收养遗孤。已从本姓又经执丧制。去之则恩难□绝。存之又于律不符。其宗族必有起而争之者矣按律遗弃小儿三岁以下虽异姓仍听收养。即从本姓但不得遂立为嗣若义男女壻、为所后之亲喜悦者。听相依倚仍酌分给财产是虽有异姓恩养。仍必依律立本宗为嗣。其财产、未尝不酌给以资生。亦恩义两尽之道也又有绝产丰厚。宗人利继为嗣诱其嫠妇。不分疏近托立贤能亲爱及其承嗣。本生父母假。代理为名暗行侵占致嫠贫困无依。吞声莫欣。为　司牧者。又不可不预为之虑也。宜将嗣子唤至当堂视其果否贤能何等亲爱并察其本父有无家业素行良惫若情涉可疑宜令族长等公立继嗣执照一纸。官长批明。日后不遵教训。不能孝顺。以及本生唆诱。欺骗财产。许所后鸣公另立应继仍令归宗。令在事者书押官长用印。付继亲收执况律有继子不得于所后之亲听其告官别立之条乎。若继父尚在。却自生子。其家产与原立子均分其于义无可厚薄者也律又云若所养父母有亲生子、及本生父母无子欲还者听。以本生之后。不可终绝也。然律无仍与财产之文。以身既归宗。义不得与所生共分其有也。今每有归宗而亦争受分。岂义之正乎。或恩爱所锺归非获巳。亦听继父母推予之可耳。 

　　以上户婚田债、民讼所常有者、故畧备刍荛、至于私盐赌博之属、具详庶政部、兹不再及、 

　　○反叛 

　　反叛、贼之大者也。何以律载盗贼之首而是编列居杂理之后然律之首载者乃罪重恶极特严乱臣贼子之诛是编后列者乃国泰民安自无斩木倒戈之衅今附之于篇聊备观览。犹药中之鸟吻岂仓公扁鹊之所乐用哉。于以后之。抑以示永不用之意云尔。 

　　谋反大逆 
　　谋叛 
　　首告 
　　拿审 
　　籍没家产 
　　逆产变卖 

　　△谋反大逆 

　　谋反者、不利于国谋危社稷之谓也大逆者不利于君谋毁宗庙山陵宫阙之谓也。按律共谋者不分首从 【巳未行】 皆。凌迟处死。 【正犯之】 祖父父子孙兄弟、及同居之人不分异姓及期亲伯叔父兄弟之子。年十六以上不论老疾皆斩夫祖父父子孙兄弟、五族也而不及祖母夫同居、即各爨者亦是不分异姓、即外祖父妻父女壻皆是、及期亲伯叔等亦不限巳未柝居皆坐而不及其孙其古人造律亦必有说乎。律中凌迟处死为共谋之正犯而言其论斩者则皆连坐之人也。正犯连坐、相去殊别、遇此大案、最要详慎否则不惟斩易凌迟。而正犯之祖母。及连坐期亲之孙。俱在首领不保中矣。男十五以下。及正犯之母女妻妾姊姝、若子之妾给付功臣之家为奴而不及子之女正犯财产入官而连坐之财产不与也若女 【兼姊妹】 许嫁已定、归其夫则已嫁者不问可知也 【女许嫁不连坐始于魏正始元年从程咸请也】 子孙过房与人、及聘妻未成者俱不追坐亦指正犯而言。正犯不坐其余又可知也。子孙过房、女已许嫁不坐、则子孙之已为僧道。女之以为尼。亦皆在所不问矣玩律并无坐及奴仆之文即同居异姓律注甚明、亦无双仆字様。或奴仆非系知情。亦得免于事外乎。当事尤宜加慎毋以为犯属家口而一槩摭入也 

　　△谋叛 

　　谋叛者、谋背本国。潜从他国之谓也。按律、但共谋者不分首从皆斩。巳未行皆是也。妻妾子女给付功臣之家为奴、此言斩无凌迟之罪矣此言妻妾子女为奴止及本身而子之妻妾不与也。姊妹不坐谓在室之姊妹若许嫁已定。在反律之人巳不连坐矣父母祖孙兄弟、不限分居同居、背流二千里安置余俱不坐葢又承上谋反内所坐之同居异姓期亲而言。明其不在所坐之条矣。财产入官。亦止言共谋者其余即谋反亦不入官矣。夫谋反者敢于称兵抗敌而来谋叛者止于背国离心而去其罪之轻重固有间也。故制法亦轻重不同。当事处此反叛二字最要分明否则出此入彼。其枉伤多命。冤陷多家。咎将安归乎。 

　　△首告 

　　反叛律重隐首之条、凡谋反知情故纵隐藏者斩捕获正犯者、授之官。仍将财产全结充赏。知而首告官为捕获、止给财产不首者不分巳未行杖一百流三千里未行亲属告捕到官正犯、与缘坐人俱同自首免。已行、惟正犯不免、余免非亲属首捕虽未行、仍依律坐。凡谋叛知情故纵隐藏者绞。与谋反纵隐者斩有分矣告捕者、将财产全给充赏。亦指正犯财产而言也。知巳行不首、杖一百流三千里、知未行而不首。杖一百徒三年。与不首谋反者之已行未行皆杖流、不同矣若谋而未行为首者绞。为从者杖流。其亦指为人所首而、言也为首者绞。则、家口不为奴财产不入官可知矣。律又云、告捕者、犯人财产充赏、则谋而未行、有人告捕财产不入官、亦将充赏耶、其首告之人、有共谋知情者、有在谋之之亲属者、有傍人告捕者、其赏否似未可以。一槩论也。附及之以　质高明。 

　　△拿审 

　　凡拿告谋反之人唤入密室屏去左右。先取首状看但恐乡人。不谙反叛律意。统言谋反。再讯其口供、伊。系谋反者。何人、谋反何人起意倡首何以同谋、所供为首同谋之人是何年貌籍贯在何处商谋、而无党羽、而无器械人马、有无散给伪札、约于何日何时在某处起手、若谋反已行又问为首何人曾否称王有无年号、为从何人曾否设有官爵印信、人马屯在何处、曾否杀人、抢掠乡村、若首谋叛问与何处相通有何奸细往来、是何月日、是何姓名、有无书札、来人与书是否亲见今现在何处还有何人见证若未见来人与书札却又如何知道一一问明。须令写立如虚甘坐认状将首人寄监。或看守。如谋反未行宜各差的役逐名密拿首犯同谋到官。所供与首人同。及年貌俱对逐名吊审对质无异立取器械并追伪札。其余伙党。酌量拿究。若樵夫牧子之流不必穷治、如谋反巳行必先使人密探。果有盘踞山谷屯聚庄村实迹。须酌量贼党众多。贼势强弱、寡弱易制。则率领壮快、协同防营。密计擒捕。众强难敌。则飞报就近上司。速调营官带兵协剿。但不得张皇徧报多发官兵骚扰地方后来难于收拾。若审无称王设官授札等情。止有混名绰号当以盗论未可遽称谋反。此处大宜斟酌如首叛先密拿叛人。并窝藏奸细。立取书札。果有实据方可申报。若奸细书札俱无。又无傍人见证。止凭首口。尤宜拘集叛人族属乡甲地方人等细讯素日为人平时踪迹。所通之处是否亲朋。若众皆愿保无他。或密禀上司准与保候查夺其首人必系仇诬、律当反坐但念乡愚无知、重惩枷示发落、以免具题。若本官素有担当。此等审果虚情。径行保释。仍令首人自立无知妄首。恳求宽恕认状。或族属乡地哀怜公保。将首人重惩。免其反坐申究总之地方有此即非地方之福亦非地方官之福要在平日保甲稽查宜严临事侦探宜确擒拿宜速审讯宜详细请罪宜酌量申报宜慎重惟期罪之可轻者。不宜入重人犯可少者不宜累多事可消弭者不宜乐有而巳每见一二奸邪、妄似妖术惑人、鼓动无赖、汝为某文、汝为某武乡愚罔知利害辄聚合成羣、揭竿立帜以为嬉戏。而有司张皇遽称反叛。徧报上台上台据报、一面发兵剿捕。一面缮疏奏闻。擒杀不过数人报剿、巳逾千、百。兵马所过。鸡犬无宁。况邻贼近地。何良民之不洗戳为贼党乎。至于地方官、有防范不早之处分。上司有觉察不先之参罚。若使探知情实不过乡、愚多事、密禀上司一胆识州县官。制之有余其渠扑杀之余惩释之讵不冺然无迹安良省事之为美哉。至于私通逆党、或仇人因之报怨。或匪类因之而挟诈。经行首告、及捕而讯之首者出其伪札为证安能招致彼国之人。而质其真伪乎。上司以叛案为重遂尔具题部议以叛党可恶。岂容轻释而其人之身命家口已化为青磷野蝶矣如此类者、或审有仇诈情由。私书是假。宜密禀上司立殄首人以全无辜不亦可乎。再有从反逆之家、籍没财产检出姓名录册。非有印文奸诡书函。未通字讳悉宜密附丙丁其保全者众多。阴功所积不小矣。 

　　△籍没家产 

　　拿获反叛之时、即将家属着落乡甲地邻看守。不许私纵逃逸。审鞫反叛有据。即问其家口男女若干人、同居若干人、有无异姓同居、有无家属出外其朞亲若干人止宜问明另记莫入口供恐后难于抹去。按律只坐正犯家属。但犯未审明。难定正从。自宜一体看守。待审明之后止查守正犯家属。其余即行保释。毋得久羁。按谋反律应斩者不及正犯之祖母。男年始十六以上。其十六以下自在免坐之数矣。为奴亦系正犯及子家属。不及子之女男亦始于十五。其许嫁过房在聘者俱不坐。谋叛止坐妻妾子女为奴□□父母祖兄弟流罪。余俱不问。但　新例甚严又宜查例。未敢执律为论其可以为之宽恤。而于巳无害者。不妨祝网只须周详使人无隙可指则善耳查家口时自宜逐名登记、如有亲友探望悞羁者审明着伊本属具领释放。其应坐者。俟正犯之罪定。然后家属造册报解。不得一槩俱报若家属人多将应坐各犯择谨密之处。女着老成媒稳、男着地甲邻役等守护。不许闲杂混入欺辱。其余家属、取具的保、另候发落、其财产于盘查时先立、印册务要同僚属亲至其家将前后门着的役牢守、将金银首餙总置一处、绸绢衣服总置一处。粗旧衣履总置一处。器皿杂物总置一处将各项件数点明登册。所有橱柜箱匣之物。有锁者。先将柜橱等数注册。方开点芋橱某某物件。某箱某某对象仍于各厨各箱内存一细单须照册比对明白。勿致遗错。另加封锁听候上行。或入官变卖。或告捕充赏、不得衙役辈、暗携私窃。如田地房产。生意先收□契劵帐目以便查对。仍令本犯开报。着该图甲邻地、查明坐落间数坵亩。汇册登记。取并无隐漏甘结查毕之后、亦取该犯并无遗漏结状存案。至于在外知谋仆属。讯明去向。立即关拿。别处货物店面。移文本地有司取具伙讣口供。按资本利息。并现在货店等件造册并无隐漏、甘结一并移覆候上文定夺 

　　△逆产变卖 

　　杂物变卖、例着官牙估值发卖勒限完价交官。其房屋着落该牙行总甲地方召买。田、产。着落该图里邻召买但估报之价不可太昂然亦不可照本犯原契之数葢年有远近物有时值急难出。是自贻其累矣。即宪部驳增。亦以地瘠民贫。难以加价强售为词。俟部议已定仍出示晓谕。开明估价。情愿买者。当官具呈批准上价并不价外增溢分毫官给印朱票照实时营业如无愿买、田产着图里长确报殷实认买或一人承业。或数人分受。悉听其便。但不许借端勒买混行开报挟诈银钱以滋扰害如开报无力及贿纵殷户定行重惩追赃庶奸里等知儆。而官物易于出鬻矣。 

　　○赃私 

　　犯赃律例多条、而正赃惟六刑书中所谓六赃是、也。其余以准诸欵附入者也。风宪边海分出者也。衙役犯赃、以至过付。引送。凡因赃入罪者。皆必定所犯本赃是、何色、目。然后依律拟断。按数给没。其中又要分别人之有禄、无禄、与赃之当并当计、方能定拟、 

　　释六赃 
　　引律科断诀 

　　 释六赃 

　　一曰监守盗监者监临谓经管之人也。守者、主守谓经收之人也。凡经管经收、及临时差遣管领提调人员、并佐贰首领官同署文案者私。用所收所管之物。皆是监守盗、 
　　如库子收头粮长经收钱粮、侵欺借贷、俱为主守盗、如监放应给月俸银米布绢、并赏给等项、尚未给与有侵克者俱引掌守在官财物条内。言物当给律。如已给散军人、而科取入巳则引因公利敛军人钱粮赏赐律、如通番赌博、及违禁货物、与应入官之赃物、侵匿者俱引收掌在官财物条内。私物当供官用。守掌侵欺律。 
　　按本律、监守自盗仓库钱粮等物、不分首从并赃论罪。如、十人节次共盗四十两、各分四两八已通算作一处。十人各得四十两之、罪皆斩 【系杂犯】 若十人共盗五两、皆杖一百之类、三犯者真绞、并刺字、首从皆是也、○一两以下、杖八十、以下者、自两以至于分也。此监守盗最重较常盗加一等。较窃盗则加二等矣。一两之上至二两五钱杖九十之上者、出于一两之外。即坐重其法。所以慎微。凛人于不敢犯也。以下俱二两五钱逓加至二十五两。以下五两加至三十两、以下十两加至四十两斩杂犯徒五年。自四十九两九钱皆是。若满五十两。又不用此律也。○康熙十年间。部题嗣后侵盗钱粮入巳、数满三百两拟斩不及三百两、照监守自盗拟罪、○一仓库、若宣大等、并沿边沿海、有监守盗粮草、值银二十两以上常人四十两以上、俱发边卫永远充军、在京各衙门、及漕运并京通六仓、有监守盗粮草钱粮帛等值银三十两以上、常人六十两以上、亦照前拟充军、其余腹里、有监守盗值银五十两以上、常人一百两以上、亦照前拟充军。以上俱依律并赃论罪、仍各计八已之赃数满方照前拟断。不及数者、照常发落、照监守律科断也○又沿边海、侵盗银粮二百两以上、漕运钱粮三百两、粮六百石以上、俱照本律、仍作真犯死罪。系监守盗斩。常人盗绞。奏　请定夺。○凡称以监守盗论。者、无入已之赃。虽百两止科其罪、不得引例充军 
　　一曰常人盗原系官物、非监临主守之人、取受侵欺借贷及擅取官造什物、珠池内珠、官山内树木皆是、不必专于偷盗也。○若盗库内给主之赃物、虽非官用。亦系盗官物。○犯盗官物、盗时不知。是官物、止依窃盗已行得财、律。○支取军人钱粮、军人现在者、为冐支、军人逃故者。即为盗官物、易买军人支粮票帖、下仓支领、系出财货买、止问不应、○监守常人、盗出官物、被职役应捕人等、搜得、受贿不告。问受财枉法。无职役、非应捕人、止问知盗后分赃。○监守人、通同常人盗取、各照本条论、○同监守之人、搜出监守所盗之物而分之。以监守之人。诈取所守之物论。 
　　按律、常人盗仓库钱粮等物、不得财杖六十、但得财不分首从并赃论罪、刺字、所谓常人非但军民。即在官人役而不系监守亦是○一两以下、杖七十、一两至五两杖八十、以下俱五两逓加自杖七十科罪始者。较监守减一等矣。夫同一盗仓库而减等者所以重监守也同一窃盗。而加一等者以重库也盗仓库、须自仓库盗出方坐。夫赃至五两始加一等者、非独宽于常人。正所以甚监守之罪案耳。罪既减等。则赃必至倍而后坐。倘仍以二两五钱为加等。是减而仍未减也。加则倍加减亦必倍减。所谓犯罪得累减也。观常人之减等以倍。愈知监守之罪愈严矣。○赃至八十两绞、系杂犯、康熙十年七月、部覆科臣姚、　题常人盗四十五两、五十两、五十五两、总徒四年、○其监守直宿之人以不觉察科、罪。 
　　律条例监守常人盗、赃至二十两以上、限一个月二百两以上限三个月、果能尽数通完。照本律发落真犯死罪者、减等免死充军 【充军以下俱减一等】 如过期不完、各依本律例从复位拟夫照赃数之多寡。限以时日之久近果能尽数通完。既不致仓库之有亏。开加派之渐更不累同爨之追赔。免株连之苦。出于本盗。固有悔心之萌。即出之亲属。亦见急难之谊。槩减一等者。所以开自新之路而引人于好义之地仁之至也○照本律发落者。以明其不照例也。如监守盗边海银二十两、例当永戍、今能一月通完、仍照监守本律、杖一百流三千里也。又查笺释内、于尽数通完下、有例该永戍者五字。分别律与例。更明白。 
　　曰枉。法赃受人财物而为之曲法是也各主通算全科、分有禄。无禄人、 【凡支月俸一石以上为有禄不及一石为无禄】 
　　○如地方中盗贼被总甲里长获住、得财放免则本里者问枉法。别里者问恐吓。以别里非所管地方也。○凡应管职役、虽系恐吓得财。而有枉纵者皆问枉法。○凡受财者、得枉法之罪、则与者问行来过财之人问说、事其余各赃过钱人俱止不应。 
　　无禄人减一等、如不枉法赃、一百二十两减一等、杖一百流二千五百里非是三流同为一减也。 
　　按律有禄人、枉法赃一两以下杖七十、一两至五两杖八十、以五两逓加八十两真绞、 【笺释系杂犯】 凡无禄人之罪、比有禄人俱减一等、如无禄人、枉法赃一两以下止杖六十、不枉法赃一两以下止笞七十、余可类推、○如无禄人枉法、 【扶同听行及故纵之类】 一百二十两绞。 【笺释系杂犯】 
　　一曰不枉法赃受人财物、不曾违法是也。亦有有禄无禄之分各主通算折半科罪。 【如一人得十人财并算折半】 系一主者不折 【如十人得、一人之财、各计入巳之赃论、不可分首从。又或未分受。则并拟之。】 
　　按律、一两以下杖六十、无禄人照此减一等一两之上至一十两杖七十、以十两逓加一百二十两以上真绞 【律载真字以见旧律杂犯上始】 ○又律无禄人、不枉法一百二十两、罪止杖一百流三千里、若因公科敛入已、律虽称以枉法者、与接受之赃不同、即至满数、亦宜引行止例、盖实无枉之事也。 
　　一曰窃盗赃。潜形隐面、盗人财物、无分白日与黑夜皆是、或剜人衣囊而取财物、则为掏摸、罪等窃盗、各分窝主造意。行而不分赃。分赃而不行、律例引拟。若强盗得财、乃属劫杀、不待以赃为断也。○窃盗等犯、皆刺字若先犯窃盗、右臂已刺、又犯掏摸、右臂再刺、不得刺左必重犯窃方换刺左也。诸赃应剌字者、皆如此、 
　　一曰坐赃除正条之外如新任新役、受所部所属拜见银两、及诸色人员、无故受人馈送如受伤医药之外、偷损财物、赔偿之外、多有所取、或因公科敛、赃非入巳、或造坐虚费皆是也、其送受土宜者、勿论共主通算折半科罪。○若取。而受者。不分财物土宜。俱为求索矣。 
　　按律凡官吏人等、非因 【枉法不枉法之】 事、而受 【人之】 财坐赃致罪。各主者通算折半科罪与者减五等。○官吏坐赃若不入巳者、拟还职役○旧例有一主全□之诬今见行事例、一槩折半科罪○新官到任、受里长拜见、以此条科、若是里长自行科来者、依因公科敛人财物馈送、 
　　按律坐赃一两以下笞二十一两至十两、笞三十、每十两加一等。四十两、杖六十、八十两、折四十两、应杖六十、○因公科敛条内赃重者坐赃。○自科敛至八十两之上方照坐、赃致罪拟断、　八十两杖一百止、加二十两八徒每一百两加一等、至五百两、罪止杖一百徒三年、以坐赃。非实赃也 

　　 引律科断诀 

　　六赃监守共常人盗取官家米物银。枉法窃盗不枉法。坐赃科罪重分轻。 
　　监守两下杖八十。二两五钱各逓增。二十两流二千里。四十杂犯实非真。 
　　常人两下杖七十。五两一等逓相加五十五两五千里八十杂绞罪无差。 
　　枉法起照常人。俱于有禄绞为真。若为无禄通从减。百二纔科真绞刑。 
　　窃盗得财杖六十每逢十两逓加增赃盈百两三千里以上三犯俱绞真。 
　　不枉法赃如窃盗。为因有禄成同调若为无禄不其然。罪止于流无死道。 
　　坐赃两下笞二十。每逢十两逓加之一百两外以百论。罪止于徒当得知。 

　　审犯赃人犯、有证者。必尽数审出。然亦照所供而止。不必多方罗织。赃虽解上、而追则仍着地方官。若本犯不能完。未免株及亲属。致案难清结。○引送之人、见付过付情罪悬远。见付者彼诈此。情已定。但付财之时在彼看见。局中局外。罪可出入。若过付则身于此中说合线索实在其手。罪有重于受赃之人者。不可不别也。若非说合。即曾经手亦当入以见付字様。以开一面。○过付人、虽有应得之赃、亦要问其有无入已。使豁之有路。 
　　本犯、赃难尽完、有将不堪房屋、高价告买者远年不明债负、开报追偿者官长推利完赃。因与拘买催追告彼人私与银钱彼又另告他人承买另报借人子弟代偿、展转诈骗究假公事以济私肥诸如此者不宜轻准。房产着官牙家属从时估值。召主承买。债负须亲笔劵押。应与归偿者方准着原中等酌处清还否则受害不甘。赴上司告理。有损才名○凡赃私审定、申详批追者、须令该承。另置一簿。立限比较。或陆续完结。一一填注。若奉催提、将巳追完数目报明。俟全追具批一并起解、获批存案、以免拖沓之愆、凡衙役被人呈告。批发别处、审有赃私本官即有失察之处分。若系前任于今任无涉、若系本任、须查于事先责革立案以便斡旋。若系差票索诈。少则指为饭食驴脚之资。犹可开释。多则于本官大不便矣。故每勾摄公事无论事之大小。凡于投到时。必令具原差有无需索结状。无则存案。有则重处追革庶免事后之累。 

　　福惠全书卷之二十终 

　　●福惠全书卷之二十一 

　　保甲部一 

　　◆保甲部一 

　　总论 
　　选保甲长 
　　保甲之制 
　　保甲稽查 
　　造保甲册 
　　简验壮丁 
　　训练伍壮 

　　○总论 

　　夫保甲之设所以弭盗逃而严奸宄法至善也惟行之者不得其要且视为具文而又纷纷焉日见其奉令之扰究无其取效之实遂以保甲为厉民之具而弛之。其不与因噎而废食者等乎。所谓保甲者有古寓兵于农之意焉有古军旅卒伍之用焉有古比闾师胥之制焉古者守令皆得主兵以率战。今之州邑、惟快壮数人供奔走而已。若仿井田出甲卒之遗法。以遴选乡壮而训练之。使知义勇而乐战夫非寓兵于农之意乎。古者万二千五百人为军、将皆命卿、二千五百人为师、帅皆众大夫、五百人为旅、帅皆下大夫、百人为卒、卒有长、皆上士、二十五人为两、两司马皆中士、五人为伍、伍有长、今保甲之法。十家有长曰甲长百家有长曰保正一乡有长曰保长以次相统属。而行稽察之政焉。至于壮丁无事则暇日以教练。有事则闻儆以救援。皆保甲长相率而趋。夫非古军旅卒伍之用乎。然而甲保长类多报充。讵堪胜任必亲加选拔以足驭众而急公视才之大小以为用是又将用命卿师旅用大夫卒伍用上中士之意也。古者比闾之制德行相规。患难相恤。死丧相赒。师胥之制。有故则设备。有盗贼则追捕。有奸宄则互相稽务令比户有可封之俗。室家享康阜之娱。今保甲之法。设为保长壮丁。分布城乡。联络村舍。平时修防讲备。临事协力救御至于保里之中。有德善孝弟则举而旌之。有无良匪类则举而惩之。以及子弟训之谦和而好礼。父老勤其推恤而好义。一里如是。各里如是。一乡如是。四乡如是。有不雍雍然同古政行俗美之世哉。夫所谓保甲之害者。如王荆公、抽民兵以远事征伐。妨农稼以简阅戎伍。使百姓军装糇粮而自备。死亡穷困而莫哀。是其所以为害也。所谓保甲之利者。如王文成公之抚赣。命州邑设保甲以综理一乡。立甲长以稽查十户。清排门使奸宄之无可藏。选壮丁使防御之有足恃。是其所以为利也。推原其故。荆公驱民以为兵以之远战边于边、隅。文成简壮以为民以之近守其闾里其利害之相去倍徙。不较然乎。今州邑之修举保甲。能毋视为具文诚得其要而行之夫诘奸不出于其家防护不出于其村御侮不出于其里是一家一村一里之民各自为卫也即其近家之人而为、之甲、长。即其近村之人而为之保正。即其本里之人而为之保长。是甲长保正诸人皆所熟识也。其甲保长等又必选择而任之是其人必皆老成奉法者也至于传集征召不用公差。查报拘催。不烦牌票而悉听保甲之自为承禀百姓获终岁之安官司无一文之费若是行之者既有其实效奉之者亦无其烦扰由一邑而推之一省。由一省而推之天下。诚弭盗戢奸之善政也。又安见其为励民而可废之哉。 

　　○选保甲长 

　　夫保甲之安扰。视乎其法保甲之兴废视乎其。人葢法之不善。有扰而无安。人之不得。名存而实亡。谓保甲之无益于民也固宜。惟夫法有定而用法无定人无难而得人为难则保甲长之选。可不慎乎夫十家之奸宄盗逃。惟甲长是稽。百家之奸宄盗逃。惟保正是问。一乡之奸宄盗逃。惟保长是综。苟非其人。则十家之众不服其稽。百家之十甲长不服其问。一乡之保正不服其综。则虽奸宄盗逃。日纵横于十家百家一乡之间。宁复有所忌惮耶故欲保甲之实行有效非保甲长等之得其人未见其可也所谓保长者、邑分四乡。乡立一长谓之保长。不曰乡而曰保者。以乡别有长。所以管摄钱谷诸事而保长乃专司盗逃奸宄不与乎其它者也旧例即以乡长而兼保事。其责任不端。而才非所用。葢乡长取乎年高有德而素行服人者充之。保长取乎年力精健才猷迈众者充之。故所用不同。而责任亦异。未可兼理也。所谓保正者。以之统率十甲长并甲中伍壮、亦必择其才力精健才智过人者充之。至于十家长、旧例。即以第十一家为甲长、或十家轮充、夫甲长之设、葢为稽查十家之盗逃奸宄。非以备数而巳。若端主之家轮充之众、类多愚顽老疾。鳏寡贫窭之人。将责之抱十家之牌朝稽而夕诘耶。故必于十一家之内。择其殷实老成有子弟者充之。非有故不更。葢殷实老成则廉隅白饬。挥指听从。有子弟。则助。理有人。勿致悞事。而甲务可举矣。其选择之法、先择保长。而保正十家长须于编甲之后。始可遴选。宜先出选举保长告示、而晓以辖统保正。稽查盗逃奸宄之专司。并待以破格优异之殊礼。使人知责有所端即可免里逓奔走琑屑之烦礼有所加自不同约地奴隶呵辱之贱而有品自重有才欲试者亦踊跃而乐干从事矣。须令各乡约总地及庄镇长等务须详慎选择家道殷实年力精健。才猷迈众素行可称者合词公举。每乡拟正陪二人报县。以凭本县亲选乡地等不得隐蔽贤能。狥私妄举。查出重究。既报之后。县官再行细访所报果属俱贤。并无隐蔽。方票行乡地将公举贤能保长某某等起送到县。俟其到时。不坐大堂。于川堂引见。免其跪叩观其状貌不类庸常听其应对颇有识见看其年力果属精健验其服饰实居殷厚。便为点记随待以霁颜温语。另期以礼任事。令退、俟四乡公举巳毕、内中每乡选任一人。余一人记名候用。其选任者至期官升大堂先备烧金银花红绸酒榼鼓乐、命约地等伴领新保长、由东角门进至滴水檐下排立、鼓吹举乐、阴阳生为之簪花披红、县宫起立、新保长先行庭参、后四叩、县官出案傍答揖、礼毕、阴阳生执壶、把盏、捧榼、县官亲为逓酒斟三廵毕、新保长称谢、免行礼、鼓乐前导、由中门而出、印给优免夫差票、城厢保长共一人、合之四乡共五人、共举选优礼亦如之与四乡保长同日委任。每保长。给与某县某乡保长某人钤记一枚、凡有公务。许印封申送。 【钤记详后朔望甘结条】 至于编保之事。俱保长专任而城厢约地及镇集村长庄头各为兼理焉其大镇集巨村等长亦必择殷实才能素有体面之人为之。仍着本村镇人民公举其礼遇较保长少杀不行庭参。于滴水檐叩首。而仍给以花红优免票鼓乐导中门出。其小庄庄头、不及百家者。虽亦本庄居民公举殷实老成晓事者充之。俟任事有功之日。再行奖异。而初无所加礼焉。葢礼别以杀而愈崇恩施以功而益劝也保甲既编。而后择十家之长。百家之保正。其保正选择之初。着保长协同村镇长庄头严加选举。年力精健才智过人者报县。俟亲验堪膺。其见礼与花红优免鼓乐导出与村镇长同葢保正为保长分任而镇村诸长。亦与保正之责相表里、俾之协举共事彼自不肯容匪劣。而自贻悞矣。 

　　○保甲之制 

　　一乡之中、大而镇集、小而庄村、或千家数百家、以及数十家俱按各街巷之横直长短。单面街挨编合面街对。编、自第一家至十一家、内以一家择为十家长。以统十家为一甲、自第一甲至十甲为一百一十一家。内以十家、为十家长、以一家择为保正。以统十十家长。并十甲分之百家为一保。自第一保起每保总以百家为率。如此庄编保之外。尚有畸零甲分。谓之畸零甲。即附统于末保之保正。如人户不足一甲。谓之畸零户即附统于末甲之十家长。其庄村不及百家者、附近有一二十家、或十余家之小村准其附入以足一保。谓之合保。如村外独户令其移住大庄。以便照管。其窵远孤村、不过数家、力又难迁、即于数家中择一年力精壮省事者为庄头本庄稽查逃盗奸宄之事。一以委之。谓之畸零庄而于附近之保正兼。统、之。其庵观寺院、如在本甲、开。干甲尾。以不入丁差。不便列于十户之数也。其僧尼道士若干名仍照民户开报以便稽查。其法总以一乡之人户尽编为限不得遗漏一家每家门悬一牌谓之门牌上书本户姓名、男妇生理、及同居某人男妇生理、亦如之、 【门牌式附后】 十家长门悬一牌、谓之十家牌上书本户姓名、男妇生理、及同居如前、后并列所统之十家姓名男妇等如前以便日夕省览稽查 【十家牌附后】 其烟户十家门牌、各保正汇齐、送保长查明、呈县印发十家长门前、各置一木架、上列长鎗马刀八杆、三眼铳一杆以备仓卒之用。麻搭火钩各一杆以备火烛之虞。其器械俱要鲜明坚利。铳要火药硝绳齐备麻搭要多麻扎紧。火钩要长杆厚铁为之不可视为故套。本县于查勘保甲时。逐一点验。如门牌不具什物不堪十家长保正一并重究。 
　　○其在城及城外关厢、一统于四乡保长。而统于城厢保长其在城、自十字街、分为东西南北四城、亦以十家为甲、一家为十家长、合百家统于十十家长而十十家长统、于。保正所有畸零户、即附统于临末之十家长、畸零甲、即附统于临末之保正亦如四乡其四关厢自东南西北之四城门始。分编保甲。亦如在城。其城厢选择十家长保正、并悬门牌、置械架、逐日稽查及朔望具结之事亦如四乡凡十家长、保正长俱选之庶民不及青衿衙役。以青衿有妨肄业。衙役善作奸也。其乡绅举贡监、文武生员、在本甲居住者。不必编入十家之内。以不便悬门牌令十甲长稽查。惟将一户系某乡绅、某举贡监衿、开明姓讳籍贯官职附编本甲十家之后。城乡俱同。其城厢庵观寺院、以及僧尼道士开于甲尾。亦与四乡同。如是人户有所统不致散漫而无稽城乡各为编不致杂乱而难理举合州邑之户籍人民。罔不在是。无有遗漏矣。 【烟户甲长明牌式附】 

　　烟户门牌式 
　　烟户条约 
　　甲长十家门牌 
　　甲长条约 

　　△烟户门牌式 【用梨木板将前示谕并后年月一行保长等一定字様刊刻端背用坚白棉纸印刷明白、照格将本户同居丁口、填注整齐、该甲保查对无差汇送印发】 

　　烟户门牌 
　　某　　正堂某　　为申严保甲以固地方事案奉 
　　【督□】 部院 【司道　府厅】 各宪檄行前事合行给发门牌遵照 
　　宪颁条约开列各户姓名籍贯年齿生理丁口凡在同户亲疏属戚男女大小不得遗漏一人以及同居之人俱照本户式开列违者甲长保正等并究其本户内人敢有忤逆不孝不悌赌博酗酒生事鬪殴挑唆词讼依附邪教拜把游荡结交匪类窝顿私盐藏匿逃盗作歹为非许本户禀首其邻佑甲长保正等逐日挨户严查如有前项事犯即行密报立拿究治如通同容隐事发一体连坐不贷须至牌者 
　　一户某人某处人年若干岁某生理　妻某氏　妾某氏 
　　祖父 【某人年若干岁母某氏年若干岁】 　　　　父母 
　　伯父母　　　　叔父母　　　　兄嫂　　　　弟妇 
　　侄　　　　孙　　　　女壻　　　　仆 
　　妇　　　　妇　　　　侄壻　　　　婢 
　　孙壻　　　　雇工 
　　某年某月　日给某村某系某用户某人县□ 
　　保长　保正　甲长　 【□□村长】 空填　邻佑 
　　【如系迁移将门牌交□长缴县注销新住人户另换空牌照式填写甲保验明□县□发仍将保甲□□注存案】 此系牌面文 

　　△烟户条约 

　　保甲烟户条约 
　　某一正堂示论牌面所开前禁□尔各户民人遵守法度勉为善良今所开条约乃奉 
　　宪颁保甲内晓谕尔等共相守望救援以防御盗贼而恤睦乡邻务宜恪勤乃事以毋负 
　　上台为尔民保安固圉至意特谕 
　　一十户为一甲其十户俱听甲长管束稽查如有抗违不遵甲长票究 
　　一守栅瞭望伏路廵更除老疾孤寡免派外其余俱听甲保庄头等从公均派如有抗违禀拿重究 
　　一所派之处时刻不许擅离如有骑马带械之人要进本庄即锁闭栅门报知甲保等查讯若恃强不去即鸣锣聚众甲保放铳传集伍壮堵御擒遇晚廵更各带□锣器械往来巡逻不许偷安贪睡但有盗儆即连筛锣邻庄有警更楼击梆闻伏路人有警放铳本庄亦接铳击梆甲保即放铳传集伍壮堵御救援违者重究 
　　一凡歇店生理每日登记循环其南来北往一行几人有无货物马匹器械脚骡如无行李货物来历不明之人不许容留住宿仍报甲保等盘拿住客天明放行违者重究 
　　此系牌背文 

　　△甲长十家门牌 

　　见图 

　　△甲长条约 

　　保甲十家长条约 
　　一甲长管束稽查十家人户每日昃持日稽簿向各户稽查本日有无前□过犯或男子夜出未归或而生容留住宿严查明确登簿存查如系应报者即行禀报以凭拿究通同容隐并罪 
　　一守棚瞭望廵更伏路人夫尔田长庄保等公同拨派如人天不如法遵行有擅虽时刻偷安悞事者许即严查□□通同容隐并罪 
　　一本庄有警甲长即率伍壮堵御邻庄有警亦如之倘有迟缓悞事及不到者并究甲长容隐不举同罪 
　　一本甲有客店每晚住宿之人俱要查明登簿如有马匹器械并无货物行李驮脚者立即盘查不许留歇如踪迹可疑一面□拿飞报违玩并究 
　　一定更后禁止夜行如有生产急病请稳延医者许甲长验明给与夜行牌□准放行回时将牌即缴如有假□讨牌者次日指名禀报以凭拿究甲长容隐并罪 
　　一本县信签传到该甲长保正即密率伍壮依限飞驰照信签注定处所齐集调遣敢有延悞处死不贷 
　　一甲长升奉行稽查拨派传习教演一切保甲公事敢有借端需索分文扰害甲户伍壮者立拿查究追给仍倍罚不贷 
　　此系牌背文 

　　○保甲稽查 

　　其稽查之法、十家长、置一日稽簿每日将暮、执簿向所管十家问今日男子有无往何处去、如此夜不归、问宿于何处、须注簿、以备查考若常出不归、宿处非其亲友、恐系交通匪类。赌博尤宜察其平素为人及近日行止如何。细加盘诘。言语支离。即报知保正详行稽察。既问家中便问外来今日有无男子妇人到汝家、系是何人、如此夜留宿、必问明不去之由。亦注簿以便存查。若连宿不去、或常有人往来。语音不对。面生可疑。即细加盘诘。并讯邻佑。不能明晰即拘留其人。报知保正。凡报单须用白纸一幅、十家长某人、将所报缘由云云写明、送知保正庶免保正日后以未报推诿。保正闻报、即同十家长、亲至其家查问酌量事情轻重应报官者即行报官。如在外歇宿。果非匪类之家、亦无赌博交通实迹、系本户人、着户长认保系户长、着本户人认保若用户留宿往来之人、查系远方亲友、有傍人识。认肯保即令识认人其保。日后事发。户长保人并究。仍即注、簿为据方免报官若二者俱有可疑。又无认保。即行报官究治。如此稽察惟严。则后人知儆。而出外不归。以及往来留住之人。自少矣 
　　○其城厢内外及集镇通衢宿歇往来客商坊店、每坊店各置循环日报簿二扇每日留歇客商俱要逐起明白登记某日住宿行客共几起、一起或南来北来、客商若干人、从何处来、何处去有无弓箭几副箭上系何等字様、有无鸟鎗腰刀若干杆口、马若干匹、骡驴若干头、是何货物、共若干驮、若干车、第二起详列如前。日暮时、该十家长及保正俱要逐店坊亲查。比对所填日报簿。是否相同。如查对相同、十家长及保正、于本起上、各用一查对同讫小戳若止骑马带械。而无行李货物及无所雇长行驴骡脚夫之人一槩不许留住若恃强要住、出言不逊。验其字箭有无不真并踪迹可疑。十家长保正、即齐集庄头、及该保壮丁拘留、飞报本县、以凭拿究其单身无行李之人。又无人识认亦不得留住。若店坊所有住客。隐漏不填日报。日后发觉查出经宿之、处。该店坊、及十家长保正、一体重究、其有店坊之处每晚起更时、鸣金禁夜、一应客商、俱俟晨鸡三唱。天明开店放行。如坊店不遵。十家长保正查出。禀官究治。其日报簿干簿面注明、某城厢、或某乡、某集镇客店、某字日报簿、内页注明某城厢或某乡第几保第几甲。第几户、客店生理某人。十家长某人、保正某人、每月初一日起填循。字簿至十四日止、投县存查、十五日起填环字簿至三十日止、投县存查、如有不遵投缴该承查出禀究。至庵观寺院。不许容留单身。及骑马带诫面生可疑之人。住宿。查出重究。其保甲稽宿之法、大约备于此矣若夫分别勤惰以为劝惩。又详具赏罚之条云。 
　　○凡空、野荒祠古庙久无香火、每有盗贼、于此齐连分赃。宜将大门塞砌。仅上留方隙。可置炉炷香而巳。亦禁绝盗踪之一端也。 

　　○造保甲册 

　　夫愚之、所谓保甲册。与平常州县所造烟户册。稍有不同。何也、平常烟户册、止照乡庄开列户口以备有事之稽查愚所谓保甲册、悉载城乡保甲之数以曁十家保正长伍壮等姓名以详始事之编择而无事之防弭与有事之救御咸于是取资焉故保甲既编。而保甲册。不得独缓也。其事专责在保长。协理在集镇村长庄头等无论城乡。即照所编保甲。挨次填写。务期编之法与造册之法两相符合至于、前有总而后有撒无遗无舛则得之矣其册、如东乡保甲册前页叙明东乡计共若干保十家长计共若干名保正计共若干名、人户计共若干甲、实共若干家、其编造所委、镇集长庄头保长、页下截、开列保长某人、如镇即开镇长某人同编造、集村庄仿此、次页第一行开写某县某乡第一保、二行格上、开写第一甲、格内写一户某云云、自一户以至十一户、某户择为甲长、即干格上书十家长三字。自一甲以至十甲、某户择为保正、即于格上书保正二字。如一保之内、选某户有伍壮、即于格上书出伍长某人出壮丁某人字様。其保长亦挨甲均编、如十家长保正、不列于十家之内亦于格上书本乡保长字様。挨保写完尚有零甲。于格行内书以下畸零甲仍开几甲、尚有零户于格内书以下畸零几户。一镇一集编完、于格内书以上系某镇某集。计共若干保、零若干甲、若干户余仿此如附近散庄合。保者亦照前挨次开写、某保某甲如有零户。仍照前开几户、后行仍书、以上某庄。计共若干甲、零若干户、如前庄某保二甲止。后庄即接某保第三甲起。余仿此。如畸零庄统于某保者。亦照式挨造本保之后。后行仍书某庄。计共若干户余仿此如此开造。则保甲分明十家保正长伍壮丁等记载井井而各庄村人户之数又犁然不紊可一展册而无不尽在目中矣。 【保甲册式附】 

　　保甲册式 

　　△保甲册式 【本乡保甲人户多一本不能造完或二本三本但于册面写明第几本】 

　　某州县造完 
　　第本 
　　某乡保甲册 
　　某 【府□】 某乡某保起至某保止计共若干保如系城□即写某城□ 
　　某□某用起至其保□甲止计共若干中 
　　某□某用某户某人起至某保某用某户某人止计共若干户 
　　男子共若干名　　　女共若干口　　　幼男共若干名　　　幼女共若干口 
　　仆共若干人　　　　婢共若干人　　　雇工共若干人 
　　又本乡保甲外　　　　乡绅若干户　　　举人若干户　　　　贡生若干户 
　　监生若干户　　　　文生员若干户　　武生员若干户 
　　□寺共若干座　　　僧徒共若干名　　道观兵若干座　　道侣共若干名 
　　尼奄共若干座　　　尼姑共若干名 
　　伍长某人起至某人止共若干名　　　　　壮丁某人起至某人止共若干名 
　　田长某人起至某人止共若干名　　　　　保正某人起至某人止共若干名 
　　某年某月　　　　　　　　　　　　　　日编□本乡保长某人 
　　仝编造某处乡约 【某人某人某人某人某人】 某处地方 【某人某人某人某人某人】 某镇镇长 【某人某人某人某人】 
　　某集集长 【某人某人某人某人】 某村村长 【某人某人某人】 某庄庄头 【某人某人某人某人】 
　　□ 【县州】 某乡第一保 
　　一户某人某处人年若干岁某生理　　妻某氏年若干岁　　妾某氏年若干岁 
　　祖 【父某人母某人】 年若干岁　　 【父母】 某 【人氏】 年若干岁　　 【男媳】 某 【人氏】 年若干岁　　幼 【男女】 某 【人名】 年若干岁 
　　伯 【父母】 某 【人】 年若干岁　　 【兄嫂】 某 【人】 年若干岁　　 【侄妇】 某 【人氏】 年若干岁　　 【女壻某人年若干岁　侄女某名年若干岁】 
　　叔 【父母】 某 【人氏】 年若干岁　　 【弟妇】 某 【人氏】 年若干岁　　 【孙妇】 某 【人氏】 年若干岁　　侄壻某人年若干岁 
　　侄孙女某名年若干岁　仆某人年若干岁　妻某氏年若干岁 
　　侄孙壻某人年若干岁　□土某人年若干岁 
　　同居某人某处人年若干岁某生理　妻军氏年若干岁男某人　女某人 【系本户某□友】 
　　巳上无论本户同居祖父母伯叔母婶等大小男子女人仆婢俱要详细开列姓名年纪一名不许遗漏□□查出重究　有则必开无则止 
　　一户某人　　　仝前 
　　一户某人　　　仝前 
　　一户某人　　　仝前 
　　一户某人　　　仝前 
　　一户某人　　　仝前　　　如第五家是甲长即于格上写明甲长 
　　某人一户某人　　　仝前　　　如第六家是伍畏即于格上写明伍长某人 
　　一户某人　　　仝前 
　　出壮丁某人一户某人　　　仝前　　　如第八家有壮丁即于格上写明出壮丁某人 
　　一户某人　　　仝前 
　　一户某人　　　仝前 
　　第二甲一户□十一户　仝前 
　　第三甲　第四甲如本保保正水乡保长虽在各申均编亦照十家长另立一户不在十口之内惟格行上亦标写出保正保长字様以便查览 
　　第五甲　第六甲如本甲有乡绅举贡监文武生员居住仍开明一户乡绅某姓某讳某籍贯□职于十家户之后举□监文武生员亦□之 
　　第七甲　第八甲如本用有庵观寺院开明座数井僧道尼等姓名人数于本甲之尾 
　　第九甲　第十甲巳下系本保畸零甲　　　　如十用既完又有余胃九名畸零甲第一甲　第二甲 
　　巳下系本甲畸零户 
　　一户某人　　　　仝前 
　　一户某人　　　　仝前 
　　巳上系某镇　某庄村同 
　　编第一保共十甲计一百一十户 
　　畸零甲共二甲计二十二户 
　　畸零户共二户 
　　实共十二甲计一百三十四户 
　　实共男丁若干名　　　女人若干口 
　　幼男若干名　　　幼女若干口 
　　如附近皆系小庄村可合为一保者亦照前挨编 【式列于左】 
　　第一保 
　　第一甲一户至十一户　　仝前 
　　第二甲一户至十一户　　仝前 
　　巳下畸零户 
　　一户某人　　　　仝前 
　　一户某人　　　　仝前 
　　已上系某庄 
　　编第一保共二甲计二十二户 
　　畸零户共二户实共二十四户 
　　实共男丁若干名女人若干口 
　　幼男若干口　幼女若干口 
　　第三甲一户至十一户　　　仝前 
　　第四甲一户至十一户　　　仝前 
　　后庄村亦照前□甲原□如有畸零庄□统干本保者亦照式造本保之末 

　　○简验壮丁 

　　夫有保甲而无壮丁。则诘奸御侮未能执途人而用之也。若一且有警。召集耕农非老弱恇怯则手不习兵。安能擒盗贼而资防守乎。说者谓、少年强悍。娴以武事。恐滋乱阶。不知今日坐食租粮。骄兵悍卒。天下几千万。独不虞其脱巾呼噪者恃有　朝廷之法主将之恩威有以制伏之也今州邑所简壮丁、祗用以自卫某家。及助防乡里有事则持挺而拒暴无事秉 而服畴有何蜂虿狼毒。吮血磨牙之横乎。况下则有约束时勤之保正。上则有禁令惟严之官长虽有不逞之心。方将盗贼是稽。奸宄是察。彼亦何自而骋哉。愚惟所虑者。乡鄙小民。不谙军旅。以之防守则多疏。以之捍御则多怯耳。至于患生乱阶。舍兜鍪豺虎之兵而不之惧。乃鳃鳃然于陇亩袯襫之子以为忧。不亦操末而忘其本哉。其简之之法、以州邑之大小。定壮丁之多寡。庄村多而人户众。则壮丁之简拔亦多。庄村寡而人户少。则壮丁之简拔亦寡。姑以中县计之、一邑四乡约得庄村四百处、衰多益寡、每庄约户五十、绅衿胥役去其一鳏寡孤独去其一、贫困老疾去其一。仅得出兵者二十户。以每乡百庄计之得五千户、每千户得出丁之户四百是五千户、得出丁之户二千、以户出一丁计之、每乡则出丁二千名矣、以四乡计之、是共出丁八千名矣、以一保计之百家出丁四十、所出壮丁、预行严饬该保正十家长、务择年力精壮有胆技者充之、每乡各保、合造壮丁姓名年貌籍贯习何器械点册投逓。候本县定期赴乡点查。该保正十家长、带领壮丁听点、如临点壮丁不到。立拿究责。点时四十丁内、汰去年力不充、并不谙器械者十名。止留三十名、于三十名中又择其年力尤壮胆技超众者五名、为之伍长、每伍长各统壮丁五人、其壮丁之结束器械及训练之事。皆伍长经理之其勤惰及违奉法令。皆伍长察举之所汰十丁注册存为余丁。俟正丁遇有开除。补其空缺由此计之、每乡一千户、所出四百丁、汰去一百丁、仅得三百丁合一乡五千户、止出正丁一千五百名、内除二百五十名为伍长、止得壮丁一千二百五十名、合四乡除伍长一千名实共壮丁伍千名。又以保计之每保伍长五名、壮丁二十五名共三十名。合一乡一千五百名是一乡五十保。四乡共得二百保矣。以二百保得伍长壮丁六千名。至于城中四关厢计之衰多益寡、城中少亦二百家、得二保共伍壮六十人、四关厢少亦三百家、得三保、共伍壮九十人、以城厢合计之。共得伍壮一百五十人合计城厢四乡。总共伍壮六千一百五十人。此中县大略之数也。不俨然一重镇所统乎。凡壮丁伍长保正长等、既膺逃盗专责其一应门夫杂差。自应除免。宜于设行保甲告示即先叙明于选充保正长之时。即给与优免印票以示优异今于简拔壮丁时。须将优免票印就。即于点定之后。面填姓名。当案发给使彼欣然有壮丁之荣则小民乐于见用矣点选毕、该保正照本县所点用花名造册详开某县某乡第几保保正某人、领下某伍伍长某人、壮丁某某人逐伍挨造每名下仍注明年貌籍贯。所用器械。一保造完挨造次保本乡各保造完二本。送保长查阅。无有遗错。并具各保正长并无遗漏舛错连名甘结并册投逓。以凭定期点阅。其花名册、一印发该房存案。一留内署备查。投册之后、即宜行禀晓谕该保长、其伍长壮丁、须各备行绵撞帽一顶、上缀号带、傍垂遮耳护项、内缀兜颏帽绳身置重绵迭布密行齐腰软甲一领、腰间系裤处要做布搭包缠紧免致裤腰松脱脚行棉窄筩齐膝布袜一双、将带缝于袜上以便系束。可脚深脸翁鞋一双、亦将束带缝上。其帽甲各按方。色为之东乡伍壮帽甲俱青色、南乡伍壮帽甲俱赤色西乡伍壮帽甲俱白色、北乡伍壮帽甲俱黑色、城厢伍壮帽甲俱褐士黄色不敢用正黄。避之也。其器械、俱要鲜明锋利。如弓要新弦。箭要翎簇整利鎗要好杆。铳要火药响快壮丁帽上号带一根用双层、白布、阔二指、长齐帽口、甲上左胸缝白布一块、长三寸、阔二寸、俱上书某县某乡第几保壮丁某人、其伍长帽上、缀红绒缨一球所以别壮丁号带上所书、与壮丁同、但伍长名目耳。保正长帽甲色式俱同。其套甲内衣。悉从其便但须短窄。便于行动保正帽前缀一磨铁光圆钱甲上胷左右各缀一磨铁光日月镜以别伍壮保长帽前缀一磨铁光珠外绕火焰田上胷前后各缀一磨铁光掩镜以别保正其壮丁服械俱伍长督造。保正查验。伍长服械、俱保正督造查验。保正服械。俱保长督造查验。保长服械、听自行如式办造。俱限十日内备齐。各伍长俱遵票造验齐备。具结投报保正、各保正照式具结投报保长、该乡保长、即定期逐保查验。具结报县、以凭本县定期亲诣四乡点验于点验先十日行票该保长除城厢壮丁、就近定期点验外、各乡壮丁、住居窵远、若聚点一处。恐彼饭食不便。且须守俟半日。莫若分作数处。于各保相近之地择空阔处所点验每保正、按方色置一旗、长五尺、阔三尺五寸、杆长一丈二尺、上缀黑缨、或染黑丝麻为髦头、旗上直大书、某县某乡第几保字様、保正率领伍壮、挨保排列道左每保相去十步、或五步、保正在前。执旗者立于保正左侧。第一伍伍长、领伍壮丁排列。第二伍以至五伍亦如之。俟本县马将至。保长去保正等前十步、打恭迎接本县举手保正去伍壮、前五步、跪迎、本县举手、保正起打恭、执旗者、仍前站立不动。伍壮等跪迎俟本县马过毕方起。场上南向、设公座桌案。案设随带朱墨笔觇、俟本县升座、保长立于左班之上各保正、率领伍壮左班顺保挨列。保正居前。执旗立保正左侧。伍长五人。排列保正之后。壮丁二十五人。排列各伍长之后行列要整齐不许参差禁止喧哗不许说话作声以军容最宜严肃也各保排列、既毕、保长向案前、打恭、禀点验、该房呈壮丁花名册于案上、高唱某乡第一、保听点、先唤保正某人、保正行至、中间立、旗随亦至本县验讫、行过右边。照式排列。各保点完、该房高唱各保伍长壮丁向前听谕、各保正领旗顺排向前。伍壮等各随旗、排跪听谕。 【谕见后】 谕毕、保正禀复、各保保正伍壮等、悉遵钧谕、遂起先于本县去处、照前排列道左如式送毕、保正卷旗。率领伍壮整肃而还仍不得喧哗奔走以象乱军即点验城厢伍壮亦如前仪式其票谕先行保长、保长即抄传□保正保正抄传各伍长伍长抄传各壮丁、使其明白□□保正长先期演习、娴熟免致临时忙错　本县点验时须验其年貌籍贯。与所用兵器。与册同否即验其所戴撞、帽面钱软甲胷左右日月掩镜并号带上姓名保号、所穿鞋袜、及所、持器械各保旗上标为字様方色、俱不差本县用朱笔于名上点讫、过右边、照式排列、如有服制违式、器械不鲜利。本壮丁记责伍长保正俱记责。保长记罚以今日点验之始。不便加刑也。宜严谕之限五日速改正完备伍保带县再验。其记责之壮丁、即书明于本名下、以便回县行票保正。催改赴验。各保点完、遂令保正率领伍壮前跪听谕、其谕豫先作就、令该房高声宣读读曰。保甲之设。爰为尔民。防戢盗逃。盘诘好宄。简尔壮丁用资守御。坚尔衣甲。利尔戈矛。以护尔身以歼匪类见贼必擒闻警必援。有调必集。母生怠玩。功则立赏。罪则立罚伍保正长代县司教。尔等宜遵。不可违抅。　朝廷有法。官长有刑。出为义勇。入循孝悌。永保乡邦太平万世。宣毕、保正等谢起、先于道左照式排列而送、保长先驰彼处迎接、点验、宣谕、候送悉如前仪。葢鸿于壮丁必其衣械行列之整齐者非欲费民财并示巳威也夫彼乡曲耕农涂首跣足惯矣。使一旦服敝衣、执朽器而即戎不惟有亵观瞻亦且防其戕害况伍壮甫充。既有免差之恤。而苟争先擒贼。赴援有功。又加格外之赏乎。鸿以为保甲果行。境内之匪类格心。邻邦之无良褁足所谓兵虽设而不用又何壮□之为劳扰哉 

　　○训练伍壮 

　　夫兵不训练。所谓驱市民而野战。不惟难以取胜。且多自伤。如伍壮、皆乡民也。彼更何有进退坐作之节步伐止齐之令乎。然欲加之训习恐妨农务且赏赉无资而县官日鞅掌于簿书迄靡宁晷。说者谓、剽刦之盗不过数三丑类。率是壮丁。可以坐缚。又何烦于教练耶。虽然无事常为有事之防古盛王之世不因承平而废兵闻之明熹宋之末海上倭彛七八、冲杀江南州县千余里、无有堵御之者、讵无兵哉素失训练刓敝不振之故也夫以乡人擒盗乡人之怯胆而当盗之死命、未有不披靡败走者然则有田而不耕。谓之弃地有壮丁而不训谓之弃民田且不可弃。而况于民乎。鸿曩在郯、地当山左江南、环介入、州邑密迩三十六寨之抚民、为盗贼渊薮、其它邻壤。剽刦之事。无日不闻。而惟郯为安土所赖有素练之壮丁也彼宵小者。闻风褁足。且相戒不入。鸿每昏夜游廵。远徂百里。而居民酉 鼻睡杳无人迹。谓非保甲之严伍壮勇敢之效哉。然所谓训练者。岂若大将军教以战阵攻围。奇正虚实之用乎。亦惟农隙委之保正。试以技击及涤场之后县宰一合阅其众而巳。虽事同嬉戏然犹愈于巳乎云。故敢并述之以博高明一噱。 
　　各保正。于本保伍壮、平日所用兵器试其果否精熟。如止备数。不足御侮须令延请明师。从其学习。务期弓箭如何八彀贯革。三眼鸟铳如何制药。如何命中。长鎗如何搠。大刀如何舞。与夫乂耙剑戟之类如何入玅。或本保、或邻保、互相讲究演习。若果有熟惯精好者。许保正开报、以凭亲验奖赏如懒惰不习器械生疏者本县不时单骑亲临挑试。该伍壮重责。保正以督率不力并究○每岁夏三月、天暑农忙、免其演试其余三时、每月一次、该保正但于农暇先。日传知伍壮于次日演试技艺。或本保、或连合邻保、于空阔去处、弓箭立把、分偶而射、三眼鸟铳。立板畵圈、分偶而放、矢要中的。弹要中圈火药要。快其余鎗刀等件俱要精熟。该保正须置一簿、名曰演习簿将本月日伍壮某人箭中几矢。铳中几放、鎗刀某生某熟。俱定为士中下三、等再至下次演试何如若三试皆下等该保正汇单指名报县以凭亲验示罚。如保正狥庇不举。一体重究演试日伍壮等俱不许饮酒争鬬生事轻则保正戒饬。重则禀官究惩。鸿每于春冬民事闲暇。自备糇粮兼携钱洒。诣乡传集伍壮比艺、娴熟者、记簿赏钱饮酒。次之饮酒无钱。再次之免责罚跪。俟饮者饮毕乃起。优者多。保正亦饮以酒。记、功。劣、者多保正罚、钱若干记簿留充后试之赏。 
　　每岁九月霜降日、城乡全保伍壮大操是日黎明、本县放号炮一声、各保正长俱戎服率领伍壮、俱到教场、日出时、放号炮一声、各保长率领保正、统本保伍壮、分列左右两行、左东中北、右南西。各相去五步、离演武厅十步、保正按方色、建一长旛。上、书某县某保其旛垂展命一亲信有力之人、执于左侧、其旛号、各保标定记号不可相同。或飞禽走兽之类。旛边异色殊形之类虽属操演。原非实用。然兵制不。可、紊也保正之后、列五伍长、伍长之后、列本伍壮丁俱各去二步、排列整齐正巳刻、放号炮一声、本县吉服乘舆、将至教场、放炮一声、五保长、出教场口、排班、打恭迎接、本县举手、舆从中道至演武厅、下舆、升座、五保长行庭参禀叩免站立两傍各保正离队伍、进厅下行四叩礼毕、顺保长下两行排列、兵房设祭品猪羊酒樽香案齐备、放炮一声、禀请本县祭旗纛神、吹手举乐、本县、起座下厅、步至旗台、铺毡、就主祭位、五保长排二班、各保正按方色、在保长后相地势宽窄或两班、或三班、排列齐毕礼生唱礼兵房升旗三献毕行四拜礼保长正等随行四拜、礼毕、放炮一声、本县还厅升座、保正等各归队伍毕、五保长进前、禀开操、本县谕以城厢保长为中军主将东乡保长为左军将西乡保长为右军将南乡保长为前军将北乡保长为后军将各保正为偏禆将。五保长声诺而退自是而后各军止听中军主将号令不复知有县主矣先是中军主将除本队黄旗外另置青白红皂方旗四面杆听用五保。长预各。置一杆、上作纛式、下各按方色、置一斜角小旗缚杆首为表。其时、中军立表于教场居中。左军立表于左前与南军对派右军立表于右后。与北军对。南军立表于右前与左军对各表相去中军表二十步是为五军相生而立五表既立、中军主将、领旗率偏禆伍壮、至中军表下主将前立大旗卷而竖侧四方旗俱卷不竖中军设廵警司二人司旗者五人。司鼓者一人。扛鼓者二人。司钲者一人。吹角者一人。至是吹角一声绝。严鼓徐徐。四军将、各领偏禆伍壮、各依表照式立。鼓声绝吹角一声。四军将、率领偏禆、诣中军主将前听令。主将立而誓曰目视旌旗耳听鼓角应进而进。应退而退应左而左应右而右心存号令毋许喧哗毋得乱伍制胜赏功。不用命者国有常刑。各宜加勉。四将及偏禆、声诺而退。严鼓一通将禆各归本队。吹角一声。主将令廵警司二人。各执刁斗一人由左而右。一人由右而左。五军闻角声皆坐器械旗帜俱偃卧待廵警者归队。吹角一声。五军皆起举械展旗严鼓一通中军众离表前行约十步止司表者五表皆拔中军吹角一声。南军为前锋移队。在中军前摆开左右军在中军左右分两翼摆开。北军在中军后摆开。各相去中军十步、要摆列停匀勿得稀密参差。军容不整便不足观左军分五保于左方高阜处札住。右军分五保于右方高阜处扎住。为左右游哨 【游哨须预先派定勿致临时忙乱】 教场无高阜处、不过离大军各二十步耳各军摆列要快而不乱总之以熟练为贵四军摆列既定、中军主将前立吹角一声大旗举立。五军俱弓出服。刀出鞘架铳□鎗。中军吹角一声。大旗前指鸣鼓前军作战鬬势皷声急擂。大旗前。亚前军战胜前进大旗左右指左右两翼前进与前军合追贼。约十数步。中军鸣。钲前左右军止追执弓。架铳鎗侧身而还仍看中军依原队式立兵法所谓追不奔迸退不趋走者是也左游哨吹觱栗一旛前指谓有贼从东来也。中军吹角一声大旗前左指前军前进作鬬势。大旗前左亚鼓声急擂。前军战胜前追。大旗左右指左右两翼前进与前军合追。约十数步。中军鸣钲前左右军止追而还。仍依原队立右游哨吹觱栗。一旛前指谓有贼从西来也。中军吹角指旗前左右军。鬬追止回。俱如前式三战。既毕左右游哨俱吹觱栗。旛向。后指。谓贼从两旁来攻阵也。中军吹角一声回旗北指众军俱回身以前作后绕列中军之后。左右两军亦回身。看中军大旗前指。中军众前进作鬬势青白两旗招动。左右两军、向前合围红皂两旗招动。北军分两翼。南军亦分两翼。俱与左右两军合围作一圆阵俱向围内。作鬬势以困贼在中也中军旗摩动。鼓声急擂。五军渐鬬渐近。作贼败势。各约离十步许中。军鸣钲各军止鬬侧身退还本队。左右游哨、俱各还本队吹角一声。各军卷旗弓人服。刀人鞘鎗械不举。吹角一声各队偃旗卧械皆坐息片顷。中军吹角一声。各队军执旗械皆起中军移队居中南向四军左东北两军右南、西两军。对列各相去五步吹角一声。四军将领偏禆、诣中军主将报功罪有功者记赏。簿有罪者记罚簿。吹角一声各保各散集一处候本县示不许喧哗犇趋中军主将、领四军将、并偏禆、依班次告操毕。行礼免本县预备操宴四席、在演武厅摆设、待营官儒学僚佐、猪三口、洒三□、备苇席矮桌赐保长保正等、每伍长、另赏肉八两、酒一斤、壮丁赏肉六两酒一斤人多恐散不周。以钱代本县谕保长等。伍壮中、有技艺可试者。听其当场演试。娴熟超众者赏给银牌。演毕、起席、放炮三声。本县营官等。俱回署各保长正伍壮等散归。 
　　○夫操演之事。虽近于戏。然使乡人知军容之整纪律之严而戢其、顽鲁犷悍之气知尊卑之序揖让之仪而生其敬谨谦退之心于武备而修其文教未必无小补也。至于操演之要节止在各队认定本将之旗任其离合总视本旗所以不致于乱伍摆列队伍。前后左右止看中军站队之处相去十步摆列自匀。所以不致于参差视旗之、指亚而前进听鼓之急擂而奋战钲之鸣击而却止其吹角。乃军中之节奏最要记明第一次吹角为某事第二次吹角为某事则不致于前后失序也操演尚有方圆曲直之阵。奇正合散之队恐其繁多难记。只就此大略训之。保长正伍壮等、宜各抄一张仔细记玩。于先期私演娴熟方可下操。不论人多寡。只分五军。依式训练、无不可耳。 【操事吹角凡十五次今编成歌句以便默记、歌曰、第一四军依表立第二听三廵警四起拔表五摆队六举大旗开械凛七前八左、九右战十次、回身合围紧、十一各军卷旗械、十二偃坐息少顷十三移队傍中军十四报功、十五顶各保散集犒赏优、此是角声须记准】 

　　福惠全书卷之二十一 

　　●福惠全书卷之二十二 

　　保甲部二 

　　◆保甲部二 

　　建筑栅濠 
　　守御救援 
　　城厢防守 

　　○建筑栅濠 

　　村镇之有墙濠、犹州邑、之有城池也。所以□□□而固守御甚未可少也。然愚民狃于躭逸。而惮于烦劳。往往防御不设。卒致见侮于暴客。剽刧资财。潜匿其逋逃。株累流遣。而后追悔之无从。抑巳晚矣。故各乡镇集村庄、建栅筑濠之举、不可不亟讲也其法、各乡之镇、宜设一镇长、之集宜设一集长、之村宜设一村长之庄宜设一庄头、俱要本镇集村庄人民、公同保举其才行兼优。老成服众者为之。其镇集大邨所举必系殷实素有体面之人须待以优礼。彼乃乐于任事。既访实其人。堪膺斯选、乃依保正例、礼遇之并给与优免杂差印票。其小庄头免票照给但礼遇不得与镇集长等、惟功罪之赏罚无小异焉。其镇集村庄无论大小、一切建立栅门、筑浚墙濠、以及拨派瞭哨巡吏等事皆本镇集长庄头专司而保正为之兼理葢以保正主于分。号召难一未若镇集长等统于合。呼应更灵也。共建栅之法、如北方镇集、各庄大街、皆有牛车出入。南方通衢镇市、亦有舆葢往来。其门务须高大。门左右用坚大直木先造门框。其框柱必竖入墙里再行固筑。使两边墙夹框坚牢。不可靠墙安框。久则动摇。其门左右两扇内阁。俱用干粗木密行打造。中设阔厚横楞拴入用铁钉钉牢干安锁处、用厚板横贴坚钉使手不得掏锁。其锁、用坚厚铁者锁鼻亦要纯厚熟铁为之仍缠以大铁索并贯其鼻鐍之其上下门枢转捩处。再加大铁箍坚钉。门上框、密钉铁山字倒须乂使人不能踰越而过。则斯门称固。久久无虞矣。其小巷并通空隙处。俱安设栅门、如前式坚固。其安立门楼瞭台、视村镇之方长斜窄大小以为多寡。总要四远俱见可坐卧五六人者。楼四面开小窗。可以外瞭仍设撑板。可以掩闭。其门楼外。周遭留空道。可以通行。外设耳垣。可以护身。俱须建造坚固不可潦草塞责。其挑濠之法先要相其地势。凡人家住居之处。必有龙气结聚。烟火多者则龙气旺。烟火少者则龙脉小。若不论地势来龙。一概混挑。必致伤损龙月 血于人家不利。宜于高处四望。本村何方地势稍高非浮土所积者。是其龙脉到头跌入平阳结为宅地。其两边稍低处。即为宅地界水。其水流聚之处。即其宅基正向。至于左右前后案托包护。内外水口湾环隐伏。是又地理之旺相吉凶。未暇论于此也惟龙月 血来处不可挑挖恐伤龙泄气止可开门建楼。以通往来而迎生炁。其余俱可挑濠。其濠宜上阔下尖上阔一丈。深一丈、底尖二尺、两傍宜斜挑而下不可壁陡。宜用力拍实。土松遇雨则淋。下渐淤。至来年草生。便可经久。葢上阔使人不能踰跃。下尖使人不能藏走故也。濠中水要通流。不可薪土壅积。通流则濠身不致浸渍。壅渍则日久渐高。人思掘墙取径矣。濠内所起之土便可筑墙。其筑墙之法先将墙基浮土刬去。有松处。须口 力杵坚实。若大石为脚更妙、伹恐不能多得。且北方鹻土、每遇霖雨辄易坍塌、必将取起濠下之土。并地内生殖之土筑之。不可杂以污秽。及折房倒壁之屑。墙、宜。厚不宜薄。高须一丈、脚宽五尺由渐而缩至顶宽三尺。外属墙背向内稍俯。内属墙胸。向外稍仰不宜陡直直则易于倾颓。外墙根离濠仅尺许。不可宽余。太宽则可容足而升。若内外传以垩灰泥。使光滑不受雨渗。墙面结顶。再加夯硪。锥札不入。则屹然可资永久。靠外用砖列砌朵口上堆杂石。以备不虞。至于建门楼之处。墙须稍厚。建角楼瞭台之处。尤须帮筑土台构楼其上。以便出楼守御。如设门不留实道。视门大小造以吊桥如运河闸座桥式。抽塔随时。有事则拽桥闭门。甚为严谨。夫楼栅墙濠之设总期规制得宜工力不措便可坚固长久。如晋中太原汾州等府。大家巨族、崇墉峻楼俨如都邑、何尝迫于　功令。驱刑罚而为之哉。葢相率自资防御而谋之不遗余力耳则夫凡有室家之计者。安可不取效于太汾之民乎。 

　　○守御救援 

　　夫守御者无事而守。有事而御也。救援者他有警而赴之。所以协力相擒捕也。然守之事。如白昼看栅。寒冬伏路。昏夜坐楼巡更者是。其事镇集村长庄头主之。保正副之凡镇集各有方隅。如东栅门系当孔道出入、则应派东方烟户若干名、每班二名。轮流白昼看栅栅傍搭一窝铺以便歇坐。铺宜置锣一面、鎗一杆、不许一刻擅离设一疏虞。看栅人重究。镇集长庄头等并行严惩。每晚坐楼巡更亦系依方拨派。门角楼俱三人、自二三四更、每更一人坐瞭不许盹睡各街巷栅门、于黄昏后、镇集长庄头、鸣锣定更后禁止行走俱各上锁。其锁钥即付附近十家长收掌以司启闭。每晚各街拨派户丁五人、持挷锣器械。往来巡逻。按更次鸣锣敲挷。直至天明不许偷安睡歇其人夫按日派定。悬牌晓谕。使、共知遵守所派之人除鳏寡孤独免派外。其余无论绅衿衙役。一体均派。葢富贵有力之家正须严防自卫岂反图安逸而独累贫户小民乎附近集长庄头、以及十家长保正等仍不时亲行查点如有看守巡夫。偷懒贪睡。及缺少不到者。即记明姓名。具单报县。以凭拿究。　凡邻境地方及庄村写远之处、深秋隆冬。田禾收割人踪稀少。匪类乘机抢刼。致滋遗累。法宜于当路设葢窝铺约里许一所、星罗旗布以补烟村之缺畧即于附近居民、拨派看守、每日每铺轮流三人。一人持三眼铳、装好火药长点火绳。二人持械。各庄头会集均派。不得狥富偏累贫民。况十月入室安处之后。又有何农事相妨乎。若得道警无闻。亦尔附近居民之幸也。倘有不戒。失盗牵连。虽欲不受累费钱。岂可得哉。　其遇警及救援之事、须平日预先晓谕以便临时遵守庶无舛悞。各庄镇门角楼、俱额设大梆一面、响金一面、三眼铳一管、以及长鎗斩马刀等件、如本村白昼有骑马带弓箭器械之人、远远而来、看栅人须执鎗锣防备。准备关栅。俟其将近。意欲入庄。即将栅门锁闭。如恃强不去。看栅人即急鸣锣各十家长保正闻何栅锣响。立即放号铳一传集伍壮飞集鸣锣之。盘查堵御。本村各门楼角楼所派守瞭人夫、亦急鸣锣其邻庄闻锣急。登门楼角楼鸣梆传集伍壮十家长保正等、亦即发号铳率领壮丁飞驰救应如骑马带械之人知儆而去。止逐其出境。不必穷追。若动手打伏。立即擒拿。并马械行装解县。一面飞报保长、查明何人擒获强人。何人夺获马匹。何十家长保正伍壮、有无未到。或何人后至以凭分别赏罚　凡本庄有儆。止连急鸣锣。放号铳不得鸣梆邻庄闻警救援。止连急鸣梆放号铳不得鸣锣使救援者皆知鸣锣之处即系有警之处可飞驰而赴也无论昼夜有警。俱照此为定　凡本庄有警、各保正传集伍壮俱赴儆方堵御若邻庄有警、各保正十家长、止须、三伍壮丁赴援。其余十家长并二伍壮丁留守本庄不得尽发恐本庄突有疏虞。则堵御无人矣。应留应发。须保正平日预先派定。今次此发彼留。后次彼发此留不得偏枯　若系晚闲赴援本庄伍壮、向警方开栅出去、看栅人、随即闭栅巡更人依旧巡更。各门角楼依旧坐瞭。所留十家长伍壮等俱小心静听俟救援人归警散无事方可安歇　至于道路荒野之地、有强贼刦掠客商或窝铺伏路人看见、即放号。铳各铺闻之号铳齐鸣率同驰救。或近村居民瞭知即急鸣梆传集伍壮、而保正等亦放号铳立督伍壮驰捕。各庄村闻号铳挷声。亦各处放铳鸣挷飞犇赴援。葢白昼之贼。与黑夜不同。黑夜贼之去向难明白昼则贼之踪迹可见于其所向之处。众村合力追捕。彼贼至多。不过十余人。岂有伍壮聚集数百之众。四面环击。而犹令兔脱耶。葢道路贼刦。止窝铺放铳庄村鸣挷而不得鸣锣者使闻者知为道路之警而不在庄村也 
　　○夫庄村之邻大路者最难防有骑马带械之人、赴村讨火饮水者。若遽以为匪类而拒之。彼必怒而思鬬矣。若竟纳之。又恐宵小乘机。患生不测。而未及深防。总要看其有脚骡行李者必行道之人也。宜一面闭栅。一面令人在外婉言今奉　上行。小民不敢不遵。索火则与之火。索水则与之水。彼不惟无隙生嗔。即或可疑亦将废然自返、矣。又有上司、被胥役朦蔽、径不票行州县而自差拘拿人犯者。有运司廵盐丁快而入庄缉私者。有隔省邻封奉批躧缉而物色来庄者。凡遇此等、或马械扬扬。毫无顾忌。亦不许放入栅门。随驰报村长保正等、验明真正。某衙门印票真正躧缉批文真正廵丁字箭差牌。随用好言安慰。赴本县查验发落。若非系通衢大道。突有骑马带械。及徒步持有兵器面生可疑之人。除不许放入庄村。尤须驰闻庄保、带领伍壮潜尾其后。俾所过庄村知而共防接尾其出境而还。若白昼剽刦道路。黑夜攻围庄村。及明火入院是其盗踪巳露惟有协力擒追无令纵逸庶迹涉无他者。不致生衅而多事。真盗应擒者。不致漏网而逋诛。则两得之矣。○夫州县有近产盐之地、其私贩出入颇多十家长逐甲挨查不得兴贩窝顿犯者十家长保正连坐。其盐徒聚众。车载驴驮盈千累百、挟带兵器、公行道路、及骚扰庄村、竟同盗贼　新例、凡经过、地方。照盗案失察处分。聚卖之处。照失盗例处分。凡遇大伙盐徒入境。近庄瞭见。即鸣梆放号铳传集伍壮擒拿。其各庄村闻梆。亦即鸣梆接应协力擒捕。彼若弃盐而走。止获盐驴等报县。论功给赏。若人多敢于拒敌。度不易擒。止四面密围莫与动手一面飞报本县。以凭率领官兵亲擒一面飞报保长。传集近乡保正。调集伍壮协力擒拿。若保正等调度有方。伍壮争先奋敌。而盐徒虽众。亦无能遁逸矣。若盐徒虽众惧擒。弃盐逃走不必穷追。恐有伤损。将所获盐驴等报县。转申。亦可免经过地方之咎也。 
　　○凡昏夜追贼。及闻他警赴援不可持火。恐贼人暗处望见。反为所击。宜各保正与所统去伍壮默定一暗号至黑处不辨人止听暗号便是一、保。可聚一处。以为追捕。则不致疑乱而混走矣。 

　　○城厢防守 

　　夫城中之防守、更重于乡村以其仓库钱粮。及监禁重囚。所关甚巨也。法宜每晚、按烟户出夫、每街市拨派五人、各带梆锣器械按丽谯更点往来廵逻。该保正仍不时率领伍壮廵查。如有廵夫偷安。及缺少名数者。查记姓名。次早禀县究责。关厢亦然。旧例、州县驻防营兵、在城内街巷廵查但至黄昏。便拿犯夜无论比较里逓。词讼人民。一槩混捉到营。墩锁一夜次早带禀营官。若遇有钱之。人索贿放去以故借端恣行诈骗。甚至以县官查夜之衙役。俱指为盗贼擒拿。鬪伤无忌。鸿在焱  东与营官约大堂银库、仍拨老成小心兵丁防护。其城内街市。一槩俱属本县快壮廵查。城上周遭。俱属营兵廵查。凡起更之后快壮不得上城营兵不得下城如有不遵。悉凭拿究。于是兵民始相安无事。鸿又虑四门守军、及大堂监仓、缺人、贪睡、致有疏虞、乃置更筹五根。长五尺、上圆下方、以坚木为之、持之夜廵。可作防身器械。上书某县第几更筹、传以上黑下红色油、四城门、监仓、各置竹筹五枝、长二尺、阔径寸、上书某县某城门第几更筹、监仓等亦如之、罩以桐油、其木竹筹俱存署内每日昃、城门监仓赴县领竹筹、起更后、署内击梆一声、宿堂皂隶领第一更筹。查监内廵夫、及直宿刑胥有无俱在。由守监禁卒、传第一更竹筹出、遂至南城门、查门军人数有无俱在。收第一更竹筹由南而西、而北、四城门照收。乃及于仓、以仓近于北城门也。周遭收筹毕、并木筹缴宅查收恰交二更矣。每更仿此及五更缴完。而天适将明。更恐诸役作弊置木筹不传。先收各处竹筹。及时而缴。伪称传收者鸿不时密出潜查取各门监仓竹筹详验更次字样。并查宿堂皂隶果否领木筹传去。如有前弊、立时锁拿。天明重责枷号示众。旧例、衙署周遭、皆有更道、每夜大堂火夫、持梆锣器械、按更廵逻惟官长自弓 解。彼亦视为故套每致匪人入署而外竟不知宜署内每晚拨派内丁五人、各处巡逻并发收更筹如此则城厢四门监仓。以及城上下街市。县衙内外无非巡警之人虽有奸宄之徒。亦将何自而来乎。更有州县近城垣之处、内有高阜小山。外有旷僻无人之地。恐宵小从此出入即于城外垣畔搭盖窝铺。视地势远近。或一铺二铺。每晚派就近生理铺面。或烟户人夫。每铺五人。往来巡逻。如城外梆锣不闻。责令城上守夜营兵唤查。记明某窝铺更夫。禀营移县。以凭拿究。如城外有匪人踪迹。窝铺巡夫鸣锣喊问。城上营兵接应。即向城上传知外厢十家长保正。立集伍壮擒捕追拿。毋致走脱。故鸿于焱  东遇多事之时。及降冬天气。遂于城外设铺巡防。以城中之守莫若于城畔兼守为万全不惟盗贼不敢潜踰即重囚越狱亦不免缒城而遁矣 
　　○夜禁之严、无论城市乡村。凡定更之后、禁止行走。但盛夏炎暑。小民无深房大院。尝于门外坐卧乘凉。若一槩闭之湫室。未免郁热成疾。亦属厉民。每值五六七月不禁居民开门纳凉。惟大街小巷鐍固栅门。不许人行走耳。 
　　○然有生产急病请稳延医者、难待天明每十家长宜预置一小木牌、名曰夜行牌长五寸、阔三寸、涂以白粉、上书本州岛县正堂谕、本保甲知悉、凡本甲居民、昏夜有生产急病、请稳延医者、许领此牌验明开栅放行。回时即缴。如无此牌者、一槩不许放行。敢有假捏混讨该长擅给。查出一体重究不贷。右付第几保第几甲长收执、后用官押上罩桐油、使字不脱落牌用韦条穿好。本官验明给发该保长、悬于卧房壁上以便取携庶行者可稽。而公私俱无悞矣。 

　　夜行牌式附 

　　△夜行牌式附 【长五寸阔三寸涂。以白粉书墨字葢以油漆上穿皮条以便悬挂】 

　　夜行牌 
　　某州县正堂　示谕本保某甲甲长知悉凡本甲居民昏夜有生产急病请稳延医者该甲长验明本人面目其家产病果真许给此牌守栅人问明所至地方开栅放行同时即缴如无此牌者一槩不许放行敢有假捏混讨甲长不查明擅给发觉一并重究枷示不贷 
　　某年某月　　　　　　　　　日给 
　　正堂　押 

　　福惠全书卷之二十二



　　●福惠全书卷之二十三 

　　保甲部三 

　　◆保甲部三 

　　朔望甘结 
　　调集符信 
　　功罪赏罚 
　　奖举善恶 
　　严禁骚扰 
　　严禁赌博 
　　驱逐娼妓 
　　清查界址 
　　防救失火 
　　渔埠编保 

　　○朔望甘结 

　　凡州县、无论保甲之设否每朔望索取各地方乡邨无事甘结、视为具文。该承役取其投结常规。束之高阁。有何裨于地方。即以保甲论之、十家长保正长等、朔望投逓甘结、县署之前。环绕拥集。不下数千百人。讵惟往返守候。动须数日。而州邑中之饭食。每于是日陡贵。网利乡人即一投结而每岁累民巳二十四回矣况其它乎。鸿于焱  东、每月初一日起、至十五日止、十家内并无失盗窝逃、以及奸宄潜藏往来等情十家长具如虚甘罪结状投报保正。保正即据各十家长所结具如虚甘罪结状投报保长。保长即据保正所结具如虚甘罪结状投逓本县。自十五日以至三十日具结亦如之。如半月十家中、有犯逃盗等事、十家长即结内叙明本甲于某日起至某日止、除某户某人于某日为某事。巳经呈报外。此外并无失盗云云 
　　○其保正保长结内亦照式叙明按月依行。是朔望之时止数保长赴县逓结而省却各保甲数千百人往返守候之烦饭食常规之费矣然而无所取验。十家长之具结保正保正之具结保长。保长之具结本县其有无真伪亦难辨也于、立法之始、令城乡五保长、计所管保正共若干名、按东南西北城中、分立字号各给图记一枚。如东字第一保、东字第二保之类。其图记之形、亦各按方形如东方甲木。置为长形、南方丙火、置为尖形、西方庚金、置为方形、北方壬水、置为曲形俱于图记内木保正亲书某字第某保保正信记。下书本保长花押以便各认自巳笔迹花押使人不敢假冐雕刊其各保正。亦按方形置图记于所统十家长。各给一枚。本十家长亲书某字第某保第某甲十家长信记、下书本保正花押其图记俱要用坚木。精工刻成。不可潦草胡涂难于识认。其保长图记、则本县置给亦按方形亲书本县正堂给某乡某保长信照。下书押凡有报单呈禀结状俱于纸尾钤印此图记不问何人投逓止以验图记为凭譬之质库中之质票。所谓认票不认人是也。似此、即保长具结亦可不必亲至公庭竟尔肃然而十家长之具结保正。保正之具结保长。俱可免其往返之劳矣。所给图记俱要敬谨慎收藏遗失者有罚。如十家遗失。须即报保正。保正遗失。须即报保长。保长遗失。须即报本州岛县俱另换记号字样不与前同以防奸人紊冐。如隐讳不报悞事。查出从重究处 

　　○调集符信 

　　夫有事而调集壮丁、全以符信为凭若征调不明。迟疑贻悞。则咎将谁诿。然、非有神奸巨盗。党羽众多。大伙盐徒。亲行擒捕者断不得征集以劳吾民若夫暇余出猎。村路游巡。遽集壮丁。以资娱乐餙观是以保护地方之心转而为狎玩自嬉之举不惟官长之威令不行而百姓因之解体则虽有保甲之制不足恃矣可不惜哉若事非得巳亦宜酌量远近多寡而调方为妥慎法宜预置坚实木签长八寸、阔寸半、厚三分、每样二枝为一副。金头粉身、书字毕、上罩以油、其右畔一枝由右写左。上书某州县正堂某姓、示谕 【城厢某乡】 保长知悉、本州岛县凡有调集本 【城厢乡】 伍壮、即发此签密传知本保长。签票一到。即刻飞驰。密传。知票内所调镇集邨庄。保正十家长伍壮等立刻装朿持械遵照定限时刻齐集某处何候本州岛县亲临调度。事关机密勿得漏泄迟悞如敢违限声扬。定行处死不贷。慎之特谕于两签合缝中闲。上半截大书某字号合同信签。 【如城厢城字号厢字号东乡东字号西乡西字号之类】 官押。右签下半截、书右存本州岛县四字。左签下半截书左付保长等字。其左畔一枝由左写右。字文仝前。外用月白布套囊之、再用蓝绸绘以螭形、染油作套、囊于布套之外、其左半枝付保长每人一枝。其右半枝存内署谨密处如有事征调。或贼徒在某乡某处。离城若干里。自城往彼。经过某保某镇集邨庄查勘明确于内署写票即传所过。之保镇集邨庄伍壮约畧传集远近于何时何刻。可到齐集之处方立限定时刻使人可以遵驰其票写就、朱圈判日。并某时发。用印。以票边实粘签背。卷在签上。外用白棉纸封好朱书某乡保长某人密拆粘缝朱书封字袭以布绸囊差亲信妥役驰付保长保长拆开、看明。即于票尾注明某时某刻到某刻发某处去讫于签票外仍于白纸封好。上书送某保某正某人密拆钤县发信照图记为信其签到前保。亦照式注明到发时刻。封识钤记。如某保羁迟以便查究庶免彼此推诿此签正照传经调庄村之保正一路逓传。其伍壮即令本保正密传传毕由末家将签仍封缴保长送县。毋致遗失取究。若遇盐徒响马。事起仓卒。必待调集伍壮始出。缓不及事矣。除城厢伍壮、可就近调随外乡邨伍壮、宜一面征调令径飞驰贼所接应不必于某处伺候。况贼在之地。自有该处保壮。官长虽星驰而往不患无擒御之人也。信签发到、该保长将存执左半签比对长短字迹不差方可施行。如长短字迹不对即系假冐立拿、来人禀报。以凭究治 

　　信签式 

　　△信签式 【以坚木为之长八寸阔寸半厚三分每样二枝为一副金头粉身字上罩油漆其式各保俱要一様不得分毫参差】 

　　见图 

　　○功罪赏罚 

　　赏罚者劝惩之大权非必而且信无以生警惧而资鼓励况保甲既行。孰功孰罪。安可漫然而置之乎。故凡有职掌者。即功罪之攸系必预悬其教令使之有所趋避急功而　免罪焉斯亦责成者之深所属望也。谨列其条于左、一保长以编保甲造保甲册为首务。如编保不清。并有遗漏人户。及造册不合式。致有舛错者。每一件、罚银二钱。贮充赏用。 
　　一保长选举保正、以协理保务、是其端责。如选举不堪。一年内犯事者量所犯轻重定罚 
　　一镇集村庄、建栅筑墙、造楼浚濠不合式。不坚固。保长不行、详勘者每件罚银二钱贮充赏用、 
　　一保正怠玩公事不勤训伍壮、及需索科派本保甲银钱保长狥庇不行察举。罚银一两、贮充赏用、 
　　一保长不严饬保正、稽查盗逃奸宄及自不行督理致失盗窝逃等事者、每件罚银十两、充赏用、如不愿罚、革去保长名式、戴罪图功。其行礼、在保长后、另行叩首、不准入保长班庭参。俟有功之日开复。 
　　一保长本乡一年之内、有失事逃人奸宄三案赔累民人者重责三十板、革去保、长。追缴免票。 
　　一本乡镇集邨庄有警、保长附近不至。及闻报不。即飞驰督同擒捕者、罚银二两、仍拿子弟家属代责 
　　一刧盗响马盐徒入境、保长闻报不飞驰。督率保壮救援查出重究、及在事有功有罪之保正伍壮不行详查。并具并无狥捏甘结投报本县、以凭论定赏罚、致功罪紊淆本人告理者即罚本保长赔偿。冐赏者重责。追所赏之银仍充赏用、逃罪者、仍拿倍处、 
　　一保长勾通匪类、窝贿窝逃、所为不法、或邻佑举首、傍人告发审实。将保长照案问拟仍于保长名下给赏三十两、与首告之人 
　　一本乡一年之内并无盗逃奸宄等情于年终、公堂设宴、傋花红鼓乐送归其家以旌有功 
　　一本乡三年之内、并无盗逃奸宄、亦无忤逆干犯名义及鬬殴谋杀人命、且有孝顺子孙、义夫节妇公举、即将该保长稽查训导有功申宪鼓乐花红给扁奖励 
　　一保正率同十甲长、稽查逃盗奸宄、及歇店住宿、村庄市集、道路往来或逃或盗踪迹面生可疑之人皆其专责如有疏虞、不行查察盘获、该保正、每件重责三十板、如所犯轻、愿赎、每件折银九钱充赏、 
　　一本保濠墙栅门瞭楼损坏、该保正不时查看补葺务期坚固白昼看栅、昏夜巡更、及冬月伏路之人、该保正不时查点务期小心不缺如不行查看补葺、不行查点、看守无人。巡更伏路人夫缺少。致有疏虞。保正重究。或本县查勘出。立行重责不贷。 
　　一本保村庄、或有匪类闯栅、或昏夜盗贼行刼、该保正不放铳、传集伍壮立刻围擒追捕者、该保正重究仍罚银壹两给赏救护有功之人。 
　　一邻村道路、遇有盗贼、本保各庄不鸣挷传集伍壮该保正不放号铳督率伍壮、飞驰救援协擒、以及到迟贼踪巳去、该保正分别究处、 
　　一本保伍壮、于闲暇之日该保正不以时演试兵器务期习熟。如懒惰。不行督演精熟。及器械朽钝不堪。本县查勘该保正罚银充赏。 
　　一伍壮闻警、或本村擒贼、或别处救援、孰为擒贼孰为先到。孰为退怯。孰为不到。以及到迟之人。该保正不行明曰确查。径具确查是实。并无狥捚情弊廿结投报保长以致报县赏罚不公。该保正重责。并罚银给赏有功之人。 
　　一巡路捕壮、拿获盗贼逃人或盗贼逃人自首、本县审讯供有窝藏之家、在某保某处、及某月日、于本县境内失事、立拿窝藏盗逃之家并不报之保长正。镇集长十家长从重究惩。 
　　一本保内一年之内、有逃盗奸宄等三案贻害居民者、保正重责四十板、枷号本保一个月、革退、 
　　一本保一年之内、并无盗逃奸宄之事、于岁终公堂设宴。备花红旌奖。令有盗逃奸宄事案之保正。另设席空器陪之以示辱 
　　一本保三年之内、并无盗逃奸宄、亦无忤逆豪强、及争鬬杀伤人命、且有孝子顺孙、义夫节妇、该保正具见平日查理训化有方。本县鼓乐花红给匾奖励 
　　一十家长稽查甲户盗逃奸宄、及歇客店家、往来住宿之人、是其专责。如有疏虞。该甲长严究重惩。 
　　一本庄及他处有警十家长不即率同伍壮飞驰救援者重责三十板、 
　　一伍壮等、平日不遵保正演试。有警不即驰救。以及帽甲腰包鞋袜不合式。器械不精熟鲜明者每件重责二十。 
　　一伍壮等、有演习器械精熟、闻警救援擒获有功以及孝顺父母、和睦乡里不酗酒赌博、争鬬生事、是为技勇超群。孝悌礼让。卓有品行之人。十家长保正等连名公举。本县访实公堂设席。花红鼓乐彩旗银牌送归其家。 
　　一各镇集村长庄头拹同保长、编排保甲、及造册、是其责任如有怠玩不遵编不合式造不清白者除重编造外仍行记罚、 
　　一各镇集邨长庄头、建筑墙濠栅门瞭台、皆其专责、如有不遵限建筑合式。及损坏不行补葺。每件罚银二钱、存充赏用、如再限不完、并补葺不堪、暂存该长体面拿子弟家属。每件重责二十板 
　　一白昼看栅、昏夜巡更坐台瞭望、拨派人夫、是镇长等专责如有看栅无人。巡更人数缺少。致有疏虞。立拿重究、或本县查勘出、看栅巡更人。及镇集长一并拿究。 【如有应赏应罚之事条不能尽列俟临时酌行】 

　　○奖举善恶 

　　夫保甲虽所以戢盗逃而防奸宄。其于相赒相恤。以及劝善息争之义。亦不可不讲葢袪外侮而修内俗以臻于雍穆熙和之化。不亦美乎。其仝保甲之中、村庄之内、非族属子弟。即姻娅友朋。有贫难疾死者。宜互相赈其困乏有争鬬口角者。宜互相为之劝解。有佻  达浮荡之少年。宜规其谨厚生理。有忤逆暴横之卑幼。宜责其改过自新。有妇人守节无资者。亲族里邻。宜为之捐助养赡。以成其志。是皆保长正镇集长等之尚德好义者先为之劝导而首倡之使存心忠厚者亦闻风而乐效有志上进者亦耻恶而从善夫非敦厚风俗。兴起淳良之上理哉。故凡某镇集村庄三年之内、并无盗逃等事以及争鬬杀伤、兴词告状忤逆暴恶之人、至岁终、于本镇集村庄通衢处所。给一扁。颜曰淳里并列保长正镇集长等姓名于以奖异之若某镇集村庄、有真乐助好施之善人。有真孝顺之子孙。有真节孝之妇女。许保长正镇集长庄头等公举本县察实。给扁奖励。应详宪者申请题旌。如本保本镇集村庄。有真正倚强凌弱之恶人。有真忤逆不孝之子弟。有真巨憝势豪素行不法之匪类。许保长正镇集长等公举本县严拿。申详各宪。执法究惩。如保正长等有善隐蔽不举有恶狥庇不报一并重究。宜以此意张榜城乡保甲。通行晓谕。 

　　○严禁骚扰 

　　保甲之所以长久可行者以其无忧也若使民劳力而费财是未受保甲之益而先受保甲之害此保甲之终不可行也。今谨条其应禁者于左、至于斟酌损益。又在　司牧神明、于其间耳。 
　　一保长镇集长等、编排保甲、造册、其饭食纸张之费、俱应自备、不得借端科派烟户、况乃保长等任事之始。正宜乡党姻娅效其保绥。又岂可使之惮于举动乎。如有科敛重究。 
　　一保长镇集长等、建筑栅濠瞭台等项止宜分人户上中下。捐资出力。凡盗贼窥伺。多系绅衿富厚之家。岂输资力与贫寡者比。况又恃势自人居。偏累小民耶。法宜上户三分中户二分。下户一分。筑墙浚濠止用其力。建栅置梆锣器械等件兼用其财。大约贫而无资者以力代资务期分派均平宁使殷实多捐不失为君子尚义毋令贫穷独累反得谓小户急公如保长等、畏强欺弱酌派不均。或经人呈告。本县访闻。定行重究敢有恃势不遵。偏累小民者。该保长等指名禀报。以凭立拿申宪重惩。 
　　一保长保正十家长等。指盗逃奸宄名色。诈骗乡民。许被害指名喊禀。以凭拿究。追赃重惩。 
　　一保长指称具结要保正钱。保正指称具结、要十家长钱。十家长指称具结、要甲户钱。或被害告发、本县访出、保长拿子弟代责。保正甲长重责。追赃给主仍倍罚充赏。 
　　一该房及巡路捕壮指称管保甲查地方需索保正十家长甲户银钱许被害指名禀首。重责追赃、枷示革役、 
　　一本县查勘墙濠村庄、点验演试伍壮等所有饭食。俱系本县自备及跟随衙役俱不许费扰民间杯水粒米如有指称本县供应。及跟役饭食科派乡民保甲等。本县访查立拿处死。决不姑贷。 

　　○严禁赌博 

　　赌博者盗贼之媒也始而荡废家财既而潜行偷窃及至胆大手滑。而公然以刼盗终矣故欲禁盗源先严赌博欲禁赌博先断睹窝所谓赌窝皆无赖积棍专一引诱不肖子弟、市井浮浪之徒、窝顿其家、彼则放椿捉头。某人输。彼为垫钱起发。还则重息滚算。某人赢。彼乃二八抽丰利则半归于巳俗谓之赌钱不轮家也。宜严饬保正十家长逐户挨查。如有此等须协同邻佑。将赌具。骰子楮叶。连赌博窝家。一并拿送本县审明重责枷示仍于窝家名下。罚银若干给赏拿获之人其拿赌止将现获究处不必令其供扳恐株累无辜以无赖狡口庇党诬仇。不足信耳凡镇集有拾博诱赌者专以骗钱为事巡路捕壮协同总地拿获如镇集长保正等不先驱逐觉察立拘该镇长等重究、罚银若干给赏拿获之人如此窝赌既绝。聚博日稀亦消弭盗贼之一端也。 

　　○驱逐娼妓 

　　娼妓者、亦盗贼之窝家也。夫盗贼未行刼之先。纠党领网民家耳目不便。莫若狎邪之地。原无出入之妨。盗贼既行刼之后。匿迹避锋。本境嫌疑可畏。何似平康之馆。聊为快活之场。故欲觅盗踪多从柳陌欲追赃物半费花街宜于镇集通衢商贾往来之处凡有娼妓、着该保甲严行驱逐。只影不留更有无耻富豪不肖劣矜、潜囤乡庄彼、则恃为护身之符。此则希网荐枕之利。可羞可鄙。与□院何殊。该保甲密禀本县、以凭严拿、富豪重究。劣衿。申宪除名。娼妇水户一并责惩。立具不许复至甘罪结状存案。保甲狥隐不举并拿重惩。 

　　○清查界址 

　　夫州县四境之界址不清每有村庄道路失事窝逃邻境互相推诿。往往上司委官踏勘。大费周旋。甚至两不输情。题参会审此皆平日疏畧不留意清理之故也凡保甲既严于境内而邻封接攘之地宜票委捕尉单骑自备饭食率同该约地并保正等、某处与某州为邻。某处与某县接界。务要寸土清查立石为表。每有界久不清。两相朦混。举其人。则曰在彼隶籍当差。问其地。则曰在此纳粮输税。若庄村失事窝逃。彼自难辞。以其人隶籍于彼也。若道路刼财伤人彼置不问。以其地纳粮于此也。是乃从前忽而不理。一旦有事。遂尔茫然。始追悔之无及。不巳晚乎。然此犹谓纳粮之有据也。更有空旷无人之野地。或处于两岐东移一尺则可云属彼西移一尺则可云属此也以口舌之为凭并无碑表之足据纷纷众讼。推卸靡巳。凡过此等又须移关邻县。订期会勘明立界石其界石须将两处并碑不可留尺寸空隙如一碑并写某州县南界某州县北界之类。然有事之互争而伤雅。孰若无事之预清而共敦邻好乎。四境界址既厘、捕尉攒造清册报县、州县尤须单骑亲验如此、则一州县之居民土壤。悉有定籍可无患意外之衅争矣。 

　　○防救失火 

　　火灾亦天时人事之大者。若忽而不戒将延及多家。而预、为御备之谓何春秋纪司城子□之御宋灾以为备之有素而御之有方特书以美之为民　司牧者。可不于此加之意乎。凡城厢阛阓之地、人烟辐辏之所、宜预饬十家长保正等每家门首、各备大水桶一口、麻搭一枝火钩一杆、其桶可贮水数石者麻搭用杆长丈五六尺者。缀以多麻。钉以铁篐。火钩用熟铁纯厚者。贯以粗□俱要可用每十家置一云梯、用长粗木、二根以麻绳绞为梯级阔仅尺余、使挟之轻便可□屋而升临时用水湿之使火不燃凡遇火将焚、十家长保正、急传伍壮齐集、命烟户丁各持麻搭蘸水扑之并有力者汲水浇之以杀火势命伍壮中趫捷者。缘梯彻火所向小屋。下以火钩大索拉而倒之以断火道街左右、保正率伍壮、巡止闲杂。俾被毁之家。服物器具。围而守之乘机抢夺者执之以窃盗论。其在城、谕城门谨。备僚佐督役于要区以防诘奸宄在厢及村庄、令守外栅者谨出入司瞭者登台瞭望村长庄头、督丁属、于要区盘诘往来以备不虞其救火之法亦如之。　如天时亢旸、风迅火烈、不可向迩、乃取闲废书一册下令曰有能撤一屋以断火道拉一被焚之舍以杀火势者每人赏钱若干文。急执此书篇为验。如是咸思邀赏。而奋勇争先者有人矣谨按以上十八条、皆保甲中之所必讲者其首要在理得其人得其人而事无不举矣。其次在于功罪明赏罚信罪明赏信。而人无不乐用矣。戢盗逃所以安民。勤劝导所以厚俗。则奖善举恶乌容巳乎。凡人之恒情。莫不勤始而倦终。严先而解 心后。若夫保甲、必自始至终无有怠形由先及后不闻需扰则庶几其能久乎。至于赌愽、娼妓、清界、救火、若干保甲无涉然奸可藏而奸不能诘界可紊而界则累人火不御而火能耗物何一非损吾百姓之事耶鸿故并归于保甲。而为　司牧者。惓惓致意、焉抑亦愿敷天率士咸登于春台衽席之安而巳耳说者谓、保甲可行于北方。而不可行于东南。以北方地广人稀。东南地狭人稠故也。夫保甲按户编甲。按村编保。初无论于地之广狭也。若谓地狭人稠。则地非□远愈觉近而易稽。人匪零星。益觉多而易守。又何东南之不可行乎。然鸿尝观北方州县、多无城郭、有亦间多土筑、斯岂村庄畏盗。而州邑独不畏贼耶。盖北方之士善鹻。烧砖多寙裂无用。故惟筑不砌耳。东南土皆胶固。无地不窑。且村庄之外。每多池沼。若干空隙。实以砖垣。较之北方鹻碛濠墙。不更坚久乎。意谓东南之不可行者。其弊有二。东南赋税烦重。州县急于期会簿书。一切地方利弊。俱不暇计。以故盗逃迭罹参罚。亦付之无可如此因循之弊一东南巨族大家。冠葢相望。州县每有兴举。凡不便于绅士者。辄倡为议论。格而不行此畏阻之弊二有此二弊保甲虽善。又安有施设之日哉是非才长识赡理刻裕如锐志力行毅然不挠者未可遽语于斯也鸿更欲渔舟埠船。一例编保使居民行旅共相安干高枕而无虞或亦留心政事者之乐闻乎。敢并赘之于左、 

　　○渔埠编保 

　　凡江河湖泊之地、多有渔舟、盈千累百、昼夜取鱼、倘遇商船风水不利。野泊孤汀。或昏暮攒程。片帆独往。渔人起意谋财。聚艇蜂攒。因而戕命。饱扬星散匿迹雈苇之中分赃薮泽之内明月芦花全无踪影以故恃为长技莫可伊何。更、有奸宄之徒、自充三老。揽载客商。行至寥廓之处。遽兴杀害之心。鱼腹埋尸。豺凶踞货。高樯冐贾。大秤分金少妇凝妆盻断陌头柳色哀魂号月空为梦里归人似此清平世界。宁容魍魉之横行若是耶。夫州县取鱼之地、岁必有课课出于佃、佃出于取鱼之人、若无专佃、必有鱼户、鸿以为有佃则责之佃人。无佃则责之鱼户。如某处渔船若干、择家道稍殷老成服众者。为之保长渔船稍大整者。为之甲长仍以十船编为一甲、以一十长统之、仍以百船编为一保、以一保正统之、其保正亦择家道稍殷精壮丁多者为之。其编甲悉听亲属附近者挨编。如有畸零船只。并漂白鹰筏之类。各就便于某保某甲之后。并统之使时相稽察不许为非其船后两旁用油灰横写某字号。第某保某甲。渔户某人。船尾用白布置小方旗。约广一尺、上写字如前以为标记不许取。落此旗。并胡涂。船傍油灰字号。其字号、如东湖即东字号西湖即西字号之类。但各处字号不得相同以致混杂难查。其保长船旗用土黄布保正船旗用红布俱长二尺书字十长船旗用白布红边长尺五、书字以别之一州县有数处。即在各处编保仍分各保地界如某处行旅失事。即责本处船保长正。督率十长挨查。查出真盗。 【系渔户】 报官。或即行拿解审确。保长正等免失察之罪本甲十长船户连坐。如不行查出。五日押比。失财则本保长正十甲长均赔。杀人则本保长正十甲长跟缉务获获日将保正十家长分别枷责如有他处贼船尾入本保行刼。该保渔船不时巡哨。如遇有此。齐集吶喊其时保正十甲长俱在水中捕鱼。何难环拥围擒及飞棹跟追果能擒获贼人救免客财者。将贼人船物全给充赏于客人名下从厚给赏本官仍论功赏给花红旌奖其择举保长正十甲长等之时、本官验明果可充任者。令各具互相稽察不致非为并急公擒捕认甘连名互结存案。保长各给金花二枝、细红布二 共一丈、保正各给银花二枝粗红布五尺、十□长各给色花二枝、木红布五尺、皆本官捐俸备。以先行赏而后施罚。则彼知所责成。而惩之亦无怨耳。渔船各保编完造册报县存案、其近水口岸。或本处人民造船。装载粮物售卖。或承揽往来客商者。更有他处之船、揽载至此脱卸再揽生意者。鸿以为本处船只。无论绅衿富庶。俱照式编保。以十船为一甲、以一船为十长、择殷实老成者充之。以统一甲之船以百船编为一保、以一船为保正、择殷实老成素有体面者充之以统十甲之船并十甲长如有畸零甲分船只、即附末保统之。有畸零船只即附末甲统之其编保甲、有亲属近邻愿编一甲一保者。悉从其便总以有所统辖稽查为主而、不似陆保必以挨家为次也各口岸船只。照口岸编某字号。如某字号第某保第某甲船户某人。用白油灰横写于后半两傍。保长正十甲长有船。亦写某字号保长船户某人。某字号某保保正船户某人。某字号某保某甲长船户某人。亦如之。其船尾各保俱用阔布一幅、长三尺、上书字号保甲姓名如前其旗色要各口岸不同免致混杂莫辨。其保长即于各口岸埠头内择殷实老成有才力者充之令各口岸居民保长正镇集长等公保举到官官验实。可用其编船保甲及举保正之事即以委之。保正保举到官验实。可用、其举十甲长等即以委之。十甲长保举到官验实可用。其一甲船户即以统之。其保举保长保正十甲长等之人俱具连名保结存案。其本甲船户十名共具连名互结。实结得本甲船户俱系良民如有匪类非为互结人一体甘罪结状存案。其写载各埠头。俱听保长约朿。如有不妥埠头。保长指实禀明查确更换平时保长稽查保正。正稽查、十甲长。十甲长稽查十甲十船户不得犯法非为如某口岸地方内、有客商失事、即责该保长等、逐船挨查查出真盗报官。或即行拿解。审实赃真证确保长正等免其失察之罪。本甲互结之人连坐。如本甲某户出首。即免本人之罪。其揽载客人商货俱要立刊印文契系本埠之船写明某州县埠头某人、有某字号、某保某甲船户某人、承揽到某客人某货物、装送到某处云云、后写埠头官牙姓名花押仍本埠头登明店簿以便存查。如本船在别处非为刦害客商。或别处拿获。傍人首告。将埠头及平日失察之保正十长治罪。并本甲船户连坐。如别处船户、到本埠承揽客商、保长责令埠头、查系平素认识良实之人方许揽载。如初到口岸。不曾认识。即讯明同处认识船户。立契作保方许承揽。如途中有失作保人并究。其本口岸埠头保长正等、置口报簿每月一扇。 【或置循环日报簿贰扇每半月送官倒换查阅并具半月内本口岸河内往来住宿船只并无失事甘结投逓更觉有所稽察埠保等不敢怠忽查填】 每晚客商住泊俱要挨船严查。有保甲船傍字号及船尾有旗者。即系本处之船。仍问姓名明确。许住外。如无旗号者。查明何处来船。所载客几人。系何货物、有无弓箭什物。或系奉差有无批牌。查验明白登记日报簿。方许住泊。如应对含糊形迹可疑有客无货有弓箭什物非奉差及无批牌严加盘诘立刻报官。以凭拿究。起更时鸣金定更崖上人不许上船船上人不许上崖拨派更夫、往来巡逻天明方许开行。如定更之后。河内有船行走严驱出境。不许拢岸。如系来泊客船、另住。查明船户、客商货物、或投牙、问明投何牙人方许近帮住泊。如系经过、虽有客商货物、昏夜莫辨着另起住泊不得近合大帮。如在本口岸住泊有警。更夫鸣锣吶喊。该埠头保正鸣锣。齐集本处保甲船只围擒跟追如追至他口岸。鸣锣吶喊。他口岸保甲、船闻警。飞驰协力擒拿。盗赃并获保长正十甲长俱在追擒。免罪。未追擒者。坐罪。将所获贼之船物全给在事人充赏如客系救免。未经失财。将救护之人。于客名下从厚给赏本官仍论功给赏花红以奖有功若追至别口岸。不行协力擒追。禀明严拿重究。如此、则本境之渔埠等船。有所约束。不敢为非。即他处奸宄之舟。盘诘追捕。亦不敢入境邪谋。而商旅有坦途之庆矣。以上保甲诸条、颇极繁细、每项应悬示者、先期张示晓谕。应票知者。先事行票传知。或将保甲事宜汇成一书使平日看熟。临时易于遵守且免舛错。鸿焱  东所行、俱有示票成式、及保甲全书因年久散失无存、即欲更拟、又未必当于　高明台览、惟谨疏其目而献之以俟　采择耳 

　　福惠全书卷之二十三 

　　●福惠全书卷之二十四 

　　典礼部 

　　◆典礼部 

　　总论 
　　朝觐大计 
　　朔望行香 
　　春秋祭祀 
　　敬礼城隍 
　　祈祷晴雨 
　　救护日月 
　　拜牌接诏 
　　迎春 
　　宾兴考试 
　　乡饮酒礼 
　　修理文庙 
　　崇祀名贤 
　　旌表节孝 

　　○总论 

　　夫礼之大者、觐　君与计吏、所以辑瑞玉而述职守也。天子之刑赏黜陟因之。俾羣吏奉法以理民。而四海又安。保有万国。甚盛典也故首列之。其次受天子明命。司牧此土其境内山川社稷、　文庙祠坛岁有常祀。升贤造士、尊德尚齿、宾兴乡饮之礼、岁有常仪所以崇邦典隆文治而敦励风俗皆在乎是至于祈祷雨旸、弭禳灾变、挽天心而补救农功是又民事之大者也。乃用并次于左惟　良有司、务竭其诚敬严天威以爱养百姓肃志气以对越明神修典文以崇奖教化毋徒以为为政之具则绩用有成。时和年丰神人胥悦而显秩锡于明廷。尸祝水于畏垒。不亦休哉其它典礼、未能备载、凡所应行。亦惟以是诚与敬推之而已 

　　○朝觐大计 

　　夫三年大计、各省督抚、例有荐举卓异、与八法纠参、而吏部会同都察院吏科河南道、考核具题、卓异官员、　钦赐蟒服即与升迁以昭示　褒擢循良至意。其八法照例分别议处、然荐举卓异、必历俸三年、并无未完钱粮盗案、及从前亦无缘事降革、复还级职之处方可荐举其荐牍中、又须有清廉爱民。教化兴行革除火耗、并无酷刑黩货等字样方合例准荐。若前经罜悞降革、虽督抚题荐、吏部以违例不准。徒滋多费。非大上台破格特疏。　天语亲蒙甄录不能也。至于荐举之要。在平日居官廉能为上司所器重。而太阿独秉者。则在督抚。无督省分、抚为主、有督省分须平日承事两台、并加敬谨则临时彼此无殊若两台有一参差恐仓卒难为料理。然而令之所谓卓异乃平平无奇大约以礼意之厚薄为优劣以谄媚之工拙为喜愠至其开列事实。以云讲读　上谕。假寺庙为约所偶一循故事而已以云建立义学。于闹市通衢高立门牓而已以云修理　文庙。于棂星门垣略施丹垩而已而求其所谓民风丕变士习还淳教化兴行之实果何在哉夫大吏诚能虚公体察非卓有表见之员不获滥邀大典将见顽廉懦立。而斯民实有攸赖。贤才弗致终淹矣。其卓异、大省例不过三四员特疏荐举。贪酷露章、纠参八法、汇疏入告。其应留任者、均列五花册、大约优考居多。而劣者不与也。其贤否册、四柱考语、自我填者非甚不肖慎毋以劣迹加入藐尔前程。孰非荣辱所关人填我者勿恃上有泰山少不周旋卒致躭延大事葢具疏虽出院台而考语则自府道申送藩臬而会荐也。凡本州岛县佐贰首领、及教官贤否、俱印官、开填、其五花册、乃送部者、例俟上台各加考语、亦须印官开造脚色呈送、若有上司开坏者须另将劣欵、开具手本揭报、或听司府密取计册虽送府司院攒造解京而朝觐乃有本州岛县攒造解府汇解之册、其式不一照各处旧例行可也若夫朝觐官员、干计册赍部之后、总于岁内到齐、元旦同朝臣庆贺、向皆藩臬监司入　觐、吏部请旨引见　上亲询以地方利弊乃得各陈条奏下部议覆朝廷多采用率土羣黎沾恩不浅近以廷臣议停其大吏入觐、赍捧皆系佐员、而大计五花各册俱行停造、以杜地方官借端科派之弊。然而旧章不传知者或觧、故并列于左、聊以志　大典之一班云、 

　　大计册目 

　　△大计册目 

　　贤否册 【式与常用贤否册同巳见莅任部凡自大计以后之官不论丁忧升降在任去任俱要开填】 
　　五花册 【式附　俱开履历不加考语俟上司填注】 
　　(见图) 

　　朝觐册 
　　奏本式 
　　保民五事册 

　　 朝觐册 【分□司院部科各有定例胪数如左其不附式者如常开造无异式也】 

　　通政司 
　　奏本一封 【附式】 　　副本一封　　　　奏册一本 
　　都察院 
　　须知文册一本　　见任官员册一本　委署官员册一本 
　　保民五事册一本 【附式】 　　　　　　　地方繁简册一本 
　　地丁简明册一本　与贡册一本　　　见役典吏册一本 
　　开浚河工册一本 
　　吏部 
　　须知册一本　　　清理文职贴黄册三本 
　　见任官员册一本　委署官员册一本　考察官员册一本 
　　保民五事册一本　地方繁简册一本　乡宦履历册一本 
　　举贡文册一本　　见役典吏册一本 
　　吏科 
　　须知册一本　　　见任官员册一本　考察官员册一本 
　　委署官员册一本　保民五事册一本　见任典吏册一本 
　　地方繁简册一本 
　　户部 
　　地丁简明册一本　积谷四柱册一本　盐引册一本 
　　逃人册一本　　　典税册一本　　　羊猪牛驴税册一本 
　　户科 
　　仝上 
　　礼部 
　　乡宦册一本　　　举贡册一本　　　廪增附生员册一本 
　　僧道花名册一本 
　　兵科 
　　逃人册一本 
　　刑部 
　　仝 
　　工部 
　　开浚河道册一本 
　　督捕厅 
　　逃人刑 
　　已上各册、外另要多备、并存底册一本、 

　　 奏本式 

　　本高一尺一寸九分阔三寸一分 【若题本高八寸今用一尺或一尺一寸阔三寸三分】 
　　封套正面写 
　　实　　封 
　　某布政使司某府州某县知县 【臣】 某人谨封 
　　进呈 
　　封套后面写 
　　某年某月某日 【中心字】 　　本中用小字 
　　本中宜点看事例 
　　面印、背缝印、年月印、填小日前后称臣、书吏背书画字、奏本用印一颗、　本后接尾纸、要有本中情节字几行、若本已完、止有计字年月过张接者系违式遇缝各坐钤印 

　　 保民五事册 

　　某省府州县知州县某人 
　　呈为计典事今将卑职任事以来所行保民五事实政理合据实开造须至册者 
　　计　开 
　　一实户口 
　　按本县旧籍人民计若干丁口自卑职任事以来如何招徕如何抚字今查现册丁口若干较旧实增若干 
　　一开荒芜 
　　田亩比旧开垦若干 
　　一供赋役 
　　征输比旧裁减若干 
　　一兴礼教 
　　教化修举若干 
　　一备荒灾 
　　社仓比旧积储若干 
　　具册年月俱照例、　按此式、系旧本。今增易不同宜遵　新例 

　　冬至、元旦圣寿、万寿、千秋、例须进表笺庆贺司府提解本项银两、无论表笺、俱汇齐、差官一员总进、其文章该房自有定式。但本项经费、外另有帮贴、如本管上司入　觐、更有赆仪、总照地方旧例。且又因人斟酌之。不可以小节过吝。致不怿于上官也。 
　　按　钦定处分则例内、一欵、官员将庆　贺表文朝　觐计册舛错、或遗漏不奏、或遗漏字样、及借端推诿、或迟延及不差的当人途中躭悞、以致水火盗失者、俱罚俸一年如用印歪斜、模糊颠倒、失用、及缮写潦草、不列职名、及破裂染污者、俱罚俸六个月、督抚亦照此例处分等语、此中遗漏字样。用印歪斜。模糊颠倒、及缮写潦草之处最易犯本官宜亲加检点贻累上司罚俸。皆系自为赔出。不可不慎。 

　　○朔望行香 

　　牧宰朔望行香、迹于套矣然未可以套视也。　至圣为万世师表。乃文教之攸尊。　显佑为本治正神。实蒸民之司福。岂敢不诚且敬乎。入其庙俨兮若临肃容鞠躬。揖必翼如。拜必俯首至地。徐而起。礼毕踧踖而退。毋他视。冠必礼冠。服必公服。毋亵衣。毋托故不亲谒。反此、皆诬慢之大者也诬圣慢神罪莫大焉无以福身何能庇民身弗福愆咎及之民弗庇灾变生之可不畏哉 

　　○春秋祭祀 

　　国之大事、惟祀与戎、春秋上丁、祀典尤巨、为牧宰者在民有劝穑课农。之、实。在士有兴学迪德之诚。百谷登而六行举。然后荐以牺牲。飨以钟鼓。而神歆于祀而降之福。若年弗顺成。而俗不淳美虽清酤谐乐日陈于前神其不吐之乎故春而祈。秋而报贵有其实不贵有其文也况乎主祀者、视为岁事之恒。而亵越从之耶。于祭前十日、给支欵备祭物、谨依祀典、罔敢增减、未祭之先、致斋三日、祭之日、粢盛必丰洁牲牷必肥腯醴酒必馨香执事有序对越以度陪祀尽仪不舒不迫礼卒告成。神人胥悦。于是时和年丰。而庶民臻庆。幽冥虽隔。捷若响应。鬼神之道。岂可诬乎。书曰、黍稷非馨。明德惟馨。民事有成。虔其右享德之谓也。 【凡坛庙祭祀、例有祝版焚帛、其祝版宜字画端楷。无洗补错落须亲加省览以昭敬慎其焚帛有贮匣或有印封祭时宜检点帛幅。有无在内。焚时宜数明匣数。恐奸役藏匿。另为他用。以空匣欺渎神明。○迩来庙坛祭物皆门斗经承领银备办每多草率不堪殊为亵慢愚谓　文庙祭物宜学官亲率执事者虔制坛社祭物宜印官委佐贰监制务期精洁加以主助将事敬诚庶几无慢神渎祀之愆矣　览者幸为留意】 

　　○敬礼城隍 

　　夫■〈牜支〉宰职明。城隍职幽为民兴利除害。■〈牜支〉宰之职也为民降福澹灾。城隍之职也然神以人灵祀以诚格幽以明显故州邑之长。必克敬于神。而神则应之。必克虔于祝。而祀则歆之。必克致于明。而幽则通之葢应则灵灵以人也歆则格格以诚也通则显显以明也非是虽有神而不为之应。虽有祝而不为之歆。虽有幽而不为之通矣。于是幽明之职相阂而不孚虽有兴利除害之权。而无兴利除害之实。何以知其然也人有志而弗获遂。乃求乎神而默相之。无其志。则无其求矣。无其求。则幽明之职阂矣又何相之与有夫志切民瘼者。虽日鳃鳃焉。闾阎之疾苦务去。蒸黎之乐利是图乃惶然自歉以为德薄而不足以感动乎天也惟神职幽。近通于帝而能代人以达情为下民而请命于是澹乎灾而降之福。福既降。利乃兴矣。灾既澹。害乃除矣。人之有愿。神则遂之为民而事神因神而奉职民熙职举敢弗敬乎鸿待罪郯东、自惭薄劣、惟邀福于城隍。以阜康黎庶。新其庙貌。虔其豆笾。饰其仪卫。降其报赛惟以诚敬将之乃飞蝗入境而禾稼无伤。氷雹为灾而风旋立止祈晴则旭日丽空。祷雨则甘霖沾足。求无弗应、难更仆数、要知城隍亦守土之司。下隶是邦以为职者也故感应较诸神更捷为■〈牜支〉宰者、亦留意于以人以诚以明三者而试之则知鸿之言为不谬矣。 【鸿任郯东告城隍文附】 

　　蝗灾告城隍文 
　　旱灾告城隍文 

　　△蝗灾告城隍文 

　　维　神职燮阴阳、下民之生、御害澹灾、照临斯土古祀有之。迎猫迎虎。今兹仲夏、蝗蝻  荐延、趯趯动股。越陌度阡、方将鼓翼积祸弥天。譬彼潢池。木斩竿揭。爰用兴师芟荑使绝。毋俾燎原。致难扑灭。或捕或瘗。民亦效力。菑匪人兴。敬祈神殛良苗怀新惟　神之仁秉界炎火惟神之武至仁而武。　神其是依。严威有赫。灵鉴在兹。 

　　又 

　　维康熙某年、月日、某官、敢昭告于　本县城隍显佑伯之神曰、惟　神与吏、咸有事于兹土。则遇灾而御。有患而捍。　神之灵也。吏之职也。今兹三农在野、百谷未登、昨岁遗蝗、孳生在地、二麦之受其荼毒者。几半于郊外矣。乃旬日之闲、蝗从邻邑西南而来、振羽绳绳。缘塍被陇万姓奔号。若丧亡之无日。某等巳具祷于神。神未有以殛之也。岂天灾之难救欤。百六之适际欤。不然则吏之奉职无状而精诚未能冥格也民不能御灾而吁之吏。吏不能为民御灾而祈之　神。神赫赫在上能无即以吏与民之所祈者。得请于　帝欤。夫以为灾会流行之必然。与蝗之来也。绵亘干有余里。郯介其中。特弹丸黑子耳将安所逃哉。此皆人事之穷于补救之说也神不其然意　神冥日 属之中当有先民与吏而愀然忾叹者矣　神其速殛之幽毋尽伤。于我黍稷毋俾遗种于此田畴民尚克有秋惟　神之赐　神其鉴之。敢告 

　　△旱灾告城隍文 

　　惟　神之阴骘下民也。屡施而不厌。故民之奔走于神也。亦屡渎而难盈。岁在辛亥、二麦将枯。祷于　神则雨以立沛。蝗蝻入境。祷于　神又蝗不为灾。再祈而再应。　神之于民。不可谓或厌矣。一岁而三祈。吾人之于神。亦不可谓不渎矣。然某闻诸古之祀典。葢亦有之。方社以志报也甘雨以志祈也农夫庆矣犹鳃鳃然来年甘雨之虑不忘祈焉今自六月不雨至于八月。杂谷之登未获于野不可以报来年之种、无由入土不可无祈则郯民虽屡渎于　神其容已乎苐郯当荒燹之后。质僿无文。敢洁明粢。以代琴瑟。　神其鉴之。 

　　○祈祷晴雨 

　　雨旸弗时。五谷不登。四民兴疠。官斯上者。于是有祈祷之、事焉。禁屠沽。所以惧灾节味也。谨斋戒。所以洁躬告虔也。于设坛三日之前、涤。心肃虑□□男女。皆屏去荤酒以共副主人省愆悔罪之意焉□城隍社稷、风云雷雨以及境内山川、先农八蜡、用祈神力。上达仓穹。式降祸于下臣以惩不德毋以守土臣之戾灾及斯民乃致笃诚所格、克感天心□云汉之歌□为灵雨百谷之漏遽炳三踆至于迎土龙乞潭□。何异暴尫之妄。斩虹霓。咒雷霆。实为招沴之尤、□识之主。愿弗效焉。为民请命惟在于玉帛昭虔修省自责而已 

　　○救护日月 

　　日者、众阳之宗、君象也、月者、太阴之精、臣象也、日有蚀月掩日也、朔而正于黄道。是谓臣拥君明。则阳为之食。月有蚀、日近月也、望而正于黄道。是谓臣干君明。则阳斯食。周礼鼓人救日月则诏王鼓、胡安国曰、诸侯用弊于社、伐鼓于朝、皆扶阳抑阴之义。所以强君而弱臣也。又曰、退而自责。皆恐惧修省以答天意。葢谓君稍有失德。而天见之象以示警。故人君敬天威而恐惧悔己过而修省以仰答天心仁爱人君之意也唐开元十二年、七月戊午朔、于历当食大半、皇帝彻膳不举乐、不葢素服、日不食。羣臣称庆。以为德之动天。不俟终日此与宋景公一言协德营惑遂移三舍何异哉。凡州邑当日月之食。斋心素服、于厅事之左、设坛陈香币、行叩头礼亲击鼓师儒寮属赞之释、道耆老亦叩首于阶下、击鼓、庶民皆鼓于衢巷、俟复明圆乃已亦所以扶阳抑阴。且日为君象譬之君有急难。而臣子有不急切救御者乎又所以教忠之道也迩者州县、因守候良久、设酒殽共饮、谑笑无忌、甚为不敬且于救御之意。殊未脗合宜亟禁之 

　　○拜牌接诏 

　　元旦朝正、　圣节庆贺、惟外臣不及踏舞　龙墀。而一命亦获遥稽　凤阙趋蹡五夜俨然待漏之肃雍踧踖两班宛若瞻　天于咫尺是用敬恭。爰申笃棐。若乃金鸡衔诏。十行遍布寰区。　王节驰传四牡争騑孔道望尘鹄立免贻后至之愆负弩凫趋莫致失参之咎任居冲剧。尤、当。三致意焉鸿待罪郯子国、有赍捧者经临、出郭候久未至、以公事返署、遣马夫往探之、赍捧者乃诱马夫执而缚之。因独负　诏书疾驰入使馆。鸿请拜　诏不许。语以违例失接。须报部参处。鸿乃谓其左右曰。探而后接例也。夫执缚探人。而荷　诏奔驰入馆。其　龙亭御葢。俱踉跄于后。此何意耶。慢　君亵体。巳属不敬。而又挟以诈人。吾且具详于抚宪。转达大部矣。赍捧者惧。乃命入拜并殷懃示好云。故处通衢、于　诏使往来之际除明探之外尤宜另拨潜探庶无失悞。免致藉为口实。 

　　○迎春（竞渡附） 

　　礼记、立春之日、天子亲帅三公、九卿诸侯大夫、以迎春于东郊、命相布德和令行庆施惠。下及兆民。又曰季冬之月命有司出土牛以送寒气今州邑每岁于立春之前、作土牛、其水土以冬至节后辰日岁德方取之其牛足下板、用州县衙署大门阳年用左。阴年用右。其牛色、按本年于支纳音所属芒神服色、亦按立春日支辰受克者为之其牛头向东、以东方木神之位、祭拜朝之所以迎生气也、立春前一日、印官僚属、公服率吏耆。鼓乐出迎春牛芒神于东郊、迎至衙前、安位、再拜谓之迎春次日印官僚属、公服率吏耆行礼毕、各执彩仗鞭牛、谓之鞭春春牛者、以十二月建丑属牛、寒将极为其像以送之、送寒气也鞭之者、使鞭动其土以助生东方之生气也。东方属木、其德曰仁。故后汉仪礼志、立春之日、下宽大之书。所以合仁德而资长养也。今州县、每值迎春、听该胥出票、取办猪、羊祭品门彩等物又合各行装演台阁、娼■〈女忧〉扮会之类殊属多事可笑。甚至折干、官吏分肥更为无耻夫　朝廷于此时行庆施惠下宽大之书而县反藉是以扰民敛怨可乎迎春土牛芒神、典不可废。余不过彩仗数茎。香烛一副而已所费宁值几文乎。说者谓、方春之始、宜盛设杂伎、使庶民欢乐以兆丰年、夫损行户之财而博士女之欢恐适足上干天和下导侈俗灾咎不旋踵及尚何丰年之是庆乎若五月端阳、为天中令节、俗传三闾沉江之日、后人哀之、为龙舟竞渡、以象招魂思救之遗意。虽非载在典礼然亦吊其忠君爱国。死不忘君之雅志此龙舟似不可禁革以隳斯民三代直道之风也。但有龙舟州县。宜预期出示、凡龙舟止许赛神州酬愿、往来游棹、不得旁人掷采互相争夺。致起衅端。其妇女止许沿河楼舍窥视不得登舟杂沓游航之中。以伤雅化。龙舟争衅者。重惩会首。妇女登舟者。重惩家长。凡有关典礼。及相沿旧例。不可遽废者惟以惜民财禁民争顺乎俗而无流于荡昔子贡观蜡、谓一国之人若狂。孔子以为百日之蜡。一日之泽。未可废也。又岂特迎春之典。竞渡之风哉 

　　○宾兴考试 

　　取士之制、惟成周最为得法而三代以下皆不及也按周礼、大司徒以乡三物教万民而宾兴之、三物者、六德、六行、六艺也、德行艺成、而乡举里选之、□胥书敬敏任恤者、族师书其孝悌睦婣有学者、党正书其德行道艺、州长则考其德行道艺而劝之、乡大夫于三年大比、考其果有六德六行而为贤。通夫六艺之道而为能。则是能遵大司徒之教而成材矣。于是乡老等、用宾客之仪以兴举之。书其氏名献干天府夫教之必首德行不专以艺何其备也选之举之必于乡里不自干进何其重。也自闾胥族师党正书之。州长考之。乡大夫比之实有成材而后谓之贤谓之能取之又何其严也与夫行乡饮之礼而宾兴之。书氏名而献之、以大异于恒流待之又何其优也葢其六德六行之全。六艺之备。而始称为成材。则其优以异之。不亦宜乎。迨夫汉、虽有孝廉之举、贤良之登亦仅立其名。非如德行道艺实有兼备之材也。然犹由干郡国之察举非自急干求进自顺帝时、左雄以限年省试经义而察举废自魏陈羣立九品。置中正而省试又废至于隋、置进士科专试文词皆投牒自进。而德行之教。州里之选乃荡然尽矣宋王安石、罢诗赋而专经义。似于实学稍有裨益。及帖括之制与、天下以浮词相尚。虽三场试之策论。多由记问剽窃。而无当于政事经济之实。所以人材期于拔十而得五以为大幸若夫正谊明道绝幸重耻之士则未敢深望也呜呼、岂近世人材真不古若哉。上之所好。下必有甚焉者诚能仿成周取士之制以德行文艺并重而乡里举乎德行。郡邑试其文艺。而学使者考其实汇而比之。主司稽其。德行之厚薄。较其文艺之纯疵选其德行之厚文艺之纯者而献之天府非是艺虽工不得录将见黉宫泮水皆菁莪朴棫之贤。又何患成周选举。不克行之于今日哉。虽然取士之制。固　朝廷之酌古准今。而造士之心亦■〈牜支〉宰之崇文兴教。其在平日励之于行。课之于文殆与名大比。预宴之以鹿鸣。蚤簪之以蟾桂。或更资之以彩笔藜光。俾获□者蒙奖爱而怀恩见黜者负作养而含媿谓非崇文兴教之一助乎。若初试之童子其功名之始也。如有奇才异类者、准附诸生季课、以壮其食牛之气其平时■〈牜支〉宰宜出示晓其业师父兄。为子弟者。须先克尽其孝悌友恭之谊。致谨于礼义廉耻之节。而后讲明其古昔圣贤之道。吾儒经济之实兼乎博览经书史籍揣摩举业文章务期行齐颜闵学配马班录德则榘范可风抡文则元魁立掇而后干将出试则冲霄剑气遽成龙虎之文继之圭组登朝则捧日丹心辄建皇夔之绩夫是之谓文行兼优之士国家共赖之贤岂不为父兄增荣师长生色哉若夫素躭逸乐。不事诗书。性复骄奢。未娴幼则。一旦科岁届期。府县应试。祇凭荐牍之幸收。并冀通赇之滥录。不顾亲朋之笑耻。何知诵读是生涯。较之淑行禔躬。稽古逊志者。弗啻天壤矣。凡郡县抡童、于临考之时亦先文告衡文一秉至公。但属私函嘱托即行屏黜。以为奔竞夤缘者戒所以端士习而敦廉耻至于文义荒疏不堪收取者于本文批其孰为疵颣如一二语颇佳亦当为圈出以鼓其上进之心发付该承、令其覩示、一以知鉴别之无私一以知舍取之有据夫非为民父母者。率迪子弟之盛念哉。若乃糊其卷于壁上拿父师于众中。所谓求荣反辱。类于刻薄所为。愿仁人君子勿效之也鸿因论宾兴考试、欲■〈牜支〉宰之崇文兴教。居心忠厚如此。至于文行兼收真才必拔。又在主持风教之大人矣凡州县季课生童预先定期故牒本学令其晓谕诸生、本州岛县仍出四六告示、至试期分给试卷、人各一本、早备点果、午备汤饭、交卷之后、桌榼饮酒数巡而散、是日仍请学师同事、初次四书题二道、经题一道、后次或闲拈策论诗赋记序等题一道、而删去经书各一道以观其学问淹博。果有英才超卓者。宜倍加优奖以示鼓励其童生正考宜分别已未冠出题、其题择虚灵。并有议论。易见才情者勿出枯涩以阻遏少年文机然正考关系进取、人怀侥幸之心、宜将头门封锁严密。左右巡逻。毋许衙役水夫传递。每童各给菓饼、至做完之时、试卷俱交案上、不得纷求面阅。其试卷务拔隹文。以备前列。应覆试者作一圆图出示。其应取正案者与覆试圆图一并贴出彼知正案有名免致更求覆试。希列前茅。而提调官亦得耳根清静。不滋缠扰矣。 【覆试童生无多须内衙备饭一□以示作养之意】 

　　○乡饮酒礼 

　　夫乡饮酒之设所以教让致敬尊长养老兴贤之义备焉皆在上者以身率先之使民知有让。而化其所争。使民知有敬而化其弗恭使子弟知有长。知有老。而入能尽孝出能尽悌。使务乎学行者。知宾贤之可贵而砥志干德行道艺。故孔子曰、吾观于乡而知王道之易易也则乡饮之设顾不重哉礼记曰、主人迎宾于庠门之外、入三揖而后至阶、三让而后升所以致尊让也。盥洗扬觯。所以致洁也拜至拜洗、拜受、拜送、拜既所以致敬也。又曰、宾主、象天地也。介馔、象阴阳也。三宾、象三光也。四面之坐、象四时也。天地严疑之气。始于西南而盛于西北。此天地之义气也。天地温厚之气。始于东北而盛于东南。此天地之仁气也。主人者尊宾。故坐宾于西北。而坐介于西南以辅宾宾者接人以义者也。故坐于西北。主人者接人以仁以德厚者也。故坐于东南。而坐僎于东北以辅主人也。又曰、乡饮酒之礼、六十者坐、五十者立侍、以听政役所以明尊长也六十者三豆、七十者四豆、八十者五豆、九十者六豆所以明养老也。周礼卿大夫之职、三年则大比、考其德行道艺而兴贤能者、以乡饮之礼、礼而寡之所以明兴贤也。夫古之乡饮有四一则三年宾兴贤能。二则乡大夫饮国中贤者三则州长习射。四者党正蜡祭。周礼、党正国索鬼神而祭祀、则以礼属民、而饮酒干乡、以正齿位非即五十六十云云。尊长养老之制乎。射义曰、乡大夫士之射、必先行乡饮酒之礼非即州长春秋以礼会民而射于州序之制乎然蜡射之饮礼久不行。至于三年宾兴、其宴谓之鹿鸣。而亦不以乡饮为名今所存者。惟乡大夫饮国中贤者耳。然考之明太祖大诰有云、乡饮酒礼叙长幼论贤良。别奸顽异罪人其坐席闲、年高有德者居于上。年高淳笃者并之以次序齿。而列其曾有违条犯法之人列于外坐。同类者成席不许干于善良之席是又以尊贤尚齿而寓。以远奸。警慝之。意也然今世所行亦止饮贤而奸顽不与。每岁以再行、或孟冬朔为定制乃司■〈牜支〉者。恒视为具文而举废无时竟有终其任未一举行者、夫额赋存留支欵例有乡饮开销。岂径没为中饱而使大典湮坠乎。即闲有行者官长听吏胥指唆令约地开报与斯典者。不问素行何人而止择其家道殷实乡饮之后■〈牜支〉宰师儒。具厚币致谢而执事之人以及胥役。莫不需索居为奇货以故乡人闻其开报如陷身汤火每有自暴其过及褫。衣以示杖瘢者不亦大可笑乎于是稍知。自爱者以乡饮为不足重。而耻于居之故司技者、往往难其人而罢之。说者谓、乡饮至于今日名存而实亡矣鸿谓乡饮至于今实亡而并其名亦亡矣然则虽欲斯民使知敬让之风。使子弟明长老之奉。使务学行者欣然于兴贤之可慕舍乡饮而又何自观感之哉鸿以为州邑之大、不过百里、岂有年行俱优之人。而竟不知之在平日所宜留意。临时博加采访。或致仕家居之绅宦。或潜德高行之处士。司技者、宜庄启肃币以聘请之至其饮礼亦折衷于古宁繁勿简至敬毋亵却止既事之谢严绝胥役之求况典礼遵之　朝廷。宾介举乎齿德。岂有公行典礼。而私受谢仪敬。筵宾介。而扰索酬劳者乎官胥见纳于尊　君事上为不忠饮者概施于行赂邀名适自辱可谓两失之矣。夫循卓贤侯。诚能于型民化俗起见而实意举行安在善良之不应聘。而众庶之羣胥悦慕乎。 

　　○修理文庙 

　　夫博访前贤之祠墓而新之旁搜古人之胜迹而表之皆有司之职也、然尊礼　先师。敦崇文教。而　至圣之頖宫尤宜加意又岂可任其荒陋之不治乎。若朔望之香烛先期支给也阶墀之茂草以时剪剔也垣庑之欹颓亟为缮葺也风雨之浸霪弗使罅漏也。乃其饰以丹艧。增之文采。此固庙貌之光。执事之荣也。至于牲核之豆笾。乡祀之乐舞必先备其陈设考其器数俾裸献申虔。歌容兼盛。夫非享礼不忒。祀事孔明乎。然更有其大者。两庑位次下邑每多失伦。宜详考太学博稽旧编使孔门诸弟无□□踰越之讥历代名儒无世序凌躐之紊一经订正。永为定式斯亦司教化者所宜用心也。若夫尊经阁之藏书何异鲁壁之灵文蝌蚪。固宜检阅。袭之锦轴牙签。奎星楼之胜构。原为学校之禄命权衡并亟讲求。助其雕龙绣虎。夫非所谓斯文领袖。多士之仪型耶。较之迩来希终南之快捷方式于棂星门外略施绀色。便谓　文庙聿新。列之报最之书者。未可同日而语矣。 

　　○崇祀名贤 

　　按礼、有祀先贤于东序。及祭乡先生于社之文。即后世嗣乡贤名宦所由昉也。然祀而祭者。必其节行足以师表后进。轨范薄俗。方于大典无媿。近来家处素封。或身通仕籍。便务虚名欲跻其先于乡贤之列。学校里耆。利其厚赂。文宗守令。狥以面情据公呈则颂德称功满纸不能穷其誉出看语则援今证古累世无以右其贤上宪因而允行。批令有司致祭、奉主入祠。在子若孙。不过谓杨芳祖考、着声乡闾而孰知端居几座与先哲同其裸献者不亦涊颜而思却避乎夫所谓名宦必当时德泽及于民生。爱戴深于百世。后人思其遗烈久而不忘。为之建祠绘像。以表德报功。如蜀之文翁。桐乡之朱邑、闽之常衮、皆历千万载而祀事弗绝者实出于人心之诚而非有所强迫之也若今之食禄其地。或指某为其先世。至有年代久远士庶不能举其名氏者。而亦属其一二好事摉莫考之政绩多牵附于旧闻公呈当事共祀先贤不知眼前之笾豆原为现在之簪缨及其日后之蒸尝究等从祧之毁主安望其时歆而岁飨耶以乡贤名宦较之滥祠名宦。犹不失为地方之过情。谬祀乡贤。则有乖于风化之激劝。司■〈牜支〉处此果有芳规懿行党里著称虽无士民之请犹当访而上闻否则务须详慎勿以营私而鬻典甚或势焰熏灼勉从详请至于溢美之申。捧主之人实有余惭。似亦宜斟酌其、闲。免为旁观者所窃笑耳。昔鸿乡少司马邹匪石先生、以抚闽告病家居、邑有故绅子、嘱邑衿耆、为其父请崇祀乡贤、先生闻而叹曰、居官不能为名宦在籍安能为乡贤衿耆闻之、事乃寝以此君外任、簠簋不饰被论故也。及先生疾笃、戒其子曰、吾死后、有以乡贤请者、汝当为邑父母固辞之盖因乡贤滥厕者多。先生不屑与居耳。由是观之乡贤不为贤者□而从祀者又安足重乎此鸿所以　反复致嘅。为秩典惜也。 

　　○旌表节孝 

　　地方当事、俱有旌表节孝之例但幽芳僻、处家世寒微。潜行自修。不肯求表著者多矣。当事何由而旌异乎。然今之表扬。类皆城郭素封。搢绅巨族。或公举之有人。与援引之多力非其道傍之桃李下可成蹊而深谷之芝兰不采自萎耶为司■〈牜支〉者、宜岁令里耆、访其僻远孤寒、果有节妇烈女。孝子顺孙懿行卓然者许开列事实率其族属乡地。连名举报。俟官察实然后衿耆具呈州县儒学取具里邻甘结申详各宪。始见仁侯崇励伦常。阐拔幽隐之至意若必俟请求而后为之转达则所谓深谷芝兰。又何有采芳之日哉。鸿更有念者、人之妾仆、有嫡配早亡。而为之抚孤成立有家长并没。而为之守志不移有老奴辅遗孽而竭力兴家有义仆婴贼锋而舍身救主此与程婴、公孙杵臼、李善、王安诸义侠何异哉。然格于例。而不获邀褒典于朝廷。抑以其卑贱而不敢亵渎　圣聪乎在司■〈牜支〉者、为风奖纲常起见。又不可不给扁以代卓楔之旌也 【○近有妇因夫亡而以身殉者有女许字在室因未娶夫亡而以身殉者。此皆天性贞刚不。以死生而。移其从一。之义者也然考之定例俱不在旌表之列。岂以毁人支体。自戕其生而失顺命之正乎说者曰夫死姑存。父死子存。能代夫以养姑代父以抚子。不亦可乎。又何必追随泉壤始称奇节耶。若夫女子亲迎之期未卜合卺之礼未成犹然处女也而遂以妇志居然毕命。似于礼有未当。且二者皆旌正恐轻生者多甚非所以仰体　皇仁。矜存生命之至意也余曰鸿诚愚罔知大道姑就事以推世有无姑与子。义难独存。亦将忍作未亡人乎。即女子既已许人。名分有定。不幸偶亡欲往而事姑则伉俪未谐仍蹈自奔之诮欲。依亲以老则。鴈羔。有聘难为膝下之孀计惟有从容就义以了此一生大事耳、愚以为妇之夫死无姑与子及女子未嫁之夫死而以身殉者。仍应旌表以正彛伦而维风化若谓轻生是戒固属深仁然有臣当患难或慷慨捐躯全家殉国莫不称舍生取义褒赠有加而亦得以轻生置之哉鸿昔待罪掖垣虑未及此愿后之　君子。获近侍清班。特疏　上请与贞节同邀　盛典庶千秋闺烈。光昭于天壤矣。】 

　　福惠全书卷之二十四 

　　●福惠全书卷之二十五 

　　教养部一 

　　◆教养部一 

　　总论 
　　讲读上谕 
　　择乡约 
　　置善恶簿 
　　立义学 
　　生童课试 
　　讲学 

　　○总论 

　　夫古者州县之长莫不以教养为先而催科次之。刑罚又次之。葢民无以教。则不知孝悌礼义。而犯上作乱之事。无所不为。民无以养。则不能仰事俯育。而流离转徙之忧。势必难免。如是而欲责之输租纳赋。虽曰勤鞭朴之加。弱者剜肉而无补。顽者走险而抗迫然后知刑罚不能济催科之穷而催科无能先教养之要也尝考古循良吏治、如文翁之治蜀、以蜀地僻陋、有蛮彝风、乃遣蜀子弟诣京师受业、由是民俗大化。学者比之齐鲁。黄霸为颍川守、力行教化、而后诛罚、治行为天下第一。鲁公令中牟。专以德化为理。许荆为柱阳守兄弟争财、荆以为教化不行、咎在太守。而兄弟感悟各求受罪。斯非以教民。为先乎。邵信臣迁南阳守、躬劝农耕、出入阡陌。杜诗为民修治陂池、广拓田土时人呼为邵父杜母。子路治蒲、孔子入其境、见其田畴尽易。草莱皆辟。沟恤深治而称善。史起为邺令。引漳水溉邺田。而河内称富。斯非以养民为先乎夫民率其教而化行俗美刑罚可惜而不用民得其养而家给人足催科可不急而输由是在上者。可以优游化理。而坐治雍熙之治无难也乃近世之政一切束干功令。刑名钱谷。惟严参罚以相绳。大吏督之于上。属员奉之于下。故每以薄书期会为急。补愆救过之不暇。而又何能为百姓兴礼让之俗讲衣食之谋哉。然自流品紊淆。吏道多杂。民生所以日蹙而悍诈之风日炽者。非尽由于功令之急。参罚之严也皆大吏苞苴未绝劝惩不公而州县之贪黩无厌酷虐为厉耳夫钱粮耗羡、众擎易举、亦养廉之不可少也。而辄至干加二加三公私杂派。足用而止、亦奉上之义应尔也。而动至于指一科十。则小民胼手胝足。一岁所入。焉能供无艺之诛求乎。若百姓含冤受辱、非有司无从申愬、一经告理、□问身家之贫富不论事理之是非稍拂其私则囹圄等干刦盗之拷燎夹拶止为诈赃之刀斧几何不倾囊买命鬻产求生宜乎十室九空而脂膏之立尽矣为上司者、以察吏安民为职。若访其人而劾之。立置重典。则犹可惩一以儆百也无如切责取欵则雷厉风行昏夜乞怜则云消雾散及其大计届期。又复钻营打点。居然卓异俾釜鱼范令竟同白首之冯唐掠地宣州立并黄扉之张柬廉静殊为短气贪污愈益放胆遂致百姓视官长如仇寇藐王章若弁髦讦官告吏以及击　登闻之鼓叩　九重之阍怨毒愤深以致立遗恨之碑褫夫人之服是尚得谓之有政体乎所以疾痛痾痒不关乎上。刑罚威令不畏乎下。往往妻杀其夫。弟杀其兄。豪强欺其良懦。势宦虐其乡愚。风教之颓。宁有底极其意以为上之于我漠然不相顾也又惨乎其相戕岂独谆谆然以三尺为绳耶由是揆之。穷民积怨之深疾视其长。一旦地方有事吾恐害民者且将贻害于国也可不畏哉今夫诚欲修政理而绥兆人必清其流品酌途铨序别其繁简量才除授敕大吏必举劾之无私饬有司必教养之是急果能仰体　圣天子爱民之心为心以百姓之事视同己事凡钱谷刑名。小眚罣悞。宜一切宽之文网。免其处分俾专意干拊摩鞠育观其后效若数年课绩。风俗登乎淳厚。室家跻于富饶。是教养己有其效矣。督抚详开事实。部院覆核。无虚即加不次之擢督抚蔽而不举以不肖妄荐宜从严议如此、州县未有不教养其民。将见治臻纯古。俗底阜康。又何区区催科为虑。刑罚之是加哉鸿意今之言政者。不以民生系念。而孜孜钱谷刑名用勤。故于教养一条特为拈出愿　司民■〈牜支〉者共留心于是焉即或时违势绌。绩弗用成亦聊以尽吾心无负读书明道之初志可耳 

　　○讲读上谕 

　　自古帝王经世之大法垂训于万世者。虞书帝典。其首着于篇。章者也其词约而其旨深扩其意义可以囊括圣贤之至德要道可以并包古今之盛治宏猷然后知大圣人之吐英咀华虽单词词组犹若云汉之昭垂日星之炳焕使千万斯年溥天率土紬绎之而无穷禀承之而难尽也自唐虞以迄今兹。若我皇上上谕十六条其词约旨深夫非与虞书帝典并垂于不朽欤其闲敦伦重本。睦族和乡。与夫崇教化。以隆风俗。谨法令以保身家。自家庭而及党里。由一己而推之天下无不以君子长者之道待其民而欲使天下之民无不以君子长者之道自待我皇上何其爱民之切望民之深如此惓惓之无已也则是与唐虞共跻斯民于时壅风动同一盛心哉康熙九年奉旨颁行内外文武、该管各官、督率举行、而浙抚陈公、辑为直解、使各府州县以及乡村人等、切实遵奉讲解。又何患治化不懋登上理。而俗不丕臻于纯美乎。谨按周礼、正月之吉、州长各属其州之民而读法、以考其德行道艺而劝之、以纠其过恶而戒之、党正及四时之孟月吉日、则属民而读邦法以纠戒之、族师月吉、则属民而读邦法、闾胥聚众庶、既比则读法夫古之闾胥犹今之村长地方也古之族师。犹今之里社族长也。古之党正犹今之乡约耆老也。至于州长。亦犹今之州县有司也。夫闾胥族长党正皆掌政治教令则其人必皆品行素优非如今之约地乡耆市井庸鄙以充也则今之上谕。又与成周之法令。同一教化大典。岂可令市井庸鄙充讲读之任乎。则约讲乡耆之不可不选也。夫州长之读法、以正月及正岁是一岁而再读。党正之读法。以四时之孟月是一岁而四读。族师则每月一举行是一岁而十二读。至于岁时祭祀读法亦如之葢以就近者则读多相远者则读少亦期于便民而不致于烦扰也是则今之上谕城厢及村长族尊宜每月一读乡耆宜四孟四读但州县有司、仿正月之吉、及正岁一再读之制、似觉太简。亦宜四孟四读则城之于乡。乡之于村。又不可不分为讲读也。至于讲读之际、俨乎如 
　　至尊之在上。凛乎若圣训之在耳苟乡愚老幼拥挤喧哗何以聆天语而肃观瞻乎则仪注之不可不定也。所谓考其德行道艺而劝之。纠其过恶而戒之。则读法之顷。不又有劝惩行其闲乎周书毕命有曰旌别淑慝、表厥宅里彰善瘅恶树之风声、抑亦劝德纠过之旨欤。由是讲读上谕之后兼行纠劝之法使民闻圣主之言感道德之教而咸化于善使民知朝廷之意明善恶之辨而总归于仁则庶几良法美意。兼举之而无遗矣。近见举州县卓异。俱开本官每月朔望、讲宣上谕十六条云云、则又不独如古之读法、有一岁再读四读十二读之别矣。然愚以为典以敬为主不宜太数数则反渎而易干怠矣仍宜如古之读法。易以州县长四孟四读。似为酌中之制。今卓异所云朔望、或亦就官民讲读大槩而言之耳。然卓异既举以为例。司教化者。又不可不知云。 

　　○择乡约 

　　讲读上谕、即谓之讲乡约、讲乡约必择年高有德。为众所服者。为之约讲。约讲有正副、谓之讲正。讲副。讲正副、所以董讲读之政。而宣读者、又必择少年读书子弟。声音洪亮者。二人为之少年则宣讲有力读书则字眼不错句读分明声音宏亮则闻之于远听者方能领略是在约讲于本乡自择之也。然此就一乡四时讲读而言。至干一村一族。每月吉讲读。一村自有村长。一族自有族尊、即村长族尊为之约讲。而自举其副焉其宣讲者亦听自择。若夫城中、亦必择年高有德为众所服者为之约讲。其正副宣讲亦如各乡之制。但乡城所举约讲正副、以及村长族尊俱须按乡城开报花名。投送州县。州县点验果堪膺选。方任以讲约之事。但讲约正副等、专司讲政宜待以优礼或有关地方教化风俗事件。听州县所委。其余琐屑。则别有料理地方之乡约在。非彼宜与也。 

　　城乡分讲 
　　讲读仪 

　　△城乡分讲 

　　州县官、有钱谷刑名之责、不能远赴四乡而四乡之民亦有农桑商贾之务。不能远赴治城、故每乡宜设一讲约所、或合乡共购、或就宽大寺院庵观亦可、如每村每族俱宜专设或就村之寺宇、族之祠堂、但须洁净可奉龙牌宽厂可容听众。至于在治城讲所、官长宜自捐俸。或乐输者听。断不可出单派敛以资口实。须于通衢建立。榜题讲约所庶于有司恪奉明纶。遵行讲读。似为得体矣。 

　　△讲读仪 

　　讲期前一日、司讲者、至讲所扫除洁净、上用高案。奉安龙亭或精设御幄。更见恭。前用长桌、安置香炉花瓶烛台全副、堂外门之右、建鼓一面庋以高架。门之左、设云板一面悬以横  虞。次日辰刻、讲正副、率领执事人等各司其事。听讲绅衿齐集仪门内。百姓齐集大门外。候印官率侨学营官僚属于大门外稍远下轿马。近所之处。不得传呼鸣锣。以龙亭所在也。官属由左角门入、绅衿立堂左阶下迎、一拱而升不敢揖。以未龙亭前行礼也。执事人、于　龙亭前焚点香烛齐备、官属率绅衿、至甬道下分东西两班行三跪九叩头礼。讲正副于阶下随行礼。百姓俱令跪于门外。俟官绅礼毕乃起立。若令一同行礼。恐衣冠不整。俯仰参差。反致亵越也。礼生赞礼、乐人奏乐、礼毕乐止、现任文武绅衿入堂左右序立讲正副抬讲案于堂门左、恭置上谕直解于案上约讲率司讲者近案另班立。命听讲百姓、俱入至阶下两边。站立肃听。不得拥挤喧哗。约讲高声唱鸣讲鼓、司鼓者鼓三严、司讲者对案拱立朗声宣讲讲一条毕、用压纸将书压定妨风卷乱。鞠躬而退、司点者、击云板一声、司讲者第二人近案、讲第二条、讲毕照前退司点者击云板一声、先讲者一人、再进讲第三条、如此十六条、俱讲毕、约讲高声唱上谕讲毕、谕听讲百姓俱出大门外。现任率绅衿下、于□道东西分班行礼。礼生赞礼、乐人奏乐、如前礼毕、乐止、礼生唱礼毕。约讲高声唱。请龙亭抬夫皆黄团花衣、开后屏门、约讲率领舁龙亭至后堂、居中奉安、仍用黄龙袱覆好、约讲出。官属与绅衿及约讲行礼毕步出仪门绅衿送官属升轿马讫、然后各散此州县官亲行讲读仪注也。凡城厢、及各乡村族行礼讲仪俱照式但县官不至。即以绅衿序爵位年齿为领班可也。如印官查某乡有仪注不合式者、或一亲诣较定讲解。更见留心大典。 

　　○置善恶簿 

　　凡城乡村族讲约所须置劝善纠恶二簿。劝善簿红面页纠恶簿黑面页、每讲读毕约讲与在事人、及首领绅衿长老、各举某人行、某孝、行某弟、作某善事、拯救某人患难、赒恤某人贫苦、或妇人女子某为节、某为、烈俱要实迹公同开载劝善簿内。小善则约讲等亲诣其家而奖劝之。大善则于四季月终具呈。仍开造事实册结投报州县如某人行某忤逆不孝、某人行某悖乱不悌、作某恶事、欺凌某人、强占某人财物、及奸宄不法事、俱要实迹公同开载纠恶簿内小过则约讲等传其父兄至所而□饬之。大恶则于四季月终具呈仍开造事实册。结投报州县。如有恃强隐庇不许约讲填报。及约讲填报不公者。本州岛县访查出或经首告。定以违法申惩拿究。本州岛县官、四孟在城定某吉讲读、先期传集四乡约讲村长族尊代约讲者。干讲读日黎明、俱于城中讲所伺候、其所举报善恶之人、恶者于开报之时。立行差拘究惩。务于本处示众如须对众惩处者、或寄监仓俟讲读毕、对众发落使观者知警仍书其所为榜于其门俟有改过自新实迹去之果更有善犹当表之其善者、亦先。期传知、于讲读毕对众奖励或花红酒果鼓乐导送或给匾旌表其门如妇女节烈仍令绅衿族长里耆公举。照例申请题旌。有应奖而不合例者本州岛县榜异之。 【其各所善恶二簿俱置送州县印发填完再置送印于季终举报善恶册结仍将印簿并缴。查与开报册是否相。同仍发还其在城厢有善恶亦令约所置簿公填开报与乡村同、】 

　　○立义学 

　　古者家有塾党有庠、所以教民之子弟为学也、其有秀异者、移乡学于庠序、犹今之童子试而入于頖宫也、明洪武二年、诏天下立府州县学、八年诏立社学。谕中书省臣曰、今京师及郡县皆有学、而乡社之民、乐覩教化、宜令有司更置社学。延师儒以教民闲子弟。庶可导民善俗。则是置社学延师儒皆有司责也。然州县城乡四方。欲使民子弟尽攻□业。即一乡论之。按里置学、多则百处、少亦数十处、虽悉捐官俸、不过置一二处止耳。何能遍及哉。鸿以为今之社学与古乡塾党庠不同古者人无异学。师无异教。八岁入小学、学六甲五方书计之事。始知室家长幼之节。十五入大学、学先圣礼乐。而知朝廷君臣之礼。是入小学而习其易者小者入大学而习其难者大者。是习之有渐。而学与年俱进也故一乡之子弟皆聚习于塾一党之子弟皆聚习于庠于是互相讲肄博识多闻然后心意开朗敬业乐羣不觉大化之陶然而有得也今者富贵子弟。有力而多不学。贫贱子弟。无力而不能学。或富贵之家。有心训子弟。各延师于庭。而又不屑与贫贱者为伍以故乡塾党庠之制不能行于今日而有司又视教化为迂阔不急之务财力为有限之资而社学之制不能修复于今日所以诗书不事教化不兴而风俗偷薄益相波靡也然则斟酌于塾庠社之间合力于绅衿之乐助。而、有司先为之倡者其惟义学乎夫义学者专为贫穷无力之子弟而设也凡寒微之子。有资质可学者。则听其就业。其贫穷之人、在乡者多、葢城厢多绅衿商贾。而乡落则大半耕农■〈牜支〉竖也大约城厢视民贫富之多寡而置之。至于乡视镇集村庄之大小而置之。少则或一或二。多则或四或五。其零星散户、有志愿学者。就近附入焉。每学一区、无论规制广狭。必设有大门、榜以义学缭以周垣。使分内外大堂三楹。为诵习之地、后有退宇、中奉　至圣先师位、学者旦夕致礼堂左右舍各二所、左为师寝室、右一为客座、一为堆贮器用、堂东侧为庖、西侧为厕、更须隙地建仓、为蔬圃司阍司庖者各一人、其几案榻椅釜灶盘盂之类具、备其、资财剧于乐、助。而司掌者共推老成有品行之。人使。修葺以时。器物有稽。勿致倾圯遗失。至于师长、必延请诚朴明于训诂贫士。公举于官。验果可任则择吉就学。乃召贫子弟从之。执贽拜见者听厚薄不。责焉古者修束脯以从学文翁治蜀、遣蜀子弟必遗物博士而使教之。以见师礼之不可废也非欲其损于财也若夫师之馆谷、贫士恃此以供饘粥乃陆续而馈之、不可继也。乃剧金售田若干亩。计每岁所入。除取足馆谷。给阍庖之值。余为修葺舍宇。增补器用。及岁时祭祀。燕饮师宾诸费焉。然田租之出纳。与用度之数俱令司掌者主之悉登诸籍岁终与在事者会计焉每学一区、就于好义乐输者推举数人。或轮流值、岁更为公妥但非其人不得狥情轻任恐稍有私朦。则学之取用不敷。偾乃公事矣其师之日课必有定程每早背昨所上书、背毕、上生书、因其质之慧钝而多寡之或一上再上、必熟读乃背熟背乃已。务要字音清楚句读分明学生早膳毕、乃写仿、其仿必遵正韵。笔画端楷。须粉本佳而后摹者工虽用笔之法、不能骤知。而字之体势要必先正焉。仿写毕、必为之定妍媸。妍者圈之。媸者抹之。使知所改必择难字与记次日复之使识而不忘。讲书者则聚集公所、如讲某章、先举此章大义。后逐句先解字义。再讲句义务须明白简易使童子胸中了然讲毕、令其返席默。记次日讲时先复讲方与讲新书。童子要看讲书、无如张阁老直解、字句段落。甚是分明。记讲书毕、午膳、膳毕、将早书诵背讫、再上晚书、熟读□讫、做对者出对与对、必先令其看对类、使知各有分门。童子学对便知平昃。他日作表判四六皆由此昉也早来晚散、须向　先师位肃揖、归见父母尊长亦肃揖以弟子之礼。必出入有仪也早晚所上书五日一总背。是日不上生书。背毕、令默写如有错落。酌量受责。十日谓之温、旬写句将十日所上书、总背总写亦如之。此幼童之功课也更其要者、童子必以涵养德性变化气质为本入而孝出而弟见长老则兴敬兴让处同辈则以谦以和毋矜气毋惰容毋疾言怒色待人行事忠信笃诚此皆养德性化气质之实也。易曰、蒙以养正、圣功也、可见童蒙之时而必养之以正。是即以圣人之功望之矣。为塾师者岂可不以养正为教而顾斤斤于诵习哉州县■〈牜支〉宰、因公至其境、躬诣义学考其课程奖其生之优而褒其师之勤则其父兄闻之。莫不励子弟于学。其师荣之。莫不勉诸生于教矣。 

　　○生童课试 

　　有司为诸生会课一以兴奖文教一以挽正士风使读书自爱者。于州县父母乐其有文字之知而日精于行业其空疏薄劣者。于平日出入衙门亦愧其无干进之阶而日远于奔竞迩来儒学、诸生月课、杳矣无闻。宜、移文学师、每月订期、诣彛伦堂出题面课如有学田地租、取为课文饮馔之资。每日二餐、餐每桌肉蔬四器、桌四人、次餐每席加漕二壶、大约能文会课者、不过数十人、每课需费二两、岁十二课除六腊甚寒暑。亦止十课。所需仅二十金或州县为穷广文先生代措似不大难也。至于■〈牜支〉宰、每逢季课须预期出示、是日后堂会课、并请学师为竟日文字剧谈。其童子能文者。亦准与课。阅文毕次其等第、以特等一等又一等为率、择其文之尤者付之梓。以公同好。无负诸生一日之苦心其善文而有品者宜特加奖异富者优以仪文。贫者资其膏火。则惰懒荒疏者。亦将争自琢磨而思就正于有道矣是非振文教。挽士趋之一助乎。 【按前典礼部宾兴考试条内州县季考、及童生正考以典礼言、此季课以教养言因文有互见故重复为之词耳、○二条可参看、】 

　　○讲学 

　　夫为政者期于美风俗必先于正人心欲正人心必由于明圣道所谓圣道者。非求之于高远而难知也。非履之于怪僻而难行也即此日用庸常之事见之于君臣父子兄弟夫妇朋友之间各尽其当然之则而无过不及之差而已然非学无以明其理非明理无以善其行夫理者天理也。即天所赋之德也。在天谓之理、在人谓之德在事谓之义。凡天理之不明由于人欲之所蔽。理为欲蔽。则人心之德杂而不纯。德而不纯。则措之于事。未必皆当。而于义相远矣故易干九二曰。君子学以聚之。问以辨之宽以居之。仁以行之。葢非问无以进德。非人二无以修业。然先问辨而后仁行者必先精于学无一理之不明而后湛于心无一德之不纯践诸躬无一事之不宜也以是知德虽圣人而、不可不先务学九二曰、庸德之信、庸言之谨、闲邪存其诚庸德者、即君臣父子兄弟夫妇朋友、当然之行也。庸言者、即君臣父子兄弟夫妇朋友当然之教也舍是无所谓行。无所谓教也闲邪者欲天理之常明不为人欲所蔽也存诚者欲心德之常纯不为人欲所杂也舍乎学又无所谓闲与存矣由尧舜禹汤文武周公孔子之道。而溯之尧之命舜曰、允执厥中、中者无所偏倚无过不及之名也。舜之命禹曰、人心惟危道心惟微、惟精惟一、允执厥中、人心、气形之私也。道心、性命之正也。精以察之察其私也。一以守之守其正也不以气形之私而害性命之正故道心至微而不为人心所危始能允执厥中。无所偏倚于过与不及此舜因尧之命。而推其所以执中之由也其在成汤曰、以义制事、以礼制心、不曰执而曰制者执守而毋失、之谓也制以此制彼之谓也。虽尧舜之执中。与成汤之制事制心不无安勉之分然要使道心常存而守中勿失禹之得统于舜与成汤之得统于禹者则一也其在文王曰、不显亦临、无射亦保、此汤之以礼制心也。不闻亦式、不见亦入、此汤之以义制事也。其亦以制而求厥中之义乎。是文之得统于汤者。亦即得统于尧舜禹也。其在武王、受丹书之训曰、敬胜怠者吉、义胜欲者从、怠与欲即惟危之人心也。敬与义。即惟微之道心也。文之与汤。皆以制而求执至于胜恐怠欲之忽乘敬义之弗敌而必期有以胜之也胜之者亦即执中之旨不欲以惟危之人心。而间其惟微之道心也。武之敬义非即文之临保式入乎周公系易爻之辞曰敬以直内、义以方外、敬义者、即武之胜怠胜欲之道心也。直内方外、即武得之汤文制心制事以求协于中者也此周公之得统于文武非即得统于汤禹舜尧乎。至子吾夫子则曰。博文约礼、又曰克巳复礼着之大学曰、格物致知诚意正心修身、以及齐家治国平天下夫博文约礼、是即尧允执厥中之旨也。克己复礼。格物致知是即舜精以察之。一以守之之旨也。诚意正心修身。治国平天下是即禹汤文武周公礼敬义制心制事之旨也。皆所以合乎执中者也然执中之旨自尧而肇其端由舜禹汤文武周公而演其义至我夫子尽发数圣人之秘而显示人以明理之功克修乎善行之用明即明此日用常庸之理也善即善此无过不及之行也所以夫子统尧舜。禹汤文武周公之传而下及乎颜曾之亲受。孟子之私淑皆不外乎是也至宋之周子、以诚为本。欲为戒。二程子以涵养须用敬。进学在致知。朱子亦以诚意正心为要总之去人欲之所蔽还心德之至纯必从事乎学而后由审问明辨有以进其德由仁之笃行有以修其业夫仁者、心德之至纯也行至于仁。而犹有私欲杂于其间乎。故易之九二曰、闲邪、非学以明理无以见邪为外累而不知所以闲之也又曰存诚、诚为吾心之实若邪之不闲将心为邪惑而诚之不能存矣故曰闲邪存其诚必邪能闲而后诚可存也观大学□道之序致知必在于格物。修身必先于正心诚意。格物而理无不明。知致而知无不尽凡夫人欲之私举不得蔽吾心之明以理欲之介先巳极乎知有毅然其不可惑者矣知既极乎致。而意无不诚。意既至于诚。而心无不正凡夫人欲之私举不得摇吾心之定以天理之公早已笃下中有断然其不可挠者矣由是以之修身即为明德之君子以之齐家治国平天下即为亲民之大人何也自一身而推之人人之身日用庸常之事皆此君臣父子兄弟夫妇朋友之伦也各尽其当然之则而无过不及之差即此尧舜禹汤文武周公孔子相传允执之中也故曰圣人之道非高远而难知怪僻而难行也亦即此执中敬义制心制事之要与闭邪存诚之功而已若是非学又何以能之哉今之为政而兼言为学诚以圣道明而后人心正人心正而后风俗美至于风俗美为政者之教化行矣然则讲学之举非为政之所亟务乎粤稽古者虞夏商周。皆有国学又有乡塾党庠。民皆明于德行道艺。而风俗淳美。故唐虞之世。比屋可封。周之免罝野人。可备公侯腹心之选。自春秋战国上不养士。而学校之教废。排箝柙阖之流务。以游说相矜立谈而致卿相所以险诐之士诡谲倾陷以诈术攘功名以利害动人主惟取效于目前而不顾国家长久之计于是诸侯之众七国之强皆败亡于纵横说士之口而卒莫之救也汉兴、至武帝始立太学置博士子弟、自是代有兴举。学士之生徒日众。至于桓帝、太学诸生三万余人然其徒每互相标榜。于人好为谤议讥弹。公卿以下。□不倒屣折腰。而党锢之祸遂起。晋咸康间、江左浸安、袁瓌冯怀等、请兴学校、然又习尚老庄喜为清谈。而中原之丧乱。卒致莫平葢衰周之学校废而士散人各私其智以为利汉晋之学校兴而士聚人皆务其虚以取名其无裨于圣贤之学则一也迨乎宋、崇尚理学。真儒辈出关。闽濂洛之学。直接唐虞洙泗之传以之言道而圣人之性功可成以之言学而王者之治功可立由是观之学非敦本务实虽日聚处于胶庠相高乎议论而与圣功王治判然其益远矣昔晦翁夫子、讲学于白鹿洞、着为学规。以父子有亲、君臣有义、夫妇有别、长幼有序、朋友有信为五教之目学者学此而巳。以博学之、审问之、慎思之、明辨之、笃行之五者为学之之序。学问思辨四者所以穷理也。若夫笃行之事。则自修身以至于处事接物。亦各有要。言忠信、行笃敬、惩忿窒欲迁善改过为修身之要正其谊、不谋其利、明其道、不计其功为处事之要己所不欲、勿施于人、行有不得、反求诸己为、接物之要何一非敦本务实之学乎。安定胡先生教学于苏湖间、是时方尚词赋、独湖学。以经义、及时务、故学中有经义治事二斋经义、择疏通有器局者居之治。事斋、人各治一事。又兼一事。如边防水利之类。故其出而筮仕往往取高第及为政多适于世用若老于吏事者是又以圣功而兼王道为经济有用之学以视夫文章秀士夸诩词藻曲学迂腐附会古法而适无补于治有害于民者其相去奚啻什伯倍徙哉然而有晦翁夫子始有鹿洞学规之实有安定先生始有湖学教法之效则学与教又岂不赖其人而后兴乎鸿愿今之为政者、敦请实学名儒。经济宏通之士。为之宗师。置讲院。征隐德耆宿仿鹿洞湖学之遗制朝夕讨研性命之奥究论时务之要俾内而圣外而王如吾夫子修己则当时称为圣人后世为万代帝王师治人则鲁用之而三月大治作春秋垂千古之法戒而褒贬赏罚严于衮钺然后知圣人之学坐而论起而行非徒据皋比持麈柄侈诸空谈而已也苟今讲院之中。继绍有人。则其扶道倡教之功。当不在孟韩下。于是闻风景慕者。皆不超而致则鹿洞湖学之盛可再见于今日又岂特一州一邑。士民观感仪型。羣相向化。而人心有不正。风俗有不美者哉 【讲学学规仪注附】 

　　学规仪注 

　　△学规仪注 

　　夫讲学、葢以阐明性道之旨。绍续圣贤之统要必躬。行实践造谊精深而非外务虚名以博驰声誉也粤稽学规、当以白鹿洞为宗、而新安紫阳书院崇实会约、亦大略仿其遗意、本朝海昌令、许西山先生、在海昌讲学规仪、颇为明晰、鸿今于紫阳海昌闲、删去繁文。于讲学实有禆益者。并载之。使　司■〈牜支〉诸君、倡率鼓舞。贤智力行之。有以日进于纯修愚不肖观感之。亦以渐臻于美俗其于世道人心。不有厚赖哉。爰敬列之于左、以备采择、 

　　学规 凡十二条   
　　仪注 凡二十四条   

　　 学规 凡十二条   

　　一崇正学 
　　一敦实行 
　　一谨士趋 
　　一严始进 
　　一图晚节 
　　一设讲院 
　　一主会事 
　　一定会期 
　　一尚齿德 
　　一拟讲书 
　　一勤论著 
　　一遵学戒 

　　一崇正学 

　　经明行修宗尚圣学。讲论悉符于践履。著述必本于躬行。德孚闾闬。望重学林者。会长延请贲院。阐证圣宗。为后学标准。如侈谈二氏家言为三教归一之说。及阳儒阴佛之流。不得入会。 

　　一敦实行 

　　凡士必居家孝悌。　言行谨信　廉节自守　学术纯正。　为乡党亲友所称许者。方延入会。 

　　一谨士趋 

　　凡渎乱人伦不矜名节。及为利奔竞公门居闲作证。语言无实放诞不谨。一切所为。有妨名教。而欲登会堂。为名高挟浮词以取胜者。勿令入会。 

　　一严始进 

　　凡有志入会者、必须会中老成为之介绍预先告明会长、会长通知会宗、会宗廉核。果如所告、方延入会、介绍引新友、具名帖、见会宗至会期然后同堂领教、 

　　一图晚节 

　　凡从前附名在会诸友、或有为德不卒。败名丧捡。内忝伦常。外辱坛坫。及在会不遵仪注。散会后夸诞不经。欺诳流俗者。众议不许复入。削除前名。仍追咎原介绍之友。纪录一过。 

　　一设讲院 

　　凡州邑、择闲旷亢爽之地。捐赀建讲院一区、规制大小。量力为度。中堂奉孔子先师神位、后堂退息会膳、其膳贫或当事绅衿及在会轮值或合力公认。若更剧金共置学田以充公用则讲业庶乎。其可久矣 

　　一主会事 

　　道术行谊羣心向往者州邑具启及币仪登门敦请推尊之曰掌教、是为会宗。主会阐教。　齿尊行优者。曰会长辅会宗以主教事。　齿稍次于会长。行与才合者二人。为会正辅会长以纪纲会事。　年富力强。干谞足任者二人为会赞。应酬。来学。同会正协理会事。　童子才敏纯谨者二人。为会通传报诸事以供趋走 

　　一定会期 

　　每月二会。须预定会期以为例程。庶入会听讲者。以便依期而至会日巳集申散。 

　　一尚齿德 

　　凡会友以齿为序。客来听讲者以客为序。会友止尊齿德富贵贫贱所勿论也。如有骄矜自擅。不虚心励道者。不敢延请入会。 

　　一拟讲书 

　　每会会宗预拟讲书三章。首章六经论孟。次章性理史鉴。末章礼乐文章政事。就各章衍为讲义。与会长等参正妥当。会前五日誊发同会。使各有发明意见、预为拟定于升堂问答时。羣相质难。增长学识。 

　　一勤论著 

　　学求得诸心。证于事凡每日心有所得。事有所行。或与友人谈论。关切身心。有益治理者。则皆记之简编。曰学行日录。行或善或过。直书无隐。每于会日讲问毕。各出日录以质同人。咸相切劘。久之识力益精过失渐少。此吾儒格物致知。实践躬行之至要也。若饰善掩恶。僻论矫词。则欺诞是根。他日学问事功。皆可知矣。 

　　一遵学戒 

　　学贵下。傲心宜戒。中贵虚。满心宜戒。功贵恒怠心宜戒。入贵巽躁心宜戒。养贵静。荡心宜戒。应贵直机心宜戒。器贵宏。褊心宜戒。欲贵寡。贪心宜戒。用贵节侈心宜戒气贵和。忿心宜戒。人贵同。忌心宜□□□超习心宜戒。守此十二戒。可以语道矣。 

　　 仪注 凡二十四条   

　　一预示章目 
　　一选定执事 
　　一习仪除坛 
　　一听讲报名 
　　一公迎师长 
　　一参谒先圣 
　　一分班序揖 
　　一升堂就位 
　　一宣明学规 
　　进讲首章 
　　一歌诗一阕 
　　一初献读祝 
　　一进讲二章 
　　一歌诗二阕 
　　一行亚献礼 
　　一进讲三章 
　　一歌诗三阕 
　　一行终献礼 
　　一辍讲请膳 
　　一升堂问答 
　　一司记登策 
　　一歌诗勉劳 
　　一拜辞先圣 
　　一公送父师 

　　一预示章目 

　　每会先期五日、将所讲某书几章、用粉板书明县于讲所、使远近之士、传知寻绎、以待听问、 

　　一选定执事 

　　每会、司赞二人、司仪二人、司祝一人、司坛二人、司监二人、司讲三人、司记三人、司宾四人、司鼓一人、司钟一人、歌童六名、 

　　一习仪除坛 

　　先期一日、司坛者、整理　神座、扫除讲堂、洁净几案、陈果酒香烛帛、司仪张挂条约、率歌童、习熟声容、 

　　一听讲报名 

　　凡听讲者、先期一日、诣讲坛、从司宾报名登籍以便备坐次日四人共膳、书号于桌、 

　　一公迎师长 

　　正讲前一日司会者、联名序刺、至县署、请　父母、来晨赴讲、将至　会长出迎至堂　会宗降阶、迓升阶 【如会宗本治人同会长出迎】 

　　一参谒先圣 

　　赞仪者先上阶分东西对立、【唱】排班、行谒先圣礼、序立、　会宗中、　父母师僚东、　缙绅举贡西、平列阶下、诸生序后、【唱】班齐、鼓乐、鞠躬、拜兴四【唱】平身、【唱】乐止、 

　　一分班序揖 

　　【唱】分班、　会案东立西面少上　父母师僚东次西、面缙绅举贡、西立东面、与父母师僚次同诸生序下南立北面、【唱】东西对揖毕父母师僚缙绅举贡向会宗一揖、师僚缙绅举贡向父母一揖、诸生向上三揖、首会宗答一、次父母师僚答一、次缙绅前辈答一、诸生同班一揖止 【凡进退拜揖不中礼者俟礼毕司仪纠举小记过大记罚】 

　　一升堂就位 

　　【唱】升阶就位、仍分东西照立定序、绅与绅齿、士与士齿、立定、【唱】告坐各不离位三揖止、会宗父母师僚坐东、远宾邑绅坐西、司请三案、堂上近南左右对列、执事位阶上听讲东西分坐 

　　一宣明学规 

　　伐鼓三击钟三、【唱】司监宣白鹿规、左司监出位、宣五教之目、 【鼓一】 向上一揖高声长宣、父子有亲、 【鼓一】 君臣有义、 【鼓一】 夫妇有别、 【鼓一】 长幼有序、 【鼓一】 朋友有信、 【鼓一】 宣毕、一揖、复位、右司监高声曰、愿同人扶植此纲常、 【击钟一毕】 【唱】右　监出位、宣为学之序、 【鼓一】 向上一揖、高声长宣博学之、 【鼓一】 审问之、 【鼓一】 慎思之、 【鼓一】 明辨之、 【鼓一】 笃行之、 【鼓一】 宣毕、一揖、复位、左司监高声曰、愿同人振兴此德业、 【击钟一】 毕、【唱】左司监出位、宣修身之要、 【鼓一】 揖宣同上、言忠信、 【鼓一】 行笃敬、 【鼓一】 惩忿窒欲、 【鼓一】 迁善改过、 【鼓一】 宣毕、一揖、复位、右司监高声曰、同人中果能遵此修身否、请三思之 【击钟一毕】 唱、右司监出位、宣处事之要、 【鼓一】 向上一揖高声长宣、正其谊、 【鼓一】 不谋其利 【鼓一】 明其道 【鼓一】 不计其功 【鼓一】 宣毕、一揖、复位、左司监高声曰、同人中果能遵此处事否、请三思之、 【击钟一毕】 【唱】左司监出位宣接物之要、 【鼓一】 揖宣同上、己所不欲、 【鼓一】 勿施于人 【鼓一】 行有不得、 【鼓一】 反求诸已、 【鼓一】 宣毕、一揖、复位、右司监高声曰、同人中果能遵此接物否、请三思之、 【击钟一毕】 【毕】司监宣白鹿洞规毕、 【伐鼓三击钟三】 

　　进讲首章 

　　【唱】司讲启告讲首章、左司讲一人出位、向先师曰启告今日择讲某经某章、一揖毕左拱手让揖左同答、右拱手让揖、右同答、【唱】升讲位、 【伐鼓三击钟三】 【唱】肃静无哗、【唱】展书开讲、司讲端坐正襟、朗声宣会宗所拟讲义、讲毕、司讲起坐、向先师一揖、告讲某章毕、复位、 【伐鼓三击钟三、】 

　　一歌诗一阕 

　　【唱】童子上堂歌诗、童子六人序进立定、一揖、唱歌良知之首章、 【鼓三钟三】 歌曰、个个人心有圣师、 【鼓一钟一】 日将闻见苦遮迷 【鼓一钟一】 而今指与真头面、 【鼓一钟一】 只是良知更莫疑、 【鼓三钟三毕一揖复位】 

　　一初献读祝 

　　【唱】作乐【唱】父母师僚行初献礼、【唱】序立、【唱】盥洗【唱】酌酒、【唱】诣至圣先师神位前跪上香、献帛献爵、读祝文、司祝一人执词跪读、维某年月日干支、朔越几日干支某州县某谨昭告于至圣先师孔子之神曰、窃惟圣人垂教万世、大道载在六经、提醒人心、赖有先知而先觉、昌明理学、端在希圣以希天、自振铎杏坛、得七十二贤而大着、迨傅薪鹿洞、经千五百载而益彰、代有真儒、以明至道、今兹后学、宜绍斯文某忝司牧于某邦、实聀关乎风教、用求名宿、爰作人师、按月而定讲期、穷经以敦实行、从此共肩道统、非敢夸示仪文、为天地立心、为生民立命、为往圣继绝学、为后世开太平、愿归明体达用之儒克成内圣外王之业、拜瞻圣位、敬视仪型、诚意当宣、奉词虔告毕【唱】俯伏兴复位、鞠躬拜兴连四、礼毕、【唱】乐止 【此□词乃西山先生原本意颇明尽、因载之用者听另撰可也、】 

　　一进讲二章 

　　【唱】司讲启告讲二章、右司讲一人出位、向先师曰、启告今择讲某书某章、一揖毕、左右拱让揖、左右答仝前【唱】升讲位、 【伐鼓三击锺三】 【唱】肃静无哗【唱】展书开讲、司讲端坐正襟、朗声宣讲、照前讲毕、起坐向先师一揖、告讲某章毕、复位、 【伐鼓三击锺三、】 

　　一歌诗二阕 

　　【唱】童子上堂歌诗童子序揖仝前、【唱】歌良知之次章 【鼓三锺三、】 歌曰问君何事曰憧憧、 鼓一锺一】 烦恼场中错用功 【鼓一锺一】 莫道圣门无口诀、 【鼓一钟一、】 良知两字是参同、 【鼓三钟三】 毕、一揖、复位、 

　　一行亚献礼 

　　【唱】作乐、【唱】行亚献礼、【唱】序立、【唱】酌酒、【唱】诣至圣先师神位前跪上香、献爵毕俯伏兴复位、鞠躬平身礼毕、【唱】乐止、 

　　一进讲三章 

　　【唱】司讲启告讲书三章三司讲出位向先师曰启告今日择讲某书某章一揖毕、左右拱手让揖仝前、【唱】升讲位、 【伐鼓三击钟三】 【唱】肃静无哗、【唱】展书开讲司讲端坐正襟、朗声宣讲如前、讲毕、司讲、起坐、向先师一揖告讲某章毕、复位、 【伐鼓三击钟三】 

　　一歌诗三阕 

　　【唱】童子上堂歌诗童子序揖同前【唱】歌良知之三章 【鼓三钟三、】 歌曰、人人自有定盘针、 【鼓一钟一】 万花根原总在心、 【鼓一钟一、】 却笑从来颠倒见、 【鼓一钟一】 枝枝叶叶外头寻、 【鼓三钟三、】 毕、一揖、复位 

　　一行终献礼 

　　【唱】□乐、【唱】行终献礼、【唱】序立、【唱】酌酒、【唱】诣至圣先师神位前跪上香、献爵毕、俯伏兴复位、鞠躬、拜兴连四平身、礼毕、【唱】乐止、【唱】司讲巳毕诗乐三终、 【伐鼓三击钟三】 

　　一辍讲请膳 

　　【唱】请赴茶馔所司会者进一揖父师绅衿皆揖退依次出讲堂外、散步片时、司宾拱至馔所、 【伐鼓三击钟三、】 【唱】就位、照桌号立、 【伐鼓一】 【唱】告坐、各不离位、向上三揖 【伐鼓一】 【唱】供馔汤、先茶、不酒、进素菜三道、点心一道、汤一碗俱不荤毕【唱】请茶请馔请汤、少顷、再伐鼓一、【唱】供馔汤、又素菜二道、点心一道、汤饭各一碗毕、【唱】请汤请馔少顷、再伐鼓一【唱】上茶毕、【唱】请茶、少顷、伐鼓一、【唱】彻馔、各坐定不离位毕、击钟一【唱】起坐、各不离位、向上三揖、出位、散步片时、○本日早间、司会者、将报名册上、计数若干、用二十字为号、守程朱正学、绵邹鲁宗风、缵伊周大业、接尧舜中傅、照此编号、榜于壁、贴于坐、每字号十人、约共二百人、凡各省各郡来与会者、坐在本乡之上、 

　　一升堂问答 

　　伐鼓三、击钟三、【唱】请赴讲堂、父师绅衿依前次序进就位坐定、【唱】疑问者、依次质难、就会宗拟所讲三章、依章次问难、并发自巳特见、务期昌明圣道、剖畅治理、有益身心学问、勿尚浮辞矜辩、先长者、后幼者前问毕、后问起、母儳言毋剿说、毋雷同、众当静听、宣毕、问者起、出班、向先师一揖、会宗一揖、次父母一揖、坐于旁侧、词气从容辨难详尽问毕、再向先师一揖、会宗父毋各一揖、就本位、后问者出班如前揖坐侧问难、俱毕、 【伐鼓三击跪三】 

　　一司记登策 

　　司记三人、列桌于　神坐旁、审听问答、依次记载如或未尽者、次早本人详书一纸、送司记者、汇录成编、呈会宗订正、送父师批答授梓以正有道、 

　　一歌诗勉劳 

　　问答已毕、会宗父母师僚缙绅宜勉劳以诗、【唱】童子上堂歌诗、揖序同前、歌曰、圣功王道本无殊、 【鼓一钟一】 体用明通是大儒、 【鼓一钟一】 好向孔颜寻乐处、 【鼓一钟一】 莫将尘梦负居诸、 【鼓三钟三】 一揖毕、复位、【唱】作乐、唱上香、僚属向前立、【唱】揖、【唱】初上香再上香三上香、【唱】揖、复位、少顷、【唱】乐止 【西山先生歌诗相劳一则、歌伐木三章、诗句太多、终事过烦、易生怠倦、今余以四语收之亦以见羣相戒勉之意云可否听删、】 

　　一拜辞先圣 

　　【唱】序立、会宗中、父母师僚东、缙绅举贡西、诸生序后俱在阶下、【唱】班齐乐【唱】鞠躬拜兴连四、平身、礼毕、【唱】乐止、【唱】分班次照前立、【唱】东西对立、【唱】凡在坐与讲席者、谢会宗一揖、交答、【唱】师僚绅贡谢父母一揖、交答、【唱】诸生向上谢三揖、首会宗答次父母师僚答三缙绅答、依次从容退班、自始至末、勿哗勿讹、 

　　一公送父师 

　　父母与会宗二门外揖别、缙绅举贡送父母师僚大门外揖别、诸生大门外道傍打恭送、众各拱别、次日早、司会赴县致谢、投一公帖、 
　　已上诸条谨就鸿所见闻、及陋识编次如此、至于应增应减、统俟　高明裁定之耳、 

　　福惠全书卷之二十五终 

　　●福惠全书卷之二十六 

　　教养部二 

　　◆教养部二 

　　劝农功 
　　修水利 
　　垦荒田 
　　艺果木 
　　植桑榆 
　　敦节俭 
　　禁淫祀 
　　严邪教 
　　礼耆德 
　　恤孤贫 
　　立义塜 

　　○劝农功 

　　有近于迂阔。而实关乎本计者如劝农是也古者有劝农之典及庶民方耕之际守令亲出于郊。农之勤于耕作者为之簪。花饮酒以劝之农。之荒于耕作者为之酌水以耻之。使民之播种以时而无后于秋获。且民知上之重本务而竞相力作于南亩也、晏子谓齐景公曰、春省耕而助不给、是则不惟劝之而且有以助之也。为民■〈牜支〉者见民之耕赁牛无资。播种无粒者为之捐金出粟以贷之。秋敛时止偿其本而免其息则百姓戴父母之德。乐仁侯之利。未有不毕力农功。而妇子享宁盈之庆者矣。 

　　○修水利 

　　南北地势有高卑之不同。故水旱有蓄泄之或异。南方地低洼。多湖荡陂池北方地仰亢。多平原旷野。卑洼者利于疏泄仰亢者利于潴蓄。此其大较也然而南方亦有山田陇地未尝不畏旱。北方亦有滨河近淀未尝不畏水夫农民往往坐视。其为旱为水。而不知救何哉贫富之力有不齐愚庸之智有不逮而遂因循苟且付之无可如何也有司诚能爱民视四境之之土田如。巳之庄产四境之农夫如己之佣佃于农。功既毕之后单骑里粮亲为相其地势谕以勿惮一时之劳终享百世之利其卑洼者、为之筑堤堰建斗门旱则闭而蓄之涝则启而泄之其仰亢者为之引河渠通沟洫旱则灌溉有资涝则流行无碍则南北之地势均可无虞矣。若夫山垄之田于下流筑大坝寸寸而壅之引以牵车使不伤于大旱河淀之田。于四隅亘长圩层层面遏之疏以涵洞使不伤于大水是依山傍水之地。又可无忧矣夫如是。宁有地力之弗尽而天时之足患哉迩来■〈牜支〉宰、处冲衢指为应接无时。值凋疲又云催科孔迫独不思与宾朋敲棋饮酒呼鹰犬纵猎从禽非公余之暇日乎倘舍此自适之娱转而念民事之急则农功有赖岂不为贤父母哉 

　　○垦荒田 

　　州县之荒田有老荒有新荒夫老荒乃兵燹之、后人亡地弃。久成榛莽新荒、乃偶值岁凶人民流散渐致抛废有司宜亲。为相度老荒。之内尚有可耕者。其原主若有子孙、亲友情愿领种者淮其开垦照五年之例承粮若无子孙、听人具呈领种。批准给票令垦。其新荒或原主流寓他处、安土重迁、宜出示晓逾招徕复业如示后二年不归。即为无主。听人具呈领种、亦照三年之例起科成熟之后原主不得争竞乡农之家、每虑耕种无人、未遑多及更宜戒游手而饬惰农。凡子弟年十六以上、即属成丁、不能读书。即当力穑。岂可任其优游以自佚乎。农之务耕。如士之务学士惜寸阴则业必加进农惜寸阴则地必加辟所以古之媍工月三十日。而当四十五日。以夜作之居其半也。岂非其勤之效乎小民愚而多自画惟赖司■〈牜支〉者鼓舞而劝导之则未有不勉于力作者矣 

　　○艺果木 

　　夫、民之当种者岂独五谷哉即果木之树。亦宜广为栽蓄也、昔李衡为丹阳守、敕儿曰、龙阳洲上千头木奴、岁上千匹绢、亦可足用。木奴、橘也、董奉治病、不取钱、但令种杏、数年、十数万株、郁然成林、杏熟时买者以谷易杏、悉以所得谷、赈救贫穷秦东陵侯邵平、秦破、为布衣、种瓜长安城东、瓜五色、甚美、世谓之东陵瓜、宋处士林逋甚贫、结庐孤山、种梅三百六十株、梅子熟、卖之日取一株所值为用凡此者是专资果木之利即可赡子孙拯贫乏以自供其高洁况乎躬耕南亩兼稼穑之饶乎然而财不患多以有余而后丰土不患生以徧植而愈足为　司■〈牜支〉者于方春之时、宜晓谕四方居民择其土地所宜果木及实繁而易成者无论池傍隰畔。悉行栽植不使地有空闲寸土较之田亩所种不纳税粮不烦耕耨不忧水旱因其地力而坐收厚利者也如此而蚩蚩愚民。又何惮而不广栽徧植乎。须令村长庄头等、严饬所在居民、及时栽种。如官长单骑亲勘。仍有寸土荒闲者。本主重惩。村长庄头并责。庶有所责成。而懒民不致自失其资矣 

　　○植桑榆 

　　树果木、所以佐五谷之不足兼之资五谷之有余植桑榆一以供饲蚕之用一给炊爨之需。况乎制器用荫行路皆吾民之取益乎。昔诸葛武侯遗表有云、成都有桑八百株、薄田十五顷、子弟衣食、自有余饶是又以桑为子孙衣食之利者也。古者五亩之宅、树墙下以桑、通衢之傍、植榆柳以表道其所由来久矣。为司■〈牜支〉者、宜出示晓谕、墙闲隰壤广种柔桑、以供蚕事。于女红衣服。不为无助。其郭外以及庄村、由川涂以及孔道、约通车马者、中留二丈许、通负贩者、中留丈许左右两畔。悉栽榆柳槐松之属。每树相闲五尺、不成者去之、其茂盛者枝干挺舒阴繁而荫远时当炎暑无自凉行者坐憩其下不忍遽去遥望其处郁郁葱葱翠云盘结居然旺气所锺不亦名区吉壤哉周单襄公过陈、见其田、芜秽不治、道茀不可行、树不表道、而知陈必亡、然则种植修饬。有关于治道也。顾不重欤、 【然须立一赏罚凡所植之树令本主勤加灌溉防护毋为牲畜损践茂盛者量加奖赏懒不成林者量责仍令补栽庶几有所儆劝】 

　　○敦节俭 

　　节俭者所以省财亦以惜福也夫庶民之家、以粗粝为食、以布褐为衣、口无肥甘之味、体无轻暖之适所以豳风一诗羔兕跻彼公堂。荼樗食我农父狐裘献之公子。纵豕私之小人。非惟奉上好义。亦尊卑之有等也。至于节俭之风。古今美德。汉文惜百金之费。罢作露台。晏婴衣裘三十年不易君相如此况庶民乎　司■〈牜支〉者、宜榜之文告、徧谕城乡、务敦勤俭勿尚奢华。匹夫毋以缎绫罗谷为服、如今之团、鹤串蟒。僭踰王者之尊。匹妇毋以金宝珠翠为饰。如今之四龙八凤。分越后妃之贵违制未安切须严禁至于身列黉宫。尤宜知道。颜子居于陋巷。未改琴书之乐。原宪并日而食。无惭结驷之贤。安在华堂珍膳。始为士贵乎。若夫名通宦籍更足风廉。虽未能如皮裾曳柴之王良。亦当法蔬食布袍之毛玠。举凡吉凶之礼。宾客之会贵斟酌于适中母流滥于太过若婚丧之事。称家有无。古人俪皮为礼。何须百两盈门。孝子深墨为哀。安在五鼎作供与其死后多金之费何如生前一七之甘甚有亲疾尝药之未闻一且归泉空作荐亡之佛事含殓附身之未谨诸亲送殡反装优会以饬观所谓尽孝不闻甘旨养哀亲空咏蓼莪篇有何益乎尤可笑者、信邪野老。赈穷拯乏。吝惜一文赛会迎神。质金借债。意谓媚神求福。孰知以媚神之物转而济贫其福更多而且速好事少年、从师学艺。算计无钱串戏结盟。典钗鬻器。意谓联朋共乐。孰知以联朋之资转而务业其乐更大而无穷又况夫草木之灵。难偿质借之费。市并之友。谁酬典鬻之金乎。至于生子欲其寿命之长也、乃因汤饼而杀生是巳子方生。而即物命之死矣。岂爱子之道乎。是日也宜干殽果核便为延  乍祚之始基诞辰乃母难之日也、遂因介寿以称觞。是母难已忘。而惟吾年之乐矣。岂报亲之道乎。是日也宜蔬味思恩方是返本之正理若乃花朝月夕。流连歌舞之欢。广榭高台。躭嗜苑囿之乐。独不思菊英盈把。亦可取醉东篱。皓月长吟恰胜飞觞春宴又何必王宝香炉石崇金谷然后为畅哉至于士女翫游适启治容之诲子弟赌博无非巨盗之媒宁值纵逸损财。浮荡破产而巳乎。所以无论庶民豪富绅士贵显皆当节俭以省财惜福为至要也财既省而用不竭。福既惜而庆有余。岂不为富贵长久之计哉。鸿愿　司牧者、以斯意而示之民可也。 

　　○禁淫祀 

　　礼、士庶人祀其先。所以报本返始也非是弗祀后世惑于鬼神之说。因祀以祈福。于是渎乱不经。人乃弃其王。教之正。而崇信巫祝此风俗所以日伪而人心渐入于邪也。故孔子曰、务民之义、敬鬼神而远之亦云务其所当务者而巳。其所不当务者敬而远之。非我所敢亵而近之者也。夫所当务者。君臣父子长幼夫妇朋友之道。宜如何尽义。如何尽亲。如何尽序。如何尽别。如何尽信尚日孜孜焉□之而不能尽当者奚暇他务乎又曰、非其鬼而祭之者謟也、以非所当祭而祭之。是媚以謟之也。如季氏之旅泰山非所当旅者也、故云、泰山不如林放、使泰山知礼如林放、其肯受非礼之享乎、若是、非礼之享原以媚之也享而不受媚之何益其謟于祭者。亦可惶然自止矣。昔狄梁公、从帝幸汾阳宫、道出妒女祠、俗言盛服过祠者、致风雷之变、遂议、改驰道、仁杰止之日、天子行幸之地、风伯清尘。雨师洒道何妬女之避乎。其巡抚江南、吴楚多淫祠公一切撤毁之、计千七百所、止留夏禹吴太伯季扎伍员四祠而巳妬女卒不为变。所毁祠神亦不闻为祸说者谓邪不胜正。非也天子所不当避者即其所不能致变者也过之为是避之适所以謟之也过而不謟又何变乎民所不当祀者正其宜毁者也毁合其礼毁之实所以敬之也敬而有礼又何祸乎为　司牧者、宜晓谕其民、除祖先以及先农八蜡五祀之神有关于衣食居处者一槩不得滥祀凡父母尊长疾厄。有以祈祷者。语云、有疾痛则呼父母。有急难则呼天。夫不有天之可呼乎。天高听卑惟诚可格。舍是又何求哉每见乡人、无端起建真宫梵剎、雕塑仙佛始而金碧辉煌久之风雨暴露何謟始而以亵终耶其不福而召祸也。必矣、又有妇女、无故成羣结队、寺庙烧香不过以祝谒为名其实乃嬉游为事何公念而以私成耶其不敬而招灾也。必、矣。噫、事不有兴。安有其废夫起宇造像。是其兴也及其倾颓。暴露。其废乎、吾惧其废之由于兴也故不敢以謟而致亵求福而来祸莫若事之弗兴为愈乎。念不有生安有其灭。夫烧香叩神是其生也。及其托名游戏。非其灭乎吾惧其灭之本于生也故不敢以公而遂私弃敬而惹灾莫若念之弗生为愈乎夫主持人心世道者惟导民遵五教之正而勿崇信巫祝庶有合于夫子务民之义敬鬼神而远之之训矣、 

　　○严邪教 

　　夫人未有不好富贵。恶贫贱。趋生避死。喜福而畏祸者。于是奸人因其好恶趋避喜畏之念而诡其术曰我能富贵之。生之福之而人羣欣然慕其术以为我能得之。则可以富贵。可以生、可以福。于是羣欣然师之以至于倾肝胆破资财捐身命而皆有所不顾夫人之以相信如此者。乃奸人为之倡其说以为吾所以欲尔之倾肝胆。破资财。损身命者姑试尔之信从果能坚固而不迁否也果其能之则富贵可得生可长存福可至而又何贫贱死祻之是婴哉悲夫人之富贵贫贱生死。各有其人、岂人所能好恶趋避之乎独其福祸乃在人之修德而怀刑德修而福斯集刑怀而祸斯远此人事自然之理。天道必然之应。即富贵之与长年。皆可信于福之征。而无俟外求矣。世之人、不务德之修。刑之怀而惟奸人之是惑往往至于倾肝胆以为我幸师之而天地鬼神祖宗父母皆可不事也破资财以为我今费之而后此金玉珠宝充梁积栋其未有量也损身命以为我即舍之而是术之赴水蹈火焚溺不加且将来之荣华贵显躬所必受也呜呼其亦愚甚矣今世之所谓白莲、无为、皇极、大乘、洪阳、螺祖诸教皆奸人所创之邪教也其惑人者亦即富贵贫贱死生祸福之说而人之受其惑亦惟是好恶趋避喜畏之念横于其胸于是奸人因而中之鼓其邪说而愚者昧之从其教者遍天下操其心吾从是教即已。名登仙籍长生不死。百神呵护。诸福毕至独其富贵尚在将来则无不望其速得也操欲得富贵之心天不降其爵禄地不涌其金钱则陡然之富贵将何自而来乎其不至于乘机俟衅相聚而为乱不巳也、为司牧者、宜通行晓谕指其妄而破其愚严其查而散其党即于保甲十家长禁止聚众烧香。谈经作会。无论男妇一槩不时稽察。并于朔望、保甲结状内、叙明亦无邪教男女聚众烧香、谈经作会等情。如十家长保正、不行查报。邻佑不行举首。本州岛县访出、及傍人首告、将十家长保正邻佑一并究处。其有前项邪教之人。潜住地方引诱乡愚者即严拿解官。责逐出境。重则申宪究拟。如地方容隐。并重惩不贷如此、则乡愚知儆。而邪教亦无所滋蔓于其问矣。 

　　○礼耆德 

　　民之所以不知尊长而敬德者由于上无以风之也古天子春秋、养三国老庶老、汉父事三老、兄事五更、以德行年高者、或致仕之老为之、其明帝养老之礼、乘舆先到辟雍、使者安车迎三老五更、天子迎于门屏交礼、道自阼阶、三老升自宾阶、至阶、天子揖如礼、三老升东面、三公设几、九卿正履、请天子亲袒割牲、执酱而馈、执爵而□、祝鲠在前、祝噎在后、五更南面、公进供礼、亦如之、自魏晋以及隋唐、莫不、修举、凡此皆尊礼者德之意也。夫以天子至尊、而与老更皆其臣子者、尊之宾礼。如卑幼之养长上致敬尽礼如此。其故何哉欲使天下之为子弟者观型则效共相率于孝悌而已耳天子于其臣。耆年有德者。犹尊礼之。而况庶民卑幼之各敬其尊。长其老乎。今之为　司牧者、每岁择齿德俱优者。以礼聘为宾介。举行乡饮。是亦优礼耆德之大典。为　天子奉行于其州邑也。若夫乡序之间。养老无闻四境庶民莫田观感。每岁年终、有司宜令乡约地方村长庄头、择本乡年八十。以上素有德行。从公确实举报。并开列所行事实。具结投逓。有司访实亲诣其乡具酒筵畧仿乡饮礼。以耆老为宾慎母亵慢以示尊敬耆德之意使其乡之子弟皆知高年之当尊。有德之当敬。无不相趋于孝悌。即其乡之庶民。皆知年虽高。而必德行素优。方为官长敬礼。如此、而子弟犹有忤逆不逊。庶民犹有为恶不端者乎将见教化行。而风俗自臻于淳美矣。 

　　○恤孤贫 

　　文王之仁政首哀茕独。平治之大道。兼重恤孤。夫鳏寡孤独。皆贫穷无告之民。王政所宜深悯者也。今各州县、俱设有养济院、凡孤贫、俱设有布花口粮使其栖止衣食。各得其所　朝廷之恩泽至渥也往往州县、养济院倾圯废而不葺孤贫多寄迹城门荒庙。口粮布花不按名支给。每致克灭正额。毙于饥寒。殊非仰体。　皇仁俯怜穷阨之心矣。　司牧者、宜查本州岛县、额设孤贫口粮布花等银若干、现在孤贫名口若干、照依额设。每月朔日。当堂按名给散。布花于十月、亦按名给散。要查须真正老疾幼残穷孑之人方准入册支领若有死亡报官掩埋仍准如前项人顶补。不得该地方丐长欺凌。以彼属乞流冒顶。侵食官银至于养济院、宜亲诣查勘倾圯者即设法修理。湮废者即设法起葢其式中堂三楹、后室五间、左右各五间、缭以周垣、室后各留隙地数尺便于厕凈中堂为孤贫公聚之所。后室有妇人者居之左右男子居之。门外植木坊、搒以养济院、则孤贫栖址衣食。皆有所赖而感　朝廷之恩泽。　仁侯、之惠政于无穷矣。 

　　○立义塜 

　　贫穷之家、埋葬无地每有柩暴荒郊而卒致朽怀者。商旅之人。客死他乡。每有抛棺旷野。而久无主认者甚或年遭凶派、疫疠大作、尸骸枕藉道路填委沟壑而臭彻地天者。凡此司牧之仁。所宜恻然。而动心者也。于境内人烟辐辏。及往来通衢。择空闲高旷之地。捐俸置买。定立界址。以为义塜贫无葬地。旅衬无主者。许于其处瘗之其旅衬年久无主识认。或棺上原有标记。若在村庄原野、着地方总甲、具报棺若干具若在庵观寺院、着本僧具报棺若干具。准令埋瘗仍将原标记写于本牌竖立、塜前恐后有寻觅以便认取如遇疾疫之年。有主者、听其埋葬、无主者、官属好义之人、施助棺木。或着地方、或着行僧管理、于空野高阜之处。掘深掩埋。仍记明年貌衣服。插标于各埋之所。各地方僧人将每日掩埋过数目汇册报官。如有尸骸暴弃不埋或埋不得法致令犬畜跑开者。查勘出、罪责经管之人。如此、则野无遗骸。亦　仁侯泽及枯骨之惠政矣、 
　　○向有乐善官绅、轸念骸骨抛弃、命僧收检化炼、僧遂以多检为功。大半杂以牛马等骨。又有募人拾骸骨一石者。酬金若干、市井亡赖利其酬金。遂掘人墓而盗取其骸。是炼者以人同于牲畜募者欲敛其所弃而反掘其所藏夫非为善而更令死者含悲乎。法宜令僧、以人畜骨。各聚一处化炼。至于骸骨命僧随处收检不必出金募拾所谓现前功德。不着相布施矣。 

　　巳上诸条、皆有关教养之末议其间有应晓之民者宜编辑一书刊刷播告使其触目警心、而父母之教令。亦易从而乐化。至于随地制宜因时兴革是在　司牧者、神明而损益之。又匪拘拘于此数者而巳 

　　福惠全书卷之二十六终 

　　●福惠全书卷之二十七 

　　荒政部 

　　◆荒政部 

　　总论 
　　积贮 
　　赈济 
　　除盗 

　　○总论 

　　岁之有丰而不能无歉也。犹人之长康而不能无病也。知岁不能无歉。必先有以预备之。使其当歉而不受其歉之灾。知人之不能无病必先有以预防之。使其遇病而不受其病之困。夫非多积粟与多蓄药之谓乎。积粟多而有以赈之。虽歉而不能为灾也。蓄药多而有以治之。虽病而不能为困也故济歉莫要于积粟以待赈愈病莫要于蓄药以待治周礼、大司徒以荒政十有二聚万民、一曰散利散利者贷之种食也。古者三年耕、必余一年之食、九年耕必余三年之食预备以为散利之地故尧有九年之水、汤有七年之旱而民无菜色者备先具也周人有仓人、掌粟入之藏有余则藏之、待凶则颁之。故陆宣公曰储积备灾圣王之急务也乃所以为斯民计非专务丰公庾而已于是李悝之平籴。耿寿昌之常平。朱子之社仓。皆此意也。然赈之为计。当于方歉之时。民未及饥之际而贷以目前之食给以来年之种俾不至于饿殍流散。而父母妻子。得以相保室庐田亩。免其抛弃。斯为策之至善者也。若必待某歉之见告。民之已饥。然后申报上司。具疏奏闻。候部议之覆准。下方尺之诏令。往来文移躭延时日。有司始发粟赈济。则其民之转徙四方。填委沟壑。已不可胜计。是积之粟而不急以救饥。与蓄之药而不出以医疾何异乎。无怪乎灾民之必至于散。而散之必底于死也矣故备荒于未荒之前虽有荒而不知其为荒此古圣王以人事之有余补天时之不足也救荒于既荒之后。虽遇荒而不尽毙于荒此后世宏在上之矜恤济下民之阽危也两者观之与其既荒而云救。曷若未荒而云备之为人恧乎何也救之于无形备之于当厄也然不得已而云救。舍赈济其何由乎夫赈济之道不一。有合计冬春而给以钱米者。有计口大小而日给米粮者。有设场煮粥而赈其饥者。然昔贤之议赈济、以为流离失业之民。日待升合之食、而农商工贾之务。一切俱弃不暇为是直以饿殍之养养之而已岂深思远虑之算哉故计口而日给以米粮莫若合冬春而给之以钱米使其保有室家。无废生业其利甚溥。此曾□救灾之议云然也。又谓煮粥设糜。救荒下策。然劝民出粟。益以官廪。随所在而赈之此富郑公拯活京东饥民五十余万之成效也。若夫赈济之外又有所谓议蠲者。葢以赋税之供。自难责之枵腹之民。若加以桁杨是迫之持锄梃也。夫蠲不惟积逋现征即来岁之正供亦宜并蠲何也。积逋多属奸顽。蠲之适幸以为利。而急公之良善反不沾恩。何以示劝乎。现征之粮。出之田亩。今既罹灾。蠲之仅以免追呼之敲扑。而灾民未蒙其实惠。又何以济困乎。惟是免来岁之正供则百姓溥沾轸恤之仁而流民轻去其乡者。亦争趋复业矣此明嘉靖间四方大饥而给谏吴之鹏上疏以蠲不在积逋而在新逋之论窃有同揆也至于荒年之盗贼多起于饥民。若不加严禁。始而攘夺以救饥。继辄聚众而倡乱。此宋仁宗减放偷盗斛斗之民。司马光上疏以务为小仁是劝民为盗之端也。方今　圣天子偶遇馑岁。即行蠲免。新旧租赋。不下数千百万。而又严饬督抚务令穷民沾惠。其蠲租之仁。可谓度越千古矣。独是备荒赈济之策。消弭盗贼之方尚多讲求者。所谓备荒非无常平之贮照亩之输也所谓赈济非无内帑之捐移粟之谋也所谓盗贼幸赖　皇上深仁厚泽百姓巳沦肌浃髓虽流离转徙未见有斩水揭竿之众也然而州县积粟。动致千万果皆庾充而廪溢乎设糜散金。据册申报果皆人领而户给乎消除奸宄。贵在安之于未动。戢之于未乱。今之司■〈牜支〉果能筹之于早而毖之于后乎夫以积贮论之。先王以三十年之通制国用藏粟待颁于民。而不专富国上也。修李悝平籴之政。视上中下熟以敛其余。大中小饥以发其敛耿寿昌常平之制。贱则增价而籴。贵则减价而粜。设朱子社仓之法。春贷秋偿。视年之丰歉以酌取其息。遇大灾则出而赈之其次也。所在蓄积有可均处。使之流通。或移粟就民。移民就粟、又其次也。然而有李悝寿昌朱子则平籴常平社仓之法方可行之而无弊是治法又必在于治人乎以赈济论之煮粥设糜。未尝不苟延旦夕。然必如曾巩之议朝廷不惜数百万石之仓粟数十万之金钱。以赈既荒之民使其免于流亡而朝廷亦得存数百万之户口数十万之租赋所谓失之东隅而收之桑榆得失固相抵也及其转徙。又必如富弼之法。于所丰之属。而赡处数十万之流民使各得其所及资给而归使复业之氓又为朝廷垦辟数十万之荒土所谓既有其人而又有其土利济亦以多也呜呼。古人之成规具在未有效于古而不效于今、者。但古人才长识赡志切民瘼凡事备之于预及其临事。又能通达时变机智敏捷故措置裕如不独处灾变拯流亡为然也。今之君子。诚能上体　圣天子恤民之心。下荅灾黎望救之切酌其古法而制以今宜务期有利而无弊则天下虽有尧汤之水旱。而百姓又何有昏阻之忧哉。鸿不揣愚陋。敢以积贮、赈济、除盗、之所宜计者。条晰于左、以俟为国为民之君子。执窥天之管。而推测其三垣九野之周。则厚幸矣 

　　○积贮 

　　夫三代而下之言积贮莫善于平籴常平社义诸仓之法矣。然而初行有效。久则弊壤者葢创始之人以实心而行良法故法兴而利溥继起之人以良法而济私心故法敝而害滋如汉耿寿昌之长平。始甚益民。后刘般以侵刻百姓、豪右因缘为奸。小民不得其平而罢。隋长孙平之义仓当社而立。即委社司简校。吏不得操、储峙委积。小民均利。后因贮在民闲、多有损失。又议置仓州郡、一遇凶馑赈发、受惠者皆近郭力能自达之人。而远乡僻壤孤茕无告。不获沾龠合唐太宗诏置义仓、令亩税二升、为不登之赈贷、又置常平仓、以备凶荒、后高宗时稍假之以给他费。至神龙而略尽。宋代屡置惠民常平、以防凶兼后因兵食不足。乃出常平数百万缗。助三司以给军费。熙宁间、王安石乃剙立三司条例司尽废天下常平本。而易为青苗钱于是百姓无凶年之赒赡而有乐岁之困穷由此观之岂法之弊哉不得其人之故也然自古及今。亦安得尽有其人而后议其法乎。嗟嗟、民生至于今日。亦大困矣。其颠连之状。亦无待凶荒矣其所以受困者乃今日之有司所以令其颠连者乃今日有司之剥、削。耳鸿代为受困颠连之民、延颈跂足而望者亦安得轸恤斯民之贤有司有以解其困而救其颠连于今日备荒之政而详为经画实心施行务期利溥而害弗滋则噆肌髓之螟蟊除。而苏饥殍之鸠鹄。可按法徐理矣。今　朝廷备荒之政、命直省建立常平、令捐谷得补大学明经、近复允计臣请、听民闲照亩出粟、以为积贮其为灾民计。可谓详且切矣。然备贮之粟、春则减价以粜、秋则增价籴买还仓。非即耿寿昌常平之制乎。然今之捐纳。半狥于上司亲友之情面。半没于官役朋比之侵渔。而廪中之储。濩落无几。恐其一朝败露遂假潮湿浥烂之辞而为出陈易新之请以掩饰其欺。及不幸而去官。亏空之弊。水落石出。其累万盈千。见之参奏者比比皆是。则　朝廷拯救灾民之具。竟饱奸贪溪壑之吞。较昔刘般指寿昌常平之流弊。又不独侵刻百姓。豪右为奸而已也今之常平等谷、皆于城郭置仓、吏胥掌其出纳其意以贮在民间。多有损失。莫若近之官长。就便稽查。而委之主守、以专责成。亦即隋之社仓。改置州郡之谓也。然而旱潦偶罹饥荒望赈四远孤穷既不能为升合匍匐而来百里元侯又不能为挽负乡村而去则赈济止在城而不在乡夫又非隋之改置州郡。受惠皆近郭。而远僻不沾龠合。同出一辙哉。鸿以为欲仓贮有备在于官得其人欲侵刻无闻在于制得其法欲远近均沽在于常平社仓之并设愚请得而申言之可乎、夫仓贮之所以空虚者由于主守之无稽而本官之悬欠无补也无稽则吏易以作奸无补。则漏卮日形其罅。欲求充备也得乎。为有司者诚能选小心畏法之胥。以为典守俾其出纪有考多寡有数以严立其罚、其□例之情面嘱托。势难峻却则为之捐俸买足毋令虚悬及出易之际谷去仓而银须归帑官勿那为巳用亦不得听豪衿猾役先赊后补使谷入手而价则无偿葢奉文出□。原未准赊。故官亦不能以逋值申究。而逋者益得以侵欺无恐也。惟是官胥既无染指。奸蠹不致骗诳。而仓贮犹患其无备乎。至于百姓受其侵克者由于粜籴之不及穷民而官长之假公以济私也夫出易之计。原以兼利农氓乃胥蠹势豪。百于为攘因之转□厚值小民弗获受升斗者及减粜增籴又仅有其名而小民粜籴反为加耗以损益其数此百姓之所以有害而无利也。为有司者。诚能春而减价以粜秋而增值以籴俾愿受之民酌其数而均与之毋为强有力所并是则穷甿溥邀其惠。而尚有侵克之为患乎其社仓之法于各县四乡之中。择人户众多之处建立社仓每乡或一所二所。就本乡田亩所输者纳之计一乡人口之数并受荒冬春至麦熟之月日。输或不足。劝以乐捐。即择乡之老成笃实有家道者。为之社正。老成有心计善书算者。为之社副其人阖乡公举而有司酌定之各取认保甘结。有司稍从优礼每岁所收登之籍而报之官以有所稽考社正司鐍钥社副典簿册使兼为职掌而互相觉察其仓基须择宽敞高亢之处。每乡约可储谷万石内造廒间外筑缭垣、召司仓人岁给其佣以司看守或旧房大寺院屋舍亦可改修仓廒但不若专设之可为长久。而亦免火烛之虞。其仓。资即劝其乡之殷实好义者捐之。每岁仓谷万石而外。于春时减价粜之以利俶载之农其所粜之银、除应修葺仓廒、看守人佣值、及社正副出纳时、饭食纸张之费、余俱存为秋时增价之籴以利伤贱之农若屡岁丰登。仓储充满。收贮无所。于春时多粜以利贫农存其赢金以备凶灾赈给贫民为牛力种子。缮完屋宇之、资葢屡丰之后。必有荒年不可不预为致虑也其一切粜籴及费用之数。丝粒必登簿籍。汇报之官。官不惟按籍而稽。尤须履仓箧而察其数但宜单骑减从不得于此中稍有苞苴则其乡之人。视其仓廪皆我民之有也好义者乐其劝输皆为我父兄子弟之所藏也即典司诸人。亦甘为劳勚。不忍侵渔以为此我乡人之脂膏性命也如是而四乡僻远。有不均沾实惠者乎。若夫常平一仓虽为备荒。然今之援纳。皆关名器。而报司报部实为公储。非如百姓之照亩劝输者也。其仓储自应置之城郭。查现行之例、援谷已停、惟按州县大小三等积谷贮仓、其数不及万石、余皆春秋出易、以利耕获之农、法未不善也。但所贮之常平社仓二谷存以专备凶荒不宜他用即或军需孔亟。不得已而那借亦当合计本州岛县户口一年备荒之数以为存蓄纵无他项取偿。若遇岁丰。民无艰食。则春时之出粜似为可省务须多贮有备无患毋令倾囷廪而空之。使平时小民含怨。以为夺我救死之需。及遇灾饿殍将疾视其长。有不我遑恤之叹如是而储峙素具尚有弗给之为虑乎。合常平社仓而计之。援例所纳之谷宜贮之常平建仓于城郭照亩所输之谷宜贮之社仓建仓于四乡及当岁馑近郭散之常平四乡散之社仓又视城乡之不足而转移以济此社仓常平之所宜并设。而均属救民之至计也。为有司者诚能以二仓之详委。申之大吏。大吏请之于朝。永为备荒定制洵保邦固本万世之利矣否则宜与绅士富民商酌。于各乡照社仓自立义仓。广为乐助。亦如前法设施恐力有不赡。不妨由少累多。如朱子贷常平仓米六百石。积十四年、除偿原贷外。获现米三千余石而一乡之中。虽遇凶年。民不乏食。此亦其明验矣。呜呼亦安得长有贤有司而实心任之使良法美意行之千万年而有利无害也哉 

　　○赈济 

　　夫赈济一也、而有给米银、设粥厂之、二端葢给米银而其所以给之之法不。能详画保无有给之不均与均或不足之患乎即设厂煮粥、而其所以赈之之法不预为措置保无有侵渔守候以及□支失领之弊乎。此执事之不可不深虑也。鸿以为本境之饥民宜给米银流来之饥民宜设粥厂本境饥民、皆有室家、得其米银即可免其转徙流来之饥民。原属饿殍、得其粥食、即可救其死亡。但专给银可就其家散之。免令穷民奔走。专给米必须逐户到仓亲领。若银米兼给、则到仓领米。便可领银其给米银也、计其口之大小核其贮之多寡。以定所给之数、数有不敷。必续为劝助务期室家存赡而后已若始给而后不敷终亦不免于转徙是之谓不足之患将前功不尽弃乎今姑以小县言之、除富室及稍可设措者计贫窘约得二千户、每户大口三人、每口米四合、小口二人、每口米二合、口共一升六合、每月户四斗八升、自今秋八月、至来春三月麦熟时、共八个月每户应给米三石八斗四升二十户共应给米一万一千六百八石每户给银一两、为修葺屋宇及麦种之费共应给银二千两。如麦又无收。每户再给五个月之米以待八月秋收每户米二石四斗共应再给米四千八百石户银一两、为修理农具种力之费亦共银二千两若大州县、视此加倍、不等、诚使各处皆拯济如此又何有所给不敷以致流离转徙之虞乎。至于给之必其均也。当其既馑有司宜独以此为忧其一切催征词讼及不急之务。皆须停缓。宜亲率里社耆老。至四乡村庄。逐户清查。贫穷鳏寡老疾无依者按口登记查完一乡结一户总合四乡结一大总。共大口若干、小口若干即知应给米银之数其清查户口底簿、本官随带内衙。查对无差、发房另造清册四乡四本、送宅查对用印以便照此册给散米银及其赈给若仓在四乡先期大张告示。晓谕四乡派定某日诣某乡开仓给散。若仓在城郭、宜出示各乡通衢处所、将本乡清查过饥民逐户开列于某日黎明。由某门入。至近仓某处看牌其牌置高脚者二十面、每面可书百人自第一号至二十号、其给散先远而后近使远者先领先回。书牌亦如之每牌派一役掌之役姓名用纸书朱点粘牌上使无诿混其饥民户在某牌、即按牌次伺候、不得远离监放官将饥民户、照牌开造牌止列户主一人。册注大小口若干。应给米若干。银若干。如点第一牌、该役执牌至监放官前。该吏挨次唱名。官朱点册上姓名。给与银两。其银本官预先亲眼称验纹足朱封给散方照册填写乡分姓名米数于印票上给与本户赴仓领米其印票、如收钱粮票式刊刷上刊 【空】 乡一户 【空姓名】 应给 【空米谷空数】 石 【空】 斗 【空】 升该仓验票照数给发、存票缴查某年月日字样、监放官再用一闲图书将票于册数上合钤图书一半以防假票冒支本户领票赴仓、该仓挨次验票给米。将票收存缴查。另给照出竹签。至仓门查缴放出以防夹带其签竹为之、长一尺五寸、阔一寸、上书某州县照出字样、以油涂之、逐牌俱挨次散完。仍、预先出示、所给米银、原以赈其饥乏。凡日前私债俱令收成时偿还不许途中抢夺勒索如有此等、许本人喊禀。以凭拿究。放完一乡、再放一乡、其各乡散给亦照此式。则放给不致杂乱拥挤。而各户亦无不均之虑矣。其设厂煮粥昔贤谓之下策者。葢谓本境之饥民而言。以粥厂专设在城其近城多系小本营、运及游手无赖之人而远乡之灾农。力不能至即间有至者。携男挈女。与夫老弱病夫。匍匐数十里。而求一盂薄粥。且隆冬风雪腹馁衣单。踣毙于道者不可胜纪是一盂薄粥而反作黄泉促命之符故云设粥。不如按户之给米银为便耳。虽然、若米银未尝先给。不幸而民将转徙。其粥厂分设四乡以就近拯救又安见设粥之不为有济乎若其流来饥民。络绎而至。既无户口之可稽。又复人数之无定。舍设粥而外。而又何以为之存活耶。但粥厂宜分设于通衢宽阔之处使来者易于就食若董其事者所任非人或侵克米粮。不依时领放。致所领不足济饥。且有自旦至暮。近望粥厂而饥饿以死者伊谁之咎欤。近见北方赈粥。奸胥侵蚀薪价。以石灰块置金底。粥汤沸起。而粒易熟烂饥民食之、肠腹涩胀。每多成疾而死。又有粥厂稍远者。官不及查。奸胥杂以糠粃。吞米肥己。深为可恨。有司于此、先官推举闲、居有德乡绅。及老成殷实耆善董理之。其粥五更起煮。天明给散。至申时止。日日如是使赴厂饥民按时而至各厂散粥俱同时起止以免贪民彼此驰骛。反致悞领。印官宜不、时至厂亲尝其粥务令。洁净。稠干不得馊稀搅和庶好胥不敢侵克饥民得以充饱而亦无守候淹迟之苦矣其散粥之法或设大厂或假寺院、左右建立栅门。内留宽地度可容千人。栅门拨役司启闭每日散粥时、放饥民人尽即闭非执事人不许擅入。监散官预置大筹一千、长五寸、小筹五百、长三寸、监散官画押。罩以桐油、每百根一□、交付董理人。于厂东西各设一门。着练事人司掌。领粥饥民、俱令由东门入门设书写数名、各置簿一扇、问实饥民姓名籍贯、有无携带幼小儿女。照口登填簿上、大口给一大筹、小口给一小筹令执诣厂领粥管粥人将筹收存随即按筹给粥大筹一杓小筹半之、领过、即令由西门出门外拨役巡察、领过粥者俱在西边。不得混走于东。未领粥者。俱在东边。不得混走于西。栅外有饥民后至者、放入亦令往东边候领饥民领粥既遍然后开栅放行。夫散。粥按筹人多不能冒领出入异门往来免致拥挤已未领东西各别以杜奸猾混入重支如此而可无失领复给之弊矣。然而流离冻馁之民虽幸苟延残喘使日暴露于寒风旷野之中而无所栖泊环相聚于郁气熏蒸之际而不为散处保无疾疫死亡之患乎此富青州之治庐舍施医药诸项又不可不亟讲也。其法须徧择公私空闲屋宇、及庵观寺院、查计若干所、某所约处流民若干、令地方总申呈报、而董理者按所安插之。仍登记某处安插某某等姓名即于所居择年老知事者为之统领约束不得非为生事如流来人多、择宽平高爽之地捐资劝募。搭葢芦棚苇舍。联比而居使父母妻子隐然有室家之安亲戚友朋欢然有邻里之聚按其棚闲丁口编为保甲择十一家中之老成能事者、为之甲长、以约束十家、又于百家中、择一老成有干才者、为之保正、以约束百家、使不致恃亡赖而忤法官长仍不时巡察而抚慰之使相安于依处而不致有纷扰恐吓之忧若人口多有炊具。情愿倾米者。按口给米。一月一领。更为便之。如有陂泽可渔。山林可采许其樵捕。或供食爨。或资售卖以赡其生少壮可任力者为人佣工餬口。又获其值以资家计、如此粥可渐省而饥民亦有安土之娱矣。遇有疾病、劝募本境医官生轮派医治。用过药饵、造册呈报印官核明设法给与。具领存案以医活人多者给扁奖励死亡者、令地方呈报、董理验明、即给棺掩埋、有姓名之人、干埋所用木牌标记以便他日尸亲识认。其棺费。或预为捐助、鸠工成造。以备收殓之用。□道路枕籍甚多。棺难尽备亦报明尸躯若干掘丛塜埋之。毋令暴□。臭腐熏灼。厌污天地而染病生人。如此流民生死相安。亦可忘其转徙之忧矣。若夫八春复还故土其给路费。酌其道里远近。预先请之上台、具疏请动正项、或开加级纪录、及援纳佐贰、准赎免罪之例、分别议叙、其本地方官、察明复业人户贷以修葺舍宇。买雇牛力之资。耕播之种。俟秋收照数偿官免其利息岁不大登、或作两年完清是　朝廷无民而有民费之于前而补之于后也岂非　贤有司、仰体　皇仁、于区画饥民。无所不用其极者哉。然尤其要者赈饥如救焚拯溺本境灾民、查明应赈户口、流来饥民、查明迭至情形、宜一面申报上司请速开仓发帑一面具题赈济原由务期饥者不流流者不填沟壑如汲黯矫诏发粟。以救河内之饥。不惟上赦其罪。且千古贤之。纵即以此获谴捐一己之功名而救千万人之性命其所得亦已多矣鸿愿地方大吏。及司■〈牜支〉诸君先百姓而后功名可也况　圣明在上。有不谅其心而嘉予其事乎。 

　　○除盗 

　　周礼、荒政其十二、曰除盗贼葢戢暴所以安良也灾伤之民救死之心迫而其势易动若无所以安之则势将一动而不可以复静矣阽危之民畏法之心少而其势易乱若无所以戢之则势将一乱而不可复止矣夫及其未动必、先。谋所以安之之道非施赈恤而平米价无由也欲其不乱必先严所以戢之之方非惩偷窃而禁抢粮无由也民当饥荒之际。知常平之有积储也。必我饥民散之知父母之有贤侯也。必我饥民恤之于是有所系恋而不忍轻去其乡故其势常安若仓廪空虚而无积。与有积而不闻其议赈、其为父母者。方且追呼之是急。苛敛之是求而若不知其为荒馑者则其民岂独流离转徙而已哉其畏法、之心不胜其救死之心始而鼠窃狗偷。既而公行抢夺。有司以为饥寒所迫。务为小仁而不知禁。其奸黠之辈。遂无所忌惮纠党聚众。相率剽刦。富家大族。俱遭其荼毒。而境无宁宇于是始严为钩捕。而此辈鸟惊兽骇。窜匿山谷盘踞险阻则孽滋祸长。又岂一方受害已乎是其势一动而不可以复静一乱而不可以复止以其先无安之之道戢之之方也为　贤■〈牜支〉者知之欲严。盗贼之禁必先为之赈赡使其免于饿殍廪有粟则开以赈之。不足则捐己俸以倡励其僚佐绅衿富庶以输助之。民救死之心既缓。稍有偷窃不法必惩之如律无少贷民方以父母之生我者为仁。且感之不暇。即刑法之加。敢有不肃而。自儆哉。当其赈赡之余或难继足。而乡民告籴无所。富有积者。又贪取厚利而闭之囷。致使饥民环其室而要之。否则相与倾廪倒藏。惧其众而莫敢伊何。此抢粮之不禁。则剽刦之所由来也。为　贤■〈牜支〉者知之欲禁抢粮必先劝其富室以恤里救灾为重权其食指之所需、余则尽粜之民。或酌其多寡而贷之然恐其饥民之喧嚣而无制也有司亲为监视粜则念其乡闾稍为减值贷则官为索劵印而付之贷主秋稔官为督偿。如此富室无亏。抢粮之风。将不禁而自息矣。至于市集所卖之米本处无收、米自腾贵、有司意在利民为之短抑、其价、不许过昂于是积者匿而不售。客商以无赢羡。又皆裹足不至故米价日益翔踊而小民艰于籴买。为贤■〈牜支〉者知之欲平米价必先毋抑市粜官故为出金昂值以售又出示榜之通衢官今发帑照时价买米若干万石、以散粜民间。其远商闻之。他处既多抑价此独昂值以售皆将日夜飞挽以至矣米粟来者既多官久不买。而听民以籴。则市价之平。有同丰获是移商粟而就利灾民不求为抑而价自不能昂也以是知严盗贼之本。在于施赈恤。平米价使民有生之可爱而后能遏其不敢为非防盗贼之流。在于禁抢粮。惩偷窃使民有法之可畏而后能杜其日滋于暴故鸿所谓筹之于早而毖之于后者。深有见于端本澄流之道也。苟不究其本。惟诛罚之相绳。不塞其流或姑息以从事。则救死不暇之民。既无身家之可恋。狂逞不轨之徒。又何法令之可加。亦止成其一动而不可复静。一乱而不可复止之势而已矣。然后急求所以安戢之不已晚乎。故周礼除盗贼而必先之散利。其亦有鉴于斯矣。若夫严守御而诘、奸宄。清保甲而绝邪萌。此亦戢之之事殆必见于安之之后乎。 

　　福惠全书卷之二十七终 

　　●福惠全书卷之二十八 

　　邮政部一 

　　◆邮政部一 

　　总论 
　　立局 
　　总理 
　　抄牌 
　　拨马 
　　送差 
　　廪粮工料 
　　应付大差 
　　购马 

　　○总论 

　　夫驿传之设、有冲、有僻、冲则谓之驿站所以供皇华之使臣朝贡之方国。与赍奏之员役也。僻则谓之里甲马仅以供本州岛邑之驰递。故又谓之递马。递马之设不过数匹、驿站每州邑或再设、甚冲或三设、每站额马六十七、十不等、其廪粮工料、存留项下支销。而岁终随地丁奏报焉驿传所经各有分省。南北所指各有分途违者有罚驿有州县兼理或设丞专司差使失悞马匹羸缺有纠其为差也有钦命公干之大臣、有　朝贡之蕃使、有入觐莅任之督抚提镇、巡鹾监税之部院台卿、是谓大差有奉一命星驰、急檄飞递、克限以赴者、是谓紧差、有承含赍奏本章、佐僚代捧庆贺大计表册、是谓小差悯劳恤死、许给邮骑、是谓散、差官则给以勘合、役则给以火牌勘合之廪给按员。火牌之口粮按分而水驿之船只、陆驿之夫马则遵照部填其为驿马也有官坐有紧差小差散差包马之不一其为驿役也有总理有兵房、有马牌、■〈牜支〉马夫、背包、送差、打探、医兽、之各执事至于额外之差有、上司之纸牌有邻封之协济额外之累有过差之越站额外之苦有马匹之多索。各项之苛求。辱官殴吏锁挞马夫之肆横。在昔三藩未撤、海疆多事差使繁多、往来络驿、员役狠如狼虎拷诈惨同盗贼。方解鞍下马。肉山酒海。任彼饮吞。醉饱之余。但喧呼索马。不与牌抄马集成羣。皆非中选其意在于勒诈也于是咆哮大怒、锁打兵房、榜笞马牌。闭之馆舍。备极楚毒迨逼金饱欲。方许抄牌试马。多索之外。又要折干。诡云马不堪骑。贴并之外。又需惜马。若遇水陆交冲之地。既索诸费入手。又要坐船。及拨至官船。又嫌滞重要坐民船。于是埠头行户四出封拿。及集河千、众皆敛金馈送。方坐一船而行或竟不坐船。又乘驿马而去所乘不过数马所坐不过一船而官役受其骚扰水陆遭其剥削前差甫去。后差又来。冲繁疲驿。何堪此纷纷之迭累乎然此犹其小差也。若大差出京。部文先行。知会沿途督抚地方州县、预期料理马匹。伺候供帐办买诸项用物。传集各行工匹。以及剃头修脚之人。无不毕备远遣马夫侦探于数百里之外。闻其所至凶威。百般凌。辱需索则官役诸人。尽皆胆落。印官稍有才调应付粗具者尚能黾勉支撑。以图侥幸倘庸劣之员。马残夫缺。则束手无策惟办临时坚闭城门之一着而己附近统辖上司、惧祸及己乃于所属州县调马协济。其协济之马、动辄一二百匹。守候多时离本邑窵远。刍藁糇粮俱尽而调到州县又痛痒无关任其冻饿以致马毙夫逃者。不可胜数。及大差将临、督抚护送标员、兵部差官及、各大差前站、带领司庖。飞驰先至。印官诣馆接见。供应之外。各送下程规礼。该房马牌。一切诸费。先央差官前站包收。而大人既至。印官又致敬赆仪。则餐毕登程。平安无事。不胜欣幸之至矣。否则稍有不周前站挑唆虎从良骥指为驽骀司庖哄禀主人盛馔匿为草具于是喑哑叱咤顷刻风霆。执印官而殴詈旋加。锁胥牌而押牵前路。彩毡器什。毁掠一空。协济诸骑。尽行越站。而羣凶无所雪愤专择膔肥健马鞭棰电迅蓦堑腾坡气张力尽而死其意欲令赔偿于他驿也从来上司调协。必于有马州县。夫州县之所以有马者。印官颇知自爱。平时喂养得法购买数多若始而调其协济既供别县之差既而乘其越站复多倒毙之累是有马之州县反受无马州县之害其大差之流毒不又及于邻壤乎。然此犹为经过之差言也。若本省上司按临。及纸牌应付则更有甚焉。夫州县之得罪于经过使臣也督抚知之。犹或垂怜冲剧。尚为掩覆。纵使臣蓄怨思所以报犹事缓而祸迟至于上司按临、其州县供张之盛。仪卫之隆。姑不具论。此外有杯币之敬、谓之土、仪。有赆金之敬。谓之过山利市。其幕客内司。与夫书门承舍。皂隶舆儓之属无不有馈。则多出之胥役里社之司公事者。若巡查驿递。则悉出之工料支销。而站马驿夫受困矣。苟或礼貌少疏。打点未到上官媒捏有司之短长跟胥播弄属役之过失非以贪污揭参而挟诈即以不法衙蠹而访拿功名身命属在须臾岂不发速而祸大乎若夫督抚值班之书役、司府公务之差承亦本省之子民也。然而狐假虎威。需索、凌虐。甚于过差纸牌之外。索逾数倍。兼供附带亲朋。而此画更为之羽翼。党恶横行。恬不之怪。呜呼、朝廷置驿。所以速邮传而驱驰王事讵容此无端之荼毒耶。然鸿尝窃闻之、而恐言者太过。未必若是之甚也。迨鸿康熙九年。承乏山左郯城而后信其言之非谬耳。相传郯旧令某、有招抚海逆大人乘传至、郯实无马。官役惧不敢出。遂坚鐍城门之牡该房从城上索勘牌抄号毕仍缒而与之终无一马更替大人不得已。遂骑沂马越站而行。令坐是以悞差参革。又某令闻差至、亦闭城。差恨之乃佯为就道使人潜至城下■〈日闲〉之时天将明。樵者负薪候门其人易樵者衣门启而入。彼官役方幸其差之已去不意其奔突公堂排闼直入县夫人拥被蒙头卷缩如猬而室中衣物尽遭刦掠乃大索县官不。得其差。众相率继至。逢人便捉。殴击横加。胥役绑锁殆尽。阖邑骇惊势同寇叛于是驻防营弁。刷兵丁之马送之既去而令公自狱中囚服奔出众大惊令公指狱门曰嘻非吾闻喊声而是遁几不免于虎口矣至今地方以为笑柄。鸿知其害。乃捐资购马数百匹。县红两局。亲监刍秣。大差至则躬为应之经权互用不亢不随以故遇差咸相帖服无一哗者而满汉诸公。莫不结欢而去。独是越站纸牌。二累计无复之。葢郯当江南山左咽喉。举足便分吴鲁。上而沂蒙新泰。下而宿桃清河。彼驿务废驰已极。无马可接。即一二残疲。不堪驰策。诸差岂肯舍臕壮而宁徒步以往乎是故以一郯之马而供千里之差踰州历县往返弥旬虽层迭申详。视为故套。亦吾末如之何矣。至于各宪纸牌其最凶猛者。惟河道总督诸员役。一日总河下班书吏。挟纸牌乘传至先命一夫驰马执捧而来名曰巴棍以示至则必打之意也彼兵房马牌辄神魂飞丧乃刑牲炙酒以待。兵房擎壶把盏。马牌束金跪献及受而叱之出则狼仆追擒巳一绳高吊于幽室矣遂执所携巴棍而毒殴之名曰打下马威。拷逼数金。殴犹未已葢其主暗使之故畅饮酣歌若不之闻也者驿夫情激。踉跄来报。鸿遂单骑驰往。见所吊之房牌。血流被面徧身伤肿鸿命左右执其仆而让其主曰。牌止一人一骑。而汝携带数人索马十余匹已属非法。况又需索多金而肆行毒殴乎因诘诸人姓名及所需银两申详总河抚院。并报大部。于是诸人大恐。乃叩头谢罪。情愿领责而乞免申。鸿因命立甘罪认状并封其巴棍存案而遣之自是总河员役。敛戢不敢复肆矣鸿伏查山东东路驿站、复设自顺治戊戌之间旧额止有夫马工料并无买马粮佥鸿因具疲驿昔僻今冲等事一详通申各宪、蒙　抚军张公、咨请大部始照西中诸路自齐河禹城而南。凡十三站。每站拨银七百余两。以为买马粮佥自是东路之驿累少苏未几鸿读礼解任甲寅、滇黔变后军书旁午、奉有多索驿马一匹者许驿官径申大部即升、该差员革职之　旨于是纸牌亦。遂永绝。从前之需索扰害。一旦尽除。近日督抚提镇所领火牌、仰体圣主轸恤邮传至意。多缴而不用。即奉差诸重臣每自备马匹。而沿途驿站。杳若无闻以今视昔曾何异于出汤火而登诸袵席之安哉故天下诸驿、差使稀少。夫马获以休息。使司驿务者诚能管理之得人喂养之有法购补之无缺而又亲勤查阅使无怠忽侵蚀之弊则虽极处冲繁亦可等于里甲之优游矣鸿请以有裨管理、喂养诸管见、列之如左以为泰山河海之一助可乎。 

　　○立局 

　　凡立局在县者、自有定所、在镇集者、宜于镇集左右择高亢宽厂之地垫筑局基中高而隅卑缭以周垣多留水道夫立局必于镇集。乃往来孔道。以便差马更替。局必距镇集稍僻。庶差使不得入局拣马。致滋啰噪。局基必中、高。以便葢棚安槽。庶阴雨泄溺。就卑而下。不致停积污泞。泡损马蹄。水道多则出水易。免致浸圮墙垣。局中宜宽厂。有养马夫住居之所。有葢冬夏暖棚凉棚之所。养马之夫专司饮秣。且夜喂尤为要紧若妻子别居。保无早暮归家。马匹谁为喂、看纵或托人代喂。未免不相关切。且有私侵料草之虞。马则受其害矣。故养马夫断宜移妻子入局居住不惟日夜专、心在局而妻子亦得相帮照看。不犹愈乎。其房较独居者须稍宽使有安床桌锅灶之处。是亦体贴人情之一道也。其马棚冬宜暖。夏宜凉。暖棚宜葢向阳令太阳内照里山宜紧靠山墙。将棚后檐遮过两傍宜有隔墙使西北风不能吹入凡檐有丝毫空隙风入。谓之贼风马被贼风所吹则易干成病。凉棚宜向宽阔处四面迎风外加挡木。使内可安槽而马不外出。其棚地皆宜土不宜砖石使马立久。则蹄攒而伤足力。至喂料之后。不宜久置槽间使食不酣。如寒天宜系马于向阳晾绳上。热天宜系马于背阴晾绳上。故晾绳宜安两处。其晾绳两头及中间、用大木椿、深埋地中、上钉大铁圈、以粗麻绳贯于圈内、而结缚两头椿上马用活扣拴于晾绳、每马拴离五尺使不相啮。椿下用横木结缚之可以参错拴马。使两不相过。其■〈算刂〉草。煮料。或众马夫合作几棚、或各人一处■〈算刂〉煮、酌量置棚其堆草场。宜离马棚稍远虽在局内、另设一处方妥、恐妨火烛贮豆房、须置大囤、下用柴木垫高通气以免霉湿。倒毙皮张每有马夫、即悬挂于马棚梁上、甚属非宜、且日久有毛尾蛀虫。落于槽内。马食之成病、故宜另厦摊挂若局地楄窄、于局外另择高敞之处、搭葢凉棚亦可大凡、□刨马匹宜于局外空地夏天阴凉处。冬天向阳处。立大椿拴马。刷刨毛片、剪涤鬃尾、若在局内吹毛尾。八于草料之中马食之缠在喉闲便成啌嗽矣 

　　○总理 

　　驿务之兴废。系乎总理之人。总理得其人。则驿务兴。不得其人。则驿务废噫夫此一人也则斤斤乎其难哉其为人也。与本官休戚相关诸事不欺一则钱粮出纳。工料用费。无丝毫染指扣克一则兵书马牌等。不与通同作弊及受贿狥私一则草料喂养勤行察勘一则支销用度帐目分明一则应差匹酌量分拨得宜而劳逸适均一则看待驿中马夫等宽严并用情法兼施使其羣相悦□一则行止老成专意办公。而不交接浮浇赌嫖酗饮数者具备。而后可与言总理也噫此一人也葢斤斤乎其难哉虽然、十室之邑必有忠信、匹夫之贱、亦有密友、岂堂堂□□元□而遂无其人乎。或亲族子弟同乡至戚。与生平好友虽在任去官。而情谊不即相离者。若审度其人。确乎可任。则宜推心置腹。而厚其廪俸俾无内顾足以养廉。则稍有良心者。又何忍负此重托。而不竭尽其忠哉。或曰、如前所云云。恐戚友亦难其选也。柰何、余曰、料理无术毋宁贪通同作弊毋宁自欺贪不过私吾财。料理无术则诸务不振所损实多自欺不过朦蔽本官。通同作弊则各役无忌立致疲残驿非其驿矣 

　　○抄牌 

　　凡大差则有兵部差官前站、随带勘合火牌散差则员役自带、一到接替之所、先抄牌。后照牌换马。并给口粮。凡驿递有驿丞专管者、即系驿丞着人料理、如州县兼管、即着兵房料理但衙役作弊玩法者多。必择老成谨慎者充之。庶不悞事。且差至无时昼夜不可擅离抄牌之所宜设于市。俱系马牌接差、接牌送抄、其抄牌簿用棉连装钉、用印记明张数。挂内号。发该驿兵书、但差使一到、按某年某月某日某时、南来某差、北来某差、自某州县某驿、骑马几匹、如官员则有勘合按勘合内某字第某号某官。前往某处公干由某路□递骑马几匹有无人夫廪给饭食照例应付。某年月日给等字样。俱一一填明簿上又注水陆不兼支字样、葢应马则不给船。应船则不给马之说也勘合后、填有沿途经过某某州县、挨次所到之处。即填某州县应付讫钤盖印信如系驿丞管理、即填某驿用驿记钤葢如官公出、无印可钤、即照印式四角填印随公出四字所用印信、要朱迹明白又不可倒用如印字模糊。及用印颠倒。或遗落未用。公出失填者。大部咨行督抚查报例有处分不可不慎其差役火牌、亦照牌逐件填明。其马匹口粮、照数应付但大小各差俱有题定省分出京大差俱有填定由某路勘合。如差不应行。与非勘合填定所行之路。不可违例混应部中查出。不惟不准开销。且有违例处分。最要临时斟酌其故以为行止。凡差由某路去、仍由某路同、如不由去路回。别路不准应付。如系应行之路、不由官道。又走傍县。亦系绕道。不准应付。从来差使一到、例取该州县驿、并无需索、及多骑马匹印结、各差恐州县因其有需索等弊。不出甘结。回差之时。勘牌难以缴部。故下马抄牌、即取甘结但今　新例甚严。需索及多骑。该驿许实时中报。故差使亦皆遵法。便先为出结、亦无妨也、 【凡大差经过其勘合虽遵部定驿递然间有奉　旨便道传谕及别公干稍绕他州县者如前驿送到。不与接替。恐忤大差须回明来差。虽照数应付。应否登报奏销。如取有来差凭据。于奏销册内。载明应付缘由。否则宁赔应付。不便奏销。致干部驳。此条内所以有斟酌。其故以为行止之谓也。】 

　　○拨马 

　　凡驿递之马、不同其用、所谓官坐乃官长骑坐之马、其马宜性驯良而步稳疾须择其尤者为头等官坐、稍亚者为次等官坐、所谓紧差马乃急递之马、其马宜性奋迅而善驰骤所谓小差马乃赍奏之马、其马宜力长而耐劳所谓包。马乃驮包之马、其马宜力强而惯负所谓散差马乃长行之马、其性缓而受鞭策此其大较也故拨马者、亦视其所宜用而应付之但拨马者、乃总理与接差马牌之职掌也。其马俱系分派养马马夫饲秣、养马夫各惜其马□有偏枯不均之弊。于是将各夫所养之马各编成号数挨次轮流出差以均劳逸此法可为善矣。但马按号挨轮。劳逸虽均。而所宜用之马不为分别一例混编则有紧差之马而用之散差驮包之马而用之官坐不惟用违其材而反为悞事今宜将本驿马共若干内中挑选孰堪官坐若干。紧差若干。驮包小差散差各若干。其头等官坐宜另拨马夫专棚僻静之处喂养仍照毛色编定号数。俟有紧要大差官长。挨号轮流。派出应付。其次等官坐、与紧差、驮包、小差、散差等马均匀分派各马夫喂养将各种马于各马夫名下。照毛色分编号数挨班差拨则各夫所养之马。劳逸适均。而各马各轮。所用亦不致违其才矣。夫官坐必欲性良而步稳者。葢官长体尊位重。且乘惯好马。若长途跋涉之劳而又益以驽劣之颠顿。不几厌敝乎。故步必圆稳而不蹶失走必轻捷而不滞夯则身安而意爽矣然乘之八城市或帘掀望飐犬窜鸡飞。乘之郊外或兔起雉过。以及地方兵役迎接炮响旗飘。马或惊奔。而乘者伤堕。关系岂小耶。故马必年逾十岁历练老成。而本、来德性驯良者。始可充官坐之选也其平时令马夫调教。演习娴熟。抑又人功之一助乎其紧差或所在军书、与内差探勘、皆刻难容缓。必马性奋迅而善驰善骤者。方克胜任。驰则人必俯身前向。不过数里。又须略息。而后急奔若止善驰而拙于骤人身易倦若止善骤而拙于驰马亦易劳二者不兼。人马俱乏不能致远矣至小差之马、承舍所乘、无非赍奏、日行不过两站、若使其驰骤。彼必喜于速。至不惜马力。易致伤残。故必与力强耐劳之马在于不缓不疾之闲期于计程可到而止。又何须急递之马为乎。夫包马即驮赍奏之箱、承舍实、之私物。并托其所带金银。以希酬谢。上又加以行李。重者几百数十斤。益以背夫鞍屉。不啻二百之外矣。非力强而惯负者能之乎。故驿中包马最为难得即背夫、非素所熟习。亦不易承。今督抚知之、如遇紧要本册、用。夹板而不用箱庶马力轻省矣。至于散差又必用性缓者。葢多不善骑之人、若与以悍急之乘、恐致颠仆。不如驽质之尤胜于蹇卫也司拨马者平日分别停当及临时而应用之驿递其有裨乎。 

　　○送差 

　　夫送差马夫、专管送差葢彼与往来差承熟识。见差定要加一分殷勤小心差上自然喜悦。已既不受鞭笞。马亦不为作践凡差上俱系自备长鞍、其送差马夫必令按马另带毡屉送到换马之所、差上长鞍一卸。马夫便将毡屉搭上。用绳缚好。若不搭屉恐背汗未干为檐风寒气所侵便成拖腰拉胯之病惟伏天盛热。无疾风暴雨之候不必搭屉但卸鞍时。将鞍连屉。在背上前后推动或手掌顺毛抚摩数过便风寒不入孔。切不可将手在汗背上拍拍则掌风随入背矣。若送差马夫去不带屉。总理查出。将本养马夫一并禀责。回不缴屉将送差马夫禀究追赔。本养马夫不查。直待总理查出。将本养马夫夫并责。更有无赖送差马夫。马送到歇店。彼处熟识人多。将领去喂马草料银侵克。同人赌博。止将空草一束令啮。凡送差回空、例限时日其限固皆酌量差之缓急地之夷险。程之远近而立。但彼恋赌不放。酗酒贪眠恐违限期上路则加鞭飞骤马方气喘汗流彼又惧肠空腹歉。知为失喂。无论污池腐沼令饮一饱其腹果然希图掩饰一时。不知马跑肺胀饮以污水冷恶敛于肺肠而腹痛肠鸣肺黄腰痿诸病作矣能察其奸者。马回另吊一处相其神颓肷吊气喘涎稠下溺清而腹塌出粪粗而无料则必禀官痛惩枷示。庶众知所儆。而马命获苏矣、○有回空时、令兽医验视、彼素受贿嘱。与之掩饰。如马验后病作兽医并惩彼自不敢通同作弊。 

　　○廪粮工料 

　　凡该驿廪粮工料管驿兵书马牌、具领按季给发总理监看支放本官不得丝毫扣短。管理将用过数目。逐项登簿。亦不得丝毫冒销丝毫扣短庶马夫籍工食而餬口赡家。马匹藉草料而资肥饱。至于廪给官支、自不敢少、惟口粮承舍所支、每有奸书猾牌、谎称在官未领。托故勒短。或将低银搪塞。虽鞭詈交加。亦所不顾。差不得巳。含怒而行则迁怒于马沿途驰骤。不惜马力稍不就驭。抽刀拾石。夹脊和头。击打无算。马有不伤者乎。此皆书牌作孽大损本官声名宜严戒管理。并勤加体察。如有此等。断宜究治。 

　　○应付大差 

　　凡　钦差大人、皆系内大臣阁部尊官、经临州县、须先探听。官员几位、跟随若干人、乘马若干匹、以便预备官坐散马、除扣去逐日赍奏长差之马方足预备大差之数其桥、梁道路应修治者。速为修治。河津应设渡船者。速为调集。公馆之应封贴扫除。毡彩床桌器用之应借办。供给食用长马槽棚草料之应整备俱要一一足用无、缺免致临时喧呼催索至于伺候之人预先分拨使各有所司免致临时推诿失悞其皮条绳索之类。俱须预备。铁匠剃头等人。俱须传集恐有□断铰脱必要铁匠修整。庶便起行凡一应事务须本官细心筹划亲身料理亲眼查看大人将到、或交界迎接、郭外迎接、皆相差酌量。宁过毋不及。既到公馆本官宜公馆左右居坐伺候。凡有所需。俱令与本官说知有则与之。无则以地方僻苦。从无此物婉曲回复若跟役因小事与衙役争角。或唐突本官。此辈素无忌惮安足与较。宜、和词愉色而以严正之理谕之使其敛戢而退可也不必禀控大人及其起行、跟役将公馆动用之物、小有损失。亦不必经闻彼主。恐爱惜左右者每多护局虽或查究切责其人而未免心中不悦则一番殷勤接待。付之波流矣每有无知胥役、禀白官府、应付差使俱有旧例、若待之过盛、反为可扰、示之以弱、反为可欺、故大差经过州县、官更装穷苦。公馆别无预备。不过扫除。庖厨供给。不过米薪印官一接之后。即飞驰入署。而衙役亦各星散。所存者一二胆大禁打之马牌而已。大差安得而不嗔怒。跟从安得而不凌扰乎。不知大差经过他皆应酬草率而此独礼文备具即知乃官之为敬巳他皆畏避不出而此独周旋晋接即知乃官之为有才他皆衙役伺候呼应不灵非漫为推诿。即戅言冒触。遂致鞭笞扭锁。大费调停而此独本官身先荅应各役分头料理乃大差声色不动道扰而行大低所经画者乃印官之精神所劳碌者印官之筋骨所费去者不过饮食刍秣之物耳以视他之官毁体而役遭凌。反勒多金而始释者。其所损为何如哉。虽然、夫州县之敢于身先而不辱者以其一切有所备耳待大差者。亦求乎其有备。与礼文之致敬而已何区区例之足云乎。 

　　○购马 

　　凡冲驿买马、视州县所处之地、如在北方、去边口相近、则价稍平。如在南方、去边口颇远、则价甚昂。以贩马之人、雇赴马者工价、沿途草料饭食、及寒冬风雪、长途倒毙、俱须算入本银、则价自不得平矣、司驿者、欲图贱值。每于本地零收。奸胥马牌、瞒官受贿。将伤残养好陈马。谎称家生坐槽之马。视其外貌。则臕肥体盛。而价亦颇廉。及至行差。不数往来。遂内疾举发。不堪驱策矣所以宁取新马而价贵不市陈马而价平也若在近京省分州县、每值口外赶来贸易之马虽住在口、八旗挑买、然尚有遗珠、但落馆之马、所买多、则论成羣、宜令识马者相其某羣差胜而为贸易之苟获一良骥。便所值伙矣。即买贩客成羣之马亦然。若于羣中挑买有论毛色脚力骨棒德性之不同毛色以纯白、青白、菊花青、艾叶葡萄、喜鹊等青、为上纯赤、纯黑、五花、铁青、草黄、银合、豹花海骝、枣骝、次。之红沙、灰皮、杂点、烂毛、皆下色也脚力以鼻大胸宽、两凫肉隆起、汗沟深、后腿辔曲如犬蹲、行步前起后开、膝骨方大寸踠促小、蹄坚厚、覆地如盂、腹垂、下有逆毛贯胸带、横筋夹脊者为上反是皆下种也骨棒以头面多骨如剥兔、颊骨圆曲如月、蹄腿粗、银鞍高、承金 凳肉厚、三岔骨开阔而圆平不欲高耸如龟背、鬃细如丝尾撒如帚、为上反是亦下种也德性以善识人意不蹄不囓、眼不尖、见物不惊、受鞭不跃、闻声不怖、遇狭桥深渡、安然而过、立斯立、系斯系、众骇奔而己不动、策之则行、驻之则止、往复盘旋而不与人忤者为上。故眼欲大而外突、睛腾紫焰、耳欲小而尖锐、性灵能解。马经所谓眼大则胆大。耳小解人意是也。若白睛多而时转、两眦尖而耳大、及见人认生、登鞍认金 凳、皆驽劣多惊斯为最下然求其四者人登上选。则天下无马矣举其要者而言之夫驿递之马不出官坐紧差及背包小差散差而已凡操其选者官坐则取其德性驯良而步趋稳疾紧差则取其有脚力而兼能驰骤。背包小差则取其骨棒粗。有力而善负至于散差仅备驱策而已。若夫性悍戾而难制。逢人蹄囓胆怯弱而善惊。见物辄奔恐乘之者有性命之忧断宜立弃而不可畜也若德力俱佳、更兼毛色异等。此、空羣之选自应别之上厩又岂忍令供邮传之用乎。其之形劣而不吉者又有昂头软脖、螳颈象鼻、烧嘴、歪尾、脆腕、水火不明之陋。有孤蹄、线脸、恶旋之凶形劣者。犹可厕之下乘、不吉者切勿充之上驭。此亦择马者所宜审也。司驿务者、不拘羣买零挑。总宜官坐、紧差、驮包、小差、等马各种俱备逐项选出。登记毛色岁齿本官按匹。照某驿字号火印即面为印烙其印烙字样要分明恐妨胥牌抵换印烙过、其印朱笔封好藏之内署再用须验封恐有偷烙之弊。分派喂养马夫、勤加饲秣、则各种之马皆有所应付矣。然平时须查何项马不敷应用。经管人即宜早禀本官预为购补若待缺乏而后仓卒求之不惟价贵而难得马少不足更番而现在者疲于犇走则益见伤残矣 【相良马旋毛二图并口齿诀附】 

　　相良马图 
　　相良马宝金篇 
　　口齿论 
　　齿岁论 
　　旋毛图 

　　△相良马图 

　　[见图] 

　　△相良马宝金篇 

　　三十二相眼为先　次观头面要方圆　相马不看先代本 
　　一似愚人信口传　眼似垂铃紫色鲜　满箱凸出不惊然 
　　白缕贯晴行五百　斑如撒豆勿同看　面若侧击如鎌背 
　　鼻如金盏可藏拳　口又须深牙齿远　舌如垂剑色如莲 
　　口无黑靥须长命　唇似垂箱葢一般　食槽宽净顋无肉 
　　咽失平而筋有拦　耳如杨叶裁杉竹　咽骨高而软不坚 
　　八肉分而弯左右　龙会高而上古传　项长如凤须弯曲 
　　鬃毛茸细要如绵　□高膊阔抢风小　臆高胸阔脚前宽 
　　膝要高而圆似掬　骨细筋粗节要攒　蹄要圆实须卓立 
　　身形充阐要平宽　肋骨弯而须坚密　排鞍肉厚稳金鞍 
　　三峯压压须藏骨　卧如猿落重如山　鹅鼻曲直须停稳 
　　尾似流星散不连　膏筋大小须匀壮　下节攒筋紧一钱 
　　羊髭有距如鸡距　能奔解走可行千　已有贵相三十二 
　　万中难选一俱全 

　　△口齿论 

　　三十二岁口齿论 
　　一岁驹齿二　　　　　　　二岁驹齿四 
　　三岁驹齿六　　　　　　　四岁成齿二 
　　五岁成齿四　　　　　　　六岁肉牙生 
　　七岁角区缺　　　　　　　八岁尽区如一 
　　九岁咬下中区二齿白　　　十岁咬下中区四齿白 
　　十一岁咬下中区六齿白　　十二岁咬下山区二齿白 
　　十三岁咬下中区四齿平　　十四岁咬下中区六齿平 
　　十五岁咬上中区二齿白　　十六岁咬上中区四齿白 
　　十七岁咬上中区六齿白　　十八岁咬上中区二齿平 
　　十九岁咬上中区四齿平　　二十岁咬上下尽平 
　　二十一岁咬下中区二齿黄　二十二岁咬下中区四齿黄 
　　二十三岁咬下中区六齿黄　二十四岁咬上中区二齿黄 
　　二十五岁咬上中区四齿黄　二十六岁咬上下尽黄 
　　二十七岁咬下中区二齿白　二十八岁咬下中区四齿白 
　　二十九岁咬下区六齿白　　三十岁咬上中区二齿白 
　　三十一岁咬上中区四齿白　二十二岁咬上下尽白 

　　△齿岁论 

　　夫兽之齿者、血精为本、结秀为骨、骨精为齿、一岁至二十五岁、其齿之区白而有其验也、经云、齿者乃骨之精粹、如其盛者、虽上下咬平。犹有锋刃而齐者。行力依然。其寿无可考也但骨气衰败不三十岁区俱平而无锋刃者、虽能食。亦无其力也。是故驽骏于此一验耳。 
　　妳牙无宛名衔口　四岁当门顶二牙　四齿并生纔五岁 
　　六周肉齿一齐扎　七年边齿纔成旧　稍二区为八岁賖 
　　稍一区方呼九岁　黑尽黄存下尽家　黑区咬破方十岁 
　　十一上齿犯中花　十二十三十四岁　上中四齿尽皆差 
　　上下黑区俱咬破　十五十六正堪夸　下六黄斑中齿白 
　　十七十八定无嗟　槽骥若交二十岁　白现黄平下四牙 
　　下白上黄分两样　二十二载度年华　良马岁当四六数 
　　黄斑添白上中花　上下黄斑俱巳白　三十岁数更还加 
　　此是认马不易方　请君着眼莫教差 

　　△旋毛图 

　　[见图] 

　　福惠全书卷之二十八终 

　　●福惠全书卷之二十九 

　　邮政部二 

　　◆邮政部二 

　　腰站 
　　喂养 
　　选兽医 
　　查倒毙 
　　逐娼妓 
　　勤亲察 
　　船夫车驴 
　　稽查徒犯 

　　○腰站 

　　夫、于无事之时而设为有事之虑。智者之所不废也。然则于无事时之驿站。而姑为有事时之筹策。抑又立法者所宜计置之千万年而不用可也。何也为驿递计者凡遇军书旁午差使繁多、则马力易劳。再兼安塘侦报。昼夜计行五百里、每州县驿站、多者百余里、少亦七八十里不过时。移即至。纵所设马多。更番不息。安有不疲残倒毙者乎即云购补惟勤。支销有限。在处需马价值自昂。有司方卒瘏在告又安有多金以资赔累乎计惟有另设腰站以节省马力之一法腰站设马、至半途即换、而力可不疲。马力节。马之倒少。而赔累可苏。则腰站之设不可不亟讲也。法宜于本站适中之地或赁民房店宇、有隙地可以吊晾马匹之处、设为腰站、安置槽■〈算刂〉锅口、草料晾椿等项。将本驿原派各夫名下喂养之马均匀分拨所拨者。亦止紧差小差驮包三项之马而巳其安塘笔帖式定须紧差上马其所在将军督抚驰报军情亦须紧差好马故紧差马务须多设既系紧差、自无大包箱、其驮马或略设一二疋、以备不时之需。其紧差马、恐骑多不足、小差马聊以备送差马夫引马之用、似亦不可少。其它平常赍奏差使、及散差马、俱照常本驿应付、至彼驿交卸惟紧差在腰站换马其送差马夫、及饭食草料、俱系本驿马夫支领。送至彼驿。腰站不换送差马夫。亦不更领工料。以便换马即行。不致躭延片晷耳其腰站亦须另择总理。之人。监看喂养休息不致克减草料。并调理失宜其紧差既卸。马系跑急、汗流气喘、满口涎沫、冬则搭屉、夏则抚抹、令马夫徐步牵行。俟喘稍定、吊向晾绳歇息。俟其汗干涎。解乏解神爽。见草则鼻呼呼然欲食。然后先以空草喂之。俟饮水后。方加料饱喂。则病不生此设腰站以节马力之大槩也。　至于腰站喂马夫若另行雇募。工食不资。且以他人之马。蹔为代养、休戚无关况又寄之生手耶。夫站之马、既在本驿各夫名下均匀抽调其马夫亦在各槽均匀派拨彼腰站之马拨去马夫既为众人代养留驿之马现在马夫亦可为去人代喂不过彼此大家照看两处犹如一处自无不关心况又有总理人为之监核自不致有喂养休息克减失宜之忧矣。若今时值承平、应付稀少则天下方享太平之福驿传咸嬉宴逸之安所谓腰站者虽置之千万年而不讲可也 

　　○喂养 

　　夫驿递专有喂养马夫必须积年善养马者方为可用。苟或卤莽生手。希充斯役。以图冐滥工食。克减草料。其于喂养调理之道。非茫然不识。则漫弗经心。几何而不致马之疾病倒毙哉故■〈牜支〉马必先择夫夫若老成熟惯而喂养调理无难矣。夫以一驿论之如额马八十匹、每夫可养八匹、此八马之中。官坐一匹、紧差马二匹、驮包马一匹、小差马三匹散差马一匹、其八马、可分二槽。每槽可喂四马、则二槽八马。可置一棚。使一夫主之除官坐马八匹。另棚喂养。去夫一名。其紧差等马七十二匹使九夫主之。九夫外。另募小夫四名。分助各棚煮剉扫除之用则共为棚九。槽十八。而夫亦可毕用矣。其九夫喂养各有所专无互相推诿之弊减冗役以厚其工食无妻子内顾之忧其不愈于纷而无所责成。多而薄其所为赡养乎。其喂养之法圉人之■〈牜支〉马。如乳母之哺婴儿。其婴儿之饥饱寒热惟乳母之是调。而乳母之早夜一心。惟婴儿之是寄。必使其襁褓时安。笑嬉无恙。而后乳母之职乃尽。则其为圉人者。安可不思尽职如乳母乎然圉人欲求尽职不过喂养调理之得宜使马之无病欲求喂养调理之得宜。与马之无病。不过早夜一心惟马是寄使其水草饲饮之有时鞍勒脱卸之有候驰闲劳逸之适均寒暑风雨之应避而已矣何谓饲饮之有时。凡料豆须贮净房。草须打高垛。■〈算刂〉草煮料须设干燥净棚。遇■〈算刂〉草时。先将草中尘土抖去。棚内地扫净。草■〈算刂〉仅半寸许。老根不宜搀入。■〈算刂〉完再用筛。筛去草屑细灰听用。如多■〈算刂〉上堆、每至用时再筛、遇煮料时将豆筛去尘灰碎石土块及霉烂变色之豆料锅洗净。注新汲甜井水或河水煮之。苦井水及他宿水忌用。宜煮透熟。以铁铲抄翻去火闷干豆汁。令豆涨。手捻即烂。然后以大净席摊冾听用。如急用。宜以净冷水淘过乃可。草豆之中切忌灰土及毛发蛛网鸡粪等物局中所住马夫不可畜养鸡鹅等禽喂时须将槽内残草撮去扫净。方入新草。其坐槽之马、以每日论之、夜闲草草料喂饱、至辰时、将马牵出饮水、有河饮河、有宽大深池、水清亦可饮、否则用新汲甜井水、惟停污浊恶及隔宿之水切不可饮早饮宜少饮毕牵行百步庶水入于肠不致停积胸胃拴向晾绳闲息。夏宜背阴。冬宜向阳。盛热则拴入凉棚以迎四面之风。日亭午、撁上槽、以空草少许令囓、初夏拌以干麸。盛夏拌以水麸、撒和之。夏天马食麸清热宽肠但不可多拌存剩槽中。招蝇蚋。易于馊臭。其它月止拌以料豆。所谓撒和者。不、令过饥亦不令过饱也撒和后、稍停片时、仍宜牵饮如前昼饮亦不可过多饮毕、仍拴晾绳、或略息、牵向空处、系于椿上、梳其鬃尾。刨其毛片、刷去其腹足泥垢可以清皮火而疏通气血令马飒然神爽故善■〈牜支〉马者。一日一刷刨。三日一浴。十日一放■〈马展〉夫刷刨四时皆可但刷宜软刨宜钝梳宜稀刷软不伤毛。刨钝不伤肤梳稀不损鬃也。盛夏刨宜轻而少。过于重多则反生皮火而助热有汗不宜刷刨反惹风入皮毛三日一浴、言盛夏也。春秋冬、遇天暖无风。亦月中闲浴。皮毛中汗姤积汗。皆宜涤去也。十日一■〈马展〉、坐槽之马。骑少臕肥。使之■〈马展〉而血脉通流出差之马。驰远劳之。使之■〈马展〉而筋骨舒和然须于半饥未饮之先而后可■〈马展〉也。饱饮之后恐伤肠脏。抑又非宜。日将西。乃牵入棚、以空草令嚼、约斤许、牵饮如前但暮饮须多宜尽其意而止马经云、餧有三刍、饮有三时、曰朝饮少之昼饮酌其中。暮饮极之是也。又曰、夏汗冬寒。皆须节饮。葢夏月不骑而有汗宜节。多饮则、冷停汗敛易、感寒而伤阴若骑而饮虽有汗仍途行用力。汗不为敛。无伤也。至冬寒、马在骑。饮须节。若闲在棚。则昼饮可已。此即酌其中之谓也。每马日约食料豆四小升、草十五斤、午间撒和、草不过三斤、豆不过一升、余皆晚喂。每晚点灯时上料、至更尽时、添草料而人始睡、半夜大须起添。至五更味爽又起。将草料添完。每有马夫偷懒贪眠。至睡时将草料满倾槽内。以省半夜之起。夫马皆贪料注四马、吻于一槽之中东掀西撅而草半归地上其入于马腹者几何哉故夫察其懒惰贪眠。酗酒悞事者。黜之。其庶几乎。若差回之马。必令汗干喘定。口涎既尽。乏回神爽。方可上槽、先以空草少许令嚼。再添少许嚼完。  牵去饮水。饮毕、方可入料喂之如本槽知轮到某马出差。若系紧差、多时。不拘时候。差到即行。宜将轮到紧差之马另用细草烂料不时饲秣但频喂频添不可满槽令饱。亦不可令枵腹而驰。饱则急驰。必致努伤。饥则奔走无力。多受鞭棰而防失蹶。若系轮到赍奏小差、亦须早喂。至五更便吊起。使草料在肠胃稍转。天明然后登程如遇忠厚员承登鞍缓行数里俟马抛粪之后乃驰。至中途马渴饮水。恐其抢水急饮。必纔饮须数提其勒。而后令饮水则啌抢料则结故凡饿马初柈料宜少而匀。不可令抢纯料入口也、饮水之后、不可急驰。俟缓行百步。水入小肠。庶无水结之病。及差到、更换之处、既卸长鞍、暑天以手摩背数四。撁至阴凉歇息。俟身汗干。口涎净。劳乏醒。方可如法饲秣。凡料豆不可煮生。生则食之不化。不可热喂。热食则撒稀。寒天冻料不可食。令腹痛成病。宜置暖房。或入草中。热天馊料不可喂。馊浆不可饮马口淡。尝囓墙壁间土以其有鹻而咸也每以盐化水饮之。不可多。多则损腰腹以成肾冷。糯稻草不可食。令马冷肾败元。伤脾损臕。惟南方之籼稻草。与北方之谷草。有益于马。可长食。司■〈牜支〉者、与总理人兽医、每早将棚中徧视。马溺清而粪润。则无病矣。若溺白如水。则伤水。宜节其饮。粪则伤冷粪燥则伤热。因其寒热而调剂之。所谓水草饲饮之有时者此也。何谓鞍勒脱卸之有候。凡走热之马。不可解鞍。方下马时、宜将肚带解松。左手前插入鞍鞒。右手后持鞍末方。就其背而左右轻摇之骑时再紧肚带若至歇处仍摇鞍如前。再将扳胸及后秋搭起。令马汗毛松爽。马从远来。虽经久歇于喂时不可便卸嚼衔必以空草令囓。俟饮后拌料。乃可去衔。谚云、夏不打嚼、冬不揭鞍。夏月天热、恐马饥渴急抢水草留其衔以节制之冬月风寒、恐去鞍冒风缓其揭以护蔽之若伏暑之鞍。又宜急卸。长途酷热。得卸鞍一纳其凉。马之烦溽顿解谚又云、夏月解鞍如救火但不宜令受檐风耳所谓鞍勒脱卸之有候者此也。何谓驰间劳逸之适均。夫马道路奔骤。固多劳伤。而久闲不骑。亦易成病。未免臕肥料盛。水草不消。豆毒攻发。卧湿伤脾立疲损。足故劳者闲之所以养其筋骨间者乘之所以和其血脉但久闲不宜辄劳当由渐而致远久劳又不宜久闲当就近而常骑恐辄劳而筋骨未舒则易乏久闲则血脉愈滞而不行故马经云、一日行。二日驱。三日骤。四日驰。五日犇终而复始。千里无病。非乘之有渐而闲不宜久乎。所谓驰闲劳逸适均者此也。又何谓寒暑风雨之应避。夫马之畏寒为最畏暑次之何也、寒则四时易受。暑则惟盛夏耳。若盛夏拴入凉棚。遇疾风暴雨。即宜收归暖棚。亦不可令狂霾飘霂浸洒肌肤其檐风者。贼风也无论寒暑劳逸马皆忌之断不可拴之檐下以其风侵入皮毛受病而不觉犹贼之潜入人室窃物而不知是以比之为贼也凡严冬不可立于雪地。野放不可久置霖雨中。三春咬青。遇喧即收于棚阳气稍盛。则毒草生郊恶虫栖叶蛛凝露马悞囓之而病作矣。即棚闲有漏不可滴于马身。墙隙有风。不可射及马脊。每日辰刻撁马就晾、宜将槽下粪溺。扫除洁净。溺坑时为垫平。■〈算刂〉草不用老根。及筛下草屑。铺垫槽下渗湿而软。马立不伤蹄。局中粪秽。俱宜远徙。不可堆积。臭气熏蒸。马亦生病。干粪晒燥扑碎堆向厦内遇马欲放■〈马展〉无软土之地将粪屑铺地令■〈马展〉甚佳。且可代薪煮料。但须■〈牜支〉夫好勤耳。此又非寒暑风雨应避之谓乎。司■〈牜支〉者惟在尽心乎数者而喂养调理之宜无他道矣又何患乎马之为病哉○夫草豆乃所必需、于秋收时、其价稍贱宜预为收买以备一年之需。计马每日所食之数。共该草豆若干。宁使稍为余溢。但小民闻知官买。恐抑值勒秤。裹足不前。若差役买之各乡。彼必借端骚扰。宜面谕乡地里耆、定期某日。率领该乡卖草豆之人、担荷到县。本官着总理兵书等眼同过秤过斛不许增斤淋尖、照依时价现银当乡地等即各散给每有乡民交草收草人役、需索使费。稍拂其意大秤加收。甚至留难守人。竟有弃草而去者。本官不察。以小民怨黩饱左右之贪囊。所损多矣。该局兵书、所领草豆、按数具状存案、仍令总理于局门过数不得偷匿短少草令善打垛者堆至草场苫葢周密勿令顶心漏水以致霉烂豆令囤之屋内。门加封锁。草豆每月五日一放。各棚马夫支领。总理兵书不时察看如有克减草料。致马疲瘦者。立禀重究。其草料每次支放。兵书仍立簿登记其支数须与入数相符如有短少。即系马夫偷窃查出并原领兵书重责均赔以惩觉察不严之咎。至于有病之马。宜令另地另槽医治调理。不得与众马同棚。易于传染。若老病残伤之马、纵令养好。不堪供差。如曾效力有年。饲以中刍以终天年。其它宜即变价。或纵之野外。遇食药草闲有获瘥者。此亦节省草料之一端也夫善为计者与其抑价取民以敛怨宁严冒滥于局以节用又非以少为多以省为增之道乎。 
　　○夫官坐必于另棚喂养者不惟德力宜居异等。须防驿卒混应诸差。每有员承知局有好马而应之庸骑。非临局横加勒索。则驿夫痛受鞭笞以致欲博欢心则必重损良骥故须饲之别棚。以避小差之见辱凡马品贵必骄非如驽劣之诸能稍耐故料必熟烂草必剉细如麦汏其粗节使马食之易肥。经曰善刍者是也。如闲久。本官出入乘坐。或令马夫鞲鞍、游行数里。如三日一浴。十日一■〈马展〉诸法以舒通其气血若久立槽闲不惟肥病渐作亦迟钝坐废矣故物有不用而朽蠹因之者。此类是也。劳逸适均之说。葢乌可忽诸。 

　　○选兽医 

　　马之有病、全赖兽医看治夫病虽作于一时而受病在于平日故善医者当预察夫受病之先而不治乎既病之后夫及其病作而始治之则所受日深而所发愈迟发迟者其病大而势危不可治矣谚云、马有转缰之厄。言乎受病甚易而救治宜早也马之病甚多。见之身形者有七十二症见之疮毒者有三十六疮黄五疔下毒见之腹脏者有十结见之目者有骨眼浑睛见之蹄头者有十六般痛见之卒死者有五绝之不同大要皆水谷寒热之失宜受之脏腑而发之病症故经有八症八邪之论。言马体有寒热虚实之殊。而适值其饥饱劳逸之过。此其所以受病也。故、马有五经之疾而五应适征□□经者。心肝脾肺肾也。五应者、眼耳口鼻舌也。心有疾舌则应之红如朱砂是也。肝有疾。目则应之。眼不见物是也。脾有疾。口则应之。褰唇似笑是也。肺有疾鼻则应之。下流脓涕是也。肾有疾。肾则应之垂缕不收是也。夫善医者视外之所失而即知内之所感察外之所形而即知内之所受惟因其失而预调之使不致于病着而难治则古之师皇伯乐之为疗不过如是耳。然则欲知马疾之有无。亦可由外而得其状矣。夫有疾之马、精神倦怠。耳拾头低。毛焦肷吊。料草迟细是也。无疾之马精神倍爽。料草增进。皮毛光泽。呼吸匀静。四肢轻健粪溺润清是也。审其状之有病而急为疗之。犹未为晚也虽然病有受之脏腑者。有受之经络者。有受之筋骨发之皮肤者。则又有为针为烙为割为取为敷洗之不一若仅以煎剂而灌饮之。则参茋之所不达。亦将束手而听命乎。每见局中兽医、不究心安骥通元诸书。王良造父集说不谙脉理不识病源但记口传几色汤头。眼前几种症候。便自号曰兽医。至于针烙割取之方。茫然弗省。夫庸兽医之悞骥与世庸医之杀人亦何异哉故欲置驿必先访良兽医兽医良而马获更生马更生而金钱可省。若马贵之区活一马便省金钱数十贯一年之中凡驿之倒毙。何止数十能活其半便可省钱数百千矣则兽医之所系岂其微哉谚云、重赏之下、必有勇夫、为有司者、诚能厚其廪饩而招至之。则师皇西至。伯乐东来。又何患兽之果无良医乎得其良而黜其庸。凡马之疾痛疴痒。皆医是任每清晨务周视各棚视其粪溺察其形状。观其肥瘠小有失节则速为治之遇危疾则具呈驰报。叙明病由。及何症。可否医治。愈则记功汇叙毙则视其所犯。而责究厮养之人病属可生而疗之不効本医记过夺饩至于所应用药料及针烙割取之具预为蓄备令兵书具呈亲领陆续给于本医、支发用过。各登其籍每岁终、兵书与本医稽核。兵书分造管收除在并花撒细数报销册送官。官照原领磨对。如支发数少责在兵书用过数少责在本医按数赔补。如此、厮养自是经心。本医亦勤疗治。马无倒毙。而金钱可省。药具无缺。而破冒有稽。驿务之振兴。思过半矣。孰为治法之不本于治人乎。 

　　○查倒毙 

　　凡马之倒毙在局者、系何马夫所养该马夫具呈报官呈内叙明某月日领到在棚某毛色马、于某日得何病、医治不瘥、于某日在局倒毙、取有耳级呈验、其皮张现存在局、听候变卖、中间并无扶捏情弊、理合呈报、于年月日下开列马夫兽医兵书姓名花押本官批准存案、挂内号、发房粘卷、出差在途倒毙者、该送差马夫、具呈叙明某日、据马牌某、拨某棚某马夫于某月日、领到喂养某毛色马、于某日送某差乘坐、行至某处、系某病作、于某处倒毙、取有耳级皮张呈验、中间并无假捏、理合呈报、如系卸差回空倒毙亦照前开明病症、及某处倒毙缘由、恐送差马夫留恋卸差之处。赌博贪眠。酒醉迟限。因而跑急。病作倒毙。或回途贪利。稍带行客。及装驮行李。以致劳乏。病作倒毙。俱未可定。如有同差马夫。须令同差马夫出具并无以上等情。及扶同虚捏甘结。于月日下开列拨差马牌同差马夫姓名花押。本官批准存案、挂内号发房粘卷、其皮张发该驿兵书收领变价领状附卷、如在途倒毙、无同差马夫具结。须差老成内丁同妥役前往密查如果系某处倒毙、必有马骸骨现存如系本役跑急。驮客致毙道路岂无见闻。更有奸恶夫私卖马肉诈言倒毙止带皮张报验者查实定拿重责枷示。仍查倒毙之马。曾否旧有劳伤。如非劳伤。且有乘跑驮客宰卖情弊。除枷责外。仍罚赔偿庶可惩一儆百凡驿申额马该管上司、或每季或年终、票查马匹有无缺额、有无倒毙、例开马匹毛色齿册申覆、如有倒毙即照毛色购补不惟本棚应差。不宜有缺。恐上司不时按查。与所造报毛齿不对。借端勒索但倒毙不宜多报报则必解皮张奱价银两。且多报则必有旷额之补解买补之申明反滋多事。如系额外自备之马倒毙、该马夫虽照式呈报宜另立卷案存宅备查、及皮张另发变卖如岁终造报驿递奏销。将本年发房倒毙报呈卷案、送宅细查。除造报倒毙马匹、其皮张自应变价申解者。倒毙原报呈。仍行发房其不造报原呈不必发房扣留宅内可也。 

　　○逐娼妓 

　　凡邮骑接递之所、必孔道镇集之区、每有无耻棍豪。多置狎邪门巷、遂作莺巢燕垒顿成柳市花街、凡其驿使停骖势必访寻卖笑于是花迷蝶恋。醉拥柔乡宛似山中闲衲日高三丈而犹眠因之梦醒心惊。星驰华隰俨然峡里轻舟片刻一泻而千里纵是迅仝掣电难辞竭蹶之虞总然力号越峯莫保虺隤之患实因野艳以招蜂遂令狂且而损骥。宜即严行驱逐。务须扫叶以无遗。倘仍暗地潜藏。定必连株而重究。但可保全騋牝。宁教怨恨琵琶。 

　　○勤亲察 

　　驿中总理之人。虽云亲信可托。但恐日久情熟。不无狥庇之处本官宜示以莫测不时猝临其局察其兵书马牌夫等有无擅离各棚所■〈算刂〉之草。所煮之料、按日饲秣之数、有无克减有无生硬灰土毛发槽闲局地、有无扫除洁净晾椿吊绳、有无整备贮豆之房有无封锁开视其囤堆草之场有无扃闭入视其垛。约略有无短少暖凉棚厂、有无颓坏马匹有无羸瘦伤残在棚之马、与出差之马、检勘差簿、有无合数缺少如有前项诸弊、定将本经管查究重治。至于书牌夫役、有真正实心任事。勤劳尽职。从无过犯者宜从优奖赏如此、则惩一人而众皆知儆。赏一人而众皆知劝有不畏服本官之神明而黾勉自效者乎 

　　○船夫车驴 

　　向者军兴之际、兵马征调凡水路经过地方、所需船只、在在封拿无论商贾阻羁行旅断纪即渔舟钓艇靡不搜罗更有州县奸差、受贿卖放。因之为利封捉既无定数。骚扰亦无宁晷甚至集候多时舟工冻饿。遂有纵火焚船而星遁者以故各省大吏具疏请造官船、以资应付稍有不足所需无几、又定有按船坐人之限。不致如前追索之无巳也。至于拉船纤夫上司行文州县雇募、刻难迟缓、四乡按烟拨派夫丁、与津市所雇游乞、严行差押。或闭之空舍。禁之庙宇。以候大兵之至。然而饭食不充。昼夜冻馁。臭秽熏蒸。多成疾疫。虽有慈悯之仁侯。莫敢轻议乎疏纵鸿闻之今南昌郡丞谢公讳锡衮者向在河属之静海令时值滇黔勘定、禁旅凯旋、调集纤夫、云集城邑、公素知禁闭之苦乃与羣民约悉纵之归俟至期闻呼即至。十夫以一夫为长统之。命乡地押回。逾月凯旋兵至众夫果毕集无一逃者以故舟师鱼贯而进。地方安堵无哗。虽公之经画有术。亦平日之诚信感孚民自不忍欺耳。呜呼、夫天下有司。必得如公诚信素孚于民而后可以言纵。否则一去而未必如期而至。大兵屯集呼扰。官民不大受其害耶。若夫师行陆路、搬运粮刍驮载甲械、南方俱用人夫、北方多用车驴人夫有钱尚堪雇觅车驴无具何以供应每见有司差票四出。一任催拘。而全无变通。以致胥役作弊差分卖富无车驴者反得折干而不问有车驴者因之迭累而难辞遂至民间析轮斮蹄以避重害设后有继至。岂能神输而鬼运乎、幸今天下太平无事。四海乂安船夫车驴无复有从前之纷集矣供应者。不过来往散差与饷鞘解犯耳。其船只责令埠牙。将应当差之船。预先均派。轮流应付。差至即行、毋得临时躭延推诿。应官动站项给值者。着埠头同船户当堂具呈亲领毋得短少致累贫。民其小差纤夫、例系沿途地方拨换本官宜预先出示饬令该地方照铺店烟户从公酌派差到即行接替。如系下水、例不给纤夫、其车辆驴头需用多者例有部行、或前途督抚、预咨知会、州县官须照四乡烟户、着令庄头乡地、除绅衿本户优免外、其余尽行派出视所用车驴之多寡以定所派烟户之多寡少则或百家派一车。二十五家出一驴。多或五十家出一车十家出一驴又视所送程途之远近以定雇募价值之多寡如有车驴之家、认出车驴抵其本户应出之值、无车驴之家照本户所、派之值以帮贴之。如有存剩车驴。俟有后差。照派供应。完日周而复始。永为定例。应动正项开销者。本境居民车驴。约地尽行开报。镇集揽载车驴。该牙行尽行开报、本官亲身点验堪用者。即令约地与行各出现在甘结。本车驴夫。照依雇、募时价、具领。如数给发。批领过朱存案。以备报销。若饷鞘及递解人犯、经过、所需有限、例系沿途铺店供送、稍多则沿途烟户协济、仍饬该乡地将铺店若干家、派车驴若干、烟户若干家、派车驴若干先尽铺店用完、然后续用烟户、必铺店轮差二次、烟户方轮一次。以铺店皆系杂民。营运尚有生息。而烟户则俱困处穷黎。未堪多累也夫凡事豫则临时无扰凡事均。则苦乐无偏是在上之相时因地。殚心经画而已。至于胥役借端需索。俾供应之民累中加累此蟊贼之类也合亟剪除之。以稙嘉谷可耳。 

　　○稽查徒犯 

　　凡着驿徒犯。其人不一有因盗贼而末减者、有因命案而从拟者。有官吏豪棍犯赃而发配者。上司差押连文解到、本州岛县具收管并着驿月日申覆、随差役票行该驿、取着驿收管回报、发房存案、如其人情罪可恶相貌凶戾、宜照例带镣、令作工役、在驿宿歇不许擅离早晚勤加查点恐其脱逃回籍。犹可关提。若窜远方。仍为非法。不累及该驿乎。如吏役有识字及能事者、令其书写登记、相帮料理驿务、量给工食以恤其劳、若系豪棍、必平日所行无忌、上司访拿、发配示惩、其人自有身家。必索相识书函。为之先容嘱托。至于曾经出仕、名列衣冠、虽法令之宜加。亦大体之当恤。倘其远在他乡、行李萧索、更须略为资助。免沦冻馁。但二者未便拘以常例。仍宜密谕管驿书牌。本处乡地。及所居邻佑。早晚潜为稽察。毋致私离配所。如具呈请假、归里省亲名色、无批准令回之例或哀恳情切、必得有身家的保具结。定限回销。方可准允。否则放归。致生事端。该管官难辞疏纵之咎。若其年限已满。本犯具呈本州岛县、具文申覆原发衙门、并关解原籍、取收管存案、仍查本州岛县旧例而行夫其徒限巳满。即为无罪之人。及其将返也。无论仕流。宜加优礼设饮馈赆以湔其耻辱即豪强之辈。素修体面者。亦宜别示周旋。赠劳抚慰以生其感悦此岂要誉于若辈哉。实君子忠厚存心之应尔也。 

　　福惠全书卷之二十九终 

　　●福惠全书卷之三十 

　　庶政部一 

　　◆庶政部一 

　　总论 
　　条陈兴革 
　　访拿蠹棍 
　　申饬铺逓 
　　严缉私贩 
　　承审钦件 
　　额外杂办 
　　申报灾伤 

　　○总论 

　　夫州县司牧一方、其地方之利弊政事之张弛与夫文饰观瞻。爱惜生命罔论巨细纤悉皆当留意经营一利兴、地方便受一事之福、一务举、政理一端之绩。若其期会簿书、勤劳鞅掌。遂谓吾事已毕。此外无关考成不复置念。辟之缮室者。厅事阶除。为宾客接见之地。勤施丹艧髹采以博华美之观。而私寝燕闲之居。庖湢牲牢之舍。任其欹倾渗漏而不之恤一旦梁摧壁压。主仆受伤。牛羊遭殒其为厅事阶除之美。岂能独存。而更邀宾客之一顾乎。故勤其大者。不可忽其小。全乎巳者。尤必及乎物。苟惟大之克勤。而小或弗虑。巳之是究。而物不为图、夫事有因其小而适以害其大所谓一星之火。可以燎原仁有及乎物而正以修乎已所谓一念之善。可以格天。为政者、于大小巳物之间。所当兼务以求福利乎民。毋致如缮室者之有待于摧压可也。至于为绩为善。岂所敢自计乎鸿今于庶务畧举十余条、皆其利弊张弛、观瞻生命、所当留意者、由是类推之又在　质侯敷治勤民无已之盛心尔 

　　○条陈兴革 

　　夫新官到任、条陈地方利弊、一以除从前之积累。建本任之新图又有上司下车之始。咨访各属之所宜兴革者。条晰具详。异以知闾阎之休戚。即其建白。亦以觇本官之才识然事有宜于此而不宜于彼者。有宜于今而不宜于后者葢必絜一事之始终久近而深思远虑罔弗条宜又必访求最确合绅衿百姓之议而众见佥同然后为兴为革虽或他有所不便阴相阻挠亦毅然行之而不顾何者利为千万人之所共而不便乃一二人之所独也故小则可以自行。大则请之大吏。或以仰副上官之清问所谓兴一事而利及无穷永无后患而剙始者之心乃可大慰也苟或不然、自矜一已之能喜为独出之见未暇详求轻举妄动及其事已更张民之受累反深势将扞格难行然后悔之靡及不徒滋扰怨乎故与其兴事而无益毋宁省事而民安何者见在之害民相安于故常其宕犹为有底方新　之害民共骇于创行其害将更无穷也昔宋庆历间。以元昊犯边、官军不利、籍陕西之民以为乡弓手。使守护乡里原为地方防御计耳。未几而尽刺戍边。陕民苦累滋甚。已不堪言后韩魏公建议于陕西义勇、三丁刺一、可益兵二十万。以震詟亮祚。使不敢内侵亦不过一时权宜计也。且请降敕榜与民约、永不充戍、而司马光争之不得魏公以为巳在。夫何忧诏言之不信后不十年而沿边运饷。率以为常矣王安石请以常平钱数十万。作青苗钱贷之民间。仿周官国服之制、以收民二分之息民得钱以助耕农。官得息以资边饷。未为法之非善也、不知始以情愿而既以抑配。冐费无偿、而廹于催呼鬻产卖妻、殆无虚日夫韩魏公有宋名臣王安石一朝学者。岂忍有心以累民哉葢。见其始未及虑其终矜乎独未肯谋于众耳宰相谋国之不臧祸流天下司牧谋政之不□祸弥州邑可不慎乎即以近时州县之公事言之、鸿任郯时、上官奉部文查报开垦荒田、议叙加级即升、鸿思郯民屡遭水旱流亡、及地震压死人丁之苦、间有新垦、乃复业穷民、以资糊口、而遽即升科。里社多端派扰。则哀泽之鸿。又将飘羽而去矣。于是不忍夺百姓之赡养博一已之功名乃具文申报云、郯地负山濒河、旱涝频臻、昔日老荒、弥漫、砂碛、已不可耕、近日逃亡之荒鞠为茂草赋多赔累方今现在招徕俟有主一经复业。无主情愿开垦者。即行申报、照例起科、郯民闻之、不胜感悦、以为公母不重功名而爱养我民也、未几忽发投诚官兵、于荒田多处令其安插开垦、部议山东于沂费郯等处、上行一至、郯民震骇无措。将来占熟弃荒。争哄无已。鸿乃具详历陈其不便。且荒田多砂碛不可垦。就田葢造室庐无地。两议居其二。大中丞以为然遂允详而止分拨沂费。民乃免于骚扰。夫鸿向者具申。现在招徕开垦。非尽无主之荒也。所云砂碛难耕。非皆可种之土也。正若为今日、投诚不可安插地耳。然后知为地方措意。贵在虚□而可复为上司申文。贵在前后相关若止顾敷陈痛切。一味说煞。使后之难以转移。是未见立言之善而思虑之周也。若鸿前此所覆、但云百姓流亡无人开垦、则安插投诚正其宜耳。虽复极力干旋。又安能动上官之听耶。夫查报一事犹须前后始终顾虑如此。况夫兴革之大。岂可轻议而不加审处乎。更以近时之私例言之、每见州县新硎自励务博声誉以见重上司。钱粮羡耗衙门一切旧规尽皆裁革。百姓未始不称廉父母矣迨乎上官馈送。宾客应酬。以及妻子之饔飧。幕友之修俸。意外之补苴。交相告急设措无从。于是昔之所裁革者。而渐次施行。乃绅衿士庶羣然怨谤交腾以为父母之侵削我民也不知今之所复即向之所裁有何增益于其间哉。然而民既安于所裁矣。忽然而复之则其所复者非即同今之所创乎欲民之不为怨谤。不可得也。故老于吏事者。微独关于地方之事。未可轻议兴革。而官长平昔养廉之具。亦未宜一槩蠲除也。然则地方利弊、衙门旧规、将听之而不问耶曰非也、害去其太甚利求为可久而旧规存其可安汏其过滥而已若谓民有弊而弗除有利而弗兴与已所取而是循。所滥而弗剔。地方又安赖此尸位素飧之牧宰也哉。 

　　○访拿蠹棍 

　　夫衙蠹地棍之敢于作奸而猖獗者必其官长庸懦而不能执法以惩也若夫精明之吏乃其平素有为又乌容此而贻害地方乎。牧宰莅任之初或因被害之告发、或因百姓之公举、拘而讯之酌其罪之轻重。以为惩处。斯亦无难矣然而神奸积蠹。巨憝豪恶、其平日之。权术足以牢笼才智平日之强横足以恐吓庸愚非曲为狥庇而不言则有所畏惮而不敢如是而被害谁为告发百姓又谁为公举哉。是在官长潜。为密访慎毋轻泄托名他务而亲为擒获之闭之囹圄。即为榜。告其被害之含冤蓄恨久矣有不踊跃而赴控者乎。研审情真。供招立案。列欵通详。候批定拟虽有恶党代为解释。多方夤缘彼初审之供证巳定不得而动摇矣。若夫奸蠹尚盘踞衙门、何难立就拘执。若巳经告退彼之腹心羽翼。日在官左右以为窥、伺。凡有举动。罔弗周知。故欲其擒治。亦必如前法。庶、无漏网之虞、矣。但衙役犯赃本官自有失察之处分若旧任现在仕途者犹宜酌汰。以无伤前后同寅之雅若罪不可宥。以法治之可也。无庸申报或网开一面。令其族属乡地仝具公保。重责枷示。其所诈之赃。追给原主。具领存案。仍视公用所需。如监仓养济赈贫等项。罚其修葺捐助以罄乃赀财使不得有所恃而复思狂骋但官切勿丝毫染指以滋人口实夫新官初莅、当此积弱之余、不大有以振剔之则奸恶无所儆戢。而良懦愈致欺凌。抑亦不得已之举耳。若夫蠹豪既经惩创肃杀之后必有阳春宜访其乡曲之谨厚有德者优其礼而奖之胥役之小心畏法勤劳素著者厚其赏而劝之则至公无我之心。有以共白于其众。又安有不惮其威而感其德者哉。 

　　○申饬铺逓 

　　夫铺逓之设、葢以供送各衙门之公文者也、有本州岛县申报上司之文、其在冲途、有彼省传送邻省、及京部院之文、每昼夜须行三百里、凡所到地方、铺司于公文套上填明某日某时到即为前送、如有稽迟擦损、定行查究此定也但充斯役者。皆贫。苦之民。栖身于旷郊败铺之中。犇走于雨雪风霜之下。饥寒困顿。已不堪言。所望者些须之工食以资衣饭。而本官每视若辈为至贱之人工食为可缓之物。非扣减止给其半。即兑欠以听其追。夫为铺司者。又侵短其司兵之所有而吞肥之。以故名虽挂于铺役。而身多趁食他方。每公文送到。沉搁层累积日淹期。即或倩人代送。受托不终。弃掷中途。屡经查勘。凡此皆因糊口之为谋遂致官书之是误虽欲严加重惩。而见此孱赢褴褛。又安忍乎。为司牧计者、其司兵工食。断宜如数库给不得以欠粮抵兑仍严饬铺司。须照司兵按名足给不得侵短分毫本官或道经铺次不时呼司兵而讯之。如铺司侵扣。重责追还。各铺兵既获资生不得仍行趁食擅离汛地公文一到、仍将某处某人。于某日时。送到某衙门公文若干角、某角面开内若干件俱登记号簿明白星驰前送不得仍前沉搁及雇倩他人如送到公文擦损及封口有开拆痕迹随取本人甘结存据。庶日后查究。责有攸归。至于送到交割之处、仍取该铺于某日时收到公文几角收管存据庶别有稽迟弃掷与本铺无涉若后经查出、系本管铺逓失悞者。倍加惩处。如此、则司兵自不敢躭延推卸。而公文亦可早为驰达矣。 【凡紧要文书应端差妥役不可槩由铺逓以防本地奸人偷看及他处沉搁向有县、公发出赍送抚院公文、为本地惫矜、私开夹入县公劣迹欵单、虽抚军知。奸人所为而县公平日之疏庸可见矣卒被紏落职此皆因公文径发该房未经铺司亲领耳凡每日应发某文署内按角每角按件挂号讫发该房上号早堂领文时本官当堂验明几角某角几件与角面数对逐角实封按角交付铺司亲手领去、随令分发各路铺兵驰送其铺司为司兵之首领须择老成谨慎者充之其积年奸猾者革逐另募则文书逐日有所稽考而典守者无推诿自不敢通同作弊矣】 

　　○严缉私贩 

　　夫盐徒贩私、皆系附近有产盐处所。奸民与场丁通同私易。奸民利得贱盐。场丁利其售货。其私贩所至之地又必有窝家。而乡村小民食私、较食官颇贱。故群相争买而贩私者亦因其易售而视为恒业。虽州县例有缉私捕壮而私贩亦例有纳壮常规。于是私盐盛行。而官盐日壅。然更有大伙盐徒、南方撑驾大船。北地多驴驮负。弓刀炮火白昼公行庄邨任其经过。捕壮不敢稽拦。其尤可怪者、官商纳课领引、到场买盐者也、如直隶天津、山东泺口之商、所认各州县额引、在场买盐运行、州县例有销引考成。不得不督责民间买食。其如本商贪图多卖反暗买私盐而充官盐以致盐多难消。又借口民多食私而令官壅。竟有州县狥商情面。追比私于正供此□地奸商借官行私之弊也、如江淮两浙之商例有管理上场下河等伙计其不肖之徒、纠合无赖买私。连樯运载。明插店、口旗号执持官引以为影射江河四达。莫敢伊何。又闲有大胆豪商贿通官长捆载多觔公然行掣径同额盐一体装往地头发卖。或解子别售他商。以取倍称之息此南方奸商借引行私之弊也。然而州县官禁小民之私贩易。禁大伙之私贩难。禁北商之借官行私易。禁南商之借引行私难。何也、欲绝小民之私贩必先严卖地之窝家窝家绝而私贩不行。私贩不行而民间无可买。虽欲不食官盐得乎。夫私贩绝而官盐自消无难也。其绝窝家宜严饬保正十家长逐户挨查。如有囤私立行拿解。倘玩而不察。与邻佑知而不举一并连坐、重究。其拿获私贩、务讯买之何所并究所卖之人私贩入境必有所来之地务当扼要查拿彼自难容轻涉如是、私盐不禁而自绝矣。至于大伙、盐徒、经过地方、　新例照盗案处分。岂容入境公行然而二三捕役。莫敢撄凶。所过乡邨稍或拒阻。非恃众劈栅焚屋。即日后行刧报仇。夫有才胆官长。素严保日。须□□□□□□□□□□、□□有大伙盐徒。将入本境。一面整备壮丁。持械堵截。一面飞报本州岛县亲率兵壮星驰其处。各村庄鸣梆放铳齐集救援。如盐徒恐而他往严守毋令入境若已入境。须大张声势。多集壮丁装架坐炮。相距箭地三面围之毋轻与交锋彼知官众严整不可犯。必弃驴向空方而遁。然彼遁则已不必穷追将所获驴盐、除酌量给赏外止以拿获私盐申报院道不宜轻叙盐徒带械。官兵追捕之语。以滋驳查多事也。若盐徒恃众拒捕、杀伤兵壮即与强盗无异务须协力擒拿其持械拒捕伤人等犯止以现在及被杀者为断但要审取确实供招勿令日后游移为妥至于脱逃余犯。为数无多。众盐徒不为供出亦可不必穷究以律例内盐徒聚众十人以上。拒捕伤人。虽不曾下手仍为从论充军。不得比于贩私获盐不获人者不追之例也夫大伙严行堵截。使闻锋而避不入吾境上也入而围之。使、弃盐而遯次也不得已而抗敌交锋以致杀伤有所擒获申报具题斯最下也总之盐徒经过。乃欲假道他往以图射利。今来者已为亏折而后者又何苦而由斯径耶此大伙盐徒。将不禁而自阻矣。其北地之商。贡私暗充官盐由于引盐到境官不为稽考也夫本州岛县额引若干。每引额盐若干合计四乡烟户若干、按每户丁口之数。与额引盐斤之数。而均派之分发四乡乡长庄头、按户买食此其一或谓虽系官盐。听民自买若行分发邻于摊派。本商额盐、每年或一次二次运行、即将运到引盐若干斤。呈报到官本官即出示。张挂本店门首。即运到引盐若干斤。谕城乡约地庄头照烟户于某日为始。速付本商店内。照时价公平买卖。本商不得故昂其值酌定限期。于某月日买完。本商每、月将民间买过引盐若干呈报州县俟定期买完之日将本商卖盐底簿吊查如尚未买完。再行出示。催令民间速买。以便销。引而副考成。否则本州岛县严查、未买人户定以食私重究如己照数买完即令本商将过引目送验具文连引填明批解月日缴销引盐卖完之后。本店又复开张。或潜行私卖即系买私网利或傍人首告。或本州岛县查出。定行申报。按律究拟此又其一向来地方官、每于岁终将销引文书径交本商自投运道。而引未尝寓目。保无匿引影射私盐者乎今引盐按额完销运引即行验解商无暗卖之私民息多买之累此借官行私之弊可以杜绝矣若夫南方之商、运行各省。定由长江大河而去。非沿途州县之可稽查也。其弭私之责。殆在巡鹾使者之与运道乎。商人领引。赴场买盐。灶丁只照引目听买不许将私煎夹带查出本商余盐并究所卖灶丁。若批验所掣挚之后将引即行截角于择吉开行之后。仍有驾船插旗江河行走者。即为查拿解究。务尽根株。每年营销旧引克期报缴不得留藏本商。以滋影射夫灶丁不卖余盐掣所严查夹带则私盐不得出场引目照例截缴私贩尽法穷究则商人无所容奸此借引行私之弊可以立清矣而又何难乎。夫四者之弊既除。官盐无壅。额引可销、　国课亦因之而裕矣然贫穷游手无以资生聊借升斗之私以少延性命。故律有、贫难军民、肩挑背负、易米度日者不必禁捕之文。今缉役舍大伙而专拿此辈。有司遵　功令而并究贫人。此亦狥法之太过乎。语云、律设大法、理顺人情、况又律文所宥。而非驮载射利者比吾愿一切置之以昭盛世宽大之风可也 

　　○承审钦件 

　　凡　钦部宪件、类皆命盗疑难大案。上司以某州县为首才而特为批审。然而有情势阻挠之嫌。有展转逾限之罚。有核拟驳审之烦有问失出入之处分事为他人代庖而咎则本身自任且或会勘之奔驰适悞地方之公务。殊属无益。何必擅能。莫若托故以婉辞。免致劳神而受过 

　　○额外杂办 

　　夫杂办者、于正赋之外而因事以起者也。如奉部文搬运采买等事、虽云用过、准动正项开销、然钱粮起解存留。俱有定欵难容那借。若再行渎请。上司又以本官无才。致生轻厌且限期甚廹。非一手足可办。不得不委之各里、分头整备、俟用过之后、另文报销、如鸿在郯时、奉部文采买炮车木料一事、鸿即传请绅衿于城隍祠公议、先发库银四十两、合该年里长公领、照来文按数均派、采买运解、其用过若干、俟大部允销、即从应纳大粮扣抵、买完、本县出具批文、四乡佥议老成里耆各一人赴部投交、然而榆木大者甚少。采买断制。及水脚诸费。巳不下百余金。及解至大部停阁不收。书办作官等、通同作弊。必须用价买彼见成之料。而其价较本地采买昂溢数倍。否则谓解来木料违式无用。仍行驳换以迟悞军需查参。夫彼见成之料。乃各处采买数多浮于所用故经管诸人。因之转售分肥。是则奸书猾役于行文之始早己筹及于此也乃解木之人不得不多方揭贷。除售值及一切使费。又不下二百余金。迨年终奏销。仅准开销七两有奇。则前后所费之三百余金。将何着落乎以为派之民间民已知动项之有文以为赔之有司有司廉俸之有限乃止以允销七两之数分发于民比之所用。已不啻什佰倍蓗。而欲民之不疑官长之克扣者几何哉。于时各州县之刁民纷纷上司具控、以不肖之名、妄加官长、夫诸如此类地方常有虽民间多费。固属可矜。若动令官长受谤何以居此而无媿乎。鸿于开销到曰传集绅衿出部文相示比前发之四十除扣抵大粮尚须补库三十余两。但念民费实多。鸿为捐俸代偿库项。然又虑百姓之不为彼陈情也于是复以买价多费情形、详请院司、恳乞题增。及院司批详既下、榜示通衢。夫绅衿百姓。亦谅父母之心殚而卒不致如他处之啧啧者。以既发现银。即前后所用皆里耆经手。而县官绝未寓目也。然为民父母者。知百姓实多穷。困租税力役。已疲于水旱之频仍。而意外之输将。及加之借端之苛敛。奸胥猾役。需索诛求。百姓脂膏。宁有几乎。譬之子婴痛苦。为父母者方且拊摩顾复之无已若又从而笞之岂忍也哉故凡地方不得已而际此飞差惟是官无染指而严禁里胥科扰则苏民免谤其庶几乎。 

　　○申报灾伤 

　　夫地方遇有水旱蝗蝻、印官即宜亲查。或阖境为灾。或偏耦受害。里地公呈举报。便须传集绅耆共议。凡经申报上司、一面据详具　题、一面委员踏勘、其间供应有费。规礼有费。上房纸张造册有费。大部承行覆免有费要当计所报灾伤分数与应触钱粮分数若干。较之各项。使费共若干若费少而蠲多。则宜报。若费多而蠲少。则慎勿轻举以滋劳扰而无利于百姓宜更取里地不成灾。免报公呈存案免致羣口反议印官之不上陈也。若灾宜申报立即具详查迟报灾伤一月以外例有处分。至干踏勘、例亦上司委员。固无俟印官先踏勘而后申报。以致迟延自贻其咎也 【所云一月、就里地具呈以及印官申报到院司之日要不出一月以外耳否则例有参罚印官闻灾应先单骑速勘方准里地具呈须干三日内具申、庶无违例之愆非云州县止据呈转申而不必踏勘也】 若先经申报具题。后勘不成灾仍可据不成灾题结若既成灾、照例按分蠲免、部文一到宜严查真荒。照该图里坵段。原额钱粮扣免、母致以熟作荒停贫免富使小民不得均沾□□廷实惠。是又司牧者之责也。 

　　福惠全书卷之三十 

　　●福惠全书卷之三十一 

　　庶政部二 

　　◆庶政部二 

　　漕船催攒 
　　河堤岁修 
　　平治道涂 
　　建立坊铺 
　　修葺馆署 
　　城门报单 
　　佐贰滥刑 
　　严饬关津 
　　禁妇女烧香 
　　禁凌锢仆婢 
　　禁造假银 
　　禁宰耕牛 
　　育养婴儿 
　　禁溺子女 
　　建救生船 
　　捕灭蝗蝻 

　　○漕船催攒 

　　凡近运河州县、漕船重运回空、例有催攒之责每岁遇漕艘通行之时、便须预拨工房民壮昼夜守候河干遇漕艘入本州岛县界内、即索本头船单单上填明、某省某卫某帮运官某人、领兑某年某粮、本帮船共若干只、旗丁某某若干名于某月日时入境抵某处讫不许停泊片刻及至口岸偷卖粮米装载私货如有此等、立刻禀官拿究申报。俟船至出界地方。仍索报单填写如前。于某日时抵某处出境讫每早将昨日各帮船、报单汇缴本官以便照例限造册申报该管河厅、或管河道转报总河所报入境日时不得填先太早出境日时不得填后太迟以漕船日行立有定限恐出境太迟。总河查出。本州岛县有催攒不力之咎。且漕船停泊、不惟旗丁等卖米装货、前途他处发觉。供出装卖地方。均有未便尤恐火烛有不戒之虞地方官则千连受罚矣。本境河道、或有淤浅窄隘之处水大时宜于淤浅处插立标竿使漕船凭为眼目以便由深通行走水小时。其窄泓有泥滩沙湾。屈曲难行。宜令河夫导引使知所趋避若本州岛县漫不留心。重运一经擦浅阻泓便生图赖非云走漏湿米。即索夫船盘剥。任其勒诈故意躭延。稍触其怒。彼辄具文申报。则坏米迟船之咎。有所攸归矣。故插标指泓断断不可少也如工房河夫贻悞定行重究。管河例系州同主簿。亦须牒行申饰必往返之间。平安无事。亦地方官之幸也。 

　　○河堤岁修 

　　夫近运河及有关水利之州县例有堤岸岁修工程。有额设岁修之河夫。每年有额设河夫之工食。董其事者则在州同主簿。而考其成者则在州县印官每岁经管河道河应或一次二次按临查勘、稍不如式、则驳诘随之。一遇坍塌冲决参罚攸系故申报止称漫水亟为修筑。若漕艘所经。横流内注。难以牵挽而前恐申报者则在卫弁。而不待州县之徘徊补救也。故正印官、宜留心经画毋专听之佐职以自贻悞然所谓工程有岸址宽厚者。有河流身直深通者有岸外地浅而平者则其堤易修而可久有岸址簿窄者。有河流折冲淤阻者有。岸外地低而斗者则其堤难修而易坏何以言之岸址宽厚堤第增高而基工可省河身直深通涨流顺达而水不激堤岸外地浅平堤足易培而涵洞省力若岸址簿窄。河流冲淤。岸外地低斗者则反是所谓修筑薄窄者则帮之使宽厚折冲者则顺其势而筑之使坚淤阻者则浚之使深通而不停溢低斗者则培。之使厚而不致□颓其有通长朽坏。而堤根不固者则必重新兴筑其兴筑之法计工。长若干、用夫若干、每夫分其丈尺。使各有责成各夫所筑之工虽有分工而无分堤要使修筑如一而无坚松厚薄高低不一之殊是在监理者而时为巡视之。堤根浮土。务要刬平。夯硪坚实。堤两傍。务要大椿厚笆。深钉密拦使土不外卸而中可坚硪并填砖石。惟柴草浮松不宜填入。每土一层。夯硪一层如是层层夯硪土力方能胶固。其堤形须下宽上窄。渐斜坡而上。约顶平二丈。底阔五丈坡斜则不受浪头冲激底阔则堤身竖立经久堤而须圆平。使中稍隆起。不可低陷。使人畜曰行而渐凹。积水坏堤。其新旧堤接笋之处务要里外融合无痕圆平坚厚不得闪离薄削缺凹。使水停折激荡而易于穿漏工完之曰印官亲为察勘。用大长铁针。锥札入堤拔针不得使手摇磨以水灌满孔中不致消渗方为坚实。若用手摇磨。针孔挜紧水可良久不消。此作工者之奸弊也。堤渗水不坚定将所分工夫役重责。仍罚另行夯硪。并监理工房重责。仍申饬河衙督察不严之咎。堤里坦坡之下多栽卧柳以护堤根稍大则伐之。但留小者近堤顶及而俱不宜栽柳恐树长根深。风雨摇撼。损动堤身。每年科伐柳枝。令经管监视。计朿若干。报明堆贮。毋使偷窃朽烂以备修筑之用。其新堤初成宜禁人畜践履。俟两雨雪蛰伏之后。便无碍矣然车辆最易损堤。更须永禁。宜于堤里另筑一道以通之庶行旅无阻。而堤亦无害。凡堤面有漕船停泊橛眼宜不时填塞坚平毋致雨水渗入堤外有浪激狼窝而预行补筑坚实。勿致三春桃汛。入秋伏涨。涛浪攻穿。猝难堵塞。如遇霪雨连绵。河流涨盛。宜集河夫于单薄之处多备柴草柳朿土石锄镢之类。派定人夫。撘葢窝铺。昼夜防守。一经冲决宜急下帚堵塞毋致开溃其河身低下之处。平时宜多作坚固涵洞使水外泄以杀奔腾之势抑亦补偏救弊之策也。夫岁修工程。诚能官吏实心监理。夫役加工尽力而又时时查看。事事预防。则堤犹有不坚固者乎。然而额设河夫有春秋。修筑之责有。插竿指泓之责。有培垫狼窝撅眼之责。有种柳之责。有大水泛涨搭铺守堤之责。一岁之中。暇时无几。且类皆穷民。所赖资生者。止此数金之工食而巳其闲管河巡查规礼有费。经承监修饭食造册纸张有费。若印官又行克扣则所领几何其弊必致有并夫而食者夫并而名额则缺。额缺而修筑需人。其夫宁更有余资以为雇募乎。官长深知其故。苟岁修稍可支持。便为停省。及至迁延日久。不幸而雨霪河涨。堤岸冲溃。将朿手而坐受其参罚矣。鸿以为与其待参而多方补救。莫若廪饩按数支给。使巡查规礼听其扣存。经承饭食纸张。严饬不许需索其额夫造册点卯取连名互结不许短少如此则各夫糊口有资。自不敢并夫而悞用。苟有疏玩。虽严法绳之。彼将弩力自奋。而不敢加怨于官长矣。故欲河堤工程岁修而尽力又必自河夫不缺额工食不克扣始 

　　○平治道涂 

　　夫往来道路。虽山僻州邑犹须修葺、平坦。使水陆无阻。况冲剧之孔道乎凡有溪河之处深广则宜设官渡于何项节省而给以工食浅狭则建造桥梁酌其父小而为之捐募。至于途远无人烟可止者。宜建邮亭令行旅少为憩息。以苏劳困。如郊野夷旷。于大路两傍。劝附近居民及乡地人等多裁榆柳山松使灾天可以避暑。寒月可以为薪。其树仍属所植之人。而官不与焉。傍人擅取者有罚。或地有所主。即令主栽。如主不栽。官设法栽植即为官树地主不得擅伐。如此则政绩无所不张。而行者居者均有所赖矣。 

　　○建立坊铺 

　　夫州邑之有名贤名迹。如人之有美眉目。身之有美衣冠。而不表而出之是与黔面黧颜被鹑带索者等耳而鸟睹其秋瞳芝宇切云曜日之都哉故博雅君子闻先哲之遗风。揽昔贤之胜槩。不胜流连而羡慕之。况牧宰之躬莅是邦。而不访求搜采。以为表章之盛事乎。故或里居幽僻。则为。榜芳名于周道。迹邻近地。则为标逸事于丰碑但期有美之必登。莫令遗贤而削色。至于驰传铺舍。亦州邑之标帜也。宜五里十里一设。以至三十里铺而止使行旅未瞻雉堞之连云先识津亭之峙野不犹为百里侯壮其威采乎。所谓游刃有余。治剧以暇者。此其一班耶。 

　　○修葺馆署 

　　凡州邑处于冲途上司使客往来自多即简僻之区亦时有方面监司按、与仕绅见访。若馆舍荒凉。居停卑陋。何以展恭敬而成政理乎。故单子过陈、因宰不致饩。里不授馆。而知陈必亡。子产如晋、因诸侯舍于隶人。输币委之暴露。乃坏其垣而纳车马。赵文为之谢罪。考之周制、贵国宾至。视敌国之宾。班加一等而益虔。王使至。视贵国之宾。皆官正莅事。而监之上乡所以修邻好敬大邦而恪尊天使也今州邑设有察院。乃备宪节之经临者。宜岁时修葺彩绘。一应供帐器用。与旗帜执事。乐人舆皂衣帽。俱预制整齐。造册点记。贮库□备用。令库书收掌。兵工房照看。母致遗失毁坏。其过差使客经临、如地方凋瘠。无有闲房。可备馆舍。宜择关厢宽大洁凈客寓。免其杂差。于使客将临之际。该管人役。预为知会。扫除铺设。一应供给。膳餐廪饩。如司马陈刍。工人展车之属。无不备具使宾至如归大小莫不怀爱是非俨然成周之盛制乎。往往有司务为荒陋。以形瘠苦。然则维衰振敝。而诸务毕举者。果何在哉。故古之有国者。不敢以宾至无备。获罪于天王诸侯。今之为州邑者。又可以自甘亵越。取咎于上司使客乎。 

　　○城门报单 

　　夫邑治处于省会郡城、其冠葢往来、行旅出入、固槩难探报若简僻州县、非如通衢孔道、其仕绅商贩、往来无几、则城门、可以时至而时报也、新官莅任之始、即宜出示、申饬守门门军、除在城绅民亲友入城、问明免报外、如系拜访本州岛县宾客。一到城门。即须问明是何仕宦姓讳。何处籍贯。或往某处至此经过。或径来此。现在何店家安歇。逐一问明。仍请回寓暂驻俟报明本官。自行拜谒。该门军即行写。单蜜报。应否拜会。以凭本州岛县定夺。如有骑马带械之人。即行拦阻。行客说令城外行走。有公事入城者。亦应问明何差何人。或到营。或到县门。军实时禀报。违者重究。葢宾客见顾。或好友经过。未忍恝然而去。或亲知远至。必怀希望而来好友乃吾所欢接。岂无投辖之留。亲知亦谊所难拒。当尽解骖之意。又何必待彼先施。而始为答拜乎。至于素无相识。游屐浪投。彼既无他径之由。我亦得卸不知之罪。则饮氷茹蘖之余。又可省此无益之应酬矣。然须预饬门军小心婉禀不得以戅气粗言开罪一经查出。并究不贷。 

　　○佐贰滥刑 

　　夫衙官滥受民词、律有明禁然每有民间口角争哄小事、不便渎控于印官。而但具禀于佐贰亦有愤懑无泄。欲令稍倾悭橐。而为衙官作壸榼之需。为衙官者。因廉俸之有限。不无冀锱铢、以资薪水。然宜召两造而以理谕之。使亲友证佐为之处释。以聊受其纸张而巳。此亦律设大法理顺人情、之意也。夫何擅作威福。遽尔加刑。鞭挞之余又施三木。岂不谓之肆无忌惮乎甚有假堂上之批词以为虎吓之具因势衿之呈送遂为狐媚之行因而滥禁监仓恣其凌虐。是所谓傅虎而翼者矣。夫为堂官计与其有事而加饬。有伤同寮之雅。莫若先事而婉戒使知自儆之优。倘漫不为意。堂词未可轻批。宜召该书。严加切责。若少自知爱。未有不惕然敛戢者矣。虽然、表正则影自直苟堂官息讼宁民。兹祥素抱。虽贪暴之徒亦将化为廉静。敢更有多事而肆虐者哉。 

　　○严饬关津 

　　设关之意在于固疆圉、而守关吏卒、遂多立私税以抽商、非需索银钱。即抽其货物。使商贾视为畏途。甚有借盘奸诘宄之名。妇女经由必令停车褰帷。轻薄恐吓非得钱才肯放行。设渡之意、在于通往来。而操舟夫役每结党而横肆。或按头畜论价。或照货物论钱一遇轿车灵柩。则随意勒索。每当雨雪泥泞之时。必多人抬升。始克登舟而岸傍皆伊党类任其呼倩反袖手椰榆而不顾彼行旅既虑长途日暮。难以羁程两厓皆属荒原。又无宿店不得不忍气吞声任其饱壑竟有诈钱数串银数两不等者。至于黄河大江巨浸险溜之处。始则哄人上船。不论舟少人多。几无容足。且偏驴马参杂行至中流停舟索钱人畏风波马惊震撼而覆溺之患袛在须臾遂尔各求性命安惜金钱乃至无求而不得此等厉民之徒。安可不严行禁饬。于守关吏卒当移会本管痛除前弊。若官渡既有工食。念其守候河干。有驮脚客货者。量给酒资。散人不许要钱若私渡原无工食。船户姓名报官。每驮限以二文。每人限以一文惟黄河大江。给增三倍均宜立碑渡口通行晓谕。本州岛县仍不时密察。如有违禁多索。立时重责枷示。则奸徒知儆。行旅感悦。是亦仁政之一端也。 【此条未信编述之颇详故多采录之】 

　　○禁妇女烧香 

　　妇人女子、谨守闺门、理之正也。后世风俗不古妇女好为游冶。遂尔盛籹艳服玩山游水。畵舫香舆、朝神礼佛。杂沓于少年之羣。嬉戏于僧道之室固无论花迷蝶恋魂断芳丛色鬼淫魔摄归欢洞即路傍之谐谑难辞轻薄尖唇去后之风流莫禁颠狂细论是非自取其贱辱乎更可恨者。丈夫无耻。专为卖弄其妻。巾帼多淫。借此物色所爱。甚至郎随身畔。见人调戏岂非常。妇被情牵。赠彼钗钿欣有遇。于是增妍餙媚何殊倚市之青楼因而巨族名门竟化勾栏之碧帽若不严为禁革。将来败俗安穷。宜大张榜示先谕后拿敢有仍前妇女出外闲游入寺烧香绅衿之家。严拿仆从。庶民之家。严拿夫男。井容留僧道。重责枷示。其三姑六婆。乃诲淫之媒使。风月之牵头逞其邪说纵令贞妇也情摇落彼干圈任是侯门皆狗窦若男子纵其来往是欲受妻孥之封赠者也亦宜张榜示。优尼道姑。应静修庵院。不许擅入人家抄化。稳婆除收生外不许托故重来花婆断宜驱逐。不许容留本境。着该约地严查。如有违抗不遵。实时禀报。以凭拿究。如此、则颓风少正。闺帏严内外之分美俗可成。士女尽关睢之德矣。 

　　○禁凌锢仆婢 

　　人生虽有贵贱。性情皮肉。总是一般。如人自家儿子、骂着便怕他恼。打着便怕他疼。若是买来仆厮。一言不合意便骂。一事不顺心要打。不知其独非人子乎。袛因父母贫窘。不能养活。致令失身于下贱耳为家主者。彼所不知宜教导之彼所不能宜体谅之寒则与之衣。饥则与之食。疾病则与之医药。勤其看视毋令冻饿而弗顾毋令患苦而弗闻主人恩养如此。彼独岂无良心自是感戴深恩。而同父母。纵或懒惰嬉游。失时悞事加之笞责。亦不过戒其省改。彼将自悔无词。又岂敢衔怨于心耶甚有主人不正垂涎仆妇少艾。婢女姿容。背人调戏。妄起邪淫稍或含羞自拒。避嫌莫从。遽加过失之条。大肆鞭棰之毒。必强遂所求而后已。设其夫知而怀愤。报复无从非修彼此点污之谋即兴早夜戕害之惨倘又恶奴事泄。主萌斩草除根之心卒致其夫于死地而安意餍饫于此一脔也鬼神有知岂能逃冥冥之察乎至于婢女、蒙王公之错爱。触主妇之妬肠。终日非刑拷掠。每令含愧轻生。此皆家长不顾尊卑。挟威恃势酿成淫恶之端。致招刻薄之报。家门日见凌替。衣食渐至萧条未几而子若孙妻若女又为他人之仆厮媵婢矣。可不哀哉。可不畏哉。考诸古礼、男子三十而娶、女子二十而嫁葢古时民风朴愿男女以力作耕桑为务而且养其血气。必在于方盛既定之后。始可婚娶所以重人伦而繁嗣育也今之女子标梅之诗未赋伤春之什已裁故父母之爱弱息。或襁褓而纳征。或及笄而曰嫔惟恐青春之芳岁难留红粉之韶华易尽亦可谓体贴娇怜之殷且至矣。夫何房中侍婢。座后双环未颜半损未知桃夭之期自发将垂犹抱孤衿之影独不思物异情同。河上春鸠感候并花间之晴蝶岁徂年逝窗前鸾镜羞开等廉下之歌纨若其芳心欲绽。难禁飘絮逐狂风。晚艳徒伤。竟委残红填冷砌从此人道俨然终绝何知夫妇之恩情后嗣斩矣无传永断子孙之供养言之可为涕出。闻者靡弗心酸。故为之主人者驭下当宽而必持身以正恤下宜溥而必匹偶以时子曰巳所不欲、勿施于人恕之道也又曰、在邦无怨、在家无怨仁之效也夫有是家者乌可不以仁恕居心。而延绵远之祚哉。宰牧莅斯土宜以此意晓谕其民。是亦仁恩徧逮。矜恤惟宏之盛举也。 

　　○禁造假银 

　　民间所利用者、惟银与钱而巳钱或有地方不便行使者银则通用于天下。乃有奸徒、安立炉灶。专造假银。欺骗愚民有梅白。贴锡。插铅。灌铅。对冲。盐烧。煎饼。种种不一。有搀铅。搀铜。之互异。甚有鼎银。谓之见风消有假元宝。底面纹窝。宛如足色。有假银条雪色光莹。谓之倭条。此三者。更无分毫银气若商贾远来贸易。得此伪造之物。不亦亏本而徒劳乎。将有褁足不入。而物价顿昂百姓均受其困矣。至于农夫。终岁勤动以获田中斗石。冀粜银以偿一年公私之用当其谷贱之时每所卖石不过银一二钱。乃更低假。不竟丰年之大歉耶。是农民又受其伤矣。宜大张示谕、民闲零星使用。银色听从民便。自九成以至纹足。一切客商贸易货物籴粜米谷。买卖布帛等类务要足色真纹如前低假各种一槩严禁不许行使煎销铺户在本境者须投具甘结方许煎销。此外奸徒。严行驱逐。不许容留。具结各铺、敢有倚藉势豪。勾连市棍交通总地。夤缘蠹胥。仍前煎销低假。许诸色人等首告或本官不时巡察。立拿重责大枷。按律究拟民间擅用低假者。一并重惩倍罚不贷。亦一创奸苏困之善政也 

　　○禁宰耕牛 

　　夫牛所以代人而耕。以备农功之用者也。若听人宰杀。屠侩得以资血肉之利。而骨角皮筋。又商贾以之网利于四方是生者不胜其杀者之多彼力作南亩之夫。又将奚赖以勤耒耜乎。夫民以食为天农以牛为力。故律例禁私宰。明旨戒勿杀皆所以重农用而悯其服焇力以资民食也至于冥报厌忌之说犹□未者耳。宜出示通行晓谕牛代尔农服劳、为尔民资食之故。不可擅行宰杀庄头乡地等互相觉察如有擅宰耕牛者郎公同验明赴官举首审实照律问罪。容隐者并究。若老病不堪使用。及死者。须向乡地等说明。验其果真。投结报官。许宰杀食卖如扶同假捏发觉并究。按律例、凡宰杀耕牛并私开圈店。及知情贩卖牛只与宰杀者。俱问罪。枷号一个月、发落、再犯累犯者免其枷号、发附近卫充军若盗而宰杀、及货卖者、不分初犯再犯、枷号一个月、照前发遣示内宜。以此晓之。 

　　○育养婴儿 

　　夫上天以好生为德。仁人以恻隐为心故春当艹木初萌。而肃杀之霜雪不降物方长养宜惜而山泽之渔畋不加动植禽鱼。犹应爱护。况于人乎。乃有贫民、生子、力不能赡、因而弃置者多矣。考之宋淳佑问创慈幼局有遗弃小儿、民间愿收养者官为倩贫妇就局乳视、官给钱米如令此朝廷弘恤孤之政也又汉贾彪为新息长。郑浑为邵陵令、禁民不举子、养活者千数、其子女致以贾为名、郑为字、此邑令恤孤之政者也宁得谓此庶人子也而与我休戚何与哉夫遗弃子女、惟京省城市为多。其山僻蕞尔。或间有之。何也、以城郭人烟繁聚。故所弃祇见其多。而山僻乡邨散处、所弃祗见其少也然散处者。力未能毕收。繁聚者。功可以尽致。宜于宽旷亢爽之处。起建育婴堂如宋之慈幼局。延请绅衿好义者董其事父母官捐俸倡首、而寮佐绅衿富民乐助之雇拾工、派定方隅每日黎明出拾、日昃而归、每年十二人为会首、每月轮一人每值一月之事。然会首未暇夙昔在堂。又必聘选一老成有德者居住本堂不离时刻以便照管本堂一切诸务其所收婴儿。与所雇乳妇日积月增而雇值之银米。稍为不敷。则善念将有不终之惧。又必硕望盛德诸先生分任盛举多方劝募俾用度充裕而不匮更得多金买膏腴之田。岁收耔粒。获其赢余。以资雇值。则行之庶其永久乎。其起建育婴堂、外立大门、而周缭以垣墙、前建大堂、奉祀　文昌帝君、后建客堂、两庑各三楹司籍出纳会计之事皆在焉。堂左为仓廪。右为庖室。而两堂三面。造乳舍若干间。每间可住乳妇三人、以三十间计之、可住乳妇九十人舍后宜各留一空院。使暑月通风。免致热气郁蒸。易成疮疖。且便于澣渥晒晾。又于舍后稍远。闲置厕居数间、以便乳妇起如。其乳舍两厢、各置总门一阖、雇老妇二人司早晚启闭母令闲杂人擅入每乳妇除本堂居住饮食仍月给银三钱或五钱为雇值。以资其家用。须凭媒保照例立雇劵以防来历不明之弊。亦有乳妇在家受雇乳养者、或堂无间舍、临时酌行、但每月给米三斗、雇值如之、无论在堂在外。其住堂管事者。须三日一视小儿肥瘦。及有无疮疾。如瘦而有疾即系本妇少乳。并调视失宜。便应戒谕令其勤慎看养亟须延医视治妇少乳则黜之另替。但乳妇小儿有疾、须儿妇两科医家。专司胗视。或本医发心。或预为延订按季作可酬谢务令闻而即至庶无迟悞之患。每有育婴堂虽设。其乳舍卑湿狭暗。前后殊无隙地夏热冬寒。气蒸秽积疮疥疾疠。大小均婴而儿之肥瘠不为省览。乳妇惟利金钱。有何痛痒。羸疾而死者。不知凡几如是而儿之死于遗弃与死于收养止争迟早耳有何衿恤之为功哉其会首及硕德诸先生。凡有所劝募乐施者。每月择定某日会收。于三日前各会首及诸先生。即各用本堂知单传请。于是日早临本堂、值月者就本堂设馔恭候。其馔每桌不过五簋、一点一汤、加餐而罢、毋过费以示可久不必用酒。所以敬事。非为剧饮也。惟盛寒则三爵及之。跟从即以所撤者犒之。饭令饱。勿使枵腹奔驰。亦用恤下之道。其乐施金钱住堂管事、及值月会首同收按名登记。于收数后结一大总以示同事各会首公押备照其一月收过银米若干。用过若干。现存若干收养婴儿若干抱养去若干。病毙若干。现在若干悉照管收除在造册于次月会收之日当众交代下月会首接管。银用匣贮按数称交米用仓贮按数验付所谓公事宜授受分明也其拾工视地方之广狭。以定多寡。大约城内外各分四隅。须用八人。少亦四人。每人手车一辆。上置木架。冬覆暖幕以御风寒。夏被凉帷以障暑日。遇有死儿、亦收之归、择净地埋瘗以昭一视之仁。其所育婴儿民间情愿抱养者亦示期于会收之日值月及管事问明姓名籍贯住址。作何生理。登记于簿。以备查考。大约遗弃诸儿男少女多。每有抱养女孩者、长成希卖银钱不问良贱。之事者宜详察 之。每岁　文昌市君圣诞之日、本州岛县官设醮一坛、大集在事诸君。将岁中乐施姓名银米。以及收养男女婴儿之数。备申　神听使善信福有攸归其婴儿长成者即以　贤父母之字字之亦如贾郑两公之民。以名名子。以字字子之意以示仁恩惠政传诸无穷也然鸿仅述育婴之大畧如此至于因时因地经画措置之详俾无遗憾是在　司牧贤侯审定而酌处之耳。 【僻小州邑钱粮不敷拾工难雇于大门外设一暖龛使无力育养者自置之亦一省便之法也】 

　　○禁溺子女 

　　夫出之毛里而置之。波涛者。岂得巳哉。葢因贫不能自赡。而又乳哺、以妨力作。襁褓以费营求故与其为一以累二母宁存老而弃小虽然为父母者亦忍矣弃之中野闻呱声而动恻犹有可活之机付之横流沓孤赤以沉踪永无再生之路乃州邑大父母宁不为其生父母而疾呼以禁乎昔余仲宽之宰顺昌也乃作禁杀子文劝其乡人无得杀子、岁月之间、活者千计、夫仁人一言举无限幼穉之魂而夺之于□夷之手其福德可胜量哉谚云、虎虽恶。不食其子。言慈爱之心尚存也今之民。贫者多矣。恐忍其子不虎若也我贤侯其亦迹仲宽之文而感动之则凡此之蒙长养以遂其生者非即歌驺虞以仁风于无巳乎。 

　　○建救生船 

　　昔宋郊渡蚁、而兄弟身登廊庙。杨宝纵崔。而子孙世并公孤一之微其报至重若救人于覆溺之中者。则福祚又当何如哉。夫州邑地处江湖之滨而往来州楫时遭风涛之险想其入浪求生惊魄自伤于无路扳舷望救呼声共惨于遥闻若其一□之蔑如安可援手而获济故恺悌君子。倡捐俸之义举。宏普度以作慈航。恻隐仁人。追乐助之贤风。拯危津而操实筏。但属崩崖断岸之区。与夫绝渚惊颷之地或五或十守同斥堠之不离若雨若风防比敌师之骤至倘急援一命赏逾七级之旌如迟悞片时罪等纳沟之罚仍应计月以酬佣。勿令枵腹而供事。 

　　○捕灭蝗蝻 

　　夫蝗蝻之生、多应洪水之年。又继早干之岁。则鱼卯布地。遇暖而升。到处蔓延望青而  蜀。然而物虽虫类实有神司。若其虔祀以求。亦或随风而去纵即聚族以处。依然禾稼不伤。此鸿在郯屡试而有验者也。但邻境之来。似可诚通。本地之生。颇难情谕非 彼于炎火即瘗乃于深坑务期噍类尽除莫使遗孽复炽若或穷民能扑计斗石以出粟为偿果重灾可移虽肺肠亦愿糜以代幸　司牧之早为留意。庶羣黎之先事预防。 

　　福惠全书卷之三十一终 

　　●福惠全书卷之三十二 

　　升迁部 

　　◆升迁部 

　　总论 
　　清钱粮 
　　造交盘 
　　查仓谷 
　　查库贮 
　　查税契 
　　结钦宪件 
　　清监仓 
　　简词讼 
　　请署篆 
　　接新官 
　　发家眷 
　　销号件 
　　吊案卷 
　　毁刑具 
　　备文册 
　　买补驿马 
　　论铺行 
　　还借办 
　　赏吏役 
　　辞乡绅 
　　辞文庙常祀 
　　出衙 
　　交代 
　　辞上司赴新任 

　　○总论 

　　夫司牧之官、终日鞅掌于簿书卒瘏于政事。祇凭风力之操持。未暇计筹于善后。及一且幸获升迁。离任有日而清夜扪心自问造福于地方者何事施惠于百姓者何人恐福之未或造惠之未或施作孽既多含怨不少而奸民黠棍将有起而议之者矣司牧者于此。纵难免救于从前。犹可弥缝于今日。其政关钱谷刑名谋之乎己者毋使稍留缺畧事涉绅衿庶役及之乎人者尤须格外周旋诸宁存去后之思切勿惹濒行之玷。虽不敢云攀。辕卧辙冀吾民借寇之求或亦得免窒户怀砖为共歌推谢之去斯可矣。至于事临别之上官。宜如循墙考父。三命滋恭。欵新任之同寅。比之令尹子文。旧政必告庶乎远迩上下咸安琹寉以相随前后始终无愧图书之数卷不亦美乎 

　　○清钱粮 

　　任内钱谷、每年虽有奏销清册。然解支欵项不无移换就急支透暂那以致从前奏册。逐项虽清而节次通盘犹多未楚须将所移之项。在民欠者。催完补孔。透那之数。在官役者追补还仓必起解条条如额既无毫忽之遗存留欵欵皆清亦无多寡之谬不惟全任内经手之考成即可作离任交盘之定案至于存留一项惟各役工食。或因公事而透支。或尚在官而未给。透支者穷役难偿。少则代赔。多则抵兑别役。未给者通查给数贫则补与。殷则取领批存或亦情理之宜行总须平日之恩均何致兹时之较量否则解支不清。那空无补。致滋新任之留难。而未给之奸徒乃乘机负义不告官而告役指称作弊侵吞。新任稍有不洽用是持其柄而摇之则调停多费申揭损声皆于是乎在矣。然此务而留心于 期将届之前恐迟则时日仓卒料理之弗遑耳。 

　　○造交盘 

　　夫交盘不止一事。而造册各有经承。其应造者。有地丁粮册。有杂项钱粮册。有仓谷册。有驿逓夫马册。有　钦部宪件册。有监犯花名册。有贮库赃罚什物册。有私盐变价册、而钱谷之交盘为尤重今姑以钱粮言之。夫节年任内钱粮。自应每年终将解支欵项。照实征册查筭。应解者解。□获批回。应支者支取具领状各附卷不使分毫亏透攒造清册。此即一年之底册也如有未完民欠。注明底册俟来岁开征先令补完屋欠以足去年未完仓口则一年之钱粮彻底全完矣。今年如是。来年复如是。在任之年无有不清惟本年之经征完欠。与解支实数。尚待将卸事之时。方能煞定总数其解数查照批回如批未获即于交盘册本项下注明其支数查照领状通筭一年扣至卸事之日为止。不得多支一日。恐接任官与上司驳查。本年钱粮微完。应解者。若未抵奏销之限。尚宜畧存。作实在存库银两。交代新任若经征银粮。未抵应全完之期。亦宜畧存。作未完民欠。交代新任接征。否则新任甫莅无项可动未免见嫉前官不留余地以此介介耳 

　　○查仓谷 

　　夫仓谷、所以备赈者也、从前或捐或罚原无定额。故官将卸事、未完者催交结件、力不赡者、注销出示以免里蠹原差中饱、今则常平捐纳米谷。例报藩司。领实收呈部监。换给执照。每年照地亩劝输。谷石。本州岛县具详督抚汇题虽颗粒难容亏短至于出陈易新春粜秋籴则收纳定要分明于卸事时。将每年捐纳劝输。以及粜籴之数。有无前任旧管以及本任动用开除。备造四柱清册每年一様二本。有无动支牌票领状粘卷候代。其实在仓谷预先自行盘验封固更防胥役乘机偷窃如有本官那移即须买补毋令交代盘查亏少。有等不情之人、弗待买补遽以亏少具申、则失体面矣。 

　　○查库贮 

　　本官新任、有前官交下贮库之物册。有无某衙门解缴。及本任贮库等物。须查节年贮库红簿照数备造清册、一様二本、候代、其库物预先逐件查点明白。如有抵换遗失即系库书侵盗。严行究追其应交代者人命之凶器。盗贼之赃仗。私盐之变价。上司之赎锾。与　钦宪重案之应解审等物。如系自理及无紧要存库之物。不必造入交盘宜将原库簿缴销俟交代时、听新官盘验。 

　　○查税契 

　　地方杂税、全书载有定额者、每年自应照额起批差解无定额者、每年止照旧例、畧为增减、起小批差解、其批俱粘存案卸事时将任内节年解过税银。备造清册一様二本候交代。连批送验。其每年收税底簿。及更换牙帖俱宜查缴不得存留该房。其田房税契、奸牙平日多□狥不报。宜于报升之后。严谕官牙。将未经税契者、即速报税。须免其戥耗。庶官牙人等揽税者多。至贫矜衙役。例于印官卸事时乞恩讨印。亦宜酌从以示加惠。否则延匿不报。虽却情执法。亦无补于事也。无额税银、虽有赢余、但以羡补不足。而本府及经承、俱岁有常规。州县官、所存无几。然例有之规。断不可少。若稍为吝惜。非屡行驳查。即发示申饬以长奸猾隐漏之弊。不可不知。故并及之。 

　　○结钦宪件 

　　本任内有命盗、及追赃重案事关　钦部者例有定限。迟延参处。若任内未完。有碍升任。应审报者、速行审报应追比者、速行追比若丁忧事故离任。未完事件。照离任官例于补官之日。每案罚俸一年。其批审宪件、亦宜速审详结。于卸事时、将　钦部未完事件。并宪批未完事件。各造简明册一样二本。并原卷检明候代。如有宪件赎锾。应追比者。亦造册交与接管催解。 

　　○清监仓 

　　监羁人犯、时宜吊簿清理。固不俟卸任日为然也。然卸任清查。以便交代新官。其狱中有题结死罪候决之犯。有军徒候遣之犯。有重案未结之犯。俱应备造花名清册一様二本。候代。其各犯须逐案查明实数亲身诣监逐名点验是否原案之人年貌声音是否相对恐奸胥乘机作弊将废疾瘖哑者抵换仍严饬刑胥狱卒严加锁■〈金靠〉谨慎堤防以候新官查验。其部宪追赃追赎之犯。亦应各造花名册。照式交代承追。其自理词讼、监羁及追罚之犯、一槩当堂逐释注销免致胥差滋扰。 

　　○简词讼 

　　报升之后其人命盗逃重案。自应照常准理其余雀角细事。以及户婚田土。或可片言剖决者。即与剖决。或有牵连即批令乡地亲友从公处释、若卸事将近。更不宜轻、准。时方料理交代。未暇即审。以致原被证佐诸人。羁迟守候。费钱失时。而胥役且得借端需索指官诓诈更有奸吏以暮夜之金耸动本官。为怨家报仇雪愤。以为时将去任即一二事稍为出入。亦无害耳。不知输家岂能甘服必待新官告理扳连过付之人是官未及朿装而讼牍巳形矣不亦大玷乎此断宜拒绝者也 

　　○请署篆 

　　升任之后、上司既有知照、附近省会督抚藩臬、即宜亲谢。远则或先具禀启致谢。其就近道府。亦应亲往面谢。凡有奉到部宪要件。面时即宜请示。作何归结。以便遵行。如新官大选推升。距任地窵远不能即至。须详请委署。若地方事尚有未完。恐生手一至。便有许多刁难。邻寅僚佐。平日有情谊相契者。不妨为之商请。若地颇殷饶未有不乐从者。抚军方伯、素好垂青亦即面为禀恳。方具文请署。其任内钱谷刑名交盘册卷。料理齐备。待署篆到日肯即周旋交代。便可结一任之局。恐久恋地方。又遇外人盗案。反为沾滞矣。○其署印官方伯具详。抚军批允即宜备吉启红批差役迎请如系本府郡亟别驾。又属上司。其迎请各色仪文。尤为加谨。使其喜悦。更自用情也。 

　　○接新官 

　　新任系京选者、远则照、例迎接、近则可直接至京系推升者亦照例视远近而迎。其迎启须检点名讳。与引用典故恐涉嫌疑开罪措词宜卑谦婉曲令头接衙役带去。临任时虽或署篆接受交代。如尚未启行。仍应设席迎风□□致贺以申款洽毋谓交代无关。可以疏畧而去后摉求旧官在任多年保无丝毫之渗漏乎 

　　○发家眷 

　　夫、官系升迁京职、及外省丞牧家眷或未便先行如系事故解任、家属归里断宣先行不惟舟车犹是自行办理。呼应尚灵。且免临时搬运行装。纷纭□载道路观之未雅。所遣护送衙役须平时老成使令之人抵家即宜犒赏路费。令其早还不可久留○近闻有不肖官员、离任起行、地方含恨竟闭城门。不谷放行且更喧拥市衢裭夫人之衣。而殴及舆从者呜呼、居官至此可不耻哉可不畏哉敢并记之。俾司民牧者宜着眼也 

　　○销号件 

　　凡任内催拘钱粮词讼税杂事件原差俱有承票各房俱有、号簿于将卸事、之时、谕令经承原差将承催号件严行催结定于某日通比。应催结者尚有未完。仍勒限严催赴比。另日再销。其余可宽免者尽行注销出示晓谕其差票勾抺。随带入内衙。如自理并、杂差牙杂税契诸号簿比销之后。亦随交带。入免留在外以滋日后口实。 

　　○吊案卷 

　　凡本任内　钦部宪件并命盗重案。已经完结各案卷、通。吊详查从前粘连印缝无差。共若干件。其未完结之　钦宪件。将原行详覆底案。粘连成卷共若干件。其未经审结命盗重案若干件。须将各案口供看语细加检看要与原详文相合如供看内有字语差错不对详文者须改正如一原被状词呈禀、前后审取口供招看及牌票应存者存应删者删。俱挨顺月日粘连用印存案使后官接审。或委员会勘免致奸胥抽换及混乱不清也以上各件俱应发房悉令该经承照数具领批发存房。领状粘卷。存贮本官备照。以免该承遗匿混赖前任吊查未经发出之弊其自理词讼内民问户婚田土应存案者。其口供审语。照式粘存。以备日后兴争吊取前卷为凭如不应存案文卷。悉缴贮本官备查不必发房 

　　○毁刑具 

　　夫重枷大板之设所以警蠹棍而示威严也。岂常用之具乎。若存而弗毁恐有乘怒骋威以戕虐民命者是谁之孽耶如在任有此。干谢事之时宜尽行焚毁以灭其迹则雷霆雨露天地仁爱之心也。 

　　○备文册 

　　卸事之时、须将空白。应用簿册长文领结。并红白手本禀揭封函之类。俱宜照式用印记数收贮。以备一时之需。免致向新官手借印殊觉烦难也。 

　　○买补驿马 

　　凡驿马有额设之数、交代定须如额但有升信即宜购补马匹若待临时。马主乘机勒索高价。且有养好伤残之马。仓卒难容检择。而新官从来务要臕壮强健者。其看出伤残。岂肯收受。不徒费金钱乎。所买补之马须即加印烙另槽喂养以候交代。若一入驿中。又将疲敝不堪矣。更有新官。利于拆色。如缺额一时难买。莫将照市值算银。亦两便之道。但止取收到驿马印结则多寡有无。皆非我所计矣。 

　　○论铺行 

　　将卸事时、须出示晓谕铺行、及买办人等、本州岛县自莅任以来、其日用米面菜蔬、以及布帛杂物俱系现发纹银照市价平买。并无丝毫賖取短抑。即今离任伊迩。恐有买办乘机作弊賖短铺行价值许实时喊禀本州岛县以凭重究追、偿。尔铺行毋得隐忍自累致咎本州岛县言之不早也。 

　　○还借办 

　　将卸事时、宜出示晓谕各铺行及工房经手人等、本州岛县自莅任以来、所有借办什物家伙等项俱开有细数列于示后以便本人认取。巳严谕家人不许擅动俟本州岛县出衙门之时。尔铺行各宜俟候照数搬回毋得自悞。倘有衙役勒措不还。许赴本州岛县喊禀以凭责究追给。 

　　○赏吏役 

　　夫在任多年、各有该管经承、自能乞恩沾惠其忠厚朴实者。不敢以琐事轻干。本官于离任时所有难携粗重木器及旧屏敝簏之类。或效力班头。与守门皂隶。挑水打扫火夫。酌量多寡。均匀赏给。一以酬劳。一以使若辈叨去后之思也。 

　　○辞乡绅 

　　夫乡绅在任、相与有年、素承岁时馈问其将离任自应视爵位之崇卑。与交情之厚薄。而畧申别敬。宜命礼房、将本治乡绅、现任京外、及告致闲住在家以及举贡监衿居恒往来者。通行查开折子送宅。再将宅内岁时礼节底簿详查。其爵尊者、或备杯币羊酒扁额。亲诣致谢。稍厚者羊酒扁额。再次扁额。俱差人致谢。扁额金缘墨字之不一。俱鼓吹往送。其余不应送者、未能徧及如邻境有应致意者。亦酌量行之。以尽临岐缱绻之忱而已。但羊酒扁木、俱给与价值取领存据。制扁匠役、亦给饭资总之善后宜周勿因惜小费而致敛怨商民也。 

　　○辞文庙常祀 

　　文庙乃本治教化之宗城隍乃是邦福德之主。此州县朔望所敬礼而仰赖者也。讵解绶登车。而不稽首告谢乎。于离任前、择吉、恭谒　文庙　城隍、及常祀诸祠庙。至于修。葺藻餙平日宜然若待濒行动念。仓卒兴工。则未免草率从事弗克坚久矣 

　　○出衙 

　　署官摄篆、无论□衙居住与否、总宜早葺公馆、或借赁民房移出庶便修理以候新官其出衙时、须各处亲加检看恐有字迹粘贴墙壁及不当人见之物。衙役及后官拾得。留作话柄。且有藏匿要件遗忘再为入取更觉未便也○其衙门窗隔门户以及橱灶等类。皆系民膏民力所成而本官眷属藉以栖息者历有年所。若反而思之苟有惠泽及民饮食寝处庶无余媿否则仰屋彷徨应汗流浃背宁敢毁巳成之工又累百姓金钱乎宜严谕家人毋得妄信俗说擅毁一椽寸木查出定行重责出示实贴三堂共加遵守可也 

　　○交代 

　　凡交盘册造成、本官逐、欵磨对既清于在任时先取各房并无未完钱粮事件甘结存据俟新旧交代日。然后将各房攒造交盘册。每一样二本。并批领卷宗共若干件。传请寮佐眼同亲交新任或署任彼必查明无舛。方将交盘册前页面。新官写收字用押。旧官写交字用押。各执一本存据。新官再出一印结付与旧官。然后出已经交代文书印结。申报各上台。则旧官可以翩然长往矣。 

　　○辞上司赴新任 

　　新官既经交代申报。旧任必由府道藩臬出结报院。升京职。则院给咨吏部。升外任。则吏部发凭咨院。给付本官。以便到新任。然辞别上司礼节仪文尤宜从厚加谨毋谓离任。便系客官可以大意而行。每每获罪上司。致有不终之失。可不戒哉。 

　　福惠全书卷之三十二终 

　　●禀启附 

　　四六大启 
　　四六小启 

　　◆四六大启 

　　候某协院 
　　候川抚刘公 
　　候文宗某 
　　候水巡台 
　　候潘守台 
　　候钱太尊 
　　候许刑馆 
　　候张三府 
　　送守道入贺圣寿 
　　贺道尊寿 
　　上兵备道 
　　谢袁抚台 
　　迎郑郡守 
　　候杨提台 
　　贺学台新正 
　　贺上台午节 
　　贺上台中秋 
　　迎东兖李道台 
　　贺济东丹道台兼理驿传 
　　迎新任张寅翁 

　　○候某协院 

　　伏以龙飞天际甲金流万界之红光。鹄举台端。羽玉刷九重之黄焰。寰宇特为洗色。衣冠庆以腾声。恭惟台台、支天赤柱。驾世彤轮。拔崧高之苍秀岳灵移峦巘于鸿襟控渭上之清泓河伯贡涟漪于鹤臆阴风吹谏草寒回青锁之毫铓怒电掣弹文光绕银台之笔阵于是功高四海。争传折槛之风。而宪肃百僚。遂拜协台之命太微垣少微垣一碣挺昆铜拔地狂颷排不动彛分野汉分野八弦萦海铁补天奇石触还坚行见曳云双履。登登响振枫庭。耀日六衣。烱烱香浮桂殿矣。某才惭下驷。曾趋锦里之尘。迹愧枯鱼。久沐玄津之润。望真人于霄汉。日远长安。投下吏于海滨。风殊闽徼。 

　　○候川抚刘公 

　　伏以捧日月而作重瞳重晕重轮照耀被四天之下挈地天而归一手一经一纬平成高百代之中已闻焚草庆清时。又见采薇歌远镇。恭惟台台撑霄品岳撼海才涛臂力拄云闲而十万里漂星浴宿之银河可高揽斗杓而掬盻光擎电闼即三千丈割夜破昏之玉烛应远燎轮鉴之临秀甲嵚■〈山上奇下〉。不为医巫闾。曷抗起幽燕之宇。劲争嵂崒。真如华不注。忍飞来尧舜之庭。折槛播雄声霹灵铃车轰□省奉常翘峻表昆命铜柱耸朝班烱秋月之孤悬九列光生共指晶蟾卿寺出壮晓风于八面三川响裂咸惊鼓角钺台开古锦城金锦城玉垒浮云挥尘何难立扫大剑戌小剑戌金牛落日挑戈即可重回行当冠功阁而独擅麒麟入□幄而永符罴虎。某仕林樗质。宦海萍踪。仰青岱而蒙收。久厕亭云之列。饮沧溟而知感。难修涓滴之酬。缥缈行仙、瑞气正占天五色。艰难作吏苦心空费日千筹未遑拥篲清尘。敢用芹陈上从。伏愿拂秦鎞而下照俯披一寸之私控蜀宇以高擎蚤勒万春之绩天衡乔待。　帝眷崇膺。 

　　○候文宗某 

　　伏以文昌上将当圣人御世而益腾魁斗之光旗鼓中原有才子主盟而倍长坫坛之价临风相庆。依宇良欣。恭惟祖台接天峻表。葢代雄才灿万花于手管红飞杏苑之奇香剪双水于曈轮青映蠡湖之巨浸诘戎驾部。胸埋十万甲兵树帜文台。领挈三千礼乐如伯乐空群而一顾行天逸骏应发交河瀚海之嘶似中郎过爨而相知绝世焦桐定舒清庙明堂之响化浃棫莪。幸　圣天子之作人有赖。泽深桃李。知大宗师之造士偏奇。某腹惭武库。当年喜侍清尘。笔谢词锋。此日惊瞻焰藻。借文星而照里。依光之愿堪酬。媿宦海以羁踪。拥篲之情莫展。戋戋朿菲。肃肃裁椷。薄志贺私。统惟崇鉴。 

　　○候水巡台 

　　伏以褰帷闽国。耆定树入道风猷。陈臬外台。纲纪作四方表率遥分镜韵如映氷壸恭惟台台、道岸先登。儒林首出襟度与西湖竞爽秀挺双眉文芒共北斗争寒花飞片楮自升华于台秩。曾凝白简氷霜。既较艺于楚封。益耀青箱桃李。中外之剔历日久。君民之籍重殊深露冕行春光照蕉源翠色垂绅驻节威生芹浦雄风恩徧洒以为膏。伫登三独。印双悬而如斗。桌度百僚盖胸有数万甲兵安试错盘而不可且神普三千世界何难属辖以兼司争看执玉之荣。会见赐金之宠。某猥以监儒。谬叨俗吏蚁封盘马果何以回策如萦鸡邑烹鲜终且惧负乘致寇旁皇闻命。战栗抚躬。所恃巨庇可乘云。是以遐思先仰斗拜下风于咫尺敢云蛩和琴音冀河润以滋培庶得萝因松茂托之百顿。驰以寸衷。 

　　○候潘守台 

　　伏以宿映台垣。宪节分旬宣之重。望降玉帐经纶归控制之权。预展候阍。伫听曳履。恭惟台台、忠结主知。学先民觉胸襟修异气吞禹穴晴云才田清莹手弄圣湖明月历试公卿于中外。旋资屏柱于藩宣西省参和江上之珠轮动地外台执法匣中之丹颖流恩人望攸归　帝心简在。拥旌旄而临两镇。呜佩玉以翰入闽威名同吉甫之佐周万井嬉游讴夜月闻誉比召公之分陕千秋巩固乐熏风盖符握南邦业砥干维于半璧伫宠颁北阙应持斗柄于三台。某朴樕庸材。仅枪鷃步。风尘贱吏谬润蜗涎初领一同踯躅深虞折北久依万厦命提实籍指南愿弱缟以兼收鸿毛亦采希折钩之不弃大冶咸炉即拟披云。预修短奏。兹悬就日。敬沥夙衷。不尽□裁。统惟照鉴。 

　　○候钱太尊 

　　伏以五典佐王。绩茂握兰之省。一麾出守。宠分剖竹之符。是以活万人者封。于以酬五马之贵。恩覃海甸、瑞霭榕城。恭惟台台。圣代璠玙熙朝柱础九苞凤彩辉腾二竺之云百斛龙文润洒六桥之雨得宇宙之清者烱若星辰当雪霜之纷者岿然松栢方效发硎之用。即趋注笔之班世推、月允皋陶三尺持平于法部人服廉威赵朴千古建节于朝歌双锷律中紫气光横牛斗九峰帘内孤标影缀寉琹中郎岂薄睢阳耶聊烦卧护朝廷深知弱翁矣行即召归某一经未究。六翮无成。提封。谬领一同县谱无闻三异幸步清尘矢心效其正笏窃追芳躅引领欣为执鞭部庆观风。台依近水。愿有天而丕冐。拟即日以抠趋。先布巩音。遥干鸿造 

　　○候许刑馆 

　　伏以□壁灿人文四海集英、雄之彀风霜严法署九霄分使者之符同籍争荣。末僚动色。恭惟台台。虞山名儁。震泽奇英宫锦为心披藻昭冋云汉色明珠作唾惊风纷落笔毫花登杏苑之词坛。科名领袖。探锦帆之学海。绅笏源头独对枫宸合在学士八传之。地爰标。李署来佐福星一路之邦法案对青天满袖清风嘘云葢覆盆瞻白日九霄甘雨洒天池布福诠笔谳书洽恩于泣车汤网会见仁心广被继召茇而咏、驺虞固知惠意弘敷大干门以迎驷马某躬惭短羽。力借长风缅记燕台附骥。喜分杏籍之余荣于今岩邑烹鲜自觉笋班之迥隔朝夕受事干左右。提命渐引于周行。欢溢伸眉。□深刻腑。拟趋鸱阁。预奏鱼书。心曲葵葵。毫端草草。 

　　○候张三府 

　　伏以瑞拥云门七淛发、山川之灵蕴祥迎日户八闽流霆电之严光望切鸿庥情深斗仰。恭惟台台文心巨匠天日奇姿屈注银潢万顷之波澜注管高摇玉尘半空之云雾生、衣。巍科蜚乡国之声、□绩播神明之颂宸遴鼎鼐。简在股肱甘霖随满堂星屏散彩惠露覃延赤。社风骨标华甲秀色于西子湖中。擅雄才于夷君峰下云葢争传香案吏欢拥朱幡天池快覩玉堂。仙欣瞻红幕。某学惭为长。官喜得师山城驯雉深怀鸣绮之风沪渎烹鲜未闻奏刀之巧幸仪型伊迩可佩服为韦弦快趋步有规得借熏于兰□。仰祈末照。俯纳细流即日抠。趋临风粉涤 【巳上先君文集】 

　　○送守道入贺圣寿 

　　伏以骢马朝天紫气飞腾于万里星轺拱北祥光光 习耀于层霄快湛露之兴歌知金茎之有赐欢腾属吏、喜动天颜。恭惟台台、儒林凤羽。海内龙门。天挺奇才。世称异品周邦屏翰匹申伯以同声商鼎盐梅继傅岩而并烈绩隆行省望冾中朝。兹当万国之呼嵩。乃偕群工而拜表录成金鉴追风度于曲江诗和卿云挹恩光于舜日圣人三祝欢情岂后于华封天子万年文德载高于召虎某生际昌期、躬逢胜事。惭负弩之无由。谨贡暄而作颂伏愿诚通当宁。道格宸衷投君无异果矢忠悃以志沼毛寿国有奇方炼仁义而为鸿宝中书二十四考壮猷永奠乎唐基广成千二百年至道常陈于、轩录 

　　○贺道尊寿 

　　伏以至诚天健配二曜以贞明君子日升合万灵而受祉遥瞻寿域。恭进霞觞佳气浮天欢声动地恭惟台台、德自天生。神从岳降望隆名世应五百载之昌期仁覆穷檐造亿万民之命脉金门曼倩天上岁星采笔青莲人中仙品盛德食玄穹之报。固宣台鼎之崇跻。仁人调元化之偏。自是冈陵之叶祝。某久庇帡幪。深沾培植。覩兹悬弧之令节。曷胜献曝之微忱。谨效虫吟聊申燕贺。伏愿西王屡降频添海屋之筹南极常悬永注蓬莱之籍 

　　○上兵备道 

　　伏以楼船建钺。遮海国以长城。甲冑如林。壮东南之半壁。旌旗变色草木生威恭惟台台青毡起第。黄石授书搦管裁云赋甘泉而吐凤乘风破浪起北海以搏鹏边畧必需乎长才。文事每兼乎武备。分藩雄镇数声刁斗风清执象、宪台千里关河月静军中一范惊西贼而胆寒海上孤标詟南彛而颈系从容借饬。方畧如神。谈笑围碁。韬钤自在轻裘缓带羊叔子之遗风雅歌投壸杜南阳之轨度盖出则方叔召虎。而入则周公召公某学困雕虫。才惭倚马肉食徒讥于曹刿莫佐一筹毛锥久掷于班生未能万里幸托龙门而长价。徒瞻虎旅以杨休伏愿战胜庙廊永贡越裳之雉澄清海澨再彰麟阁之勋 

　　○谢袁抚台 

　　伏以天子念功。恤劳臣而赐休沐至人造物。收下士以广搜罗。荣倍登龙。誉惭舞寉。恭惟台台东汉名宗。延陵望族。家传清白。披裘五月之风。见地高崇望马吴门之识希文雅志进忧君而退忧民叔度汪波澄不清而淆不浊班联付从。堂堂京兆田郎出典旬宣。赫赫壮猷方叔字人春曰历官岁星久标赤帜于中原。乃借长城于海甸力除阉难。再造民生疏抗万言当道驱狼之气功成一箭高墉射隼之心召伯甘棠。何人不咏。羊公尸祝。随地称隆定而效赤松游固巳解组归里身归而图明主报欲以人事君下逮庸流。亦沾荐牍。某质本迂疏。才无表见荆州品题即佳士何期迹混齐竿欧阳赏识必闻人窃槐质同燕石葢葑菲不遗乎下体。岂桃李可数于公门。心切雀环情陈理素。粗贡沼毛之敬。聊将曝曰之忱。伏愿东山命驾。北阙承恩履佩摄凌烟再■〈忄尉〉苍生之望功勋彰汗竹大弘名世之猷。 

　　○迎郑郡守 

　　伏以骥足腾空、夙重燕台之价。龙泉吐焰。新来闽渚之光。水部无双。福星有赖恭惟台台奇才天挺。过英妙之终军。德器少成。压汪波之叔度。南宫独步。早观上苑之花。东箭驰名。初领冬官之秩。光依日月。履曳星辰词赋杜陵采笔益挥于粉署风流何逊清才出刺乎扬州以天上之仙郎为人间之师帅。葢汉世名公卿。多出典郡。而我朝刘东山恨不亲民应看五马之来春。巳小单车之就道某官惭司理。职摄端城。越俎讵可治庖。代斲终虞伤指。仰瞻台从。何异云霓。敬迓文旌聊同竹马。负弩虽羁于鞅掌。登龙已切于神驰。伏冀遄临、曷胜宠籍、 【巳上外父邹匪石先生文集】 

　　○候杨提台 

　　伏以龙韬雷奋九重隆阃外之权虎节云屯四塞恊师中之吉东国尽归甲帐南天旧识牙旌夙庇鹰扬。虔伸鱼訉。恭惟台台、文武弘猷。经纶伟望敦诗书而作帅三军瞻紫电之干城凭樽俎以折冲百将式朱颜千裘带传令则六合标奇风云成阵登坛而九天试秘草木知威楼船霞峙金钲连湓浦江声甲冑霜明银组乱广陵涛色久擅旌旄之寄更崇节钺之尊维二东喉呃之冲。近屏淮服。接三辅股肱之地。远翰神京。特宿重兵。伫烦元老风恬紫帐关寒虎豹之魂日丽彤牙海绝鲸鲵之影挽天河以洗兵甲靖萑泽而答、升平华注峰前立马望岱云之绕护■〈山昔〉山湖畔卷旗听铙吹之繁歌已看威着龙裳。会见勋图麟阁。某江介鲰生。边陲末吏材同下里滥吹齐氏之竿质比轻萝愿附将军之树雀跃兴思。仰止久倾于铃阁。鳬趋未逮瞻言犹阻于戟门。泐布芜词。侑将芹献。敬驰下走用代趋承。伏冀台慈、俯垂鉴采、 

　　○贺学台新正 

　　伏以玉烛调和五色转灰葭之管璇台布泽三阳回谷黍之春始和而颂新禧椒花结彩寰宇而依旧德棫朴兴謌士气欢腾、官寮喜溢、恭惟台台、金启精英。玉融风雅银涛珠露石渠研班马之文锦宇瑶函嵩室读神仙之籍卿云晻露光浮綘帐之华奎曜昭回影映氷壸之鉴世叶得师之愿。邦收造士之资兹者、律居太簇。序始黄锺。元日昌辰。巳转玑衡之柄。春王召令初看蓂荚之司淑气回芳梅柳近琼阶而献笑阳和出震蘼芜迎玉节以含滋试循华序之推迁。共仰元功之调燮。某朴樕微材章缝贱品、绾铜有惧茂弘。结绶常惭叔度。拙守之品流最下期一当于舆评高山之仰止弥殷。冀无忝于朗鉴。伏愿履端伊始长发其祥颂介、祉于兴居。迓纯禧于锡命从此三条银蜡骊黄尽囿于东邦伫看五夜瑶阶凤诏衔来于□阙值兹大节、曷□寸私、 

　　○贺上台午节 

　　伏以五叶蓂开。炎晷共舒于化日。九畦兰馥。芳时宰濯于恩波、节适届乎天中欢共腾于宇下。良辰既际福履应绥。恭惟台台、心彻氷壸。气钟玉律。望崇山斗。合九有而仰止依光。度越沧溟。尽百川而朝宗赴壑敉晴原而抚绣陌百城棠荫常浓挥蜀扇而奏虞弦千里熏风自拂海国之搀抢尽扫辟兵何假灵符炎景之曦驭方升延算偏宜彩缕兹者时逢重午、节届一阴、印结双扉喜泛菖蒲之玉综传九子争堆角黍之金凡叨临照于龙光。共切驰情于燕贺某江介鲰生荒区末吏、幸徼洪庇。大厦久托连云。欣遘令辰微忱莫将寸草。拟鳬趋而未敢。托马足以遥仲。伏愿藻火荣施。槐风昼静调羮玉鼎初乘梅子之黄拜赐金銮早捧麻音之白肃忱葵向用展芜词、 

　　○贺上台中秋 

　　伏以银轮初满。秋光藻耀干朱门玉律方中。霁色昭回于畵省。瞻崇禧之介福。值佳节之昌辰庆协与图。欢腾属采恭惟台台。切云大厦。浴日洪流、宰六合之宏猷。锋飞斗下。启千秋之长夜朗叶区中剑在室而灯在帷未当露光芒之色海能涵而岳能润葢已全流峙之材二东之搀枪尽扫自随令序偕清三秋之云汉常明。直与氷心比洁值兹商音正肃。更羡月魄长辉令节平均碧洗四天一色舒光满驭清驱千里无埃濯素魄于氷壸漾金波于银汉华延柘锦宁夸晏府之奇绣宇桂直胜庾楼之槩某江介迂儒、荒区末吏、陬隅向晦犹仰照于容光弱草惊秋尚承恩于湛露伏愿星辰履近岳镇风高。盈盈白露末怀聊托蒹葭冉冉素辉微绪借倾葵藿敬陈下走、薄侑芜词、 

　　○迎东兖李道台 

　　伏以北阙拥双旌。锡命出芙蓉之殿。东隅伫四牡。仁风崇芍药之班龙光远贲蓟门迎肃气以先澄豸绣徐临沂水望雄风而竞拂欢腾属寀、庆溢黎氓恭惟台台、应运真儒、匡时上哲、品崇嵩室。合九有而景止依光度越沧溟。尽百川而朝宗赴壑。早夺□蛛之秀。式高昆玉之俦青年射策花明宝马春风紫气凌云才濯锦江秋水允矣清满琹堂借鸾栖而驯桑雉洵哉名高畵省从鸡舌而耀花骢玉节铜符叱驭直临边徼外碧鸡金马褰帷久到夜郎西葢巳靖六诏之风烟自益沐九霄之雨露。惟琅琊风称岩地。控齐鲁之名藩。兼驿传每属繁区。筦轮裳于王会。特专宠任。暂试雄才五云摇綍先飞丽彩于彤牙千里金城预识澄清于玉辔故里龙蟠自谈笑问南阳旧迹天门虎卧任从容寻晋代风流某江表鲰生、荒陲永吏、拙守之品流最下。高山之仰止颠殷。天与厚缘。欣覩凤纶之自北。荫思广厦。渐看鸿渚之遵东。伏愿济时乘。来苏早■〈忄尉〉星辰履近。长瞻福荫于云霄岳镇风高。行普商霖于海国。敬伸燕奏。肃布芹私伏冀台慈、俯垂鉴采、 

　　○贺济东丹道台兼理驿传 

　　伏以五云豸绣东邦筦王会之图四牡星轺北阙重朝宗之典海国欣瞻鸿树、末员庆企龙光、恭惟台台、秀发沧□望崇柱石。文经武纬。授外寄以咸宜。义震仁怀。道中存□时出抚万户而庭无稽牒春风荣屈轶之华领两郡而荫洽舆图秋水覩神羊之迹方从鲁国。借保障之弘猷。旋筦邮传。膺特恩之简 。惟山左南通淮甸。北达燕京。紫陌之咽喉最重。而驿使上而轺车。下而封事。红尘之供顿尤繁散则十羊九牧谁筹会计于中枢合则万缕千丝全鼓经纶于掌握霞蒸云拥时送九重之节凌霄电逐风驰会见千里之琱鞍照地勋烈久铭玉藻姓名伫覆金瓯某荒区末吏、江介鲰生、手扳送迎每愧尘沾首蒭茭供峙尤惭职隶虎符欣瞻一路福星。远窃二天恩庇。抒寸忱而肃贺。端下走以陈词。伏愿、琅函再锡。玉节频膺长隼高方 与暂作藩侯之锦堑峨冠赤舄行登禁籞于纶扉不既揄扬。曷胜欣忭。仰祈丙鉴、无任寅恭 

　　○迎新任张寅翁 

　　伏以骢马出丹霄百里郎垣开雨露彤帷分赤县双旌霭色壮云攀依共切蒿莱。企仰尤深葑菲。恭惟台台、金峙精英。玉融风雅。锦泉丹穴俨丰沛之毓萧曹。紫电青霜。如武库之推韩范咳、唾则珠玑月露。才名早掇巍科。咏啸而词藻天葩。文誉直空冀野如干将之出匣占游刃于新硎譬制锦之成章识雄、才于补衮聊尔棠为茇舍洵哉棘作桐栖。甫聆入境之先声。已诵来苏之后我云间独鹤绕行马以前驱天上双鳬望花城而载道岂非二东之福曜。自为九域之台衡。弟某江表鲰生、蠹藂下士、两年作吏深愧糠粃之先一旦去官犹幸兼葭之倚抚此疮痍赤子念念惟父母遗惭顾兹盘错岩封事事望贤良补救伏愿、轩绥蚤贲。华绶飞临葭回律转遥如寒谷之回春冻合梅开竞望朱轮而献笑有怀芹曝不尽葵倾仰渊涵俯垂电■〈日属〉。 

　　◆四六小启 

　　候扬提台 
　　贺上台元宵 
　　贺道台午节 
　　贺道台中秋 
　　迎东兖李道台 
　　复济南金太尊 
　　贺兖粮厅寿 
　　贺衮粮厅代觐 
　　复沂州太尊 
　　迎新任张寅翁 
　　复沂州杨乡宦 
　　上京口张镇台 
　　贺宿迁令君之任 

　　○候扬提台 

　　恭惟台台、元老壮猷。文人贞吉。龙骧虎蹈。旗常之弢畧久宣。岳峙山凝。保障之威权特重夜月敞高牙共指搀枪影灭春云环细柳不闻刁斗声高百花洲上见轻裘缓带之雍容七萃营中听鼓吹铙歌之迭奏何止金城千里。共钦玉帐元戎。某猥以短翮、株守嵓疆。簿书之驹隙频劳。手板之马尘易困。每怀幕府。未展寸私。虽自顾而愧仄弥深。幸台容而疏愆或宥、敬从家君竿牍之后、薄将小子芹曝之忱通家孔李石交倍切于当年铃阁孙吴河润幸邀于此曰惟冀敦父谊于古处。畧下吏之尘踪。三衅肃陈。九顿鸣谢。 

　　○贺上台元宵 

　　恭惟台台、慧炬高张、清标远映。朗朗诵入怀之明月。融融欣有脚之阳春东邦静铃柝之氛何待金吾弛禁北海引樽罍之不嫌玉漏频催值兹三五良宵。共羡一年初望香车宝马暗随绮陌之尘火树银花竞遏瑶笙之响东君弄春色试观螫驾山来素影逐人回坐待虹桥路启不数花开琪树。恍疑人在蕊宫。某帡幪久戴乎高天。忭蹈倍殷于令节愿金莲之夜永不须市、剔银灯诵宝幄之春辉无负天磨玉镜敬陈俚韵、肃侑清欢。伏冀□慈、俯垂茹鉴 

　　○贺道台午节 

　　恭惟台台、才涵万有。勋炳两间。宪府权尊。波卤尽关至计海滨地重。月明谁载私鹾。甘雨逐朱轮。千里淋濡膏泽。严霜凝绣斧。百城凛冽威棱。值兹地腊天中、欣返朱夏在午、阴生姤则君子含章位为离而大人继照鲸影久消海国。龙标竞逐芳晨白水青蒲己识太平之有象堆金砌玉共欣解愠之熏风某朽质难雕。葵心久向筐无杂佩莫修约臂之丝椷有风词用代县门之艾敬陈竿牍。肃侑芹忱。 

　　○贺道台中秋 

　　恭惟台台、金峙精英、玉融风雅朗朗入怀之庆。亭亭凌汉之标风雷动而贪墨洗心清彻公门之水云汉章而寰区景象光摇使者之星兹者。素辉共挹重轮佳节欣逢三五双清此夜何烦弦管吹开一碧当空早称楼台雅兴乘槎河汉既劳八柱以承天。缓带轩堂试展一尊而吸月。凡兹闇曶。悉属昭宣。矧列斗区、敢忘依戴。某绘天无技。窥管犹惭临月榭而玉宇临华辄思近水望天香而金枝飘蘂尤切瞻云止此下吏之抒忱。岂曰上交之敢拟。肃将芹悃。薄侑桂醑。 

　　○迎东兖李道台 

　　恭惟台台、鹏图学海。凤览儒林。八纮仰经济宗工。一代推文章巨哲紫占斗下锋飞吼匣泉阿绿润寰中瑞协济时甘澍倚注雅需燮鼎。敷宣暂藉褰帷方从南诏碑前立马续磨崕之片石继看东邦封内停车开茇舍之层阴士民预想于来苏。寮属伫怀夫主采某质居謭劣叼备属员。欣闻纶綍之自天。益切帡幪于就日。惟幸龙光在迩。弥令鼯技心惭组系鳬趋延颈关前瞻紫气缕萦燕贺斋心棨戟拜明霞肃献微忱。敬驰下走仰祈丙鉴、无任寅恭、 

　　○复济南金太尊 

　　恭惟台台、气吞潮海。岳降嵩高三典佐王。法雨膏濡绿野。一麾作守。台垣首灿青齐秀姑射奇姿清比濯缨之洁锺淮南异彩名高华注之峰某荒区末吏江介迂儒当承天之四映值轩乘之来过负弩郊原巳幸披云于芝宇褰帷色笑益欣覆露于槐天乃未修禀于鱼笺先志隆施于雀跃。尺函远锡真如十部之荣。芳颊频嘘。何翅万间之庇。扪心知感。戴德弥惭。敬因宪使之旋。薄具曝芹之献。敢云报李。聊付倾葵端役贡陈、伏希崇鉴 

　　○贺兖粮厅寿 

　　恭惟台台、祥储太乙彩毓函三丝竹传鲁壁清音共指案前仙吏苞络景菰城秀发群知岳降申生值兹、林锺协奏。寿域弘开东方半刺欣莲幕之常依南极一星比薇垣而共耀竞献交梨火枣方瞳之紫炁盈阶何须浮李沉 绮席之青麟满座凡兹属邑、共切欣瞻。某朴樕散材久叨云荫、分宜趋承台陛。捧介霞觞。虔修下吏之谊。以引大年之祝。惟因匏系边隅。莫队随寮属。肃布微忱。代驰下走望鸾謌其未远。祗雀跃以何从。伏冀台慈、俯垂鉴采、 

　　○贺衮粮厅代觐 

　　恭惟台台、璠姿雪鉴、皎操氷壸。解泽润苍生之福。襦袴欢浓。阳和回大地之春。龙光誉满。顷者三年报政。车服以庸之时。又属万国朝宗。公侯用享之日。元英劝驾。紫气开旌濑潴风清吹送仙舟登碧汉长安日近行瞻　帝座拥红云虽虎头城下遄为竹马之迎而豹尾班中早看槐龙之舞其职腼鸣琹。材惭剖竹喜起竚锡康侯实切末僚之庆提携暂违慈母更关下吏之私以匏系之难辞欲负弩而未获。所为怅怅同乎士民而依依先于高厚者也。昨以滋阳公札。附申脂辖之诚。兹复不忝专函。聊展歌骊之意、揣分不嫌于再三。论心未抒乎一二。 

　　○复沂州太尊 

　　恭惟台台、才擅国琛。气涵天宝、鲁诸儒之稽古以饬政刑。汉循吏之近民。实原经术。堂厂清风披拂桑麻起色。帘垂夜月歌腾襦袴杨声。葢经济之猷暂展一州如斗大。将优崇之命。即登入座倚云高者也。某猥以庸流。谬当剧地。时逢钱谷紏。计拙簿书鞅掌何以治邑不可急恃德化之旁敷不习为吏视巳成幸典型之在望特荷栽培。戴德与高天并永。每怀奋激。感衷同秋色俱深。况际佳辰。尤怀盛德盈盈白露下怀未托于蒹葭冉冉素光隆贶反贻乎琼玖揣分知惭。抚膺增惧。谨九顿以拜完。容三熏而嗣展。 

　　○迎新任张寅翁 

　　恭惟台台、扶舆学海。奎壁儒林锦毫占昆玉之班。艺苑夺蠙蛛之秀群颂龙蟠异产彩龚潘花庶几凤宿层台辉联鲁雉当轩车之载道。已竹马之喧迎。弟某朴樕匪材。谬膺民社十年尘欠两载艰辛欲纾赋则前令有未竟之局欲督催则小民有并征之苦心力交穷。垫赔踵累窃兹旧逋告竣。不烦新政萦神。但弟操本铅刀。作叨岩邑。当内省则负疚千端每报政亦自书下考惟幸斗山重望巳俯首而倾心冀兹香吏仙才早更纮而奏治龙光未远。敬听车音。兹因端役奉迎。附陈不腆、伏祈台照、凭颖神驰、 

　　○复沂州杨乡宦 

　　恭惟台下、簪缨世冑。阀阅名家。简任枫宸。方倚承明之护。洊膺芝綍。行分专阃之权侍衮龙而依彤阙望重禁垣总虓虎以建碧幢威扬畿甸弟野薮庸材。江皋末品通籍名区时适逢干盘错备员锦里庇尚藉乎贤豪依切龙旗。有惭鳬舄乃蒙瑶札。载锡豊仪申命自天甫开函而色动报琼无地惟对使以心惭 

　　○上京口张镇台 

　　献岁发祥。履端纳祜新花照席当吉甫之燕周细柳开营识绛侯之有子弟鸣琹鲜学。剖竹多惭寒同燕谷。欣逢王者之春弱比垂萝愿附将军之树昨承次公之枉顾、殊增俗吏之光华。乃以倚马即行。遂致蚁诚未展。兹承孟令亲之便、载申不肖弟之怀、陇头枝放借传一纸春风日下葵倾仰三台霁照临启曷胜瞻驰之至、 

　　○贺宿迁令君之任 

　　恭惟台台玉融风雅、金启精英、岭峤千寻青嶂移来秀色河流九折紫澜坐拥雄封鹏万里以高骞云翼欣穿月窟凤九苞而下览棘藂聊代桐花伫看制锦以报章。巳奏新硎其砉尔。弟某朴樕下材、滥竿滋土、而老年台、命世弘猷。暂为小试。已颂扬载道。朱壸氷丝。直飞越东鲁而映色矣荒郯之与贵治、冲剧难治。政复相同。惟冀老年翁氷雪相映。肝胆相披。尺五花封。邮筒非远凡有相关。时思惠好。敢云葭玉之倚。庶几唇齿之依则弟且望淝津而九首矣。暂役鱼笺。聊申燕贺、并陈不腆、薄贡芹私、伏冀台慈、俯垂茹鉴、 【俗称启头书尾者此类是也○巳上六鸿学制畧言】 

　　是书成于甲戌岁之孟冬梓于己卯岁之仲夏计页凡柒百陆拾岳字凡贰拾柒万叁仟玖佰叁拾写刻精工校□详核无一字潦草讹脱诚恐四方□利奸徒私窃翻刊纸板粗恶字迹模糊舛错以□乱真令观者难以入自如有此辈恳乞当道大人　缙绅先生维持风教共彰公瘅并　赐闻金陵本堂立驰鸣究衔戢无既　　　种书堂谨　启　 

　　福惠全书四六禀启附终
