复斋日记　　（明）许浩 撰 

　　●复斋日记卷上 

　　会稽王冕元章有高才。其墨梅冠绝古今，断枝残楮，人争宝之。其画梅多自题，有云：“我家洗砚池头树，个个花开淡墨痕。不用人夸好颜色，只留清气满乾坤。”其初见高庙应制题梅诗曰：“猎猎北风吹倒人，乾坤无处不沙尘。北人冻死长城下，谁信江南别有春。”上大赏之。 

　　僧玘太璞，吾姚人，专心禅学，藏经五千四百卷，无不成诵。高皇帝灵爱之。一日，问之曰：“为僧不了，其报云何？”玘对曰：“为僧不了，永堕阿鼻地狱。”上曰：“出何典？”玘曰：“出《藏经》第几卷。”都御史詹同目之曰：“若奈何为此对？”玘曰：“玘释氏，不敢背教，亦不敢欺上也。”上颇闻其语，诘之。玘以实对。上变色曰：“然则吾当受是报也。”玘叩头曰：“天生圣人，为生民主，岂同于凡类耶？”上曰：“此又出共？”玘曰：“出《藏经》第几卷。”上命取经阅之，信然，大悦，谕诸大臣曰：“卿等虽各有才，不若是僧之忠诚也。”临终，沐浴更衣，诣上告诀。上适有事不见。玘望位叩头曰：“臣有生缘无死缘。”即退。上闻知其语，叹曰：“噫，玘死矣！”使人视之，果已卒。遣人谕祭，驿送还乡。 

　　御吏台管勾宇文桂犯罪，搜其衣笥中，得私书百封，皆浙右人奖诱之言。或欲私求进，惟平凉知县王轸之父，托寄轸一书，勉其忠孝，尽心于职。余索少许附子川椒，以养衰老。高庙见之大悦，亲赐玺书奖谕，及白金百两、绢十匹、附子五枚、川椒五斤。是虽圣明旌善之厚，其亦轸父之诚，有以感动之也欤？ 

　　林舜举子同善，元省试第七人，任泉山书院山长，因号泉山。设教有方。元亡，变名字远遁。国朝征天下贤良，有司钩致，遣行人多赍金帛。泉山携一谨愿仆同行，途中以金帛授仆而自裁，戒使勿返，盖不欲使其家人知也。子世懋，官至太守，号芹边。孙勤，号朴庵，奉新教谕。皆有诗文行世。学者称为三林先生。朴庵子大酋，国子监丞。大酋大夔，庚戌进士。人皆以为泉山忠节之报云。 

　　元都事苏天爵，类集元名人诗文，如姚牧庵辈亦与，凡七十卷，名曰《国朝文类》。御史南郑王理为序。今牧庵辈全稿不复见，而于此独存。其有功于诸人欤！ 

　　予观文公先生之作《资治通鉴纲目》，仿诸《春秋》而立凡例，其义甚精。及观全编，则其间所书，多与凡例不合。心窃疑之，既而考之先生《与林择之书》，有“《通鉴》工夫浩博，始谋之太锐，今甚费心力。须来年春夏间，入近山僧寺中，谢绝人事，作一两月期，毕力了之。盖心力不强，其间稍似间断，便觉条例不贯，故须如此”之语。而他书又谓：“是书实授之门人讷斋赵氏，而成于其手。’乃知先生僧寺之期，竟弗及酬。而讷斋所成，于凡例之旨，先生未必能尽究也。何后学之不幸如此耶？所幸凡例俱存，可以取正。故上虞徐昭文得为考证，以明先生之意。今考证已附入纲目之后，凡例尚未载。累言之于有力，使梓入之，而未遂也。用志之。 

　　钱宰，武肃王这裔，善诗文。高庙征修《尚书》，会选《孟子节文》，宰为诗曰：“四鼓冬冬起着衣，午门朝见尚嫌迟。何时得遂归田愿，睡到人家饭熟时。”察者以闻。明日，文华殿宴，上笑曰：“钱宰昨日好诗，然朕曷尝嫌汝？何不改为‘忧’字？”宰惶恐谢罚。未几遣还。高庙待士之隆如此。 

　　元中书左丞余阙，尝名安庆太守韩建之堂曰“大节”，而为之记。大略言其为政简易，及寇至，乃不惧而有临大节而不可夺之操。盖亦溢美之也。及元末乱，余公乃为之守，而居是堂，增城浚湟保障之。□年，城始陷而公死焉。是其所为大节者，乃自成也。昔赵昂发判池，尝作堂，名“从容”，冀可于此而从容耳。及后元兵南下，赵遽引客至堂，指所匾字曰：“吾必死于是。”古人谓“从容就义难”，此殆先兆也。公名是堂“大节”，而后竟死是堂。岂非亦其兆欤？公之大节，素所蓄积，亦于此而可见也。池与安庆相隔一江，赵夫妇同死，而公亦然。忠肝义胆，交映江浒，长江之辉，一何多耶！ 

　　沙漠道途，风物伤感。□于参议张辉卿《北上纪行》，学士王仲谋《中堂事记》，盖元盛时风景如此。今当不然矣。 

　　陈寿，分宜人。聘某氏，未成婚而寿得癞疾。其父令媒辞绝，女泣不从，竟归寿。以己恶疾，不敢近。女事之三年不懈。寿念恶疾不可瘳，而苟延旦夕以负其妇，不如死。乃私市砒，欲自尽。妇觇之，窃饮其半，冀与俱殒。寿服砒大吐，而癞顿愈。妇一吐不死。夫妇偕老，生二子。家道日隆，人皆以为妇贞烈之报。安成李翰为予言之如此。 

　　宋孝宗因观《文海》，敕宰臣王淮、周必大，谕秘书郎吕祖谦，取有益于治道者，编次成书。书成而疾作。孝宗惊惜。令取阅之，曰：“吕祖谦所编《文海》，采摭精详。”与除直秘阁，赐银三百两，绢三百匹，赐名《皇朝文鉴》。且令必大为序，下国子监版行。有媢疾者，密奏《文鉴》多言田里疾苦之事，是乃借旧以刺今。又其所载奏疏多指祖宗过举，尤为非宜。于是孝宗遂以为载邹浩谏立刘后之疏语讦，别命他官修定，而版行之议遂寝。吕以病归乡里，遂绝口不敢言《文鉴》事。后必大作序，缄以传吕，吕一阅而藏之。盖其所序未能悉其意也。吕曾自言其去取之意云：“国初文人尚少，故所取稍宽。仁庙以后，文士辈出，故所取稍严。如欧阳、司马、二苏诸公之文，俱自成一家，以文传世。今姑摘其尤者一二，以备篇帙。或其有闻于时，而其文不为后进所诵习，如李公挥、孙莘老、李太伯，亦搜求其文载之，使不烟没。或其尝仕于朝，不为清议所与，而其文亦自有可观，如吕惠卿之类，亦取其不悖于理者，而不以人废言。”又尝谓：“本朝文人，比之唐人韩退之、杜子美正少。如柳子厚、李太白，则可与追逐者。周美成《汴都赋》，亦未能侈国家之盛。止是别无作者，不得已而取之。若断自渡江以前，盖以其年之已远，议论之已定，而无去取之嫌也。”其所著如此，人岂能知之乎？晦翁晚年语学者，以为此书编次，每篇有意，每卷首必取一大文字作压卷，如赋则取《五凤楼赋》之类。其所载奏议，皆系一代政治之大节。祖宗二百年规范，与后来中变之意思，尽在其中。读者着眼便见。盖非《经济录》之比也。《文鉴》于此遂传。彼媢疾而沮挠之者，有何益哉！ 

　　张显，宋状元。既廷试，高皇帝梦双燕坠地。及胪唱得显宋。大悦，后为国子。 

　　永乐间，李马廷试第一。御笔改为骐。唱名，马不知为己，不敢应。上曰：“马也。”复唱“李马”，乃出拜赐。是改王拱辰之事，复见于昭代云。 

　　予尝观诸豫让曰：“智伯以国士遇我，我故国士报之。”而窃感曰：“兹让值智伯，然亦智伯之值让也。使让不值智伯，让固不见知。智伯而不值让，亦无让也。”噫！世果无豫让欤？无智伯欤？ 

　　高皇帝罢相，政皆独断。惟制诰之事，任之馆阁。永乐间，解缙以草登极诏称旨，以政任之。不久而黜。一日且暮，宁夏报被虏围。上悉召阁下诸老，皆已出，惟编修杨子荣赴命。上不怿，示以奏曰：“尔后进，宁解此？今当遣何处兵往救？”子荣徐曰：“不须救也。”上曰：“何也？”子荣曰：“臣尝奉使至彼，其城坚，且人皆习战。今其发已十余日，虏必己退。但敕守臣固守，及邻近诸城壁堤备可矣。不必遣兵而重为烦扰也。”上颇回颜，曰：“明日与诸老来议之。”夜半，虏围解报至。诘旦，上召子荣以报书示之，曰：“卿何料之审也？”喜见于色。问其名，曰：“杨子荣。”命去子字，单名荣。即命入阁，与杨文贞、杨文定同事。宠遇日隆。然入谋于内，未尝以宣于外。外人亦不知趋之。故成永乐之治。宣德间仍旧。至正统中，三杨继没。继之者颇揽威权焉。荣后谥文敏。三杨心迹，大抵相同。而文敏才实通敏。机务总至，断决如流。而善承人主意，徐引于正。二杨皆以谏东宫事系狱累年。文敏虽尝谏，上不罪也。说者谓其相业有姚崇之风焉。 

　　尚书毗陵胡公尝言，文皇帝尝遣之出外，面谕之曰：“人言东宫所行得失，卿至南京，多留数日，试观如何，密奏来。字样须大。如晚至即欲观也。”胡至南京，早晚随朝，有令旨令免朝。胡谢不敢。一日，勋臣语哗，侍卫槌之。仍口奏，有旨不问。即退朝，侍卫宣旨，赏之宝钞。朝臣皆称善。胡即录之。泰和杨县与邻居，问之曰：“君被命出使，何得逗留？”胡谬言曰：“锦衣事未就。”居数日，又得所行之善事。至安庆，乃具奏。令所从校尉以疏闻。上大悦。后事还，特授吏部左侍郎。宣宗亦倚任之，令与王抑庵荐巡抚侍郎几员。即相与荐上。上尽用之。吏部愤其侵越，殊不知上特命二人也。 

　　永乐十五年，文皇帝北狩。仁庙时为皇太子，留守南京。有陈千户者，擅取民财，谪戍交阯。皇太子念其尝有功，令且留。上疏申理之。支庶有异志者，使人谮之曰：“东宫曲宥军官，心叵测。”文皇帝大怒。械取陈千户至北京。辞连赞善庐陵梁潜，正字四明周冕，俱处死。仁庙大不安。及即位，录梁之子婺官至布政使，周之子濂官至部郎中。 

　　杨文敏公尝言十事，指斥五府六部三法司积弊。文皇帝密谕曰：“实切时病，但卿言之，人将汝尤。不若令谨密御史言之。”由是文敏以授御史邓真。疏入，众待罪。有诏：“即日悛改。敢怙终者不贷。”众颇闻出于文敏。会祭酒员缺，共举推公。欲疏之也。上知其情，不允。其知遇如此。宜其悉心尽力，而累建夫勋业也欤！ 

　　文皇帝初营天寿山。敕皇太子汉、朝（案，太祖子得封者二十三王，未闻有朝王也。似是韩王之误）二王、皇太孙往视。过沙河，却辇步进。皇太子有足疾。中官扶从。时或失足。汉王曰：“前人失足，后人把滑。”皇太孙应声曰：“更后人把哩！”汉王怒目回视久之。天纵圣人，虽一时谑浪之语，而后来武定州武成之略，已具于此矣。洪武初，安南国王陈日煃来降，高皇帝封为安南国王（戕字上有脱文）而戕其宗，诡称胡一元。子胡苍，冒陈氏甥，诳言陈氏绝嗣。来请袭封。文皇帝不逆其诈，特赐封册。苍谋既遂，因怀逆谋。据我思明等数州、宁违等七寨，侵占城土疆，要其贡赋。通授伪印，使之从己。朝廷闻之，议欲加封。会安南王孙奔窜至京陈诉，苍闻之，遣使奉贡，自伏诬妄之罪，请陈归国。文皇帝信之，遣使送还。苍使兵邀杀於途，并贼朝使。文皇帝大怒，拜成国公朱能为征南将军，总兵八十万以讨之。师渡富良江，苍率众号七十万来拒。一战败之。苍走死，复其地为郡县，而置交阯都指挥使司、布政使司、按察司以统之。 

　　广宁伯刘江镇守辽东，军政修明。永乐间倭贼二千余人驾海酋数十，逼望海坞登岸。公令都指挥徐刚伏兵山下，百户姜隆率壮士先焚其舟，约以旗举伏起，炮鸣奋击，不用命者以军法从事。倭至，江□旗举鸣炮，伏尽起合击。倭大败，奔入樱桃园空堡内。进围，开西南一路纵之。倭走，江挥众追逐，斩首千余级，生擒几百人。无人得脱者。事闻，进封。麾下皆进秩。先是，辽东、山东、淮阳、崇明、太仓、金山，浙闽、广多被倭寇害，俱置备倭官军。自江捷后，倭不复敢窥。烽堠虽置人，终老不见警。江之功大矣。 

　　太师英国公张辅征交阯时，一旦黎贼拥兵大至，公下令出战。参将王某以风逆，按所部不出。公勒众力战，大败之而还。明日班赏，因问：“昨日不与战者为谁？”王知公怒之，敛手曰：“昨以风逆，故不敢出。”公曰：“我独不畏死也。封疆之事，几不可失。我既已出，而公不继，朝廷不福，幸而胜耳。脱或不敌而陷于贼，岂非公卖我乎？”命引出斩之。王叱引之者曰：“孰敢引我！”公据□拔佩刀起，众共拥出，斩于军门。其子某诉之，朝廷颇疑，征还。都御史顾佐请去其兵权以保全之。制可。某知朝廷之意，率其家人于长安门外伺公出朝殴之，朝廷知而不问。 

　　仁庙在东宫时，天台徐好古为赞善，清介端重。仁庙以师礼待之。诗文皆令改定。尝因其有疾致书，称之为“赞善先生”。遍述其能直言裨益，欲望辅导之意。辞极谦抑。冬至赐酒，又特赋诗致意。徐卒，痛悼不已，自为文以祭。及即位，又为之敕守臣时祭于其家。是固好古之遇，然亦可见仁庙崇儒重道之盛德云。好古名善述，赠太子少保，谥文肃。仁庙冬至赐酒诗云：“清朝盛文治，辅德资耆儒。念彼筋力倦，趋朝谅非宜。赋诗有佳致，教诲多良规。起予德深处，永怀浩无涯。新阳庙初复，况此承平时。酬劳见尊酒，庶以荣期颐。” 

　　北方田野人患胸腹饱胀，用马兰子椎碎，凉水吞下，即泻而愈。 

　　祭酒安成李先生，上仁庙封事忤旨。命侍卫将军以金瓜击之不死，系狱。而仁庙上宾，皇太后意其激怒之，以致大故。欲杀之。宣庙承旨，命就狱械取。欲亲鞫。俄又命锦衣卫指挥王某即出行刑。王甫行而先生至。宣庙退，近臣某就问，先生陈其忠诚之意。宣庙出，近臣备述其言。宣庙悟，命仍就狱。盖王被旨，急趋出，与先生相失于端门左右。候之于长安门久，不知先生已入。急趋回，则先生已获更生矣。使彼时而王值之，或宣庙不退，而先生之情，不得达于近臣，不以闻，则祸必及矣。岂天悯先生忠诚而阴佑之也耶？先生后在国学时，重修国学。英庙临幸，坐彝伦堂，赐先生坐。先生讲《舜典·君臣赓歌》一章，敷陈明切，君臣倾听。英庙大悦，锡予优厚。时先君为太常博士，与行释奠礼，及见之，常道之如此。其所立监规，严肃简要，至今犹遵之云。 

　　汉王高煦，文皇之第二子，建国乐安州。先从文皇帝奉天征讨，善战有功。为文皇帝所钟爱。潜有夺嫡之志。文皇帝亦惑之。赖儒臣杨士奇、杨溥、蹇义、黄淮等前后正救。虽皆下狱，而文皇帝酷爱皇太孙英明，可承大业，故东宫迄得不摇。仁庙正位不久而崩，宣庙继立。王不自安，图为不轨。以指挥王斌、知州朱恒等为谋主。伪命斌为太师，恒为都督。夺民马为战马，放囚徒为卒伍。潜以帛结在京官军为内应，反谋渐露。朝廷疑之。王觉，差百户陈刚赉本指斥乘舆，声言犯阙。皇太后忧之，召杨荣使定计。荣请亲征，皇太后及上俱难之。荣曰：“彼谓陛下新主，必不自行，故敢尔。若陛下亲行，出其不意，而以天威临之，事无不济。若或迟疑而使彼得为计，未可知也。臣请先行，誓不与贼俱生。”皇太后壮之。劝上从其计。荣即起行，昼夜疾驰。至即合围。督军士筑土山。山成而大驾至。众呼万岁，声振城中。汉王知不敌，遂开门出降。诏诛王斌等同为谋者，免汉王为庶人，改乐安州为武定州。 

　　宣德五年，即赐进士。时东宫已建，上欲选进士之尤者，使积学以备官僚之用。敕礼部尚书胡濙选年少美质者三千人。入时，上在斋宫，甚喜，即令考之。濙奏笔札未备。敕内臣给，而亲授题曰：“用人何以得其方。”命杨文定抡次，得三山萨琦八人。先入与列，诏赐袭衣冠带，仍命有司给以灯油房屋皂隶。而敕太和王直率之读书中秘。每赐上膳良酝以劳之。其后复敕通取二年、五年、八年进士，妙选得泰和萧镃、东吴徐有贞等二十人，共二十八人，如永乐间应二十八宿之数。后萨琦为礼部侍郎，西蜀江渊为少师工部尚书，萧镃武成王，玉俱侍郎。徐有贞为武功伯，安成王宣为国子祭酒。上虞陈金、吾姚何瑄皆布政使。咸著声绩云。 

　　朝廷奏事，前一日进奏目，至日廷奏。其有弹劾，多命鞫问。正统辛未，状元彭时谢恩，不敢就枕，反致失朝被劾。上惟命锦衣卫谕之而已。不惟可见圣明仓卒处置之尽善，而爱惜儒臣之心，亦于是为至矣。其日报名谢恩，鸿胪盛气让之。彭应答自若，亦可以验其将远到云。 

　　欧公晚年，论青州青苗事，明切至当。行状不载。韩魏公作墓志，始见之而亦不详。《神宗实录》附传亦不载。叶涛重修，始著其不俟命擅止散钱有放罪之诏。至洪景卢四朝使传，始直书。以是为王安石所诋，而遂决归老之计。只此一事，凡更数贤之手始传。以是而观，古人之美迹，其不得传者多矣。 

　　尹凤岐先生善为诗，遇事有不平者，辄为诗讽刺之，往往为人所传。会制科举贤良方正授八品官。而简太学生年五十以上者悉放还。尹作诗曰：“五十余年老秀才，故乡依旧布衣回。回家早去养儿子，保个贤良方正来。”当道闻之大惭。 

　　正统十四年，先人以太常博士陪郊祀。先一日，英庙已莅斋宫，升坛习仪。赐供事官食。及将祀，宣太常寺官，命英太师摄祭。盖英庙沐浴更衣，体不平也。成化二十三年郊祀毕，宪庙即驾出南天门还宫。卫士皆不知之。盖常郊驾还，皆出西天门也。而其年英庙驾陷，宪庙宾天。上帝鉴临可畏矣哉！ 

　　正统十四年进士登科录，凡天字皆作■〈艹曳〉字，云出内阁之意。景泰中《幸太学谢表》，有“管窥霄蠡测海之句”，盖亦讳天字也。偶见宋宣和时禁君天等八字，乃知其事盖有所本云。 

　　王抑庵先生典选，或遇事不如意，辄诵古人诗以自解。一给事中欲干选法，则诵曰：“偶然题作木居士，便有无穷求福人。”一御史言其选得不当，则诵曰：“若逢鲍老当筵舞，更觉郎当舞袖长。”其所感深矣。 

　　猎者用绳设机于山径中，野兽过而触之即被束。有二人早行遇机绳束一巨鹿。猎者未知，二人取之。念其设机良苦，系一白鲞于绳以遗之而去。猎者得之惊异，归以语其家人。其子即为神语曰：“吾此山神来招我灵，宜为我立庙。”乡人闻之，共立庙祀山神，祈祷辄应。远近尊奉，共名为“白鲞庙”。既数年，二人还忆其得鹿之处，问奚立庙，祝言其由。二人笑述得鹿遗鲞之事。闻者皆叹。庙遂不神。祠因废。妖由人兴，信哉！ 

　　六科之署，旧在尚宝寺西。永乐间灾，暂于午门外直房署事出入便易。正统间营造不复重建。因之至今。 

　　京城西一古庙久废，相传为“白虎庙”。一老夫与其妇二人寄居。一夕，夫妇俱梦一白衣老人谓曰：“吾乃此庙白虎灵神也。本身在后檐地内三尺之下，汝可出之。吾有大灵，人有疾在首者，扪吾之首；在腹者，扪吾之腹；在手足者，扪吾手足，皆能使愈。香火之钱，皆可赡你老也。”觉与邻家言之。相与掘地三尺，果有虎首。老夫鬻衣具酒饭，饲众出之。乃燕中白玉石所为，高可八尺，形状雄壮，俨然如生。用水涤之，举置庙中，适有卖面者痧肚叫号。老夫扶入，令扪虎腹，邻有解治痧者砭之，须臾而愈。继有乘马者及门而坠，伤手痛甚，不能上马。老夫扶入，令扪虎足，众为抚摩，须臾少止，上马而去。共以为神。邻巷醵钱致奠，人遂辏集。一日收香火钱千余。三日之后，门巷填塞挤排，墙覆压死二人。兵马司以闻，有旨“取入大内留三日”。计旧庙不可容，令置城隍庙门。以疾来扪者益多，虽通宵不绝，有五六里之外乘舆而至者。委顿死者多，而验者绝少。人亦不沮。至三月余始懈。则虎受扪摩，白渐变而黄，乃相谓曰：“白虎已为黄虎，今不神矣！”无复扪者。其虎至今犹存，亦怪矣哉！ 

　　京中有鬻有夫鬻豆芽菜。一妇人用钱买菜求益，夫不与。妇人引手就其筥取之，袖中银一锭，落于其筥。夫持归以告妻曰：“吾今可以免卖菜矣。”妻略不视，曰：“尔得之而喜，彼失之者宁不戚乎？今吾将娩，彼戚而致死，诅咒及吾，吾亦且死矣！纵得十锭何补？”夫感其言，遂还之。妇为其夫所咎，果将自经。得之甚喜，劳以酒饭，以银一两遗之。其夕鬻菜妻产一男。夫出求火。妻见一白衣人从地中出，长尺许，光彩照室，惊怪。以衣投之，即没。夫意其宝，掘之，得银一缶。报于失银者。其妇亦产一女，归于其男。相与同为贸易，皆致富。鬻菜妻亦贤乎哉！ 

　　松江曹至得常言其祖云西善诗画，而家饶于财。尝筑一屋，以锡涂之。月夜携客饮宴其间，号曰“瑶台”。盖元制不备，富家侈僭，大率类此，不独一云西也。 

　　范仲淹、高季迪，皆姑苏人，皆尝咏卓笔峰。范诗曰：“笠泽研池小，穹窿架石峨。仰凭天作纸，写出太平歌。”高诗曰：“云来初泼墨，写过还成字。千载只书空，山灵恨何事？”二人之气象，于此盖可见矣。 

　　兵部侍郎王伟，尝戏谓刘洗马定之曰：“太仆马多，先生须一一洗之。”刘应声曰：“只为诸司马不洁，太仆之马，则易易耳。”问者大笑。 

　　太监王振，代州人，有才识，能驱驾人，见知于宣庙。英庙在东宫时，使事之，仍责之以授书授字。振庄严自持，英庙亦严惮之。及登极，未亲政事。议于阁下，而决于太皇。多令传旨，以此渐干政事，而敢肆然。宫中之事，一皆统之。经筵讲日，英庙幸西海子不至。振即言于太皇。太皇急遣人召还深谴，久之始释，而下诸从行内侍于狱抵罪。自此上或起居必皆谘之。行幸各宫，亦责保傅报知。或不循序，即劝上回马车，曰：“恩泽欲均，不可偏也。”一日，退食入侍，问萧声，吹箫者以振至走匿。振追之，叱曰：“尔事皇上，当进正言，谈正事，以养圣德。而乃以此淫声惑上听乎？”杖之二十。又一内侍给上梳栉久，乞恩。上欲授以奉御。以谕振，振曰：“官所以待有功。此贱技微劳，赏以金帛可也。”卒不与。其闲邪纳诲，以成英庙盛德，不为无补。惜其因三杨既没，政悉揽归于己。招权纳赂，凌忽大臣，杀戮谏官，驯致土木之祸，而为世大戮矣！ 

　　翰林修撰安福刘■〈王永〉鲠直有文。时太监王振招权纳赂，刘忧之。因灾异上十事，其一言北虏当备，其一言太常当用儒臣，其一请上揽乾纲，不可使之下移，暗斥振也。振虽衔之，而无以罪。下其章，令百官各省。未几，编修董璘请任太常，下锦衣卫狱。镇抚马顺希振旨，抑令连刘被收。刘知不免，大骂：“目为赵高！”振怒，令顺于狱杀之。振遂大横，肆意诛戮。朝臣重足而立。遂北征致陷大驾。言者讼刘之冤，且谓“所言皆有先见”。制赠翰林院学士，谥忠愍，附祀于庐陵六贤祠，位次于文天祥。振方炽时，吾邑成器伤刘之死，设位于龙泉绝顶，为文以祭之。人名其地为“祭忠台”。刘二子钺、釪俱第进士。钺官至广东参政，釪云南按察使。釪子须礼部郎中，洵乡贡进士。人闻，以为公忠烈之报云。 

　　正统十四年八月，也先犯边，太监王振欲立功固宠，且欲车驾过代州，就幸其家，力主英庙亲征。尚书王直等谏，俱不听。即出，遇贼不利。引还至土木，为也先所薄。止营，营中无水。止三日，军马多渴死。不得已启行。也先急攻，不战而溃。驾遂陷。皇太后下诏立皇子见深为皇太子，命郕王为辅摄政。九月，也先攻破紫荆关，直犯都城。廷臣请于皇后，共立郕王，是为景皇帝。遥尊英庙为太上皇。乃号令都人城守。也先见吾有备，引去。遣使许归大驾，遂得迎复。廷臣议令大学士商辂迎于紫荆关，请英庙诏谕群臣，恭事皇帝以治天下，还居南宫。后有献燕帖木儿谋者，景皇帝黜之。岁壬申，皇子见济生，欲立为皇太子。于谦、王文等且号令廷臣置给事中林聪争之不得，竟下诏立见济为皇太子，而封见深为沂王。不逾年，皇太子薨。岁丙子十二月，景皇帝不豫，众请复旧太子，不纳。于谦等亦无赞成之意。明年正月十七日，太监曹吉祥、总兵官石亨、张輗、张軏、都御史徐有贞等共谋，集兵叩南宫门，请上皇升舆，径入右顺门。侍卫都督范广御之，战死。遂升殿，谕百官以皇帝不豫，众请复位意。百官皆呼万岁，事遂定。亨等欲邀功，斩于谦、王文，谪陈循、江渊等戍边，放商辂等归田里，废景皇帝为郕王。后三四日，英庙御文华殿，诸文武有功之臣在列，英庙喜见于色，曰：“弟弟好矣，能吃粥矣。事无与于弟弟，小人坏之耳。”英庙之言如此。废黜之事，非其意矣。他日追复，岂尝有微言欤！ 

　　正统己□八月二十三日，郕王御午门左，言官及诸大臣共劾王振误国之罪。有令旨：“朝廷自有外置。”众心愤郁，叫号不已。长史仪某造膝前免冠密言，众皆免冠。郕王见众情怒，命籍没王振等家。众长号不闻，膝行益前，将及御座。给事中王竑忽于众中跃起，捽马顺至前，曰：“奸臣党在是！”郕王起退，方阖门，顺已死于诸臣拳足之下。诸卫士因大言索王、汪二长随。内缚二人送锦衣卫狱，甫出门，卫士共箠杀之。盖二长随因戒严箠挞卫士及都人，众皆怨之故也。其后乃以犯阙罪竑，非其罪矣。 

　　正统己巳，也先兵临城时，人情汹汹。廷中倡迁都之议。太监金英以上意谕众曰：“死则君臣一处耳。敢有以迁都为言者必诛之！”御史徐谦亦上疏极论，下其章申戒。人心乃定。 

　　土木兵溃归，一卒曰：“兵败时，已蹂躏于人马之下。忽见一神人提起之曰：‘尔非此中人？豆腐闸儿人也。’不觉得脱。然不晓豆腐闸。”（下有脱文）此卒后死于闸畔云。 

　　正统十四年，京师小儿嬉戏，群环一小儿，而匿一小儿于外，一小儿呼问曰：“正月里狼来咬猪么？”众曰：“未。”按月问之，皆曰：“未。”至于八月，则外之小儿破群而取环之小儿而去，诸小儿逐之以为乐。在在皆然。其后果为土木之应。景泰末，忽童谣云：“鹭鸶冰上走，那里讨鱼寨？”其后卒为于谦之应。盖祸之将至，兆已先见，特人不能知耳。 

　　景泰元年九月廿六日，礼部具奏：“也先遣使来言，欲送车驾还都。请遣使奉迎。”景皇帝：“欲与虏绝，而卿等每以和请何耶？”吏部王直曰：“虏之诚伪，虽未可知，而奉迎臣子之事，义自当举。今虏有言而不知举，其如天下后世之公论何？”景皇帝不怿，曰：“当时大位是卿等推戴，非出朕心。”兵部于谦进曰：“大位已定，孰敢有议？但王直之言，理合如是，不可失耳。”景皇帝始释然曰：“从汝，从汝。”言已而退。太监兴安自内出，盛气谓诸臣曰：“只说遣使，今群臣孰可行者？其孰为辅弼？孰为文天祥耶？”王直怒曰：“群臣皆朝廷臣子，惟朝廷用。孰敢不行？”兴安语塞。乃推给事中李实。国书惟言报礼，而不及奉迎之事。实等惊疑，而质之于用事诸臣。兴安诃之曰：“汝等奉黄纸干事，尚有何言？”盖深讳言复也。实见也先慨许奉还，及后将至紫荆关，诏廷臣集议还宫之礼，及议防变方略。都御史王文曰：“孰以为真来耶？黠虏变诈，不过用以索金帛及土地耳。岂真有心送来？”众畏缩不敢言。兵部于谦曰：“防变方略，乃在我与总戎。”遂皆退。惟给事中叶盛等至礼部，问之，尚书胡濙曰：“君辈以王公言而疑奉迎大礼，遂不讲耶？言彼自言，仪注已送阁下议矣。”当时特以也先累促奉迎，而诸老力主应之。内外当事之人，实无奉迎意也。天造草昧，怀愍徽钦，无一时得还。而我英庙銮舆安返，天盖将复隆八年之治，以绵我国家千万年之业而保之佑之。虽也先凶丑，不敢有加。岂区区所能沮挠也耶？ 

　　景泰元年，迎复上皇报至。阁老高公于禁门内得一帖，大约言：“上皇为宗社故失陷，今虏人悔祸奉还，礼宜从厚。主上当避位再让而后受命。不尔恐取天下后世之议。”末云“书奉修史先生”。礼部胡公欲封进之，都御史王文不可。于谦依违未上。给事中叶盛以闻，有旨封进。县令锦衣卫捕治甚急。指挥龚荣自首，诏下狱。内旨叵测，门、谢二镇抚谋于大臣，坐以应奏不奏不应之罪，制可。盖其辞理俱直，而公论不容废也。 

　　正统驾陷之后，人心遑遑。自给事中王竑击死马顺，一时科中如林聪、叶盛、金达辈，皆夙夜谋虑举正庶务。而景泰皇帝亦倚任之，言无不从。先是举劾必受密旨。或自欲举，亦先一日具春坊帖上闻，次日乃廷陈之。至是都督杨俊镇守有罪，叶盛等豫草疏，欲俟其还劾之，使人伺于鸿胪寺。俊廉知，昏暮始至寺报名。及将入朝，盛等方知。即率同列怀春坊帖叩门投之，时驾将发，阍者不纳之。盛诃曰：“吾辈有急事欲廷举，苟有误，罪在尔也！”阍乃为通，遂廷论之。俊竟抵罪。自是上下震恐，百度皆正，边鄙复宁。诸人之力也。 

　　景泰元年，广宁伯刘安、都督佥事郭登守大同。也先遣人奉上皇至城下，召守臣出见议事。刘邀郭同出，郭曰：“虏情叵测，安知其不以夏人之诱扬廷者诱之我乎？吾二人之身，城之存亡攸系。脱或怀诈，吾二人命不足惜，如此城何？”擐甲登城，北面拜曰：“臣非敢不出，但此城臣冢，不敢离耳。”刘竟自出，因得迎复上皇。命加封侯，从而入京。给事中叶盛等劾之，诏复原职。英庙复位，进刘爵，郭罢废。至成化间，始得复用，人莫不多郭之守正云。 

　　蒙古可汗脱脱不花，元之后也。其部落也先，初甚微。知勇善战，日渐强大。脱脱不花因命为太师。及土木得利，遂怀篡逆。因众部落会朝，执脱脱不花，以弓弦缢杀之，自立为可汗。平章某言于也先曰：“主人衣新衣矣，幸以故衣赐臣。”盖觊乎太师。也先不许，而以封其弟。平章某不平，而形于言。也先知之，鸩其子。子饮而觉，啮指血染箭，令仆持报平章。平章厉兵，俟也先兵众出猎袭之。也先势不敌，从数十骑遁去。既又恐其下叛，夜与亲信数人，走至一部落乞浆，一妇人以酪饮之，遂去□□。妇言状，夫疑其伪，追及之，果也先，杀之。盖其父尝为也先所杀，每图报之，而求之（下阙、上阙）。下当传之子，请立皇子见济为皇太子。景皇帝大悦，即辇金银，驾之太监兴安私室，使主其事。安辞，请下其奏于廷臣议。都御史王文即曰：“当立。”众唯唯，因具疏令群臣议。署给事中林聪曰：“皇太子已立，无过当置何地？”文怒瞋之，林不得已，亦署。见济竟立。以翰林院官兼官职，他官不与，文特以林兼清纪郎以愧之。御史王传希文旨，构林为甥某官某营美地。诏多官讯之。文抑使承受赂，林不承。乃入以大臣专擅选法，律斩。狱上，尚书胡濙移疾请告。景皇帝命太监王澄视之。濙对曰：“臣本无疾，因林聪以微罪坐死，被惊故尔。今其事何如耶？林聪好人可惜。”澄还言之，景皇帝悟。免死，降国子学录。英庙复位，升佥都御史。初立储诏下，其文有曰：“天降下民作之君，父有天下传之子。”尚书何文渊宣言于朝曰：“此文渊语。”阁下先生不解，道：“此盖欲以徼宠也。”及英庙复位，何已致事，心上自疑祸及。一日，驿报陈都御史将至。何意朝廷将有处分，即自经死。已而至者，乃旧都御史陈泰，降广东副使，便道还乡耳。夫林守正俟命，而卒获夫福。何以要誉徼宠，而卒取夫祸？为人臣者，可以鉴矣。 

　　土木丧败之后，节庵于公整饬官军，捍御也先，朝廷赖之。景皇帝优礼有加，故与王文有易置东宫之举。及东宫薨，前星不耀，少卿夏时正以为忧，谓于之子冕曰：“久怀一事，欲白尊翁，而未得间。幸先为我言之。”冕以告公。一日，夏往谒。坐惟言乡曲之事，茶进七次，且欲退。于止之曰：“君前与冕言将有见教，今盍言之？”夏拱手曰：“东宫久虚，中外之人，皆仰丈人树之。”公愀然不乐，戒曰：“事不循法，予之责也。树储国之大事，阁老及诸勋旧当任其咎，责不在我。”夏曰：“丈人恐不得辞其责也。”公愈不乐，夏趋出。节庵特以景皇帝遇之之厚，重违其意。使时而用夏言以正救之，未必有他日西市之祸。而公不之悟，何哉？ 

　　台州章某，聘某氏，未成婚，纳妾某氏，有娠。而某得疾且死。某氏闻，请往视。父母谓未成婚尚可别议，不许。某氏坚欲往。某一见而即逝。某氏为棺殓之，挽妾守丧。妾生子纶，亲教读书，通《四书》大义后，遣就外传。竟第进士，官至某部侍郎。先欲疏请复立旧太子，恐贻母忧，未果。某氏闻之谓曰：“吾平日教尔何为？汝能谏死职，虽为官婢，无所恨也。”纶虽以疏入，忤旨。谪戍某地。某氏怡然。纶后获复官终养。某氏尝自为诗见志，人共传诵。诗曰：“谁云妾无夫？妾犹及见夫方殂。谁云妾无子？侧室生儿与夫似。儿读书，妾辟纑。空房夜夜闻啼乌。儿能成名妾不嫁，良人瞑目黄泉下。景泰某年，东宫见济薨。礼部郎中章纶、御史钟同请复建前太子，而同复及宫闱之失。上怒，下锦衣卫狱，俱杖一百。钟死章免。英庙复位，章进阶，录子钱通政司知事。 

　　内阁撰敕，皆从该衙门具事。实景泰六年正月奖励，独石守臣一敕，不依兵部所具，而以请兵责之。不知请兵者宣府，非独石也。以此而掌丝纶，岂谓□乎？ 

　　景泰丙子，顺天府乡试吉水刘公俨为考试官。阁老陈循、王文皆有子入场托之。刘不为录。二人令其子录其文以讼。上命翰林院取中式卷与相较。翰林院以二卷与中式在后之卷相等，试官批无点，特拘解额而不及录为对。上特命顺天府给公据赴礼部会试。先是庐陵罗崇岳中顺天府乡试第一，以冒籍发回本贯入学读书。人因为之语曰：“学中有榜上有名字秀才，礼部有榜上无名字贡士。”传以为笑。明年正月，英庙复位。王文被刑，陈循谪戍，而此命遂格不行。夫刘之守正，固不可尚，而科举祖宗良法，亦自不容紊也。后刘卒，众议以此谥之为文介云。 

　　忠国公石亨，以有南城之功，颇干朝政，多纳贿赂。御史杨瑄等欲言之。亨闻，先诉于上。上怒，下锦衣卫狱，谪戍远边。亨益自恣，有纳赂者，即称南城有功，以请官赏。上厌之，以问少保李公贤，公曰：“非惟此辈望不见南城之人无功，虽有事于南城之人，亦无功也。”上曰：“何谓无功？”曰：“陛下复位，中外同欲，□□特能倡之耳。其何功之有？”有愀然不宁者累日。由是陆杲尽廉其不法事以闻，而竟以得罪云。 

　　太监曹吉祥事英庙最久，后有南城之功，官其侄曹钦为某官，使掌降虏之充军者。英庙既任锦衣卫指挥陆杲，构总兵石亨之罪致死。钦致疑，欲行苗刘之事。会遣卒戍也，钦夜享虏骑，期以旦日举事。有亡告总兵官孙镗者。镗急以闻，而微服至宣武门，令骑追戍卒曰：“刑部囚反狱，可具甲回捕之。”至则令之曰：“曹钦作反，同吾剿之。有功升赏，不用命者即斩。”众方声“诺”，而钦骑已杀陆杲及都御史寇深攻西长安门矣。赖内已觉，赖卫士筑门不得入。镗挥众攻之，钦东走。杀恭顺侯吴于表背巷口。焚东华边门，大雨火灭。钦已败走归其家，赴井死。骑犹据其室以拒。有旨攻入其家，得其财者即以充赏。卒争夺尽杀其骑，而肆吉祥於市。 

　　都御史东莞彭公，守吾郡时，郡入仓之费，以斗计赋益之。佃官田户大病，多至於逋。公许以亩益，佃官田户大便，皆复其业。郡之西五十里有西小江，源出金华、诸暨。先朝阻钱唐江筑堰拥水入之，恒不竭，民得其利。永乐间堰决，水竟入钱唐江，不复至西小江。惟钱唐江潮，上入林浦，下入三江，水减于昔，西舟入郡不通，因设钱清南北二坝，以通舟楫。潮水浑咸，日渐于浅。旧浮桥船十五，比渐减，存三之一。今则桥下亦浅，易为梁矣。公相其形地，筑林浦坝以遏江潮于上，而于三山侧曰马山，置闸以潴鉴湖之水。水不复耗。而钱清二坝除去，亦可以舟，农商俱利。先鉴湖水逼钱唐江，筑塘以潴水，立水口牌，而置闸以泄水。或时久□，水过于闸而泄，不泄则上腾为决。公视水浅深，而决塘以泄之。稍舒即筑，迄无水患。公既去，水至决塘如故，而筑多失期。水即失潴，又复失利。浮梁戴公继守，度为石堰，高视水□而桥其上，以通往来。水益即泄，而又无失潴之患。遂为吾郡永远之利。彭以绩成，迁山东布政使，寻进侍郎。会有旨谕诸大臣以辽东之事，自王翱总督以后，累见更改。令选总督必得如王翱者，共以彭荐。上悦，即日拜都御史遣之。公视诸将多新进，不闲军旅，未可用，俱遣屯田。而独严逻卒，谨烽堠。虏疑不敢大入，而时复鼠窃。诸将累请出师，公俱不许。众议藉藉，公乃阅之。坐作进退，皆失其度。公开教之。明日又阅，稍稍如度。公问诸将：“何如？”皆曰：“愿受教习之。”公怒曰：“渠辈累请出军，而戎事尚未习若此！若徇渠所请，岂不败事乎？”皆重杖之，令习一月。再阅之，则军成矣。公又言曰：“今竟何如？”诸将拜服。公即授以方略，遣之出塞。军士踊跃启行。虏闻之，使人请降。使者言多张皇，且言地多乔木，骑恐难入。公笑曰：“木可去否？”即令军万人，各持一斧一炬，使人去木近根之皮三寸以爇之，数日木皆枯死，炬焚之矣。虏惧，遂皆乞降。辽有红罗山甚高，其外即虏。虏尝登山覸望，乘不备，即入寇。公于上筑垣守之。虏不敢复望山。山产人参。先时采者多为虏所掠，不敢往采。从虏市之，价甚贵。垒成，人皆往采，参价为贱。朵延不能掠，走依塞上，求入避难。诸将请纵之入，坑之。公曰：“乘其危而取之不武，且取轻于癿家斯兰，不许。仍谕朵延，止于塞上，给之以粮。仍谕鸦家斯兰释之。朵延深德□□，请为外捍。自是边尘不惊。息军屯田，积谷至百万余石，公私给足。累以老疾辞，诸将辄表请留不遂。最后潜表恳请，上悯之，赐归。诸将大恸，虏闻之亦涕泣。继公者因公多积，兴役深入，虽有所杀获，而虏寻报之，得不偿失。边鄙多事，而辽东虚耗矣。 

　　太监怀恩，自愤其被刑，笃志力学，每以唐张承业自待。宪庙知之，任之以政。始协商辂、姚夔争皇太后襄事，忤慈懿皇太后意。既为汪直馋构，安置凤阳。今上即位，召还。都人望之，如宋洛中之望司马公来也。至则赞营大行襄事，裁抑内府幸滥。未几卒，人皆惜之。先从学士云间钱先生溥及太常吾邑陈先生贽授书，后二人归老，常有问遗。其得政日，钱特至京请谒。怀今守正阳门外内侍馆之，日给之资，仍以百金为寿，而辞不见。太常有孙询，任刑部主事，请见亦辞。一日奉命谳狱刑部。事毕，询司寇陆公，召见询，问太常终事，叹曰：“吾师有孙矣！”明日，命家人招询至家，设盛具享之，而终不见。其尽礼守志如此，虽士人未易及也。 

　　安南国逐占城王而夺其地，使其臣提布台据之。占城王子古来逃避海岛，使人讼于朝，且请封。上命给事中冯义、行人张谨赍册以封之，而谕广东布政司移檄诘其据地之状。二人至，占城犹据于提布台，而不得见古来。提布台遂以计取册，二人授之。冯卒于道，张还。诏系狱治之，而更为册，复遣给事中李孟阳、行人某往封。李奏不诘安南之罪，取还提布台所取之册及地，恐复不受诏命，特与礼部议之。李执前议。尚书周某曰：“天使复临，彼小邦必不敢复抗。”李曰：“万一敢抗，将若之何？”周无以答，上竟是李奏，令驻广东，俟安南报而后发。未几，古来避难，来依海滨。上命都御史屠公便宜处之。乃逆古来于广州封之。而遣人送之国。安南不敢拒，以其地还之。 

　　都御史陈钺，以太监汪直得幸，以陈自强之计说之，使立功于异域以自固。直然之，请巡辽东。夜出兵袭杀女真五百余人，论功升钺户部尚书。直等惧兵部尚书马文升发其奸，诬以启边衅。强不锦衣卫，狱臣鞫之无实。送都察院，直怵之以威，竟坐谪还边戍。既而女真怀忿，寇三万等处，屠杀官军二千余人。钺隐其四之三，御史强珍以实闻。诏都御史林聪往覆。林畏直，以“钺奏未尽，而强奏亦颇张皇”为对。诏谪强戍，而钺不问。钺既得志，尚书王钺慕之，因说直北虏可袭，愿任其事。直胁总兵官许宁袭之。宁曰：“祖宗旧法，虏来则御。不得掩袭，以启边衅。三万之寇，已可鉴矣！乌可复蹈其辙？”直怒曰：“虏在近地，不行进讨，朝廷蓄养汝辈奚为？吾将闻之于上。”即命驾行。宁惧得罪，驰还，候暮发兵。四鼓至虏营，俘斩老弱妇女四百余人，少壮者得马皆走。钺辈恐其交战，乘暗鸣金退军。马牛羊虽蔽野，不暇取也。论功封钺为威宁伯，直蒙厚赏，中外皆恶之。诸内侍共教优人之为净者，盛饰如直之状，高视阔步，叱咤呼喝，傍若无人。副末前诘之曰：“你是何人？敢如此肆志！”净曰：“你不知我是汪直？爷爷爱我信我，我要杀人便杀人，要活人便活人。如何不肆志？”副末曰：“看你这厮模样，有甚本领？爷爷爱你信你？”净曰：“我有计较。”副末曰：“你敢是张良？”净笑跪曰：“不及不及。但我会杀人。”末曰：“你敢是韩信？”净得跪曰：“不及不及。但我有摆布。”副末曰：“你敢是萧何？”净复笑曰：“不及不及。”副末曰：“你不及，如何得爷爷爱信？”净曰：“你不知我两只手有两个月。”副末曰：“天只有一个，你如何有两个月？”净曰：“不是两个月。”因举左手月：“这是陈钺。”又举右手月：“是王钺。”宪庙大笑，因疑直。会虏愤威宁之役，深入边鄙，大肆屠戮，婴孺亦残灭。言官论直辈起衅之罪，俱坐贬谪。方直得志之日，杨文敏公之孙建宁指挥杨信，恃富杀人。事觉，遣人挟重赀至京行赂。主于其弟给事中仕伟。直伺知之，收仕伟家于狱。夜二鼓，领卒至其家，执讯其妻而征其贷。刑极惨酷。林侍讲陈音与邻，闻之，大言曰：“太平盛世，岂宜夤夜讯人？”直闻而释去。当是时，逢直一怒，立见齑粉。而陈不之顾，人皆壮之。 

　　妖僧继晓，有宠于宪庙，为之建永昌寺于西华门西。太监梁方主其事。规制甚备。先是三官殿费用巨万，刑部主事莆田林俊恐复重费，草疏极言“寺观之建，於国无益。继晓妖妄不可亲近。今西北大歉，民力不堪，不可重费，以益民困。”言甚切至。疏成，锁吏阁中使书。每遇继晓及梁言名空之，书成使填。吏大骇，叩头泣曰：“此疏果入，彼此均死。公激于义，死或所耳。何吏累也？”俊曰：“死罪吾承，不尔相及。”吏泣不已，妻觉之。俊御家素严，不敢谏，令其仆告于俊所厚侍讲吴希贤，力谏止之。俊曰：“吾志已定，不可回也。但事定之后，烦君为传耳。”因货其所乘马，区处家事毕，赍赴通政司投之。语通政使张某曰：“请屏人视。”张阅之竟，叹曰：“君能言人所不能言，吾辈愧之。然雷霆之下，恐未易处。尚再思之。”俊曰：“吾思已三，奚云再也！”张度其不可回，令其同年参议张某谏之。俊不应，置疏于案而去。疏入，诏下锦衣卫。狱臣杖之。俊曰：“俊备员部署，见事有害于国，不得不言。具上以谪俊，罪诚当死，赐即死，奚事杖也？”狱臣壮其言。具上，以谪姚州判官。后军都督府经历张黻争之，亦坐谪师宗州知州。南京兵部尚书王恕极言二人之谪非罪。有诏召还复职，改调南京。俊疏出，见者莫不为之吐舌。而俊慨然无所顾虑，虽被谪，继晓亦坐是寻窜。寺不成建，则俊之志亦已伸矣。 

　　今上在东宫时，宪庙命太监覃吉侍。时诏德官宠盛，吉心常危惧。东驾出入起居必俱，饮食必尝始进，未敢顷刻少离。朝廷之政事，大臣之臧否，至诚启告。淫声奇色，皆不得近。以故圣德日新，天下仰赖。虽圣神天纵，生知安行，然保护辅导，不无涓埃之助。吉诚笃寡欲，不营私利，卒之日，检其橐，惟赏赐银百余两。宪庙及上皆悼惜之。恤赐白金百两使治丧。上既即位，常思念之。王恕、马文升、怀恩皆特旨召用，不由外朝论荐，盖皆吉之所推誉也。孰谓阍寺果无人乎！ 

　　关西都御史员缺，冢宰三原王公荐某官萧祯及某官某人堪之。内批不允，而命别选二人。公执奏曰：“陛下不以臣为不才，任臣铨选，则臣之所举不效，臣之罪也。且陛下安知萧祯等之不可用？而拒臣也？是必左右近官，别有所主，而图以与之也。承顺风旨，以固此位。臣诚不能，臣之所知祯与某，陛下既以为不可用，是臣不可用也。愿乞骸骨归老。”上优诏慰之，竟用萧祯，果称其任。说者谓公是举有过于赵普补牍之勇果云。 

　　吾邑滑寿字伯仁，号樱宁。工古文词，善医校正《灵枢》、《素问》错简者。著《难经本义》、《读素问钞》、《十四经发挥》、《读伤寒论钞》、《诊家枢要》、《痔痿篇》、《医韵引彀》等集。其治人疾，不拘拘于方书，而以意处剂，投无不立效。秋日，姑苏诸仕人邀游虎邱山。一富家有产难，挽回，诸仕人不可。先生登阶，见新落梧桐叶，拾与之曰：“归急以水煎而饮之。”未登席，报儿产矣。皆问：“此出何方？”樱宁曰：“医者，意也。何方之有？夫妊已十月而产者气不足也。桐叶得秋气而坠，用以助之，其气足。宁不产乎？”其神效多类此。今南京太守宗源，其嫡孙也。 

　　吾邑石川王贵学，元提举景善之子，读书能诗。为仇家所诬，谪戍关西。与子仕伊，别于南京，贻之诗曰：“石头城西笛呜咽，他乡父子生离别。泪珠滴□琅玕痕，□枕平分海天月。尔祖生吾吾生伊，立身立志家欲齐。患难相仍二十载，家危不绝如线微。尔今独归心亦苦，归见尔妻并尔母。弟妹仓皇立两傍，含泪还应问尔父。尔发奈何？万里一身行负戈。朔风吹浪卷作云，飞霜坠地如雪多。雪深一尺秦川道，关西之山极天表。生来从役当复归，死即埋没随百草。儿弗忧，吾何愁？丈夫四海当遨游。常念行人远行役，天寒早乌貂裘。乌貂裘，久已敝，补缀成衣应尔妹。遥怜寒夜碧窗前，一线一针一行泪。”人传诵之。今其玄孙克承恩任监察御史。 

　　戚澜字文瑞，任翰林院编修。负才使气，醉尤甚。人皆惮之。丁内艰，服阙赴京。夜行峡山江，见神人七人，皆乘马炬列前后。舟人皆恐，文瑞拜曰：“尔桑将军兄弟耶？来应欲吾文耳。吾当为之。”遂皆不见。及登驿舟渡钱唐，忽起而揖逊曰：“尔宋朝官，乃坐我翰林编修上耶？”舟人无所见，皆怪之。至邸而卒。盖其神已乱也。后广东丘阁老先生夫人入京，舟次高邮，梦一伟衣冠人告曰：“我戚编修，贤夫阁老之故人也。明日大风舟行必覆，故来相告。”夫人戒勿行。舟人以天方霁，欲发，夫人苦止之。及风果作，舟行者皆覆。丘闻，为文遣人祭奠于其家。其文略曰：“友道之废久矣！曰友曰朋，如兄如弟。指金石以为期，刑鸡犬而投誓。腰首稍殊，情态顿异。□半臂才解，遇诸途遽转面而过。宿酲未醒，□□□□□□□。”其所感深矣。 

　　贵州思南有曰甑峰，居大山中，其形似甑，故名。山盘亘铜仁思州石阡，数百里内无人。居人亦多不能到。所产草木多异状。有兽曰“宗彝”。状狝猴，巢于树。老者直居上，子孙以次居下。老者不多出，子孙居下者出。得果即传递至上。上者食，然后传递至下，下者始食。上者未食，其下者不敢食也。先儒谓先王用以绘于衮者，取其孝也，盖以此。予弟尚宝文渊谪思南，闻土人言。其死者亦尝见之，求其生者，不可得也。 

　　汉祖歌风台咏者甚多，惟宋张安道一篇可赏。其诗曰：“落魄刘郎作帝归，台前一曲大风词。才如信越犹菹醢，安用思他猛士为！” 

　　●复斋日记卷下 

　　旧制文庙祀用少牢、笾豆各八，而舞佾六。成化元年□月，国子祭酒周洪谟上言：“吾夫子唐封为文宣王，乃周时天王之王，盖即后世皇帝也。当祀之以天子之礼，祭用太牢、笾豆各十二，而舞佾八。”制“可”。予意不可，尝为疏将言之，会解官归不果。所拟疏曰：窃惟礼莫严于分，分莫严于祭。故天子祭天地，诸侯祭山川，大夫祭五祀。宗庙之乐舞，天子八佾，诸侯六佾，大夫四佾，士二佾。天子之郊祀，戴冕藻建旗俱十有二游，绘龙章而设以日月。诸侯以下，则不得用。其上下之分，尊卑之序，有若天尊地卑，冠上履下，截然而不可逾。是古今之所共，而百王之所同也。其可于文庙之中，礼教所出之地而紊之乎？切惟文庙礼乐，太祖高皇帝斟酌前代之制，祀以王礼。天下奉行，百有余年，或有议定。该国子监祭酒周洪谟建言，援引唐开元乐用宫悬，及宋徽宗加衮冕十二旒、衣十二章之制，而为旧制未足，请改舞六佾为八，笾豆各为十二，盖不过欲其器数之备，以致尊崇之心。殊不知礼而不称，非所以为尊也。夫礼贵于称。宜丰而丰，宜俭而俭。其不宜丰而丰之，则为之逾。逾则为僭，而非礼矣。吾夫子何人？而可以此非礼之礼而诬之乎！鲁世为郊禘，吾夫子观之曰：“鲁之郊禘非礼也。周公其衰矣！”可以是为天王之礼，而谓其所封之王，乃天王乎？实臣所未解也。且祭先圣先师，先王盖有制矣。《记》曰：“大学始教，皮弁祭菜，示敬道也。”又曰：“凡学，春官释奠于其先师，秋冬亦如之。”则所荐者止于蘋藻之菜而已，其礼初不丰也。至于用乐，亦惟曰：“命乐正入学习舞，天子乃率三公九卿诸侯大夫亲往视之。”则固未尝不致重，然以大雩蘋而曰：“用盛乐观之。”则是其乐亦非天子之乐也。堂堂天朝，不取先王之制为法，而于唐宋之失礼是师。臣实耻之。臣诵吾夫子之言，赖以窃禄，非不欲致隆其礼，以尽报本之心也，但体吾夫子之心，必所不安，而欲以当得之礼祀之，庶几吾夫子在天之灵，得以安享。而“其衰”之汉，贵取之愧，不作於地下耳。如蒙准言，乞敕内阁大臣及在廷儒臣，稽考先王之典，参酌事理之宜，将所加舞佾、笾豆革去，而一遵太祖高皇帝旧制。非惟理循常古，而无僭妄之议，抑且情文兼备，而无诬妄之失，可以格夫子之灵于在天，可以垂昭代之礼于后世。微臣幸甚，吾道幸甚！ 

　　文皇帝既立，□□□□□□□□□□□□升顺天府为北京，欲徙都之。六年临幸，八年下诏征元。诏书略谓：“以大击小，以顺讨逆，以治攻乱，以逸待劳，以悦吊怨，期在必胜。”以二月出塞，五月十二日师至斡难河，遇虏本雅失礼，一鼓败之。失礼从七骑遁去，余众擒杀者不可胜计。获马驼牛羊数千头，其余降者相继，皆抚安之。即日班师。二十日还京。十二年□月，复下诏亲征。师至撤里怯儿，虏来逆战败走。追至剌河，虏酋望巴巷木太平把孛委把罢复来战，又败。杀其名王数十人，斩馘无算。余众宵遁。归至饮马河，虏酋阿鲁台遣使率众诣军门降。上嘉之，封为和宁王，使其部落还京。二十年，和宁叛，杀使者犯边。七月四日，复下诏亲征。师至阔栾海之北，和宁王弃其车辆牛羊马匹而遁。穷追累日，获其谍者，云王已惊惧死，余党溃散。及至屈儿河，其属兀耒哈又来战。上亲勒前锋与战，败之。杀其酋长数十人，尽歼其党，俘获其妇女老稚车辆牛羊马匹而还。二十一年四月四日，复下诏亲征。五月至答阑搭儿河。虏闻遂遁。遂逾白邨山、屈烈儿河、溥温河，终不见虏而还。是岁八月，又敕平阳侯陈懋为前锋，出西道，上自将大军由东道。上至阴山，慎虏知院阿失帖木儿等，率其妻子来降，备言诸虏为瓦剌顺宁王脱欢剿杀。而西道陈懋兵亦降其酋也先土干众，以来见於军门。上闻也先土干虏既畏服，封之为忠勇王。土干感激，请捍北边。二十二年七月，复下诏亲征。行月余，不见虏。上不豫，班师至榆木川，宫车晏驾。阁老杨荣与内侍谋敛於营中，秘之。日进膳传旨如常。奉梓宫入之宫，乃用皇太子令发丧。文皇帝忿胡人之骄，期尽灭之，累乘盛暑出师不厌复，遂至於大故。而虏人摧破，迄今不振。文皇帝之功大矣！ 

　　杨廉夫《正统论》，以宋建隆元年至开宝七年，天下犹有蜀及南汉等国，吴越荆南等镇，当如朱子《纲目》所书秦始皇二十五年汉高帝四年、唐高祖武德六年以前天下无统之例，与蜀及南汉诸国镇分书纪年。至开宝八年灭南唐，当如朱子《通鉴纲目》所书秦始皇二十六年灭齐，汉高帝五年灭楚，唐高祖武德七年平群盗天下一统之例，大书纪年，以继唐统。其言深有合于春秋之旨。当时之臣，多以为是。而脱脱辈，及辽金遗臣之子孙，或欲为《晋书》例，以宋为世纪，辽金为载纪；或欲以辽金为北史，宋太祖至靖康为宋史，建炎以后为南宋史，纷纷不决。竟舍廉夫之议，而为辽金宋各立史。□□□□□□□事载于辽者复载于金，事载于辽金者，复载于宋，重见叠出，令人厌观。向非圣朝取乎春秋之法，以重定之，以续夫朱子《通鉴》□□□□□其不终明矣。 

　　夫□襄王有仁闻，故英庙复位时，石亨等文致于谦、王文之罪，以援立外藩为言，盖指之也。英庙心知，特诏来朝，宴赐甚厚。其过洛时，诸父老遮道泣诉按察使王概之善，被诬系锦衣卫狱，乞王救之。王因沿途询於人，无不冤之。王心许为之言。一日赐宴欢甚，王避席请曰：“臣有一公事为嘱，愿俯纳之。”上惊异曰：“何事？”王遂述洛中父老遮请之故，与沿途人称冤之实，请加察焉。上立命法司与办遂雪。上因有大用概意，寻召为大理卿升刑部尚书。王辞归，上送之午门外。王拜不起。上曰：“叔父欲何言？”王曰：“万方望治，愿望陛下以省刑为意。”上拱手曰：“谨领。”英庙亲亲之仁，於此可见。而王之贤，亦可知也。 

　　正统间麓川蛮不驯，当道有贪功者主征之。阁老争之不省，遂命王忠毅公为总督，而以刑部郎中杨宁参之。杨文真公赠之诗曰：“杨老青云姿，文采耀白璧。腰间龙泉剑，别我有远适。吾闻禹徂征，舞于致苗格。所以宣尼训，服远修文德。好谋而有成。明明垂警饬。如何才知士，宏议薄古昔。怀忿忽还图，急功得幸局。宁论万里行，糗粮预储积。汉廷所遣将，孰是赵充国？子行职赞襄，黾勉摅良画。虽有斗酒饯，安能写胸臆！”盖其不行而赋此以见志也。其后师竟无功，南方之人大病。公盖以先见云。 

　　阁老庐陵陈文簠簋不饬。及病革，其门下士有善滑稽者，谓人曰昨夕二夜叉来取公，一夜叉挽之。公不肯去，其一曰：“彼将望升太师柱国，如何舍得去？”乃挽文曰：“若此去即为阎罗王，何恶也？”公喜曰：“如何便得为阎罗王？”夜叉叹曰：“公有淮盐十余万，非盐王而何？”闻者绝倒。及卒议谥，故事凡入阁者皆用文字，而下议加一字，如文正、文真之类。至此类论鄙之，特改例而谥之曰“庄靖”。或为诗以讥之曰：“庄靖先生始盖棺，薤歌声里万人欢。填门客散人何在？负郭田多死亦安。炎海已无前日利，冰山不似旧时寒。九泉若遇南阳李，为道罗伦已复官。”盖罗尝言李之不终丧，故及之也。其后永新刘公继入阁，尤不惬乎众望。或述《辍耕录》所载或人讥史师语意，谓人曰：“昨新阁老入阁，阁中吏请循故事，祀皋夔稷契。”刘曰：“陈先生不祭，我也不祭。朝士多或未见《辍耕录》事。”传为笑，优人因饰之，以陈於上前。上大笑。自此待阁下殊薄，无复永乐、宣德之风矣。 

　　永新刘文安公作“宋论”，论宋徽宗高老氏，反覆言释老之不足信，而极言世之人君，奉其神，养其徒，竭生民之膏血。积山填海，不足以侔其费，而不免於危亡之祸。可谓深知其害者矣！即知其害，则胡不一言以悟乎上？以去夫生民之害，以弭夫危亡之祸乎？文安在翰苑十数年，执政数年，非不得言者也。夫不知而不言，与不得言而不言，犹之可也。今既知之，又得言之，而卒不言，其何用托之于空言乎？正统十四年，也先□都城之后，自真定、保定至河南，在在有盗，路梗不通。少保于公募将统兵，往捕治之。指挥范信愿募请五百。少保嫌其请少，范对以“已足用，不须多也”。少保壮而遣之。因请给兵部禁约榜文，沿途招揭。夜即止营。警候严整，盗贼屏息，人马通行如故。少保录其功，升都指挥使。从教守信，强力勤恪，常使人候少保动息，才出门，即趋候於道左。少保大倚信之。英庙复位，石亨等素嫉其附少保，指为党弃市。人皆惜之。 

　　状元孙遇贤，与同邑徐绅同领景泰庚午乡荐。会试礼部，宿彰德驿。驿丞盛设待之。二人疑怪。驿丞曰：“昨夜梦神人建大旗于驿门，其上有‘状元’字。今此设盖待状元，非待举人也。”二人窃喜，而其年皆不遇。过其驿，不敢入。至甲戌会试，二人俱第。廷试毕传胪，则孙果第一人。班中一人欢曰：“前定，前定。”则陕西邢简，二科前尝梦中孙遇贤榜进士。及中正榜，而榜中无孙遇贤名字，以为不验。至此而悟为孙遇贤也。马凉之说，信乎其有之矣。人其可以妄觊之乎。 

　　弘治乙卯，河决张秋、济宁。丁巳，漕河水决入之，舟不通。诏遣都御史刘大夏、总兵官□太监发兵□万修筑，而别浚渠以通漕。功未有绪，予闻而有感。诗以志之曰：“河决张秋乡井沦，乍闻不觉泪沾巾。不愁天意不归壑，只恐人谋枉动民。地势若知原有限，漕渠何虑别无津。谁将此意闻当道？免使吾民叹苦辛。”其起工祀神时，所焚币帛灰烬，有人头之状。按察副使杨茂元疏请取回太监总兵官以省浮费，而专用刘以责成功。抑损外戚之权，以回天意。忤旨，谪同知长沙。 

　　文公朱先生，中绍兴十八年王佐榜进士第五甲第九十八。祭酒莆田郑先生得当时廷试录抄，托提督南畿学校御史王明仲梓之。明仲访得刻本于句容江玺。盖玺之远祖宾王，当时为纠弹官得之而家藏也。因校雠而梓行。录载绍兴十八年四月十七日，皇帝御集英殿，赐状元王佐以下三百三十人及第出身同出身释褐。十八日，赴期集所敕差纠弹笺表主管名，小录掌仪、典客、掌计、掌□、掌膳、掌酒果、监门等官执事。二十六日，赐钱一千七百贯。二十九日，朝谢。五月初二日，就法慧寺拜黄甲叙同年。初五日，赴国子监谒谢先圣先师，立题名石于礼部贡院。虽比我朝恩荣次第未及，然亦不可谓不隆也。所试策问，欲起晋之陵夷，接东汉之轨范，抑藏宫之锐，谢西域之质，以几夏康周□□高宗之志，而吾文公素所讲求者也。当时王佐以下诸人之对，岂皆在於文公上乎？而文公之第，乃□□第五甲八十九人之下。其不择贤任用，从可知矣。宜其终不能以酬其策士之意也。 

　　定襄伯郭登，有文武才略。英庙爱之，特授勋尉。郭感激思欲立功。一夕梦至岳祠，见二人担水释荷前揖。郭问：“为谁？”对曰：“吾二人勋尉邻居某某，乃不识耶？”因至阶下，仰问功名之事。岳神目一僧下，握其手，同至方丈待茶。僧一手有六指，貌亦奇怪。茶罢，告曰：“公之功名自此始矣，必列五等。”既悟以语家人，则邻近果有二人前夕死矣。公心异之，然莫晓所谓功名自此始之说。未几，诏征麓川。公为参将分驻，欲安置则公廨皆为□莅重臣所据。守臣不得已，延馆于□。一僧出茶，六指宛然。岳祠僧也。公乃悟前梦。励志深入，累败□□，以功升都指挥□督。盖功志存建勋，而周公自□□梦也。景泰□□□广宁伯刘安守大同，也先遣上皇至城下。报守臣出见议事，□邀公同出。公曰：“君父之义，故当出见。然虏情叵测，安知其不以夏人之□□图者诱我乎？吾二人之身，城之存亡攸系。吾（原阙九字）擐甲登城，北面拜曰：臣非（原阙十一字）刘竟自出。（原阙一十六字）中，叶盛劾之。事寝。英庙（原阙十字）至成化间始复用，录前后（原阙十字）僧言果不爽云。其在大同（原阙十字）尿于前，左右曰：“用草裹去。（原阙十字）吃鸡生，左右皆大笑。”因各（原阙十二字）鸡突入陈大致克（原阙十二字）部。累不第，卒业大学（原阙十二字）否岳神目判官阅籍（原阙十二字）械数人来。内一人（原阙十三字）也。呼之不应而泣。（原阙十二字）第一。潘中二榜，授陕（原阙十三字）有定数如此。人其（下阙）。 

　　复斋日记
