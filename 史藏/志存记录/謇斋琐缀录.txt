　謇斋琐缀录　　（明）尹直 撰 


　　●謇斋琐缀录一 

　　经筵礼仪 
　　视牲本末 
　　翰林故事 

　　○经筵礼仪 

　　令上御经筵，肇于嗣极之初，是为天顺八年甲申之八月二日。岁率以二、八月中旬起，四、十月末旬止，月三会讲，日皆逢二。进讲，每两人，一四书，一经。讲章皆预呈阁老，转付中书缮录正副各二纸，隔日进司礼监官奏知。先晚，于文华殿内宝座地平之南，设金鹤香炉左右各一，于左香炉之东稍南，设御案、讲案各一，皆西向，案上各置所讲二书，以夹讲章各压以金尺一付。至期早朝，近侍内臣及知经筵官、总兵、阁老、学士， （「近侍内臣及知经筵官总兵阁老学士」，「总兵」原作「总裁」，据明朱当□〈氵眄〉国朝典故本改。） 并讲读官及六部尚书、都御史、大理卿、通政使、鸿胪卿、锦衣指挥使及四品以上写讲章官俱绣金绯袍，其展书翰林官与侍仪御史、给事中、序班、鸣赞等，俱青金绣服。朝毕，驾起御文华殿，皆随之。大汉将军凡二十名导驾至左顺门，退易冠带便服，仍各执金瓜，而领将军或侯或伯者，则易金绣蟒衣。追越众官，进左顺门，皆分班缀行，立文华门外，竢传宣云：「进来。」则将军先入殿内，负东西墙立， （「负东西墙立」，「东」原作「内」，据明朱当□〈氵眄〉国朝典故本改。） 诸官升陛，鸿胪卿赞入班。行礼毕，以次分由殿东西门入，重班立。指挥则立西一班末，稍前，御史、给事、序班六员，分于中门左右，北向立。序班二人举御案进上，二人举讲案置中，鸣赞唱：「进讲。」讲官各出班，立讲案前，展书官二员出班对立。鸣赞唱：「讲官并行礼。」兴。东展书官进至地平，膝行诣御案，展四书讲章。讲四书官亦稍前近案，展所讲书，竢展书官复位，仍先说讲某书，然后申讲。讲毕，掩书稍退后，原展书官仍如仪进，掩书复位。西展书官与讲经官进退俱如前仪。讲毕，仍并行礼，各回班。序班各撤案，联置旧所。鸿胪卿中跪奏：「礼毕。」上谕：「官人每吃酒饭。」各官跪承旨，兴，以次出丹陛，仍行礼，乃出左顺门。宴以官序，惟学士之坐立，则序于鸿胪卿及四品以上写讲章官右，展书官坐立亦序于四品以下写讲章官上，重职事也。其号日讲官者，凡四员，日轮二员。先大学衍议，次贞观政要，二书皆不用讲章，惟各以黄票书所起止预进。先日，内臣设御案于文华殿后穿堂中，以二书并起止置案上。至日，早朝毕，四讲官同阁老随驾入至殿内，授内臣以来日起止，门内行礼，分班北向前后立。东班当讲者诣御案前，内侍授以牙签，右手执之，且指且讲，书则向上，初展后掩，皆属内侍。讲毕，还签复位。西班当讲乃进讲，悉如东仪。讲毕，上谕：「先生吃酒饭。」皆跪承旨行礼，礼前后皆一拜三叩头。出宴于文华门外西庑，禁中谓之「小经筵」，或谓之「小讲」云。 

　　○视牲本末 

　　国朝大祀之牲，皆预养于牺牲所，所在天坛西南隅。岁以腊月朔旦，驾亲临阅，文武堂上官皆先候于所南门外。驾至，则乐舞生羣行叩头礼，锦衣指挥使奏落辇，尚膳监太监进茶一锺，上乃降辇。礼部、太常寺堂上官分导以入，众官皆从，立门内。俟驾周视各牲毕，送出门，升辇进茶毕，乃退。以后每夕轮一大臣继视之，盖自五府及吏、户、礼、兵、工五部，通政、翰林堂上官之无故者皆与焉。太常寺则先期以次坐日具闻。至次当往者，则太常与簿厅先日径其手本禀请。是日早，总兵官遣一头目先受约束。至晚，率五十骑卒，候锺定人静，乃具盛服，骑卒导从正阳门出，所过火甲笼灯，夹道候迓。抵西天门，释舆驻骑，徒步入门，循道旁行，道以御尝行故也。至所北门，则礼部委官及养性士卒、知观、提点皆候。肃入，自兔房、鹿槛、羊栈、牛枋、猪圈，周行历视，乃坐官亭。所官具牲数揭帖以呈，盖牛犊二十九、壮羊二十二、鹿二、兔十四、猪三十四也。辞出，骑卒火甲仍导，抵城，阍人启钥，皆入归第，乃散。明早，则具绛袍，先百官入左掖门，至丹墀，立于鸣赞官之右，俟上御宝座，静鞭鸣第二声，稍前，立于大汉将军之南。三鞭止，即上御道中跪，自称某官某看牲复命，俯伏三叩头，兴，退立于常朝班之东，俟众官行礼毕，乃还班。其日或值辍朝，亦须绛袍，惟自正旦以后，上御殿则或朝服或公服从众，独加布履，升陛由殿东第一门入内立，俟驾临鞭止，复命如前。起，越王门之东之门乃出。若值传制，则具朝服先入华盖殿，复命也。夫用骑卒者，传自宣德间始，所以防不虞也。盖故事，视牲属明晓，往还卒遇中宵，以久渐差，至仅二鼓，已还矣，亦莫知其非也。因循简便，岂啻是哉！ 

　　○翰林故事 

　　永乐初，选翰林文学之臣六七人，直文渊阁，参典机务，诏册制诰皆属之，而誊副缮正，则中书分直更入，事竣辄出。宣德间，三杨诸先生始置厨馔于阁之东偏，而选能书者处以阁之西小房，谓之「西制敕房」。诸学士则居阁之东五楹，专管诰敕具稿，定正于阁老，乃付中书缮进，谓之「东诰敕房」。而带知制诰衔，则惟阁老与诸学士而已，中书等官不敢僭也。时诸学士每早与阁老会食乃退。 
　　正统九年，陈芳洲先生入阁后，学士惟刘铉先生一人，过自逊避，朝退止于东阁，不复会食视诰敕，以后学士皆因之。至今诰敕，阁老悉委于中书、序班、译字等官，一样画葫芦矣，然且诳人曰：「出其手。」一日，柯学士孟时谓中书黄琼曰：「某人敕命稿作，急誊上。」琼答曰：「尚未作。」孟时但窃笑之。诗曰：「维鹊有巢，维鸠居之。」孟子曰：「久假不归，恶知其非。」真有固此类欤！ 
　　五府、六部、都察院精微皆送翰林，注销掌于学士。陈芳洲先生入阁，兼掌翰林印，则委于博士、典籍、待诏、侍书等官，犹是也。至天顺二年，博士以下官悉缺，则直付于东诰敕房中书、郎中等官矣，而缴进文移，则代署学工职名耳。 
　　四夷馆本属翰林院提督。每月朔，掌印学士佥押公会簿送馆。自提调教师以下，皆日画卯酉，月终送院稽考。故凡考译字官并子弟，吏、礼二部移文会同本院，学士无不与焉。成化己丑，礼部偶失请，掌院事者怒，不之与。至今文移徒属学士，而会考则一归于阁老矣。 
　　文渊阁本翰林内署，非衙门名。故凡朝廷之宣召，诸司之文移， （「诸司之文移」，「司」原作「事」，据明朱当□〈氵眄〉国朝典故本改。） 虽事关机务，亦止称翰林院，或称会同翰林堂上官，初不以内阁名。比年以来，则直称会同内阁大臣，而翰林堂上官不道及矣。后进朝绅之不习事体，大率类是。 
　　正统以来，四月下旬经筵讲毕，赐诸执事宫扇， （「赐诸执事宫扇」，「宫」原作「官」，据明朱当□〈氵眄〉国朝典故本改。） 各人一握，皆上亲授之。天顺间，以经筵辍，乃命中官传赐于各堂上，而学士犹与焉。成化以来，经筵虽御，而此典不复行，徒仍天顺时例，甚至学士亦间有弗与者，不独经筵诸职事也。宣德以来，阁老及经筵日讲官间赐冠服，必绯袍金带，无问品秩。今上御经筵之初，万循吉、李文通为学士，孙舜卿、刘叔温、牛大经为少卿，两不相下。当赐衣时，牛太监右其侄，故三少卿皆赐金带绯袍，而万、李则赐青罗袍，以抑之，然带犹金也。后牛败以他事，此亦坐之。 
　　成化己丑冬，王惟臣、彭彦实进日讲未久，适遇赐，虽仍绯袍，而带止素玳瑁耳。时疑文通不欲并己，说许太监临期易之。成化癸巳夏四月，复赐王、彭以素香带，阁老乃乘间言之。及端午节， （「及端午节」，原无「端」字，据明代史籍汇刊明蓝格抄本补。） 赐阁老织金麒麟大红纱各一端， （「赐阁老织金麒麟大红纱各一端」，原无「老」字，据明朱当□〈氵眄〉国朝典故本补。） 因并赐以镶金玳瑁带，故典始克复也。 
　　正统以来，诸学士与阁老每早朝退，俱入东阁，圆揖毕，讲读以下官序立阁门内，中书等官虽进四品以上秩者，亦从众序于阁门外，总揖诸学士与阁老，乃散。天顺初，徐有贞骤进大位，欲示私恩，乃听西敕书房中书等官请，另揖于文渊阁下，不复从众行礼。惟东诰敕房中书等官，尚仍旧揖。尾大不掉，其有自哉！ 
　　今翰林院外署，本鸿胪寺旧址，建于正统七年，而印则造于六年也。初落成日，诸学士皆到任，钱文肃先生掌印，不设西杨、南杨二先生公座，曰：「此非三公府也。」至期，二杨闻，乃命工部具椅案，胡宗伯定位次，二先生始自内阁出就座。时论虽韪文肃。然二公所供职，则固翰林事也。成化壬辰夏四月，直等升学士。到任时，可斋彭先生以兼秩，非本院学士，止于后堂，辞不出座，万循吉请至再三。直乃进日：「闻西杨先生亦尝坐，先生何为辞？况后陈、高诸先生亦未尝不坐。」可斋始出，坐中，万先生坐右，商先生时以兄丧不至，故虚其左，而直五人以次东西列坐。既佥书毕，讲读以下官请行拜礼， （「讲读以下官请行拜礼」，原缺「读以」二字，据明朱当□〈氵眄〉国朝典故本补。） 直等辞，可斋曰：「拜是，礼也。」礼毕， （「礼毕」，原缺「毕」字，据明朱当□〈氵眄〉国朝典故本补。） 入宴后堂。王惟臣、江东之、杨惟新并坐于上，直与彭彦实以尝师可斋， （「直与彭彦实以尝师可斋」，原缺「与彭」二字，据明朱当□〈氵眄〉国朝典故本补。） 辞坐前席。讲读、修撰年深者亦前列， （「讲读修撰年深者亦前列」，原缺「者亦」二字，据明朱当□〈氵眄〉国朝典故本补。） 余东西序。是筵醵费颇巨。既而，直等同复一筵， （「直等同复一筵」，原缺「复一」二字，据明朱当□〈氵眄〉国朝典故本补。） 亦如之，此本院故事，他衙门无有也。 
　　正统间，钱文肃升礼部侍郎，陈芳洲先生继握院事。未几， （「未几」，原缺「几」字，据明朱当□〈氵眄〉国朝典故本补。） 入阁，仍兼掌之。及进位少保，本院移文诸司，犹署职名，因具疏请止署姓。初，本院案牍，诸学士班署之后，各自重署者， （「各自重署者」，「署」原作「置」，据明历代小史本改。） 惟掌院学士与孔目二人耳。成化己丑冬，直署院事，盖以侍读署自直始。 （「盖以侍读署自直始」，原无「自直始」三字，据明朱当□〈氵眄〉国朝典故本补。） 时直见孔目不佥名， （「时直见孔目不佥名」，原无「时」字，据明朱当□〈氵眄〉国朝典故本补。） 询之，曰：「自柯先生始革其弊。」直曰：「朝廷设首领官，正欲上下相制耳，其弊固当革，岂可遽革其职哉？」乃命署职名如旧，弊亦无能为也。 
　　皇朝宫殿，最尚简便，自奉天、华盖、谨身三殿外，西则有武英、仁智二殿，皆画史艺士供奉游豫之所。东有文华一殿，储君所御，然上每月三次经筵，及每日阅章奏，亦御此殿。 
　　东宫讲读， （「东宫讲读」，「宫」原作「殿」，据明朱当□〈氵眄〉国朝典故本改。） 则在文华殿东厢房，凡三间，设座于北一间中，开一门向南。每早各官皆绣服进，俱行叩头礼后分班立。 （「俱行叩头礼后分班立」，「俱」原作「则」，据明代史籍汇刊明蓝格抄本改。） 东宫自座上背诵先日之书毕，东讲官直上至地平前立，内侍授以牙签，手执指书而讲。四书讲毕，从西而下，横折过东，还班。西讲官从下横折过东，直上地平前，讲经如东仪。讲毕，从西下，横折回班。盖左进而右退，折旋中矩，礼也。书册皆向上。讲毕退食后，东宫乃易□〈衤曳〉□〈衤散〉，金镶宝石或玉钩条，向西窗下习仿书一张。各官易素袍复进，通讲三日之书。既毕，睿旨：「先生每吃茶。」各官叩头而出中间，少立，内臣设一桌，将东宫仿书展于桌上，请视。阁老以朱笔点字之端楷者，内臣每请多点数字，庶奉进皇太后见之而喜。点毕，内臣将仿书进，各官出门外，内臣奉茶，饮毕，乃退。 
　　永乐间，尝选举人、监生习四夷译书，恐其妨旷本业，乃命会试卷尾识译书数十字，三场毕，送出翰林定去取，仍送入场填榜，盖优典也。然既登第，仍官馆中习译书，如许道中先生是也。至景泰初，吴祯以民人充译字官，始援此例中乡试。及登第，又以与修寰宇通志成，从众庶吉士出授御史。成化间，俞瓒又因此例授主事于户部。盖资稍可进，辄习举业，而译书不复精，徒止为科第之快捷方式，故争趋者众。天顺八年，彭可斋始建白如制去取于内，不复送出院矣。 
　　景泰间，予以庶吉士与修寰宇通志。一日，同彭彦实往文渊阁之东如厕，适值少保芳洲陈公亦来，予两人却立，公疾行而过，顾予两人笑曰：「以缓急为序。」他日，公入厕，周尧佐赞善先在内，公戏曰：「人生何处不相逢。」观此二语，公之从容善谑，风流酝藉，盖可想见。 
　　宣德以来，中书秩满，止升二级。其于西敕书房也，累转至五品郎中等官，则兼系待诏、侍书等衔，虽程云南、黄养正、朱孔易等皆见宠任，亦仅四品散官耳。正统间，曹先生用事，始授一二太仆卿亚、顺天府丞，亦未尝有假清卿者。天顺以来，中书满则升吏、礼二部员外郎，员外郎满则遥授山东布政司参议衔，顺天府支俸，兵部拨皂隶，仍悬员外牙牌如旧。书办一遇恩例，则太常卿亚可拾取，至为人书铭表记，则遂知制诰兼经筵等衔无不窃署之。虽日供事于阁老之前，而媚附中贵，时节恩赐，鲜不与被。其窥伺动静，阴市恩私，则自景泰间已然。故王千之先生初入阁， （「故王千之先王初入阁」，「千之」原作「谦二」，据明朱当□〈氵眄〉国朝典故本改。） 遂奏黜王谦、陈学等数人外补，士夫翕然称快。千之先生败后， （「千之先生败后」，原无「千」字，据明朱当□〈氵眄〉国朝典故本补。） 至今成化，又复日炽，或初授山东参议，值庆成宴辄求侍坐殿中者，或初充史馆誊录，未举一笔，以丁忧去，服阕，适书完，遂由员外进郎中者，其妄干恩泽，紊乱旧章， （「紊乱旧章」，原无「章」字，据明朱当□〈氵眄〉国朝典故本补。） 曾无一人举觉，可胜叹哉！ 
　　正统间，礼部缺侍郎，吏部拟苗先生衷以进，朝廷易以钱习礼先生出补之，缙绅皆往贺之。钱先生曰：「吾今任有司之职矣，何足贺。」未几，陈、高、曹、苗四学士皆遥授各部侍郎，仍旧供事翰林，盖一时馆阁盛事也。 
　　正统十四年秋，虏逼京城，时大臣有奏留边将守京城者。兵科给事中叶盛上言：「今日之事，边关为急。往者独石、马营不弃，则六师何以陷土木？紫荆、白羊不破，则虏骑何以薄都城？即此而观，边关不固，则京师虽守不过仅保九门无事而已，其如陵寝何？其如郊社坛壝何？其如田野之民荼毒何？急遣固守宣府、居庸为便。」从之。先是，土木既败，边城多陷，宣府孤危。既而，朝议复召宣府总兵官率兵入卫京师，人心亦皇皇，或欲遂弃其城，众纷纷争就道。都御史罗亨信不可，仗剑坐当门拒之，下令曰：「敢行有出城者，手斩之。」众始定。城中老稚欢呼曰：「吾属生矣。」因设策捍御，督将士誓死以守。虏知有备，不敢攻，北门锁钥赖以保全，亨信之力也。 
　　按：古今立国，边藩为急。我朝建都幽燕，迫近胡境，大宁既失，所恃者宣府，少为屏蔽耳。正统之末，当国者惟知保京师，而付宣府于度外，殊弗思宣府苟不守，则山后皆沦寇场，陵寝单外，而胡骑鸣镝北门矣，何以为国？幸而罗公忠义奋发，誓死以守，不独一城生聚蒙福，而京师实赖之，故世谓亨信有社稷功，信矣。至守大同，则郭登之绩尤伟焉。 
　　朝廷以内阁政机重繁，欲增一二人而未得。时锦衣刘挥使素善徐珵，荐于金太监，乃召至左顺门问计。徐甚言城不可守，必须南迁。众内臣皆叱詈之，而徐力主前议，至泣下，语瓒瓒不已。金乃命人扶出之。江时宜先生值于左掖门，问曰：「如何？」徐曰：「吾主南迁，不合矣。」江入，昌言固守之策，遂见称赏，命入阁。既而，徐屡被荐，皆不允。一日，徐为芳洲推一命状，侑以玉带一束，谒于芳洲先生，曰：「推先生命，玉带当至矣， （「玉带当至矣」，「当至」原作「至当」，据明朱当□〈氵眄〉国朝典故本改。） 故敢以献。」先生纳之，乃教徐易名，庶朝廷忘前议而荐可允，于是更名有贞。他日，张秋河决，徐欲假往治进官，商先生托王公度诣内阁举之，遂升佥都。至景泰丙子十二月，修河功讫还。上召诣御前、慰劳给赏，升副都。有贞又求芳洲举其入阁，不得。乃潜告石亨等，上有病，容图举事。踰岁，春正月，遂以迎复功进阁，坐芳洲诸公以不轨，榜示天下。且私报商先生云：「我无奈何回互， （「我无奈何回互」，原缺「回」字，据明朱当□〈氵眄〉国朝典故本补。） 只得置足下于末。」其亦可谓蜜口剑腹者欤！ 
　　景泰间，高少保先生以陈芳洲先生独见宠任，乃疏请内阁增人，实欲援知己自助，意属钱原溥。方私托商先生赞之，良久不应。高曰：「商公，如何。」商先生曰：「再看。」殊不知二公素不相得，如水火然。及疏下内阁推举，芳洲曰：「疏中有云，不拘繁剧衙门，则三法司亦可举。若然，则吾所知者，萧维祯也。」意实不在萧，特以沮钱耳。高先生遽改举王千之先生，又所以沮萧，于是千之遂有入阁之命。后千之深服芳洲之识量，而甚不足高之狭隘，竟用不合。时谓高先生自生一敌，然千之好恶固不私也。 
　　天顺初，以景泰易储之故，凡翰林有带东宫官衔者皆改别职用， （「凡翰林有带东宫官衔者皆改别职用」，「改」原作「列」，据明朱当□〈氵眄〉国朝典故本改。） 是改李克述、林恒简、黄廷臣尚宝卿，刘主静、倪克让、吕逢原通政参议，钱原溥尚宝少卿，俱兼翰林，讲读以下官，仍旧供职。盖出有贞意，且曰：「若改以翰林之职，则是升，非改矣。」未几，吕先生遂带参议衔同可斋彭先生入阁。是冬，陈汝言用事，言于上曰：「翰林院官皆带别衙门衔，而本院学士乃无一人，事体自不便。」上召冢宰王九皋承旨，九皋对曰：「学士之职不轻，今似太多。」汝言折之曰：「唐有十八学士，今何多？」于是俱改学士，钱则侍读学士，而可斋则以少太常兼侍读改兼学士。明年，廷臣使交南还，亦援例改。舆论汝言所行可称者，惟此一事，有贞有愧耳。 
　　按：景泰易储之意，天下后世共非之。而徐有贞逢迎，凡翰林院带官衔者俱改别职，变乱旧章，尤万世罪人也。而九皋亦济其恶，幸陈汝言折之，仍复旧制，而有贞得无抱愧乎？ 
　　景泰间，朝廷命揭纂修官职名于文华殿壁，时命中贵诣馆促完书，或取稿御览。每遇上林、南苑进时新菓品，辄颁赐馆中，多至五六篚。旋报阁老，同行礼毕，乃启黄封，品分以归。又尝赐烧猪蒸羊，上尊宴劳于东阁，皆沾醉。直幸与，被其荣，盖一时恩意勤渥，前此无有也。 
　　国初，革中书省不设宰相。永乐初，乃设内阁，选翰林六七儒臣居之，职知制诰，日备顾对，参决政机，隐然相职，而官不过学士。洪熙初，始升孤卿，皆潜邸旧人，而三杨同官最久。当是之时，干戈甫定，宗室未蕃，军职尚少，经费无几，国用有余，民间人稀地广，法网未密，财利无制。宣庙英武，干刚独断，百司守令，久任不更，官民相安，天下号为太平，三杨之名所由以着。时福建佥宪廖谟杖死驿丞事，东杨以乡官欲坐偿命，西杨以乡故欲拟因公，互争不决，请裁于太后。王振因而进言： （「王振因而进言」，「因」原作「欲」，据明朱当□〈氵眄〉国朝典故本改。） 「三杨皆有私，偿命过重，因公过轻，宜对品降调府同知。」太后韪之。自是振日捃摭内阁之误，裁决一归于振，三杨乃迭请告展省。适宗室中有遗东杨土物者，振将发其事，西杨以东杨不在京辨解之。东杨闻报，兼程造朝，触冒瘴疹，卒于钱塘。以此振权益专，好大喜功，遂因麓川思机发、思仁发兄弟雠杀，遽有麓川之征。遣将出师，疲耗中国，滥费爵赏所争荒夷之地，竟何益于国家？乃至九溪苗僚乘势不靖，兵连祸结，延至叶宗流、 （「叶宗流」，明史卷一０英宗前纪作「叶宗留」。） 邓茂七、黄萧养辈相扇而起，极于土木之大变，此皆三杨失柄于初不能沮振之所致也。然西杨之文学，东杨之政事，南杨之清雅，皆人所不及，故论今之贤相，必曰三杨，三杨盖所善者多也。丘仲深杂着云：「一时贤相，比称三杨。」韪矣，然当其时，南交叛违，轩龙易位，敕使旁午，频泛西洋，曾无一语；权归常侍，远征麓川，兵连祸结，极于土木之大变，谁实启之？春秋责备贤者，其能逭哉？ 
　　按：张太后存，总揽威福，权不下移，一切政务决裁于内阁，王振不得与焉。逐日票查，如一事不由内阁出自振，即召至廷，诘责之，甚至加刃其颈。箝制若此，振安得而擅专一事哉！后太后崩，三杨相继以殁，遂略无顾忌，生杀予夺，皆出其手。自是振日捃摭内阁之失，致东杨道死，振益专横，好大喜功，驯至土木之难，其所由来者渐矣！易曰「履霜坚冰」，可不防哉！ 

　　●謇斋琐缀录二 

　　翰林诸学士，凡赐宴皆侍坐殿中四品官上，而讲读并经筵官皆坐于中左门上，前班旧制也。正统间，李古廉自学士出为祭酒，宴时，诸学士仍旧齿让之，而佥都御史因坐祭酒右。天顺初，刘益以布政司参议进补祭酒，诸学士始复旧制，坐其上。成化初，吴与俭先生以太常少卿兼侍读学士与庆成宴，时佥都御史张来凤以尝师与俭，乃退坐诸学士下，时论韪之。丁亥春，礼部于中左门席首列都给事中。直等因候驾丹陛上，质于姚宗伯，诿以旧例，柯孟时诘之曰： （「柯孟时诘之日」，「诘」原作「讦」，据明代史籍汇刊明蓝格抄本改。） 「布政来朝，或与宴，仅得坐门上，今林章以山东参议顾坐殿中，此何例耶？」姚曰：「此非由我定，出自贵衙门。」盖指安简先生为林所托也。于是姚命该司揭去席间帖子，曰：「从诸公自序。」既而，诸同寅进酒后，遂先入席，坐前列，都给事次之，而各衙门五品堂上官仍次于都给事，盖礼无具载，各从方便。传曰：「议礼之家如聚讼。」信夫！明年，姚宗伯始奏定班次，且增司业张振烈，盖司业与宴昉此馆中士夫于暑月，多亵服执笔。景泰间，一日，驾从右顺门过，左顺门诸公多踦东阁门争覩之。上问左右：「彼白衣者，皆何人？」左右对以必秀才出后，匠人收笔墨锁门也。诘旦，舒良太监道其故于阁老。芳洲见示诸公，皆唯唯，独刘主静出班拱手对曰：「学生只在门内观。」芳洲厉声曰：「门内亦见，此真以五十步笑百步，何其迂哉！」退后，众议之曰：「祸福无不自己求之者。」主静之谓也。 
　　纂修寰宇通志馆中，诸公日多不至，或失朝者有之。阁老乃命阁门吏每晨会后具报到否， （「具报到否」，「具」原作「且」，据明朱当□〈氵眄〉国朝典故本改。） 揭不至者职名于东阁上。芳洲因揭一对云：「朝参未到，荷圣朝恩有覃时；纂述不来，奈史馆书无成日。」人以为得斯文，相规体。 
　　芳洲诸公总裁寰宇通志，于郡县沿革结语有曰：「国朝因之者，或易以本朝因之，或易以今仍旧，卒改如初。」邢逊之因引一譬云：昔人有爱其猫甚，呼曰「天儿」。客有辨之者曰：「天固尊矣，然云能掩之，是天不若云。」从而呼「云儿」。既又辨曰：「云固掩天，然风能散之，是云不若风。」从而呼「风儿」。既又曰：「风固能散云，然墙足以障之，不若呼墙儿。」于是呼「墙儿」。既又曰：「墙固能障风，然鼠穴其下，墙则覆矣，不若呼鼠儿。」于是呼「鼠儿」。既又曰：「鼠固能覆墙，然猫实能捕之，则鼠不足贵，不若猫儿之为愈也。」于是仍呼曰「猫儿」。此与国朝因之之语何异哉？馆中皆哄然。后芳洲闻之，亦失笑曰：「有是哉！」 
　　景泰丙子，刘宣化、黄廷臣主考顺天乡试。时王千之、陈芳洲二公之子不偶，适译字官刘淳卷已经翰林考中，送入场，不及填榜，疏略故耳。二公因劾以违制，并摭所命题「虽欲自绝，有无正统」等语，请如洪武间坐三吾等罪例，重开科考试。朝廷止命翰林会同多官校阅，众谓：「去取颠错，题犯嫌讳，考官不能无罪。」二主考甚惧不测。惟高先生素厚黄同卿。 （「惟高先生素厚黄同卿」，原无「厚」字，据明朱当□〈氵眄〉国朝典故本补。） 翼日，早朝奏事毕，出班跪称：「少保臣高谷有事门上说。」因召至榻前，具白其情，遂释主考不问，且许二公子会试。千之复上疏，内批云：「再敢打搅，以大臣擅法论。」于是士论不韪之，然是科小录亦不足观。踰年，二公坐诬枉，王死陈戍。 （「王死陈戍」，原无「王」、「陈戍」三字，据明朱当□〈氵眄〉国朝典故本补。） 继而宣化亦以疾卒，时宣化同年陈汝言用事，言于英庙，遂得谥文介。盖二公竟以此失名，宣化偶以此得名，事有幸有不幸者如此夫！ 
　　永乐间，禁中凡端午、重九时节游赏，如剪柳诸乐事，翰林儒臣皆小帽□〈衤曳〉□〈衤散〉，侍从以观。观毕，各献诗歌词，上亲第高下，赏黄封宝楮有差，至宣德间犹然。以后阁老与诸学士、卿亚间与焉，以下儒臣不复近，而应制之作罕闻矣。 
　　正统间，朝廷敕一边将，本左军都督府之职，而误写右军都督府。边将既受敕，具疏请于何府支俸？疏下内阁。召武选主事郑厚至，众皆诘其初移请敕手本之误，欲归罪之。惟东杨先生徐曰：「郑主事你何出身？」主事对曰：「生曾中会试。」东杨曰：「然则亦明经进士，岂不解王言如丝，其出如纶乎？敕书既云右府，即令于右府带俸，何误之辨？」众释然，时谓得体。盖东杨才识敏捷多类此。然微误可也，误有大于此者，可护短耻过遂非邪，盖又当审事体之轻重何如也。 
　　景泰闻，朝廷锐意欲修续通鉴纲目，伫俟志书完日开馆。时诸阁老乘间诋本院官怠缓，完期不可必，因各荐所知。于是丁参议珵等皆被召。聂大年教授扶病入馆，退食松林下，经宿而死。其中病如章主事辄， （「其中病如章主事辄」，「章辄」，明朱当□〈氵眄〉国朝典故本作「章□〈言耴〉」。） 老如刘治中实。刘宣化先生因讥之曰：「生老病死苦，史馆备矣。」一日，丁参议与宋尚宝怀忿怒失色，詈言于馆中。陈缉熙遽成一诗云：「参议丁公性太刚，宋卿凌慢亦难当。乱将毒手抛青史，故发伧言污玉堂。同辈有情难劝解，外郎无礼便传扬。不知班马韩欧辈，曾为修书闹几场。」明日，二人闻之，悔恨自解，谢曰：「毋更贻斯文笑也。」识者以是知此书毕竟无成，盖执笔者多非其人也。 
　　刘文介公云：「尝云吾翰林之职清高固可喜，而淹滞亦可叹，譬若金水河中鱼，化龙之时未可必其有，网罟之患则可必其无，至喻以华表柱上鹤，而水食不方便，亦未尝不似也。」 
　　宣庙最好词章，选南杨与陈芳洲二先生日直南宫应制，杨思迟，陈思敏。一日，命御制寿星赞，陈援笔赞云：「渺南极兮一星，灿祥光兮八纮。兆皇家兮永龄，我怀思兮治平。赖忠贞兮弼成，宜寿域兮同升。」南杨以指圈画「寿域」二字，欲易而未就。时中官促进甚急，曰：「先生有则改，无则罢。」遂取去。赐内阁，问二杨先生曰：「『寿域』二字如何？」西杨应曰：「八荒开寿域。」中官还诘南杨曰：「『八荒开寿域，』此句诗如何？」南杨曰：「好诗。」中官曰：「先指『寿域』为未好，何也？」南杨默然。少顷，陈退食，遇西杨于端门，西杨语陈曰：「适赐寿星一赞甚佳，必大手笔也。」陈唯唯。后正统间，朝锺一日不受杵，命内阁制祠锺文。南杨入室中翻旧稿不得，太监候久，促陈芳洲曰：「先生何不作？」陈乃白南杨曰：「旧无此稿，先生第口占我写。」南杨乃起一语，陈遂续成之。 
　　仁宗昭皇后当题主祔庙，南杨执称「皇太后」，众莫能止。及后奉命御制修国子监碑文，题曰「重建太学之碑」。时西杨寝疾不能出，密旨封令西杨另制一通，题曰「大明新建庙学之碑」。进呈，遂用之。南杨又执用其题，西杨具本论：「凡言重建者，谓既作之后又作之。庙学虽前元所建，非国朝事，此不可论。且庙与学二者，若只书太学而不云庙，于礼未安，请通改作『新建庙学』四字为宜。」廷议虽韪西杨之言，然已刻石，无及矣。二公学识于是可知。 
　　仁庙在位时，一日内臣道及太宗皇帝晚年欲立赵府为储，谕意于东杨，东杨即对以赵府面鼻欹侧，不宜正位。遂宣赵府，熟视顷之，意顿罢。仁庙闻之，即日降内批，升东阳少傅兼谨身殿大学士。西杨得旨，怀进，请加「太子」二字于少傅两傍，乃传出。 （「乃传出」，「乃」原作「及」，据明朱当□〈氵眄〉国朝典故本改。） 未几，复升兼工部尚书。夫立赵之意，素所未闻，岂内臣假以为东杨地乎？而加「太子」二字，西杨亦未必然。厥后，宣宗因东杨便殿奏对，手执其牙牌，曰：「今在我身边，如何尚带此牌？可即去了『太子』二字。」东杨遂叩头谢。后实录完，乃同西杨进少师。 
　　正统中，某祭酒以赃罢。西杨先生与李古廉先生对奕，因叹祭酒缺员，难得振作者，古廉答云：「不可谓无人，惟朝廷所简任耳。」时程南云在侧，遽称李先生岂不宜于此任？古廉咈然曰：「胡说，胡说。」明日有旨，古廉为祭酒。初，古廉与陈敬宗在翰林，袁柳庄尝曳二人并列，曰：「二公他日功名相埒。」时陈公仪貌魁梧，而古廉颇短小，闻者未之信。后陈公以方严肃下，古廉以公恕得士，声望耸然，柳庄之术信有验矣。 
　　西杨先生自撰圣谕录，如议赵府事出于东杨迎合，必有所据。一日，东杨之孙士谨过予，谈及，咈然不韪，谓顾都实出乃祖以同年荐于宣庙，众称得人，而西杨掠为己所荐，以此可类推其余，善则归己，过则归人，乃如此，至欲陈辨，予沮之曰：「自有公论，不必辨。」 
　　正统中，宗伯胡公濙一日早朝，承旨跪起，带解落地，从容拾系之，遂叩头还班，御史亦不能紏。十三年，彭可斋中状元。当上表谢恩之夕，坐以俟旦，至四鼓，乃隐几而寤，竟失朝。紏仪御史奏令锦衣卫拿，已奉旨，公从容出班奏：「状元彭时不到，合着锦衣卫寻。」上是之。不然，时新状元，遂被拘执如囚人，斯文不雅观矣。老成举措，自得大体，于是可见。 
　　英庙初复辟，徐有贞等嗾言官诬劾王、于二少保等以召立外藩不轨事，至谓「事虽传闻，情实难容」，下多官会问。于俛首不辨，但言：「辨也死，不辨也死，朝廷赦得我，众人亦不肯。」惟王文析折条辨，众莫能难。萧都宪维祯谓：「事出朝廷，不承亦难免。」 （「不承亦难免」，「不承」原作「其罪」，据明朱当□〈氵眄〉国朝典故本改。） 总兵张軏， （「张軏」，原作「张赐」明史卷一二英宗后纪、复辟录皆作「张軏」，今据改。） 即封太平侯者，瞋日语萧都云： （「瞋目语萧都云」，「瞋」原作「瞑」，据明历代小史本改。） 「此辈自犯， （「此辈自犯」，「自犯」原作「此犯」，据明历代小史本改。） 如何谓出朝廷？」萧若不闻。时刑部刘清旁欲回语，张軏怒斥之曰：「看你这等脸嘴，也不是这才料。」而一时附势者皆轩轩然。刑科给事中尹旻，当众奋然攘臂拳，脚踢王、于二公， （「脚踢王于二公」，原无「脚」字，据明朱当□〈氵眄〉国朝典故本补。） 且谓：「此二奸臣，正好殴。」识者含笑。越明日，有贞等遂升旻通政参议。后有贞等败，王、于事亦昭雪，旻颇惭悔，掩护不及矣。 
　　英庙复辟之初，凡与拥戴者皆得升职，谓之「夺门功次」。每早，鸿胪宣谢恩姓名，辄以「夺门」为题，识者闻之，无不嗟惋。予私与彭纯道先生言：「所夺者何门？禁门岂可夺，当时景帝果薨，羣臣万姓不能不拥戴上皇以复宝位，何烦用兵蹀血于禁门耶？况当日景帝已拟力疾出视朝，若南宫出稍缓，事即不成，不知石亨辈置上皇于何地？此乃侥幸贪天之功，非万全之策。而今乃以夺门归其功，果何谓耶？」于是彭先生间言于李公元德，公时亦以张軏荐入内阁，未悟至此。及闻此言，亦为悚然，遂于顾对之余，从容言之，上顿悟，即加疏绝。亨辈反怏怏怨望，竟致诛夷，而陈芳洲诸公从此得释。 
　　天顺初，阁老皆被逐，徐有贞、薛文清公、许道中、李文达公代之。其中惟李公仪度端凝得体， （「其中惟李公仪度端凝得体」，「仪」下原有「气」字，据明朱当□〈氵眄〉国朝典故本删去。） 薛虽学行老成，而因奏对误称学生，遂以失宠，求退，可谓明哲保身者。徐则貌陋心险，许则鄙劣放旷。英庙始见徐退，谕左右曰：「徐有贞可惜无福。」一日，朝退，上东阁，阶峻雪滑，许失脚倾仆倒地，匍匐复上，徐俛首侧项，噱然而笑。至东阁，与众官会揖后，与许笑不已，殊失观瞻，佥咸鄙之。徐性多疑，方草即位诏，改窜不一，至经三宿，内阁乃完。及读卷日，驾御文华殿，中官促进至再，尚迟延不至， （「尚迟延不至」，明历代小史本、朱当□〈氵眄〉国朝典故本均作「尚如厕不至」。） 故示偃蹇。 
　　后岳正继之，进对尽言，甚至语唾鼻息，溅触御衣，亦不自觉。英庙谕侍臣曰：「龌龊胡子对我言，指手画脚。」故此数人旋被弃斥，而李则始终保全，安享富贵。盖容貌词气，乃德之符；而高卑俯仰，吉凶之兆，君子可不慎欤！ 
　　天顺初元，会试同考官多出于权贵所荐引。及揭晓日，录文谬误，去取徇情，谤议汹汹，无名诗词纷然杂出。一排律云：「圣主开科取俊良，主司迷谬更荒唐。薛瑄性理难包括，钱溥春秋欠主张。吴节只知贪贿赂，孙贤全不晓文章。问仁既是无颜子，配祭如何有太王？告子冒名当问罪，周公系井亦非常。阁老贤郎真慷慨，总兵令侄独轩昂。榜上有名谁不羡，至公堂作至私堂。」盖许道中之子及石亨之侄皆以私取，而录文则语题节去颜子，起「克己复礼为仁」，孟义本公都子之言，而云告子，故诗中备言之。其它招拟祭文，不可胜纪。 
　　正统中，朝廷选翰林讲读以下官仪表俊伟者十人，习制诰于东阁，盖以备内阁之选也。十人者，裴伦、杜宁、谢琏、王玉、江渊、陈文、吕原、李绍、商辂、刘俊。至十四年，有事乃罢。后入阁者，江、商、陈、吕四人耳。成化十年九月十八日，文华殿讲毕，讲官皆退，留三阁老少俟，亲授以旨意揭帖，且谕：「你每将去行。」盖先日内阁承命所拟进者。云：「翰林是储材之地，官翰林的必文学该博，操履端慎，方为称职。若不勉励作兴，何由得真才实用？今后侍读、侍讲、修撰、编修、检讨等官，务要每日赴馆阁进学攻文，不许因循怠惰，恁宜常加考试，以验其进。如有怠惰不遵，放肆不谨的，具实奏闻处置。」阁老钦奉以出，大书揭于东阁。明旦，讲读等官皆谢恩。相传时有水进阁者， （「相传时有求进阁者」，「者」原作「官」，据明朱当□〈氵眄〉国朝典故本改。） 阴诋本院官疏散于中贵之前，适是秋黎庶子淳、刘修撰健二人主考顺天乡试，录文有误，遂指谪转闻。乃命内阁具进各官脚色，欲仿正统间选教十人之例， （「欲仿正统间选教十人之例」，「教」原作「数」，据明朱当□〈氵眄〉国朝典故本改。） 而阁老难于取舍，故通拟敕谕如右云。 
　　永乐乙未年，始开会闱于北京。泊庵先生主考，得一卷，三场俱优，取定为会元。拆卷，乃陈芳洲循。先生以乡故为嫌，欲取林文秸，而又以秸字难识，进呈不便，因见第五名洪英，曰：「此洪武间英才也。」遂取为会元，而循居二，王翱第五。太宗见翱名，喜北京初启会闱，而经魁得一畿甸士，遂以布衣召见，赐酒饭。后翱至宫保、太宰，寿禄名位，非常可及，遭际有自来矣。 
　　国朝旧制，诰敕勘合字号，国王用礼字，追封用文行忠信字，文官二品以上用仁义礼智字，三品以下用十干字。新制武官诰命，初编用二十八宿字，续编用千字文。永乐三年十一月，以武官诰命二十八宿编尽，中书舍人芮善奏请同翰林学士兼右春坊太学士解缙等议用百家姓编。奉旨：「惟用汉急就章字。」天顺六年九月癸巳，中书舍人杨贵芳言：「今文官三品以下诰敕， （「今文官三品以下诰勅」，「官」原作「武」，据明历代小史本改。） 十干字号俱已编尽，乞敕翰林院别取他字编号，庶无重复。」上命用十二支字编之。 
　　唐诰敕，宰相复名某者，皆不出姓，惟单名则出姓。宋诰敕，宰相虽单名亦不出姓。我朝诰敕，俱无宰相姓名，内外各衙门题奏本皆书姓名。惟文渊阁诸阁老每有封拟题本揭帖进御，虽官至师保尚书，亦不具佥其衔，止并佥大学士臣某官某，小录序文内亦不出姓，仅存古制者此耳。 
　　文华殿凡遇千秋、冬至、正旦，行庆贺礼，导驾官旧制用翰林、春坊、给事中各二员。天顺初，今上正位东宫，本院、春坊官俱以未习导驾礼仪，因让给事前行，遂立其次。既而，春坊官复立其上，惟本院官仍次之，至不安其下，而用博士、待诏等官。 （「而用博士待诏等官」，原缺「用」字，据明历代小史本补。） 天顺二年，博士等官俱已升出，直与童大章当冬至导驾。 （「直与童大章当冬至导驾」，原无「当冬至」三字，据明历代小史本补。） 方入文华门， （「方入文华门」，「门」字上原有一「内」字，据明朱当□〈氵眄〉国朝典故本删去。） 给事指示以序，直若不谕其意，答之：「承见教，然翰林、春坊从来一体，吾第从春坊官行立，庶不失仪。」给事遂立直下班。自是定，继者悉因之。 
　　今制，早朝班定，鸿胪宣赞谢恩见辞行礼毕，各官将奏事，皆预咳一声，文武班中，不约而同，聋震如雷，俗私谓之「打扫」。其有痰咳不可忍者，许引退自便。宣德间，曾子棨先生痰咳作，引退，上遥见之，敕免其常朝。成化中，文华殿经筵户部尚书马昂以将咳退出殿门外，俟讲毕乃同行礼，此予所亲见，余未见有敢先退者。盖昂初尝为序班，故尚习此例，其它见此不以为异，则以为失仪矣。 
　　今制，凡御殿行大庆贺，传制礼用翰林讲读以下官二员侍班。是早，必先入至中左门，候门开，与众执事官进华盖殿直舍内，行五拜三叩头礼毕，即先出东门，星驰循殿阶而下，出中左门，沿斜廊而上入殿，至乐悬处立。俟驾过升座，乃入班，立于宝桌之南，紏仪御史之右，稍迟，则驾从中出，将军立定，不容入矣。故侍班官每于直舍行礼时，须立近东南，先出而驰，斯不失仪。吕逢原先生有韵语曰：「立宜边，走宜先，阶三级，足毋偏。沿廊而上，乐尽而旋，宝桌之南，于斯立焉。」 
　　国朝凡颁诏赦，阁老先期视草，缮正用宝。至日早，阁老预约左掖门，内官先放入，于内阁取诏赦捧立于殿上宝桌之北。俟礼部尚书请颁诏，乃稍南移数步俯授之，尚书则跪受以出。英庙复辟，颁诏之日，适直侍班。时徐有贞、许道中二公捧诏授尚书，乃似跪非跪，礼容乖错，甚不雅观，盖不习故也。 
　　成化辛卯十一月末旬，彗见。廷臣建言皆谓君臣悬隔，情意不通，请时召内阁大臣面议政务。彭可斋先生亦对司礼监官言：「莫谓上不得见，虽诸老太监亦不得见。」以是内臣难于诿拒，乃约一二日间，上御文华殿召见众先生，但初见时，情未浃洽，不宜多言，姑俟再见可说，先生诺之。至期将入，复约如初。既见，可斋言：「天变可畏。」上曰：「已知，卿等宜尽心办事。」可斋又言：「昨准御史建言，减京官皂隶与俸， （「减京官皂隶与俸」，「与」原作「之」，据明历代小史本改。） 文职尚可，武官不免怨望，急须传旨仍旧，以慰安之。」上曰：「卿即传旨与该部。」万先生遂呼「万岁」，三人皆同声，叩头，遂命光禄赐酒饭而退，自后再不召见。诸太监乃谓人曰：「常言不召见，及见，无一奇谋至论，止呼『万岁』。」四方因传为口实，曰「万岁阁老」云。盖中官初惧有所言，戒约至再，后喜无所言，反见讥诮。然先是御史所建言欲减京官皂隶俸，皆承太监黄高风旨，欲以此难京官。不虞武职汹汹，憾欲刺言者，一时莫能救解。及此召见得旨，户、兵二部遂请裁处，卒如旧不减，人情始大安，而言者亦自相庆。使继时召见，则上下交而治功成矣。惜诸公为中官所诳，未及尽言，所以相见何益，后悔无及。予在内阁时，尝欲请面见，万循吉止之曰：「往年彭可斋每面见，一语不合，即叩头呼『万岁』，不敢尽言。今我辈每事尽言，太监择而转闻，无不允从，胜于面对。」是亦有理。 

　　●謇斋琐缀录三 

　　宣德五年二月，两朝实录成。赐监修官太师英国公张辅、少师兼行在吏部尚书蹇义、少保兼太子少傅行在户部尚书夏原吉、总裁官少傅行在兵部尚书兼华盖殿大学士杨士奇、太子少傅行在工部尚书兼谨身殿大学士杨荣、太子少保行在礼部尚书兼武英殿大学士金幼孜、太常寺卿兼行在翰林院学士杨溥白金各一百两，彩币各六表里，织金罗衣各一袭，马各一匹并鞍。续至总裁官行在户部尚书陈山、礼部尚书张瑛白金各六十两，彩币各五表里，织金罗衣各一袭。纂修兼考校官左春坊大学士兼翰林院侍讲学士曹棨、右春坊大学士兼行在翰林院侍讲学士王英、右春坊右庶子兼行在翰林院侍读学士王直、左春坊左谕德兼行在翰林院侍读周述、行在翰林院侍读李时勉、钱习礼、侍讲余学夔、陈循、蒋骥白金各五十两，彩币各四表里，素罗衣各一袭。纂修官侍讲蔺从善、修撰苗衷、曾鹤龄、张洪、刘永清、编修周续、孙曰恭、杨敬、检讨王雅、杨翥、五经博士陈继、户部主事陈中、行在四川道监察御史陈叔刚、福建布政司右参议潘文奎、四川重庆府荣昌县知县万节、浙江衢州府儒学教授丘锡、陕西汉中府汉阴县儒学教谕梁萼白金各四十两，彩币各三表里，素罗衣各一袭。催纂官行在礼部主客清吏司主事张习、誊写正本兼录稿官行在礼部仪制司郎中朱晖、精膳司郎中陈景茂、行在吏部稽勋司郎中程南云、验封司员外郎宣嗣宗、考功司员外郎夏衡、行在中书舍人俞宗大、陆友仁、萧湘、罗渊、张益白金各二十五两，彩币各二表里，素罗衣各一袭。誊写副本兼录稿官行在中书舍人宋琰、黄振宗、于霈、凌寿、胡□〈氵靓〉、刘弦、胡宜衡、解祯期、行在大理寺右寺副丘宗、杨玹白金各二十五两， （「白金」原作「白云」，据明朱当□〈氵眄〉国朝典故本改。） 彩币各二表里，素罗衣各一袭。续至誊写副本兼录稿官行在验封司主事苏镒、行在中书舍人周崇厚、誊稿及稽考参对官行在翰林院修撰邢宽、蒋礼、胡穜、编修刘矩、裴伦、陈询、梁禋、检讨许彬、连智、马信、周贵、孔目沈寅、行在中书舍人王璜、寇厚、胡宗蕴、行在礼部祠祭司郎中黄养正、行在礼部仪制司主事王观、行在大理寺左寺副洪益中、右寺副邵暹，续至誊写副本官行在中书舍人庞叙白金各十五两，彩币各一表里，素罗衣各一袭。收掌文籍官行在翰林院检讨胡让、典籍李锡、牛麟、张礼白金各十两，彩币各一表里，素罗衣各一袭。续至誊写副本儒士邹循、生员朱铉白金各五两。办事吏翁选、王子翱、李用、方彦斌、许智、王彦才、冯英、张懋、徐忠、梁衡各钞二十锭。时礼部尚书张瑛已往莅南京部事，翰林院检讨周翰以疾卒，及有故而去者陈景茂、庞叙、胡宗蕴、陈询、梁禋凡七人，行在礼部具奏，上命皆如例给赐。裱褙匠十人亦各赐钞二十锭。升纂修等官左春坊大学士兼翰林院侍读学士曾棨为詹事府少詹事，仍兼翰林院侍读学士。右春坊大学士兼翰林院侍讲学士王英、右春坊右庶子兼翰林院侍读学士王直俱少詹事，英仍兼侍讲学士，直仍兼侍读学士。左春坊左谕德兼翰林院侍读周述为左庶子，仍兼侍读。侍读李时勉、钱习礼俱为侍读学士。侍讲蒋骥、陈循俱为侍讲学士。侍讲蔺从善为司经局洗马。修撰刘永清、邢宽、胡穜为侍讲。蒋礼为左春坊左中允。编修周叙、孙曰恭、杨敬为修撰。检讨王雅、杨翥、许彬、周贵为编修。五经博士陈继为检讨。典籍张礼为行人司行人。孔目沈寅为司经局正字。行在四川道监察御史陈叔刚为翰林修撰。儒士邹循为待诏。生员朱铉为侍书。行在礼部郎中蒋晖、行在吏部郎中程南云升从四品禄，兼翰林侍书。行在吏部员外郎夏衡、宣嗣宗为本部郎中。行在礼部主事张习、王观、行在吏部主事张镒、户部主事陈中俱为本部员外郎。行在大理寺左寺副洪益中为左寺正。右寺副丘宗、杨玹、邵暹为右寺正。中书舍人萧湘、张益、凌寿、胡宜衡为左评事。解祯期、周崇厚、王璜、寇厚为右评事。知县万节为左寺副。教授丘锡为建昌府学教授，升正九品禄。教谕梁萼为衢州府教授。办事吏翁选等十人俱为县丞。惟侍讲余学夔则以陈老疾，许致仕。修撰苗衷、曾鹤龄、张洪以九年考满，听吏部请。福建布政司左参议潘文奎令致仕，以先年由府同知考满升授未久故也。 
　　景泰间，用人多密访于少保于谦。时缺祭酒，翰林徐有贞向意补之，以门生杨宜为少保内姻， （「以门生杨宜为少保内姻」，「宜」原作「宣」，据明朱当□〈氵眄〉国朝典故本改。） 托为之请，至于再四，少保曲意从之，因中使言于上。一日退朝，宣少保至文华殿，辟左右谕之曰：「徐有贞虽有词华，然其存心奸邪，岂堪为祭酒？若从汝用之，将使后生秀才皆被他教坏了心术。」少保无所对，惟叩头谢而已，退则汗出浃背。左右遥闻祭酒之说而未悉，有贞竟不得知，遂衔少保。至天顺元年正月十七日事，果诬以重罪。 
　　按：景帝信任于公而不足于有贞，固帝知人之明，而于公之祸实胎于此时。廷鞫于谦，上念于有功，不忍加罪。有贞曰：「不杀于谦，则今日为无名。」遂与王文同斩，籍没其家，有贞心术真险矣哉！ 
　　成化三年八月二十四日，进英宗实录于奉天殿。明日出手敕加监修官太保会昌侯孙继宗太傅。总裁官尚书兼翰林学士陈文、彭时俱太子少保、尚书兼文渊阁大学士。副总裁官太常少卿兼侍读学士刘定之工部侍郎、吴节太常卿，俱仍兼职。纂修官学士柯潜、万安、侍讲学士李泰俱少詹事。太常少卿兼侍读孙贤、刘珝俱太常卿兼侍读。侍读陈鉴、刘吉俱侍读学士。侍讲丘浚侍讲学士。谕德黎淳、左庶子童缘、刘宣俱右庶子。侍讲江朝宗、杨守陈俱洗马。修撰王一夔左谕德。编修彭华、尹直俱侍读。修撰彭教、编修徐琼、陈秉中、李永通俱侍读。检讨耿裕、编修郑环、刘健、江谐、陆釴、罗璟俱修撰。检讨周经编修。编修张元祯以病许告。稽考参对官编修李东阳、倪岳、程敏政、检讨吴希贤俱加俸一级。其誊录官太常少卿余谦等俱升一级。监生周绍荣等俱除中书舍人。儒士魏完等俱除序班。其赏赐则总裁官各白金六十两，彩币六表里，织金罗衣一袭，马一匹，鞍一副。副总裁官各白金五十两，彩币五表里，织金罗衣一袭。纂修官各白金三十两，彩币三表里，素罗衣一袭。每袭计三疋，各有本色生绢一疋为里。誊录官各白金二十五两，二表里有差。稽考参对官各白金十两，一表里。先是，文华殿中书以写经完，各进官一级。其中将满九年者，皆陈情乞候满日如例升二级，朝廷亦患不均，乃改升二级。 （「乃改升二级」，「乃」原作「及」，据明朱当国朝典故本改。） 至是预诏吏部具录纂修等官履历以进，定以六年以下者一级，六年以上者二级。时直以历编修俸八年有半矣，仅同六年以上者例，而柯、万、孙、刘升二级者，以从四从三无相应之职耳。李泰则素托日讲，先期托许太监，浼阁老升必齿万先生，于是独升三级，士论不惬焉。初，贤、珝二人恐为商先生所少，自叹此升非光禄则太仆之卿耳。直乃乘间谓商先生曰：「翰林儒臣，素无带光禄、太仆之衔者，若处二人以此职，则是以饱卿马卿作讲官矣。即处以太常卿，虽多一级，亦是斯文相重意。」先生曰：「然。」及是，果如拟。是春，商先生复起，书将完，陈、彭二先生欲请增为总裁，而主静、与俭俱以母老，恐商为总裁，书虽完沮之。及是，召入文华殿拟升赏，陈、彭二先生止定纂修以下官，遂避己嫌，先出，独留商后，故正副总裁所加官皆商所拟，不尽满意云。 
　　成化间，直等奉敕编纂宋元通鉴纲目，虽各馆分修，而通行校正则各尽所见，至凡大疑似大关涉，必相质议，众加考订。 （「众加考订」，原无「加」字，据明朱当□〈氵眄〉国朝典故本补。） 如宋太祖太宗传禅之际既详，其误又恐未考者之致诘，乃撮其大要为辨。其辨曰「太祖太宗授受之际，所以致后世之疑者谁乎？曰李焘删润湘山野录而启之，陈桱附会涑水纪闻而成之，不深考者，以为实然尔。 
　　夫焘之所以启之者何也？曰焘为长编，以太祖顾命，实录、正史不载，而删润野录之事附其下，初意本以备阙文。然野录谓太祖太宗对饮，烛影下时见太宗有不可胜之状。而焘改「不可胜」为「逊避」。太祖下阶□〈习戈〉雪，顾太宗曰：「好做好做。」而焘改「□〈习戈〉雪」为「□〈习戈〉地」，「好做」为「好为之」，又加「大声」二字。野录出于僧文莹之传闻，固不足信。就其中考之，如所载太宗恸，引羣臣环瞻圣体，玉色莹然等语，则亦初无毫发可疑之隙，而焘略加删润，遂不免有画蛇添足之病。夫焘既删润之以为正文矣，而又细辨其非者，何也？曰实录、正史皆为太祖有疾，命内侍就建隆观设醮，而野录以为无疾，方且登阁望气，下阶□〈习戈〉雪。纪闻谓癸丑帝崩，王继恩始召晋王入宫。而野录以为太祖壬子夜召晋王，属以后事，遂宿禁中。故焘反复致诘于太祖之病否，太宗之出入时日之先后，本以为删润之地，而不自知其删润之语未莹，反以启后世之疑也。夫桱之所以成之者何也？曰桱止据焘所删润者书之，又于「好为」之下妄以己意添「俄而帝崩」四字，复以宋后母子托命之语系之，则遂骇人之听闻矣。母子托命之语，本为王继恩召德芳而发，出于癸丑帝崩之后，而桱以属之壬子，且删去召德芳之事，而独存此语，则是不知纪闻、野录两书之文本相抵牾，强合为一，其附会比焘之删润，抑又甚焉。近世保斋宋论复指桱所书者，以为太祖太宗事之首尾，不过如此，则其不考又出桱下矣。 
　　然则宋后召德芳之事信乎？曰正史、实录载之，纪闻又出温公，事当不妄。焘并疑德芳非宋后之子则过矣。德芳在当时年最少，育于宋后，或为宋后所钟爱，皆不可知。但事出于两人所记而不同者，当信其人，温公可信之人也。温公可信，则文莹可黜，召德芳之事有，则烛影之事无矣。或乃谓焘之删润，盖有意着太宗之恶，姑引野录以借口，而又自破其说以避祸，则亿度之太过，亦恐李焘复生，不肯自当尔。史称焘博极羣书，其为长编，专务广采博焉，不精殆有所不免也。 
　　或曰太宗子孙继立，故人无敢言者。然南渡孝宗以后，其事当无所讳， （「其事皆无所讳」，「当」原作「常」，据明朱当□〈氵眄〉国朝典故本改。） 亦无一人言之者，何也？借曰高孝授受之懿， （「借曰高孝授受之懿」，「孝」原作「宗」，据明代史籍汇刊明蓝格抄本改。） 可以盖前人之愆，故其迹亦泯。然元史成于欧阳玄诸公，当时复何所讳？又无一语及之，盖必有定论矣，不然，此何等大事而不加之意哉？ 
　　或曰太宗于太祖崩不踰年改元，宋后崩不成服，廷美、德昭不得其死，皆足以追证烛影之疑，是又不深考之故也。不踰年改元，五代常事。宋乃太祖第三后，长编谓其崩，太宗设次发哀，羣臣奉慰。以后初立，未尝降诏，故丧仪多所贬损，百官不成服，固当时礼官之过也。就使因召德芳而恶之，则其事亦在太祖崩后矣。廷美之死，赵普为之，太宗固有不得辞其责者。至于德昭之死，非出于幽囚躙逼之举。长编谓太宗育其子惟吉于禁中，日侍中食，凡八年，始出阁。诏邸第供亿，悉与亲王埒，诸王子不得偕也。况德昭因他人行赏，一言之愤，不惜一死，乃忍其父为人所戕而噤不出一语哉？ （「乃忍其父为人所戕而噤不出一语哉」，「父」原作「久」，据明朱当□〈氵眄〉国朝典故本改。） 就使不踰年改元，宋后崩不成服，德昭之死皆出于太宗，则亦未可以其后来之不善，而遂逆探其有今将之心，加之以无名之罪也。胡一桂、杨维祯、梁寅之流，锐欲以篡弒加之，恐皆以不见李焘全书之故。正犹狱官不据人原发之案，而深文巧诋，钩致其罪，偶有刻吏见而喜之，又从而和之，此太宗之事所以不能自解于今日也。 
　　或曰太祖既欲传帝，何不使太宗正太弟之名？考之九朝通略，谓唐天佑以后，建储之礼不复讲行，至太宗立真宗，方始讨论故事。又五代凡当次者，多领开封尹。故太宗、廷美相继为之，则知太祖亦承唐末五代之习，兼以年岁之未迈耳，是亦将有待焉，而遽自意其死乎？夫传疑，史法也，苟无疑可存，则亦何必摭拾小说，强为之辞，以滋后世无穷之惑，此焘、桱之罪也。或只引宋朝类要载陈抟对太祖火日之说，终有可疑。是不知抟于太宗初入朝，终身未尝见太祖，其说盖不攻而破矣。 
　　夫千载不决之论，其可以悬断者，理与事耳。以事言之，不过如此，以理言之，凡古之篡弒者，多出于深雠急变，大不得已之谋、又必假手他人，然后如志，未有亲操刃，为万一侥幸之图于大内。观太祖于太宗，如灼艾分痛，与夫龙行虎步之语，始终无纤芥之隙，太宗何苦而为此？舍从容得位之乐，而自处于危亡立至之地，病狂丧心者所不肯为，凶残绝世者所不忍为，而谓太宗为之，断乎其不可信也。矧类要、野录皆托于佛老之徒之口，纵使有之，亦儒者所不道，而况于无乎？予之所笃信者，温公纪闻之外，一无取焉耳。 
　　诸司职掌：凡翰林官九年考满， （「凡翰林官九年考满」，原无「考」字，据明代史籍汇刊明蓝格抄本补。） 称俱升二级。然自永乐以来，多止进一阶。正统间，谢琏先生以编修满，升侍讲，而尚约萧先生则继升侍读，编修升二级，自二公始。时谓尚约之力居多。其后，张益先生以修撰升侍读学士，则出于特恩。故往往援以为例，俱不允。至成化初，童大章、曹世泽以修撰考满，童升谕德，曹以荫叙升尚宝少卿，修撰升二级，则又自二人始。盖一时同僚之赞襄，李文达先生之主张也。继此，考满刘召和、黎太仆升左右谕德。实录成，与童皆进左右庶子。杨维新、江东之升洗马。踰年五月，以无翰林兼秩，不得与翰林事，皆怏怏。乃同具本，乞各兼旧秩，且言自祖宗以来，东宫官无有不兼翰林职者。事下内阁详拟。彭先生谓：「初考满议升时，诸公咸愿升二级，宁无兼官。今如所言，是我辈不谙事体，朝廷其谓我何？且西杨先生，永乐中自翰林学士升左春坊大学士，亦何尝兼翰林官？岂可谓祖宗以来，无不兼者乎？」遂不许，众益不得意。 （「众益不得意」，「意」原作「已」，据明代史籍汇刊明蓝格抄本改。） 
　　李文达公初荐布政陆瑜为刑部尚书，石亨以私谮之，久不召对，众为公危。及瑜至，当拟旨到任，同事者谓且拟侍郎，公曰：「吾以尚书荐，而改拟侍郎，则自慊不信矣。」竟拟尚书，从之。后瑜颇称旨，乃复召对如旧。公为人恭庄严重，得时行志，不为小廉曲，谨平居，号崇正学，能纳人言，容善类，无南北之分。天顺庚辰会试罢，予同众考官见公，询及人物，予曰：「五经魁中，张元祯神童也。人物独王一夔，愿先生留意。」及请选庶吉士，英庙谕公专选北人，公曰：「南人亦须选。」及会选于吏部， （「及会选于吏部」，「及」原作「乃」，据明朱当□〈氵眄〉国朝典故本改。） 元祯初不与，公曰：「此神童，不可以貌取。」急追回，与进之。 
　　成化丙戌廷试，王冢宰以程敏政卷字精楷，力赞为第一。公曰：「论文不论书。」卒取罗伦第一。宪庙即位，进公少保、华盖殿大学士，尚书如故。踰年，丁父忧，乞终制，不许。罗伦进言，请许公终制，词涉□〈言氏〉讦。公怒，力辞，朝廷黜伦乃已。予引文彦博待唐介故事，请公留伦，公曰：「潞公市恩，归怨朝廷，吾不可袭此。」公之言亦未为无理。 
　　天顺中，李文达公独见宠任，时冢宰王九皋以老成，大司马马昂以仪表，虽皆为英庙所眷遇，而尤赖公所维持。凡公有所荐举，必先谕意于二公。至御前畴咨时，于文则诿诸王公，武则诿诸马公，或既自举其人，亦必曰臣所知如此，还须召某等再审，二公亦如公言，以是上不致疑，下皆信服。 
　　国朝状元对策，皆经阁老笔削，或自删润，乃入梓。独罗伦一策，未尝改窜。盖对策时，恐天晚，半不具稿，一笔写正。既掇魁后， （「既掇魁后」，「魁」原作「科」，据明朱当□〈氵眄〉国朝典故本改。） 以言忤旨外调，不及改削，然其策亦自详赡。初，伦会试，五策五千余言，予取为会元。主考刘主静、万循吉各主本经，置伦第三。予意不满，批其所刻一策云：「五策五千余言，有学有识，进对大廷，未必非裒然出色者。」后果如所期。一时士夫皆谓予有目力，而姚宗伯廷称予曰：「尹先生状元、榜眼俱出门下。」予曰：「春卿之力也。」 
　　罗伦官居翰林院修撰，为人慷慨乐善，遇事无所回避，以犯颜敢谏为大，捄时行道为急，于富贵利达澹如也。杨文贞作相时，以百官禄薄，得受皁隶折薪钱，自是遂以为例。伦独不受，固辞。疾归，结茅居于金牛山，取给于畎亩，不受馈送。日与学者讲学，居家垂十年而终。学者称一峰先生，正德中追谥文毅。 
　　按：罗一峰气魄大，感动得人。尝谓其可正君善俗，他辈只在修政立事。又曰刚毅不可及。愚谓一峰分□有曲肱饮水，浮云富贵之意，其视一生吃着不尽之语，不啻浼之。 
　　国朝学士仅五品，然清贵莫比。如前辈有曰：「吾翰林之官，不可以品秩论。」 （「不可以品秩论」，原缺「论」字，据明朱当□〈氵眄〉国朝典故本补。） 盖上自公卿， （「盖上自公卿」，原缺「盖上」二字，据明历代小史本补。） 下至百执事，咸可周旋抗礼。譬若权焉，重自万钧，轻至铢两，无不与之均称而平等，特一移动远近之间耳。 
　　永乐中，毗陵陈济先生善记书。予同寅王廷贵语予，尝见济长子道其少时侍侧，偶问曰：「外人云父善记书，有之乎？」曰：「然。」「儿探一书，请父试诵之可乎？」 （「儿探一书请父试诵之可乎」，「请」原作「谓」，据明朱当□〈氵眄〉国朝典故本改。） 曰：「可。」乃探得朱子成书，曰：「是书固难诵， （「是书固难诵」，「诵」原作「读」，据明历代小史本改。） 汝可提一首句。」如命，遂朗诵终篇不误。当时文庙谓济为两脚书厨，信矣。惜其笔力不如，故著述不多见焉。 
　　永嘉黄文简公淮，永乐中，以汉庶人之谮，下锦衣狱十年，忧畏不测，积成劳瘁。仁庙嗣位，重覩天日，荐进孤卿。宣德丁未，主考会试，后以病归。时甫下寿， （「时甫下寿」，「下」原作「上」，据明朱当□〈氵眄〉国朝典故本改。） 而父已封少保，年踰九十，慈孝甚乐，世以为荣。癸丑，公以父卒，蒙恤典。即吉，赴京谢。留数月，至赐游西苑。己卯春，复赴临，仲夏乃东归。后终于正寝， （「后终于正寝」，原无「正」字，据明代史籍汇刊明蓝格抄本补。） 予辑名臣通录，未得其家传铭志，仅据其省愆集略为之。赞曰：「高才懿学，夙荣遭际。简任辅储，兢惕淬励。莫为而为，省愆惩艾。困久乃亨，荐陟三事。退休葆和，亦惟严侍。桥梓并荣，寿福隆备。」盖颂其美耳。及旁询其详于博识诸士夫，有谓方正学之诛夷，尹昌隆之藉没，许白云之极刑，皆出于文简。因忆昔祭酒刘益尝见谓文简好訾毁同列，一日，便殿未入侍，宣庙问：「淮何在？」东杨对以淮素病瘵。瘵病能染人，自是有旨免奏对。久乃告病侍亲。是则文简好短毁人，固宜有反尔之报。至谓方、尹、许之惨祸一出于文简，则未必然。若果有之，是小人之尤者， （「是小人之尤者」，原无「是」字，据明朱当□〈氵眄〉国朝典故本补。） 何得老死牗下好还之，天岂懵然耶？通录宜不取，姑俟知者审焉。 
　　旧制，升官谢恩，惟在京堂上及都给事中初升面谢，而给假起复复除者，及其余新升自太仆丞以下者，皆谢于午门外，而升方面者，则面辞。至成化间，有同升都、左、右给事中者，因俱面谢，后遂因之。岁乙未九月，南京兵部右侍郎马显起复，复除，强行面谢礼。未几，尚宝寺丞李璋亦然。又僧道、匠官每除授，必赴鸿胪报名谢恩，礼也。成化以来，僧道或因斋醮，或因圣节进经，匠人或因铺床设帐架灯，小小工役，辄祈董事内臣为之乞升，繁冗不胜。朝廷恐贻清议，乃许望阙谢，不必报名，止传一票与吏部。明旦，吏部如故事面说传奉事理，补奏本，以票进，以本送科，廷臣未由与知。盖以报名谢恩，则鸿胪寺当廷宣白，而传奉圣旨，必须面奏补本，皆所以防欺伪。既不报名廷宣，而补本又不开陈何事，似此旧制日更，将来欺伪，乌能免哉！ 

　　●謇斋琐缀录四 

　　朝廷用人，多取仪表。天顺间，韩都宪雍巡抚大同，因议事至京，留补少司马。英庙谕李文达曰：「大同巡抚，须得似韩雍人品方称。」文达以山东廉使王越对。及越至，陛见后，复谕文达曰：「王越是爽利武职打扮。」越初廷试，手中卷子忽被大风吹起，回翔云汉，莫知所止。时胡宗伯即具题知，且于内阁取纸折成卷子付之。后越至封威宁伯，盖飞腾之兆见于廷试，丰伟之仪见于进用，固不偶然，而卒以启边衅削爵，惜夫！ 
　　天顺初，石亨窃权，稍觉祸近，欲免无计。其门客谢昭者，仿张觷教蔡京招龟山故事，教以征临川处士吴与弼，以收士望。弼至，朝廷遇以重礼，权贵宦寺、公卿士夫皆往候之。初相见时，官无尊卑，与弼皆称大人。既而，见势要者皆迎接踰礼，见进士以下止称秀才，或不送出门，而受中贵权要厚赆，辄造门拜谢。又藉朝绅名刺为一帙，语人曰：「传诸子孙，见一时之荣。」识者鄙之。时予独不往见。 
　　一日，予同丘仲深送玉堂赏花会诗诣李文达所，适与粥先在，予见其戴尖顶阔檐棕帽。文达咨以下学上达之妙，不能条析，但谓：「且莫说上达之妙，只说下学事。」文达顾予晒曰：「老先生亦记注不得。」与弼支离出建言本呈文达。良久，起身为欲辞状，予亦起立，与弼揖予曰：「大人先出，吾有私话与先生商量。」予揖出门，别文达。其徒黄顺中复送数步，予却立谓之曰：「棕帽非士服，吴先生何为尔？」顺中曰：「遮日耳。」予又曰：「公事则公言之，私事则不可言，况处士可语私事于宰相前乎？」顺中曰：「非他私事，只是决去就耳。」予曰：「去就当自决，岂可求决于宰相？」顺中曰：「吴先生见朝廷授以谕德，不允其辞，意得李先生终后把作得住，方可就职，故来问耳。」予曰：「把作得住否，亦岂李先生所能预料？此当自度才力何如耳。然予适见吴先生所建白六事，皆经生之恒谈，无大裨于治教。且词语寂寥，学术可知。不若劝其终隐，免致他日实不副名，贻笑斯文。」顺中曰：「谅不可留。」以是与弼乃辞归。 
　　既归，矜肆无故态。人有讥以一绝云：「假不假兮真不真，岩岩气象好难亲。不知东鲁吾夫子，犹自循循善诱人。」他日，罗状元伦休官，往见，拒辞至再，意待伦三往而后见之。伦怒，遂次前韵云：「如今弄假却成真，转见岩岩不可亲。弄假到头终是假，岂能欺得世间人。」书毕，投之而去。弼见诗，大惭悔，遣人追之不及。他日，以弟不检，无如之何，乃自褫冠蓬首，亵衣束裙，杂稠人中，跪讼于府庭。府守阅状见其名，始遇以礼。未几，又诉于布、按二司。张元祯作书切责之，其书起云：「拈起此笔，怒气冲天。」末云：「当上告素王，正名讨罪，岂容先生久窃虚名，为名教中之罪人，吾且按兵以待。」然此书实未尝达，止传于乡里云。世有徐言缓步，摇首闭目，矫激于昭昭，而惰行于冥冥，欲以欺世盗名而卒败露，为世所诮者不少，则又在与弼下矣，奚足道哉！ 
　　按：吴与弼为溥之子，粗衣敝履，举动效古，见明道见猎有喜心，益知圣学为必可学。小楼坐卧，收敛身心，其不为俗所染可知。观其承英宗之聘，辞谕德之官，殆易所谓「不事王侯，高尚其志」者，有士如此，取其节焉足矣。而世儒议其规卿相之位，有傲世之心，抑何好议其短哉！然稽之我明二百年，如与弼者盖不数数得也，所谓乡贤之最者，吾谁与归？ 
　　至天顺七年，锦衣指挥门达，总督官校缉事，兼镇抚问刑，权倾中外，道路以目，人莫敢言。自计得以进言别是非于御前者，惟李阁老贤与袁指挥彬二人而已，谋排去之。乃捃摭数十事，上欲法行，不以彬沮，谕之曰：「从汝拿去问，只要一个活袁彬还我。」彬既下狱，考讯苦楚，莫能自白。时有一艺人杨暄， （「时有一艺人杨暄」，「杨暄」，明史袁彬传作「杨埙」。） 善倭漆画器，号「杨倭漆」者，愤然上疏论救。达欲并中李阁老，逼杨暄供指为李所主使。杨惧拷死于狱，乃诳达曰：「此实李所主使，但我言于此，无人证见，不若请会多官廷诘，我对众言之，李无得辞。」达信之。明日，遂遣二官径诣阁门， （「遂遣二官径诣阁门」，「径」原作「经」，「阁」原作「各」，据明朱当□〈氵眄〉国朝典故本改。） 要李出午门听对。时李方自东宫讲退，陈安简、彭纯道乃诘曾得旨否？曰：「未也，且暂去一对。」二公沮之。及至多官会问时，杨大言曰：「死则我死，我何敢妄指人？我一市井小厮，如何见得阁老？鬼神昭鉴，此实门达教我指也。」 （「此实门达教我指也」，原无「教」字，据明朱当□〈氵眄〉国朝典故本补。） 达失色，于是彬得从轻调南京锦衣卫带俸，杨亦得免，人义之。李有从兄任安庆府同知，达又遣校尉往缉之，务欲倾李。寻以英庙上仙得免，达坐劾谪戍。彬复职，饯送达出城如礼，亦人之所难也。 
　　按：昔石亨初欲陷徐有贞，得马士权不屈而免。今门达欲陷李贤，以杨暄不屈而免，世曷尝无义士哉！主使之套，今犹袭用之，岂成宪然哉？贤之不为有贞，特天幸尔！吾于二义士有感。 
　　翰林直房在右阙门南锦衣卫直房之次，凡三间。每早未朝时，诸阁老分坐北楹，诸学士居中楹，其余居南楹，俟门吏报三鼓，乃俱赴左掖门候。阁老直门东向立，诸学士立稍后而南，讲读等官又后稍南，给事中则立于讲读等书之后北上，通政、太常、光禄、太仆、顺天府诸堂上官又聚立于给事之北说谎牌之下，皆东向。御史则北向立于中书之南，而六部堂上官则立于棕蓬之下。盖皆离立，有禁防请托之意寓焉。成化初，李文通进学士，孙舜卿等进少卿，两不相安，遂散立于棕蓬之下。近时彭可斋先生以气喘艰于久立，间坐棕蓬凳上，诸尚书以下因皆联坐，鼓将尽，乃起入。通政等堂上亦以通政使张允中进兵部侍郎，仍掌司事，遂皆随六部坐以棕蓬下，惟讲读以下官尚立旧所。 
　　凡翰林宫内府供职，日给光禄黄封，内膳有常制。景泰中，以水旱故，省三之一，以后渐省过半。然有水命内馆教书者，则两给之。或兼纂修时，又倍焉。成化间，直当教书，辞其常例，止给其一，第欲存羊识礼，故未并辞之。 
　　景泰间，选内侍黄赐等七人于文华门庑读书习字以备用， （「选内侍黄赐等七人于文华门庑读书习字以备用」，「赐」原作「杨」，原无「庑」字，皆据明朱当□〈氵眄〉国朝典故本改、补。） 欲取翰林二人教之。时太监王忱、舒良以尝从钱原溥学，方示之意，钱不悟，曰：「万千好处不玉成我，又何以此见属？」白、舒乃传命内阁推举，得侍讲吕逢原、倪克让以进。不踰月，俱升侍讲学士，时被顾问，赏赍优渥，钱始大悔。 
　　景泰丙子春，兵部于少保病在告。朝廷谕旨内阁，求一人协同之。时江渊先生在内阁，每谓同事者沮抑，弗克如志，尝垂涎代于。诸阁老窥知其意，乘此谓之曰：「兵部权任不轻，非江先生莫可。」江忻然不辞。乃属商先生具拟内批于便室，众仍对江坐阁中。少顷，王千之先起入商所，以指画掌中，作「江工」二字，又作「石兵」二字即出，商悟，颔之。陈芳洲先生继起，如王所指画。商书毕，封完，出置阁中桌上。江竟不加省，遂同商、萧三人往陪释奠。明日旨出，调工部尚书石璞于兵部，江补工部。江大恚失望。 
　　是年夏，寰宇通志成。内阁先承密旨，拟进总裁、纂修等官之秩。时阁老皆职保、傅，止进兼官，独拟商先生升兵部尚书，钱原溥自赞善兼检讨拟升谕德兼侍讲，黄廷臣自编修拟进中允。稿定，属商缮正，商退钱兼编修若误笔。然芳洲欲改如初拟，商言：「钱既越众二级，则兼官岂宜复升？」遂付王忱太监。将进，诸阁老送下阶却步，王千之先生独追送出阁门，耳语王忱云：「诸总裁皆止进兼官，商岂可独升？亦须从众例。」商恬不知。至期，手敕出，商仍旧兵侍兼学士， （「商仍旧兵侍兼学士」，「侍」原作「部」，据明朱当□〈氵眄〉国朝典故本改。） 加兼太常寺卿，乃愕然不满。 
　　内阁诸老，自解、胡以来，皆东西分坐小杌子及两小板凳，无交椅、公座之设。天顺间，李文达公欲循品秩设公座如部堂之仪，彭、吕二先生对以往时驾尝幸此中座，今尚有御赞寿星及宝训在上，谁敢背而坐？英庙闻之，乃赐孔子铜像置阁中，而月给香烛。阁老每晨入，必一揖，冬至、正旦则翰林合属官皆诣圣像前行四拜礼，学士以上拜于阁中，余则列拜于阶下。盖禁中尊止宝座，无敢面南，故自阁老而下，皆坐杌子。 
　　共一簿，列衔佥字，谓之「公会簿」，亦不敢如外衙门称「公座」。其公会，惟学士以上止各书姓于衔下，且佥一花字，而讲读以次至东、西诰敕房书办等官，虽阶三品者，亦各具衔列姓名，日画卯酉。讲读以下花字，率出新进一手代书，故多潦草。正统中，王玉修撰尝嗔代书不整，曰：「小轻薄。」自后无肯代其书者。他日，复见其名下皆白，乃赭然曰：「代书也罢。」李公初入阁，忽覩公会簿无一花字可观，笑谓翰林先生皆不善花字，彭可斋对曰：「此惟一人代书耳，岂不善哉？」是时，惟陈缉熙好代书，缉熙去后，始各自书。 
　　成化中，始赐内阁两连椅，藉之以褥。又赐漆床锦绮衾褥三副，以便休息。阁门则夏秋悬朱筠帘，冬春紫毡帘，皆司设监内史以时供张，恩何渥也。 
　　正统以来，经筵每日讲毕，上必曰：「先生吃酒饭。」阁老与四讲官皆承旨，叩头，乃退。成化丙戌，刘主静入阁，遽托中贵献言：「今后酒饭皆以常例赐，毋烦玉音。」自是俨然而进，默然而退，君臣之间，舍此无一语接，而「先生」之称亦不复闻。久而左右无复知讲官之为重，未必不自此始。况主静云宋论以欧公不得首相， （「况主静云宋论以欧公不得首相」，「主静」下「云」字似衍文。） 故主濮议以取悦，盖以私意度人可乎？「毋烦玉音」，其亦取悦之谓欤！ 
　　按：「经筵讲毕宴酒饭而必称先生，此皇储隆礼师傅，谦恭之盛节也。胡主静务为谄谀，献言「毋烦玉音」，自是君臣废言于进讲之际，「先生」不称于设宴之时，况令储君有慢师之愆，讲臣失尊贵之体，皆由一言始也。信乎，逢迎取悦，殆非大臣之道矣。 
　　英庙实录稿初成，总裁诸先生揭公会簿，议择数老成者检阅校正之， （「议择数老成者检阅校正之」，原无「择」字，据明朱当□〈氵眄〉国朝典故本补。） 与者皆以朱笔点其名。时刘主静先生独先指程编修敏政名，以希合李文达公，公不允。既而，主静又谓此编修年虽小，其实聪明，公勉从点之。主静退，公谓左右曰：「君子爱人以德，何必尔也。」遽命刮去其点，乃出示众。 
　　吏科都给事中樊景瞻， （「吏科都给事中樊景瞻」，原无「樊」字，据明朱当□〈氵眄〉国朝典故本补。） 仪状魁伟，应对捷给。英庙深喜之，有意大用，累将使命。一日，复遣勘事于外郡，召至榻前，谕之曰：「此回即升。」及竣事还，攀髯不及矣。其同年御史田宾，先是按蜀，坐赃贪，逮系锦衣狱，祸不可测， （「祸不可测」，原缺「祸」字，据明朱当□〈氵眄〉国朝典故本补。） 适遇赦为民。一日同饮，语及前事，景瞻感念呜咽流涕，宾厉声曰：「若非此变，汝则好矣，我将如何？」众皆噱然，景瞻亦不觉启齿。中庸曰：「天地之大，人犹有所憾。」其此之谓欤！ 
　　成化己丑春，吏部尚书李秉执中罢。初，执中与王宏公度俱以刚简质直得誉。坐废，再起巡抚。一日，左都、大司马缺，方难其人。时佥都叶盛与中镇守广东，以寇盗弗靖，欲脱其地，适因议事赴京，舟次河西。托其乡友兵科给事王汝霖、礼科都给事张宁为保留计。二给事合科道议举执中补左都，公度补大司马，与中堪入阁。御史吕洪谓二公可举，与中誉颇损，恐未宜，遂止举王、李。其疏中谓：「上言大臣德政，虽律有禁，然荐贤为国，终无私意。」时人评讥：「若尔，则强奸人命，皆可自首。」与中亦得易镇宣府。而宁等又欲合举岳正复入阁，意得扳附荣进，王、李果德之。会举清黄，首排羣议，举宁堪任佥都，正堪兵部侍郎。朝廷觉其朋比，怒，不允。升宁、正知府以去，公度寻谢病归。执中又被科道合举补冢宰。 
　　时少宰崔克让、尹同仁皆不悦，事多异同。执中性粗疏，原籍有一巡检任满，军囚数不足，赂考功主事刘道求升，而为郎中张宇中所沮，如例拟付文选司对品调除， （「如例拟付文选司对品调除」，「付」原作「行」，据明朱当□〈氵眄〉国朝典故本改。） 道因谮宇中不公。执中不察，大诋于堂上，宇中挺身抱案面质，扬言：「必如此为公，如此为私，今此私乎？公乎？若尔信谗枉是非，我等何以尽职？」喧忿不止。二少宰皆呼：「张郎中，汝言信是，且罢。」执中色失气沮，再三柔声谓：「张郎中，我已知悔。」由是传笑中外。 
　　御史康永韶 （「御史康永韶」，「康」原作「张」，据明朱当□〈氵眄〉国朝典故本改。） ，初以能星命医卜出入执中门，得选御史。戊子冬，彗出，永韶奉执中意向，合众请汰京官，且劾姚宗伯、商阁老、程司马、马司徒当罢。执中阴主之。遂覆请会都御史考劾京官，其大臣曾被劾者，宜听自陈。以是司徒罢边，员外退边，诟执中，谓我独可消天变邪？而姚宗伯诸公皆见留，因衔执中。执中不恤，惟择美职饵科道以自护，至朝除给舍，暮辄造贺。今尚书有造给舍门者，自执中始。况所推举，亦多偏徇，清议不题。 
　　御史戴用乃建言：「方面缺，宜照正统间例，许在廷三品以上大臣各举所知。」诏从之。且谕：「在京四品以上官，吏部具缺，朕自擢用。」而御史刘辟以九年将满，惧无举主，夤夜走执中所，出肺肝相示，合数知己，力诋用所言，请归推举之柄于吏部，至谓人君处九重，焉能辨臣下贤否？语多侵内阁。未几，吏部又黜朝觐官甚伙。彭彦充、彦实以姻家佥事邓秀、刘伦正皆与黜，意怏怏。二少宰又日夜露执中之短于相知者。给事萧彦庄因欲具劾，彦充从臾之，疏下多官会勘。二少宰对欵承伏，且曰：「吾二人尝谏之，奈不见听何？」执中坐罢，竟与朝觐所黜者同辞。人谓执中为彗星扫人兼自扫矣。 （「人谓执中为彗星扫人兼自扫矣」，「兼」原作「当」，据明朱当□〈氵眄〉国朝典故本改。） 
　　时彦庄疏有执中暗结御史等语，朝廷骇之，谕令指名。彦庄惧构怨，迟疑。有旨切责，乃指刘辟等。而丘布政陵憾彦庄见劾褫职，讦彦庄尝使山西，嗔其奉承不至，遂俱逮下锦衣狱。科道素比执中者喧谤。王大理同节向意冢宰，因嗾彦庄。彭阁老听彦实等谮，合计罢执中，阁老内不自安，称病。予惧贻祸乡郡，请商阁老急以崔补冢宰，庶慰科道北人之心，以解王、彭二公之谤，商诺之。翼日，崔果升。崔又托予白阁老，转同仁于左，而调礼侍叶与中补右。既而，彦庄降驿丞，辟与御史冯晖、吴远降州判，刑部主事吴智亦讦永韶调知县，智调通判。呜呼！祸福无不自己求之者，斯辈之谓欤！ 
　　成化七、八年间，朝廷以姚冢宰大章、陆司寇瑜颇致谤议，图代者。太监覃勤乘间荐王理卿槩、伊少宰旻，上颔之，覃密报王、尹。入朝，道诘王曰：「昨有人到宅上，其言亦可信乎？」王曰：「无也。」伊质以覃所报，王悟，曰：「恭喜，予何敢望？」是时外议多拟王代姚，而商阁老亦衔旻谤姚，属意于王。旻惧，百方经营。及是，喜得覃语，故诘王，以沮其来。癸巳春二月，姚没，适商公以妻丧在告。旻亟叩覃，毋俟商出。覃乃引东厂刺事韦太监入奏，以外议人望皆归于旻，遂谕内阁拟旨。彭阁老谓：「崔恭在南京，亦可取来。」司礼诸太监曰：「只举在此者。」彭乃曰：「此则无如旻。」遂拟升冢宰，并叶盛少宰转左。彭又曰：「右侍郎亦即可补？」诸太监曰：「从先生举。」万循吉曰：「礼侍刘吉好。」怀太监谓：「渠礼仪纔熟，且莫动。」先是，彭与万私议：「尹、叶二人若递转，则有右缺，可处尹正言。」万曰：「正言是好。」至是，万乃举刘，不允，逐已之。既而，彭间见语予，谢之曰：「直何敢望。」他日，万复语予曰：「日者我本欲举先生，又恐朝廷不肯遽升首部，故拟转刘，而以先生补刘缺，庶几可允。不意内中不肯动刘，然此缺尚在。」予曰：「过蒙周虑，但礼侍直亦不敢望也。」 
　　成化丁亥二月，奏准在京三品以上官员子孙许一人送监读书，照例出身，有志科举者，听。若大臣果有勋劳于国，出自特恩录用子孙者，不在此限。 
　　按：国初因前代任子之制，文官一品至七品皆得荫子一人，以世其禄，备载于诸司职掌。凡职官子孙荫叙，正一品子于正五品叙用，从一品子于从五品叙用，二品以下以是为差。后乃渐为限制，惟三品以上及死王事者乃得录荫，于是我朝任子无复前代之滥矣。然国初必须试经书，能通大义，然后授以职事。其有不通者，发回习学再试，故恩溥而无滥。近日则惟论父任台崇，或善钻刺，即得京美职，虽曳白有所弗论矣。 
　　商阁老罢职家居，甫十载，成化丁亥被召再起。初，未有复职之命。至日，众窃谓难称职名。及陛见，方巾丝绦，青布圆领，自称原籍，为民臣商辂行取到京。见闻者谓其妥帖。一日，士夫家会宴，优人呈东窗事犯之戏。中见岳武穆械系下狱之状，艴然呵止之，盖伤于时者也。 
　　成化丙申秋七月初旬，京师黑眚见。时方巷细民家，男女夜多露宿，忽见一物负黑气一片而来，或自户牗入，虽密室亦无不有。至则人昏迷，或手足或头脸，或腹背被伤出黄水，醒始觉伤，亦不甚痛。数日遍城惊扰，暮夜各操刃张灯自防，见有黑气来， （「见有黑气来」，「气」原作「声」，据明历代小史本改。） 辄鸣金击鼓以逐之。予始不信，一夕二鼓时，予家后赁房者王二之幼子啼哭，其夫妇大喊：「救人！」予惊起，隔墙呵叱问之，答云：「有人。」且云：「取火取刀来。」少顷乃息。次日使人审其详，云一物坐其妇胸上，冰冷，妇惊起，乃被夺其提孩，力与互争。其夫慌忙觅刀，不得，乃启门得邻居火，怪始弃去。初此怪起于城西北，人莫敢言。及各城皆有被伤者，始各诉于该城兵马司，巡城御史拘审有验，乃具以闻，止云：「不知被何物所伤。」然多有见者，云黑而小，金睛修尾，状类犬狸，盖不啻二十余枚，兼旬始息。 
　　两京五府、六部衙门，位置多同而少异，北则稍加弘壮。五府以中左右前后为序。南京总兵坐中府，而北之总兵坐后府，盖避中也。南北太常寺皆居通政司之上， （「南北太常寺皆居通政司之上」，原缺「居」字，据明历代小史本补。） 而班次则通政在前，盖通政在九卿列中，执政衙门故也。 
　　南京国子监内号房皆无门限，而成贤门门字无钩。太祖谓秀才皆出用，不宜限隔，故门皆去限。且怒詹孟举书门字有钩，即以粉涂钩画，至今粉迹宛然。号房以规矩准绳纲纪法度为序，每字二十间。北监则以格致诚正修齐治平为序，盖各有取义也。南京文武各衙门俱有牌扁，直书衙门之名，惟「翰林院」三字横列，而兵部独无扁。相传洪武间一夕，潜有掣去之者，而莫知所自。诘旦，具闻， （「具闻」，原作「具问闻」，「问」字为衍文，据明朱当□〈氵眄〉国朝典故本删去。） 上不之省。盖以示去兵之意，至今不敢复揭。 
　　今制题本用白棉纸，四叶一接，末一接不许四叶。尽纸所长，每叶六行，每行二十字，字比奏本颇大，不尽拘洪武正韵字。尽其年月独占一叶之中，盖末语或题或旨或知或闻字，许占年月叶上一行，过二行则年月必须过一叶矣。 
　　内外诸司印文俱用迭篆，以九折画而止，字用成双，不及双者，足以之字。而总兵所挂印文则用柳叶篆。其御玺与各王府之宝，则用玉箸篆。其印形方，太小有差，一品者三台，二品者二台，俱银，三品以下者铜。惟应天府特赐银印，示所重也。而巡按御史印柄端有孔，条穿之。其余杂职衙门则形稍长不方，故谓之「条记」云。 
　　太宗兵驻金川门，即命访解大绅。既至，甚喜。始建内阁，处翰林七人而公为首。今内阁规制，皆自公创。及议储未决，乃召公预议。公言：「立嫡以长。」继曰：「好圣孙。」宸衷顿悟，事遂定。后丘福等泄此语于汉庶人，怨谮不已，乃调外任，竟下狱。寻致以死。固非朝廷之意，实汉庶人之所为也。 
　　都宪韩公雍，聪明才辨，迥出流辈。按江西时，适闽广处州寇发，剽掠及境，公设法击却之。当时巡抚侍郎杨宁称于众曰：「韩绣衣聪明百倍于小子。」官民奏留重按一年。回朝，升广东宪副。不数月，升佥都御史，巡抚江西。年未三十，民情吏治，素所谙练，风裁凛然。凡临众决事，动发百余言，皆引经据律，无一语疏滞。处置事务，靡不允当，至今官民遵守之曰「韩都例」。继公者，皆以为不及。尝念陈芳洲先生为举主，赴镇经泰和，躬祭墓下，流涕不已。曰：「士为知己者死，何能报也！」 
　　平江侯陈公暄，天资明敏，善干济。初，公帅舟师扼江津，时靖难兵至，即济以舟，舟少，乃拆民居材编筏以足之。后总漕运，见河道兵民舟楫往来，错互冲塞难行，创为溜头掐□〈亶〉以相避，实为两便，至今人遵行之。 
　　正统间，宫殿当彩绘，计用牛胶万余斤，遣官赍敕属巡抚南直隶尚书周公恂如数辨供。公以议事赴京，遇诸途。敕使请公还治，公曰：「第行，自有处置。」至京，言京库所贮皮张，岁久朽腐，请出煎胶应用，回治即拨余米买皮照数输纳，以新易旧，两得便用。太监王振欣然从之，益加敬重。 

　　●謇斋琐缀录五 

　　锦衣卫掌卫事都指挥佥事臣袁彬谨题：为纂修事，成化元年七月二十一日该太保、会昌侯孙继宗等题：英宗皇帝车驾北征，往还事迹，有锦衣卫都指挥佥事袁彬一向随侍，必能详知，合无令其开写具题。」奉圣旨：「是，钦此。」钦遵。本月二十二日，臣将事迹录写，欲送该馆，未敢擅便，具题。奉圣旨：「是录写完了，还封进，钦此。」钦遵。今将事迹幵坐，谨题请旨。 
　　计开：正统十四年八月十五日，臣在土木为回回赛伏剌所虏。十六日，皇上在雷家站高冈地上坐， （「皇上在雷家站高冈地上坐」，原缺「皇上在雷家」五字，据明朱当□〈氵眄〉国朝典故本补。） 众挞子围着是。臣远观认的是我英宗皇帝。臣叩头哭，上问：「你是甚么人？」臣说是校尉，当奉圣旨：「你不要说是校尉，只说是原在家跟随的指挥。」又问：「你会写字不会？」臣说：「会写。」就令在左右随侍答应。本日奉圣旨讨珍珠六颗、九龙蟒龙段疋、 （「九龙蟒龙段疋」，原作「九龙段子蟒龙」，据明英宗实录正统十四年八月癸亥条改。） 金二百两、银四百两赏也先，着臣写书与千户梁贵回京奏讨。 
　　十七日，随到宣府西城角答话，城上放短鎗，不得近。又转到南门，有圣旨宣杨洪、范广、朱谦、罗亨信，着开门接我城上去。城上人回说：「今日晚，不敢开门。这城池军马是爷爷的。杨洪也出去了，不在城里。」星月上时，随上渡宣府河，臣下水控马，渡讫。至二更时，大雷雨，就阵上震死也先所骑青白骟马。雨止，上令臣出账房外窥视，但见赤光罩定御帐，随即奏知。先是，虏众累谋欲害上，数见瑞应，谋遂沮。明日，也先就来账房前叩头致敬。 
　　十八日，圣旨差喜宁回京奏讨赏赐。十九日早。也先令伯颜帖木得知院来进熟肉、铺盖、皮袄。 
　　二十日，到大同东塘坡。上圣旨着写书，差力士张林到大同城里，有总兵官刘安、都督郭登、都御史沈固，将张林付断事司审问来历。是晚，就差人出来答话。 
　　二十一日早，过西门答话。上又令忠勇伯到城下，城中不信。着臣自骑马到城下，跪说：「我是写字的校尉，见有驾牌为照。我原籍是江西人，这里委的是。皇帝在土木时，军马尽被也先杀散了，下吊桥放我进去。」臣入城见刘安、郭登、沈固、霍瑄，众官计议良久，留臣在城，刘安出城见上，恸哭。上问：「城里有会说话的通事，着一人出来。」刘安说：「有通事指挥李让。」奉圣旨：「便着他出来。」刘安入城方遣臣出。臣见上，又令臣入城取李指挥。李指挥说：「我女儿许与大同王对亲，如今不与他，我若出去，他定杀了我。」臣扯住系腰说：「皇帝在门外，你如何不去？」刘安又言：「我在上前说过了，你便去。」遂同李指挥出见上。得知院等言说：「我太师也先曾说，我有甚么本事征伐南朝？只是天着我和皇帝一会。」李指挥说：「官人，你这说话有天理。」得知院等到城下，令臣于上前索羊酒赏赐。 （「令臣于上前索羊酒赏赐」，「令」原作「合」，据明朱当□〈氵眄〉国朝典故本改。） 是日，刘安等同大小官员出城朝见及进羊酒等物。上问大同有多少钱粮，刘安说有十四万两银子。当令臣取银一万两，以五千两赏也先，五千两赏得知院等三人。虏又索众军马赏赐，上令臣再入城取银五千两，散与众达子。 
　　二十二日，臣传奉圣旨：讨武进伯朱冕、西宁侯宋瑛、内官郭敬的家财及三人的蟒龙衣服、酒器，尽都拿来赏与也先。城内众指挥、千、百户辏衣服、彩段来赏与也先，大小头目又着摆筵席营侍他。 
　　至晚，离城西二十里驻跸。有夜不收杨总旗来与臣说，今夜有五个夜不收来密请爷爷石佛寺去，待他寻不见时，便乘间入城去。臣备奏知， （「臣备奏知」，「备」原作「修」，据借月山房汇钞本北征事迹改。） 上曰：「此危事，使不得。先在土木时不曾死，我命在天，若万一不虞，如何好？」遂不用其计。 
　　二十三日，也先等说，我每到猫儿庄外会议，拟送皇帝南归。是日晚，到水尽头，指挥盛广等送至银三千两。二十四日，送衣服。二十六日，送彩段、羊、酒、蜜食。二十九日，到黑河。三十日，到八宝山。 
　　九月十六日，季铎斋赍奉圣母皇太后寄来貂裘、胡帽、衣服等件到营，见上说：「初六日，郕王已即皇帝位。」又说：「文武百官，奉皇子三人中年长者一人为东宫。」皇上令臣写书三封，一禅位于郕王，一问安于太后，一致意于百官，绝也先地辟之心，动景皇天伦之念。上看之，甚喜，当时祝天。 （「当时祝天」，「天」原作「大」，误。） 
　　本月十七日，到断头山，住五日。也先每日进诸般熟野味。二十一日，又往北行二日。也先会议，复往南行一日。也先号令，选厮杀马匹，五更时分起营，至暮驻札。 
　　二十八日，到大同。上至北门下，郭登等朝服在月门里设交床一把，伺候叩头。上不肯下马，郭登潜令人伏城上，欲放下月城闸板，虏觉之，就拥上出门。也先到大同东门，邀城中头目出见，城中不从，惟进羊酒诸物。上亲说与城上官军：「这厮每说谎， （「这厮每说谎」，「说」原作「既」，据借月山房汇钞本北征事迹改。） 不肯送我。你每守祖宗的城池，操练军马，不可怠慢。」 
　　十月初一日，至聚乐店， （「至聚乐店」，「聚」原作「众」，据明朱当□〈氵眄〉国朝典故本改。） 内官喜宁说：「如今送爷爷从居庸关进去。」初三日，至阳和，讨了牛、羊、酒。初四日，到紫荆关北空地驻札。有通事都指挥岳谦与臣说，喜宁会说达达话，说他前领哨马进紫荆关，去抢北京。臣思喜宁颇知中国虚实，今为虏用，恐其乘虚入关，当以岳谦所说奏闻，上曰：「只凭着天理去。」初五日，喜宁领前哨进紫荆关北口。初九日，喜宁等烧毁紫荆关，杀都御史孙祥。初十日，过易州，至良乡县，本县里老人等进茶食、果品、羊、酒。十一日，到芦沟桥，有果园署官以果品来进。 
　　上又令臣写书三封，奉圣母皇太后及御弟皇帝暨文武羣臣，通报虏情，固守社稷，当差岳谦同那哈出到彰义门答话。岳谦为官军杀了，那哈出奔走回营，与也先说：「他南朝人也不认得，杀了岳谦。」也先听得，当令达子摆一字阵，直至西直门。上御德胜门外空房内。十二日，臣送上登土城答话，有王复、赵荣来进羊、酒。得知院等说：「怎么没大头目来接，着你小官人出来？」十五日，上令臣与得知院说：「哈铭会说达子话，就带回去，不要放他入城。」又宣喜宁，三次不至。是日，回至良乡。十六日，到易州。十七日，出紫荆关，连日雨雪，上下艰难。十八日，到浑河。十九日，到蔚州。二十一日，到顺圣川驻札。二十三日，往阳和、后口，到猫儿庄。二十四日，北行。 
　　十一月十六日，到老营，得知院妻宰羊迎上，递杯。十七日，宰马做筵席，在苏武庙驻札，凡四十日。时天寒甚，臣得宿寝傍，每至中夜，令臣伏卧内，以两胁温上足。上时出账房，仰视天象，或示臣曰：「天意有在，我终当归耳。」也先每二日进羊一只，七日进牛一只，五日、七日、十日做筵席一次，逐日进牛乳、马乳。又进窝儿账房一顶，差达妇管起管下。上在行营，或坐暖车，或乘马途中，达子达妇遇见，皆于马上叩头，随路进野味并奶子。也先每宰马设宴，先奉上酒，就自弹虎拨思儿唱曲，众达子齐声和之。得知院、大同王、赛罕王跪奉上酒。 
　　至十二月初二、三，在老营起往来驻札。也先并达子每夜见上所御账房上火起，隐隐若黄龙交腾其上。也先欲以妹进，上竟却之。初六日，喜宁与也先议请上往高桥儿、宁夏去，臣说：「如今天气冷冻，爷爷如何去得？」遂不成行。喜宁与也先说：「都是校尉袁彬拨置阻住。」将臣赚去芦苇地内，捆了欲开剥。忠勇伯密令人走报上，令哈铭与也先说饶臣死，方解皮条放了。也先等领达贼四数抢掳，至月尽回营，日期不等。上累令臣写书，差人回京与御弟皇帝并文武羣臣，以祖宗社稷为重，好生操练军马，谨守城池，不要顾我。 
　　景泰元年正月初一日，上自将白纸写表，宰羊一只，祝告天地，行十六拜礼。至二月初一日，也先请上至其帐，奉酒弹唱，也先三妻皆出，叩头，献铁脚皮。 
　　四月二十二日，上以久无使臣往来，喜宁又潜怀二意，数教也先扰边，于是令臣写分豁本，差人回京，若为喜宁申理者。又令臣至也先处说：「爷爷有旨，要差总旗高、太监喜宁、达子那哈出回京。」也先依听。又密书喜宁谋叛情迹，函于木中，内系高腿上，令至宣府与总兵等官以计擒之。及至野狐岭，高与喜宁饭于城下，密约城上至进汤时即发短鎗。少顷，短鎗发，达众走散，高抱喜宁滚下濠中，遂擒入城。那哈出走，回营见上说：「喜宁在野孤岭被高抱住滚下濠里，挷入城内去了。」上大喜，说：「使两下里动干戈，害人民，都是这厮。如今拏了他，边上方得宁静，我南归也可望了。」五月内，李实、罗琦、马显赍赏来与也先， （「李实罗琦马显赍赏来与也先」，「马显」原作「马头」，据明朱当国朝典故本改。） 见上，本月内回京。 
　　七月初三日，哈铭来说，也先会议送爷爷回朝，要京里着头目来接。就差哈铭诣京奏报。二十七日，哈铭同杨善至龙门地方接见。 
　　八月初二日，也先、得知院等进马匹、貂鼠、银鼠皮张，也先、得知院等及其妻妾俱送上。行约半日程，也先下马，叩头，跪着解所带弓箭、撒袋、战裙以进，与众达子罗拜伏地，恸哭辞云。惟得知院领部下人马直送至野狐岭，又进马匹，齐叩头拜别。到宣府右卫城外官厅住一夜，宣府都督朱谦同男朱永带领人马到右卫接见，上到宣府城外搭殿住二日。十三日，就着朱谦设宴，讨彩段、衣服等件赏达子那哈出等。又有商辂、王谦、许彬接到。朝见毕后，上令臣宣许彬等到，上说：「为我家祖宗社稷，着恁官人每多费心忧。念我如今幸得回还，到京时情愿退居间处，你便写书与御弟皇帝知道。」十四日，到双泉铺，已夜。其夜上打点衣服，以旧所服白绫中衣一件及也先所献战裙赐臣。 
　　十五日，至京，入南宫。十六日早，臣朝见。二十五日，蒙升臣试百户。 
　　天顺元年正月十七日，上复位。十九日，升臣指挥佥事。二十五日，钦赐第一所于澄清坊，旧北向，上令内官监改造面阳，本衙役夫千人。 （「本衙役夫千人」，「衙」，明朱当□〈氵眄〉国朝典故本作「卫」。） 又赐银三百两，彩段六表里。三月内，臣娶妻，上命国舅孙显宗主亲及赐金三十两、 （「上命国舅孙显宗主亲及赐金三十两、银二百两，彩币八表里」，「主亲」原作「生亲」，据借月山房汇钞本北征事迹改。） 银二百两、彩币八表里。天顺二年二月内，臣生子，赏金二十两、银一百两、彩币六表里。又陆续赐大红织金纻丝蟒龙，并各色织金胸背衣服、绣春刀、磁器等物。 
　　右题本臣在史馆时已备载诸实录，颇加损益润色之。及此，又蒙袁锦衣出示，乃复具录垂后，于以昭我英皇之神功圣德，感化丑虏。而袁锦衣之摅忠效劳，始终遭际，皆旷古所未有，信乎！天意之有在，而非人力所可及也。 （「皆旷古」三字以下「所未有信乎天意之有在而非人力」十四字原无，据明朱当国朝典故本补。） 臣直谨识。 
　　成化乙未夏五月十九日早，礼部面奉手敕：「朕皇子年已六岁，未有名，恁礼部会同翰林院具拟来闻。」明日，阁下议「福楷棨榘」四字以进，皆不用。复谕再拟，乃定今睿名。 
　　初，皇妣纪氏得幸有娠，万贵妃既觉，恚而苦楚之。上令托病出之安乐堂，以痞报，而属门官照管。既诞皇子，密令内侍近臣谨护视之。及悼恭薨后，内庭渐传西宫有一皇子。 
　　岁甲午春，直偶与彭先生谈及，且请乘间言之，或赐名付玉牒，或访其外家略加表异，使外庭晓然知之，不然，他日何以信服于天下也？公唯唯。至冬，又谈及之，公答曰：「近尝托黄赐太监具达，至云汉高外妇之子，且朝取入官。今实金枝玉叶，何嫌而讳？」上乃谕黄赐：「汝上覆先生，是有一子在西，当俟再打听。」直归，窃欲达白，请睿名以示外庭。稿具，复虑万一允请，因而见忌， （「因而见忌」，「因」原作「囚」，据明朱当□〈氵眄〉国朝典故本改。） 致有疏虞，则咎何辞？老氏福首祸先，斯所当鉴。且度皇子日长，中外已籍籍，当必有发之者，奚俟予言？遂已。 
　　至是，太监张敏厚结贵妃主宫太监段英，乘间说之，贵妃惊云：「何独不令我知？」遂具服进贺，厚赐纪氏母子，择吉日请入宫。次日，下敕定名，徙纪氏处西内永寿宫，礼数视贵妃。中外臣僚喜惧交拜，而张敏者以为己功，皆受厚赏。敏因监督操练， （「敏因监督操练」，「因」原作「固」，据明朱当□〈氵眄〉国朝典故本改。） 示欲立意于诸总兵，又令内史郭镛致手简，托序班严冠英来谕意于予，予即具请立奏稿呈商先生， （「予即具请立奏稿呈商先生」，「具」原作「其」，据明朱当□〈氵眄〉国朝典故本改。） 商止予勿进。遂会礼、吏二部，议定具奏，佥文武各衙门堂上及学士官名，而以英国公为首。六月七日早，本进，即命司礼七太监宣四阁老至中左门拟旨。少顷，七太监同持本出奉天门，集百官，以本授英国曰：「圣断实御笔亲批，云：『览奏见悉卿等忠爱，但储贰事重，姑俟皇子年龄稍长行之。』」明旦，复宣四阁老至文华殿，谕之曰：「皇子颇会读书，待他进些学，且迟迟。」商阁老独对数语，请谨保护。至于众意欲请皇子母子同处别宫，庶脱虎口，则未敢云，盖恐相激。 
　　时纪妃有病，命黄赐、张敏将院使方贤、治中吴衡往治。万贵妃请以黄袍赐之，俾得生见。次日，病少间，自是不复令人诊视。至六月二十八日，卒。是日，天色皆赤，以时享致斋。七月朔，始发丧，追封淑妃。初三日，皇子千秋，乃自初四日起辍朝三日。一时城中传言病卒之故，纷纭不一，盖不能无疑。 
　　今上嗣位，冠英请予以郭镛之简自陈推赞之功，冀己亦预传道之赏。予曰：「天命素定，予何功之有？汉丙吉拥护皇曾孙，何尝自言？」冠英曰：「先生古人心矣。」 
　　成化庚寅春，甘露降于郊坛松柏。时上亲郊，御斋宫，取以赐百官。予时署翰林院事，进甘露颂，盖彭纯道所命。然是瑞实兆今上之在娠。至秋，孟朏，乃诞。自古圣帝明王之降生不偶，盖必有祯祥兆于先，而非人所预知也。况今上实太平天子，天意固有在矣。 
　　成化丙申秋，一妄男子名侯得权，本山西僧，行年二十余，踪迹诡异，人物俊秀，无须，类小宦竖， （「类小宦竖」，「类」原作「」，据明朱当国朝典故本改。） 尝旅游陕西，狎遇一道士，妄传谶语，遂畜发，改名李子龙。会有相者附会，所至诳惑，意本求食。 
　　迤入京，夤缘潜住于少监韦含外宅。 （「夤缘潜住于少监韦含外宅」，「住」原作「主」，据明朱当国朝典故本改。） 从者谓此人不凡，含尊敬之。引杂宦竖入内，或登万岁山上殿中，憩息御床上，而莫之禁。久而，执盖司扇诸宦侍不得志者， （「执葢司扇诸宦侍不得志者」，「侍」原作「保」，据明朱当国朝典故本改。） 皆佯礼为佛，叩头旁坐，颇有非分之冀。含妻以义子之女处以正寝。邻有识者窃议，从来中贵不敬外人，何独过礼此人？嗾刺事旗校日伺察之。 （「嗾刺事旗校日伺察之」，「刺」原作「赖」，据明朱当国朝典故本改。） 旗校窜一二人其中，亦以投礼为名，渐闻约束，以八月二十五日当往真定府举事。即白于太监黄赐，赐遂请搜捕，果获其所造黄绢袍、翼善冠等器。 
　　含被逮至锦衣狱，遽殒绝，或疑党类鸩之以灭口。其执盖司扇诸宦侍见含死，皆不输情。惟子龙甘心就死， （「惟子龙甘心就死」，原无「惟」字，据明朱当国朝典故本补。） 自谓享用过分，备述所历内外，皆人所不能到。都宪李宾、王越等恐有所污蔑，呵止之。节略招词，具揭帖，与赐斟酌数四乃进。赐亦惧祸，处决子龙等俱如律，而诸宦侍止发南京充凈军而已。予时佐礼部，得其详于御史郭瑞，盖当推断者云。 
　　杨文贞公，初以明经征入翰林任编纂。 （「初以明经征入翰林任编纂」，「征」原已不清，据明朱当□〈氵眄〉国朝典故本补。） 未几，有旨：诸编纂悉送吏部试文章，考第高下而官之。尚书张紞读文贞策喜曰： （「尚书张紞读文贞策喜曰」，「紞」原作「纮」，据明代史籍汇刊明蓝格抄本改。） 「明达时务，有用之才，不但文词之工也。」以为第一，奏授亲王府审理。文贞由是著名，后果大用，知人之鉴，张公有焉。 
　　正统中，都御史陈智，性刚而躁。尝坐堂，偶有蝇拂其面，即怒叱从者拿， （「即怒叱从者拿」，「怒」原作「恕」，据明朱当□〈氵眄〉国朝典故本改。） 从者纷然东奔西突，为逐捕之状。少顷，俟其怒解，禀问拿何人？乃叱之曰：「是蝇。」有相知者以宽缓为劝， （「有相知者以宽缓为劝」，「为劝」原作「高勤」，据明朱当□〈氵眄〉国朝典故本改。） ，即置一木简，书「戒暴怒」三字于上，置诸左右，以自警。及至有触忤者，辄举木简挞之。一日，与掌顺天府事工部侍郎李庸在朝议事不合，相忿诟，朝廷遂两罢之。 
　　刘主静先生一日过吏部前，见鬻书者陈设羣籍，中有崔氏春秋，意谓常见吕氏春秋，不知崔氏亦有春秋。到家，即以数文钱急令隶人往易以来，展观，乃是西厢记，因笑而斥之。士林传以为笑，曰：「刘先生真一酸儒。」予以自叹：「吾酸亦然。」盖平生不喜此，故未尝见。然丘仲深乃能撰五伦全备，则其学识博涉，非予可及，于是亦可知也。 
　　宣德、正统中，豫章胡颐庵先生与永嘉黄文简公皆退居林下，老成旧德，东西相望。凡部使上司，达官显宦莅其境，必礼谒于其庐，尊让愈加。盖三杨当国，克敦故旧之谊，故二公家居，得遂燕申之尊，风谊诚可尚也，后世固有同官相轧忌， （「后世固有同官相轧忌」，「轧」原作「轨」，据明朱当□〈氵眄〉国朝典故本改。） 既去相违绝，而浅中弱植之徒，又从而观望捃摭以资进取而不耻者不少，皆诸公之罪人。士习日漓，炎凉异态，可胜慨夫！ 

　　●謇斋琐缀录六 

　　太宗文皇帝初驻金川门，蹇、夏二公首出迎戴，而解、胡、二杨诸公则以召命至，然皆不自靖，而窃自比于魏征。夫唐实由太宗化家为国，而宫僚魏征等皆出唐高祖之擢， （「而宫僚魏征等皆出唐高祖之擢」，「擢」原作「推」，据明代史籍汇刊明蓝格抄本改。） 建成未登大位统天下， （「建成未登大位统天下」，「建成」原作「元吉」，据明代史籍汇刊明蓝格抄本改。） 故魏征去事秦王不自怍焉。今建文嗣统五年，蹇、夏二公当时执政大臣，出于建文所亲擢，视魏征之于建成殊不类。况当时羣臣中，如周是修之死，我太宗有「彼食其禄，自尽其心」之旨，圣意寓深矣。今二公乃安然徇冒，何其忍也。彼虽有辅佐微劳，难盖前愆。大节已亏，而犹谓之「名臣」，士林莫有非议之者，予则独不韪焉。故予列诸名臣，而谓之「通录」，良以此也。其中惟解公纔归自谪所，所居冗散，则其责任又非蹇、夏诸公比，其亦薄乎云耳！ 
　　太宗渡江时，解、胡、金三先生与杨文贞、周是修相约自尽于应天府学。既而解先生使人觇胡动静，因得胡先生庸如厕，回问家人曾饲猪否。解先生笑曰：「一猪尚不肯舍，岂肯舍性命？」盖皆初无意于死也。惟是修竟行其志，哀哉！宜文贞为之着传，以表见于后也。然文贞实以解荐，而文字中绝不语。及归省过文江，仅以白金十两寿解夫人尔。 
　　太宗皇帝尝御便殿，偶宣二三给事中至榻前，询其姓名，其中一修伟者对曰：「臣姓黄名某，由进士出身，除给事中。」太宗曰：「问汝姓名，只对以姓名，何用缕陈？」某对曰：「臣幼读鲁论，对君不可不详。」太宗喜，遂升为山西布政使。捷给偶幸，亦命矣夫！ 
　　成化甲午秋，刑部尚书王同节卒，补以右都御史项忠。未几，兵部尚书白圭死，商阁老荐忠以代，而召镇守大同右都御史董方升刑部。时兵部左侍郎李震已经九年考满，升支二品俸，垂涎代圭，不意项转而来，忿恚不平。然次子实聘项女，姻家也。一日，呼项曰：「亲家既得刑部也罢，何必又钻来此？」项曰：「亲家何不钻？」踰月，震疽发脑后，尚强力朝参。诸卿亚戏震曰：「脑后生疮因转项。」震对曰：「心中谋事不知亲。」众改曰：「胸中有病不知疼。」盖兵部右侍郎滕自明时以母丧，夺情理任，故云脑为胸，疼为滕，虽对未切，而事实相关，亦可哂也。大抵震素患瘿，每奏事，声哑甚不称旨，故久不得升，竟以是卒也。 
　　宋相李文正公昉尝言，其座主翰林学士、户部侍郎王仁裕年高退居时，每遇门生进谒，辄与夫人偶坐受拜，一如子孙礼。悬一诗板于客次，云：「二百一十四门生，春风初长羽毛成。掷金换得天边桂，凿壁偷将榜上名。何幸不才逢圣世，偶将疏网罩羣英。衰翁渐老儿孙小，异日知谁略有情。」观此，则古之座主门生，重且厚矣。 
　　宋张忠定公咏镇成都，一日，见一卒抱小儿在廊下戏，小儿忽怒扯其父。公集众语曰：「此方悖逆，乃自习俗，幼已如此，况其长成，岂不为乱？」遂杀之。前辈以为美谈。予不以为然，在律有不成人之宥，盖虽杀人不罪。而况戏扯其父，此小儿之常态，岂可逆探其为乱而遂杀之乎？诚不可以为法。若使公因此益兴学校之教，申之以孝弟之义，潜消默化其悖逆之气，焉知其不兴仁让之化乎？况止见此一小儿耳，彼未见者可尽杀之乎？诚非弭乱之方。 
　　曹武穆公玮镇天雄，一卒犯法，众谓狱具必杀之。公乃处以常法，众以为疑，公曰：「临边对敌，斩不用命者，所以令吾众。平时治内郡， （「平时治内郡」，「郡」原作「即」，据明朱当□〈氵眄〉国朝典故本改。） 安事此乎？」以是观之，则武穆见此小儿必不杀矣。然则忠定之见岂下于武穆？盖亦一时之误也。又忠定少时，见一仕者为仆持其不法事，欲妻其女。乃阳假此仆为驭，单骑出城， （「单骑出城」，「单」原作「军」，据明朱当□〈氵眄〉国朝典故本改。） 至林麓，斩之而还。此乃侠流之所为，非士夫之奇节。盖忠定处此，只宜为其女择所归，以他罪去此仆则善矣。若当日有人发其擅杀之罪，何辞以解？而前辈以为公之奇节，亦误矣。 
　　宋吕正惠公端，当真宗初即位，垂帘引见羣臣，端于殿下平立不拜，请卷帘升殿审视，然后降阶率羣臣拜，呼：「万岁！」厥后，吕文靖公夷简，因大内灾后，仁宗御拱宸门楼，有司赞谒百官尽拜，公独立不动。上使人问意，对曰：「宫庭有变，愿一望天颜。」遂命举帘，俯槛见之，乃拜。此二事颇同。予当成化二十三年八月二十二日承顾命后，又明日，请见今上于文华殿奉慰，盖亦二公之意也。 
　　宋张子颜晚年，尝见目前光闪闪，中有白衣人如佛者，信之弥谨，不食肉饮酒，体因瘠而多病。时泰陵不豫， （「时泰陵不豫」，「豫」原作「遇」，据明历代小史本改。） 汪寿卿自蜀入京，诊御脉，圣体极康宁。子颜一日从寿卿求诊脉，寿卿一见大惊，授以大丸数十，小丸千余粒，谕以十日中服尽见报。既数日，渐觉白衣人变为黄，而光不见矣，乃思食肉饮酒。又明日，俱无所见，其体异前。乃诣寿卿谢，寿卿曰：「公脾初受病，为肺所克。心，脾之母，心气不固，则多疑，自有所见。吾之大丸实脾，小丸实心。肺为脾之子，既不能胜其母，则病自愈。」子颜大神之，且问所诊御脉如何？曰：「再得春气当绝，虽司命者，莫如之何。」时元符元年八月。三年正月，泰陵晏驾。寿卿后入华山，时年已八十余矣。 
　　吾泰和萧子韶，盖木匠之子。洪武初登第，高皇帝问其家世，对以一绝云：「严亲曾习鲁般机，常年制下青云梯。腰间带得纯钢斧，要斫蟾宫第一枝。」陈芳善由户部主事谪戍陕边，庆王问其出身，对以一律云：「令主从容问出身，草茅原是布衣臣。戊辰岁贡三千士，庚午秋闱第四人。列职地官阶六品，承恩天府仅三春。戎衣再际风云会，始信儒为席上珍。」后复起为知县，寻致仕。 
　　吾邑冠朝杨季任，洪武间由太学生擢佥浙宪。尝见数丱角书生自社学散归，其中一生，手抛书包为戏。季任召至前，出对云：「童子六七人无如尔狡。」其生对曰：「太守二千石莫若公廉。」 （「太守二千石莫若公廉」，「廉」原作「直」，据明历代小史本改。） 且请赏， （「且请赏」，原无「且」字，据明朱当□〈氵眄〉国朝典故本补。） 季任曰：「有乃，卒言莫若公廉。」季任复诘之曰：「无赏又如何？」对曰：「莫若公贪。」季任加赏，大奇之。盖生名吕升，后官亦至江西佥宪，分按莅邑，首询杨佥宪之家，颇致照拂之意。 
　　王文端公，天顺初致政家居，年逾八十，子孙贤孝，田园绕郭。春夏间，诸子集诸佃仆数百人插秧，击鼓唱歌，公与陈夫人各乘肩舆，循观于阡陌。午憩庄所，诸子孙更迭称觞上寿，宴乐终日，形诸咏赋，乡邑以为美谈。一日，澄江洪涨， （「澄江洪涨」，「涨」原作「张」，据明朱当□〈氵眄〉国朝典故本改。） 公倚门坐观，徐谕诸子孙曰：「初，东里先生不欲吾同事于内阁，调出理部事，我时不能无憾。然使我在内，则天顺初元当坐首祸，必有辽阳之行，今日安得与汝曹观水为乐邪？」以此益知出处自有定分，非人力所能为也。 
　　吾邑甘陆龙伯廷魁，中成化丙戌进士，授慈溪知县。莅任岁余，一日谒郡守，拜不能兴，扶出气绝，归葬。十二年，以营墓弗利，启迁。揭棺，俨然如生，肤发温莹，衣裳鲜韧，妻子以手拭开两目，瞳睛炯炯，因藏于家，时一启视。既四五载依然，乃复葬焉。予与廷魁同学，知其善运气。及此异虽未覩，然里姻杨光弼其妻弟，尝亲目者，谓予良然。 
　　成化甲辰，徐州一妇初孕时，肋骨下即生一瘤，渐长如核大，皮盖莹薄。弥月，儿从此产，异哉！有司具闻，月给膳米。予每过徐，询知子母无恙，欲一往视而未果。 （「欲一往视而未果」，「未」原作「来」，据明朱当□〈氵眄〉国朝典故本改。） 然奏报之旨，予亲见之，盖不诬也。 
　　吉水滩头一豪家造楼，占踰其孤侄嫠嫂地基仅一间，其孤嫠吞声忍气，惟旦夕焚香稽首吁天。弘治二年五月十八日夜，忽大雷电风雨，移其楼，空其地以归孤嫠。至晓，人视之不失尺寸，神矣！或此可为欺孤弱寡者之戒。 
　　宋有号本心文先生者，由上庠登甲第。一日，来省其叔庐陵宰文可，则文山年少以同姓往谒，本心试中道狂狷论，顷刻成篇。本心奇之，因问其谱，文山以潞公对。本心微笑曰：「石晋讳敬， （「石晋讳敬」，「晋」原作「普」，据明代史籍汇刊明蓝格抄本改。） 姓敬者以敬字苟文分为二姓，潞公之谱，人莫之详。」文山持是说以归，质诸革斋。先生乃质之仙笔，仙云：「石室其先也。」革斋遂以「石室后人」刻为图书，昭其所自出。厥后，文山早掇廷魁，晚起勤王，忠勋义烈，照耀古今，石室云乎？潞公云乎？盖又开文氏之一初也，后之文氏有修谱者，宁不以庐陵之文为大宗乎！ 
　　巽斋欧阳先生始登朝，缙绅士林意以六一先生庐陵人也，代出名公，必为望族。巽斋以欺人欺心为耻，力辞非六一之流，且曰：「人当自立，岂可冒他人哉！」此巽斋所以为贤，而崇韬之为可耻也。彼不羞盘瓠，不辱于菟者，又何知矣！ 
　　杨诚斋先生所受诰敕，身后有为妄男子得之，籍以争杨氏之祖坟风水，当时官司莫能明断，公然移葬。此由子孙不能保守诰敕，修明谱牒，以故人得而冒夺之也。为人后者，可不勉哉！ 
　　刑部广东司分辖锦衣卫，其官校率倚势肆横，本司官多优容之，否则，捃摭报复，故多惮难为。惟何廷秀任其司独曰：「法者，天下之公，有犯至司，辄从公坐罪不少贷。」尝有百户逐其舅之子而夺其财产者，舅子死，其孙讼于官。掌卫事都使袁彬嘱廷秀右百户，廷秀悉夺财产归其孙。百户衔之， （「百户衔之」，「衔」原作「御」，据明朱当□〈氵眄〉国朝典故本改。） 嗾刺事旗校百方捃摭， （「嗾刺事旗校百方捃摭」，「方」原作「户」，据明历代小史本改。） 卒无所得，由是官校相戒不敢犯。 
　　士君子未尝不廉，但有廉于公而不廉于私，廉于少而不廉于多，皆勉焉者也。惟何庭秀则不然，初第进士，奉使淮西，巢令阎徽以尝师其先公，赠以白金、文绮，廷秀却之。徽曰：「吾以寿吾师，非赠君也。」曰：「子以寿吾父，因他人致之则可，因吾致之则不可。」 （「因吾致之则不可」，「则」原作「别」，据明朱当□〈氵眄〉国朝典故本改。） 卒不受。在闽时，典市舶内臣死，镇守太监分其余财遗三司，廷秀独力辞之，不获，则受而输于公帑。及升长汴臬，都指挥佥事武成德廷秀尝荐阃职，赆以犀带、银器，数事。廷秀笑曰：「我知君，君何不知我？」成惭而退。及致仕日，杨宣尉遣使致金、银为寿，并献文梓可为棺者，廷秀一无所纳。或言可受，廷秀曰：「戒之在得，正当今日。」此其所以为廉，盖性然也。 
　　成化末，士夫颙望何庭秀代杜敬修为司寇，万循吉预荐廷秀为南京刑部尚书，恐妨敬修耳。及怀恩起自谪所，一日，诣内阁言：「新君即位，如何又以何乔新升去南京？」予徐对曰：「初以其年深，暂且升去，今此有阙，又可取。」刘佑之遽曰：「纔到南部，如何可取？」予曰：「取屠庸亦可。」佑之曰：「在广未归。」予曰：「昨具题来， （「昨具题来」，「具」原作「且」，据明朱当□〈氵眄〉国朝典故本改。） 已复莅南台矣。」佑之曰：「年亦浅。」佑之欲进一私人而不果，遂空其位。予乃荐彭韶为右侍郎。明年春，冢宰王宗贯首举廷秀，士夫翕然称快。 
　　成化丙申秋，逆贼李子龙伏诛后，圣上自锐意欲知外事，顾近侍太监汪直年小便黠，乃命选锦衣官校善刺事者百余人，另置厂于灵济宫前，号「西厂」，以别东厂也。纵之出入，分命各校广刺督责，大政小事，方言俚谚，悉采以闻。 
　　时福建都指挥杨晔，以殴死人命，蒙羞刑部、锦衣官勘提。晔逃匿京师其姊夫董中书玙家。董托锦衣百户韦英营解。 （「董托锦衣百户韦英营解」，「托」原作「记」据明朱当□〈氵眄〉国朝典故本改。） 适英正欲从汪刺事而无由，即潜报汪，调晔东杨少师之曾孙，家资巨万，造恶百端，尝纳生人于棺，合置诸穴。 （「合置诸穴」，「穴」原作「火」，据明朱当□〈氵眄〉国朝典故本改。） 今事露， （「今事露」三字原缺，据明朱当□〈氵眄〉国朝典故本补。） 乃挟黄白数千两来京，贿求内外，将欲招纳亡命，下海谋不轨。汪甚喜，昏夜驰至韦家酣饮，发官校掩捕晔等，就韦舍鞫之，发厂监禁。搜得一单，拟送各当道士宜，商阁老及三法司堂上与司礼黄、陈二太监皆与焉。明旦，汪入奏出，追所挟黄、白，晔、玙备尝刑具。如所谓琶者，锦衣极酷之刑，每上琶，遍身骨节俱离寸许，汗下如雨。几死复放，如是者三，妄供寄在其叔武选主事仕伟所。遽令数校径往兵部，捽缚而来，拷掠如晔。又令当驾力士数十人围守仕伟等，方黎明，数校突入室，一妾以身捍门，妻仓皇揽衣起，及四五妾、婢并获至厂。汪略加讯责，仍命押回追搜，囊笈倾罄，绑、笞、敲、拶，昼夜苦楚，责追不已，哀号彻天，过者流涕，时成化丁酉二月十四日也。 
　　是日，司礼太监到内阁议他事，商因白玙尝为晔通，送金带一腰，即峻斥之，不容入门。且辂纵贪滥，岂忍受前辈先生家物乎？语得转达，有旨安慰。然同僚刘叔温又乘此挤排，商亦危矣。越三日，晔死于狱中。汪召御史相验，到迟，罚跪数刻乃释。而司礼诸太监亦畏汪诋毁，避嫌，莫敢龃龉，遂遣钱太监同英飙驰往闽。 （「遂遣钱太监同英飙驰往闽」，「闽」原作「闻」，据明朱当□〈氵眄〉国朝典故本改。） 时勘提官已械晔父致仕指挥泰等北来， （「时勘提官已械晔父致仕指挥泰等北来」，「泰」原作「秦」，据明历代小史本改。） 英途中辄具本递奏勘提官受贿回互，俱坐谪罢。及至晔家，尽没赀财、人口赴京，往还所过，鸱张虎噬，有司贿赆狼籍，送迎旁午。又搜得晔每岁贿结巡按御史及在京当道簿籍，扬言面奏，闻者心惊魄丧。及抵京，英以赃败，戍边，簿亦莫达，人痛快之。泰坐死于狱，人口悉发宁家，惟二女妇以逃归外家，续获解至，乃发浣衣局。 
　　初，汪太监出厂，士夫无与往还，惟都御史王越世昌日往候之，滋久相得。一日，司马项忠途遇汪，既过始觉，追回，下舆谢过，汪不为礼。寻以事遣校卒直上部堂，词色颇厉，项亦不之礼。王素垂涎代项，复毁短之，汪以是衔项，拾掇之，项危甚。乃约诸堂上疏汪过恶，尹冢宰旻不从。项遂具草，词意剀切，令郎中张瑾、姚璧持诣诸堂上佥名， （「令郎中张瑾姚璧持诣诸堂上佥名」，「持」原作「特」，据明历代小史本改。） 而送稿于尹，俾收以自别，尹即潜报汪。疏入，上怒，罢厂，命汪回理司设监事。汪泣奏：「此非外臣意，实黄赐、陈祖生二人所嗾。」且中黄以他危事，遂不容二人，见辞，出调南京。时御史戴缙以九年满，久不得升，陈言汪所行皆公，不宜革罢。汪即奉命仍旧刺事， （「汪即奉命仍旧刺事」，「事」原作「史」，据明历代小史本改。） 缙亦骤进用。汪首发项过，廷鞫，项词颇真，俱有来历，竟坐赃罢。商阁老见机求去， （「商阁老见机求去」，「机」原作「饥」，据明朱当□〈氵眄〉国朝典故本改。） 乃升少保，赐敕给驿而回。汪权势愈炽。锦衣带俸千户吴授营求从汪书办，绶颇知书，汪任之，历升指挥，掌镇抚司事，言听计从。而一时诸大臣皆因越附汪，深自结纳，乘势嗾科道诋排异己，许各自陈。李都堂宾、董司寇方遂皆如请，余未允。不浃旬，薛尚书远，滕兵侍昭、程户侍万里、杨鸿胪宣、刘寺丞瀚复被劾退，廷绅侧目。而翁世资补薛缺，余子俊补项缺，御史冯瓘补寺丞缺，则以首为鹰犬之故，时成化丁酉五月日也。 
　　是冬，汪发南京太监覃里朋尝乘马快船夹贩私盐，殴杀巡检事，自往南京械系之。经过水陆，巡河御史、主事以下等官皆跪迎，稍不至，辄见辱。里朋至京，卒以党援，仅充凈军。未踰年，复回南京内府写字。黄赐、陈祖生俱复太监，黄赐代覃褒奉敕守备。盖汪有同家内使李瑾，多不法，尝为褒所挞。至是，谮褒于汪，故夺其权。 
　　成化戊戌冬，革兴宁伯李震爵闲住。震初镇守湖广，累立边功，以平荆、襄进爵，与参将吴经有隙。经弟绶从汪太监刺事，将甘心于震。适南京后府经历卜马益窝一全真道人，学黄白术而为淫，其妻妾榜赴京首。绶即傅会震尝隐道人，私习谶纬，遣人籍逮之。途遇汪，震诉一介武夫，蒙恩儋爵，父子富贵已极，更欲何为？此雠家绶所为也。汪悟，然已轻信遽发，势不可已。至京，下锦衣狱鞫问，竟无左验，仅得不死，革爵闲住。踰年，卜马益考满，予署南京吏部侍郎，考不称，夺职，其子亦以强盗伏诛。天网恢恢，讵不信夫！ 
　　成化己亥夏六月，巡抚南直隶副都御史牟俸坐罪充军。初，俸以佥都巡抚山东，适今镇守辽东副都御史陈钺为左布政， （「适今镇守辽东副都御史陈钺为左布政」，「今」原作「佥」，据明朱当□〈氵眄〉国朝典故本改。） 二人皆强悍刻苛，不相能。至是，太监汪直巡边至辽，钺以谄佞见喜，乘间言俸过恶。汪还，遣校尉缉得俸贪暴事迹，赃以万计。俸适以议事到京，遂连俸姻家侍读学士江朝宗俱下狱，拷讯追赃。俸备受惨酷，行赇指挥吴绶，讽被逮所属守令潜各代输，仅半，罢追。 
　　时刘叔温张言，俸以金壶贿万循吉为援，欲同倾之，竟无左验，万得免。惟朝宗自家起复赴京，俸逆至九江，联舻并行，沿途有司以俸故，将迎供亿加厚。及驻上新河调摄足疾，日久，所属颇有交通。至是，朝宗尚恃刘平日稔厚，必与维持，殊不知有倾万意，竟调广东盐课提举，而俸充镇远卫军。时前任江西佥事陈麟，升副使在云南，亦坐罪，罢为民。人谓牟、陈二人皆尝同挤许聪于死，今聪之冤始得报云。 
　　成化己亥六月，谪兵部左寺郎马文升戍重庆卫。先是，文升奉命整饬辽东边务，时巡抚辽东副都御史陈钺行事乖方，多被文升节制更易。会太监汪直亦来巡边，钺惧见罪，乃戎装远迓除道，饰厨供张鲜备，贿托傔从，见汪叩头，狐趋狗媚，无所不至。惟文升与汪抗礼，奴视其左右，以是鼠辈多誉钺而诋文升，钺乘间短毁。汪还，奏文升妄起边衅，谓女直建州诸虏，皆以文升禁不与农器交易，故屡寇边。朝廷遣林聪司寇同汪往勘，汪稍加恭敬，聪深自结纳，勘报一如汪言，遂下文升于锦衣狱。文升言：「实禁铁器，非农器也。」竟坐谪戍，士论惜之。踰七年，汪败，文升乃宥还。寻起复用，累迁至太宰、少师。 
　　成化己亥秋，遣太监汪直监督军务，征建州卫。初，文庙以女直种类归款，分置建州女直、毛怜、海西等卫，各授指挥等官，所以涣其羣，俾不相统摄，以共戴中国，外御北虏，诚以夷攻夷之上策也。历岁朝贡，间有寇边，不为大患，惟严饬守备，来则逐之耳。 
　　成化初，守臣以建州寡弱，贪功赏，请兵征剿。至是，镇守副都御史陈钺又说汪太监，立功固宠，己亦幸进，虚张边警，妄请出师。汪主于内，遂命抚宁侯朱勇挂印，总兵钺提督军务，汪便宜生杀升赏。时建州头目六十余人来贡，遇汪于广宁，汪诬以窥伺，驰奏请拘囚之。既至，始就鸿胪演礼，入门伏起，三校擒一，格鬬扰攘，困乃就绑，监禁在卫。虏中不意大军猝至，壮者逃匿，惟余老弱，或杀或掳，旋凯献俘。汪将入城，诸大臣皆远迓，上御文华殿以俟。 （「上御文华殿以俟」，「俟」原作「后」，据明朱当□〈氵眄〉国朝典故本改。） 论功升赏，汪加禄米三千余石，勇进爵保国公，钺进右都御史，未上，改司徒。郎中王宗彝以督饷升太仆少卿，寻改佥都，镇辽，余进阶有差。未几，虏以复雠为词，屡侵边堡，抢去男妇，碓舂火蒸，支解以殉，屯堡屏迹，弗克耕种，辽地骚然，识者忧焉。 
　　苏州昔有一僧能诗，颇捷给诡谑。尝途遇郡守，守以凉伞为题命赋诗，僧立成一绝云：「众骨攒来一柄收，褐罗银顶覆诸侯。常时撑向马前去，真个有天无日头。」守闻之颇有愧色。此僧盖善于讽刺也。 
　　宋安鸿渐途遇诗僧赞宁从童行数人，嘲之曰：「郑都官不爱之徒时时作队。」赞宁应声答曰：「秦始皇未坑之辈往往成羣。」盖都官郑谷有「爱僧不爱紫衣僧」之句，故云然。 

　　●謇斋琐缀录七 

　　成化己亥秋九月，六科十三道都给事中张海等劾户部尚书杨鼎、工部尚书王复、南京兵部尚书薛远、吏部侍郎钱溥，谓四方水旱，皆四人妨政失职所致，宜加黜罢。不允。 
　　鼎初与刘叔温极厚，后以干托事多不能尽从，遂见衔。至是，鼎知叔温等所主，与复求致仕，皆见留。鼎又求去，从之。赐敕给驿以归原籍，官司月给俸米三石，岁佥皂隶四人。 
　　时溥以进表诣京，闻于途。既至，陛见后出。吏部尹冢宰同仁询江南时事，溥答以南直隶大熟，请以归诸公，北直隶大水，皆溥与薛当之。同仁笑曰：「谚云『女壻牙疼，却炙丈母脚跟』。」为之哄然。传闻禁中，以资笑具。溥不得已，亦乞致仕。先是，远被劾退，至是年春，以近侍与吴绶等协力起复，参赞南京守备机务。至是，闻劾，亦驰疏辞，有旨褒留。 
　　岁暮，当道者又欲求缺处知己，乃谋于汪，复嗾科道重劾复、远与邹宗伯当罢。朝廷迟回数日，不允。汪力赞去之，乃留劾牍于中，传旨赐归，惟邹恩典与鼎同。明年上元日，敕至南都，改户部尚书陈俊代远任。远时与俊等同饮于工部，得驿报，不觉失色，众亦愕然。 
　　成化十三年五月，王越加太子太保，进兵部尚书兼都察院左都御史，增正一品俸，仍掌院事。时越特为汪直所厚，吏部尚书尹旻偕诸卿或欲诣直，属越为介，私问越跪否？越曰：「焉有六卿跪人者耳？」越先入，旻私伺之。越跪白讫，叩头出。及旻等入见直，旻先跪，诸人皆跪，直大悦。既出，越尤旻，旻曰：「吾自见人跪来，特效之耳。」 
　　按：我朝宦官气焰，至此极矣；一时士风澜倒，至此极矣。其初特起于一念患失之心胜耳，盖所谓昏夜乞哀以求之，而以骄人于白日，与斯人何以异？呜呼！君子宁为玉碎，毋为瓦全；宁为项襄毅之除名，为马端肃之谪戍，毋为王威宁、尹同仁之包羞忍耻，贪禄固位。夫以宫保之重，冢宰之尊，而甘奴颜婢膝于阉竖而不较，则亦何所不至，而余人尚何望焉？呜呼！项、马二公今日谪矣去矣，他日冰山见睍，王、尹次第斥逐，独不谪乎去乎？而此膝一屈，不可复伸，百世之羞，不可复赎，孰若项、马二公之正气直节，磊磊堂堂，传列名臣，而馨风千载乎？呜呼！富贵犹浮云，盖棺乃论定，一时得丧之草草，何如汗青荣辱之无穷，士君子之处世，可不慎哉！ 
　　成化己亥冬，升监察御史王亿为湖广副使。时亿见戴缙以颂汪得历升副都，不耻效尤，亦进言汪所行不惟可为今日法，且可为万世法。传闻四方，无贤愚贱贵，皆知唾骂之。不数月，吏部承汪风旨，故有是命。 
　　成化庚子五月内，云南丽江军民府巨津州白石云山，约长四百余丈，距金沙江计二里许。一日，忽然山裂中分，其一半走移于金沙江中，与两岸云山相倚，山上木石依然不动，江水壅塞，逆流渰没田苗，荡拆民居。州、府具申上司，镇守太监等官具闻诸朝。时云南屡有边报，此山之兆也。 
　　成化十六年六月十三日，兵部覆奏御史强珍劾奏前镇守辽东副都御史陈钺等失机隐匿等事。奉圣旨：达贼入境，抢杀人畜，他每既不领兵遏截策应，却又隐匿不报，本当拏问，但今累有边报，正当用人，姑从轻发落：吴瓒、崔胜住俸戴罪杀贼，韦朗住禄米半年，侯谦、陈钺住俸一年，其余着巡按御史各就彼提问，钦此。」 
　　又明日，六科十三道交章纠劾，尝谓：「领边方之重寄而纵寇殃民者，不仁之罪莫大；遇边患之重事而隐忍欺君者， （「遇边患之重事而隐忍欺君者」，「重事」原作「情」，据明代史籍汇刊明蓝格抄本改。） 不忠之咎难逃。切照辽东镇守太监韦朗、总兵官都督同知侯谦、旧巡抚右副都御史陈钺，俱以庸才叨蒙任使，并膺敕制之隆， （「并膺勅制之隆」，「膺」原作「庸」，据明朱当□〈氵眄〉国朝典故本改。） 特受阃外之寄，正当隳肝胆，竭心力，以为一道之福星，以副九重之倚注可也，奈何心不存于体国，志惟在于邀功。曩者建州丑虏侵犯疆边，各官平时无防御之策，临敌无战胜之威，致劳王师远出塞外，旋得克捷，俘馘而归。然当胜捷之余，正宜戒严之际，却乃心骄志满，法弛备疏。官军无抚伏之严，墩台无烽炮之警，遂至丑虏窥伺纠众而来。一从叆阳，一从清河，长驱四百余里，曾无结草之虞；延缓十有余日， （「延缓十有余日」，「缓」原作「绥」，据明代史籍汇刊明蓝格抄本改。） 如蹈无人之境。杀虏男妇五百余名口，抢掠牛畜三百余匹只，房屋尽烧，家财罄空，此实边患之重情，所宜朝闻而夕奏也。各官意在急于升赏，遂将前情隐覆，直至升赏事毕，然后朦胧奏报，叆阳虏杀人畜，公然隐匿；清河杀虏人畜，捏作夺回。忍心害理，谓生灵血肉不足恤；罔上欺君，谓祖宗法度不足畏。似此不仁不忠之事，言之痛心，闻者切齿，若不严加处置，则边臣皆将效尤，视失机为等闲，以隐匿为得策，边事废坏，必由于此。夫古之人臣，虽饮酒常事，犹不敢欺君，况边臣重事乎？虽未入仕，犹不忍欺君，况身为大臣乎？于此见韦朗等之罪真不容诛。及照副总兵都指挥吴瓒、右参将都指挥使崔胜，既不领兵策应，又将前情隐匿，其怯懦欺罔之罪又有甚焉。伏乞圣明，特发干断，将韦朗、侯谦、陈钺及吴瓒、崔胜俱拏送法司，明正其罪，以为边臣误事欺罔之戒，庶几人心痛快，公论允协。」本月十七日奉圣旨：「恁说的是，他每有误事，本当重罪，但已发落了，罢，该衙门知道，钦此。」 
　　钺反怨掌院事王越纵珍，遇越辄诋，越辄避去，不敢与校。未几，汪太监公差还，钺出迎至五十里所， （「钺出迎至五十里所」，「钺」原作「越」，据明朱当□〈氵眄〉国朝典故本改。） 诉珍奉越风旨见劾，汪怒。至三十里所，越亦来迓，遂不容见。明日，请遣一心腹指挥往同王宗彝审勘。宗彝等党附，诬诊所奏数目不同，指挥遂传以密旨，械珍赴京。汪猝入内，酷刑逼招受越所使，不服。下锦衣狱，会多官廷鞫，谪戍辽东。余司马子俊并科道各官皆进本认罪。奉旨：「罚子俊等俸半年，该司并科道诸官俸各三月。」越亦认罪，有旨切责之。 
　　成化十九年春，御制文华大训成，命詹事彭华、左中允周经进讲，东宫每起立拱听。内阁万安等以为劳，谓讲官宜跪，请坐听。华与经不从，竟得如礼。 
　　按：伏观起立拱听，此皇储尊崇御训，隆礼师傅，谦恭仁孝之盛节。万安□□□务为谄谀，而欲讲官跪，请坐听，知尊君而□□□□□矣。 
　　成化二一十年七月，下陈钺锦衣卫 狱。 （「成化二十七年七月下陈钺锦衣卫狱」，原缺「七月下陈钺」五字，据明朱当国朝典故本补。） 先是，钺镇辽东，同汪太监征剿建州虏寇，因而侵盗边库银两计数十万， （「因而侵盗边库银两计数十万」，原缺「因而侵盗」四字，据明朱当国朝典故本补。） 私匿俘虏子女多人，父子各占一姝。既罢职家居，其寡嫂孤侄， （「其寡嫂孤侄」，「嫂」原作「妇」，据明朱当国朝典故本改。） 苦其凌轹，潜赴京诉其事。东厂刺事太监即日以闻，遣锦衣官校驰往逮之。执其幼子，考掠具服。所侵库中玉蝴蝶诸异品，占所俘之姝，俱追解赴京，下锦衣镇抚司鞫问，人皆为之危。钺乃洋洋然对于官曰：「金银实有之，但当时分送某几千某若干，子女亦有之，但送某几人某几人，同时同事某收几人某收几人，而我所收皆众所弃遗者。」以故大臣皆有所受者，闻之皆胆颤心寒，相与极力营解，遂得无事，仍放为民。 
　　成化甲午秋八月二十六日戊申，予计江西乡试当以是日揭晓，第未审嘉言弟中否，因命卜者占之。初，内卦得离九三，白虎发。窃意五爻坐青龙，若再发，则是龙虎榜动，有中之兆。至是，爻果发。盖外卦得坤，明夷卦也。二爻发者，皆兄弟。海底眼云：「兄弟雷同难上榜。」卜者聂嚅不敢决。予曰：「予意已卜之。」盖予以兄问弟，弟发者，弟当动而来，况在龙虎爻，龙虎榜动也，一中何疑？予即批卦揭诸壁以俟。九月晦，小录至京，嘉言果有名矣。然则占书岂可泥哉！书曰：「朕志先定，昆命元龟。」但今之卜非古法，而以后天甲子为断例。然在人之志意，固自有定，兆而能审于推测者，亦几何哉！ 
　　陈宪章蚤习举业，领乡荐，上春官，屡不偶，乃卒业成均。从众拨历记选而归，诸经魁乃相与作诗赠行，劝其不必出仕，而归隐终身。宪章喜得此名，益务诡异，高谈阔论。后以举者言，征到京，吏部欲如例试而后授官。乃托病，潜作十绝颂乡宦梁方太监，方言于上，授检讨。致仕，轩轩然自以为荣。杨维新谓其既托病不能谢恩辞朝， （「杨维新谓其既托病不能谢恩辞朝」，「新」字下原有一「所」字，据明朱当国朝典故本删去。） 乃即日乘轿出城，辄张盖开道，不胜骄态，此岂知道义哉？后梁方以其所颂十绝刻梓示人，丘仲深遂采以载之宪庙实录中，亦可谓遗秽青史矣！张汝弼赠宪章一绝云：「平生浑未识舟砂，赤土时将向客夸。忽悟自家丹一寸， （「忽悟自家丹一寸」，「悟」原作「悞」，据明朱当国朝典故本改。） 辰砂犹自隔天涯。」盖讥其不得进士，乃假道学以欺人，若使得一第，亦必进取不已也。 
　　按：陈白沙声名倾动一时，然其主静明心而以经书为糟粕，与程、朱异，何以故当时推尊之者固多， （「何以故当时推尊者固多」，「何」字疑为衍字。） 而致訾议者亦不少。进士姜麟见白沙曰：「吾阅人多矣，如先生者，耳目口鼻，人也；所以视听言动，殆非人也。」至京，有问之者，曰： （「有问之者」句下缺一「曰」字，可参见明史窃陈献章传。） 「活孟子，活孟子。」给事中贺钦闻白沙议论，悚服，即解官归执弟子礼，且疏荐白沙宜任内阁，参大政。既归，肖白沙小像悬于家，有大事必启焉。至一时名士如陈公茂烈、邹公智、李公承箕辈皆北面焉。其能鼓动一世如此，诚豪杰之才矣。议之者则若章枫山懋、若何椒乔新、若周翠渠瑛、胡敬斋居仁、若张古城吉、若罗整庵钦顺、若陈益庵骥，皆有名言，訾其为禅。今观謇斋琐缀录云，谓其以得官为荣，闇知道义，遗秽青史，且述张汝弼之赠诗，盖讥其假道学以欺人，其诋訾为已甚。大抵诬实相半，未可尽信，尚论君子详焉。 
　　成化丙申，予佐礼部，林一鹗佐刑部。一日，谢恩赐宴于午门外，一鹗伏而不能起，予掖起之，一鹗遂以病告。予同俞振恭往问安，一鹗喘息叹曰： （「一鹗喘息叹曰」，「叹」原作「笑」，据明朱当□〈氵眄〉国朝典故本改。） 「病将三月，当住俸矣。」振恭曰：「盍告归，宜水土，便医治，固可愈也。」一鹗默不应。明日，报卒。予因叹曰： （「予因叹曰」，「叹」原作「笑」，据明朱当□〈氵眄〉国朝典故本改。） 「一鹗不患病不起，且虑俸当住，盖以廉贪之故，可惜也。」 
　　孔子曰：「行夏之时。」盖夏以寅为人正，得天道之中，故以寅为岁首，属春之孟，春、夏、秋、冬四季之序定矣。 （「春夏秋冬四年之序定矣」，原无「春」、「冬」二字，据明朱当□〈氵眄〉国朝典故本补。） 或谓今夜之子时， （「或谓今夜之子时」，「谓」下原有「冬」字，「今」原作「令」，皆据明朱当□〈氵眄〉国朝典故本删、改。） 即为明日之初，何不以今年之子月即为明春之首乎？曰冬不可先于春，是固然矣。予尝稽之古人，参之历数，盖一主为太阳之度次也。太阳每日随天运转，周于地之十二方而为十二时。地道右旋，是以太阳次子方为子时，次午方为午时，顺行十二方而为十二时，此所以今夜之子时即为明月之初，宜也。太阳每岁历躔天轮之十二星而为十二月。天道左旋，是以太阳次子躔虚宿之度而立春，为正月，逆行次亥为二月，次戌为三月，次巳为四月，此所以今年之子月不可以为岁之首也。正月建寅，太阳次虚，太阴次危，日月皆在天轮之子位，此天道一阳更新，皆属于孟春之用，其有以哉！ 
　　地理之学非一家，各主一说。而立向放水，有以坐山，有以来龙，有以本向，而皆不出于五行之生旺衰绝。为吉凶，其干、坤、艮、巽为御阶，子、午、卯、酉为四恶，辰、戌、丑、未尤为不吉。时师固知之，而不知蠡经置于何处。为阳宅，或置于厅中，或置于前楹。然厅堂天井广狭不同，蠡经所指字向远近殊差，地理书亦无定说。予尝以天井之中为置蠡经之所，大门则置蠡经于门限之中，阴宅则置蠡经于本圹之中，不置于墓门，似为有理。时师多是予言而用之，吉凶良有验矣。至于宗庙一家，颠倒五行，往往人指为灭蛮经。然用以立向消水，吉凶比于诸家多验，而时师莫能究其立法之因。予尝考之诸书，多滞而不通，乃类推而折衷之。夫甲寅巽，本属木，辰戌本属土，申辛本属金，而皆以属水，何也？盖甲寅、甲申、壬戌、壬辰、癸巳、乙酉纳音皆水，巽属辰，辛属酉，故与坎通，谓之水也。艮本土，巳本火，而以属木，何也？盖艮属丑，癸丑、己巳纳音属木，故与震通，谓之木也。丁本火，亥本水，而以属金，何也？盖戌亥属干，庚戌、辛亥纳音属金，丁纳甲于兑，故与兑、干通，谓之金也。壬本水，乙本木，而以属火，何也？盖丙禄在巳，乙巳、乙亥纳音属火，壬属亥，故与离通，谓之火也。此皆本于纳音纳甲以起例，故用之吉凶，比诸家多有验，固不可以为灭蛮经而不之用也。予粗见如此，然究其极，亦有不通，姑录出以与精于地理者订焉。 
　　宋夏郑公竦在朝，数被御史纠劾，疑承时宰风旨， （「疑承时宰风旨」，「疑」原作「凝」，据明朱当□〈氵眄〉国朝典故本改。） 作青雀诗云：「青雀孤飞毛羽单，卑栖岂敢碍鹓鸾。明珠自有千金价，莫为时人作弹丸。」 
　　成化二十三年七月，进封十妃，用十册。予撰四道，万、刘各撰三道。佑之曰：「尹先生不许过长，只照旧样。」予曰：「意尽词止，何敢过长。」明日，万、刘各出草册同看，万自觉寂寥，愤然谓刘曰：「你昨言不许过长，今乃许长。」予从容出稿言：「刘先生之册比旧本不长，直亦如此，只是先生过听刘先生之言，遂尔太短，请增数语便好。」既而缮正进呈，刘又曰：「勿依官次，只混杂写进。」乃取予四册置二五中，而以彼之册置后，盖恐宪庙觉后册出直手也。 
　　今上追尊皇妣纪太后，予撰哀册。上燕闲时，辄喜诵念。而中有「覩汉家尧母之门，增宋室真皇之恸」二语，则尤恒诵不置。 （「则尤恒诵不置」，「尤」原作「犹」，据明朱当□〈氵眄〉国朝典故本改。） 左右奏曰：「此尹某所作。」曰：「朕固知也。」 
　　内阁题本用小揭帖，楷书，斜折内封，外则可漏，封以文渊阁印。印方，银铸，玉筯篆，大如御史印。其本佥官衔，则批出科中抄行，其不佥衔，止称臣某臣某，则批阁下奉行。 
　　宪庙自尹同仁父子败露，睿照近侍之蔽，凡有进称臣下之善者，辄斥之曰：「汝尝说尹旻好，今何如？」以是无一人敢言。司礼诸太监尤深自退避， （「司礼诸太监尤深自退避」，「尤」原作「犹」，据明历代小史本改。） 不复可否。凡诸司奏题本，悉送内阁定拟。时直初被擢任，感激图报，而素性又疏愚戆亢，不知顾忌，遇事辄尽言无隐。万、刘二公尝私戒约：「无尽言，恐忤旨，事不复来。」予曰：「不来下问，政或愆缪，我辈无责。若来问，而不以正对，则是欺罔，有愧于古人，有孤于委任矣。」盖宪庙圣意常以人臣具本进谏，是欲沽己之名彰君之过。直遇事辄言，不用本，未有不允。或始违而终从，或顿悟而乐听，一年之中，政令允当。呜呼！自古君臣相遇为难，相得尤难。 （「相得尤难」，「尤」原作「犹」，据明历代小史本改。） 夫以宪宗皇帝龙姿日表，仁孝诚敬，锐意图治，使得辅相大臣皆开心布诚，弼违守正，治道可兴，太平可望。奈何狥私忘公者多， （「奈何狥私忘公者多」，「公」原作「分」，据明朱当□〈氵眄〉国朝典故本改。） 竟莫遂其大有为之志。及至晚年，益励精明，简在意隆，溘焉上宾，君臣相遇相得其难如此，天意果何如耶？深可慨也。 
　　成化丙午十月，予进太子少保、尚书兼学士，万循吉与刘吉进少师、少傅。万令中书为写祝文告家庙。予偶见其稿，止列曾祖、祖父，而不及高祖。予怪，问之，则曰：「先世迁徙不常，遂忘高祖之名、故每祭不及。」予曰：「先儒酌情制礼，止祭四代，予尚以为简，不足以尽孝子慈孙之情，而先生乃不及高祖，其名虽忘，而神气相感，固未尝忘。盍追尊一道号，及今日祭以告知，传示子孙，不亦宜乎！」循吉喜曰：「承教，信乎！先生出自文献之邦，善于礼也。予思不逮矣。」予窃忖此公， （「予窃忖此公」，「忖」上原有一「恃」字，衍。） 自一纪之年发解来京，四十六载不一展省，溺于富贵功名，略不念及于松楸，可谓孝乎？宜其忘高祖而不祭也。 
　　旧制，每早朝，阁老与司礼监太监对立于宝座东。太宗晚年健忘，宝座后常有一二宫嫔从立纪旨。 （「宝座后常有一二宫嫔从立纪旨」，「常」原作「尚」，据明代史籍汇刊明蓝格抄本改。） 时金文靖公嫌不自安，辞立丹陛下仗马之南。景泰间，陈芳洲请复立陛上， （「陈芳洲请复立陛上」，「上」原作「下」，据明朱当国朝典故本改。） 托言每遇雨雷不便，朝廷难之，事遂寝。天顺中，一日仗马蹄啮，惊逼诸阁老。英庙乃命诸阁老稍南立于诸给事之前，大汉将军之后。给事亦移南立，英庙见之，命毋南移，惟仍旧班。成化间，阁老复立北上，诸给事又随而北，若前后班，然不复分上下班矣。 
　　初，阁老以品序前后立。成化初，刘主静以四品入阁，独立于陈、彭二先生后，似与诸给事同班。上因命立陈、彭之下，万循吉继之而立，遂为一班。予入阁，身稍长于刘吉，万尤长， （「万尤长」，「尤」原作「犹」，据明朱当国朝典故本改。） 夹吉于中。吉不喜，每语予稍离远。未几，宪庙宁谕内阁，升直宫保，庶好与先生每立站。盖特恩也。 
　　太学每岁春秋释奠，主祭官例遣阁老及翰林学士，若祭酒初任，则一遣之。景泰以来，间遣胡宗伯、王冢宰二公，近时止遣阁老矣。其分献十哲，则太学典簿厅先期如例移手本，请翰林讲读等官二员，至期同主祭偕往，省牲毕，燕坐于致斋所。及会食彝伦堂后，则主祭官中坐，祭酒西南隅坐，翰林分献官两员，分东西坐于监礼官两御史之上。景泰间，编修刘召和、王惟臣分献，御史沈义、原杰监礼。会坐时，方让未定，主祭官萧尚约先生目惟臣，惟臣遽过东，坐名和下，沈、原二人遂联坐于西。是后监礼者袭为故常，不少让矣。 
　　天顺二年春，黎太仆以修撰，直以编修，当往分献，诸同官相谓曰： （「诸同官相谓曰」，「同」原作「司」，据明朱当国朝典故本改。） 「尹先生素负刚毅之气， （「尹先生素负刚毅之气」，「素」原作「所」，据明朱当国朝典故本改。） 试观此行，克复旧规否？」直至，会坐时，适二绣衣皆同年齿长者，直不得已，先据上，复故揖让之，二绣衣勉强就席，分坐直右。自是往者亦如旧仪，同官皆喜曰：「非尹先生，畴能及此？」成化丁未秋，予主献。丘祭酒谓前岁尹同仁来主献，大雨，水平地尺深。今尹先生来，大晴，天意固有在，岂同仁不当此任而戒以雨耶？ 
　　国朝亲王受封未之国者，当出阁读书。自永乐以来，必择翰林官二员，轮日讲读，迨之国日，遂改升长史以从，故预者多不悦。宣德中，周文襄公忱，自刑部主事升越府长史，郁郁不乐。未几，越国绝，遂升侍郎，巡抚南畿。正统中，推郕府讲读官，东里公欲举侍郎仪铭，恐铭见憾，乃以故人侍讲杨翥同举。后郕王嗣位，铭等皆从龙起，官至宫保、尚书。人之升沉，固自有定，岂人所能为哉？ 
　　天顺初，德、秀等王当出阁，英庙谕李文达公慎选讲读官。文达以亲王四位，用官八员，翰林几去半矣。乃覆对翰林官少，请于新进士内选人物俊伟，语音正当，学问优长者，授以检讨之职，分任讲读。时得雷霖、刘诚等充选， （「时得雷霖刘诚等充选」，「得」原作「当」，据明朱当□〈氵眄〉国朝典故本改。） 遂为定例。此文达变通有方，处置得宜，后来官翰林者，固宜知所自也。 
　　弘治初，进士十人被选为亲王讲读官，相率诣吏部，请照例九年考满别升。时冢宰耿好问斥之曰：「你每都要做大官？」众对曰：「大官亦是进士做。」好问詈曰：「小畜生轻薄。」众亦以老畜生复之，哗然相讦。好问怒，参奏为首者革职，余皆降调外任。好问誉望益损。未几，捐馆。盖亦暴怒自取耳，视文达之变通，其有愧矣哉！厥后降调者以次取用。 （「厥后降调者以次取用」，原无「者」字，据明朱当□〈氵眄〉国朝典故本补。） 
　　成化中，太监张敏死，其侄太常寺丞苗倾敏家赀进奉，托左右求升侍郎。上问：「苗何出身？」曰：「由承差。」乃谕之曰：「侍郎六部执政官，岂可与承差出身之人？其授南京三品官。」左右以官制进，乃与南京通政使。盖上不知通政亦执政官，但南京闲秩耳，当时有以正对，亦必别授矣。 
　　仁庙在东宫时，尝观二内侍象奕，因命曾子棨先生应制，诗云：「两君对敌立双营，坐运神机决死生。千里封疆驰铁马，一川波浪动金兵。虞姬歌舞悲垓下，汉将旌旗逼楚城。兴尽计穷征战罢，松阴花影满残枰。」仁庙和云：「二国争强各用兵，摆成队伍定输赢。马行曲路当先道，将守深宫戒远征。乘险出车收败卒，隔河飞炮下重城。等闲识得军情事，一着功成见太平。」词意宏伟，尤胜前诗， （「尤胜前诗」，「尤」原作「犹」，据明历代小史本改。） 君臣之器量见矣。 
　　景泰甲戌，廷试第一甲孙贤面黑，徐溥面白，徐辖面黄。时谓铁状元，银榜眼，金探花。 
　　今制，东宫官名多袭古，如庶子、洗马是也。景泰间，刘主静升洗马，兵部侍郎王伟戏曰：「先生一日洗几马？」主静应声答曰：「大司马洗得干凈，少司马尚洗不干凈。」众闻之噱然。后主静与李克述同升庶子，刘宣化戏谓主静曰：「众人皆是假庶子，先生真庶子。」盖主静庶出，闻之默然无以答。 
　　予尝致书司寇何公，询及名臣言行。公复书以张冢宰及许观死事见示，但谓许为尚宝卿，与予所考池州府志称侍中不合。而黎扩之书，以许之妻女亦投秦淮清， （此处疑或有脱误。按明史黄观传云：「命有司追捕，收其妻翁氏并二女给家奴。奴索钗钏市酒肴，翁氏悉与之持去，急携二女及家属十人，投淮清桥下死。......(观)命舟至罗剎矶，朝服东向拜，投湍急处死」。黄观即许观，见本传。） 同一汨罗之水耳，盖不足辨。至谓尚宝卿，岂许尝历官尚宝而人呼之熟耶？许中洪武二十四年殿魁，至是十年，岂止官尚宝？而侍中正其时增次尚书之员，皆以侍中为是。惜柯之传不载于志，岂柯欲为之传而未果？抑已为之而柯之子终以忌讳匿而不出邪？但扩书中谓其友柯暹， （「但扩书中谓其友柯暹」，「暹」原作「进」，据明朱当□〈氵眄〉国朝典故本改。） 非是，盖柯与许不同时，误矣。 

　　●謇斋琐缀录八 

　　今上初嗣位，县丞徐顼上疏，请理皇妣薨逝之由， （「请理皇妣薨逝之由」，「请」原作「诸」，据明朱当□〈氵眄〉国朝典故本改。） 以复不共戴天之雠。疏下内阁拟旨。万、刘皆不欲行，只言请上自处。内臣将本去，予谓非不准行，只请上示宽严轻重之意，庶好拟旨批示。踰三日，询知本在御前。予语二公曰：「此本不出，徐必再言，或有他人言，必来问所以不行，将何以对？今须请出拟行。」于是内臣持本来拟，予拟：「法司看了来说。」刘曰：「法司便要拏人，且着礼部。」予曰：「礼部吉凶礼文烦扰不暇。」万即依刘拟礼部，覆本，请拘万家亲戚内眷曾经出入宫闱者究问。万家实与佑之通好，惧甚，私谓予曰：「我与万家多不往来。」予安慰之曰：「此事只宜宽处，若兴大狱，株连蔓引，岂先帝之意哉！」刘喜曰：「盛德之言也。」少顷，覃太监等将礼部覆本来议拟旨，万曰：「如何？」刘曰：「先帝存日。」覃摇首不然。久之目予曰：「尹先生如何说？」予徐应之曰：「宫闱往事，朕承皇太后洎母后宣谕明白，恁每说的都是外面浮议，难凭访究，姑从轻处云云。」覃曰：「好好！」指予曰：「还是你能。」予即他顾，佯不闻。刘则面发赤而忌心愈切。 
　　成化间，四方白丁、钱虏、商贩、技艺、革职之流以及士夫之子弟，率夤缘近侍内臣，进献珍玩，辄得赐太常少卿、通政寺丞、郎，署中书、司务、序班等职，不由内阁、吏部，谓之「传奉官」。至于三阁老之子若孙，甫髫龀，已授中书，冠带牙牌，支俸给隶，但不署事。 
　　朝参而出于梁方之门者尤多。 （「朝参而出于梁方之门者尤多」，原无「尤」字，据明代史籍汇刊明蓝格抄本补。） 一日内宴，钟鼓司承应扮一老人部粮，责解户米湿，解户答曰：「非我之罪，此船缝之病。」老人曰：「便须塞了船缝，免得耗湿朝廷粮米。」答曰：「若要塞船缝，须是无粮方好。」天颜为之少霁。晚年悔悟。及予入阁，因事讽谏，遂皆革罢。 
　　成化间，太监汪直用事，朝绅谄附，无所不至。其巡边地，所在都御史皆铠甲戎装，将迎至二三百里，望尘跪伏，俟马过乃兴。及驻馆，则易小帽□〈衤曳〉□〈衤散〉， （「则易小帽□〈衤曳〉□〈衤散〉」，「易」原作「亦」，据明朱当□〈氵眄〉国朝典故本改。） 趋走唯诺，叩首半跪，一如仆隶，揖拜之礼，一切不行。以是皆见喜，遂得进升工部、兵部、户部侍郎。时有谚云：「都宪叩头如捣蒜，侍郎扯腿似烧葱。」奔竞之甚，良可笑也。 （「良可笑也」，原无「良」字，据明朱当□〈氵眄〉国朝典故本补。） 
　　按：成周之制，以冢宰统阍寺，西汉之制，以丞相监宫中。宋人循周、汉之遗，亦以宦官制属于宰相、枢密，是三代而下，置制宦官之法，莫良于宋，故终宋之世，阉官鲜专政乱国之祸。今我国家百余年，中官往往擅权。至成化间，而汪直专操国政，举朝言官竟未有以周、宋之制迪宸听者。乃竞为谄附，无所不至，戎装远迎，望尘下拜，而甘奴颜婢膝，一至此极也。呜呼！都宪何官？六卿何职？以此等卑污无耻之辈居之，辱国甚矣。宜乎为当时之所窃笑，而「捣蒜、烧葱」之谚所由来也与！昔人谓：「毋污青史，为子孙累。」士大夫当念斯言。 
　　解学士先生尝吊友人丧妻，入门曰：「恭喜。」继曰：「四德俱无，七出咸备，呜呼哀哉，大吉大利。」闻者绝倒，盖其妻悍也。予尝观之崔冢宰之妻李尤悍，崔栗栗畏顺。至怒，辄跪起拜谢，以冀免。盖恐传笑于外，而益养成其恶。崔后至冢宰，李病将死， （「李病将死」，原缺「将」字，据明朱当□〈氵眄〉国朝典故本补。） 犹听候省视，不敢违。及卒后，妾得专房，遂生二子，不至绝祀， （「遂生二子不至绝祀」，原缺「二子不」三字，据明朱当□〈氵眄〉国朝典故本补。） 岂非大吉大利之可哂耶？ 
　　南京诸大臣，旧以车驾在北京，皆照品秩用凉伞。成化间，守备太监谭褒以己无凉伞之制，遂谓两京一体，北京大臣不用伞，而南都岂宜擅用？诸公唯唯。独礼部侍郎章大经与之辩论，至取大明礼制送去请览，褒有愠色。明日，遂进本禁止。诸公谓章激成之，乃于暑月，各制长柄大扇遮日。予改吏侍，至日，见满街翩翻摇动，甚不雅观。 （「甚不雅观」，「雅」原作「相」，据明朱当国朝典故本改。） 予谓此非制度，且有扇摇扇动扇惑，不祥之兆，不宜用。命工制緑油绢伞，而加一短檐。用之余月，诸公皆效之，以伞易扇。 
　　世谓鬻爵由汉晃错之作俑。盖错建言令天下入粟得以拜爵，六百石至四千石为五大夫，万二千石为大庶长，不过予之虚爵以免罪耳，固非予之以官，任之以事也。若文帝时，张释之以赀为郎，武帝令吏入粟补官，即至六百石，此则任之以官职矣。厥后，灵帝鸿都榜卖公卿及州郡官，如张颕、张温、崔烈，虽有功勤名誉，亦以货赂得之，则又非晁错鬻爵之初意矣。然作俑之罪，错安能免哉！ 
　　史称汉相丙、魏有声。丙无间然矣，而魏相初奏封事，白去副封，皆借径于许伯。于是，许后被霍氏之谋得闻于上，即诏给事中。给事中，近习之官，非士夫所任，相不耻为之。疏广谏沮平恩监护太子家，而相谓：「非臣所及。」乃不自言。王吉言许、史贵宠，谢病归，而相不能留，盖德许氏汲引之恩耳。至若唐相以裴晋公度比郭汾阳，谓身系天下安危，固也。然自东都复起为相，一二日间三易主上，皆不预闻，而卒不能讨贼，何系于安危哉？夫由后戚取相位而起汉家后戚之祸，魏不能无罪；倪首于羣阉之间而不能讨弒君之贼，裴不能无罪。然一则与丙吉同称，一则与汾阳比美，史皆不甚少之，岂非君子成人之美哉？善善长也。 
　　予观问刑条例，盖弘治中尚书白昂等所定拟。朝廷初亦慎重，诏谕详审，至于再三。然诸大臣刑名欠精，不无窒碍。如杀一牛罪至罚十，行之数月，边将奏称军需缺乏。盖牛禁过重，人莫敢杀，皮骨筋角无处可买。朝廷侮而难改，乃喻东厂官校莫加刺访。又立后一条，许寡妇立其所爱之人。不思世之嫠妇贞节者少，若许立所爱之人，则所爱莫爱于奸夫，以例立之，谁复能禁？此诲淫长奸之大不可也。以此盖见祖宗之法不可少更，更则弊。若又以法久而弛，骤加严促，号为振弛惩玩，然淫刑酷罚，头会箕敛，中外臣工因而科派侵欺入己，上下交征，民穷财尽，起而为盗，以致祸乱，流毒天下，此青苗之法所以卒亡宋也。变乱旧制之律，其意深矣哉！ 
　　弘治乙卯，吏部缺尚书，众推兵部尚书马文升、都御史屠滽及一二侍郎堪补。文升自以部次年劳当得之，不意竟归于滽。文升意不平，赋一近体云：「朝退凭栏一黯然，独将心事诉苍天。清朝有意推公道，白发无心着锦鞭。天上浮云偏晻霭，地中阴气已凝坚。」云云。滽既得吏部，当班于文升之上，固辞，居下。及当廷试读卷，又恐居文升之前，即先移病，以侍郎吴原博代。时谓正统中王柳庵以礼部侍郎升冢宰，即立胡宗伯之上，未闻让旧长官。今滽自度不可居上，只合辞职，不当让班，何违制紊序者是哉！ 
　　弘治中，太监李广以左道见宠任，权倾中外，大臣多贿求之。戊午岁，建毓秀亭于万岁山上。既成后，适一小公主患痘疮，众医莫效，广饮以符水，遂殇。宫中方归咎于广。未几，清宁宫灾。有谓亭之建，年月不利，犯坐杀，向太岁，故有此灾。太皇太后怒云： （「太皇太后怒云」，原缺「怒云」二字，据明历代小史本补。） 「今日李广，明日李广，兴工动土，致此灾祸，累朝所积， （「累朝所积」，原缺「所积」二字，据明历代小史本补。） 一旦灰烬。」广惧，饮鸩死。讣闻，上意其所藏必有奇方秘书， （「上意其所藏必有奇方秘书」，原缺「必有奇」三字，据明朱当□〈氵眄〉国朝典故本补。） 即命内侍搜索。奉命者遂封其外宅，搜得一帙纳贿簿籍首进之。簿中所载某送黄米几百石，某送白米几千石，通计数百万石。上因询左右曰：「广所食几何？乃受许多米。」对曰：「黄米即金，白米即银。」因悟广赃滥如此，遂籍没之。科道请出簿籍，按名究问。凡与名者惶惧危甚，各自星夜赴戚畹求救，不期而会者凡十三人。月下见簥影童童，而一人独乘女簥。事虽得寝不究，而纳贿者之名一一盛传于朝野，腼颜惟甚，久而亦安然无复羞愧矣。赖上英明，终渐去之。 （「赖上英明终渐去之」，原缺「赖」、「去之」三字，据明朱当□〈氵眄〉国朝典故本补。） 
　　予先世遗像，皆历年久， （「予先世遗像皆历年久」，原缺「遗像皆」三字，据明朱当□〈氵眄〉国朝典故本补。） 楮鲜墨色， （「楮缯墨色」，「墨」原作「黑」，据明历代小史本改。） 漫漶灭裂，不可把玩。乃命绘史王琚因旧摹新， （「乃命绘史王琚因旧摹新」，原缺「乃命绘史」四字，据明历代小史本补。） 共为一轴，而各赞四言六句于其中，庶岁时忌日，悬揭简便，久而不至于散失故也。昔者，先儒君子有云：「影像一发不似，则为他人矣。」意若可无可有。此必为当时子孙曾识祖父母者言，而非为后世子孙言也。盖后世子孙，未尝亲覩平生之丰仪，安知其似与否？若贤子孙于一覩之顷，岂无僾然？若有见乎其位，而或感慕奋励，思所以修身饬行，冀无忝于所生者哉！是又不可泥先儒之一言，而遂视之如故纸也。 
　　唐世祖尝塑老君像居祖庙之中，此甚无谓。彼老君至人，以天地万物为刍狗，岂以唐为轻重哉？况唐有天下，以万乘之尊莫之与京，何必借重于老君？其事可鄙， （「其事可鄙」，「鄙」原作「图」，据明朱当□〈氵眄〉国朝典故本改。） 而当世莫有非议之者，何怪乎！今之崛起微贱，不冒袭于富贵之族哉，惟我太祖高皇帝。始与诸儒臣议修玉牒，欲祖朱文公。一日，见徽州有姓朱者为典史，问其果文公后乎？其人对曰：「非也。」于是宸衷顿悟，彼一典史，尚不祖朱子，而我国家又可祖乎？竟却众议。此高皇帝之识量神圣，远轶前古，岂唐主所可企哉！ 
　　吉水刘充化虽瞽而能吟。 （「吉水刘充化虽瞽而能吟」，原缺「化虽」二字，据明朱当□〈氵眄〉国朝典故本补。） 尝赋吉郡十阁老、九尚书、十状元诗，皆皇明之盛际。但不依次序，或名或字号，盖取协韵故耳。尝过予，口占，因录之。 
　　皇明内阁秉衡钧，吉郡堂堂已十人。东里 （士奇） 后来名尹直，南皋 （萧镃） 先进是陈循。定之安简胡光大，纯道彭华解缙绅。千载贞元嘉会合，天教诸老佐昌辰。 （「东里士奇后来名尹直」，「士奇」原为正文大字，据明朱当□〈氵眄〉国朝典故本改为注文小字。诗中「南皋」及注「萧镃」四字原缺，据明朱当□〈氵眄〉国朝典故本补。） 
　　右十阁老。 
　　开国分曹设六卿，吏工户礼及兵刑。周忱王直连王槩，萧晅萧祯并广衡。更有二刘 （宣、孜） 联八座，历迁三部是惟祯。满朝金紫皆时杰，尽是卢陵九邑人。 
　　右九尚书。 
　　天开文运盛庐陵，累占鳌头已十人。 （「累占鳌头已十人」，原作「累占鳌头十一人」，据明朱当□〈氵眄〉国朝典故本改。） 胡广时中兼子棨，彭时刘俨与罗伦。后来彭教同曾彦，前有陈循并鹤龄。何事三元争些子，斯文颙望在明春。 
　　右十状元。 
　　坐客偶谈近有士人好食犬肉，主人知其意，命赋一犬诗，以盐字为韵。 （「以盐字为韵」，原缺「盐」字，据明历代小史本补。） 士人立就，口占云：「几年辛苦伴虀盐，长夜巡行护短檐。恋恋见人浑识旧，依依向主肯趋炎。卧从芳草苔痕破，立傍梅花雪片粘。曾向山中擒狡兔，拔毫制笔与君拈。」主人喜，遂杀犬食之。 
　　吾邑曾迥，当大比之秋，梦抱一小儿，忽见此儿右边又生一耳。少顷，见此儿无两手，以为不祥。语其兄进，进曰：「又添一耳， （「又添一耳」，原缺「又添」二字，据明历代小史本补。） 耳边添又，是取字。小儿无两手，是了字。考官必取了，尔中之兆也。」已而，果然。进之聪明，于是益信。 
　　僧会郭师孔，少尝与芳洲同砚席。及芳洲自翰林归，以鏾鸡为贺礼，而误书鏾为线。芳洲改示之，僧会谢以一绝云：「泉丝不与鏾金同，错认鏾鸡用线缝。不是献芹将鄙意，肯教一字化愚蒙。」 
　　古今三凤，唐薛元敬与从弟收、族兄德音齐名，世号三凤。今吾邑徐川与弟贡、威先后中举，时号「徐氏三凤」。罗钦顺与弟钦德、钦忠先后二科登进士，时号「罗氏三凤」。然徐、罗皆同胞兄弟，视薛之族从，不啻过之。而徐氏惟贡登第，罗则钦顺探花，钦德、钦忠皆二甲进士， （「钦德钦忠皆二甲进土」，原缺「甲进」二字，据明朱当□〈氵眄〉国朝典故本补。） 而又在具庆下，则尤古今所未有也。 （「则尤古今所未有也」，「尤」原作「犹」，据明朱当□〈氵眄〉国朝典故本改。） 
　　永乐甲辰，吾邑大塔颓，是年文贞公入阁。 （「是年文贞公入阁」，「阁」字下原有一「老」字，据明朱当□〈氵眄〉国朝典故本删去。） 成化乙巳，小塔颓，则予入阁。夫塔本一邑之镇，颓，固非吉兆。 （「夫塔本一邑之镇颓」，原缺「镇颓」二字，据明历代小史本补。） 然谚云： （「然谚云」，原缺「谚」字，据明历代小史本补。） 「欢喜塔倒。」且邑是牌形二塔，盖牌之椿杙，塔颓，则牌行，故有入阁之验。虽然，物之成毁有数，士之出处有时，岂必相关涉？姑志之，以俟后之智者订焉。 
　　成化丁酉， （「成化丁酉」，原缺「丁酉」二字，据明朱当□〈氵眄〉国朝典故本补。） 予乡云亭江一巨鱼见。明年，曾彦掇廷魁。丙午岁，复一巨鱼见。是秋，乡间无有荐者，惟予入阁。壬子岁，复有巨鱼见。是秋，罗钦顺发解，明年及第。鱼之巨，约四、五十斤， （「约四五十斤」，原缺「约」字，据明朱当□〈氵眄〉国朝典故本补。） 游泳时，鬐鬣俱出水面，而多止于予里之城潭。 
　　正统中有一侍郎与一都御史同饮，适有犬绕桌行，左右叱之。侍郎云：「休叱，他在这里巡按。」都御史答云：「你看他是狗也是狼？」近时，都宪佀锺与通政强珍在南都同饮。强自执壶劝佀酒曰：「要你饮四锺。」佀答曰：「你莫强斟。」盖前二公以职事相戏，此二公以名相戏，互嘲捷发，亦可奇矣。 
　　成化间，司徒陕西杨鼎一日与司寇福建林聪会。坐间，林戏杨曰： （「林戏杨曰」，原缺「戏杨曰」三字，据明朱当□〈氵眄〉国朝典故本补。） 「胡儿七岁能骑马。」盖杨有胡子，故云。须臾，杨答曰： （「杨答曰」，原缺「答曰」二字，据明朱当□〈氵眄〉国朝典故本补。） 「癞子三年不似人。」此又以其形貌而戏谑也。 
　　里厚谷易裕颖与子居潜及妇相继逝， （「里厚谷易裕颖与子居潜及妇相继逝」，原缺「裕颖」二字，据明朱当□〈氵眄〉国朝典故本补。） 遗妻郑式寡独，无所归所。 （「无所归所」，原缺「无所」二字，据明朱当□〈氵眄〉国朝典故本补。） 有寸田尺宅，皆为侄居松所盗卖，郑氏至老以冻馁死。弘治癸丑夏四月二十四日晚，居松之妻萧氏为鬼迷，诱入岭后塘中，家人遍索不能得。次早，见萧氏两手坚扯塘涯树根以自固，得不溺，遂扶翼以归。 （「遂扶翼以归」，原缺「遂扶」二字，据明朱当□〈氵眄〉国朝典故本补。） 少顷，乃苏，道二鬼自言：「我即居潜夫妇也，为尔夫妇荡我业，致我母死于冻馁，今必置汝于死。」相持至天明，始去。嗟夫！人死则魂升魄降，无形无声， （「无形无声」，原缺「无形」二字，据明朱当□〈氵眄〉国朝典故本补。） 无所知矣。孰意居潜之阴灵不泯如此哉！ （「孰意居潜之阴灵不泯如此哉」，原缺「不泯如」三字，据明朱当□〈氵眄〉国朝典故本补。） 故具录之，不惟着鬼神之迹，抑亦为不肖子弟荡覆先业，不顾诸母之养者戒。 
　　予休致家居， （「予休致家居」，原缺「予」字，据明朱当□〈氵眄〉国朝典故本补。） 时节喜庆，或接宾客访亲友，则具冠带盛服为礼。其余燕居，则冠小帽或东坡学士巾，而多服□〈衤曳〉□〈衤散〉。或有请服深衣幅巾者，予应之曰：「昔叨侍宪宗皇帝， （「昔叨侍宪宗皇帝」，原缺「叨」字，据明朱当□〈氵眄〉国朝典故本补。） 观解于后苑，伏覩所御青花紸丝窄檐大帽，大红织金龙纱□〈衤曳〉□〈衤散〉， （「伏覩所御青龙花紸丝窄檐大帽大红织金龙纱□〈衤曳〉□〈衤散〉」，原缺「帽大红」三字，据明朱当□〈氵眄〉国朝典故本补。） 宝装钩绦。又侍孝宗皇帝讲读于青宫， （「又侍孝宗皇帝讲读于青宫」，原缺「皇帝讲读于」五字，据明朱当□〈氵眄〉国朝典故本补。） 早则冀善冠，衮绣圆领，食后则服□〈衤曳〉□〈衤散〉、玉钩绦。而予家赐衣内，亦有□〈衤曳〉□〈衤散〉一件，此时王之制，所宜遵也。 （「所宜遵也」，原缺「所宜遵」三字，据明朱当□〈氵眄〉国朝典故本补。） 宋司马温公好服深衣幅巾。一日，问邵康节先生曰：「何不服此？」康节对曰：﹂某为今世之人，当服今人之衣。」温公叹服。杜祁公因门人请服此服，则答曰：「某一生叨服仕者之服，岂敢复窃高士之名？」 （「岂敢复窃高士之名」，原缺「名」字，据明朱当□〈氵眄〉国朝典故本补。） 门人为之敬羡。予今服□〈衤曳〉□〈衤散〉，不惟遵时王之制，亦且得康节、祁公之意， （「亦且得康节祁公之意」，原缺「且得」二字，据明朱当□〈氵眄〉国朝典故本补。） 非简亵也。 
　　予观黄山谷先生贬死宜州，未尝不嗟悼感叹，以谓当时小人深文巧诋，君子之不幸甚矣。然反思之，盖亦山谷好戏侮，傲忽人之所致。何也？山谷尝与赵挺之同修书，每日庖丁请食品，挺之辄曰：「来日吃蒸饼。」山谷窃笑之。明日会食，拟合四字凑成一字为令。挺之首云：「禾女委鬼，魏。」次当山谷，应声曰：「来力勑正，整。」与来日吃蒸饼同声，众闻之哄堂大笑，挺之赧然。厥后，挺之当国， （「挺之当国」，原无「国」字，据明朱当□〈氵眄〉国朝典故本改。） 山谷以贬过荆州， （「山谷以贬过荆州」，「贬」原作「败」，据明朱当□〈氵眄〉国朝典故本改。） 为太守写承天寺碑刻。适二漕使至，太守具膳，请二使往观写碑。山谷低头书丹，不一顾二使。写毕，二使请愿附名于碑尾，山谷不答，翩然而起。二使惭甚，遂摹碑刻还。呈挺之，中以幸灾谤国，贬死宜州。观此二事，山谷不自觉，而不知在人实难忍，岂非以戏侮傲忽之所致哉？是知士君子当以戏傲为戒。 
　　成化乙未孟秋，时享礼竣，大雨，雷击神武卫厅，柱门窓有迹，殊未折损。少詹徐时用因言去岁春夏家居时，其邑宜兴西溪中有三人驾一舟，遭雷击，其一捆缚于船仓，其一头入瓮中，其一构阁于篙杪，篙则特竖船头上。旁舟人见之，皆不敢近。船自流六、七里许，缚者解，瓮中者出，篙杪者堕，始皆苏。缚者云其初仿佛闻击者言：「汝改过否？」谕德谢大韶又言天顺戊寅四月中，其邻邑建昌熊家被雷，中堂屋瓦皆如万马踏碎，全揭。大门四楹置于厨屋上，盘屈一秤置斗中，又一秤钩于梁上，尾垂击斗。 （「尾垂击斗」，原缺「斗」字，据明朱当□〈氵眄〉国朝典故本补。） 时大韶亲造其家，及见大门尚竖立厨屋上，惟斗秤则以醮谢后解去。熊氏至今不替二事，皆异。然二公之言可信，盖舟人市利不足道，而熊氏之秤斗，亦必损人利己，故阴谴，宜矣。 
　　予内兄桃源萧廷素持其曾祖石泉公洪武间所授硬黄摹印符命一道，并缴符誊黄诰命一道示予，属志一言。予谨用誊录符诰二词于上，而志其下以归之。其符命顶中有一符字，盖以丹。符，出验四方之宝，兹特录出符诰如左： （「兹特录出符诰如左」，「特」原作「时」，据明历代小史本改。） 
　　奉天承运皇帝制曰：朕闻昔君天下者，设官分职，以成治功。虽秩有大小，自下而上，自上而下，无乃赏罚焉。专符为信，情意交孚，所以诚之至也。朕仿古制，授尔以官，给尔以符，惟尽乃心， （「惟尽乃心」，「惟」原作「往」，据明朱当□〈氵眄〉国朝典故本改。） 恪勤乃事，给由来觐，朕将合焉，以考尔绩，其敬之哉！ 
　　宇字一千二百五十号　萧安石授广东盐课提举司广州盐仓大使。　　　洪武十八年九月二十四日。 
　　皇帝制曰：朕自即位以来，法古命官，列布华夷，岂其擢用之时并效忠贞？任用既久，俱系奸贪。朕乃明以宪章，而刑责有不可恕，以至内外官僚守职惟艰，善能终始者寡，身家诛戮者多。今尔萧安石于洪武十八年九月二十四日给尔以符，改任广东盐课提举司广州盐仓大使，以至身没于官。有司缴符到，合尔能立身以廉，恪惮乃事。于乎！朕揣其职虽微而能始终保全， （「朕揣其职虽微而能始终保全」，「揣」原作「惴」，据明朱当□〈氵眄〉国朝典故本改。） 亦何幸焉！今特转符给尔子孙，以光先世，宜令准此。 
　　洪武二十四年十月　　日。 
　　今制，每旦常朝御奉天门，其御座谓之金台。既升座， （「既升座」，原缺「既」字，据明朱当□〈氵眄〉国朝典故本补。） 锦衣力士张五伞盖、四团扇，联翩自东西升立座后左右，而内使一执盖升立座上，一执武备杂二扇立座后正中。盖武备出兵仗局所供，一柄三刃，而圈以铁线，裹以黄罗袱，如扇状。用则线圈自落，三刃而出焉， （「三刃而出焉」，「焉」原作「一」，据明朱当□〈氵眄〉国朝典故本改。） 所以防不虞也。天顺间，命力士执伞扇， （「命力士执伞扇」，原缺「士」字，据明历代小史本补。） 夹立于金水桥南，止留座上之伞及夹武备二扇耳。而座上之伞，遇风劲时则去之。 
　　尹昌隆先生在建文中，以直谏谪侯官县令。太宗入正大统之初，被谮，提至京，廷诘得释。复官，累升中允、主事。讫被汉庶人、吕震之诬以死，盖亦肮脏狷劲之人。故解公对仁庙之问，有「昌隆君子而量不弘」之语。今彭都宪礼着郡志评，责斥过重，予以简请斟酌，不知如何。 
　　士夫之姓名动静，于朝廷之休戚未必有关涉，然往往有偶然之符。如彭文宪公正统十三年及第，当上表谢恩之旦，以起早，隐几睡重不寤，竟不及上殿。时谓「元首失了。」明年，遂有驾留虏庭之变，不亦失元首之谶乎？景泰辛未，状元柯潜，人谓「柯」与「哥」同音。未几，英庙还自北虏，退居南宫，不亦「哥潜」之谶乎？ 
　　弘治十八年，状元顾鼎臣。予闻之，心怵然，窃谓「臣」与「成」字同音，鼎成龙驾，名犯嫌忌。时司训梁弘周闻予言。踰月，遗诏到，弘周曰：「先生之言，信矣！」岂非「鼎成龙驾」之谶乎？因忆天顺癸未会试监试御史焦显，时予丁内艰起复，途间窃谓宋有「不因南省火，安得状元焦」之语，今焦监试，能无忌乎？未几，春闱果被火。市谣曰：「御史原姓焦，科场被火烧。」是皆偶然符合，亦似有定数，未可概谓附会之说也。 
　　李佾敬夫，南乐学训李寄之仲子也。 （「南乐学训李寄之仲子也」，原无「李」字，据明代史籍汇刊明蓝格抄本补。） 丧母，既葬，遂结茅墓次，朝夕居其中，食蔬饮水，泣血孺慕，三年乃复常。予尝往慰劳之，且嘉叹曰：「古云『是父是子，非此母不生此子』，今于佾见之。呜呼！信可为士大夫家子弟劝矣。」故诗以美之：「肠断无人复倚门，结茅墓下哭声喧。祗怀母氏劬劳德，岂觊君王表异恩？宰树号风悲永夜，慈乌反哺伴黄昏。从知锡类天心格，绳蛰行看子又孙。」 
　　予尝访节义之臣于士夫间，吾吉郡判台州吴世溥为予言王原采死节事而未详，因托求其墓志，踰数年，始得之。赣庠教谕姜瑞以来，又闻原采初任武昌时， （「又闻原寀初任武昌时」，「任」，明代史籍汇刊明蓝格抄本作「仕」。） 见杨文贞公一二应酬词章于民家，辄称之曰：「王佐才也。」后入官翰林，遂以公荐。故公德之，久而不忘，乃寄题其墓而致祭焉。墓在广德州城之西五里许。成化丙申，赖州守周英封殖表识之，盖秉彝好德之心人所同也。 

