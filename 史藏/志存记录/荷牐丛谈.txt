荷闸丛谈


自序
卷之一
卷之二
卷之三
卷之四

 
自序

　　余自庚辰通籍，筮仕星垣，忝缀班行之末；敓冬徂夏，仅八月余耳。阃曹多暇，自朝参外，惟奉教海内贤人君子，时时过从。聆其谠论清议，凡朝常典故及国计民生利病安危，周咨博询；归寓细细札记，至今佩服弗忘。奉使南旋，未经复命；骤罹家戚，随駴国屯。苫块余生，鼎湖泣血，愧不能墨缞从戎。洎留都再造，晋擢西台，复改梧掖；咸以服未终阕，恋恋慈闱，竟未遑趋觐就职也。两经国变，幸免网罗。至蠡城肇兴，日偕姚江夫子赞襄戎幕；而新命宣着，以容台卿贰兼署兵垣。虽稍有补苴，四海横流难搘一木。放废以来，潜身蚕瓮，郁伊塞胸无可消遣。念及年来兆祸酿乱之由，痛愤填膺；唾壶既缺，竹如意亦击碎。酒后耳热，牢骚不平；辄吮毫伸纸，手自疾书，以当衮鈇。然其间情事，皆亲经目睹，或得之故老传闻、名贤手授。搜罗采摭，毫发靡爽；矢诸天日，鬼神鉴临，不敢以平生喜怒恩怨参错其间。纂成，名曰「荷闸丛谈」。千载而下，览者庶几知我、罪我，或亦有以谅予志也夫！

　　辛未夏杪，七十七翁拾遗氏蠒庵述。  
　 
卷之一

　　明州野史拾遗氏蠒翁纂

　　本朝远过前代

　　陈太史明卿壬午殉难列传叙

　　列朝年号辨误

　　南北都大内宫殿考

　　京都形势

　　祖陵祀典

　　高皇帝御制皇陵碑文

　　本朝格令

　　设科取士条格

　　宫中二十四衙门考

　　王轸家书

　　銮舆不宜轻出

　　三恨五失十五胜算

　　昭代状元考略

　　理学真传

　　殿试策略

　　于忠肃功在社稷

　　郑端简公吾学编纪儒臣十人

　　弘治名臣相助为理

　　刘忠宣受知泰陵

　　徐武功王威宁将略

　　大臣享寿考

　　本朝远过前代

　　高皇帝以布衣起淮右，提三尺剑，与群雄角而胜；遂驱蒙古，还之大漠。日月涤而重辉，乾坤辟而再位。然且圣不自圣，鸡鸣而起，未辨色而视朝；六宫取充位，无燕赵二八之奉；赐租之诏，无岁不下；一起阅江楼，楼成而辄罢之，终其身不为离宫别馆。滇诏在卧榻十七年而始平，朝鲜、安南阻日本，闭关听其自服，而不开边衅；废丞相，析中书省而六之；五都督府握兵籍而不与调发，兵部得调发而不握兵；外戚食国租而不与政，南面三十年而不改元，薄海称臣妾而不加徽号；虽神武盖一世，而抑其心以下贤；尊在九重，而洞彻其神以与闾阎之志气通；此弇州山人之颂也。李本宁太史曰：『有以匹夫得天下者，未有以江左一天下；有以中华兼漠北者，未有中华胥为左衽，而能驱除之匹夫起江左。用夏变夷，德泽宰天下，而制之若制子孙，垂祀三百，伟哉高皇帝之烈也，万世一人矣』。

　　谢文肃铎云：『本朝政体，度越前代者有数事：公主寡不再择婿，中官有宠者赐袍带不与朝臣并任，王公不敢擅杀人，重臣不得自辟下僚，文庙不用塑像易以木主，岳镇海渎之神不加封号，文武官员不得挟妓』。陈眉公继儒云：『更有十事：边镇督府以文臣为将，天子自为居守，内阁六卿外廷会推，内廷不得专擅，母后不称制，勋戚不干政，皇子讲官郎宫坊僚寀，不立博望苑，不开天策府，无殉葬，生员不讦利病，不用黥鼼腐刖之刑，京师有热审，直省有恤刑，非大典不轻赦，三品以上始荫子入监，纨裤不得滥朝籍。善乎平涵朱相国之推言也。神武要于不杀，惨舒协于时中，纪钢挈于独断。声律身度，自强不息，与道合真，与天同运。夫子集群圣之大成，太祖又集古帝王之大成，至矣无以尚矣。然则定鼎卜历，宜垂裕无疆，而何甲申之春，■〈日少〉寇一入，燕京化为异域。若长江天堑，国有人焉，则东晋再造，南宋偏安，庶几复睹，而佥壬窃柄，国是诪张，金陵王气黯然消，而夏社竟屋矣。人谋固不臧，天意亦难问，将所谓参夷瓜蔓，咎在文皇者，其信然聊！抑冥冥之中，尚犹未定耶』！

　　陈太史明卿壬午殉难列传叙

　　古来死忠，代不数数。商惟墨允，汉独龚胜，唐家河北无一义士，宋季南朝止李侍郎；未有开创未逾再传，而忠义千古为盛，如昭代逊国之际者也。当靖难师起，以诛错为名，独齐、黄两人耳。洎天下大定，榜列奸臣，前后凡五十一人。盖自推戴劝进外，人人荀息豫让矣。而引绳披根，株连瓜蔓，泽量若焦，狐猿夜嗷，参夷之憯，于是极已，则皆孝孺十族之言有以激之也。愈激愈杀，愈杀愈激，至于断舌碎首，湛宗燔墓而不悔，而万乘之威亦几于殚矣。夫以逊顺天，非若萧墙之喋血也；以旦代辟，非若易姓之受命也。建文君何以得此于诸臣哉，则皆高皇帝所培养之忠臣义士也。当平元捷至，诏群臣尝仕元者不许贺。建余阙李黻祠，赠谥福寿，每岁遣官致祭，而履声橐橐之老臣，则愧之以文天祥，而终窜以死，盖激励若斯之至也，三十年亘万世矣。食报之厚，不亦宜乎？昔人有言：『平时有犯颜敢谏之士，则临难必有杖节死义之臣』。有国家者欲收忠义之报，其先务储养哉！

　　列朝年号辨误

　　宋太祖改元干德，令择前代未有者，后见宫人镜背有干德四年，窦仪知为蜀物，因叹曰：『宰相须用读书人』！高宋、孝宗初欲用炎兴、干统，以刘先主契丹尝有此号，乃复更议。若梁主张重华，南唐贼张遇贤，宋贼方腊，俱号永乐。契丹述律，元出帝，俱号天顺皇帝。西夏号正德，本朝用此三号。儒臣失考之过也。春雨堂杂抄曰：『孝宗升遐，武宗以正德改元，出于刘少师健所定。马端肃公文升在吏部考选，以宰相须用读书人命题讽之』。酌中志略云：『熹宗时，大内司钥库积有历代古钱，一日御前于旧镜内得天启大小钱数枚；色甚古。司礼李永真、向若愚说之，因考历代史并玉海等书，始知南梁萧庄，拓跋魏元法僧，并南诏俱曾有此号；亦宰相不读书之过耳。惟萧皇入继纪元，内阁初拟明良，次绍治，次嘉靖，上特用嘉靖云。乃天顺天在上、景泰天在下，万历为盈数，泰昌有两日之象，皆未为协。威庙时以崇祯纪元，而任温体仁为相，用法苛刻少恩，京师人口语「崇皇帝，温阁老」，崇与戎同音，温与瘟同音。父老至今犹为叹息』。

　　南北都大内宫殿考

　　洪武十年，大内宫殿成，阙门曰午门，翼以楼观，中三门东西为左右掖门，午门内曰奉天门，门之左右为东西角门，内正殿曰奉天殿，上御之以受朝贺，殿之左右有门，左曰中左门，右曰中右门，两庑之间，左曰文楼，右曰武楼，奉天殿之后曰华盖殿，华盖殿之后曰谨身殿，殿后则干清宫正门也。奉天门外两庑之间有门，左曰左顺门，右曰右顺门。左顺门之东曰东华门，内有殿曰文华殿，东宫视事之所也。右顺门之西为西华门，内有殿曰武英殿，上斋戒时所居也。制度皆如古而稍加增益。

　　永乐初，营建北京，凡庙社郊坛场宫殿楼阙规制，悉如南京而高敝壮丽过之。复于皇城东南建皇太孙宫，东安门外东南建十王邸，通为八千三百五十楹。自永乐十五年六月兴工，至十八年九月工竣。酌中志略云：北京大内规制，皇城南向，曰大明门，稍北向东曰长安右门，再北向东曰东安门，北向曰北安门，俗所称厚载门也。转而向西曰西安门，再南向西曰长安右门；此外围六门也。墙外周围红铺七十二处，登闻鼓院则在长安右门之外。紫禁城南向第一重，曰承天之门，二重曰端门，三重曰午门。魏阙两分：曰左掖门、右掖门，向东曰东华门，内有殿曰文华殿；向西曰西华门，内有殿曰武英殿。北向曰玄武门，此内围八门也。墙外周围红铺三十六处，护城之河绕焉。大明内曰承天之门，其内之东一门内，则太庙也；西一门内，则太社、太稷也。端门内则六科也。东曰阙左门，再东曰松林，则会推处。西曰阙右门，其居中巍然向明者为午门，钟鼓在焉。左掖门、右掖门之内居中南向者，曰皇极门，即奉天门，铜壶滴漏在焉。其左曰弘政门，即东角门也，右曰宣治门，即西角门。居西向东曰归极门，即右顺门也；居东向西曰会极门，即右顺门也。从归极门东南入曰六科廊，东西两房掌司所居，精微科及章疏在焉。会极门凡京官上本、接本俱在此处，从会极门南入曰内门，辅臣票本清禁之所，宣庙赐有文渊阁印一颗。皇极门内居中南向者曰皇极殿，即奉天殿，金砖玉瓦；左向西者曰文昭阁，即文楼；右向东者曰武成阁，即武楼；中有渗金圆顶者曰中极殿，即华盖殿也；殿之两傍，东曰中左门，召对或在此；西曰中右门，再北曰建极殿，即谨身殿也。皆嘉靖时重修改名，殿居中向后，高踞三躔白玉栏干之上者，为云台门；两傍向后者东曰后左门，西曰后右门，即云台左右门也。又名平台，凡召对阁部等官或于平台，即后左门。又东则景运门，西则隆宗门。南向者则仁德门，为干清宫，左右金狮各一，入门再升白玉石栏干，直至干清大殿，丹陛下近站台有一洞通东西行走者，左曰日精门，右曰月华门，左小门曰龙光门，右小门曰凤彩门。左有殿曰昭仁，右有殿曰弘德。再北曰交泰殿，其渗金圆顶亦犹皇极殿之制。再北坤宁宫，皇后所居也。左曰景和门，右曰隆福门。再北左曰端则门，右曰基化门，便接琼苑左右门矣。坤宁门仍有中门，向后拍闭而不开。干清大殿之左向西曰端凝殿，右向东曰懋勤殿。坤宁之后则后苑也，钦安殿在焉，供玄天上帝之所，鱼池山子，奇花异卉，景色可人。东南曰琼苑左门，西曰琼苑右门。钦安殿后曰顺贞门，其墙外则紫禁城之玄武门，每夜之更鼓在焉。此大内宫室之略。尚有慈宁、慈庆等宫，为皇太后、皇太妃所居。翼坤宫为皇贵妃所居，承干、锺粹等宫，为东宫并东宫妃所居。永和宫，为诸王所居。皇城北安门内寿皇殿之南，则万岁山，俗所谓煤山也；皆土渣堆积而成，山上树木森郁，鹤鹿成群，内有红阁，列皇帝殉国之所，鼎湖泣血，千古痛心。山之前曰万岁门，再南曰北上门，左曰北上东门，右曰北上西门，再南过北上门则与紫禁城玄武门相对，北上西门之西有大高玄殿，其前门曰始青道院，左右有牌坊曰先天白镜，曰大极僊林。又有阁二座，左曰炅明阁，右曰■〈水月〉灵阁。殿之东北曰象一宫，乃世庙玄修之所名。西内又西曰西直房，即襮房也，武庙崩于此，其东则西下马门矣。玉河桥即金海桥，有坊二：曰金鳌，曰玉蝀。再南曰五雷殿，即椒园也，亦名蕉园，凡修实录成，于此焚草。其内府各监局二十四衙门，在紫禁城内外，不概列。

　　京都形势

　　宪章类编云：本庙之都燕也，盖与古不同，稍难于周、汉，而大胜于东汉、赵、宋矣。夫周、汉建都西北，地资建瓴之险；人藉风气之劲，天下莫之竞焉。东汉宅雒，已失全势。宋人捐燕云，则又无界限之防；故卒不能守。我朝都燕，虽风气之凛、士马之强，不及周、汉，然据险防边、居外驭内，其视周、汉一也。故自其常论之，则京后为最急，宣大次之，辽东次之，陕西又次之，去京有远近也。京后为最急，则大宁之内徙，三卫之盘踞，不可不讲也。宣大次之，则独石之弧悬，丰胜之沦没，不可不讲也。讲大宁则宣蓟无阻隔，而辽东之右臂伸；讲丰胜则山陕有交应，而甘肃之左臂伸；此立国之宏规也。而永乐、宣德之间，但知兀良哈之诚款，开平之艰远，丰胜之丁口不足，甘心弃土，略不顾惜，得非往事之恨乎？自其变论之，则大宁不可复，而京后之重垣宜设，宣辽不可合，而花当朵颜之交构宣防，开平、东胜已沦异域，而宣大之士马不可一日忘战，而成化、弘治之间，但知火筛之通贡，山海之征商，宣大之凿堑敌台，京后之防，一不措之筹策，又非往事之恨乎？夫始藉开创之威，东斥大宁，西辟丰胜无难也。继藉生养之富，大拓京后，盛兵宣大无难也。时日因循，不以为意；偷玩既久，衅隙乃生。犯太原，则增忻代泽潞之兵而乘宁雁之塞；犯洪蔚、广昌，则城宣府之塞而弛东北之防。夫阻太原之寇，在力战于大同偏头之间；恤洪蔚之扰，当不忘乎潮河、花镇之备。增忻代泽潞之兵，则度支急；弛东北之防，则畿辅震。近年之经营，得非失权之过乎？嗟乎！白刃在前，不顾流矢，敌既窥宣大矣，垣宣大可也。明势所烛，防患未然，因垣宣大而并垣京后亦可也。积薪必燃，防川必决，以宣大为饵而先垣京后亦可也。悉力宣大，置京后不讲，则缓急轻重之间，失权多矣。呜呼！往有恨，无能逭也；近有过，亦幸无大失也。积薪必燃，防川必决，以宣反为饵而先垣京后立可也。今惟大城京后以奠金汤，宣大以战而为守，京后以守而为战，宣大遇秋，则乘塞有入与之战；京后有警，则乘塞余时分番更休，以习禁军之劳逸。斯所谓即体酌用，备形势之要策矣。

　　祖陵祀典

　　熙祖陵在泗州基运山，德祖、懿祖就基运山望祭。按基运山设泗州祠祭署，奉祠一人，以朱氏世官；朱名贵，本宗人婿也。陵户三百十四家，长至、正旦，大牢三；清明、中元、孟冬，每朔望少牢三，奉祠行事。洪武二年，诏立凤阳皇陵碑，加仁祖淳皇帝陵名英陵，山名「翊望山」。后更英陵为皇陵，立卫守之。洪武七年，立皇陵祠祭署，以汪文为署令，刘英为署丞，专典祀事。皇陵署中都留守司一，皇陵卫、皇陵祠祭署各一，奉祠二人，刘氏、汪氏祀丞二人。汪氏名观，赵氏名聪，国甥，刘义惠侯继祖孙；皇考崩逝，继祖以己地葬之，二汪氏皆汪老母孙，微时老母备礼遣人送上于皇觉寺，故俾子孙与守之。陵户三千三百四十二家，长至、正旦太牢，清明、中元、孟冬少牢，奉祠行事；朔望少牢，留守行事。弘治元年，敕内官监一人，监护南京官，从孝陵，山名神烈山。按孝陵四十妃嫔祔葬，陵设神宫监、孝陵祠祭署各一，清明、中元、长至太牢，正旦、圣旦、朔望、帝后愍忌酒果；勋戚大臣一人奉祠事。国有大事，遣大臣祭告孝陵，东有懿文太子陵，祀礼视孝陵，岁暮四孟，忌辰加牲，署官行事。又有韩宪王、张顺妃、李丽妃坟，咸以时祀牲醴，太宗择寿陵久，不得吉壤。永乐七年，仁孝皇后尚未葬，工部尚书赵羾以江西地理术士廖均卿至昌平，遍阅诸山，得昌平东黄土山最吉，太宗即日临视定议，封为天寿山，后之诸陵皆在焉。各陵俱设陵卫、神宫监、祠祭署，如孝陵。正旦酒果，清明、中元、长至、圣旦太牢，分遣勋戚大臣祀。愍忌太牢，专遣勋戚大臣祭。睿皇帝显陵，在承天纯德山，都督蒋华奉祀，华慈孝睿皇后家人。朱少师平涵曰：天寿山九陵，长陵居中，惟景陵居左，献陵、裕陵、茂陵、泰陵、康陵皆在右，永陵又在景陵之左，是左二而右五矣。乃昭陵在各陵之右，定陵又在其下焉。又曰：泰陵临溪，水直流二十里，制又卑隘；康陵中断，亦若天下之穷；自十陵外，康陵、德陵又不知列在何处。又有恭让胡皇后陵、景帝汪后二陵、宪庙废后吴氏陵。世庙孝洁皇后、继张后二陵，怀献太子、恭太子、哀冲太子、庄敬太子、赵靖王、秀怀王、蕲献王、藤怀王、卫恭王、许悼王、忻穆王、申懿王、雍靖王、岐惠王、泾简王、蔚悼王、颕殇王、蓟哀王、戚怀王、均思王、景□王及诸帝妃、诸殇公主、阿保夫人坟，戚庙同孝节烈皇后祔葬田贵妃坟围，则真千古伤心耳。

　　高皇帝御制皇陵碑文

　　国子监博士徐昌榖祯卿剪胜野闻，载太祖皇帝自叙朱氏世德之碑云：『本宗朱氏，出自金陵之句容，地名朱巷，在通德乡。上世以来，服勤农业。五世祖仲八公，娶陈氏，生男三人，长六二公，次七二公，季百六公，是为高祖考。娶胡氏，生二子，长四五公，次四九公，即曾考。娶侯氏，生子曰初一公、初二公、初五公、初十公，凡四人。初一公配王氏，是为祖考妣，有子两人，长五一公，次即先考，讳世珍。元初籍淘金户，金非土产，市于他方。先祖初一公困于役，遂弃田庐，携二子，迁泗州盱眙县。先伯五一公，十有二岁，先考纔八岁，先祖营家泗上。置田治产，及卒，家日消，由是五一公迁濠州锺离县，其后因至锺离居。先伯性淳良，务本积德，乡里称为善人。娶刘氏，生子四人，重一公、重二公、重三公生盱眙县；重五公生锺离。先考娶徐氏，泗州人。长重四公，生盱眙。次重六公、重七公，生五河。某，其季也，生迁锺离。后戊辰年，先伯有孙六人，兵兴以来，相继浸殁。先兄重四公有子曰文正，今为大都督。重六、重七，俱绝嗣。曩者父母因某多疾，舍入皇觉寺中。甲申岁，父母长兄俱丧，次兄守业，又次兄出赘刘氏，某托迹缁流。至正二十四年，天下大乱，诸兄皆亡。淮兵大起，掠入行伍，乃招集义旅，兵力渐众，因取滁、和。龙凤三年，帅师渡江，驻兵太平。为念先考尝言：世为朱巷人，宗族俱存，即访求故乡宗族之所，遂调兵取句容，距城四十里，举族父兄子弟四十余人至，始得与之叙长幼之礼，行亲睦之道。但朱氏世次，自仲八公之上，不复可考。今自仲八公高曾而下，皆起家江左，历世墓在朱巷，惟先祖葬泗州，先考葬锺离，此我朱氏之源流也』。高皇帝既登大宝之后，念刘大秀施地为陵之惠，封为义惠侯。又感汪媪之意，敕授世官从事郎署，令卫皇陵云。

　　本朝格令

　　今奉旨曰「是」，即自汉以来奏事得请即报曰「可」之制也。今之「知道了」，即江左诏书画「诺」，唐时画「闻」之制也。其称圣旨，则自宋已然矣。凡恩诏各从其类，上慈闱徽号，则称封赠父母恩；立东宫，则有荫子入监恩；灾异修省，则有蠲逋减刑奸恩；登极，则大赦矣。立东宫妃，及东宫出阁，皆无恩例。若建大工、平大贼、诛大，亦有诏，皆以类行，惟蠲逋减刑，每诏有之。九庙灾，则下诏宽恤，至有欲褒亲荫子者，其谬甚矣。国制赏三等：曰加赏，曰给赏，曰量赏。两宫徽号用玉册，亲王金册，亲王世子并郡王镀金银册，印如其册。而国王之号惟施于四夷，宇内不封。天下要害，置总帅者十有二，而挂将军印者九。宣府曰镇朔，大同曰征西，廷绥曰镇西，宁夏曰征西，甘肃曰平羌，湖广曰平蛮，云南曰征南，两广曰征蛮，而辽镇所挂者征虏前将军印也。万历间，又添设征辽，此外又有平虏将军印，非大征伐，不轻假人。将军印凡流官曰挂，佩而即缴亦曰挂，京营戎政则曰掌。大同以西，偏头关以北，皆虏也。总督雁门，驻札代州，所以防其入。总制宣大，驻札朔州，所以便其运。总督两广都御史之设也，考梧州开设总宪，初意重广西，其广东山海警事渐生，不得兼而遥制，梧州乃两广轮辐，八桂门户，水陆要冲，民夷总道，开设三堂，自成化元年始。其设镇守总兵，永乐始。总制都御史，景泰间始。文臣至总督方称军门，近日操江、巡抚，皆称军门矣。司礼郎，古之枢密；东厂郎，古之中尉；唐末两枢密使左右中尉柄事禁中，与宰相表襄，号称中贵，亦称大臣。于文定慎行曰：今奉命出使公侯、师保，皆出中官之下，不知起自何年，决非高皇之法。中官之秩，极于四品，其腰玉服蟒，皆出特赐，非其官品所有，奈何以师保重臣，反出其下哉？昭代言官，科员五十，台员维百，六科给事中沿门下旧制，主于封驳，各道御史沿台官之旧，主于弹击，今皆以纠劾为职，非设官之意。今之试御史，即唐之监察御史里行，谓其资序尚浅，未正除御史，先令于御史班内行也。今之京畿河南道，盖御史之长，唐制御史台有待御史六人，以久次者一人知杂事，谓之杂端，不出累月，迁登南省，故又谓之南床，殿中监察以下皆禀而随之。今之京畿河南道，当本此。

　　本朝驾出，乐设不作，回銮乃奏鼓吹；本于梁制。「南史」：『梁武帝有事太庙，诏以斋日不乐』。自今变舆始出，鼓吹从而不作，还宫乃如常仪。今驾出不奏鼓吹，疑本此。凡考察官吏，汉制主按劾，近于刻峭；宋制详文法，失之重复。惟唐则善以着其德行，最以制其才术，以善而最相为乘除，分为九等，上者加阶，其次进禄，其下夺禄，又其下解任；详于善而略于最。然舍成周六计之法，而论后世之制，则唐为彼善于此矣。国家之制，三年官满者，造为牌册，备书其在任行事功绩，属官则先考于其长，书其殿目、最目，转送御史考核。吏部考功则稽其状，书其殿最，凡有三等：一曰称职，二曰平常，三曰不称职。既书之，引奏取旨，令复职。六年再考，亦如之，九年通考，乃通计其前二考之所书以定其升降，即唐法也。其以御史考核，即汉宣帝命御史考殿最也。书以考语，即唐人第其善最也。稽其牌册以引奏，即宋人之引奏磨勘也。以一代之制而兼各代之长，诚万世之良法矣。

　　国家以贫富分里甲；以各里论粮差而权其轻重，劳于公者复其家，废于疾者免其力，里甲十年而一充，民得番充，从公点差，周而复始，不得放富差贫，十年一造黄册；其等例依次充当。大明会典，五十以上，一子应当役而无田者许代之。其后有司或有总赋之法，或为条鞭之法。总赋者，岁统计其所入，而总赋之户颁以所赋之数，而人人知其宜入当数而止，约法画一，吏牍大损，豪猾不得规其轻重，而公家催征易起，人称便矣。然而诸供亿悉在官，官率取之市，或给之值不当；又百姓已罢归，官有私役之者，此其弊也。条鞭者，计口授庸，缘役定值，悉籍其一岁之费而输之官；官为召募，民无扰焉，人亦称便矣。然费益繁而用益不给，则有那借，有预征。那借而官困矣，预征而民困矣；此其弊也。凡越诉上司，擅投佐贰，曰滥词。凡株连正犯，蔓引知证，曰滥拘。凡以牢为阱，非赌不出，曰滥禁。凡刑具酷烈，逼使诬服者，曰滥刑。凡添情合律，援例比请，曰滥拟。凡备荒修理，巧名科征，曰滥罚。

　　设科取士条格

　　洪武三年庚戌，始开科取士。五月初一日，颁科举条格内开：八月初九日第一场，十二日第二场，十五日第三场。会试次年二月，日期照乡试。殿试三月初三日，俱三年一次开试。第一场五经义，各试本经一道，限五百字以上。四书义一道，限三百字以上。又三场之后，试骑射书算律。开设之初，恐未遍习，今科免试。三年以后，须要全备，方许中选，取中式者，七十二人。此京畿八月乡试也。辛亥会试，合十一省之士，而高丽之士亦与焉。以礼部尚书陶凯，前翰林学士潘廷坚为主考，中式凡百二十人，取江西吴伯宗为第一。又谓省臣曰：天下已定，致治之道在于任贤，既设科取士，令各行省连试三年，庶人才众多，而官足任使。自后则三年一举着为定例，于是辛亥、壬子，各省俱连举乡试。六年癸丑罢科举，专用荐辟，其科目有经明行修，有怀才抱德，有贤良方正，有人才，有孝廉，群举于朝，而各省贡土，皆令卒业太学，以次除用，盖罢进士之科者，十有二载。今魁星图下列诸状元名姓，有洪武九年丁显宗，谬矣。至十七年复开科，三月初一日命礼部颁行成式，凡三年大比，子、午、卯、酉年乡试，辰、戌、丑、未年会试，举人不拘额，从实充贡。第一场试四书义三道，每道二百字以上。经义四道，每道三百字以上。未能者，许各减一道。二场试论一道，三百字以上。判语五条，诏诰表内科一道。三场试经、史、策五道，三百字以上。未能者，许减二道。乡试直隶府州县则于应天府，在外于各布政司。其举人则国子生及府州县学生之学成者、儒士之未仕者、官之未入流者，皆由有司申举，性资淳厚、文行可称者应之，其学校训导专教生徒及罢闲官吏、娼优之家与居父母丧者，并不许入试。吏胥不得应试，则在四年之诏。文字回避御名庙讳，不许自叙门地，弥封者编号作三合字，誊录用朱，对读用蓝，考试官用墨，以防诈伪。

　　万历以后，北闱编号，有皿字、夹字，监生系皿字号，辽生系夹字号。周宗伯应宾识小编云：科场试题，例出四书义三道，正统元年会试，出大学、论语而不及孟子。十年会试，出中庸、大学、孟子而不及论语。成化元年，顺天出论语二道、孟子一道，而不及学、庸。其后定学、庸内量出一道，论语、孟子各一道，遂为例。郑端简今言云：洪武开科，诏五经皆主古注疏及易程、朱、书蔡、诗朱、春秋公榖程胡张，礼记陈，后乃尽弃注疏，不知始于何时？或曰：始于颁五经大全时，以诸家说优者俱采入故耳。然古注疏终不可废也。顾宗伯起元曰：并用古注疏及诸家传，圣制彰明，今春秋止用胡传，其左氏公榖，第以备考，至张洽传，经生家不复知其书与人矣。礼记专用陈澔集说，古注疏尽斥不讲，试举初制一申明之，使通今博古者得以自见，岂非盛典哉？又洪熙元年谕礼部，科举须南北兼收，南人虽善文词，而北人厚重。自今会场取士，南取六分；北取四分，至成化丁未会试，南六北四，又以百乘除各退七为中卷，着为令。

　　至于考官，成化十五年御史许进请各省布政司亦如两京例，命翰林官典试。弘治十四年，礼部右侍郎谢铎亦有是疏，章下所司，俱未允行。至嘉靖戊子、辛卯，各布政司乡试，始俱命选京官二人主考，后遂为例。每科恩荣次第，凡春闱发榜后，于四月十五日诸贡生赴内府殿试，上御皇极殿，亲赐策问。二十日早，文武百官朝服侍班，锦衣卫设卤簿于丹陛、丹墀内，上御皇极殿，鸿胪寺官传制唱名，礼部官捧黄榜，鼓乐导引出长安左门外张挂毕，顺天府官用伞盖仪从，送状元并榜眼、探花归第，恭依高皇帝钦定资格，第一甲第一名从六品，第二、第三名正七品，赐进士及第。第二甲从七品，赐进士出身。三甲正八品，赐同进士出身。二十一日，赐宴于礼部，宴毕，赴鸿胪寺习仪。二十三日，赐状元朝服冠带及进士宝钞。二十四日，状元率诸进士上表谢恩。二十五日，诣太学先师庙行释菜礼，始释褐，分往六部、都察院、通政司、大理寺各衙门观政。礼部奏请命工部于国子监立石题名。杨文懿公镜川集云：每科三月望日廷试，进越三日传制唱名，又明日赐燕于礼部。是日也，进士缀行而入，为国之宾，彻侯将命而来，为宴之主。凡在试日，读卷大僚暨百执与事毕入，鸿胪肃班，望阙而拜，仪曹序宾，列席而坐。光禄供膳，络绎而迭进。宫花纷敷，法酝秾郁，乐舞具陈，礼仪卒度，观者堵列、迎者辐辏，旌斾旁午于交衢，筹鼓喧阗于城郭，此昭代之盛典；所谓礼部宴者也。今谓之恩荣宴，而谈者以琼林名之，盖汴宋时宴进士于琼林苑，至今循习为称耳。国初一甲三名不遽授翰林，故辛亥科状元止授员外郎。榜眼、探花并授主事，乙丑科始以一甲三名授修撰。后又以状元为修撰，榜眼、探花授编修，遂为定例。永乐初，又选进士之有文行者，为庶吉士，读中秘书。令翰林官教习，至今仍焉。

　　宫中二十四衙门考

　　国朝内官之制，初置内司监奉御凡六十人。洪武十七年，更定诸监局库品职。二十八年，颁皇明祖训，遂定今制。监门司库分职掖庭，凡监十一：曰神宫、尚宝、陵神、尚膳、尚衣、司设、内官、司礼、御马、印绶、直殿等监；各有太监、少监、监丞、典簿、长随、奉御。凡门四：曰奉天门、午门、端门、承天门；各有门正、门副。凡司二：曰钟鼓司、惜薪司；各有司正、司副。凡局六：曰兵仗、织染、针工、巾帽、司苑、酒醋、面曲等；各有大使、副使。凡库三：曰内承运库、司钥库、内府供应库；各有大使、副使。东宫典玺局、典药局、典膳局、典服局、典兵局、典乘局；各有局郎、局丞。王府有差奉所、典宝所、典膳所、典服所；各有正、副。公主府中使司，亦有正、副。

　　三十年，内府又置都知监、银作局。酌中志略云：祖制内府十二监：曰司理、内官、御用、御马、司设、尚宝、神宫、尚膳、尚衣、印绶、直殿、都知。又四司：惜薪、宝钞、钟鼓、混堂。又八局，曰：兵仗、巾帽、针工、织染、酒醋面、司苑、浣衣、银作。已以统谓之二十四衙门。此外又有内府供用库、内承运库、司钥库。司礼监掌印太监一员、秉笔随堂太监四、五员。每日奏文书，目御笔亲批外，遵照阁中票来字样，用朱笔楷书。最有宠者一人，以司礼监秉笔兼掌东厂印秩，尊视元辅，东厂权重视统宪，其次秉笔随堂视众辅焉。本衙门还有应题奏事情，皆关白司礼掌印秉笔随堂而行。凡御前大内臣曰干清宫管事、曰打脚牌子，其秩亦荣显，犹外之勋戚臣也。皆得掌各衙门之印，视其宠眷厚薄而畀之，不拘资。次司礼监提督一员，秩在监官之上，于本衙居住，职掌古书籍名画册叶手卷，所属掌司数员分理，并内书堂亦属之。又经厂掌司四员，在经厂居住，管一应经书印板及印成书籍、佛藏、道藏。凡监官自内书堂奉旨拨派者为正途，或乞恩奏保改升者次焉。祖制必照依钦录姓名，挨次升转。文书房官八员或十员，遴选二十四衙门、山陵等处有学行才识者委用，职掌通政司每日封进本章，并会极门京官所上本及内府各衙门本、天下各藩府本，照衔分管，其在外阁票，在内答票，一应旨意圣谕御札，俱由文书房落底簿发行。云台右门有协恭堂，每早朝前及申时后，司礼掌印者过房看文书，一应掌班亲信人等，不得入机密禁近，谨慎如此。

　　王轸家书

　　五伦书中载有王轸家书事。轸，嘉兴人；今录诏文及谢表家书于此。奉天承运皇帝诏曰：朕起草莱，削群雄、攘夷狄、安中国，欲天下承平。迩者诸郡官吏，不畏法律之严；奸弊迭兴。御吏台管勾宇文桂，因事被问，囊中所载书信百封，尽取目之，悉系浙右儒吏奖谕之言；或是或非，皆欲祸人，中间亦有私托求进者。呜呼！昔元之初得天下，人才皆务实学，故贤能由公道而进；后元之失天下，世俗皆尚虚名，故赃私于权门而用。朕多涉艰难，备知之矣。立法未尝不严、用法未尝不审，然赃吏贪婪，如蝇蚋之趋朽腐、蝼蚁之慕腥膻。噫！若是者，岂非慈父失教于平日耶！抑其子之不孝，不听父之训耶？今于百封书中，得一善教其子者，系浙右登科举人王轸之父家书。意望管勾宇文桂转达平凉之任所，书未发，朕获见之。书中语意谆切，教以忠孝；子之贤否，虽未可知，然薄俗中有善于为人父者如此，谁能出其右者哉！劝善惩恶，移风易俗，实有国之善治。其令中书省遣人赍朕诏谕，往诣其家，赐以白金百两、附子五枚、川椒五斤、绢十疋；以旌其贤。令有司除本户杂役，依旧应当里长，其弓兵不须再役。洪武四年闰三月日。

　　又谢表，布衣臣王某言：伏蒙圣恩赐臣诏书，并银绢椒药，谨上表称谢者。伏念臣性资愚陋，学术迂疏，分甘老于山林，名敢求于簪绂。教子乏义方之训，承恩忝科甲之荣。大邑分符，深佩选纶之重。安书寄远，勉加忠孝之全，俾恪守于廉勤，庶少酬于知遇。何冀上闻于天阙，过承下逮于星轺，白金光照于琴书，黄绢春生乎筐篚。芳椒助养，上药扶衰。岂期枯朽之余，遽拜骈蕃之赐。征徭特免，喜惧交臻。臣瞻仰清光，钧陶圣化。心同犬马，厥抒报效之诚。景迫桑榆，欣睹太平之盛，谨奉表称谢以闻。

　　又家书，自旧年十一月初二日，南浔别后，不知从者及同游无恙否？本家德清之役，两图黄册里长，及归安甲首，皆不扰而办，里长不赴京仓，此甚良法也。正拟安靖几时，十二月间，本县又定新市弓兵，分管十二都，但办杂物，拘捉军人，至今不得安息，所费亦不少。我今稀年，又一老景侵寻，倘若朝廷容侍亲；则上章求归，父子相见，以尽余年。若宛转仕途，则相见无日矣。人说有分俸之例，不审有否？如得分禄以养，亦足为荣。若彼处关支，则不必也。凡事须清心洁己，以廉自守。食贫处俭，儒者之常，慎弗以富贵为念。古人云：贫乏不能存，此是好消息；当正此言为受用也。治民以仁慈为心，报国以忠勤为本，处己当以谦敬，学业更须勤力。暇日即以性理之书，及群经留玩，自然所思无邪；更须熟读新律，自然守法不惑。饮酒当以康节先生为范，不可纵恣。忠定之事，律许则行，否则不可干其纪也。此后倘有的便，可买附子一、二枚、川椒一、二斤，起税而来，余物非所觊耳。书付男轸。嗟嗟！一家书之微，而遂彻御览；至烦敕旨奖谕，赐金赐药、免役免差，盖激劝若斯之至也。风声所被，孰不鼓励，驯至三百年风俗之美，岂偶然哉！

　　銮舆不宜轻出

　　由永乐来，世居深守为规，惟宣宗再出，英宗一出，武宗数出，肃皇帝以太后丧出，余三宗以戎，皆国大纪也。宣宗时，汉庶人以修理南巡席殿为兵端，一为范大监微行，已乃有玉泉寺之盗。武宗时，濠庶人欲以奇货居之。英宗之出，危殆极矣！永陵出不浃旬，行宫火，亦岂少衰也哉。先是，道士邵元节，亦赞南巡者，卫辉报至，竟惊死。嗟乎！古之保大图存者，法当如何乎？有如万分一出意外者，当事之人、何以赎死耶？此熊过题谢氏恩谴日记语也。聊志之以见銮舆不宜轻出，而南巡为尤忌。武宗至金陵，有沈舟之厄，惊惧而旋，遂以晏驾。然余稽之往籍，帝舜苍梧不返，大禹会稽告终，昭王南征胶舟永逝，穆满八骏白云不归，秦皇泛海而殂沙丘，炀帝遨杨而酖化及，以至符坚败于淝水，金亮弒于采石。昭昭不爽，太平天子本垂衣，所当重念矣。

　　三恨五失十五胜算

　　本朝垂世三百，九夷八蛮无不宾服，而盗边窃发，亦时或有闻；京师居重驭轻，天子自为守，三卫既弃，宣辽之肩臂寒。籓篱与胡共之，赖文皇三犁余威，震警殊域。数传以后，虽闲入侵噬，终摄服不敢动。否则，宁免蹈宋人之覆辙耶！余尝纵观边事，有三恨、五失、十五胜算焉。

　　一恨安龙之弃，杨文贞误引贾捐之弃珠崖，俾汉唐士宇，沦于卉服，令英公循黔国故事，世守滇南，则交趾布政司虽至今存可也。一恨河套之复，相嵩借曾襄愍以倾贵溪，使岩疆任事之臣，首领不保、妻子狼狈、天下冤之，至今河西水草善地，丑类永驻牧其中，后人怵于显祸，无敢颂言以禽搜之者；权奸之误国深矣。一恨辽阳之战，利瓦伊翰以庸懦丧师，杨镐代为经略，军机不密，四路进兵，以令箭撤回李如桢，致名将刘綎、杜松深入绝地，孤军无援，全师覆没，袁应泰继之，再失辽阳。复误听王化贞浪战，以十三万兵驻广宁，铁骑未至，风鹤先惊，而祖宗栉风沐雨之疆场，拱手授敌矣。设令熊廷弼始终在事，一意以守为战，无有摇撼之者，何至败坏若此！则阁老叶向高、方从哲，本兵黄嘉善、张鹤鸣之罪，安能他诿耶！

　　正统间，闽、浙山寇邓茂七、叶宗留倡乱，依山为寨，势幸未合，令两路进兵，一捣杉关、一由苍婺，坑竖子耳，而养廱滋蔓，剿抚乖宜；则张楷玩寇之失也。哈密远隔西域，切近土鲁番，以金印封忠顺王，令通贡道，瓦刺侵暴，势孤援绝，鞭长不及，频年西讨，赋车藉马，甘凉绎骚，则许进、彭泽、王琼处置之失也。奄瑾专恣，畿南盗起，刘六、刘七、赵风子、齐彦名等，流劫山东，转掠河北，乘势直薄江淮，如蹈无人之境，天幸祚国，覆舟殄灭无遗，则马中锡、陆完畏懦之失也。海禁久弛，岛夷内讧，奸人王直、徐海、汪五峰等勾引之，深入内地，祸连三省，当时劲将如俞大猷、汤克宽、任环、卢镗等合兵会剿，指日荡歼；而以赵文华视师，听胡宗宪主抚，荼毒生灵，焚劫甚惨。晚赖戚继光芟除之；则严嵩专信群奸，踪倭殃民之失也。关白平秀吉与行长清正等，率海艇逼朝鲜釜山，势甚猖獗，属国求援，命宋应昌为经略，率李如松救之，旋捷旋衄，茫不得要领，七年之间，丧师十余万；则杨镐、李如松诈封启衅之失也。

　　至若于谦之御也先，白圭之剿郧盗，原杰之抚流民，韩雍之断藤峡，项忠之平满四，林俊之殄蜀寇，王守仁之擒宸濠、平赣盗，田州姚锳之诛岑猛，王崇古之封俺答，梅国祯之讨哱拜，李化龙之灭杨应龙，朱燮元之平奢崇明、安邦彦，皆师贞丈人谋定后战，鼓行以出，奏凯而归，策勋告庙，荫冑旌功；可不谓隆焉。所最为叹惋者，则莫若崇祯时之流寇，当其初起延安，仅流氓叛卒耳，不蚤为扑灭，蔓延全秦，豕突晋、豫、楚、蜀，尽罹屠戮，剿不成剿、抚不成抚，一误于胡廷晏，再误于杨鹤、陈奇瑜，三误于熊文灿、杨嗣昌，使卢象升、洪承畴、傅宗龙、孙传廷掣肘中枢，无从宣力，谁秉国钧、贻误封疆，温体仁、周延儒之罪，无所逃矣。覆车在前，偾辕在后，浏览综观，不胜长叹。

　　昭代状元考略

　　本朝三百年大魁，惟贵池黄澜伯观、宁晋曹万锺鼐，以殉忠显；安福彭可斋时、余姚谢木斋迁、吴县申瑶泉时行，以相业显；高陵吕经野柟、吉水罗一峰伦、罗念庵洪先，以理学显；进贤舒梓溪芬、长洲文湛持震孟，以气节显；成都杨升庵慎、江宁焦漪围同升不愧。甲申攀髯，湛陆就义从容，阖门殉节最烈，谥为文正，千古流芳，而蠡城之变，天启乙丑鼎元山阴武贞余公煌，大启九门，放士民避敌，从容肃衣冠自沉于柳桥，当与刘公后先媲美。彼状元宰相，膺特达之知，荷不次之擢，当国破君亡，腼颜乞活，而究不免于贼刃；亦有纔听胪传，赐宫花袍笏，即稽首贼庭，受其伪命；未几贼败，又夤缘戎幕，重玷木天，随以病死。所谓泰山鸿毛，只争毫发矣。

　　理学真传

　　国初方正学先生，奋起兵燹之余，振兴绝学，以明王道，辟异端为己任，此本朝道学之祖也。洪、宣间，李忠文、陈文定，当代醇儒，分主成均，以身率教，人皆向风，于是，薛文清瑄，起自河津；陈文恭献章，起自新会；胡文敬居仁，起自余干。而姚江王文成阳明先生，直接濂洛真传，集群儒之大成。嘉靖初年，舆论允协，业将四君子配飨阙庭矣。当时阐扬羽翼者，实多其人，如王宗贯恕、罗彝正伦、吕仲木柟、章枫山懋、陈南泉真晟、杨镜川守陈、邹立斋智、贺伯恭钦、曹月川端、陈克庵选、张甬川邦奇、庄孔旸泉、陈省克茂烈、张东海吉、娄一斋谅、罗念庵洪先、张东白元祯、舒国裳芬、湛甘泉若水、周翠渠瑛、李见罗材、邵二泉宝、王龙溪畿、何柏斋瑭、王止斋艮、罗近溪汝芳、欧阳南野德、徐白仁爱、蔡可甫清、薛子修侃、张龙湖治、周海门汝登、马溪田理、颜仲宇鲸、薛方山应旗、邹东廊守益、罗正庵钦顺、陆平泉树声、邓定宇以赞、魏子野校、崔后渠铣、耿天台定向、魏工甫时亮、许敬庵孚远、杨复所起元、管东溟志道、陈赤石大绶、赵大洲贞吉等，操履笃实，学问渊醇，各能阐述儒先道法。万历迨启祯，自顾泾阳先生修复东林书院讲学，于是邹南皋、冯少墟、高景逸、曾见台、陈赤石、方鲁岳、锺龙源、刘念台、李懋明诸先生，起而羽翼之，建首善书院于京师，表彰圣学，大启宗风。昭代崇儒重道之典，于斯为极盛焉。

　　殿试策略

　　古人进身之始，必以言为先资，如董江都天人策、贾长沙治安疏，其最也。本朝状元廷试策，泛滥不切者多，而禀经酌雅，根极理要者，亦间有之。正统戊辰彭时策曰，爵所以待有功，功者，善之着于事也。若必待有功而后爵，则天下之善未着于事者，必至于见弃。刑以待有罪；罪者，恶之形于行也。若必待有罪而后刑，则天下之恶未形于行者，必至于苟完。于故有论德之科，有诛意之法。成化戊戌曾彦策曰：夫子修春秋以寓一王之法，如商之爵三等，说者以谓法天之三光，天道本下，亲亲而质省也。周之爵五等，说者以为法地之五行，地道敬上，尊尊而文烦也。春秋合伯子男为一也。辞无所贬皆从子，四夷进爵皆称子，隐然寓改文从质之意焉。汉高帝宽仁大度，而务为苟简，文帝恭俭节用，而示民敦朴，颇似忠也。唐太宗勉行仁义而容谏，玄宗铳志勤俭而敦友爱，颇似质也。宋太宗用儒臣而罢节镇，仁宗任文士而重学校，君臣之间，恩礼繁缛；朝廷之上，议论谆复。礼乐之推究，道学之昌明，庶乎其尚文也。丁未科费宏策曰，致治之道存乎法，保治之道存乎勤，非法无以维天下之势；非勤无天下之法。故周公之于成王，有无逸之戒，宋璟之于玄宗，有无逸之图；而二君之治乃有不同者。成王听周公之言而无间，故卒致凫鹥之治。玄宗用宋璟之言而不终，故卒基天宝之乱。嘉靖癸丑毛澄策曰，为陛下富民者非其人，则虽无水旱河决之害。而民之流移失业者犹或有之。况复罹兹患耶！为陛下教民者非其人；则虽无冻馁无聊之困，而民之作奸犯科者犹或有之。况复值兹困耶？盖饥寒切身，则行同禽兽。利欲汨志，则命若蝼蚁。民情大抵然也。使天下之为有司者，皆辟土勤耕之张堪也，皆植桑训织之范纯仁也，皆闭阁思过之韩延寿也，皆他民以德之仇沓也，于富民教民也何有？万历甲戌孙继皋策曰，始皇衡石程书而基秦灭，文帝卫士传餐而速隋亡，宪宗汗透御衣而酿唐乱，乃致理之效反出于清净之汉文，盖簿书期会，勤非所勤也。草莽之言，切于时世如此，可发晨钟三省。

　　于忠肃功在社稷

　　正统己巳，胡尘翳天，皇舆播越，变在呼吸间耳。幸不至如靖康、永嘉之祸者，于忠肃公力也。

　　公时擘画所最难者有七：当时阙廷大哄，监国欲退，已成甘露之变矣，公上陛掖曾请立毙王、毛二竖以舒众愤；请宣谕王振应族，命行诛；马顺应死，殛杀弗论；而群情乃定，一也。

　　监国新立，法纪不彰，战守无具；公亟请遣官募义勇，集民夫，更漕卒，练营兵，以备征调，传檄边镇近省，并授方略，遏敌勤王，二也。

　　徐珵倡议南迁，踵宋季南渡之覆辙矣，公恸哭抗言，京师天下本，宗庙社稷山陵宁此，百官万姓帑藏庾廪萃此，此而不守，去欲安之，今日足一动，明日大事去矣，力排其议，根本始固，三也。

　　石亨请闭九门以避贼锋，几以百万生灵与敌矣，公令尽移郭外居民入城，坚壁清野，通州仓粮百万，运入都城，不以资敌，四也。

　　喜宁嗾贼邀大臣议和，是季宋款军之愚计也，公即出德胜门，对垒约战，始乃震沮，五也。

　　喜宁异族，以国为市，公密授计擒之，以绝祸本，六也。

　　也先悔祸，奉上还京，其时外患甫戢，内衅渐萌，奉迎之议，上不乐闻，公昌言大位已定，谁敢异议，惟君臣大义、兄弟至情，自当遣使奉迎，上乃勉从，七也。

　　竑，以博学显；南丰曾子启棨、吴县吴匏庵宽、华亭钱鹤滩福、武功康对山海，以文章显；其余皆与时浮沈耳。吾浙淳安商文毅弘载，三试皆元，柄用最久，福泽功名，可称完备，而方之宋王沂公，尚逊一筹。威庙六次临轩，仅仅杞县刘湛陆理顺、吉水刘晋卿以五军神机三千诸营，承平久，不能无老弱，议选精兵十五万团练分为十营，每营以一都督领之，五千人为小营，以一都指挥领之，虽有杨洪、石亨、柳溥为大帅，而进止赏罚一由公，相顾俯首而已，涿、易、真、保诸州郡，为京师拱卫，形势单弱，乃皆使宿重兵，以都指挥陈旺等分将之，而统于都督杨俊，久之，成屹然雄镇，且其时闽越、岭南，剧盗蜂起，南蛮、西番，亦复蠢动，公内固京师，外筹边镇，防卫陵寝，散遣降胡，抗控漕渠，开镇临清，收复独石八城堡，仓皇措置，动中机宜，一时经画，为奕世永赖者，不可殚述。虽公之智算异等，亦公之精诚无贰耳。当也先拥上皇大同城下勒降也，大同人登城谢曰：赖天地宗社之灵，国有君矣。至宣府城下亦然，至京城下亦然。公时引社稷为重之言，实合汉帝分羹之谩对，袭目夷立宋之故智，斯言也，事以之成，疑以之生，悲夫。公事有不如意，辄拊膺叹曰：此一腔血，竟洒何地？嗟嗟！公之血诚，已见于此矣。

　　幼时，僧兰古春相之曰，此他日救时宰相也。景帝赐甲第一区，辞曰：『匈奴未灭，何以家为』？不许。则置前后所赐玺书、袍铠、弓剑之属于堂，而加封识，但岁时一谨视而已。一日病痰壅，需竹沥，上为亲幸万岁山伐竹以赐。有言公柄用太专者，太监兴安曰：『似此废寝忘餐，为国家日夜担扰者，寻一个来换于某』。公死之日，阴霾蔽天，行道嗟叹，思功悼枉，四海一词。章皇后初未之知，闻之叹惋累日，面谕英皇曰，何不留谦？百姓为谣曰：『鹭丝冰上走，何处寻鱼嗛』？曹吉祥麾下有达官指挥朵耳者，以一觞酹其地而恸，吉祥恚扑之，明日复酹恸如故。灵庙初，遣官致祭云：『当国家之多难，保社稷以无虞；惟直道而自持，无权奸之所害。盖先帝已知其枉；而朕心实怜其忠。』天下传而颂之。公生平洁廉方正，一钱不私，止宿直庐，旁无姬妾，数椽敝居，仅蔽风雨，数亩薄出，仅供饘粥。巡抚两省十九载，其议事入京也，不携一土物以遗权贵。两袖清风之咏，汴人至今能颂之；公真千古完人哉！

　　郑端简公吾学编纪儒臣十人

　　国子祭酒赠礼部侍郎安福李忠文公时勉，字古廉。南京国子祭酒礼部侍郎慈溪陈文定公敬宗，字光世。南京吏部尚书萧山魏文靖公骥，字仲房。南京副都御史常熟吴文恪公讷，字敏德。吏部左侍郎昆山叶文庄公盛，字与中。吏部右侍郎鄞县杨文懿公守陈，字维新。太子太保南京兵部尚书华亭张庄简公悦，字时敏。礼部左侍郎掌国子监事太平谢文肃公铎，字鸣治。太子少保南京礼部尚书兰溪张文懿公懋，字德懋。太子太保礼部尚书长洲吴文定公宽，字原博。海盐郑晓曰：昔太祖高皇帝常云，吾取士欲得经明行修，博古通今，文质得中，名实相称者，此十君子足以当之乎？行谊足以率人，文章足以华国，学问足以明道，才谞足以济物，隐约足以匡时，所谓先进于礼乐者，非欤！呜呼，吾不得而见之矣。

　　弘治名臣相助为理

　　弇州外史云：孝庙时，最多名臣。辅弼则刘文靖公健、谢文正公迁、丘文庄公浚、李文正公东阳。六曹则倪文毅公岳、耿文恪公裕、俞肃敏公子俊、周文端公经、戴恭简公珊、闵庄懿公珪、韩忠定公文、彭惠安公韶。侍从则杨文懿公守陈、吴文定公宽、王文恪公鏊。方镇则秦襄毅公纮、杨文襄公一清、张简肃公敷华、王襄敏公越。要未有如三原王端毅公恕、钧阳马端肃公文升、华容刘忠宣公大夏，三君子之灼灼者也。端毅直谏动天下，然不难于孝宗而难于宪宗。孝宗，仁主也；然而颇以龃龉终，岂非所谓事君数斯辱也耶？端肃数更中外，历权寄不屈不脞，盖以才力胜者。忠宣仁心为质，道揆法守，晚际鱼水，密勿都俞，庶几有三代风哉。造膝之语，罕有传者。觉主圣而臣微不及也。人谓三原似魏玄成、韩稚圭，钧阳合姚、宋而少逊之，华容似李太初、司马君实。又曰，恕张差近名，大夏弱差近实，文升练差用术，其然岂其然乎？

　　刘忠宣受知泰陵

　　华亭东山刘公大夏，以廷试高等改庶常，解馆当留，而自请试吏，受兵部职方主事。未几，进郎中。大司马余公子俊、项公忠，倚之如左右手。安南黎灏破侵占城地，中贵人汪直，欲乘间讨之，使索英公下安南牍，公匿弗与。尚书为榜吏至再，公密告曰：衅一开西南立靡烂矣。尚书悟乃已。朝鲜贡道繇鸦鹘关，迂回数十程，奏请繇鸭绿江便，公谓鸭绿江便谁不知，顾迂之而待今日，殆有微意，弗许。陈白沙以道学自命，少许可，独与公善，尝称曰：刘公爱民如子，守身如女。为少司农十年，出治边饷，或曰：各边粮草，半属中贵子弟，此行刚且取祸！公曰：处天下事，以理不以势；定天下事，在近不在远。俟至彼图之，抵边，召问父老，得其要领。乃榜通衢云：某仓缺粮几千石，每石给官银若干，凡境内官员客商愿输者，米自十石以上，草自百束以上者听。盖往时籴买粮必百千石，草必千万束方听，以故贵子弟争相为市，转买边人粮草，续运牟利。此法立，有粮草家，自得告输，贵子弟即欲收籴无所得。边人言：自刘侍郎收市法行，仓场有余积而私家有余财矣。时公与戴公珊，俱以才受知泰陵：有宣必公，再宣必戴。密勿造膝，裨益弘深。

　　一日召对，良久，上曰：述职者集矣，用事大臣皆杜门，若二卿门何必杜也？因各手白金一锭授之，曰：少佐而廉，且属无廷谢；珊以老乞骸骨，属公从臾。上曰：主人留客坚，客且为强留，珊独不能为朕留耶？且天下尚未平，何忍舍朕去已！泫然者久之。公与戴公皆叩首泣。出曰：死此官矣。逆谨乱政，乃放归，杜门教子弟，耕稍嬴，即以贷予姻族。天下犹以其存亡为重轻。尝曰：居官以正己为先，所谓正己者非特戒利，亦当远名。又尝语陆告士曰：仕途不可广受人知，只如朋友三、四人得力者自可了一生；其格言也。吴司空廷举称其忧民如有病，对客似无官；林司寇俊称公清约如知白，先忧如希文，公望如彦国，处大事如子明；确评哉！

　　徐武功王威宁将略

　　凡人立身行事，固贵洁己奉公。然亦有自喜，簠簋帷簿不饬，而才情气魄，足■〈斥〉■〈也〉以驰逞驾驭，有裨于国计边谟者，亦未可尽略也。如徐武功有贞，平生倾险狡忮无论已，然好习兵法及刑名、水利诸家言，于天文、风角、占验尤精究。人或谓此岂公职耶？则笑曰：待职而后习已晚矣。金齿赦归，复冀召用，夜观干象，以将星在吴分，惟已可以当之，每蚤起，使铁鞭数十回以当连甓，及韩襄毅雍起督两广，乃愠曰：孺子亦应天象耶！平居怏怏，醉酒则绕屋驰走，连声呼曰，不知我。杜堇者，门下士也。一夕觞之酒，忽问曰，汝谓何等人可以作宰相？堇谢「不知」。曰：左边堆数十万金，右边杀人流血，而目不转睛者乃真宰相也。有力士李金枪者，武艺绝伦，祝参政颢挟以自卫，乃造祝所试之，李运枪庭中，首肯曰：信佳，然步枪法，能骑枪乎？李亦如命。则哂曰：疏矣！李跪请教，不答。明日往见，乃呼家人以吾棒来，棒乃纯铁，重六十余斤。顾李曰：盍试诸！李谢不能。公笑起，运棒如飞，时时及李颈，李慑汗不敢起，公掷棒叱之去。曰：吾岂与若斗技者耶！

　　威宁伯王越，党汪直进用，居恒豪华自奉若侯王，而御军能恤下，财往来若流水不之问，笼罩豪杰不知所从，人皆愿为之死，机事闪倏出没变幻，一日大雪，方坐地炉，使四妓抱琶琵捧觞侍，一千户诇虏还，即召入与谈边事大晣，则喜曰：寒矣。手金巵饮之，复谈，则益喜，命弦琵琶而侑酒，并金巵与之，已又谈；则又喜，指伎中最丽者曰：欲之乎？以丐汝！自是千户所至为效力，其夜袭虏帐也，将至而风大起，尘翳目，众惑欲归，一老卒前曰：天赞我也。去，而风使彼不觉。果得利而还，越不觉下拜，推其功以为千户，其不没人善如此。

　　大臣享寿考

　　弇州盛事述文臣凡京官七十，方面以下年六十五准休致，其过期留任者，永乐中仪宗伯智，八十始致仕。正统中杨文贞士奇，八十以首揆终。天顺胡忠安濙，八十二始以大宗伯得请。王忠毅骥，八十三复为大司马。成化王忠肃翱，八十四犹为冢宰。正德马端肃文升，八十一乃以太宰乞休。嘉靖初，谢文正迁，以八十复相，明年予告。其它若李韩公善长，以太师得罪时七十七。杨文定以少保卒时七十五。蹇忠定义为少师七十三。不可悉数也。

　　又大臣眉寿者，魏文靖骥九十八，刘文靖骥九十四，王端毅恕九十三，胡尚书拱宸、陈尚书雍俱九十二。嘉靖中广东按臣言致仕尚书湛若水年九十，请赐存问，又五年方卒。永年喻尚书茂坚、万历初王尚书学夔俱九十余，王以九十四卒，方尚书钝以九十卒；应尚书大猷九十四矣，尚健啖无恙；诸子俱贵显。

　　其尚书以至八十余者，胡宗伯濙、韩司寇邦问，蒋恭靖瑶，俱八十九。邹宗伯干、殷司徒从俭、李太宰裕、张太保子麟，俱八十八。马太宰文升、林司徒瀚、韩忠定文、章文懿懋、高襄简友玑、刘清惠麟，俱八十六。单司马安仁、杨宗伯■〈老上飞下〉、王尚书骥、孙司马原贞、王安简宗彝、陶恭介琰、赵康敏鉴、朱宗伯恩，俱八十五。王文端直、王忠肃翱、崔司徒文奎、朱恭襄希周、孙司徒应奎，俱八十四。黄文简淮、胡宾客俪、刘少保璋、薛司马远、尹文和直、毛文简纪、罗文庄钦顺、项少保应祥、张恭肃润，俱八十三。陆康僖瑜、尹恭简旻、李襄敏秉、闵庄靖珪、闻庄简渊、刘司寇缨，俱八十二。徐宗伯琼、侯司空瓒、洪太保锺、林司寇泮、周司寇伦，俱八十一。俞司寇士悦、苗文康衷、何司马鉴、雍司徒泰、王司徒鉴之、孙司徒交、杨司徒潭，俱八十。

　　崇祯间慈溪刘宪副伯渊，年百岁矣，有司请建功，下部议，查证科录止九十八，不允，然刘实百岁，而登科录从来不实，未足凭也。又二年方卒，盖百有二岁，真近时所稀见云。又高年人瑞，洪武时昆山周寿谊年百十六岁，赐宴及钞币。天顺中召京师人百四岁茹大中入见便殿，赐冠带袭衣，又赐宴顺天府、命礼部尚书姚夔造其第贺之。弘治中太仓州毛弼，年百岁，而孙澄状元及第，有司为建人瑞状元坊，则真称盛事耳。  
　 
卷之二

　　明州野史拾遗氏蠒翁纂

　　十六朝纶扉秉政纪

　　列朝犯颜强谏杖毙惨杀诸公

　　三百年文章代不乏人

　　两浙人物

　　昭代公卿类多清节可风

　　图谶童谣灾祥占验皆确有可凭

　　本朝第一人物

　　一屋散钱

　　对君有体

　　贤者不矜细行

　　盗亦有人心

　　枉做小人

　　徐华亭饶干济

　　高文襄公储本兵议

　　朋党大略

　　京师首善书院

　　赵忠毅公奏铨曹积弊

　　杨忠烈公血书

　　孙阁部文忠公请面奏军机以清君侧之恶

　　叶文忠台山养成珰祸

　　高忠宪公论三案

　　倪文正公奏议

　　瞿给谏式耜六不平疏

　　十六朝纶扉秉政纪

　　国之任相，犹室之任栋；用匪其材，鲜不颠覆。虽云大厦将倾，非一木能支；然转亡为存、图危于安，不乏斡旋补救之术。如危而不持、颠而不扶，则将焉用彼相矣。古来旁求爰立、或取诸梦卜、或起自屠钓，咸能光复启宇，祀夏配天。无论汉、唐、宋全盛，萧、曹、丙、魏、房、杜、姚、宋，洎韩、富、范、欧、司马诸公，克奏戡定敉宁之略。即东晋偏安用谢安石、桓玄叔，遂延典午之祚。北宋南渡，用李伯纪、赵元镇、再奠艺祖之基。国以一人兴，岂不诚然哉！

　　本朝三百年，重熙累洽，首溯仁宣。自文贞、文定、文敏三杨秉政，当二祖摧廓之余，历年多施择，久与民休息。海宇〤安，老成雕谢，奄振擅权，遂有土木之变。景帝监国，专任于忠肃，虽职掌中枢，实参密勿，政府如同疣赘，扶危定倾，再定宗社，有足多者。英庙北狩复辟，锐意图治，李文达言听计从，宠任莫贰，美不胜书。茂陵践祚，赖彭文宪、商文毅维持调护，纵有万安刘吉蛊惑，无伤国体。孝皇十八年，深仁厚泽，始终启沃论思，惟刘文靖、徐文靖、谢文正、丘文庄数人而已。正德改元，逆瑾窃柄，洛阳、姚江相继去国，惟茶陵独留；犹幸引用正人王文恪、杨文忠、梁文康、杨文襄，或参帷幄，或任戎行，虽穆满之骏日驰，而凶珰伏法，宸濠寘鐇就擒，黄扉运筹之力也。世庙藩服入纂，擢张文忠于新进，君臣道合，明伦义礼，治致郅隆。永嘉殁后，奸辅严嵩蔽之，称宗升祔，跻僖于闵，至杀谏臣，崇道教，秕政多端；晚赖徐文贞弥缝其阙。昭陵享年不永，恭默守文，高文襄、张文忠之功为最。神祖以冲龄嗣服，江陵独相十余年间，综核名实，雷厉风行，纪纲厘肃；称为救时之良相不虚云。继此者充位固宠，持禄养交酿成惰窳之习，而元良终建，率土系心，申文定、王文肃功施烂焉。光庙升遐，熹宗御极，方从哲潜通宫掖，窥觎神器，而受遗定策，鼎奠锺簴；则刘文端之绩懋矣。天启初政，叶文忠三朝元老，代总万机，委柄不收，权归逆竖，遂启清流之祸；至扬波助焰，稔恶滔天，魏广微谄附赞导之罪，可胜诛哉！

　　威宗天姿英叡，毅然有为；独揽干纲，求治太急，有君无臣，临朝兴叹。夷考十七年间政本之地，旅进旅退，坐席未暖，遽被斥逐，四顾群工，无可当意，加膝坠渊，不足力速，为列数之：自戊辰迄癸未，宣麻卜瓯者，李标、刘鸿训、周道登、钱龙锡、韩爌、周延儒、成基命、温体仁、何如宠、吴宗达、钱象坤、徐光启、郑以伟、何吾驺、王应熊、钱士升、张玉发、文震孟、林焊、孔贞运、黄士俊、贺逢圣、薛国观、傅冠、刘宇亮、蔡国用、范复粹、方逢年、程国祥、杨嗣昌、张四知、姚明恭、魏照乘、陈演、谢升、蒋德璟、黄景昉、吴甡、魏藻德、范景文、李建泰、丘瑜、方岳贡等四十三人。惟李建霞、钱机山、韩象云、徐玄扈、郑如莲、钱御冷、文湛持、贺对阳、方书田、蒋八公、范质公诸先生，雅饶干略，留心经济，而一言不合，弃等弃髦。至长山贪秽，巴县狡黠，韩城阴忮，滑县憸邪，德州溪刻，井研庸鄙，曲沃骄汰；皆一时败类，有玷端揆。余惟依阿取容，哄骗阶荫到手，便抽身享福而已。所最膺眷注、当国久专者，则乌程、武陵、阳羡。一则朘民嫉贤，一则欺君玩寇，一则怙权婪贿。三人衣钵相传，惟熟软固宠，则练兵、措饷、战守、抚剿机宜，漫无经画；玩愒悠游，养成滔天之祸，万死不足偿误国之罪矣。「语」云：『柁工多，船必破』。浏览古今，曷胜叹息！

　　列朝犯颜强谏杖毙惨杀诸公

　　古来直谏之臣，撄龙颔而捋虎须者，代不多人。本朝三百年，犯颜强诤，如南巡、大礼、国本、击珰诸公，或因杖毙、或遭惨杀，以至沉冤狱底。荷戈边徼者，指难屈数；则皆间出之正气，而天植之孤忠也。

　　洪武初，有平遥令叶伯巨居升者，因星变陈三事，其一谓分封太侈，燕、秦、晋、楚，国逾千里，有事则易为僭乱。似预知靖难之事而言之，竟犯上忌讳；瘦死于狱。

　　解翰林缙，永乐间力言汉王不宜过宠以生异心，谓离间亲亲，谪戍交址死。而冷面寒铁公周御史新，屡犯天威不少变；竟遭纪纲之诬被戮。李忠文公时勉为侍讲，以直谏触仁宗怒，令武士以金瓜击其胁。杨文贞灌以烧酒得不死，舁至狱，锦衣千户某以血蝎傅之，胁乃复合。章皇帝恨其激怒先帝，将杀之，已而获释，为国子祭酒，忤王振，荷校国学门，会昌侯密启孙太后始放归。御史陈祚疏劝宣宗读大学衍义，大怒曰：尔谓我不读书、大学亦不晓得，遂下狱，父母妻子悉发浣衣局。正统时，雷震奉天殿，翰林侍讲刘球应诏陈十事，忤奄振，下锦衣狱。马顺党振，斧锧暴下，支解其体；仅以血裙付家葬。

　　景泰时易储，御史锺同、礼部郎中章纶极谏，下诏狱，煅炼惨毒逼引通南城状，体无完肤，竟不承。大理少卿廖庄，自南京来，亦尝请复储者。遂传三人至午门前杖一百，同竟死，纶永锢狱中，庄谪定羌驿丞。

　　裕陵复辟，叹纶好臣子，为朕家事受苦毒，脱桎梏，拜礼部侍郎。同子疏请，遗骸得出圜土归葬，血渍臀间，洗出鲜好。

　　天顺间，曹石以夺门擅权，御史杨瑄、周斌疏参，下狱拷讯。瑄戍辽铁岭，斌戍广西南丹。又修撰罗伦，论大臣遭丧起复，谪广东市舶提举；与成化时编修章懋、黄仲昭、庄■〈日上永下〉不作应制灯词，皆上疏落职，称「翰林四谏」。而庶吉士邹智论、阁臣万安、刘吉、尹直附下罔上，下诏狱，贬岭南石城所吏目。时同护谴者，又有刑部郎中彭韶、员外郎林俊、工部主事张吉、李文祥、后府经历张黻、中书舍人丁玑、进士敖毓元，皆逮讯戍遣。李梦阳为吏部主事，上书孝宗：陈二病、三害，直指寿宁侯张学龄，下镇抚司拟罪，一日，上语刘忠宣公曰：『梦阳事，朕问近侍作何批行？一人谓宜付锦衣卫杖而释之，朕揣知此辈，欲令重责致死，以快宫中之忿耳！所以经批复职，更不令法司拟罪也』。大夏顿首谢。御史汤鼐，直言匡救得罪，阁臣将致之死，王端毅公恕疏争，乃未减谪戍云。

　　正德改元，刘瑾乱政，武选主事王守仁，首抗疏劾之，瑾大怒，缚杖阙下几死；谪贵州龙场驿丞。又给事中戴铣、刘■〈艹洍〉、编修王恩，俱以劾瑾，褫衣廷杖问遣。而江西副使胡世宁密奏宸濠潜谋不轨，逮讯锦衣，免死戍沈阳卫。岁戊寅，权幸江彬等蛊惑康陵，导之游豫，职方郎中黄巩上疏论六事，直攻江彬。员外郎陆震，见巩疏剀切，毁己章，同署名以进。彬见之切齿，缚二公于狱钳校之，五日三讯，杖百余。震与子书曰：吾笔乱、神不乱也；竟以创重卒。金吾指挥张英挟刃囊土，当跸哭谏，遂拔刃自刎，血流满地。人问囊士何为？云：『恐污帝庭』，洒土掩血，亦殒于狱。于是舒修撰芬，率郎中夏良胜、万潮、张衍、姜龙、孙泰、陆俸、主事林大辂、高鏊、冯泾、太常博士陈九川、大理寺正周叙、行人司副余廷瓒、太医院医士徐鏊，各连疏谏南巡，婴严谴。百有七人俱令跪午门外，梏■〈艹大手，上中下〉五日，去衣受杖。芬以疏首，杖特甚，裹创卧院中，掌院者惧祸，使人摽出之，公屹不为动，曰：吾官于此，死于此。既而复苏，谪福建市舶副提举。

　　至嘉靖癸未，疏谏大礼，再杖于庭。时死杖下者，工部郎中何遵、主事刘校、行人司副余廷瓒、评事林公黼、刑部照磨刘珏、行人孟阳、李绐贤、刘平甫、李惠、李翰臣、詹轼、冯泾等十余人。遵字味淡，杖者视贿为重轻，人劝其稍通款。遵曰：囊既无钱，法不可枉，一念葵忠，天植之矣。嘉靖御极，值昭圣太后寿诞，敕百官免贺。御史朱淛、马衡疏奏，皇太后亲掣神器授陛下，母子至情，无以慰天心而隆孝治。帝大怒，下诏狱，谓辅臣蒋冕曰：『此曹以不孝诬朕，法当反坐』。冕泣谏曰：『陛下方隆尧舜之治，不可有杀谏臣名』；乃霁威，着免死为民。甲申，降手敕改称孝宗为皇伯考，少宰何孟春曰：『宪宗朝，慈懿太后葬礼，吏部尚书姚夔率百官伏哭文华门，此我朝故事也』。修撰杨慎曰：『国家养士百五十年，仗节义死，正在今日』。编修王元正等，遂集群臣于金水桥，曰：『万代瞻仰，在此一举，不力诤者共击之』。于是，孟春等二百余人，俱疏伏左顺门，大呼高皇帝、孝宗皇帝，声彻大内。命录为首者，以学士丰熙、给事中张翀、御史俞翱、郎中俞宽、黄待显、相世芳、大理寺正母德纯等八人，下诏狱。杨慎、王元正乃撼奉天门大哭，群臣皆哭，声震阙廷。大怒，命逮马理等并孟春、金献民等二百二十余人，下狱戍边。丰熙等一百八十余人各杖三十。病创死者：编修王相、王思、给事中张原、毛玉、裴绍宗、御史胡琼、员外郎张璨、主事何瑜、臧应奎、安玺、杨淮、余桢、胡琏、殷承叙、司务李可登等共六十余人。又修撰吕柟、编修邹守益，亦以谏大礼，下镇抚司打问，当时号「三忠」。谏者曰：御史杨爵、太常少卿周怡、工部郎中刘魁。大内火，上从火光中闻有声鸣三臣冤者，遂得赦还。怡以劾嵩被系，爵下狱，释而复逮，家居方餐，有麦饭一盂、蔬一盘，见按臣即与同食，食毕，官校入系之，遂与偕行。校谓曰：盍内别乎？曰：去矣，弗复顾。校皆吐舌曰：杨君慷慨乃尔！爵既下狱，户部主事周天佐疏救，杖毙于狱，御史浦鋐复申救，杖一百，与爵同■〈木匣〉锁七日而死。草床木板，血流成池，见者不忍正视。爵于狱中为鋐作传，语极酸楚。杨最为太仆卿，谏玄修，在狱不食囚饭，谓周顺之曰：『宁璧碎，毋瓦全』，竟卒于狱。春坊郭希颜、给事杨允绳皆戮死。允绳尝云：『我目如驰电，能开不能阖；我口如决河，能吞不能含』。四铁御史冯恩，谕吏书汪鋐为腹心之慧，下狱究主使，榜掠濒死，锦衣陆松灌以良药乃苏。拟辟，后会审南阙，鋐主笔，推案诟，欲奉公，公骂益厉。左都御史王廷相谓曰：『冯御史何怒为，祖宗不杀谏臣，百七十年于兹矣。岂以尔快心破祖宗法』？又谓：『鋐以法论御史可，以怒论御史不可』。囊三木挺身长安门，观者啧啧叹曰：『是御史膝铁也』，辨口则亦铁，今者觉其胆与骨皆铁矣！因目公为四铁御史。诇事者密以闻，上为动容，得以减死；戍雷州。杨忠愍公继盛，初为车驾员外郎，谏阻仇鸾马市，下锦衣，用刑拷讯，贬狄道典史，再起武选，劾相嵩五奸十大罪，再下狱，杖一百。户部郎中王之诰遗以蚺蛇胆，谓可御杖。公却之曰：椒山自有胆，何必蛇蚺哉？饮酒一瓯，恰然就道。奸人何鳌、王学益党嵩，竟妄拟诈传亲王令旨律绞，宠■〈木匣〉三年，于乙卯九月晦日论死。时与公司劾嵩者，有给事中吴时来、沈束、御史王宗茂、郎中徐学诗、主事董传策、给事中张翀、锦衣卫经历沈炼、南科王烨。劾世蕃者，武选郎中周冕，皆杖谪。炼被宣大督按杨顺路楷，受嵩指惨杀云。又有薛宇铠、何光裕、张绍、张愿、曾翀、叶经等六人，皆杖死。修撰罗洪先，以直谏削籍。最后有海忠介公瑞，为兵部主事，直言天下第一事云：二王不相见，人以为薄于父子。乐西苑而不返宫，人以为薄于夫妇。以猜疑诽谤戮辱臣下，人以为薄于君臣。帝怒甚，投之地，已复取读之，叹息自悔，长系西曹。裕陵践祚，乃赦出。

　　隆庆时，吏科给事中石星疏侵近侍，杖六十为民，部郎穆文熙；星友也，恐遂致毙，以身翼蔽，阍人共詈之，熙且詈且翼，得不死。御史詹仰庇疏谏鳌山，杖一百编氓。江陵柄国，御史刘台，乃其所取士，首疏请申明祖制，节收权势，张大怒，予杖，戍河西，道死。御史傅应祯，引三不足之说规居正，予杖戍定海。又有刑部郎中王用汲，劾阿附居正者，亦以杖遣。夺情议起，编修吴中行、简讨赵用贤、刑部员外郎艾穆、主事沈思孝，各具疏争之，皆杖一百，即日驱出国门。进士邹元标，观政刑部，愤甚，视四人杖毕而疏上，亦受杖谪戍贵州都匀卫。国本疏争者，中书舍人黄正宾、礼部郎中顾允成、张纳陛、陈泰来、工部郎中岳元声、于孔兼、员外郎沈璟、曾凤仪、主事孙如法、万建昆、谢廷赞、给事中戴士衡、姜应麟、杨廷兰、王三余、罗大纮、杨献可、杨天民、王士昌、孟养浩、张贞观、许弘纲、王如坚、御史孙维城、杨绍程、何倬、锺化民、王慎德、陈登云、薛敷教、吴礼嘉、光禄少卿徐杰、寺丞朱维京、署丞王学曾、庶吉士李腾芳、全散知县樊玉衡等，或廷杖，或削夺，或降谪，而最后则有工科都给事中王德完笃厚中宫一疏，杖一百，革职为民。万历末，又有争开矿，忤税监，逮捕累累者，不可指数。

　　天启乙丑、丙寅，门击珰被逮惨杀者，有六君子、七君子。左副都御史杨涟、左佥都御史左光斗、吏科都给事中魏大中、兵部员外郎顾大章、户科给事中周朝瑞、河南道御史袁化中，所谓六君子也。左都御史高攀龙、巡抚苏松佥都御史周起元、左谕德缪昌期、吏部员外郎周顺昌、御史周宗建、李应升、黄尊素，所谓七君子也。又吏部尚书赵南星以老戍死，工部郎中万燝以廷杖死，刑部员外王之寀、御史夏之令、苏继欧、吴裕中，以下狱死。翰林丁干学，逼令自缢。扬州知府刘铎，以诗扇被戮。而给事中惠世扬、御史方震孺，秋审临决，以皇子诞生，半夜传免。烈皇帝虚怀纳谏，而一时忤旨谴谪者，亦复不少。如工部侍郎刘宗周、侍读倪元璐，俱屡疏昌言，间住削籍，而吏科章正宸、刑科李如璨、御史成勇、郑友玄、兵部员外郎华允诚，皆以论温体仁。谕德黄道周、修撰刘同升、编修杨廷麟、赵士春，皆以论杨嗣昌。给事中姜采、熊开元，皆以论周延儒。又御史詹尔选、主事叶廷秀、金铉、成德等，俱以直谏廷杖戍谴。而道周得罪尤甚，召对时与嗣昌互相争辨。上曰：『清虽美德，不可傲物逐非』。又曰：『少正卯亦当时闻人，惟行僻而坚，言伪而辨，不免于孔子之诛』。又曰：『尔读书多年，祗成一佞耳』。道周奏曰：『忠、佞二字，臣不敢不辨。臣子在君父之前，独立敢言者为佞。岂在君父之前谗謟面谀者为忠乎？臣今日不尽言，则臣负陛下；陛下今日杀臣，则陛下负臣』。竟婴严谴，拟辟长系。公在狱中，手书孝经不辍；一日，上与宜兴相论宋岳武穆事，惜其不竟用。宜兴奏云：『飞诚名将，然恢复事，史或多饰词，即如黄道周，传之后世，未免曰：「其不用也」，天下惜之』。上默然回宫，即传旨释道周复原职。呜呼！烈皇帝之明圣，真与孝宗相并矣。

　　三百年文章代不乏人

　　文章者，神明之业；天人并至，则其事独隆。才者，天之分也；学者，人之分也。二分偏受其不足，则随其所诎而见瑕焉。艾东乡南英曰：昭代文人，首推刘文成、宋文宪、王忠文，不独帷幄谋略，开历无疆。即文章一节亦遂为当代之冠。至于苏平仲、高继迪、方希古、解大绅，咸从实学，不惑于流俗苟且，有唐、宋大家之风，洪、永而后寝衰矣。杨文贞、王文成，卓然自成一家，而两公又为相业功名所掩。

　　弘、正之世、邪说始兴，至劝人无读唐以后书，相率取龙门扶风之言，剿袭剽窃。琅琊、历下两生，持北地之说而又过之。惟罗圭峰刻厉为文，笔之墨之间，颇形傲骨，与李献吉同时；盖献吉为子长而束于法，圭峰为昌黎而逸于才，此其辨耳。至两公风节矫矫，尤为后进师表。郭美命曰：『王元美常谓余文章之权，原存台阁，后稍旁落』。余深愧之。夫以刘伯温之瑰奇、宋景濂之温醇、解大绅之豪爽、曾子棨之英迈、高季迪启之超脱、李宾之东阳之浩瀚、王守溪鏊之简严、王敬夫九思之高迈、崔仲凫铣之修洁、吴匏庵宽之纯粹、丘仲深浚之博雅、程篁墩敏政之典核、杨用修慎之奥衍、王槐野维桢之简练、康德涵海之雄骏、廖鸣吾道南之富有，此权自在，要之化境尚隔一间耳。

　　嘉、隆以来，王元美、李于麟，绍明北地信阳之业而过之，天下学士大夫蕴义怀风，感概波荡以从之，而文章号为极盛。黄泰泉曰：『江右三罗氏兴，各成名家，一峰公伦，尊信濂洛，言皆气节，尚刚以振俗；景鸣公■〈王已〉，出入子史，言皆政事，尚奇以矫时；念庵公洪先，传习阳明，言皆良知，尚寂以超悟』。薛方山曰：『弘、正间才子，有李西崖东阳、李献吉梦阳、何仲默景明、徐昌榖祯卿』。长沙逞才，其究则近。关西拟古，其究则拘。信阳备体，其究则弱。长洲精诣，其究则促。余谓此嘉、隆以前之品题也。与琅琊、历下同时者，汪南溟道昆、徐子与中行、吴明卿国伦。宗子相臣、梁公实有誉、王敬美世懋，并领异标新，振兴风雅。而后先创继，又有吕仲木柟、王浚川廷相、张龙湖治、黄才伯佐、薛仲常应旗、边廷实贡、瞿昆景淳、孙月峰矿、茅鹿门坤、唐应德顺之、陈玉叔文烛、王锦夫尚絅、陈后冈东、王遵岩慎中等，皆命意超卓，标格敻迥。

　　隆、万以后，涵濡沐浴，文治聿隆，作者林立。如汤义仍显祖，李卓五赘、袁中郎宏道、归震川有光、李本宁维祯、郭美命正域、屠纬真隆、冯开之梦祯、董玄宰其昌、叶进卿向高、冯琢庵琦、袁小修中道、都玄敬穆、沈君典懋学、顾华玉璘、王损仲惟俭、穆玄庵孔晖、焦弱俟竑、林次崖希元、郭青螺子章、余僧杲寅、杨复所起元、赵梦白南星、顾麟初起元、袁了凡黄、曹能始学佺、锺伯敬惺，皆雅称体裁。而一时布衣韦带之士：又有桑民悦怿、谢茂秦榛、沈石田周、文衡山征明、唐六如寅、卢次梗柟、张伯起凤翼、祝枝山允明、英云卿廷翰、黄五岳省曾、吴允兆梦旸、沈嘉则明臣、徐文长渭、屠田叔本畯、俞仲蔚允文、潘景升之恒、阮太冲汉闻、程孟阳嘉燧、陈眉公继儒、王百榖稚登、黄质山姬水、杨伯翼承鲲、夏茂卿树芳、梅禹金鼎祚、欧桢伯大任、张幼于献翼、谭友夏元春，斌斌盛矣。

　　启、祯以还，如黄石斋之奇奥、倪鸿宝之清新、钱牧斋之秾郁、王季重之纤秀、陈明卿之淹洽、黎博庵之幽异、张天如之挺拔、陈卧子之博大，皆卓然成家。于是荐绅能文之士，家班、马而户曹、刘。如张侗初鼐、郑如连以伟、葛屺瞻寅亮、黄贞文汝亨、朱仲诏万锺、汤霍林宾尹、蔡敬夫复一、王观涛纳谏、左沧屿光斗、韩止修敬、文太青翔凤、邹臣虎之麟、缪当时昌期、俞斐明琬纶、萧伯玉士玮、李次见应升、周季俟宗建、姚孟长希孟、徐云林应秋、顾九畴锡畴、蒋八公德璟、宋文玉玟、叶仲韶绍衣、黄太稚景昉、文铁山安之、凌骏甫义渠、何黄如楷、金正希声、徐勿斋汧、黄海岸端伯、张受先采、马素修世奇、杨伯祥廷麟、吴骏公伟业、李映碧清、薛谐孟寀、陈大士际泰、刘同人侗、颜壮其茂猷、陈寒山函辉、文用昭德翼、陈伯玉组绶、阙褐公士琦、夏瑗公允彝、包长明尔庚、钱希声肃乐、孙硕肤嘉绩、胡友蠡梦泰、余赓之扬、蒋楚珍鸣玉、方密之以智、梁公狄以樟、姜如须垓、葛大于世振、来元成集之、万允康曰吉、陆鲲庭培、沈友荪宸荃、徐仲光芳、黄非云云师、黄九烟周星、金卫公堡、陈静机轼、曹石霞胤昌、黄蕴生淳耀、林子野垐、周唯公斋曾、王茂远自超等，使遭逢明盛，咸足鼓吹休明，颂扬盛雅；而不幸当末流板荡，徒稿项岩穴，夏幽愤郁以终也，可惜哉！

　　两浙人物

　　本朝一代伟人，皆吾浙产也。刘文成之谋略、方正学之惨忠、于忠肃之戡定、王文成之理学、倪文正之文章气节，求之汉、唐、宋不多见矣。然吾浙实多名臣硕彦，相业则有余姚谢文正迁、淳安商文毅辂、永嘉张文忠孚敬。理学则有兰溪章文懿懋、鄞县张文定邦奇、临海陈恭愍选、德清许庄简孚远、山阴刘忠端宗周。经济则有嘉兴项襄毅忠、仁和胡端敏世宁、兰溪唐文襄龙、桐卢姚庄敏夔、乌程闵庄懿珪、常山樊清简莹、乌程潘司空季驯、平湖陆庄简光祖、山阴朱司马元爕。忠节则有义乌王忠文袆、瑞安卓忠贞敬、鄞县陈编修忠、奉化戴毅直德彝、余姚孙忠烈燧、山阴沈给谏束、乌程凌忠清义渠、余姚施忠介邦曜、海盐吴忠节麟征、鄞县陈恭愍良谟、嘉兴徐忠襄石麒、山阴祁忠敏彪佳、余司马乌煌、仁和陆忠毅培。气节则有慈溪陈文定敬宗、乐清章毅纶、太平谢文肃铎、鄞县杨康简守随、嘉善魏忠节大中、余姚黄忠端尊素、会稽章都谏正宸。方正则有秀水吕文懿原、鄞县杨文懿守陈、杨文肃守址、钱塘倪文毅岳、萧山魏文清骥、山阴萧侍御鸣凤、鄞县赵端简参鲁。清介则有太平林恭肃鹗、黄文毅孔昭、鄞县朱中丞瑄、王庄简佐、奉化王恭简钫、慈溪孙京兆懋。边才则有慈溪姚尚书镆、兰溪曾襄愍铣。文章则有浦江宋文宪濂、海盐郑端简晓。其余敦行谊、励名节，皆硁硁自好。幸生其地，十里比肩，不胜高山景行之慕。

　　昭代公卿类多清节可风

　　贫者，士之常；惟居官廉洁自砥，皭然不滓，为足称耳。吾乡清节，群推奉川王恭简公钫，以世庙有御屏之褒也。然余闻故老所传，如张侍御昺，弃官归，啜菽饮水，儿女子恒饥寒不恤。御史王景，赈饥行部，怜其贫，饟以百金；却不受，固请之乃受，下户饥民，例一份以答其意。朱中丞瑄，巡抚南畿，忽中风，医谓得鹿血可治。公曰：吴中一鹿，值数千文，命破耳取血，和药而还之。扬历中外四十年，家无余羡，郡邑稔其遗缺，襄以薪米，悉不受；卒之日，贳棺于市以殓。宗大令显，一介不取，任宜兴，人谣曰：『二三户万户皆传说，八九十年无此官』。子佑，登进士，徐文靖公主试，见其名，大声曰：『有天理，此我清廉父母宋公子也，所报不爽如此』。慈水孙京兆懋，致政里居，一日思肉味，令市觔作羹以进，诸孙绕膝乞之，公怆然为辍羹。陈太守本深，任吉安十九年，清廉如一，每旦鼓而升堂，吏报无事，则闭阁卧。有愬者，呼至榻前剥断之，亦不受状。觐回，杨文贞公赠以诗云：『漯川城外人千万，共拥神明太守归』。又有李公山，号捣榖郎中。陈公振，名饿死布政。苦节贞操，载在郡志。

　　至近时所见，王庄简公佐，自太守历藩、臬至中丞，皆在西江，丝毫不染。余在南浦，黎学宪博庵，犹讴思称为真廉吏。徐太常应奎，守赣州，有桥税，例入郡橐；公独解贮藩司，晋粤东左辖库，积羡金数万金，毫不自润。同乡右藩冯觇知之，自出赀营公内升，因得署篆，收入私囊。又有却廉州样珠一事，人争传颂之。傅吏部光前，冰檗自砺，卒京邸，同僚醵金以殓。余同年钱太守武山，尊公在铨曹，亲经纪其丧。武山又云：『吏部革顶，自傅公始』。李中丞标，为广东盐法道，以余课十三万解计部。周侍郎昌晋令东莞所目击者，每以语余，童时读书公家，时比邻有丁中丞，饶于赀，公尝语塾师曰：『丁亲家从何处得多金？吾所不解』。此余亲得之耳闻，而云间许给谏誉卿，以私憾诬公抚黔索取金盘启衅，人言可信耶？此皆吾乡表表，特为拈出以告□人。

　　因忆本朝名臣，如刘忠宣公饭客，惟麦饭一盂、糟虾一碟。秦襄毅公抚宣府，被人所讦，命内臣尚亨往籍，仅黄绢一疋，敝衣数件。茂陵亲阅嘉叹，立释公，赐钞万贯以旌之。天顺中，轩介肃公致仕，英皇召问曰：昔浙江廉使考满归惟两竹笼，是汝乎？谢文肃公在成均，有羡金，尽籍于官，均赡僚属：诸生贫者赈给、殁者赙襚，不私入一钱。鲁文恪公为祭酒，值阁老李文正公寿旦，同官持二帕约公往视，公简箧无帕。顾室中又无他物，仅存枯鱼食其半，即持以往。李欣然烹鱼命酌，极欢而罢。林恭肃公鹗卒于官，无以襄事，黄文毅、谢文肃两公为经营，仅足棺衾。熊庄简公绣巡抚归，蔬布自甘，俯仰贫困。秦公金、何公孟春疏称之。杨中丞继宗，初守嘉兴，吏有馈公彘首者，夫人受之以饷，公询知，吞皂荚丸呕出之，升堂伐鼓，集群吏告曰：『太守之德，为妇所污，立遣妇人归』。为粤东臬，长令衙隶汲水涤堂皇以洗积秽。王司农质，以御史按蜀，不肉；人呼为「王青菜」。王学宪琦，冬大雪，饥寒不能出户；或唁之，曰：吾求无愧于心耳！虽饥寒靡不乐也。林副使时圭，秉宪清端，一女嫁而贫，怜之，助以二帕，卒贵州，不能返葬。朱侍御裳，少砺清节，躬自汲炊；巡按山东，寒约如故，人呼「为长斋御史」。邹翰林智，以言事谪戍河西，毅然就道，应结履穿，几不能存。亲识馈遗，悉却不受。黄少卿巩，客至留饭，贷米邻家，至日中未举火，恬不为意。陈御史茂烈，家居养母，力供甘旨，短床敝席，不办一蚊帐。身治畦，一苍头给薪水，出则自执小油盖。正德中，以公清苦，奏改晋江县学教谕，资禄养母，辞不拜，令有司月给米三石，亦不受。以上诸公，皆载在国朝名臣传略。

　　余又尝逮事姜燕及相公、刘忠端公念台先生。姜公恒服布袍，留客惟四簋，鱼肉外一腐一菜。使朝鲜，悉却馈赆，为属国所敬。刘公夏一葛、冬一褐，自诸生以至总宪，未尝易新衣。寝室一敝帐几穿，或绸或布，补缉累累。对两公使人名利之心俱淡。此不过五十年间事耳，而今邈不可得。正学先有诗云：『竹里烹茶费屡呼，提壶沽酒遶村无；同餐麦饭无难色，风概知非小丈夫』。呜呼！此可以想前辈之节操矣。

　　图谶童谣灾祥占验皆确有可凭

　　圣人言理不言数；然夫子删书，述二帝、三王典谟训诰，而独录秦誓于编末，岂非明示以继周者秦乎？祖龙时云：『亡秦者胡』。王莽时云：『汉当再受命』。又云：『刘秀为天子』，而赤伏符有四七之说。斯图谶之可凭者也。开皇间，天下歌李子。贞观中，天下歌武媚娘。斯童谣之足据者也。汉高以赤帝子斩白蛇。昭帝上林苑虫食叶，文成曾孙病已立。刘裕陷大泽，遇群儿呼迎圣驾。又云：『季奴王者不死』。微时，常有两小龙附翼，后乃渐大。周世宗得木尺，书点简作天子。符坚时，犬夜夜嗥，武库兵器皆有声。顺帝将北行，有两狐从殿中跃出。斯灾祥之不爽者也。越得岁而吴伐之，必有大咎。太宗未受命，人言大原有王气，望气者多归之。慕客燕为秦灭，占者谓当复兴，其在吴王乎。江西有术士觇王气在吴分，入杭求之，遇钱僇，卜其大贵。希夷闻艺祖受禅，喜极堕驴曰：『天下自此太平矣』。尧夫在洛阳桥闻杜鹃鸣，愀然不乐，谓天下将乱，地气自北而南。人问国祚者，架上取两晋书示之。斯占验之有征者也。

　　本朝受命，符瑞多端，一时仙释，如周颠僊、张邋遢、碧峰和尚、铁冠道人之类，不可胜记，而刘诚意、姚少师，皆洞晓术数，推测多奇验。

　　至正间，有人过淮安，见涂中推车荷担者，皆具公侯之相，叹曰：『黄巾事必成』，孰知为凤泗从龙。刘文成公游西湖，见西北有异云起，大言曰：『此天子气也，应在金陵，后十年，我当辅之』。元世祖问异人以历数，云圣历无疆，除非日月并行，数始尽耳。

　　高皇始生，赤光满室，邻家疑为火，至则寂然。取水浴，有红罗浮来，遂以衣之；因名所居为「红罗障」。在子兴所，郭山甫惊诧，具陈天表之异，以女入侍，后为皇宁妃。与友谅战鄱湖，刘诚意以手指曰：难星过乎！帝急易舟，而所居船为炮所击碎。袁珙相文皇曰：『异日太平天子，须过脐即登基矣』。

　　建文帝令北平都指挥张信执燕王，信母曰：『吾故闻燕王当有天下，王者不死，非汝所能擒也』。洪武间，人言有三十年杀运未除。靖难师未起，有老人谣于路曰：『莫逐燕，逐燕得高飞，高飞翔帝畿』。卒符其纤。戊寅，萤惑守心，四川岳池教谕程济上言：『北方兵起，期在明年』。时以其妖妄，囚之。后令护军战徐州，大捷，诸将树碑纪功，济夜往祭碑。及长陵过徐，见之大怒，命推之，遽曰：止，为我录碑文来，按以族，无幸免者，济姓名正在脱处，复以黄冠从亡，频脱建文帝于难。

　　昭陵一日语三杨见夜来干象否？紫薇垣有事甚急，此亦数也。叹息而起，翌日驾崩。己巳之变，钦天监彭德清曰：『象纬示警，不可复前，倘乘舆有虞，谁执其咎』？奄振不从，驾遂北狩。也先夜往谋逆，见黑云罩御帐，大蟒绕护，惊惧而返。英皇尝瞻天象，指示袁彬曰：『我终当归耳』！

　　正统中，京师以土龙祷，两童谣云：『雨帝雨帝，城隍土地；雨若再来，还我土地』。为郕王登极、太上复辟之兆。

　　武宗末，有嗣人皆言，帝星明江汉，宸濠遂谋不轨。而刘养正、李土实辈，因以图谶劝进；孰知为世庙嗣统之瑞哉？由是以观，图谶、童谣、灾祥、占验，皆昭然不爽。而所最奇者两事：则惠宗逊位、威宗殉国，尤为本朝之异闻。当金川门不守，帝仓皇欲自裁，少监王钺以所藏高皇遗箧请；趣命取发之，有僧牒衣具三，帝曰：数也。时与御史叶希贤、吴王教授杨应能名符，各祝发分牒，从地道鬼门关出。

　　崇祯癸未，东兵薄都城，九门尽闭，上潜至宫中密室，扁锁甚固。问内珰，云：『皇祖命不轻开』。令决钥以进，见几上有箧，贮元人朝会图一册，华人夷人，分行而拜；上览之，不悦。今所传画三轴，末一轴，酷肖御容，而垂发中悬，非也。由今以观，岂非前定乎？

　　相传高皇尝问刘诚意以国祚，曰：『陛下万子万孙，与天地同久』。光宗万历之子，熹宗、威宗，万历之孙，而威宗又天启之弟。又云：十七年来事已休，长弓空挂?稍头；八牛使尽千般力，还有胡人二八秋。

　　又，丁卯秋，思陵御极。一日语阁臣，今早殿柱上有黄袱，取视之，内云：『天启七，崇祯一，福王二十七』。此妖书也。今加根究，阁臣请焚之乃已。以十七趱在崇祯一下，则福王正得二耳。岂非数已前定，造物因预泄之以示人。姚少师所勒宫右牌，讵终属渺茫耶？

　　本朝第一人物

　　平涵朱少师大事记，谓杨文襄定宁夏、文成平宸濠，功非不伟，而妙在于用张永；其作用机权，学问得力，可以想见，断断乎本朝第一人物也。余谓此因妙有作用机权，其学问得力不在此，本朝第一人物，亦不在此。王威宁之于汪直也，伶人阿丑于宪庙前为中贵人操金钺恣睢而前，问何人？曰：汪太监。所持何物？曰：两钺耳！不仗此不能一步。两钺者，王越、陈钺也。越而在汪太监手乎？李文正之于刘璜也，罗文肃请削门人之籍、切莫带水拖泥，须防落坑堕堑。平涵之言，误人不浅。

　　一屋散钱

　　刘文靖诮丘文庄，有散钱而无贯索；琼山还诮公，有贯索而却欠散钱。夫丘公读书，以穷理致用为本，亦有贯索矣。起家非词林，而得谥为文，有以哉。然所贵于博综者，恃此休休心为贯索也。韩魏公为宰相，或谓公之德业，无愧古人，但文章不及欧阳永叔耳！公曰：『吾为相，永叔为翰林学士，天下文章孰大于是』。只此一语，永叔之文章，便为韩魏公一齐穿纽矣！我朝最称该博者，莫如琼山，乃深嫉白沙，而阴挤三原，虽博亦奚以为。文靖诮其无贯索，不虚也。或谓文清因程篁墩短不能诗，衔之，酿成廷鞫之狱。李又达之嗛嗛叶文庄也，亦以疵其诗文。余谓二公，贤相也。或未必然。果若人言，视魏公之度何如哉？顾叶、程两公，以工诗文遭谗构于执政者如此。然则知道者之于诗文，直榆筴视之可矣。

　　对君有体

　　人臣对君，自有体式，微独文词尔雅，即容貌词气，亦不可忽也。永乐时，有给事中入直，太宗询其姓名，对曰：『臣姓黄名某，由进士除今职』。上曰：『何用覼缕』？则曰：『臣幼读鲁论，终告不可祥』。上嘉，擢为山西布政。岳文肃公对英庙，至涕唾溅御衣。上曰：『龌龊胡子，对吾言指手画脚』，遂罢职。薛文清公御前奏对，误称学生，自惭，引退。南京兵部尚书轩輗乞休疏云，享年若干岁。世庙以为语涉自称，无人臣礼，黜为民。李献吉上封事，贵戚骄恣之渐，直指寿宁侯。寿宁者，张皇后弟也；云：『陛下所以待张氏者至矣』。孝宗大怒，刘文靖公请其故，上曰：『渠竟以皇后为张氏，有是理乎』！刘曰：『「汉书」云：为刘氏者左袒；「宋史」云：赵氏安，苗氏危矣。梦阳所言，犹云张家耳』。圣意乃安，语虽有本，亦自是破绽。因思胡端敏公劾宸濠，有礼乐征伐，渐不自朝廷出语，群小邢珍等谓为离间亲亲，欲致之死。扬忠愍公论相嵩五奸十罪，有召问二王语下刑部拟罪。侍郎王学益比诈传亲王令旨律绞，因小人之陷君子，深文酷烈。然使疏中无自授之隙，又将何以为口实耶？人主颔下有逆鳞，撄之者死。句节字比，宁驯无杂，宁婉无激，宁平易无伉直，岂独韩非说难云然哉？

　　贤者不矜细行

　　人非圣人，孰能无过？鲁论云：大德不踰闲、小德出入可也。安石、东山挟伎赌墅。张齐贤、向敏中，皆称宋贤相，而以争娶薛居正子妇，为时所讥。又如欧阳永叔、文文山，俱留意声色；于大节无损。本朝王端毅公恕，人品第一，天下莫不称其忠义。然为南大司马，令封丘黄尚书绂作合，娶金陵刘指挥妻文氏为继室，被台省所纠。宪宗命叶文庄公盛、吾乡毛都谏公弘，往勘之，回奏云：『以大臣而偶失节之妇，有乖名教，宜罢职弗叙』；奉旨：免议。倪文正公元璐，文章节义，本朝无两，以正配失欢，云得罪太夫人，安置别室，而以妾王氏袭封诰。诚意伯刘孔昭为群小授意劾之，竟闲住落职。然倪公风节皎皎，海内宗之如泰山北斗，未尝以是累其生平也。贤者之不矜细行如此。

　　盗亦有人心

　　人苟居官廉洁，行孚于众，虽豚鱼可格，况含生之类乎？汉时有盗被擒，请曰：『刑戮是甘，乞弗使王彦方知也』。匹士为善，化及里闬，谓盗无人心耶？于忠肃公巡抚山西、河南两省议事入京，回，单骑从数卒，行太行道中，群盗窥探，公厉声叱之，盗皆骇服，罗拜马首，曰：『不知为我公也』。胡端敏公，初为德安司理，家口赴任所，抵九江，孤舟夜泊；江洋大盗闻公威名，皆相戒不敢犯。李公纲为太仆少卿，冰檗自砺，出京，盗夺其箧。询从者知为公，曰：『乃李少卿耶？是无钱者』。掷箧而去。正德间，大盗赵风子，转掠河南北，欲攻钧州，以马端肃公家在城中，释弗围。攻破泌阳，欲甘心于故大学士焦芳，芳闻，先避去，贼乃取芳衣冠被庭树，手剑砍之，曰：『吾恨不为天下诛此贼』！乃发其祖父冢，弃尸燔其骨。嗟呼！芳稔恶逋诛，天乃假手于盗，庙堂之鈇钺不灵，而■〈艹佳〉符之劝惩转当。嘻！亦可惧哉！

　　枉做小人

　　君子与小人，势不两立：往往君子待小人疏，而小人伺君子密，故君子恒不胜而小人胜。然小人能去君子、害君子，而终不能夺其名。千百世而下，痛君子横罹冤酷，无不寝其皮而食其肉，则君子落得为君子，小人真枉做小人，究亦何利之有？

　　本朝靖难时，方、黄之狱，参夷瓜蔓，祸起陈瑛。当其受燕贿、通密谋，为佥事汤宗所告；谪戍河西。长陵践祚，召为都御史，请追戮黄观、廖升、王叔英、周是修、王良、颜伯玮等。上曰：『彼食其禄，自尽其心耳』，弗问。孝儒宗族，受祸惨毒，皆瑛罗织。至胡闰一案，抄提数百家男女至东市，冤号之声彻天，两列御史皆掩泣。瑛曰：『不以叛逆处此辈，则我等为无名』。于是诸忠臣无噍类矣。未几，给事中耿通劾其朋比蒙蔽，中允刘子春劾其方命刻薄，下狱诛死；夷其家。马顺党奄振，害刘忠愍于诏狱。己巳变起，王给谏竑手捽顺头，群殴之；俄顷，踹为肉酱。夺门之役，英庙欲全于忠肃。徐有贞曰：『不杀谦，今日之事为何名』？孙太后闻之，咨嗟竟日，为上白其冤；有贞遂有金齿之谪。陈恭愍选忤珰，遣比部郎李行同抚按宋旻、徐同爱等会鞫，竟党魏奄，诬摭公罪论徙，反不若所黜吏张褧，犹能上疏为公号冤，不以私憾灭公义也。杨忠愍被杖后，以门扇抬至刑部，巡风主事南昌李天荣，希嵩意，斥去门扇，并药饵诸物。提牢主事山阴刘槚，特下公民监，禁系甚严，内外不通。诏拟罪，尚书何鳌、侍郎王学益，博会诈传亲王令旨律绞。郎中史朝宾以例不合，欲轻拟，学益怒目视之，遂被降黜。公病疫，提牢主事浮梁曹天佑阿嵩意，断绝医药。人咸谓公必死，幸海宁应明德代为提牢，乃出公老监，病为稍愈。甲寅朝审，冢宰李古冲默，判情真侯决，竟以乙卯九月晦论死。夫王学益、何鳌、李天荣、刘槚、曹天佑等，杀人、媚人，犬豕不食；默为大臣，素负物望，何丧心若是！令此时引祖宗不杀谏臣例上请，永陵英明，未必不悔。即得罪嵩，不过拚一去耳。厥复古冲以他谴陨狱，得非天降之罪乎？又如杨顺、路楷，附嵩而杀沈青霞，顺、楷随亦被戳。薛贞以诗扇杀刘铎，贞亦诛死偿命。倪文焕媚珰而害周蓼洲、周由贞，文焕亦惊悸亡魂死。纵逃显戮，章羞遗臭，千载英掩，亦马牛而衣冠耳。然则小人之枉害君子，或尚知所戒哉！

　　徐华亭饶干济

　　人谓华亭徐文贞公，于分宜盛则柔之，卑巽太甚。然非此，必不能一日安其位，将以事明主，拨乱反正，原其终也。假富贵自污，翛然若蜕所全煮也，非此不能除奸矣。如林中蟒、穴中蛇，速之则受伤，纵之则贻害；不疾不徐，因物付物，以人巧凑天，则从来君子待小人，未有得法中肯如此者。盖宽而实严，恶而实不恶，青天中电轰电闪无留害，至今可以想见。此绘写华亭之作用入神，可谓善赞。无奈誉之适所以诋之乎？闻当时有誉阶能剪大憝者，戚额曰：『政本须得人，同官在合德，德合则和衷，天下可治。彼自取罪，余之不幸多此周折，岂得已哉』！又曰：『渠杀桂洲我在事，又杀其子，人必不谅，知我其天，一听之日后耳』。或曰：『世蕃如虎，缚不得不紧』。公笑曰：『鼠，非虎也』。谓之体面语亦得，谓之真实语亦得。

　　高文襄公储本兵议

　　嘉、隆间，新郑高文襄公拱，以内阁摄冢宰，集四司官，各授之册，曰：『铨曹职在知人，人不易也，幸诸公早计之。某也有德，某也有才，书诸册；某也不德，某也不才，书诸册；某也所自见，某也得之何人，书诸册。皆亲封记之，月终以复于予，予且以此见诸君贤』。每岁所得，凡百十余册，以为参验，故贤否不淆，黜陟允当。又北边频年入犯，中外以兵事为忧。公曰：『大司马安危所系，至重也』。不得其人，由储之不蚤。少司马止二员，此无事时耳，阅边未免假他官，或遇总督乏人，未免移于他处。假他官则非本职，不便行事；移他处则补于东缺于西，彼此候代，动经岁时。请于兵部，增侍郎二员，遇巡阅，即以一人往边方；总督缺，即以一人往。凡关塞险要，边情缓急，将领贤否，士马强弱，皆已晓鬯。方略素定，遇大司马缺即以补之；如此而称乏材，必不然也。兵及专门之学，储养本兵大臣，当自司属始。兵部司属，职在军旅，而不择其人，又往往迁为他官，今宜特高其选，而以智谋才略者充之，使其专官于此，不复他迁。如边方兵备缺，即以司属往；边方巡抚缺，即以兵备往；边方总督缺，即以巡抚往。而总督与在部侍郎，时出时入，以侯尚书之缺。如此而云乏用，必不然也。边方之官，又宜时示优厚，使其功名常在人先，他官不得与之较年月。脱或不称，则绳以法律，使其功名常在人后，如此而犹不尽力，必不然也。边关总督之官，着有劳绩，当令回署以休暇之，使其精神不疲，而智慧不竭。又云：方今边徼用兵，惟是蓟辽、宣大、延绥、宁夏、甘肃而能，则闽、广数处有警，祗随奉奏报，多不中窍，请于数处择其本贯知兵者二人，使为司属。彼有身家之虑，凡山川险易、将领勇怯、奏报虚实、功罪真假，可一问而即得，又安有揣摹遥度之患哉？此乃储养本兵妙策也。铨曹能如此留心，则夹袋中自不乏人，何至临时尝试，自知其不能胜，与明知其人之不克胜，而姑以侥幸，有同儿戏，真误国之尤也。然后知李赞皇筹边，楼虞雍公材馆录，真大臣谋国之良谟耳。

　　朋党大略

　　三代以前，无朋党。自汉之季，群贤以名节相激砺，互相题拂，品核公卿；而奄宦恶之，自为钩党，诛锄罗织，尽空朝野。然汉之党人，皆君子也。唐有牛、李之党，小人居多，相倾相轧，酿成白马清流之祸。宋以洛、蜀、朔分别门户，然皆君子。至王安石用事，务雠言者，惇卞三凶继之，立元佑党人碑，铸禹鼎以禁锢善类；至同文之狱起，而祸益烈矣。盖朋党之兴，每与国运相终始。人之云亡，邦国殄瘁，岂不痛哉！国家自万历以前，未有党名，及沈文恭当国，以才自许，不为人下，惟喜巽顺而恶矫激，一时名流，如顾宪成、邹元标、赵南星、孙丕扬、高攀龙诸公，蹇谔自负，每与政府相抗。附四明者，言路亦多人，而钱梦皋、康丕扬最为无赖。宪成与攀龙，讲学东林，天下翕然宗之，此东林浙党所自始也。

　　迨国本论起，一时诸贤，俱以伦序有定，蚤建为请，此亦一定之理，言者无可据以为功德者，亦何必指以为罪，而上以为有意援立，觊他年富贵，必欲自发之，而不使群臣参预。然初请不允，再请斥逐，后遂杖谴累累，即上慈爱无他意，而欲静议论，议论愈烦。政府诸公，惟山阴王家屏、归德沈鲤，与言者合力请，忤旨放归。一贯及申时行，王锡爵，皆以维持调护为名，未尝不婉转力恳，而心亦以言者多事，目为党人，斥逐不能救。时行性和平，所斥必旋加擢用，而一贯持权求胜，受黜者身去而名益高。东林君子之名满天下，尊其言为清议，虽朝中亦以其是非为低昂。交日益广，而求进者益杂，始而领袖者，皆君子也；继而好名者、躁进者，咸附之。大抵所谓小人者皆真小人，而所谓君子者未必皆真君子；于是又群起而争，淮抚至廷辩是非。淮抚李修吾三才，家居三辅，年少早贵，所至有赫赫声。但负才而守不洁，多取多与，结交遍天下。宪成之左右，誉言日至、宪成信之，亦为推引。三才垂涎大拜，工部主事邵辅忠，首攻其短，与东林为难。然三才挟纵横之术，智取力驭，公论亦诎之，而东林以此召谤。

　　未几，有楚宗妖书之狱，楚宗讦王假，江夏郭正域为宗伯，知其详，颇右宗人，而一贯保全楚王，不欲穷究，与正域相迕，宗人愤愤，激成殴死楚抚赵可怀之祸。至妖书事起，一贯欲借以阱正域，并及归德，钱梦皋直攻之；至逮婢仆，掠治无所得。翰林贤者陶望龄、唐文献等，力解未允，赖司礼陈矩力持之以黜，生皎、生光蔽其狱，事乃得释。人言籍籍，一贯力辞去，时行、锡爵相继柄国，收采物情，渐获宁谧。又有东宫「挺击」一案，御史刘廷元专主风癫，而刑部主事王之寀提牢讯得其实，以为主使由戚臣郑国泰，举朝喧然。盖东宫侍卫萧条，何至使外人得阑入？肆慝诸臣危言之，使东宫免意外之虞；国戚怀惕若之虑，断断不可少，顾事连宫禁，则田叔烧梁狱词，亦调停不得已之术。两说者互相济而不必两相雠，乃廷元与韩浚辈恨之寀甚，于计典重处之，是何心欤？群言谣诼，置国事于不问。

　　万历末年，强敌颷起，经、抚不和。叶向高为相，专主调停，漫无裁断，以致辽阳、广宁，相继沦陷；国势岌岌，朝野震惊，福唐谢事佥人方从哲，潜通宫掖，独秉国钧，上若喜其无能也而安之；然政府不能持权而台省持之，于是齐、楚、浙三党并峙。齐则□诗教、赵与邦；楚则官应震、吴亮嗣；浙则刘廷元、姚宗文，称为当关虎豹，放弃天下贤人殆尽。

　　天启初，赵南星为冢宰，着四凶论以黜之。与总宪高攀龙、副宪杨涟、左光斗，吏都恒魏大中等，澄叙官方、肃清铨政，庶几太平复睹。而崔、魏擅权，阁臣魏广征以国柄授权奄，又有小人杨维垣、徐大化、阮大铖、倪文焕、邵辅忠等，一意掀翻，重理三案，罗织清流。义子、干儿，遍市羽翼，有五虎、五彪、十狗之目。于是，六君子、七君子皆不得其死。又造为天监点将等录，以芟除善类，天下汹汹。赖烈皇帝御极，次第伏法，定逆案以黜邪党，再见清明。而钱谦益热中大拜，一手障天，排挤同类；以致温体仁、周延儒有举朝皆朋党之说，耸激天听，不信于君从此始。自是群疑满腹，临朝兴叹，有积轻士大夫之心，思用内珰，用世勋，又用换授，即白衣游棍，乘间抵隙，迎上意以诋科甲，斥台省，谗说殄行，俨然领袖。天垣酿成猜忌壅蔽之习，国是诪张，贤奸倒置，驯至大败极怀而不可救，皆谦益把持营兢贻之祸也。

　　南都定鼎，谦益又不遵伦序，首创拥立潞藩之议。以致马士英邀功声罪，阁部史公，挈肘委柄不收。而马、阮鸱张，四镇跋扈，群小杨维垣、袁弘勋、张孙振附和之；绍述要典，频构大狱。黄澍遂挟左镇掩避贼之迹，露檄清君侧以讨马、阮。马、阮大惧，撤防江兵以御上游，而东人乘虚渡江，陷都执主，有同拾芥。祸胎于谦益，事怀于士英、大铖，而势牵于良玉父子，则黄澍为之鼓煽，皆本朝之罪人耳。合而论之，东林始而主盟，如顾、邹、冯、赵诸贤，继如高、杨、左、魏、缪、周，又继如刘忠周、李邦华、文震孟、姚希孟、倪元璐、黄道周，最后如张溥、冯世奇、徐汧、夏允彝、杨廷麟诸公，文章节义，为世楷模。而攻东林者，始为四明，继为卞、赵，继为崔、魏，继为温、薛，又继为马、阮，最后则袁、张，皆公论所不齿也。东林中固多匪人，而郑鄤、吴昌时为尤。与东林相左者，亦间有清操特立之人，如高弘图首言诏狱削夺之非，又不屈于权奄张彝宪，卒殉节以终；王志道，珰盛时召用不出；王永先疏指淫刑以召天变；张捷赴召，即忭珰斥归；此皆能劲挺不与同污者。威庙时，即宜兴之指成心偕大道，而卒亦落落不合，此则诸贤之过也。

　　两都沦覆，东林夙望，殉难燕京，如倪元璐、李邦华、范景文、王家彦、施邦曜、吴麟征、凌义渠、周凤翔、刘理顺、马世奇、汪伟、金铉、成德诸公。殉难金陵，如史可法、袁继咸、左懋第、黄道周、金声、刘宗周、徐石麒、祁彪佳、徐汧、夏允彝、侯峒曾、华允诚、陈子龙、何弘仁、陆培、黄淳耀、杨廷枢、吴易诸公。各省殉难，如蒋德璟、姜曰广、陈子壮、杨廷麟、刘同升、詹兆恒、瞿式耜、刘中藻、王锡哀诸公。或从容就义、或慷慨捐生，烈烈轰轰，照耀清史。岂非东林中祥麐威凤哉？至东林败类，末路丧节，如钱谦益、吴伟业、李建泰、王永吉、沈惟炳、房可壮及杨枝起、龚鼎孳、曹溶、陈名夏、周锺等，反面事仇，行同狗彘，不得以其东林而恕之。亦有非东林而尽节如张捷者，不得以其臭味不同而摈之。攻东林者，如杨维垣、蔡奕琛、邹之麟、汤宾尹、唐世济、王绍征、袁弘勋、张孙振、刘光斗、陈于鼎等，或始祸，或合谋，或迎降，或倡叛，蒙面丧心，一败涂地，传之天下后世，彰羞贻臭，罪无所逃矣。

　　京师首善书院

　　天启初，群贤汇茹京师，建首善书院讲学。主讲者为吉水邹先生南皋、三元冯先生少墟。两先生于万历间，建言予杖去，里居讲学四十年。泰昌初，征入邹公为总宪，冯公为副宪，一时耆硕，如无锡高公景逸、桐城方公鲁岳、益都锺公龙源、安邑曹公贞宇、南昌刘公云居等，公暇建书院宣武门内。御史周忠毅公董成之。院有碑，大学士叶文忠公记，大宗伯董文敏公书也。讲有期，诸先生依次升座。邹先生举岁寒松柏句云：为人要办一副松柏的骨，若骨是桃李，饶会熬耐，终然雕谢。诸友各各谛审，如何是撼不摇、吹不动的。或问释教是异端，无父无君否？先生曰：『且放过一边，世间不孝不弟，欺君误国，往往是有发的』。又曰：『今人相见愬穷，便是贪欲影子，这「穷」字断送多少豪杰，看前辈表表者，大都是穷汉，如何他便耐得，今人便耐不得』。又曰：『不随人口吻，不傍人脚跟，方成个汉子』。「语」云：「不杀人，不足为道；不穷，不足为道」。余亦曰：『不谤，不足为道也』。冯先生曰：『今日诸友观政，且须理会大明律，理学喻君子，未遽防小人，昔有多人■〈口舀〉野黎，一人独否。曰：「黎无主，吾心独无主耶」？此可与学问人说耳』。律有擅食田园瓜果条，此禁设便有畏惧，可谓刑书非理学乎？或谓中外交讧，聚徒讲学，人以为迂。先生曰：『向者士溃将窜，坐失封疆，正由平日不明理学，于忠君亲上之义愦愦耳』。古今谈边备者，举弱宋为鉴，幸当时理学大明，故刘、韩、张、岳，能杀身成仁，文文山为宋人生色也。方先生曰：『洛、蜀相争，我见为崇耳』。周曰：『无欲』。程曰：『大公无我也，和衷之道也』。又曰：『学孔子当自孟子始』。噫！本朝第一盛事世；诸先生高唱警提，直令听者通身汗浃云。

　　赵忠毅公奏铨曹积弊

　　天下之行私最便，而得利最厚者，莫过于吏部。今之士人，以官爵为性命，以钻刺为风俗，以贿赂为交际，以嘱托为当然，以循情为感德，以请教为谦厚。闻有司管选者，每遇朝退，则三五成群，如墙而遮留之，讲升、讲调、讲地方、讲起用，既唯若矣。则又有遮留者，恒至嗌干舌敝而后脱，一至署中，则以私书至，其三五连名者，谓之公书。填户盈几，应接不暇，面皮世界，书帕长安，此刘宗周所以耻之、厌之、恨之，而不肯一日留也。臣若不去大贪大酷，皆以书帕获免。不肖者受贿而曲庇，贤者闻声而附和，虽使臣有返老还童之术，无异执簿呼名之吏，适足以败其生平耳。如此积习，相沿已久，谁能屏苞苴，却竿牍而破情面。本朝王瑞毅公外，惟公秉公澄叙，肃清铨政，此后恐不可多得。李给谏清三垣笔记云：『选郎刘应宾，秽迹多端，映碧鄙之，不与相见，一日遇于客坐，刘云：「违教数月矣」！映碧云：「言官教见则苦铨部，公欲自求苦耶」』？闻者一噱。

　　杨忠烈公血书

　　好笑！好笑！读书做官人，于国家大体紧关之际，只当唯诺从人，作秦越之视，为两头之船，当面当事，无半句商量、事向背后，冷言冷语。为目前自卸妒人计，作后日逢人功名地，岂不为仕路上大乖巧、大便益。何苦痴愚，事到面前，从君父国家起见，不顾性命身家，务欲尽其在我，又复好直，触忤多人，使身无完肤，维是独食朝廷饭者。好笑！好笑！然吾师致身家法，先哲尽忠典型，自当成败利害不计，为朝廷之不虚养士也。若个个使乖趋势，只恋功名长久，不顾国家安危，祖宗典章，圣贤书中，忠义心上，终不敢许。即范谤临刑，欲汝为善，则我不为恶，父子相决之语，涟亦谓子孙何不勉之。忠义而作此隐语，大笑大笑，遂自笑。但令此心未尝死，刀砍东风，于我何有哉？嗟乎！何其言之痛而悲也。余涉官未几，每见世之飨高名而居要路者，率贵倨鲜淟，沉默寡言笑，问以目前利害，则半吞半吐，顾瞻缩朒，不肯直下承当。容头过身，哄骗三九到手，便抽身享福，视国家治乱存亡，如秦人视越人之肥瘠，毫不关心。酿成不痛不痒之世界，使己幸保身家，而祸贻君父，江山断送，宗社丘墟，此辈犹逍遥泉石，终全首领以殁也。一钵递授，直自张禹、孔光、胡广、王祥、王导传来，至长乐老而集大成。本朝李西崖、叶台山，皆所不免。然观思陵时，如念台刘公、懋明李公、格庵草公，则当言而言者也。如鸿宝倪公、石斋黄公、临侯袁公、机部杨公，则不当言而言者也。当言而不言者，比比皆然。率天下趋于骗官要钱，全躯保妻子一路，国家亦安赖此阘究委琐之徒，而令其贪位席禄哉！史司马檄云：家家有半间之堂，事事同小儿之戏。成俗大都尔尔，贤者亦并悠悠。良可慨矣！

　　孙阁部文忠公请面奏军机以清君侧之恶

　　天启癸亥，高邑赵公为统均，掌内计，澄叙流品。南乐相父元贞，其同年友也，南乐大拜后，公尚以父行自居。一日，谈次，极诋李中丞三才，公正色谓曰：『李公，尊公执友，少年不可轻议前辈』。南乐面发赤，自是来谒，公戒阍人弗与通；益愤愤。会甲子孟冬庙享，南乐后到，举朝攻之；积忿不堪，遂倾身媚珰，出中旨尽逐众正，斥赵公为元凶云。时翻局甚急，阁部孙公承宗，行边领三方布置之命，凡登莱、永通、蓟密，皆得巡视。学士缪公昌期、少司马李公邦华，与蒲州相国合谋，以公三朝元老，天子所倾心优礼，密令入对除珰。公单车行至通州，具疏请面奏军中机宜，南乐闻之，大骇，谓珰曰：孙阁部提五万人马来清君侧矣。忠贤内颤胆落，半夜开宫门，召大司马以校尉八人，胁职方郎中孔照云：『过已刻不还关，则督师枢曹祸俱不侧』！至未时，通州回，关咨到，职方乃免究。南乐大言于众曰：『若世宗朝有此事，就砍头矣。吾衙门中与少司马同作奸耳。于是李公与缪公同日投闲，而韩公亦放归矣。公见凶锋莫可向迩，义形于色曰：吾老臣，何妨面对，剖别真邪，或不至流毒海内』。抱此救时之略，而南乐忌其入；入，熹宗付托之意必回，时局之机关必败，故中以危祸，令崔呈秀劾之，李蕃又劾之，至比公于李怀光、王敦为叛云。人谓公此举，庶几杨文襄之去刘瑾，文襄有张永之助而成功，公无援而败，事固有幸不幸尔。

　　叶文忠台山养成珰祸

　　金布衣日升辅珰说，谓天启甲子，正人垂首丧气，佥壬希宠取怜，甚至封爵建祠，举国若狂者，实阁臣魏广微授之柄也。当杨忠烈疏上，珰皇惧奔走，莫知所措。广微诚有为国之心，责以大义，俾其退居闲散；即不然，不为之扬波助焰。珰惧外廷有人，未至肆逆若是，广微惟以失仪被劾，乘机报复，而又有徐大化等六人耸臾曰：忠贤取旨如寄，杨、左可立去，共保富贵无忧也。遂共订盟，一意主张倒翻世界，开衅始祸，非广微导其源而谁哉！余谓广微叛父不孝，欺君不忠，行同狗彘，何足深责。乃推原厥始，则叶文忠不能逭其责也。

　　当高邑秉铨，锐意与杨、左、魏诸公甄别流品。执政无所关其说，福唐以下多不悦，渐与诸君子参商矣。杨将具疏商之缪公西溪，缪曰：此非可草草，夫击珰者，只争呼吸耳，一不中而国家随之。今日内无永，外无文襄，可几幸乎？因已疑文忠不足恃矣。及疏上，西溪往阁探，福唐曰：『大洪此疏太容易，彼其人于上前时有匡救，恐疏行难再得此，小心谨慎之』。西溪勃然曰：『谁为此言以欺公者，可斩也』。福唐色变，语颇闻于杨，杨愤极，即欲发抄，西溪止之，福唐不知也。而含怒放前语不解，于是继杨而攻者群起，公疏、单疏，不一而足，珰颇怀疑，福唐乃密奏具一揭，讽其退归私寓，优加礼数，如大臣勋臣者，下明退让，上不失恩，为两得之道。而广微、大化之说入，珰意中变，福唐惧，思有以自解，扬言此揭非出我意，乃门生缪某所迫也。且有为应山代草之说，珰于是以恨应山者移恨西溪。盖是时诸君子不料力而捋虎须，所恃一线未裂，独福唐在耳。福唐三朝老臣，以死生利害争之，未必无济，乃衣阿腆涊，徒取洁身远害，竟不敢吐申吴门一软语。又归途逢人告愬，西溪骂我。六君子被逮，谓人曰：诸『公始无虎豹在山之势，终无鹰鹯博击之威，徒取祸耳』。元老首辅，委蛇中立，不任责而责人，多见此老之巧于卸也。被自恃权智，可笼可愚，虽亦有所补救，而卒委柄至于不收。厥后夷戮者相望也，遣谪者相踵也，而福唐独以功名终。即云非助逆，亦不幸而有其迹矣。

　　高忠宪公论三案

　　王东里志道，闽人也；雅负物望，人以清流目之。当三案议起，有持平之论，群小以为口实。梁溪高景逸先生，尝贻书与之辨云：『张差持挺，美女代剑，先进泄药，继进热药』。紫禁青宫，忽有荆轲、聂政之计，皆意想所不及也。而台下以「讳」之一字，为乱贼设护身之符。又以「诬谤」二字，为乱贼立箝口之法。夫皇祖威福在手，妙于调停，是皇祖身上事；皇考仁孝根心，妙于隐忍，是皇考身上事；皇上祖考在念，妙于处分，是皇上身上事。若夫臣子于君臣大义，严万古之纲常，守三尺之法纪。君仇必报，安得以讨贼为谤君、诬君，使天下忠臣义士，更不敢开口说「乱贼」一字也。大抵台下言「孝经」之尊亲，不言「春秋」之讨贼；言主上父子之亲，不言臣下君臣之义；言今日一时之权，不言宇宙万世之经。乱臣贼子，闻之而喜；忠臣义士，闻之而惧。一喜、一惧之间，所系世道人心，岂其微哉。此书可以折倒要典。

　　倪文正公奏议

　　公于威庙初登大宝，凡有关国是者，必侃侃进规。同乡前辈来，宗道诮曰：『渠何事多言，吾词林故事，惟香茗耳』；一时相传以为宗道清客宰相云。公常论三案云：主挺击者，力护东宫；争挺击者，计安神祖。主红丸者，仗义之言；争红丸者，原心之论。主移宫者，弭变于几先；争移宫者，持平于事后，各有其是，不可偏非。总在逆珰未用之先，群小未升之日。虽甚水火，不害埙箎。自杨忠烈二十四罪之疏发，魏广微此辈门户之说兴。于是逆珰杀人，则借三案；群小图富贵，则又借三案。经此二借，而三案之面目全非矣。此论最公，可破纷纷聚讼。

　　又因世界已清一疏，为当时沮抑韩相国象云、文太史湛持而发，而御史杨维垣参以词臣持论甚谬。公又具疏争之，谓东林则亦天下之才薮也，大都禀清挺之标，而或绳之过刻，树高明之帜，而或持论太深。此之谓非中行则可，谓之非狂狼则不可也。所引拔为用者，每多气魄之俦、才干之杰，其间即不无败类，要可指数而尽耳。盖天下之议论，宁涉假借，而必不可不归于名义，士人之行己，宁在矫激，而必不可不准诸廉隅。自人以矫激假借，深咎东林，而于是彪虎之徒，公然起而背衅名教，毁裂廉隅。匝地生祠，连篇颂德不已，必且劝进。生祠不已，必且呼嵩。而人犹宽之曰：『无可奈何，不得不然耳。嗟乎！充一无可奈何不得不然之心，又将何所不至乎！且今之议东林者，以东林之尊李三才而护熊廷弼也。然当时之论，于三才特推其挥霍之略，而未尝不指之为贪。于廷弼特未即西市之诛，而未尝不坐之以辟。则犹未为失议也。今东林已故及被难诸贤，如邹元标、顾宪成、王纪、冯从吾、高攀龙、杨涟之外，又如陈大绶、周顺昌、魏大中、周起元、周宗建等之为真理学、真气节、真清操、真吏治。戍遣如赵南星之真骨力，真担当。其余被废诸臣，不敢列名以冒荐举之嫌。而其间之为真名贤、真豪杰者，实烦有徒，岂有所假借矫激而然哉！至妖言市语，如旧传点将之谣，新腾选佛之号，则横起风波，中伤善类。犹然崔、魏之唾余矣。此疏极虚公、极妥当，文正公节义文章，吾徒师表，其评骘人品，自是千秋信史。

　　瞿给谏式耜六不平疏

　　张差一案，主风癫者，虽为仰承慈孝之深衷；主挺击者，亦未始非保护东宫之至意。禁中何地，任妄男子作此举动，而一味以风癫抹之，乃慈宁召见刘光复，迹涉唐突，以致触怒幽囚。今既追录其忠，赠恤祭葬，而赤心调护东宫之王之寀，无望赠恤殊恩，并复官而靳之；至至今藁葬城外，遗骨不能还乡。恐先帝在天之灵，亦当怜之。臣之所谓不平者一也。

　　红丸一案，主弒逆者，固属偏见，然先帝圣躬，委顿若此，岂臣子尝试徼功之日。彼崔文升、李可灼不加戮，亦幸矣。乃优旨批答，放归原籍，扬扬画锦，即今圣明在御，褒忠殛佞，彼嫉恶防奸之孙慎行启事，尚烦推敲，而么么可灼，先登访册，俨然与废弃诸贤并列，何以服天下之人心乎？臣之所谓不平者二也。

　　移宫一案，在杨涟、左光斗，一时激烈，不能解居功迫上之疑。然一腔维护先帝之心，亦未始非防微杜渐深意。贾继春持论，补涟说所未尽，非相反也。今必以移宫为涟罪案，何居乎？涟幸有击珰二十四罪之疏，不能没其除奸大功，使果如诸臣一偏之见，不将与王之寀、孙慎行，同其沈抑乎？臣之所谓不平者三也。

　　封疆为重，彼失事者，罪无所逃矣。乃熊廷弼枭首西市，且传首九边。而三路丧师之杨镐，与轻弃广宁之王化贞，竟逍遥福堂，甚且有以化贞登荐牍者，何以服廷弼之心，并服天下人之心乎？人皆知廷弼死于门户，非死于封疆，而究竟无人敢讼言之者。使服辜者服辜，漏网者漏网，将来何以严边臣失事之禁。臣之所谓不平者四也。

　　杨、左与王安，声息相通，诚不知有无，然无非羽翼先帝，于神祖升遐之日，使倥偬之中，大权不至旁窃，初非与安有交结之情，如崔呈秀党附魏忠贤也。今乃动以王、杨、崔、魏为对案，无论杨不可与崔对，即王亦岂可与魏对？又以杨、左通王安、与崔呈秀交结魏忠贤，同类并称。凡有心知，孰不扼腕！臣之所谓不平者五也。

　　大臣为小臣之纲，而阁臣尤为大臣之纲。大者卿贰、小者台郎，彼见巍巍政府，甘作干儿，孰不惴惴身家，自捐名节。今五虎辈，虽罪未尽法，赃未籍没，人心犹有遗憾。然亦既显暴其罪状矣。彼造意主谋无毒之魏广微，因宠逆膻无丑不备之顾秉谦，与夫媚珰而反取厌之冯铨，珰败而犹弥缝之黄立极，顾乃死不戮尸，生不褫夺，窃恩纶而夸奕世，拥富贵以乐余年。其何以为大臣党阉之戒乎？臣之所谓不平者六也。

　　此疏侃侃正议，极其虚公，绝无偏徇，自是千秋实录。公后抚粤西鼎奠危疆，援立桂世子，名正言顺，延统十六载，接于弘光。漓江失守，公被孔贼所害，正命而终，大节皎皎。公平生师事虞山，而立身本末，判若天渊。又有表扬忠中之忠、清中之清、苦中之苦一疏，为杨忠列大洪、周忠介蓼洲、魏忠节廓园特题，亦可以想见公之行谊节概矣。  
　 
卷之三

　　明州野史拾遗氏蠒翁纂

　　威庙钦定逆案

　　京畿四辅说

　　国家三大弊政

　　国事诪张拱手以辽阳予敌

　　王给谏都疏纠首翻逆案

　　刘忠端公起京兆面恩疏

　　天下危尤注意相

　　温体仁误国

　　王季重规阳羡

　　状元宰相让文山独步千秋

　　鼎甲不足贵

　　门户之祸

　　钱御冷相公刘念台总宪书

　　东林中依草附木之徒

　　京营之弊

　　剿寇事权不一

　　深文峻法宪典火烈

　　陈启新传

　　袁崇焕、方一藻、杨嗣昌、陈新甲、谢升等议款不终

　　威庙听信内侍为失策

　　万茹荼奏疏

　　李忠文公斋沐具疏

　　南安子对症药说

　　威庙钦定逆案

　　圣谕吏部、都察院：『朕惟帝王宪天出治，首辨贞邪；臣子致身事君，先明逆顺。经凛人臣无将之戒，律严近侍交结之条；邦有常刑，法罔攸赦。逆竖魏忠贤，獧狡下材，备员给使，倾回巧智，党藉保阿。初不过窥嚬笑以市阴阳，席宠灵而饕富贵，使庶位莫假其羽翼，何蠢尔得肆其毒痡。乃一时外庭明奸误国，实繁有徒。或缔好宗盟、或呈身入幕，或阴谋指授，肆罗织以害善良，或秘策合图，扼利权而筦兵柄。甚且广兴祠颂，明效首功。唱和已极于三封，称谓寝疑于无等。谁成逆节，致长燎原。及朕大宝嗣登，严纶屡霈，元凶逆孽，次第芟除。尚有饰罪徼功、倒身窜正，以望占风之面目，夸发奸指佞之封章；迹其矫诬，恶容错贷。朕鉴察既审，特命内阁部院六臣，将发下祠颂红本，参以先后论劾奏章，胪列拥戴，谄附建祠，称颂赞导诸款。据律推情，再三订拟，首正奸逆之案。丽于五刑，稍宽胁从之诛。及兹三褫，其情罪轻减者，另疏处分。姑开一面，此后原心宥过，纵有漏遗，亦赦不究。自今惩治之后，尔大小臣工，宜洒涤肺肠，恪恭职业：共遵王路，悉断葛藤。无旷官守，而假事诪张。毋急恩雠，而借题参举。朕执是非以衡论奏、程名实以课官方，有一于斯，必罪不宥。尚各征毖，乃亦有终。崇祯二年三月十九日故谕』。

　　先是大学士韩爌、李标、钱龙锡、吏部尚书王永光、左都御史曹于汴等奏，为遵奉圣谕事。臣等奏准，召刑部尚书乔允升同为参定，窃惟遵无二上，人臣首戒无将。国有常刑，天讨用彰有罪。祖训：『内官不许干预政事，律重交结近侍官员』。逆珰魏忠贤，狡谲多端，凶顽无忌。始焉小忠小信，祗便身图；继而作福作威，渐干国政。内则妖姆客氏，窥觇禁密，结为腹心；外则逆臣崔呈秀，逗露机情，助其羽翼。戕宫妃而戳忠直，盗帑藏而弄兵权。已徼无等之三封，洊议逼尊之九锡。亟开藩邸，逼远宗城。建生祠以卜人心，遣内镇而连边将。阴谋叵测，僭势显成。磔辟已服上刑，爰书具列逆状。诚如圣谕所谓首逆之罪当先正者也。元凶已就诛夷，党附宜严区别，或者发大难，祸始教猱；或倒身怙终，势成骑虎。有如动摇母后，倡和逆封。铁券金章，覆题恐后。腴田甲第，请给争先。或引圣经以怂恿中传，或攘史联而抹杀直笔。墨缞朝绘，忍切罪魁。缇骑琅珰，大兴诏狱。修睚眦以残躯命，不难杀人媚奸。供嚬笑而效爪牙，总是酬恩报怨。至于一人而创祠几地、一事而腴颂连章，祠省直、祠边镇、祠京都，未已也，而且祠之国学。颂碑文、颂奏章、颂乡录，未已也，而且颂以丝纶。此则圣谕所谓首开谄附倾心拥载者也。又有经窦旁通、网罗密布。腹藏鳞甲，构青蝇具锦之谗。意惨镆铘，酿白马清流之祸。即占风望气，莫可端倪，而覆雨翻云，难逃指视。斯又潜施鬼蜮之毒，而更巧避虎彪之名；圣谕所谓虽未祠颂而阴行赞道者也。以上诸人，罪案各殊，法铨亦异。据法依律，无枉无徇，期服天下后世之心。三尺无私，四凶毕窜。就事论事，参画一之刑书。以人治人，肖本来之面目。幸无罣漏，永示诫惩。寒乱臣贼子之心、抒正气忠魂之郁。三章既约，金石不渝；一面弘开，葛藤永断。所有前项款分名姓，及应得罪名，开列于后。

　　一、首逆，魏忠贤、客氏依谋大逆律，不分首从，皆凌迟处死，已经正法。

　　一、首逆同谋，崔呈秀、李永贞、李朝钦、魏良卿、侯国兴、刘若愚，依谋大逆，但共谋者不分首从，皆凌迟处死律，减等拟斩。

　　一、交结近侍，刘志选、梁梦环、倪文焕、田吉、刘诏、薛贞、许志吉、曹钦程、吴淳夫、李夔龙、田尔耕、许显统等十九人。依官员与内官互相交结，泄漏事情，夤缘作弊，而扶同奏启者，律斩，秋后处决。

　　一、交结近侍次等，魏广微、徐大化、霍维华、张讷、周应秋、李鲁生、杨维垣、潘汝祯等十三人。依交结近侍官员引名例律，减等充军，仍敕下法司行文各该抚按官，招拟具奏。

　　一、交结近侍又次等，冯铨、顾秉谦、张瑞图、来宗道、薛凤翔、李蕃、朱童蒙、杨梦衮、王绍徽、徐兆魁、刘廷元、邵辅忠、徐绍吉、贾继春、阮大铖、姚宗文、元诗教、赵兴邦、傅櫆、郭巩、李恒茂、吕纯如，毛一鹭、陈尔翼、张文郁等一百二十八人。依交结近侍官员引名例律，减二等，坐徒三年，纳赎为民。

　　又称颂内稍次前款者，或居位鲜匡维之略，而指纵亦无奸谋。或滥竽备畴采之员，线索初非自主。或径本岐邪、橎珰恶非为戎首。或阶因骤躐，稽职掌尚末全堕。以逮专阃建牙，品原庸碌，散僚冗吏，识昧挺持者。欲再拟减等，则前重而后轻，非画一彰法之意。欲再拟削籍，又虑罪轻而罚重，乖酌量宥过之仁。谨依考功法不谨例一款，如黄立极、施凤来、杨景辰、房壮丽、王之臣、冯三元等四十四人。俱照考察不谨例，并拟冠带间住，另请圣裁。庶彼重处者，知媚逆之不可为，即宽政尚从褫削。此量惩者，幸身名之未尽辱，纵稿项亦荷恩波。于以振惕人心，培养元气，未必不均有藉矣。

　　奉圣旨，俱依拟发落。

　　京畿四辅说

　　张篚节要云：『燕山之地，易州西北，乃金坡关。昌平之西，乃居庸关。顺州之北，乃古北口。景州东北，乃松亭关。平州之东，乃榆关。凡此数关，皆天造地设以分蕃、汉之界。一夫御之，可以当百』。笨庵子曰：『此非独宋之形势也，因五关以固燕，其我明万世之计乎』！夫北京密切边境，近辅之城少。孝宗时，丘文庄公请于京畿永平、河间、保定、临清立四辅，宿重兵，辅以大帅，统以文臣；使首尾相联、血脉相贯，有臂指卫头目之势，虑远哉！盖自辽阳之旧，委于北，则毡幕蟠三坌河，而东西肘掖不应矣。大宁捐于熟夷，则朝滦两口外，犬羊啸聚，而神京肩臂寒矣。开平兴和迁，大边保堡弃，而上谷云中患剥肤矣。本朝三百年，势亦岌岌，所未致猖獗者，赖文皇三犁余威振摄耳。己巳之变，于忠肃勘定有方，卒駾其啄。嘉靖闯边，频畿危殆，赖天心悔祸，俺答款贡，边境〤安。万历末年，强敌颷起，使庙算用文庄四辅之策，不致长驱久牧。于以拱卫神京，即御寇有余，何至一败涂地哉！谁秉国钧，弃金城而堕铁锁，好家居纤儿撞坏，可为长太息者此矣。

　　国家三大弊政

　　人命至重，死者不可复生、断者不可复续。「语」云：『画地为狱期不对』。汉有请室、蚕室，此后世诏狱之名所自起也。则天垂拱中，酷吏周兴、来俊臣辈，深文锻炼，密若秋荼。而宋兴同文之狱，以罗织善类。本朝设三法司，虽经秋曹谳定，必送大理寺、都察院平允，然后疏闻，奉旨后，复下刑垣详为审覆。京师有朝审、热审，各省有恤刑、审录，盖明罚敕法，如此其重且慎乎。后乃设东厂缉事，下锦衣卫，北镇抚司打问。又上疏忤旨者，于午门外去衣廷杖，秕政多端。弘光时，御史中丞祁忠敏公彪佳尝疏论之，云：国家有三大弊政：曰诏狱、曰缉事、曰廷杖。

　　先是，洪武初年，官民有犯，或收系锦衣卫，用事者因以非法凌虐。高皇帝乃于十三年焚其刑具，以系囚送刑部审理；是祖训原无诏狱也。后乃以锻炼为工、以罗织为事；虽曰朝廷之爪牙，实为权奸之鹰犬，口词从逼勒而来，罪案听指授而定。即举朝莫不知其枉，即法司无敢雪其冤。此诏狱之大弊也。洪武十年，改仪銮司为锦衣卫，专值法驾、侍卫等事，未常令其缉事也。迨后东厂设立，始开告密之端，用银得贿而鬻刑章，无赖者倚藉以投充，有罪者交通以幸免。招承多出于吊拷，怨愤充塞乎京畿。欲绝苞苴，而苞苴托之愈盛。欲清奸宄，而奸宄因之益多。此缉事之大弊也。若夫刑不上士大夫，原祖宗忠厚立国之本。及逆瑾用事，始有去衣廷杖者，当其血溅玉阶、肉飞金陛，班行削色，气短神摇，即恤录随颁，蚤已魂惊骨削矣。是朝廷徒受愎谏之名，海内反归忠直之誉；此廷杖之大弊也。余考刘忠愍公之惨杀，杨、左诸公之冤死，皆于诏狱。而谏南巡、大礼、夺情、国本诸言官，往往遭杖毙，言之痛心；圣子神孙，所当永为炯戒矣。

　　国事诪张拱手以辽阳予敌

　　「语」云：『将在外，君命有不受』。况军机呼吸，间不容发，以数千里之遥，顷刻变幻。而欲事事禀命中枢，遥相测度，纵天子明见万里，能独立高冈，无远不烛；先后缓急，着着俱中肯綮乎？夫内臣扼外臣之吭，廷臣掣边臣之肘，议浮于任，而事偾矣。此乐羊子所以泣中山也。盖言事任事难，边臣身在局中，利害切肤，目击最真，提防极密。何藉他人凭臆哆谈、或荧视听。庙堂上正须放开眼孔，宽着肚皮，纔能鼓舞豪杰。

　　万历戊甲、己酉间，熊芝冈廷弼以御史巡按辽阳。时东人尚喙伏款贡，芝冈蚤策其必为边患，请核地界，请饬营伍，请联络南北关，大声疾呼，人莫为应。十年而验若左券。至己未，杨镐三路丧师，抚顺清河陷没。召起廷弼代镐经略，在任年余，筑城浚濠，修守待战。敌未能得志。廷议又以为缓于奏凯，攻之使去。袁应泰代为经略，四阅月而辽亡。使廷弼彼时在事，敌未猖獗至此。辽阳既失，廷臣思廷弼言，再起田间。时抚臣王化贞主战，廷弼主守。廷议皆是抚而非经。廷弼连章累牍，力陈玩师必败，奸细当防，莫有听者。徘徊踯躅，以五千人驻守右屯，化贞兵十三万驻广宁。敌骑过河，广宁溃，而右屯与之俱溃。平心论之，自有辽事以来，骗官营私之辈，不知凡几。廷弼再任经略，不取一金钱，不通一馈问。终日焦唇敝舌，与人争言大事如身事家事。且魏珰盗柄，士大夫只为爵禄，靡然从风。廷弼一长系待决之人，屈挠则生，抗违则死，乃终不改其强直自遂之性，以致触婴显戮，慷慨赴市。其耿耿侠肠，犹未尽泯。嗟乎！此钱机山相公请敢葬廷弼阁揭也。以群小排陷，遂罹重典。当其只手支撑，渐获宁谧，谁鼓风波，淆乱国是。使危疆任事者，无所展手足乎。则顾慥、冯三元、姚宗文、张修德、朱童蒙、魏应嘉等，结党合谋倾陷之罪，不容逭矣。

　　缘廷弼才情气魄，推倒一世，视诸人龌龊，不足挂眼；遂相愤嫉，必欲陷之杀之。顾当时谁秉国钧，漫无筹划，听其筑舍道旁，则辅臣叶向高、方从哲、本兵黄嘉善、张鹤鸣，误国之罪，讵能逃乎。善乎杨忠烈公曰：『议经略者，终难抹杀其功；怜经略者，亦难掩护其咎。功在支撑辛苦，得两载之晏安；咎在积衰难振，怅万全之无策。庙堂之上，悠悠泛泛，今日议，明日勘，至于商量停妥，而远阳已了当矣』。芝冈再起时，有书答陈志寰云：『以一盘全负之局，而觊一拨即转之功，则无子空枰，何从下手，旁观冷眼，谁与点筹，群公苟旦夕以为安，九重置缓急于不问。似此光景，安卜所终』。此弼之日夜惊愁，而大悔出山之误者耳。

　　李给谏清三垣笔记云：『余自壬戌赴公交车，见朝中自司马张鹤鸣，以至台省部郎，皆与熊经略构。且群推一愚率之王抚化贞以抗廷弼，而廷弼疏言：广宁必失，河西必危，乞留臣言以券一疏，尤为先见。及事败，与化贞同辟，人以为冤。至辽东传，为丁辅绍轼等进呈以杀廷弼者，曾见此传，鄙俚不根，指为廷弼撰，尤诬。闻其赴市时，挺立不跪，而绍轼舆行长安道上，白日忽见熊；踉跄归寓，脑裂死。鹤鸣以阱廷弼，卸罪生还，后为流贼索贿，倒悬城上，身首碎裂；赤天道也。至崇祯初年，阁臣韩公爌、钱公龙锡，揭称归葬，有不死于封疆而死于门户等语，公道始明焉。

　　王给谏都疏纠首翻逆案

　　圣明建中立极，首定逆案，严于斧钺，炳若日星。不意党逆之徒，敢于护法，巧为援引，如田惟嘉、张捷、唐世济、袁弘勋、应喜臣，乘间窃发，翻铁案者，不一而足也。今又有原任通政使升刑部侍郎章光岳其人者，于珰焰正炽之日，以狼籍监司，夤缘卿寺，已足为生平附逆之明证矣。乃任通政，首疏倡言，谓逆案中有枉者，请令逆党辨疏，容其封进，下部院公议。赖圣明洞察奸状，奉有钦定逆案，谕旨甚明，何得妄希陈辨，即着一概驳回。而光岳抗旨朦胧，仍将吕纯如、吴弘业之辨疏，公然封进。又有水佳胤者，疏请吏部，将逆案中人之不平者，一一明告。我皇上亦奉有逆案颁谕甚明，何得阴借启事，明滋辨窦。则佳胤之倒身翻案者，非光岳之教猱升木乎？诛其心，正犯蔑旨欺君之罪；按之法，当从巧言乱政之科。臣以为今日荐逆之人，即当年附逆之人。若不正其罪，于刑书何以惩其恶，于日后殆不能为光岳等宽矣。

　　刘忠端公起京兆面恩疏

　　陛下圣德当阳，锄奸除逆，真千古尧舜，辄不胜致君尧舜之心，敬陈狂瞽，以答隆恩。臣闻尧舜之道，仁义而已。仁义则为功利、为刑名。其究也，流为猜忌壅蔽，与乱同道。今陛下励精求治，宵旰靡宁。时举祖宗盛事，召对文华，或至夜分。虽尧舜忧勤，不切于此矣。犹以为未也，躬亲庶务，朝令夕考，勒限回奏，庶几乎太平立至，然程效太急，不免见小利而急近功，何以效唐虞之治乎？夫今日所急急于近功者辽事，所规规于小利者理财。而一时所讲求者，掊克聚敛之政。正项不足，继以杂派；科罪不足，加以火耗。又三、四年并征，水旱灾伤，一切不问。有司以掊克为循良，而抚字之政绝。上台以催征为考课，而黜■〈徙，阝代彳〉之法亡。以若所为，欲国家有府库之财，岂可得耶？且陛下所以苦心劳思，躬亲细务而不辞者，正以未得天下贤人君子而用之也。在昔尧舜，劳于求贤而逸于任人，故能成无为之治。陛下圣明天纵，诸所擘画，动出群臣意表，遂以为天下莫己若，而不免有用之心。臣下自以为不可及，益务为谨凛。救过不暇，谗谄者因而间之，猜忌之端，遂从此起。陛下几无可与托天下矣。

　　门户二字，数十年不知死多少正人，伤多少元气。而陛下矫枉过正，至欲抑君子以平小人之气；用小人以成君子之公，是消长渐分，而前人之覆辙复见也。陛下求治之心，操之至切，不免酝酿而为功利。功利不已，转为刑名；刑名不已，流为猜忌；猜忌不已，积为雍蔽。昔宋神宗任其臣王安石，用兵西北，以新法祸天下，则功利之毒。汉宣帝起于民间，周知情伪，用法无私。赵、孟、韩、杨，不得其死。说者谓汉业衰于孝、宣，则刑名之过也。唐德宗强明自用，指姜公辅为卖直。耻见屈于公论，而甘受欺于群小。至卢杞之奸，信任不疑，卒有奉天之祸，则猜忌壅蔽之患也。此皆三代以后，不数得之英主，而操术若此，祸败若彼，祈陛下断然设诚而制行焉。宗社幸甚！臣民幸甚！念台先生此疏，言言药石，深中膏肓，若预见末流之祸，而痛切言之。汉宣帝综核苛察，唐德宗恣行猜忌，宋神宗锐意纷更，兼而有之，何得不败！始知老成忧国，信若蓍龟。垂之史策，永为炯戒矣。

　　天下危尤注意相

　　杨齐庄曰：「天下安，注意相；天下危，注意将」。惟天下危而注意于相者，綦重于将也。如唐之朱克融，在崔植处置失宜，则长乱。裴晋公处之得宜，则乱平。呼吸之机，间不容发。此在平地者不见，而独立高冈罔不周览者乃见之也。矧安危大计，有什伯此者乎。李德裕之平刘稹、讨扬弁也，吕端之处李继且母也，寇准之决策澶渊也，王旦之谕契舟假岁币及赵德明求粮也，必如是而后能参大谋、断大事也，斯真宰相才也。余谓国之倚相，如家之有干、室之有栋，不得其才，鲜不倾覆。然相材实难，非才识胆具备，何能有济！所谓智、仁、勇是也。休休有容，犹属第二义。荀息云：『竭股肱之力，继以忠贞』。武侯云：『鞠躬尽瘁，死而后已』！于忠肃云：『此一腔血，不知竟洒何地』。况为子求官乎？只是心无私系，置成败利钝于不问耳。若有一毫自私自利，全躯保妻子之念，杂于其间，鲜不退沮。可见拚得性命，抛得妻儿，何事不可做。嗟乎！论相才于三代以后，非诸葛武侯、李邺侯、范文正、李忠定诸公，欲以扶危定倾，难矣。本朝于忠肃之安土木，杨文襄之诛逆瑾高，文襄之封俺答，杨文忠之僇江彬，张文忠之辅冲主；事业远胜三扬，而何威庙之季，竟无一人为国家理纷解乱者。栋折榱崩，宜大厦之倾覆矣。伴食中书，浪子宰相，乌程、宜兴之肉，其足食哉！宜兴擅权、乌程怙宠，两人最膺圣眷。然宜兴之明敏，乌程之狷介，何事不可为？而一以贿败、一以忌嫉丛讥，同为误国，何其愚也。噫！

　　温体仁误国

　　国家治乱，宰相贤否；得其人，则举而听之。疑人弗用，用人弗疑，然后能建安攘之烈。而崇祯年间，纶扉秉政之地，旅进旅退，视同传舍。所最膺宠眷，秉钧久而误国深者，惟乌程之罪为大。郑侍御厷玄尝论之曰：『威庙十七年，阁臣柄用最久，受知最深者，始终三人而已：排众独任，眷注八年不衰，则温体仁；谏行言听，先后七年之久，则周延儒；而薛国观，在二人之间。所谓送乌程于既往，起宜兴于将来者也。并提而论：体仁之奸，浮于延儒；延儒之贪，倍于国观。两人皆相继服法，体仁独以先死逋诛，赠荫官阶，显荣无恙。子孙享甲第之崇，身后垂鬣封之固。尚谓有国法哉！

　　体仁阴狠险谲，嫉忠若仇；八年之间，罗织善良，囹圄几遍。无论其它，即如卢象升清劲绝人，不辞劳勚。初任大名，杀贼有功。继抚郧阳，寇不入境。寻领楚节，江汉之间晏然。体仁推其嫌怨，议加五省总理以困之。而象升追击闯、曹，上自宛叶，下抵滁和。日夜连战，贼无息马之期。将突潼关，洪承畴又严兵以阻之。当是时，令体仁忘秦桧忌岳之心、行裴度擒吴之策。使象升经营豫、楚，承畴谨守关内，中原早已荡平，何至寇贻君父如是之惨？体仁惟东林是嫉，闻象升任总理大立名绩，忌其成功，更移宣大总督。体仁岂不知边寇之先后缓急哉！以象升有轻锐喜进之才，不习边塞，改置重地，增其担负。缓则敝之，急则杀之，此其积念也。象升果窘于通贼之奸人，力战以死，竟符体仁之料。而象升初解总理，又用一冥顽不能之熊文灿，一意招抚以媚体仁。而群盗遂复大起，势已燎原，不可收拾。

　　体仁退卸，薛国观继秉国成：一筹莫展，惟听杨嗣昌、陈新甲之阴阳播弄。迨延儒继起用事，明知贼势已成，歼遏宜亟；而心溺权货，益为怙宠避罪之计。则踵述体仁之言，以「寇不足忧」四字，慰安圣衷，酿成莫解之祸，岂不痛哉！昔唐肃宗初复西京，诏天下惟与禄山同反，及李林甫、杨国忠、王■〈金共〉子孙，不在免例。今体仁之罪，浮于林甫、国忠，而仅削一谥。尚留逭■〈斵，见代斤〉棺，不得与延儒、国观一体没产追荫；人心至今愤郁，为可恨耳。弘光时，顾宗伯锡畴，既削体仁文忠之谥，予象升谥忠烈矣。马、阮当国，刘孔昭疏争，乃复予体仁谥焉。余考体仁，不植党，不徇私、不贪贿，亦自矫矫，故威庙始终眷注不衰。只目中无珠，不能旁求俊〤，为国分忧。脃中无胆，不能直下承当，以身殉国；惟以孤立结主知。一切兵饷大计，战守抚剿机宜，毫无经画，仰承宸断。尝言主上神圣，我辈但当顺美而已。嗟呼！八年之间，赋敛繁重，狱讼烦苛，惨刻寡恩，使国家元气，日销月削，而渐至不可救；谁秉国成，稔祸若斯之酷也。又况妒功害能，日与正人为难。引用群奸，虽由钱谦益激成之。然谦益自是小人，岂可因谦益而厚诬贤者，必尽驱逐芟夷而后快哉！平心折衷，律以始祸，公论千秋，青史莫洗矣。

　　王季重规阳羡

　　辛已秋，余谒选北行，因土寇充斥，未敢前进，旅寓清口汤园。时阳羡相再起首揆，疏辞候旨，亦维舟板闸，门生故吏，姻亲幕客，相送者舳舻衔接。最奇者，妇女亦驾彩鹢送相公。珠帘绣幙，袨服靓妆，每蚤起临镜，遥望之，则远山凝黛，秋水横波，令人魂销目眩；弃脂水于河，兰麝之香扑鼻。夜则银蜡高烧，笙歌鼎沸。余微服往观之，大骇。乔侍御圣任先生语余曰：不意三吴风俗，败坏至此，亦相公整持风化第一义邪！余固已公鄙之，及抵京，滥竽皇华，乡座主卫太史紫庵先生，阳羡辛未科所取士也。谓余明当谒周老师，吾为引见。余唯唯，因偕同年沈石臣、刘远予两大令晋觌，语杂恢谐，每发言则以舌抵齿，轻脱无仪。余益信浪子之言不诬矣。

　　王季重思任与阳羡有门墙之谊，当其初擢大魁，以书规之云：『足下既入承明，当日讨典故，如九经、二十一史及会典、制例，细细讲究，批评一番，以为纶扉秉政之地。昔江陵为翰编时，逢盐吏、关使、屯马使，各按差使还朝，即携一壶一榼，强投夜教，密询利害厄塞，因革损益，贪廉通阻之故。归寓，篝灯细记。留心如此，容易造到江陵。如只风花雪月，一觞一咏，从醉乡溷过，即此先愧科名矣』。此书已切中阳羡膏肓。大拜后，又云：『当今海内急务，第一在安顿穷汉，若驿递不复，则换班之小二哥、找牵之花二姐，皆无所得馍馍，其势必抢夺，祸且大乱。刘懋、毛羽健之肉不足食也。驿递乃穷人大养济院，穷人无归，乱矣。相公速速主持，存不佞此言为券』。阳羡贪淫奢汰，真今之扬国忠、贾似道也，何足以语此。

　　余观阳羡尽有才，凡台对票拟，机敏称上意。再起田间，至京陛见，威庙甚礼重之，锡宴亲为作主，回宫欣欣有喜色，云：还是他。故壬午冬，凡所请，如蠲逋，清狱、起废、赐环诸大政，及罢厂卫、罢京营提督内臣，无不立赐允行。然性多欲，好软美，门客猥杂，宠赂公行，竟忘上为雄察主矣。暨出督师，识者知上意已移，必有朝行夕伺者，犹不改故态，用刘泽清为中军，诸大将偏裨如猬，广开纳贿之门，侦者皆密以闻。

　　又与兴化相争权，而群小杨枝起、曹良直、廖国遴等，为之交构，于是雷演祚疏入，而圣怒不可回矣。人言阳羡若去其欲，则韩、范何远之有？余谓不然，得君之专，孰如阳羡，言听计从，又孰如阳羡。当时关门危急，谢升同、陈新甲、方一藻等日议款，何不怂臾如高文襄抚俺答故事。即不然，若富郑公增契丹岁币、与之讲和，稍纾边患，专力办寇，奚不可者！又贼氛孔逼，密与上议南迁，南迁似未可轻，即如李忠文之策，东宫抚军江南，分封定、永二王于江浙，谋出万全，何至有覆巢之惨？如此先着、急着，一筹莫展，则将焉用彼相哉？以此为罪，虽起阳羡于九原，当亦无辞自解矣。

　　状元宰相让文山独步千秋

　　王子明、寇平仲，后来委靡不济，只是恋一个相。希夷先生曰：『名将成，必有物败之』。王嘉佑曰：『文人不若未为相；为相则誉望损矣』。秀才读书时，是草稿。至戴纱帽时，是誊真。整整做出一篇大文章，与天下人看，岂容草草？潞河魏恩令，余同年友也。平生砥节，亦尝周谘国计民瘼。每过之，则倾心延接，温词款语。设令需次渐升，从容图画。置之启沃论思之地，必有可观。惜乎，释褐不半载，匆遽中徼恩特简，冒昧宅揆。于万难措手时，畀以重寄。正使忠定武乡而在，亦仅以鞠瘁自矢。而一草莽新进，欲以素手支撑颓厦，补塞漏舟，不度德、不量力，负乘覆餗，一跌万丧，可哀也矣。然国破君亡，一死事毕，而腼颜视息，乞哀伪庭，究不免于贼刃。状元宰相，让文山独步千秋，所谓名将成而物败之，非欤！古来有几文山，而梦炎辈则接踵比比；盖造物亦不肯轻以名假人耳！相传甲申守城，皆内珰为政，擅启闭，坐门各官不得登城望敌。海盐吴忠节公，夺路上，见势且不支，入朝面奏，涂遇藻德方出，握公手沮之曰：『朝廷洪福自无虞，公何用太匆匆』？吴公太息而已，亦鄙夫误国之一端耶！

　　鼎甲不足贵

　　士起布衣，掇巍科，置身青云，立八砖之地，清切禁近；当思致此匪易，要期无负科第、无忝才名，启沃赞襄，自靖自献。如经筵讲幄，侍班记注等项，凡有关生民利病、国家安危，宜直抒谠论，因事进规，不愧天子侍从。

　　常见崇祯朝，如倪鸣宝、黄石斋、杨机部三先生，初入木天，即犯颜强谏，虽屡干严遣，百折不回，卒殉节以终。然清客宰相以香茗诮倪公，而黄公戍遣，杨公外谪，群笑愚且拙。木天一席，真成痴床矣。况首擢大廷，荣登华省，感恩图报，益当何如！而余考威庙十七年间，六次临轩亲策，所首唱胪传，赐宫花袍笏者，共十有八人，煤山之变，仅仅甲戌状元刘文正公理顺，阖门殉忠最烈。而武进管文忠公绍宁，戊辰探花，乙酉不薙发，被逆宗灏所害。吉永刘晋卿同升，丁丑状元，募子弟兵图恢复，偕杨机部大史、万茹荼中丞，死守赣州，与城俱殉。此三公者，庶几无愧科名矣。

　　羊质虎皮，■〈艹彔〉葹盈路，而最不肖者八人。反面事雠，行同狗彘。列数之，何瑞征，戊辰榜眼，为翰林侍读学士，资深秩峻，将膺爰立之命，而首先降贼。同逆杨观光、梁兆阳，受眇寇眷注；凡污伪职者，皆藉其攀援以进。闯败，又为清礼部侍郎。未几，病死。吴伟业，辛未会元榜眼，薄有才名，诗词佳甚。然与人言，如梦语、呓语，多不可了。余久知其谜心，鼎革后，投入土抚国宝幕，执贽为门生，受其题荐，复入词林。未有子，多携姬妾以往。满人诇知，以拜谒为名，直造内室，恣意宣淫，受辱不堪，告假而归。又以钱粮奏销一案，褫职，惭愤而死。所谓身名交败，非耶？

　　吴门固多贤者，先辈词林，如文文肃、姚文毅、徐学士勿斋先生，即伟业师，天如张太史，乃不取法，而同陷贼被沈之项煜，并传贻臭，真为可耻。陈之遴，丁丑榜眼，父祖苞为巡关都御史，因失机问辟，候决，之遴市砒杂药饵以进。黄石斋太史贻书沮之，责以弒父，一时讙传，遂达天听，父竟毙狱。请孝字号勘合守制，奉有不孝不忠，永不叙用之旨。清初，借死父为进身之媒，谓首先纳款，致婴显戮。于是躐夤揆席，既弒父、又借父，枭獍之心，狗彘之行，为当宁所鄙，永谪尚阳堡。马角未生，玉关何日，欲复听华亭鹤唳，岂可得乎？魏藻德，庚辰状元，草莽新进，不三年，骤入政府，荷特达之恩。城破，媳某氏劝其自裁，不听。青衣待罪伪庭，向贼稽首云：『大明主不听臣言，以致如此』；贼颔之。未几，同陈演、方岳贡、丘瑜等骈戮，贼将藻德私第「状元宰相」扁额，一切尽撤，惟悬节妇二字于堂，须眉丈夫，有愧巾国妇人多矣。高尔俨，庚辰探花，降贼，又归清，为吏部尚书，进内院。古有四姓家奴，于今再见。逐臭附膻之徒，享用亦不多时，徒受恶名万代。同籍有此两人，玷辱不浅。癸未状元杨廷鉴、榜眼宋之绳、探花陈名夏，纔受特恩，即携手入贼庭，拜舞呼嵩，授原职，视旧主如弁髦，掉臂不顾。贼败南归，闻六等定罪，复相率北行。名夏布袍蔬食，以长乐老自居，遂以虚名膺特简，为冢宰，入内院。又与冯铨树党争权，赐弓弦勒死。枉做小人，亦足嗤矣。余谓名夏数十年老名扬，裒然举首，人方为得人贺，既入翰苑，上书言事，得召对，兼职兵垣，特有不次之擢，何背若是之速也。弓弦一勒，当是烈皇帝阴灵所殛。宋之绳以名刺大字，被当涂斥逐；愤愤出山，百计钻营。补编修，劣，转臬，佥以贪秽削籍。而廷鉴于乙酉投顺，自陈以教职效用，数年不迁，罢归。又将子夤缘科第，营入词林，目不识丁，黜为县丞。此辈虽俨然人面哉，亦马牛而襟裾耳。

　　又甲戌榜眼杨昌祚，视国家变故，如秦人视越人之肥瘠，漠不关心，家累巨万，广构大夏，黩货无餍。海师犯苑陵，惧获谴，偕群绅迎款，事败，合家悉遭屠戳，赀财籍没，所谓剖腹而藏珠，非欤？昌祚未败时，宣城人咸唾骂切齿。或者以富招怨、以吝生谤，然否？由斯以观，人重科名乎？科名重人乎？宜为有识者所深鄙，则甚矣鼎甲之不足贵也。余故表而丑之，无使宋留梦炎，独蒙恶声焉。

　　门户之祸

　　郑文恪公如莲曰：士气之在人，犹元气之在人身。养得其平则无疾，毗于阴耶，流脉并作，为癃为悸，固效其弱。即毗于阳耶，阳气独上，为狂为癫，亦不得为之平矣。甘、陵二部，互相题拂，品覆公卿，举一国若狂。及其购求累累楚毒，气之燀而失平耳。尝读党锢传，膺滂之流，犹可名之曰激。何颙托疾于卓之征，张俭悬车于曹之盛，犹可名之曰士。若八厨之中，如胡母班也，而事董卓。张邈也，而依吕布。八顾之中，如刘表也，而据荆州。则党人之中，岂尽真士哉！余谓毗于阳之病，与毗于阴不远。攻小人者，先攻君子中之小人。君子中之小人不去，而欲去小人，难矣。盖君子中，原多依草附木，吠影望气之徒，墙宇不竣，界限不清，破绽一开，未有不反受其累者。标榜之祸，酿成白马清风。汉、唐、宋，至昭代之季，若一辙。然玄黄交战，洛蜀纷争，置国事若蜩螗。驯至断送封疆，祸贻君父，万死不足偿罪。而今此辈，犹家藏金穴，室有姬妾；终保首领以殁也，然犹以为无忝也。吾爱吾鼎，于世界何与焉，二祖烈宗在天有灵，得无阴殛其魄耶！

　　钱御冷相公刘念台总宪书

　　今日所患，全在君子、小人之品不分。夫君子、小人，莫辨于「论语」：曰争矜，曰和同，曰群党，曰求人求己，而大关惟在义利。故喻义喻利，君子小人辨金之砺石也。则不然，收之结纳之中，即为君子，不问其喻义也、喻利也。甚且曰：君子何妨喻利也。又甚则曰：喻利正见君子大作用也。此说一倡，如风斯靡。举人心士习，群趋于于夤缘走捷、鬻官骗钱之一途。而礼义廉耻，澌灭欲尽。于是朝纲浊乱、吏治贪残、民不聊生、盗贼蜂起。则君子、小人之界限不清，流祸至此极也。孟氏于枉直尺寻之说，断断不可，而怀利相接，直以为亡征。先儒论学，莫先于义利之辨。而复为之说曰：『凡无所为而为者义；有所为而为者利也』。可谓深切箸明矣。窃谓今日顶门针札，从义利关头分别人品，则君子、小人划然不混，世道有其砥乎！余谓此风自李中丞三才创始，顾泾阳先生以才人目之，遂为当今口实，衣钵相传。至崇祯间，法门广大之说，起自冯邺僊、孙鲁山两公。而吴昌时、杨枝起、曹溶等复为之扬波鼓焰，结党招摇，婪赃累累，以致重婴圣怒，廷讯拷掠，辱国丧躯，遂胎逆闯夹拶追赃之祸，可胜叹哉！

　　东林中依草附木之徒

　　琴张子曰，『门户者，党之别名』。萃四海之众，而走一门。其首辟堂奥者，必天下之正人正子也。若夫窜廊庑而避风雨，岂无其人？或有盗东邻之父、淫西家之女、背公植党、欺世盗名，风势稍变，则改头换面，辄返而噬我，良可叹也！余谓党之一字，岂可垂训？毕竟不傍人门户、不随人脚踉，方是汉子。谁能于波靡中，崖然自异，独立不惧者。当顾泾阳先生初起时，有蒋时馨，罗察典，计无复之，故为弊衣冠，从东林讲学，诸君子误收之，遂擢掌铨，以贿败。台省交参，冢宰孙公丕扬，『以是去职。一钵相传，熏莸糅杂，不经板荡，孰辨渑淄。善乎倪文正公之论曰：『以崔、魏定人品，此辨金之砺石也』。余亦曰：『以贼寇定人品，乃照胆之秦镜也』。聊举近闻，忆有十辈。

　　钱谦益，吴门轻薄儿。文章华赡，人皆宗之。冒居清流，高自标置，声誉翕赫。顾不修行简，放浪名教，娶柳姬为室，贪淫纵恣，人传其采战之法，秽亵不忍道。雅好延揽，海内知名士无不受其牢宠。余独不服，同年陆鲲庭、万允康，每让余云，兄何故不师虞山？余应之曰：『凡北面人宗，欲有所取法耳！安有大君子不衷法服，对客衣红紫。兄不见施绛纱帐，前授生徒，后列女乐，人品何如』？两君未以为然。惟钱忠介希声，从娄东归，与余握手称同心。盖官吴者，咸执赘，而钱独崛强也。今鲲庭、允康皆全节以死，安得起九京而问之。南部不守，谦益为礼部尚书，当先与梁云构带兵清宫，方迎王入。又出示令民薙发，望风纳款，希图进用。燕京重其名，谓必殉国，见降表，深鄙之，斥逐而回。牢落无聊，乃复为佗傺不平之语，掉头反顾。当谦益往北，柳氏与人通奸，子愤之，鸣官究惩。及归，怒骂其子，不容相见。谓国破君亡，士大夫尚不能全节，乃以不能守身责一女子耶！此言可谓平而恕矣。于是江南有老亡八、小亡八之谣。老，谓谦益嬖柳影；小，则陈于鼎溺韵珠云。谦益又纂辑本朝实录，都付绛云楼一炬，亦天意不欲留此秽史与。

　　郑鄤与文文肃公同乡同籍，当文肃初擢大魁，指陈时政，忤珰罢遣，乃具疏侃侃申救，落职而归，人以正人目之。平生厚自奉，极声色之娱。而外示俭朴，萧然简淡。王忠烈公章，与同里极鄙之。常言：渠初附孙宗伯淇澳，宗伯喜读书，每往谒，有所问，则口诵如流，以故极称之。不知其左右皆饱鄤贿，宗伯阅其书，必先驰报耳。黄石斋太史，留止其家，装假母以承欢，煦煦色养，心痛报病，尤为奇幻。黄太夫人语石斋：『汝虽孝，能及渠耶』？则太夫人先被欺，何怪黄公终身屈服。因得罪母舅，旧辅吴宗达具揭内阁，谓其杖母。温体仁欲借以倾文肃，耸激天听，遂致凌迟。石斋于经筵，屡屡陈冤，婴当宁之怒，不信于君从此始。刘忠端公念台，起总宪，疏辞云：『杖母之狱，不可以无告。坐臣与黄道周，俱因救郑鄤被谴，同罪异罚，心所未安』。遂触忌，不果用。然则刘公亦被欺，贻累君子多矣。

　　王永吉为仁和令，簠簋不饬，被计处，乃广行结纳，稍迁部曹，誉望赫然。遂由监司擢巡抚，晋少司马，总督蓟辽。陛见日，余闻其名，往候之，风霜满面，俨然以韩、范自许；而人亦莫不以韩、范期之也。甲申闻变，群望其统劲旅，入关讨贼，报雠除凶，而弃甲南奔，有辜引领。又藉奥援入北，晋内院，大被宠任。未几，病死。当其抚军山左，颇得民，有南王、北史之称，与史公道邻齐名。威庙知之，乃贳其连丧数十城之罪，不与马成名、潘永图同正法，反超擢总督，宠眷日隆，人皆骇诧。君雠不报，君恩未酬，鼠窜狐奔，夤缘北相，豕狗不食其余。

　　吴甡雅怀康济，以侍御赍帑金，账饥秦、晋，给散得法，人沾实惠。又疏陈贼势，深中机宜，遂荷特达之知，从佐枢，登揆席，畏懦缩朒，誉望顿损。又招致无赖台省，与阳羡争权，卒两败俱伤。余京邸与比邻，每日未升，云扳之声不绝。过其门，马扇杂沓，不知聚谋者为公、为私。人言阳羡好谄，故多媚子；兴化好名，故多伪士，其信然耶！两经国变，狡营兔窟，求活草间，贤者诚重其死。当思陵廷讯吴昌时毕，作色语曰：『两辅臣负朕，朕待延儒厚，乃纳贿行私』。命甡督师，延捱为推卸地，则甡之生平已彻睿照矣。沈惟炳领袖天垣，甄别邪正。风裁岳岳，降贼入清，佐铨副宪。房可壮山左侨楚，物望攸归，燕京定鼎，起籍为少司空。两人负国不忠，得罪清议。

　　吴昌时狡谋辣手，初入仕版，即工通内，遥折朝权。凡宫中动息，彼必预知，人服其通天手段也，群起而誉之。太宰郑玄岳，遂从仪曹调为文选，筦铨柄。招权纳贿，恣行无忌。蒋侍御拱宸纠之。威庙见婪赃累累，震怒，御中左门亲鞫，昌时不承。上命锦衣卫加刑，足夹几折，不胜痛，嗷嗷曰：『臣承认』。遂下狱，罪恶贯稔，智巧莫施，卒就西市服法，所谓山有才则杀其躯乎。昌时为大行，里居，凡郡邑长必执赘称门下士。彼峨冠博带，已方巾野袍，送至中门止。盖以师道自居也。有强项不服者，即于上台处螫孽，故无不望风靡。倪文正公闻其调文选，愀然曰：『恐非其福』。吴忠节公语人曰：『昌时与我有门墙之谊。然实鄙薄其所为，一生惟攫贿招权耳』。徐学士勿斋，为昌时姻家，云：『人皆欲市恩令人感，彼独欲示威令人惧，何得不败』。其见恶于诸君子如此。李映碧清三垣笔记曰：郑鄤、吴昌时，皆小人之尤也。一附黄学士，一附郑太宰。人欲击鄤，恐累黄公；欲击昌时，恐累郑公。故上独断，诛此两人。虽孔子诛少正卯，不是过。

　　杨枝起自负才名。崖然立异。超擢户垣，结党招摇，把持朝政。降贼，为吏政府，从事伪大堂。宋企郊上座，伪选郎顾君恩侍坐。枝起终日拱立于旁，不敢措一语，向之岸然矫矫者，竟安在哉！廖国遴尚气恃势，见事风生，而贪浮无赖，日偕枝起四、五辈，寻衅吓诈，群聚饮博，两人入阳羡幕，恣睢婪贿。孙侍御凤毛纠之，人皆以为非。吴忠节公长天垣，语人云：『两人自入户垣，从不守科发抄，非匍匐政府，则奔走铨曹，卖官纳贿是实耳』。始知侍御之纠非过。又司马陈新甲未下狱，两人同光时亨、倪仁桢倡议必杀之。及部审日，候徐司寇石麒，言不可杀者，亦此四人，徐公每对人叹息，盖前之必杀以索贿；后之不杀以赂入也。其横如此。

　　曹溶，少年倾险，利口喋喋；工揣摩之术，阳施阴翕。与人谈，一坐尽倾，因参阳羡相下狱。投贼，降清，为学院，婪赃无算。再起臬佥，黩货被纠，乃罢归。溶心事作用，大类昌时，而安享牖下，幸全腰领。天网恢恢或漏矣。

　　凡是诸人，咸窃附东林，为群流归向，而一败涂地，尽丧生平。则东林中，原多依草附木之徒也。余观若辈，皆龌龊小人，无足深责。窃骇圣主当阳，敢于魍魉昼见，兴妖作怪，做鬼装神，直至断送金瓯而后已。丙夜思维，茫不得其解。或是靖难时，景、铁、胡、黄诸公再生，以报瓜蔓之惨乎！不然，何狐群狗党，引类呼朋，若是之众耶！

　　京营之弊

　　国家兵制，有五军营。五军营变而为三大营，三大营变而为团营，团营又弊，而戎政府之名始立矣。

　　五军营者，高皇帝所定也。籍留守等四十八卫之众而训练之。有中军，有左哨，有右哨，有右掖，而总之曰五军。无事则环卫都城，有事则简师命将，分锐而出，制至善也。文皇帝仍五府之旧，增七十二卫。又以龙旗、宝纛等物下三千胡骑，立三千营。后往交址，得神枪火箭之法，立神机营。是为三大营，益详备矣。

　　洪、宣之世，海宇升平，兵革不试，将偷士窳，至于正统，嬉恬弥甚。此己巳之变所由兴也。于忠肃柄兵政，选三营精锐，分为十营，营各万人。其统之之法，则队长统五十人，队官统百人，把总统千人，都指挥统五千人，名为团营。训练之方，则有八阵，八阵分而为六十四阵，纤悉委曲，咸有条理。时郑给谏林有教练阵团，其法最详悉，想辅忠肃之不逮。虽未能尽如祖宗之旧，要以救弊举废，转弱为强，遇四方有警，则拨一营、二营，更帅而出，以杨洪、石亨、柳溥等为大帅，而进止机宜，一由谦，相顾俯首而已。

　　天顺务反景泰之所为，八年而复。

　　成化又增为十二营，曰：奋武、耀武、练武、显武。曰：敢勇、果勇、效勇、鼓勇。曰：立威、伸威、扬威、振威。每营万人，京兵六万，益以外兵六万，分两班隶之，期年一报代。初十二营之选也，精者曰选锋，不任者归本营，号曰老家。老家固已孱弱，而所谓选锋者，岁久而供役于私门，掊克于主帅，上下相蒙，愈益脃懦，与老家无异。

　　嘉靖庚戌，俺答吉囊叩关，无能以一矢加遗。都门尽闭，烽火烛天。世庙震怒，责令廷臣博谋强兵之策，乃请复三大营，改三千为神枢。大指如洪、永时，而规制为备。盖文皇帝建三大营时，挽强超石之士，不下三千余万。一损而为十万，再损而几于无兵。嘉靖虽复祖制，而兵籍存者，不能如团营之数。又缺额挂名，买闲替役，蠹弊多端，则当时已无兵矣。

　　万历承平，垂五十载，丰亨豫大，人不知兵，京营益成故事，率皆勋戚中贵家丁，窜籍其中。兵不识将，将不知兵，虽有提督勋臣，戎政侍郎，阅视科道，亦无有核隐占而清虚冒者。

　　驯至启、祯之季，权归奄竖，一切操练巡阅，尽在掌握，莫敢谁何。余在长安，班役多窜籍三大营，冒名支粮，每月支三、四石，遇操期则值人画卯耳，谁为综核清汰之者？南阳不可问，盖积蠹使然，匪伊朝夕矣。以故甲申寇至，倩街巷穷人守城，人给黄钱三十文。所放铳炮，不置铅弹，惟空响。文臣守门，皆不与知，而大珰典兵者，尽开门延贼矣。从来禁兵之弛，未有若是之甚者。使大司马有于忠肃、项襄毅、刘忠宣、马端肃其人为之整理，何至惰窳若此。即如世庙时，尚有唐公龙、翁公万达。穆庙时，尚有王公崇古。神庙时，尚有谭公纶、杨公博、梁公应龙。何代无人，本兵缺员，由择之不精、储之不蚤耳。始则说谎欺君之杨嗣昌，为之养痈。继则狡黠■〈琉，代王〉谋之陈新甲，任其支饰。终则钻营骗钱之张缙彦，巧于弥缝，侦探不真，束手无策。而三百年宗社，一朝涂地，可胜诛哉！虽兵乃专门之学，未可尝试。然余考崇祯末年，在廷亦尽有敏练知兵者，如大学士范文贞公、总宪李忠文公、留枢道邻史公、侍御世培祁公、职方吉人万公，皆师贞丈人，庶几御侮干城之选。而冯司马元颷奉旨举代，乃舍诸公不荐，而误引一筹莫展之张缙彦，以败坏国家。虽意实无他，只是目中无珠，仓皇冒滥，司马惭恨而死，想亦悔铸错矣。

　　剿寇事权不一

　　督师奉尚方剑，遥制半六合，诸大将无不得统视。蠢兹小丑，发兵击之，坑竖子耳！乃无一得当，寇日以猖，何也？亦曰：驭太远，鞭长不及；将日骄，尾大不掉故也。既分督主战，抚主守，如有机可乘，而切近之抚反坐视而莫肯先动。且镇不受制于抚，借口而俟其令，何所不误。何如省督，而责之抚。并省镇，而用副将。抚臣得而呼吸臂指之，以修封疆，各固其围，寇无所答矣。此年来办寇第一失着也。既设抚，又设督，又有督师，十羊而九牧，胜不居功，败不任罪，互相推诿，何所不误。庙谟舛错如是，直以封疆为戏耳，安得不养成燎原之势哉？夫督抚镇将，逗遛畏怯，由中枢驾驭失宜。有忠肃管柄，则杨洪、石亨敢不用命。有江陵当轴，则李寅城、戚南塘乐为之用。威庙只用杨嗣昌、陈新甲，皆委琐不知兵。宜左良玉、贺人龙等恣睢跋扈也。问谁秉国钧，而纷拿若是。温州薛三辅自难逭咎。虽然，吾尤恨兴化，彼曾身列行间，目击此弊，何不面陈，令事权归一耶！

　　深文峻法宪典火烈

　　威庙初登大宝，西曹无事，狱有丰草。己巳以后，始专任刑名，以搏击为威。法网严密，或从锦衣，或从东厂，或从登闻鼓，更有从诸常侍之秘访者已。赭在半道，而牿■〈艹大手，上中下〉盈犴矣。部曹不暇给，亦将自安之，道在人之死乎。贳城内三、四千人，元旦同祀狱神，祝文列名，公卿以下，诸曹无不备，大率兵农工虞之司耳。玉堂清署，无有也。未几，蒲坂杨太史世芳，以典武试黜不文，忤中贵人下狱矣。又未几，宫詹黄石斋先生，因论杨嗣昌夺情，谓其结党欺君，拟辟长系矣。四方之以弹章，以缉访，或飞檄，或缇骑系逮，入者背相望、踵相接也。时流氛豕突，邢襄之西山，渐逼黎阳。天雄兵备九台卢公，捕贼甚力，每告家人趣治行，吾将就逮，闻者寒心。

　　丁丑、戊寅以后，圜狴内人愈众，亦无所容足矣。押赴西市者，自春徂夏，日日不辍。余每过西牌楼，回马却步，戚然欲泣。大司寇郑公玄岳，冒天子党恶之怒，清出末减，削籍去。继此为季公晓湘、徐公虞永及少司寇惠公元孺，皆以问拟，从轻罢职。惟甄淑性刻深，代刘之凤为司寇。每语司官云：『但将应拟杖者拟徒；拟徒者拟戍；拟戍者拟辟。则上自不驳』。后被参下狱。狱中群欲殴之，提牢者拥护乃免。为法自敝如此。宪典火烈，人皆重足。虽尝命大珰曹化淳、首揆周延儒两次清理。然开释者多，留滞者犹不少。十七年中，赐阁臣韩城、宜兴死肆，中枢王洽、陈新甲于市。而一时封疆督抚大吏，如杨镐、王化贞、袁崇焕、颜继祖、刘策、耿如杞、杨一鹏、熊文灿、郑崇俭、邵捷春、陈祖苞、赵光忭、范志完、马成名、潘永图等，咸缚赴市曹，横尸于道。岂无诖误膺重典者，天道神明，人不可独杀。祖宗尊贤礼士之意，荡然无余，安得不酿成滔天之祸哉？然后知犬马草芥之说，垂戒远矣。

　　陈启新传

　　陈启新者，淮阳市儿。落魄无聊，为漕司佣书。潜迹燕京，冒称三科武举。因内珰以探消息，而知上之厌科甲也，疑台省也，始缩颈吐舌曰：『吾事济矣』。乃衣蒲席之衣，办不情之泪，泣涕交横，戴尺一，长跪于大明门外者三日夜。大珰曹化淳见之，捧尺一以入，其说毁儒术、倾文吏，以违众疾俗为名。上惊曰：『何处得来』？纳诸袖，把玩不释。急商位置之地，不以为宰相，则以为谏官，于是俨然领袖六垣矣。上意其察深渊之鱼；而新实井底之蛙。铨叙之用舍，流品之清浊事，则茫然也。惟以禁乘舆，监下马之细事，喋喋于上前。久之，上亦厌而镌其级。

　　时枢辅杨嗣昌，方以谈兵见宠，成侍御勇，郭侍御景昌纠之；皆落职拟罪。新恃宠而敢妒宠，稍稍摘其瑕。上称之曰：『能』。复其级，愈益发舒。时行取诸吏考选，窥上意而严吹索。与贪宰田惟嘉相比，倡为未考先汰之说，逐去数人。扬翔梧掖间，公卿以下，咸侧目，曰：『吾属不去，命且悬于此人』。而无聊不逞之徒，多相效。有以仓官上书，比例乞改河南道者，一时尽笑。新乃住朝房，俭日用，珥不毛之貂以为寒约已而奉公者。未几，而淮阳王太守昌时发其奸矣。又未几，而姜给谏采令仪真，而悉其状，连章击之。不孝之行，与索贿之迹，不可胜道。上乃赫然下之狱，使理正之。新至淮，潜逃。人传史公道邻实纵之去。于是上始有悔心，知从前为所卖也。或谓较之总兵申甫，一则僧也而将，一则武也而文。骗官营进，若出一辙。然甫以髡徒请缨，立取虎符。当夜多纳姬妾，再日暴骸芦沟。为时无几，所坏不过数妇人耳。若新以衣冠之肖，竟成魔天之舞乎。自新以骂世得官，吾辈思速化者，传新衣钵，上亦终俯听弗绝，冀遇其真，新诚幻如鬼，而豪于戏矣。嗟乎！此乃洹水苏臬佥所纂也。黎丘昼见，吐赤雾而阵青云，有玷兴政。余稍为删润而传之。

　　窃慨国家以科目取士，三百年来，未尝乏扶危定倾者，何至思陵之季，人尽营私，遂启积轻士大夫之念。于是，思保举，思换援，又思用世勋，即屠沽厮隶，无不网罗兼收。然后赝鼎竟售，平台召对，立谈取官，上之侧席抚髀良亟矣，而卒不收一手一足之烈。君诚孤立，臣尽比周。彼肉食鄙夫无论矣，东林固称才薮，持清议镇雅俗者，虽不乏人。求如于廷益、王伯安，何不数数见耶？果运丁阳九，天不生才乎？抑当宁文法深，诛夷亟，而人不敢以身试请也。三九大老，自鼎湖攀髯外，凡腼颜偷生，潜躯幸免者，清夜扪心，亦当愧死。

　　袁崇焕、方一藻、杨嗣昌、陈新甲、谢升等议款不终

　　袁崇焕，字自如，广东东莞人。少好谈兵，见人辄结为同盟，肝胆颇热。为邵武令，入计，匹马走山海关，周视形势，七日夜而返，人推其有雄略。天启间，为宁前道，遂擢辽抚，宁远一捷，自矜敌已破胆，必当献地求和。因遣喇嘛僧往吊，即议款，会去任而罢。威庙初立，廷臣交章荐为经略，赐尚方剑，隆重事权，召对面陈五年灭敌。上大悦，退语阁臣钱公机山。钱尤其失言，谓上英察，将循期责效。遂以措饷、用人等事再请，为推卸地。时毛帅文龙镇皮岛，名为牵制，糜饷多。钱问袁方略，谓当从东江做起。又云：『文龙可用则用之，不可用则杀之，胸中业有成算』。或云：『机山从田间大拜，陈山人继儒以文龙骄蹇，密劝机山令除之』。机山因授意崇焕。盖崇焕阳主战，而阴实主款。故至东江，即杀文龙，示信以就款局。瞰上弗之许，遂嗾敌阑入胁款，仍戎以无得过蓟州一步。庚午冬，东兵至，崇焕牛酒相慰劳。夜半，倏渝盟，拔骑突薄都门。崇焕入援，陛见，请统兵入城休息；上弗允。又请以三千人入城，上曰：『三十人亦不可』，所以疑之者至矣。而崇焕不悟，人言籍籍。咸谓其召敌胁款，遂以杀文龙为崇焕罪，下诏狱，罹极典，妻子流三千里，并戍机山，而款议不成者一。

　　嗣后又有瞽人周元忠者，狡而有口辩，以善卜为名，自诡曾为王化贞用间，说东西二部来归，欲挟款以饵我，时新安方一藻为辽抚，信之。密疏以闻，武陵在中枢，闻之喜，蜡书抵关门，日夕议款。又为大言罔上，引舜、禹、文王乐天保天下之说，请勉从款议。嗟乎！以一瞽人为司命，假东市以缓西待，冀数年不来，我得专力办贼，亦非失策。然摄空搏影，茫不得肯綮，嫚书流闻，武陵恐激上怒，嘱关门改窜其词以就款，及出督师，陈新甲任中枢，主其议益坚。然犹欲隐其名，会黄学士道周疏驳，中寝。戊寅冬，东兵从墙子岭入，天掠畿南。宣督卢公象升，统兵入援，战死贾庄。遂破济南，屠德藩，驱辎重而北，分监内臣孙茂霖、邓希韶得重贿，纵之出口，皆诛死。上抚膺叹曰：『大事几成，而为白面书生所误至此』。黄公于是婴严谴，而叹议不成者二。

　　时上念寇祸方殷，姑以金币缓东兵，可专意剿贼，密与辅臣谢升及新甲议。辛巳春，新甲令监军石凤台与之通，而患洪承畴挠其议。因锦州被围急，遣职方郎中张若麒往催战，欲乘间杀承畴以胁款，即向者袁崇焕杀毛文龙故智也。承畴先觉，入松杏城死守。若麒计不成，航海宵遁，丧我六师。谢升见边事大坏，又奏言，东边若肯款，款亦可恃。壬午，正月初八日，复与上定议，于是又遣瞽人元忠，同举人朱济之，京棍马绍愉、周惟墉、鲁宗孔等五人往义州议款，至五月间方归。东人不具表谢，而复得嫚语。上恨为所绐，大恚。初，与新甲密议款数十纸，戒弗泄。一日，诏至，新甲置案头，其仆不知，授塘报官抄传，为方给谏士亮所劾。又升常语台省，谓款事上曾于奉先殿祈签，圣意已定，诸君弗复争，众遂以漏泄禁中语具奏，上大怒，于是削升职编氓，而新甲亦以此服法，款议自是不终矣。

　　威庙听信内侍为失策

　　姜燕及相公曰：威庙十七年间，善政最多，而以听信内侍为失策。用阁臣，内侍矣；用部臣勋臣，内侍矣；用大将、用言官，亦内侍矣。论其大者，所得阁臣，则贪淫巧猾之周延儒、逢君朘民奸险刻毒之温体仁、杨嗣昌也。所得部臣，则阴邪贪狡之王永光、田惟嘉、陈新甲、谢升也。所得勋臣，则嫉善如雠听人播弄之刘孔昭、力阻南迁尽撤守御之李国桢也。所得大将，则纨裤支离之王朴、倪笼也。所得言官，则贪横无赖之史■〈范上土下〉、陈启新也。凡此皆力排群议，简自中旨者也。然其后效，亦可睹矣。且内侍所以得用者，总缘鄙夫热中仕路，一见摈于公论，遂乞哀于内庭。线索关通，中自有窍，门户搉折，从为之词。而外廷口持清议者，亦有黩货败伦之事，授之口实。遂以为攻之者，皆如是也。间以其事密闻于上，而上之意旨又变而授之，于是刱一秘方，但求面对平台，数语立谈，取官同登场之戏剧。下殿得意，类嬴贩之鄙夫。最可恨者，阴夺会推之柄，阳避中旨之名。明知利口覆邦，卒以持之有故，使人人隐忍不敢言，而天下事从此大坏矣。

　　万茹荼奏疏

　　万中丞元吉，于弘光时上言曰：『烈皇帝天姿英武，锐意明作，乃世不加治，乱日以滋者，则宽严之用乖，而任议之途舛也』。先帝初年，惩逆珰用事，委任臣工，力行宽大矣。诸臣狃之，惟争意见玄黄。强敌入犯，束手无策。先帝震怒，一时宵壬，遂乘间抵隙，中以用严之说。凡告密、加派、抽练，种种苛法，备悉举行。使在朝者，救过不暇；在野者，无复聊生。号称明作，乃十余年间，边尘不息，寇祸弥张，用严不效，先帝悔之。于是更崇宽大，悉反前规，以为太平可致。诸臣复思婪贿赂、恣欺蒙，每趋愈下，再婴圣怒，诛杀方兴，宗社继覆。盖诸臣之孽，每乘于先帝之宽；而先帝之严，亦每激于诸臣之玩。所谓宽严之用乖者，此也。国步艰难，势有极重，不可拘以理。事有默救，不可喻以言。乃议者求胜于理，即不审势之轻重。好伸其言，即不顾事之损益。殿上之彼已日争，国外之机宜遥制。如督师孙传庭，屯兵关中。有识者俱以为不宜轻出，出则粮绝兵败。关一不守，形势遂失。然已有逗挠议之者矣。贼既渡河，曾与今阁臣史可法、姜曰广言，急撤关宁吴三桂，俾随路迎击，可以一胜。胜则都城始固，继而闻平台召对，亦曾及此。然已有蹙地议之者矣。及贼势滔天，廷臣劝亲征、劝出储君抚军江南，语不择音，亦权宜应尔。然已有邪妄议之者矣。由事后而观，咸追恨沮者之误国。设事幸不败，必共服议者之守经。天下无事全利，亦无全害。当事者逞意见笔锋，必欲强人就我。于御寇实着，茫乎不讲，安得不成决裂之祸哉！所谓任议之途舛者，此也。大抵事须审时度势，当关中既陷，旋破三边，直渡河入晋，已成破竹之易。燕京孤立无援，虽诏勤王，远水不救，惟有急檄关宁劲兵，犹可背城一战。至于亲征避敌，抚军江南，分藩闽、浙，此皆万全之策。谁秉钧轴，谁筦中枢，陈演、张缙彦，欲逭罪得乎？然独怪留心国计，如范文贞、倪文正、李忠文，亦不闻牢执前议，痛哭排阍，何也？徒酒长沙之涕，孰挽鲁阳之戈，虽尽瘁攀髯，只完得身事，于君国何赖焉？余所以嚼齿痛恨光贼之阻挠，而于诸公不能不追咎失算云。

　　李忠文公斋沐具疏

　　甲申三月，贼破三关，直逼畿甸，国势危急。李忠文公邦华为总宪，熏浴具疏，请下明诏，令臣民死守。循太宗朝仁宗皇帝监国故事，急遣皇太子监国南京。越数日又请命定、永二王，分封江浙。其疏略云：臣去年入都，即请敕畿辅郡县，预备城守。秦督宜扼关固围，弗轻掷浪战。宜遣重臣督师防河，诸臣泄泄不省。以致百二山河，河决鱼烂。都城堵墙，一无可恃。恃京营，则刓敝垂尽。臣向年句稽清核，去任以来，尽付流水矣。恃援兵，则江浙骚动，荆襄糜烂，鞭长不及马复矣。恃积贮，则天子持钵，健儿脱巾，京师无两月粮矣。为今之计，皇上惟有坚持效死弗去之义，为中国主，则当守中国；为兆民主，则当守兆民；为陵庙主，则当守陵庙。周平、宋高之覆辙，非所宜闻。东南旷远，贼锋滋蔓齐、鲁，南北声息中断。神京孤注，变起不测。窃见东宫皇太子，天资英武，豫教端凝。正宜历试艰难，躬亲戎器。请亟仿仁庙故事，抚军陪京。即日临遣，钦简亲臣、大臣忠诚勇智者，专敕辅导，便宜行事。刻期趱水陆飞挽，集方州义师以巩燕云，遏寇冲。此宗社安危所系，不可顷刻缓者。贼兵骄师者，急檄关宁吴三桂，提师迎击，可以必胜。敕襄城伯李国桢，悉简京营精锐，出为犄角。守城之事，臣等力任之。皇上下诏罪已，悉发内帑蓄积，以饷战士，弗扃鐍为盗守。逆贼之首，未必不可藁街也。疏入，上袖之，遶殿巡行，且读且叹。疏稿■〈衔，口代彳〉袖，纸牍浥烂，犹不去手。密谕阁臣陈演，宪臣言是。演颇泄其语。既而群臣争疏南迁，群小争言抵谰。上恚且恨，并公二疏不行。噫！公之意以为主上决计固守，六军万骑，俨若盘石。贼虽狂狡，不敢越京城而南。皇太子可以按辔徐行，无道路之警。缓则收拾东南全局，以强干枝。急则号召燕、齐援师，以捍头目。此所谓经权战守万全之策也。公于此筹之已熟矣。请死守所以力杜播迁之谋，请监国所以全守固之局。昔有唐开元，房管画诏而开潘。有宋靖康，李纲抗议于决战。公忠谟伟略，不下二公，救亡图存，绰有成算。先帝识路自迷，操刀不断。却国医而待尽，仰毒药以趋亡。遂使次律拱手，伯纪结舌。庙社沦胥，主臣同尽。纳肝无救于卫灭，藏血何补于周危。宁不恫乎！有余悲哉！

　　南安子对症药说

　　王沂公笔录载：王继忠，真宗时典禁兵；戍守真定，为契丹所获，授以官职，大被亲任。因从容进说曰：『窃观契丹与南朝为雠，每岁赋车籍马，国内骚然，未见其利，孰若驰一介，寻旧盟，休兵息民乎』？契丹主纳之，于是成南北之好，封河间王。从此生辰、正旦，信使往来，皆赐继忠手诏，器玩服带甚厚，仍通其家信，岁以为常。彼土人称之曰：『古人尽忠，止能忠于一主。今后间王南北欢好若此，可谓尽忠两国矣』。然则继忠虽身陷异域，不能即死，与夫无益而苟活者有异也。余读之潸然出涕，曰：远托异国，昔人所悲。彼管敢、卫律无论己。李陵麤有国士风，而老母被戳、妻子鲸鲵；陵既辜恩，汉亦爽德。犹屏息駾喙，未敢显与宗邦为难也。五代韩延徽陷契丹，遗书晋王曰：『非不恋英主，非不思故乡；所以归而复逃者，正畏王缄之谗尔』！然延徽在，必不使契丹有南牧之忧，终同光世不复为寇。嗟乎！若延徽者，犹有人心哉。王继忠何如人，目不识诗书，口不诵周、孔，武夫败将，犹拳拳父母之国，解甲休兵也。得当报汉，李陵所疚心者，继忠忧为之。徇国全躯，耦俱无猜，乃有出身巍科，洊登华要，膺眷注之隆、受安危之寄，而败降屈膝，甘事仇雠。且席其吞噬之威，长驱荐食，颠覆宗枋而不恤也。职彼丑凶，振古无辈，而尚谓我报韩，我复楚，栩栩然以申胥、子房自解、闻继忠之风，当亦腼颜发赤矣。  
卷之四

　　明州野史拾遗氏蠒翁纂

　　马阮合交之由

　　阁部史公以四藩防江

　　马士英不知左帅避闯南奔撤江防兵以阻遏

　　南都三疑案

　　蠡城监国

　　王之仁攘夺义饷以致江干溃散

　　阮大铖代草假方国安、王之仁具疏请除东林余孽

　　思文即位于闽

　　端溪滇桂十六载纪元延统

　　郑芝龙父子祖孙三世据海岛

　　登州三叛

　　三王无贵相

　　马阮合交之由

　　安庆桐城，为文献之邦；自鲁岳方先生，绍明理学，沧屿左公，从而羽翼之，俗綦美矣！有阮大铖者，薄有才艺，荡轶名教，为乡评不齿。夤缘掖垣，遂同徐大化、杨维垣、倪文焕、傅櫆等深相结，专意与东林为难；凡逮死六君子、七君子，皆与其谋。合算七年一疏，排击善类，不遗余力；人以巨魁目之，然实非崔、魏党也。第籍奥援，以报复东林耳！珰败，蒲州相国定逆案，将大铖、维垣、櫆，并赵兴邦、亓诗教等，列名城旦，永为禁锢。大铖恨甚，每思乘间以图翻案。因奉旨举边才，耸田惟喜荐霍惟华，张捷荐吕纯如，冀死灰复燃。赖烈皇帝坚持不允，遂绝意仕进，流寓金陵，口□伎妾，教以歌舞，雅善填词，有春灯谜、燕子笺诸剧。马士英亦黔南世家，为宣府巡抚，以罪遣，同寓金陵。与阮大铖相得甚驩，间以女伎遗之，士英益喜，酒甘耳热，抵掌谈天下事，了如指掌，心服之，成莫逆交，以为江左夷君复见也。阳羡相再召，大铖迓之，干请甚挚。周言逆案难翻，问废籍中谁为若知交可用者，以士英将。时士英犹编戍籍，忽起凤督，茫然；既知大铖荐，甚感。甲申五月，援立圣安，晋揆席，遂破格荐大铖，举朝大骇。高硁斋、姜燕及两相国，以去就争之。司马吕东川器、佥宪郭六修维经、太常詹月如兆恒、给谏罗讱庵万爵等连章论劾。马怙权争胜，密请陛见，遂召大铖，奏对称旨，超擢江防。兵部左侍郎高相国面奏云：『起用大臣，须下廷臣公议会推，乃与祖制相合』。士英奏云：『高某未曾荐一人，今臣纔荐大铖，又云是逆党。国家多事，莫说逆党，即盗贼亦要用他』。大铖亦奏云：『若必待廷臣公议佥同，臣宁退守躬耕，决不入东林之党』。政府殿上相争，遂成水火。于是大学士高、姜两公、冢宰藐姑张公、虞求徐公、司寇石帆解公、总宪念台刘公、佥宪六修郭公、中丞世培祁公、大理格庵章公、太常月如詹公，一时众正皆去国，群小连类以进。蔡奕琛以少宰入内阁，张捷为吏部尚书、陈盟为礼部尚书，杨维垣为副都御史，张孙振为河南掌道，而袁弘勋、徐复阳、陈以瑞等，皆相继弹冠，一意掀翻世界，重理三案，至欲斵扬、左之棺，复兴同文之狱。而北骑渡淮，左兵南下，黄澍露檄声罪，假清君侧以掩避贼之迹。马、阮惧甚，撤防江兵以御之，而宗社倾覆矣。愚哉！马士英也，本非逆党，而误交匪类，甘居下流，千百世而下，至与秦桧、贾似道，同声唾骂。而稔恶贯盈，身膏斧锧，死为逆鬼、生号权奸，良足嗤矣。

　　阁部史公以四藩防江

　　长江之险，天所以限南北也；而长、淮之险，又天所以蔽长江。立国于南，则守江以为门户、守淮以为藩篱，是故轻重之权，不在江而在淮。宋范宗尹、胡舜举议裂河南、江北数州之地，分为四镇，择人为帅，使各以其地产之赋，养兵自卫，以屏翰王室，此奠安江左不易之策也。留都定鼎，督辅史公，仿此议立四藩，画地而封，以靖南侯黄得功、兴平伯高杰、东平伯刘泽清、广昌伯刘良佐四人充之。首尾相制，拱卫金陵，岂非良画？惜四人非刘、韩、张、岳，史公用非其人耳。贵池刘城言于公曰：『四人皆盗贼之余，非有恩义联结，知慕节概、树功名，垂声称于后世也。主弱必叛，敌强则降，主敌俱弱，则专制自为，而互相兼并。今内无老臣宿将，足以弹压；在廷推公防守，虽名督师，实出公于外。根本单薄，而欲使此四人者防江，是犹使狼守门，虎来未必能拒，而主人先不得动手摇足矣，公必悔之』。公得书果悔，而事已无及。于是，以滁州、和州等十三州县隶靖南，以江都、泰州等十五州县隶兴平，以山阳、清河等十四州县隶东平，以五河、灵壁等十七州县隶广昌，而四藩各不遵约束，并争扬州。扬本高杰分地，惧其淫掠，闭城不纳，于是杰统兵攻围，史公亲往安戢，马兵道鸣騄固守，百姓拚死力战。郑进士元勋持论稍通融，撄众怒被殛，而杰驻扎瓜步，日肆凭凌，置讨贼复雠于不问。竟符城所料。人心愁怨，四藩中惟得功稍忠顺，即刘良佐亦攻临淮为其分地，而百姓不之从也。嗣是以后，督辅日往来调剂，无暇安心料理防淮、防江；而权奸怙党，枭弁鸱张，日磨牙砺齿以吮江南半壁之膏血，一时内爨外难并作，而国事难措手矣。当时笑宋人无识，送得其君入杭、入粤，而今并宋人不逮焉。尚谓国有人乎？谁生厉阶，迄今为梗。春秋责备贤者，恐督辅史公，亦难辞其咎矣！

　　马士英不知左帅避闯南奔撤江防兵以阻遏

　　甲申季夏，闯贼被吴蓟国一败保定、再败定州、三败真定，遂自井陉西行；至平阳分贼屯山西诸隘，又分守黄河以阻其入，自往西安。而东人于十月发兵，一往山西、一往徐州、一往河南。乙酉，巡按中州御史陈潜夫，报称东兵将从孟县过河，步卒尚在，覃怀欲往潼关，皆叛将李际遇接引而来。督师史公疏请令高杰提兵抵开、洛，据虎牢，刘良佐防邳、宿，以备不虞；皆从之。先时，杰未降时，曾劫许定国一村，全家遇害，惟定国得脱，杰未之知也。至是奉旨防河，请联络总镇许定国同发。定国正在睢州，反下书愿以睢州让杰屯兵。杰中计，于正月初十日抵睢，设席接风，夜伏兵四起，将杰杀死；定国赴北投降，遂为向导，引兵而南。时闯贼闻东兵渡河，即日尽率其贼众由宛至襄，念中州诸郡不能复固，而楚自承、德、荆三郡外，已无余地。于是留妇女辎重于襄，自统各贼将从承天南下。闻左师在武昌，有舟师驻汉口，遂改路由荆州渡大江，取道石首，过洞庭至岳州，绕出武昌之南。盖武昌防贼止在西北，不料其绕而南也。左帅大惊，即登舟东下，挟楚抚何腾蛟同行。何以计脱，独身至长沙，而左帅遂至九江，御史黄澍令其掩避贼之迹，假清君侧以讨马、阮为名，传檄远近，声其罪状。马、阮大惧，调黄得功、刘良佐离汛防遏芜湖，又遣刘孔昭、方国安、朱大典同御之。刘泽清亦托名勤王，大掠南行，杨、泗、徐、邳，势同鼎沸。四月初八日，督师史公，三报紧急。奉旨：『上游急则赴上游、北兵惊急则御北兵』。可法叹云：『上游不过清君侧之奸，原不敢与朝廷为难，若北兵至，则宗社可虞，不知辅臣何以朦胧至此』？乃移书士英，请选将添兵；不听。十九日，召对大理卿姚思孝、尚宝卿李之椿、御史乔可聘、成友谦合词请备淮扬，给事中吴希哲，亦请先防淮扬，次及庐、凤。有旨谕士英，宜控御江北，不可撤江防兵。士英厉声云：『宁可君臣死敌，不可受左良玉杀害』。瞋目大呼，有异议者斩！帝愤愤回宫。希哲叹曰：『贾似道弃淮扬矣，吾辈死无葬身之地』！四月二十五日，扬城陷，阁部史公，同监军春坊中允卫胤文、庶吉士英尔埙、中书舍人何刚及扬州兵备道马鸣騄，在籍户部侍郎张伯鲸，俱死之。五月，东兵渡江。十二日，帝出奔，驻太平府城外。十三日，至芜湖，总兵黄斌卿遁，登中军翁之琪舟，将往浙，不果；豫王入金陵，礼部尚书钱谦益、忻城公赵之龙迎降，刘良佐叛，追帝于芜湖。十五日，及之，且召黄得功，得功不从；良佐伏弩射中得功喉，创甚，拔刀自刎。良佐挟帝去，之琪投水死。闯贼南奔辰州，将合张献忠；献忠入蜀，遂留屯郧阳。川湖总督何腾蛟进攻之，自成营于罗公山，食尽弥戚，自将十余骑走村落中剽掠，村民以锄击之皆死，不知为自成也。截其首献腾蛟，验左颅伤镞，始知是自成云。盖左帅畏自成之甚，不知自成之败而南也。南都闻左帅至九江，又不知其为避自成也。而举朝疑惧，总被黄澍一檄所误耳。高中丞斗枢在郧阳，所闻见最确者，亲以语余，实实如此。南都倾覆罪在黄澍，无所逃矣。

　　南都三疑案

　　洛阳既陷，福王常洵被闯贼所醢，宫眷逃窜，世子由崧得一护卫军牵率过河，寓太康伯张皇亲第，人无识者。甲申四月，巡按中州御史陈潜夫送至凤督马士英处，遂同四镇拥立为弘光帝。登极后，太后亦自河北至，帝不出迎，群臣奉凤舆至内殿下舆，帝掖后至殿隅，密语移时，群臣拱立以俟，秘弗闻；半晌始下拜恸哭，人皆疑揣。乔大理圣任先生在班行目击者，曾面语余：『或云帝实非真世子，福藩有一审理貌类，因冒认；语时戒弗泄，同享富贵』。又云：『入宫后，与帝同卧起』。事真伪不可知：第来时既不迎，逾顷始拜哭，而出奔又不同行，自往芜湖就靖国。太后偕马士英至浙，则事属可骇，一疑案也。

　　甲申十二月，鸿胪高梦箕仆穆虎，自北而南，途遇一稚子，挟与俱行，薄暮解里衣，则灿然龙也。虎惊询，云：『我王子，又易语太子』。以告梦箕，初犹疑。每言及先帝、先后，则长号。又问，闯入宫何呼，则故作羞恨状。曰：『我儿』。问娓娓宫中事，梦箕无以辨也，始信之。欲疏闻，继恐先帝血胤出，将不免。密送杭州宅，稚子至益骄，每酣饮则狂呼。梦箕侄高成无以禁，书达，梦箕惧，命载往金华浦江，然外人已啧啧矣。不得已，于乙酉正月疏闻：帝亟遣内臣冯朝进追回，自绍兴命府部九卿科道及旧日东宫讲读等官辨认。时刘中允正宗、李司业景廉皆言，太子眉长于目，而北使左公懋第疏至，抄有北示云：『北亦有太子到嘉定伯家掩面哭，长公主不相识』。周奎入奏，令侍书朱国诏等及尝为太子医癣内官辨认，皆以为非，及见袁贵妃，妃云：『太子有四虎牙，根甚黑；又脚下有痣，今无此，非也』。发刑部审，令其父兄出首，至是验之，无一合。继将宫中图问讲读何所，则谈指端敬殿为文华殿。又问讲读完所写何字，则以孝经为诗句。又问讲案上何物，曰：『不知』。虽正宗、景廉，不识也。已，戴给谏英至，以先帝曾亲鞫吴昌时，携太子至中左门，问何事何语，又问，嘉定伯何姓何名，皆不能对。未几，总宪李沾带数人升阶，始跪地乞怜。自云：『驸马王昺孙之明，非太子，为穆虎所教』。再讯时，搜穆虎衣，得梦箕侄高成家书，内有二月三月往闽、往楚语。审时皆张御史孙振为政，梦箕等既到，咸以甘言诱之明，以严刑加虎，所云往闽往楚，欲干何事，皆抵死不承。梦箕曾为史阁部买硝黄，欲并阱可法，梦箕无所及，惟口谇之明，仰天叹曰：『我为无赖子愚耳，然一念痴忠，天地可鉴』！四讯之明，高成自杭解至，复严刑鞫所言闽、楚语，梦箕惟请死，孙振等持闽、楚语甚坚，大理卿葛寅亮密言曰：『公等度朝廷力，能声左良玉、郑芝龙之罪，而制其死命乎？若其供也，含忍则无法，搜剔则激变』。孙振始悟，言之士英，不复根究矣。盖太子之假，人人皆知，而各藩镇黄得功、左良玉屡疏申雪，认以为真，有言蓟国公吴三桂密送于史公可法，可法转送兴善寺者；有言帝遣内监卢九德、韩缵周见，即叩头，独马士英往视以为伪者；又言旧讲官方拱干出叹息声，几得罪，人遂不敢言者。然史公实无此事，而士英则偕诸臣同视，非独视，若拱干则士英自苏州召验，亦未因叹得罪也。虽屡录讯词示各藩镇，终未释然。黄澍挟左良玉传檄讨马、阮，为太子申冤，至五月间，清豫王入南都，即问崇祯太子安在。乃召王之明与同坐，指语降臣曰：『此真太子也』。时谓之明来南，乃北延所遣以搅感臣民耳。又一疑案也。

　　乙酉三月，童氏自河南至，云为帝元妃。刘良佐令妻往迎，叩其颠末，云：『年三十六岁，自十七岁入宫，册封者为曹内监，时有东宫黄氏、西宫李氏。李生子玉哥，寇乱不知所在。氏于十四年生一子，名金哥，囓背为记，今在宁家庄』。言甚凿凿，妻信之，跪拜如见后；良佐素惮妻，亦以为然。童氏闻之愈骄，凡所过郡县，有司供应稍略，辄诟詈掀桌于地。间有望尘道左者，露半面大言曰：『免』！闻者骇笑，至京，帝以为赝，命送镇抚司审。初犹曰真，及刑拷，乃云周王妃，误闻周王为皇帝，故错认。然锦衣指挥冯可宗上童氏狱中所供福藩宫中事，缕缕数百言，非尽渺茫。又对天泣誓，咒帝负心，言甚愤激。况不讯之禁廷，而拷之诏狱，尤为非体；人益揣惑，又一疑案也。

　　蠡城监国

　　弘光元年乙酉，夏四月，镇守河南总兵许定国杀高杰于睢州，投北为向导，引兵南下。二十五日，遂屠杨州。京口水师都督鸿逵、郑彩，同监军佥都御史杨文骢，望风先遁。五月初九日，北兵从瓜步渡江，直抵丹阳。弘光帝于十二日，开通济门出奔，幸靖国公黄得功营。马士英护圣母，自溧水县往浙。一时同防上游者，总督朱大典、诚国公刘孔昭、镇东伯方国安及江防尚书阮大铖等，各率兵逃窜。四安、广德一带，焚劫甚惨。而南京礼部尚书钱谦益、忻成公赵芝龙，奉伪太子于十三日迎豫王。又出示令洪武门起，至通济、太平门、皇城一带，以河为界，安插满兵。刘良佐亦叛，奉豫王命追帝于芜湖。十五日，及之，得功中箭自刎。标下总兵田雄、马得功等，奉帝献功；御舟中军翁之琪投水死。于二十五日至金陵，帝僧帽蓝布箭衣，住西华门厂。本日，豫王设宴，伪太子上席，坐帝于下，数以宠任权奸、酗酒、荒淫诸罪。江南北进降笺者相继。时都督黄蜚屯太湖，总兵吴志葵、鲁蕴玙屯吴淞，而豫王于二十七日令贝勒统兵往直浙进剿。

　　先是，方、马各营从安吉州至余杭，省城惊扰，百姓手柴薪欲焚织监孙元德宅；以元德主纳兵也。越城原任佥事王思任上书马士英，责以误国，谓莫若明水一盂，自■〈勿页〉以谢天下，海内忠臣义士尚谅无他。如或逍遥湖上、潦倒烟霞，效贾似道之覆辙，千古笑齿已经冷绝。再不然，如伯噽渡江，吾越乃报仇雪耻之国，非藏垢纳污之区。职当先赴胥涛，乞素车白马以拒阁下。人争传颂之。五月二十四日，圣母抵杭，巡抚都御史张秉贞、巡按御史何纶、霍达、周元泰等朝见，迎入守备府暂住，懿旨以苏松巡抚张鸿翔为兵部尚书，总督直浙。陈洪范为全浙总兵。洪范先镇蛟川，奉使至燕输款，放回为反间，逢人劝降，名活秦桧。六月初七日，文武官并省城士民朝太后，请潞王监国，俞旨谕潞王：『尔亲为叔父，贤冠诸藩，昔宣庙东征，襄郑监国，祖宪具在，今可尊行』。潞王逊辞再三，于初八日监国，各官朝贺，令旨以本府曾长史为监国御史，前往方营，令发兵分守千秋岭、独松关、四安镇等处。又以嘉湖道吴克孝为巡抚，翰林简讨屠象美兼兵科，监阁部兵往苏州，同总兵王之仁堵遏。又令御马监太监李国辅、司礼监太监高起潜扼防平望。贝勒发牌到省，安抚秉贞同洪范首倡降议，令旨召各官面对，楚新安王华堞，愤争久之，不听；解冠带投地去。方国安碎按抚牌，率兵过江，官民逃散。十一日，令参谋中书顾明彪加兵科，往迎贝勒；于十三日抵北关，自万松岭进兵。潞王令秉贞造册，同洪范送款。贝勒至省，与潞王相见，叙宾主礼；各府缴印册，奉牛酒犒师者踵接，传绅袍朝见。行人陆培、旧光泽令王道焜，各投环卒。钱塘令顾咸不屈，遇害，士民醵金以殓。又聘旧辅钱士升、方逢年、高弘图、冢宰商周祚、徐石麒、宗伯姜逢元、总宪刘宗周、中丞祁彪佳、大理卿章宸、府丞金兰。高公、刘公绝粒卒；徐公裂帛自尽；祁公沈荷池；章公行遁；方公避居姚江；余皆归顺焉。

　　时周王寓萧山，惠王寓会稽，崇王寓钱塘，鲁王寓临海，贝勒遣骑修书，以参貂等物为赘，邀诸王相见。鲁王以道稍远，辞疾不至。周、惠两王渡江，偕崇王赴召，寻送南京，同弘光帝、潞王俱北去。

　　鲁王讳以海，孝王第八字。癸未，兖城破，先王与世子咸殉国。弘光时，南以王袭封，侨居上台，时戎政兵部尚书张国维驻东阳，分守宁绍道于颕驻吼山，潜募兵图兴复。而方国安屯诸暨，朱大典屯金华，声息相通，伺衅而动。闰六月初旬，颁门剃之令，人护其发，道路汹汹。又郡县奉檄，发民除道开衢为驰马之地，人情益恇扰。余姚原任九江佥事孙嘉绩，同户科给事中熊汝霖，因民骚动，首举义旗，斩姚令王玄如，而越城佥事郑之尹子诸生遵谦，■〈斥〉■〈也〉不羁，好施结客，马大令权奇、祁文学鸿孙辈，从臾之。

　　于初十日刑牲歃血，鸠集乡豪，奉遵谦为义兴元师，鼓行而出。途遇会稽令彭万里，手刃之，遂入府治，斩守张愫，悬首藁街。从民望请守道于颖为政，于以城守事付遵谦，而自提兵防江。嵊县诸生裘尚奭，亦募乡勇，同赴孙师，以书抵余云，义旗群兴，四明安得无一师相助？时余遁迹深山，因入城，偕沈太史廷嘉、葛太史世振、徐侍御殿臣聚议。谓谢太仆饶于资，向监军山左，曾身历戎行，宜奉之为主，同往恳之，坚持不允，曰：『势如压卵，若辈不畏死耶』！强之再三，峻拒如故。会钱员外肃乐，自东湖至，枉顾余，词气慷慨，因以主盟推之；唯唯，遂传檄。翌日会议城隍神词，合城士民树帜鸣锣，鼓噪动地。余昌言，『何不奉钱公』！遂拥至察院行台，罗拜推戴，誓众约束，密语联络蛟关为第一策，钱颔之。夜遗贡生华夏、王家勤，告以起兵之由。时王之仁已赴省缴印敕，令仍镇定海矣。至是帜然改正，约郡绅会双司署，谢大仆亦至，之仁曰：『军旅之事吾任之，然师行需饷，诸公幸推一人为司计，无令匮缺数目，属谢，余辈因以前劝主盟者改请理饷，而谢仍执前议固辞；持久不决。王忽瞋目攘臂，推刃向谢云：『汝昨令我统兵剿创议者，今复欲沮挠军机耶』？以书付众谛观，谢来手攫，王急纳诸袖，将甘心焉。余辈挽其手，始勉允理饷之议。于是，同至球场，禡师祭告，推毂登坛，王令缚孔别驾闻语、刘经历端起至，将以衅鼓。钱公力挽之，乃贳罪羁候输饷以赎，时石浦张参戎名振亦集兵同至，而慈水沈侍御宸荃，偕邑令王玉藻，团结乡勇协助。又洋游总戎吴凯自海至台，于是台绅旧靖江令陈函辉、佥事柯夏卿，于闰月望日，奉鲁藩传檄远近，共图兴复，以流寓户部侍郎宋之普为大学士，晋函辉礼部侍郎兼侍读学士，夏卿兵部侍郎，以藩府狎客谷文光为通政，妃兄张国俊为锦衣，李国辅秉笔司礼。而孝廉从龙者，翁明英、金维宁、陆符、张煌言、姚宗昌，罗名选、官生冯恺章等，皆钦赐进士，署行人、部曹等职。国维、大典及旧辅方逢年，具疏迎驾，令函辉、文光留守上台，王于七月自台至蠡城，以守道署为行宫，各官奉表劝进，即监国位，痛念先雠，流涕被面，臣民莫不感动。以逢年为首揆，专票拟。国维、大典东阁大学士，兼兵部尚书督师。封方国安镇东侯、王之仁武宁候，郑遵谦义兴伯，晋孙嘉绩、熊汝霖兵部尚书，兼副都御史。章正宸、于颕兵部侍郎，兼佥都御史。钱肃乐、沈宸荃、冯元■〈风劦〉俱为佥都御史。画江而守，分汛防遏，联■〈舟宗〉会哨，昼夜巡逻，柝声相闻。在廷设六曹，以朱兆柏为吏部尚书，李白春为户部尚书，余煌为礼部尚书，兼筦枢政。李之椿为左都御史，王思任为侍读学士，余既承乏兵垣，以庄元辰掌吏科，陈相才掌户科，王玉藻掌礼科，来集之、祁熊隹、邵秉节为兵科，何弘仁、沈履祥、翁明英、刘明孝、陈潜夫、徐殿臣，何纶、李挺、刘襄、王绍美、李长祥、朱常淁、任孔当、沈彩、庄恒等为各道御史，张文烶为吏部文选司郎中，姜垓、杨鹏翼、陶履卓、孙荣旭为四司主政，秦祖襄为礼部仪制郎中，举人马晋允兵部职方郎中，邵之谵为户部理饷郎中。而各省航海至者，聂慎行为大理卿，荆本彻为佥都御史，曹广为太仆少卿，沈泓为翰林编修，包尔庚、孙鼎俱为给事中，顾朱、谭贞良、李大年俱为御史。其三吴联结义寨，遥为声援，密奏通款者，吴易、陈子龙、张采等各授副都御史。方相国又揭叙协赞功，以余及庄元宸、来集之、王玉藻、邵秉节，各加太常寺少卿，仍管科事。故辅宋之普觊入直，两具疏缴有温纶，余同吏垣庄君纠之。奉令旨，宋之普林居将母，原未希图复召，不必苛求。之普自是裹足矣。冬初，晋国安爵荆国公，之仁爵兴国公。又封张鹏翼永丰伯，吴凯开远伯，方元科威远伯，方任龙靖南伯，俞玉定南伯，陈谦镇威伯，陈可立平南伯，张世凤永京伯，王鸣谦镇夷伯。张名振挂定西将军，姚志卓挂平原将军，裘尚奭挂宣义将军，潘茂斌挂镇江将军，陈万良挂平夷将军，李士琏挂开原将军。而以都督张慎为锦衣指挥使，都督张国俊辖禁旅，黄明辅提督东司房官旗办事，王之任提督九门禁捕，忠卫将军杨汝庆，勇卫将军池凤鸣为都督同知，总统护驾。又命兵科王玉藻、御史任孔当，巡视京营。刘愚、涂文辅、客光先协理司礼监。十二月，驾幸西兴，临江酾奠，分路进剿，各营俱扬帆前进，而王之仁独观望，维楫中流，不敢登岸，以致诸军深入无功而还。

　　丙戌，又以田仰、陈盟、柯夏卿、谢三宾，同入纶扉秉政。晋孙嘉绩、熊汝林、章正宸为阁部；正宸辞不受。李之椿疏请西征，加衔大学士，而以李白春摄冢宰，王梦锡为司农。春仲，辽将张国柱航海至蛟关，随路焚劫，直抵姚江，人心岌岌；而江干饷匮、兵饥，咸无固志。贝勒至钱塘曰：『此涧水耳，何名江』？分兵五路，一从闸口，一从西兴，一从观音堂，一从余家埠，一从山舋，联舰编筏，运输驾炮，隔江连放，碎方营厨灶。又凿天开河故道，放舟入江，而姜家嘴、吴家■〈氵义〉、牛头湾、翁家埠、岩门等处，密剳数营垒，皮帐相望，风鹤震惊。五月望后，国安兵一时瓦解，于是，王之仁从鳖子门出海。孙、熊、钱、沈诸营及郑遵谦继之，江上无寸版片帆，而东兵策马竟渡矣。监国先令靖夷将军毛有伦护宫眷世子往上台，有伦改从蛟关，为张国柱所得，赴省投降。监国率骑于二十五日至宁海，余司马煌，尽启九门，于士民出城避兵，乃从容肃衣冠自投东渡桥。陈太仆夫，偕妻妾联臂沈河。御史何弘仁，沈彩自缢。章公正宸披缁，于公颕、黄冠为方外之游。田雄奉贝勒命直抵台州，谷文光迎降。陈学士函辉、翁侍御明英俱缢死。沈侍郎履祥不薙发，被害。监国至新河所，侯文光同发，司礼李国辅奏曰：文光反复难信，不如登舟侯之。如言催进艇，而文光果引田雄兵急追，仅乃获免。出洋督师汝霖驾海舶至，遂护跸往福唐鹭门。孙师至翁洲，疽发背卒，殡芦花岙。监国至鹭门，以汝霖为首揆，钱肃乐为司马，封郑彩建国公。丁亥秋，舟次琅江，汝霖合家被彩沈于海。晋肃乐同马思理为大学士，赞密勿。沈宸荃筦枢柄，汤芬为总督。漳泉守巡道彭遇颽、于华玉俱返正，闽中郡县多恢复，惟福州省城为布政周亮工所守，未能克定。汀、邵群盗并起，据延、建，奉德化王慈烨为帅，踞将军寨，破大田、尤溪，攻顺昌、将乐，闽邮为阻。

　　戊子冬，北兵再入闽，破建宁，屠之。德化王被获，督师刘中藻守福宁州，援绝服毒死。肃乐劳瘁，病呕血卒。宸荃舣舟南日山，一夜飓风发失缆，同将卒皆覆于海。北兵抵漳州，郑兵遁入粤岛，遇颽、华玉复投顺被杀。

　　己丑，监国同阮进再扬帆入浙，时黄斌卿从隆封肃虏伯，据舟山，定西侯张名振据石浦，平西将军王朝先，据鹿径窦，各不相统。名振、朝先闻监国至，遣使奉迎，有劝斌卿阻兵相拒者，斌卿不从，自往迎驾。登舟甫下拜，阮进从旁斩之，并其军。以张肯堂为大学士，朱永佑为冢宰，吴钟峦为宗伯，李向中为兵部侍郎，张煌言以翰林学士管枢政，用计杀王朝先，并之。名振卒，又代统其兵。贡生董志宁，航海从王，授吏科给事中。

　　辛卯七月，北兵自宁波出洋进剿，以副将常进功为先锋，阮进接战，互有胜负。天忽大雾，对面不相识，兵至城下，人无知者。监国仓皇，同阮进、煌言扬帆，仍往闽海。肯堂、钟峦及志宁俱死之。永佑、向中不屈，被害。士民悉遭屠戮，妇女悬梁投井者，无算。未毕命者，皆被掠去。

　　丙申春，尽徒沿海民民入内地，翁洲又罹播迁之苦。监国于辛丑年薨于台湾，生有世子二人。长者郑成功以女配之，成功娶董进士扬先女为继妻，无子，止生一女，妆遣甚厚，世子以是居台湾，滋积致富。癸亥，福建水师提督施琅破彭湖，刘国轩降，为向导，直逼台湾。冯锡范挟郑锦子克塽投顺，开设为郡县。并遣二世子及郑王、益王、淮王、汝王等九人至福州，同克塽解至燕，闻将诸王安插近畿云。

　　王之仁攘夺义饷以致江干溃散

　　王之仁者，锦衣籍；司礼监王之俊弟也。弘光时南来，夤缘马、阮，为蛟关总镇，开金塘、大榭诸山，屯粮积粟，专利封殖。北骑南侵，业渡江缴印敕，令仍镇定海矣。会姚、绍师起，无路抵省，遂改弦，愿统兵堵遏。阁部玉笥张公，画江分守，令之仁驻防西兴，于是以长子崇谦练乡勇，开镇郡城。第四子鸣谦，留守蛟关。三窟既成，恣睢跋扈，渐不遵朝廷约束。余请于江上分文武二大帅，文帅以阁部张公为之，凡文臣之在行间者皆隶焉；武帅以镇东侯方国安为之，凡武臣之在行间者皆隶焉。业奉俞旨，因之仁封武宁侯，不便受镇东节制，遂罢。冬尽，监国视师萧山，分路进兵，张阁部自长河渡江，营六和塔。镇东自潭头渡江，至富阳扼其上游，于中丞、姚镇志卓自虎瓜山渡江，直薄西溪。孙、熊、章、钱、沈诸义旅，自龙王堂分渡江，营天开河一带。义兴自小亹渡江，进捣海昌。分拨已定，各即日扬帆前进，而之仁独维楫中流，逗遛观望，不敢近岸。盖西兴对草桥门为正兵，设之仁奋勇当先，交锋鏖战，而各军或从上游抄击，或从下游来攻，以奇兵出其不意，则首尾牵制，腹背受敌。而之仁推怀首鼠，坐观成败，以致诸军深入，无功而还。自此锐气沮丧，渐生携贰。至丙戌春，之仁令鸣谦差枭弁数员，分驻宁郡五邑守催，凡钱粮不论上供兵饷，丝毫皆解武宁藩，以致钱、沈诸公师不宿饱。又遣致姚江，悉索敝赋。熊、孙两公兵束手待毙。江干岌岌，遂成瓦解之势，则之仁攘夺义饷、狼贪虎噬之害也。况鸣谦纨裤乳臭，漫无长虑却顾，凡溃北航海来者，悉收为羽翼。有辽将张国柱者，舛骜自雄，鸣谦反为所制，受其牢笼。之仁益怀内顾，无心控御，北兵未渡而风鹤先惊，念蛟关不可往，遂从鳖子门出海，欲达翁洲，而黄帅斌卿从闽受封，自王扶余，不容厕足。南田、石浦，又为定西侯张名振所据。两雄不并栖，踯躅海中，栖泊无所。丁亥春，遂将家口沈海，自驾小艇至漴关，蟒玉乘舆，口称先朝大帅，不肯葬身鱼腹，愿赐一剑。洪院令至金陵，为代题，着即就彼正法，人称以忠义，不知其计无复之，又盗名以欺后世也。流毒稔祸，死不偿罪，余目击最真，聊述其情如此。江东耆老，至今犹为切齿，非妄语耳。

　　阮大铖代草假方国安、王之仁具疏请除东林余孽

　　乙酉冬，余在蠡城，日偕江上诸君子，玉筒张公、梧庵章公、雨殷熊公、瀛长于公、希声钱公、彤庵沈公，洎余师硕肤孙先生，商酌机宜，凡敷陈未悉者，令余面奏，同政府妥议，而在廷同志，如大宗伯管中枢武贞余公、总宪徂徕李公、吏垣庄君汉晓、兵垣来君元成、王君螺山、侍御何君书台、沈君视庵、翁君坦人、铨部张君湛生、姜君如须辈，协持清议，以练兵措饷为第一议。每聚手新亭，■〈氵〈林上口下〉〉然出涕；私相誓，谓我辈一腔血，不知竟洒何地，遑恤身家？而赤乌黑狐，熏莸糅杂，犹袭金陵陋习，卖官鬻爵，营私骗钱。余偕庄汉晓、王螺山两给练，痛愤填膺，首参宋之普去国，庶几揆席一清。而马、阮盘踞方营，日谋入直，余复具疏沥陈元凶误国，又思断送剩山残水。闻闽中已定爰书，两浙非逋逃薮。岂可容其兔脱，请敕镇东速为驱逐等语。两奸恨入骨髓。既营田仰入阁，同遂安相国票拟。又起逆案张文郁以司空，留守上台。陈尔翼以副宪开矿苍婺。复嘱大珰涂文辅、客光先起陈盟入纶扉秉政，余益愤愤。拜疏力争，谓殿下笼兴，远近拭目，只因误相一宋之普，遂令流寓正人，携手入闽。今又传用张文郁、陈尔翼、陈盟等，或别有径窦，或另示机权，不敢深论。惟是三臣者，夙附逆珰，舆论不齿，而一则留守上台，一则题荐开矿，犹畀散秩。独陈盟有催来供职之旨。当此鹓鹭盈庭，倏而豺狼当道，恐远近传闻，灰心裹足。群奸侧目，益衔余次骨矣。

　　又姚江户、兵两给舍，职方、理饷两司官，日肆狼贪，把持朝政，怨余辈正言规劝。凡镇弁乞恩未满欲者，皆规咎余辈沮挠，簧鼓蜚语，激之使怒，将寻斧推刃焉。于是，诸君子惴惴求去，汉晓联络蛟关，螺山催饷慈水，元成监军长河，视庵督朱宁靖，而余亦以孙师题请，监督西征，又因奉敕、申敕诸营，事竣复命，而为首揆方公面奏，省中缺员，宜留科臣仍司封驳，奉令旨着鸿胪传谕，照旧供职。余闻命踧踖，两次控辞不允，念一身为众肘之的，益不谂死所矣。

　　敓数日，方国安、王之仁合疏果至，乃阮大铖属草也。云：『臣武人戆直，不比文臣机巧，但记古语云：「权臣在内，未有大将能立功于外」』。又云：『去河北贼易，去朝中朋党难，今东林门户，假公济私，言清行浊，视臣等武职如奴隶草芥，作践已极。即威庙时，王朴、倪宠、柴时华等一班战将，一一曲杀之如屠鹅豕。文臣如传宗龙、陈新甲，老成知兵，恶其不相依靠，或陷之绝地，或戳于西市，使之抱冤赉愤，死不溟目，而门户之党，方且扬扬得志，今日言某君子，明日言某小人，撤边兵、造纸钞、括巨室、败款盟，以致闯贼兵入，掇如承蜩。及南都初立，未浃一载，祸心弥炽，旧辙无更。袁继咸、黄澍，唆拨左梦庚称叛于上游，史可法、吴尔埙挑激许定国句清于江北，兵力两牵，内衅复起，钱谦益当先，与范景文、郑三俊向日所养之走狗赵之龙，开门迎敌，天日在上，臣言一字一实录也。祖宗百战江山，被东林阁老、东林部院、东林吏部科道一手断送，不意尚留残孽遗奸，扬波张帜，如林某、姜垓、何弘仁、翁明英、刘明孝等，与冲边推病、载贿逃归、兄弟聚麀、公然嫖院及诏狱追赃、漏罪弹墨方新之孙嘉绩，皆谋入半间之堂，同掌东窗之算。臣与武宁侯王之仁，受恩隆重，军国大担在身，不忽见有限金瓯，一掷、再掷、三掷于奸党之手』。

　　此疏专为余及孙师硕肤而发，而旁及于姜、何、翁、刘四君。若冲边推病、载贿逃归，则指孙中丞鲁山。兄弟聚麀、公然嫖院，则指姜黄门卿墅。票旨属方相国，乃两为调停云。览奏历指祸源，皆由门户。诸臣党同伐异，良可浩叹。先生惩前毖后，杜渐防微，为国苦心，总求文武和衷，将吏鼓奋，尽免赡顾，蚤奏荡平。予敬书绅，永为佩服。大钺愤甚，再逞辣手，复假国安具疏，谓误国诸人，衣钵线索，无不袒东林。而祸贻九庙，毒流万方，自觉无颜，于是讳东林为复社，盟死缔生，招朋引类。其渠魁，则林某、姜采、姜垓也。臣言及此，发指眦裂，江上堵剿，有武宁臣及镇将扼防，臣当亲朝面奏以清奸逆。再徼温纶云：『天步多难，全赖文武同心，销融朋党，共奖王室，颙望悉力堵御，慰予眷怀，不必以琐事介念』。盖攻击方兴，玄黄迭战，将复见清流之祸，而江干飞渡，风鹤震惊，一时顿冰消瓦解。今诸君子或尽瘁，或捐驱，琴悲满目，而余尚跧伏林莽，幸全首领，回意当年，痛定思痛，良用怃然。

　　善乎余师孙公硕肤之言也，东林诸公，何负于国？殉难如倪师文正公、范质老、李懋老、王尊老、刘念老、徐虞老、祁世老、马素修、金伯玉、徐勿斋、夏彝仲辈，何一非当年指斥为党人者。若钱谦益等，改头换面，原非东林。疏中如史道老、郑玄老、袁临老，不遗余力，更相挤排。信史千秋，一任颠倒，拔舌地狱，应为此辈而设。不佞与门下，首罹凶锋，传之天下万世，齿颊为芬。知我爱我，莫此辈若也。然从此打算愈密，种毒愈深。不知如何作解免，门下不可不自为计，亦当代为不佞计，死于奸党，何如死于封疆，如文信国间关万死，犹冀报雠，直到移祚，方以一死明志，则余息尚存，吾辈不可不免！此书言言实录，聊为抽笔记之，留此一段公案，垂信千秋云。

　　思文即位于闽

　　南阳唐藩，名聿键；太祖后也。父殁，失爱于祖端王，两叔谋夺嫡，久未请名。端王薨，巡道陈奇瑜、郡守王之柱为疏请，得嗣封，因手刃两叔。当是时，南阳为寇冲。崇祯八年后弥甚，王尝望烽火烛天，思天下且大乱，对仆隶拊髀太息曰：『安能郁郁久居此乎』时周王好行其德，福王日闭阖饮醇酒，崇王奉浮屠，战守事一无所问，而南阳日陈兵自卫，得才武称。然王恣自用，又不恤其宗人过，寝淫上闻，上念南阳要害地，而王书词不逊顺，失藩臣礼。会都门有急，王请提军人援，不允行，廷臣因文致其罪，乃始下诏废为无人，禁锢高墙。

　　癸未冬，路振飞为漕运总督，望中都有王气，厚结之。

　　甲申夏，以登极恩赦出，值金陵不守，京口总兵郑鸿逵、郑彩，望风先遁。遇王挟之入闽，遂与安南伯郑芝龙、巡抚都御史张肯堂、巡按御史吴春枝、在籍礼部尚书黄道周等，定议立为监国。王性率直，喜读书，手草传檄，洒洒数千言。鸿逵请正位，不然无以压众心，而杜后起。诸大臣多言监国名正，出关尺寸，建号未迟，而学道李长倩有急出关缓正位一疏，不报。拥立者觊翼戴功，定仪于闰六月十五日，即皇帝位于福州，改福州为天兴府，以布政司为行宫，改元隆武。是日郊天，大风震地，拔木扬沙，及驾回，尚宝卿坐马勿惊起，玉玺堕地，损其一角，人咸异之。封芝龙、鸿逵皆为侯，俄进龙爵平国公。设六部、九卿，以张肯堂为吏部、李长倩为户部、曹学佺为礼部、吴春枝为兵部、郑瑄为工部尚书。马思理为通政使、郑广英为锦衣都督。以天、建、延、兴为上游；汀、邵、漳、泉为下游，各设抚按。县升府、府升道、道转内卿，一命以上，咸与宠赐，于是敷求耆硕，蒋德璟、黄景昉、黄道周、何楷、陈洪谧、林欲楫、朱继祚、黄鸣俊皆为大学士。又起曹樱、何吾驺、郭维经、叶廷柱、林增志、李光春等，以次至皆入阁。其远不能至者，王应熊、姜曰广、刘同升、杨廷麟、刘宗周、路振飞、陈奇瑜等，列名内阁至三十余人。在阁者亦不令票拟，皆帝亲批，奉旨至数十行，朝令夕改，久亦忘其前旨矣。德璟、景昉、欲楫皆力辞，行人以死请，乃至。改庶吉士为庶萃士，命苏观生主之，观生故王府僚属，最膺宠眷，时内外文武济济，芝龙集廷臣议战守，兵定二十万，自僊霞关而外，宜守者一百七十处，每处宿兵多寡不等，计十万。其十万今冬整练，明春出关，一枝出浙东，一枝出江西，合全闽、两浙、两粤之饷计之，尚不敷。

　　而粤西靖江王闻南都变，起义兵，隆武诏至，不服。巡抚瞿式耜，移书两广总督丁魁楚为备。又檄思恩参将陈邦傅防梧。有焦琏者，为广西总镇杨国威旗鼓，式耜授计于琏，同邦傅擒靖江王及国威吏科顾奕等，械送天兴，骈斩于市。以擒靖江功，封魁楚为伯，晋式耜少司马。

　　而浙东张国维、朱大典、方逢年、孙嘉绩、陈函辉等，奉鲁王为监国，募子弟兵防遏西兴，实为闽外护。帝遣御史郭贞一往温台，王景亮往金衢，各催饷来解。又命兵科给事中刘中藻，赍诏宣谕；刘至蠡城，目击江干劳苦，不宣诏返命，面奏浙东奋勇状，宜同心恢复，不可自相矛盾。大触帝忌，拂衣归，闽、浙遂成水火。时群臣请出关者，章满公交车。帝亦欲躬履行间，芝龙以饷匮为辞。十月，曾皇后至，迎入宫，乃暂止。初，帝孤身南来，鸿逵以美人十二献，及后至，乃大兴将作，构宫殿、开织造。后性警敏知书，每召对奏事，辄屏后听之，共决进止；帝亦严惮焉。邵武守吴炆炜、推官朱健，坐倡逃；建阳令施■〈火豦〉，坐贪酷；俱殛死。照磨署龙溪县谢泰宗，以贪罚八千金，放回籍。阁部黄道周募兵江西，芝龙不与一钱，帝发空剳百函为行资而已。道周以剳号召得数百人，与杨廷麟、万元吉合兵进剿，路出新安，战败，同都御史金声擒至金陵，道周绝粒积十四日不死，寻与声同遇害。中书赖雍、苏继谨等偕殉。司农李长倩以饷不继，忧卒。帝乃决意亲征。

　　丙戌二月，驾驻建宁，楚抚何腾蛟、江督杨廷麟皆具疏迎驾，帝意欲往江西，芝龙固请回省，乃驻跸建津。而晋司马吴春枝大学士居守，不受，留驻浦城。六月，吴炳自江右入关，命以藩辖提调秋闱，而以编修刘以修为主考，取中举人叶瓒等百名，犹雍雍太平象也。太子生，群臣表贺，谭恩肆赦，郑氏厮养卒皆得三代封诰，撰敕织轴，日不暇给。当是时，兵羸饷竭，上下离心，而举朝梦梦，犹然粉饰太平，不待识者而知国势之难支矣。

　　北兵既定浙东入闽，至建宁，巡关兵科给事中黄大鹏、御史郑为虹，俱不屈，大骂被害。帝定计幸赣州，八月，启行，犹载书十车以从。监军钱邦芑，先期清路，颐指郡邑，恐吓金钱。二十四日，抵顺昌，闻北兵过剑津，始仓皇骑而奔。从驾者何吾驺、郭维经、朱继祚，余皆散去。曾后入小舟，帝顾从官曰：刘宫人有娠，好护持。已而何与郭亦去。北兵抵顺昌，搜龙杠，得马士英、阮大铖、方国安父子连名请驾出关为内应疏，在已降后，大铖方游山，自投崖死；仍戳尸。士英等骈斩延平城下，家口百余，悉给赐。兵过延平而东，陈谦之子帅数骑追驾。钱阁部肃乐在闽纪帝亲征事云：『碧居上人自长乐归，传圣驾已至赣州』。又云：『上与后单骑至一村，追急，猝投蒋姓之家。俄追者至，诘问再三，终不泄；欲搜捕，此人呼乡勇与战，大败乃去，驾得出』。呜呼！此人真义士哉。近又闻驾在大帽山，语涉不讳，未知的否。北兵至福州，芝龙降，礼部尚书曹学佺自缢，大学士蒋德璟绝粒死之。永历元年乃谥帝为思文云。

　　端溪滇桂十六载纪元延统

　　泰昌元年，封桂王于衡州。王，神祖第五子也。崇祯癸未，献贼犯永州，巡按湖南御史刘熙祚遣兵护王，南行入西粤，暂寓苍梧。以第二子由榔封永明王。王薨，永明尚在衰绖，有贤声，人望属之。

　　丙戌九月，天兴不守，两广总督丁魁楚、粤西巡抚瞿式耜会议监国，而大学士兼兵部尚书吕大器来自闽，南赣巡抚李永茂以守制回，同至端溪。式耜言，永明贤，且系定陵嫡孙，当立。遂定议，于十月初九日监国，十四日即皇帝位，改元永历，以肇庆府署为行宫。晋魁楚、大器为大学士，大器筦中枢，魁楚兼戎政，式耜以东阁大学士兼少宰，管铨。

　　时粤东省城布政使顾元镜，与旧阁臣何吾驺、苏观生，于十一月立隆武弟聿■〈金粤〉为帝，改元绍武。以学道林佳鼎为总督，统兵下肇庆，南海旧阁臣陈子庄以书达瞿，趣兵东下，而自为应，歼苏，帝遣兵给事中彭耀往，谕以伦序监国先后，观生等不从，杀耀。于是，加式耜宫保衔，行大司马事，往东峡口御之。十一月十五日，对仗，一炮歼林，侦者误传瞿败，帝出奔。太后马氏通史书，召科臣李用楫、台臣程源等面诃无固志，并责诸弃逃状。会瞿报至，知前讹，诸臣伏地引罪，遂奉帝返端溪，遣靖江伯严云从护两宫达桂林。又封太后弟马吉翔为文安侯，皇后兄王维恭为华亭侯。北奄王坤者，自南入闽，至粤，仍秉笔司礼。内批户部郎中周鼎瀚为给事中，式耜言与祖制不合。又吕大器病免，以粤督王化澄贰枢，内批升大司马。瞿式耜言，化澄诚贤者，斜封墨敕，不可为训，皆弗听。晋永茂大学士，知经筵，以守制辞，茂荐陕西布衣刘湘客为御史，不用，茂即日解舟去。式耜又疏论大臣荐贤，新朝盛事，司礼辄去取其间，无以服御史，何以安大臣？吏科刘鼒劾坤；帝怒，逐鼒。御史童琳，参总宪周光夏越序题差，紊乱台规，命廷杖，式耜皆力救获免。以翰林简讨方以智为中允，改御史刘湘客为编修，充经筵讲官。

　　十二月，清总兵李成栋突入广州，令杜永和擒绍武，并周王、益王、辽王，皆杀之；苏观生缢死，何吾驺、顾元镜投顺。栋发兵往南韶，而自下肇庆。二十五日，早朝，闻报，式耜请督兵防峡口，帝肩舆出城，驾小艇上西峡。

　　丁亥正月朔，再达梧州，于梧守陆世廉取五十金为雇夫费，北进府江。魁楚走岑溪，化澄走浔州，永茂、晏日曙、太仆田芳，俱潜遁博白县。护驾惟司农吴炳、翰林方以智、文选郎吴贞毓、给事中唐针、御史程源、中书吴其靁、洪士彭及金吾马吉翔等。栋定肇后，令副将张月克取高、雷、廉三郡，遂入梧州，巡抚曹烨降。又令副将阎可义攻琼州。

　　二月，帝至桂林，吴炳、方以智并相。式耜自肇至，肃殿陛，敕守御，定都于桂。以王锡襄、文安之入阁，周堪赓、郭都贤、刘远生为六卿，金堡、丁时魁为给事中，赵继鼎为御史，何腾蛟为督师，大学士堵胤锡、傅上瑞俱为巡抚都御史。魁楚在岑溪，屯兵千余，水陆设伏，大战藤江，兵败；被成栋射死。温江、平乐相继归款。时，楚省武岗州及长、衡、永、宝四郡，尚为我守。王坤又劝帝趋楚。式耜言，半年之内，三四播迁，兵心民心，孤疑局蹐，楚不可遽往，粤不宜轻弃；不听。因请身留桂，乃命式耜居守桂林，各路悉听节制。以智忽弃妻子入山去。吴炳、王化澄典阁务，并马吉翔等随行。

　　四月，上武岗州，以巡道严起恒为大学士。江北、河南土寨曹志建、王朝俊、郝永忠等来归，封志建永国公，余俱锡五等爵。晋何腾蛟世袭侯，守衡州。堵锡胤为总督，守长沙，声势稍振。当平乐之不守也，北兵直薄桂林，城中震恐。适新兴伯焦琏自全州归，控弦提兵接战，稍却之。式耜又疏请安国公刘承胤兵，承胤发数千人来援，用西洋炮奋击，北兵退去，桂林获全。琏久将桂，得桂人心，式耜以国士遇之，故得琏死力，以保桂功封式耜临桂伯，辞不受。再疏请返跸全阳，不报。

　　八月，孔有德破长沙，衡州总兵黄朝选、杨国栋被执。二十四日，武岗兵败，帝踉跄出奔，两宫无不徒步。吴柄至庆远府，觅二小艇，载帝及宫眷。

　　十一月，至象州，欲往南宁，又为乱兵所阻，乃次柳州，督师何腾蛟、阁臣严起恒及刘湘客咸至。桂南侯郝永忠、宜章伯卢鼎亦来自楚。式耜复疏言：『柳州猺獞杂处、不可久驻』。时腾蛟与永忠、琏、鼎等分防驻汛，马吉翔力挽帝舟，乃分阁臣化澄、吏部左侍郎吴贞毓，间道护两宫往南宁，帝乃溯舟西上。

　　十二月，始达桂林。瞿与严同相，君民上下，鞬户避兵。

　　戊子二月，有允成、伯霍、允中者，抢入大内，劫帝于寝被中，置之城外，将在城职官，吊拷，饱乃扬去。锦衣吉翔，备布袍竹轿而行。

　　三月，至南宁，相随者惟起恒、吉翔及司马萧琦等七人耳。式耜奔樟木港，刑部侍郎刘远生、给练丁时魁、万六吉及湘客俱至。草檄分路四发，促焦琏兵入援，式耜于四月朔复入桂，督师腾蛟自永宁至，滇镇胡一清及焦琏自平乐至，督兵三面御之，北兵渡甘棠去。腾蛟列营榕江，式耜督勋镇取全州，令巡抚鲁可藻下梧州。帝在南宁，太子生，册为皇太子，肆赦，诏名曰「万喜」。

　　六月，李成栋反正，以全广归朝廷，遣洪天擢、潘曾纬、李绮三人赍奏，请驾跸端州。初，栋于丁亥收缴粤东文武官印信五十余颗，取制台印藏之。有爱妾揣知其意，朝夕从臾，栋曰：『怜此云间眷属也。妾曰：『我敢独享富贵乎？请先死尊前，以成君子之志』。遂自刎，栋抱尸哭。明日，即衣冠将制台印，具疏迎驾。又金声垣据南昌，藏表疏于佛经部面中，遣朱谋■〈例上土下〉赍奏亦至。两粤皆入版图，式耜再请返桂。又令简讨蔡之俊、给事中蒙正发迎奉，竟由梧入端溪。于是化澄再相，朱天麟从太平要大拜，晏请自田州出为冢宰，吴贞毓以少宰兼副宪。先遣下广，答谕成栋。张凤翼以兵科兼翰林，张佐辰自贵州来掌选，庞天寿管司礼，顾之俊亦随驾。曾经出仕，佥曰迎銮。游手白丁，诡称原职。六曹九列，济济跄跄。

　　八月朔，帝至肇庆，栋百里外迎接。宫中储银万两，以备赏赉，衣饰器皿，亦值万金。政无大小，必禀命而行，封栋为惠国公。栋将上南雄下赣州，面奏曰：『南雄以下事，诸臣任之；廋关以外事，臣独肩之』。因留养子元胤留守端州。袁彭年者，自号清流，业降栋为学道，归朝，擢左都御史，搅权植党。元胤本姓贾，中州人。彭年隆重其体，以内外权属之，自名返正功臣。于是既降复归者，曹烨为兵部尚书，耿献忠为工部尚书，洪天擢为吏部侍郎，毛毓祥为通政使，潘曾纬为大理卿，李绮为学道。而自粤西来者，王、严、朱三相公，冢宰晏清、少宰吴贞毓、六科吴其靁、洪士彭、尹三聘、许兆进、张孝起为一派。从各路来者，宗伯吴文瀛、命宪刘湘客、吏科丁时魁、户科蒙正发、礼科李用楫、兵科金堡、文选郎施召征、光禄卿陆世廉、太仆马光、仪曹徐世仪等为一派。其广东省太仆卿杨邦翰、翰林陈士杰、验封吴以运、职方唐元楫、给事中李贞、御史高赉明等又为一派。望风景骛，元胤之门若市。

　　十月，元胤受栋密计，斩清督佟养甲于德庆。粤东全省，非奉栋咨，大小有司官，不得擅除授；桂林、平乐，则瞿相国为政；庆远、柳州，则焦新兴为政；浔南、思太，则陈庆国为政；吏部袖手杜门而已。台省希栋意，共击陈邦傅。邦傅浙籍，初镇粤西，隆武挂征蛮将军印，永历封思恩侯，晋爵庆国公，曾有降启到广，为栋所鄙。至是攻之者，兵科金堡最劲，邦傅辨疏，请堡为监军，观臣十万铁骑。阁臣天麟票旨依允，有『金堡从来，朕亦未悉』语。吏科丁时魁曰：『堡论邦傅，即今监纪。又论郝永忠，若请其首，亦与之耶』？于是，率六科缴印于入阁，入丹墀，挂冠而出。帝正召马光，追论五年前永州被难逃入全州事，闻外哄，大惊，赐谕元胤，前旨收回。天麟放归田里，令诸臣照旧供职。袁彭年上疏曰：『（无）臣客岁以三千铁骑西来，今日君臣安在』？帝持其章泣愬，举朝大骇。

　　己丑正月，北兵破湘潭。督师腾蛟被执，不屈，死之。

　　二月，破信丰，栋殁于阵。声桓据南昌，昼夜攻围，王得仁被杀，声桓投水死。一时警报垒至，奔逃相继，于是，以栋中军杜永和封江宁侯，行两广部院事。命武陟伯阎可义镇南韶，以梅关守将杨杰为南雄总兵，新泰伯郝尚久防潮阳，奉化伯黄应杰守惠州，宣平伯董方策驻罗定，安乐伯杨大甫备苍梧。甫纵兵剽掠，命元胤斩之；以安定侯马宝代之。可义病卒，令宝丰伯罗成耀提督南韶。

　　四月，贼张献忠养子孙可望遣龚鼎献南金二千两、马四匹，求封亲王名号。西粤南宁，与滇中广南错趾，可望来檄，有不允即提兵出战等语。邦傅恐甚，令胡执恭矫诏封监国秦王。金堡驳之，谓秦王非异姓之封，监国乃即真之渐，遂定封为荆郡王，可望不受后封。督师堵胤锡败于楚，乃浮苍梧，下崧台，风鹤震惊，人无固志。起恒独相，尚纷饰太平。赠腾蛟中湘王，成栋宁夏王，帝设坛挂帛亲祭。除夕，耿尚兵抵南雄，杨杰自刎。惠州黄应杰降。罗成耀闻报，弃韶遁。

　　庚寅正月，帝戒舟北上；金堡争之，不得。式耜请留疏亦至，而帝移德庆，抵梧州矣。以舟为家，起恒亲书水殿二字于帝所御之船。元胤不敢西，停舟肇庆。袁彭年赴广投诚，捧犒师银，哭陈前年叛清非本心，耿尚麾出之。

　　二月，下大常卿吏科都给事中丁时魁、兵科左给事中蒙正发、工科左给事中金堡、詹事府詹事礼部右侍郎刘湘客于锦衣狱。先是，户部尚书吴贞毓、礼部右侍郎郭之奇、兵部左侍郎程源、右侍郎万翱、给事中李用楫、张孝起、朱士焜、李日炜、御史朱统铜、王命来、陈光胤、彭佺等合疏，论左都御史袁彭年及时魁、堡等结党招权罪。令锦衣张鸣凤、王应科勘问拷讯。廷杖时，堡惟呼皇天后土、二祖列宗，臣未常负国而已。时魁谓朝廷兴此大狱，亦当稍留元气。无论时魁是三百年留下的臣子耶，是三百年留下一个有发的百姓，如此处分亦足矣。瞿相国七疏争之，不得。贻书司礼夏国祥云：『上乃有此过举，殊非老臣为祖宗拥戴之初意』。于是程源、朱谋■〈例上土下〉讙然；谓式耜欲谋废立矣。华亭侯王维恭泣奏中宫，杀谏臣是亡国事，奈何效之，乃得末减戍遣。堡自叙云：『人臣不幸当板荡之时，报国有心，致君无术』。一朝处侍从四人，而屠沽儿为问官，破为诏狱，旋砍生柴为刑具；而为罪臣者，方且称天呼祖而承之，不亦轻朝廷辱当世士哉！

　　十一月，耿尚兵屠羊城，杀李元胤，全广皆没。孔有德薄全州，直入严关，卫国公胡一青、开国赵印选，以分饷入桂。榕江空壁，武陵侯杨国栋、宁武马养麟，从仄径驰堵；未及战，奔溃，一青、印选潜遁，瞿相国冠带危坐署中，总督张同敞自灵川回。谓曰：『事迫矣，公将若何』？瞿公曰：『封疆之臣，知有封疆。封疆既失，身将安住』？敞曰：『公言是也，君恩师义，敞当共之』。呼酒笑饮，家人请出城再图恢复；公不应，挥之去。明日被执，偕同敞死之，有致命诗。金给谏堡业披缁，上书耿尚请改葬式耜、同敞。吴江义士杨义，为具衣冠棺殓，同瘗于桂林北门之园；时庚寅冬季也。帝遂至滕县，上南宁，入士州，相随者四人：严、王二相国、马吉翔、庞天寿而已。余皆散去。

　　壬辰，忠贞营李赤心、高必正、党守素等来归，俱赐五等爵。赤心等，皆闯贼部曲。湖南北既去，遂由郴、桂入梧州返正。孙可望自滇遣郝九仪至南宁，传令杀内阁严起恒等十五人。帝往安龙，惟李定国不失臣礼，于是封定国为晋王，令经略粤西。刘文秀蜀王，经略两川。可望仍以秦王恢复川南、湖北。可望怒，欲攻定国，杀内阁吴贞毓等十八人。定国统兵围桂林；破之，孔贼合家焚死。可望与定国不协，互相攻杀。

　　甲午，定国大败可望兵，遂奉帝入滇，可望力不能支。

　　丁酉，吴三桂统大兵自汉中进捣，全蜀悉定。刘文秀死，子震就抚。可望亦降于三桂，送至燕，封为义王；寻被酖。而帝在滇南，五六年间，固围守疆，守疆颇安辑。以扶纲杨在为大学士，张佐辰为吏部尚书，程源为礼部尚书，孙顺为兵部尚书，马吉翔为大金吾。

　　壬寅八月，三桂略定黔中，直抵滇池。帝奔缅甸，定国自景线移兵猛猎，于七月病故。临终，托孤嗣兴于扈卫将军平阳侯靳统武；令嗣兴拜为父，统武专权，上下离异。镇北将军马思良、前将军胡顺、都督王道亨等，带兵二千，家口三千，于猛远投诚。统武病死，嗣兴亦归附送燕。

　　十月，三桂统定西将军爱星阿等，自三宣、猛卯一路抵木邦。巩昌王白文选在缅国河泊地方，闻警至锡波江，江上搭浮桥控御。吴兵追至锡波，文选奔茶山。三桂望缅甸进发，谕缅国告以出边之故。令其送出帝，否则祸且不测。

　　十二月朔，兵至缅城东旧晚坡，缅相锡真，于初二日赍番文，以缅兵百名将帝并太户、中宫、太子、公主及宫女十五口送出。太监七名，同华亭侯王维恭妻妾子女，被缅酋杀死。文武官家口百余，并用船载送过江。帝至滇，被吴逆所弒。盖自丙戌十月登极，迄今壬寅十二月革除，帝纪年延祚十有六年于兹矣。文选带官百余员，兵三千名，妇女余丁七千四百口，马三千匹，象十三只，于猛养归顺。同随帝入缅者，松滋王病故，吉王、瑞昌王并黔国公沐天波，被新酋莽猛白所杀；明统遂绝。

　　郑芝龙父子祖孙三世据海岛

　　天启七年，丁卯六月，海寇郑芝龙犯铜山、中左等处。芝龙，泉州南安县石井巡司人也。父绍祖，为泉州库吏；太守蔡善继郡治，衙与库邻。龙年十岁，戏投石子中善继额，擒治之。见其状貌，笑曰：『法当贵而封，善自爱』因厚遇之。不数年，父死；遂与弟芝虎，流入海寇颜振泉党中为盗。振泉死，众无所统，推龙为魁，纵横海上，官兵莫能御。始议抚，以善继尝有恩，量移兴泉道以招之。龙感恩，为约降，善继坐戟门，令其兄弟囚首自缚请命。龙素德善继，屈意下之。芝虎一军皆哗，竟叛去，遂据海岛截商粟。闽洊饥，求食者多往投之，势益炽。巡抚朱之冯，遣守备洪先春率舟师击之；先春大败，身被数刃。然龙故有求抚之意，乃舍先春不追、获卢游击不杀，破中左所，约束麾下，竟不侵扰。泉守王猷曰：『龙之势如此，而不追、不杀、不焚掠，似有悔罪之意，今剿难猝灭，抚或可行。不若遣人招谕，许立功赎罪』。乡绅王侍郎志道，亦以为然。兴泉道邓良知从之；遣人谕意。

　　崇祯元年，戊辰，芝龙降于巡抚熊文灿。

　　壬申，海盗刘香犯福建小埕，龙为游击，击走之，升参将。

　　庚午，加署总兵。龙幼习海，知海情，凡海盗皆故盟，或出门下。自就抚后，海舶不得郑氏令旗，不能往来。每一舶税三千金，岁入千万计。龙以此居奇为大贾，既俘刘香，海氛顿息。又以洋利交通朝贵，寝以大显。泉城南三十里，有安平镇，龙筑城，开府其间。海稍直通卧内，可泊船，竟达海。其守城兵自给饷，不取于官。旗帜鲜明，戈甲坚利。凡贼遁入海者，檄付龙取之如寄；故八闽以郑氏为长城。然龙为人贪鄙，好利狡猾、善结交，非有英雄大略也。丙子、戊寅，北兵屡犯边，廷议欲调龙守天津，乃大行贿，令弟鸿逵提水师一旅至燕勤王，得免调。龙有弟芝虎，勇冠军，昔征香老殁于海次鸿逵，又次芝豹，皆纨裤不习兵。弘光时，以鸿逵为大都督，帅水师镇京口。郑彩者，本海贼，隆于龙，冒姓郑，亦为南京都督。时金陵岌岌有南迁之意，所以待鸿逵、彩者綦厚，欲藉以结龙。又遣都督陈谦赍诏，封龙为南安伯。乙酉二月，至泉，启读券，乃误书安南。谦谓龙曰：『安南则兼闽、粤，请留券而易诏，更晋伯为侯』。龙大喜，政。龙开府天厚赠谦。五月，金陵不守，镇守京口鸿逵、彩不战光逃。会唐藩从中都来，邂逅物色，挟之俱东。郑兵过浙，大肆淫掠；至福州，与龙及抚按立唐王为帝，改元隆武。晋龙爵平国公，鸿逵为定虏侯，芝豹为澄济伯，彩为永胜伯，一切兵饷战守机宜，专委龙为兴，坐见九卿，入不揖、出不送，令抚按以下皆捐俸助饷。官助外，有绅助、大户助。又借征次年钱粮，搜括府县库积年存留未解者，丝毫皆入龙橐。时帝未有嗣，令子森赐国姓，改名成功，出入大内；每上意所向，辄以告龙。由是廷臣无敢异同者。何楷与龙争朝班不合，乞归，中途盗截其耳。丙午，元旦早朝，以足扳掷大学士蒋德璟，几伤，帝虽知龙不可恃，卒无以制之。龙亦以不出关无以服众心，乃分兵为二，以鸿逵为大元帅，出浙东；彩为副元帅，出江西。帝仿淮阴故事，筑坛郊拜而送之。既出关，疏请候饷，驻不行。

　　时燕京招抚江南者，为洪承畴；招抚福建为黄熙胤。两人籍晋江，与龙同里。龙先密遣使微行通款，而向赍诏封南安伯陈谦者，奉鲁使，偕行人林必达至闽，及关，趦趄未敢进，龙以书招之，乃入陛见，启函称皇叔父，不奉正朔。帝大怒，皆下狱，龙疏救不允。有钱邦芑者，实出龙门下，为御史，而阳与上亲密，启谦与郑至交，为鲁心腹，不亟除，恐有内变。或以告龙，龙未之信。夜半，内传片纸别移谦斩之。龙闻，伏尸哭极哀，以千金百布葬之。于是，疏称海寇狎至，拜疏即行，中使手敕慰留；不听。龙既去，守关将施福，尽撤兵还安平，声言缺饷；盖微闻钱江之溃也。

　　八月，帝决策幸南赣。贝勒至福省，遣韩固山略定兴泉。初，北兵未至，郑芝豹先抵泉，闭城大索饷，乡绅不输家财者枭首，得数万金，将尽焚城中居室，以饷未足，迟至明，而固山兵到，乃奔安平镇。龙保安平，军容烜赫，战舰如云，铳声不绝。以别遣洪，黄之信未通，犹豫不敢迎降。又自恃先撤关兵，无一矢加遗有大功。而两粤素隶部下，若招广自效，闽粤总督可得。贝勒令泉绅郭必昌与龙相厚者招之，龙曰：『吾非不忠于清，恐以立王为罪耳』。会固山兵逼安平，龙怒曰：『既招我，何相迫也』？贝勒闻，切责固山，令离安平三十里弗驻兵，遣人持书至安平，略曰：『吾所以重将军者，以将军能立唐藩也。人臣事主，必尽其力；力竭不胜天，则投明而事。若将军不立主，吾何用将军哉！且两广未平，铸闽粤总督印以相待。吾所以欲见将军者，商地方人才故耳』！龙得书，大喜；其弟皆劝人海，鱼不可脱于渊。而龙田园遍闽粤，自秉政以来，增置仓庄五百余所。驽马恋栈，遂进降表。过泉张示，夸卖国之勋。

　　十月，至省，贝勒握手欢甚，折箭为誓，命酒痛饮，饮三日，拔营起，挟之俱北矣。从者五百人，以别营不得相见龙面，作家书皆属其无忘清恩。谓贝勒曰：『北上觐君，乃龙本愿。但子弟多不肖，今拥兵海上，倘有不测奈何？』曰：『此与汝无与，亦非吾所患也』。龙既行，鸿逵、成功、彩各率所部入海，或逆或顺，似要似乞，皆奉龙指纵。龙抵燕，陛见，封同安侯，奉朝请，以誓故，特羁縻而已。丁亥秋，彩、成功复反攻，掠漳、泉诸县，皆破之。汀、邵群盗并起，据建宁，闽邮为阻。戊子夏，北兵再入闽，破建宁；屠之，直抵漳州，郑兵皆遁入海。

　　龙长子成功、次世恩、次世袭。己丑春，成功同弟侄扬帆入粤岛屯种，闽抚张学圣、兴泉道黄澍、总兵马得功、王邦俊等，出不意袭厦门，掠金银九十万两，珠宝无算。成功闻之，大怒，攻围漳、泉，张学圣、黄澍逮至燕，拟罪。漳围经年，食尽城破，闽督陈锦被刺死。马得功合家诛戮。于是，遣章京邵新、内院郑库纳同龙标丁李德、周继武等入海，招谕成功，封为海澄公，挂靖海将军印，令驻扎漳、泉、惠、潮等处。闽督刘清泰，亦以书招之。成功疏谢，并以书复刘，欲将浙、闽、粤三省见畀，然后归顺。家书寄父龙：『父既不以儿为子，儿亦不敢以子自居。自古大义灭亲，从治命不从乱命。嗣今以后，儿只知有君，不知有父』。等语，竟不受敕印，跳梁如故。龙未几亦酖死。

　　成功标下中军黄梧，背主带兵丁、船只赴漳投顺；即授梧海澄公，世守漳、泉。而成功袭红夷和兰国地名台湾者，入据之。屯种积粟，自王扶余，奉永历正朔，为延平王。子经，乳名锦舍，拥兵与父抗，成功骤发颠狂，癸卯五月，咬尽手指死。经袭职，称嗣王，仍用永历年号，益桀骜，筑城造舰，番舶往来，恣其贸易。盖台湾延袤数千里，地膏沃，可耕种。沿海近岛，有铜山、厦门、辽罗、吕宋、彭湖诸处。而彭湖为台湾之外护，最为要害。令刘国轩宿重兵守之，有一夫当关之势。

　　甲寅，耿精忠叛，经与之合，擒黄梧殛之，全家被戮，海澄公遂灭。冯锡范者，父澄世，隆武举人。范入台湾，与经为密交，以女婚经次子克塽。经卒，有三子，业立长为嗣；而锡范专权，杀长，立其婿克塽，人皆不服。癸亥春，福建水师提督施烺，同总督姚启圣，乘其上下离畔，合谋发兵，潜捣彭湖。又令总兵刘进忠、韩大任招抚刘国轩，国轩与锡范不洽，降于施烺，为向导，直逼台湾。锡范不得已，挟克塽投顺，并成功弟武靖公某、经幼子某。克塽年二十，幼子年十四。而寓居台湾者，鲁世子、郑王、益王、淮王、汝王等九人，同迁至福州，偕克塽、锡范俱北去。盖自天启丁卯，至今癸亥，垂五十余载，郑氏父子祖孙，三世雄据闽、粤海岛，今始殄灭无遗，台湾开设为郡县焉。 

　　登州三叛

　　今所号为三王者，定南孔有德、平南尚可禧、靖南耿仲明，皆登州叛兵也。有德，辽东东宁卫人；仲明，辽阳卫人；尚，不知其出处。先是，有德、仲明因辽阳被陷，毛帅文龙镇皮岛，相率归之。时孔方弱冠，长弓马，不识字，偕兄有性，役事帅府，寻同耿拜为义儿。有德名毛永诗，仲名毛有杰，耿识字，最奸猾；文龙以孔典内兵，耿主钱帛，有厚赀。

　　己巳，袁崇焕杀毛帅，诸叛奉调过宁远，落魄无聊，督师孙文忠公莅关，往见，公逆知其为乱也。密令宁前道孙元化防范之。无何，孙抚登，皆携之去，且令典兵。

　　辛未，大凌河告急，登抚元化遣有德及中军王廷臣率千余人以往。至吴桥县，与地方争食物构衅，遂劫库杀官，称兵而回。凡所过地方，尽遭焚掠。而新城王氏。罹祸尤惨。知县秦三辅被杀，东抚余大成告变，上令同登抚招戢，时诸叛妻室皆在登城；署抚标中军事者，即仲明也。贼扎营在城东南，元化亟发游击张焘兵出剿，未及交兵，与贼合，脱回三十四人，求入，启门纳之。次早攻城，其夜入诸贼，攘臂大呼，全城应焉。壬申正月，登城陷，杀戮甚惨。总镇张可大，在水城，度力不能支，自缢。于是，孙抚及登道宋光兰、游击张焘、同知贾名杰等，泛海归天津。凡登镇水陆兵皆为所夺，登库所蓄火药器械尤富，皆故抚陶朗先所贮也。兵部遣天津总兵王洪，同副将杨御蕃剿之；不克。威庙宪怒，召对，乃起朱大典为山东巡抚，陈洪范为总兵。御史谢三宾，出班面奏机宜，即以为监军兼巡按，同讨之。诸叛势蹙，奔入登州，闭城拒守。阅数月食尽，乃遣人泛海，密输款于满州，约以舟来援。有德、仲明等浮海去，余贼开门降，所掠赀财无算，皆积于登抚署；大典、洪范、三宾等瓜分之。东人封有德为恭顺王，尚为忠顺王，耿为和顺王，且赘以女。

　　甲申，入燕，三人带甲以从。改封有德为定南王，往征粤西。尚为平南王，耿为靖南王，同往粤东进剿。庚寅正月，尚、耿兵抵五羊城，总兵范承恩为内应，陷广州，行部院事杜永和败走，巡抚王芋逃，遂屠羊城。辛卯冬，粤东全省皆没，永历帝奔滕县，入土州。十一月，有德破全州，直抵桂林，镇将皆逃。阁部瞿公，偕总督张同敞死之。有德遂镇粤西。壬辰，李定国攻桂林，破之。有德全家自焚死，惟存一女，赘辽人孙延龄，代统其兵。尚世镇粤东，耿移镇闽省。仲明死，子继茂袭职。未几，继茂亦病死，以子精忠嗣。因耳边火应图谶，妄觊非分，谋为不轨。

　　癸丑，以天下平定，撤诸藩归燕，人皆汹汹。吴三桂遂起兵滇南，略定黔、蜀，直下衡、湘。耿精忠于甲寅春据八闽称帝，署置百官，巡抚范承谟缢死，余皆受伪职。又与郑成功不协，互相疑忌，无暇出关。尚可禧死，子之信等欲应耿，被擒解燕戮死。孙延龄亦叛，欲据粤西，马雄镇擒之，延龄被杀。精忠于辛酉年兵败，复投顺，起送至燕，声其罪，献俘告庙，全家被殛。于是三叛尽殄灭无遗矣。

　　三王无贵相

　　余素不信姑布之术，然生平阅历所见，达官贵人及素封之子，凡膺高爵而席华膴、享寿考者，率丰颐厚背，两耳垂肩，面有晬然之容。矧天演贵派，玉叶金枝，虽在稚龄，宜有龙鸾之姿、云日之表，超出等恒。而以余所睹三王则殊有不然者。

　　壬午春，威庙封皇四子为永王，择吉文华殿受百官朝贺。王方十岁，翼善冠，蟒袍，玉带，大珰环侍拥护，余随班行四拜礼讫。王致谢云：『先生们有劳了』。音朗朗可听，众易其少也，起而近瞩之。王系田贵妃所诞，蓝田美玉，而面目黧黑，■〈广外瞿内〉然有寒俭之色。余心窃疑之，岂料同东宫定王为闯贼所得，挟之西去。白龙鱼服，困于豫且，惜哉！

　　壬午夏间，余承乏桐封，偕余未之仪部，往芝城，册封淮藩常清嫡第一子由桂为淮世子。世子亦十岁，宣制毕，例应副使亲授金册，余手奉讫，谛视之，冠翼善，服蟒袍，而面黧一如永王，又龋齿乌喙，状更劣。余私谓仪部曰：『此岂贵征耶』？仪部唯唯。未几，国变；而黄炎之胤，降为氓隶矣。

　　丙戌初春，在蠡城行宫，大珰涂文辅，抱监国世子相见，年甫及周，阁部玉笥张公元老须眉皓然，谓余曰：『是虽少，吾主也，宜相率拜之』。余如命，偕同官行四拜礼。相其状貌，面黄肌瘦，大异龙种凤雏。余心益怦之。无何，江干溃散，监国令忠卫营毛有伦护宫眷，先往上台。而有伦故定镇王鸣谦标弁，背旨竟抵蛟关，为枭张国柱邀夺，借以为贽，赴杭献功，沈之钱江。

　　余目击三王，皆不克令终。然则神明之冑、王公之贵，锦衣玉食，广厦细旃，固可妄据乎哉！余不幸言而中矣。  
　
