　大业杂记　　（唐）杜宝 撰 

　　大业元年，敕有司于洛阳故王城东营建东京，以越国公杨素为营东京大监，安德公宇文恺为副，废三崤旧道，令开□栅道。时有术人章仇太翼表奏云：“陛下是木命人。雍州是破木之冲，不可久住，开皇之初有童谣云；修治洛阳还晋家。陛下曾封晋王，此其验也”。帝览表，怆然有迁都之意。即日车驾往洛阳，改洛州为豫州。自豫州至京师八百余里，置一十四顿。顿别有宫，宫有正殿。发河南道诸州郡兵夫五十馀万，开通津渠，自河起荥泽入淮千里馀；又发淮南诸州郡兵夫十余万开邗沟，自山阳渎至于扬子。入江三百余里，水面阔四十步，通龙舟，两岸为大道，种榆柳，自东都至江都二千余里，树荫相交。每两驿置一宫，为停顿之所，自京师至江都离宫四十余所。 

　　东都大城，周回七十三里一百五十步，西拒王城，东越瀍涧，南跨洛川，北逾谷水。宫城东西五里二百步，南北七里。城南东西各两重，北三重，南临洛水，开大道，对端门，名端门街，一名天津街。阔一百步，道傍植樱桃石榴两行。自端门至建国门，南北九里，四望成行，人由其下。中为御道，通泉流渠，映带其间。端门即宫南正门。重楼上重名太微观，临大街，直南二十里，正当龙门。出端门百步，有黄道渠，渠阔二十步，上有黄道桥三道。过渠二百步至洛水，有天津浮桥，跨水长一百三十步，桥南北有重楼四所，各高百余尺。过洛二百步，又疏洛水为重津，渠阔四十步，上有浮桥。津有时开阖，以通楼船入苑。重津南百余步有大堤，堤南有民坊。坊各周四里，开四门，临大街，门普为重楼，饰以丹粉。洛南有九十六坊，洛北有三十坊，大街小陌，纵横相对。自重津南行，尽六坊有建国门，即罗城南正门也。门南二里有甘泉渠，疏洛入伊渠，上有通仙桥五道。时人亦谓之五桥。桥南北有华表，长四丈，各高百余尺。建国门西二里有白虎门，门西二里至苑城。傍城南行三里有天经宫，宫南二里有仙都宫，并置先帝庙堂。建国门东五里有长夏门，门南二里至甘水渠。渠南五里至伊水，水东北流十余里入洛。端门西一里有右掖门，门南过黄道渠桥。桥南道西有右候卫府，出右掖门，门旁渠西二里有龙天道场。南临石泻口，即炀帝门师济阇梨所居。石泻东西三百余步，阔五十余步，深八尺，并用青大石，长七八尺，厚一尺；自上至下积三重，并用大銕为细腰互相钩牵，亦非常之牢固。正当泻口三十步，初造泻之时，凿地得大窖，容千斛许，于是填塞。泻成，不过一年，即破碎。上令济阇梨咒之，后更修补，得立二年。阇梨亡，还复毁破。前后计用四十万工。以泻王城池水，下黄道渠入洛。端门东有左掖门，门南道左有左候卫府。左掖门东二里有承福门，即东城南门。门南洛水有翊津桥，通翻经道场。新翻经本从外国来，用贝多树叶，叶形似枇杷叶而厚大，横作行书，约经多少，缀其一边，牒牒然，今呼为“梵夹”。道场北有道术坊，并是阴阳梵咒有道术人居之，向有百余家。东城东有宣仁门，临大街，街大小与天津街相似。东行尽六坊有上春门，门外夹道南北有东西道。诸都邸百余所，每年朝集使停止之处，并新户坊。东至双槐树三里，宫城正门曰则天门，南去端门五百步。则天门东行二百步，有兴教门。兴教门一里有重光门，即东宫正门。门东二百步有泰和门，并重观，门内即左右藏。左藏有库屋六重，重二十五间，间一十七架，总一百五十间。右藏屋两重，总四十间，屋大小如左藏（左丝绵、布绢，右麸麦、金铜鼓杂香牙角）。出则天门南横街，直东七百步，有东太阳门。门东即东城门东街，北行三里有含嘉门。门北即含嘉城，城北德猷门。出含嘉城西，有圆壁门。门西有圆壁城。城正南有曜仪门，门南即曜仪城。城南玄武门，门内即宫。出则天门南横街，直西七百步，有西太阳门。出门道西南行，第一院齐王宅，第二院燕王宅，第三院陈王宅，第四院代王宅，第五院越王宅。宅西拒周王古城，城西即入苑。则天门南八十步过横街，道东有东朝堂，道西有西朝堂。西连内史省，省西连谒者台，台连右翊卫府，府西抵右掖门街。街西有辇库，库西即西马坊。坊西抵西城朝堂第二街，北壁第一右骁卫府。府西连右御卫府，府西抵右掖门街。街西有子罗仓，仓有盐二十万石。子罗仓西有粳米六十余窖，窖别受八千石。窖西至西城西朝堂南第三街，第一御史台，台西连秘书省，省西连尚食库，库西连右监门府，府西连长秋监，监西抵右掖门街，街西即掌醯署，署西连良酝署，署西至粳米窖坊东朝堂。东来连门下省，省东殿内省，省东连左掖卫府，府东即抵左掖门街，街东即西钱坊，坊连东钱坊。东朝堂南第二街，第一左骁卫府，府东连左备身府，府东左武卫府，府东连左屯卫府，府东连左御卫府，府东抵左掖门街。街东即少府监，监东即城东朝堂南第三街。第一司隶台，台东连光禄寺，寺东连仿左监门府，府东连太府寺，寺东抵左掖门街。街东即少府监，连南监，监东至城。出东太阳门，街北道东第一街，有鸿胪寺，寺东有司农寺，寺东连太常寺，寺东拒城第二街，即宣仁门大道，大道北即尚书省。第三街将作监，监东连太仆寺，寺东至城第四街，有卫尉寺，寺东连都水监，监东宗正寺，寺东连大理寺，寺东拒城则天门两重观。观上曰：“紫微观”，左右连阙，阙高百二十尺，门内四十步有永奉门，门东二百步至会昌门，永泰西二百步至景运门，并步廊连币坐宿卫兵。永泰门内四十步有乾阳门，并重楼。乾阳门东西亦轩廊周币。门内一百二十步有乾阳殿，殿基高九尺，从地至鸱尾高二百七十尺，十三间二十九架，三陛（一作阶）轩文■〈鎞，礻代金〉镂槛栾栌，百重楶拱，千构云楣，锈柱华欀壁挡，穷轩甍之壮丽；其柱大二十四围，倚井重莲，仰之者眩曜南轩，垂以失丝网络，下不至地七尺。以防飞鸟；四面周以轩廊，坐宿卫兵。殿廷左右各有大井，井面阔二十尺。庭东南西南各有重楼一，悬钟一，悬鼓刻漏心则在楼下，随刻漏则鸣钟鼓。大殿北三十步有大业门，门内四十步有大业殿，规模小于乾阳殿，而雕绮过之。乾阳殿东有东上閤，閤东二十步又南行六十步有东华门。门东四十步道北有文成门，门内有文成殿，周以轩廊。东华门南四十步有左延福门，出门东行一百步至章善门街。乾阳殿西有西上閤，入内宫閤西二十步，又行六十步有西华门。出门西三十步道有武安门，门内有武安殿，周以轩廊。西华门南四十步有右延福门，出门西行一百步至明福门街。大业、文成、武安三殿，御坐见朝臣，则宿卫随入；不坐，则有宫人。殿庭并种枇杷、海棠、石榴、青梧桐，又诸名药奇卉。东有大井二面，阔十余尺，深百余尺。其三殿之内，内宫诸殿甚多，不能尽知。则天门东二百步有兴教门，门北三十步有会昌门，门北二百步有章善门。入内，尚食进食，尚药进药，内尚进物，皆由此门。会昌门内道左，有内殿内省、少府内监、内尚、光禄内厨；道右，门下内省、左六卫内府、左监门内府。入章善门，横街东百二十步有重润门，东有东宫。则天门西二百步，有光政门，门北三十步，有景运门，门北二百步有明福门，入内宫、命妇入朝、学士进书，皆由此门。入景运门内，道左有内史内省、秘书内省、学士馆、右监门内府、右六卫内府、鹰坊内甲库；道右，命妇朝堂、惠日法云二道场、通真玉清二玄坛、接西马坊。入明福门，北行三十步有玄靖门，门内有玄靖殿，周以轩廊，即宫内别供养经像之处。出玄靖门横街，东行四十步有修文殿，西行百步有阊阖重门，门南北并有仰观台，高百尺。门西即入宝城，城内有仪鸾殿，殿南有乌桲林、栗林，有蒲桃架四行，行长百余步，架南有射堂，对阊阖门，直西二百二十步有宝城门。出北傍城三里有方诸门，门即员壁城。出宝城门西行七里至青城宫，宫即西苑之内也。 

　　元年夏五月，筑西苑，周二百里。其内造十六院，屈曲绕龙鳞渠，其第一延光院，第二明彩院，第三合香院，第四承华院，第五凝晖院，第六丽景院，第七飞英院，第八流芳院，第九耀仪院，第十结绮院，第十一百福院，第十二万善院，第十三长春院，第十四永乐院，第十五清署院，第十六明德院。置四品夫人十六人，各主一院。庭植名花，秋冬即剪杂彩为之，色渝则改著新者。其池沼之内，冬月亦剪采为芰荷。每院开东西南三门，门并临龙鳞渠。渠面阔二十步，上跨飞桥。过桥百步，即种杨柳、修竹，四面郁茂，名花美草，隐映轩陛。其中有逍遥亭，八面合成，鲜华之丽，冠绝今古。其十六院，例相仿教。每院各置一屯，屯即用院名名之。屯别置正一人、副二人，并用宫人为之。其屯内备养刍豢，穿池养鱼为园，种蔬植瓜果，四时饣肴膳，水陆之产靡所不有。其外游观之处，复有数十。或泛轻舟画舸，习采菱之歌；或升飞桥阁道，奏春游之曲。苑内造山为海，周十余里，水深数丈，其中有方丈、蓬莱、瀛州诸山，相去各三百步。山高出水百余尺，上有道真观、集灵台、总仙宫，分在诸山。风亭月观，皆以机成。或起或灭，若有神变。海北有龙鳞渠，屈曲周绕十六院入海。海东有曲水池，其间有曲水殿，上已禊饮之所。每秋八月，月明之夜，帝引宫人三五十骑，人定之后，开阊阖门入西苑，歌管。诸府寺因乃置清夜游之曲数十首。初，卫尉卿刘权，秘书丞韦万顷，总监筑宫城，一时布兵夫周币四面有七十万人，城周币两重，延袤三十余里，高四十七尺，六十日成。其内诸殿基及诸墙院又役十余万人，直东都土工监，常役八十余万人；其木工、瓦工、金工、石工，又役十余万人，河南郡在宣范里西北，去宫城七里。河南县在政化里，去宫城八里，在天津街西。洛阳县在德茂里，宣仁门道北，西去宫城六里。大同市周四里，在河南县西一里，出上春门，傍罗城南行四百步至漕渠。傍渠西行三里至通远桥，桥跨漕渠，桥南即入通远市，二十门分路入市。市东合漕渠，市周六里，其丙郡国舟船舳舻万计。市南临洛水，跨水有临寰桥，桥南二里有丰都市。周八里，通门十二，其内一百二十行，三千余肆，甍宇齐平，四望一如；榆柳交阴，通衢相注。市四壁有四百余店，重楼延阁，互相临映，招致商旅，珍奇山积。出上春门东十二里，有亭子宫。宫南临漕渠，东临积润池，池东二十里有华林园，备池塘临玩之处。建国门西南十二里，有景华宫。宫内有含景殿及射堂、楼观、池隍。十余里有甘泉宫，一名名润宫。周十余里，宫北通西苑，其内多山阜、崇峰、曲涧，秀丽标奇。其中有阆风亭、丽日亭、栖霞观、行雨台、清暑殿，南有通仙飞桥、百尺磵、青莲峰，峰上有翠微亭。游赏之美，于斯为最。大业元年春，迁都未成，敕内史舍人封德彝于此置宫。又敕扬州总管府长史王弘大修江都宫，又于扬子造临江宫，内有凝晖殿及诸堂隍十余所。又敕王弘于扬州造舟及楼船，水殿（一作米）水杭、板■〈榻，舟代木〉、板舫、黄篾舫、平乘艨艟、轻舸等五千余艘，八月方得成就。九月，车驾幸江都宫。发藻涧宫，宿平乐园，顿自漕渠口下，乘小朱航行，次洛口，御龙舟，皇后御翔螭舟。其龙舟，高四十五尺，阔五十尺，长二百尺，四重。上，一重，有正殿、内殿、东西朝堂，周以轩廊；中，二重，有一百六十房，皆饰以丹粉，装以金碧珠翠，雕镂奇丽，加以流苏羽葆朱丝网络；下，一重，长秋内侍及乘舟水手以青丝大条绳六条，两岸引进，其引船人普名“殿脚”，一千八十人并着杂锦采装袄子，行缠鞋靺等。每绳一条八十人，分为三番。每一番引舟有三百六十人，其人并取江淮以市少壮者为之。皇后御次水殿，名翔螭舟，其殿脚有九百人；又有小水殿九，名浮景舟；并三重，朱丝网络。已下殿脚为两番，一艘一番，一百人。诸嫔妃所乘，又有大朱航三十六，名漾彩舟，并两重，加网络。贵人美人及十六夫人所乘，每一艘一番，殿脚百人。又有朱鸟航二十四艘，苍螭航二十四艘，白虎航二十四艘，玄武航二十四艘，并两重。其架船人名为“船脚”，为两番，一艘一番，六十人。又有飞羽舫六十艘，一重，一艘一番，四十人。又有青凫舸十艘，凌波舸十艘，宫人习水者乘之。往来供脚（一作奉）已上殿脚及船脚四万余人。有五楼船五十二艘，诸王公主及三品以下坐，给黄衣大，艘别四十人。三楼船一百二十艘，四品官人及四道场玄坛僧尼道士坐，给黄衣夫，船别三十人。又能二楼船。二百五十艘，五品已上及诸国番官乘，黄衣夫船别二十五人。板榻二百艘，载羽仪服饰、百官供奉之物，黄衣夫船别二十人。黄蔑舫二千艘，六品已下九品以上从官坐，并及五品已上家口坐，并船别给黄衣夫十五人，已上黄衣夫四万余人。又有平乘五百艘，青龙五百艘，艨艟五百艘，艚■〈舟爰〉五百艘，八舴舸二百艘，舴艋舸二百艘，并十二卫兵所乘，并载兵器帐幕。兵士自乘，不给夫。发洛口部五十日乃尽，舳舻相继二百余里，骑兵翊两岸二十余万。每行次诸部界，五百里之内，竞造食，献多者一州百舁。于时天下丰乐，虽此差科，未足为苦。文武百司并从，别有步骑十余万，夹两岸翊舟而行。冬十月，车驾至江都。十二月至城皋，关于武牢城西边黄河汜水之上。 

　　二年正月，帝御成象殿元会。设庭燎于江都门，朝诸侯成录殿，即江都正殿。殿南有成象门，门南即江都门。二月，大驾出扬子卓临江宫，大会，赐百僚赤钱于疑晖殿，蒲戏为乐。四月，敕上工监丞任洪则开东都漕渠。自宫城南丞福门分洛水，东至偃师入洛。五月，敕江南诸州，科上户分房入东都住，名为“部京户”，六千余家。七月，自江都还洛阳。敕于汾州西北四十里临汾水起汾阳宫，即管涔山河源所出之处。当盛者月，临河盥漱，即凉风凛然如八九月。 

　　三年，帝御崇德殿，不怡，曰：“先朝不时御此殿，宜于此馆之西别为一殿曰乃造承乾殿，后改为毓德殿（在京师）。行次金城郡，党项、羌首朝见，帝问曰：“古有先零烧当等种落，尔是何者之后？”对曰：“相传猕犹之后。”帝笑之，至浩■〈氵叠〉川否定桥成，乃行。先是，造观风行，殿三间，两厦丹柱素壁，雕梁绮栋，一日之内，嶷然峙立。夷人见此，莫不惊骇，以为神异。六月，敕开末济渠引汾（一作心）水入河，又自汾（一作心）水东北开渠，合渠水至于涿郡，二千余里通龙舟。 

　　四年二月，自京师还东都，造天经、仙都二宫。九月，自漠北还至东都，改吴床为交床、胡瓜为白路黄瓜，改茄子为昆仑紫瓜。梁都有清冷泉水，周阔二里许，即卫平所得火龟之处。清冷水南有横渎，东南至砀山县，西北入通济渠。忽有大鱼，似鲤有角，从清冷水入通济渠，亦唐兴之兆。 

　　五年，吴郡送扶芳二百树，其树蔓生缠绕它树，叶圆而厚，凌冬不凋。夏月取其叶，微火炙使香，煮以饮，碧深色，香甚美，令人不渴。先有筹禅师，仁寿间常在内供养，造五色饮，以扶芳叶为青饮，拔禊根为赤饮，酪桨为白饮，乌梅浆为女饮，江茥（一作桂）为黄饮。人作五香饮，第一沉香饮，次檀香饮，次泽兰香饮，次甘松香饮，皆有别法，以香为主。尚食直长谢讽造淮南王《食经》，有四时饮。 

　　六年四月，帝幸泷川宫避暑。十二月，敕开江南河。自京口直余杭郡八百余里，水面阔十余丈。又拟通龙舟，驿宫、草顿，并足欲东巡会稽。十年总兵东进，幸北平榆林宫。 

　　弘农郡太守蔡王，以国忌之日于弘敬寺设斋。忽黑云从东北来，官人犹未行香，并在殿前聚立仰看，见两童子衣赤，两童子衣青，俱从云中下，赤衣先至殿西南角柱下，抽出一白蛇丈余，仰掷云中，少选蛇从云直下，还入所出柱下，于是青衣一人捧柱，一人从空下，又拔出一白蛇，长二丈许，掷入云中而去，一家谓此柱腹空，凿柱至心，果空，为龙之所藏隐。 

　　制成新书凡三十一部，总一万七千余卷，八观文殿宝厨，初欲迁都洛阳，移京师嘉则殿，书三十七万卷。 

　　四月，车驾幸汾阳宫避暑。宫地即汾河之源，上有名山管涔，高可千仞，帝于江山造亭子十二所。其最上名翠微亭，次间风、彩霞、临月、飞芳、积翠、合壁、舍晖、凝碧、紫岩、澄景，最下名尚阳亭。亭子内皆纵广二丈，四边安剑关。每亭鉴六尺，榻子一合。山下又有临汾殿，敕从官纵观。十二年春正月，又敕昆陵郡通守路道德集十郡兵近数万人，于郡东南置宫苑，周十二里。其中有离宫十六所，其流觞曲水，别有凉殿四所，环以清流，共四殿。一曰“圆基”，二曰“结绮”，三曰“飞宇”（一作与雨），四曰漏景。其十六宫，亦以殿名名宫芳夏池之左，一曰骊光宫，二曰流英宫，三曰紫芝宫，四曰凝华宫，五曰瑶景宫，六曰浮彩宫，七曰舒芳宫，八曰懿乐宫；左第一曰采壁宫，二曰椒房宫（一曰风宫），三曰朝霞宫（一作清暑），四曰珠明宫，五曰翼仙宫，六曰翠微宫，七曰层成宫，八曰千金宫。及江左叛，燔烧遂尽。又欲于禹穴造宫，未就而天下大乱。十二月修丹阳宫，欲东巡会稽等郡，群臣皆不欲。 
