　　戴东原先生轶事     清 戴清泉 著

　　族祖东原公，本考据学、算数学、制造学经世实用之旨，发为哲学家言。其所论著，远足以补汉宋儒者之偏弊，近足以导欧美文化之先河，是固海内学人所公认者也。公之生迄今二百年矣，人往风微，崇拜热忱，久而弥挚。族人祖荫将以独力建筑图书馆于公读书故址，暂于摇碧楼先行开办。学界诸君子，又为开得纪会于京师，亦有倡设图书馆之议。惟英末学，于我公之学术，曾不能窥其奥要，有以发挥而光大之，仅得举公之轶事，幼所闻渚先严，为各家传记所未及者而志之。虽无关宏旨，要亦不贤识小之意云尔！

　　吾族自南唐天中护公为兵马使，居歙之篁墩，因戍守婺居凤亭里。子寿公官中书舍人。寿公子安公，历官银青光禄大夫，检校国子祭酒，监察御史上柱国，谥忠恭，即隆阜所追之一世祖，实即迁隆阜自二世颜公始。子睿公，凡十一传至若采公，乃分为三门。其时隆阜支丁极繁，族中共分十三门，多建支祠。我家敬爱祠，即紫竹门楼门三门三支所合建。三门自若采公后十三传至景良公，即公之曾祖。景良公传宁仁公，宁仁公传公父弁，商于南丰，轻财尚义，尝修《三门支谱》，独力建众厅，以为族党宴叙之所。发乱屋毁，即今思乐园基址。现计三门支丁，不满十余，又多徙居外郡，祠中惟紫竹门楼门支丁稍众，然鲜有留心公之学术大要与其遗闻轶事者，岂所谓君子之泽，五世而斩欤？（以上记公之支派与世次）

　　明末流寇之乱，徽地以僻处山中，独获完善，休养生息，至乾隆朝，故徽属最称殷富。维时族之人，多务商业，以豪侈相尚；虽未知为学之道，而故家大户，藏书颇富。公父为族人经营布业于江西之南丰，家寒素，无力购置之本，多向族人假借。公记忆力极强，钩稽参考，夜以继日。年二十六，娶朱氏，尝读书至午夜，送粽糖以充饥。及毕，始知糖乃蘸墨而食，其专心致志，有若此者！（以上记公之家族与环境）

　　公幼而歧嶷，至十岁才能言。出就蒙师读，授《三字经》：“人之初，性本善。”问师性善之所以然？师不能答。乃易师而授《四子书》，讲解仍若俗说，每不慊于怀。师授《大学》章句，至“右经一章”，叩师何以知为孔子之言，而曾子述之？又何以知为曾子之意，而门人记之？师曰：“朱文公之言也。”问文公何时人？曰：“宋人。”孔子曾子何时人？曰：“周人。”周末相去几何时矣？曰：“几二千年。”然则朱文公何以知其然？师无以应，曰：“此非常儿也厂因渐治训诂考证之学，而经义以明。至于哲学、学说、原善三卷，殆即公入学时所急欲研究者欤？（以上记公之幼稚时代）

　　公于帖括之学，不甚讲求。年二十九，族人怂恿应试，题为“乡人傩”三字，公文旁征博引，考证详明。宗师虽赏其文，而故实多不知其出处，甚且疑为抄袭，发落日，面质公，公历举经典，如数家珍，宗师大激赏，以衣冠赠之曰：“勉之！汝将来成就，当胜我十倍也。”（以上记公入学轶闻）

　　公之为学也，以为求获新知，须先贯通古义。凡古圣贤之至理名言，著于群经，以流传至今者，欲明其道，必达其辞；欲达其辞，先识其字。故以训诂之学，为读书明道之工具。而证之以制度名物实迹，故其学说贯穿群经，无汉儒拘泥师说之弊；实事求是，无宋人空谈玄理之弊。（以上记公求学次序）

　　清乾隆十七年，休地大旱，斗米千钱，公家乏食，日以面果腹，闭户著《屈原赋注》十二卷。又尝以休地山乡，吸水灌田，所需劳力多而无补于大旱，乃变通古法，制螺旋车与自转车，以利农田。螺旋车者，外用木廓，中轴附以螺纹板，轴出廓外，斜置水滨，以水力或人力转之，水循螺纹而上，用力少而呈功倍，与今之西式吸水机有相合者。惟彼时鲜良工，螺板与外廓，难以密合而圆转，至今农家遂失其制。自转车者，轮置河滨，资流水之力以运水，上升高可二三丈，丝毫不需人畜之劳，灌溉能日夜不息。其制法详公著《螺旋车记》、《自转车记》。今休地西北乡，山河旁岸之田，多用自转车，永无亢旱之患，各处仿其法者甚多。又尝自制浑天仪，以为研究天算之用，若使生于今日工业发达之时代，则其所发明以利国便民者，安有既极耶？（以上记公遗制）

　　公祖墓在距隆阜二里之茅山桥南，东对公宅，遥望山势，如书架层叠，青鸟家谓为“万架书箱”主子孙著作等身，血食万代。族豪某，意欲侵占，以广己之祖茔，公讼诸官，县令利族豪贿，将文致公罪，公乃日行二百里，徒步走京师，一时名流争相结纳。大宗伯高邮王文肃公闻名景慕，延课其子念孙，得以成名，皆公之循循善诱也。（以上记公之避祸入京）

　　公自三十三岁避祸入京，应北闱试未第；然名重当世，一时学者，以得交于公为荣幸。年四十举南闱，屡会试未第，至五十一，以举人特召充四库馆纂修官，校《水经注》、《九章算术》诸书。乾隆帝赐诗卷首，命以武英殿聚珍板刊行。五十三会试，仍不第，命一体殿试，授翰林院庶吉士。至丁酉年五十五，以足疾困罢，慨然有归田之志，孰意竟以是年五月病没京师。病亟时，犹撰《声类表》，又点定《段氏六书》、《音韵表》，是真好学深思，诲人不倦者。卒后，京师同志挽联云：“孟子之功不在禹下，明德之后必有达人。”呜呼！以公之所学，斯当之无愧矣。（以上记公成名与病没）

　　公没，子中立早卒，乃以族侄中孚字美中者嗣。除书籍外，家无恒产，嗣子时赖公婿山东孔氏周给之。发匪乱后，殁于兵，屋宇毁于火。孙一，在隆阜，无一椽蔽风雨，乃徙居洽阳兖山光角亭等处，藉小贩谋生。二十年前尝至吾家，先严犹相资助。因其有子十人，生计极困难，民国初年，有为琴泉处农场介绍佣工者，细询之，即公十曾孙之一。叩以父母兄弟之状况，则父母已没，兄弟亦星散，多为人养子与赘婿矣。噫！（以上记公后嗣零落）

　　公所著书，除乾隆朝奉旨刊行。及山东孔氏微波榭段氏《经韵楼丛刊》外，尚有遗文杂著，及晚年未完稿本，公没后，至道光中叶，门弟子及族人集资剞劂，版存公家厅楼，印行不多，即被兵燹。乱后残余版片，尚有被人鬻作薪材者，先严犹及见之。彼时以大乱之后，无力保存，尝用疚心！嗟乎！一代儒宗，其遗者不获广传于世，殆亦造物之所忌欤？（以上记公遗书版片）
