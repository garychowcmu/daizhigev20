北平录（明）不着撰人 

　　（北平录，一卷，不着撰人名氏。此篇载明初太祖命将北征之事。纪事简略，惟详于徐达、李文忠所上二表，太祖封爵诸臣诏谕及君臣鉴戒之语。似后人摘钞明太祖实录之文。） 

　　洪武元年秋七月，征虏大将军徐达、副将军常遇春会诸将于临清，率马步舟师进至通州。元主闻报，大惧，集三宫后妃、太子同议避兵北行，诏淮王帖木儿不花监国，庆童为左丞相，同守京城。夜半，开建德门，出奔上都。达等至齐化门外，一鼓而克全城。时上都恃红萝山为藩，红萝山恃上都为援，皆不设备。常遇春使人觇知之，即以锐骑衔枚具十日粮， （「即以锐骑衔枚具十日粮」，「衔」原作「御」，据明金声玉振集本、明纪录汇编本改。） 昼夜兼行。 
　　八月， （「八月」，原作「八日」，据明朱当■〈氵眄〉国朝典故本、明纪录汇编本改。） 破红萝山及上都，元主遂遁去沙漠，驻应昌府。 
　　冬十月，捷至。诏改大都为北平府。 
　　二年，故元将扩廓帖木儿以兵犯兰州。 （「二年故元将扩廓帖木儿以兵犯兰州」，清胜朝遗事初编本在「二年」与「故......」之间多出一段文字。「秋七月，征虏副将军鄂国公常遇春卒于军。诏赠太保、中书右丞相，追封开平王，谥忠武。是岁......」此孤证，故不补入。） 时元臣拥兵者皆次第降附，惟扩廓帖木儿乘大军之还，复乌合其众，时为西北边患，自以家世封王，故又名王保保。 
　　三年春正月，复命徐达为征虏大将军，李文忠为左副将军，冯国胜为右副将军，及邓愈、汤和等征沙漠。上问诸将曰：「元主迟留塞外，王保保近以孤军犯我兰州，其志欲侥幸尺寸之利，不灭不已。今命卿等出师，则当何先？」诸将皆曰：「王保保之寇边者，以元主犹在也。若以师直取元主，则保保失势， （「则保保失势」，原脱一「保」字，据明朱当■〈氵眄〉国朝典故本、明纪录汇编本补。） 可不战而降也。」上曰：「王保保方以兵临边，今舍彼而取元主，是忘近而趋远，失缓急之宜，非计之善者。吾意欲分兵为二道：一令大将军自潼关出兰州，捣定西，以取王保保；一令左副将军出居庸，入沙漠，以追元主。使其彼此自救，不暇应援。况元主远居沙漠，不意吾师之至，取之必矣。事有一举两得者，此是也。」诸将皆悦服，受命。 
　　夏四月，徐达等兵至兰州，王保保时已引去。达等乃追至定西，大败其众，斩首无算，王保保遂弃城走漠北。 （「王保保遂弃城走漠北」，原脱「城」字，据明纪录汇编本、明金声玉振集本补。） 
　　五月，李文忠等兵至应昌，元主前一月已殂。其太子爱猷识理达腊仅以数骑北奔， （「其太子爱猷识理达腊仅以数骑北奔」，此句下原衍「去」字，据明纪录汇编本、明金声玉振集本删。） 乃获其皇孙买的里八剌及其后妃、宝册等物，悉送京师。 
　　六月，捷至。中书省上言：「宜献俘太庙。」上以帝王之后，有所不忍，止令其具本俗服见。 
　　至日，上服皮弁御奉天殿，百官具朝服侍班，侍仪使引见，行五拜礼，见皇太子行四拜礼，后妃朝坤宁宫，命妇具冠服侍班。礼毕，俱赐以中国冠服，并给第宅、廪饩。封买的里八剌为祟礼侯。诰曰：「昔帝王有天下，必封前代子孙，使作宾王家，其来尚矣。元失其政，四海纷争。朕以武功削平羣雄，混一区宇，为天下主。而买的里八剌，实为元之宗孙，比者遣将北征，尔祖已殂，既克应昌，尔乃来归。朕念帝王之后，爰稽古制，锡以侯封，尔其夙夜恭慎，称朕优礼之意。」以元主不战而奔，克顺天命，今殂，特谥曰「顺帝」。且以其后妃不能耐暑，况北狄但知食肉饮酪，敕中书省臣，务使其饮食居第适宜，若其欲归，当遣还沙漠。 
　　冬十一月，徐达、李文忠师还至龙江。上亲出劳于江上。达等奉车驾还宫，越明日，乃率诸将各上平沙漠表。达表曰： 
　　乾坤宣五德之运，历数在于一人，帝王开万世之基，功业超于百代，干戈载戢，文■〈车丸〉既同。钦惟皇上陛下，圣神合德，文武成能，天命所归，人心攸戴。拯黎民于涂炭，沛霖雨于焦枯，奋六师而江汉奠安，扬九伐而荆吴底定。旋收淮甸，遂略中原。齐鲁十二之山河兼旬俱下，幽蓟百年之腥秽一旦廓清，既驱毡毳之羣，遂复衣冠之治。何我师之奏凯，而彼孽之再萌？掊凶鞠顽，敢寇攘于边鄙，乘间抵隙，乃贼害于忠良。蜂虿之毒，岂可复遗？熊罴之师，恶容不举！ 
　　臣等是用祗承明诏，恭行天诛。爰以今年四月之中，师至定西之北，逼虏营而筑垒，出峪口以陈兵，将校怀敌忾之心，士卒愤超乘之勇，霆驱电掣，渠魁弃甲而遁逃，兽骇禽惊，虏众望风而降附。吐蕃、枹罕之列障，无不土崩，忙忽、高昌之羣酋，悉皆面缚。山川为之辉震，草木为之昭苏。壶浆之迎，无思不服，幅员之广，有德必归。臣等仰遵庙算之成，幸获大勋之集， （「幸获大勋之集」，「幸」原作「聿」，据明金声玉振集本、明纪录汇编本改。） 治平有象，适遭千载之期，功德难名，愿祝万年之寿。 
　　文忠表曰： 
　　乾坤大一统，羣生荷覆载之恩，日月丽中天，万国仰照临之德，诞敷文教而治具毕张，继扬武威而妖氛顿息，臣民忻戴，海宇腾欢。钦惟皇帝陛下，卓冠羣伦，茂膺景运，皇图启祚，粤申命之自天，历数在躬，遂化家而为国，拯生民之垫溺，救乱世之劻勷，大钧播而品物亨，皇极建而彝伦叙，凡有血气，莫不尊亲。惟彼残胡，敢行肆毒，窃乘间隙，侵犯边陲，赫怒皇心，用加天讨，爰声罪而致伐，乃鞠旅以陈师。臣文忠赋质庸愚，托属外戚，忝受副将之寄， （「忝受副将之寄」，原脱「忝」字，据明纪录汇编本、明太祖实录卷五八洪武三年十一月壬辰条补。） 惭无赞画之能，拜命阙庭，俾率熊罴之众，总戎行阵，誓空胡马之羣。前度关，而兴和之将即降，后出塞，而驼山之兵旋衂。进开平，乘破竹之势，克应昌，奋覆巢之威，皇孙、后妃，两宫之贵人俱获，玉玺、金册，历代之重器全收。皇风远被于遐荒，胡运竟终于此日。凡兹勋庸之建，岂因臣下之能，兹盖伏遇皇帝陛下，广运如天，宏谟盖世， （「宏谟盖世」，「宏」原作「宠」，据明朱当■〈氵眄〉国朝典故本、明纪录汇编本改。） 明见万里之外，遂成千载之功。东日窟而西月氏，莫非王土；南炎荒而北瀚海，共惟帝臣。一统太平，万年悠久。 
　　是日礼成，达等退自西阶，皇太子、亲王及文武百官各上表贺。 
　　次日，上躬诣郊庙，大告武成。命大都督府、兵部录上诸将功绩，吏部定勋爵，户部备赏物，礼部定礼仪，翰林院撰制诰，以封功臣。 
　　又次日，上御奉天殿，皇太子、亲王侍，丞相率文武百官列于丹陛左右。上召诸将谕之，略曰：「汝等其听。朕今日定封行赏，非出己私，皆仿古先帝王之典，筹之二年，以征讨未暇，故至今日。思昔创业之初，天下扰乱，羣雄并起。当时有心于建功立业者，往往无法以驭下，故皆无成。朕本无意天下，今日成此大业，有非人力之所致，是皆天地神明之眷佑。然自起兵以来，诸将从朕披坚执锐以征讨四方，战胜攻取，其功何可忘哉！是用报以爵赏。其新附将帅之有功者，亦如之。其次第皆朕所自定，至公而无私。如左丞相李善长，虽无汗马之劳，然事朕最久，供给军食未尝乏阙。右丞相徐达，朕起兵时即从，征讨四方，摧疆抚顺，劳绩居多。此二人者，已列公爵，宜进封大国，以示褒嘉。余悉据功定封。书云：『德懋懋官，功懋懋赏。』今日所定，如爵不称德，赏不酬劳，卿等宜廷论之，无有后言。」诸将皆顿首悦服。遂颁行爵赏。封公者六人。宣国公李善长，授开国辅运推诚守正文臣、特进光碌大夫、左柱国、太师、中书左丞相，进封韩国公，食禄四千石。 （「食禄四千石」，「四」原作「五」，据明纪录汇编本、明金声玉振集本改。） 信国公徐达，授开国辅运推诚宣力武臣、特进光禄大夫、左柱国、太傅、中书右丞相，进封魏国公，食禄五千石，绮、帛各百疋。开平王常遇春子常茂，封郑国公；冯国胜封宋国公；李文忠封曹国公；邓愈封卫国公，俱授开国辅运推诚宣力武臣、特进荣禄大夫、右柱国，并食禄三千石，绮、帛八十疋。封侯者二十八人。汤和封中山侯，唐胜宗封延安侯，陆仲亨封吉安侯，周德兴封江夏侯，华云龙封淮安侯，顾时封济宁侯，耿炳文封长兴侯，陈德封临江侯，郭子兴封巩昌侯， （「郭子兴封巩昌侯」，明纪录汇编、明金声玉振集、清胜朝遗事初编诸本皆作「郭兴」，明史卷一三一两说并存。明太祖实录卷五八洪 武三年十一月丙申条则作「郭子兴」，今从实录。） 王志原封六安侯，郑遇春封荥阳侯，费聚封平凉侯，吴良封江阴侯，吴祯封靖海侯，赵庸封南雄侯，廖永忠封德庆侯，俞通源封南安侯，华高封广德侯，杨璟封营阳侯， （「杨璟封营阳侯」，「营」原作「荥」。按前文已载郑遇春封荥阳侯，此处不应再有荥阳侯之封。明太祖实录卷五八洪武三年十一月丙 申条作「营阳侯」，今据实录改。） 康铎封蕲春侯，朱亮祖封永嘉侯，傅友德封颍川侯，胡均美封豫章侯，韩政封东平侯，黄彬封宜春侯，曹良臣封宣宁侯，梅思祖封汝南侯，陆聚封河南侯，俱授开国辅运推诚宣力武臣、荣禄大夫、柱国，其食禄及绮、帛各有差。并赐诰命铁券。 
　　乃诏天下曰：「曩者有元失驭，海宇纷争。朕自布衣，奋身行伍，覩羣雄之无力， （「覩羣雄之无力」，「无」原作「角」，据明纪录汇编本、明金声玉振集本改。） 遂率众渡江，抚太平，定建业，选将练兵，征讨四方者几二十年。荷皇天宗社之眷，山川百神之助，诸将效谋，六军用命，遂致华夏清宁，藩夷臣伏，一统之业属予一人。今者班师振旅，定功封爵，朕重念诸将士委身暴露艰苦之状，欲加重赏，则天下镇守之兵及京师护卫之士不下百万，而民之资力有限，是用计仓库之所储，度民力之所具，均其等第，祟爵禄，颁金帛，以劳将臣。仍稽古制，定勋爵，俾其子孙世袭。军士则各赏白金十两，钱六千。朕之此言，通于天地。昭布中外，咸使闻如。」 
　　乃大宴诸臣。宴罢，因曰：「创业之际，朕与卿等劳心苦力，艰难多矣。今天下已定，朕日理万机，不敢斯须自逸。诚思天下大业以艰难得之，必当以艰难守之。卿等今皆安享爵位，优游富贵，不可忘艰难之时。人之常情，每谨于忧患而忽于宴安，然不知忧患之来常始于宴安也。明者能烛于未形，昧者犹蔽于已着，事未形犹可图之，患已着则无及矣。大抵人处富贵欲不可纵，欲纵则奢；情不可佚，情佚则淫。奢淫之至，忧危乘之。今日与卿等宴欲极欢，恐天下定而忘其艰难，故相戒勉也。」 
　　明日，魏国公徐达率诸将诣阙谢，上退御华盖殿，赐达等侍坐，从容燕语，曰：「今成一统之业，皆汝诸将功劳。」达等稽首曰：「臣等起自畎亩，际风云之会，每奉成算出师致讨，其次第如指诸掌，及其成功，不差毫厘。此天锡陛下圣智，非臣等能与也。」上曰：「曩者四方纷乱，羣雄竞起。朕与卿等初起乡土，本图自全，非有意于天下。及渡江以来，观羣雄所为，强者不能自责，剽者喜于战鬪，而皆无救人之心，徒为生民之患。其张士诚、陈友谅，尤为巨蠹。士诚械恃其财富，则侈而无节；友谅恃其兵强，则暴而无恩。朕独无所恃，惟不嗜杀，布信义，守勤俭。所恃者，卿等一心，共济艰危，故来者如归。尝与二寇相持，人有劝朕先击士诚，以为士诚切近，友谅稍远，若先击友谅，则士诚乘我后、此亦一计。然不知友谅剽而轻，士诚狡而伪；友谅之志骄，士诚之器小。志骄则好生事，器小则无远图，故友谅有鄱阳之侵，与战宜速。吾知士诚必不能踰姑苏一步以为之援也。向若攻士诚，则姑苏之城并力坚守，友谅必空国而来，我将彻姑苏之师以御之，是我疲于应敌。事有难易，此朕之所以取二寇，固自有先后也。二寇既除，兵力有余，皷行中原，宜无不如志。或劝朕荡平羣寇，始取元都。若等又欲直趋元都，兼举陇蜀，皆未合朕意。所以命卿等先取山东次及河、洛者，先声既震，幽、蓟自倾。且朕亲驻大梁，潼关之兵者知张思道、李思齐、王保保皆百战之余，未肯遽降。急之，非北走元都则西走陇蜀，并力一隅，未易定也。故出其不意，反旗而北，元众胆落，不战而奔，然后西征张、李，二人望绝势穷，故不劳而克，惟王保保尤力战以拒朕师。向使若等未下元都，而先与之角力，彼人望未绝，困兽犹鬪，声势相闻，胜负未可知也。事势与友谅、士诚又正相反。至于闽、广，傅檄而定，区区巴、蜀，恃其险远。此特余事耳，若等可以少解甲冑之劳矣。」于是达等皆顿首谢。 
　　上又命廷臣试言元之所以亡，与朕之所以兴。诚意伯刘基进曰：「自古夷狄未有能制中国者，而元以胡人入主华夏几百年。腥膻之俗，天实厌之。况末主荒淫，法度隳坏，民困于贪残，恶得而不亡。陛下应天顺人，神武不杀，救民于水火，所向无敌，恶得而不兴。」上曰：「当元之季，君宴安于上，臣跋扈于下，国用不经，征敛日促，水旱灾荒，频年更多，天怒人怨，盗贼蠭起，羣雄角逐，窃据州郡。朕初起兵，欲图自全，及兵力日盛，乃东征西讨，削除渠魁，开拓疆宇。当时天下已非元氏有矣。向使元君克畏天命，不自逸豫，其臣各尽乃职，孰敢骄横天下？豪杰焉得乘隙而起！朕取天下于羣雄，不在元氏之手。今获其遗胤，朔漠清宁，自非天之降福，何以致此？诗云：『商之孙子，其丽不亿，上帝既命，侯于周服。』天命如此，其可畏哉！」
