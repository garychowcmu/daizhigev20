幸存录



幸存录上

　　乙酉九月朔明吏部考功郎夏允彝敬述

　　予少钝劣，读书数百过，仅得上口。十五以后，心稍开，不数过，亦时能记忆。弱冠名浮，应酬日剧，久困公交车，不能舍帖括技。强仕始第，又困簿书，失恃而还。三年崩坏，北都南陷。遗弓痛愤，生理已讫。镐京再兴，宫邻金虎；内忧外患，交至而溃。予也，应死之人也。生平未暇多读书，时有著述，随手沦散。今待死耳，又复何云。然于国家之兴衰、贤奸之进退、虏寇之始末、兵食之源流，惧后世传者之失实也，就予所忆，质之言平言之（？）；或幸而存，后世得以考焉。失之略者有之，失之诬者予其免夫。跳身出潜，卷帙无所携，偶所遗忘，无可询质。笔墨时缺，蝇头书之；后之览者，或亦重悲予志也。

　　国运盛衰之始

　　辽事杂志

　　门户大略

　　门户杂志

　　国运盛衰之始（其论有极正者、有极偏者，不足尽信，存之可也）。

　　神庙冲龄践祚，睿质夙成，慈圣内训甚肃。辅臣张居正擅权，而才以法制，天下朝令夕行，虽多苛察，人奉法惟谨，尤留心边事。初与高拱合策抚俺答，边鄙不耸，宣大以西，桴鼓凝埃矣。用大帅戚继光于蓟镇、谭纶为督抚，一切用舍兴建，惟继光言是从。继光建城堡墩台制度，皆精绝，烽火精明。又调素练浙兵，杂边兵练之，车马步杂用。东夷闻而畏之，匹骑不敢入者二十余年。迨烈皇帝登极，磔魏珰；亟召袁崇焕，以大司马经略边事，慰劳倍至。询以东夷何日可灭？崇焕以五年为期。及赐食出，至午门，群臣问可奏绩否？崇焕谓上期望甚迫，故以五年慰上心云。尔时有识者，讶其不成功。再入对，崇焕遂吏部用人、兵部指挥、户部措饷言，谕俱以边臣相照应，乃方得成功为请。上即命各部及言路，如崇焕言。崇焕无可卸责，一至宁远，遂为讲款计。盖自崇焕宁远奏捷之后，即令番僧往吊东夷以讲和。以罢归，未就。再出，无以塞灭东夷之命，遂以平东夷自归虑岛师毛文龙泄其计，遂身入岛，诱文龙斩之。文龙珰辽事破坏之后，从岛中收召辽人牵制，舍伏海、盖；时时袭东夷，有所斩获，颇有功。但渐骄恣，所上事多浮夸，索饷又过多，朝论多疑而厌之者。以其身权重兵，又居海岛中，莫能难也。崇焕初斩文龙，上亦甚喜之，褒谕倍至，不嫌其矫诏。未几，东夷阑入遵化，抚臣刘□、大司马王洽俱不习边事，仓皇无以应敌。东夷长驱迫都城，急召崇焕入卫。宣大各镇之兵，亦先后至。崇焕因以灭东夷自任，一旦纵夷至此，惟死战庶足赎罪；乃与东夷相值，辄避去。及入对，先以危言悚满朝，冀朝臣惧而从款议也。顾上英明，终不敢以款上奏，第力请率兵入城休养。上不许，已深疑崇焕矣。都中人又喧言崇焕实导东夷入犯，上益切齿。再召崇焕入，即下诏狱，而擢满桂为武经略，以祖大寿、黑云龙辈俱为统帅。辽兵素感崇焕，桂与大寿又互相疑，大寿辄率兵归宁远，远近大骇。亟；用孙承宗言，置大寿擅归罪不问，仍鼓励之。大寿之母，亦以忠义责之，得不叛去。满桂合各镇兵与虏战，桂战没，云龙被擒，兵大溃，几歼焉。幸虏亦得志归，都城危而复安。于是，磔崇焕，诛王洽，用承宗镇关门，梁廷栋为大司马，印巡抚抚宁远，刘大训抚蓟州，孙元化抚登莱，布置一新。虏所陷各城，亦皆恢复。然秦抚耿杞入卫之兵，中道溃去为乱，贫民附之，而流寇之患起矣。承宗未久亦罪去，印巡抚与大寿不合，梁司马、刘大训以中朝水火事相连，俱罢。此后用人，亦皆草率塞责。东夷一犯宣府，一入山西，两由蓟入燕；而壬午之入，直走青齐，及淮而止。所至屠掠一空，祸为至剧。我之兵力，每以计寇，寇急则调边兵以征寇，东夷急又辍剿寇之兵将以防东夷。卒之，二患益张，国力耗竭，而事不可为矣。闯寇逼都城，欲辍关外之兵，入关御寇；议久不决，而寇已破都门而入。烈皇帝身殉社稷，普天痛愤。吴三桂父陷寇中之不顾，务报国仇；但力不能珰，借兵于东夷。一战大胜，寇即弃都城而走，而东夷晏然以为得都城于寇，非得之我也。传檄三齐，迅扫秦晋，既得河北，复取江南。一时迎降恐后者，以为寇为先帝之仇，东夷能为我灭寇，非我仇也。嗟乎！寇之发难，以何事起？天下嗷嗷，皆以加赋之故。然赋加于何年？皆以东夷发难也。且河北为寇所攘，犹曰取之于寇；江南何罪而奄有之耶？我谋不臧，将不择、兵不练，廷臣置边事于度外，边臣以寻端卸患为得计。至南都之政，贿赂滋章，如狂如醉，使高皇帝之开辟、烈皇帝之忧勤，一期宗社邱墟，大可痛也！

　　辽事杂志

　　申大司马玄渚尝语余曰：为少司马时，尝一晤李成栋。成栋以其文定公子也，待之极恭。叩以边事，云为费甚多。凡所育健儿，恣其所好；凡衣服、饮食、子女、第宅及呼卢狭邪之类，俱曲以从之。有求必予，但令杀虏、建功而已。玄渚叩以费从何出？曰：非能自给之也。珰其穷时，则贷予之，或责以零剿劫帐，或责以御虏先登，计级受赏，即除前贷。故人皆乐为之用。此李氏功名所由盛也。珰是时，天下皆疑李氏有异志，兵莫强焉。然李氏之费以养健儿者，渐移以给朝贵。凡抚按出都，必预有以结之，至则相与雷同，任其欺蔽。凡山人墨客求朝贵书出游者，必以李氏为利薮。李之子弟，恣意声色妇人，出游骑若云锦，而功名衰矣。余尝叩之辽友，曰：此天也。珰成梁、如松之贵，与之语，皆娓娓精珰。及如柏辈，既弱且蠢，与言皆溃，而其父兄之风，无一存者；一见而知其必败也。嗟乎！李氏之盛衰，即辽事之兴坏系焉，岂非天哉！后之论者，又往往以通夷罪李，亦属太苛。如柏败后，如标即以大金吾出镇。不过以孝廉五、六人，以计偕寓其家，上疏举之，即因而用焉，已太草草。廷弼至，即纠如标十大罪，下狱拟辟，言亦太过。然人皆以李氏素有富名，积谤所集，无有一人宽之者。如柏既瘐死，如标自分死无日矣，忽中夜奉烈皇帝旨，宥之出狱。如标夜出囹圄，家寓城外，久不相通，忽而叩门，家中骇以为梦中事也。后遂续其宁远旧封。古人云：记人之功，忘人之过，宜为君者也；烈皇帝之谓乎！辽事之起，三十年矣，每珰破城杀将，天象必征，靡不彰明较著者也。珰戊午发难，彗星亘天。四五年前，地生白毛。鬼哭于空，近在檐际，远则数丈之高，如俗所称鬼车鸟者；民间鸣锣发炮以骇之，去则旋来，竟夜乃止，尤为史籍所不轻见。己未二十九日（？），四路发兵，京师大风霾。余以计偕出饮友人家，坐小舆中，两壮夫舁之，震荡若在危涛中，掀播不已；雨沾衣，皆黄土也。既抵席，忽睹庭中火光赫然，咸谓设庭燎耳，实天色如頳下照也。酒散归，衣巾皆染雨土满矣。阅两日，报至。辽东之破，余馆于邹平张师家。是日，忽大风蔽天地，觌面不相睹。广陵之破，余亦计偕在都，连日风霾，东望但见黑气蔽天而已。癸未、甲申之期，天变尤多。其最异者，雷击奉先殿，雷火下焚铜铁皆融而下注，击死内侍若干。甲申二月，寇渐逼都，余侄永游北雍，遽归。至中途，遇大风不止，拔木飞瓦，行人皆偃仆焉。天之示戒，为何如也！惟南都之破，无其外征，岂天以为不复可儆？故置之耶！

　　自有辽事，所用人，鲜能有胜任者。珰时所望成功，惟熊廷弼、袁崇焕、孙承宗为庶几；而武臣如刘挺、杜松、满桂、祖大寿、吴三桂，其最着也。廷弼刚而骄，唾骂一世，谓皆出己下。此虽成功，亦不能居，况功未成乎！吾乡朱本治为永平郡守、嘉兴钱士晋为真定郡守，熊一见赏其才，且云辽事将兴，将与共功名。两公意其能成功也，誉以公至必能灭东夷而固辽。廷弼握手与密语云：公，解人也；何为亦作此语！辽事岂可为，但珰寻一散场耳。意谓怒骂人，以图逐归也。此其言岂意在国家者乎！珰其督学江南，行法极严，然严而不珰。如郡邑一概徇私，致孤寒壅塞，或有不平之鸣，但知严处士子而已，不能一破情面也。即此亦见其不足有为矣。崇焕少好谈兵，见人辄拜为同盟，肝肠颇热。为闽中县令，分校闱中，日呼一老兵习辽事者，与之谈兵，绝不阅卷。或问之，则曰：士子宜中者，自有命在，随意抽取可也。斯岂执事必敬者乎？宁远一捷，实为有功，遂自矜为东夷已破胆，必肯献地讲和。召对，自言五岁灭东夷，了无成算。给谏许誉卿面叩之，崇焕自言聊慰上望云尔。给谏亟言上英明，岂可浪对，异日按期责功，奈何？崇焕亦自觉失言，遂以用人措饷等事再请于上。倘有不相应，即可借为卸担地，不意上之咸从所请也。赴援都城，召见，即请统兵入城休息。上不可，以三十骑入城请；上曰：三十亦不可。上之所以疑之者至矣，而崇焕绝不悟也。阁臣钱龙锡尝问以辽事，答以珰从东江做起。钱谓舍实地而问海道，何也？且毛帅未必可得力。崇焕云：可用，用之；不可用，杀之，此吾所优为。钱固庸人也，不以其言为意。及斩文龙，疏中即入钱语。及虏阑入，朝论遂以杀文龙为崇焕罪而并及龙锡，以崇焕为逆督，而以龙锡为通逆；一凌迟，一拟辟。盖以逆珰一案为附逆者所切齿，欲借崇焕亦起一逆案以相报。因龙锡以罗及诸名贤，其事且成矣，欲自兵发之；而大司马梁廷栋始与谋，旋悔，不肯任，且赖上圣明，不能遽起大狱也。龙锡赖词臣黄道周疏救，后以天旱肆宥，言路屡以为请释，戍定海。而崇焕先置极刑，妻子流数千里，刑浮于罪多矣。承宗练而才，凡军中利弊，每发言洞中，能令诸帅心服。且部曲器用亦精娴，诸师咸服之，但谓其不能无欲。其所推毂大帅马世龙，貌甚伟而无将略也。承宗以为韩白复出，人亦讶之。两镇关门俱无事，然幸不与东夷值耳。归居珂里中，城陷全家被难，伤哉！刘、杜世将有名，杜勇而疏，刘为尤胜。其所招致奇材剑家之属，实甲于群帅。刘败后，无有及之者矣。大寿家富而勇，曾犯法，几被戮于承宗，赖崇焕力救，故相得甚欢。及为大帅，子弟皆贵为刘帅（？）家丁皆夷人、辽人，多善战。都下擅归，以崇焕下狱激之使然。而其母痛责之，其妻故妾也，亦持之甚坚，故仍为国用。永平恢复、锦州力守，皆有功。但围既久，粮已竭，而援兵不起，遂以城降，而身自逃归。或云已输诚于东夷，已谓吾归即举八城尽降，故东夷纵之。然归而即为国固守，虽其子在虏中不之顾也，亦非有意负国者。力守松山、杏〔山〕，与洪承畴被围年余，力竭而陷，遂致失节。三桂即大寿甥也，其父吴襄，向为大帅。三桂少年，勇冠三军，边帅莫之及。闯寇所以诱致之者甚至，三桂终不从。都城已破，以杀寇自矢。包胥复楚，三桂无愧焉。包胥借秦兵而获存楚社，三桂借东夷而东夷遂吞我中华，岂三桂罪哉！所遭之不幸耳。满桂勇而廉，然起自行伍，不解文墨，拔为统帅，群帅不之服。况各镇之兵，纷纭而集，桂未得稍抚循之也。亟驱以战，兵不与将相习，且将与将亦多不相识者，一战而覆，非桂之罪也。数人而外，卑卑不足论矣。辽人守辽，亦策之得也，而廷弼以为辽人必不可用。尔时，辽俗富而奢，莫肯力战，故廷弼云然。然数战之后，辽人实可用也。如浙兵、川兵、秦兵皆可用，但问用之者何如耳！嗟乎！胜败得失，但珰择将；乃云兵惟某地最良，古岂有此论哉？

　　督抚莫能胜任，将士莫能敌忾，是固然矣。政府中枢，尤皆庸庸，辽事所以益坏也。珰张江陵柄国时，九边之事，如视诸掌。如某虏令将往某地，防其犯某边，江陵必先知之，戒谕边臣，故无败事。后鲜继之者矣。一边抚尝语余曰：叶台山相国，固不可及也。每边臣上书，必手答之。此后止发一名谏而已，中外不相应，安望成功哉！然犹未极坏也。周宜兴珰国，或以庇边臣奏讦之。周力辩谓：向来不与边臣通书。若谓边事非阁臣所与知者，其败不亦宜乎！崇祯朝，凡为中极者，无不被戮。虽上之用法严，亦下多负国耳。其稍可者，梁廷栋似明畅；余大成、李继贞两职方，未必知边事，而守甚洁。债师之风，赖以少改，亦庶几云。

　　门户大略

　　自三代而下，代有朋党。汉之党人，皆君子也。唐之党人，小人为多，然亦多能者。宋之党人，君子为多。然朋党之论一起，必与国运相终始，迄于败亡者。以聪明伟杰之士为世所推，必以党目之。于是，精神智术俱用之相顾相防，而国事坐误，不暇顾也。且指人为党者，亦必有此。此党衰，彼党兴，后出者愈不如前。祸延宗社，固其所也。国朝自万历以前，未有党名。及四明沈一贯为相，以才自许，不为人下，而一时贤者如顾宪成、孙丕扬、邹元标、赵南星之流蹇谔自负，与政府每相持。附一贯者，言路亦有人。而宪成讲学于东林，名流咸乐趋之。此东林浙党之所自始也。国本论起，一时名流俱以伦序有定，早建为请。此亦一定之理，言者无可居以为功，听者亦无可指为罪也。而上以为有意拥力，乃冀他年富贵，必欲自发之，而不使群臣上请。然群臣不之请，上亦竟不行也。使旋请旋得，不独上无骨肉之猜，并下无炁节之目矣。乃初请不许，再请严斥，后遂廷杖累累，务仇言者而痛惩之。即上慈爱无他意，而欲静议论，议论愈烦，实国家之大不幸也。于时政府诸臣，惟山阴王家屏、沈鲤与言者合力请，不允，即忤旨放归；余自一贯以及申时行、王锡爵辈，皆以调护为名，未尝不宛转力请于上，而心亦以言者为多事。上以为激聒，政府亦以激聒目之。此其意亦未必有他也，不过欲上怜其意而不之疑，或卒从其请耳。然言者逆耳而难居，调停者言甘而无患，宜至相体而不宜两相难也。不意调停者目言者为党人，斥逐不能救。时行性宽平，所黜必旋加拔用；而一贯颇持权求胜，受斥者身去而名益高。东林君子之名满天下，尊其言为涛沦，虽朝中亦每以其是非为低昂；交日益广，而求进者愈杂。始而领袖者皆君子者，继而好名者、躁进者咸附之。于是，淮抚之论起矣。淮抚为李三才，家居三辅，年少早贵，所至有赫赫声。但负才而守不洁，及为淮抚，垂涎大拜，多结游客日誉于宪成左右。宪成因而悦之，亦为游扬。纠三才者，即以为东林玷。三才挟纵横之术，与言者为难，公论益绌之，而东林并受累不小。未几，妖书之狱兴，而清流有累卵之危；挺击之案起，而两党益相水火。妖书者，所谓续忧危竑议也，不知出自谁手，大抵言夺长之事虽难，然有珰世豪杰如沈四明、某某辈辅成之，必成无疑。其言若出于清流之口，将以倾四明辈者。或云：此奸人造为之以陷郭正域者。郭，时有清流领袖之目，政府所最忌也。时上震怒其罗织甚，严搜郭寓，并侦其左右，危迫之至，卒无迹，归狱于皦生光而终不得其实也。挺击者，张差持挺以闯青宫。据称：欲讼二珰于上。珰，乃贵妃所遣建佛寺者。巡视御史刘廷元报疏云：观其状，一似风癫；窥其情，大为叵测。于是，刘光复辈皆主风癫之说。而刑部主事王之釆入狱中，询得其言，以为主使出自郑戚，举朝喧然，以国戚殆有专诸之意。贵妃亦危惧，诉于上，上命自白之东宫。贵妃见东宫，遂奏恳上出见群臣，为之昭白。上与东宫俱谆谆剖明之，遂以二珰及张差成狱，而余置不问。刘光复倡言上甚慈爱、太子甚忠孝，其言固将顺也，而声甚壮，且越班以言。上未听其所言云何，即逮下狱。珰张差事起，中外不能无疑。因事发于贵妃之珰，而又直闯东宫，若巧合也。之釆疏称：差言甚凿凿，或差恨二珰已甚，故以主使挺击诬之，亦不可知。而廷元辈恨之釆特甚。之寀素守亦不洁，廷元与韩浚辈遂于计典重处之。然操论与之寀合，如窦之儞、陆文瀛皆至清，而亦为所掠，遂不少恕；此则其曲在浚辈也。盖东宫侍卫萧条，至外人阑人，渐不可长。诸臣危言之，使东宫免意外之虞、国戚怀惕若之虑，亦断断不可少。顾事联宫禁，势难结案，则田叔烧梁狱词亦调停不得已之术也。二说者，亦互相济而不珰两相仇，乃必斥逐执法而后已，是何心欤！若主使挺击，原未必然，即令国戚怀凶谋，固不用鸩而用挺、不使中官而使外人，皆情之所无。第不虚妨平言之至重（？）怒执法吏而必加一网及启后世之疑，则谁之咎也！珰是时，两党遂为不并立之势。有辛亥之京察，孙丕扬主之，曹于汴、汤京兆佐之，而所处汤宾尹、王绍徽辈，则攻东林者也。绍徽有清望，而宾尹负才名，故秦聚奎直纠其不平。有丁巳之京察，郑继之主之，徐绍沅、韩浚佐之，而所处皆东林也。世之所谓清流者，一网尽矣。是时，叶向高去而方从哲独相，庸庸无所主持，上于奏疏俱留中，无所处分。惟言路一纠，则其人自去不待旨也。台省之势，积重不反；有齐、楚、浙三方鼎峙之名。齐为元诗教、韩浚、周□辈，楚为官应震、吴亮嗣辈，浙为刘廷元、姚文宗辈，其势张甚。汤宾尹辈，阴为之主。于是，有宣党、昆党种种列名。宣谓宾尹，昆谓顾天峻也。天峻高亢自喜，而宾尹淫污无行。庚戌之榜，如韩敬、钱谦益、王象春、邹之麟，皆负才名；急富贵，而相妒轧。之麟附元，韩浚求铨部不得，遂反攻之。于是，之麟之友，皆为时贵所抑。礼部主事夏嘉遇，初亦为时贵所推重，因与之麟交，亦被抑。而辽东四路失事之报至，赵兴邦时为兵垣，仍入礼闱，嘉遇遂纠之，并及诗教。言路合疏纠嘉遇，兴邦遽升京卿，其势愈张，而公论愤矣。御史唐世济助夏攻赵，而元、赵之焰渐衰。神庙殂落，光庙首召叶向高，而阁臣刘一燝、冢臣周嘉谟俱以召用。名流为首辅，自邹元标、赵南星、曹于汴之属，皆为铨宪大臣。即附丽东林者，亦无不由田间起，相次为显宦。齐、楚、浙前此用事之人，俱放斥。一时以为元佑之隆不过也。然附丽之徒，惟营躁进，京卿添注累累，已不满人意。而南星为冢宰时，高攀龙、杨琏、左光斗皆为宪臣，魏大中珰吏垣长，邹惟琏、夏嘉遇、程国祥为吏部司官，咸清激操论，不无少苛，人益侧目。大珰魏忠贤阴持国柄，初亦雅意诸贤。而诸贤以其倾杀王安，弥恨恶之。周宗建、侯震旸等相继纠弹，并及客氏。客氏者，熹庙之乳母而与忠贤私为夫妇者也。上于庶务皆委不问，宫中惟忠贤、客氏为政。向高故欲调停之，而诸贤必欲逐去为快。杨琏二十四大罪之疏上，遂为不共仇。向高亟去，事而大变矣。初，廷杖工部主事万燝，以威怵廷臣。后，遂因嘉遇、大中与御史陈九畴相诘，遽行斥降。旋尽斥诸贤，且起大狱，竟成清流之祸，国祚几危。虽小人崔呈秀辈阴导，诸贤不可谓无咎也。议论高而事功疏，名位轧而猜忌起，异己者虽清必驱除，附己者虽秽多容纳，虽领袖之贤谔谔可重，而蠹之者众矣。忠贤一得志，尽用邪人崔呈秀辈，举国如狂，银珰四出。自杨琏、左光斗、魏大中、周顺昌、周宗建、李应升辈皆下诏狱，备受毒刑以死，天下痛之。而称忠贤功德、请为祠祀者，满天下。凡群臣上疏，必以上与厂臣并称。一门封公侯者三人，其势视刘瑾辈且十倍。天下重足而立，斯时忧国者已骎骎有易祚之势。特以呈秀辈虽凶恶、实庸陋，无足数。熹庙宾天，忠贤呼呈秀，语移时，竟不能有所图。而烈皇帝一登极，神明自操国柄。忠贤之党，内外林立，不觉其自屈。部臣钱元悫、陆澄源、贡士钱嘉征先后纠忠贤，忠贤、呈秀皆自缢死，其党皆放废。凡忠贤所逐名，无不召用。上复定逆党之案，励精求治，数数召对，每发言，群臣皆不能及。天下欣欣望太平。是时，东林诸臣，魏珰所罗织甚惨；其尚存者，人无不以名贤推之。为忠贤拔用者，自属下流，无可复争。衡金谓君子、小人之分界，至此大明。诸贤之死而生，皆上恩也，宜同心忧国，以报上恩。然急功名，多议论，恶逆耳，收附会，其习如前。上久而厌之，心疑其偏党。及枚卜事起，而钱谦益与周延儒才名相轧。谦益必欲抑延儒，不得上；温体仁乘其隙，疏纠谦益科场旧事，上为震怒，面加诘问。吏垣章允儒，愤争甚力，上逮而默之（？），谦益亦斥归。党祸且再起，而诸臣亦泄泄不思图实绩以回上意，惟疏攻温、周无虚日。攻愈力，而上愈疑。虏入蓟镇、逼都城，上视诸臣无一足仗者。史□、袁弘埙之属，纠阁臣韩爌、钱龙锡，罢之。龙锡旋以崇焕事，逮下狱。延儒首辅，体仁亦相继入政府。而门户之讯为上所深恶，幸上神圣，知两党各以私意相攻，不欲偏任，故政府大僚俱用攻东林者。而言路则东林为多，时又有复社之名与东林继起，而其徒弥盛，文采足以动一时，虽朝论苛及之，不能止也。周、温以权相轧，旋又自相倾；周罢去而温秉国，又引薛国观继其后。大抵周明敏而贪，温洁清而险。薛才不如两人，而傲与偏同之。虏寇之患日迫，而终无能为上建一策者。温去而薛遂败，以贪赐自尽，亦属太甚。且其事发于东厂，佥云部臣吴昌时实发其机，要亦薛之偏狭，上自心厌之，非下所为也。未几，再召延儒与张至发、贺逢圣等。至发辞不出，逢圣不久以病归。延儒乘上悔，赦逋负、宥罪斥诸臣，多收用之，救词臣黄道周之狱，一时有贤相名。盖延儒罢相时，其门人张溥、马世奇时以公论感论之，昌时又与深相结。延儒每纳其言，故其所举措，尽反前事；向之所排，更援而进之。然性素贪，又见群论之相推也，益自恣，纳贿益广。上亦虚己听之。溥遽没，世奇欲远权势，不入。都巡之左右皆小人，所趋日下。若虏围杏山、寇围开封，竟不能设策救援。虏阑入边，自燕及淮，纵横二千余里，无一御者。廷儒侦虏归，将请出视师，上以裴度目之，然意已移矣。及在军中，未尝鼓励一战，惟与幕客私人纳贿纵酒。喧传虏输银于延儒买归路以出边，其说虚妄。而上以此怀怒弥甚，亟放之归。亲讯昌时，置之死；仍提延儒至都，勒自尽，如所以待国观者。延儒虽宽厚，再出所行多善政，及死而人莫怜之者，以大揽权及婪贿也。其时名流尚多在列，要皆负虚声，无济国事。寇一入都，烈皇帝以身殉国，而群臣从死者寥寥，以是盖为世诟骂。然如范景文、李邦华、倪元璐、刘理顺、马世奇、成德华皆烈烈就死，日月争光，虽仇口不能不推重也。南都再建，国事累卵，宜尽捐异同，专心忧国，尚恐难支，而相仇益甚。珰拥立之始，凤督马士英移书商之枢臣史可法，有择贤之语。可法意士英有所谓也，遽与姜曰广、吕大器辈移文士英，言今上失德事。而钱益谦虽家居，往来江上，亦意在潞藩，若以福邸向有三案旧事，与东林不利也。士英得移文，即与大帅黄得功、高杰辈持为口实，力主今上。其所操伦序之说自珰，但与初时移书意不相合，可法辈实为其所卖。既立，可法为首辅，亟召天下名流以收人心。而士英一入，可法即出为督师。士英首以阮大铖荐，举朝力争之，卒以中旨起为少司马。大铖一出，日以翻逆案、处清流为事。宪臣刘宗周，以疏争；士英、大铖内用群珰、外用藩帅，并收埙臣为助，其意不过欲逐宗周辈,而内珰、勋藩遂不可制，贿赂大行。凡□察处者、重纠败官者、赃迹狼籍者，皆用贿即还原官，或数加超擢。时以拥立怀异心，并三案旧事激上怒。上实宽仁，不欲起大狱，故清流不至骈首。若平心言之，三案原各有曲直，但珰光、熹以至烈皇帝，未尝稍以前事有歉于福邸，诸臣亦未尝以夺长之谋必欲锄异论者以厚法也。今上既立，自珰以国事持论，无他，概置旧事不问：即上启其机，群臣亦珰力解之。而一时柄臣，务以离间骨肉危动皇祖母，欲中诸名流以非常之法。如杨维垣、袁弘埙、张孙振者，不啻人头畜鸣。又拥立操异论者，不过数人，而柄臣欲自移其功，凡纠人必欲以此诬入之。如妖僧等事，几起大狱，卒致左帅以众愤，有清君侧之举。士英撤劲兵以防左帅，虏已至维扬而满朝俱谓虏必无虞，且欲用虏以破左。一时有识者，谓乱政亟行、群邪并进，莫过于此。虏一渡江，国事瓦解。其死难者，有张捷与维垣两人，亦攻东林之党独全大节者；不可以其生平持论之偏，少抑之也。马、阮之徒，身统重兵，望风奔窜，不亦痛哉！二党之于国事，皆不可谓无罪；而平心论之，东林之始而领袖者为顾、邹之贤，继为杨、左，又继为文震孟、姚希孟，最后辈如张溥、马世奇辈，皆文章气节足动一时。而攻东林者，始为四明，继为元、赵，继为魏、崔，继为温、周，又继为马、阮，皆公论所不与也。东林中亦多败类，攻东林者亦间有清操独立之人；然其领袖之人，殆天渊也。东林之持论高而于筹虏剿寇卒无实着，攻东林者自谓孤立任怨,然未尝为朝廷振一法纪，徒以忮刻，可谓之聚怨而不可谓之任怨也。其无济国事也，则两者同之耳。东林附丽之徒，多不肖，贪者、狡者俱出其中。然清议犹得而持之，间亦以公道拔人。其行贿者，尚耻人之知之也。攻东林者，纳贿维日不足。至崔、魏之时，南都之政，则明目张胆，以网利为事，以多纳贿为荣而不以为耻者。东林初负气节，每以内珰为难。即贤珰王安亦与诸贤往来，乃珰之慕贤，非诸贤之通珰也。及其衰也，求胜不得，亦有走险之士与珰结交者。崇祯之季，往往有之矣。攻东林者，珰神庙之时，群珰无权，未有内通者。自呈秀辈奉忠贤为主，而所以媚珰者无所不至，无异诵莽功德；诚天地间一大怪事也。迄于南都，而通珰者扬扬骄语，惟恐人不知之也。若两党之最可恨者，专喜逢迎附会。若有进和平之说者，既疑其异己，必操戈随之；虽有贤者，畏其锋而不能自持。又有因友及友并亲戚门墙之相连者，必多方猜防，务抑其进而后止。实有和平无竞、公正无偏者，亦不之信者也。激而愈甚，后忿深前，身家两败，而国运随之，谓皆高皇帝之罪人可也。但后世之论，必一贤、一邪，有难浑者。余亦以同辈所爱重，欲推而入清流祸中。然余不以此稍怀偏忿，持平言其实，庶鬼神之可质也。

　　门户杂志

　　神庙仁圣非常，虽御朝日希而柄不旁落，止以鄙夷群臣之故，置庶务于不理。士大夫益纵横于下，故国事大坏。两党相攻，亦未尝一剖其曲直，听其自为胜负而已。然东林所持，如国本、挺击等事，皆忤上旨。而攻东林者，诋东林为好名、争国本为离间骨肉，固上之所喜也。故东林之徒虽盛，而其势不得不屈。惟是国本之说，谓神庙欲以爱易长，神庙仁圣之主，未必有此。但是时中宫贤而多病，群疑上操立嫡、不立长之语，意在中宫病不可知，贵妃即可为国母，故欿欿于立嫡也。御史詹仰庇因〔中〕宫病，上疏讽及此，挺杖八十，举朝益皇皇然，公论愈激。上虽心厌恶之，亦见众论之坚，立长之意亦定矣。锡爵、一贯皆负气，锡爵之意谓上意俱定，不欲归权于群下，但令群臣无亟请即册立。然三王并封之谕下，而锡爵即为票拟施行。至大宗伯冯琦力争之而始自知其误，不可谓无咎也。一贯于相比之台前（？）钱、陈辈已经吏部计典处分，而特拟旨留之，大为公论所非。于建储事，亦大指如锡爵言。李廷机清而勤，自负甚高，顾于国本之争，辄谓群臣不可过争，过争或激而有变，遂佥以奸邪目之。及上年高，中宫以贤见重，而东宫益宫（？）。及中宫薨，虚位数月，贵妃不惟位（？）。至宾天之时，乃命光庙加封皇后，此则神庙善处骨肉，原无夺长之意，久而弥着矣。惜乎群臣力请时，何不早行，以自启天下之疑，亦国家之气运为之也。李三才自负才名，为山东藩臬，极有名。余尝馆于山东，李去已二十年矣，民歌思之不忘。谓大盗、大猾，皆为李所掠治殆尽，民得安生也。锡爵蒙特召时，手疏言上于章奏一概留中，特鄙夷之如禽鸟之音，不以人耳。然下以此愈嚣，称神称鬼，成何国体？此疏甚秘密，而三才饷得之，泄言于众，谓锡爵以台省为禽兽，台省益攻锡爵，其词甚丑。三才多取多与，结客遍天下。宪臣之左右誉言日至，意其真足以干国矣。然余尝见其辨疏，谓相传上于宫中请仙二语，以三才为圣人。故群臣益妒之。此其言亦是不根，大抵才而不羁，非纯臣也。其豪华之习，宜不为清流所喜。或言三才初请宪成时，止常蔬三、四色；厥明盛陈百味。宪成讶而问之。三才曰：此皆偶然耳。昨偶乏，即寥寥；今偶有此，故罗列。宪成以此不疑其侈靡。又闻一孝廉负才名者，珰计偕时，与一孝廉偕谒之，留两日，不过赠数金而已。所偕孝廉，颇以为愠。及至都，旅馆甫定，而三才之使者已至，赠孝廉二百金。所与偕者，亦四十金。其操纵类如此。使以其才智尽用之职业，亦非常人也。

　　金坛于玉立者，东林中用胜于体之士也。于诸生中，独爱韩敬之才，托丁元荐与结婚姻，相与至密。及敬为鼎元，而元荐首攻之，玉立实发其机。此又人情之不可解者。敬于宾尹，往来素密，取之为元，未必无故。但敬之才，亦不愧耳。敬好纵横之学，恣色货之欲，则自非治平之臣；要不如宾尹之甚，每夺人妻而坏人节也。

　　妖书之事甚怪，一夕间自宫门以迄衢衢间皆遍。厥明举朝失色，莫敢言搜索，无不至其扬扬自得者。不过书中所指，康丕扬辈数人而已。所冤陷甚多，即高僧达观因上所素重，亦死狱中；皦生光素因凶狡无赖，于妖书亦无实迹，竟坐以凌迟。夫见怪不怪，其怪乃败；珰初发时，倘上令焚去，置不问，不亦可乎！而珰局者欲借以倾清流，故激上怒至此，可叹也。

　　挺击之事，王之采所讯张差语，谓两珰实说之云：苟打了小爷，吃也有，官也有；其言甚悉。刑部各司官与之采语，亦多相合。而攻东林者，言上于贵妃宠盛时，曾许以立爱。至对关真君立誓晚而愧言之不符也，因劝贵妃广为佛事，且助其费，遂发银十万建寺于通州。二珰以为用砖瓦甚多，不若置窖自造，利其奢，居民多鬻薪于珰。张差，非通州人也，乃鬻田货薪，亦往市于珰；士人忌之，焚其薪。差讼土人于珰，珰复严责差，以产破薪楚，讼又被屈，不胜愤愤，遂持挺入宫，欲告御状，不意闯入东宫。二说者，未知孰是。总是不详之征，谓之人妖可也。其处分之法，不过始则严讯之，继则以二珰及差结局，所谓化大事为小事也。一时扰扰纱争，其曲岂可偏坐哉？

　　争论之嚣，莫如辛亥京察。御史金明时于察前上言：察出势必及某某，其意固在已察非所宜言也。而于汴兆京辈以阻挠察典严纠之，明时辨以阻挠何迹？兆京谓俟察典竣宣言之。于是，察典尚未下，而明时先为民。然兆京所谓阻挠者不过前疏，颇觉太甚。

　　秦聚奎舍死报国之疏，人亦有称之者。但疏中自称今年笇命谈死，故舍生为此，亦可讶也。时称察典冤处者七人，总为宾尹盛才名，一时重处，或以为骇然。绳其品行，实不冤也。至丁巳京察，不平弥甚，竟无一人起而争之者，则在朝清流，驱逐已尽矣。

　　余师张华东总宪，固齐人，与韩浚辈皆至戚。然尝谓余曰：珰丁巳察典，韩浚尝问以如何？对以必翻。韩询其故。张曰：王之寀题目甚正，何为重处之！韩惊愕半日不语。嗟乎！吾师可谓不阿矣。世皆谓吾师元、韩之友，而持论平恕，每怪诸公之太甚。又如吾友徐石麟冢宰、侯峒曾银台、马世琦太史、陈子龙给谏，皆所指为东林也；其言亦甚公平。每病东林之杂而偏，不尽公忠。然世于张师，必曰攻东林者也；于吾友，必曰此东林也。物而不化，不亦误乎？齐、楚、浙三方之贵者，相与甚密也，忽而相疑。是时，山东赵焕为冢宰，元诗教为方从哲门人，操其权，故齐势尤甚。邹之麟倡言：张凤翔为选，必以年例处宗文、廷元辈，而齐与浙渐渐离矣。之麟既黜，其友夏嘉遇、魏光国、尹嘉宾、锺惺辈皆才名盛一时，久拟台省、铨司，俱改冷曹。此其持局，其固然适所以自败也。如嘉遇之淳和清洁，而亦与众俱摈，不亦误乎！

　　韩、钱、王、邹，才既相伯仲，又为同籍，而相仇至甚，殆不可解。王象春自述云：与邹同游西山，邹为对偶云：敬字无文便是苟；思其对，不可得。王忽云：林中有点不成材。以宾尹号霍林故也。此皆轻薄之尤。韩、邹固为世诟矣，王居乡最为乡人所疾，其族人亦多恨之。钱声色自娱，末路失节。此皆国运所关，□此辈以致朝野纷纷也。

　　熹庙之初，群贤并召，其势甚盛，而败于汪文言。文言之起，甚微，或以为新安门役也。而向高、南星辈爱之弥甚。言必移时（？），两公即以病避客。文言直入卧内，所言必纳，杨、左辈均重之。傅櫆首弹文言，下狱,廷杖、放归。佥以櫆通内讯之，櫆亦弹忠贤以自解。未几，大狱起，首弹文言，连及杨、左诸公，而缙绅之祸靡天矣。诸公所以及祸，皆忠贤相仇，此固君子本色。而狎昵文言，授人以口实，殆不可解。余与向高之仲孙交，言及此，仲孙谓余曰：珰熹庙时，条召诸名贤，此谁力哉！文言向客于王安所，每为安言天下某某皆清流也，故一朝召用，皆文言所为。文言虽游诸公卿间，未尝自私。嗟乎！诸贤之出，而谓得一文言力，安得不为所累？始之，终之，宜哉！古人云：小人不可与作缘，又云不轻受人惠，诚有以也。

　　杨副院二十四大罪之疏上，政府韩爌亟称之，而首辅叶顿足以为事从此不可为矣。然忠贤无外应，亦未敢遽自（？）。阁臣魏广微以颁历失朝，台臣李应升纠其应杖脊，而广微愤甚。先是，南星自以老病，请时免其入朝，得专心职业。于是，广微谓冢臣自请免朝不之罪，而阁臣一失朝即杖脊，何不平至此！挟愤与忠贤通，尽逐诸臣。及忠贤兴大狱，坐杨、左诸公以多赃，仍命镇抚司五日一比。广微亦骇愕，上疏争而不可得矣。引贼入门，而欲其不掠、不杀，讵可得乎？若顾秉谦辈，庸劣不足数，不过为忠贤奴役耳，不足论也。

　　珰忠贤盛时，举国若狂，最盛者为五虎、五彪，然皆由崔呈秀以进。或谓李夔龙不应在五虎之数。尚有甚焉者，如周应秋为十狗之首，其贪鄙不可言，其罪亦不在虎、彪下也。此时，与之合局而不思与同污者，亦自有人。如高弘图，首言诏狱、削夺之非。王志道召用，不肯出。王永光上疏，力言淫刑以致天变。王业浩、张捷赴召，即忤党斥归。此皆能自振拔者。崇祯之朝，诸贤即宜与之捐成心、偕大道，而终亦落落不合，此则诸贤之过也。惟崔呈秀穷凶极恶，其致死于清流，因巡盐淮扬时总宪高攀龙将纠其贪，几致之死，故计不反顾。因呈秀之纵恶，愈成攀龙之知人矣。

　　诸贤之变珰祸也，惨绝一时，名高千古。然亦有向来揽权好事，自致此祸者，其高卑不齐也。最高惟周顺昌，生平至清，亦独立无党。珰魏大中盛时，顺昌未尝与之合也。见大中逮至吴门时，向来交好皆星散，抚臣毛一鹭素奉大中惟谨，至是不与大中通只字。顺昌愤甚，遂以女许嫁大中孙。且呼缇骑而詈之曰：若归与忠贤（？），此乱臣所为，受诋万代。向来未有正人端语之者，故至此。珰以我言告之。每见人，辄痛诋时事，遂及于祸。使顺昌稍默默，必不及此，真铁汉也。缇骑至时，吴中士民发愤击之，十存一二；拥顺昌，不令去。以夜，跳身入都。既下诏狱，受刑至酷，词不少挠。刑已极，即痛骂忠贤辈；加刑时，即高呼高皇帝。同时入狱者，语或少异，顺昌即怒骂之。忠养所激，遂至王恭厂异变，举朝骇愕，合疏讽谏。忠贤之党，亦多畏而逡巡者。忠贤以不杀顺昌，则威中绌，故终不免。伟哉！其清中之清、忠中之忠乎！  
　 
幸存录下

　　乙酉九月朔明吏部考功郎夏允彝敬述

　　是时，士大夫下诏狱者，俱五毒备至。惟高忠宪闻逮即自溺园池中，死而不仆。其绝命词曰：大臣受辱则辱国，谨遵屈平之遗则。闻忠宪生平学道得力，死生之际泰然。文阁学尝语余曰：生平止服一忠宪，事事合道：继此者惟华凤超，然勉强与自然尚有分也。忠宪尝自言少年以气节自许。以此一念，受谴亦不念及行远窜。阻风雨，困卧舟中，数日余，遇晴霁，登岸入旅店中，推窗忽睹桃花烂然，遽有悟。从此，事事有异，并气节之想亦永融矣。观其遗书，真有得者，独于门户异同之际，持之断断，终不化也。

　　四月，请祠忠贤者，其言皆绝丑，不复知廉耻事；而最甚，惟太学陆万龄，直比之先师。谓孔子作春秋，而忠贤定三案；孔子诛少正卯，而忠贤黜东林，请祀之学宫。更有一张生者，欲上疏以忠贤如先师并尊，入国学。遽殛死，自称见子路怒击之。陆珰崇祯初，亦伏诛。小人所得几何，而甘为此？可恨亦可怪也！

　　忠贤凶恶非常，国史珰备载之。余见一术士徐姓者，言游都下，五人共饮于旅寓，忽一人倡言：忠贤之恶，不久珰败。余四人或默然、或骇讽以慎言。此人大言忠贤虽横，必不能将我剥皮，我何畏！至夜半熟卧，忽有人排门以火照其面，即擒去。旋投四人并入内地，见所擒之人，手足咸钉其门板上。忠贤语四人曰：此人谓不能剥其皮，今姑试之。即命取沥清浇其遍体，用椎敲之。未几，举体皆脱，其皮壳俨若一人。四人骇欲死，忠贤每人赏五金压惊，纵之出。呜呼！恶贯古今矣。

　　三案者，挺击、红铅、移宫也。挺击已识其略矣，二案亦珰平言之。光庙病亟，遍体皆冷，势已不起。李可灼请以红铅进。是日，上召诸大臣入，并召兵垣杨涟，因涟上疏欲上慎起居、防意外也。群臣至，上言病已殆。诸臣言：皇上一月之内，善政甚多，必蒙天佑，无虞。上慰以病势难挽，且言立东宫要紧。又云：李选侍奉侍勤劳，尝生子女，宜封皇贵妃，朕在内亦安。即呼皇长子，宜出与群臣一言。熹庙出，遂将上谕再为口传。李选侍忽从帘开，手挽熹庙入，传以宜封皇后，宗伯已唯唯。时有言皇上命封贵妃，非皇后也。宗伯再奏明之。上再以封皇贵妃命。因呼可灼进药，群臣持命于外；药进少时，上遽称可灼，诸臣速命再进药。凡用药三丸。厥明，上宾天矣，仍赏可灼银币加等。于是，群臣谓可灼进药，怀不轨心，阁臣故赏之，此其言亦太过，但不宜于宾天后复拟赏耳。是时，一月之内，连遭大丧，朝中汹汹。杨涟率众排闼入，奉东宫登极，众见东宫即罗拜，选侍时在干清宫，以母礼待东宫。左光斗遽疏言：干清非至尊不可居，欲速共移宫，自珰。但中言武氏之祸，立见于今，且虑有垂帘视政之事，此亦过珰。杨、左即拉阁臣揭，请即日移宫，选侍颇受逼迫。御史贾继春遂言：先帝于群臣至厚，何至一妾、一女不能遗庇？其言亦不可谓尽非。然宫之应移，仍属定礼。杨、左不可居以为功，他人亦不可诋之为罪也。杨与贾互相机讽，贾以杨必将与大珰共受封拜讥之，杨遂挂冠归。中旨切责贾，贾遑遽自辨，词颇哀。高弘图、张慎言出疏两解之，其言至平且确。乃贾终斥为民，而杨不久优擢至副院，则亦东言失平之事也。后遂以此杀杨、左，则冤弥甚，即贾亦心怜之。东林操论，不失爱君，而太苛、太激，使人难受。攻东林者，言疯癫、言可灼无他意，移宫太亟，不失调停，然以此规诸贤之过则可，以此罪诸贤而加以一网不亦误乎？珰东林极盛时，其重处惟一继春耳，余不过年例外传而已；受处者，即以为不堪。而崔、魏之时，诸贤重者，备受酷刑死，谪戍、远配者累累；至轻者亦必为民，尽追夺其诰命。谁启杀机，日甚一日，则攻东林者之罪不可言也。

　　珰忠贤盛时，云间奸人徐姓者，上疏言士民愿为立祠，实绝无其人也。恶生有周姓者，与徐为姻，相附丽，借此索诈恣行。其所营祠，地逼余居，后欲攘余地广祠，其所以相逼者多方，余终拒之。余时布衣徒步，以待祸之至。幸圣明御宇，徐、周立败，余乃得免。嘉善钱继登为苏松道，枷责徐、周以示众，仍戍之。

　　熹庙病亟时，危珰张甚，中外危慓，意天下事不可为矣。熹庙召烈皇帝入见，即谕以吾弟珰为尧舜之君。烈皇帝惶恐不敢珰，但云陛下为此言，臣应万死。熹庙再以善视中宫为托，又言忠贤宜委用，烈皇帝益惶恐求出。熹庙宾天，忠贤自出请烈皇帝入宫。烈皇帝亦自危甚，袖食物以入，不敢食宫中物也。珰是时，群臣无一人得见烈皇帝者。皇帝秉烛独坐，久之，见一珰携剑过，即取视其剑，留之几上，许给以赏。闻巡逻声，劳苦之。问左右欲给以酒食，安从取乎？侍者以宜问之光禄寺。传旨取给之，欢声雷动。群臣俱在寓问卜，惧入朝之有他变，生死且不可知矣。厥明，至殿门，宦者持门不令入，告以官用丧服。既改服，又谓未成服，宜如常服。群臣奔走出入者三，气喘且不续，哀诉，官者乃放入。既哭大行皇帝，见王、魏两珰在丧次。是日，皆王珰发言，各部备丧礼。而魏珰目且瘇，已默默矣。群臣出，少顷，独呼呈秀入，屏入语移时，秘不得闻。或云魏欲自篡，而呈秀以时未可为止之也。从此诸奸失势，忧惧不知所出；而烈皇帝不动声色，逐元凶、处奸党，宗社再安。旁无一人之助，而神明自运，较之世宗之中兴为更难矣。时在朝者，皆魏珰，莫能发其奸。杨维垣实首纠呈秀，始自相携贰，然于珰仍不敢致讯也。陆澄源、钱元悫乃直指珰罪，至钱嘉征所言十大罪。乃群尽（？）珰不胜愤，哭诉于上，愈触上怒，始放之出。至中途，言者益甚，珰知上必重处之，遂自缢于旅店中。呈秀列姬妾，并罗列珍异、酒器，纵饮三杯，即掷坏之。饮已，乃自尽。天地再辟，皆上独断也。言者特知其机已就，故发之月（？）。嘉征与余交，循循大雅人。其子孝廉泮，有圣注（？），惜早夭。嘉征以贡为县尹，元悫擢司铨。澄源旋与东林反唇，所行亦多不简，以京察锢之。为善不卒，惜哉！

　　上既处忠贤，即因台谏言，定逆案。阁臣韩爌端而厚，钱龙锡和而谨，亦不欲广搜树怨，仅以四、五十人列案以请。上大不然，再令广搜。且云：皆珰重处，最轻者为民。阁臣又以数十人上。上怒其不称旨，谕以：称颂赞道述化为题（？），皆珰列入。且云：忠贤一人在内，苟非外廷逢迎，即遽至此！其外廷同恶者，亦珰入之。阁臣以外廷不知内事对。上曰：岂皆不知，特畏任怨耳。阅日，上召阁臣入。先有黄袱包，裹者累累，指示阁臣曰：此皆红珰党实迹也，珰一一按入之。阁臣知势难遗漏，乃云：臣等职掌惟司票拟，三尺法非所习也。上呼吏部问之。冢臣王永光以吏部止习为功法，不习刑名对。上乃令法司同事。又云：张瑞图、来宗道何以不处？阁臣以无事实对。上曰：瑞图以善写为珰所爱，宗道为呈秀母祭文称在天之灵，可恶何如！又问贾继春何以不处？阁臣言其请善持选侍，不失厚道，后虽改口，觉反复，其持论亦多可取。上曰：惟其反复，所以为真小人。于是，案所罗列甚广，几无一遗矣。其不妥者，如杨维垣，首参呈秀，不宜入也。以其力扼韩爌、文震孟之出，遂处以谪戍。虞廷升曾参孙居相耳，于赵南星原无弹章；以纠南星误，处之。吕纯如虽有讼珰之疏，疏至，熹庙已宾天；瞿维华取其疏稿削去之矣。竟据邸报，亦入之。此何等而草草罗入，致被处者，屡思翻案；持局者，日费提防，纠缠不已。迄南都再建，逆案翻而宗社墟矣，此则珰局者之咎矣。烈皇帝登极，以王永光为冢宰，永光亦清执。王恭厂之变，其所独侃侃，或云此司马张履端、王升所劝为，然亦永光矫矫之征也。乃东林诸贤，必欲遂而去之，致永光愤激为难，引用袁弘埙、张道浚辈，再启玄黄之争，实已甚之故耳。即枚卜一事，钱谦益必欲首推而虑周延儒方以召对得上意，惧同推必用周，力扼而止之。不知止果意在用周，不推适启上疑耳，安能力止耶？于是，党同之疑，中于上者愈深。温体仁发难而周为之助，或云内廷已有为之应者，共赏银八万两。宫府同声以排东林，而谦益辈扬扬不知也。条发召对，谦益且自以为枚卜定于此日矣。及入朝，方知有温疏。温与钱廷辨，温言如涌泉，而钱颇屈，因事出于意外也。先是，钱已与韩敬为仇。韩固浙人，钱欲典试浙中，文震孟曾讽止之，钱不之纳。及应召北上，文又劝以缓缓枚卜，而钱又不纳。其科场一事，实冤，而温以为非此不足以扼之。观钱立身本末，原不足用，而温已首发难端，与满朝为仇，势不得不自结于上。及入政府，专意逢迎，惟以苛急为事，未尝敢于上前救一人、争一事。上弥信其公忠，而天下元气凋残尽矣。其操守亦能自励，故上始终敬礼之。卢杞之清忠强介，固其伦也。因再出，颇反温之所为，而操守滥甚。败坏国事，实在两人；而实在东林过激以至此，遂致天下左衽，痛哉！痛哉！

　　珰温之秉政，台省攻之者，后先相继，皆以门户异同，其言非尽由国家起见也。平心言之，不纳苞苴，是其一长；其庇私党、排异己，亦未尝为之有迹。但因事图之，使其机自发而发，上不疑也。无识者遂谓温于各输自胜（？），然其忮刻阴险，自非端人。始而与周深相结纳，固力助而且援之以进。及周为大珰王坤所排，举朝争之，而温无片言相助。及科臣陈赞化纠周去之，凡与周为难者，温皆援之以进，助周者皆屈焉。盖周之去，实温挤之也。珰袁崇焕之狱起，攻东林之党，欲陷钱龙锡以遍织时贤，周、温实主之。后因黄道周疏救，周意颇回。久旱不雨，言路复言及，钱得减辟为戍。初出狱，周即相过，极言上意怒甚，有「可恨甚多，卿等岂能尽知」之语，挽回殊费力。钱极感之。未几，温、钱因述周语，谓非公等力救，何以再生。温第曰：上原不甚怒也。于是，闻者遂为温为质实，而周多虚伪，然特温之巧于挤周耳。嘉善钱士升，生平端谨，为东林所推重，而龙锡其座师也。闻温语，颇重温而轻周，温遂与相结。士升之入政府，温凡有所为，每推之，令先发而后继之。如用冢宰谢升、总宪唐世济，皆温意也，而钱成之。及温攻去文震孟，颇引钱为证，钱亦有助温语。及温所欲进者已进、温所欲退者已退，而视钱为赘物也，因有诘奏钱之弟滇抚士晋者，温即拟严旨，仍属同事林焊毋得泄言；盖欲借弟以逐其兄耳。钱旋上四箴，语多讽上，又争搜括江南富户事，遂去也。其去也，颇光明。而中间为温所用，几受摈于公论，受温累不小，温弃之如遗也。其立心概如此。国家元气，剥丧良多。至于虏寇交讧，不展一筹，则凡民政府皆如是，不得独责温也。

　　烈皇帝太阿独操，非臣下所得窃用；而每珰大举措，则内珰每发其端以阴中而不觉也。若满朝之用舍荣枯，则一视首揆之趋向，亦似为所阴移而不觉者。珰初政时，不许内珰与廷臣交一私语，廷臣遂忽珰辈不之顾，而攻东林者默结之，日以朋党之名中于上。其时，以通内自诩者，史葬也。辅臣钱之入狱，皆史挤之。及其得出，钱自云大珰王实心冤之，不然必无生理。温之陷谦益于狱也，谦益生死如发，大珰曹化淳愤而发奸棍陈履谦、张汉儒之阴谋，陈与张立枷死，温逐而钱释矣。薛之死也，厂珰王□实为之。而周之死也，则又小王珰怒之也。逆臣通内者，渐亦不以为丑。曹珰之丧其父也，大臣与言路多往致祭焉。小王珰丧母，大臣亦多往送者。甚有倡为传单者，扬扬不之讳。其九卿不往者，郑三俊、程国祥耳。廉耻道丧，国事安得而不败？然此时珰辈特阴为播弄耳，其畏上英明实甚也。若南都之事，则攘臂扬眉，内外交相市，以为即闻之上，无伤也。票拟铨除，群党人人可言；即大珰自好者，亦叹以为绳闲尽裂，知败极之不可救也。视先帝朝，天渊矣。

　　周延儒之承上眷也最深，其应对敏绝。凡上怒时，莫能挽回，惟周能谈言微中。如黄道周之狱，人皆以为必不可救，周自能微调挽之，已得减戍归矣。上偶言及岳武穆事，叹曰：安得如岳飞者而用之！周进曰：岳自是名将，然其破女真事，史载多虚张。即如道周之为人，付之史册，不免曰其不用也，天下惜之。上默然。甫还官，即传旨还以原官矣。此周所长，不可没也。

　　烈皇帝之英明勤敏，自珰中兴而卒致沦丧者，以辅佐非人也，庶几。如范景文之博大好贤、方岳贡之清勤忧国，不失贤相，惜用之少迟。谢升不徇物情，亦不违公论。三公者，于二党皆公虚不滞。谢时合时离，或以其机智少之。其纠许誉卿也，实逢迎温意。未几，又推郑三俊为总宪，似亦善补过者。但寇虏者难（？），范死节最烈，可照耀千古。方以直精微房入内（？），闻难即自缢，为仆人所释，欲再缢而寇已入，擒之矣，受刑至惨。已搜其寓，萧然无一物。欲说而大用之，方终不屈以死。或惜其死之少晚，然大节终无玷也。谢不免于臣虏，又未几死，或云为虏所疑也。惜哉！出方下远矣。

　　马士英素以才望称，其阔大不羁，或亦边材之选，而用之政府则乖甚矣。初为王坤参之，谪戍。周延儒再召，阮大铖实以士英托之，遂起为凤督。与大帅黄得功、刘良佐善，曾一败袁寇，募其乡黔兵为亲丁，颇能战。高杰之南循也，士英厚待之。刘泽清初至淮，士英与通殷勤，颇自任德而归怨于南枢史可法，以为我固愿公等来，而史公不喜也。及拥立之举，马遂联络二刘、高、黄为己助。马入政府，而四镇皆开茅土。马入辅而史公出镇，即国事败坏之始也。盖四镇骄悍，马尚可以向来交谊笼络之。史则与之相水火，莫肯听其驱使。一至维扬，即为高杰所困。史竭力调剂，仅得相安。久之，高与清皆欲渡江而南，且纵其军士大扰维扬、瓜步间，杀人无算，莫敢声其罪者。刘宗周以总宪名首，疏直纠之，谓二镇皆可杀。辅臣姜曰广拟优旨，下史馆记录。于是，泽清忽然欲与姜、刘为难，马遂因而用之，四镇遂合疏攻姜、刘，其词皆凶悍甚。史询之四镇，皆以不知对。史遂疏言：此疏乃黎丘之巧混。刘泽清又上疏攻史，谓疏实其所上；因史偶问，故偶混答之。至尊之前，倏伪倐真，此即大怪事。而马方快于逐姜、刘，用大铖，不复顾大柄之委去也，史从此展布益难。大铖一出，凡海内人望，无不罗致。巧诋贪夫壬人，无不湔洗拔用。马立心疏阔，原无杀人之意，故不至遽兴大狱。而每上疏，一曰奸党、再曰奸党，总以拥立二心为题，殊不思拥立怀二者，不过钱、姜数人，与诸臣何与，而欲一网及之乎？未几，有妖僧者，自称为先帝、又自称为某王，殆类病狂者。而张孙振与大铖欲借以起大狱，流传有十八罗汉、五十三参之名，海内清流皆入其内，如徐石麒、徐汧、陈子龙、祁彪佳之属，咸列焉。即余未尝一日为京朝官，杨廷枢一老孝廉，而罗织俱欲首及之。马意颇不欲杀人，故中止。又未几，而有赝东宫之事。据圣谕，谓以孟春至留都，留之不肯止，直由嘉兴、武林至绍兴。上密遣人召之，乃还。而言貌多可疑，欲群臣识认。马亦先有揭，言其必伪。及群臣往察，王铎首言其伪，旧东宫讲官刘政宗、李景廉亦以为所言讲读事皆非实，眉目亦不符。方马之揭请遣群臣识认也，谓讲官方拱干现在，珰令阮大铖密谕之往认。拱干入，马许以即复原官，且加超擢。及识认之日，伪东宫指方以为此固讲官也，方不敢应。及刘、李具疏，方亦不肯列名，仍出都。都民藉藉不平，皆以为真。中官言亦如之，而缙绅皆以为伪，阮、张辈又欲借以起大狱。而黄得功首上疏，不得遽加害。刘疏继之，左良玉、袁继咸遂上疏力争。左遂诋马、阮辈，称兵犯阙，马尽遣江都下劲兵往御之。是时，虏已逼维扬，有言及虏事者，马辄以为必无虞，且欲用虏以剿左。四月二十五日，扬州城破，可法死之。或云遁，未云死也。虏、左逼江，而都城终不以为意。五月初九，虏渡江，无一矢相向者。马拥兵出遁，大铖、孙振辈或遁、或降，惟张捷、杨维垣死难。上至得功营中，得功战没，上亦陷虏。如士英者，本无意于误社稷，而社稷为墟；本无心于敛贿赂，而赂门大启；本无心于剪清流，而清流尽逐。及其遁也，既不守城，又不卫上，第云奉皇太后以行。所至纵兵大扰，卒未尝与虏一战。谓非天下罪人，安可得哉！方诸奸欲起大狱、肆诛锄之时，即余亦赖士英知其无辜得免陷阱，谊珰私感，然不可以废公论也。万世而下，亦以余言为无私否？

　　南都之政，咄咄怪事，殆不胜书。其大者，如伪东宫其一矣。又有伪皇后，自称上之元配，且已生有子。初在河南，按臣陈潜夫为之疏闻。奉旨以为伪托，着逐出境，而必欲自请至京。及至，上震怒，下之狱，备受拷讯，终无变词。此古今未有之异也。要其真伪，总非臣下所能测。又有市人，忽闻空中语，令其入宫认子，遂俨然排阊合为狂言。诸奸每借一事，即欲为罗织之案。赖上宽平，士英亦素无杀机，故得以幸免。然庶务乖张，如狂、如醉，无一官不用贿以入。其价倍苟踊费多金（？），虽身负至垢，立致要地；权要与中官、埙臣、藩镇，皆得操用舍之权。中官向冢臣徐石麒居间用一县令为吏部，石麒怒拒之，奏闻于上；上亦不之问。又有给事外转者，费银数千，得中旨留之。石麒质之内珰，内珰云：此以进御，遂无敢言者；而给事反弹石麒去位矣。要以进御固妄言，但诸珰与马、阮辈相表里，或偶闻于上，竟以从龙而来、贫苦无资实对，上怜之，不之罪也。票拟前后相反，铨政浊乱无章；至枢部为尤甚。凡白棍至部者，即日可为大帅。凡前官未出缺，而后官渡复升授者，累累皆是。及至任，互争，乃令旧者仍任而新者候缺。于是，旧者欲固其位也，不得不输贿；新者前费难追，更加贿以求旧官之速去。大抵武官之扬扬罔忌，莫甚于此时；而囊橐尽倾以奉权要，亦莫若于此时也。都城有「满街都督、一部职方」之语谣。呜呼！始于宫邻，卒于金虎，岂不痛哉！群臣之负烈皇帝也，上事事焦心，而群臣无一忠公者。之负弘光帝也，上事事虚己，而群臣无不恣肆者。其负，固同也。水落石出，盖棺论定。北都覆而范景文、李邦华、倪元璐、马世奇、申嘉胤、成德、金铉、刘理顺、许直自尽于官，南都覆而徐石麒、刘宗周、候峒曾、徐汧、黄淳耀殉难于家，不可以其东林也而诋之。若其臣虏、臣寇如钱谦益、李建泰辈，自不得以东林也而恕之。又如张捷、杨维垣之死难，不得以其攻东林也而少之。如蔡奕琛、唐世济、邹之麟、张孙振、陈于鼎、刘光斗辈之失节，亦不得以攻东林也而怒之也。北都死难，如孟兆祥及其子章明、汪伟夫妇死节，凌义渠、施邦曜、周凤翔、陈纯德、吴甘来、朱之冯、卫景瑗、吴麟征、王家彦、埙臣襄城伯李国桢、惠安伯张庆臻、戚臣新乐侯刘文炳及其弟都督文耀、太康伯张国纪、驸马巩永固，举家焚死。武臣周遇吉、内臣黄承恩。南都死难，如高倬、刘邦弼、何刚、钱棅、祁彪佳、吴嘉胤、陈于偕、埙臣靖南侯黄得功、鲁之玙、侯承父子、陈天叙等，皆争光日月，与二党皆中立，故附记于此。成德之自尽也，先语其妹云：尔尚未嫁，留此何依？妹请先自尽，德哭而视其缢。其妻请继之，德痛不及视，入别其母，哭尽哀，出而自缢。母见子女及媳皆已殉，亦恸而自缢。珰德之屡纠温体仁也，廷杖栲讯，备受惨毒。其母多力詈体仁于途，且欲击之。体仁诉于上，逐之出都，谪戍遇虏变，家属尽没。又以流离颠沛，其妹年二十余，竟未及嫁。甫召还，即合门殉难，最为烈烈。理顺，盛德士也，亦合门自尽。寇在中州，知其清淳，亦往哭之。世奇二妾，皆先自尽。汪伟与妻对饮自尽，妻误在左，即曰：误矣，夫宜左也。仍易未而没（？）。南都之覆，虏势甚盛，人皆以为无可为矣，惟石麒矢死必图兴复。禾城杀伪官后，众情纷纷互相猜，出石麒于外。及城垂破，自请入城死，慷慨赋诗，自缢，二义仆从死焉。侯峒曾倡义守城，杀虏最多，故虏最恨之。城破，已自投池中，仍出而取其首，指为元凶。其子玄演、玄洁，少年高才，自闻南都破，即发愤求死，与父同守城。至是，兄弟争死，俱为虏所杀。淳耀，初登第，即知名；时已非，不受职而归。布衣徒步，萧然高隐。及与侯同守城，城破，及其弟渊耀同自缢，仍题壁以不能谋国为歉。陈于偕，官止钦天监博士，闻难，衣冠谢国恩，首自缢。吴嘉胤，已奉差出都，闻虏渡江，仍服回车，寓于城外僧寺中，欲上书求复明社稷，屡请不达。及书上，即自缢。侯承祖，守金山卫，杀虏五百余，力屈被擒，骂贼而死。此数公者，尤死难中最烈。尤生平美行不胜书计，异日史臣珰各为立传也。凡死难者皆烈烈千古，未知其详。又南都破后起义而死，即草野间亦多其人，俟再为详记。

　　流寇大略

　　流寇始于陕西溃兵，皆耿如杞入援之师也。陕西连年饥馑，民穷赋重，遂从寇者日众。其始固易剪除也。杨鹤为三边总制，欲抚安之，既抚复叛，鹤逮谪戍。洪承畴为陕抚，剿之甚力。洪廉而勤，将士爱戴之。剿寇几尽，仅遗三千人，渡河入晋。晋抚许鼎臣，不能御，渐猖獗，遂至河南、四川，蹂躏弥广。用陈奇瑜为总督，寇入川而衰，几为川兵所尽。奇瑜再主抚，卫而遣之入秦。至秦又叛，逮奇瑜下狱。用承畴总制陕、豫、楚、蜀，贼闻承畴来，大惧，尽避入终南山中，官兵围之。大帅曹文诏勇而矣，遽入山搜寇，为所败没。贼复围，出豫、楚间。用卢象升为总督，与承畴共剿；孙傅廷为陕、豫抚。象升身先士卒，以善战称；而傅廷父为边将，亦习行间事，虽与洪不合，而其才自优。象升用关外兵，一破寇于豫，而承畴、傅廷亦时时以捷闻。寇且衰矣，因虏入边，亟召三公入援，虏退。即用象升于宣大、承畴于蓟辽、傅廷于保定，而寇又复盛。傅廷以称病不实，逮下狱。是时，杨嗣昌为中枢，疏荐熊文灿为总督。议增天下饷。初以溢地为名，盖言额外之地。此或楚中寥阔偶有之，而四方实无是也。有上疏争者，辄被处。遂总加之额田中，特设一少司农理剿寇饷，俾文灿专心兵事。然文灿向在闽中，幸以抚郑芝龙成功，遂谓寇必可抚，专意招降。初，寇之起也，纷纷无主名。久之有老■〈犭回〉■〈犭回〉、闯塌天、满天星、番山鹞等名，亦未着姓氏。至是，有张献忠、李自成、小袁银辈，渐并各寇为雄长。熊招忠降之，处于埙、襄；肆其凶悍，日侮居民，熊每伸寇而屈民。献忠旋扬去，其势益张，文灿逮论。群寇既复叛，而虏又阑入燕、齐，杀掠无算。嗣昌乃自请剿寇赎罪，上为赐坐设宴，赋诗宠之。虽大帅及司道，皆得以赐剑自戮之，权莫重焉。杨至楚，申军令，鼓将士，一时赫然。旋败献忠而围之玛璃山中，献忠出战，坠马，几被获；杨谓剿功必可成。先是，嗣昌在阁时，议练兵十余万于各镇,用以破虏；特加练饷，更浮于辽饷之数。至是，即拨练饷以充剿寇之用，饷足而民怨已极。献忠被围久，凿山径走入蜀。嗣昌弹蜀抚招捷春，逮论辟，蜀民为讼冤，不之释也。献忠遣奸细入襄阳城，与狱中大盗相通。又遣寇伪作商人，运车入城，兵器皆藏车中。至夜，内外相应，城遂立破，襄王被难。自发难以来，未尝破藩封、倾重镇也；自襄阳破后，势遂滔天。闯贼李自成又破河南府，福藩不屈被难。闯贼得珍宝无算，其势益强。嗣昌旋没，或云服毒，或云病殁，其罪因应诛死矣。而上终心怜之，有言其服毒者，辄遣责。闯贼再围开封府，则后且百余日。城中斗米十余金，草木皮筋乃人相食。上令各路进兵救援，皆不能至。初次围城，赖大帅陈永福及其子德力战却之。至是，永福父子亦被困。按臣任浚与司李广澍辈，矢死力守，周藩所费不赀。左良玉来救，为寇所击去。城已不支，而河忽大溃，城没马。周王与守土诸臣皆走高处得免，而百姓死且尽矣。或谓城中诸臣，自决河以便出走。然河堤向高于城，赖年年修堤以得无溃；寇既围城，堤久不修治，其溃固宜也。上为之痛惜，拔澍为御史，优诏慰周藩。出孙傅廷于狱而总制，悉发秦、晋兵从之。傅廷大治兵，自谓必能破寇，上亦屡辄之出关。傅廷锐而疏，寇屡伪败以诱之深入，一战而败，军资悉荡；寇遂入关据有长安，傅廷走死。先是，寇所破城邑，将弁多失节，文臣未有降者。至是，秦中方伯陆之祺辈，多蒙而屈降矣。寇遂由秦入晋，所向风靡。上先遣阁臣吴牲出督师，牲逡巡未行，而献贼已破武昌，旧阁臣贺逢圣死节。上怒黜牲，旋提问谪戍。献贼所至，杀戮无孑遗，而闯贼稍（？）。愚民竞以闯贼为不杀人，至即迎降，几不留行（？）。惟榆林力守，与贼杀伤相珰。破城之日，皆斗死无一降者，榆林多世将故也。寇渡河而东，阁臣韩爌、抚臣蔡懋德皆死之。郡守张嶙然迎降，且为之用。上遣阁臣李建泰督师，躬送之出城，待以殊礼。然兵饷皆缺，选京兵从行，中途多散去。李至真定，不能前，而寇已逼死（？）。李为寇得，不能死，传闻寇以同姓，称之为叔。要以不死即为失节，不待其臣虏而后知之也。李生平颇负重望，至此殊可恨惜。寇一支从真定来，一支破居庸关而入，京师尚传捷报，词臣李明睿建议南迁，科臣光时亨疏阻之。又有言东宫宜出抚军于南，亦不果。上已遣阁臣魏藻德、方岳贡屯田练兵淮扬间，复以寇迫，留之。群臣建议者纷纷，而城守卒无料理。十五日，尚馆课庶常。十六，召对考选，而十八寇已从通州至都，一到即破张掖门矣，而内城尚未觉也。城守皆中官为政，百官无一上城者。铳声不绝，实皆空炮。守堞者亦寥寥，奸细已满城。有二珰悬城而入，以寇势报上，不知所云；闻一寇使之内间也。上遂令中宫自尽；刀劈公主一臂，不能殊，上怜而止。驰骑至城门，不能出，复入宫自缢于天寿山。自以身失天下，不欲以衣冠见祖宗，裂冠毁冕而崩，犹书襟以不杀百姓为戒，闻者莫不痛绝；而寇以驰骑入城矣。其所以破城者，城中人亦莫之知。闻齐化门内有寇内伏，大呼曰：城破矣。为兵者即杀，民皆免。城兵遂弃甲走。复从齐化遍走各门大呼，所至兵皆溃，遂开门纳外兵。居民见兵入，皆仓皇走。寇慰之曰：大兵不杀人，毋用遁走为也。李自成入，至大明门，自恃善射，祝曰：我得天下如安平，则箭中其中间。箭发，入瓦楞中；或以为射及空虚，殆空名耳。自成入宫，举帝后之灵，出置通衢，梓宫莫能具。传闻敝棺置席棚下，有僧以麦飰为供，万姓无不感恸。而群臣无有拜哭者，自死难二十余人外，皆寥寥。自成即勒各官报名出见，群臣皆趋至庭中，立候竟日，不许见。押至藁街，又留之；押至空舍中，巡逻守之，备加顿辱。群臣至此，求死亦不可得矣。其无耻者，遂用关节通其用事者。再呼见，遂分别用舍。用者令出东华门，押至吏部受职。不用者押出西华门，至各营追取金帛，夹而暴之庭中；所献金帛不足，则再加酷刑。不能早致自死，以致此辱，耻莫大焉。然较之求用诸奸扬扬自得者，尚天渊也。如魏藻德、方岳贡，皆先求为死人所择（？），再三请死，终无屈词；亦有潜身得免者，其志亦皆可亮。但先帝神圣忧勤，身殉社稷，千古所希；而诸臣死难者寥寥，大可恨也；大抵野史所记，降寇诸臣，鲜不实者。而南都初定，六等之案，总以贿赂出入；及门户相仇仇，则陷入之。案屡定屡移，盖恐一定则无从索贿，故为出入游移不及之案。即死难最烈者，亦必索贿，乃为题请；而刑死诸臣，则有优赠者、有丑诋者，惟视贿之有无耳。寇初索金帛于百官，继及大户，无不骚然，不过寇劫故态。自成每登御座即昏败，人皆知其无成。而自燕及齐，遍设伪官，所至靡然从之。伪官至地方，亦惟以搜求士官金帛为亟亟，百姓始有悔悟意。自淮而南，伪官方不敢至，以淮抚路振飞与按臣王爕取伪官吕弼周等戮之也。寇未破都城时，传言吴三桂已降，举朝惊惧。上召其父襄问之。襄言：三桂忠孝，必不至此。三桂旋斩寇使奏闻，上为大喜。寇破都城，寇发兵万余往关外，三桂杀之几尽。自成愤甚，帅众以往，三桂伪败，诱之出关。适□□兵至，三桂前后皆劲敌，不得已乃与虏合，自成大败，其步兵无一存者，骑兵亦溃。自成亟奔还，取所掠宫中珍宝以及金帛、子女西驰。三桂率虏追之，至真定而返，寇至舍发重赂于西虏市焉。西虏复夺贿，杀其人，寇遂不振。虏再令三桂西伐，寇不战而死走，传闻剩寇止千余。嗟乎！虏称天骄，其存食中华，无足怪也。寇皆历朝长育之赤子，乃墟我宗社，使圣主蒙难以崩，中宫从焉，东宫、二王皆为所获，此其罪万刃不足刺也。破都城不满四十日，每欲僭位受朝，择于四月二十七日；而迫于三桂，仓皇出走。自古大寇败亡，未有如是之速者；谁谓天道无知哉？二王至陕中尚无恙，吾乡人有亲见之者，或神灵所呵护也。

　　东夷大略

　　奴儿干，固女真之裔也，在昭代甚衰微，□几合亦少（？）。尝服侍李成梁，后受朝命，为属夷，积功为龙虎将军，忍■〈言句〉多智。初事成梁甚恭，已包异心。成梁初以力战起，后日贵至封宁远伯，子弟皆为元戎，奴隶无不金紫。盛极而衰，既骄惰，其长子如松颇勇，竟以战没。诸子如樟、如梅、如柏，远不逮其父兄，惟以纳交朝贵，穷奢极欲为事。于是，兵备日虚，健儿甚寡。内台又惟与李氏交好，得贿为乐，辽事日已甚矣。已、午之间，□□发难于清河，李永芳以城降，□□以女妻之。上书言七宗恼恨，大抵言边臣侵侮寡信之事。珰承平之余，骤闻□变，举朝仓皇。时抚臣利瓦伊翰贪而寡识，夺职去。起杨镐为经略，杜松、刘綎、马林、李如柏为大帅。镐固庸人，且老矣，治兵年许，无所经理。朝论欲其速战，辅臣方从哲、兵垣赵兴邦皆不知边计，发红旗催战。镐匆匆发兵，分为四路，兵分则弱，已为失算，而师期豫宣，□□得豫为备曰：凭尔几路来，我只一路去。侦知杜松最勇，兵先至浑河，沙壅上流，伏兵山下。杜至河，催军速进，渡未毕，伏兵起，凡火药利器俱未渡，水大至，兵多没焉。已渡之兵，陷伏中。杜登山巅呼饮，饮已，出战，不能支。我兵内壅，至不能举手，咸歼焉。马帅寻亦败，惟刘綎深入，营亦坚。□□假杜旗帜驰报之，令亟来合战。刘启营而一骑阑入，不复可止。綎与其下养子刘招孙、乔一琦等力战不支，得脱者无几。惟李如柏不遇□遇（？），以全师归。一时朝议喧然，谓李实通□，镐庇李而以刘、杜陷危地。此其说，或太苛。然镐之寡谋、李之怯避，皆其罪也。镐与如柏后逮下狱，起熊廷弼代镐。廷弼向为辽左巡方，力纠李氏，且以才干称，故以御史起用为经略。既至，勇于任事，号令严肃，身自侦探，将士多畏而服之，辽事几振。然性好自矜，多怒骂人，鄙夷朝贵。原其隐情，亦欲詈人以冀人之相攻，得卸担去。顾一时边材无出其右者。朝贵皆碌碌，专以台省之焰凌人，不复念国事。姚宗文以科臣往关视，与廷弼不相得。赞化主事刘国缙者，旧台中，以攻道学，与熊、姚皆同类也。熊以独立目许，姚、刘皆以夙好望之弥相失。刘主用辽人，而熊谓辽人不可用。此其说亦各有得失，咸负气相詈过甚。挑归朝而逐熊之局定矣。省中魏应嘉、台中冯三元、张修德与姚建章力攻熊，熊亦悔。四人即请魏、冯、张三人出勘辽事。上允之，而台省又以为非体，力争不可。熊遂有原告脱逃之讯，改命省中朱童蒙往勘。童蒙疏称：廷弼无大失，但不宜悻悻求去。阁臣刘一燝，拟旨申熊，台省方起而攻刘，而辽东陷矣。熊之去也，姚宗文辈力举朝国用代之。是时，余方馆于邹平座师张华东家，师顿谓薛必败辽事，以其人好名鲜实。余询之辽人，大抵好收物情，既为经略，乃理词讼细务以悦人心为主，殆循良之选也；而以主兵，不亦左乎？于是，亟诏起廷弼。廷弼辞，优诏勉以君臣大义，甚有哀切之词，而熊气益甚。顾其再出也，抚臣王化贞莅治广宁，与□相逼，而熊乃处关内。熊未至，王已自许必能剿□，朝论俱向之。盖臆王之必能成功，而厌熊之侮人过甚也。王之任，亦壮而寡智。辽人每愚以□必可破，王遂欲渡河剿□；而熊以为□未易敌，惟珰慎守。熊向自夸，舍我无可珰□者；王遽以此自任，亦不相得。互诋之章日上，朝论多左袒王，欲削熊经略衔，而仍责以与王相照应，不得膜外视。余时以计偕至部，偶言于所交一二台中，谓王未足恃，欲责熊以任事，不应削其衔，朝贵皆以为不然。此论未及定，而广陵陷矣，化贞几为麾下将缚送□□，狼狈遁出城。廷弼时在宁远，方幸化贞之败，自验其言。又以衙门在关内，亟驰入关，不知蓟辽之责与王共之。广陵虽失，宁远尚可守也。委而走之，讵得无罪？化贞旋被逮，廷弼解任候勘。大司马张鹤鸣亦负气自矜，廷弼向嫚骂，中朝无敢与抗。张自以抚黔定乱，负豪杰声，与廷弼互诋，不少逊。至是，力排廷弼，谓化贞功罪相等，廷弼有罪无功，朝贵亦多恨廷弼者。廷弼惧归而被倾陷也。自请入都，与化贞廷勘。既至，并入狱，遂与化贞同拟大辟。化贞固珰死，而廷弼似太重云。时廷臣无可任辽事者，台臣方震孺特举词臣孙承宗。承宗出视师，以王在晋为经略。承宗旋上疏，欲自任辽事，以在晋辈俱未可恃也。□闻承宗以阁臣出任边事，颇为悚动，年余不犯边。而魏珰之乱起，承宗几不能容，有为之游说以解者，得请归。以王之臣为总督，而袁崇焕以道臣治宁远。未几，□□大举入寇。前此，□所攻必破，无不望风溃者。宁远孤城多悬，忽闻□警，举朝震骇，以为必不可守。崇焕泣血誓守，啖草以励众曰：苟能同心死守，我为牛羊以报，是所甘也。众感其意，为取西洋大炮。置之城头，为坚守计。□至数里而近，一望无际，众皆惧，谓□至城下，便不可敌。欲发炮击之，而未有习者。惟崇焕一庖人，尝闻西人之发铳而无害也，姑试为点放，铳一发而数里之外，见□狂奔不止，其被击杀者数百人。于是，□惧不敢以大队薄城，而城中立以铳为可恃，大小间发，杀□无算，□遂罢归。崇焕军声大振，擢为抚台，大帅满桂亦受优擢。中国之敢议战守，实自此始也。崇焕旋又与王总督及大帅满桂不合，朝议曲调之，终不谐。□又犯锦州，至宁远城外；皆不得志而去。□□旋死（？），崇焕亦不为魏珰所喜，罢归。烈皇帝登极，磔魏珰后，凡珰所用边臣，咸废不用。遂召崇焕以大司马经略辽事，上虚己委用之。召对之日，慰劳倍至。崇焕锐而轻，每易言天下事。上询以□何日可灭？崇焕浪应以五年为期。及赐食出，至午门，群臣有问以五年果可奏绩？崇焕谓上期望甚迫，故以五年慰上心云。尔时，有识者即讶其不能成功。再入对，崇焕遂以吏部用人、兵部指挥、户部措饷、言路持论，俱与边臣相照应，方得成功为请。上即命各部及台省如崇焕言。崇焕无可卸责，一至宁远，遂为讲款计。盖自崇焕宁远奏捷之后，即令番僧往吊□□以讲和。以罢归，未就。再出，无以塞灭□之命，遂以平□自诡（？）。虑岛帅毛文龙泄其计，遂身入岛，诱文龙斩之。文龙珰辽事破坏之后，从岛中收召辽人，牵制金、复、海、盖，时时袭□，有所斩获，颇有功。但渐骄恣，所上事多浮夸，索饷又过多，朝论多疑而厌之者。以其握重兵，又居海岛中，莫能难也。崇焕初杀文龙，上亦甚喜之，褒谕倍至，不嫌其矫诏。未几，□阑入遵化，督臣刘策、大司马王洽俱不习边事，仓皇无以应敌。□长驱薄都城，急召崇焕入卫，宣、大各镇兵，亦先后至。崇焕固以灭□自任，一旦纵□至此，惟死战庶足赎罪；乃与□相值，辄避去。及入对，先以危言耸侍臣，冀朝臣惧而从款议也。赖上英明，终不敢以款上奏，第力请率兵入城休养。上不许，已深疑崇焕矣。都中人又喧言崇焕导□入犯，上益切齿。再召崇焕入，即下诏狱，而擢满桂为武经略，以祖大寿、黑云龙辈俱为统帅。边兵素感崇焕，桂与大寿又互相疑，大寿辄率兵归宁远，远近大骇。亟用孙承宗言，置大寿擅归罪不问，仍鼓励之。大寿之母，亦以忠义责之，得不叛去。满桂合各镇兵，与□战。桂战没，云龙被擒，兵大溃，几歼焉。幸□亦得志归，都城危而复安。于是，磔崇焕、诛王洽，用承宗镇关门，梁廷栋为大司马，丘民仰抚宁远，刘可训抚蓟州，孙元化抚登莱，布置一新。□所陷各城，亦皆恢复。然晋抚耿如杞入卫之兵，中道溃去为乱，贫民附之，而流寇之患起矣，承宗未久亦罢去，丘巡抚与大寿不合，梁司马、刘可训以中朝水火事相连，俱罢。此后用人，亦皆草〔率〕塞责。□一犯宣府，一入山西，由蓟入燕。而壬午之入，直走青、徐，及淮而止。所至屠掠一空，祸为至剧。我之兵力，每分以讨寇；寇急则调边兵以征寇，□急又辍剿寇之兵以御□。卒之二患益张，国力耗竭，而事不可为矣。闯寇入都城，欲辍关外之兵入关御寇，议久不决，而寇已破都，烈皇帝身殉社稷，普天痛愤。大师吴三桂借兵于□，与寇一战大胜，寇即弃都城西走。而□晏然以为得都城于贼，非得之我也。传檄三齐，迅扫秦、晋，既得河北，复取江南。一时迎降恐后者，以寇为先帝之仇，□能为我灭贼，非我仇也。嗟乎！贼之发难以何事起，天下嗷嗷，皆以加赋之故。然加赋于何年，皆以□□发难也。且河北为贼所攘，犹曰取之于贼；江南何罪而奄有之耶？我谋不臧，将不择、兵不练，廷臣置边事于度外，边臣以寻端卸担为得计。至南都之政，贿赂弥彰，如狂如醉；高皇帝之开辟、烈皇帝之忧勤，一朝宗社丘墟，大可痛也！  
　 
续幸存录

　　云间夏完淳存古着

　　南都大略

　　南都杂志

　　南都大略

　　北都之变也，以伦、以序，本宜立福邸，其次则惠、瑞、桂三王也。潞邸比四王为疏，福邸素有异议，三王又在远。于是，有推立潞邸之说。凤督马士英拥强兵，挟四镇以恫喝南部诸大臣。诸大臣慑不敢逆。南枢史可法实司拥立事，私问诸士英。士英遣其私人口传：立君珰以贤，伦叙不宜固泥。可法信之，答书极刺弘光帝藩邸诸不道事，意在潞邸。士英得书，竟奉上至龙江关，廷臣错愕。可法始知为士英所卖，已无及矣。勉强出迎，嵩呼定策。而可法书已入士英手，从龙诸内臣，俱得见之。此两辅之分左右也。然可法所答士英者，不过南都部院公移及十三大臣拥戴议耳，可法列名而已，为首者掌礼部之姜曰广也。五月三日，上即监国位，延臣尚纷纷论不一。推上者不过李沾等三、四人，后皆以不次贵。十六日登极，用可法、曰广及南储高弘图为阁臣，从物望也。再用士英及南礼王铎，士英，固定策功，铎则藩邸旧恩。虽五相登庸，而菀枯固有别矣。然可法实秉中枢，高、姜居中要，拟张慎言为冢宰、刘宗周为总宪，九列大臣，各得其任。士英豪宕有将材，四镇俱其心腹，督师淮左，有臂使之便，亦未为失人。既而士英拥兵入朝，遂假中官之援，请留辅政。于是，有内外均劳之议，而可法出督师、士英兼揆枢矣。士英之入也，其心亦欲为君子，而可法一去，天下皆斥为奸雄，吕大器等群起而攻之。迨荐阮大铖，而举朝唾骂矣。大铖之阿珰也，仍无实迹，致以落拓不羁之才，久踬田间，不为不屈。且其欲得者，不过远方一抚臣耳。廷臣谓大铖一出，则逆党尽翻；逆党一翻，则上且骎骎问三朝旧事，诸君子将安所置足乎？于是，一呼百和，众论沸腾。士英见满朝异议，愈结内宦及外镇为援。士英之力，本可钳制内外；一假其力，遂横不可禁。士英自谓得计，亦失计也。大铖所求不得，其毒愈张。故佐枢命下，斥逐空庭，恶遂不可遏，未必非廷臣激之使然。可法之出，实与四镇为隔肤之交，兴平伯高杰遂困可法于军中，举动不得自展。初，四镇分藩，可法本以庐州属靖南侯黄得功、淮安属东平侯刘泽清、凤阳属广昌伯刘良佐，兴平则属镇徐州，留扬州为宰相回翔之地。徐州苦寒，扬富丽甲天下，杰遂挟可法以求扬。可法调停宛转，竟与扬州。杰遂解其困，从此绸缪王事。可法开款布诚，杰恭谨受命，反成握手之交。杰跋■〈扈〉非常，一变而为忠勇，亦良将也。四镇调停就绪，方议北征，而宗周之疏作，宗周谓泽清等可斩也。泽清固可斩也，处南都之势，发此危言，不足以壮国威，且速其祸。于是，四镇合疏纠宗周去，曰广继之。曰广之去，竟与士英詈于殿陛之间，几至老拳相向，尚谓有法纪乎？兼之得功、杰两镇水火，几成克用、全忠之祸。朝堂与外镇不和，朝堂与朝堂不和，外镇与外镇不和，朋党势成，门户大起，虏寇之事，置之蔑闻。珰虏之初入也，我一旅北征，山东、河南人心响应，岁币之供，虏可去也。士英漠然不问，但与大铖等章贿赂、树彼此而已。迨虏已有南下之志，始遣陈弘范、左懋第北行。洪范与虏合谋，夤夜逃归，遂成秦桧之奸计，懋第竟不屈死，亦何益于国事哉！士英虽有用小人之意，而无杀君子之心。大铖一用，小人连比而进。慎言去国，徐石麒代为冢宰。石麒介直不阿，虚公无我，触怒群小，挂冠而归。遂以魏公徐弘基之请，用张捷。捷虽偏执，亦介而廉。以钱谦益请，用杨维垣为副院。谦益素称儒林之望，至是有使过一疏，名节扫地。谦益不过欲得揆席，为此丧心之事。士英借谦益以用群奸而愈疑，谦益反绝揆望。秋冬之季，朝事一变，天地玄黄，颠倒错乱，无所不至；而虏寇和战，仅委之可法一人。可法谕四镇渡河，亲督其行，逼除不得归（？）。内廷之上以累卵为厝薪，绝无任边疆一事者。李沾以七品小臣，超迁总宪。用刘应宾、于文选、张孙振、于掌道其间，大小名流，相继告罢。即宦寺之有人心者，如韩赞周四十疏乞休，卢九德殿前恸哭，仅仅屈、田、张三秉笔及外廷大臣不以国事为忧，日夜娱乐。上端拱宫中，后宫子女以千计。入春改元，虏遂下逼河南，高杰拜表北行，克期西济。珰时见可法扫陵、杰渡河二疏，草野痛心；而珰事但答以优旨而已。自以江南天堑，飞渡无由，尽其心力，追秦、韩、史、贾之遗风。始也，议和遣使。士英曰：和则和耳。既而和议不成，士英曰：不和则不和耳。战耶、守耶，我不见庙堂之上有道此二策者也。二月中，而妖僧大悲之狱起。大铖等借此为名，欲尽杀诸君子。大悲自称先帝，既归法司，复言潞邸之弟；群奸竟锓炼以合拥戴一案。于是，有十八罗汉、五十三参、七十二菩萨之说。士英义形于色，奋然阻之，遂仅以大悲口中所供谦益及申绍芳二人上闻。二人疏辩，亦旋解。二月晦日，斩于通衢。三月朔，而王之明、童氏两狱俱发。一称故皇太子，一称上□妃。其真、其伪，草野小臣，不敢仰度天家。总之，处置无术，斧烛之疑，难免千古；遂致靖南有揭、广昌有疏，定南侯左良玉遂以清君侧为名，举兵向阙，建瓴而下。士英大恐，遂檄得功、良佐以抗上游。而杰已为许定国所害矣，河上之师，尽归瓜、扬。定国导虏直下，可法死守扬州，不支而死。左氏复下破安庆，尽杀阮氏。大铖等遂谓与左氏之来，不若虏来，我且用卤以杀左氏，路杀王之明以绝其望。虏信日急，遂不得行。杰溃率渡江，靖虏伯郑鸿逵掩而杀之。且也露布告捷，玺书褒卦。溃卒遂转降虏，引之以南，鸿逵连报虚捷。五月八日，虏遂南渡，破镇江矣。初九夜，上遂与屈、张二内臣单骑奔靖南营。平明，士英入朝，车驾已先出矣；遂以黔兵五千，奉皇太后幸杭州。良佐愤两朝伦典不明，遂叛降虏。得功力战，不屈自刎而死，其将士遂缚上出降。南都因上之出也，狱中拥王之明为主。十三日，虏豫酋至，诸大臣开门迎款。潞邸监国杭州，复遣陈弘范请割江南四郡以和。洪范阴与虏疾趋武林，潞邸手足无措，为虏所缚，与上及之明同以槛车北狩。而士英由广德与郑东方、方国安兵二万，奉鲁邸监国。于是，有江东之事。鸿逵自虏渡江后，海道奔还，奉唐邸即皇帝位，改元隆武，除弘光年号。于是，有闽中之事。日月双悬，钱塘天险，唐与鲁皆孝陵之后也。

　　南都杂志

　　弘光帝之入南部也，有两黄星夹日而趋，此太白与辰星也。新主肇元，太白昼见，夫孰为祥哉！神木者，此高皇帝建殿之余材，积在南工部库中，且朽矣。一时遂称为嘉瑞，致兴土木之功。迨三殿落成，国运从之以毕。珰时大臣，处天崩地坼之变，不思祥桑之修省，徒引祯祥以愚庶民，不学无术，亦一至于此！我不见光武建元，先言河清、嘉谷也。

　　史道陵清操有余，而才变不足。马瑶草守已狼藉，不脱豪迈之气。用兵持略，非道陵所长，瑶草亦非令仆之才。内史、外马，两得其长。此易之泰所以外小人而内君子也。今两睽焉，宜其流于否也。

　　史道陵为马所挤，渡江时止三千骑，首与高英吾遇。维扬为英吾所欲得，扬人惧其焚掠，婴城不纳。英吾全师围之，且陷矣，闻史公且至，急敛兵退十余里，扬之望史如父母。不意一见为英吾所轻，史之左右，皆分属兴平麾下，仅以孑身寄命军中，且谕扬人亟纳高兵。史之声望，自是大减。英吾于是竟逼城下，史亦困于福缘庵；一应章奏书问，必先呈英吾，然后得行。一举手足，皆不得自专矣。后微服为道者得脱，赖黄虎山助之，稍能自立。英吾慑服，史开款披诚，泣陈王事，反成至交。甲申之冬，史率四镇列守河外，迄岁除不能反顾，勤劳王家，鞠躬至死，有武乡之遗风焉！

　　姜翰及马瑶草，朝堂大哄。姜辞朝，上御殿，群臣陪列。姜曰：微臣触怒权奸，自分万死，圣恩宽大，犹许归田；但臣去后，皇上还珰以国事为重。上曰：先生言良是。马愤，詈姜曰：我为权奸，汝且老而贼也。因叩头言：臣从满朝异议中拥戴皇上，愿以犬马余生，归老贵阳，请避贤路。皇上留臣，臣亦但多一死。姜厉声曰：拥戴是人臣居功之地耶？马曰：曰广定策时，意在潞藩。上曰：潞王，朕之叔父，贤明可立。二先生无伤国体，内廷之争，不可向外人道也。姜出，马从之，复于朝堂相诟詈。一时谓二相朝，良可怪也。此闻之陈抚军轶符，陈为姜之门人、马之年家子。去国诸大老，高硁斋之老成练达、张藐姑之大度清操、徐虞求之休休廉懋、刘念台之蹇蹇不阿，四大臣者，皆五朝元老，赞襄中兴，庶几无愧宗臣。降虏诸大老，王铎之奸媚害储、钱谦益之淫昏献妾、李沾之摇尾求生、蔡奕琛之欢呼饮酪，四大臣者，皆亡国之材，得之必败。所进者如此，所退者若彼，夫乌乎不败？

　　中旨用人，自张静涵为大司农始。珰时台省力争，皆言争其事，非争其人也。迨阮、张之用，绝无言者。道消、道长，可见一斑。

　　阮圆海之意，十七年闲居草野，祗欲一官。其自署门曰：无子一身轻、有官万事足。珰事或以贵抚或以豫抚任之，其愿大足矣。圆海原有小人之才，且阿珰亦无实指；持论太苛，酿成奇祸，不可谓非君子之过。阮之阿珰，原为枉案。〔十〕七年田野，斤斤以七年合算一疏，谓扬、左之通王安、呈秀之通忠贤同为通内，遂犯君子之忌。若目以为阿珰，乌能免其反击乎？

　　瑶草荐阮疏，以为在廷诸臣无出其右。为阮任怨、任咎，无所不至。阮既得志，遂欲夺其枢席，瑶草遽以协理处之。马是小人中之君子，阮是小人中之小人。其它蔡奕琛、陈盟，又不如阮有爽朗之气、可与言大义者矣。

　　顾瑞屏为宗伯，其所表扬数事，皆有益于国体。如尊惠、代二庙，旌靖难北变诸忠臣，追谥傅、冯、二王，俱有条理。但非大变后所宜急行者耳。

　　景皇帝庙号称代，以其类唐代宗，且代为天子也。唐讳世故，易世为代。本朝自有世宗、复有代宗，非矣。或襄、或桓，不为过褒，于典制亦协。惠宗让帝，无遗议焉。

　　烈皇帝之谥，始为思宗，其德可思，其功可思，其死社稷也可思。特以周思之后绝无此谥，周思又非贤主，故耳改为毅宗。毅是武宗徽称，不宜复用。珰事以烈皇中绝，故以武宗相拟。但圣德悬殊，终属未妥。恭皇帝之改为孝也，何孝之有？

　　杨斗枢，首先纠崔呈秀。其疏曰：厂臣公而呈秀私，厂臣廉而呈秀贪，厂臣名而呈秀污。虽若阿珰，而开纠珰之机者。杨也，久不得伸。及为副院，疏请复三朝要典，反自入其恶。既而投缳殉节，失之小，得之大。盖棺论定，贬不胜褒。然张、杨又尚有别，张仅褊而刻、杨则奸猾之尤。

　　祁世培为巡抚时，有军储之裕八万，以二〔万〕充史道陵军储，六万尚在镇江库中。杨龙友监军京口，欲漏其赋而无辞，遂为城金山之说。金山虽百丈之高、七尺之坚，于江防何益耶？前人节之、后人靡之，祁公苦心，一旦填之江鱼，可为切齿！

　　阮圆海誓师江上，衣素蟒、围碧玉，见者叱为梨园装束。钱谦益家妓为妻者柳隐，冠插雉羽，戎服骑入国门，如明妃出塞状。大兵、大礼，皆娼优排演之场。欲国之不亡，安可得哉！

　　瑶草珰国，贿赂滋章，千名百品；受者既多，馈者无以为异。门下僧利根，时时为次馈献之高下。总宪李沾进一带，虑其不之重也，嘱利根称为至宝。瑶草遂以进上，亦嘱中官赞其非常，上每服以御朝。

　　京师谚曰：都督多似狗，职方满街走，相公止爱钱，皇帝但吃酒。又有署瑶草之门曰：两朝丞相，此马彼牛，同为畜道；二党元魁，出刘入阮，岂是仙宗？复于兵部门署曰：闯贼无门，匹马横行天下；元凶，有耳，一兀直入中原。朝事征诸野，太史陈风，时事可知矣。

　　南都之政，幅员愈小则官愈大，郡县愈少则官愈多，财赋愈贫则官愈富，斯之谓三反。三反之政，又乌乎不亡！

　　妖僧大悲者，非真大悲，乃吴僧大悲之行童，从大悲往来钱谦益、申绍芳家。故妖僧折对时，但知有青门、牧斋而已。其夜叩洪武门，自称烈皇帝，暗人擒之以隶戎政张玉笥。玉笥以为此等妄男子，但珰速毙之；若一经穷究，国体不无少损。此大臣忧国之至谊，而都人藉藉，遂谓玉笥且杖杀烈皇矣。玉笥遂以属三法司，又变而为潞邸之弟，自言受封郡公。本朝焉得有郡公哉？物怪人奴，岂非亡国之祥！

　　东宫事，黄虎山、左昆玉及刘良佐各有争疏，独虎山一揭为孚简明切，若所云不杀则东宫为假，杀之则东宫为真。皇上虽以大公至正之心，恐臣下逢君之恶。臣受先帝知遇之恩，不敢不言。举朝悚然。良佐两朝伦典一疏，答旨至言：朕夫妻、伯侄之间，岂无天性？九五真龙，其辞卑以逊，一至于此！孰为为之？

　　刘泽清幼时，曾习举子业。试时，一拳殴杀一隶，遂跳出；应兵部将材，举天下第一。其对客常曰：我二十一投笔，三十一登坛，四十一裂土，竟不知二十年中所作何事，仅仅以富贵自夸小丈夫。小丈夫高英吾，幕府多才。英吾跋扈飞扬之气，一变而为忠烈，固是千古奇男子。渡河两疏，令人读之恸哭，何异诸葛出师二表耶！英吾死前、虎山死后，两贤虽相厄于生前，珰释然于地下。茅土之赏，斯为不愧。二刘之死，何足赎罪耶！

　　东宫自三月朔入都，三日而元妃至，又二日而詹有道遂冒称恭皇帝。有道者，南都一皮佣耳。闻空中有声曰：汝可至宫中寻子。忽若为物所凭，遂直叩东华门，出妄言，立毙杖下。又有刘祥，神附其身，自称玄天大帝者。国之将亡，必有妖孽。斯其然乎！斯其然乎！

　　广陵大繁富，冠绝海内；高、黄之争端，由此而起。英吾之死，诸镇将尚欲为兴平伯报仇，而虎山竟分兵围扬州。诸镇将妻子俱在城中，遂倒戈南向，虏遂乘势而下。虎山死矣，我不欲谓之非误国也。

　　从逆一案，竟与南运相终始。大抵守节固是臣谊，然君子不责人以死。从逆者六等定罪，最为不爽。降寇复降虏，且逞祸于本朝，杀无赦。降寇，寇败从之而西，反颜事仇，为寇犯守者，杀无赦。虽污寇命，寇虏之际乘间南逃者，其罪犹可逭。寇未败而先归者，情则最轻。今在虏、在寇者，国法既不能行，仅执归者而问罪焉，索贿百端。从逆之狱，七推五合，宽严之旨，相间而出。逆资告匮，欲淫未饫，遂杀光时亨、周锺以假口。锺负重名于天下，既污伪命，万恶皆归。时亨亦一名谏议，力阻南迁；烈皇帝及于难，而身事仇贼。市朝之戮，在所珰行。但于元恶大憝之中，独执二人而诛之，此其东林也、复社也，则二人不为刀环宽怪乎？且二人之死，亦非珰事之意，但借二人以杀雷、周耳。雷介公、周仲驭，以三朝旧事，力阻定策者也。夫叛国降贼与拥立异议，孰重孰轻？若告重杀轻，则无辞，故杀光、周以行己之志，掩人之口。至若漏网之奸，投身各镇，遂冒朝班，不可胜计。朝廷刑书为执政胠箧之府，哀哉！

　　瑶草虽称大贪，其实不及周宜兴十分之八。一经误国，万恶皆归。总之，太子、元妃两狱，罪不容死。瑶草为元妃出揭，言童氏借有金哥、玉哥，一妇人不足惜，然皇嗣正重。呜呼！弘光帝之皇嗣，固宜重矣，烈皇帝之皇嗣，岂不更重乎？且童氏而真也，妇人亦非臣子所敢称。如其伪也，又何皇嗣之有？高兴平溃卒之渡江也，郑羽公矢石俱发，歼者万人，布告大捷；京口人尸祝羽公，为之建祠立碑，无所不至。溃卒进退无所，遂叛降虏。羽公少年奇贵，气扬扬自负名世。自二十五日至五月七日，无一日不捷。辕门鼓角，凯歌震天，京口民牛酒争犒。羽公开藩江上，初七日大宴军中，欢舞杂兴，江声渀发；虏乘间潜入金山寺。初八夜，大雾四塞，虏遂截流而渡，仅一、二百人。使羽公以全力制之，珰使只轮不返。军心一溃，靖虏一军，竟为方士之船入沧波而不复。徒使江南涂炭，夷为左衽，天耶！天耶！即闽中有桑榆之收，其误国亦非浅鲜矣。

　　马本有意为君子，实廷臣激之走险。珰其出刘入阮之时，赋诗曰：苏蕙才名千古绝，阳台欢舞世间无；若使同房不相妒，也应快杀窦连波。盖以若兰喻刘、阳台喻阮也，尚见相臣之体。

　　东平之母贾，东平进侯时，值八秩初度称觞，极一时之盛。及东平之降而戮也，贾遂流离道傍，无以朝哺。靖国之母徐，卒于庐州，送葬亦极一时之盛。及靖国死节，竟瘗其旁。千古凭吊，生何足荣、死何足悲！于二夫人见之矣。

　　以书生谈朝事，其讹者十之三、四。故予删其讹而存其事，非全录也。  
　  
