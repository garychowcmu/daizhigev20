西征日录　　明 杨一清 

　　序 

　　予在宁夏时，尝默忆，被召以来，道里月日闻见之，概笔录之，以备遗忘。事定，复将所处置兴革，撮要举凡，附录其中。而交际答问之微，亦漫及之。事体所关，庶他日有足徵者耳。既而，敕召还京。此纸藏之巾笥，未尝以出诸人。比部事稍闲，偶取而观曰：是不可弃。乃略加证正，并以北还途中事续焉，以识本末，通谓之《西征日录》。 

　　正德五年五月初一日，兵部差锦衣舍人王诰驰驿，赍文至镇江府属。时贼瑾用事，政令苛急。锦衣使者所至，人心惊动。比开，则吏部公文。有旨起臣一清赴京听用。予病废，久谢巾栉，闻之强起，梳盥拜命于家。自念不即就道则奇祸及焉，然终以见瑾为难。使者密言：“宁夏有变起，公往征，当不顺入京也。敕使且至矣。”予曰：“若是，则其不敢辞。” 

　　初贰日，谒告先垅。 

　　初三日，告祠堂，别诸亲旧。 

　　初四日，锦衣舍人王诰赍敕旨，迎于京口驿，府卫县诸司官皆陪行。吏部侍郎泌水李叔渊以公务道镇江，亦陪予行。开敕于府堂，一清拜稽，跪读之，始知宁夏贼臣都指挥何锦、周昂、丁广辈挟宗室安化王寘鐇以叛，杀镇巡、太监、都御史、总兵等官，伪封官爵，铸章印，传檄召调各路兵马，将谋入寇。廷议推予仍总制陕西、延绥、宁夏、甘肃各路军务，督诸镇守臣，抚谕征剿。叔渊曰：“先生之责不亦艰且大哉！”予曰：“主忧臣辱，某敢不效死。” 

　　初五日，具本差镇江卫百户胡宗随使者赍进谢恩，且报起程期日。 

　　初陆日，雨中渡江至扬州，泥淖深，不能陆行，发舟夜过邵伯湖。 

　　初七日，至高邮，风逆猛甚，舟不可动，乃由陆冒雨将趋天长，行田塍间，马屡蹶，夜黑不辩路，宿田舍。 

　　初八日，过天长，行百余里，村鸡初鸣，暂憩铺中。 

　　初九日，渡河至泗州，望祖陵叩头而去。又行百余里，路黑鸡三鸣，暂憩民店。 

　　初十日，过而去。又行百余里，路黑鸡三鸣，暂憩民店。 

　　初十日，过虹县，宿灵壁。 

　　十一日，至宿州，雨初霁。自渡江至是，凡五日，皆风雨，舆马恒陷深淖中。是日，闻朝廷祗告天地宗庙，削寘鐇属籍，下诏正名讨罪。命御用监太监臣张永总督军务，臣一清就彼提督军务，泾阳伯臣神英佩平虏将军印，充总兵官，统率京营兵三万，会合陕西诸镇兵马，分道进剿，各赐玺书，得专制以军法从事，且命戮止渠魁，胁从罔治。以功赎罪者，得从赏格。薄暮行，宿百鄯道驿。 

　　十二日，至永城，伏睹诏条，宽征缓刑，伸雪冤滞，稍革近时纷更苛察之政，喜曰：“贼不足平矣。”行二站，宿石榴固驿。 

　　十三日，过归德，至宁陵前衢阻河，不可夜行，乃用小舟，夜至睢州。 

　　十四日，过杞县，至陈留县渡口，舟不能进，乃复索轿马。 

　　十五日，雨中由径路至汴城，诸司皆不及知，止接官厅。以戎务不敢，朝王报名急辞，三司以下官吏谒毕即行，宿中牟县。 

　　十六日，过郑州，宿荥阳。 

　　十七日，过汜水巩县，宿偃师。 

　　十八日，过河南府，不入城，止西关清风馆，午餐毕，行二站，至义昌驿，宿焉，是夜，监枪陆太监誾会於驿，知总督张公已到卫辉府。 

　　十九日，过沔池县硖石驿，宿张茅递运所。 

　　二十日，过陕州，至灵宝县，访前尚书许季升。留饭，辞。一茶即别去，户部主事王才、工部主事杨淳来见，宿阌乡县，漏下三鼓矣。 

　　二十一日，入潼关，再会陆太监。予先行至华阴县。 

　　二十二日，陆太监过华阴先行。予宿华州。始，行事具本题知。先是，陕西总兵官曹雄约会诸镇将官协谋讨贼，师次灵州。宁夏游击将军仇钺初被何锦赚调入城，已而约为内应，纠集义兵，乘间手斩贼师周昂，并杀其党数十人，遂执寘鐇父子眷属械系之，擒何锦、丁广于大霸。余贼悉就缚，诸将罢兵，而道路相传总督率京兵将洗夏城，予恐激成他患。 

　　二十三日，上疏，乞将京军取回，以安反侧之心，以免供亿之费，遣百户韦臣赍牌星驰至宁夏，晓谕本城官舍军民，谓大贼已擒，地方无事，天子遣一二重臣来抚定尔军民。 

　　二十四日，发华州，过渭南县，宿临潼。 

　　二十五日，入陕城。 

　　二十六日，朝王留宴，辞。京使至，知上得捷报，召泾阳伯以其兵还。敕张公仍乘传至宁夏，偕某抚靖地方，起解寘鐇眷属，并逮系诸罪人张公乃罢，遣所部兵归京营，独率麾下数百人，兼程而来。初，所与为乱者惧，不免出危言相恐喝。协从之徒胥怀疑贰，观望以动。阖城凛凛，恐玉石俱焚。裹粮谋出走者踵相接。且大乱之后，官司不能令其下，体统荡然。予乃出给告示，奉宣德意，以为宁夏之变，造恶止是数人，其余俱被逼协，顾恋身家势，非得已。朝廷止诛首恶，不穷胁从，有功者兼许录用。况近日诛贼建功者，亦皆夏城官兵，可见从乱非其本意。自今官舍军民各供乃事，服乃役，庄屯农业，市廛交易，各宁干止，勿疑勿畏。各部领官员加意抚恤，不许听人仇攀诬指。官军体统素定，各遵约束，不许互相猜忌，敢有捏造流言，扇惑人心及以下犯上，不遵纪律者，治以军法割行，按察司刊印百余道。 

　　二十七日，遣千户王臣赍送镇巡官转发各该地方，张挂晓谕。 

　　二十八日，遣官迎张公于潼关。予发陕城，至咸阳河畔，遇张公先所遣旗牌官王献、杨义辈自宁夏还，问之，云：“镇巡续将原谋党恶、夜不收、申居敬等六十人擒获，但余党尚多。” 

　　二十九日，过兴平，至乾州，庆阳王主事纶、盩厔王举人元凯、武功康状元海次第会焉。予以离陕且数岁，恐今昔殊势，问为政寘猛之宜，纶谓今大乱之后，当抚之以宽，手滑之戒，不可不知。元凯亦曰：“先生往日御军，赏重罚亦重。今恐未能如昔日之赏，可如其罚乎？”海从傍笑曰：“今昔势殊，理则一。夫乱，固有以激之者，先生未尝负西人。西人宁忍负公？宜无改旧政，姑息之风，不可长也。”予以为然。 

　　三十日，晨起，驿报敕使至。予迎於郊，至察院开读，又赍内府公文，钦赏白金三十两，大红织金獬豸胸背，纤丝二表里。望阙叩头毕，行至水寿县，雨如注。曹总兵父子来见，道讨贼事甚详。 

　　六月初一日，冒雨至邠州。 

　　初二日，王献复来。过邠，云见张公於渭南，闻夏人不安，出给纸榜百馀言，大意与予前告示同，遣瓛驰往晓谕。是日，将趋庆阳，至泾河，河涨，以木筏渡，水没靴，乃复舣岸，回邠州，取平凉道以往。是夜，宿宜禄驿。 

　　初三日，宿泾州，平凉旧部曲以昔所选中军人马来迎，疲驽居半，精采大非昔比。予问其故，皆泣曰：“自公去镇，岁征戍不得休息，刍粮不时给，或经岁无粮，又科出银物供需索，壮士饥而逃。今多补役充数，马瘦死殆尽，今皆追补者也。”予为之怃然。 

　　初四日，过白水，至平凉，不入城，止高平驿。韩王以下，各遣官劳问，固请一见，辞之，遂檄平凉卫都指挥陶文率前部曲官兵百余骑以从。晡时，发高平。积雨，途泥深数尺，乃舍轿上马，渡泾河，行四十里，雨益急，路黑不能进，将宿安国递运所，屋颓且漏，风凛凛薄人，乃出，宿客店中。 

　　初五日，过瓦亭驿，径趋固原，平凉夫马惫甚，而固原之人不虞予之即至也，皆不及迎，去城二十里，州卫官数人迎，伏道左，有惧色，予慰之曰：“我本行速，于汝辈乎何尤？”又行数里，兵备黄副使绣来迎。暮至城南关，都给事中段豸查盘边饷归，适至此，亦出迎，入宿总制府。段来见，留共晚餐，能道延宁事。 

　　初六日，发固原，闻宁夏镇巡官将寘鐇眷属并何锦辈俱械送北行，欲以献俘为功。予以事干宗室，既无上命，岂可擅发？且人心未定，处置少疏，恐生他变。又各犯有原谋胁从，情状不一，不审鞫得实，一概解京，莫适为证，将无可活者矣。乃遣官赍钧帖，驰往止之，如已渡河，则收系灵州以待。是时，张公已宿平凉，闻之怒，亦遣旗牌官往止之。暮宿镇戎千户所，沿途皆牧马营堡，牧卒壮老填衢，诉曰：“自公之去，我辈疲於力役，疲於科取，不得牧马，马死，鞭追急，人无完肤，逃且半，见在者不能存，将尽逃矣。”或曰：“公初以牧马招我，今百差丛集，较诸征戍之兵，顾加苦焉。公来矣，其为我处之。”言已，哭声震地。予姑应之，曰：“西事方剧，徐当为尔处分。” 

　　初七日，至平肤千户所，有城翼然，城之外有关，室庐栉比，烟火数百家，贸易交匝。先是，镇戎至韦州二百里，莽无人烟，虏骑突入，莫之阻遏。予巡抚时，始申余肃敏前议，奏增筑土城，置所设官吏，编集新军，给地耕牧，为长守计。凡今成绩，予实经理之，隐然为固原一屏障，自是虏骑不敢越之，而南恐我兵议其后也。予午餐毕，将发。张公所遣官朱德、谷大中暨其兄富谒予，传言留待议事。 

　　初九日，予迎张公于郊，至官厅，开敕宣读毕，延入后堂，厉声曰：“宁夏镇巡将王府宫眷，不待吾至，先发过河，可乎？”予云：“论法，诚不可。但各官无别意，只因人心惊疑，恐生他变。早发出门一日，省一日干系而已。又曰：“闻此事皆是陈侍郎张主欲以为功。”曰：“此恐不然，贼平是四月二十三日，后获夜不收、申居敬是五月二十一日。陈待郎六月初二日方到宁夏，岂敢以为己功？况镇巡御史三司官俱在，岂可独归咎一人？”张公曰：“陈有倚仗，乃敢。”予曰：“乱臣贼子，人人得而诛之。此皆反贼，各官所行，纵有不是，朝廷或不深责，况传闻之言，未必皆实，到彼再看如何？”张公意解，乃曰：“各官连连奏捷，只是要封侯封伯。”予曰：“譬如人家父母心上有事，为子孙者一闻好消息，便当急报以宽父母之忧，岂有隐而不报之理。”张公曰：“固然。” 

　　初十日，予先行至韦州，陈侍郎遣官赍送符验一道，总制军务；关防一颗，令旗令牌十面，副至，予收领，具本题知。先是，予总制之命，瑾屈於众议，不得已而从之。然度予必辞，故奏遣陈先往，暂行总制事，待予至，交代即回，实托陈为心膂，冀其成功，将柄用之。宁夏副总兵仇钺、阎纲、参将保鑅迎谒道左，皆故部曲。予以仇新建大功，稍优礼之。二将进曰：“钺匪公荐拔，则混处常流，安得至此！”钺顿首谢。初，钺在宁夏部领中以骁勇闻。予察其忠实可用，荐充游击将军，统新募义兵三千员名，听调杀贼，授敕行事，竟以是成功。 

　　十一日，会陈於小盐池。驿报张公将至，予偕陈迎之郊。至驿中相见，张公诘陈前事，陈欲释其怒，遂言：“老太监之来，风声甚大。虽未至地方，前日所遣旗牌官督令镇巡将申居敬等捕获，人心始安，不然事变，未可知。”张公曰：“今早，尔差人赍来揭帖，亦有是言？吾岂欲以是为功？吾性非贪功者。”且欲陈仍回宁夏。陈辞，以为既与杨总制交代，似难复回。予曰：“渠已得代，复回无名。张公曰：“诺。”予与张公遂偕西行，陈东归庆阳。而所谓揭帖者不及见，不知其何说也。是夜，宿石沟驿。 

　　十二日，至大沙井，总兵官杨英见。又行二十里，镇守太监张弼来迎。比至灵州东关，巡抚都御史马炳然来迎。见毕，皆前迎张公。予宿守备衙，张公宿州衙。予往会事，镇巡按巡等官谒见张公，数其擅发宗室宫口眷，众果归咎於陈。予谓此非细故，业已会行，错则皆错，岂独陈侍郎一人之过？是时，寘鐇父子宫眷并何锦、申居敬辈俱分系千户所狱，并驿递空仓数处。张公约往视之，寘鐇指诸儿孙诉，无衣被。问之，镇巡云：“府第物皆没官，别难措置。”张公曰：“不然。彼固有罪，系出宗枝，当生致之庙阙，岂可令其瘦死？”命各取其所收衣鞋、被褥，数事给之。何锦见予，哭曰：“我公不去镇，锦辈岂得至此？”予数之曰：“朝廷何负汝辈，敢为背逆。”锦曰：“本镇官兵遭镇巡诛求逼迫，怨深入骨。故得乘之为乱，实欲为下人息肩。”予曰：“既欲作好男子，何不奏发其罪，待朝廷诛之。”锦曰：“彼动以刘瑾为词，发之无益，徒自速祸。”张公微笑。时瑾焰犹烈，予不敢有言。申居敬等皆大号曰：“我辈昔皆公所选战锋精兵，为官司剥削所苦，又误听周昂之言，至此实不与反谋。”愿宽其族。张公又命守臣选壮健女妇数十人，伴监其妃嫔及诸宫人，不许男女混处。据镇巡公移逮上当千余人，予虑其事同情异，宜有区别。又恐有律不该连坐之人混逮其间，乃会张公，檄镇守、抚按督同三司官审，取各的确供词，分别首谋、共谋、随从等第，稽册按籍询其族邻老长。於是堂侄以下，于婿许嫁之女并顾工人役出之，凡百余人。惟申居敬等六十家及平虏城官舍徐钦、程保等一十一家，法当连坐。予谓申居敬等一闻周昂逆谋，即有乐从之意，杀人劫财，乘机为乱，若欲比诸胁从，则情重法轻。但举事之日方预其谋，义兵一动当即戢止，比之元谋、首恶似有不同。徐钦、程保等听调从逆，但事后方入城，不曾相助，杀掠俱止，宜逮其身而系其家属以俟。请诛正犯而徙其妻子。奏下，法司议丛所拟全活者百余家。初，诇事者报贼党未获尚多。张公在途，调取固靖兰州官军三千员名，并陕西游兵三千，至是俱集灵州，夏城复惊。老稚妇女走避山野，留壮者持刃居守。予告张公曰：“地方已不用兵，调来人马徒费刍粮，宜即散遣之。张公曰：“人心难保，逆党不尽殄除，将遗后患。予曰：“公谓逆党犹有几何？”曰：“访有姓名者百三十人。”予曰：“夏城大变之时，迫胁为乱者何止数千，但节奉诏敕惟首恶不宥，胁从之徒悉与放免。今何锦、周昂、丁广三首恶既已擒斩，寘鐇等眷属已拘解，又擒斩同谋正犯百十余人，亦足彰天讨正国法，此外漏网虽不能无，只可一切置之不问。若再行寻究，则人人自危，纵不敢称兵相向，大众一呼，逃往山后套中，如何收拾。吾辈此来，正须安静地方。敕旨谆谆以抚安军民为主，若激成他变，何以复天子之命？”张公默然。予恐其意不解，作一书投之。次日，乃曰：“先生言是，但远调而来，待吾赏劳毕，遣之。”予曰：“不知赏劳当用若干，令巡抚查支无碍，官钱送用。”张公笑曰：“吾岂肯用此地官钱，返留形迹在此。所司乘机将别生弊端。”遂将自带钱物，量途程远近给赏官军有差，各遣回营。适山后节报声息，予与张公议，令仇钺、史镛回镇城。予因檄仇钺领兵於宁夏北路，史镛于南路，各按伏。夏城之人闻河东兵马已掣散，而二将分兵各按边堡，知其为北虏也，始帖然宁妥。逃者归，室家相庆，无复惊疑。诸罪人既鞫既明，传之槛车，以归于京师。 

　　二十二日，张公及予渡河入城，农不废耕，市不易肆，老少聚观如堵墙。 

　　次日，朝庆王赐宴，以戎事辞，成，礼而退。乃大集官吏、旗甲、乡老、士庶宣布：皇上恩德，问其疾苦，禁所与为虏者将釐革之。众踊跃欢呼，咸以手加额曰：“不图今日复睹天日。” 

　　一日，予告张公曰：“恩威当并行不悖。大变之后，堂陛陵夷，不复知上下之分，恐渐不可制。维时造伪命伪符，手刃大臣者，戕杀主将而夺其家者，有遗奸焉，将无以善后，宜密令所司捕之。”张公笑曰：“如胁从何？且与先生灵州之言异矣。”予曰：“始至，人心未定，当示之以宽；今恩泽已覃，众志既定，所当诛者才十数人耳，无他顾虑，况好生者天子之德，执法者人臣之义。吾侪受命专制，须权其轻重，岂可胶于一定，以遗患将来？”张公曰：“诺。”乃密谕镇巡捕得指挥冯经等，悉伏厥辜，传而上之，与论称快。 

　　张公一日又曰：“访得总兵杨英、仇钺乘机将安化府第金帛并犯家财物取以自私，各数万两。杨英又将应捕人犯得钱纵释，此法不可恕。”予曰：“某亦闻之，但无实可据，恐是仇人怨家流言相传。大功既成，则小节似不必深究，且反逆之徒皆得以胁从释放，而以暗昧不明之事追究一二有功将官，非惟体面不宜，又似与反贼报仇。”张公首肯，久之曰：“然。”然初公总督命下，西人震慑畏罪，然雅性静重，所过秋毫无犯，与将士同甘苦，行不乘舆，暑不张盖，日给公廪数升，余虽片楮茎蔬，无所取用，恒以己赀散给群下徒隶，厮役无不沾惠。驻灵州及夏城两浃旬，所随从贵近数十辈，部曲五百余人，寂然遵约束，无敢哗者。居人若罔闻知。又尝语及庆府事，予谓庆王当寘鐇反逆之时，不能密谕诸王併力战守，及播告本镇官兵协谋讨贼，顾日往朝贺行君臣礼，将祖宗所赐宝纛仪仗送与僭用。又倾其所有金银币帛资给乱兵，失诸侯维藩之义。且事起，交结变生，饮宴间当为后防，遂会奏以闻请。敕切责警戒及申明禁例，通行天下以杜交结之弊，防祸乱之萌。又以宁夏东路典武营密迩河套，武备单弱，请以寘鐇典伏，所官军编充兴武营，戎伍皆荷俞允，遂削。庆府护卫逮其承奉长史等官，于京皆谪戍边。 

　　七月初二日，张公北还渡河。予以会处事未竟，送之灵州。 

　　初三日，至石沟，将处置宁夏事情，各遣官会奏。 

　　初四日，别於驿中，予欲郊饯之，以雨而止。比行，谓予曰：“先生自爱，某当具述先生贤劳，不敢隐蔽。”予曰：“不然，”某病废之余，朝廷以戎事起用，义不敢辞，强自鞭策，昨在夏城病，脾不能食，赖公药而愈。兹幸地方无事，便须上疏，乞骸骨。公善为调护，使得早归江南，无他望也。”张公笑曰：“吾平生不敢欺君。”遂上马去。予还灵州，差指挥符深进缴提督军务，敕专行总制事。灵州土人素苦汉官科虐。予昔时多所釐革故辙，寻踵作且益甚焉，至是纷相诉讦。予以大乱之后，为除其害而不深究其人，减科徭十之二，禁泛滥接递以恤人马。 

　　初八日，阅土汉官兵於教场。 

　　初十日，巡视各边堡，阅敕旧筑边墙，自红山至横城高厚坚完，俨然巨障，惜成功之难，叹前志之未遂，感而赋诗，有“老去寸心犹不死，仗谁经略了余忠”之句。 

　　十二日，复入夏城，遵奉敕谕，督同镇巡访求各营卫部领之贤否，而更置之。然后约法定令以从，人便谓边军之困本山什差繁重，而私役买闲为弊居多，且屯军地去粮存以为恒患，逃逋累万数。而湖地草滩半为将领所据，返累军供采取以自封殖。法之当行，莫急于此。于是镇守太监张弼闻之，退出所役正军三百名。总兵杨英、仇钺、游击将军史镛、监枪少监马良，各有退革共二千余人。杨英又将所收草滩湖地呈退三之二。仇钺以下，退有差尽归之官，以助边储，乃行。巡抚将木镇马步军士稽查实数，造册在官，凡有征调，全队以出。一切杂差，循次拨用，无得脱者，赋役始均。又通行各城堡，一体查处，禁革条阵，地方急务十数事，上之不能悉记。其大者，如请蠲宁夏各路早伤税粮以恤困穷，溥赏赉恩典以安反侧，乞旌骂贼而死都指挥杨忠、李睿，逃难而殒百户张钦等。门间仍荫恤其儿男，以励臣节。改调管粮参政等官及复设按察司佥事，监理边储。极论各城堡粮储缺乏，请发内帑如旧例，召商输纳以免派买累民之患，皆与瑾意相忤。比瑾败诛，该部覆奏皆报，允可。又奏总兵杨英丧失之余士，心不附但人才难得，用之他镇，犹有可观，乞将杨英取回调用。并荐副总兵仇钺威名素著，参将保鑅志节兼优，游击将军史镛才略出众，皆可大用。 

　　十八日，大阅镇兵于教场，示以纪律及申明赏罚条格，俾遵行之。 

　　二十四日，发夏城，巡视各城堡，杨英、史镛从。是夜宿大霸。 

　　次日，夙兴广武营协同孙隆来迎。循边墙而南，分守西路参将冯祯迎於途，因令杨英回镇。将至广武，达贼自沙窝出，可百十骑，猝与相遇，遣冯祯、孙隆追之。予按兵徐行，入广武，贼奔北出边墙。日已暮，遣旗牌戒无穷追，收兵回营。 

　　二十六日，宿枣园堡。 

　　二十七日，至宁夏中卫，冯祯分守且久，旌旗卒伍精采非他镇可及。予嘉奖之。 

　　次日，阅武教场，祯子冯大经骑射为第一。时庄浪、凉州守将节报虏寇犯边，河西城堡多失守，道路不通。 

　　二十九日，予发中卫，渡河，遵草地而东，野宿两日。 

　　八月初一日，至靖虏卫，条陈河西事宜，欲调延、宁、陕西三镇兵马，分道而进。驱逐出境，远遁。然后修复沿边旧守墩台城堡，以图经久无患。庄浪参将鲁经告急，乃选靖虏、兰州健兵一千，令指挥陈松统领驰往援之。兵至而贼遁。自固原至兰州，边城粮草所在缺乏，河西尤空虚，军士多枵腹，生怨语。乃量发各帑藏官银，议令兵备、守巡二司官分路招籴，酌量城堡大小，事势缓急，分派运纳，以暂纾目前。随将议处储蓄数事，差人驰奏。又奏劾固原守备赵洪贪婪剥害，洮州守备高谦柔懦不立，俱当黜革，举指挥赵济、路英等代其任。 

　　十三日，自靖虏发程，阅视乾盐池、西安州、海剌都一带城堡关隘。 

　　十四日，宿黑水苑。 

　　十五日，至固原，指挥路英归，自京师赍捧奖励敕书至。 

　　十六日，郊迎，开读于总制府，具本差百户韦臣赍奏谢恩，且以衰病不堪供职，奏乞昭旧致仕。路英因言瑾贼得宁夏诸奏，大怒。即欲有所处分，其所亲厚者以为不可。又欲改巡抚，宁夏众谓事体非宜，议未决。予笑曰：“官爵职任本出朝廷，总制巡抚皆无不可。若许归休老，计之得者也。”是时，延绥镇巡奏，欲因烧荒会诸镇兵，搜索河套零贼。予上疏，以为汉中流贼未平，调去沿边官军数多，边城空虚，边储缺乏，而河西达贼日肆抢攘，又恐河冻之后，大贼踏水入套，各镇兵马正当蓄养锋锐以俟。今乃无故出境穷搜，纵得数辈老弱残败余寇，何补於事？而往回动经旬月，糜费粮料，伤损马匹，所得不偿所失。且舍门庭侵犯之虏，而寻伏藏逃难之贼，取笑外夷。又遗书当道，极论其事，竟寝不行。 

　　十七日，得吏兵二部咨，有旨命巡抚宁夏都御史马炳然还乡终制，而不补其缺。令予专在宁夏居住抚驭，盖阴夺总制之权也。予遂发固原，复诣宁夏，过监池，商人遮道诉，称公昔掌盐法时，每引一道，许载盐六百石，车脚填委，商得厚利。今拘以禁例，每引止许载三百石，车脚不至，群商坐视无可为者。又言前此捞盐积多，输运不及，辄为暴雨所冲。予叹天地自然之利，官不善取而自弃之，顾为私贩之资，是诚可惜。然以御史有专职，未可径行，许为具奏议处。 

　　九月初一日，至灵州，马都御史先在被候交代。予接管巡抚文卷，三边军务，惟征调军马重事仍听节制。 

　　初六日，予饯马都宪于郊，还至行台，忽报前所差赍奏韦百户复来。予惊问其故，云：“八月二十九日至陕城，闻瑾贼已被执，下诏狱事多更变，归请进止。”予惊喜，谓天启圣衷，罪人斯得，更化之机在是矣。但前疏已定，义无可改，因复遣之。 

　　初七日，承差牛学至，自京得邸报，知一清被敕召还京。 

　　初八日，陕西镇守官差人赍公文抄，蒙内府揭帖，钦奉圣旨，赏臣一清银五十两，纻丝四表里，羊一只，酒十瓶，某拜稽受命。即以羊酒飨诸部曲。至暮而罢，荣君赐也。然明文未至，恐旷日废事。 

　　初十日，予入夏城，仍经理巡抚政务。 

　　十二日，得部咨，乃行。 

　　二十日，拜敕于固原，属痰火旧疾举作，不能兼程，且前上乞休疏未报，迤逦而东以俟命。途中复上疏，请开盐课，以实边储，及疏荐西方将官杨宏、冯祯、时源、陈珣、安国辈并堪任游击守备者各数人。又荐左布政使燕忠，当瑾贼气烟薰灼之时，独无附丽干谒。 

　　二十六日，至泾州，得邸报，被推为户部尚书，寻以宁夏抚定功，加太子少保，赏白金五十两，纻丝伍表里。 

　　十月初一日，过陕城。初五日，出潼关，痰大作失声。 

　　十五日，至卫辉，复上疏，申前请乞致仕。是日，刘司徒用齐会于卫源驿，道户部事甚详。 

　　十八日，会丛侍郎及户部委官袁主事者三人于宜沟，盖前所奏缺之。户部覆请得旨，命丛以户侍兼宪职往督理之。 

　　二十四日，至邯郸县，得部咨，知所上乞归第一章不允。门生张知府潜闲住，郭御史郛迎见，送至临洺驿。 

　　二十九日，至保定府，又得部咨，所上乞归第二章复不见允，仍催促赴京。 

　　十一月初一日，至安肃县，门生王侍郎寅自易州出厂来会。 

　　初四日，至都城宣武关外，假宿永庆寺中，痰嗽犹未止。公卿大夫士枉顾无虚日，终为病所困，不能趋朝。又上疏，备陈前后，恳悃乞恩放回休致，温旨褒答，不允，延医问药又十余日，稍愈，入宿东朝房。 

　　十九日，赴鸿胪寺报名。 

　　二十日，陛见。 

　　二十二日，谢恩。 

　　二十五日，赐玉带於左顺门。是日到任，始治部事。 
