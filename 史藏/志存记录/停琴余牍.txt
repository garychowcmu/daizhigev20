停琴余牍　　（清）罗迪楚 撰 

　　●目录 

　　自叙 
　　交卸回省沥陈下情请弥公亏通禀 
　　禀开折通呈任内办理各政情形 
　　专折开呈征收钱粮实情并善后事宜 
　　呈明督宪杂款无措请将布局股分抵赔禀 
　　再陈钱漕积弊请端本扼要以弥隐患禀 
　　螺闸大工疏成请筹小款开闸澹灾弭祸禀 
　　呈明督宪厯年用款以明心迹禀 

　　●自叙 

　　迪楚读仲尼论子产惠人。曰古之遗爱。太史公传循吏。其称述爱民。皆有法度。非以空言弋也。昔武侯王猛。莫不于吏兢兢。张江陵责吏治。综核名实。明卒以强。葢天下虽大。造端牧令。不揣愚陋。以为吏道之偷。在骛虚名不求实济。贤者不敢问事。墨酷无论焉。光绪丁酉。余以制府南皮张公。前抚部浏阳谭公。　檄权监利。十月受事。其明年夏补是官。睹　胡文忠之制度。观前令　唐忠愍之所治。承风慨慕。思为天子效任一区。厘正赋秸。子惠黎元。规画久远。刻励弗敢自遑。监故繁区。水利堤防甲天下。俗强多泽。讼鬬繁兴。盗贼出没。英法美三国求立教堂屡谋未获。炽焰张甚其它难剧称是。而自紫贝渊哄。十官九惊。凡百废弛。纲纪荡然初　文忠减鄂漕。民间完银米无劵费。监书无额润。劵取钱如他邑。漫无限制民苦上诵。今抚部莫都讷厅于公。观察荆南。定银劵十钱之制。立法太高。书不遵办如故。印官棘手。先后四纪。讼闹频仍。蠹蝗乘弊。隐抗正供。殆半。官民俱困。迪楚未之官。习闻监事。至则度其轻重。审其缓急。严惩诡法。豪强息焉。提纲絜领。阅年有半而宣防修利讼鬬厘清。命盗稀寡。教堂亦立。民与之安。巨举细张。省无上讦。征收逾往岁。包抗隐侵诸弊。以次渐剔。食利之家。怒不敢逞。闹漕积习。一见就平。自咸同以来。劵弊一年革凈。在公者困。别议清源。衙署既清。闾阎亦谥。己亥春。今中丞来抚是邦。察吏安民。侦委四出。荆州旧巡之地。抱廑尤深。时迪楚方以朱河市地。法美两教互讧。聚众械鬬。料理一月甫平。未暇归谒春政方乘。四郊无事。筹捐治赋。听讼修堤。昕夕无暇晷。五月朱河市地。将乘龙船节事。大毁教堂。闻风驰释。坐镇催征。道中闻旨镌职。孔瘁之际。未问所由也。越月荆州司马来摘印。奉檄以性情浮燥。不洽舆情去官。遂乃综稽款目。清理狱牍。交符下鄂。叩　方伯瞿公。知谓劵钱十文。有多收之事，又颇为前年冬至朱河漕局一案。意不以催科为是。晋谒制府张公。沥陈始未深惜春不归省为失。怅然者久之。迪楚既不善世故周旋。未能尽如人意。查禁书差积弊。实事求是不无觔望。而钱粮当久抗之余。一旦征起。不愿者众。舆情不恰。势亦有焉。夫能治其性情者。学问之至也。寡过未能。疚心无极。自今而往。吾知免夫。故事降官非领咨不能注选。而因公赔累。临漕先卸。经手末完。例不给咨。故虽有广文一官。如望梅不能止渴。章黼荣身。感且不朽。八月沥陈下悃。请弥公亏不获。钱粮事经代庖上揭。牵涉长乐用兵大案。大府震怒。新令除章。有民情刁悍之语。监人意不能平。愚惧实情未明。胪陈弊革利弊。先后办理。及善后情形。仰荷优容。庚子二月垫完民欠征起。　部案完结杂款无出。请以织布局官票作抵。静候批行。旅居无事。闻朱河前案。中丞怒犹未息。祸将蔓延不得已重请免究。力主正本清源之治。并举所办未完各政。为吾民择要具陈。久之积成卷帙乃为叙而录之。夫政以孔子为宗。而史本马迁为例。国家多事。外忧与内患递乘。武侯江陵在上。将为天子长保此民。则天下牧令。诚不能不以子产众母自待。固知岳渎高深。不辞涓细。一官百里。志有余而才不逮。所志未就。转贻身家之忧。始知古人一州一邑。成事亦不易易。进不足有为。而退无以自给。区区之心。欲以敬告贤者。且志余过。后之君子。以观览焉。庚子八月中澣。犍为罗迪楚 

　　●交卸回省沥陈下情请弥公亏通禀 

　　二十五年七月 
　　交卸回省沥陈下情请弥公亏通禀 
　　敬禀者窃卑职读书观世。援匹夫一命之义。不能无志于时。才力窳朽。不自量度。祸福利害之说。尤非所计。以为既受职任。得尽一分心膂。或有一分裨益。固不免急于自试。初不谓适以自伤也。闻道不早。从政乖方。薄降左迁。犹感高厚之德。诚使脱然而去。从此读书故山。岂非幸甚今偪处此。非惟势有不能。抑亦情有不忍。溯自到省。只办厘差一次。比较先后廿载。有赢无绌。而怨讟即基于此。至今景况无以自明。数年听鼓。初任蒙参。公私亏累万余金。茫无着落。致亏有由。非关浪掷。然而不能去者。例限綦严。获咎滋深也。祖年八十。父年六十。自其学宦。便己高筑债台。世代乡居为农。亲见所生中第服官。诚若不世荣幸。八年出仕。尚无禄养回家。一官之存。与生命相系。比来函训。犹日勉以忠良。卑职不肖何堪更忤背老亲。罢官三月。未敢报闻。每一握管。汗流手颤。则欲归又断有所不忍也。当兹情见势绌。惟有自责自愧而己。抑伏思之。卑职自到监利。即图报称。于地方利弊诸大端。无不屏名务实。抑强扶弱。黾勉弗遑。大水之后。长江堤四百里。无款筹垫。冐谤改章。一年修复螺山一闸。消廿年旧案。拯百垸湖民。省帑七。万未请一钱。襄北堤三次禀修。沿河数百里。种稻无算。内河堤百里。弊溃重修。可支三纪。词讼简明。省无控案。学校勤饬。有同教书。刁横之邑。创教堂三所。销教祸两次。大小数十案无上闻。礼待营汛。未敢轻狥。约书差朿丁役。衙齐清肃。办窝囤。惩匪贼。命盗稀寡。牙帖士行。不劳扰而办数众。积谷团保。手定新章。有利无扰。堰塘讼章。刻板遵办。推收一大政。弥患未形。钱粮征收。除四十年积弊。克己奉公。成效昭著。轻重缓急。费极经权。事事厯规久远。从未敢张皇见功。别有记述可呈。清夜扪衷。大致尚是。然州县号称难作。非常不狥之举。岂能尽如夫人意。中情百绪。难可缕陈。况监利刁区。而卑职菲薄。诸章不善。施措方难。或利未全兴。或弊难骤净。或久沿甫改。或累议方行。在在皆堪引咎。风气所沿。例案所限。是非既不易定。功过自古难言。人苦不自知耳。又安敢自信无失耶。奉职无状。全加裭革不苛。苜宿虽寒。有阶可进。或老才以待用。应感愧而何言。惟是降铨人员。非请咨不能赴选。而卑职外欠杂款公亏四千余金。经手未毕。非独青毡无望。抑且余罪孔多。惟处此不能去不忽去之隐衷。早夜以思。进退罔措。全家旅饿。老亲无自闻知。私累尚能展缓。公亏何可迟延。以未复之灾区。两年在任。丁冬漕尾接事。巳夏漕前交卸。中闲下忙一次。所有余平几何。入少出多。毫无隐遁。告贷无路。糜体何裨。且一蹶之后。岂可重滋咎戻。思维无出。惟有仰恳宪恩。大加覆庇。念其从公竭蹶。获罪非私。委曲矜全。始终垂照。府准弥补亏项。量予生成。则感德如天。图报有日也。伏念韩范在上。公输门外。岂有弃材。此憾无己。所有困悴实情。不揣冒眛。缕晰上干。伏乞赐鉴而垂悯之。临禀不胜迫切屏营之至。恭请 
　　钧安。卑职迪楚谨禀。 
　　附呈卑职交卸监利县欠解款目清折一扣。 
　　右禀通上至今未奉批示 

　　●禀开折通呈任内办理各政情形 

　　二十五年九月 
　　禀开折通呈任内办理各政情形 
　　卑职闻之治世以大德。不以小惠。州县亦然。五帝三王。以意立法。孔孟不用乃明意。日仁日爱。葢言大而精。包括事实万变。不以虚意小名。孔子富教始正名。而惠人取子产。政分年世。要贵平诚。孟子王。政在田学禄赋。代耕一典。尤贯澈靡遗。巨细经权。百世不易也。管商之霸。道异术同。后世名臣。或艰难宏济。志不竟是。要莫不有制度。各如其量。海外种蠡。德量不至圣贤。而志大同之。其为法务实。小大共济。中国牧令至今。不察仁爱实制。窃其小者速名欺世。病终误国。而民愚且毙。岂真才不古若与。国家厚泽深仁。超越汉宋。将酌古今。御外侮。大修政教。简搜军实。则邑宰侯地。职愈难称。鄂东南腰脊也。以名臣开府其闲。大僚师肃。况在下吏。其敢不钦。监利久疲之区。老成凋谢。厯任以刁横相视。凡百废弛。尤不可不捄。卑职不才。仰蒙署补。葢洁苦从事两年。十不及五。先后大小。成否约均。不肖去官。事多未上。曩者冥心孤往。事办未敢暴着。未办未敢先张。以为实事无他。即所以报上。迂疏之咎。毋乃至是。谨就所办各事。节叙其略。都十三条。缮写恭呈。其钱粮征科一政。关系重巨。用力最多而丛谤颇甚。不治将祸。别为专说以进。昔狂夫之言。圣人择焉。其中或者不无一二可采。伏乞 
　　大人全览。 
　　今开 

　　堤防 
　　螺闸 
　　词讼 
　　治匪 
　　学校 
　　教堂 
　　积谷 
　　保甲 
　　团练 
　　牙帖 
　　士行 
　　劝办堰塘 
　　词讼新张 

　　○堤防 

　　监利外江内襄。中贯里河。堤工之繁。冠天下州县。江堤长四百里。官督民修。雇南夫工筑。岁收土钱九万串。寅年修款。延至卯年始完。故照例十月冬工。有名无实。必待明正。乃始赊钱贷米。重利层剥。敷衍耳目了事。刁民因是多抗士不纳。迩来工不一成。上与荆堤接壤。而堤身单薄。不及其半。葢堤贵官修。民修易蚀。其势然也。丁酉夏江大水。几复酿案。堤遭冲塌。险处不能走马。恒前令以是呕血。卑职到任。拟办冬工。须筹垫二万缗。分文无措。惊忧成疾。采邑人王柏心胡大任遗法。改用乡夫。令先期来堤作工。以抵土费。惰民畏劳。豪民失利。皆不愿梗令。冒疑干谤。大张遍示。破格用人。卧榻问事。葢改动者十分之七。卒能讯前赍事。贪天之功。一载复原。重以今年。堤身遂固从此绅不畏难。民可获利。倘能守之。颇为良法。然此犹补捄之术。至其本原。则非改归官办不能尽美。另有说记。骤难缕述其详。 
　　枝襄堤长数十里。江监潜三县交错。丁酉潜境傅家竹林堤溃。淹监田百垸。请帑修筑。潜民厂不合陇。婉商竣之。戊戌潜境莲花寺堤大溃。淹江田七十垸。监田百七十垸。往返函商。苦尽寅谊。先后数禀。蒙发款三万。堤成。沿河三县地长五百里。宽百里。水涸田高。一律种稻。加以不雨。下至湖心。亦均栽插。年岁丰登。斗谷百钱。亦二十年所未有。 
　　里河堤长百里。上荆下沔。西受枝襄。南包太马大垸。城署所在。东隔洪湖。自咸丰十年。唐升令修竣。功德在民。四十年人地变迁。章久不善。以致堤身漏薄。拘窒难修。客夏六月襄涨。北风大作。城池震动。居民金皷惊呼来求抢护。人心惶惑。费极经营。幸获抢险无失。八月潜堤溃下。决入太马崇埠子院莲花渊口。宽八十丈。深数丈。竹破数十垸。直达洪湖。刁衿啸聚。苛逼堤户刘姓。族几不保。堂讯数十人。轻骑往勘。指明隐实。往复开剖。口讲手判数千言。酌改前章。厯两月修复。功成费省。刘族获安。院民得获春收。其时并当堂劝修全堤。上下八十余里。往复规画。宽估而严朿之。计费万余缗。皆按亩起夫。分段椗作。约数月功毕。复唐前令之旧。民无劳扰。可支三十稔无冲溃之虞。他水利久远巨案。一言销解者甚众。不赘。 

　　○螺闸 

　　监利古之梦泽。洪湖饱其东。里河下潴洪湖。青滩一口。入江不鬯。自里河堤以南。县之小水。鱼贯入湖。里河堤以北。江潜诸水横来。漂流不及。向于河之南堤。横开福田等闸。消之南块。并入洪湖以杀里河之势。以故湖水愈大。向恃湖南螺山新堤两江闸为分泄。所以迎北来之势。横截上流而入之江。法甚利也。螺闸开自道光制府桐城汪公。扁舟游湖三月。出奏详明。凿山安建。手定章程。并为诗以纪其事。后为江堤塌塞。仅赖新堤闸消泄而新闸二口。又一坚一窳。照章启闭。不利于行。十余年前。紫贝渊大哄。红巾倡乱。北人倚势。挖破南堤。于是北水大壑南田。南块吞多吐少。大潦为灾。无岁不谋开螺闸。以泄洪湖为己利。十控省垣。五委镇府。均以疏导引河。须帑十万。格未举行。客春勘堤至闸。湖民拦请勘修。测得有利无害。亟谕导湖注江。就地按亩起疏。不必另筹经费。淮为禀请。民恃官允。一呼三千人。不十日疏引河过半。时因补缺在省。闻知。扁舟携一小仆往谕。宽其专擅之罪。请委会勘。禀蒙批准。又数千人。半月而引河疏竣。客冬水渍。今春恐防桃汛。未敢轻修闸门。拟于夏闲筹款五千串。使不敛费成功。未举奉参。此闸旱年不觉。倘遇灾潦。早放湖波三尺。沿湖数百垸居民。多种麦稻无算。其为阴德。葢不可以亿万计。踵而行之。是在后任上闻。 

　　○词讼 

　　监利民风强横。向颇健讼。院熟之区。讼端易起。唆棍从中渔利。到任时拦舆红禀。无乎不收。意欲开通下情。一时讼风顿炽。无端之事。动辄诬控图累。掣准差票下乡。串谋讹诈。比及查坐。则皆传不到案。甚至控命不见原告。控拐查属疯魔。种种情弊。本以利民。而反以累民。旋即依照旧章。户婚田债。仍遵格式。命盗不拘。于是控词渐就平实。有告必讯。凡传讯不到者。重比原差。加等杖责。和息者听。差禀被殴。换差而己。不子深究。经书疲滞。非多得钱不叙稿。捐廉刻板。分别初票转票比票。酌为三式。预先刷印贮存。坐堂时携置案上。凡遇传人比差案情较重。或穷苦急不能待者。当堂亲填印签。立予传比。以取快速。验勘迅速。不多带人役。惟远境刁蛮之区。颇携勇丁。然皆捐给口食。以便拏缉要犯。近地纯良者。往往单骑驰去。凡命案无不亲勘。立到立验。不准躭延亲手指证。无不明确之伤。验毕即行。至远百五十里。往返无逾三日者。两年真假命案。数十起。无复下厂被闹之事。惟是书差恒不遂意。户婚田债之案。讯不用刑。奸拐窝囤不法者。重责有加。查得向来痞匪。多因开释生事。酿成重案。不能不多予收押而待质之房。时时熏扫以免生疾。三八放告。无不亲自坐堂。与民相见。告期自来投审者。不经书差之手。立予讯断。凡讯皆当堂具结。不准延索。断而不遵亦不勉强。遵断未具结者。亦不定索其结。总期少累为是。不挐讼棍。以挐获。无据不能办之。反生枝节。不如听其作词。且苟其词气清明。亦可为人伸冤。惟阅词时细心详察。闪铄者不准。诬者反究。严审而宽结。无再讯不结。及己结复翻之案。三月原被不到。照例注销。不滋讼累民。衙门清净。省无上控。前任上控二案。亦一完一获。道府捏名越控数起。奉参未了。然皆易结。 

　　○治匪 

　　盗拐窝囤相表里。不治将为后患。总之皆匪也。治盗拐以窝囤为经。窝与囤事多合一。监利上江下沔。左潜天而右湘巴。北之盗拐。由襄下泛。窝囤于南。南之盗拐。由江下泛。窝囤于北。大抵自上而下。互相支遁。此风颇盛。地方所以不靖。到任之初。北上块大囤何姓被远囤仇杀后。其名窝张姓。已饬保甲会营挐散。南上块大囤二姓。经用保甲挐送。先后惩办。其名窝更夫李姓。亦被弋获严惩。于是上游一带。遂即澄清矣。惟下游朱河白螺一带。有名囤着窝。出没江湖。计遁巧匿。差力微不能胜。本年春月。设法用保甲密挐。猝皆未获。然不敢轻举。以漏消。息以其邻涉洋教。盖恐为渊驱鱼也。正设法挐缉闲。奉参卸事。 

　　○学校 

　　监邑自老硕王比部柏心谢世。后起通彦。或学宦未归。诸生童髦不乏钩深之士。家尠藏书。于古今学术。多未考览。到任思筹振兴。支绌未敢谋也。于是即课试校文之时。力崇清雅。所取文风一变。而向习揣摩者不愿焉。访王刑部孤裔奖励之。冀邑人有所观感。然幼弱尚难为谋。先后课卷。无一名不阅。无一卷无批。所取前茅文卷。张贴书院示众。人知奋发。每点名发案。无不亲坐讲堂。与生童晰疑辩难。商量义法。常数百言。虽极荒陋。必竭其诚。县试千余人。亲试五场。计二十日扃门不出。多聘友人襄校。仍一律重阅。无一名一卷贻漏。无佳文不前取者。就现在情形。整顿。大约仅此。 

　　○教堂 

　　监利民风强悍。西人畏之。尚未来设教堂。客夏法美教土踵来。志在必立势不能遏。然恐其骤来生事。商允教士。从缓以渐图之。先租民房僦住。无骤有教堂之名。程集法屋一区。朱河法美屋各一区。住久无事。乃作为公会所。又久乃次悬牌。有土豪主之。略如首士。继乃名曰先生。听其招诱匪徒入教。不赘问。于是闹教之人。皆己先入教中。无虑有人滋事矣。然犹民心不服。凡遇民教词讼。伸民而抑教。以平民气。教土来函关说不报。亦不激之成怒。或由道府径下。仍不稍袒。明知如此引夷入室。然念不能杜绝生事。正不如开门揖之盖苦衷也。六月。有湘勇十六人自陕西来归。路过朱河。买教民船驶湖。称失土布等货。约值二百余金。事过月余。同行人尽去。乃至行衙报盗。而朱河湖南人甚众。乘沙市闹事之后。烽焰横张。擅聚百人。将教民同帮行船。一齐抢去。而临湘教土。自鸭栏来书。诉冤甚急。势且汹汹。好言慰之。一面趣湘人阳为盛势以待。而阴遣人柔还其船。教士方感以为幸。小民见不受欺。于是相与安之。冬闲土豪势獗。朱河商民大惊。包容调处。而阴伺其隙以发。十一月朱河法美两教大讧。传讯不到。觅绅处寝复大讧。各聚众千百人。械且大鬬。再经解息。禀明道府。未久又以他事触发。各以虚词上其领事。法教讹称民打教堂。美教亦舛其词。本年正月荆汉两关层札。府委星来。严饬会同营汛往弹。度不可去。又术令人阴解其事。事平二月据其短上揭。蒙照会领事。严谕该教土等。不准袒护。而土豪由是罢去。又除教痞数人。朱河大安。夏五月。风闻朱河东院人民。藉撶龙船。聚众千人。期打教堂。星夜驰去并先派妥人分头解散。当事求上其实希功。恐其牵累好人。事不易结。竟禀销之。同时有教民痞匪。被其□保公送。禀词不实。临湘教土来争。凌官辱甚。婉言分剖。教土为之谢过。遂杖教民四千。上刑收卡。民心大快。大小数十案。不可殚述。竟获平安。 

　　○积谷 

　　监邑四十年无积谷。厯年层札。搁未举行。到任后拟谕筹捐。以县无巨富。集腋万难。十年前为修奎阁谕捐。绅首勒派。酿命京控。事尚未了。去年昭信股票。落落数家。其中弊情。即己难净。若捐募积谷三万石。谕首数百人。在外设局。劝捐三年。讼狱烦兴。用度纷出。不知其祸更复何如。是以欲办仍待。本年春闲奉札。限期两月。不得巳乃采江陵办法。召绅集议。商于完粮时随粮捐完积谷。大张告示定以每粮一石。捐谷数升。分计三年。共可捐谷如数。计于裁减劵钱项下。足以捐成此数而有余。且议定某柜捐谷。即存某乡。使民知所捐之谷。仍未远去。以释民疑。官刻积谷带捐四字一戳。令花户于完粮完谷之后。即将朱戳葢其粮劵子之。不另造册给劵。以省用度。提串底以给书办手工。每柜按乡。谕出正绅十人。按日一人轮流赴柜经理。收成之钱。由官给谕。由绅交商。不准挪移。限三年完竣。议成交卸。尚未禀详。 

　　○保甲 

　　保甲善政。自古行之多效。难易利弊。札文言之己详。然而治民必有条理。周礼有闾师党正。管子有轨里连乡。窃拟今后将大修政教。简搜军实。必以保甲为万事之纲。而弥盗一法。在今尤为急务。然其弊在揽权。此易杜也。而害在敛费难除。非费无以办事。故天下言保甲甚急。而办成者绝少。皆是故也。不才之见。尝谓办保甲之法。当以无费为第一义。但一官到任。非两年不为功。　胡文忠有言。团保全在用人。官到任不一年。安能举合邑绅耆。择其全善。一绅用错。全境受殃矣。曩者在家。亦曾亲经此事。到任仿家乡办法。拟次推行。葢监利保甲。较之湖北他县。有更难者。梦泽水乡。迁淤无定。自　胡文忠清丈后。弃里归院。并都图里甲无之。曩时所谓保甲。渺不可问。数十载奉行故事。一旦开创。骤难得人。盖自严访累试。求之半年。至客夏择得要市。分二十八局。市为之纲。先后陆续。获妥绅百五十余人为之总。分头示谕。絜领提纲。大致己得。本年二月。奉严札勒限两月办成。复因积谷召绅集议。手定章程。县署为总。官主之。不设局。不需费。一切告示格册。皆捐廉刻板。各市局为分。绅任之。虽设局仍不用费。有事集议。事毕各散。大院分十数保。中院数保。小院一保。各统于市保。以市局为纲。院之分保为目。分保以知根剖段。大小畧均。分保不设局。尤不准用费。但择庙寺小地。有事鸣锣一聚。烟茶自备。事毕各归。丝毫不扰。清造户册。专归牌头。一牌十家。照格填写之事。书童可为。无所用费。一事之下。由官而市局而分保而甲长而牌头。其上亦如之。以官统市局。以市局统院保。按里开方。刻板绘图。刊格发填。不用书差。官捐四百串而事举。民无扰累。章甫就奉卸。图说犹存。 

　　○团练 

　　团练无事无用。县官不能发令杀人。有事亦无用。民不能裹粮律战。谓防游匪。则乱时保甲。加倍即团练。保甲未成。团练无从下手。无钱无械无人无时。徒拥虚名而己。通行举办。未敢逾违。己拟四乡名色。大约于二十余市局。酌分数市为一乡。计四汛一城。恰与札文四乡相合。每乡团练若干人。即以市保局绅为团董。其中细目。尚未议成。不敢虚欺。使不骤交卸。保甲一成。即团练无不善者。 

　　○牙帖 

　　监邑市镇稀淡。惟朱河较繁。客腊下旬。底除夕数日。捐帖委员始至县。年关先后。不能劝捐者势也。本年二月。自荆郡归来。即往朱河开办。先是该行等抗欲罢市。至乃召绅首。传谕出密查清单。分别某某行富而帖真无弊。令安生理。不为扰问。某某行穷而有弊。免其捐帖。但令歇业。某某行富或朋充。或顶充。或无帖私充。饬令速捐。为裁规费净尽。并先填帖照给之。低其钱色。准作三期分缴。其不愿捐者令下牌闭歇。仍不稍强。于是行情踊跃。以为向未请帖。每年杂费。不堪骚扰。今既利其价廉。又乐其赊欠。谓捐钱百竿。即置六十年产业。利无逾于此者。以故近悦远来。不数日捐行六十家。集款六千串。后至者尚多。至无帖照以应。纷纷谢去。比帖委重来。则事己集矣。 

　　○士行 

　　监邑土贸颇盛上乡一带。系施南土客。由北路担来下乡一带。横接洞庭。多由湖南倒灌。本年禀仿枝江章程。变通办法。剖县境为六段。择六大市为扼要之区。就地召谕保甲正绅领照。使充行董。以六大市之保甲局为六行。令各统其附近分市。以小市皆买土于大市也。其土行即以保甲局为之。只挂牌名。不赁屋。不开火食。不雇伙工。以省用度。每市每年约量土店几家。共销土斤几何。应抽若干。令与土商议明。酌为定数。禀官核定。减成完纳。每月晦日。令商赴行算明完钱。由行缴县。由县收齐汇解。计年可得公款三千串。其行用一半亦三千串。官绅会议。每月酌提四成归行。是为保甲公费。六成交典生息。以备地方急切诸大公事之用。官督绅办。不准私挪。议成。以开办宜轻。更为减成收取。大约应捐十成。折取其一。然岁得可三百串矣。推广与否。尚俟后任。 

　　○劝办堰塘 

　　先召绅首。询悉情形。令其劝办。捐刻板片告示。刷印万余张。照分地三千余块。遍贴晓谕。一律办理。 

　　○词讼新张 

　　遵式捐廉。遍行刻板。实力照办。甫行告期二次。奉文卸事。其板片。概移后任。 

　　以上皆实在情形。是否有当。伏乞采择。外此应例幕友。礼驭绅士。法约书差。严朿丁役。概以公廉清正处之。势难如人所欲。有事可据。不下数十余条。谣言之出。在所不免。繁琑不愿缕陈。择其大纲治体者言之。至钱粮一条事迹长繁。详载另折不赘。 
　　迪楚罢官。系因钱粮。不由各政。回省业已祗悉。因陈钱漕之故。并举各政约略言之。以见绾符年半。妄矢?见久大。诸多引绪未就。即如堤工一事。关系五府十数州县。教堂一事。由沔而监。始而民教为难。既而教教相抵。标中之标虽治。本中之本未清。才薄力钝。即黾勉从事而未克。将来终有巨患。曾官斯土。用志愧心。 

　　●呈明督宪杂款无措请将布局股分抵赔禀 

　　同时 
　　专折开呈征收钱粮实情并善后事宜 
　　谨将所办监利钱粮征收实在详细情形。另折开呈。伏乞大人全览 
　　监利地大粮广。银征三万。米称是。咸丰之初。三匿其二。　胡文忠大丈监田民噪。卒复旧额。弃里归院。为五百六十余区。设六柜分征。知根三千余人。家藏鳞册。共任督催。十年一大推收。鄂中钱粮。无监利之清者。四十年来。拖疲至今。旧弊全作每岁应征。实不过半而止。灾熟枉倒。茫如乱丝。例缓起科。蒙不报部。吏伸陈案。岁益求减。往复紊乱。务求合乎所报之数。隐示蒙征。蠹蝗串弊。倚名蚀食。不知共几何人。稍有势面。无不因以为利。知根乘弊尤其较着。黠者将已完纳。巧蚀蒙吞。横者并已不完。硬行不法。凡诸病窦。不可殚陈。强民众抗。方隅全不破白。芒棘丛繁。官縳于案。书差弊着。痞棍出而挟之。征解由是日蹙。号称大缺。稍灾即不能办公。清慎之员。无不赔累。良可恠叹。卑职到任查明。愈清愈骇。深维任土之义。　国有常经。张江陵清丈。责粮于田。胡文忠筹饷。首日钱粮。次乃厘金。当时谋丈监田。厯时三年。费帑数万而后成。盖非易事。与县令论催科书。曰当不侮鳏寡。不畏强御。又曰官不真催钱粮。犹奴仆不顾主穷。又曰不令民完钱粮。犹责祖父日养子孙。不令子孙上供父母。而江陵令。催科不理词讼。则令人教之。批监利禀钱漕。谓胍理不清。百药不效。认真办法在清厘户册。纲举目张。本立标举。持论公忠。读之生感。而况方今当筹款艰难之会。值札书严迫之时。舍正供自然毫无剥削之款而不求。更将何措。且监利自名臣贤吏。经营区画之后。制则科规。久明无紊。后之人宜。何如保护。邑令但不用心所以愈办愈坏耳。五百余院。犹五百余碗。爽若列眉。某涸某淹举目即得。属在应征。与院灾毫无干涉。其勘理也易明。院额多寡。　部省案定。不能以意增减。其查报也易确。除侵蚀外其弊多由强猾。包户不完。其抗半系富家。买田不过。病皆知根不职。并非绝户逃亡。其催征也易效。于此而不整顿。安用令为。然卑职非为利设也。倘使违道干誉。不难弛征少报。先搏仁厚之名。而就中巧取。则柜书入卯有钱。拈柜有钱。减少报多有钱。拏获书侵不顾公款有钱。稍如旧法数千金立致。何必好为此难。私心自念。一官须报称自读书志世。颇闻经济之言。天鉴在上。何敢巧名弋利。不顾　国家大计。畏强愚弱。所以尽心为之。不敢稍懈如左。 
　　丁酉十月甫受篆。报灾期限已过。查照前案循旧而行。不实之咎。与昔同之。客夏澈底查清。费尽艰瘁。分别灾熟。手绘其全图。出亩额清单。饬承投报。吏惊不肯叙稿。明白开示。宽其既往。告以有过官当。卒不敢抗。梁子府民等院。早涸丰甚。列入较轻。例缓案中。清出久征八院。详请报部。以昭核实。藩粮书费。今尚无以给之。缓征之示。胪列遍张。书差绅民。无稍蒙蔽。查灾之清报灾之确。报征之多。请缓之明。盖为数十年所未有。而不肖书差。与夫地方豪猾。及知根抗户等闻之。心多不愿焉。政先洁己。先后裁革不明赃规。约计钱三千串。次体书情。不骤为无理之刻。抑豪强。凡有声势向不完粮者。不稍假借。立族块稽册。分别良抗存记。设核对表。分算劵算户算数三层。以清诸弊奖。罚严明。劝惩不少贷。规模既柣。成效昭然。客岁中秋。清出陈欠隐抗。征获急公五千。夫岂真有急公哉。应征熟院。实实查明。故可征而获之。其查明未吐者。尚不胜计。下忙更形踊跃。自计两年。诸弊可净。旧额从此立复矣。而催征项下。数十年来。向有章程不善。累致闹事。厯来均不能改之四条。 
　　一曰全用投柜。盖包收不利民而利公。究之终利民。投柜不利公而利民。究之终不利民。监利情形兼用包收为善。专用投柜为苦。未亲其事。实实为民打算。徒务投柜美名。而全用之。不知所以调剂。其病民也实甚。监粮地大公疲。科清户小。新陈十四柜。年轮口?衔接。局永书稀。闲冗不齐。乡民远至完粮。动逾数日。误农倩工。在街火食。往往正供有限。而缴用多过廿倍。并有往返数次。不能了结者。老弱妇女。早夜奔驰。粮之不完多由于是。柜书又于其闲掯劵不给。勒归中饱。零星琐众。一官耳目难周。刁痞舞弄。设法撞骗。种种难困。数之不尽。非细察不知。不善一也。 
　　一曰知根催粮。名目未定。清丈后利权全归知根。保正废而不用。谕无人充。知根隐瞒税契。包揽钱粮。世袭其利。亦遂任催不觉署无档案。不知始自何年。新陈开征。每知根发谕帖一通。由单一纸。饬之督催。签拏抗户。首署知根。令同拏比。拖疲舞弊者责以裁劵。名曰揭征。盖犹保正也。知根父死子承。兄终弟及。往往争充成讼。强者舞弊自肥。嬴弱者租人朋顶。侵渔隐匿。征收之坏。是为大端。拏到抗户究之。无不中含此弊。外如粮田控案。当堂讯出。诸病不可枚计。有利争趋。无利争卸。官不能骤绳以法。书差得乘其弊挟之而官不见。知根如此。其得利也无名。未经明定。又不敢控以求伸。责之不顺不责无着。上下含糊。良莠苦乐不均。不善二也。 
　　一曰多收劵钱。湖北州县劵钱不一。十二二十三十。相地情形各分多寡。监利前无定章。书用不足。私收六八十文不等。光绪中定章十文。多收如故。先后十数任。讼闹频仍。立法太高。并未遵办。通国之所皆知。平心论之。十文万不能办。官度其多收数文无害。不能明白定章。口讲手判。柜书遂漫无限制。畏强凌弱。等差异常。上书层索。私费年加。豪强挟借。书力愈困。恃此挹注。无复持平知足之理。匪徒联捏多名。藉端上控。蒙批敛费。累百盈千。费得而止。传并不到。此嬴彼效。视为利估。官难于词。不敢径上。而痞尤瞿国梁柳恺兴数谋设清算局。花户上柜。勒令入局挂号。取钱五十。实则正供板劵。何所用算。所索号费。浮又倍于劵钱。恒署令拏获瞿痞。临卸开释。卸任之前一月。大张告示。遍减劵钱。享盛名以去。而后任作不能到。中章未定。着手为难。不善三也。 
　　一曰游差白役累民。限后差催。非签拏不至。柜养催差二名。官给口食。照例鸣锣。毫无所济。其签拏抗户。则每柜向有游差白役不给口食之百数十人。拚年累月。充当此任。官刷印票存柜。书开抗名。由征幕填签发给。按名拏比。至次腊收柜乃止。一县之中。六柜干人。日夜在外。狼虎鬼蜮。安能一律廉洁。被差之户。非给差钱带柜。书不收粮。倘误收之。乡民又执劵殴差。大约差拏十户。抗者二。完者三。差与知根刁徒。弊蚀其五。无论几票。皆必有以肥差囊。其中差肥。浮于正供徙倍。官无善法。听其所为。而民愚希图拖骗。亦竟蹈此而不悟。至聚抗之处。又恃梗不完。差役不敢过问。催强不足。陵弱有余。用之不妥。不用不能。不善四也。 
　　以上四不善病民。而病官病国因之。厯来闹事无不由此。从无一任禀上。初甚不觧。稍久乃知其故。事体重大。筹改实系不易。戊戌补缺。上郡禀道府。回省上言未获。谒汉阳府一陈。谓宜裁减定章。反县筹思。是夏酌拟数法。 
　　一拟仿邻县江陵保正。兼用知根代收。择殷实公正知根。待以首士。如他县里胥。裁劵予之。令将所管全块。收齐缴柜。先行出示。讲明所以体恤花户之道。严禁格外浮派。其劵钱照章十文。由知根汇给柜书。不准稍增。柜书不劳而获。虽少无怨。知根块大粮众。可以见官。书自不敢留索。令花户于省用项下。每名派帮知根代完费约数十文。在花户众擎易举。所出不多。即享无穷之利。而知根集腋成裘。其获已众。盖天下无无钱之公事。可使人办者。平时知根管田包税尚且争充不遑。再加此项。更易得人经理。又况为祛其害。代收不完者。准其就近将劵缴柜。不令受累。此项甚稀。另案拏办。知根人少。倘有不肖。官不难于稽究。然此不过立其章程。使知根花户。知利自趋。劝急公而体恤之。以备一格。所以剂自封投柜之苛拘。其知根不愿。或花户近柜。情愿自完。不由知根代纳者听。概不准丝毫勉强。 
　　二拟知根催粮。申明定章钱粮征章。省县不一。里胥书差。大抵各用所宜。保正催粮正办也。而监利之保正。不预此事已三十年。缘梦泽水乡。冲淤变迁不定。自清丈弃里归院后。并都图里甲无之。向时保正俱废。其闻有保正。或地方私团私保私族所置。土豪藉供驱遣。多不由。官偶由号差禀充。百不存一。因无沾润。所以不管催征。前任示谕。总不遵举。辟如井田之废。乡官名目碍难再复。其催粮责任。势不能不移于明备有利之知根。可见风俗相沿。前人亦非无理。不用知根。遍地花户。无头脑矣。且知根向由丈长改名。以之催粮。提纲挈领。有数益焉。一管块不大。五里十里。行动不劳。二丈亩世传亲见。人不敢欺。三田亩买卖。必由知根过割。可无飞洒诡寄。而所以杜知根之隐匿包揽把持。即在其中。惟品流不一。颇因无案为难。必须通禀立章。易其绅衿。汰其老弱。明定出息稍优。择妥人承充。以示责成。而其督催正章。仍以催令花户上柜自完为正义。 
　　三□花户上柜自完。不由知根代纳者。其柜上劵钱。仿照京山及邻邑沔阳州章程。酌加禀定为二三十文。使柜书有润无累。足以养其身家。然后责以公事。违者革办。驭以严法。期在必行。在柜书守此有利之世业。自当爱惜。既虑以多收为包完之知根驱鱼。又恐以苛索被需补之他书羼缺而自行投柜旧章。乃愈可永远长守。 
　　四拟游差白役。由此渐除。以用绅用士之法用知根。礼法兼施即　胡文忠所谓纲举目张。又明定功过。逾限不完之块。责成知根查禀。兼以杜其扶隐诸弊。官择其块大户。名曰顶户。由署签差专拏。一块疲玩。究其顶户。并不牵动全局。以次递降。务获重惩。如水赴壑。如虫??脱蜕。法简而肃。游差渐次无用。不禁而自绝。 
　　凡此皆治本之法。章程畧定。访诸正绅可行。准拟秋后回禀。而刁蠹太多。不惟不愿除弊。并且惟恐无弊。将不能藉名渔利。事格于例。不敢冒昧上禀。夏秋襄溃。险患频来。日夜抢勘。不能回省。姑仍前旧。先用其意治标。 
　　见柜完之过拘也。下乡亲催。择佳者知根。试办。四月白螺裁者二人。五月朱河裁者二人。七月新沟裁者数人。八月程集裁者一二人花户便之。自是不能抗匿。而知根弊蠹甚多。咸虑吐出。且闻风心虚。完者不少。心滋不悦。又虑日后澈底澄清。不能弊蚀。然无辞可措。但令其完。皆不深究。大约鼓动者才十之三。而大致己见可行。 
　　审知根之必任也。赴柜催粮。添给督催一谕。开诚布公。披却导窾。以责其成。能催全完者。接以优礼。嘉言。奖劳。传有弊知根数人责之。赏善绌恶。劝惩大明。 
　　憾劵钱之太多也。开征接征。照章出示十文。正绅来说。请示二十文。以违章未许。柜书见面。严辞训之。在柜亲督完纳。不准分文多收。遇控劵钱。立究总书。丁酉十月。柳柜控撤书忘名。戊戌五月。又控。撤李建中。九月中柜控。押苏伯成。十一月新柜控。撤程瑞周。己亥正月螺柜未控。革吴汉远。有事必办。无复前任含容。 
　　恶游差之滋扰也。卯差带柜。按日口食。传谕知根。即予抗单。令其督催。不更零拘花户。启差役开花之门。催户多而用差少。用示体恤。游差闻风散去。拏获著名劣役。严讯惩办。一时肃清。 
　　由是行之。弊去泰甚。客秋八月。征收所以大旺。己浸浸有复额之机。抗户知根豪衿刁棍。不肖书差人等。食利多。分肥久。一旦失业。或己吞复吐。或累抗乍完。或弊窦忽呈。或体面顿失。怨语时形。谣风日布。非谓急公不解。即谓报数浮多。加以此次推收。知根串谋短额数千不遂。心怀缺望。而朱河地段。前任开释之瞿国梁。乘机煽惑。诸色人等从而和之。欲控官而官无可控。谓一闹即可毁官。十一月冬至纠合东院痞民数十。乘市人丛杂。良莠难分。器械蜂拥。抄局抢书。时值川湘荆宜。羽檄交至。未敢仓卒冐禀。星陈道府。往视无碍。葢查古昔粮案。只有镇静解释择。尤例办之法。断无张星激变。动请兵剿之条。川之东乡。鄂之广济。其明鉴也。又况章程不善。官被恶名。刁人有词可借。非妥定其章。名正言顺。立成善法。官民有所守。断不可任性冒昧。激成大狱。因从正绅吁请。免其通禀。府委未至而事了。会同禀复。择尤拏办完案。转瞬新正。初九日朿装。正拟回省面陈。而法美两教。聚众数百人械鬬。朱市为之几罢。两关羽檄交至。解散巳逾一旬。教委重来。延至月底。乃得勘堤上郡。禀明道府。请先用上意访拏匪首瞿国梁。以儆效尤。一面仿沔阳明加劵钱。实禁浮索。府宪仁明。仰蒙允詧。春政猬集。遵不下省补年。回县开征。钱粮复旧。但不复如去秋大旺。是月出办牙捐六千串。三四两月。积谷团保堰塘讼章。迭札严催。昕夕弗遑。亦遂未及此事。 
　　先是道府仁明。诸蒙荃察。而内中苦心孤诣。匪可言传。先后情长。事难尽述。本年二月以来。府控批颇难测。邑人上府。归言辄验。而在府学幕富家。又因抗粮被催。咸有谣言。于是劵钱之加。既不敢陈。拏人之禀。又复蒙驳。私心危惧。不得己举十文定章。严法举禁。亘古老弊。一旦廓清。明知于民无益。误公即从此始。不能不自立无过。但试可以办动。则亦何乐不为。行之两月。征收日败。差书星散。百事掣肘。柜亏幕欠。纷至沓来。移挪苦不能撑。又因勘确报多。收不足解。五月报销。挪借数千。垫觧十分艰窘。而朱河柜地。因撶龙船。聚聚千人。谋打教堂。星驰弹压。先期解释照旧签催。征收又复大起。朱柜一日百竿。他柜闻风皆动。堤修水涸。年谷丰登。苟得再一秋漕。收足两年公事。赔累自可弥缝。大公亦能禀办。旋奉撤参。民间以为催粮被劾。六柜一时塌下。万金之亏。遂无挽捄。 
　　总之粮多不完。县之实事。藉端闹事。痞之惯习。章程不善。邑之老政。整顿已效未成。除弊未净先轻。非三年不能报竣。此中实情。无人能悉。长繁之事。公牍难陈。且一闹已平之后。地方无事。无端上禀。大请改章。而兼包征陋政也。责知根无名也。加劵钱劣誉也。杜游差又应分之事不待宣言也。种种艰窒。苦难措辞。而通计先后两年。又祗上府三次。回省一次。第一次丁酉十月初。一到任。十九日到荆州府。满汉衙门。荆沙寮友寻常应酬。照例参谒。又兼关署祝寿。进出五日。二十三上舟。二十六回县。第二次戊戌三月上府。扺沙接补缺之电。一谒道府。进出不过两日。由轮下。省又值督宪北行。 
　　前抚宪为沙市教案未见。由螺山回县挖闸。第三次。则本年正月二十九起程勘堤。二月初三至府。衙参酬应。进出四日。初六下船。初九回县丁祭。赴郡实稀。虽然缕悉。回省罔暇。未获面陈。所以实情无从上达。此中山川井里。沿革废兴。出入度支。物候之消长财力之盈虚。与夫政事之利钝。轻重缓急。权衡之当。非学有体用。而又身亲其事者。旁观之人。一时殆不能知。即今当局事后追谭。亦虑言不尽意。踌蹰己久。要章迄未能定。首尾三年。搜剔整作。小试颇效。大格未行。官民两承其弊。使终不自明。则一官弃置无足惜。而地方后患方长。昔人流连山水。尚欲终焉。况两年饮水其间者乎。款帑艰难。司农仰屋。倘皆听其弊蚀不完。臣子何忍。官力愈不能胜。否或蒙取上意。罗织株连。不求本原之地。久远之规。则民情蛮野。前之怀疑者殆不自安。又加催征。书役必因而肆虐。难免不激变故。昔粤匪起衅。即由钱粮。一念不平。杀机隐伏。然后从而刑之。己非赞化之仁。隐微忱悃。终不能不求谅于 
　　大人先生之前。用是不揣冐昧。披沥直陈。如其不以人废。诚有一二可采。饬下现任踵行。地方钱粮。或者不无禆益。即铜符两载误公不职。犹得以一言建白而去也。谨呈。 
　　附录推收 
　　推收之政。他县无之。监邑自　胡文忠清丈。买田者后不投税过割。乃议约十年一办推收。即丈长充知根。知根者谓知钱粮之根。推去花户旧名。收入新名。故曰推收也。而通县额有定数。　部省府县铁案载明。不能增减。自知根渔利分肥。包揽税契不过。而隐弊钱粮之窦。即由此启。良不敌莠。盖权之所在。利即归之。包揽税契。办公之款犹可言也。侵假而舞乱钱粮之不已。又谋减额。第二次推收。合计通县。短去正额不少。至今与　部案不符。然己不能深究矣。本任三次推收。风闻知根。串谋大短数千。以为官不能察。卑职查出大惊。虑其一成。且兴大狱。乃先示意局绅。故露其事。令速传知四乡。急早弥缝。倘有缴册额短者。定予严办。于是谋者惧而意阻。而去冬今春。所有已成待缴之册。亦均不敢呈缴。食其利者心咸不悦焉然而弥于未形。护守　胡文忠旧则。保正额。免官过。杜民罪。销祸于无穷。盖不得已也。又呈。 
　　迪楚敬维　胡文忠公抚鄂减漕一政。其事足与周官王制相表里。孟子所谓分田制禄画井区征诸政。莫不在是。求之汉后名臣。殆难多见。监利清。丈正赋。在各州县为先。事属创办。其始未能精备。亦势所然。后之人不善保守前制。以致四十年弊祸相寻。变本加厉。额赋坐坏。官民交亏。迪楚不才昕夕穷究。阅年有半而始得其条理。未能上请施行。梼昧无能。理应降黜。罢归以后。经代庖人以已了漕案上揭。奉文株拏。亦非得已。实情未出。祸转滋深。今故通上此折。凡事贵考实迹。是非有。一定之衡。迪楚无才。总之不敢欺上一字。至于是否有当。则刍荛未敢自知。未奉明文。谨存岸略。 

　　●呈明督宪杂款无措请将布局股分抵赔禀 

　　二十六年三月 
　　呈明　督宁杂款无措请将布局股分抵赔禀 
　　敬禀者。窃卑职监利任内。经手捐杂各款照依各县办法。归于自行清理。共银四千六百二十七两零。种种名色。前经开折呈览矣。兹复另册开呈以昭明晰。短欠虽由赔累。期限虽觉稍宽。然既属欠项。自应早完。计自解任到省。时近一年。终日为此汲汲。始因交代纠缠。穷精敝神。现任甫于上月。一照原算定册结报。而全家羁旅。为累己不胜言。兹复料理前项。实已告贷无门。典质俱尽。万分无可设法。习知此项欠者尚多。然自各有见地。一官且弃掷。更何心冒侵蚀之名。随波逐流。自干清议乎。昨以另案长垫交代备质银三百五十三两四钱二分二厘。应照原案给还。禀请藩宪照数提扣。收归卑职自行清理各款。此外尚欠实银四千二百余两。实筹无出。卑职一介寒儒。家徒四壁。八年从仕。债可名台。惟光绪二十年蒙奏明招商入股。凑办织布官局。恰值少有嬴余。曾购股票五十股。计银五千两。以为世守之业。曾经领息无□。旋因旅费不敷。陆续转卖。典押现存自手。及尚可情说取回者。计股票三十六股。每股百两。合银三千六百两。又上两年红息。准于今夏给领。约可得银六七百两。本息并计。提作卑职应缴欠款银四千二百余两。足以弥缝。即差亦必无几。织布局存款丰饶。成本最巨。提拨三四千金。固自易易。否则不动股本。递年取息填还。亦复的实可靠。同为官项于公家无损丝毫。于定例名正言顺。但乞宪恩垂悯曲全。或饬布局专款提存。拨解藩库。或由宪台立案取息。逐渐偿清。一展转间。即可归结。诚得洁身而退。则降官以去。犹感高。厚生成也。所有卑职欠觧各款。请将织布局股票本息。吁恳恩施。抵还归结各情。理合禀乞大人俯赐鉴核。批准照办。实为德便。肃此具禀恭请 
　　崇安伏祈 
　　垂鉴除禀 
　　藩司织布局外卑职迪楚谨禀 

　　●再陈钱漕积弊请端本扼要以弥隐患禀 

　　二十六年三月 
　　再陈钱漕积弊请端本扼要以弥隐患禀 
　　敬禀者。窃卑职监利年半。百事愧心。非无一二设施。可以微告无罪。然自其大者言之。赋役最为繁重。事事经营审度。虽复心知其故。卒未能澈底厘清。永远勒为定章。使可遵行无弊以此为咎前己上折缕陈。今既责所弗加。义当引避。反躬自问。诚可无言矣。惟是倍厯艰难。始悉要领所在。而监事日棘。不可听其终弊。顾亭林有言。天下之事。匹夫与有责。焉况俨然居上。曾谓斯民父母者乎。言而可采。容或有裨地方。即不可行。要亦无伤事理。惟大宪斟酌而审处耳。伏查监利为邑。地大粮多。从前包抗侵渔。几于无征。自胡文忠抚鄂整顿。凡经清丈。改都图里甲旧名。区为五百余院。尽革宿弊赋额大明县官查照催征。何事能令掣肘。乃良法美意。不善保守。加诸岁报丰歉不真。征缓未能合实。游差知根柜书。层层索扰。业户积不能平。物腐虫生。桀黠者起而牟利。假名设局谓之清算。花户完粮。必先由局算过。其实敛费自肥。民愚快其与书为难。哄然从之。不知于积弊外。又多此一层也。迨至设局不成。因而挟众滋闹。书差禀多朦混。官里难察。照例名之闹漕。按拏不实。愈益激怒。两不相下。于是闹漕之案。几于无岁不有。闹则必拏。拏后又闹如故。前事厯厯可征。卑职任内。前年冬至朱河柜为细故哄闹。沿其积习。公然刀矛旗帜。列款讲和。如欲被以恶名。何难指为作乱。卑职知其然也。经骑驰往。一言解散。照旧完粮。征收转旺。府委至而案己前结矣。时隔经年。久己相安。无事。不知去秋。缘何举发前案。拏列多人。甚至原案所无。亦厕其列。此或另缘他件。不在闹漕之中。当事者困于征科不起。未尝非具苦心。然乡民无识。莫不指此为言。风声传播。人人自危。如以从前为论。此类何胜指数。所谓按拏不实。适足激怒者此类是也。愈趋愈岐。窃恐监事将无所底止。纵得一时安静。日日均在险中。为今之计。莫若正本清原。以图一劳永逸。否则年年滋闹。年年拏办。闹者事外。办者无辜。酝酿既深。势必牵涉全局。非特上控京控无宁岁。激而为变。亦在意中。紫贝渊事。前车可鉴。卑职之愚。以为此时当一切不究。前案概予省释。专求病源所在。对证施治。得其关窍。用力正目无多耳。如监利者田经清丈。赋额既甚着明。院自为区。地名各不牵紊。在任之员。平日果能弹心考核。不厌精详。使于钱粮之科。则陇亩之东西。如理旧书。温之烂熟。则遇荒查勘。一目了然。征缓两得其平。豪猾无从藉手。公私受益。靡有穷期。不居除弊之名。而弊己去其泰甚者矣。他若游差知根柜书各项零碎。层迭相加。最足启畔。事详前折。游差决当禁革。知根严予责成。皆易办。惟柜书收取劵钱。多少计乏两全。多致民怨。旁出葛藤。少难办公。书不受役。卑职不得已而举行十文旧章。传闻至今又暗增数倍。此其明验。如以责之于令。则令为征收一事。岁费已近万缗。何能再有余力。增之不可。减尢不能。此中损益之宜。尚须交筹尽善。总以书能自养。不敢作奸犯科。肆行勒索为得法。凡此皆切实病源所在。所当亟亟图治者也。舍此而勿图。徒惩闹者。有损无益。诚得缓征无枉。诸弊悉除。则闹漕设局等事。必不至于再见。地方永远安静。钱粮可以旺收。官民均受福无暨矣。卑职管窥所及。是否有当。不揣冐昧。缕禀大人。俯赐监核。可否采择施行。祗候训示。公私幸甚。肃此具禀。恭请 
　　钧安除禀 
　　督　藩抚　臬宪卑职△△谨禀 
　　案是时钱粮旧案。展转拖累。牵涉繁多。余惧其无益。将滋他事。不言不安。故复上此禀。四月奉 
　　抚宪于批 
　　细核所禀。不无可采。该员以去官之人。遽能为旧时治邑。代筹征收之法。以期官民有裨。尚属留心奋勉。惟监邑积弊太深。自应实力整顿。仰布政司会同督粮道。分别移饬荆州道府。一体加意体察。饬遵具报。 

　　●螺闸大工疏成请筹小款开闸澹灾弭祸禀 

　　二十六年四月 
　　螺闸大工疏成请筹小款开闸澹灾弭祸禀 
　　敬禀者。窃维功莫惜于垂成。事莫详乎亲厯。为民兴大利。沈灾澹患。出处显晦不殊。况俨然曾宰是邦。一篑未毕。何忍以去就自异。不为一言。卑职不才去官。事事引咎。惟功多未就。私心耿耿不忘。所最易者。莫如螺山开闸一事。了四十年旧案。拯三百里离民。省六七万重款。引河业己疏就。闹门尚未开启。闸之石珙完好。惟恐须折起重建。木料工用。需款约三四千金。未即筹出。拟请上邀宪惠。发帑有限。获利无涯。前年委勘会复之时。实以河未成疏。词不及是。然已与委员言之。今行有日矣。交代已了。杂款将清。一官苜蓿。逝将去此。是闸未开。后将转益民病。用特不揣冒昧。为吾民言之。伏查螺山闸事旧案。十控省府。五委镇守。县估须欵七万。本县蕉鹿。繁重不可具陈。卑职独破前案。毅然主开。利在导湖壑江四字。有利无害。一语道定。身亲考核。询谋佥同。其办理之法。又在省去大款。起夫疏河。不请上帑。不派民钱。以绝诸弊。至疏河己竣。而开闸一款。必俟吁请上恩。此非独以宣上德。亦以弥下隐祸。诚恐一旦去此。后人非所经悉。或又因噎废食。弃之诚为可惜。卑职办理此事。初由面禀。其后湖舟草函。辗转托达。层署无公牍。稽考罔藉凭。会禀之时。事理先定。词尚简要。原委均未详陈。今当详言之。监利地形。蛇卧江北。尾掉而东。大江尺其外。枝襄弓其内。中贯里河。牵涉无数襄水。皆腹饱于洪湖。自湖而外皆江。一堤围之如带。螺山长骑堤上。形如马鞍。闸建鞍凹之中。崭山为门。嵌石作剅。专泄洪湖腰愈之水而设。其土石之坚。建置之善。固己无所于惑。洪湖宽径百里。古梦泽之遗。环湖沔监居民。无虑数百万家。先后呈词。有名可指者二百院。其利害之深。关切之众。抑又不计其多。粤稽前明。洪湖名不甚着。自乾隆荆州万城。堤溃正溜趋下洪湖。于是始为巨潴。后虽万城修复。而襄内诸水。注湖如故。嘉庆之间。怀襄告警。　汪稼门先生督楚。扁舟泛湖三月。创兴二闸。一建新堤。一建螺山。是为螺闸开建之始。湖民鱼鳖始见云天。当时创建闸门。考核甚精。实非模糊影响。苟且从事。　汪公奏稿。谓欲不争水地。当迁沔监湖民。废沔阳以复梦泽之旧。否则他无一地。度居此民。不得不开螺闸泄水。其建闸有诗曰。可起沉沦二十年。谓荆堤溃后。二十年沉沦。一旦苏起。不料竟成诗谶。二十年后。螺之上游。大江堤溃。淤塞引河故道不通。闸之废而不启。实缘江溃使然。非他有不便也。闸闭以来。湖民岁谋开启。迨光绪初年。紫贝渊大哄。内河北岸之水。横过河南。湖水陡高数尺。潮头直射螺山。襄溃大潦频仍。湖民更在水国。请开不得。益以上控。谓北人倡乱胁准。上官帑壑南田。今南。人谋开螺闸注江。何以理请不荅。有吞无吐。侏儒饱死。其词甚直。无以谢之。湖之下游三百里。仅内河青滩一口。而江流至是。高与之平。尾闾不鬯。反有壅灌之患。虽新堤近开新老二闸。然一窳一利。不良于行。且皆下游。消泄不及。彼农民等生长是郊。田家作苦。熟习天时水道。利害切肤。谁肯以事不可行。嚣嚣不已。案蠹尘封。读之十日不尽。官中不准。大都未知方畧。率以功大用繁尼之。然事理断难矫诬。除疏河以外。亦从无闸不应开之驳。内中豪黠。日以开闸聚费。禀控未准。囊橐先肥。乡民利闸之开。累受其赚不惜。可知望闸甚殷。不开修终不能己矣。不然必须襄河不波而后可。卑职受任之初。闸废已久。老河淤成平地。修堤便道至螺。湖民拦请履勘。测得水沽江落。闸内石硔水映。高于外江七丈有奇。即令淘底见平。其高亦尚六丈。可放之水甚厚。虑水放不能多出。尤可再低其底。与上泛盂兰渊闸。外高内低不同。于此知底高无用之说。不足为据。闸外稍上江洲。头如犁鐴。蛇伏闸外。中间小港。宽可数丈。闸水出港入江。并可将洲头刷去。闸内沙滩。即上游坍堤所淤。无粮荒土。茭苇丛生。播种无获。并无田庐业主。出而阻挖。登山远望。滩上一线引河。长可七里。首吸湖光。尾泄闸门。询之宽六尺。深四尺有零。隐隐约约。犹存痕迹。据湖民面禀。能使霜降江落之时。与县闸同时启放。则十月小春。便皆得种麦一季。但多泄湖波三尺。明夏早稻。六月未涨。即可先获。且监邑近尚新谷一种。名之曰黏。端栽深水湖田。其秧深三尺。插水二尺七寸不没。湖水之中。亦活人无算。卑职审度再三。当以公款无出。商令受益各院。就地起夫。仿照堤局新章。分段挖疏引河。每田一亩。疏土一寸五分。事轻易举。允为上告。民恃官允。传单一出。湖民日数千人。奋力开疏。其势甚猛。卑职在省得信。值宪节督宪北行。　前抚宪为沙市教案未见。面禀。　王升司。及汉阳余。守轮至新堤。小舟微服。独携一仆。徧访洪湖。佥称开闸大利。欢声雷动。比至引河。则疏己过半。工民半回裁秧。两岸泥堆山积。水痕犹新。喜吾民之可用。乐众志之大同。宣上威德。与之约法飞函托禀。请作访闻。查办委员下勘。会禀仰蒙批准。冬闲示谕。不数日而河道全浚矣。查湖民各携馌食。小划来闸疏河。早至晚归。事情便利。惟开闸所需木料工作。民力不能自致。尚须筹款。旋即去官。遗此一篑未竟之功。实为恨事。至今闸仍未启。缘首人垫款。为力早己不支。而潜堤之溃。经卑职先后五禀。蒙帑三万修复。天干无水苦。湖民苟安小利。闸事亦几忘之。不知襄堤不可恃。内水亦难弥脱遇潦年。势必汹汹不己。今欲预弥其患。莫若未雨绸缪。拟请惜帑三四千金。冬初委员。会同沔监。专为开建闸门。定章启闭。以复　汪公旧制。引河倘有修治。仍责民自为之。明知库款极艰。微数当不吝此。使此闸能开。横杀襄河之势。天潜沔汉。水溜稍松。揆之大局。似亦不无稍裨。消至久之恨。拯无数之民。公私受益。岂有涯涘。然其第一纲领。总在不派民钱。乡闲有一大举。辄有人思敛费。未成求免灾。既成思渔利。人情罔不好货。乡里岂尽良民。从前控闸派费。至今侵勒。尚犹未了。卑职办理此闸。该民等屡以坊匾旗伞为要。均经正言禁绝。葢恐其凑费生事。毁誉有不能计者。沿湖二百余垸。为田何止万亿若使开闸派费。其祸何可胜言。此卑职所兢兢过虑。而思设法杜之者矣。抑又有言。不能不叙。从前控请开闸。多系洪湖北人为首。北意不成已倦。故此次端始于南。南人所疏引河。不免偏旧道而西。稍存为己之见。禀稿定后。北人来执此词。卑职为之理处。准其兼疏故道。辟如一喉双管。管愈多而愈妙。有相益无相妨。南北欢心合同。感无异议。其它小事。恒人类能了之。固亦无待赘及。夫民诚宜爱。当先之教养之源。言有可几。不必与其人俱废。贤者识其大者。当不惜此区区数千金。以继前贤盛车?丸。而为此方造福无穷也。所有卑职在任。螺山开闸。引河大功己浚。省费数万。尚须闸门工料三四千金。拟发发帑。竣事。以杜流弊各情由。理合禀请大人俯赐鉴核。准予发款。或委或绅。核实经理。裨竟全功。地方幸甚望甚。肃此具禀。恭请 
　　崇安。伏祈 
　　垂鉴。除禀 
　　督抚宪外。卑职廸楚谨禀。 
　　螺闸闭搁廿年。至本任而迫。旧案未敢擅翻。体察清形。因机利导。函吁　王升藩宪。面禀 
　　兼督谭公。委勘准办。先后草书万言。另载书札。濒成未就。临行惧其终湮。遂上此禀。五月蒙。 
　　抚宪于批。 
　　据禀己悉。查监沔地势低洼。居民恒苦水患。螺山修闸疏河。本据监沔绅民。以有益农田。递次禀请开浚。久由前藩司委员会同勘明。如准修疏。有利无害。禀请 
　　谭前部堂批司议准。饬令自行按亩派疏。并责绅首于放水之后将闸修固。以资启闭在案。该员以去官之人犹以该处闸工为念。并虑开闸所需木石。非钱不致。就地科派。不无扰累。代为请发公款银三四千金应用。可谓深体民难。勉图补过。惟该闸工程。前系责令绅民自行修理完固。现在库欵支绌。能否于无可设法之中。酌量筹拨。仰布政司确核妥议。详奏饬遵 

　　●呈明督宪厯年用款以明心迹禀 

　　二十六年五月 
　　呈明　督宪厯年用款以明心迹禀 
　　敬禀者窃卑职到鄂蒙恩留署当差。旋委武穴重榷。比较独胜。薪入仍优。稍获盈余。感深无既。迨至监利办公。二十一月。祗收秋漕一次。以致公私亏累甚巨。客秋回省。从瞿藩司处感悉宪台。颇怜其冤。然似谓其穷不至此。极私心无以自明。苟非欠有公顷。何敢冒触尊严。喋喋不已。昨以向年所买织布官局各股票禀求提款抵收。实己竭尽所有。此外非特无余。私逋垒垒。尚不知何作了结。谨将卑职在鄂。厯年用项。约略开呈恩鉴核准。迅赐饬收。尤深感戴。 
　　计禀 
　　一还应试留京。购买书籍。公交车往返。来鄂归川一切旅费。及原捐教职等债。约银三千两。有账可核。 
　　一武穴局垫填比较。先后约五千两。有票可查。 
　　一赔垫武穴恤啇顾公。钱价折失。约银二千两。有账可核。 
　　一丙丁二年。回省无差。公馆火食。照例应酬。约银一千两。 
　　一监利帮认前任亏空。约银二千两。 
　　一监利补缺部费。新捐随带二级。及到任用度。约银二千两 
　　一全家应用粗细衣服。及什物等件。约银千两。 
　　一买织布官局现存股票各股约银五千两。 
　　以上约共出银二万余两。均系应用之项。并非浪掷。除武穴月薪赢外。多系四处借贷。至今所欠私债。不可数计。早夜向索。无有了期。姑置勿论。独公亏四千余金。万不敢脱然自去。转盼火食无出。坐以待毙。家贫友绝。告借无门。而前项所用出帐之中。惟官布局股票系属存款。现在仅存。及可设法情说取回者。共计本息有四千余两。业己全数禀请划收作抵。不敢留以自私。一行作吏。转毁其家。伏乞大人俯赐鉴核恩施。俾可早日完结。不胜感激图报之忱。谨呈 

　　停琴余牍
