大明皇陵之碑

　　孝子皇帝元璋谨述：

　　洪武十一年夏四月，命江阴侯吴良督工新建皇堂。予时秉鉴窥形，但见苍颜皓首，忽思往日之艰辛。况皇陵碑记，皆儒臣粉饰之文，恐不足为后世子孙戒。特述艰难，明昌运，俾世代见之，其辞曰：

　　昔我父皇，寓居是方，农业艰辛，朝夕彷徨。俄尔天灾流行，眷属罹殃，皇孝终于六十有四，皇妣五十有九而亡。孟兄先死，合家守丧。

　　田主德不我顾，呼叱昂昂，既不与地，邻里惆怅。忽伊兄之慷慨，惠此黄壤。殡无棺椁。被体恶裳，浮掩三尺，奠何肴浆。

　　既葬之后，家道惶惶。仲兄少弱，生计不张。孟嫂携幼，东归故乡。值天无雨，遗蝗腾翔。里人缺食，草木为粮。予亦何有，心惊若狂。乃与兄计，如何是常。兄云去此，各度凶荒。兄为我哭，我为兄伤。皇天白日，泣断心肠。兄弟异路，哀恸遥苍。汪氏老母，为我筹量，遣子相送，备醴馨香。空门礼佛，出入僧房。

　　居未两月，寺主封仓。众各为计，云水飘扬。我何作为，百无所长。依亲自辱，仰天茫茫。既非可倚，侣影相将。突朝烟而急进，暮投古寺以趋跄。仰穹崖崔嵬而倚碧，听猿啼夜月而凄凉。魂悠悠而觅父母无有，志落魄而倘佯。西见鹤唳，俄淅沥以飞霜。身如蓬逐风而不止，心滚滚乎沸汤。一浮云乎三载，年方二十而强。时乃长淮盗起，民生攘攘，于是思亲之心昭著，日遥眄兮家邦。已而既归，乃复业于於皇。

　　住方三载，而又雄者跳梁。初起汝、颖，次及凤阳之南厢。未几陷城，深高城隍，拒守不去，号令彰彰。友人寄书，云及趋降，既忧且惧，无可筹祥。傍有觉者，将欲声扬。当此之际，逼迫而无已，试与智者相商。乃告之曰：果束手以待非？亦奋臂而相戕！智者为我画计，且祷阴以默相。如其言往，卜去守之何祥。神乃阴阴乎有警，其气郁郁乎洋洋，卜逃卜守则不吉，将就凶而不妨，即起降而附城，几被无知而创。少顷获释，身体安康。

　　从愚朝暮，日日戎行。元兵讨罪，将士汤汤。一攫不得，再攫再骧。移营易垒，旌旗相望。已而解去，弃戈与枪。予脱旅队，驭马控缰，出游南土，气舒而光。倡农夫以入伍，事业是匡。不逾月而众集，赤帜蔽野而盈冈。率渡清流，戊守滁阳。

　　思亲询旧，终日慨慷。知仲姐已逝，独存驸马与甥双。驸马引儿来我栖，外甥见舅如见娘。此时孟嫂亦有知，携儿挈女皆从傍。次兄已殁又数载，独遗寡妇野持筐。因兵南北，生计忙忙。一时会聚如再生，牵衣诉昔以难当。于是家有眷属，外练兵钢，群雄并驱，饮食不遑。

　　暂戊和州，东渡大江。首抚姑孰，礼仪是尚。遂定建业，四守关防。砺兵秣马，静看颉颃。群雄自为乎声教，戈予天下铿锵。元纲不振乎彼世祖之法，豪杰何有乎仁良。予乃张皇六师，飞旗角亢。勇者效力，智者赞襄。亲征荆、楚，将平湖、湘。三苗尽服，广海入疆。命大将军东平乎吴越，齐鲁耀乎旌幢。西有乎伊、洛，崤函地险河湟。入胡都而市不易肆，虎臣露锋刃而灿若星芒。已而长驱乎井陉，河山之内外，民庶咸仰。关中既定，市巷笙簧。元菟、乐浪以归版籍，南藩十有三国而来王。

　　依金陵而定鼎，托虎踞而仪凤凰。天堑星高而月辉沧海，钟山镇岳而峦接乎银潢。欲厚陵以微葬，卜者乃曰“不可”，而地且臧。于是祀事之礼已定，每精洁乎蒸尝。惟劬劳罔极之恩难报，勒石铭于皇堂。世世承运而务德，必仿佛于殷商。泪笔以述难，渝嗣以抚昌。稽首再拜，愿时时而来飨。

　　洪武十一年，岁次戊午，七月吉日建。
