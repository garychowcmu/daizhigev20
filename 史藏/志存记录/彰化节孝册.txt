彰化节孝册


自序

　　伏以潜德幽光，宜流传于不朽；而时移世易，恐历久以就禋。夫以妇人之守节，吃尽辛苦于生前，宜享盛名于身后。乃其间未经釆访、与草木同腐者，不知凡几。即幸已蒙旌表，而姓氏未泐诸贞珉，沧桑一变，老成凋谢，势必星散无存。此节孝名册之刻，所由亟也。

　　彰邑为台中要枢；釆访节孝，北至牛骂头，东至东势角、南投及埔里社，南至沙连及北斗，西至西螺及海丰布屿。其节孝载诸县志者数十名。同治十二年，山长蔡德芳、拔贡生林渊源所采节妇一百二十名，光绪十二年，德功同山长丁寿泉、训导刘凤翔所釆节孝妇一百六十名，及陆续由学官请旌者，均蒙天语旌表在案。嗣台湾府程起鹗、陈文騄、邑令李嘉棠，命建祠宇。予同山长蔡德芳倡捐，主事吴鸿藻、职员吕赓虞亦同效力焉。因择地于邑城隍庙之东偏，鸠工庀材，雕梁刻桷，轮奂巍然。迨至乙未日军领台，祠中木龛、前后门扇，荡然一空；犹幸祠宇坚牢，几经风雨剥蚀，庙貌依然无恙也。明治三十三年（光绪二十六年），请彰化厅长须田纲鉴将县志节孝及同治、光绪请旌之节孝

　　登诸神牌，春秋二祭，台中厅长赐祭粢金五圆；每祭，女生徒参列；着为成例。然县志版已遗失，而同治、光绪二案，乙未之役，其节孝册亦无存。窃恐年禋代远，木牌剥蛀。爰商之文社傅鹤亭、林子瑾，将节孝名册有传者列于前，无传者列于后，其余姓氏连须田厅长许可数名付之，逐月令刊文社丛志；俾节孝、贞烈得以传诸后也，以备輶轩采录，续登志乘，庶贞魂烈魄，不致湮没而不彰也。是为序。

　　大正八年己未（民国八年）四月彰化吴德功。  
　 
节孝名称及报请理由

　　妇人嫁后，夫死殉死者曰烈妇。未过门闻夫死而守节至六年者〔曰〕节妇；身故始可报请旌表。若现存节孝妇，守至五十岁始可报请旌表。但凡节妇或养公姑育子，使夫祀不绝，故谓之孝。报节孝者，绅士举报，内中造明节妇履历书，居何所，何年嫁，夫何人，居何所，夫何年死，节妇几年死，必有左右邻及族长出结保证果系守节清白，不敢冒报。

　　昔时报者，每名节妇，必将节妇履历造册十三通。每通连左右邻及族长甘结三通，送入教官用印，留一通在署；再送入知县用印，亦留一通；然后送到知府及台湾道各用印，留册一通；再送上省城学台、布司、按司、督、抚各衙门用印；再送上北京礼部，请皇上批准，将册一通批回，准其建石坊，春秋地方官致祭。  
　 

彰化节孝册

　　吴德功纂辑

　　陈门烈妇节妇合传

　　贞妇吴石氏传

　　贞烈妇蔡陈氏传

　　贞烈妇郭洪氏传

　　烈妇林施氏传

　　节烈妇陈张氏传

　　节妇杨李氏传

　　节妇杨林氏传

　　节妇杨林氏传

　　节孝妇杨林氏传

　　节孝妇杨曾氏传

　　节孝妇杨叶氏传

　　节妇杨黄氏传

　　节妇杨陈氏传

　　节妇杨洪氏传 

　　节妇王门二陈氏传

　　节妇林陈氏林刘氏传

　　节妇陈氏传

　　节妇赖廖氏传

　　节妇杨管氏传

　　节妇谢李氏传

　　节妇吴林氏传

　　节妇郭上官氏传 

　　节妇柯陈氏传

　　节妇黄梁氏传 

　　节妇陈张氏传

　　节妇林陈氏传 

　　节妇游林氏传

　　节妇曾徐氏传

　　节妇陈杨氏传

　　节妇黄蔡氏传

　　节妇苏许氏传

　　节妇林吴氏传

　　节妇王陈氏传

　　节妇吴曾氏传

　　节妇萧张氏传

　　节妇洪陈氏传

　　节妇谢张氏传

　　节妇谢蔡氏传

　　节妇杨黄氏传

　　节妇陈王氏传

　　节妇梁许氏传

　　节妇许胡氏传

　　节妇谢林氏传

　　节妇顾陈氏传

　　节妇吴陈氏传

　　节妇王叶氏传

　　节妇庄李氏传

　　节妇许贺氏传

　　节妇杨蔡氏传

　　节妇蔡陈氏传

　　节妇马陈氏传

　　节妇蔡张氏传

　　节妇李林氏传

　　节妇黄许氏传

　　节妇赵叶氏传

　　节妇陈林氏传

　　节妇黄杨氏传

　　节妇谢吴氏传

　　节妇杨李氏传

　　节妇林黄氏传

　　节妇陈蔡氏传

　　节妇林杨氏传

　　节妇林王氏传

　　节妇林张氏传

　　节妇杨李氏传 

　　节妇黄陈氏传

　　节妇吴高氏传 

　　节妇王陈氏传 

　　节妇梁徐氏传 

　　节妇陈林氏传

　　节妇庄刘氏传

　　节妇董赖氏传

　　节妇李刘氏传

　　节妇林刘氏传

　　节妇许曾氏传

　　节妇林苏氏传

　　节妇汪谢氏传 

　　节妇蔡叶氏传

　　节妇曾杨氏传

　　节妇甘侯氏传

　　节妇林甘氏传 

　　节妇林陈氏传 

　　节妇杨卓氏传

　　节妇杨翁氏传

　　节妇杨吴氏传

　　节妇林杨氏传

　　节妇陈程氏传 

　　节妇张蔡氏传

　　节妇林颜氏传

　　节妇陈吴氏传

　　节妇谢张氏传

　　节妇林王氏传

　　节妇庄李氏传

　　节妇陈高氏传

　　节妇朱刘氏传

　　节妇朱罗氏传

　　节妇林何氏传

　　陈门烈妇节妇合传

　　彰邑廪生陈江源之长媳，烈妇；三媳，节妇；皆同邑郑氏也。长子玉花娶郑崇本之女、生员郑茂松之胞妹为妻。玉花于咸丰庚申年入泮，夫妻恩爱，忽一旦溘逝。氏哭泣不绝声，泪滴成血，哀毁骨立，乘夜自经。出殡时有香案载道，绅士衣冠送之，并为之请旌表。未几而玉花三弟玉盘于同治乙丑年弱冠，冠童子军，即游泮水。娶生员郑锦标之女为妻。氏在家受庭训，素闻列女之高风，有大家气度。不幸玉盘亦于早年去世，氏又无子女，以兄生员玉昆之子为嗣。矢志柏舟；铅华不御，静守深闺，戚族罕见其面。享寿七十有一龄。咸谓一门之中，一烈妇，一节妇，亦世所稀也。烈妇，同治十二年请旌；节妇光绪十二年请旌。（吴德功续访）

　　贞妇吴石氏传

　　贞妇吴石氏名锦娘，住沙连林圯埔街，同里吴茂水聘为妻。十四岁即归夫家。性情和顺，孝事翁姑，寡言笑，勤女红，盖自少有贞静之德焉。氏年十六，夫年十九，尚未行合卺之礼，不幸夫殇，氏悲伤数日，痛不欲生。邻里悯其哀泣，为之坠泪。然以双亲在堂，不敢过哀；人咸称其孝。氏母念共青年，值归宁时，欲再卜于飞。氏闻之，大恸，不辞而归。咸丰十一年戴逆之乱，盗贼蜂起，闯入氏家，有轻薄者挑以戏语，氏峻容拒之。贼中有知其贞节者，喝之退。后轻薄者旋与人交战，甫开阵，即为铳中毙（俗谓之中头门铳）；人咸谓侮贞妇所致。自是群贼相戒，不敢入其门，一家免受骚扰。天之相贞妇也，不亦厚哉！光绪十二年，沙连绅士陈上治、陈次仁等保举请奖，蒙准入彰化节孝祠。其后云林县谢寿泉亦表其闾。余友陈希元守正不阿，少许可人，独于节妇恒为称奖不置，故为之传云。（吴德功访）

　　贞烈妇蔡陈氏传

　　贞烈妇蔡陈氏，大肚堡陈金章之女。年十七，赋性贞正，勤习女红，言笑不苟；邻里周知。许字于西堡蔡鸿魁之子蔡怀选为妻。尚未及笄，其夫一旦病故，家人秘不与闻。旋为妇闻知，五内崩裂，一恸而绝，遂誓不欲生。父母及诸姑伯姊百计劝解，烈妇心坚如铁，百折不回，仰药而死。乡绅联名实具履历、甘结，为请绰楔以旌表门楣。光绪十二年请旌表。（彰化陈捷华访）

　　贞烈妇郭洪氏传

　　贞烈妇郭洪氏名娇，光绪丁丑年许字于故明经郭经图之子郭荣水为妻。越明年庚寅，而荣水病故，父母忧之，秘不以告。有家人泄其事，烈女闻之，大恸而绝。又恐贻父母忧，于是日夜在闺房痛哭，哽咽不成声。三日绝无饮食，家人与以饼饵亦不食。未几而气绝矣。街人闻之，咸力陨涕。盖烈女之父开东源书肆，居恒讲古列女传，女闻之已熟，故未过门，甘心殉夫；洵可风世矣！迨出殡之日，鹿绅父老送诸途，衣冠济济，鼓乐喧哗，极一时之盛也。厥后彰鹿诸绅，或作哀词，或作古近体诗，集成一帙，刊行于世云。光绪十五年，请旌表，现祀于彰化节孝祠。（鹿绅釆访）

　　烈妇林施氏传

　　烈妇林施氏名海，诸生林锦裳之妻也。生于小家，父母钟爱，比长于归，事舅姑尤尽礼。夫惰读书，好挟邪游，妇每劝之。惧舅姑知，每夫夜归，必阴俟于门，盖数年如一日也。生子五岁，又生一女。夫忽遘沉痾，妇日夜视汤药不倦。夫既逝，妇痛绝者数。舅姑慰谕百端，妇乃隐忍。然其家綦贫，舅姑意欲使再适人。邻妪讽之，妇瞠目曰：「是何言也！将以我为何人也，而置吾夫于何地耶？虽小家不愿，况吾家故士族也」！妪媿不敢言，而妇志已决矣。家中粒食维艰，念己身在日，无补于家，为舅姑累，即令其子与姑宿。既稔，复谋以其女与人。会其女病殇，烈妇曰：「吾志可伸矣」！沐浴更衣，于是吞毒毕命；将二十有八岁，光绪元年癸未也。妇死子幼，以养于姑，不思恋母，人始叹烈妇之虑深耳。烈妇性情甚淑，终身不见喜怒，风范端凝。既死，而邻人又乐道之。夫之友廖锡元，诸生也，以妇故曾募金恤其家云。光绪十六年请旌表。（鹿港蔡言芳访）

　　节烈妇陈张氏传

　　节烈妇陈张氏，线东堡小西街张茂林之妹，生于咸丰八年戊午。氏年十八岁，于归同堡牛稠仔庄陈锡同之子陈松风为妻。光绪十二年丙戌，夫故，氏二十九岁。至光绪十五年己丑自经，氏三十二岁。其张家因妇自缢，向李邑主嘉棠告诉人命。李公恐仵作堂堂相验，泄身露体，守寡之妇甚不便，因劝令息讼，为申上宪请旌表。张家始肯息事。

　　不然，讼事纠缠，了无休日。查氏青年独守孤闱，又矢志柏舟，生平寡言笑，人见之凛然，是其节烈生性，故守数年而甘心殉夫，洵可风也。李公此举，民咸歌颂，不愧为民父母也。（彰化吴大镇续访）

　　清同治十二年，林渊源、蔡德芳奉宪釆访节孝名册，经蒙旌表节妇：

　　杨李氏：杨邦重妻；

　　杨林氏：杨舒苗妻；

　　杨林氏：杨舒惴妻；

　　杨林氏：杨景生妻；

　　杨曾氏：杨怡颜妻；

　　杨叶氏：埔尾乡配彰邑杨审妻；

　　杨黄氏：杨振文妻；

　　杨陈氏：彰邑监生杨清源妻；

　　杨林氏：北斗生员杨景生妻；

　　陈张氏：内湾陈四川妻；

　　王蔡氏：鹿港王廷光妻；

　　林施氏：鹿港生员林凤翥妻；

　　蔡何氏：鹿港蔡凤飞妻；

　　林吴氏：鹿港林金钟妻；

　　林蔡氏：鹿港林赞元妻；

　　林张氏：鹿港生员林世谟妻；

　　沈卢氏：鹿港沈有良妻；

　　施蔡氏：鹿港施阁柱妻；

　　丁郭氏：鹿港丁希长妻；

　　郑林氏：鹿港郑天泽妻；

　　林苏氏：鹿港林安然妻；

　　林王氏：鹿港林文瑞妻；

　　陈林氏：鹿港举人陈清华妻；

　　蔡林氏：鹿港蔡凤池妻；

　　陈谢氏：鹿港童生陈允孚妻；

　　黄陈氏：彰化童生黄志亮妻；

　　黄潘氏：彰化黄东来妻；

　　王侯氏：彰化王腾云妻；

　　汪林氏：彰化汪房妻；

　　汪林氏：彰化汪能聪妻；

　　郑蔡氏：彰化郑长春妻；

　　曾马氏：彰化曾连得妻；

　　叶陈氏：彰化叶国妻；

　　杨王氏：彰化杨育妻；

　　吴王氏：彰化吴宗玉妻；

　　杨陈氏：彰化杨邦光妻；

　　李黄氏：赤涂崎庄李高材妻；

　　李锺氏：赤涂崎庄李文瑶妻；

　　李陈氏：燕雾堡李清辉妻；

　　白郑氏：口庄白红妻；

　　简谢氏：镇北庄简文法妻；

　　林胡氏：大突寮林允田妻；

　　黄赖氏：嘉犁庄庠生黄廷对妻；

　　许叶氏：复兴庄许伯辅妻；

　　朱蔡氏：高埔朱满瀛妻；

　　洪林氏：过沟庄洪元昌妻；

　　洪陈氏：下埤北洪元长妻；

　　蔡魏氏：鱼寮庄蔡基妻；

　　陈庄氏：二八水庄陈裕中妻；

　　黄王氏：草港庄黄际云妻；

　　洪詹氏：下埤北洪元愚妻；

　　杨陈氏：埔心庄杨双捷妻；

　　杨巫氏：杨峻美妻；

　　陈蔡氏：马芝堡陈呈腾妻；

　　刘吴氏：浦雅庄刘芋妻；

　　林黄氏：好收庄庠生林振宽妻；

　　黄陈氏：草港庄黄活水妻；

　　林颜氏：山寮庄林阿凉妻；

　　杨柯氏：霞板乡杨运主妻；

　　杨龚氏：鳌寮庄杨昆妻；

　　李苏氏：阿罩雾庄李清秀妻；

　　何曾氏：三份埔庄何致雨妻；

　　简王氏：南投简祝三妻；

　　张郑氏：神岗庄张四海妻；

　　洪庄氏：顶茄荖洪秋妻；

　　杨许氏：下坂庄杨咸简妻；

　　蔡庄氏：鳌头庄蔡成立妻；

　　洪廖氏：拺东洪车妻；

　　杨洪氏：拺东杨咸健妻；

　　李张氏：沙连街李捷三妻；

　　张沈氏：埔仑庄张廷焕妻；

　　张黄氏：布屿堡廪生张源忠妻；

　　张陈氏：南投张守仁妻。

　　现存节妇：

　　王余氏：鹿港王德露妻；

　　林施氏：鹿港林世顺妻；

　　王陈氏：鹿港王惟清妻；

　　王陈氏：鹿港监生王葛山妻；

　　黄张氏：鹿港黄珠光妻；

　　林张氏：鹿港举人林世贤妻；

　　刘林氏：鹿港刘瑞川妻；

　　庄高氏：鹿港庄琏妻；

　　苏郑氏：鹿港苏士爽妻；

　　黄张氏：鹿港黄福海妻；

　　周王氏：彰邑生员周中节妻；

　　袁柯氏：彰邑儒士袁大宾妻；

　　杨林氏：彰邑杨如川妻；

　　杨陈氏：彰邑杨清源妻；

　　许赖氏：彰邑许秬森妻；

　　杨叶氏：彰邑杨审妻；

　　林陈氏：彰邑儒士林棹梧妻；

　　吴张氏：彰邑吴章平妻；

　　吴许氏：彰邑职员吴恭圃妻；

　　杨李氏：燕雾杨大夏妻；

　　柯张氏：燕雾柯孝丁妻；

　　白黄氏：口庄白琅妻；

　　刘魏氏：湳雅庄刘道美妻；

　　陈王氏：顶犁陈廷捷妻；

　　许吴氏：德兴庄许阿拈妻；

　　林赖氏：大突寮林中和妻；

　　黄柯氏：三块厝黄澄清妻；

　　洪宋氏：过沟洪培捷妻；

　　蔡吕氏：牛稠仔蔡乞来妻；

　　杨谢氏：陈厝厝杨家添妻；

　　郑李氏：庠生郑紫恒妻；

　　施林氏：马芝施光好妻；

　　洪陈氏：二林洪忠义妻；

　　洪杨氏：二林洪思正妻；

　　洪刘氏：二林洪蟳妻；

　　吴黄氏：新锦乡吴嘉培妻；

　　林颜氏：山寮林河凉妻；

　　吴林氏：乌牛栏吴同妻；

　　林李氏：大墩林大节妻；

　　林张氏：五张犁林山出妻；

　　洪萧氏：顶茄荖洪蟳妻；

　　杨潘氏：下坂杨舒侧妻；

　　杨叶氏：下坂杨舒园妻；

　　杨陈氏：下坂杨舒沦妻；

　　吴陈氏：布屿吴炎山妻；

　　杨管氏：东势角杨及瑞妻；

　　曾陈氏：麻园庠生曾士腾继室；

　　陈赖氏：王孟德妻；

　　许李氏：许沧浚妻。

　　节妇杨李氏传

　　节妇杨李氏，同安下半林乡林光喜之女。生于乾隆五十九年。于归于庠生杨盛大之子杨邦重为妻，时年二十岁。嘉庆二十一年，夫故，氏年二十三岁。至同治元年，氏故，享寿六十九龄，计守节四十七载。同治十二年请旌。考氏年少孤苦，女红度活，事姑孝顺，教子尤勤。孀居四十余年，始终未敢易其志，实可谓尽妇道而兼子职也。（彰化吴上花访）

　　节妇杨林氏传

　　节妇杨林氏，同安埔边乡林光福之女。生于乾隆五十年。于归于杨咸壤之子杨舒苗为妻，时年十八岁。嘉庆十年，夫故，氏年二十一岁。守至道光二十八年，计守节四十四载，享寿六十四龄。同治十二年，公请旌表。考氏矢志坚贞，雪霜励操，勤俭治家，不尚奢侈，尤善教训儿子，故其子孙至今犹安乐焉。（彰化吴上花访）

　　节妇杨林氏传

　　节妇杨林氏，线东堡阿夷庄林光真之女。生于嘉庆十年。于归于杨咸武之子杨舒惴为妻，时年十八岁。道光十年，夫故，氏年二十八岁。守至咸丰七年，计守节二十八载，享寿五十三龄。同治十二年请旌。查氏守苦节，不逾闺阃，治家勤俭，惟赖女红，又秉性纯孝，代事翁姑，心有义方，善训子女，诚可谓克尽妇道也。（彰化吴上花访）

　　节孝妇杨林氏传

　　节孝妇杨林氏，东螺西堡湳底庄林章之女。生于嘉庆八年。于归于北斗街杨水之子生员杨景生为妻，时年二十岁。道光八年，其夫赴乡试，船破而没，氏年二十八岁。守至同治五年，计守节三十七载。同治十二年请旌表。考氏节励冰霜，心如铁石。嗣后其姑手足麻木，辗转床褥，无论动作起居，奉侍汤药，不用他人代劳，虽多年有如一日也。同治四年，陈懋烈太守锡以「节孝可风」四字遍额，故其夫、其子俱得荣名，是亦天报应之一左证焉。（彰化吴上花重访）

　　节孝妇杨曾氏传

　　节孝妇杨曾氏，大路尾乡曾光眼之女。生于乾隆二十年。配于彰化街杨元想之子杨怡颜为妻。氏二十岁于归。乾隆四十五年，夫故，年二十六岁。氏故，年六十五岁。盖氏孀居苦守，女红度日，不敢偷安，勤俭持家，立身冰霜，励志百折不回，历数十年如一日。自奉淡薄，每有肥甘，不敢染指，以敬老姑。时训子以义方，故诸子皆能成家，而氏克享大年，精神强健，其仪型洵足楷模闺阁焉。同治十二年经蒙旌表。（彰化施至善重访）

　　节孝妇杨叶氏传

　　节孝妇杨叶氏，埔尾乡叶意之女。生于嘉庆元年。配彰邑杨述之子杨审为妻。嘉庆二十年，氏二十岁，于归。道光三年，夫故，氏二十八岁。守节五十年，寿至七十九岁。考氏境遇艰难，布衣淡饭，家无长物，在他人处此度日如年，而氏则安之若素。遗下孤子，能如舐犊之爱，是以孤子成立。其子又能体贴母心，安分守己，不坠家声。氏享高年，乡里尊敬，皓首庞眉，精神矍铄。至其竹节松筠，冰霜比洁，其懿范可风焉。同治十二年公请旌表。（彰化施至善重访）

　　节妇杨黄氏传

　　节妇杨黄氏霞佃尾庄黄世雄之女。生于嘉庆五年，配彰邑杨咸表之子杨振文为妻。氏十七岁于归。道光七年，夫故，氏二十八岁。守节四十一年，时年六十八岁。查氏夫死，舅姑在泉州同安县，氏不殚跋涉，以养翁姑，朝夕供甘旨，克勤克俭，抚养孤子以成人。其在同安，习俗质朴，氏屏去铅华，荆布自安，矢志柏舟，不计贫寒困苦，一心上养双亲，下育儿子，受天庇佑，子孙繁昌，家道日见小康，人咸谓节妇还渡重洋，孝养二老所致也。同治十二年经公请旌表。（彰化王敏川重访）

　　节妇杨陈氏传

　　节妇杨陈氏，葫芦墩庄陈天成之女。生于嘉庆十三年。配彰邑监生杨安然长子杨清源为妻。氏十八岁于归。道光八年，夫故，氏二十一岁。守节四十六年，时年六十六岁。考氏二十二年失所天，立心苦守，历尽寒灯暑雨，而无怨言。又能代夫上养老亲，抚育孤子，妇道母仪，皆尽而无愧。氏四十六年孤守，言笑不苟，世间罕见，其清风贞节，与皎月严霜而并洁也。其教子承宗祧，有功于夫家，允堪流辉彤管者矣。同治十二年蒙准旌表。（彰化王敏川重访）

　　清光绪十二年，彰化县绅士丁寿泉、刘凤翔、吴德功、吴鸿藻奉宪釆访节孝，经蒙旌表：

　　杨洪氏：半线堡邑内杨舒租妻；

　　王门二陈氏：彰邑王廷昌、王锡祺妻；

　　林陈氏、林刘氏：沙连堡林圯埔生员林克安之妻、妾；

　　陈杨氏：鹿港故廪膳生陈宗华嫡配；

　　赖廖氏：拺东堡三份埔庄赖天在妻；

　　杨管氏：杨及瑞妻；

　　谢李氏：东螺西堡北斗街谢克荣妻；

　　吴林氏：台中吴景春妻；

　　郭上官氏：鹿港邑贡生郭麐图继室；

　　柯陈氏：鹿港柯怡轩妻；

　　黄梁氏：马芝堡监生黄常妻；

　　陈张氏：武东堡内湾庄陈四川妻；

　　林陈氏：林江中妻；

　　游林氏：拺东上堡三角仔庄游凤翔继室；

　　曾徐氏：彰邑曾长龄妻；

　　陈杨氏：半线堡大月眉庄陈玉盒妻；

　　黄蔡氏：马芝堡蕴雅德庄童生黄席珍妻；

　　苏许氏：彰化东门外菜园庄苏福能妻；

　　林吴氏：半线堡北门口街林克猷妻；

　　王陈氏：东螺西堡北势寮庄监生王鸣谦妻；

　　吴曾氏：彰化南门异妈成妻；

　　萧张氏：武东堡仑雅庄萧光佐妻；

　　洪陈氏：深耕堡后雅寮庄洪培立妻；

　　谢张氏：北斗街谢资珍妻；

　　谢蔡氏：北斗街谢务滋妻；

　　杨黄氏：彰化杨伯煨妻；

　　陈王氏：东螺西堡北势寮庄陈辉妻；

　　梁许氏：外中庄梁德谟妻；

　　许胡氏：北斗街许明山妻；

　　谢林氏：燕雾上堡白沙坑谢必亨妻；

　　顾陈氏：彰化城隍庙口儒士顾諟妻；

　　吴陈氏：麦寮街吴钱妻；

　　王叶氏：彰邑北门外王锡藩妻；

　　庄李氏：鹿港街庠生庄树春妻；

　　许贺氏：鹿港街许廷玉妻；

　　杨蔡氏：燕雾上堡内中庄生员杨际时妻；

　　蔡陈氏：鹿港街廪生蔡锺英妻；

　　马陈氏：燕雾上堡桥仔头庄马万山妻；

　　蔡张氏：半线堡大月眉庄蔡昌世妻；

　　李林氏：半线堡打铁山庄李承禄妻；

　　黄许氏：黄锺让妻；

　　赵叶氏：半线堡赵宜帆妻；

　　陈林氏：半线堡陈瑞扶妻；

　　黄杨氏：和美线庄黄锺瓦妻；

　　谢吴氏：和美线庄谢围妻；

　　杨李氏：邑内杨景标妻；

　　林黄氏：半线堡儒士林振昆妻；

　　陈蔡氏：彰化街北门外陈上赐妻；

　　林杨氏：苗栗三堡顶大安庄林笃立妻；

　　林王氏：半线堡荷岸庄林友业妻；

　　林张氏：马芝堡林经义妻；

　　杨李氏：燕雾上堡内中庄杨金炼妻；

　　黄陈氏：半线堡阿夷庄黄喜再妻；

　　吴高氏：邑内吴文捷妻；

　　王陈氏：田尾庄王神助妻；

　　梁徐氏：外中庄梁丕锦妻；

　　陈林氏：北门外陈宣平妻；

　　庄刘氏：彰化口庄庄总妻；

　　董赖氏：董士裕妻；

　　李刘氏：燕雾上堡埤岛庄职员李廷佐妻；

　　林刘氏：北门口林承苌妻；

　　许曾氏：邑内南街生员许曜弼妻；

　　林苏氏：马芝堡林注来妻；

　　汪谢氏：邑内南街训导汪济时妻；

　　蔡叶氏：大月眉庄蔡有路妻；

　　曾杨氏：半线堡溪口厝庄曾光合妻；

　　甘侯氏：彰化东门甘拔山妻；

　　林甘氏：彰化城外车路口林大头妻；

　　林陈氏：海丰堡麦寮庄林光他妻；

　　杨卓氏：牛骂头社口庄杨芳乃妻；

　　杨翁氏：牛骂头西势庄杨克萑妻；

　　杨吴氏：牛骂头西势庄杨克杏妻；

　　林杨氏：拺东上堡头家厝林笃立妻；

　　陈程氏：沙连堡顶林庄陈潘妻；

　　张蔡氏：拺东南坑庄张存庆妻；

　　林颜氏：麦寮庄林光直妻；

　　陈吴氏：彰化街陈光昌妻；

　　谢张氏：东螺西堡北斗街谢甘妻；

　　林王氏：半线堡薄岸庄林有德妻；

　　陈高氏：半线堡大月眉庄陈独占妻；

　　朱刘氏：朱有传妻；

　　朱罗氏：朱衍参妻；

　　林何氏：林二埤妻；

　　庄李氏：彰化街庄鹏程妻；

　　杨陈氏；

　　杨叶氏；

　　郭洪氏：鹿港儒士郭荣水妻；

　　吴石氏：林圯埔吴茂水妻；

　　林施氏：鹿港庠生林锦裳妻；

　　刘郑氏：彰邑刘联信妻；

　　谢林氏：彰邑谢龙江妻；

　　林吕氏：彰邑林长盛妻；

　　陈张氏：彰邑陈松风妻；

　　柯廖氏：彰邑柯聘妻；

　　陈王氏：彰邑陈吉妻；

　　颜陈氏：彰邑颜火星妻；

　　吴蔡氏：彰邑守备吴元煜妻；

　　梁黄氏：彰邑梁琼烟妻；

　　张戴氏：彰邑张照妻；

　　吕洪氏：彰邑吕秦妻；

　　陈张氏：彰邑陈清风妻；

　　陈周氏：彰邑陈廷勋妻；

　　施杨氏：彰邑施修恳妻；

　　许黄氏：彰邑许天为妻；

　　施林氏：彰邑施质鉴妻；

　　施黄氏：彰邑施国迪妻；

　　郭林氏：彰邑儒士郭光鼎妻；

　　庄吴氏：彰邑庄强妻；

　　廖李氏：鹿港廖英妻；

　　萧张氏：武东萧大谦妻；

　　林王氏：拺东儒士林连科妻；

　　刘吕氏：武东儒士刘衍镛妻；

　　林游氏：拺东林振盛妻；

　　林罗氏：林廷■〈氵颉〉妻；

　　刘锺氏：拺东刘吉熇妻；

　　洪谢氏：北投儒士洪喜好妻；

　　洪陈氏：拺东职员洪百禄妻；

　　洪李氏：北投洪光喜妻；

　　蔡王氏：西堡庠生蔡翔云妻；

　　蔡陈氏：北投儒士蔡怀选妻；

　　廖李氏：翁仔社廖细元妻；

　　林何氏：■〈艹〈犭由〉〉罗堡林振荣妻；

　　吴林氏：山脚庄吴同妻；

　　林陈氏：五张犁林振荣妻；

　　林刘氏：甘蔗仑儒士林宗英妻；

　　刘傅氏：朴仔篱儒士刘章喜妻；

　　刘李氏：沙连廪生刘玉章妻。

　　现存节妇：

　　王赖氏：彰邑儒士王宣妻；

　　杨谢氏：彰邑杨荣道妻；

　　陈赖氏：彰邑儒士陈肇兴妻；

　　刘温氏：彰邑刘联仪妻；

　　黄杨氏：彰邑贡生黄正中妻；

　　洪王氏：彰邑洪金溪妻；

　　阮徐氏：彰邑阮临妻；

　　苏许氏：彰邑苏以能妻；

　　柯黄氏：彰邑柯嘉锥妻；

　　王吴氏：彰邑王克湛妻；

　　卓林氏：彰邑卓盆妻；

　　王林氏：彰邑王清岁妻；

　　施杨氏：彰邑施中昌妻；

　　施张氏：马芝施梗中妻；

　　许曾氏：马芝许旺妻；

　　许郭氏：马芝许炎妻；

　　黄施氏：马芝黄神佑妻；

　　赖江氏：马芝赖先妻；

　　赖吴氏：燕雾赖造妻；

　　施郭氏：大武郡职员施国辅妾；

　　蔡陈氏：深耕堡蔡烟绵妻；

　　陈林氏：武东堡陈嘉妻；

　　萧杨氏：武东堡萧岩泉妻；

　　江巫氏：西势仔庄江庆茂妻；

　　何黄氏：沟仔墘何安邦妻；

　　黄宋氏：拺东黄科贵妻；

　　赖张氏：拺东赖虎妻；

　　洪陈氏：西势仔庄洪振昆妻；

　　洪许氏：北投洪明智妻；

　　李蔡氏：北投李如玉妻；

　　何林氏：西势仔庄何文理妻；

　　林赖氏：■〈艹〈犭由〉〉罗武生林文通妻；

　　林吴氏：北投提督林文察妾；

　　刘林氏：校力埔刘定山妻；

　　吕萧氏：三角宰贡生吕应南妻；

　　刘廖氏：涂牛庄刘衍黎妻；

　　张李氏：社口庄张建荣妻；

　　张陈氏：东势角张俊杰妻；

　　李林氏：枫树脚李矫妻；

　　谢游氏：廉坑庄谢天陆妻；

　　刘赖氏：朴仔篱刘衍玱妻；

　　林李氏：彰邑林克潭妻；

　　陈黄氏：朴仔篱陈红养媳；

　　陈王氏：彰邑陈和桔妻；

　　陈蔡氏：朴仔篱陈群赐妻；

　　陈马氏：彰邑庠生陈祥瑞妻；

　　节妇杨洪氏传

　　节妇杨洪氏，本邑半线堡邑内洪执之女。生于道光八年。于归半线堡邑内杨怡颜之子杨舒租为妻。氏年八岁，为杨门养媳。咸丰七年，夫故，氏年三十岁。光绪十二年，氏五十八岁。计守节十二年，经公请旌表。查氏生平，遭家不造，十七岁夫与翁姑俱逝，止遗幼子呱呱。幸有妯娌相依，藉女红以维持家计，抚育幼子成人，远近咸称其苦节可风焉。（杨骏麒访）

　　节妇王门二陈氏传

　　节妇王门二陈氏，彰邑职员王国泰之媳妇也。国泰长子生员王廷昌娶于同邑陈其宗之女为妻，氏年十九。至二十八岁，夫故。国泰三子佾生锡祺娶于本邑内陈传之女为妻，年十八。至二十岁，夫故。长媳有遗腹子，乳哺劬劳，鞠育训诲，少年入泮成名。三媳抱养继嗣，教育不倦；抚育女孤，责习针黹，皆能成人。又复妯娌和睦，孝事翁姑，无忝厥职，内外无间于人言，世咸称为璧合珠联焉。（吴德功访）

　　节妇林陈氏林刘氏传

　　节妇林陈氏林刘氏，沙连堡林圯埔生员林克安之妻、妾也。克安初娶于同堡陈元标之女为妻，继娶于台湾县刘振兴之女为妾。妻妾和顺，同心和谐，内外无间言。迨克安病笃，妻妾皆手调汤药，衣不解带。无何，夫无禄即逝，矢志柏舟，女红度日。妻能俯恤体贴，妾能殷勤服役，奉事老姑，甘旨不缺，能得其欢心。所遗诸孤，抚育成人。此所谓两美合而二难并耶！（吴德功访）

　　节妇陈杨氏传

　　节妇陈杨氏，白沙坑人，鹿港故廪生陈宗华之嫡配也。年十八于归。氏本贞静贤慧，佐夫攻书，鸡鸣戒旦，以故宗华早年补博士弟子员，旋为上舍生。是年得送童生赴台郡考试，奉公积劳，卒于郡垣，时年三十。氏亦与同庚。氏闻讣，痛不欲生，即矢志柏舟，铅华不御，课督儿子读书。一日槐庭，其尤着也。尝勖以当求实学，绍前代书香，不可徒博虚声。改隶后，槐庭攻于诗律；与林峻堂齐名。其最难得者，莫如独力渡同安葬其翁一事。其翁字泰卿，人称为福开舍公，于咸丰壬戌年卒于鹿，扶柩回同安鱼孚乡，因戴万生之乱停柩，然壬戌至甲申二十左右年未归葬。氏时尝泪下，率管事往同安，相择吉日，于乙酉年营葬，至于丙戌年回鹿，并买田畑为祭祀之费。在氏本冀回台，料理家务，而后再往守护坟墓、为久居之计，不意天不永其年，竟于乙酉年逝世，时年五十一也。适当釆访节孝，鹿绅述其轶事，佥请德功为请旌焉。现今已准祀于彰化节孝祠。（吴德功访）

　　节妇赖廖氏传

　　节妇赖廖氏名俭，台中西大墩廖世粗之女。年十六，字于同厅拣东堡二份埔庄赖天在为妻。夫家贫乏，氏克勤克俭，助夫经营，兼能孝事翁姑，内外无间言。至二十七岁，不幸夫亡。所生二女，因贫无力，少与人为媳，止遗二子。长曰云生，仅八岁；幼名曰贵，纔生四月，尚呱呱在抱。一旦顿失所天，母子三人，孤寡相依，衣食拮据。廖氏矢志柏舟，哺育二子，维持家计，辛苦备尝，自若也。时邻村富豪慕其德色，累托冰人许以重金，娶为继室，氏拒之再三。且有族亲劝之曰：「尔家贫子幼，趁此青春，改弦易辙，尚可图温饱，何自苦乃尔耶」？氏亦以严词正色拒之。然氏自思孑然孀妇，恐难自全，即将纤小莲步，解放为赤足，蓬头犊鼻，与子耕稼于陇畔，入井臼而出耘锄，日刍牧而夜纺织，刻苦度日，不以富贵动其心，而媒媪之术遂穷矣。由是有志竟成，家计日饶。长子虽早丧，次子则生男十二，教督维严。孙曾或耕或读，各守乃业，家资致有万金，由苦得甘。孙曾绕膝，足娱桑榆晚景焉。年七十四，无疾而终，计守节四十七年。厥后长孙冕荣入泮，曾孙孟元游文庠，一游武庠，后先继起。现子孙传下十余房，人丁近百口，家产数十余万金，为台中赖姓之巨族云。（吴德功访）

　　节妇杨管氏传

　　节妇杨管氏，朴仔篱近寮人也，名阿娘。父母早亡，七岁即归于杨聿月之子名及瑞为妻。年二十岁而夫亡，然未有子，又无激烈状，家人疑焉。其姑李氏独奇之曰：「若必守杨门以节显」。迨后二十年，姑又谓人曰：「若依我二十年，无异于常人；而贞静之概，本诸其性，非寻常伉俪以情笃，乃以身殉焉」。氏素不喜华饰，夫亡后，尤捐弃一切。内外亲党罕见其面，足不出中门者数十年。善事姑。姑病，衣不解带，辄叩神前，许以身代。性慈和，诸姒之子皆乐亲之。抚二子长成，不幸早卒，又抚诸孙。虽家中落，处之泰然。终身不见有喜愠容。夫亡于道光癸卯，距丁亥请旌表四十六年，享寿七十三龄矣，（三角宰吴庚年访）

　　节妇谢李氏传

　　谢李氏，彰化东螺北斗街谢克荣之妻也。氏甫生月余，谢家抱养为媳。自少奉翁姑如亲父母。赋姓孝顺，邻里咸称之。年二十岁行合卺之礼。甫一年，而夫亡，氏绝粒三日。幸有遗腹子三月，因敛哀奉养翁姑，冀生男以延夫祀。不幸翁姑相继而殁，又遗夫弟克昌，氏为之抚养成人。迨氏子娶妇，又生孙，而其子又无禄即逝。氏遭家不造，既哭其夫，又哭其子，竭力抚养其孙，劬劳备至。经理家务，以迄孙子成立。氏年八十余，尚含饴弄孙焉。现准旌表，入节孝祠。（陈元音访）

　　节妇吴林氏传

　　节妇吴林氏，台中雾峰庄林甲寅之女。年十七岁，于归台中新庄仔吴景春为妻。善持家，能识大体，尤略识字，有大家风范焉。后景春从林刚愍公平浙江发匪，时氏未有子。至同治元年景春从林刚愍回台平戴逆，回家数月，旋生子鸾旗。景春又再从刚愍平漳州，积劳病故，官至蓝翎知府。氏在家闻计，不胜哀痛。殆丧毕，即整理家务，并延师教子。子鸾旗由庠生晋秩分部主事。氏操家政，善权子母，租榖居奇以待，多得重价。至临终日，田业日多，皆氏一手经营。然所买之田，契券皆亲自检阅，无一被人伪造者，以故未尝与人诉讼。卒年五十二岁，经蒙准建坊入祠。子鸾旗又捐巨金，倡建节孝祠，同德功亲往葫芦墩、三角宰及坝雅庄等处劝捐。又彰邑城隍庙东畔自己公馆一座，以廉价献为祠地，于节孝之事洵为尽力焉。（吴德功访）

　　节妇郭上官氏传

　　节妇上官氏，彰邑鹿港邑庠生郭麐琼章之子岁贡生郭图之继室也。氏性情清静，言笑不苟，兼习女诫，闾里咸为范焉。郭公精于笔墨，写作俱佳，风流自喜。家鲜积赀，所得随手而尽。道光三十年，氏年二十岁于归；至二十九岁，夫故。子寿萱三岁。氏奉养祖姑及姑，甘旨不缺，数载如一日。送终又尽哀。不幸猝遭回禄，家徒四壁，室如悬磬。氏藉针黹以度日，艰难万状，百折不回。又复教子读书，冀其成名，以继数代书香。厥后寿萱果少年入上庠，氏犹及见之。（鹿港蔡榖元访）

　　节妇柯陈氏传

　　柯节妇陈氏名完娘，年十八岁嫁于鹿港街柯怡轩。原泉州晋江人，于嘉庆六年渡台，工画，有名家气，积有余资，至三十岁始娶陈氏。迨至道光十九年，氏年二十七岁，夫故，生下四男一女。氏克勤克俭，维持家计，以礼法自守，不苟言笑。教子女有方，或学商业，或继家传画笔，咸尽厥职。其静正之风，至今犹称之。同治六年，氏年五十五岁，病故，计守节二十八年。经绅士请旌表入祠。（彰化吴伦明访）

　　节妇黄梁氏传

　　黄梁氏，嫁于马芝堡监生黄廷珍次子监生黄常为妻，时氏年二十岁。至二十五岁，夫故。守至五十一岁病故，守节二十七年。故进士黄王书为报旌表。盖氏当夫亡时值乱，航海渡泉，艰苦备尝，子殇女幼，几不欲生。归里后，抚育螟蛉，教养备至，其子赖以成立，家祀克承。又事姑以孝，克己待人，戚族咸沾其惠。其家业又能恢复。人咸称其贤焉。（鹿港黄玉书釆访）

　　节妇陈张氏传

　　节妇系沙连堡林圯埔街张姓之女，名贵娘，生嘉庆丙寅年八月十五日午时，配于武东堡内湾庄陈乡之三子名四川，氏年十六岁。至道光壬辰年，夫故，氏年二十七岁。至光绪十六年，氏故年八十五岁，计守节五十九年。考氏生平，当配夫时稍有余裕，至夫故后，即暂贫寒。独生一女，继嗣一男，抚育如己子。后耕农为生，亦可度日。氏仍坚矢柏舟，矢志靡他。奉侍翁姑，夙夜匪懈。为男娶妇，为女择婿。氏终身历尽苦境，不自怨怼。其年八十，犹筋力康强。已蒙旌表。（卓乃潭、萧敦仁重访）

　　节妇林陈氏传

　　节妇林陈氏，系线东堡中寮庄人，名本娘。生嘉庆丁丑年八月十七日酉时，至道光七年，嫁于同庄林江中为妻，年十七岁。结褵二年，夫故，氏年十九岁。至光绪十二年，氏故，年七十四岁，计守节五十六年。查氏生平，勤俭孝顺。十七岁归林家，生下两男，未几，其夫病故，氏痛苦欲绝。坚心守节，乡里之人莫不钦敬。厥后生孙维持家道小康，寿过古稀，又能助孙经营治家焉。（彰化术林月潭重访）

　　节妇游林氏传

　　节妇游门林氏甘，蓝兴堡新庄仔庄林全长女。生于道光丙戌年。二十二岁嫁拺东上堡三角仔庄游国教长子庠生游凤翔为继室。咸丰四年甲寅，夫卒，氏年二十九岁，生子女各一。抚前子如己出，妯娌雍睦。性闲静，知大义，好听孙曹书声，教诸孙入孝川悌。乡中长老皆尊敬之。光绪十二年，妇卒，年六十一岁，计守节三十一年。经蒙准旌表，祀于节孝祠。（台中三角仔游鸿波续查）

　　节妇曾徐氏传

　　节妇曾徐氏，系泉州府南安县进士徐云骧之女。生于嘉庆十六年。于归彰邑六品衔增贡生曾绍基之子曾长龄为妻，氏年二十三岁。道光十六年，夫故，氏年二十六岁。光绪十二年，氏七十五岁，计守节四十九年。经请旌表。盖氏生长贵家，秉性温柔，言笑不苟，四德兼全。迨夫亡后，矢志柏舟，教养孤子，兼育夫弟，尽心抚养，婚娶成人。不幸子早夭，幸生二孙。家事虽清淡，犹日夜辛勤，不易其志，洵为女中之翘楚焉。（吴汝俊重访）

　　节妇陈杨氏传

　　节妇陈杨氏，彰化街东门杨天成之女。生于道光十二年。于归于半线西堡大月眉庄陈独占之子陈玉盒为妻，氏年十七岁。咸丰元年，夫故，氏年二十岁。光绪十二年，经请旌表。氏年五十四岁，计守节三十四年。考氏生平，事姑虔敬，问寝视膳，必躬必亲。夫亡，痛哭过哀，几废寝食。自是素服终身，言笑不苟，抚遗孤，尽心抚养，至于成人，以延夫祀，不但节操可称，而孝思不匮焉。（陈拱照访）

　　节妇黄蔡氏传

　　节妇黄蔡氏，彰化半线堡贡生蔡奠山之女。生于道光八年。于归于马芝堡蕴雅德庄黄文英之子童生黄席珍为妻，氏年十七岁。咸丰七年，夫故，氏年三十岁。光绪十二年，经请旌表。氏年五十八岁，计守节二十八年。盖氏生平，淑慎温恭，聿昭阃德，孝顺翁姑，人无间言。迨夫身故，节操凛于冰雪，尤复训子有义方，数代书香，赖以不断，世称为贤母焉。（黄毓辉访）

　　节妇苏许氏传

　　节妇苏许氏，彰化半线堡许光明之女。生于嘉庆二十三年。于归于彰化京门外菜园庄苏成宗之子苏福能为妻，氏年十八岁。道光二十五年，夫故，氏年二十八岁。光绪十二年，氏年六十八岁，计守节四十年。考氏生平，妇道克敦，以顺为正。事夫死，事死如事生。家道困乏，茹苦含辛，誓柏舟以自矢。尤能训诲儿子，俾克绍夫箕裘，故克享大年，称寿母焉。（苏云裳访）

　　节妇林吴氏传

　　节妇吴氏，泉州府晋江县二十四都后埯乡吴天锄之女。生于道光十六年。于归半线堡北门口街林逊贤之子林克猷为妻，氏年十九岁。同治四年，夫故，氏年三十岁。光绪十二年，经请旌表。计守节二十年。查氏生平，秉性温柔，和睦妯娌。夫故，家贪，自操女红，以供奉翁姑，始终不倦。节励冰霜，素知大节，邻里咸称之。抚养二子，责其读书，亦令经商，家道暂获安康。其阃范可法焉。（林拔英访）

　　节妇王陈氏传

　　节妇王陈氏，东螺西堡北势寮庄陈乌鼠之女。生于道光十九年。于归于同庄王顺兴之长男监生王鸣谦为妻，氏年二十岁。道光二十八年，夫故，氏年二十九岁。守至同治十三年，氏年五十五岁，计守节二十六年。光绪十二年请旌。考氏自夫殁后，矢志柏舟，不出户庭，羞与人见。生男女各一。其子嗣后补弟子员，荣归纔有七日，忽染暴疾而卒。氏遭此惨景，服芙蓉膏自尽。斯时母子同日出殡，观者莫不叹惜。其妇谢氏，亦同苦节，抚育三男二女，至今人犹乐道之而弗衰。是以姑媳相继守节，其处虽苦，亦世之罕见者矣。（鹿港丁式熊重访）

　　节妇吴曾氏传

　　节妇吴曾氏，生于道光八年。配于彰化南门街吴妈成为妻，年二十岁。咸丰五年，夫故，年二十八岁。光绪十二年，氏五十八岁，计守节三十年。氏孝事翁姑，女红度日，养成子女，妯娌和睦，人无间言焉。经请旌表。（吴汝霖访）

　　节妇萧张氏传

　　节妇萧张氏，武东堡张嘉会之女。生于嘉庆十三年。道光六年，配于同堡仑雅庄监生萧大莹之子萧光佐为妻，年十九岁。道光十一年，夫故，年二十四岁。计氏守节五十四岁。夫死，矢志不出闺门，养事姑翁，汤药亲尝。不幸长子早亡，抚育幼孙成人，以延夫祀，不第以节着也。享年七十八而终。光绪十二年请旌表。（萧贞吉釆访）

　　节妇洪陈氏传

　　节妇洪陈氏，深耕堡管事庄陈粉之女。生于道光九年。道光二十四年于归于同堡后雅寮洪光远之子儒士洪培为妻，年十六岁。咸丰七年，夫故，年二十九岁。守节十九年。氏痛夫身故，志欲殉夫。事姑至孝，教子有方，实系苦节焉。光绪十二年请旌表。（吴道源访）

　　节妇谢张氏传

　　节妇谢张氏，武东堡镇平庄张赐福之女。生于道光二年。道光十六年，配于北斗街谢日友之子谢资珍为妻，年十五岁。咸丰元年，夫故，年三十岁。守节三十四年。光绪十二年请旌。氏赋性贞正，矢志励节，终身缟素。家贫，刺绣度日，奉事翁姑，甘旨不缺，抚育儿女，以承夫祧；其阃仪可风焉。（许际凤访）

　　节妇谢蔡氏传

　　节妇谢蔡氏，北斗街蔡起凤之女。生于道光十三年。甫生月余，同街谢克昌抱养为媳，夫名务滋。道光二十七年，氏十五岁，合卺。咸丰二年，夫故，氏年二十一岁。光绪十年，守节三十三年。氏少受姑养，孝顺如生。夫故，守棺三年，崇重自持，言笑不苟。抚育螟蛉，以承夫祀。洵妇中之铮铮者焉。（谢卓友访）

　　节妇杨黄氏传

　　节妇杨黄氏，鹿港街黄廷珍之女。生于道光十三年。配于彰邑杨仰钟之子杨伯煨为妻，时咸丰五年，氏年二十三岁。咸丰九年，夫故，氏年二十七岁。光绪十二年，氏五十三岁，经请旌表，计守节二十六年。氏家道富有，不事豪侈，青年守志，冰清玉洁。不幸嗣子幼夭，又螟蛉以传夫禋祀，其妇仪洵可法也。（郭经畬访）

　　节妇陈王氏传

　　节妇陈王氏，北斗街王妈镇之女。生于嘉庆二十五年。配于同堡北势寮庄陈石之子陈辉为妻，时氏二十三岁，道光二十二年也。道光二十六年，夫故，氏年二十七岁。守节三十九年，享年六十六，身犹康健。光绪十二年请旌。氏性至孝，翁姑有疾，奉事不离。夫亡，痛不欲生，保抱孤儿，至于成立焉。（陈文笔访）

　　节妇梁许氏传

　　节妇梁许氏，新厝庄许赞之女。生于道光四年。于归于外中庄梁盛仪之子梁德谟为妻，氏年十九岁。道光二十六年，夫故，氏年二十三岁。至光绪十二年，氏六十二岁，计守节三十九年。盖氏生平治家勤俭，朝夕不遑，善事翁姑，晨昏罔怠。迨夫亡，矢志冰霜，足迹不出闺外。其教养儿孙，家训维严。年踰花甲，尤健康焉。（梁丕谟访）

　　节妇许胡氏传

　　节妇许胡氏，东螺西堡旧眉庄胡臣力之女。生于嘉庆二十二年。于归于北斗街许有文之子许明山为妻，氏年十六岁。道光二十六年，夫故，氏年三十岁。光绪十二年，氏年六十九岁，计守节三十九年。时绅士为请旌表。考氏贞操自守，合族咸尊。夫死，尽哀，痛哭流血。代夫奉养二老，勤俭持家，教育次子际凤，壮年游庠，蜚声艺苑。有梅亭书馆，值红〔□〕两株，春秋佳日，邀集同人吟咏，咸称其母守节之报焉。（陈元音访）

　　节妇谢林氏传

　　节妇谢林氏，彰化北门外训导林化光之女。生于道光十三年。于归于燕雾上堡白沙坑庄谢金玉之子谢必亨为妻。咸丰五年，夫故，氏年二十三岁。光绪十二年请旌，时年五十三岁，计守节三十年。盖氏夫死家贫，纺绩度日，上养老姑，下育幼子，勤劳不怠。又志凛冰霜，容颜不加修饰，心坚如金石，毕生不渝其节；其壶范可以风世焉。（林君超访）

　　节妇顾陈氏传

　　顾陈氏，拣东堡犁头店陈登科之女。生于嘉庆二十一年。道光二十三年，于归彰化城隍庙口儒生顾諟为妻。氏少娴女箴，其父母择配甚苛，不轻字人，是以至二十八岁始闻顾君绩学之士，故愿奉箕帚。而顾君矢志力学，氏鸡窗戒旦，勤操女红，以助日用之需，不戚戚于贫困。氏年三十岁，不幸夫病故。刻苦自守，玉洁冰清，家徒四壁，其穷困有人所难堪者矣。德功常闻先师林君超先生称顾君学问深醇，屡踬场屋，不能博一衿为惜。又称妇苦守孀居，矢志靡他，自应流辉彤管。功至今犹忆之，故述先师之言而为之传。（吴德功访）

　　节妇吴陈氏传

　　节妇吴陈氏，系本邑刘厝庄陈成之女。生于嘉庆十九年。于归麦寮街吴銮之子吴钱为妻，氏年二十岁。道光二十三年，夫故，氏年三十岁。光绪十二年，氏六十一岁，计守节三十一年。经公请旌表。查氏生平，虽生长乡下，举止端庄，一言一笑，皆不苟也。不幸夫故，奉事舅姑，生前孝养，殁后送终尽礼，克尽妇道。又矢志不改节，抚育孤儿，以继宗祧，是节之中又兼孝焉。（吴道源访）

　　节妇王叶氏传

　　节妇王叶氏，彰化半线堡叶光爱之女。生于嘉庆二十三年。于归半线堡北门外王庆球之子王锡藩为妻，氏年十七岁。道光二十一年，夫故，氏年二十四岁。光绪十二年请旌表，时年六十八岁，计守节四十四年。考氏生平，青年守节，度日维艰，饔飧莫继，一味菜根充饥，藉纺绩以抚儿育媳，家贫而悠悠自安，其苦境有人所难堪焉。（林毓培访）

　　节妇庄李氏传

　　节妇庄李氏鹿港街李文降之女。生于道光七年。于归鹿港街庄光允之子庠生庄树春为妻，氏年十八岁。咸丰六年，夫故，氏年三十岁。光绪十二年，氏五十九岁，计守节二十九年，经请旌表。考氏生平，秉性贞正，邻里咸钦。家贫如洗，昼夜纺绩，茹苦含辛。夫亡，甘心守节，不以穷苦易其操。又能上事姑孝敬，甘旨罔缺，下育孤子，训笃成立，其闺仪可以风矣。（庄云从访）

　　节妇许贺氏传

　　节妇许贺氏，泉州惠安县贺善之女。生于道光十一年。于归鹿港街许继章之子许廷玉为妻，氏年十七岁。道光二十七年，夫故。至光绪十二年，氏五十五岁，计守节三十八年，经请旌表。考氏生平，服事翁姑，朝夕靡倦。持家和睦，不闻诟谇之声。夫亡后青年甘守孤闱，足迹不出户庭。又能课督儿子，长大成名，里党咸称为令母焉。（许肇清访）

　　节妇杨蔡氏传

　　节妇杨蔡氏，马芝堡马鸣山庄蔡渊之女。生于道光十五年。于归于燕雾堡内中庄杨贞良之子生员杨际时为妻，氏年二十岁。同治元年，夫故，氏年二十八岁。光绪十二年，氏年五十一岁，计守节二十三年，经绅士申请旌表。考氏生平，言笑不苟，持己端严，鸡鸣戒旦，助夫成名。当戴万生反叛，夫领官军往救斗六，氏治家有法，疏食菜羹晏如也。不幸夫积劳病故，尚乏儿子，爰抚螟蛉，以延祖宗禋祀。朝夕视备羹汤，以服事老姑，十余年如一日。励守苦节，为闺阃之表率焉。（谢世芳访）

　　节妇蔡陈氏传

　　节妇蔡陈氏，半线堡大月眉庄陈三之女。生于道光十六年。于归鹿港街恩贡生蔡凤起之子廪生蔡锺英为妻，时年二十二岁。同治四年，夫故，氏年三十岁。光绪十二年，氏年五十岁，计守节二十年，经绅士、族长公请旌表。考氏生平，生长富家，兼全四德。夫矢志读书，早食廪禄，氏诵鸡之诗以勖之。不幸夫赴福州乡试，海中遇飓风溺死，招魂致祭，哭泣之哀，行路闻之而伤心。乡里解劝，爰敛哀课子，以继书香；人以柳仲逞之母比焉。（蔡榖元访）

　　节妇马陈氏传

　　节妇马陈氏，燕雾下堡瓦磘庄陈家之女。生于嘉庆二十四年。于归本堡桥仔头庄马彰之子马万山为妻，氏年九岁，为马家养媳。道光二十一年，夫故，氏年二十三岁。光绪十二年，氏六十七岁，计守节四十四年，公请旌表。查氏生平，赋性温柔，邻里咸称。夫家业农，荆钗裙布，辛苦度日。夫亡，勖儿媳以勤俭，尤善事翁姑，脂膏滫髓，必恭敬亲供。氏至年过花甲，精神尤强健焉。（洪作孚访）

　　节妇蔡张氏传

　　节妇蔡张氏，彰邑内张伯银之女。生于道光七年。于归半线堡大月眉蔡有路之子蔡昌世为妻，自幼抱养。咸丰六年，夫故，氏年三十岁。光绪十二年，氏五十九岁，计守节二十九年，经公请旌表。查氏生平，自幼依姑抚育，孀寡视如亲母，服劳孝养，人无间言。勤事女红，朝夕不倦。迨夫仙逝，柏舟自矢，铅华不御，抚养幼子，训诲有方。孀姑殁，以妇代夫，葬祭如礼焉。（蔡德宗访）

　　节妇李林氏传

　　节妇李林氏，系半线堡火烧庄林老之女。生于道光十二年。于归本堡打铁山庄李文钦之子李承禄为妻，氏年十九岁。咸丰十年，夫故，氏年二十九岁。光绪十二年，氏五十四岁，计守节二十五年，经公请旌表。查氏生平，夫家耕田为生，氏亲操井臼，治家勤俭，闺门不出。夫殁之后，矢志柏舟，铅华不御；虽处苦境，安之若素。尤尽心抚孤，以延夫之禋祀焉。（吴廷翰访）

　　节妇黄许氏传

　　节妇黄许氏，系马芝堡许菊之女。生于道光七年。于归黄际高之子黄锺让为妻，氏年二十一岁。咸丰四年，夫故，氏年二十八岁。光绪十二年，氏五十九岁，计守节三十一年，经公请旌表。查氏生平奉姑，生事、葬祭，各尽其礼；维持家道，经营罔懈。夫亡，哭泣尽其哀，绝粒数次。教督儿孙，寒暑不倦。邻里咸取为典型焉。（黄毓辉访）

　　节妇赵叶氏传

　　节妇赵叶氏，系半线堡叶福之女。生于道光十年。于归本堡赵汉水之子赵宜帆为妻，氏年二十岁。咸丰五年，夫故，氏年二十六岁，光绪十二年，氏五十六岁，计守节三十年，经公请旌表。查氏生平，持家有道，丰俭俱适其宜。奉事老姑，夙兴夜寐，必恭必敬。不幸夫亡，坚心守节，杜门不出，亲戚罕见其容。提携诸子，皆长大成立焉。（吴鸿宾访）

　　节妇陈林氏传

　　节妇陈林氏，系半线堡中寮庄林朝智之女。生于嘉庆六年。于归半线堡陈光满之子陈瑞扶为妻，氏年十七岁。道光八年，夫故，氏年二十八岁。光绪十二年，氏八十五岁，计守节五十七年，经公请旌表。查氏生平，善事翁姑，甘旨亲尝。又勤俭治家，女红是务，言笑不苟。迨夫身故，矢志冰霜，历久不渝。抚育孤儿，幸皆成立。其闺仪洵可法焉。（吴景韩访）

　　节妇黄杨氏传

　　节妇黄杨氏，系半线堡打铁山庄杨吉之女。生于嘉庆十五年。于归和美线庄黄因之子黄钟瓦为妻，氏年二岁，为黄门养媳。道光十八年，夫故，氏年二十九岁。光绪十二年，氏七十六岁，计守节四十七年，经公请旌表。查氏生平，自幼赖姑抚养，事姑如所生，始终不倦。家虽贫寒，随分自安，不嫌辛苦。至夫亡，痛哭绝粒，几不欲生。居家言笑不苟，守节坚如金石焉。（黄毓辉访）

　　节妇谢吴氏传

　　节妇谢吴氏，系马芝堡草港庄吴庆之女。生于道光六年。于归和美线庄谢在生之子谢围为妻，氏年十七岁。咸丰三年，夫故，氏年二十七岁。光绪十二年，氏六十岁，计守节三十三年，经公请旌表。查氏生平，夫虽寒素，茹苦含辛，不见有怨怼之色。家庭内外，严肃有规。迨夫故，矢志坚贞，历三十余年而不谕。上养慈姑，下督孙子，一家有成，其获报于天不少也。（谢神祈访）

　　节妇杨李氏传

　　节妇杨李氏，系邑内李老之女。生于嘉庆十九年。于归邑内杨舒虎之子杨景标为妻，氏年十六岁。道光十三年，夫故，氏年二十岁。光绪十二年，氏七十二岁，计守节五十二年，经公请旌表。查氏生平，维持家道，勤俭自安。祖姑年耄，朝夕扶持，不离左右。迨夫仙逝，誓守孤帏，数十年而不改其度；所以儿孙满眼，克享大年，人咸称节妇之善报焉。（杨骏麒访）

　　节妇林黄氏传

　　节妇林黄氏，系彰邑半线堡黄明之女。生于道光元年。于归半线堡林月来之子儒士林振昆为妻，氏年二十八岁。光绪十二年，氏六十五岁，计守节三十七年，经公请旌表。查氏生平，秉性温柔，和睦妯娌，内外无间人言。善事翁姑，能养其志。夫亡，矢志孀守，柏操松筠，此心如石。善训儿孙，一堂济美，未始非节妇之报也。（刘凤翔访）

　　节妇陈蔡氏传

　　节妇陈蔡氏纺，彰化南街蔡泰之长女也。生于道光十九年十二月二十九日。幼有淑德。年二十岁，嫁于彰化街北门外陈明之长男陈上赐为妻。翌年举一男子，未四月而亡。氏二十四岁时，夫病而卒。幸家中翁姑尚在，维持家计。氏年虽富，铅华不御，愿坚心守节闺门，朝夕服事翁姑，送终尽礼，咸称其妇道无亏。至四十岁，螟蛉一子，年五岁，名永昌，以延夫祀。至光绪八年六月三十日，染疾而亡，享年四十岁。嗣子尚幼，年止八岁，幸有小姑陈氏柳，抚养周全，得以成立，继传祭祀。经于光绪十二年绅士报请旌表，现祀于节孝祠焉。（彰化吴起材续访）

　　节妇林杨氏传

　　节妇林门杨氏，苗栗三堡铁砧山脚庄杨海之姑。配偶于同堡顶大安庄林笃立为妻。夫故时，氏二十二岁。家计虽无有余裕，氏苦守五十年之久，七十二而卒。生下男嗣二人：长曰德行，次名言语；氏殷懃教养，使读诗书。长次兄弟，克遵母训。长十五、六岁时，被佣商业，然后自营；次则守株，以待兄长。氏当孀居时，只受十余石之遗产，幸长男克守家规，不辞劳瘁，日夜孜孜，从事米商，蒙苍天不负，亿则屡中。当氏七十二卒时，已造私产四千余石。氏卒后四年，长、次二房，分居别宅。长房子孙，现住居拺东下堡四张犁街，林川溪、林成、林连池、林光华、林来枝等。次房则当居旧宅，于拺东上堡头家厝庄，林江汉、林连周、林连茂、林金顺、林年顺等。两房子孙，男女计共百有余人也。（四张犁庄林连池重访）

　　节妇林王氏传

　　节妇林王氏，系本邑大肚堡举人杨占鳌之养女。生于道光十三年。于归半线堡荷岸庄林升高之子林友业为妻，氏年二十一岁。咸丰七年，夫故，氏年二十五岁。光绪十二年，氏四十八岁，计守节二十三年，经公请旌表。查氏生平，禀性贞纯，闺门无诟谇之声。夫家席履丰厚，氏治家克勤克俭，不涉华侈。夫故，哀毁骨立，矢志柏舟，青灯课子，以继书香，无大故不轻出门，其妇德可以风世矣。（吴大镇访）

　　节妇林张氏传

　　节妇林张氏，系晋江县安海乡张员之女。生于乾隆四十八年。于归安溪县陈宅乡移居本邑马芝堡林益丰之子林经义为妻，氏年二十岁。嘉庆十二年，夫故，氏年二十五岁。光绪十二年，氏六十九岁，计守节四十四年，经公请旌表。查氏生平，素守规箴，颇娴四德。当夫病笃，奉侍汤药，先尝而后进，衣不解带者月余。虽止三年夫妻，而志操凛冰霜，心同金石，历四十余年，至老益坚。年近古稀，犹含笑弄孙焉。（丁宝勋访）

　　节妇杨李氏传

　　节妇杨李氏，系安溪县仙景乡武举李经邦之女。生于嘉庆十二年。于归燕雾上堡内中庄监生杨国泰之子杨金炼为妻，氏年二十岁。道光十三年，夫故，氏年二十七岁。光绪十二年，氏六十岁，计守节三十四年，经公请旌表。查氏生平，服事翁姑，亲作羹汤，克尽妇道。理家勤俭，始终如一。迨夫仙逝，哭声闻于闾里，欲捐躯以殉。后因子幼敛哀，课督其子，于少年入泮，咸谓天之报节妇也。（蒋垂昌访）

　　节妇黄陈氏传

　　节妇黄陈氏，系本邑大肚社脚庄陈焕之女。生于嘉庆五年。于归半线堡阿夷庄黄纳庚之子黄喜再为妻，氏年十七岁。道光八年，夫故，氏年二十九岁。光绪十二年，氏六十岁，计守节三十一年，经公请旌表。查氏生平，勤俭持家，上事翁姑，遇有疾病，不离左右，药饵亲检。夫故，痛哭不止，撞棺几绝。遗下孤子、幼弟及妹。不独其子女婚嫁如期，其小叔小姑嫁娶亦如礼。立心之公，有过须眉者矣。

　　节妇吴高氏传

　　节妇吴高氏系晋江县高花之女。生于道光四年。于归邑内吴世簪之子吴文捷为妻，氏年十八岁。道光二十七年，夫故，氏年二十四岁。光绪十二年，氏三十六岁，计守节十二年，经公请旌表。查氏生平，性体贞正，不轻出外庭。立心孝顺，奉事翁姑，恭敬至久不怠。夫逝，家徒四壁，藉十指以营生。膝下乏儿，爰育继嗣为后。家道小康，嗣子入成均，孙早年入泮，一门衣冠济济，咸称积善之家必有余庆焉。（吴乙垣釆访）

　　节妇王陈氏传

　　节妇王陈氏，系本邑打帘庄陈埒之女。生于嘉庆十五年。于归田尾庄王明经之子王神助为妻，氏年十八岁。道光十一年，夫故，氏年二十二岁。光绪十二年，氏六十四岁，计守节四十二年，经公请旌表。查氏生平，素守女诫，又字名门，举止大方，善事翁姑，能得其欢心。入门后，初生一子，不幸十月而夭。值夫无禄即逝，柏舟矢志，境历困穷而不悔。再育嗣子，儿孙振振，皆能成立。其苦节天终不负焉。（许际凤访）

　　节妇梁徐氏传

　　节妇梁徐氏，系本邑燕雾堡庄雅庄徐品之女。生于嘉庆十年。于归外中庄梁盛仪之子梁丕锦为妻，氏年十九岁。道光十四年，夫故，氏年三十岁。光绪十二年，氏五十八岁，计守节二十八年，经公请旌表。查氏生平，素知大义，慎守阃仪。遭家不造，历尽苦境，又遇夫身故，故悲恸欲绝。家乏余粮，藉针黹以度日。值戴逆兵劫，艰难万状，然犹能朝夕教诲儿子，得存禋祀。节妇之心始安焉。（梁丕谟访）

　　节妇陈林氏传

　　节妇陈林氏，系北门外林厚德之女。生于道光十年。于归北门外陈有勋之子陈宣平为妻，氏年二十一岁。咸丰九年，夫故，氏年三十岁。光绪十二年，氏四十八岁，计守节十八年，经公请旌表。查氏生平，性情和顺，出自天成，其于族党妯娌，尤无间言。晨昏奉事老姑，问视无缺。不幸夫亡子幼，呱呱无依，氏不忍改嫁，以延夫祀。虽遇辛苦无告，而甘守孤帏，自励志节，不渝始终，其妇德有可嘉焉。（吴士祯访）

　　节妇庄刘氏传

　　节妇庄刘氏，系燕雾上堡刘规之女。生于乾隆五十三年。于归彰化县口庄庄总为妻，氏年十六岁。嘉庆二十二年，夫故，氏年三十岁。光绪十二年，氏七十八岁，计守节四十八年，经公请旌表。查氏生平，妇道克娴，奉养二老，昏定晨省，甘旨亲供，始终不懈。不幸夫亡，家徒四壁，持身清正，柏舟自矢，不以处困易其操。又复训子有义方，篝灯课读，无间寒暑。年至耋耄，其精神犹健焉。（林廷献访）

　　节妇董赖氏传

　　节妇董赖氏，系本邑赖作舟之女。生于乾隆四年。于归董受惠之子董士裕为妻，氏年十八岁。乾隆三十年，夫故，氏年二十七岁。光绪十二年，氏七十五岁，计守节四十八年，经公请旌表。查氏生平，事姑尽孝。姑殁，卖田业治丧，送终尽礼。夫亡，哀哭过恸，剪发毁容自誓。家虽中落，愿藉十指以供衣食。朝夕训诲子孙成名。年七十，亲见孙儿食饩天家。而精神矍铄，犹含饴弄曾孙焉。（潘清润访）

　　节妇李刘氏传

　　节妇李刘氏，系燕雾堡白沙坑刘仁之女。生于嘉庆二年。于归本堡埤岛庄李朝升之子职员李廷佐为妻，氏年十九岁。道光五年，夫故，氏年二十九岁。光绪十二年，氏六十三岁，计守节三十四年，经公请旌表。查氏生平，素性贞正，内外交称。家虽富裕，处己俭约；以待九族之党，则尤从厚。无论亲疏，皆以礼接之。其殆富而好礼者欤。至于奉姑至孝，燕寝承欢。教子维严，熊丸课读，具有大家雅范焉。（林廷献访）

　　节妇林刘氏传

　　节妇林刘氏，系燕雾堡白沙坑刘成泉之女。生于道光四年。于归北门口林厚德之子林承苌为妻，氏年二十岁。道光二十八年，夫故，氏年二十五岁。光绪十二年，氏六十一岁，计守节三十六年，经公请旌表。查氏生平，性情柔顺，与妯娌周旋，毫无倨容，霭霭然可亲也。夫故家贫，朝夕饔飧，皆由女工以供养老姑。遗下呱呱弱子，早夜不殚勤劳训责，是诚不愧为女宗，故长官表宅里而旌褒焉。（林君超访）

　　节妇许曾氏传

　　节妇许曾氏，邑内大西门街曾隆之女。生于乾隆五十九年。于归邑内南街许达之子生员许曜弼为妻，氏年十六岁。道光二年，夫故，氏年二十九岁。光绪十二年，氏七十岁，计守节四十二年，经公请旌表。查氏生平，秉性端庄，举动言笑，悉中规矩。其奉翁姑也，虽乏盛馔嘉肴，而饮食必亲供，寝息必亲视，久伪乡邻所推崇。至于夫殁，誓守不渝，其殆金石可以比其贞，冰霜可以方其洁焉。（吴大宣访）

　　节妇林苏氏传

　　节妇林苏氏，本邑马芝堡苏勤之女。生于乾隆五十三年。于归于本堡林蒋之子林注来为妻，氏年十七岁。嘉庆二十一年，夫故，氏年二十九岁。光绪十二年，氏六十岁，计守节三十一年，经公请旌表。查氏生平，治家俭朴，相夫经营，服犊鼻而任辛勤。事翁姑以孝，虽家中淡泊，而朝夕必进甘旨。族党中咸重之。自夫故后，辛苦度日，其心如铁，不可移转。抚养孤子，以绍宗支，幸皆成立焉。（苏云衢访）

　　节妇汪谢氏传

　　节妇汪谢氏，系本邑半线堡番雅沟庄谢孙正之女。生于道光十二年。于归邑内南街汪如南之子训导汪济时为妻，氏年十九岁。咸丰十年，夫故，氏年二十九岁。光绪十二年，氏五十四岁，计守节二十五年，经公请旌表。查氏生平，德容俱佳，相夫读书，如遇以文会友，必亲自烹茶，盛筵敬宾。夫是以早岁游庠，旋进教铎之职。家中富裕，素知大义，凡鳏寡孤独，皆发婆心以周困乏。夫故，誓海坚山，节操贞坚。市街绅耆周知，爰于光绪十二年请旌。（吴升升第重访）

　　节妇蔡叶氏传

　　节妇蔡叶氏，系半线堡郑厝庄叶国策之女。生于嘉庆元年。于归大月眉庄蔡仪之子蔡有路为妻，氏年十八岁。道光五年，夫故，氏年三十岁。光绪十二年，氏六十四岁，计守节三十四年，经公请旌表。查氏生平，秉性勤俭，昼夜纺绩，以助家用，若有甘旨，必先奉翁姑，而后分与诸姑姊弟。夫逝后，家务一身负担，庭除之外，不轻步出，故人罕见其面。诰诫幼子，不殚劳瘁，其品节甚为持重也。（陈玉昆访）

　　节妇曾杨氏传

　　节妇曾杨氏，系马芝堡公厝庄杨镇之女。生于道光四年。于归半线堡溪口厝庄曾秤之子曾光合为妻，氏年十七岁。道光二十九年，夫故，氏年二十六岁。光绪十二年，氏五十三岁，计守节二十七年，经公请旌表。查氏生平，素习女箴，出言必慎。庭帏之中，和气可掬，未尝恶声厉色加于伯婶姑姒。日夜事姑，备物致敬，不敢怠慢。夫没，几次绝粒。家中婉劝，以存孤为重。爰含痛督责幼子，弗辞劳勚。其妇德，邻里咸钦焉。（曾大猷访）

　　节妇甘侯氏传

　　节妇甘侯氏，名爽，彰化东门甘拔山之妻也。自幼甘家抱养为媳，善事翁姑，赋性孝顺，克勤克俭，邻里称之。年十九岁，方成合卺之礼，越六年而失所天。斯时氏哀恸欲绝，水粥不入口者数日。遗腹生一女。由是矢志柏舟，奉佛持齐，茹苦含辛，其志靡他。厥后夫兄国英乃螟蛉一儿，与氏抚养为己子。既长，为之娶媳，不幸其子又夭殁。氏遭家不造，既哭其夫，复哭其子，实为惨苦备至。光绪丙申年寿终，享年五十有九。经蒙有司呈请旌表，奉其主于节孝祠云。（彰化街甘木生续查）

　　节妇林甘氏传

　　节妇林甘氏燕娘，彰化东门甘神佑之女。年二十，字于彰化城外车路口林大头为妻。氏勤女红，克勤克俭，助夫经营，致家小康。复能孝事翁姑，和睦妯娌，内外俱无间言。且生平又不苟言笑，举止端庄，动必以礼。洵女中之贞静者。至二十八岁，不幸而夫亡，遂立志守节，持斋奉佛，其志靡他。螟蛉二子娶媳，长次先后俱早逝。至光绪乙未年，身故，年六十有五岁。前经有司呈请旌表，奉其主于节孝祠云。（彰化街甘木生重访）

　　节妇林陈氏传

　　节妇林陈氏，海丰堡麦寮庄陈振发之长女。生于嘉庆二十四年。氏年二十六岁，配于同庄林泉世之子林光他为妻。道光二十六年，夫故，氏年二十八岁。守节三十九年。光绪十二年请旌表，氏年六十七岁。盖氏矢志柏舟，服养翁姑至久不懈，和睦妯娌，教子有方，故得享大年云尔。（杨克炽访）

　　节妇杨卓氏传

　　节妇杨卓氏，大肚西堡火烧桥庄卓象之女。生于嘉庆二十五年。十七岁，于归牛骂头社口庄杨廷璧之子杨芳乃为妻。道光二十五年，夫故，氏年二十岁。计守节四十五年。光绪十二年请旌表，年六十一岁。考氏赋性幽贞，柏舟自矢，素守规箴，户庭不出。奉侍翁姑，孝德可嘉。教训儿子，朝夕不懈。实系苦节奇特焉。（杨清珠访）

　　节妇杨翁氏传

　　节妇杨翁氏，本邑大肚堡南简庄翁悦之女。生于道光四年。配于牛骂头西势庄杨汉英之杨克雀为妻，氏年十八岁。道光二十八年，夫故，氏年二十五岁。计守节三十四年。考氏生平，夫殁后终身不事脂粉，贞洁自守，外人莫见其面。勤女红以供朝夕，无间人言。抚幼子兼事翁姑，克尽妇道。光绪十二年请旌，氏年六十二岁，精力犹健康焉。（杨清珠访）

　　节妇杨吴氏传

　　节妇杨吴氏，大甲街吴源泉之女。生于道光五年。于归于牛骂头西势庄杨汉英之子杨克杏为妻，年二十岁。道光二十七年，夫故，氏年二十三岁。守至光绪十二年，氏年六十一岁，计守节三十八年。于是年请旌。考氏相夫四年，自唱随以至夫殁，矢志靡他。孝事翁姑，自养生以至送死，俱无少懈。又复节励冰霜，跬步不逾阃外，至老不移其志。教训子孙读书，耕商守分，克尽义方也。（杨清珠访）

　　节妇林杨氏传

　　节妇林杨氏，系新竹县铁砧山杨荫之女。生于嘉庆十九年。于归于拺东上堡头家厝林腾起之子林笃立为妻，氏年十七岁。道光十五年，夫故，氏年二十二岁。至光绪十二年请旌，时年七十二岁，计守节五十年。考氏主中馈，致孝舅姑，内则既娴，夫故，不出外庭，跬步不苟。当夫殁，一恸欲绝，终身不施脂粉。又能择邻教子及孙，其母仪可方焉。（陈捷华釆访）

　　节妇陈程氏传

　　节妇陈程氏，沙连堡枋寮庄程殡之女。生于道光六年。于归于本堡顶林庄陈竹梅之子陈潘为妻，时年十四岁。咸丰元年，夫故，氏年二十六岁。光绪十二年请旌，氏年六十岁，计守节三十四年。考氏赋性静贞，志凛冰霜。家徒四壁，身历苦辛。敬事翁姑，问视不倦。课督儿孙，始终罔渝。实为苦节奇特焉。（陈捷华釆访）

　　节妇张蔡氏传

　　节妇张蔡氏，燕雾堡员林庄蔡旦之女。生于道光十三年。于归于拺东南坑庄张始猛之子张有庆为妻，氏年十六岁。同治元年，夫故，氏年三十岁。光绪十二年请旌，氏年五十三岁，计守节二十三年。盖氏秉性幽贞，克守妇道，勤习女红，以养翁姑。尤不出外庭，亲戚罕觏真面。和睦妯娌，乡里咸称其贤焉。（林鉴汀釆访）

　　节妇林颜氏传

　　节妇林颜氏，布屿堡■〈艹〈犭由〉〉儿竿庄颜真久之女。生于道光七年。于归于麦寮庄林为国之子林光直为妻。甫生四个月，归林门为养媳。道光二十六年，夫故，氏年二十岁。光绪十二年，氏五十九岁，计守节三十九年，经请旌表。盖氏年虽及笄，尚未合卺，螟蛉一子，又值早亡。氏既哭其夫，又哭其子，愿与媳共同守节，毫无怨色。家无长物，藉女红为生，虽辛苦亦自若也。（杨其昌访）

　　节妇陈吴氏传

　　节妇陈吴氏，彰邑监生吴拔英之女，训导吴鸿文之妹，任凤山县学吴鸿宾之姊也。氏生长大家，习闻古贤女风范，不徒夸咏絮多才。生于道光六年。道光二十七年，于归贡生陈元健之子举人陈光昌为妻，时陈公家学渊源，博通经籍，文笔雄健，书味盎然。弱冠掇芹藻，旋登贤书。彰邑内在籍捷秋榜者，以公为首。一时生徒授业，踵相接也。公因课督生徒，积劳病故，时咸丰五年也。公病殊，氏奉事汤药，目不交睫。公向氏言曰：「吾不孝，不能奉事二老，烦以相托」。氏痛不欲生，但因翁姑在堂，幼子呱呱，爰节哀守志，尽力于仰事俯蓄。家中微有薄产，氏勤俭持家，虔奉二老，送终尽其礼，以媳代夫。提携二子成人。其言笑不苟，举止从容，动必中礼，洵妇中之卓卓者。氏至光绪十年身故，年五十九岁。功与氏兄弟同宗，又同住邑内，自昔备闻梗概，叙其事为之传。（吴德功访）

　　节妇谢张氏传

　　节妇谢张氏，武西堡镇平庄人也。生于嘉庆二十五年。于归于东螺西堡北斗街谢甘为妻，时年十八岁。道光十四年，夫故，氏年三十二岁。守至光绪八年，计守节四十八年。光绪十二年请旌。考氏处妯娌以和，训子女以俭，虽家贫如洗，亦唯赖女红以供日食，始终不易其志，实可为克尽妇道，尤为闺阃中之卓卓者也。（鹿港丁式熊重访）

　　节妇林王氏传

　　节妇林王氏，安溪贡生王登甲之女。道光八年，十七岁，于归于半线堡薄岸庄林友锺之子林存德为妻。至咸丰七年，夫故，氏年三十岁。守至光绪十二年，享寿五十八岁。是年公请旌表。考氏生平，生长世家，素娴女箴。于归富家，不事奢华。奉事翁姑，甘旨时供。迨夫亡，铅华不御，终身朴素。青灯训子，无间初终，俾能承先业也。（鹿港丁式熊重访）

　　节妇庄李氏传

　　节妇庄李氏，系本邑内李玉钿之女。生于嘉庆九年。于归邑内庄文品之子庄鹏程为妻，氏年十六岁。道光十年，夫故，氏二十七岁。光绪十二年，氏七十岁，计守节四十七年，经公请旌表。查氏生平，端庄淑慎，善事翁姑，怡色婉容，不敢稍拂其意。其姑临终有云：「愿以后诸妇孙亦如之」。夫故，矢志柏舟，教子督责维严。年过古稀，亲见满眼儿孙焉。（潘清润访）

　　节妇陈高氏传

　　节妇陈高氏，系半线堡番社庄高文珍之女。生于道光三年。于归本堡大月眉庄陈士■〈〈止白匕〉上儿下〉之子陈独占为妻，氏年十六岁。道光二十五年，夫故，氏年二十三岁。光绪十二年，氏五十五岁，计守节三十二年，轻公请旌表。查氏生平，秉性温柔，事姑尽孝，诸姑伯姊以及妯娌，皆一团和气。相夫有道，不闻交谪之声。邻里乡党皆称之，洵节妇之模楷也。（陈拱照访）

　　节妇朱刘氏传

　　节妇朱刘氏，系土牛庄刘文进之女。生于嘉庆三年。嘉庆二十年，氏十七岁，嫁朱有传为妻。道光六年，夫故，氏年二十八岁。性情闲静，立身俭朴，治家有法。奉事翁姑，夙兴夜寐，克尽妇道。长男成福，术精歧黄，乐善济人，皆秉母所教也。氏精神强健，克享大年。光绪十二年，绅士请旌表。今祀于节孝祠焉。（台中林耀亭访）

　　节妇朱罗氏传

　　节妇朱罗氏，系下新庄罗阿元之女。生于道光五年。至道光二十一年，配朱衍参为妻。咸丰三年，夫故，氏二十八岁。氏素娴女箴，言笑不苟。夫故，柏舟自誓，矢志靡他。早夜课子，力耕自给，以勤劳治家。诸子亦承母训，亦不敢偷闲。洵可为世法焉。氏年至上寿，子孙满眼，计四十余人。天之报节妇也厚矣。光绪十二年，绅士王赞请张法干釆访题旌，今祀于彰化节孝祠。（台中林耀亭访）

　　节妇林何氏传

　　节妇林何氏，名幼，东大墩林二埤之妻。道光二十年于归，至道光三十年夫亡。光绪六年，氏身故。考氏生平，克循妇道，乡党邻里皆称其清洁自守。虽处田家，颇知礼义。治家克勤克俭，教督儿子不敢安逸，皆服田力穑，家道遂小康。现迁居半平厝庄。光绪十二年请绅耆报请旌表，祀于节孝祠，春秋二祭焉。（台中林耀亭访）

　　贞烈妇林杨氏传

　　贞烈妇林杨氏，彰化街岁贡生杨春华之女也。平时秉性端庄，闻父言古烈女之轶事，心恒慕之。年十六，许字于台中雾峰林观察朝栋之长男资锽，未及亲迎过门，而资锽卒焉。氏闻讣悲泣欲绝。其父率氏奔丧，遂不再归。其翁姑另择静室居之。又以孀妇奉待左右。氏除见翁姑而外，未尝出阃门与人语。迨乙未让台议成，氏翁欲挈眷渡泉州，氏拜辞翁姑曰：「氏以未亡人不即从夫于地下者，为继嗣未立故也。今遭国难，请以诸叔之子为夫立后足矣。断不跋涉波涛、出头露面也」。是夜以白绫悬床上，翌早婢仆入视之，则气绝矣。细视其颈，并无帛痕，盖因其志已决，故其魂先离，不待绫帛之接颈而后殁也。其所佣孀妇，守节多年，亦缢死于其侧焉。（吴鸾旗访）

　　节烈妇世张氏传

　　节烈妇世张氏，彰化小西街人。于归南街生员世振治为孙媳、儒士世文来之子世南金为妻，年二十岁。于归时，值日本领台大军到彰，遂徙居白沙坑庄。未几，夫故，氏即殉夫，时二十三岁也。考氏性情，有静正之德。女红以助家计。夫家寒儒，不厌淡泊，布衣荆钗，服犊鼻裈以操井臼。尤善事其翁，定省罔缺。明治三十五年（光绪二十八年），绅士陈捷华、蒋垂昌、吴德功等向彰化厅长须田纲鉴请旌表，准入节孝祠。（吴伦明访）

　　节妇许李氏传

　　节妇许李氏，燕雾上堡中庄李上遂之女。生于道光二十八年。氏十七岁，字于彰化总爷街监生许兼善四子许沧浚为妻。于归四个月，夫一病不起，氏一恸几绝。夫家小康，以夫兄子继为嗣，承掌家产。但氏年少，每归宁时，诸姑伯姊皆村妇无识见者，恒谓其母曰：「汝忍哉！如此青春，何可令长守孤帏乎？盍再择佳婿」。氏母虽农家妇，颇知大义，戒戚党不可以非礼之言相诱惑。嗣后不令再归宁，数亲到许家视女。氏衣食既裕，朝夕手调羹汤，怡声婉容，以奉老姑。姑好观菊部，氏守至夜分候开门，未尝早眠也。生平举止贞正，赋性温纯，不见暴声厉色。待婢长成，为之择良配，不收聘。一子名焜耀，勤苦读书，文字清纯。改隶后，凡作论说，多刊入新闻报。犹善事其母，至于成人，依依膝前侍奉，氏未眠，亦不敢先眠。人咸谓氏能孝其姑，所以享其子孝养之报也。明治三十年（光绪二十四年），氏卒，年五十岁，计守节三十三年。明治三十五年（光绪二十八年），生员陈捷华、吴伦明、吴德功同向彰化厅长须田纲鉴请旌表，准入节孝祠。（吴望苏访）

　　节孝妇林吴氏传

　　节孝妇林吴氏，系彰化北门街六品衔吴封翁登庸之女。生于咸丰八年。二十二岁，配于线东堡柑仔井庄生员林鸿钧为妻。氏赋性温柔和平，不苟言笑。相夫读书，鸡鸣戒旦，相敬如宾。尤熟曹大家女诫，举止大方。家中富裕，恒慷慨济人。夫纳一婢为小星，亦怡颜相接，不闻交谪之声。迨光绪十年，夫染病身故，氏二十七岁，志欲殉夫，因翁姑在堂，兼以幼子呱呱，爰含哀忍痛，上事二老，下养幼子。无何子夭，再螟二子，曰缉宗，曰缉祺。婢亦生一子，名水生，氏抚为己子，不分嫡庶。至光绪二十一年氏故，年三十九岁，计守节十二年，与旌表之例相符，绅士公请旌表，经蒙许可，准入彰化节孝祠。（彰化周绍祖访）  
跋

　　此回集县志及同治、光绪二案报准之节孝册。其同治以前节孝无几者，何哉？盖因同治以前所报节孝甚难，必名门大家，托人将册呈上北京，或地方官特请，始准耳。同治十二年起，西太后知孀妇之艰难，特旨命各省督抚通饬各地方官，令绅士釆访贞烈节孝妇；其釆访章程刊于上。各地方官每十二年汇报一次。各绅士亦十分慎重。由其族绅耆及左右邻细查，果系清操自矢、白璧无瑕者，每名具族长绅耆出甘保结各二付，始能合格。造册十三付后，各粘甘结二付，由各衙门上达北京，然后由北京批准，令各衙门存案，以垂永远。自此寒门贫户，皆得受旌表殊恩也。但此册皆由当时报册据实叙之，不敢故为矜奇立异，以耸人视听，以乱其真焉。爰将其事跋于后。

　　大正八年（民国八年）九月二十七日，彰化吴立轩。  
　 

台湾孝节录

　　下村序

　　台湾孝节录

　　下村序

　　曾闻台疆旧诗礼之区，赐姓成功自称罪臣，效义田横，别开寰宇，严奉明朝正朔，以护持残局数十年。地虽僻处南海，文物典章悉备。暨郑氏末叶，义愤贞烈交兴，玉烛炳然焉，今犹照汗青。后人妄以谓亡命巢窟者，抑谬矣。

　　余承乏阃府辅佐，航海莅职，案牍未经篆视者，堆积廨署。中有一小册子，题曰「台湾孝节录」，今春既所经旌表赏恤孝子、节妇、义仆、笃行等凡行迹可嘉者凡三十人传纪也。偶披而读之，或闺中豪杰，或我党曾闵，孰咸莫不足使人感奋兴起？于是乎余欣然拍案曰：「呜呼！是有哉！海滨邹鲁，古道未湮。吾所见不忒」！

　　乾坤不敝，赖以为之柱础者，匪独圣人君子耳。时有匹夫尚能激厉人心、鼓舞士风，或以维持名教于百世者亦与焉。今此卷所辑录即是也。郑氏亡后，阅历几已三百年，纲常扶植，其深也若是，亦可以谓强人意矣。乃命剞劂氏付诸于梓，以垂不朽云。

　　大正四年（民国四年）乙卯岁冬十二月，下村宏识。

　　台湾孝节录

　　鹰取田一郎编

　　孝子杨土，台北厅摆接堡加蚋仔庄人朱九猫子，杨春木养为嗣。土侍养父母，恪慎克孝，髫齓所罕觏，邻人莫不奇赏。春木发疽于脚，年久成凞，烂肉化脓，疼痛彻骨，苦闷不能忍。一夜卧榻，顾其妻曰：「赤十字社某医言：凡疮疡虽顽，剜去烂肉，可以根治，不惟以生肉补填，亦无效。噫奈何」！夫妻相拥而泣。土窃闻，以为吾自幼受恩，义不可忘，即请刲己股肉。春木不许，且教以身体发肤受之父母之义。土不从其命，敢请。遂使医师刲其股以补父肉，乃痊。远近相传，孝感所致云。大嵙崁区长赠黄金徽章为纪念，时年十四。大正四年（民国四年）五月，内田民政长官引见淤台北厅，厚贶赏恤。越十二月二日，安东总督阁下特赐金三十圆，授与褒状云。

　　孝女廖娇，台北厅文山堡安坑庄人廖戆猪次女。父戆猪，母李氏（字景），祖母蔡氏（字和），三人并盲，一姊（字暗）喑哑不为用。且虽有二弟，长七岁，次三岁，尚须抚养。然门无戚属，急援不可求。娇茕然孤立，乃佣于农家，风雨辛苦未尝懈。一家六口，全赖其力。呜呼！此儿虽假欲不孝，天不许之，矧于其至孝者乎！父老相看，恻然流涕。把菜一笠，谁敢夺攘。年仅十三，殊为可悯矣。大正四年（民国四年）五月，内田民政长官引见于台北厅，厚贶赏恤。越十二月二日，特赐褒状云。

　　孝子蔡文德，台北厅八里坌堡菁埔庄人蔡店子。三岁丧父，母苏氏（字满）抚育最苦。文德及稍长，追想劬劳不浅，孝心颇笃。年甫十六，佣为树林口警察官吏派出所官仆，俸钱悉以奉母，迄今不渝。大正四年（民国四年）五月，内田民政长官引见于台北厅，厚贶赏恤云。时年二十二。

　　节妇郑氏（字鸯），台北厅文山堡景尾街人。年十八，配刘朝英，夫妇相得也。事舅姑极诚敬，居处严肃，进退闲礼，勤俭克治家。二十五岁丧偶，因撤簪珥而守节，固持长斋念佛。孀居几三十年，冰操无玷，阖境以为妇女龟鉴云。大正四年（民国四年）五月，内田民政长官引见于台北厅，厚贶赏恤。越十二月二日，特赐褒状。时年五十四。

　　节妇高氏（字好），台北厅文山堡景尾街人刘文理妻，与节妇郑氏为婶侄辈。二十八岁丧夫，义不再婚。善事舅姑，勤俭守家。氏今三十四岁，节操愈高，世称刘家双贞云。大正四年（民国四年）五月，内田民政长官引见于台北厅，厚贶赏恤云。

　　义仆高忠，台北厅兴直堡新庄人。弱冠，为邑中富豪林明德家仆。晴耕雨舂，勤劳不倦。天性廉直，颇重信义。世人咸称林家贤宰，明德亦厚遇之。年五十九，迄今不迎妻，以身致主家。大正四年（民国四年）五月，内田民政长官引见于台北厅，厚贶赏恤云。

　　节妇吕氏（字阿练），宜兰厅罗东街人。幼养游有珍家，温顺克孝。年十六，许婚其嫡阿生。未几，阿生罹疾，氏自侍汤药，日夜不懈。及殁，立撤簪珥。人或劝赘婿，则固辞不应。此时翁姑俱老，氏独经纪贫家，艰苦备尝。后翁姑相踵病卧，氏承欢奉养，靡不到。阖境咸赏其贞孝。蓬首六十余年，抚育遗儿，克积家产，实可谓闺中英雄。大正四年（民国四年）十二月二日，特赐钦定绿绶褒章。时年九十三。

　　节妇石氏（字节），宜兰人林开凞妻。年十六于归，温恭贞淑，琴瑟克谐。二十七岁丧偶，长斋念佛，矢志守节。孝事老姑，爱抚遗孤，孀居四十余年。夙夜励精，克兴家。邑中莫不叹赏其清操云。大正四年（民国四年）十二月，特授褒状。时年七十。

　　节妇林氏（字玉），桃园镇桃园街人。年十九，嫁简铭盘。二十六岁丧偶，遗孤有二，长四岁，次二岁。家尚有老翁媪及夫兄弟儿女十余人，生计维危。人悯其艰苦，窃以再醮试问。氏曰：「妇人从一而终，吾惟知从一之义耳」。峻拒不应。金石其志，以处艰难，但以兴家守祀为己任。维持夫遗业，辛苦经营，虽须眉丈夫尚且瞠若后。遂使兄弟儿女各得其所安，内外咸称贞贤。后七年分家，氏仅受五、六百圆，今积至二千余圆云。大正四年（民国四年）五月，内田民政长官临厅引见，厚贶赏恤。越十二月二日，特授钦定绿绶褒章。时年七十一。

　　节妇徐氏（字友妹），新竹厅苗栗一堡嘉盛庄人徐发古女。少适胡门，志操贞淑，伉俪甚笃。十四岁丧偶，矢志守节，善事舅姑。人或劝改嫁，不从。昼助耰锄，夜织屦韈；以维家计。虽积劳生疾，不自恤也。养一子迎妇，不数年，相寻病亡，遗孙三人，系累顿加，而志气不少渝。至岁六十，翁姑寻殁，葬祭如礼。凄风苦雨四十年，日与孤孙形影相吊，闲者莫不陨泪。明治三十七年（光绪三十年），奖授绿绶褒章。四十一年（光绪三十四年），闲院官临台，经苗栗驿，特延见氏，赐款恩恤。大正四年（民国四年）五月，内田民政长官引见于厅，厚贶赏恤。时年七十四。 

　　节妇黄氏（字细妹），新竹厅竹北一堡水磜仔庄人黄万生女。少适朱维清，事姑至孝，夫妻和谐。生一子。翌年，维清病，氏侍汤药，目不交睫、衣不解带者半岁。夫殁时，年二十五。家旧有田园数亩，种蔬鬻市，或缝鞋韈得赁，以充养亲抚儿之资。逢人劝改适，即谓玷家门、辱舅姑，吾不忍也，固辞不应。一乡咸称节妇。尝大旱，乡俗谓节妇吁于天则雨，于是乡人请氏祷慈天宫，未几膏雨忽到云。北埔公学校聘为裁缝教师。大正三年（民国三年）以病辞。为子迎妇，一家雍和无间言。家产今积至三千圆。大正四年（民国四年）五月，内田民政长官引见于厅，厚贶赏恤。越十二月二日，特授褒状。时年五十二。

　　义仆詹万城，新竹厅竹北一堡树杞林街人詹正川子。家无儋石之储，以力作餬口。生母魏氏去世，继母张氏生二子。万城事亲至孝、遇弟友爱，天性惇笃，不待教而颇知大义。稍长，佣于彭芳兰之家。家旧通婚，然不敢以戚属自居，与他僮仆无异，劳役不少懈。事主忠勤，处财廉洁。如此者三十年。本岛改隶之时，日军已到桃园，人民皆避难，芳兰亦携家远走。诸僮仆思家，靡不奔归，独万城护主而往。次日，间道回主家，严守维谨。时盗贼猖狂，而主家无秋毫损失，皆万城之力也。二子皆营商估，异母弟一早世，一别户。大正四年（民国四年）五月，内田民政长官延见于厅，厚加赏赉。越十二月二日，特授褒状。时年五十七。

　　笃行家姜振干，新竹厅北埔庄富户也。现为厅参事。资性敦笃，急公好义。所捐公款：义兵舰队二千圆，恤兵费千圆，爱国妇人会、武德会、赤十字社等约千余圆，北埔事变善后费约一千六百圆，澎湖救荒费五百圆，新竹厅水灾救助费二千圆，其它修造祠庙、学校、道路、桥梁、喜舍茶药衣食棺材等项，从明治三十一年（光绪二十四年）至大正三年（民国三年）间，大小六十八回，金额已达二万七千余圆云。大正四年（民国四年）五月，内田民政长官引见，嘉赏其善行。时年三十。

　　孝子萧传，台中厅武西堡同安宅庄湳墘人萧任子。幼丧父，家贫，母郑氏（字快）颇艰抚育。七岁，仅卖荖叶而助家，夜问温凉而侍母。郑氏性嗜酒，力微不能自给以为恨。传见母积劳成疾，忧闷不措，因愿以曲糵慰之。遂请母许，佣于诸家，凡九年，所得悉奉母。于是老母亦时买微醺云。年二十，始废佣役，自贌耕数亩，辛苦经营以兴家，旁尽孝养。迄今四十五年，生计颇裕。邑里咸称纯孝以相敬云。大正四年（民国四年）五月，内田民政长官引见，厚贶赏恤。越十二月二日，特赐钦定绿绶褒章。时年六十一。

　　节妇陈氏（字旦），台中厅彰化街南门人颜火妻。十五岁于归，未期年而火死。实家稍富，氏亦颇有容色。父母怜其年少而寡居，每归宁，窃劝改适。氏固辞曰：「毋请以为念，百年瞬息，未亡人只待尽耳。儿不敢苦也」。人皆以其守节为难，然撤簪珥、废脂粉，矢志金石，但期育螟蛉而兴家。暮夜相戒，勤俭自省，冰操五十余年，不曾被人指目。家估绸布，生计富裕，儿孙绕膝云。大正四年（民国四年）五月，内田民政长官引见赏恤，时年六十九。

　　节妇何氏（字尾），台中厅彰化街南门人。年十六，配王陈土。家颇贫。陈土兄弟，陟彼高岗，釆樵刈草，夜则鬻馎饦于市，其微且贱，到底非他人所看堪也；氏贞而贤，慰夫劳苦，心不卑之。或干蒭，或调羹，以俾便其生涯。日夜愉悦，不啻视戚戚之色，却有中心敬慎，严如鞭挞夫立身兴家者。凡五年，陈土病，氏侍药，不梳发，不解衣，寝食俱忘。及其死，哀毁恸哭，治丧尽礼；时年二十。氏益勤俭，且厉伯叔，刻苦积产。现有一万五千余金，邑人莫不激赏其苦节云。大正四年（民国四年）五月，内田民政长官引见赏恤。越十二月二日，特授褒状。时年四十七。

　　节妇赖氏（字阿送），台中厅拺东上堡东势角新庄人廖阿范妻。二十八岁，阿范遗一男七岁、三女一侄各五岁以下者而辞世。家固贫，糊口维艰，抚育未必容易也。人悯其境遇，时劝以赘婿。氏执志金石，誓不见两夫，操守颇坚。是以邻人不复说。氏佣于诸家，孤灯针黹，每宵彻晓。严肃持身，蟋蟀但窥其户耳。刻苦积蓄，毫无他念。孀守二十余年，诸儿今悉成立，家道渐盛。砺节全孤，如氏者少矣。大正四年（民国四年）五月，内田民政长官引见赏恤。越十二月二日，特授褒状。时年五十二。

　　笃行家詹日新，台中厅拣东上堡新庄人，医生。天资温厚，最富仁慈。每岁施药，多至百余人。废医后，亦悯贫救穷，世赖其庆者不少。或为詹某养其老，或为贫女吴氏代纳家税。明治三十八年（光绪三十一年）福岛县贫民救助费金若干，四十四年（宣统三年）贫民詹万得救助费金若干，其它修复道路桥梁等项不少。大正二年（民国二年），当总督府马力埔苗圃地区买收，庄民误解思变，新奔走十余日，苦劝服从，全得无事；其急公好义，世间所罕觏。家产约八千圆，未可谓巨富，然尚如是。大正四年（民国四年）五月，内田民政长官引见加赏。时年五十三。

　　孝子廖天维，南投厅包尾庄人廖士朝子也。家世业农，敦本尚实，孝悌力穑，既成家风。天维年甫五岁，能守父命，牧犊于野。出与父母俱耕，自荷重而让轻于父母。明治二十五年（光绪十八年），父罹于病。天维忧心不已，昼耕陇亩，夜侍药炉，恳问其所望。凡虽冰鲤雪笋，无不必侑之。是以茂陵秋雨，亦不识其贫。病渐革，不离席间，日夜侍侧。及死，擗踊恸哭，邻人莫不感激其孝心。三十八年（光绪三十一年）八月，南投厅长褒赏厚贶。父殁之年，母林氏（字险）亦患眼，医药巫祝无方不试，遂失明。天维深伤之。尔来移床于母侧，以窥安否。朝先母起，夜后母寝。每见母必离几肃立。尝怒责子弟，闻母声辄敛容，奉命维谨。年今六十九，未曾宿于外。母或微恙，罢休以侍于其侧，汤药不必使人奉之。邑中春社蜡腊，梨园歌舞，老幼群趋，视为游乐；天维即负母听问，见母喜色以为乐。天维又有阴德，救恤贫穷，惠与金钱，不毫以挟恩。众推为保正，至诚守职，信望殊笃。盲母米寿，犹在于堂。有二男三女；二女已适人，一家辑睦，不扬风波，望为乡党仪范云。大正四年（民国四年）五月，内田民政长官引接于厅，厚贶赏恤。越十二月二日，特赐钦定绿绶褒章。

　　孝子徐鸿霖，嘉义厅嘉义街北门人。资性温良，好学，最精经义。幼而丧父，事母杨氏（字知母）颇孝，视膳问寝，冬温夏清，无所闲然。改隶时，土匪猖獗，霖即负母避难，辛酸备尝。匪平负归，环堵萧然。集子弟授句读，但见古道照颜色。母疾，日夜侍药，数废寝食。针灸医药，无善不尽，闻者感泣。母殁，丧祭如礼。人谓大君子之风，惟有徐先生焉。大正四年（民国四年）五月，内田民政长官引接嘉赏。时年四十五。

　　节妇卢缘，嘉义厅铁线桥庄人卢代包女也。母赖氏（字信）盲。年十八，丧父，无兄弟，缘独养母。家素贫。二十岁赘赵达为婿，生一男。达放逸无赖，日夜淫荡，不毫忆家。缘怡然不改颜色。鸡鸣而起，自理家事。后负幼儿佣于农家以餬口，曾劝夫改悛，愤然出不归。缘以为贞心未至，百方搜索，遣人谢罪。达游惰成性，无复意于治产，流浪江湖，不住一处。或夜，负儿问夫所在，殷懃乞归家。不应。孤闺十余年，慰藉盲母，抚育幼儿，孝贞两全；闻者莫不陨涕。大正四年（民国四年）五月，内田民政长官引见赏恤。越十二月二日，特授褒状。时年三十八。

　　节妇冯氏（字纯），嘉义厅铁线桥堡竹仔脚庄人。年二十一，适吴温堂。仅经三月而寡。人劝赘婿，氏即矢志靡他，柏舟虽泛横流，亦无憾也。固辞不应。奉夫遗产，勤俭克守家。冰操二十余年，妇道愈坚。养邑人某子保安为螟蛉，抚育成立，已为娶妇。越年又哭其子。人咸嘉其节而悲其遇云。大正四年（民国四年）五月，内田民政长官引见赏恤。时年四十四。

　　节妇刘氏（字福），嘉义厅打猫南堡双溪口庄人庠生曾其章妻。年二十八丧偶，无嗣。亲近屡劝再醮，氏志柏舟，固持不应。养子不绝祭祀，守节不失遗产。孀居三十余年，以全媳德云。大正四年（民国四年）五月，内田民政长官引见赏恤。时年六十二。

　　孝子杜固，台南厅永宁里湾里庄人杜万枝子。年甫九岁，母翁氏（字慎）病，孝养尽心。未几而殁。继母苏氏（字顶）主家，固事之，不敢异实母。后父有疾，数次危笃，固侍药连宵不寝，遂回生。人以为孝感所致云。尔来父老境顿加，不再堪劳役，继母苏氏亦羸弱。固为人佣，艰苦孝养不少懈，一家三口，承颜悦志，春风满堂，里中靡不嘉赏其行状云。大正四年（民国四年）五月，内田民政长官引见赏恤。越十二月二日，特授褒状。时年二十四。

　　孝子林达，台南厅永宁里湾里庄人林砵子。砵轿夫，大正三年（民国三年）客死于蕃薯寮，家有老祖母杜氏（字罕）、母郭氏（字续）及二妹。达虽贫不忧，为人佣役，粉骨齑身，仅得劳银以给衣食。初，父在世，年中不住家，荷轿远出，仅自给焉耳，毫以其赢余，不致家。是以达自幼助母，艰苦备尝。及其殁，则扶持老幼，全系其身。达乃勤劳自励，俾母无忧患。人莫不感其孝且勤云。大正四年（民国四年）五月，内田民政长官延见厚赏。时年二十八。

　　节妇林氏（字敏），台南厅半屏里右冲庄人。少时容姿端庄，才色兼备。年二十，配徐荣池。家贫，屡穷糊口。氏勤女红，以供衣食，奉舅姑有孝名。未几而翁媪俱丧，荣池亦遗一男三女而逝。时年三十五，容色未衰，亲近切劝再醮。氏以见两夫不为妇人之义，孀守抚孤，纤手克治家。三女皆夭，男柔独成立，相俱勤俭，家道渐盛。已为柔娶妇，儿孙绕膝云。大正四年（民国四年）五月，内田民政长官引见赏恤。越十二月二日，特赐褒状。时年七十六。

　　节妇张氏（字墨），台南厅半屏里左冲庄人杨福妻。天资柔顺，寡言，克守阃范。姑林氏（字却），性最严急，每遇氏小过，怒号嘲骂，不毫宽假。氏屏气谢罪，不敢抗辩。以孝能送舅姑丧。年三十五，夫遗一男三女而捐馆舍。家产有千金，是以愿为赘婿者多。氏守节颇坚，虽逢白刃不应。亲近为之确执，不相来往。氏孤立无援，形影自怜。后不数年，三女夭殇，意气为沮丧。少焉复自鼓舞，待男渐成立，刻苦精励，蓄积日加。今已晏居，优游养老，邑人咸服其贞节。与节妇林氏，并称半屏双璧云。大正四年（民国四年）五月，内田民政长官延见加赏。越十二月二日，特赐褒状。时年七十九。

　　孝子潘开池，台南厅大竹里三块厝庄医生也。年甫十三，父潘云忽逢事业蹉踬，负债如山，忧闷成疾，呻吟痛苦，老衰殊甚。池日夜侍枕头，汤药躬试，以废寝食；邻人莫不为感泣。父逝，哀毁治丧，遂立志必期挽回家运，慰藉老母。母孙氏（字银）体质蒲柳，又有一姊一弟，生计峥嵘，殆不可名状。池即励姊抚弟，勤俭力行，日维不足。年十五，继承医业，且开药铺，经营未如意。明治三十一年（光绪二十四年），姊卒，母孙氏哀伤患眼，遂失明。到此孝心愈笃。凡十余年，夙夜兢惕，积资还债，田园第宅再归其有，家产倍旧。育母犹在，视膳问寝，冬温夏清，奉养莫不到。凡遇贫困病人，辄施药，博以仁术售佳名。且笃志教育，义捐学资，以相劝奖，实笃行君子也。大正四年（民国四年）五月，内田民政长官引接厚褒。越十二月二日，特授褒状。时年三十七。

　　节妇许氏（字卫），澎湖厅瓦硐澳人。年十六，配吴■〈马卜〉。温柔恭顺，能守妇道。家固贫，爨火屡绝。是以吴■〈马卜〉前往厦门，佣役自给。后航吕宋，全断音信。年二十，有人传其讣，氏乃设位祭哭，矢志柏舟。劝诱不应。孝养老姑，爱抚义弟，刻苦励精，渐成一家。以螟蛉子不绝祭祀。可谓孝贞两全。大正四年（民国四年）十二月二日，特授褒状。赏恤时已辞世，故卷头不能揭小照，殊为可惜矣。卒年五十八。

　　节妇萧氏（字粇），澎湖厅镇海澳人。年甫十八，配吕西。禀性简朴，志操纯洁，虽贫贱不被人轻侮。吕西靴匠，每在行旅。氏孝养老姑、扶育二儿，风雨辛苦，毫无倦色。年二十五，夫殁于台南，氏乃迎殡哀祭，矢志守节。寡居四十余年，冰操无玷，仅以纤手克兴家。人莫不惊叹其忍节云。大正四年（民国四年）十二月二日，特授褒状。时年六十六。  
　  
