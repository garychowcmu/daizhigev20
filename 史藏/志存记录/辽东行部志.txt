辽东行部志　　（金）王寂 撰 

　　●辽东行部志 

　　金王寂着 
　　明昌改元春二月十有二日丙申予以使事出按部封僚吏送别于辽阳瑞鹊门之短亭是日宿渖州渖州在有唐时尝为高丽侵据至高宗命李绩东征置安东都护府于平壤城以领辽东其后或治故城或治新城实今之渖州也又韩颖渖州记云新城即渖州是也至于唐季不能勤远辽东之地为渤海大氏所有传国十余世当五代时契丹与渤海血战数十年竟灭其国于是辽东之地尽入于辽予因念经行之路尚隐约有荒墟故垒皆当时屯兵力战暴骸流血之地于今为乐国久矣吊亡怀古亦诗人不能忘情也因赋一诗云李唐遭百六边事失经营大氏十传世辽人久弄兵战场春草瘦戍垒暮烟平今日归皇化居民自乐生 
　　丁酉次望平县望平本广宁府倚郭山东县也朝廷以广宁距章义县三百余里路当南北之冲旧无郡邑乃改山东为望平治梁鱼务以适公私之便是夕借宿僧寺寺中窣堵波其上有大定二年春显宗御题下云皇子楚王书即是当时未正春宫之号从世宗自辽之燕于此驻跸时所书也方将瞻拜其下怀想天日之表不意已为寺僧埽去令人叹恨不已因作诗以纪其事云解鞅招提日已西强将懒脚污丹梯深藏舍利天龙护高出枝撑野鹤栖尚忆云章留素壁岂期俗物埽黄泥低徊搔首无人会风树萧萧鸟自嗁广宁本东阳罗郡渤海时为显德府辽世宗兀律以其父突欲归中原被害迎其丧归葬于山之南改显德曰显州奉先军以节度使治之奉先者以山陵在其侧故也 
　　戊戌次广宁宿于府第之正寝以驱驰渴甚斯须得秋白棃其色鲜明如手未触者予间驿吏吏曰其法大概候其寒燠而辄易其处食之使人胸次洒然如执热以濯也为赋一诗医巫珍果惟秋白经岁色香殊不衰霜落盘盂比玉卵风生齿颊碎冰澌故侯瓜好真相敌丞相梅酸谩自欺向使马卿知此味莫年消渴不须医 
　　己亥以文祭广宁公云伏以医巫闾维朔之镇山广宁公有唐之封爵威行千里血食一方职司虽异于冥阳类应不愆于顷刻某祗服王命周按部封雪孤穷无告之冤去干没横行之蠹仰祈英鉴洞照微衷期使事之告成赖神休之阴相尚飨 
　　庚子予昨晚以簿书少隙携香楮酒茗致奠于广宁神祠且讶其栋宇庳漏旁风上雨无复有补完者予谓赞者曰医巫闾天下之名山也况其神位置尊显而此邦之人独不加敬何也赞者曰人非不敬以其神不妄作威福故视之平平耳予笑曰淫祠祅鬼厌饫血食而兹神顾乃如此因赋长韵以发其不平之气云千古广宁庙□楣牓旧题名乘中祀典秩赐上公圭百鬼舆台贱羣山部伍低地封连蓟北天遣镇辽西桧影森旌节松声殷鼓鼙雕梁通蜥蜴画栋落虹蜺像古虫书藓庭卑蚓篆泥垂杨空鸟?衣鸟?衣蔓草自萋萋香火何尝到牲醪不见携觋巫俱埽迹樵牧漫成蹊物理多徼幸人情固执迷城狐炉鹊尾社鼠按豚蹏居士争求福彭郎为娶妻吾生多坎轲末路易推挤白玉虽云洁青蝇奈何栖人言何恤是神鉴自昭兮扼腕声悲壮垂头气惨凄虺隤伏枥马进退触藩羝苟不登槐府何如钓柳溪乞骸谋已决掣肘事仍睽仰视威灵在潜通肸蠁齐迟迟归未得残日乱鸦嗁 
　　辛丑夜久不寐步月中庭偶得一绝句云晚来泼火雨犹寒卷尽纤云转玉盘想见棃花深院落秋千影里数归鞍 
　　壬寅得故人王继昌子伋书为乃父乞哀词予以埋没簿书殊无好怀漫赋二诗以寄之天上玉楼应断手便骑箕尾去堂堂梦回失大槐安国事往堕无何有乡命也使然濡末路天哉或者付名郎旧游磨灭今余几横涕无从酹一觞吾家碧树忽先摧已矣谁能赋七哀石椁正逢王果堕玉棺独召子乔来山巅鹤去那容挽床上琴亡更不开想到灵芝梦游处更无长乐晓钟催 
　　癸卯是日得海山文集乃辽司空大师居觉花鸟?山海云寺时所制也故目其集曰海山师姓郎名思孝蚤年举进士第更历郡县一日厌弃尘俗祝发披缁已而行业超绝名动天下当辽兴宗时尊崇佛教自国主以下亲王贵主皆师事之尝锡大师号曰崇禄大夫守司空辅国大师凡上章表名而不臣兴宗每万机之暇与师对榻以师不肯作诗先以诗挑之曰为避绮吟不肯吟既吟何必昧真心吾师如此过形外弟子争能识浅深师和之曰为愧荒疏不敢吟不吟恐忤帝王心本吟出世不吟意以此来批见过深天子天才已善吟那堪二相更同心直饶万国犹难敌一智宁当三智深二相谓杜令公刘侍中也后遇天安节师题松鹤图上进云千载鹤栖万岁松霜翎一点碧枝中四时有变此无变愿与吾皇圣寿同师自重熙十七年离去海鸟?山住持缙云山兴宗特遣合门张世英赍御书并赐香与磨丝等物书云冬寒司空大师法候安乐比及来冬差人请去幸望不赐违阻末云方属祁寒顺时善保加 【 保加：加保】 摄详其始终问讯礼如平交非当时道行有大过人者安能使时君推慕如此然亦千载一遇岂偶然哉 
　　甲辰次闾阳新县闾阳辽时干州也承天皇太后葬景宗于先茔陵之东南建城曰干州取其陵在西北隅故以名焉本朝以其县去广宁府五里改州为县去岁又以县非驿路移东南六十里旧南州寨为县治居民萧条亦无传舍寄宿于僧寺主僧老且痹谓予曰渊唯识令致再四意渊公初游海山其后驻锡辽西住六和寺前三日复经于此再宿乃去且留弃襦以示其信予视之果然渊公者盖予祖父之孽子也早年祝发听天亲马鸣大论几三十年所往携钞疏不下两牛腰一日顿悟向上路遂语诸僧友曰佛法无多子元不在言语文字乃以平生所业束置高阁自是徧历丛林求正法眼藏又数十年今已罢参矣但不得一见为恨乃作诗以为他时夜话张本云了却三根椽下事一瓶一钵阅东州逻斋生厌树生耳罢讲似嫌石点头起灭无波真古井往来触物信虚舟门人定喜归期近松已回枝水复流 
　　乙巳次同昌旧名成州长庆军节度使始建于辽圣宗女晋国公主黏朮以从嫁户置城郭市肆故世传公主成州者是也是夕假宿于南城之萧寺僧屋壁闲作山水四幅疑其真即而视之乃粉墨图染勒画而成者因作二颂遗主僧智坦他日遇明眼人当出示之画真犹是妄何况画非真正做梦说梦知是身非身幻出丹青手今人一念差如观第二月犹见空中花 
　　丙午次宜民县宿福严院宜民旧号川州长宁军节度使或谓白川州故至今地名白川本朝天会闲改川州刺史其后遭契丹之乱残灭几尽由是复降为县予行宜民道中是日熟食节山林闲居民携妻孥上冢往来如织撩人归思殊无聊赖又念壮岁献赋上都尝出此途今四十年矣虽山川依然而苍颜华发殆非昔日感今怀旧漫作诗以自遣云踪迹年来徧朔南消磨髀肉困征骖居民胜日一百五倦客流年六十三水性依然人自老树围如此我何堪瓶无储粟犹归去待有良田已是贪 
　　丁未饭罢寺僧出示画十六罗汉像予观其笔意高远殆非寻常画师所能到视其背有跋云熙宁二年九月入内高班张俊送到罗汉十六轴又旁有小帖子云待诏侯余庆等再定及第一品审知宋朝之旧物非兵火流落安得至于此耶 
　　戊申次胡土虎寨胡土虎汉语浑河也水边野寺旧无名额殿宇寮舍虽非壮丽然萧洒可爱因留诗壁闲云断桥环曲水萧寺枕横坡佛壁书蜗篆僧窗网雀罗天高延月久地润得春多粥板催行李驱驰奈老何 
　　己酉行约四十里过小兰若曰建福临洮总管萧卞之祖所创也其立上有浮图高出于两峰闲望之巍然玉立可爱马上口占一绝云林野初疑盘野鹤岩巅俄喜见枝撑地偏绝胜临平路闲与行人管送迎是日宿懿州宝严寺懿州宁昌军节度使古辽西郡柳城之域辽圣宗女燕国长公主初古所建公主纳国舅萧孝惠以从嫁户置市城市遂为州焉旧名广顺军 
　　庚戌移宿于返照庵是庵盖僧介殊之故居也予尝两过宁昌皆宿于此故北轩有予自平州别驾审刑北道假宿宝严诗北轩杂花烂熳所恨主僧行脚未归不得款接晤语为留三绝句且图他日重来不为生客实大定甲午暮春二十有二日也塞路飞沙没马黄解鞍投宿赞公房主人何事归来晚满院落花春草长桃李山僧手自栽不应容易向人开绿苔满院重门锁为问东风底处来树头树底花开尽摆撼春风略不停耐久何如种松竹岁寒相对眼终青大定丁酉予贰漕辽东以朝命按治冤狱复寓于此是时始识殊公过从者连日临分殊乞言甚恳因用前韵是岁四月十二日也杏子青青小未黄绿阴如染可禅房腹摇鼻息平生足更觉空门兴味长僧者道机元自熟楞严尘掩不须开拥炉谛听谈无上天雨花随麈尾来枕簟清和消日永轩窗明快喜风停道人不埽阶前地爱惜莓苔一径青明昌改元之三月予又以使事按部经此自甲午抵今凡十有七年虽屋宇依然而主僧示灭久矣北轩花木芜废殆尽感念存亡令人气塞遂复用前韵此与刘梦得三过玄都观留诗况昧殆相似焉梁上遗经古硬黄前身僧永后僧房葛洪泽畔中秋月此夕相逢话更长秾李夭桃满院栽当年留宿正花开而今树老僧行上前度刘郎又独来露电浮生何足恃风镫短景若为停却寻旧日经营处扑地杨花叶已青 
　　辛亥僧上首性润邀予啜茶于东轩壁闲有张谭王乐之皇统乙丑岁游山诗碑中有游辋川问山神诗云古栈松溪曲绕岩乱山随步翠屏开不知摩诘幽栖后更有何人曾到来代山神答诗云好山好水人谁赏古道荆榛郁不开一自施僧为寺后而今再见右丞来按公自序云顷在阙下阅摩诘所画辋川图爱其山水幽深恐非人世所有疑当时少加增饰暨奉命来长安暇日与都运刘彦谦总判李愿良同游此川将次蓝田望玉山已觉气象清绝自川口至鹿苑寺左右峰峦重复泉石清润花草蒙茸锦绣夺目与夫浮空积翠之气上下混然宛如在碧壶中虽顾陆复生不可状其万一方知昔之所见图本乃当时草草寓意耳时公方为行台尚书右丞以王摩诘亦唐之右丞也故尾句及之又鹿苑寺诗云前旌临辋水一雨霁蓝关予戏谓坐客曰前旌之说大似松下喝道至其次云怒浪平欺石晴云犹恋山予曰赖有此耳坐上为之绝倒然观其游高冠古诗中有人闲无此景树下悟前生之句平淡浑成意趣高远向使生晋唐闲必当升陶彭泽之堂入韦苏州之室矣盖公胸次自有一邱一壑故信口肆笔绝无俗语自公仙去于今三十年未尝见如此人物纵有亦未易识也悲夫 
　　壬子饭素于经阁座有老衲悟公出示法书数幅皆古铭文衣铭曰桑蚕苦女工难得新捐旧后必寒几铭曰安无忘危存无忘亡熟惟二者后必无殃杖铭曰辅人无苟扶人无容又杖铭曰身之疲杖以扶之国之危贤以图之觞铭曰乐极则悲沈湎致非社稷为危镜铭曰以铭自照者见形容以人自照者见吉凶栉铭曰人之有发旦旦思理有身兮有心兮胡不如是枕铭曰或枕或欹有安有危勿邪其思凡此七铭皆人之服食器用旦夕不可阙者求其源盖出汤之盘铭使行住坐卧见之愀然不敢懈惰岂小补哉故并录之亦将以自警耳 
　　癸丑饭罢登阁上有炽圣佛坛四壁画二十八宿皆辽待诏田承制笔田是时最为名手非近世画工所能及予以九曜坛像设残缺乃尽索行橐中得十千付寺僧溥公令补完之徘徊登览顾谓溥公曰此寺额宝严人复呼为药师院者何故溥 【 溥下脱公字】 曰尝闻老宿相传此辽药师公主之旧宅也其后施宅为寺人犹以公主之名呼之今佛屋昔之正寝也经阁昔之梳洗楼也感其事而作一诗富贵剎那顷兴亡瞬息中当年秦女第浩劫梵王宫翠阁铅华歇朱门锦绣空给园与祇树千古共高风 
　　甲寅僧溥公出示故人王平仲所集和蒙求始末皆用旧韵至于对属事类亲切不减前书向其弟乞予为序将锓木行世予辞以不能亦且不暇将俟他日平仲才学俱优卒不为世用而遂与草木共尽惜哉 
　　乙卯观银字藏经上题云高丽王王尧发心敬造大晋开运三年丙午二月日又大般若波罗密多经一部卷首云菩萨戒弟子高丽国王王昭以我国光德四年岁在壬子秋敬写此经一部意者昭谬将冲幼获嗣宗祧机务既繁安危所系是以每倾心于天佛因勤格以祈求所感必通事无不遂故欲报酬恩德辄有此愿谨记予按宣和六年徐竞撰进高丽图经首着高丽王王氏宗系云王氏之先盖高丽大族当高氏政衰国人以王建贤共立为君长时后唐长兴三年也请命于明宗封高丽国王石晋开运二年建卒子武立干佑末武卒子昭立自昭而下凡十一传至于尧尧之袭封岁月虽不可考以其父运立于赵宋神宗元丰六年运立四年卒子尧立即是尧立于哲宗元佑二年也今银字经却云大晋开运三年丙午高丽王王尧发心敬造以予考之尧即建之十三代孙即建卒于开运二年岂有尧造经于开运三年耶断无是理况尧父名运虽高丽用中原正朔在本国亦当回避此必妄耳昭之所书经云以本国光德四年岁在壬子秋敬写此经据图所载昭之父武卒于干佑末按五代史刘知远即位之明年改元干佑终于三年而已既云武卒于干佑末是必干佑三年也计昭之嗣立当契丹嗣圣灭石晋之后终刘汉之世昭未尝朝贡至郭周广顺二年昭方遣广评侍郎徐逢来今经之跋文云以我本国光德四年既当时高丽未臣中国宜止用本国年号也然光德年号当更考于他书则真赝可知矣 
　　丙辰宝严僧上首溥公出示墨竹四幅且求诗焉余以纷纭簿领中草草作此云横枝出丛林独得回光照慎勿作长竿寒鱼不受钓右弄晴法雨渍云梢点点甘露滴舌本自清凉西江不须吸右洗雨风过即安闲风来即招飐青青自真如尘色终不染右披风尊者老不枯魁然挺高节求心已无心断臂犹立雪右古节 
　　丁巳晨发懿州是日大风飞尘暗天咫尺莫辨驿吏失途至东北山下横流汹涌深不可济乃问路于耕者却立谓予曰我非力田无以为生官人顾不得安闲耶乃熟视一笑而去予媿其言作诗以自责云逆风吹面朝连暮蓬勃飞尘涨烟雾前驺杳不辨西东驻马临流不能渡却寻山崦问津焉山下野老方耕田举鞭绝叫呼不得俯首伛偻驱乌犍可怜野老头如葆龟手扶犂赤双脚为言生理固须勤盖避今朝风色恶已而野老笑回头我自家贫仰有秋官人富贵年如此胡不收身??见 【 ??见：觅】 少休我初无意聊自谑不意此翁反见诮莫嗔泷吏笑吾侬自揣吾侬也堪笑是夕寄宿于灵山县之佛寺 
　　戊午早解鞅于庆云县县本辽之禖川皇统闲始更今名予方解衣盘礴从者携束蒲以献曰适得双鱼鲜可食也发而视之气息奄奄然即命贮之盘水中少顷植鬐鼓鬣颇有生意予叹曰尔相濡以沫相呴以湿苟延斯须之命何如相忘于江湖哉乃命长须持送于辽河之中流圉圉然洋洋然幸不为校人之欺也戏作小诗以祝之云我哀濡呴辍晨羞持送东城纵急流此去更饥须闭口莫贪香饵弄沈钩 
　　己未晚达荣安县昔在辽为荣州借榻于萧寺僧舍壁闲有施食放生记乃墨蜡石本装饰成轴三复其文辞理俱妙大概假宾主问答云有大沙门于佛诞施食放生时一居士谓沙门曰聚食施食真汝悭贪取生放生真汝杀害彼饿鬼等以悭贪故彼畜生等以杀害故不应利彼而随堕彼云云沙门即应之曰以实不食施少分食作无数食一切饿鬼无不能食以实不生放今日生令无尽生一切畜生无不能生此其大略也余不具录其后云至和二年四月八日嘉禾陈舜俞记熙宁七年五月七日眉山苏轼书予以宋史考之至和二年仁宗朝乙未岁也熙宁七年神宗朝甲寅岁也又按三苏文集熙宁四年冬东坡通守余杭七年秋移守高密以九月二十日辞天竺观音去杭之密今此记云熙宁七年五月七日苏某书即是犹在杭州时也东坡忠厚不妄许可如欧阳永叔□作韩魏公德威堂记范仲淹作狄梁公神道碑皆公手书自余非文章议论有大过人者未尝容易作一字今陈公所记施食放生事坡公特为之书者意可知矣公往在黄州时率钱救不举之子在儋耳时临江放垂死之鱼以是观陈公之记意必有会于心者故为书之其字端谨大小颇与枕中经相类真所谓传世之墨宝云 
　　庚申以军民田讼未判为留再宿午饭后信手取故书遮眼乃韩文公集开帙得诗云居闲食不足从事力难任二者俱害性一生恒苦心三复其言掩卷为之太息非韩公饱阅穷通备尝艰阻断不能作是语予丁丑筮仕凡四十年俸入虽优随手散去家贫累重生理索然汗颜窃禄则不免钟鸣漏尽之罪谋身勇退则其如嗁饥号寒之患行藏未决闵默自伤为作五十六字云举家千指食嗷嗷不食谁能等系匏掠剩大夫汤沃雪定交穷鬼漆投胶春蚕已老不成茧社燕欲归犹恋巢莫待良田径须去移山聊解北山嘲 
　　辛酉次归仁县宿南城道院归仁在辽时为安州本朝改降为县抵暮得季弟元微书及未央宫花头瓦砚诗 
　　壬戌追念吾友高公无忌天德辛未岁尝为归仁簿予时赴会宁御试过此高公馆予甚勤于今四十年矣公大定丙午为尚书右司郎中扈从之金源是岁公之夫人与子相继而殁婢仆死者又数人公自是绝无生意期月之闲一夕暴卒公平生知我最深故予悲伤不能已也遂作诗且伤其不幸云晚景桑榆方见用秋霜蒲柳已先雕虞兮命矣甘为土鲤也天乎竟不苗奇祸一门曾朱见旅魂万里若为招伤心此地鸾栖棘不见抟风上九霄 
　　癸亥次柳河县旧韩州也先徙州于奚营州后改为县又以其城近柳河故名之予寄宿僧舍视其牓曰澄心庵予以周金纲公案戏为短颂以问主僧云心动万缘飞絮心安一念如冰过去未来见在待将那个心澄僧虽尝讲经绝不知个中消息问之茫然卒不能对甲子以妙香供旃檀金像 
　　乙丑次韩州宿于大明寺韩州辽圣宗时并三河榆河二州为韩州三河本燕之三河县辽祖掠其民于此置州故因其旧名而改城在辽水之侧常苦风沙移于白塔寨后为辽水所侵移于今柳河县又以州非冲涂即徙于旧九百奚营即今所治是也是日路傍见俗谓鸡儿花者予为驻马久之吾乡原野闲此物无数然未尝一顾今寒乡久客忽见此花欣然有会于心退之所谓照壁喜见蝎者亦此意欤其花形色与鸡绝不相类不知何以得此名也为赋一诗花有鸡儿号形殊意却同封包敷玉卵含蘂啄秋虫影卧夜栖月头骈晓舞风但令无夭折甘作白头翁 
　　丙寅老兵自辽阳来得儿子钦哉安信又附到葛次仲集句诗亚卿平日喜作此是亦得文章游戏三昧者至于事实贯串声律妥帖浑然可爱自非才学该赡岂能自成一家如此其即事云世路山河险权门市井忙田家云雀语嘉宾笑蝉鸣织妇忙僧释子云有营非了义无事乃真筌送别云世界多烦恼人生足别离又云寂寞怜吾道淹留见俗情晦日云百年莫□□回醉三月惟残一日春春望云杨王卢骆真何者许史金张安在哉寄死达云举世尽从愁里老何人肯向死前休秋郊寓目云不堪回首还回首未合白头今白头其偶对精绝多此类东坡所谓信手拈得俱天成者亚卿有焉 
　　丁卯予卧榻围屏四幅皆着色画大曲故事公余少憩各戏题一绝句湖渭州云相如游倦弄琴心帘下文君便赏音犊鼻当年卜偕老不防终有白头吟新水云徐郎生别一酸辛破镜还将泪粉匀纵使三年不成笑祇应学得息夫人薄媚云深知岁不利西行郑六其如誓死生异类犹能保终始秦楼风月却无情水调歌头云墙头容易许平生绳断翻悲覆水瓶子满芳枝乱红尽东君不管尽飘零 
　　戊辰予昼寝梦到故山幅巾藜杖盘桓于柳溪之上既寤予意谓造物者责以漏尽钟鸣夜行不休故神报如此作诗以讼云尝闻劳生佚以老不谓区区老更忙自笑顽躯楦青紫谁求绝足鉴骊黄苦无长策裨神主大有闲山着漫郎梦到故乡犹可喜几时真个是还乡己巳次胡底千户寨宿温迪罕司狱家胡底汉语山也以其寨居山下故以为名路傍有野花状如金莲而差小其叶琐细大率如鱼藻土人谓之耐冻青生于祁寒拨雪而见之已青青然予携以归置之坐上终日相对伤其背时失地为赋一诗耐冻虽微物严冬不敢侵蘂嫌宫额浅色胜羽衣深戏点人闲铁闲铺地上金腊梅甘丈行霜菊许朋簪风雪窥天巧泥沙惜陆沈分无春借力徒有岁寒心采掇香盈把歔欷泪满襟栽移损生理汝勿念知音 
　　庚午次南谋懒千户寨南谋懒汉语岭也以其近分水岭故取名焉借宿于朮勃辇家屋壁有两横幅画江天风雪水鸭鸂涑?鸟相对于枯荷折苇闲其水禽毛羽毫发可数似有生意乃命拂去尘埃上有蝇头细字髣髴可见云前翰林赐绯待诏刘边七十七岁写生既称前翰林待诏是必宣政闲人因本朝混一之后流落于漠北时所作也予且观且叹为赋一诗云枯荷不禁风水鸭行且饮折苇半敧雪鸂涑?鸟相对寝风雪意未巳寒气犹凛凛屋煤昏细字熟视仅可审翰林前待诏年过七十稔想见宣政闲纡朱给官廪权门收短幅轴玉囊古锦纵非列神上犹足入能品丹青虽由学精绝固天禀蛟螭失江湖鱼鲔初不淰兰孙遭践履生意羡葵荏当年方得志骄侈无乃甚晚为口腹累吮墨博凡饪画工屹如堵见此当敛袵我欲与题跋材非曹与沈兴废姑置之投床就高枕 
　　辛未次松瓦千户寨松瓦者城也寨近高丽旧城故以名之是日山行始见水碓予踟蹰良久且叹其机巧而伤其太朴之散也作诗以纪其事云世人多机心技巧变淳古水碓谁始有石臼而木杵决流注其尾尾抑首自举其法如权衡轻重司仰俯浮沈刻漏箭动息记里鼓木牛转刍粟摽弓殪貔虎碾碓出一律桔槔何足数我昔居村落升合给爨釜晨吹课婢仆茧足辞艰苦是时此未识自笑愚且鲁细思乃诡道抱瓮应不取文公圬者传信矣无浪语食焉怠其事殃祸尝因覩耕锄沥汗血犹水旱风雨况尔饱无功天意恐不与 
　　壬申宿特拨合寨特拨合渐地也晚登小山山南杏数株方蓓蕾矣忽忆旧年京洛闲才元宵后时有卖花声今春将尽方得见此为赋三绝句云柳色含烟冻已回杏花迎日暖初开须知造化无南北更远春风也到来杏梢如怯晓寒轻相对无言却有情忆得上都春睡足隔墙时听卖花声朔漠杏花初破蕾南州梅子已垂枝寒乡倍费生成力但得阳和莫恨迟 
　　癸酉宿辟罗寨渤海高氏家辟罗汉语暖泉也以山闲流水一股经冬不冰故以是名寨予方解衣盘礴忽闻檐闲燕语亟视之盖自春山行未见也因念燕以炎凉儿女之计不免羁栖于万里之外可嗟也平生便静今衰老黄雀傍檐嫌啅噪忽闻燕语绝可怜亟出披衣任颠倒呢喃似说经岁别念我穷愁加慰劳飞云轩在容借不故里故园聊一到不然为我达一信问讯平安却相报黎明与汝当远别汝可低头听吾告稻粱多处足罗网闭口忍饥无抵冒芹泥深累要安稳艾叶傥来休急躁明年按部定经此与汝相期永为好临行叮嘱主人翁千万莫将天物暴 
　　甲戌次叩畏千户营叩畏汉语清河也宿耶塔剌处寨汉语火鎌火石也是日曲折行山溪之闲溪上有挑菜女三四辈皆素面洁服绝无山野尘俗之态中有一人植立于道侧尤非寻常八字眉可比也马上漫成四诗手携篮子满新蔬雾鬓风鬟立暝途约束前驱休问讯罗敷嫌笑使君愚荠芽蒲笋遶溪生采掇盈筐趁早烹想得见郎相斌媚饭箩携去饷春耕蹋青挑菜共嬉游不识风前月下羞落日暖歌携手去新声争信锦缠头羞将明媚鬬春妍顾影徘徊祇自怜消得风流黄太史国香流落叹随缘 
　　乙亥次和鲁夺徒千户和鲁夺徒汉语松山也宿蒙古鲁寨蒙古鲁汉语钵孟子也是日予以疲骛长路困于跋涉自念跃马食肉壮年之事今老矣尚作此态宜乎不胜其劳也乃作诗以自慰云深搀乌帽障黄尘髀肉消磨浪苦辛按辔澄清须我辈据鞍矍铄奈吾身祇凭忠信行蛮貊岂有文章动鬼神南彻淮阳北辽海可能无地息劳筋 
　　丙子次鼻里合土千户营鼻里合土汉语范河也是日方作书命取笔砚主人携一瓦龟其阔六寸长则倍之至首尾盖足皆具去其盖则水贮其肩墨磨其背然予未尝见也因作龟研引材家瓦砚伏灵龟意谓天产非人为足趺首尾如欲动盖画八卦从庖牺刳肠贮水濡毛锥削背如砥磨玄圭中边俯仰皆中规十手对面宁容迟得非匠氏中野观坏碑揉泥想象得意生新奇我知此物虽异制其所由来非近世陶泓乃祖尔苗裔中表罗文□其弟何不捧玉堂阁老金莲底夜草麻辞拜房魏又不随春房场屋集计吏衡石低昂较才艺胡为流落沙漠之穷乡何异越人章甫逐臭之都梁苟不覆酱瓿将支折脚之木床惜也不为世用而令人悲伤嗟予与汝兮此生龃龉虽欲自效兮不知其所明日启行则吾将以佩刀易汝径携以归要注虫虾于环堵砚兮砚兮行当渡辽鼓枻于洪波汝勿念枯鱼之过河倏然踊跃兮如陶壁之飞梭回首眷眷兮蹴蹋于蛟鼍使予瞻望不及矣涕泗滂沱呜呼汝转弃予兮予将如何 
　　丁丑次咸平宿府治之安忠堂咸平禹别九州岛其地则冀州之域舜置十二州即幽州之分周封箕子始教民以礼义秦并六国置为辽东郡及高丽既强侵据其地唐高宗命李绩东征高丽置为安东都护府其后为渤海大氏所有契丹时既灭大氏卒入于辽遂为咸州以安东军节度治之本朝抚定置咸州详稳司后升为咸平府兼总管本路兵马事昔予运漕辽东居此者凡二年以是迁移区并粗得知之是日易传于山下民家旁有古城甚大问路人云此高丽废城也予驻立于颓基极目四顾想其当时营建恃以为万世之计后不旋踵已为人所有良可叹哉乃作诗以吊之句丽方窃据唐将已专征 【 谓李绩也】 国破千年恨兵穷百战平信知宗子固不及众心诚试望含元殿离离禾黍生 
　　戊寅吾乡人王生者见访生善星水初为人择葬来此因循不归余二十年矣今再见之其贫如旧所异者苍颜华发耳予欲勉其归以短诗赠之忆昔分携如隔世相逢惊见两茫然松楸河朔三千里萍梗天东二十年白发可怜浮海粟青囊不博买山钱明年会约同归去里巷追随作散仙 
　　己卯予公余块坐因念旧年逐食于此尝游李氏园时牡丹数百本方烂熳盛开内一种萼白蘂黄者风韵胜绝问其名曰双头白楼子予恶其名不佳乃改曰并蔕玉东西后日复往则羣芳尽矣所谓玉东西者虽已过时其典刑犹在竚立久少休于小亭亭中有几案置小砚屏乃题绝句于砚屏上今不知在否因询其家李氏子取以示予醉墨宛然计其岁月十有七年矣 
　　庚辰数日前李花方破蕾予命以瓶贮之既而烂开今日已复飘零方叹息间适有献桃花者于是以桃易李桃以新泉渍而沃之欣荣转甚照映李花粉光如玉予谓桃李之品素不能低昂今一为弃物一为珍玩者无他盖时与不时耳因物感情为赋一诗且以雪李花之恨云江陵二月李花飞安东三月花尚稀春寒要勒开未得枝上的砾团珠玑秘壶满插犹嫌窄红紫纷纷厌俗格朝夕调护易新泉约束不容纤手摘缟裙练帨正可怜遽尔玉减春风前已恨色衰甘弃掷桃花无赖鬬芳妍李被桃欺休懊恼岂有先开不先老桃花得意能几时咫尺酴醿开更好 
　　辛巳予昼寝既觉观卧屏上三僧围棊于松下二老者对弈一癯者旁观一小僧洗涤茶具一童子负韦山笠立于坐侧衣裾体貌种种不凡至于胜负之态似见于颜色惜乎不知画手为谁也为题一诗于屏上云人间龙象风骨奇癯者精悍老不疲得非石林洪觉范参寥佛印相追随茶瓜却去香火冷曦驭不转松阴迟口钳未欲作诗债坐隐聊尔逃禅痴黑矜骤胜见颜色白负少衄方低眉宣州一着太容易瓜葛争道真儿嬉吾闻懒瓒有道者寒涕不收从垂颐又闻作止俱是病况此念念倾人危何如四脚棋盘一色子一局辗转无成亏 
　　壬午问囚既罢因询故吏予旧识王本者今在何地吏曰弃家久矣今住松山尹皮袋之旧居又问尹皮袋何人也吏曰本陕右人居此山者凡五十年无贵贱少长皆以尹皮袋呼之自称曰得得或问得得之说渠云知得来处知得去处世以此为达人有素约虽风雨不愆一日山下渤海民家召饭阴置蛊毒既觉辄嗽新泉危坐数日所苦良已既而复召复去门人娄先生者事尹岁久切戒之曰今中毒凡五幸无恙当辞以不赴尹曰予不诺其请则是家必不满意也后竟为蛊所困乃闭目不食嗽水凡七昼夜晨起谓娄先生曰汝尝吾粪秽否娄有难色尹笑曰汝尚有此尔乃自取以舐之曰无秽矣吾将行上矣娄且泣且恳曰愿师见教尹曰少吃盐莫吃醋别人爱你你休做跏趺而逝后数岁有人持尹书以遗娄先生曰吾待汝于华山汝宜速来娄即往焉后不知其所终尹尸经三十年兀坐如枯株亦不腐大定丙午岁咸平集真观刘道士载归本观火其尸而葬之有识者无不为之叹恨又说初奉迎出故山时冠服俨然及临风衣袂飘扬翩翩如飞蜨焉独幅巾宛然无纤毫败朽市民郭氏者以新巾易之秘藏于家晨昏香镫奉事弥谨初道友往来见时得瞻顶自后其家颇厌人事托以羽化焉 
　　癸未登紫霞山观宇文叔通撰刘司空神道碑刘公名宏字子孝唐燕王仁恭之七世孙也仕辽任懿州宁昌军节度使收国初以阖境归附本朝懿之生齿数万无踦履之丧公之力也古人谓活千人者必封如公又岂止活千人而已则刘氏之昌也无疑矣 
　　四月甲申朔以先考讳日饭僧于禅会斋罢易衣于方丈壁间有着色维摩居士像其隐几示病挥犀语道俱有生意详其顾盼领略是必与文殊对谈之际惜乎两幅之失其一也予因以两偈赞之云不悟维摩其病却将天女相猜要识本来面目化身金粟如来登玉座余半席香积饭惟一杯可笑曼殊空利区区却为食来 
　　乙酉宿清安县治之生明堂清安世传辽太祖始置为肃州本朝改降为县驿卒告予曰堂之北轩有樱桃正发予亟往视之乃朱樱数株长五尺许每枝才三四花憔悴有可怜之色予问其故答曰此方地寒经冬畏避霜雪辄埋于地以是顿挫如此予因念丁未岁尝假守淮西厅事之后朱樱四合璀璨炫目尝夜饮其下月色如昼疏阴满地笙歌间作都不知曙星之出也感怀今昔为作诗云前年守淮西官府颇雄壮园池通远近亭榭分背向炎方得春早二月花已放白红与青紫夺目纷万状得非造物者为出无尽藏朱樱结嘉实炫耀极一望钱王锦绣树金谷红步障予时籍清阴坐待佳月上老妻劝我饮稚子俨成行长腰芦花白宾厨荐新酿肴核既狼籍鲙炙庖夫饷乌乌长短句付与雪儿唱眼花乱朱碧世事齐得丧儿童虽见诮官守幸不旷年来客辽海黄尘没飞鞅芳时因奔走安得有佳况一从出山谷风色如挟纩春归樱始华生意未敷畅冬藏苦冰雪所幸今无恙我将话南州人或疑诞妄遶枝三叹息回首一凄怆退坐想繁华萧然觉神王 
　　丙戌复归咸平路经西山崇寿寺昔予官守于此寺已荒废今十有五年颓毁殆尽又非曩昔之比低徊感怆遂留诗于寺壁云紫霞山寺久不来往昔破碎今摧颓一钵残僧饫藜藿百身古佛眠莓苔门楣金乌经雨泣殿脊铁凤含风哀安得使君鞭紫马咄嗟檀施随缘来 
　　丁亥谒先师宣圣庙学生吕阳衙作尹等陪位礼毕少憩于营道堂程考诸生月课既而话及与予友善者杨王李三秀才相继下世又当时春秋二仲同来者转运副使郭重元幕客赵彬赵莘亦成鬼录念念不觉惘然因成一绝句旧僚郭赵身为烬先友王杨骨已枯莫笑嗫嚅翁不达人间鬬在不如吾 
　　己丑谒侍御史范元济于西塔寺既别登九曜阁有蔡正父所撰弘理大师碑 
　　庚寅宿铜山县铜山辽之铜州也本朝改为东平县焉 
　　壬寅夏日剑舟居士属馆上供事从永乐大典中录出辽东行部志一卷金王寂撰寂字符老蓟州玉田人海陵天德二年进士世宗大定二年为太原祁县令十五年尝奉使往白霫治狱十七年以父艰归明年起复真定少尹兼河北西路兵马副都总管迁通州刺史兼知军事又迁中都副留守二十六年冬由户部郎出守蔡州二十九年被命提点辽东路刑狱章宗明昌初召还终于转运使中州集称其着有拙轩集北迁录诸书拙轩集馆臣在大典中辑成六卷付聚珍板印行又有畿辅丛书本金源丛书本而此录亦在大典中录出四库并未著录仅载明昌元年二月十二日在提点辽东路刑狱任于二月十二日出按至四月七日止一月零二十五日所经之地所办之事所作之诗文均载焉于地理并未详述而所载诗五十七首文三首均拙轩集所不载可补一卷金源著述传世日稀梓而存之亦考古者所欲快覩也志中年月屡经传写不无讹舛今取辛楣先生四朝朔闰表核之表云金章宗明昌元年岁次庚戌二月朔为乙酉十二日丙申与志合三月朔宋丙辰金乙卯四月朔甲申则金与宋同与首一条干支恰合余皆据表订定庶不贻误读者诗别钞出转贻吴仲怡中丞附刻拙轩集之后宣统纪元闰花朝日江阴缪荃孙跋于对雨楼下之南窗 

　　辽东行部志 
