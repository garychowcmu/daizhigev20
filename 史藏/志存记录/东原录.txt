东原录 宋 龚鼎臣

提要
东原録
 　 
 

提要

　　《东原録》一卷，宋 龚鼎臣撰。鼎臣，字辅之，郓州湏城人，景佑元年进士，歴官谏议大夫、京东东路安抚使、知青州改太中大夫、提举亳州太清宫、以正议大夫致仕。事迹具《宋史本传》。是编，多考论训诂，亦兼及杂事。其说经，多出新解，如谓《书》本无百篇，孔子存《甘誓》欲以见父子相传之义，存《盘庚》欲以为迁都之戒；并洪范错简之说，亦自鼎臣发之，皆颇不可训。其解杜甫“今日起为官”句，谓“今日”为“金日”之讹，以“金日磾”实之，尤为穿凿。然如解《易》之“鼎金铉”即仪礼之“扃鼎”；解礼记“升中于天”为左传“民受天地之中以生”之“中”；解杨子“如玉加莹”句，据唐类书，证李轨注误本；解《后汉书》注，引《潜夫论》“化国之日”句为章怀太子避髙宗讳；解马融“轶越三家”句为指三王；以及引《说苑》子桑伯子事，证王肃注之漏；引《汉地理志》有煮枣，证颜师古注之漏；引王弼解“子弓”为“朱张字”，证杨倞《荀子注》之误；引“蹷”训为“倒”，证髙诱《吕览注》之误；引殷仲堪《天圣论》解仁宗年号，证“拆字为二人圣”之非；引《汲冢记》定汤墓在河东，证刘向说之非，皆颇有考据。所记杂事如太宗赐进士诗、御注艺祖、批答赵普、论王仁瞻、及幸绫锦院、警戒梁周翰事、《郑氏诗谱》别有全本，欧阳修所得乃残帙、文彦博家庙不作七间，乃用唐杜岐公家旧式之类，亦皆可资参考。

　　惟所称“邵亢学士家作三代木主，不更画影■〈巾登〉，盖非古礼”云云，其说最谬。以上下文义推之，当作“盖用古礼”，传写误“用”为“非”，非其旧文，未可以是病鼎臣也。  
　 

东原録

　　《舜典》后有《汨作、九共、稾饫》十一篇。孔安国以为亡篇。疑其非亡也，乃孔子所删去者尔。况二典，岂容此杂篇缀其后。言百篇者，独安国而已。孔子未尝言也。

　　《尚书甘誓》其中别无可以为后世法者，但孔子之志，以尧舜相继，即见其与贤。无此一篇，则不见禹之与子，故载之以示父子传授之法也。

　　《尚书》本为舜，故并録尧。《诗》之首，本为文王，故并録先公费秦。二《誓》系在《书》后者，若只讫文侯之命，其谁不能编也。盖前此皆帝王之书，所以人见其甚易用。费秦者，言典诰也。孔子更于诸侯中取之，有以劝诸侯之为善可继帝王之书也。

　　《易鼎卦》有金铉。按《仪礼公食大夫礼》『甸人陈鼎七，当门南面，西上设扃鼏。』注云［扃，鼎扛，所以举之者也。］凡鼎鼏，盖以茅为之，今文“扃”作“铉”。《释文》“铉”戸畎反，一音扃，故《周礼匠人》『庙门容大扃七个。』是扃即铉也。《说文》乃以铉为鼏，莫狄切。非也。盖鼏本茅，为以覆鼎铉。以木为以举鼎。其误可见。

　　《易上系》曰『天一地二。天三地四。天五地六。天七地八。天九地十。』此乃参伍错综之数尔。故《子夏易传》置于前段之末。韩康伯以为后段之首，非也。

　　《诗晨风》云『山有苞栎，隰有六驳。』《毛传》云“驳”，如马，锯牙，食虎豹。崔豹《古今注》云『六驳，山中有木，叶似豫章，皮癣驳，名曰六驳木。』《尔雅》云“驳”赤，李子赤。音剥。马色。　

　　《周礼》“疾医”，郑康成注云『病由气胜负而生，攻其赢，养其不足者。』凡十五字，最得其要，于诸疾无不包括。谓气胜则过也，当攻之；气负则不及也，当养之。 

　　世俗称诗曰佳什，或曰见赠、见寄之什。有以一篇为什者，似以什为诗之别名，殊失其旨。据《诗》大小雅、周颂，凡于其始，则曰“某诗之什”，至其中则曰『某诗之什若干篇以上”也。《周礼》『宫正会其什伍』。先儒以五人为五，二五为什，惟鲁颂亦曰“駉之什”，至其终，以数不足，故曰“駉四篇”，然则，诗一篇以上称什可也。

　　或问：李鼎祚解易，以“圣人设卦”为“伏羲观象”，“系辞焉”为“文王”。是？否？

　　予曰：伏羲设卦观示其象于人，文王演易系辞于卦下，故孔子言“系辞焉”者六，皆不能有字着其上。一曰系辞焉而明吉凶；二曰系辞焉以断其吉凶；三曰系辞焉所以告也；四曰系辞焉以尽其言；五曰系辞焉以断其吉凶；六曰系辞焉而命之。然则岂容与设卦离其句哉。 

　　《洪范》九畴，宜皆有所说。独八政载其八事，其五纪亦然。疑“王省惟岁”以下所说“岁月日星，及星日月之行，则有冬有夏”，当在“厯数”字下，况有冬有夏，乃似厯法。其“五，皇极。皇建其有极”，当续以“无偏无党”，以下则大中之法，备如敛时。“五福”当在“五福六极”之后，乃是说福极之意尔。此汉儒所得错乱，不能细考以访于伏生之类之人，使后世为不完书。皆汉儒之罪也。

　　“皇极”以前四畴皆治法也。“皇极”以后四畴皆治之有善恶也。如“三徳”之不善，则臣僭而复凶，民亦僭。“差稽”，疑亦有吉凶。下二畴善则善应，恶则恶应，与前四畴之体法异也。

　　前人有以“赜”为“探考”之义者。自尔，人颇效之。且《易》有“天下至赜”及“探赜索隠”之文二者举，谓“赜”者，幽深难见。唯荀爽谓“赜”测也。其前人或取之乎？皇甫泌右丞治易，有《纪师说》一卷，谓“赜”者，所以测物情也。斯得之矣。

　　郓州门楼，真庙大中祥符初东封回，赐“升中延福”之名。《礼记》曰“升中于天”。［注］升，上也。中，犹成也。告以诸侯之成功也。《周礼》以五礼防万民之伪而教之中，以六乐防万民之情而教之和。又《左氏传》“民受天地之中以生，所谓命也。当天下中和则是太平，乃上其民中以告天也。”“中”自有义，注者何必犹“成”也。

　　董仲舒云“孔子曰“凤鸟不至，河不出图，吾已矣。”夫自悲可致此物而卑贱不能致也。”在西汉，凤尝见于颍川，则是凤鸟至。魏晋间，张掖出石图，则类乎《河图》之出矣。然未必皆圣人所致也。

　　扬子“潜天而天，潜地而地，人之神潜天地，则其徳如天地矣。”《书》曰“惟克天徳”。故仲淹谓“天隠地隠者，此也。”又“天神天明，照知四方。天精天粹，万物作类。精气为物，天神之精也。神而明之，天明之粹也。生而禀乎天，死而复于天。复者，精复于神，粹复于明。”

　　嘉佑中，予在国子监，与监长钱象先进学官校定《李轨注扬子法言》。后数年，因于唐人类书中见“如玉加莹”一义，惜其未改正也。“或问屈原智乎？曰如玉如莹，爰变丹青。”轨注云“夫智者，达天命，如玉如莹，石而不磷”，往日不知其误。遂改轨注以就文义尔。

　　青社有白门，士人多问其名。据《淮南子》载“八极，…其西北方曰白门”。髙诱谓，金气白，故曰白门。盖天下诸城西北门皆号白门。后汉张衡《思玄赋》云“蹶白门而东驰兮，云台行乎中野”，虽志在髙邈，然亦自西徂东也。又，吕布在下邳郡与麾下登白门楼。下邳城三重，即大城之门也。故水经谓“南门为白门”。今青社白门在北城而西偏南向，则郦道元所谓南门者，其理亦通。

　　唐髙宗讳治，当时改治书侍御史为御史中丞，复旧名也；治礼郎为奉礼郎，迄今因之。其后太子贤注《后汉书》，至王符《爱日篇》曰“治国之日舒以长，乱国之日促以短”，乃改治日为化日。夫以乱对治，则化不若治。要其语新，则治不若化。

　　仁宗嗣位踰年，改元天圣。旧说明肃后垂帘共政，谓“天圣”为“二人圣”也。于时，胡旦尝言未晓其义，盖不知自有所出。晋殷仲堪《天圣论》，其略曰“天者，万物之根，本冥然而不言。圣者，承天之照，用天之业。”此恐是真宗为天，仁宗为圣也。

　　《尔雅释木》曰“樲”酸枣。郭璞云『树小实酢。孟子曰养其樲棘。』其《孟子》本文云“养其樲棘”，［注］樲棘，小枣，所谓酸枣也。

　　荀子《非相篇》曰“仲尼长，子弓短。”杨倞解云『子弓，仲弓也。言子者，着其为师。』《史记、汉书》有“馯臂子弓，其学唯受易而已。”韩文公亦曰『子弓之事业不传，而荀子论说常与仲尼相配，必非馯臂也。』常怪倞序荀子，其辞甚巽，曰『穿凿之责，于何可逃。』王弼解子弓，乃朱张字也。言荀卿以比孔子，盖其道与孔子同，所以于逸民七人，独不论朱张之何如也。然则，谦道于人取益多矣。孔子曰“吾犹及史之阙文”，若《春秋》“夏五、夫人氏”之类，后人从之，莫有补其缺者，宜倞以巽辞而不敢逃责也。

　　论语有子桑伯子。《王肃注》谓“书传无见焉。”刘向《说苑》载其事甚备。然《说苑》，异书也。

　　子曰可也。简，简者，易野也。易野，无礼文也。

　　孔子见子桑伯子。子桑伯子不衣冠而处。

　　弟子曰夫子何为见此人乎？ 

　　曰其质美而无文，吾欲说而文之。

　　孔子去。子桑伯子门人不说。曰何为见孔子乎？

　　曰其质美而文，吾欲说而去其文。

　　故曰“文质修者，谓之君子。有质而无文，谓之易野。”子桑伯子易野，欲同人道于牛马，故仲弓曰“太简”，然则，肃在汉后不甚逺，而不见此书何也？亦可审其学问之有遗。

　　歴代名臣法帖有山涛启事，云“臣启。崔谅、史曜、陈淮，可补吏部郎。三人皆众论所称。谅尤质直少华，可以敦教者。”汉武朝以儒者文多质少，乃用万石君二子以抑其文华之士，虽曰“文质彬彬，然后君子。”若崔谅者，诚愈通儒，咸以涛为知言。

　　世俗谓，一钱为金，百金为一锾，与古甚异。汉时万钱，比周时金，重一斤，其言百金者，为钱百万矣。然则，一金犹古万钱之称也。孔安国注《吕刑》，“六两”曰锾。锾，黄铁也。一曰钱也。今之百钱，岂止六两而已。又或以锾为镮，尤无稽也。

　　论语载萧墙。萧，萧也。后人因恶事斥之，遂若非礼可言者，不究其始谓某事也。周礼春官之属，有司设几筵。后人因丧事设之，若唯凶礼可言者，不究其始谓某事也。惟通者，则不然，各从其本而已。

　　或问，马融云“轶越三家，驰骋五帝”，何也？

　　曰，言三家。论语三家者，以雍彻。后汉刘陶推三家《尚书》。以雍彻，《尚书》则未见，惟见马融“轶越三家，驰骋五帝”，以意求之，则宜为三代夏商周之家也。

　　吕氏春秋曰『出则以车，入则以辇，务以自佚，命之曰招蹷之机。』若以下二者『烂肠之食、伐性之斧』，证之当以“蹷”为“倒”也。又，蹷，逆，寒疾也。髙氏注，以“招”训“至”，“蹷”机门内之位者。误也。

　　孟子谓『人有无名之指，屈而不信，非疾痛害事者也。若有能信之者，不逺千里，必求信之，耻指之不若人也。』今之人，心不若人而不耻，是之谓『不知类』矣。唐卢仝常为栉铭，盖本于此。

　　孔子不喜与人辨。孟子好与人辨是非。文中子复不喜与人辨，其学孔子之道者欤？或曰孟子之时，亦其可与辨者，即辨之冀以明其教也。文中子遭乱世而退河汾，宜乎不为之辨也。 

　　张衡《东京赋》李善注本云“解罘放麟”。又曰“慕天乙之弛罘”。其五臣注本“弛罘”作“弛罟”，故韩魏公进嘉佑编勅表从罟。然网罟，可通施于捕禽鱼，作弛罟则不重复，于义为当。

　　左氏春秋传，“夏启有钧台之享、周康有酆宫之朝”二事，先儒皆未知其所出。今传于学者，或得之，可补古史之阙。

　　汲冢书称太甲杀伊尹。唐李宗闵谓『孟子教诸侯叛』。不别是非，毁短贤圣，甚可罪也。

　　落成之祭，人久不行。左氏传曰『楚子成章华之宫，与诸侯落之』。

　　扬子曰『圣人以不手为圣人』。李轨注谓『手者，桎梏之属。』《贾谊新书》云『纣作梏数千，睨天下诸侯之不谄己者，杖而梏之。文王桎梏，囚于羑里，七年而后得免。』其注，意以文王圣而免桎梏，则与扬子合矣。

　　有问『竹与松柏皆能冒霜雪而不衰，竹虚而松柏坚实，其故何也？』

　　或对曰『竹则虚其心，松柏则实其腹。竹则弱其志，松柏则坚其骨。非道之自然乎。』

　　《书康诰》曰“用其义刑义杀，勿庸以次汝封，乃汝尽逊曰时叙，惟曰未有逊事。”《荀子致仕篇》“书曰“义刑义杀，勿庸以即，汝（心）惟曰，未有顺事”，言先教也。”安国之注为二解，荀子并为一解。凡刑杀既义，则当用。但解“勿庸以即”为“即行”，斯与本文意异。

　　四渎尊于百川，谓其发源而东，不假他水，直注于海也。然人呼淮者，止曰淮；济者，止曰济，不以他水寄名于其上，曰某淮、某济也。惟淮，虽有秦淮，则秦非水名也。其江河则不然。凡水之相附，迩者，必寄名于其上，若沅汉，则曰沅江、汉江；洛汶则曰洛河、汶河之类。是皆世俗之语，不可不知。

　　《樊哙传》云『从攻项籍屠煮枣。』颜师古辈皆未详其处。《后汉郡国志》“济阴郡寃”句有煮枣城。

　　刘向曰『汤无葬处。』颜师古谓『不见传注也。』按《汲冢记》，后魏天赐中，河东人张恩盗发汤冢，得志云『我死后二千年困于恩。』恩得古钟磬，皆投于河。

　　《书》有亡本及逸诗者，盖孔子之所删也。不修春秋者，孔子之所未改者也。逸论语者，殆载“齐鲁古三论”篇章之所遗也。读唐明皇《道徳经序》，见《君子传注》，至公之辞也。孔子所存之书，逐篇皆因事而训后世，如《盘庚》三篇，盖以五迁之劳，民咨胥怨，故録其“丁宁告民迁之”之意，欲后世凡议迁都，即知民之必怨，用戒其不可轻迁也。

　　《地里新旧志》，江淮间宅与墓，则随五音取向。宅则皆须西北髙，东北下流水，辰巳间出，兼同用丙向为上。非也。凡宫寺祠庙邮馆，皆无常主，故用丙向。宅舍则当各随本音。

　　邵亢学士家作三代木主，大约依古制而规模小也。仍各用一小木室安木主，作一静室置之，不须画影■〈巾登〉，盖非古礼。又木主久而壊，可瘗而别制。安禄山陷洛阳，士庶奔迸。崔佑甫独崎危于矢石之间，潜入家庙负木主以窜。然则，木主之制，唐士人之家皆为之也。

　　孙构绍先言，诸葛武侯夔州八阵图用八以石垒。汉州八阵图用六以砂垒。皆近千年不泯。或曰武侯择吉日为之故也。用六在用八之后，以其兵少不能足其数。

　　晁文元公常约已立四无之法，而専习之。谓『无怒。无怖。无虑。无住。』无虑者，息其繁虑；无住者，不住着于一物。晁公每自谓『得则象智』，盖见贤思齐，触类而长。此取象中说所谓七无者，然皆原于《论语》“子絶四也”。

　　物有以类而名之者，鹅曰舒鴈。马曰飞兔。皆名之美者也。至于人则有曰鹰犬、曰虎狼者，岂不愧于鹅马乎？

　　《史记》，苏秦曰燕北有枣栗之利。又《乐毅传》曰蓟丘之植，植于汶篁。释者谓竹曰篁。谓燕之疆界移于齐之汶水。然则齐鲁间枣栗殆自燕北而移植欤。故《青州图经》引《齐民要术》曰『青州有乐氏枣，丰肥细好，为天下第一。』经云『乐毅破齐时，自燕赍来，因种于此，故以姓得名。』

　　物有善蛰藏者，是保其身也。人若能蛰藏志意，待时而动，是保其神也。保身则气全。保神则形全。形与神不相离也。

　　文中子言“董威辇，大雅吟，几于道。”威辇之词，不见于世，而见石崇大雅吟，然亦无能歌者。威辇，晋董京字也。京与崇同时人，其诗意异否，未可知，且存崇词以质斯义。其节曰『堂堂太祖。渊弘其量。三分有二。周文是向。于穆武王。奕世载聪。荡清吴会。六合乃同。大槩以司。马晋比姬。』周大雅之意，其在是乎。

　　唐刘秩述，《政典三十五卷>，杜佑增之二百卷，号《通典》。通典所载自书契以还，迄唐徳宗贞元元年，上下数千年。咸平中，宋白等为《续通典二百卷》，载二百年，其卷帙亦如之。与晋张辅论迁固书一也。然秩书太略。白书太烦。不烦不畧，最为适中者，佑书也。故最行于世。是知天下巨细事，惟适中可以久而不废。岂特书抄哉。

　　赋者縁物以成文，必辞理称，则彬彬可观。唐杨遂赋太极生两仪，有云“品物流形，聚作草木鸟兽；不言善应，散为霜露风云。”理虽长而辞不称，无足观者。王沂公赋有物混成，曰『得我之小者，散而为草木；得我之大者，聚而为山川』，虽与前赋意合而其辞理彬彬然矣。

　　髙弁公仪种，先生放之髙弟也，常着《帝形》三篇。有张荷若山亦学焉，先生以友道待之，着《过非》九篇。先生皆称之，复谓《过非》在《帝形》之上。《帝形》今行于世，而《过非》世所罕见。大旨谓“过非，非过也。圣人作事于时，有本是而末非，非圣人之过也。盖后世增饰之过也。”陆鲁望尝因激而为《蚕赋》，以其贻祸于民，遂欲伐桑灭蚕，思“古民衣皮羽为无得丧”，则不及《过非》之意逺矣。

　　韩文公古诗曰『帝欲长吟哦，故遣起且僵』，谓李杜也。《北梦琐言》载文公律诗曰『天恐文章浑断絶，再生贾岛在人间。』又，王黄州《解梁官舍》诗云『上天于我心还厚，只遣文章道更尊。』此皆原孔子“天未丧斯文”之意。

　　杜工部《送杨六判官使西》诗云『子云清白守，今日起为官。』诸本皆然。予以谓“今”作“金”，盖金日磾，本休屠王太子，与母阏氏俱没入官，输黄门养马，武帝尝竒之，赐汤沐衣冠，拜为马监。唐中兴时，赞普必有相类者，故甫用之也。

　　四六文字，虽变古体，其有至当者，亦不减于古，如梁李崧《论诗答徐巡官》，其略曰『诗者，或逸乐而兴，或悲哀而作，内经夫妇，外正君臣。虽孤愤必申，虽舆言必达。惩恶劝善之理，于是乎明；感新懐旧之情，于是乎见。乃知作者，岂徒然哉。是以读驺虞之章，知岐周之盛徳；诵芍药之句，识郑卫之淫声。』如巡官《送宾》云『蟾桂三春捷，鸡林一国荣。则知，皇泽之被于逺人，素风之渐于殊俗。』又若《贻友》云『诗至道长乐，生来贫却闲，则知，尺璧轻于寸阴，千金贱于一字。』如崧所述，岂必以古律为别哉。

　　五代和鲁公凝，长于歌诗，初辟西征，从事军务之余，往往为歌篇。诏使往来，传于都下，当时籍籍，以为宫体复生。俄而时主知之，遣中使驰驿，索宫词百首，即日上焉。其间有云『遥望青青河畔草，几多归马与休牛。』又云『赤子颙颙瞻父母，已将仁徳比乾坤』。又云『越溪妺丽入深宫，俭素皆持马后风。尽道君王修圣徳，不劳辞辇与当熊。』使事中，的有风人之旨。

　　和鲁公上巳日修禊事于济汶之上，或曰『长津之内，游舸甚繁，击鼔鸣榔之下，必起飞鳐而惊睡龙』，俄有渔者，获一巨鱼，长丈余，其围数尺，斑首赤喙，刀鬛骨鳞，遂赎而放之。或谓曰，子欲望负舟乎？鲁公曰『豫且之箭，前编所遗，但惜其救旱之功未展，不可随泥鰋沙鳅同鲙也。且为放鱼歌。』有云『骨鳞骨（阙）皆龙子』。时张昭逺称之云『解束缚之雠，愿登贤相，盖志形于词也。』后为右揆。旧说鲤鱼满三百六十岁，蛟龙辄率而飞去。若此者，其岁盖亦深矣。

　　赋亦文章，虽号巧丽茍适，其理则与传注何异。如李巽土《鼓赋》『土之静静，乃阴之实。鼓之动动，乃阳之精。阴以质而浊，阳以文而清。将以质胜文，而其理永固，遂以土为鼓而其义有成，斯迨于无愧于理矣』。当时，谓之李土鼓。后有鲍当者，着《孤鴈》诗，甚精，时亦号鲍孤鴈。

　　太平兴国二年正月六日，太宗始御讲武殿试进士，赐吕蒙正以下及第。三年、五年，又赐胡旦、苏易简以下及第。初，京师期集未有题名石刻，至七年，冯起以赞善大夫通判歙州，苏能以著作郎权知歙州，乃刻赐诗七首。其赐吕蒙正诗有云『帝泽虽寛异，官荣莫忘贫』。赐胡旦诗有云『报言新进士，知举是官家。』御注云『每相见但相劝为美善之事，莫教朝野人笑道主文官家知举不了』。

　　吕蒙正自仆射乞出，得判河中府。太宗曰『卿状元及第，朕用卿作宰相，今日可谓荣归乡里。』因有诗曰『满朝鸳鹭醉中别，万里烟霄达子归。』太宗闻之曰『吕蒙正似无意再来』，既而三召，方再入相。

　　艺祖时，新丹凤门，梁周翰献《丹凤门赋》，帝问左右『何也？』对曰『周翰，儒臣在文字职，国家有所兴建，即为歌颂。』帝曰『人家盖一个门楼，措大家又献言语』，即掷于地。即今宣徳门也。

　　刘仲芳上曹玮水调歌头，第三句云『六郡酒泉』。苏子美亦有此曲，则云『鱼龙隠处』。尹师鲁和之，亦云『吴王去后』，其平仄与苏同而音与刘异。尝问晓音者，乃曰『以平仄言之，其文稍异。然不脱律，皆可用也。』律说，本词之指法。余闻之师，悟治易者，各将所见。茍不离道之方，则不可论是非，余经皆然。

　　王元之咏中条山，尝爱田告诗，有『洞黑吹狂雨，峯青卓冷烟』，乃作书求之。大槩言诗于兹山，只欠是尔。田诺焉。故田诗集不复载。

　　李文定公迪与夏侯鳞各题诗于濮州王骥郎中屋壁，文定曰『南巷萧条北巷连，君归未得伴君闲。郡楼独上最髙处，尽日凭阑不为山』。夏侯曰『夜来飞梦到瑶池，借得周王八骏骑。宴罢却归蓬岛去，五云狂踏影参差。』明年，文定第一人，夏侯第二人及第。

　　魏野诗曰『云好低头望，松宜侧耳聴。便堪为导引，谁信可延龄。』顷年杜岐公晚年，挥扇，或坠椅下，即侧身取之。盖亦欲略用力也。

　　王钦若三司勾当，来亳州散食盐钱，知州有诗一句云『雪霜散处民心悦』，钦若对曰『鼎鼐调时众口知。』

　　龎籍为黄州司理，夏竦时知黄州。龎尝游洪水山，有诗云『登临不觉致身危』，夏颇异。之后，龎为相，而夏为使相。龎适当轴，曰『今日向司理笔下作使矣。』

　　《吉州双流》诗云『不知万里争流去，那派先成润下功。』向敏中与盛度分作，一人是殿中丞，一人是太傅。后向为相，盛亦贵显。

　　康定中，尹师鲁过河阳，见予厅事之壁有石记墨本，题曰《青州州学记》。师鲁谓『当云青州学记』。大抵文章增减字，不可不思。尝观韩文公文章，无一字用不当者，如《蓝田县丞记》“其下主簿尉”，若常人，止曰簿尉也。且尉则官称，簿则簿书。必曰主簿，则名始完。是虽文之小疵，亦典刑，不可不尚。

　　齐桓公得愚公而管仲修政，故杜甫《赠萧郎中》诗曰『中散山阳锻，愚公野谷村。』徐铉《题雷公井》亦曰『晻霭愚公谷，萧条羽客家。』皆谓其萧洒可爱也。予守青社，因旱祷雨于愚公山下，即日而应。噫！公，野人也，生死有益于齐，亦尝以灵异泽民，求爵号于朝廷。元封二年封隠利侯。

　　景佑二年省试，天子外屏赋，是时国子监元黄庠者，最有文称，同试问以所比证事，庠曰『可用疏屏、内屏』，闻者以皆有屏者，谓『庠不诚』。及庠程文第一，其辞曰『清庙之饰用疏，是殊彝制。诸侯之设于内，靡僭常尊。』其人见之始愧服。时庠，以疾不能就御试，既愈，陈述于贡院，大畧言三月中偶感寒疾，蒙圣恩特降中使赐汤药并酒，遂得平愈。近，多士皆被荣恩，而庠自胄筵登国。庠既于南宫，皆叨首荐，以母老独未能甄録。乞赐，奏“别赐一试主文”，章郇公而下为之进呈。仁宗曰『是亦三元也。』询问欲何如？郇公曰『乞出自圣恩处分。』仁宗许将来直就御试。徐曰『令夺状元也』。宋公序时亦预进呈，退谓同列曰『将来好状元。』或问『何以知之？』曰『金口宣谕如此，故知此状元定矣。』宋丞相旧名郊，第一人及第，或以名谮之，即更名庠。时叶道卿犹外补，寓书戏问曰『某当年状元名郊，今名庠，何许人也』。宋公因以诗答曰『纸尾勤勤问姓名，禁林依旧玷华缨。莫惊书録称臣向，便是当年刘更生。』时以谓刘向改名一事，古今人未尝用，似留与公序也。

　　真庙朝，汝州进茯苓一颗，重三十斤，宣示宰臣而下。遂表谢。其表王沂公代为之。有云『事将符于难老，效岂止于蠲痾。』又曰『臣等，用愧盐梅，言惭药石。』，乃知前辈文必引事相类，虽涉小巧，亦不可不然。

　　叶道卿尝带贴职，知秀州时，状元宋公序及同榜郑天休已修起居注。道卿有诗寄二公曰『相先一龙首，对立两螭头。』世称为警句。

　　宋丞相尝曰『皇朝状首三十八，相到吾家第四人。』谓吕蒙正、王曾、李迪与宋庠也。

　　宋子京，明道初，召试学士院试。琬圭赋其辞，有曰『尔功既昭，则增圭之重；彼绩不建，则贻玉之羞。是以。上无虚授，下靡妄求。』又曰『尔公尔侯，宜念吾王之厚报。』时翰林盛公度奏御，日极褒称之，曰『此文有作用，有劝戒，虽名为赋，实若诏诰词也。』即授直史馆。顷之，仁宗御制《上皇太后恭谢太庙》诗而子京次韵在诸公之右，其词云『柔极深慈冠古先，谢成宗祏举斋牷。欲知太姒徽音盛，亲见周王作雅年。』仁宗嘉之，赐缣三百疋。

　　刘侍郎夔，皇佑中，自汶上移守福唐，予送以诗，有云『家经武夷住，仕与会稽邻。』刘公云『武夷山在建州北二百里，崇安县南三十里，方圆二百二十里。东南二方皆枕流水，一水北至，一水西来，凑于大王峯前，合而南流，为建溪。公既请老燕息于其间，想公当时过家之荣，后日退居之乐，良可羡也。』

　　景佑初，礼部试观象，作服赋。予爱其《离合益稷》篇。又甚精当，常效之。以《汉赵充国传》“罢骑兵，以万人留田”，曰『罢兵留田，以试兖州。』进士后，有以《韩安国传》“谋事必就祖发政”，拈古语为题，曰『就祖发政者，离合之误也』。

　　太宗诏徐铉撰《李景志》，文曰『圣人在上，虽善治者，不能保其存。』时谓文过太甚。

　　和鲁公比拟草书，以昆仑人物玈弓、黑稍、玄鹤、孤猿之类，是形与色兼言也。

　　嘉佑四年贬吕溱，其诰词“刘敞行之溱”，当贬而褒。嘉佑五年，刘沆赠仆射侍中，其诰词“张瓌行之沆”，当褒而贬。张舜民为髙遵裕幕客，元丰辛酉岁，随遵裕至灵州回，题诗于石峡，曰『青冈峡里韦州路，十去从军九不回。白骨似沙沙似雪，将军休上望乡台。』又曰『灵州城外千株栁，总被官军斫作薪。他日玉闗归去路，将何攀折赠行人。』因为李察劾之，降为承务郎郴州监酒。

　　杜甫《赠太常张卿》诗云『健笔凌鹦鹉，铦锋莹鸊鹈。』张平子《南都赋》作鸊鶙。《方言》曰“野鳬，甚小而好没水中。南楚之外谓之鸊鶙。”

　　南京法宝院有二墨迹，曼卿、守道也。虽精妙与奇怪不同，然皆近世所罕有。

　　刘相沆为台官，言后令裴煜代作章奏，言“虽三省之无他，奈羣犬之已甚。”台官吴中复上言『刘相以犬斥言事之官。』

　　潘佑曰『齐人王达灵者，髙士也，精核九经，该博诸子。肥遯迈俗，目无全人。』予早闻达灵之名，常恨未得见其所长。佑，忠直人也，其语固不谬。后予守青社，访其著述，讫未能得，而达灵去方百年，其知名者尚少，况著述乎？乃知姓名有道之士，汨没者何可纪哉。

　　周世宗既定军制。左右有以刑名相犯，取旨世宗，曰『一阶一级，全归伏事之宜』，迄今行之。

　　艺祖尝令传宣于密院，取天下兵马数。及本院供到，即后批曰『我自别为公事，谁要你天下兵马数』，却令还密院。

　　江南城破，曹彬见李国主，即放入宅。言令打迭金银，京师桂玉难过。诸将皆言不可，恐别有事。彬曰『此无英气，不妨。』

　　范文正公尝勉士人读书通古今，曰『为台谏官则遇事敢言；出当藩方则有事敢断。』识者，知公之事业有源深矣。

　　蔡君谟说，艺祖尝留王仁赡语，赵普奏曰『仁赡奸邪，陛下昨日召与语，此人倾毁臣。』艺祖于奏札后，亲翰。大略言“我留王仁赡说话？见我教谁去唤来，你莫肠肚儿窄妒他，我又不见。是证。见，只教外人笑我君臣不和睦，你莫恼官家。”赵约家见存此文字。

　　艺祖尝以梁周翰补阙管绫锦院。多决工匠，不能处。及驾幸本院，即欲决周翰。周翰急曰『臣，天下名士』，既而宰相救解，艺祖言『欲决，教知滋味。』遂释之。

　　苏易简榜中有登庸者四人：李沆、向敏中、宼准、王旦。其为叅预及两禁以上者，又数人。时亦号龙虎榜。

　　太宗尝问宼莱公『孰可备东宫？』公曰『此社稷大计，当自择之。知子莫若父，知臣莫若君。此事陛下不可离御坐。臣亦不敢离此。愿一言决定之。』即言及真宗，公乃贺曰『陛下知子矣。』后数日，真宗因出。有民窃语曰『好个小官家。』太宗闻之颇不乐，召公问之。公又贺。太宗曰『何贺？』公曰『储贰之立，惟恐人不归伏。今人民有是言，诚可贺也。』太宗释然。

　　张乖崖在蜀闻宼莱公拜相，乃谓僚佐曰『宼有宰相之器，然富贵早，读书少。』

　　天禧中，真宗已不豫，但患“曹利用”在西枢跋扈，“丁谓”在中书弄权。一日召知制诰“晏殊”，坐赐茶。言曹利用，与太子太师丁谓，与节度使，并令出。殊对曰是欲令臣作诰词。上颔之。殊曰『臣是知制诰，除节度使等，并须学士院操白麻乞召学士。』真宗点汤既起，即召翰林学士钱惟演。惟演遂救此二人。来日却除。曹利用使相，依旧枢密使。丁谓拜相。仍先露此意与二人，云『自有回天之力。』既而，惟演遂除枢密副使。晏相尝说与王哲学士。

　　庚子正月二日，予谒吕冲之，因问三馆秘阁所藏之书，多散落于士大夫之家。客有对以所藏之书，今存者，有三万七千卷，其实有万余卷尔。惟“秘阁”与“昭文集贤”最多存者，盖阁上有太宗御容，非具朝服不可上，以故存者多矣。及言士大夫以金帛购书者不少，而书亦有人不得见者。且云景初家藏旧《郑氏诗谱》，注人不见名氏，而欧阳永叔庆厯四年奉使河东，尝得《郑谱》。自“周公致太平”以上不完，遂用孔颖达正义所载诗谱补全之，而复为之序，景初之本甚完。尝为并州牛景胜借去，今乃亡吾之本矣。

　　旧说翰林学士草制诰，每为宰相围却令改，谓之吃鞋底。

　　枢密学士张公奎尝言，顷在疾告，既愈朝叅，对于便殿。仁宗问因何得疾？公曰因食馒头。曰是岂堪多食耶？愚闻其说，尔后，每食于气血通畅时则无恙，不如是则终日不平和。今渐入老境，书以自戒。

　　欧阳永叔与刘原甫言新定茶法不便，乞别立法。富郑公上前言近罢榷茶，改二百余年之弊法，不能无些小未适便处，须略齐整可矣。譬犹人大病方愈，须用粥食汤药补理，即便平复矣。上颔之。

　　丁谓尝云『唐明皇时，异人言，醮席中乳香，灵祇皆去，至于今惑之。』真宗时亲禀圣训，况乳香所以奉髙真上帝，百神不敢当。今士大夫家祭，多用湿香，亦遵前闻也。

　　文相于西京宅旁建庙，尝云取长安杜岐公宅庙制度，仍减一尺，髙作四间两徘徊。宋公敏求学士知典故，言规模太逼窄，可作七间。文相因画杜岐公家庙一本，示之古之制度，惟存杜庙而已。

　　治平中，予守金陵，至止数月，因葺治所之西庑，掘地数尺，得汞盈缶。询其地，乃南唐宫人梳洗楼故基也。非弃铅华之水，积而致耶。

　　富郑公尝与余论治道。富公曰，大抵朝廷须用贤者多，小人少，庶几其治也。譬诸疾病者，元气已虚，邪气已甚，姑以平和汤剂扶持之可也。若进服疏转之药，则安能保其生耶。俟元气渐实，邪气渐退，虽使服药瞑眩，亦无所害耳。元气，贤者也。邪气小人也。使贤者多，小人少，然后可力行其道也。

　　郑公又言。人尝劝弼不次进用贤士大夫，及朝廷进用偶未及已则复出议论。余对以，人往往必以一身休戚观朝廷，不能以天下休戚观朝廷。郑公，以为知言。

　　士熈，道建中，尝见人议条贯，乃曰法令繁而君权卑。又见张宗益上言白气灾异事，乃曰此不经之语也。

　　王素为谏官，言李淑奸邪。范希文在政府云『李淑少年，可惜以此名点污。』法官议官，惟务其深，自以为深则无咎，茍稍出之，则恐人疑其有情也。台官言事，惟务摭人之恶，不顾治体之如何尔。自以为若恤治体，则近乎不举职矣。二者皆切于身谋，而忘至公之道，非国家之益也。

　　法官壊法律者，三十年矣。向之入法寺者，皆外官，不为上位所荐举，无由改官，往往诵法书求试。法律断案幸而中选，无他才识，惟泥其文而深其法耳。自后朝廷既寛失出之罪，又稍用儒士，始渐知法之弊矣。

　　何剡待制兼门下封驳事，嘉佑祫享之后，王达复知金州中官，武继隆复防御使，阎士良复鄜延兵马钤辖，皆留告勑，缴纳中书，自来封驳之司名存而职不振。今剡振职矣。

　　千乗县大王桥之东北约一舍，有野儒忘其姓名。熈宁九年称九十九岁，颀然其形，康宁异常，且言人皆可一百二十岁，是天与寿也。予当天寿之外，所得寿考，乃予功行之致，将游西蜀、江南，观山水之胜，况筋力犹可日行百里，后二年果闻出游。

　　元丰元年，泰州有姜延贵者，年九十六岁，有孙及曾孙，俱登进士科，而玄孙太亦隶进士业，世所罕见也。

　　待制张昷之为河北都转运使，以保州部署下一将兵士当更畨守边，每遣行即请银鞋钱，而知州（下一将兵士）未尝差出，故昷之皆互令差出，庶乎均也。其凶辈因此构造事端以叛，用供奉官监务韦贵为首领及田况，自真定来招降。昷之赞令悉杀以戒后来。

　　王沂公知大名府，一日迎赦书。有禁军两指挥相憎嫉，一指挥在左弄门闗者，轮其闗，因击右一指挥中两人皆毙。沂公密令申报，判云『令赴市曹处斩，讫奏。』于时坐客及人多不知。至来日，其在右指挥一名诉左指挥，更有他事。沂公见其有酒，即令验之。决脊，配春州，已而两军方宁贴。

　　张昪果卿，嘉佑二年夏，回北聘求圣上仪容事。昪见北主，言前来皇帝曾将过御容。在南朝，盖以代相见尔。今已称（阙）须我主复图仪容，去则南朝必送圣范来。盖前来是弟兄，即弟先送。今是伯侄，侄宜先来，即伯后答，如此先后，顺也。讫从其议。

　　富相言老人星见，送史馆不便，乞依古制送学士院，令文武百寮贺。

　　庆厯中，文彦博与杜祁公俱在枢府，彦博见祁公依条例行事，乃曰『此是措大治身之道耳。某虽晚辈，亦不敢不以天下为虑。』

　　狄青善用不满千人之法，盖择鋭敢死者而已。

　　景思忠父厯都官员外郎，景佑中在庆州撰《边臣要畧二十卷》，备言“元昊必为边患。”康定元年，其父知成州，元昊果兴兵大宼延安。于时父又进《平戎议三卷》，换左藏库使。

　　南京故李龙图纮双生二子。长曰黄中，次曰象中。嘉定二年同登进士科。三年，象中以赃滥，羁管于南。时，黄中通判濵州，亦有公累被劾。朝廷遣御史丁翊往制勘而黄中云亡。以此见双生之时，祸福亦不甚异也。

　　陈恕为三司使。尝言三司中，惟起支为难，盖一起支则无由止也。不可不慎。

　　士熙道管三司商税案。言天下诸商税钱每岁二千二百万贯。自嘉佑三年后来，只收得七百万贯。每岁亏一千五百万贯。

　　度支外郎范祥，作制“置解盐事”。旧日，沿边令客人入斛斗或造橹楼（瓦木之属），凡直六贯即支解盐一席。祥遂制置边上，客人入，一色见数，钱六贯，依旧支与一席。客人得一席，卖得十贯，边上却用见钱粜物官中，有利客人，亦便解盐。每岁三十四万席，得钱二百万贯。嘉佑四年改作制，置解盐使。

　　兴州济众监，每岁铸钱七万余贯。近，张方平自益州入作计，相因减课程一半，并嘉州监亦减半，惟卭州监，亦依旧以两川钱重物轻，欲减半。后钱渐少，而贵物欲轻，故也川中三监铸钱。

　　嘉佑四年冬，夏国谅祚之母，为国人所杀，即元昊妻也。其舅没臧用事，有漫咩者，其官髙于没臧，然势力反出其下，因杀没臧。谅祚恣为不道，淫佚游畋，无时少息，复侵犯邻国。有唃厮啰少子董毡，最号桀黠，病其侵已，乃与契丹结亲。谅祚惧其两国夹攻，遂来中，朝求尚主，欲结援自固。既不许，乃出狂言，欲与中国相敌，及要熟戸。

　　嘉佑七年贺正旦，西人大首领祖儒嵬，名聿正，副首领枢铭靳允中（祖儒、枢铭，乃西夏之官称大者［姓嵬名聿正］），其所贸易约八万贯安息香、玉、金、精石之类，以估价贱，却将回。其余碙砂、琥珀、甘草之类，虽贱亦售尽。置罗帛之旧价例太髙，皆由所管内臣并行，人抬压价例，亏损逺人（大？）。其人至贺圣节，即不带安息香之类来，只及六万贯。

　　偃师县有先朝，上陵日，民献松二株，上以金箆亲栽于驿舍两庑之前，因号双松驿。

　　麦六十，禾三千，谓之大有年。凡一穟，当有此数。

　　李言说，里巷细民有以是非相较，患人之不及知己善者。旁有侪类曰『尔之云云。何必如此。尔不闻在肆药物乎？某药性良，某药性毒，某药性寒，某药性热，然药不能自言而人既谙，尝之乃谓某良毒寒热也。尔但为善，则人亦称你如称药矣。其人黙而服教。』予以其言鄙而有理，故録之。

　　元丰二年，河朔京东岁歉时，予守青社。南山中，土石化为麫，可作饼饵，无甚沙砾，日有数千人取之，流殍因此全活甚多，乃闻于朝。有诏许匣盛以进。天救疲瘵，前古罕闻。

　　江南徐熙画鱼甚佳。闗中许道宁画山水颇类青州李成。成乃李宥谏议之祖，太宗时人也。

　　馆中有蜀人黄筌，画白兔甚佳。盖孟昶卯生，每诞辰，即画献也。

　　青州龙兴寺天宫院石柱，有韩熙载墨迹。王子融宰益都日，将遣工刻，其兄沂公止之曰“似墨迹，难得也。”元丰中予假守是州，推官汪衍恐其难久，遂刋焉。既而，予与汪同闻张择宾郎中道沂公止之之，因颇恨不模于他石。

　　徂徕山在泰山东南，周环逺望，广袤如一，谓有往来之势，故名徂徕。

　　海州朐山，俗言朐山戴帽即雨，盖谓云出覆冒其上为雨候。

　　饮食甚热之物，如汤之类，使人耳脑多鸣。

　　邵良佐使夏国。至昊贼处，与一大臣言，今兹用兵，如富者与贫者赌博。贫者只宜常胜。使富者胜，贫者必匮。   
