三家世典（明）郭勋撰


　　徐达
　　沐英
　　郭英

　　○徐达

　　徐达，封开国辅运推诚宣力武臣、特进光禄大夫、左柱国、太傅、中书右丞相，进封魏国公，参军国事，食禄五千石，赐诰命铁券，子孙世世承袭。追封中山王，谥武宁。濠州（今凤阳县）永丰乡人。元至正癸巳，天下大乱，我太祖集义旅，达来麾下，年二十有二。初授镇抚，周旋二年，上视其动静语默悉超羣英，于是位诸将上。凡有微征，皆以代行。
　　乙未，以身脱上于危难。已而，从渡江下采石，定太平。命为将东取溧水、溧阳，擒陈也先于太平城下。丙申二月，破蛮子海牙舟师。三月，从征入建康，命为大将军，浮江东下取京口。一日克其城，授镇江翼元帅府统军大元帅。未几，转江南等处行枢密院同佥，将数万人攻围毗陵。张士诚遣其弟九六盛兵来援，迎击，破之，擒九六。既而厄于牛塘，与常遇春夹击敌众，擒其将张德。复围毗陵，敌食少，战不力，丁酉三月遂克之。升佥院。既克宁国，宣城亦附。八月，取马驮沙。戊戌十月，克宜兴。十一月，上亲征婺州，命守建康。
　　己亥四月，池州捷闻，升奉国上将军、同知密院。六月，上自浙还，遣西征皖城。既旋，自无为登陆，夜至浮山砦，击败赵普胜部将胡总管，因克潜山。庚子五月，陈友谅寇池州，设伏败之，斩首万级，生擒三千余。张士诚兵寇宜兴，城陷，率师复之，获其众三千，余皆战死。
　　辛丑三月，拜江南等处行中书省右丞。八月从上征江州。陈友谅弃城走武昌，乃屯兵汉阳之夏口以遏之，回守江州。寻召归，次中途，令复守江州。比至，陈兵已入。达遣兵与战，陈兵溃，俘斩数千，获其眷属战骑。壬寅，下豫章。命征武昌。豫章内变，旋师讨平之。
　　癸卯三月，张士诚北寇寿春，从上往援，为前部。张兵败北，转攻庐州，将下，属友谅大率兵寇豫章，遂罢围归，整舟师从上讨之。七月，师次彭蠡，友谅逆战。达身先诸将，败一巨艘，死者千五百人。命还守建康。自是诸将效勇，竟歼友谅，由达作其气。
　　甲辰正月，升左相国。二月，武昌平，逐取卢州、江陵、常德、夷陵、衡州等处。乙巳十月，取淮东泰州。丙午三月，克高邮。四月，克淮阴、安丰。八月，总甲士二十万东取吴越，鏖战于湖州皂林之野，（「鏖战于湖州皂林之野」，「皂林」原作「皋林」，据半页十二行明钞本及明史卷一二五徐达传改。）生擒张兵六万，不戮一卒，尽赴京师。十一月，师抵姑苏。营于葑门，分遣别将军于娄、胥、阊诸门，又筑长围困之，（「又筑长围困之」，「筑」原作「作」，据明朱氏国朝典故本、半页十二行明钞本改。）架木塔与城中浮屠等。（「架木塔与城中浮屠等」，「塔」原作「荅」，据明朱氏国朝典故本、半页十二行明钞本改。）筑台三城，名曰「敌楼」，下瞰城中。设火筒其上，一发连中。又设襄阳炮，着物无不糜碎，炮风着人皆死。城中震恐。
　　明年丁未二月，遣人自军中请事，上劳之曰：「古者帝王之兴，必有命世之士以为辅佐。成周伐罪，膺扬奋兴；炎汉仗义，羣策毕举，所以克集大勋，肇启隆祚者也。将军自昔相从，忠义出乎天性，然且沉毅有谋，端重有武，故能遏绝乱略，消弭羣慝，建无前之功，虽古豪杰之士不能过也。今所请事，悉欲禀命而行，此贤臣事君之道，吾甚嘉之。但所请事，多可便宜行者，而识虑周详，不肯造次有违，诚社稷之庆，邦家之福。然将在外君不御，乃古道也，自后军中缓急，将军便宜行之。」
　　时姑苏城坚难猝破，无锡莫天佑与士诚为声援。（「无钖莫天佑与张士诚为声援」，「莫天佑」原作「莫天佑」，据明朱氏国朝典故本及明太祖实录丙午十一月条改。下同，不另出校。）其步将杨茂善游水，天佑遣为侦逻。卒获茂送达，达释而劳之，待以腹心。于是屡遣茂游水往来，因获其彼此所遗书报，得士诚、天佑虚实。知城中困乏，乃亲督兵攻破之。九月，缚士诚送建康。得兵二十五万。旋兵，（「旋兵召见于戟门」，「旋兵」原作「论兵」，据明朱氏国朝典故本、半页十行明钞本改。）召见于戟门，封信国公。赐赉优厚，降褒论。
　　十月，命为征虏大将军，帅诸将北取中原。上谕诸将曰：「征伐所以奉天命、平祸乱、安生民，故命将出师，必在得人。今诸将非不健斗，然能持重、师有纪律、战胜攻取得为将之体者，莫如大将军达。宜专主中军，策励羣帅，运筹决胜，不可轻动。」十一月，克沂州，（「十一月克沂州」，「沂州」原作「泝州」，据明朱氏国朝典故本、半页十二行明钞本改。）降王宣。取益都，兖东郡县相继欵附。十二月，下济南。所过辑兵守御，（「所过辑兵守御」，「兵」原作「众」，据明朱氏国朝典故本、半页十二行明钞本改。）规画足食，兵不民扰。
　　洪武元年正月，上即帝位。加银青荣禄大夫、上柱国、禄军国重事、中书右丞相、信国公，兼太子少傅。诰曰：「命将出师，立兴王之大业；建邦启土，资佐运之能臣。仗斧钺而成显功，秉钧衡而居右揆。才为异等，赏亦非常，孚在朝廷诞宣纶綍，某刚姿英杰，远量雄深，岩岩山岳之重，娇矫虎貔之猛。（「矫矫虎貔之猛」，「虎貔」原作「虎臣」，据明朱氏国朝典故本，半页十二行明钞本改。）从予起兵于濠上，先存捧日之心；来兹定鼎于江南，遂作擎天之柱，气贯万人而无敌。拔帜摧城，威行四壤，而推恩抚民安堵。牙旗指顾，淮海澄清；雷电铿轰，湖湘率服。西连巴蜀，东际溟洋，有征则总水陆之兵戎，所向则收郡邑之图籍。削平二强国，古之名将何以加？辛勤十余年，吾之封疆由此定垒。奏苏湖之捷，俘其臣主而归。允谓元勋，宜膺上爵，尊崇相府，仍加开国之褒，辅导储宫，尤重兼官之选。于戏！太公韬略，当弘一统之规，邓禹功名，特列诸侯之上。用颁宠数，尚克钦承。」
　　二月，克乐安。三月，引兵上黄河，取汴梁。守臣李景昌遁，父老壶浆以迎。四月，下洛阳，长驱崤、函，直抵潼关。守者拒战，命冯胜拔之。五月，车驾幸汴梁，诣行在谒见。七月，渡河取卫辉、彰德、广平、赵州。由临清上德州，取长芦。至直沽，获其海舟作浮桥以济师。又令副将常遇春、都督张兴祖各率舟师并河东西以进，令步骑遵陆而前。元丞相也速等捍御海口，望风奔走。克河西务、通州，元主及其后妃、太子北走。
　　八月庚午，进取元都。至齐化门，命将填濠登城而入。达登齐化门楼，执其监国宗室淮王帖木儿不花及太尉中书左丞相庆童、平章迭儿必失、朴赛因不花、右丞张康伯、御史中丞满川等，戮之。并获宣府、镇南、威顺诸王子六人，（「并获宣府镇南威顺诸王子六人」，「府」字原缺，据明朱氏国朝典故本、明史纪事本末卷八北伐中原补。）及玉印二、成宗玉玺一。封其府库及图籍宝物，又封故宫殿门，以兵守之。宫人、妃主令其宦侍护视，号令士卒无得侵暴。人民安堵，市肆不移，人谓曹彬下江南、伯颜入临安不足过也。（「人谓曹彬下江南伯颜入临安不足过也」，「足」原作「是」，据明朱氏国朝典故本改。）既而，顺德守将吉右丞、胡参政等皆自西山来降，（「顺德守将吉右丞胡参政等皆自西山来降」，「顺德」原作「顺得」，据明朱氏国朝典故本、半页十行明钞本改。）复获前乐安逃将俞胜及南参政等，（「复获前乐安逃将俞胜及南参政等」，「乐安」原作「洛安」，据明朱氏国朝典故本、半页十二行明钞本改。）乃遣使赴京献捷。（「乃遣使赴京献捷」，「乃」字原缺，据明朱氏国朝典故本，半页十二行明钞本补。）上大嘉赏。是月，承诏置燕山等六卫，以守御北平。
　　九月，命将略保定、中山、河间、真定、怀庆，俱下。十一月，达发北平，取山西。所过，择人守要害及平未附山寨。十二月，将图太原，谓诸将曰：「闻扩廓帖木儿以元主命率师远出太原，取道保安，经居庸关以攻北平。孙都督总六卫之师，足以镇御。（「孙都督总六卫之师足以镇御」，「足」原作「是」，据明朱氏国朝典故本、半页十二行明钞本改。）我与尔等乘其不备，直抵太原，倾其巢穴，则彼进不得战，退无所依，此兵法所谓批亢捣虚者也。若彼还军救太原，则已为我牵制，进退失利，必成擒矣。」诸将皆曰：「善。」遂引兵径进。扩廓帖木儿至保安，闻之，果还兵，其锋甚锐。达遣精锐夜袭其营。扩廓闻变，仓卒不知所出，急踰帐后乘骣马遁去。遂克太原。得兵四万人、马四万余匹。（「得兵四万人」，原作「得六万人」，据明朱氏国朝典故本，半页十二行明钞本改。）复遣薛显、傅友德击贺宗哲等，军于石州，而崞、忻、霍、绛、猗氏、平阳等处皆平。（「而崞忻霍绛猗氏平阳等处皆平」，「猗氏」原作「徛氏」，据明朱氏国朝典故本、半页十二行明钞本改。）
　　二年，取鹿台、河中、关中，进克凤翔。会诸将议师所向，诸将咸以张思道之才不如李思齐，庆阳易于临洮，欲先幽州取庆阳，然后从陇西攻临洮。达曰：「不然。庆阳城险而兵悍，未易猝拔。临洮之地西通番夷，北界河、隍，得之，其人足以备战斗，其土产足以供军储。今以大军蹙之，思齐不西走胡，束手就降矣。临洮既克，则旁郡自下。」诸将然之。遂进克陇州、秦州。至巩昌，降其平章梁子中、总帅汪灵、真保。乃遣右副将军冯宗异征临洮，李思齐果不战出降，献银印等物。张良臣闻而惧，亦以庆阳降。达征平凉，良臣复叛。达怒，至泾州，诸将咸以师会。达命顾时、陈德、傅友德、俞通源率精骑抄其出入之路，以绝其声援。复令冯宗异、汤和等以兵四面围其城。良臣开门，恣人马驰骋城下，达麾兵击败之。久之，良臣志不得逞，战复不利，遣人赴宁夏求援，皆被获，内外音问不通，粮饷乏绝。平章姚晖等知事不济，献门纳师，达勒兵入北门。良臣投井中，引出斩之，陕西悉平。十二月，上大赏定中原诸将，以达克敌制胜，振扬国威，抚绥军民得大将体，赐白金五百两、（「赐白金五百两」，「五百」原作「五千」，据明朱氏国朝典故本、半页十二行明钞本及明太祖实录洪武二年十二月已丑条改。）文币五十表里。
　　三年，复总兵征沙漠、大破王保保军于定西。遣将取兴元，复西平土蕃征哨，极于西北始还。是冬，大封功臣，授开国辅运推诚宣力武臣、特进光禄大夫、左柱国、太傅、中书右丞相，进封魏国公，参军国事，食禄五千石，赐诰命铁券。其文曰：「朕闻自古帝王创业垂统，皆赖英杰之臣削羣雄、平暴乱。然非首将智勇，何能统率而成大功？如汉、唐初兴，诸大名将是也。当时虽得中原，四夷未尽宾服，以其宣谋効力之将比之，岂有过我朝大将军之功者乎？尔达起兵以来，为朕首将十有六年，廓清江、汉、淮、楚，电扫两浙，席卷中原，威声所震，直连塞外。其间降王缚将不可胜数。顷者诏令班师，星驰来赴。朕念尔勤劳既久，立功最大，今天下已定，论功行赏，朕无以报尔，是用加尔爵禄，使尔子孙世世承袭。朕本疏愚，皆遵前代哲王之典礼，兹与尔誓：（「兹与尔誓」，「尔」字原无，据明朱氏国朝典故本、半页十二行明钞本补。）『若谋逆不宥。其余若犯死罪，尔免二死，子免一死』，以报尔功。于戏！高而不危，所以常守贵也；满而不溢，所以常守富也。尔当慎守斯言，谕及子孙，世世为国良臣，岂不伟欤！」仍赐文绮及帛一百疋。四年，赐地若干顷，佃户若干户，守坟人百五十户，仪仗户二十家。复赐第京师，表其里曰「大功坊。」五年，北征还，命沿边辑守，岁镇于燕。口外余民自是收尽，生养休息，海内无虞。
　　十七年，召还。至冬，疾作。（「至冬疾作」，「至冬」二字原误倒，据明朱氏国朝典故本，半页十二行明钞本改。）上遣使驰召名医视之，及祷于神祇，弗瘳。明年二月二十七日薨，年五十四。上恸悼罢朝，亲为文祭之。追封中山王，谥武宁，赐葬钟山之阴。
　　上谓羣臣曰：「朕起自徒步，大将军为朕股肱心膂。戮力行阵，东征西讨，削平羣丑，克济大勋。今边胡未殄，朕方倚任为万里长城之寄，而太阴屡犯，上将不意遽殒其命，天何夺吾将之速！朕夜来竟夕不寐，欷歔流涕，思尽心报国家、为社稷之重，安得复有斯人！乃欲有以报之，无所用其情耳，但着其勋烈宣于金石，永垂不朽，使后世知斯人为国之元勋也。」遂亲制神道碑。既备举其功，又称其平昔言简虑精，当提兵之时，令出不二，诸将敬若神明，所至攻城不屠。与人不戏，凡受命而出及功成而旋，每不自矜。至于封姑苏之府库，置胡宫之美人、财宝无所取，妇女无所爱，忠志无疵，昭明乎日月。复命配享太庙，塑像祭于功臣庙，位皆第一。其上三世皆封王爵、王夫人。
　　子男四人，皆上所赐名。辉祖，袭魏国公；添福，勋卫；增寿，左都督；膺绪，（「膺绪佥中军都督事」，「膺绪」原作「鹰绪」，据明朱氏国朝典故本、半页十行明钞本改。）佥中军都督事。女四人，长仁孝皇后，次代王妃，次安王妃。孙茂先，周府仪宾；景昌，定国公；钦，袭魏国公爵，永乐二十二年十一月病故。洪熙元年三月初九日，长男徐长孙赐名徐显宗，袭爵，有诰，正统十二年正月初七日病故。弟徐承宗，正统十三年七月初四日袭爵，天顺七年十二月病故。嫡长孙徐俌奏袭，天顺八年十月初二日题奉圣旨；「准他袭爵，钦此。」弘治九年南京守备兼掌中军都督府事，正德五年加太子太傅，正德十二年七月内病故，加赠光禄大夫、右柱国、太傅。孙徐鹏举奏袭，该吏部正德十三年十月初二日题奉圣旨：（「该吏部正德十三年十月初二日题奉圣旨」，「吏」字原缺，「十月」原作「十二月」，据明朱氏国朝典政本、半页十二行明钞本补、改。）「是徐鹏举准袭公爵，钦此。」

　　○沐英

　　沐英，封西平侯，赐号开国辅运推诚宣力武臣，阶仍荣禄大夫，勋柱国，食禄二千五百石，授以铁券，俾子孙世袭。诏封黔宁王，谥昭靖。濠州定远人。八岁而孤，遭元末大乱，居室毁于兵，随母逃难，母亦病故，惸无所归，谒上濠梁。上为恻然，与孝慈皇后抚之为子，赐姓朱氏。英天资忠孝，厚重简默，虽在龆齓，不乐儿戏。岁壬寅，年十八，授帐前都尉，守京口。甲辰，转广武卫亲军指挥使，加昭勇大将军，改广信卫指挥使。勤于军政，令行禁止。
　　洪武元年，帅兵取铅山，下崇安，遂从大将克延平，擒陈友定。复自拔闽溪十八寨，缚冯谷保，于是漳泉等州咸附，（「于是漳泉等州咸附」，「于」字原本空缺，据明朱氏国朝典故本、半页十二行明钞本补。）闽地悉定。诏复沐姓。调守建宁，节制邵武、延平、江州三卫。三年，授镇国将军，（「三年授镇国将军」，「三年」原缺，据明朱氏国朝典故本、半页十二行明钞本补。）佥大都督府事。四年，升都督同知，进荣禄大夫。都督府总握天下兵马，机务浩繁，英处决无滞，称上意焉。
　　九年，镇抚关西，威望大着。十年，命为征西大将军总京畿兵伐蕃部川、藏。（「命为征西大将事总京畿兵伐蕃部川藏」，「京畿」二字原本空缺，据明朱氏国朝典故本、半页十二行明钞本补。）抵昆仑山，俘男女一万口，马五千，牛、羊十三万，辟地数千里。以功封西平侯。赐号开国辅运推诚宣力武臣，阶仍荣禄大夫，勋柱国，食禄二千五百石，授以铁券，俾子孙世袭。
　　十一年，授征西将军，总京师、河南、陕西、山西兵征西蕃朵甘之地，降其万户迄失迦，夷其部落。擒洮州十八族蕃酋，曰三副使汪舒朵儿只、曰瘿膆子、阿乌都儿，（「擒洮州十八族蕃酋曰三副使汪舒朵儿只曰瘿膆子阿乌都儿」，「酋」原作「犹」，「曰瘿膆子」原作「白瘿膆子」，据明朱氏国朝典故本、半页十二行明钞本及明史卷一二一六沐英传改。）并其众二万，获马、牛、羊二十万。纳邻七站之地归于职方，（「纳邻七站之地归于职方」，「七站」原作「七跕」，据明朱氏国朝典故本、半页十二行明钞本改。）还镇关中。
　　十三年春，（「十三年春」，原作「十二年春」，据明朱氏国朝典故本、半页十二行明钞本及明史卷一二六沐英传改。）上以元伪国公脱火赤、伪知院爱足屯众和林为边患，命英总陕西兵取之。略以集乃路，渡黄河，经宁夏，历贺兰山，涉流沙，至其境。去其营五十里，英下令分军为四：一袭其背，二掩其左右，英率骁勇当其前。夜衔枚以进，合而围之。脱火赤、爱足骇惑不知所措，皆俯首就擒。获其全部以归，仍镇关中。十四年，领兵同诸将出古北口，经略公主山长寨。英独当一面，克灰山、嵩州、全宁、高州四部，过驴驹河，获知院李宣，俘千余口回京。
　　天下已大定，而梁王把匝剌瓦尔密实元之遗孽，独恃云南险远，执我信使，纳我逋逃。上命颍国公傅友德为征南将军，英为副将军，率师三十万讨之。旌旗蔽江而上，自辰、沅、陆出、罗鬼、普定、普安皆下之，苗蛮、犵狫迎降恐后。循格孤山之南，奇兵袭毕节，击可渡河，皆克之。梁王遣其司徒达里麻以精兵十万拒我师于曲靖。（「梁王遣其司徒达里麻以精兵十万拒我师于曲靖」，「以」字原缺，据明朱氏国朝典故本、半页十二行明钞本补。）英曰：「彼谓我师罢于深入，未有虞心，及其无虞心，乃可破也。」（「及其无虞心乃可破也」，「及其无虞心」五字原缺，据明朱氏国朝典故本、半页十二行明钞本补。）于是，倍道进师。未至白石江，忽大雾四塞，（「忽大雾四塞」，「塞」原作「寨」，据明朱氏国朝典故本、半页十二行明钞本改。）冲雾及江而止。雾霁，则两军相望。达里麻大惊，以为神兵飞至，因拥兵陈水上。傅征南急欲济师，（「傅征南急欲济师」，「欲」字原无，据明朱氏国朝典故本、半页十二行明钞本补。）英曰：「未可。」别遣一军泝流潜渡，出其阵后，呜铜角，树旗帜，为疑兵山谷间。达里麻兵欲乱，英乃趣师济江，以猛而善泅者先之，长刀蒙盾，砍其军而夺之气，却数里而后敢阵。我师既济，整列而鼓炮，声震天地。战数合，英纵铁骑捣其中坚，连斩数十百人，（「连斩数十人」，「人」字原缺，据明朱氏国朝典故本、半页十二行明钞本补。）遂大败之。生擒达里麻，俘甲士二万，马万匹，死者横尸十余里。乘胜直抵云南。梁王闻达里麻败，遁滇池岛中，先缢其妃，自饮药不死，投水死之。父老争出金马山焚香拜迎王师。英入城，秋毫无犯，市不易肆。收梁王金印并官府符信、图籍，抚其民。实是年冬十二月二十四日也，自秋九月出师，至是百日，云南平。分兵下乌撒，得七星关以通毕节。
　　十五年，畧建昌、征江、临安、沅江、寻甸、楚雄、洱海，次第皆下。（「略建昌征江临安沆江寻甸楚雄洱海次第皆下」，「沆」字原缺，「楚雄」原作「楚淮」，据明朱氏国朝典故本、半页十二行明钞本补、改。）大理城倚点苍山、西洱海为固，南诏皮罗阁所筑龙首、龙尾二关号险要，（「南诏皮罗阁所筑龙首龙尾二关号险要」，「龙尾」原作「虎尾」，据明朱氏国朝典故本、半页十二行明钞本、半页十行明钞本改。）土酋段世聚众五万搤关。英自将取之，牢不可破。英乃以一军付裨将，夜从间道绕出点苍山后，攀木缘崖而上，立我旗帜。迟明，我军踊跃叫讙，彼军惊乱。英策马渡河，水及马腹。将士随之，斩关而入。山上军亦下搏之，彼军腹背受敌，遂溃。拔其城，擒段世，胁从者悉纵之。分兵取鹤庆，掠丽江，下金齿，收三营砦，破石门关，由是摩■〈此上夕下〉、和泥、车里、平缅相率来附。云南以幅员之广，分乌撒以东、越嶲以北隶四川，余列为郡邑，计府、州、县、宣慰司、长官司一百八，籍其户凡七万四千有六百，（「籍其户凡十万四千有六百」，「凡」原作「几」，据明朱氏国朝典故本、半页十二行明钞本改。）设官以治其民，立卫以守其地。（「立卫以守其地」，「其地」二字原误倒，据明朱氏国朝典故本、半页十二行明钞本改。）乌撒、东川、建昌谋变，英还，与傅征南合攻下之，并克芒部，斩首三万级，获马、牛、羊数万。王师已东，云南诸蛮部乘之以叛，围城二十万众。都督冯诚以孤军固守，（「都督冯诚以孤军固守」，「冯诚」原作「冯成」，据明朱氏国朝典故本、半页十二行明钞本改。）伏强弓弩于埤，贼近，辄射之。贼少怠，则出击之。贼不敢即攻城。英将锐兵一万赴援，至曲靖，遣一健步怀檄入城，约为内应。为贼所得，诘之，贼皆错愕，转相告报，解围宵遁。英既入城，贼散走，安定罗次、邵甸、富民。晋宁、大祺、江川诸山犹据险立栅，（「晋宁大祺江川诸山犹据险立栅」，「晋宁」原作「普宁」，据明朱氏国朝典故本、半页十二行明钞本改。）分兵歼灭，斩首六万级，生擒四千人，诸部复定。奏闻，上大悦，诏傅征南班师，英留镇云南。辨方物以定其贡税，视民数以均其力役，疏其节目以宁便其人。麓川之外有国曰缅，车里之外有国曰八百媳妇，皆请内附。
　　十七年，征广南。持磨道按兵不进，（「持磨道按兵不进」，「持」原作「将」，据明朱氏国朝典故本、半页十二行明钞本改。）遣人谕以祸福而招之，其酋降。二十年，逋寇集浪穹、鹤庆、剑川，辄相应为乱。遣大理卫指挥郑祥掩而歼之。二十一年春正月，平缅叛，结砦于马龙他郎甸之磨沙勒。（「结砦于马龙他郎甸之磨沙勒」，「结」原作「诘」，据明朱氏国朝典故本、半页十二行明钞本改。）遣都指挥宁正击破之，斩首千五百级。三月，平缅众三十万寇定边，英自将兵二万讨之。与寇对垒，以轻骑三百当寇。寇出万众，乘二十象以战。一战而杀寇数百人，获一象以还。英曰：「吾知贼不足破也。」（「吾知贼不足破也」，「知」原作「云」，据明朱氏国朝典故本、半页十二行明钞本改。）明旦，寇悉众驱百象，皆背负栏楯，左右以大竹筒置短鎗其中，乘以标之，势特以张。英分兵为三：冯诚领其前，宁正领其左，都督指挥同知汤昭领其右。乃下令曰：「今日之事，有进无退。进而捷者，一级必尽赏；退而衂者，一队必尽戮。」于是鼓而合刃，机发流星，星流烟飞，雷击电走，象皆惊北。寇之勇而力者曰昔剌亦，殊死战，我左队小却。登高望之，英命左右取帅之首来。左帅遥见一人拔刀飞骑而下，麾众复前。英责战益急，三军大呼，而鏖不移时，寇大败，斩首三万级，俘万人，生获四十七象，余象被箭如刺猬以死。渠帅刀思郎、斯郎埋各被百余矢，殪象上，余党走死，生还者十无二三。自是平缅岁入贡赋，不复反矣。秋八月，东川蛮叛，据乌路山为砦，山极险峻，上下三百里。遣宁正率云南兵与京畿大兵相为犄角讨之，贼已降，复有异志，悉诛之。冬十月，广西阿赤部酋长曰者满、曰矣情，结越州酋阿资叛。英自将捣阿赤，者满、矣情皆伏诛。俘男女五千口，马牛称是。阿资亦降。明年春，阿资复叛，遣宁正讨之，杀火头弄宗等五十九人，俘男女数百，获马、牛、羊以千计。阿资母出降。是冬，英入朝，上宴之奉天殿，赐黄金二百两，白金五千两，钞七万五千贯，文彩百疋，别赐钞五万为凤阳建第费。上谕之曰：「朕闻云南诸夷心服于尔，宜亟回以安之。」英回，蛮夷酋长越境款迎，军民室家相庆。二十三年，教化三部不供租赋，遣临安卫指挥王执讨平之。普安酋即密作乱，遣贵州都指挥张泰讨之，俘杀二千余众，获马、牛数千，得粮四万斛。二十四年，顺宁满蛮猛吴马忒因争宠移怒伤官军，遣都指挥俞甫往问其罪，咸向服。阿资复叛，亲提师至，捕冲杀获贼众殆尽，（「生获四十七象……贼众殆尽」，原文仅存「生获四众殆尽」六字，据明朱氏国朝典故本、半页十二行明钞本补。）阿资仅以身免。方搜捕逃匿，俄有旨谕英还镇，以佥都督何福为平羌将军，宁正为参将，代领其兵。阿资遣子乞降，英请于朝，立卫越州镇之，遂罢兵。
　　初，英留镇之明年，（「初英留镇之明年」，「初」原作「祁」，据明朱氏国朝典故本、半页十二行明钞本改。）哭孝慈皇后，三日不食，踊恸几绝。及再镇之三年，哭皇太子号恸失声，饮食为少，一月而薨。二十五年夏六月丁卯也。年四十有八。官僚、士庶、胥吏、卒伍、缁黄、髫白莫不奔号其门，泣语于路。讣闻，上哭之恸，辍视朝，亲制文遣祭。命嗣子春奉丧以归，诏发兵护丧出境，所过官司设祭如礼。柩出金马山，送者数万人。丧至自云南，诏封黔宁王，谥昭靖。赠三代考皆王爵，妣皆王夫人。冬十月庚午，以王礼葬江宁长泰北乡观音山之原。自丧归至葬，上谕祭者三，皇太孙亲王遣祭者再。既葬，命春袭西平侯，嗣镇云南，仍赐白金若干万两。明年，诏塑英像于功臣祠，（「诏塑英像于功臣祠」，「塑」原作「葬」，据明朱氏国朝典故本、半页十二行明钞本改。）又配享太庙，复立庙云南城中。
　　英为人宽弘沉毅，识明而见高，谋深而虑远。临事果断，用兵如神，战则胜，攻则克，守则固。有功不伐，居贵不骄，事上必忠必诚。待人接下每假辞色，使得尽其底里。疏财笃义，凡得上赐，悉以给将士置屯田。其守京口，调广信，节制瓯闽，巡抚关陕，皆有遗爱。其总大军克大敌，赏罚明信，不妄杀戮。其镇云南也，简官僚，修惠政，剔奸蠧，抚兵农，兴学校，治水利，严城堡，谨斥堠，通盐井，来商旅，垦田至一百一万二千亩，军食嬴足，恩威并施，德化大行。暇则筵儒讲明经史，爱读通鉴纲目、大学衍义，每不释卷。大书周子太极图、张子西铭、朱子敬斋箴、孔明出师表，揭于座隅，朝夕瞻对。（「朝夕瞻对」，「瞻对」原作「对阅」，据明朱氏国朝典故本、半页十二行明钞本改。）又以太极图及白鹿洞规刻置学宫以端士习，可谓圣贤之学、将相之材、大蕴蓄、大设施体用兼备者矣。
　　子四人：长即春，袭爵，镇守云南，三十一年九月病故，无嗣；次昂任都督，镇守云南；次昕，尚公主，授驸马都尉；次晟，原授骠骑将军、流官都督佥事，后升流官左都督，本年九月内袭爵，封西平侯。永乐六年七月平定交址有功，封显忠辅运推诚宣力武臣、特进光禄大夫、右柱国、黔国公，食禄三千石，子孙世世承袭，有诰券，本身免二死，子免一死，仍镇守云南。永乐二十二年八月，加太傅，有诰。正统三年十月，（「正统三年十月」，「正统」下原衍「统」字，据明朱氏国朝典故本、半页十二行明钞本改。）奉命征剿麓川蛮寇，正统四年三月内回至楚雄府病故，追封定远忠敬主，有诰。正统五年三月内，长男??严赐名沐斌，袭爵，有诰，景泰元年十月内病故。景泰三年二月二十五日，庶长男淙未出幼，奏，奉「钦依准优给。」（「钦依准优给」，「优」字原无，据明朱氏国朝典故本、半页十二行明钞本补。）本月二十日，奉「钦依与他半禄。」母梅氏奏要照清平伯吴玺等例冠带。天顺三年三月十六日本部题奉：「钦依准照例。」成化元年淙奏要袭爵，（「成化元年淙奏要袭爵」，「爵」字原缺，据明朱氏国朝典故本、半页十二行明钞本补。）本年八月二十五日本部题，奉「钦依准他袭，有诰。」成化十九年，调兵削平铁索箐等处强贼，有功，加太子太傅，有诰。弘治九年九月病故，谥武僖。弘治十年，该沐淙妻夫人王氏奏称夫沐淙存日无嗣，将侄孙沐昆抚育在嗣，乞要承袭父爵。行该镇守云南太监等官保勘无碍，本年十月十一日本部题奉圣旨：（「本年十月十一日本部题奉圣旨」，「十月」原作「十一月」，据明朱氏国朝典故本、半页十二行明钞本改。）「沐昆既该镇巡等官保勘明白，准袭黔国公。着就彼挂印充总兵官镇守云南地方。（「着就彼挂印充总兵官镇守云南地方」，「方」字原无，据明朱氏国朝典故本、半页十二行明钞本补。）写敕与他，钦此。」正德十一年四月内加太子太傅。

　　○郭英

　　郭英，封开国辅运推诚宣力武臣、柱国、武定侯，食禄二千五百石，赐诰券，子孙世世承袭。（「子孙世世承袭」，「世世」二字原缺，据明朱氏国朝典故本、半页十二行明钞本补。）追封营国公，谥威襄。凤阳濠州广德乡东湖村人。生有异征，沉毅多智。身长七尺，膂力过人，尤精骑射。至正癸巳，（「至正癸巳」，「正」字原缺，据明朱氏国朝典故本、半页十二行明钞本补。）年十八，即从太祖起义兵，甚见亲信，每令直宿帐中。首取徐、泗。甲午，从克滁州。乙未，克和州。渡江，克采石、太平，攻溧水、溧阳。丙申，破陈也先营，取南台及镇江。（「取南台及镇江」，「镇江」原作「镇守」，据明朱氏国朝典故本、半页十二行明钞本改。）丁酉，克常州、广德、宁国、宣州、江阴、甘露。回征无锡，鎗伤右胁；攻破常熟，伤左足；进攻安庆，前哨与敌交战，伤左臂；取杭州，战于北辛桥；及攻高邮，弩伤右膝。戊戌，克宜兴。己亥，攻安丰。壬寅，取隆兴。癸卯，充带刀舍人应援安丰，败张士诚。屡立战功，上尝以郭四呼之。
　　上亲征伪汉陈友谅，大战鄱阳湖，相持连昼夜。英时疮未瘳，力疾乘海船鏖战，败贼于泾江口，（「败贼于泾江口」，「泾江口」原作「禁江口」，明朱氏国朝典故本、半页十行明钞本作「楚江口」，明史卷一太祖本纪、卷一二三陈友谅传作「泾江口」，今据明史改。）烧没伪寇蒋知院船。已而，友谅中流矢死。有言英之功者，上问之，英曰：「天威神筭，臣何力焉！」上益重之。时友谅子理复奔武昌自立。甲辰二月，征武昌，英战于保安门，伤手足。理之将陈同佥者，骁捷善槊，驰入中军帐下，上方坐胡床，遽呼曰：「郭四为吾杀贼！」英持鎗跃马，奋臂一呼，则应手殒坠。上解所御赤战袍衣之，曰：「唐之尉迟敬德不汝过也。」攻岳州，泼张领兵来援，（「泼张领兵来援」，「来」原作「未」，据明朱氏国朝典故本、半页十二行明钞本改。）败之，生擒伪省都督镇抚一名。充管军头目，回克庐州。乙巳，克襄阳。丙午，升骁骑卫管军千户，克淮安、濠州、安丰。
　　吴元年，升宣武将军、骁骑左卫指挥佥事，从大将军北定中原。攻破沂州、益都，获元将王子宣及保平章军马，克济南。洪武元年，克东昌、棣州，杀获申、俞二平章所部，（「杀获申俞二平章所部」，「俞」原作「愈」，据明朱氏国朝典故本、半页十二行明钞本改。）击败也速，追至长、潞。（「败也速追至长潞」，「潞」原作「路」，据明朱氏国朝典故本、半页十行明钞本改。）克汴梁，平河南府，与詹同战于塔儿湾，伤膊。同败走，获马百六十余匹，追至嵩州。又于汝州败王保保、外儿平章，获马一百匹。进取陕州，攻潼关。回军渡河，下彰德，（「回军渡河下彰德」，「下」原作「北」，据明朱氏国朝典故本、半页十行明钞本改。）取广平，至直沽，战走达朵儿平章，生擒达达院判。抵河西务中义城，遇奄卜平章，大战败之，俘获人马甚众。距通州城三十里为营，深沟高垒，为持久计。众请速攻之，英曰：「吾师远来，敌以逸待劳，攻城非我利也。宜出其不意破之。」翌日大雾，英以千人伏道旁，率精骑三千直抵城下，元将五十八国公帅敢死士万余，张两掖而出，（「元将五十八国公帅敢死士万余张两掖而出」，「国公」原作「图公」，「帅」原作「师」，据明朱氏国朝典故本、半页十二行明钞本改。）与战良久，（「与战良久」，「良久」原作「而久」，据明朱氏国朝典故本、半页十二行明钞本改。）英佯败，彼乘胜来追，伏兵中起，截其军为两道，斩首数千级，擒元宗室孛罗梁王，遂克通州。元君开建德门乃北遁。攻破北平，败和尚太子于城西，击杀伪四川丞相，尽获其士马。克永平，也速败走。取真定，守将孙平章弃城遁，获马二百余匹。哨至平定州，生擒其将汤同佥，（「生擒其将汤同佥」，「生」原作「王」，据明朱氏国朝典故本、半页十二行明钞本改。）得马五十。
　　复从常遇春取太原，守将王保保军于城西。英凭高望之，谓常公曰：「彼兵多而不整，营大而无备，请夜刼之。」常公深然其计，遣五十骑伏城东十里，以举火鸣炮为期。至夜，英率十余骑潜入其营，举火鸣炮，伏兵亦举火鸣炮。常公引兵继至，鼓噪之声相接，保保军大溃，自相屠戮，乃乘夜遁去，遂克太原，获马三百。下兴州。二年，克大同。至沙净州，生擒伪将竹平章。渡河取鹿台、西安、凤翔、巩昌、庆阳，追败贼将贺宗哲于乱山，降前平章商藁，得其人、马、驼、羊无筭。两与伪王战，俘获甚众，箭伤面足。（「箭伤面足」，「面足」原作「两足」，据明朱氏国朝典故本、半页十二行明钞本改。）三年，升本卫指挥副使，征进迤西。克定西，攻破王保保营。讨西夏察罕脑儿，抚安忽辰平章。沙净州复叛，讨平之。克登宁州，斩首二千级，获牛、马数千，升昭勇将军、本卫指挥使，赐金龙衣一袭。
　　四年，升骠骑将军、河南都指挥使。将赴镇，上以宁妃为其女弟，遣至其第饯之。且谓英素清俭，赐白金二十罂、（「赐白金二十罂」，「二十」原作「三十」，据明朱氏国朝典故本、半页十二行明钞本及明史卷一三０郭英传改。）廐马二十二匹。时河、洛新罹兵燹，邑井萧条，居民艰食，盗贼充斥。英宣布威德，馁辑流亡，申宽条、明赏罚，远迩来归者日以千计。未期年，户口培增，境内大治。六年，处治王总兵下漫散军士，选其骁勇者一百八十名，悬银牌充先锋以备调遣。余尚六千余人，悉遣赴京。
　　九年，移镇北平。河南士女不忍其去，遮马数十里不得行，甚至泣下。既去，为立生祠。北平初定，羣胡反侧不宁。英开示诚欵，谕以理乱祸福，人心遂安。元左丞何允中等闻其德来降者凡九千余人。（「元左丞何允中等闻其德来降者凡九千余人」，「九千」原作「九十」，据明朱氏国朝典故本、半页十二行明钞本改。）上遣使劳以上尊羊、马，授龙虎将军、北平都指挥使，赐诰命。十三年，召还，进大都督府佥事。更定官制，改前军都督府佥事。灰山贼反，承命讨平之，赐马七匹。
　　十四年，从颍川侯傅友德征云南。既至，命与都督陈桓、胡海分道进讨。（「命与都督陈桓胡海分道进讨」，「桓」字原本空缺，据明朱氏国朝典故本、半页十二行明钞本补。）道多险隘，诸将欲深入，英曰：「破敌贵先声，攻取必自近始。舍近趋远，（「舍近趋远」，「趋远」二字原误倒，据明朱氏国朝典故本、半页十二行明钞本改。）岂策之上耶。」遂先攻赤水河路，距河二十里为营。时久雨，河水暴涨，英曰：「贼恃水涨，不意吾济。」下令诸军斫木造筏，夜半济河。比晓，贼始觉，遂大惊溃。生擒乌撒并阿容诸蛮，由是云南诸贼破胆。进攻曲靖、六梁州，擒帖木儿王子父兄。击越州龙海山寨及关索岭伪石元帅寨，（「击越州龙海山寨及关索岭伪百元帅寨」，「帅」原作「师」，据明朱氏国朝典故本、半页十行明钞本改。）皆克之。十五年，至云南江川，攻椅子寨。寨依山，英先遣骑兵五千攻其前，贼空寨迎战，（「贼空寨迎战」，「贼」字原无，据明朱氏国朝典故本、半页十二行明钞本补。）复以精骑数百捣其后，斩门而入。（「斩门而入」，「门」原作「关」，据明朱氏国朝典故本，半页十二行明钞本改。）火炮连发，烈焰张天，贼乃乱，悉破灭之。进攻大理金齿，降伪官段平章，（「降伪官段平章」，「段」原作「改」，据明朱氏国朝典故本、半页十二行明钞本改。）督军修其城。克广南。是冬，大理等处复叛，同西平侯沐英讨平之。攻安宁州，贼将不花帖木儿弃城败走。破富民山寨，攻靖宁州蛮七寨，一日夜破之，伤左腹。攻牢撞山寨，取仁德府，破哨店山寨，围姚安，败贼将李自久。援楚雄。十六年，同傅友德平蒙化州、邓川州，破三营，复光寨。过金沙江，攻北胜府，生擒伪平章高生，获三台银省印一颗。平丽江府、平津等州，前后斩首一万三千余级，生擒二千余人，收精兵人马数万、船千余艘。蛮民降者数十万户。云南诸路平，论功进封开国辅运推诚宣力武臣、柱国、武定侯，赐诰券，食禄二千五百石，子孙世世承袭。
　　十八年，加靖海将军，镇守辽东。二十年，同大将军宋国公冯胜讨北虏，纳哈出降之。师旋，王保保弟詹同追袭之，英与战，鎗伤左胁，（「英与战鎗伤左胁」，「伤」字原缺，据半页十行明钞本补。）箭复中右胁，英佯呼：「虏伤吾甲。」我众益奋，连战数十合，虏遂却。已而，进征虏右副将军，仍镇辽东。二十一年，出讨北虏，至捕鱼儿海。逻骑侦虏营不远，英乃令诸军少憇饮马，衔枚卷甲倍道而驰，直抵虏营。虏主觉，乃率十余骑溃围出。其将蛮子太尉来拒我师，英手刃之，获两营所积金宝珍玩、图书、马四万余匹，降其众五万余人。复往迤北，生擒虏将咬咬司徒及曩家太尉、爽古达儿、古不达剌王子等四万余人，马、驼一万五千疋，牛、羊、辎重无筭。师还，赐白金千两、钞八百锭、彩帛四十疋。
　　明年春，上以天下无事，且悯诸将老，欲保全之，（「且悯诸将老欲保全之」，「保」字原无，据明朱氏国朝典故本、半页十二行明钞本补。）厚加赐赉，遣归其乡。英亦就遣。又明年，独召还京，赐座与语，欢甚，命统禁兵及在京诸军。盖上春秋高，知英忠谨，特倚重焉。二十四年，虏酋阿札失里寇边，屯朵颜山。命充总兵讨之，俘其人口五百余、（「俘其人口五百余」，「百」字原缺，据明朱氏国朝典故本、半页十二行明钞本补。）马千余匹，逐北至雅寒山而还。三十年，川陕寇发，势张甚，上顾曰：「非卿无能胜其任者。」授征西将军印往征。至沔之后河，生擒贼首高福兴及党四千余人，疏其同谋者请诛之，（「疏其同谋者请诛之」，「疏」原作「???」，「请」字原本空缺，据明朱氏国朝典故本、半页十二行明钞本补。）胁从者勿治。且言有司不恤民，宜正其罪。上可之。自初起兵至是，总计擒斩获俘人马一十七万余，大小五百战，身被七十余伤。永乐九年二月十七日卒，年六十九。辍朝四日，遣官致祭，赙恤有加。追封营国公，谥威襄，赐葬京师聚宝山。
　　英孝友仁恕，恭俭诚实出于天性。事母夫人疾，尝吁天求以身代，疾遂愈。人以为孝感所致。后夫人卒，庐墓侧，泣不绝声，哀痛之情三年如一日。平居兄弟怡怡，行师动有纪律，推心任人，甘苦同之。攻克州郡，必禁掳掠、戒杀降、封府库、收簿籍，一钱、尺帛不敢私。尝北征，军法，夜必令亲军更直，荷戈环帐立。一夕，风雪大作，英悉罢遣归营，其爱恤部曲类此。家居简静，好读书，天文、地理、百家之说靡不通晓。教训子孙以俭素力学为务。事太祖高皇帝四十余年，小心谨慎，未尝有过。眷遇虽隆，而自处益谦。上尝御便殿，赐坐，适有奏事者，英趋避之。上曰：「卿第坐，朕自理事，不汝关也。」其见敬爱如此。时公卿多治田产，英独不治，上问之，对曰：「臣一布衣，仰荷宠灵，叨有封爵，子孙衣食余饶，安敢增益，俾生侈心。」上善之，嗟叹良久，曰：「廷臣若某之忠诚朴实，诸人不及也。」金疮遍体，每阴雨痛甚，及闻征讨之命，即日就道，未始以老疾辞。其事上竭忠盖如此。
　　曾祖三、祖聚、父山甫，累赠营国公。曾祖妣何氏、祖妣赵氏、母单氏，赠营国夫人。配马氏，封营国夫人。兄兴，以军功封巩昌侯，赠陕国公，谥宣武。子男十二人：镇、铭、镛、鉴、钥、铨、锜、钰、钫、镔、钢、钥。长镇，驸马都尉，尚永嘉公主；铭，辽王府典宝，追封武定侯；镛，中军都督府右都督；鉴，中都副留守；钥，散骑舍人；钰，赠尚宝司丞；钫，旗守卫指挥使。女九人：二为辽、郢二王妃，余适贵戚、指挥等官。孙男二十有八：珍、琮、玹、璧、瑄、瑀、琰、瑭、瑺、璟、璨、瑾、玘、珷、理、璒、瑱、瑷、琎、■〈王余〉、瑗、珑、瑞、■〈雍上玉下〉、珦、璝、瓖、琬。珍，赠武定侯；琮，府军卫指挥佥事；玹，袭封武定侯；珷，尚宝司丞；瑀，梁王府典宝；璒，即登，正统间以勋卫征进云南及镇守大同等处，累立军功，特授奉天翊卫宣力武臣、（「特授奉天翊卫宣力武臣」，「奉天翊卫」原作「奉天州卫」，「力武」二字原误倒，据明朱氏国朝典故本、半页十二行明钞本改。）特进荣禄大夫、柱国、定襄伯，镇守甘州，继奉命提督神机营，掌中军都督府事，兼督十二团营诸军事，成化八年四月二十六日卒，上辍朝三日，遣官谕祭十有七坛，造坟安葬干南京聚宝山祖茔之次，追封定襄侯，谥忠武；璟，勋卫；瑱，南京旗手卫指挥使。孙女十六人：长为仁宗昭皇帝贵妃，余适戚里名家。曾孙昌，袭封武定侯，左军都督府带俸；聪；锦衣卫指挥佥事；高，袭封定襄侯，奉敕命掌南京前军都督府事，（「左军都督府带俸聪锦衣卫指挥佥事高袭封定襄侯奉勑命掌南京前军都督府事」，原脱「带俸聪锦衣卫指挥佥事高袭封定襄侯奉勑命掌南京前军都督府」，今据明朱氏国朝典故本、半页十二行明钞本补。）专管操江；显奇，南京旗手卫指挥使。玄孙良，袭封武定侯，佥右军都督府事，效勇营坐营管操，正德二年六月十六日卒，上辍朝一日，谕祭三坛，造坟安葬于广源闸祖茔之次；参，锦衣卫指挥使；禄，锦衣卫指挥佥事；元勋，南京旗手卫指挥使。
　　六世孙勋，正德三年三月内袭封武定侯，是年十二月内奉今圣天子命管五军围子手，（「是年十二月内奉今圣天子命管五军围子手」，「今」原作「命」，据明朱氏国朝典故本、半页十二行明钞本改。）带刀侍卫。四年七月内该兵部推后军都督府佥书管事，兼五千营坐营管操。继命提督三千营，操练军马。五年，宁夏安化王叛，（「五年宁夏安化王叛」，「五年」原作「征」，据半页十二行明钞本、半页十行明钞本改。）逆平，奉手敕加太保。六年，两广缺员，该兵部会官推举，即奉：「钦依郭勋着挂印充总兵官镇守两广地方。」勋之弟四人，曰勚，授勋卫带刀侍卫。曰绩，以曾祖驸马都尉恩荫，授锦衣卫指挥佥事。曰劝，随镇获功，历升锦衣卫衣前所正千户。（「历升……衣前所正千户」，原缺「衣」字，据半页十二行明钞本补。）曰敕，以勋累功恩荫锦衣卫衣中所世袭副千户。
　　正德七年，广西梧州府北流、岑、容等县僮贼李通宝等倡造妖术，扇诱民夷，僭称名号，伪授官职，聚党数千，攻劫城库，杀掳军民，肆于稔恶。勋会议镇、巡，分布文、武、副、参方面等官，穷追极捣，抵其巢穴，生擒、斩首一千余名，俘捉三百有余，（「俘捉三百有余」，「三百」原作「三千」，据明朱氏国朝典故本、半页十二行明钞本改。）及抚散安插三千九百余众。捷奏，赴京，荷蒙天恩，降敕奖励及蒙赏赉。正德十二年，广西府江两岸接连平乐、阳朔、修仁、荔浦、富贺、怀集、永安、五屯等处傜僮猖獗，奏，蒙敕谕，调集湖广、两广汉达官军、土兵，分布副总兵、参将、都布按三司等官分为七哨，克期抵巢。生擒、斩首六千有奇，俘获贼属男妇一千五百有余，夺获器械一千一百有余，马、牛一百三十余只，夺回被掳男妇一十九名口。捷奏朝廷，荷蒙降敕奖励，岁加禄米四十石。正德十二年八月内该兵部为缺官事推举，勋奉敕驰驿回京，仍提督三千营操练军马，及命兼掌左军都督府印。
　　录云：「郭英开国重臣，其功业之隆、子孙之盛、富贵寿考、始终令节世为罕俪，（「其功业之隆」，「隆」原作「升」，据明朱氏国朝典故本、半页十二行明钞本改。）人以比之郭汾阳云。」
　　跋：太保、武定侯郭公，世臣，虽在军旅，不忘文事，兹二广兵政之暇，以其始封之祖营国威襄公暨当时同事戮力、今日同享尊贵者魏国武宁徐公、黔国昭靖沐公乡里、世系勋烈粹为一编，（「今日同享富贵者魏国武宁徐公黔国昭靖沐公乡里世系勋烈粹为一编」，「粹」原作「祥」，据明朱氏国朝典故本、半页十二行明钞本改。）题曰三家世典。三功臣皆始事高皇帝者，嗟夫当元之季，天造草昧，天下士负豪杰之才者莫不欲求辅其主，各出一力以伐暴吊民为事。武宁公年二十二，威襄公年十八，（「威襄公年十八」，「公」字原缺，据明朱氏国朝典故本、半页十二行明钞本补。）昭靖公年甫龆齓，出而遭风虎云龙之会，并能披肝沥胆、奋不顾身，其功烈之掀揭、茅土之光荣、子孙之赫盛，（「子孙之赫盛」，原作「子孙赫赫之盛」，据明朱氏国朝典故本、半页十二行明钞本改。）夫何怪具然哉！抑大封功臣在洪武庚戌冬，于时封公者六人，魏国其一也，封侯者十八人，其时昭靖方佥大都督府事，（「其时昭靖方佥大都督府事」，「佥」原作「念」，据明朱氏国朝典故本、半页十二行明钞本改。）后七年，始以平关陕功封西平侯山；（「始以平关陕功封西平侯」，「封」原作「收」，据明朱氏国朝典故本、半页十二行明钞本改。）威襄方为指挥副使，又十三年，始以平云南功肇封武定。而西平改封黔国，则其子讳晟者以平交址功也。功以次成，爵非骤进如此。于戏！高皇帝奋起布衣，手提一剑，不二十年而成一统无疆之业，深惩元政不经、臣下僭乱，每伸神武于宽仁之余。当日诸将恃勋劳而忘谦谨者有之，今其所谓六公、十八侯子孙得如当日者，不啻日中之斗也。而徐氏、沐氏、郭氏传一百五十余年有如当日，固圣祖神孙保全功臣之德，然非其功愈高，宠愈隆、心愈下，有如范文子之代师后入、冯异之独止大树、曹彬之勾当江南者，其能然乎？廷举益有感于天道亏盈而益谦，地道变盈而流谦，鬼神祸盈而福谦，人道恶盈而好谦之戒也，抑是编之辑。太保公盖不忘国家钖赏之重、父祖积累之艰，譬之饮井泉而甘，而思凿者之劳、汲者之苦，尤欲浚之益深、甃之益固，俾功收于勿幕，泽被于无穷也。公欲予言，谨书其末。

　　附录：

　　三家世典一卷（左都御史张若溎家藏本）

　　明郭勋撰勋营国威襄公郭英六世孙袭封武定侯正德中奉命鎭两广因辑中山王徐达黔宁王沐英及其家世系履贯勲阀遭遇本末为此书大扺本实录国史于事迹无所增益考英在诸功臣中犹居其次以配二王似乎尚非其伦自明以来亦无徐沐郭三家并称之说也（四库全书总目?史部?传记类存目）




吴良 康茂才 丁德兴 耿炳文 郭英 华云龙 韩政 仇成 张龙 吴复（周武 胡海 张赫 华高 张铨 何真 

　　吴良，定远人。初名国兴，赐名良。雄伟刚直。与弟祯俱以勇略闻。从太祖起濠梁，并为帐前先锋。良能没水侦探，祯每易服为间谍。祯别有传。良从取滁、和，战采石，克太平，下溧水、溧阳，定集庆，功多。又从徐达克镇江，下常州，进镇抚，守丹阳。与赵继祖等取江阴。张士诚兵据秦望山，良攻夺之，遂克江阴。即命为指挥使守之。 
　　时士诚全据吴，跨淮东、浙西，兵食足。江阴当其要冲，枕大江，扼南北襟喉，士诚数以金帛啖将士，窥衅。太祖谕良曰：“江阴，我东南屏蔽，汝约束士卒，毋外交，毋纳逋逃，毋贪小利，毋与争锋，惟保境安民而已。”良奉命惟谨，备御修饬。以败敌功，进枢密院判官。士诚大举兵来寇，艨艟蔽江，其将苏同佥驻君山，指画进兵。良遣弟祯出北门与战，而潜遣元帅王子明帅壮士驰出南门。合击，大败之，俘斩甚众。敌宵遁。寻复寇常州，良遣兵从间道歼其援兵于无锡。当是时，太祖数自将争江、楚上流，与陈友谅角，大军屡出，金陵空虚。士诚不敢北出侵尺寸地，以良在江阴为屏蔽也。 
　　良仁恕俭约，声色货利无所好。夜宿城楼，枕戈达旦。训将练兵，常如寇至。暇则延儒生讲论经史，新学宫，立社学。大开屯田，均徭省赋。在境十年，封疆宴然。太祖常召良劳曰：“吴院判保障一方，我无东顾忧，功甚大，车马珠玉不足旌其劳。”命学士宋濂等为诗文美之，仍遣还镇。寻大发兵取淮东，克泰州。士诚兵复出马驮沙，侵镇江。巨舰数百，溯江而上。良戒严以待。太祖亲督大军御之。士诚兵遁，追至浮子门。良出兵夹击，获卒二千。太祖诣江阴劳军，周巡壁垒，叹曰：“良，今之吴起也！”吴平，加昭勇大将军、苏州卫指挥使，移镇苏州。武备益修，军民辑睦。进都督佥事，移守全州。洪武三年进都督同知，封江阴侯，食禄千五百石，予世券。 
　　四年讨靖州、绥宁诸蛮。五年，广西蛮叛，副征南将军邓愈帅平章李伯升出靖州讨之。数月，尽平左右两江及五溪之地，移兵入铜鼓、五开，收潭溪，开太平，歼清洞、崖山之众于铜关铁寨。诸蛮皆震慑，内附，粤西遂平。八年督田凤阳。十二年，齐王封青州。王妃，良女也，遂命良往建王府。十四年卒于青，年五十八。赠江国公，谥襄烈。 
　　子高嗣侯，屡出山西、北平、河南练兵，从北征，帅蕃军讨百夷。二十八年，有罪调广西，从征赵宗寿。燕师起，高守辽东，与杨文数出师攻永平。燕王谋去高，曰：“高虽怯，差密，文勇而无谋，去高，文无能为也。”乃遗二人书，盛誉高，极诋文，故易其函授之。二人得书，并以闻。建文帝果疑高，削爵徙广西，独文守辽东，竟败。永乐初，复召高镇守大同，上言备边方略。八年，帝北征班师，高称疾不朝，被劾，废为庶人，夺券。洪熙元年，帝见高名，曰：“高往年多行无礼，其谪戍海南。”高已死，徙其家，会赦得释。宣德十年，子升乞嗣，不许。 
　　康茂才，字寿卿，蕲人。通经史大义。事母孝。元末寇乱陷蕲，结义兵保乡里。立功，自长官累迁淮西宣慰司、都元帅。 
　　太祖既渡江，将士家属留和州。时茂才移戍采石，扼江渡。太祖遣兵数攻之，茂才力守。常遇春设伏歼其精锐。茂才复立寨天宁洲，又破之。奔集庆，太祖克集庆，乃帅所部兵降。太祖释之，命统所部从征。明年授秦淮翼水军元帅，守龙湾。取江阴马驮沙，败张士诚兵，获其楼船。从廖永安攻池州，取枞阳。太祖以军兴，民失农业，命茂才为都水营田使，仍兼帐前总制亲兵左副指挥使。 
　　陈友谅既陷太平，谋约张士诚合攻应天。太祖欲其速来，破之。知茂才与友谅有旧，命遣仆持书，绐为内应。友谅大喜，问：“康公安在？”曰：“守江东木桥。”使归，太祖易桥以石。友谅至，见桥，愕然，连呼“老康”，莫应。退至龙湾，伏兵四起。茂才合诸将奋击，大破之。太祖嘉茂才功，赐赉甚厚。明年，太祖亲征友谅，茂才以舟师从克安庆，破江州，友谅西遁。遂下蕲州、兴国、汉阳。沿流克黄梅寨，取瑞昌，败友谅八指挥，降士卒二万人。迁帐前亲兵副都指挥使。攻左君弼庐州，未下。从援南昌，战彭蠡，友谅败死。从征武昌，皆有功。进金吾侍卫亲军都护。从大将军徐达再攻庐州，克之，取江陵及湖南诸路。改神武卫指挥使，进大都督府副使。士诚攻江阴，太祖自将击之。比至镇江，士诚已焚瓜洲遁。茂才追北至浮子门。吴军遮海口，乘潮来薄。茂才力战，大败之。捣淮安马骡港，拔其水寨，淮安平。寻拔湖州，进逼平江。士诚遣锐卒迎斗，大战尹山桥。茂才持大戟督战，尽覆敌众。与诸将合围其城，军齐门。平江下，还取无锡。迁同知大都督府事兼太子右率府使。 
　　洪武元年，从大将军经略中原，取汴、洛，留守陕州。规运馈饷，造浮桥渡师。招来绛、解诸州，扼潼关，秦兵不敢东向。茂才善抚绥，民立石颂德焉。三年复从大将军征定西，取兴元。还军道卒。追封蕲国公，谥武康。 
　　子铎，年十岁，入侍皇太子读书大本堂。以父功封蕲春侯，食禄一千五百石，予世券。督民垦田凤阳。帅兵征辰州蛮，平施、迭诸州。从大将军达北征。又从征南将军傅友德征云南，克普定，破华楚山诸寨。卒于军，年二十三。追封蕲国公，谥忠愍。 
　　子渊幼未袭，授散骑舍人。已，坐事革冠服，勒居山西，遂不得嗣。弘治末，录茂才后为世袭千户。 
　　丁德兴，定远人。归太祖于濠。伟其状貌，以“黑丁”呼之。从取洪山寨，以百骑破贼数千，尽降其众。从克滁、和，败青山盗。从渡江，拔采石，取太平，分兵取溧水、溧阳，皆先登。从破蛮子海牙水寨，捣方山营，擒陈兆先，下集庆，取镇江。以功进管军总管。下金坛、广德、宁国。从平常州。擢左翼元帅。宁国复叛，从胡大海复之。分兵下江阴，取徽州、石埭、池州、枞阳，攻江州，移兵击安庆。所向皆捷。复援江阴，略江西傍近州县，攻双刀赵，挫其锋。时徐达、邵荣攻宜兴，久不下，太祖遣使谓曰：“宜兴城西通太湖口，士诚饷道所由，断其饷则必破。”达乃遣德兴绝太湖口，而并力急攻，城遂拔。论功授凤翔卫指挥使。 
　　陈友谅犯龙江，德兴军于石灰山，力战，击败之。遂从征友谅，捣安庆，克九江，援安丰，败吕珍，走左君弼。从战鄱阳，平武昌，克庐州，略定湖南衡州诸郡。又从大将军收淮东，征浙西，败士诚兵于旧馆。下湖州，围平江。卒于军。赠都指挥使。洪武元年追封济国公，列祀功臣庙。子忠，龙江卫指挥使，予世袭。 
　　耿炳文，濠人。父君用，从太祖渡江，积功为管军总管。援宜兴，与张士诚兵争栅，力战死。炳文袭职，领其军。取广德，进攻长兴，败士诚将赵打虎，获战船三百余艘，擒其守将李福安等，遂克长兴。长兴据太湖口，陆通广德，与宣、歙接壤，为江、浙门户。太祖既得其地，大喜，改为长安州，立永兴翼元帅府，以炳文为总兵都元帅，守之。温祥卿者，多智数。避乱来归，炳文引入幕府，画守御计甚悉。张士诚左丞潘元明、元帅严再兴帅师来争。炳文奋击，大败去。久之，士诚复遣司徒李伯升帅众十万，水陆进攻。城中兵七千，太祖患之，命陈德、华高、费聚往援。伯升夜劫营，诸将皆溃。炳文婴城固守，攻甚急，随方御之，不解甲者月余。常遇春复帅援兵至，伯升弃营遁，追斩五千余人。其明年，改永兴翼元帅府为永兴卫亲军指挥使司，以炳文为使。已而士诚大发兵，遣其弟士信复来争。炳文又败之，获其元帅宋兴祖。士信愤甚，益兵围城。炳文与费聚出战，又大败之。长兴为士诚必争地，炳文拒守凡十年，以寡御众，大小数十战，战无不胜，士诚迄不得逞。大军伐士诚，炳文将所部克湖州，围平江。吴平，进大都督府佥事。 
　　从征中原，克山东沂、峄诸州。下汴梁，徇河南，扈驾北巡。已，又从常遇春取大同，克晋、冀。从大将军徐达征陕西，走李思齐、张思道，即镇其地。浚泾阳洪渠十万余丈，民赖其利。寻拜秦王左相都督佥事。 
　　洪武三年，封长兴侯，食禄千五百石，予世券。十四年，从大将军出塞，破元平章乃儿不花于北黄河。十九年从颍国公傅龙德征云南，讨平曲靖蛮。二十一年从永昌侯蓝玉北征，至捕鱼儿海。二十五年帅兵平陕西徽州妖人之乱。三十年以征西将军擒蜀寇高福兴，俘三千人。 
　　始，炳文守长兴，功最高，太祖榜列功臣，以炳文附大将军达为一等。及洪武末年，诸公、侯且尽，存者惟炳文及武定侯郭英二人；而炳文以元功宿将，为朝廷所倚重。 
　　建文元年，燕王兵起。帝命炳文为大将军，帅副将军李坚、宁忠北伐，时年六十有五矣。兵号三十万，至者惟十三万。八月次真定，分营滹沱河南北。都督徐凯军河间，潘忠、杨松驻鄚州，先锋九千人驻雄县。值中秋，不设备，为燕王所袭，九千人皆死。忠等来援，过月漾桥，伏发水中。忠、松俱被执，不屈死。鄚州陷。而炳文部将张保者降燕，备告南军虚实。燕王纵保归，使张雄、鄚败状，谓：“北军且至。”于是炳文移军尽渡河，并力当敌。军甫移，燕兵骤至，循城蹴击。炳文军不得成列，败入城。争门，门塞，蹈藉死者不可数计。燕兵遂围城。炳文众尚十万，坚守不出。燕王知炳文老将，未易下，越三日，解围还。而帝骤闻炳文败，忧甚。太常卿黄子澄遂荐李景隆为大将军，乘传代炳文。比至军，燕师已先一日去。炳文归，景隆代将，竟至于败。 
　　燕王称帝之明年，刑部尚书郑赐、都御史陈瑛劾炳文衣服器皿有龙凤饰，玉带用红鞓，僭妄不道。炳文惧，自杀。 
　　子璇，前军都督佥事。尚懿文太子长女江都公主。炳文北伐，璇尝劝直捣北平。炳文受代归，不复用，璇愤甚。永东初，杜门称疾，坐罪死。 
　　璇弟瓛，后军都督佥事。与江阴侯吴高、都指挥杨文帅辽东兵围永平，不克，退保山海关。高被间，徙广西。文守辽东，瓛数请攻永平以动北平，文不听。后与弟尚宝司卿瑄，皆坐罪死。 
　　郭英，巩昌侯兴弟也。年十八，与兴同事太祖。亲信，令值宿帐中，呼为“郭四”。从克滁、和、采石、太平，征陈友谅，战鄱阳湖，皆与有功。从征武昌，陈氏骁将陈同佥持槊突入，太祖呼英杀之，衣以战袍。攻岳州，败其援兵，还克庐州、襄阳。授骁骑卫千户。克淮安、濠州、安丰，进指挥佥事。从徐达定中原，又从常遇春攻太原，走扩廓，下兴州、大同。至沙净州渡河。取西安、凤翔、巩昌、庆阳，追败驾宗哲于乱山，迁本卫指挥副使。进克定西，讨察罕脑儿。克登宁州，斩首二千级，进河南都指挥使。时英女弟为宁妃，英将赴镇，命妃饯英于第，赐白金二十罂，厩马二十匹。在镇绥辑流亡，申明约束，境内大治。九年移镇北平。十三年召还，进前军都督府佥事。 
　　十四年，从颍川侯傅友德征云南，与陈桓、胡海分道进攻赤水河路。久雨，河水暴涨。英斩木为筏，乘夜济。比晓，抵贼营，贼大惊溃。擒乌撒并阿容等。攻克曲靖、陆凉、越州、关索岭、椅子寨。降大理、金齿、广南，平诸山寨。十六年复从友德平蒙化、邓川，济金沙，取北胜、丽江。前后斩首一万三千余级，生擒二千余人，收精甲数万，船千余艘。十七年论平云南功，封武定侯，食禄二千五百石，予世券。 
　　十八年，加靖海将军，镇守辽东。二十年从大将军冯胜出金山，纳哈出降，进征虏右副将军。从蓝玉至捕鱼儿海。师还，赏赉甚厚，遣还乡。明年召入京，命典禁兵。三十年副征西将军耿炳文备边陕西，平沔县贼高福兴。及还，御史裴承祖劾英私养家奴百五十余人，又擅杀男女五人。帝弗问，佥都御史张春等执奏不已，乃命诸戚里大臣议其罪。议上，竟宥之。建文时，从耿炳文、李景隆伐燕，无功。靖难后，罢归第。永乐元年卒，年六十七。赠营国公，谥威襄。 
　　英孝友，通书史，行师有纪律，以忠谨见亲于太祖。又以宁妃故，恩宠尤渥，诸功臣莫敢望焉。 
　　子十二人。镇，尚永嘉公主。铭，辽府典宝。镛，中军右都督。女九人，二为辽郢王妃。女孙为仁宗贵妃，铭出也，以故铭子玹得嗣侯。宣德中，玹署宗人府事，夺河间民田庐，又夺天津屯田千亩，罪其奴而宥玹。英宗初，永嘉公主乞以其子珍嗣侯。珍，英嫡孙也，授锦衣卫指挥佥事。玹卒，子聪与珍争嗣，遂并停袭，亦授聪如珍官。天顺元年，珍子昌以诏恩得袭，聪争之不得。昌卒，子良当嗣，聪又言良非昌子，复停嗣，授指挥佥事。以屡乞嗣，下狱，寻释复官。既而郭宗人共乞择英孙一人嗣英爵。廷臣皆言良本英嫡孙，宜嗣侯。诏可。正德初卒。子勋嗣。 
　　勋桀黠有智数，颇涉书史。正德中，镇两广，入掌三千营。世宗初，掌团营。大礼议起，勋知上意，首右张璁，世宗大爱幸之。勋怙宠，颇骄恣。大学士杨一清恶之，因其赇请事觉，罢营务，夺保傅官阶。一清罢，仍总五军营，董四郊兴造。明年督团营。十八年兼领后府。从幸承天，请以五世祖英侑享太庙。廷臣持不可，侍郎唐胄争尤力。帝不听，英竟得侑享。其明年，献皇称宗，入太庙，进勋翊国公，加太师。 
　　先是，妖人李福达自言能化药物为金银。勋与相昵。福达败，力持其狱，廷臣多得罪者。至是复进方士段朝用，云以其所化金银为饮食器，可不死。帝益以为忠。给事中戚贤劾勋擅作威福，网利虐民诸事。李凤来等复以为言。下有司勘，勋京师店舍多至千余区。副都御史胡守中又劾勋以族叔郭宪理刑东厂，肆虐无辜。帝置勿治。会帝用言官言，给勋敕，与兵部尚书王廷相、遂安伯陈譓同清军役。敕具，勋不领。言官劾其作威植党。勋疏辩，有“何必更劳赐敕”语。帝乃大怒，责其“强悖无人臣礼”。于是给事中高时尽发勋奸利事，且言交通张延龄。帝益怒，下勋锦衣狱。二十年九月也。寻谕镇抚司勿加刑讯。奏上，当勋死罪。帝令法司覆勘。而给事中刘大直复勘勋乱政十二罪，请并治。法司乃尽实诸疏中罪状，当勋罪绞。帝令详议。法司更当勋不轨罪斩，没入妻孥田宅。奏上，留中不下。帝意欲宽勋，屡示意指。而廷臣恶勋甚，谬为不喻者，更坐勋重辟。明年考察言官，特旨贬高时二级，以风廷臣，廷臣终莫为勋请。其冬，勋死狱中。帝怜之，责法司淹系。褫刑部尚书吴山职，侍郎都御史以下镌降有差，而免勋籍没，仅夺诰券而已。 
　　自明兴以来，勋臣不与政事。惟勋以挟恩宠、擅朝权、恣为奸慝致败。勋死数年，其子守干嗣侯，传至曾孙培民。崇祯末，死于贼。 
　　华云龙，定远人。聚众居韭山。太祖起兵，来归。从克滁、和，为千夫长。从渡江，破采石水寨及方山营。下集庆路，生擒元将，得兵万人，克镇江，迁总管。攻拔广德，战旧馆，擒汤元帅，进右副元帅。龙江之役，云龙伏石灰山，接战，杀伤相当。云龙跃马大呼，捣其中坚，遂大败友谅兵，乘胜复太平。从下九江、南昌，分兵攻下瑞州、临江、吉安。从援安丰，战彭蠡，平武昌。累功至豹韬卫指挥使。从徐达帅兵取高邮，进克淮安，遂命守之，改淮安卫指挥使。寻攻嘉兴，降吴将宋兴。围平江，军于胥门。 
　　从大军北征，徇下山东郡县，与徐达会帅通州，进克元都。擢大都督府佥事，总六卫兵留守兼北平行省参知政事。逾年，攻下云州，获平章火儿忽答、右丞哈海。进都督同知，兼燕王左相。洪武三年冬，论功封淮安侯，禄一千五百石，予世券。云龙上言：“北平边塞，东自永平、蓟州，西至灰岭下，隘口一百二十一，相去可二千二百里。其王平口至官坐岭，隘口九，相去五百余里。俱冲要，宜设兵。紫荆关及芦花山岭尤要害，宜设千户守御所。”又言：“前大兵克永平，留故元八翼军士千六百人屯田，人月支粮五斗，所得不偿费。宜入燕山诸卫，补伍操练。”俱从之。行边至云州，袭元平章僧家奴营于牙头，突入其帐擒之，尽俘其众。至上都大石崖，攻克刘学士诸寨，驴儿国公奔漠北。自是无内犯者，威名大着。建燕邸，增筑北平城，皆其经画。洪武七年，有言云龙据元相脱脱第宅，僭用故元宫中物。召还，命何文辉往代。未至京，道卒。 
　　子中袭。李文忠之卒也，中侍疾进药，坐贬死。二十三年追论中胡党，爵除。 
　　韩政，睢人。尝为义兵元帅，帅众归太祖，授江淮行省平章政事。李济据濠州，名为张士诚守，实观望。太祖使右相国李善长以书招之，不报。太祖叹曰：“濠，吾家也，济如此，我有国无家可乎！”乃命政帅指挥顾时以云梯炮石四面攻濠。济度不能支，始出降。政归济于应天。太祖大悦，以时守濠州。 
　　政从徐达攻安丰，扼其四门，潜穴城东龙尾坝，入其城二十余丈。城坏，遂破之。元将忻都、竹贞、左君弼皆走。追奔四十余里，擒都。俄而贞引兵来援，与战城南门，再破走之。淮东、西悉平。已，从大军平吴。又从北伐，降梁城守将卢斌。分兵扼黄河，断山东援军，遂取益都、济宁、济南，皆有功。克东平，功尤多，改山东行省平章政事。以师会大将军于临清，檄政守东昌。既下大都，命政分兵守广平。政遂谕降白土诸寨。移守彰德，下蚁尖寨。蚁尖者，在林虑西北二十里，为元右丞吴庸、王居义、小锁儿所据。大将军之北伐也，遣将士收复诸山寨，降者相继，蚁尖独恃险不下。至是兵逼之，庸诱杀居义及小锁儿以降，得士卒万余人。寻调征陕西，还兵守御河北。洪武三年封东平侯，禄千五百石，予世券。移镇山东。未几，复移河北。招抚流民，复业甚众。从左副将军李文忠捣应昌，至胪朐河。文忠深入，令政守辎重。还，命巡河南、陕西。再从信国公汤和练兵于临清。十一年二月卒，帝亲临其丧。追封郓国公。 
　　子勋袭。二十六年坐蓝党诛，爵除。 
　　仇成，含山人。初从军充万户，屡迁至秦淮翼副元帅。太祖攻安庆，敌固守不战。廖永忠、张志雄破其水寨，成以陆兵乘之，遂克安庆。初，元左丞余阙守安庆，陈友谅将赵普胜陷之。友谅既杀普胜，元帅余某者袭取之。张定边复来犯，余帅走死。至是以成为横海指挥同知，守其地。时左君弼据庐州，罗友贤以池州叛，无为知州董曾陷死，四面皆贼境。成抚集军民，守御严密，汉兵不敢东下。从征鄱阳，歼敌泾江口，功最。征平江，败张士诚兵于城西南。洪武三年，佥大都督府事，镇辽东。久之，以屯戍无功，降永平卫指挥使。寻复官。十二年论蓝玉等征西功，当封。帝念成旧勋，先封为安庆侯，岁禄二千石。二十年充征南副将军，讨平容美诸峒。复从大军征云南，功多，予世券，加禄五百石。二十一年七月，有疾。赐内昷，手诏存问。卒，赠皖国公，谥庄襄。子正袭爵。 
　　张龙，濠人。从渡江，定常州、宁国、婺州，皆有功。从征江州，为都先锋。平武昌，授花枪所千户。从平淮东，守御海安。与张士诚将战于海口，擒彭元帅，俘其卒数百。进攻通州，击斩贼将。擢威武卫指挥佥事。从平山东、河南。大兵克潼关，以龙为副留守。洪武三年调守凤翔，改凤翔卫指挥。贺宗哲悉众围城，龙固守。宗哲攻北门，龙出兵搏战，矢伤右胁，不为动。遂大败之。进克凤州，擒李参政等二十余人。大将军达入沔州，遣龙别将一军，由凤翔入连云栈，攻兴元，降其守将刘思忠。蜀将吴友仁来犯，龙击却之。友仁复悉兵薄城，大治攻具。龙从北门突出，绕友仁军后，敌尽弃甲仗走，自是不复窥兴元。召佥大都督府事。十一年副李文忠征西番洮州。论功，封凤翔侯，禄二千石，世指挥使。复从傅友德征云南，镇七星关，破大理、鹤庆，平诸洞蛮。加禄五百石，予世券三十年。二十年从冯胜出金山，降纳哈出。明年，胜调降军征云南，次常德，叛去。龙追至重庆，收捕之。二十三年春同延安侯唐胜宗督屯田于平越、镇远、贵州，议置龙里卫。都匀乱，佐蓝玉讨平之。以老疾请告。三十年卒。 
　　子麟尚福清公主，授驸马都尉。孙杰侍公主京师。永乐初，失侯。杰子嗣，宣德十年，援诏恩乞嗣。吏部言：龙侯不嗣者四十年，不许。 
　　吴复，字伯起，合肥人。少负勇略。元末，集众保乡里。归太祖于濠，从克泗、滁、和、采石、太平，累官万户。从破蛮子海牙水寨，定集庆。从徐达攻镇江，斩元平章定定。下丹阳、金坛，克常州，进统军元帅。徇江阴、无锡，还守常州。张士诚兵奄至，力战，败之。追奔至长兴，连败之于高桥、太湖及忠节门，士诚夺气。从援安丰，平武昌。从徐达克庐州，下汉、沔、荆诸郡县。授镇武卫指挥同知，守沔阳。从常遇春下襄阳，别将破安陆，擒元同佥任亮，遂守之。克汝州、鲁山。 
　　洪武元年，授怀远将军、安陆卫指挥使。悉平郧、均、房、竹诸山寨之不附者。三年从大将军征陕西，败扩廓，擒其将。又败扩郭于秦州。征吐番，克河州。援汉中，拔南郑。明年从傅友德平蜀。又明年从邓愈平九溪、辰州诸蛮，克四十八洞，还守安陆。七年进大都督府佥事。巡北平还，授世袭指挥使。十一年从沐英再征西番，擒三副使，得纳邻哈七站之地。明年，师还，论功封安陆侯，食禄二千石。 
　　十四年，从傅友德征云南，克普定，城水西。充总兵官，剿捕诸蛮。遂由关索岭开箐道，取广西。十六年克墨定苗，至吉剌堡，筑安庄、新城，平七百房诸寨，斩获万计，转饷盘江。是年十月，金疮发，卒于普定。追封黔国公，谥威毅，加禄五百石，予世券。 
　　复临阵奋发，冲犯矢石，体无完肤。平居恂恂，口不言征伐事。在普定买妾杨氏，年十七。复死，视殓毕，沐浴更衣，自经死。封贞烈淑人。 
　　子杰嗣。屡出山、陕、河南、北平，练兵从征。二十八年，有罪，从征龙州，建功自赎。建文中，帅师援真定，战白沟河，失律，谪南宁卫指挥使。永乐元年，子璟乞嗣。正统间，再三乞，皆不许。弘治六年，璟孙铎援诏乞嗣，亦不许。十八年录复子孙世职千户。 
　　初，与复以征西番功侯者，又有周武。武，开州人，从定江东，灭汉，收淮东，平吴，积功为指挥佥事。从定中原，进都督佥事。洪武十一年以参将从沐英讨西番朵甘，功多。师还，封雄武侯，禄二千石，世指挥使。出理河南军务，巡抚北边。二十三年卒，赠汝国公，谥勇襄。 
　　胡海，字海洋，定远人。尝入土豪赤塘王总管营，自拔来归，授百户。从败元将贾鲁兵，克泗、滁，进万户。从渡江，拔蛮子海牙水寨，破陈埜先兵，从取集庆、镇江。败元将谢国玺于宁国，选充先锋。从大军围湖州，堕其东南门月城。从攻宜兴，下婺州，鏖战绍兴，生得贼四百余人，进都先锋。又从战龙江，克安庆，与汉人相持，八战，皆大捷，遂入江州。从徐达攻庐州，皆有功。 
　　海骁勇，屡战屡伤，手足胸腹间金痍皆遍，而斗益力。士卒从之者无不激励自效。太祖壮之，授花枪上千户。复从大军克荆、澧、衡、潭，擢宝庆卫指挥佥事，迁指挥使，命镇益阳。从平章杨璟征湖南、广西未下郡县。由祁阳进围永州，与守兵战于东乡桥，生得千、万户四人，以夜半先登拔之。抵靖江，战南门，生得万户二人。夜四鼓，自北门八角亭先登，功最，命为左副总兵。剿平左江上思蛮。调征蜀，克龙伏隘、天门山及温汤关，予世袭指挥使，仍镇益阳。武冈、靖州、五开诸苗蛮先后作乱，悉捕诛首乱而抚其余众，迁都督佥事。十四年从征云南，由永宁趋乌撒，进克可渡河。与副将军沐英会师攻大理，敌悉众扼上、下关。定远侯王弼自洱水东趋上关，英帅大军趋下关，而遣海以夜四鼓取石门。间道渡河，绕点苍山后，攀大树缘崖而上，立旗帜。英士卒望见，皆踊跃大呼，敌众惊扰。英遂斩关入。海亦麾山上军驰下，前后夹攻，敌悉溃走。 
　　十七年，论功封东川侯，禄二千五百石，予世券。逾三年，以左参将从征金山。又二年，以征南将军讨平澧州九溪诸蛮寇。师还，乞归乡里，厚赉金帛以行。二十四年七月，病疽卒，年六十三。 
　　长子斌，龙虎卫指挥使，从征云南。过曲靖，猝遇寇，中飞矢卒。赠都督同知。次玉，坐蓝党死。次观，尚南康公主，为驸马都尉，未嗣卒。宣德中，公主乞以子忠嗣。诏授孝陵卫指挥佥事，予世袭。 
　　张赫，临淮人。江淮大乱，团义兵以捍乡里。嘉山缪把头招之，不往。闻太祖起，帅众来附。授千户，以功进万户。从渡江，所至攻伐皆预，以功擢常春翼元帅，守御常州。寻从战鄱阳，攻武昌。已，又从大将军伐张士诚，进围平江。诸将分门而军，赫军阊门。士诚屡出兵突战，屡挫其锋。又从大军克庆元，并下温、台。洪武元年，擢福州卫都指挥副使，进本卫同知。复命署都指挥使司事。是时，倭寇出没海岛中，乘间辄傅岸剽掠，沿海居民患苦之。帝数遣使赍诏书谕日本国王，又数绝日本贡使，然竟不得倭人要领。赫在海上久，所捕倭不可胜计。最后追寇至琉球大洋，与战，擒其魁十八人，斩首数十级，获倭船十余艘，收弓刀器械无算。帝伟赫功，命掌都指挥印。寻调兴化卫。召还，擢大都督府佥事。会辽东漕运艰，军食后期，帝深以为虑。以赫习海道，命督海运事。久之，封航海侯，予世券。前后往来辽东十二年，凡督十运，劳勚备至，军中赖以无乏。病卒，追封恩国公，谥庄简。 
　　子荣，从征云南有功，为水军右卫指挥使。孙钅盬，福建都指挥使。永乐中，留镇交址。 
　　华高，和州人。与俞通海等以巢湖水师来附。从克太平，授总管。从破采石、方山兵。下集庆、镇江，迁秦淮翼元帅。与邓愈徇广德。守将严兵城下，高以数骑挑战，元兵坚壁不动。高冲击大破之，遂取其城，得兵万人，粮数千斛。从平常州，进佥行枢密院事。副俞通海击破赵普胜栅江营。再败陈友谅。援长兴，克武昌。授湖广行省左丞。帅舟师从克淮东，收浙西。进行省平章政事。洪武三年封广德侯，岁禄六百石。 
　　高性怯，且无子，请得宿卫。有所征讨，辄称疾不行。令练水师，复以不习辞。帝以故旧优容之。时诸勋臣多出行边，惟高不遣。最后缮广东边海城堡，高请行。帝曰：“卿复自力，甚善。”四年四月事竣。至琼州卒。初，有言高殖利者，故岁禄独薄。至是贫不能葬。帝怜之，命补支禄三百石。以无子，纳诰券墓中。赠巢国公，谥武庄。授从子岳指挥佥事。 
　　张铨，定远人。从取太平，定集庆、镇江、常州、婺州。捣江州，战鄱阳湖，取鄂渚。收淮东，平吴。累功为指挥佥事。从取中原、燕、晋、秦、蜀，进都督佥事。使建齐王府，事竣，副江夏侯周德兴征五溪蛮。已而水尽源、通塔平、散毛诸洞酋作乱，复副德兴讨平之。从征云南，由永宁克乌撒。久之，复从傅友德平乌撒及曲靖、普定、龙海、孟定诸蛮。洪武二十三年封永定侯，食禄千五百石，世指挥使。 
　　何真，字邦佐，东莞人。少英伟，好书剑。元至正初，为河源县务副使，转淡水场管勾，弃官归。元末盗起，真聚众保乡里。十四年，县人王成、陈仲玉作乱，真赴告元帅府。帅受赂，反捕真。逃居坭冈，举兵攻成，不克。久之，惠州人王仲刚与叛将黄常据惠。真击走常，杀仲刚。以功授惠阳路同知、广东都元帅，守惠州。海寇邵宗愚陷广州。真以兵破走之，复其城。擢广东分省参政，寻擢右丞。赣州熊天瑞引舟师数万，欲图真，真迎之胥江。天大雷雨，折天瑞舟樯，击走之。广人赖以完。先是真再攻成，诛仲玉而成卒固守。二十六年复围成，募擒成者，予钞十千。成奴缚成以出。真予之钞，命具汤镬，趋烹奴，号于众曰：“奴叛主者视此！”缘海叛者皆降。时中原大乱，岭表隔绝，有劝真效尉佗故事者，不听。屡遣使由海道贡方物于朝。累进资德大夫、行省左丞。 
　　洪武元年，太祖命廖永忠为征南将军，帅舟师取广东。永忠至福州，以书谕真，遂航海趋潮州。师既至，真遣都事刘克佐诣军门上印章，籍所部郡县户口兵粮，奉表以降。永忠闻于朝，赐诏褒真曰：“朕惟古之豪杰，保境安民，以待有德。若窦融、李绩之属，拥兵据险，角立群雄间，非真主不屈。此汉、唐名臣，于今未见。尔真连数郡之众，乃不烦一兵，保境来归，虽窦、李奚让焉。”永忠抵东莞，真帅官属迎劳，遂奉诏入朝。擢江西行省参知政事，且谕之曰：“天下分争，所谓豪杰有三：易乱为治者，上也；保民达变，知所归者，次也；负固偷安，身死不悔，斯其下矣。卿输诚纳土，不逆颜行，可谓识时务者。”真顿首谢。在官颇着声望，尤喜儒术，读书缀文。已，转山东参政。四年命还广东，收集旧卒。事竣，仍莅山东。九年致仕。 
　　大军征云南，命真偕其子兵马指挥贵往。规画军饷，置邮驿。迁山西右布政使。再与贵勾军广东，擢贵镇南卫指挥佥事。寻命真为浙江布政使，改湖广。二十年复致仕，封东莞伯，禄一千五百石，予世券。卒。 
　　子荣嗣。与弟贵及尚宝司丞宏皆坐蓝党死。真弟迪疑祸及己，遂作乱。击杀南海官军三百余人，遁入海岛。广东都司发兵讨擒之，伏诛。 
　　赞曰：陈友谅之克太平也，其锋甚锐，微茂才则金陵之安危未可知矣。吴良守江阴，耿炳文守长兴，而吴人不得肆其志。缔造之基，其力为多。至若华云龙、张赫、吴复、胡海之属，或威着边疆，或功存海运，搴旗陷阵，所向皆摧。揆之前代功臣，何多让焉。而又皆能保守禄位，以恩礼令终，斯其尤足嘉美者欤！ 
