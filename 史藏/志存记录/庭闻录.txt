庭闻录

序
庭闻录卷一
庭闻录卷二
庭闻录卷三
庭闻录卷四
庭闻录卷五
庭闻录卷六
 
 
序

　　先中宪公居永昌，曾着吴三桂传及滇变记二种，皆纪逆藩之事。越数载，火焚故居，满目蓬蒿，南中杂说虽行世，视所失稿，仅存十之一耳。滇变距今四十余载，谈往事者，无稽之言，人各一说；无他，地远事久，以讹传讹故也。不孝健，当日趋庭，所受教，惧久而忘，因举所闻犹能记忆者，书之于丹，粗分六帙，录其大概。虽略而不详，然以视耳食之谈，窃自以为有闻。惜乎逮养之秋，不能珥笔，致使今日欲闻其事而无从继。自今网罗轶事，勒成一书，诛乱贼于既死，以报先人于地下；健虽不敏，不敢不任其责也。

　　康熙五十八年（岁在庚子）春三月，刘健。  
　 

庭闻录卷一

　　乞师逐寇南昌刘健述

　　吴三桂字月所，先世由徽州至高邮，流寓辽东，因家焉。父骧；母祖氏，祖大寿之同怀也。三桂自少为边将，勇而敢战。尝逐一骑，射之，骑堕地佯死，三桂下马欲取其首，骑挥佩刀刃之。桂中鼻，血流被面；卒斩其首，携之归。总监高起潜，三桂义父也。大喜曰：真我儿也。上其功，得优叙。自此累迁至总兵官，镇宁远。

　　吴骧字两环，以宁远前屯中后所籍，登天启二年壬戌科武进士，累官都指挥使，镇宁远。

　　崇祯四年，辽东巡抚邱禾嘉请城大凌河，朝命辽帅祖大寿帅劲旅护版筑役。

　　八月，我大清兵至，围大凌河，绝大寿饷道，邱禾嘉督总兵宋伟及骧救之。

　　二十七日，战于长山，大清兵先突伟营；营固，攻不能入，前锋多死；移攻骧，骧师溃，南奔。伟力战至晡，亦奔。治败军罪，骧坐削职。

　　是冬闰十一月，登州游击孔有德帅兵援辽，兵噪于吴桥反。陷登州，围莱州固守。

　　五年六月，户部右侍郎刘重庆、四川道御史王万象并疏请关宁兵援莱州。

　　初九日，诏总监中宫高起潜督总兵金国奇等剿贼，令骧从征立功。

　　八月十九日，骧从诸将败贼于沙河。

　　三十日，又败于白马，入登州。

　　九月初一日，围登州。

　　十一月，复骧原官；金国奇卒，即以骧代之。

　　六年二月十三日，孔有德遁出海外。

　　六日，复大城。

　　十八日，复水城。

　　七月，叙功，授骧都督同知，荫一子锦衣百户世袭。

　　十七年春，流贼李自成自秦犯晋，所至皆破，畿辅大震。

　　二月初二日，蓟督王永吉请撤关外四城。谓前后屯失守，宁远孤悬二百里外，四面阻敌，防御极难，且寇氛日迫，三辅震惊。宜撤宁远，令吴三桂统边兵守山海关；即京师有警，关门之援可旦夕而至也。帝问阁臣陈演、魏藻德等。演私念上有急，故行永吉计；事定而以弃地责我，又奈何！且揭持「一寸山河一寸金」之说。帝谕演曰：弃宁远、守关城，诚属下策，然非得已。于是，复集科道九卿会议德政殿，聚讼不能决。主永吉议者，惟大学士范景文、兵部尚书张缙彦、兵部侍郎金之俊、左都御史李邦华、翰林学士倪元璐。吏科给事中吴麟征争尤力，谓宁远孤城，其势必弃，今日弃之为弃地，他日弃之为弃人。弃地已不可，弃地兼弃人更不可。吴三桂勇将宜收用，勿委之敌人。今寇旦夕至，若使来捍京师，一举两得。又疏：边臣不可令有惧心，尤不可令有死心。臣读三桂疏，言切情危，若有格格不忍言之意，臣知其有惧心。始以裹尸自任，终为父弟乞恩，臣知其〔有〕死心。今寇势方张，不早徙近捍御，京师何以恃乎！疏再上，阁中坚执如初。

　　时，吴骧为中军府都督，群臣请召见，熟计其宜。骧备陈边兵精锐，三桂才可办贼状。帝欲从之，而廷议不一。永吉之策，竟格不行。及贼锋日逼，始决计调兵。

　　三月初五日，封三桂平西伯，诏徙宁远之众，入援京师。数十万众，日行数十里。

　　十六日，入关。

　　二十日，至丰润闻变，还师山海关。吴骧既降贼，三桂亦以所部之众西行赴降。道遇家人，来自京师者，诘问，得父被执状。莞尔曰：此胁我降耳，何患！复问陈姬无恙乎？陈姬，名沅，字圆圆，吴门名妓，得之戚畹田宏遇者也。色美而善歌，三桂嬖之。贼执骧，圆圆为伪将军刘宗敏所掠。家人以告。三桂怒曰：大丈夫不能保一女子，何面目见人耶！遂挥众返，纵掠而来。

　　陈沅之事，言者多殊。陆次云陈沅传，以夺沅者为李自成，不知其为宗敏也。传文虽详，究未确。其点缀处，尤多已甚之词。又有云：崇祯辛巳年，田宏遇进香普陀，道经苏州，购沅以归。三桂奉命出镇，宏遇饯之，出沅佐觞，三桂悦之，以为请，宏遇许俟终年。后果送至骧宅，骧不敢受，仍归田氏，而客以报。三桂时有入卫之命，疾驶赴京，欲乘便取沅。中途闻刘宗敏踞宏遇宅，挟沅日事酣宴，遂大怒，出关乞师。有又云：吴妓陈沅、顾寿，并名噪一时，田宏遇以重价市寿，而沅名更高，不易得。会其婿以细故得罪，欲求好，无以通媚，百计购沅以献，宏遇善之如初。未几，宏遇卒，骧入都，三桂使人持千金随骧市沅，既得，骧遣送宁远。京师陷，刘宗敏踞宏遇宅，闻沅、寿名，索之。寿从优人私逸，而沅先为三桂购去。宗敏于是斩优人七，而击骧索沅。骧具言送宁远已久，宗敏不信，拷掠备至。二说彼此微异。至谓三桂入卫之时方欲取沅，与谓沅在宁远者，皆非也；惟吴梅村圆圆曲为得其真。当日梅村诗出，三桂大惭，厚贿求毁板。梅村不许。三桂虽横，卒无如何也。

　　自成闻三桂之来而复返也，命伪相牛金星假骧书招之曰：尔以皇命特简，得专阃任，非有累战功也。不过谓强敌在前，非有异恩儌劝，不足以诱致英士；此管子所以行赏罚之令，而汉高见韩、彭则予重任之类也。今尔徒饰军容，怯懦观望，使李兵长驱深入，既无批吭捣虚之谋，复无形格势禁之力。事势已失，天命难回，吾君已矣，尔父命在须臾。呜呼！识时务者可以知所变计也。昔徐元直弃汉归魏，不为不忠；伍子胥违楚适吴，不为不孝。然以二者揣之，为子胥难，为元直易。我为尔计，不若反手衔璧，贯鍎舁棺，及今早降，不失通侯之位，而犹全孝子之名。万一徒恃愤骄，全无节制，主客之势既殊，众寡之形不敌，顿甲坚城，一朝歼尽，使尔父无辜并受戮辱，身名俱丧，臣子均失，不亦大可恸哉！语云：知子莫若父，吾不能为赵奢，尔殆有疑于括也。降将唐通亦遗书招之。三桂不答。上书于父，略曰：桂以父荫，熟闻义训，得待罪戎分，日夜厉志，冀得一当，以酬主眷。属边警方亟，宁远为国门户，沦陷几尽，桂方力图恢复，以为李贼猖獗，不久即当扑灭，恐往复道路，两失事机，故尔暂稽时日。不意我国无人，望风而靡，吾父督理御营，势非小弱，巍巍万雉，何至一二日便至失堕！使桂卷甲赴阙，事已后期，悲恨何极！侧闻主上宴驾，臣民僇辱，不胜眦裂！犹忆吾父素负忠义，大势虽去，犹当奋槌一击，誓不俱生；不则刎颈阙下，以殉国难，使桂亦缟素号恸，伏剑复仇，不济则以死继之，岂非忠孝媲美乎！何乃隐忍偷生，训以非义，既无孝宽御寇之才，复愧平原骂贼之勇。夫元直荏苒，为母罪人；陵苞二亲，并着英烈。我父矫矫王臣，反愧巾帼女于。父既不能为忠臣，儿安能为孝子乎？桂与父诀，请自今日。父不早图，贼虽置父鼎俎旁以诱之，桂不顾也。传檄远近，讨贼复仇，招集溃散及唐通降兵约二万人，以众寡不敌为虑；有进乞师策者，遂遣副将郭云龙、杨坤、孙文焕请兵于大清。时和硕睿亲王汤鹅泰行九，称摄政王，西征；师次翁后，得三桂请，大喜许诺。

　　四月十三日，自成命牛金星居守，自率刘宗敏等以精兵数十万东击三桂，并挟永王、定王及吴骧以行。

　　十八日，贼兵犯关城，围之数匝。关东二里许，有罗城外拒；贼虑三桂东遁，出二万骑从关西一片石转东，夹攻关外城。三桂坚壁拒守，遣人趣大清援兵，睿王兼程进，命英王蟒虼■〈虫荅〉行八将万骑为左翼，由西水关入，豫王阿吉奇行十将万骑为右翼，由东水关入，自以大兵随后。继使宿将祖大寿帅精甲驻秋喜岭，高张旗帜为声援。三桂选死士五百人突围出，谒睿王，情词恳切，声与泪俱，一军为之动容。三桂即壁中薙发，与睿王钻刀定盟而返。

　　二十一日，开关出战，败之；贼分道并进，会日暮乃罢。

　　二十二日，复战，贼知边兵劲，成败待此一决，驱其众死斗。三桂悉锐而出，无不以一当十，杀伤过半；贼恃其众，鼓勇迭进，挟二王于庙冈立马观战。贼众我寡，三面受敌，我兵东西驰突，贼众亦左萦而右拂之，阵数十交，围开复合，自成按辔冈上，见有骑兵出三桂旁突阵而入者，自成麾后军益进。或曰：彼骑兵非关宁兵，必满洲兵也，宜避之。骑兵锐甚，所至莫当。自成策马走，诸贼畏令严，未敢退。忽尘开，见辫而甲者，咸惊呼曰：满兵来矣。拉然崩溃。是日，战初合，满兵蓄锐不发，苦战至日昧，三桂军几不支。满兵乃分左右翼鼓勇而前，以逸击劳，遂大克捷，阵斩贼大帅十五人，杀贼兵数万，夺军资无算。自成溃败，奔至永平，使降臣张若麟诣三桂军议和。明日，三桂追至永平，又败之，自成杀吴骧于永平城西二十里范家庄。

　　二十六日，狼狈近都门，尽戮吴氏家属三十四口，尸诸王于二条胡同。

　　二十七日，宵遁。

　　二十九日，余党焚宫殿及各城门楼，出阜城门西奔。

　　五月初一日，京城为大行发丧，设位都城隍庙，诸商乃合资为吴氏发丧，遗尸悉以厚榇殓之。是日，辇下喧传，三桂从贼中夺太子以入，入即太子嗣立，延颈以待。而三桂兵至榆河，睿王檄其追贼；请入都，不许。乃于道中命人求陈沅，而自从芦沟桥逐贼而西。

　　初二日，过琉璃河，追及庆都，又败之。又及于正定，自成暂驻玉皇阁，方具食，闻三桂追至，不食而走，逐北至固关班帅。

　　是月初七日，国朝敕封吴三桂为平西王。

　　移兵部咨：为查取应叙官员事。准贵部咨前事内开：凡副将以下、守备以上，前关门对迭有功，各据实详开送部，以凭覆叙等因，准此。勘得本年四月内，逆闯马步数十万长驱窥关，本藩忠义激昂，誓不与贼俱生，父母身家举置度外，不待言矣。仍多方鼓舞联络，幸辽镇文武官兵同心僇力，倡之于前；而关门各将士并能协和鼓励，应之于后。四月二十一、二两日，战者守者，均矢肝脑涂地之心，用能摧坚破垒，净扫妖氛。此一役也，立肇造大定之基，揆厥勋劳，原非浅鲜。今贵部移咨覆叙，本藩转行确察，据各镇协册报前来，谨备册咨送。内如总兵何进忠，捐躯突阵，立功彪炳，应与格外酬异。此外如副将杨坤、游击郭云龙、参将孙文焕，效力最多，并应优异叙升。又如监纪同知童逵行、陈全国，摧锋借箸，以文吏而兼武弁之劳，其功更难泯灭。业经揭送内院转送吏部，拟与优加京衔在案。兹特再为拈出，用邀破格升赏之圣恩。又查游击鲁澄、副将陈时登、夏登仕、胡亮，保关御寇，宣力并着；而登仕、胡亮当关门抚道投贼求生之时，独能同仇战守，忠义可嘉。且四弁智勇兼资，俱属有用之材，今均置空闲之地，更觉可惜。天造草昧，需人孔亟，查缺优补，亦以酬前励后之道也。统祈贵部立为优酬，擢用施行。

　　又咨：为叙功事。准贵部咨开云云等因，准此。照得我国家应天顺人，定鼎燕京，不期月间，率士来王，已成车书一统之治。揆厥始基，实肇造于关门之一战；而庆都之追剿，触暑星驰，摧锋陷阵，亦不可泯之劳勚。本藩谬荷天恩，已叨王爵矣。顾一时同心僇力共成其功者，查辽镇文武将吏诸生千有余员，其间有同谋归命者、有远请王师者、有当先迎驾者、有陷阵先登者、有效死守堞者，又有以一人而兼数劳者；虽功有大小、秩有崇卑，其归命投诚以宣力于朝廷、策勋于开创则一也。计功行赏，均宜叨沐荣褒，第念宠袭殊恩，不敢多冒。前本藩就文武将吏中叙其功绩尤著者，造册先咨贵部，用邀不次之赏。其稍逊于此者，正在另册咨请。皆本藩特疏奏明，奉有速与酌议之谕旨，前咨内预行拈出在案。今复准贵部移咨，欲本藩分别同谋、先迎与战守各款项，具纫其难、其慎，不僭、不滥之至意。查当日同谋归命、又兼督战守者，则同知童逵行也，前册另款开列矣。又远请王师兼任战守者，则副将杨坤、郭云龙、孙文焕也，前册亦另款开列矣。此外册开之总兵、副将、参、游、都、守等二百四十八员，同知参谋三员，则皆顺天归命先登血战应居首功者也。至云某年月日、某地战守，此在摄政王目击，亦贵部之所心悉，本藩不敢赘陈琐屑。若夫各官之职衔，文武大小，本藩一照各官历题实衔，分别开列；间有部册不符者，亦系本藩札加。盖当日明祚斩绝，本藩总统两镇，值人心皇皇靡定之秋，其与本藩同肝胆而归顺清朝，舍性命而捍御逆闯；倘非动以望外之功名，万不能有济。今追溯成功之机，全赖此着。本藩又不得不申说明白，仰邀同仁之视也。总之，关们、庆都之役，人人用命，战系实战，功系实功。既为开国首功，又与寻常战守之功大有分别，破格升袭，赏一劝百，关系重大，贵部必能见及于此矣。除续叙有功各官应加流衔者册叙送外，今再备造文武清册二本，拟合咨覆。为此，合咨贵部，请照事理宜赐题覆，应与优升世袭撰给敕书者，与世袭敕书文职应超等擢用者，即与转咨吏部超等擢用施行。  
庭闻录卷二

　　镇秦徇蜀

　　顺治二年，三桂帅师入陕西，由西安驻汉中府。

　　三年，流贼张献忠踞四川西充县，日肆杀掠，将士人人自危。其下刘进忠导我师击之，肃王豪格射献忠，中其乳，坠马死。其养子孙可望、李定国、刘文秀、艾能奇等收败卒，奔重庆。

　　四年，可望等自綦江奔遵义，三桂偕肃王入川，分兵徇地，下重庆及遵义，可望由黔入滇。贼众虽走，川中兵四起，最强如杨展、王祥、李占春、余大海、袁韬、武大定、曾公于等各有众数万，拥兵聚饷，互相联络。我师亦以川中残破，北还顺庆，三桂乃驻汉中。

　　五年，大同镇总兵姜瓖反，兵势甚盛，西连榆林、宁夏、甘肃三总兵同时并起，全秦震动。榆林兵南下西安，时秦督孟乔方年未三十，请师汉中。三桂倍道赴援，不旬日而至西安，屯营南教场。乔方托疾不出见，厚犒师。三桂笑曰：疑我矣。夜半拔营北行，与榆林兵遇于浦城。迟明合战，杀伤相当。日午，三桂率铁骑数百冒矢石摧锋陷阵，榆林兵败走。三桂急追之，不数日，至城下；又急攻，数日而拔，屠其城。榆林大姓尤、杜、种，皆世将也，杀戮殆尽。得士大夫所与瓖等往来书，按诛者又数十家。

　　杨展等始相睦，后有隙，日治兵相玫。孙可望既入滇，尽收云、贵之众，势复大震，窥川、陕。

　　六年，袁韬、武大定杀杨展。

　　七年，可望使白文选攻遵义，杀之。王祥又声杀杨展之罪，使刘文秀、王自奇击袁韬、武大定，擒之。

　　八年，可望使卢名臣取涪州，李占春、余大海拒战败绩，遂来归。可望留兵守川西。

　　九年二月，三桂偕定西将军墨勒虾自汉中发兵，分东西两路入川，屯川南。时御史郝浴巡按四川，三桂挟王爵骄恣，部下尤淫杀不法；浴性严正，三桂忌之，辄禁止沿途塘报。浴疏言：臣忝为朝廷耳目，而壅遏若此，安用臣为！三桂益衔之。

　　四月，孙可望使刘文秀、白文选、张先壁寇四川。

　　十月，大败刘文秀于保宁。初，三桂取叙州，都统白含贞取重庆，含贞及总兵白广生被擒。文秀犯叙州，三桂以其势甚，不敢战；比战，围三桂于阵中数匝，都统杨坤力战救免，三桂奔绵州。文秀乘胜由嘉定直犯成都，追三桂于保宁；至梓潼，剑阁总兵严自明回军力战，先击张先壁。先壁败退，入文秀军。袁韬、武大定亦退军，军乱，遂大败奔溃。  
　 
庭闻录卷三

　　南昌刘健述

　　收滇入缅

　　顺治十五年春，三桂请南征。初，张献忠死，余党推孙可望为长，受约束，独李定国常与之抗。可望恶其倔强，常以事故杖之百，定国恨甚。

　　定国，字一人，绥德州义让里棘针人。为人勇干刚直，目不知书。有昆明金公趾者，知其可动，取世俗所传三国志演义，时时为之诵说；定国乐闻之。已遂明斥可望为董卓、曹操，而期定国以诸葛武侯。定国大感悟，谓公趾曰：孔明何敢望，关、张、伯约之所为，不敢不勉。自是益与可望左。

　　壬辰岁，入广西，不复禀命。可望遣冯双鲤袭之，定国覆其军。

　　乙未岁，定国攻广东新会，为南平王尚可喜所败，走南宁。时永历在安隆，可望患定国之入安隆也，遣关有才等以精甲四万扼之田州；定国袭破有才，收其兵。

　　丙申岁，至安隆，奉永历入云南。

　　丁酉，可望大举击定国，其部白文选、马进忠、马惟兴、马宝等密与定国约，阵而不战，俾定国全力击中军，以故可望举军皆没。定国使刘文秀追可望，文秀纵之；可望得旋贵州，走湖南，诣经略洪承畴投降。入都，封义王，具言云南可取状。三桂欲自以为功，上疏曰：孙、李治兵相攻，今可望投诚归化，变乱之际，人心未定，大兵宜速进贵州，此卞庄刺虎之时也。疏上，报可。乃分兵三路：中路经略洪承畴、信郡王铎尼，由湖广入；东路征南将军赵布太、固山线国安，由广西入；西路三桂，由四川入。

　　二月二十五日，三桂发兵汉中府。

　　三月初四日，至合州。

　　四月初三日，至重庆。

　　二十五日，至三坡红关石台关（？）将军刘镇国踞险设伏以守；败之。

　　晦日，克遵义，获粮三万余石，招降郭李爱等，得兵五千有奇、象一。

　　五月十一日，入贵州。时贵苦饥，粮饷不继，士马疲困；还军息锋。

　　十七日，败总兵梁亦英于开州倒流水，得象二、马五百有奇。

　　六月望，水西宣慰司安坤、兰州宣慰司奢保受降。

　　二十三日，兴宁伯王兴、将军总兵刘董才、王刘苍、王明池、朱守、金友臣、朱尚文、张伏成、杨士诚、李友才、张宏、罗志奇、李贞虎、周永福、马成德等以七千余人降。时，白文选率文安伯窦名望、荆江伯张光翠、将军邹自贵、张国用、王安、赵得胜、王汝霖、塔新策、高应凤、刘之复、总兵周名望、高正魁、潘正龙、陈发、秦斗全、王有德、郄先祚、高世杰、张斗霖、黄之宫、陈勇、武国用、王国勋等以兵四万守七星关，文选令王兴等还驻旧营。于是，兴等来归。

　　七月，三桂还遵义。督师大学士文安之、刘体纯、袁宗第、李来亨、谭诣、谭宏、谭仁等一十六营以水师袭重庆，三桂还御之。白文选以三桂之还，遂自七星关进营生界，窥遵义。

　　十月，大兵三路俱集，戒期入滇。李定国以西路已有白文选，乃令祁三升出中路，壁鸡公之背；而自出东路，扼黄草坝。

　　十一月初十日，三桂自遵义进兵，白文选保七星关。

　　十二月，三桂败白文选于七星关。地险峻，前临麻哈江，两岸石壁陡峭，中仅一小桥以济；其南岸石城木栅，遍排巨炮，积粮以守。三桂知其险，不可攻，乃由水路至西溪河，得快捷方式。初二日，至以烈。凌晨，渡关下流至天生桥，抄出文选背，文选惊溃。追至乌撒，降兵千余，获象六。马宝守可渡河，文选败走，马宝亦与俱奔。李定国军盘江，泗城士官岑继禄导大兵入，定国回军拒战，败绩，祁三升亦奔。定国等奉永历西走。

　　十六年正月初三日，三桂入滇城，信郡王铎尼、将军赵布太会师。

　　二月初三日，三桂发罗次，西追。

　　初九日，至镇南州。

　　初十日，败总兵王国勋于普棚山，擒十一人，获马四十匹。李定国之奔也，以白文选断后；文选度不交，率张光翠等西走。

　　十三日，距玉龙关二十里，我师追及，擒吕三贵，获巩昌王印一，孔雀尾伞、销金龙伞各一，象三、马一百四十。

　　十五日，自永平疾趋至铁索桥，桥为文选所断，明日为筏以渡。

　　十七日，渡澜沧江。

　　十八日，至永昌。

　　二十一日，过潞江。江水弥，且多瘴气。越江二十里为磨盘山（一应（？）高黎贡，本高仑冈之伪也。高四百里，弯而涉巅，可望昆仑；视星宿海大仅丈许，宛如在山下者然）。径隘箐深，屈曲仅容单骑。定国思三桂累胜穷追，必不戒，立栅数量，设伏其间，以窦名望为初伏、高文贵为二伏、王玺为三伏，令曰：俟敌至三伏，山巅举炮，首尾横击之，片甲不令其逃也。三桂遂北，数百里无夫一守，以为定国去远，渡江上山，队伍散乱。将入伏中，降官卢桂生以有伏告，而前躯已入二伏。三桂急退，以精甲蹂伏兵；名望不得已出战，二伏亦趋下应之，战于山间，短刀肉薄，固山额真沙里布等人俱阵亡，窦名望、玉玺亦战死（窦名望，蕲水人。短小劲悍，每临阵，辄饮酒数升，去兠鍪而出。是日战酣，谓人曰：我姓窦，而山名磨盘，天下有豆入磨而不腐者乎？今日是我死日也。复饮酒免冑而出，手刃百余人乃死）。定国坐山巅，闻信炮失序，惊骇。忽飞炮落其前，击土块满面，乃奔。时伏兵仅六千人，我兵上山者已万二千余；及搜伏兵，矢炮两发，伏兵不得号，不敢发，死于林箐中者三分之二。号发而起仅二千人，而我兵上山杀戮尽绝。

　　二十三日，三桂西追。二十四日，至腾越。二十五日，过南甸，至孟村；距腾越一百二十里，有关曰天朝，中原地尽于此。惩磨盘山之败，不复追。

　　二十六日，定国走铜壁关。永历先行入缅，与定国相失，定国遂收余兵走孟定。

　　三月，李定国闻白文选在木邦，移兵与会，率广国公贺九仪等入缅迎永历——时在阿瓦旧城，阿瓦新旧两城中隔一江，相去七、八里，攻其城外，城已破，缅为乞降，而阴调兵修守具。文选不能攻，乃返，仍□木邦。定国移猛缅，金腾道张应井来归，以原官用；总兵曹延生来归，改澜沧兵备。三桂还驻姚安，以王在极为金沧守道、卢桂生为大理府知府、倪巽生为姚安知府、米总为顺宁知府。

　　闰三月十八日，延长伯朱养恩、总兵龙海、副将吴宗秀以三千人自嘉定出建昌，诣罗次军前降。又建昌德安侯狄三品、将军艾承业、张明志、丁有才、总兵陈万保执庆王冯双鲤，以兵二千人来降。

　　四月十一日，副将孙崇雅、游击陈报国、郭之芳、张玉、叶世先、张应虎以兵二千余人，自南甸来降。

　　十六日，降将王安、王汝霖、黄之宝叛走建昌，三桂返滇城。

　　五月十六日，叙国公马惟兴、淮国公马宝与将军塔新策、李贵、焦宏曹、贺天云、曹福德、单泰征以众四千三百三十七人、马一千四百七十一匹自澜沧江外来降，又汉阳王马焦忠子自德来降。

　　二十八日，公安伯李如柏、宜川伯高启龙、总兵刘镇国、都督佥事王朝钦各以众二千余人、马三千匹自丽江边外来降。

　　六月，奏留西洋大炮。以滇中初辟，窥伺犹多，请留炮以备不虞。怀仁侯吴子圣、孟津伯魏勇龚永昌，执张应井；岐山侯王会、总兵杨成、赵武、史文、邓望功、万致元、韩敬、韩天福、王朝兴、旷世宰、胡九鼎以众四千一百十五人来降。又东阁大学士张佐宸、户部尚书龚彝、兵部尚书孙顺、侍郎万年策、大理少卿刘泌、兵科都给事胡显降。

　　七月，元江土知府那嵩谋反。嵩字维岳，元江土司之族属，世掌他郎寨。土司绝嗣，嵩杀其族之长老未龙，遂袭知元江府。性淫侈，好兵，遣〔弟〕仑侵缅之晋洱，遂踞其地。永历入缅，又欲平缅甸为一省，有不测可为却步计。文安侯马吉翔尼之，不果。永历加嵩巡抚，以其子焘袭知府，加其弟仑佐明将军、■〈山华〉怀明将军；黔国公沐天波又以次子忠亮赘嵩之女。嵩感激，誓以身许。至是，与焘等定计举事，招留总兵孙应斗、赖世勋，阴约降将高应凤、朱养恩及石屏总兵许名臣、士官龙赞扬及迤东土司。

　　八月初七日，将军都督杨国明以众千余降。

　　二十一日，朱养恩叛走。

　　二十四日，扬武伯廖鱼以兵六百、马一百五十匹降。

　　九月，那嵩反。高应凤、许名臣杀石屏知州奔元江，嵩遂举兵。初十日，发兵攻石屏。时提督张勇驻临安，距石屏仅七十里；名臣患其来援，伪为三桂檄召勇赴昆明。勇欲往，而名臣怨家发其家，合篆文，果小异，遂止不行。

　　二十一日，三桂发昆明。

　　二十六日，至曲江驿。名臣与龙赞扬奔元江。

　　二十八日，将军扬武、刘启明以官九十、兵三千八百九十六名、马二千二百、象四自腾越边外来降。

　　十月朔，三桂至石屏，那嵩遣朱养恩屯兵老武山为外援，又设伏大竹箐以待。石屏土官龙世荣知其谋，导大兵别取道荆竹林，绕出伏兵后。

　　初九日，至元江，壁于江东。我兵势甚盛，恩不敢援。

　　十二日夜，嵩出兵劫营，鏖战而退；遂掘濠，立木城困之。又造浮桥，遏水路。

　　二十一日，总兵马秉忠出西门搏战。

　　二十八日，怀仁侯吴子圣以兵六百十四名、二马百十五七匹降。

　　十一月初四日，攻元江，不克。

　　初五月，嵩出兵战于城下。

　　初六日，攻城东北，破之。初，三桂使降将杨威立城下，说嵩令献高应凤、许名臣，许仍故爵士。名臣请自缚，出就死。嵩不可，曰：吾三人共事，岂以生死易心乎？积薪楼下，杂以硝磺引火物，以死自矢。三桂射书于江，令兵民缚嵩出降，否且屠城。嵩亦射书至城外，备列三桂入关以来罪状，且署其旧衔曰「山海关总兵吴三桂开拆」。三桂大怒。奋力急攻。城破，嵩自北门驰归，与妻妾登楼举火自焚，那焘、沐忠亮亦各赴其室自焚。那■〈山华〉、许名臣、许世勋、许甲贵，俱自杀。生擒高应凤、孙应斗、周长统、马秉忠四人。嵩之反也，初应凤请，约李定国兵至永昌；三桂往御，然后纠合迤东土司以袭其后，则三桂腹背受敌，而滇城可得也。嵩不从。及嵩遣人报定国，定国方与景线构兵，跌足叹曰：何不稍待耶？盖怪其早也。经略洪承畴东还，三桂请自固之策。承畴曰：不可使滇一日无事也。三桂顿首受教。

　　十七年正月，三桂受总管命，镇云南；上疏乞沐氏旧庄。

　　二月二十日，奏曰：臣三桂请进缅，奉旨：一则曰若势有不可行，慎勿强行；再则曰：斟酌而行。臣窃以为逆渠李定国挟永历逃命出边，是滇土虽收，而滇局未结；边患一日不息，兵马一日不宁。军费益繁，睿虑益切。臣荷恩深重，叨列维藩。南服新经开辟，人心向背难知。粮食不充，事多牵系：在当日内重而外轻也。拜疏之后，果有元江之事，土司遍地动摇；仗我皇上威灵，一举扫荡。由此蓄谋观望之辈，始知逆天之法难逃，人心始觉贴然。然逆渠在边，终为隐祸：在今日内缓而外急也。臣恭承上谕，一则曰若势不可行，慎勿强行；再则曰务必筹划斟酌而行。大哉天语，详慎备至。臣智虑粗疏，言无可采。惟是再三筹斟，窃以为边孽不殄，实有三患二难；臣请毕陈其说。其永历在缅，而伪王李定国、白文选、伪公侯贺九仪、祁三升等分驻三宣、六慰、孟良一带，藉永历以惑众心。倘不乘此天威震赫之时，大举入缅以尽根株，万一此辈立定脚跟，整败亡之众窥我边防，奋思一逞，比及大兵到时，彼已退藏。兵撤复至，迭扰无休：此其患在门户也。土司反复无定，惟利是趋。有知我兵不动，逆党假永历以号召内外诸蛮，饵以高爵重禄，万一如前日元江之事，一被煽动，遍地烽起：此其患在肘腋也。投诚官兵，虽已次第安插，然革面恐未革心，永历在缅，于中岂无系念！万一边关有警，若辈生心：此其患在腠理也。今滇中兵马云集，粮草问之民间。无论各省银两起解愆期，难以接济；有银到滇召买，不一而足。民室苦于悬磬，市中米价日增。公私交困，措饷之难如此。凡召买粮草，民间须搬运交纳；如此年年交纳、岁岁输将，民力尽用官粮，耕作半荒于南亩。人无生趣，势必逃亡：培养之难又如此也。臣澈底打算，惟有及时进兵，早收全局。诚使外忧一净，则边境无伺隙之患、土司无簧惑之端，降人无观望之志，地方渐得苏息，民力稍可宽舒，一举而数利存焉。窃谓救时之方，计在如此。谓臣言可采，敕行臣等遵奉行事。臣拟今岁八月间同固山额真卓罗统兵到边养马，待霜降瘴息，大举出边，直进缅国。明年二月，百草萌芽，即须旋师还境。但自省城边上一路粮草，应于云南设法支给。又在边上养马，必得四、五十日尽力喂养圆膘，须供得两月路程，方可行动。出边之日，每人自捐一月口粮。臣通计大兵、绿旗兵、投诚兵、土司猓锣兵及四项苦特勒约共十万余口，以在边养马、出边捐粮作八、九十日算各支不等，约该米七万余石。此内如投诚官兵与随带人口，先于安插之日已给月米，节次题明，又经户部拨给官兵十六年饷银在案，今应一例随军支给粮饷。其余绿旗苦特勒，原不支粮，令出兵远征，官兵必带苦特勒随往边外，无粮何以养活？应予出边之日为始，将苦特勒照例给米，俟回到滇省，再行停支。又有土司猓猡目兵，原未食粮饷，应于调到之日，照例给米，并酌给盐菜银两与所带苦特勒一例给米，以励其行，回日方行停支。此两项虽算在十万口之内，但原非食粮之数；米系外增，自出兵之日起支之粮，又在到边七万石之外：此盖就出边外而言也。如明春回兵，除马匹仍须牧放，积下一月口粮在边接济，大约前后共得十万石；此项粮米不取外，请发银专待。户部原议拨给云南十六年买米银两并十七年俸饷豆草银两，催解到滇，臣分发边上召买以备支给另行开销外，至于满汉约有马六万余匹，作喂养五十日算，以米、豆、大麦三色兼搭，每日得仓升八升，共该二十四万石。若以今市价论，需银无数。如谷熟收之日，市价稍平，臣大约酌量米、豆、大麦各价不等，多牵算每斗约作八、九分，该银二十余万两。又马日支草二束，共该六百万束。若以今日市价论，每该七八分、一钱不等，需银甚多。俟秋成后，臣鼓励士民召买，每束量给草价、脚银二三分，约该银十、七八万两。大约此举共得银二百二十三万余两，乃可以告成事。虽所费如此，然一劳永逸，宜无不可也云云。

　　又请给印札边外土司，收为我用。又请录用投诚将官总兵十员，以马宝、李如璧、黄起龙、刘之复、塔新策、王会、刘称、马惟兴、吴子圣、杨威等充之；游击十员，以曹福德、蔡得春、刘国泰、王然、罗思忠、韩天福、王朝兴、张善、张从仁，邓望功等充之；守备十员，以贾文学、顾进升、余应俸、高明、何祥图、郑启明、孙志高、江琼、田可久、马之贞等充之。  
　 

庭闻录卷四

　　南昌刘健述

　　开藩专制

　　康熙元年十一月十一日，诏加吴三桂爵平西亲王。

　　二年，奏缴大将军印。有内大臣谕三桂子额驸应熊曰：他日永历在缅边方多故，故予若父将印，重事权也。今天下大定矣，据之不还，何为者？三桂不得已，具疏上之，怏怏不怿。

　　三年，水西土酋安坤谋反。顺治十五年，坤既归命。康熙元年，有常金印者，自云开平王后；自粤至，与坤谋不轨。又有刘永宁、倪生龙、丁调鼎、李化龙等至阿堵牛，复言海上已立新君，国号平顺，晋王李定国尚在，谕令起兵。坤聚众数万，以叔如鼎为总统，通贵州土司罗大顺等约共取云南。坤师张默之妻父皮熊，亦使蜀人陈进才等各路经散札付。总兵沈应时获进才，已报三桂督云、贵兵两路进讨。

　　皮熊，本江西罗联芳也，爵匡国公；为孙可望所败，遂祝发水西可卜河。

　　三月初一日，自率滇师由毕节七星关取道米罗归宗，直入果勇，令总兵刘之复驻兵大方遏其冲。檄贵州提督李本深统贵州四镇兵，由大方之六归河会剿，屯粮三岔河，期首尾夹攻。而檄贵州进兵文误书「六归」为「陆广」，于是本深驻兵陆广，黔、蜀所调粮储亦尽屯陆广镇西，以致两路声援皆隔绝不通。三桂军于龙场，见粮将绝、外援不至，永顺总兵刘安邦力战死；军乱，夷势益张。适水西土目安如鼎遣人侦黔营虚实，为本深所获，始知滇兵被困；乃使为乡导，鼓勇进兵，副将白守彦手斩夷目以骂于阵。以骂者，坤之骁将也。既斩，夷众遂溃。总兵李如璧亦率精兵直入，两路始合为一。既败之于阿作峒，又败之于初得峒。九月，又败之于红岩峒。坤率其妻子奔弄箐，由乌撒至蒙乌；蒙不纳，即遣汉托曾经赍印请降。三桂不许，分兵追击，生擒坤于大方之杓。

　　十月，又擒皮熊于乌撒。时，皮熊年已八十余，面责三桂，三桂不能答。皮熊饱食十五日而死。是年，吴应熊给假省父。四月至滇，十月还都。有钱邦芑者，字开少，丹徒人，官都察院，初由闽至粤，既由粤至滇。滇破，祝发鸡足山，号大错和尚。应熊省亲遇之于贵州道中，出语不逊，应熊执之，以见三桂。三桂笑曰：是欲辱我以求死所耳。吾儿正堕其计矣。命亟释之。

　　四年正月，诛安坤及张默、丁调鼎、倪生龙等。水西既平，奏请建郡。

　　疏曰：窃惟南方蛮种，惟滇、黔最多；而贵州土司，独水西最大。按水西古号罗甸鬼国，相传始自唐尧，明臣王守仁辨为傲象遗裔。虽未详孰是，大都享有兹土，传袭已深。生聚相沿，至汉寖大；历唐、宋、元、明之世，日益以繁。缘其地广族多，遂得雄长诸郡。溯稽往代，叛服无常。三省接壤苗蛮，莫不禀承颐旨。此于滇为咽喉之病，于蜀为户牖之狼，于黔为盘结腹心之蛊毒也。先是，故明天启年间，蛮长安邦彦构难发端，困黔一载，城中杀人为食，市坊垒骨如山。酋首西寇马龙，欲洗兵滇海；东抄遵、永，更图牧马成都。是时，六诏如坐井中，声气终年永绝。滇人不得已之计，乃请开间道粤西。往事之害如此。顾当年曾调六、七省兵马，费千百万金钱，大加剿伐，先后垂二十年，竟未能克。边臣失策，始以抚，终以叛，致蛮焰滋长，养成骄大。由此，负尉陀王粤之志，怀夜郎小汉之心，蔑视纪纲，全无顾忌。至我朝开拓黔地，安坤荷宠独优。讵吠尧之犬，顿生变志，谋祸封疆。臣奉张天讨之灵，直捣老狐之窟，渠魁斯絷，党羽全芟。是役也，告成事于一年，销忧危于三省。良以凶蛮余孽，至安坤而罪始盈科。顾如屡代难除，俟我上而功成伐暴，从此南方永靖，实蒙皇上恩施，拜手扬休，歌咏罔替矣。惟是武功已奏京观，已土其土、斯人其人；盛世开疆，堂典设流之制，臣请得而陈之。议照滇、黔十郡，要不过中通一线，此外则皆生苗部落，是故有常之赋无多。诚以水西绝长补短，较之约敌全黔十分之六。今裂其土以为部，抚其民以供耕，可增如许军粮，聊佐公家万一之计。即黔之为省，亦得稍展幅■〈巾员〉。是向之害黔者，今且益矣。此则全盘形势之大概也。查水西地有十一则溪，度量延袤之形，其地可置四府州县。但恐大创之后，人民死损甚多；兼值草昧之初，一切尚难臆揣。今应先设三府，以试其治可乎！臣拟将陇胶、的都、垛你、阿架四则溪，设为一府，治于比喇；将法戈、大着、木胯、架勒四则溪，设为一府，治于水西城。各领以流官、知府，悉隶贵州布政司。倘后地广人多，三府难治，或应再为添设，臣当另议具题。此则创制设流之概也。若夫应设官员，与其冗也宁简，但期足供职事而已。除原设分巡毕节道原以控制各土司，今水西已平，应改为整饬三府分巡贵宁道兼管永宁、赤里等卫，驻札比喇外，其三府，臣拟每府各设知府一员通判一员、经历一员、司狱一员、儒学教授一员。内比喇一府，再设推官一员承理三府刑名大案，俾有责成。庶纲举目张，事无缺略。于是乎，列郡之制已成。至于酌时宜以定赋、因地利以科粮，与夫衙门经费之需、邮驿夫马之额，此当另为措置，容臣次第奏闻。此则建官分治之概也。恭请庙谟俯垂鉴定，俾后世遵为成宪，遐迩奉作大经。所有文武职官、恭候命下，另为题请。再所设三府，不便以比喇、大方、水西为称，宜改新名，用示我朝展土之烈。恭恳皇上每府赐定一名，听部臣铸给关防印信，颁发转给施行。

　　三月，迤东土酋宁州禄昌贤、新兴王耀祖、嶍峨禄益、王杨祖、王弄山、王朔、蒙自李日新、李世璠、李世屏、八寨李成林纠合纳楼、普率、教化张长寿、枯木龙元庆、倘甸叶向阳、叶正昌、石屏龙韬、龙飞扬、元江那烈、路南秦祖根、陆凉资洪、弥勒昂祖、维摩沈兆麟及王承祖、王义、王先任、王先伦等，因三桂征水西未返，乘机欲由澄江、广西诸路袭云南。先分兵掠地，禄昌贤陷宁州，执知州曹某，犯昆阳、晋宁、三泊，王朔、李世屏、普率、李成林、张长寿犯临安，秦祖根拥开国公赵印选，弥勒龙韬、龙飞扬犯石屏，李世璠犯蒙自，执知县潘训，禄益、王扬祖陷嶍峨，与举人董奇馨、杨缃暗通，执知县孙衍庆。禄昌贤复遣夷日犯河西，于城外呼举人苏若颋、诸生苏若某为内应，守备严有义、知县胡时翱擒靳若颋等，余酋分犯广西维摩等处，滇城震动。总督卞三元、巡抚袁懋功、提督张国柱发兵分讨，复嶍峨，禄益等遁走，擒奇馨及其父。三桂亦自水西遣赵得胜援石屏、王辅臣援弥勒，生擒赵印选。

　　四月，宜良竹子山贼李忠义等聚众犯城，三桂使都统何进忠、副都统高拱震、总兵赵得胜三道进剿，平之。王耀祖僭称大庆元年，遣侄先任、王义招江外伪兴阳侯齐正、总兵马麟甲、李明阳等，犯易门；有奸民途元勋、杨佩远等为内应，城陷，执知县胡邦靖，靖被害。三桂将讨宁州，以耀祖狡黯诸酋，最先剿之，阵擒耀祖。其弟扬祖自嶍峨据铁炉关，堵扼滇省要道，三桂遣副都统石国柱败扬祖，自以大兵驰易门，阵斩马麟甲、李明阳，遂困其城。

　　十七日，复易门，擒齐正、王义，斩伪军师益传信及徐元勋、杨佩远等。

　　五月，三桂返云南。

　　七月，再剿迤东叛酋。易门、宁州、嶍峨虽复，李世藩、李日森仍据蒙自，禄昌贤、禄益依之。沈应麟据维摩，龙韬入乐育，与那烈、龙飞扬合。王朔据老寨，李成林据八寨，龙元庆据格木，叶向阳、叶正昌据倘甸，聚众相结，约攻滇城。三桂留左都统吴应期同巡抚袁懋功居守，使副都统高得捷、高拱震、王屏藩、总兵王辅臣、闫镇等剿蒙自，使总兵沈应时、马惟兴等先讨沈应麟，次进老寨，堵诸酋逸后路，使总兵赵得胜等由元江、落空讨那烈、龙飞扬。三桂亲率大兵与卞三元、张国柱从临安阿迷进。

　　十七日，高得捷等进师蒙自，败李世藩、叶正昌，复县城，得知县潘训。又败李日森于发果山。

　　八月初五日，遣左纛章京胡国柱直捣老巢，败王朔、禄昌贤；王朔走雾露结，昌贤走八寨。二十八日，三桂由王美山抵教化。

　　是月，以藩下人众，食盐不足，议每月增煮黑井盐十二万五千斤，加课二千两。

　　九月十二日，三桂由枯木进取牛羊，龙元庆遁，依土酋侬得功。遣兵追之，又遁入交趾。高拱震追剿蒙自诸夷，李世藩、叶向阳、叶正昌走大江沼。李日森走打巫白，被旋彼擒（？）。吴国贵由大江沼追贼至勒古簿，擒李世藩，斩叶正昌。沈应时至维摩，自度不支，从法古龙城突应，应麟要击，擒之。

　　十月，赵得胜师至落恐，龙韬等纳更山，得胜掩击，斩韬，擒那烈、龙飞扬、马宁，兵至八寨。禄昌贤据龙荫山，守备党发夺路登山，斩昌贤、吴国贵（？）、王朔于雾露结，马惟兴斩张长孝于邱北。李成林走交趾，交人杀之，迤东悉平。逮沐忠显妻龙氏并子神保赴京。初，天波以长子忠显赘石屏土官龙世荣第三女，随世荣居；又随出降，居滇城。张琦之狱，词涉忠显，忠显知不免，谓妻曰：我今蹈不测，汝孕已四月，善自保，生子可无绝先人后矣。令内官胜九德、仆白君爱引之出；以三月二十八日，诈言东岳进香，逃匿昆阳州。忠显虽免死，亦赴都，龙氏携婢夏莲偕行，人莫有知者。居昆阳六日，走新兴，匿九德兄飞熊家。飞熊死，又徙其弟飞豹家。其年八月，龙氏生男，九德等名之曰神保。王耀祖反，使段尚贤以衣币迎之；及战不利，纵之法冲白乃家，已又令君爱匿之滕老五家。耀祖败，得其联络诸酋书，有「今沐氏有子在，事成奉以为主」之语；三桂始知土酋之反，为神保也。令新兴知州杨彦格捕获神保母子，斩九德、君爱及滕老五、杨腾龙，磔王耀祖、沈应麟于市。忠显先在都，无恙；妻子至，遣戍宁古塔。

　　是年，作新府。三桂居刘文秀故宅，以其狭小。是年填莱海子之半作新府。莱海子者，三桂缢永历既死、复焚其尸，扬灰之处也。

　　五年，云南乡试，平西藩下中式者一百六十三名，后奉旨准三名附云南举人末。三桂自夸藩下子弟彬彬多文学之才，主司迎合其意，有口尚乳臭、未入棘院，填榜叙名而登贤书者。初，三桂入滇，羽书旁午，朝廷假以便宜，不复中制。用人，吏、兵二部不得掣肘；用财，户部不得稽迟。是年，截其用人题补之权，迁除悉归部选；转饷虽如故额，不得仍前之多。除吏亦具疏详谢，中实怨望。至部选官，皆指为外人云。

　　六年三月，奏蒙古干都台吉聚兵丽江、北胜，请移兵捍御。

　　闰四月，诏圈拨云南府属州县卫所给平西藩下兵丁口粮。圈地之役，百姓例应他徙开垦。明年，巡抚袁懋功奏称：滇报极薄，百姓极贫，今一旦驱往别境，穷困颠连，不可尽状。请令其佃种原田，照业主例纳租，免其迁移。疏上，报可。

　　五月，奏蒙古干都台吉遣人至北胜洲乞赴滇省通省。

　　六月，蒙古据丽江中甸地，西番二宝法王哈马、临清、搭丁等来奔，令居南关外古城。

　　九月，巡边。

　　疏称：蒙古移兵夺的，离丽江、北胜否远，另自中甸出丽江，或由永宁走北胜，偪我门户，一举足而入堂帘。我兵既少，万难捍御，若待蒙番压境，方议发兵，相去一千四、五百里，安能救危疆于一日乎？万一事出意外，敌人阑入边境，□惟省城动摇，全滇土司未免各怀幸乱之心。一旦变从中起，内外受敌，兼办殊难。计宜先发制人，庶几事当有济。今拟留在都统胡应期固守省城，臣亲到彼中酌形势，相机堵剿。

　　二十八日，启行。十一月，至大理，奏称：蒙古撤兵夺的，分札三道。隆冬冰雪已深，敌人料不能至，已分布各营官兵固守门户，臣暂旋师。十七日，班师洱海。

　　七年，请以原赐沐民庄田七百顷并入圈内。

　　七月，奏蒙古据中甸。执丽江土知府木懿，奏其受蒙古伪封，迁赴省城，以其长子请嗣职，人以为冤。

　　八年，营新城。

　　九年，巡抚都御史朱公国治莅任，辽东（？）。

　　十年，巡边，北胜镇将赵报西番人入寇云南。自土酋平后，内地宁谧，诸番部落治兵构怨，不过自相仇杀，初无有犯中国心。边将生事挑衅，番人游骑间至边外，亦未尝大举深入也。赵某辈（？）吴三桂意，妄报边警。三桂挟封疆以重，张皇边事，自负万里长城。镇将欺督抚、三桂欺朝廷，怀「藏弓烹狗」之虑，深「市权固位」之念；重劳王师，伤财所不顾矣。

　　十一年，先中宪公以束鹿知县擢云南府同知。十一月，莅任。新任官，知县以上，例谒王府；有才望素着及仪表伟显者，百计罗致，令投身藩下，蓄为私人。先中宪受事三日后，循例入谒。待便坐，细问家世履历，已而默然，目瞩先公，不转瞬顾。谓胡国柱曰：科甲中有此一人，大奇。命具饮馔。坐踰二十刻，乃出。明日，国柱代王报谒，随遣客道意。先公曰：我投身久矣，若不知耶？客愕然问故。先公曰：己亥年，廷试之日，太和殿中投身矣。客掩耳走。当客来时，袖出冯某投身契一纸云：立卖身婚书楚雄府知府冯某，本藉浙江临海县人。今同母某买卖到平西王藩下，当日得受身价银一万七千两。后署媒人胡国柱。

　　先公未至滇，冯某等已先以才品告三桂，故礼待优异。凡卖身者，皆师事国桂；先公尝言：滇中有三好，吴三桂好为人主、士大夫好为人奴、胡国柱好为人师。

　　冬至后三日，雷电、雨雹、风雪一时兼作。西北方天门开，中有人马纷纷格战之状。

　　十二月，按察使李公兴元莅，辽东人。

　　十二年正月，奉旨：平西藩下逃人，俱归有司审理，章京不得干预。平西勋庄碁布，管庄员役尽属豺狼，杀人夺货毫无畏忌。讼牒命、盗两案，甲兵居其大半，有司不敢问。又勒平民为余丁，不从，则曰：是我逃人也。诱人称贷，责重息；稍有毫发负，亦以逃人诬之。有司俱不敢问。中丞朱公欲大振作，而属吏因循不之应。新任臬司李公，素以风力自持；部檄既下，稔先公强项，属为审事官。凡甲兵有罪，辄论如法，不少贷；平民，判使归农者数百人。

　　三月初五日，北门城楼东脊鸱吻中出白烟，高五丈、阔四尺。察之，乃蛟也；以泥涂，乃已。是时，物异最多：西寺塔顶铜凤有声呼之，数日不止；断其首，方已。又来一异鸟，展翼方丈余，三桂遣排鎗手击杀之；状貌怪异，博物者不能知其名。又罗次县山素荒，野兽登牧；忽见群羊数百遍散岭谷，囓者、奔者、卧者，各自为偶。县人怪之，上山竞观；萋草苍然，一无所见。

　　七月初三日，疏请撤兵。朝廷患尾大，稍示裁抑，仍不自责，辄生怨望。

　　三桂专制滇中，十有四载，位尊权重，收召人才，树立党羽，命吏不为用者，辄尼去之。凌雪诸土司，草薙禽猕，阳居拓地之功，而阴擅其利。诸水陆要冲，遍置私人榷敛市货，潜积硝矿诸禁物。诡称边警，要挟军需，以示饷不可裁。日练士马，利器械。云南十镇大帅及贵州提督李本深、四川总兵吴之茂、陕西提督王辅臣辈皆旧部将，为之腹心。应熊尚主京师，朝事大小，飞骑报闻。久益跋扈，所为多不法。

　　三月十二日，平南王尚可喜请还辽东，许之。三桂不自安，亦具疏伪请。天子知其奸，温旨答之曰：王自归诚以来，克竭忠荩，僇力行间，功绩茂着；镇守岩疆，宣威岁久。览奏撤兵安插，恭谨可嘉。今云南已经底定，王下官兵家口作何迁移安插，户、兵二部确议以闻。部议：三桂及所部五十三参领、佐领官兵家口，应准迁移。疏下议政王具勒大臣集议。一议：吴三桂宣劳已久，今已具疏请撤，应蒋所属官兵家口俱行迁移。至于云南，有苗蛮土司杂居，且系控御西陲要地，应遣满汉官兵镇守；俟驻防官兵到日，三桂起程。一议：三桂镇守云南以来，地方宁谧，若将三桂迁移，必须遣兵镇守，兵马往来，驿递必致苦累。且云南有苗蛮土司杂居，若拨满洲官兵镇守必须四千，少则力薄，多则京城兵力又减，相应仍令三桂镇守可也。上命议政王具勒大臣同九卿科道确议画一，会议仍以前两端具奏。奉旨：吴三桂请撤，情词恳切，着率所属官兵、家口俱行搬移；其满洲官兵，不必遣发。如有用满洲官兵之处，该藩奏请。于是，兵部言三桂所属绿旗援济前、后、左、右四镇官兵一万二千名仍留武定、曲靖、楚雄等处，令督臣统辖。报可。三桂本挟云南，要旨慰留，冀得世守藩封如沐氏故事，永踞滇中。命下，愕然，气沮。其党愤愤不平，谓王功高，今又夺滇；怂恿举事。三桂亦自负才武不出世，地险财富，所属亲军与两迤诸镇将健卒皆百战之锐，素得其死力，即他直省平日所植党，兵起当无不从命。且开国诸宿将多先后物故，无足抗颜行者。遂决计反。

　　八月十五日，钦命礼部侍郎折尔肯护理三桂移家。诏曰：自古帝王平定天下，咸赖师武臣力。及海宇宁谧，必振旅班师，休息士卒，俾封疆重臣优游颐养，赏延亦■〈示冀〉，宠固江山，诚巨典也。王夙笃忠贞，克据猷略；宣劳僇力，镇守严疆；释朕南顾之忧，厥功茂焉。但念王年齿已高，师徒暴露，久驻遐荒，眷怀良切。近以地方底定，允王所请，搬移安插。兹特遣礼部侍郎折尔肯等前往宣谕朕意，王其率官兵束装北上，慰朕眷注；庶几旦夕觏止，君臣偕乐，永保无疆之休。至一应安插事宜，已饬所司筹划周详，王到日，即有宁宇，毋以为念。钦哉。

　　九月，诏预给藩下官兵六月俸饷。

　　初七日，钦差折尔肯至，两迤勋庄民迎于归化寺，以保留请。折宗伯曰：吴王自请移家，若辈何人，敢云保留！属有司捕责倡首者。三桂集诸士，议举兵之名。刘茂遐谓：明亡未久，人心思奋；宜立明后，奉以东征。老臣宿将，无不愿为前驱矣。方光琛云：出关乞师，力不足也，此可解为明；永历已窜蛮夷中，必擒而杀之，此不可解矣。今以王兵力恢复明土，甚易；但不知成功之后，果能从赤松子游乎？事势所迫，万不能终守臣节。篦子坡之事，再一行之，又再行之乎？三桂听之悚然，遂不从茂遐策。

　　十月朔，三桂铸印，其文曰「天下都招讨兵马大元帅」，铸工乃清军厅吏毕某之子也。先中宪公知之，密白中丞朱公曰：事急矣，宜商之折宗伯会疏展期，以缓其反。密请重兵速扼川西、镇远、常德等处，济之山中，使不得为出柙虎；纵有不测，亦易制也。中丞不能用。

　　十一月，三桂佯示行期，云南知府高显辰（字钦思，深州人）出交水，为夫马、刍粮备。

　　十八日，遣骑执高公于交水。  
　 

庭闻录卷五

　　南昌刘健述

　　称兵灭族

　　康熙癸丑十二年十一月二十二日，三桂于是日昧爽，召各官赴王府会议。中丞朱公率众往，贼党不候令，害之，刃三下乃死；余皆被执。朱中丞、李臬司及先中宪素为贼党切齿，三桂使其子飞骑传谕，不得轻杀。至则中丞已身首殊，臬司与先公衣冠皆毁，将加刃矣；闻令乃止。有顷，胡国柱出曰：各官释缚供职，臬司、军厅二人押赴审事堂。先公曰：死则死耳，何事可审！国柱笑曰：需后命。至审事堂，与伪刑曹杨彦光、传奇栋列坐。李公慷慨激烈，骂不绝口。彦光曰：公休矣，且俟刘先生一言。奇栋曰：先生与旗员异；先生明朝世家，今日恢复，宜效命。先公曰：若误矣！顺治元年，若辈迎王师入关。十八年，又执永历于缅甸。前明之亡，谁实为之。在明亡明、事清叛清，两朝乱贼，天地不容！我恨力不能诛，乃欲我污此七尺哉！初，分之入滇也，三桂爱其才，因不入其党，是以衔恨。及为审事官执法不挠，贼党侧目，日谮于三桂，恨益甚。至是，籍先公署，图书之外，惟衣二笥、米二石、钱三千文、马一匹、苍头二人，余无有也。三桂怒，责左右曰：汝曹素讼此人贪，今贫如是，几为汝曹所误！谓国柱曰：刘某廉干，大事不可无此人；其为我谕降。中夜，使至审事堂谕意。先公怒叱之。彼曰：不从，祸且不测。先公瞋目大呼，挥铁索掷之。不得已，反命。三桂愠曰：倔强至此耶！谓国柱曰：是当予以殊苦而降之。

　　二十七日，逮赴三市街，与知府高公并杖四十，戍高公永昌卫、先公腾冲卫，系李公于狱。伪署郭壮国为云南留守大将军，胡国柱、吴应正金吾左右将军，得捷（？）左右翼将军，吴国贵、张国柱亲军前后将军，吴应期、夏国相亲军左右将军，王屏藩、卫朴骠骑前后将军，陶继志、张足法骠骑左右将军，马宝、杜辉骁骑前后将军，王会、高启龙骁骑左右将军，罗维明、田进学铁骑前后将军，范齐韩、廖进中铁骑左右将军。解布政司崔之暎印，以楚雄知府冯苏代之。以琅井提举来度为粮储道、彭化南为云南知府。使吴国贵、夏国相领步骑前驱。滇中先有谣曰：不是春，不是秋，捉刀断尽道僧头。

　　十二月初一日，三桂东行。是日，营归化寺。

　　初五日，贵阳兵哗，总督甘公文焜自度不支，谋东扼镇远。知府张惟坚、副将江义先已受逆命，阻公毋东。两人犹豫不决，有守备某，以考试怀恨，力劝从贼，且自请阻公。公之未显也，曾问终身于朱山人。山人曰：一路功名到吉祥。公被阻，逡巡度桥，见吉祥寺，愕然曰：前定矣。遂自缢。子笔帖式雅图华善，从死。

　　二十六日，诏削三桂爵。谕云贵文武官员军民曰：逆贼吴三桂穷蹙来归，我世祖章皇帝念其输款投诚，授之军旅，锡封王爵，盟勒山河。其所属将弁，崇阶世职，恩赉有加。开阃滇南，倾心倚任。迨及朕躬，特隆异数，晋爵亲王；重奇干城，实托心膂，殊恩优礼，振古所无。讵意三桂性类奇穷，中怀疑诈；宠极生骄，潜图不轨。本年七月内自请搬移，朕以三桂出于诚心，且念其年齿衰迈，师徒远戍已久，遂允奏请，令其休息；仍饬所司安插周至，务俾得所。议特遣大臣前往宣谕朕怀。朕之待三桂，可为隆情至德，蔑以加矣。今览川湖总督蔡毓荣等奏疏，称三桂径行反叛。背累朝豢养之恩，逞一旦鸱张之势，横施凶逆，涂炭生灵，理法难容，神人共愤。今削官爵，特遣宁南靖寇大将军多罗顺承郡王勒尔锦统领禁旅，前往扑灭；兵威所至，克期荡平。但念地方官民人等身在贼境，或心存忠义，不能自拔；或被贼驱迫，畏罪怀疑。大兵一至，玉石不分，朕心深为不忍。爰颁敕书，通行晓谕：尔等各宜安分自保，毋听诱胁；即或误从贼党，但能悔罪归诚，悉赦已往，不复究治。至尔等父子、兄弟、亲族人等现在直省出仕居住者，已有谕旨俱令各安职业，并不株连，尔等毋怀疑虑。如有能擒斩三桂头献军前者，即以其爵秩之；有能诛缚其下渠魁及以兵马城池归命自效者，论功从优叙录：朕不失言。汝等皆朕赤子，忠孝天性，人孰无之！从逆从顺，吉凶判然；各审宜度，勿贻后悔。地方官，即广为宣布施行。

　　二十八日，三桂至贵州，提督李本深为贵州总管大将军。巡抚曹申吉先削发遁，召见，与潘超先、张文德等俱以原官用。

　　十三年正月，三桂自称周王。有某生者，上书极谏。大略谓宜奉明朝，称前平西伯，缟素待罪，以告天下；则忠臣义士，孰不倾心！今义旗再举，便以开国，是解天下体也。自此，人窥王志，无复望其景从矣。遣吴国贵等犯楚、王屏藩犯蜀。

　　十二日，三桂发贵阳。二十日，至镇远。

　　二月，贼师入湖南，广西抚蛮将军孙延龄反，应三桂。孙延龄妻孔四贞，定南王孔有德女也。有德没，朝廷以延龄为将军，摄理王府事。（有德子士训，三桂之婿，为李定国所戮，故以延龄摄军事）延龄起家素微，庸劣无能，摄桂威，不敢抗；又时擅杀人犯法。十二年春，都统王永年发其罪状，诏夺其官。滇变后，上复以广西境邻贵州，重念有德旧劳，特起延龄统兵固守。延龄既恨永年刺骨，又怨前之夺爵也，受三桂命，二月十八日诈集诸将议事，杀永年于坐及副都统三十余人，遂勒兵围巡抚署，以伪命胁中丞马公镇雄降（公字锡藩，辽东人）公朝服北向，再拜曰：臣无状，仅一死谢国！即拒户自经。家人蹋扉入，救之，得不死。已乃遣其子世济诣阙上变有闻，又遣各携次子世永、孙国桢乘夜穴垣出间道赴都。贼知公不可屈，而子孙入朝乞师者且相继，益恚且惧。贼兄延基率兵排闼入，环立露刃睨公。公引所佩刀自刎不死，血洒遍体。贼率前抱持救之，夺其刀。力创救者，右手堕三指。贼舁公出，并驱其家属幽别室中，贼逐发兵平乐。

　　三月初九日，兵部尚书王熙请诛逆子。

　　疏略曰：逆贼吴三桂负恩反叛，肆虐滇黔，毒流蜀楚，散布伪扎，煽惑人心。今大兵已抵荆南，刻期进剿，除凶授首，在指日间。独自逆子吴应熊，素凭势位，党羽众多；擅利散财，蓄养亡命依附之辈，实繁有徒。今既被羁守，凡彼匪类蔓引瓜连，但得一日偷生，岂有甘心受死！即如种种流言，讹传不止，奸谋百出，未易周防。大寇在外、大恶在内，不早为果断，贻害非轻。为今之计，惟速将应熊正法，传旨湖南、四川诸处。老贼闻之，必且魂迷意乱，气沮神昏；群贼闻之，内失所援，自然解体。即兵士百姓闻之，公义所激，勇气倍增。至应熊亲随人等系缧之中，益成死党；闻发禁刑部者不下五、六百人，人众则难防，时久则易玩。速敕法部考讯别情，罪重则立决，次者分给各旗。消除内变之根源，扫荡逆贼之隐祸，洵今日第一要着也。

　　疏上，应熊伏诛。三桂善持两端，反后颇中悔。及闻应熊讣，时方饮，停杯洒泪曰：今日乃真骑虎矣。广东副总兵张星耀反附三桂，纵兵大掠；副都统蟒吉图自肇庆北行，以所将卒五百人破之，星耀走江西。

　　五月，夏国相陷江西萍乡县。县为湖南入江西之要道，贼窥江西，先陷之。

　　九月，先中宪公抵腾冲卫，卫守偕杨某编入沈大伍中。

　　十四年，郭壮图括庄民为兵。夏国相筑土城于萍乡，又环城筑炮台十余所，发掘冢墓，暴骨如莽。高得捷寇吉安，其属二千人、副将韩大任、陈尧元各二千人，皆先锋也。城守单弱，遂陷。

　　七月十三日，高公显震卒于戍。马雄自广西犯广东，陷高州府，又陷电白县；广东总督金光祖帅师御之，军于儒峒。

　　十二月，儒峒师溃。江西副总兵于奋起叛降贼，恩平、阳江相继陷没。

　　十五年正月十六日，马雄兵至新会，耀兵于圭、峰诸山，平南王尚可喜遣标员赵天元、谢厥扶等以水师拒之于江门。

　　二月二十二日，安亲王复萍乡。大兵至，贼拒战于城东流江桥，把总张德以奇兵三百人由间道袭城，夏国相奔湖南。安亲王追及于长沙，马宝拒守，三桂自将援长沙。

　　十五日，赵天元劫诸将降马雄。时，总兵张伟驻新会，游击芮梦龙叛，以城降。

　　三月初一日，安王进师逼长沙，贼率九千人营于浏阳门外，大兵先与王绪结阵自固。我师绕绪壁，烟尘蔽日；三桂坐谯楼，遥望诸军如已殁，仓皇莫为计。有顷，闻绪壁发炮三声，壁中沸起，白刃排空，涛翻雪舞，呼声动天地，军威大振。贼宿卫兵气骄甚，争出赴战；我师大败之，追薄城下，贼游兵力战始退。是日，胜负略相当，逆贼吴应正中矢死。马雄屠新会各村，杀掠男女无算，势且逼广州。尚可喜子俺达公尚之信被废怨望，矫父命叛降贼，杀父客金光；以为向之抗衡久持不下者，此人为之也。上表三桂，自称暂署辅德将军；移檄郡县，使皆纳款。而马雄移驻肇庆，遣将分守冲要。黄天元裨将黄有功大掠番禹，谢厥扶杀之；天元诉于马雄，与厥扶治兵相攻。之信右厥扶，阴助其饷。由是，雄与信有隙，不敢窥广州。

　　八月，颁伪赦移置先公于永昌。

　　是年，高得捷死于吉安。得捷老于兵间，所将卒锐甚，能以击多。孤军踞吉安，间以百余骑出战，我师辄挫。一日，于副将色勒故宅获窖金数万两，大任以告胡国柱；国柱遗书得捷曰：我兵乏饷，公所得幸假以佐军。公立大功，何患不富！他日偿公者，且百倍也。得捷怏怏，恨大任之责己。先是，得捷主兵，大任等奉令惟谨；已贼进大任为扬威将军，位与得捷并，遂不为□。得捷受侮于后进，郁成疾死。

　　十六年四月，我师复吉安。高得捷死，韩大任专柄，日以诗酒自娱，口不言兵。简亲王率江西总督董卫国等十万之众环城而军，城外真君山、天华山、城冈山、螺子山，壁垒旌旗，连云灌水；大任震慑兵威，婴城自守。久之，我兵进逼大觉寺，城中饥，势且不支。贼众忿激请战，大任不许；请掠兵，又不许。总兵鲁某固请，大任许以百人出，试夺大觉寺；往，辄胜。城中见先往胜，不俟令，鼓噪而出，直奔螺子山。简亲王不意贼猝至，仓皇弃营走。贼入垒掠饮食，纵酒大醉，捆载而返；将及城，朦胧中讹惊曰：追兵至矣！踉跄而奔，践踏死尸，堕濠死者无算；惊溃之后，不敢复出。三桂闻其急，遣马宝、陶继志、王绪以九千人援之。马宝先遣谍从水关入报，大任谓谍曰：我闻马帅已降清朝，汝来，真伪不可知。谍曰：马帅虑此矣，临行嘱以「棒槌」二字示信。大任默然良久曰：马帅如真赴援者，至城下免冑有发在，我当出会。遣之出。宝等进师，阻水不能达城下；城中寂然，无一炮相应，疑不敢前，退师安福。将军厄楚帅师三万追之。厄楚方敢战，先击王绪军，斫营直入；宝与继志救绪，败厄楚，还师湖南。

　　夏四月，大任宵遁，夜分渡河；既济，发炮严鼓，我师以为劫营，惊扰终夜。平旦，始知其遁，以其兵精，不敢追。大任至宁都，上乡土贼谢士礼等附之；已皆溃散。十月十四日，拔营走福建，诣康王军前降。

　　吉安之寇，召之者郡人刘某；令大任之降康王，则孙旭为之也。旭，湖州人。少而机警，稍知书；入武学，中某科武举。耿精忠反，总督姚启圣募士入闽，旭往应募；貌既修伟，又有口才，启圣悦之。旭请招某山寇，寇受抚，偕旭至县，县令以宾礼待之。县有捕役素恨旭，白令曰：旭所招盗，名在捕中有年矣。按县牍，良然。于是，执旭及盗鞫讯具服，解赴浙省臬司狱。时，军书旁午，囚多淹禁，旭与解役私相结之，移旭还乡；出北新关，遂与解役逸。凡七日而至建昌府，诣乐灿军。乐灿者，耿逆之大帅也，奉逆命，寇江西。旭改为王怀明，自言聚兵为义师，不幸而败。灿及参军周发祥信之，为具衣冠，署伪职。灿败，发祥以残卒千人归大任。大任求幕客，发祥以旭应；一见相契，遂用事，权领一军。大兵围城，简王、安王皆招降，大任犹豫。时，康王偕姚启圣经略闽事，旭欲大任就姚启圣，诸招降者皆阻不允。赣州折玺肯还，魏祥来招降。祥字善伯，宁都人，号易堂，负重名。旭忌其才，恐大任为所动，则夺我闽约，构祥于大任。大任入其言，怒曰：二王招我，我且未许；折尔肯何人，乃欲以藩臬为饵乎！命旭收祥，榜掠惨毒；发祥争之不能，竟杀之。旭日说大任入闽，大任亦以诸招降前已皆不允，非闽不可；遂从旭言，降于闽。旭以招降功议叙，当以道员用，给假归里。一门血属，死无孑遣，庐舍亦焚毁一空；旭自伤，遂祝发为僧，号谛灰，住持浙江灵隐寺。雍正三年，以募化入闽死。

　　秋七月，胡国柱、马宝等犯韶州，镇南将军蟒吉图、都统穆成格帅师击之。贼遣张星耀为乡导，领兵数万，■〈食臭〉粮攻具甚备，志在必得。蟒吉图自广州驰视北城为最冲，厚筑土墙，遣一军驻白土村，以卫广州饷道；又檄江宁将军额楚赴援。部署略定，贼师至，昼夜急攻；城中固守，贼不得入。军粮复从广州至，吉图夜缒民出城，浚濠通水，以为固守，众志益坚。贼距笔峰山俯瞰城中，炮凡下，屋瓦皆震，女墙□坏，守陴者无容足处；而新筑土墙甚坚，兵皆退保，穆成格又使联竹急护之。自七月至九月，贼攻城不息，后援兵四集，乘夜渡江，袭莲花岭，以过援师。会额楚将万人北来，与贼遇，大战；蟒吉图将兵自城内出，与夹击之。总督标兵亦至，横冲其垒，遂大破贼，山为之赤。贼溃还大营，渡江争舟，堕水死者数千。

　　十月，吴世琮帅兵入桂林。初，孙延龄谄事三桂无所不至，后有隙，三桂伪宠之，而延龄不知也。是月，世琮执延龄杀之，徙其家于昆明，遂收广西巡抚马镇雄及其幼子、家仆。公之被拘也，坐卧一室者四年。三桂以书招公，公手裂书，抵之地。及是，见收。世琮责公降，公怒叱之。世琮移之他所，令人更相说诱，公瞋目不应。予以饮食，则顿食击器，骂不绝口。世琮怒，令牵去，以刃夹诸人，坐之地；先杀其幼子世洪、次子世泰、家仆诸兆以下九人。次乃及公，公恬然引颈受刃。时十月十二日也。夫人李氏与二女二姐、五姐及妾顾氏、刘氏、子世济之妇董氏、妾苗氏，闻变皆自经，阖门先后死者凡四十三人。公既死，贼怒犹不解，暴其尸田野中四十余日。贼将赵天元过之，睨公面勃然如生，惊而拜曰：忠臣也！解衣覆尸，瘗之广福寺。后守备某亦以李夫人及其子女遗骨竁其旁。

　　十七年正月，抚蛮灭寇将军广西巡抚傅宏烈与宁南将军蟒吉图、都统王国栋、总兵班际盛恢复梧州。乘时下贺县、富川、昭平，进攻平乐；伪总兵魏某、王某等率兵拒敌，见我师众，不敢战，退守入城。

　　十六日，大兵至城下，贼坚守，又发猓猡兵伏西查街，诡开南门樵汲；我兵攻之，伏发，反为所败。乃环城筑垒以困之，分屯西北岸。

　　十二日，伪将军吴世琮率兵五千来援。时我大兵屯鳜鱼堡，列营凡六，世琮对江设一垒。

　　二月初一日，贼前锋刘士龙由荔浦江乘小舟突至南江口，我兵始犹坚壁不出，贼奋力环攻，诸营乃稍出敌，罗定协都司吴锡绶以孤军扼更鼓潍，挫其锋，杀伤相当。而他营之出敌者，忽先退，锡绶独帅所部力战，众寡不敌，与千总谢得功等七人及步卒八百皆战死。满汉大兵避驻北岸，以江水湍急，竟莫敢济。于是，贼兵纵火连烧七、八营，平乐副将徐援列阵汇塘湾，他营兵俱弃栅奔窜，援势孤，亦走。是夜，各营退出榕津。

　　明日，贼收所弃刍糗辎重，无心追袭。我兵复退至钟山镇，招抚督捕理事官麻勒吉挽留诸军不得，走梧州。世琮遣李自安复陷富川、贺县，蒋世杰复陷招平，又遣徐援之子招援复降于贼。伪水师将军林兴珠，自湘潭归正。

　　三月，三桂僭号。逆久驻衡州，欲直北而前，则荆州、武昌已为大兵驻守，不可犯。西招张勇不应，东招耿、尚二藩皆不得志，徘徊日蹙，惨惨悲伤。贼党哀其意，相宁劝进。三桂自念日暮，及未死，姑称帝以自娱。议既定，卜吉三月朔。晦日，大雨，卤薄仪仗，泥污不堪，藉松针于大坛，以待行事。昧爽天霁，五色云见，三桂大喜，以为得天。是日，乘马出伪宫，冠翼善冠、衣朱衣，登坛行衮冕礼毕，乘辇返。伪国号周，伪元昭武，改衡州为定天府。册妻张氏为后、应熊庶子世璠为太孙。加郭壮图大学士，仍守云南；设云南五军府兵马司，改留守为六曹六部。晋胡国柱、吴应期、吴国贵、吴世琮、马宝等大将军，封王屏藩东宁侯，予尚方剑，余晋爵有差。

　　大有奇书云：衡山岳神庙有小白龟，大仅如钱，多历年所，土人以为岳神。使者敬而祀之，藏之神帏中，藉以占卜。涓吉祀神，呈舆图于神前，祀龟所向。龟蹒跚循走，总不出长沙、岳、常之间，复至滇而止。再三拜祷，三复如之。

　　伪诏至永昌，先公谓安福伍柳曰：僭元昭武，拆昭字为斜日刀口。日斜不久，刀口不祥；武之文，止戈也：贼亡无日矣。

　　八月，举云南乡试，中式伪举人七十三名。

　　十八日，三桂死。时吴国旗（？）军□□、胡国柱军郴州，贼众匿丧不发，尚衣、尚食如平时。召国柱返衡州，推国贵总军务，而使国柱入滇迎世璠奔丧。国柱至滇，郭壮图等以滇为根本重地，力阻世璠勿轻出；国柱大哭于东郊数日，卒不许。

　　伪中书盛王臣侍左右，自僭号以及病死，尝与健言甚详。今滇志作十月，三桂死此。因匿丧之故，而误作十月也。当以王臣之言为确。

　　三桂既死，吴国贵谓诸将曰：从前所为大误，今日之计宜舍滇不顾，北向以争天下。以一军图荆州，略襄阳，直趋河南；一军下武昌，顺流而下，经略江北。吾辈勿畏难、勿惜身，宁进死，毋退；拚死决战，剜中原之腹心，断东南之漕运。即令不能混一，黄河以南，我当有之。诸将俱重弃滇，马宝首梗议，一唱百和，计遂不行。

　　九月，伪后张氏死。

　　十月，衡州发丧。

　　十一月，世璠僭号。郭壮图等奉遗令立之，筑坛于古城，国柱代祭，阴风疾起，灯烛俱灭。世璠召顾命大臣曹申吉〔等〕入滇辅政，皆托故不行。惟申吉入滇，计欲乘机归正，事泄死。

　　十六日，伪将军杜辉谋归正，为吴应期所僇。

　　十八年正月，世璠僭元洪化。

　　十六日，我师败吴应期于岳州。岳州恃湖为险，每岁秋冬水涸，大兵楼船不能入，贼得出没湖中，故不即败。林兴珠降，进策决新堤灌水以通舟。于是，绥远将军蔡毓荣偕提督周邦宁、万正色等大会舟师，棋布洞庭。又于布袋口树栅截湖，绝其饷道。水陆联营绵亘百里，贼兵赴援者皆不敢进。初，贼粮甚丰，应期拥仓庾不发，折价缩值以给军，而转卖高值入私橐。长围既合，粮尽军饥，应期溃围奔常德。是春，大兵复平乐。

　　五月，郭壮图敛民户钱给军需，按户加征，富者酷刑拷索，怨声载道。初，三桂专制，各直省协饷岁四百万两，其籍没诸土酋财物及遣私人贸易四方之所得不可计数，以此得结客养士。及后用兵，所费不资。前积既竭，所获黔、滇赋税，不足以充兴军；每有调发，往往以饷绌掣肘。财匮师老，以至于亡。

　　六月，大兵进南宁。

　　二十七日，败吴世琮于新村山。

　　吴国贵死于黎平双井铺。时，贼营山上，国贵将中军马宝、王绪分列左右。昧爽，大兵整众出，距贼里许而阵；马宝为以高临下，往无不克，请出战。国贵不许，闭垒休士。日中，大兵人马俱疲，不可进，又不可退。王绪复请战，国贵熟视，方许之。鸣鼓勒兵，忽飞炮中额死。

　　王屏藩死于保宁。将军瓦尔喀驻兵城外蟠龙山，屏藩遣将绝我师饷道，我师弃城走。屏藩率众分道追劫，乘胜袭陷汉中府。平凉提督王辅臣，逆党也，骁勇敢战，士马精强，与甘州提督张勇并称陕西名将。辅臣受三桂命反，应屏藩。十二月二十六日，诏谕陕西总督哈占、提督张勇、王辅臣云：逆贼有伪札、伪书潜行煽惑者，当晓谕官兵百姓，令其首举。汝等皆朕擢用股肱之臣，捍御边境、绥辑军民，惟汝等是赖。其悉知朕意。讵辅臣受逆将军印，竟反。屏藩虽踞汉中，大将军图海坚守宝鸡，屏藩不能北越合辅臣。贼将高拱宸等先后犯秦，皆败而退。王公良入汉中，屏藩举为四川总督，属其调川中兵以定三秦，期之以酇侯故事，而公良不能也；屏藩大失望。先是，辅臣反，陷州县，西邮震动；张勇以边兵讨之，胜负略相当。辅臣恃勇，易视大兵，被陷各州邑相继克复，毫不介意。大兵进逼平凉，十万之众环于城外，畏其勇，不迫。辅臣日饮酒高会，尝巡城，举足加马鬣，睨外垒曰：是何能为！姑缓其死，稍迟，当尽了耳。其骄如此。亡何，粮尽军饥，屏藩遣陆道清、陈国良援之，兵败就擒。既食尽，平凉军民开门降。

　　辅臣败，屏藩气索。大兵既平陇，得专力南征。三桂死，贼谋日乱。川中饷援不给，屏藩不能支，遂偕吴之茂、陈君极等尽弃前所得州邑，南走保宁。奋威将军王进宝等提兵恢川，复保宁，屏藩与陈君极自杀。吴之茂、王公良、谭宏、杨来嘉等俱以次降，川中悉平。王辅臣之败也，自刎未死；大将军图海驰入城救之，得不死。后畏诛，卒自杀。

　　十九年，世璠东行，驻贵州。大兵恢复川、楚，郭壮图使线域留守，自扈世璠出贵州。世璠伪后，郭壮图女也；世璠年少，国事决于壮图。壮图挟椒房之密，专权用事，众多不平。

　　二月，举会试于贵州，以陈循为第一甲第一人。

　　绥远将军蔡毓荣自武陵进师。三月甲午，次宁香馆，分兵五道：一由辰州坪，一由巫溪，一由仓溪，一由郭家溪；自以大兵进攻辰龙关——地势险峻，李本深扼要以守，我兵不能仰攻，许以平黔、破滇后，即以平西王爵之。本深脱出，降。我师入关，乘锋遂北，磊石关、马鞍关、马溺关、芙蓉关，一日而复。别将从武冈进者，由黄茅岭、蓼溪泡，□瓦塘；从辰河进者，由麻一洑，清浪、自溶俱克捷。癸卯，毓荣师次灰窑铺。甲辰，至辰州。

　　四月丁丑，贼守沅州者奔还镇远，为死守计。

　　五月，范齐韩拒战陶邓山，我师败之，获齐韩。

　　六月，四川提督王之鼎援永宁，贼众我寡，被围数匝。三阅月，粮尽援绝。重九日，贼以火药轰陷之，鼎被执，自刎不死，舁至贵阳，夏国相等说降不从，被害壮门川主庙前。同时死者，总兵何成德等十二人。

　　田进学起兵。进学，蒙古人，以天律镇总兵贬腾冲营副将；逆反，降之。伪永昌铁骑前将军罗维明，统兵苛虐，部下李成村鼓噪，杀成村，败死。进学代维明为前将军，镇永昌。窥逆势已颓，谋与周元同反正；娶元女为其第四子妇。元字孟祥，上饶人，累官参将。三桂反，调兵逗遛不赴，削其柄。九月二十五日，进学以元为中军，起兵反正。

　　十月甲午，蔡毓荣师次周仓坪，贼兵凭高拒守，分道攻之，贼夜遁。

　　壬午，我师进重安。

　　二十日，臬司李公兴元卒。公系狱六年，世璠立戊蒙化，郭壮图忌之，檄伪总兵张光令、伪同知胡溥、游击文安世杀之，籍其子荫秀、萃秀、奇秀家属九十六人，没入昆明。时，荫秀有子继祖，十岁；秀奇有子绪祖，生方三日。有左从甫者哀之，与其内兄弟熊奎章、熊奎联匿二子于他所。后荫秀、奇秀俱被害，惟萃秀得免，而二孤亦以从甫无恙也。

　　十月朔，永昌有白气二丈许见于西南，月余而没。

　　二十日，田进学败，伪将军赵某至，进学不能御，周元被执死，进学遁入某土司。赵大索，土酋以进学首献；赵疑不信，逮其第三女验之，女捧首大哭，乃敛兵。

　　世璠还云南，大兵鼓行而前，韩天福拒战平越，败绩。世璠遂遁。

　　十二月，郭壮图杀伪楚王吴应期。世璠还滇，应期亦奔曲靖；居常嫉壮图专愤，一有词，谋入滇城则废之。壮图遣线域援黔，至交水，给应期劳师而缢之，并缢其子世琚、世琨于昆明。

　　二十年正月，线域拒战江西坡。是役也，提督桑格、前锋陈珀中炮折足，将士损伤过半，大败不能军；而其实未交锋也。江西坡，崇隆险峻，曲折盘旋；绕山而上，如螺纹然。贼负险山，以象迎战；我师见象出，即惊溃。蔡毓荣遣红旗督战，众奔不可止，红旗亦返奔，走两日夜方止。死尸山积，大约死于贼者十之二、三，颠踣死、践蹈死、自相格杀死者十之六、七。今坡下锄犁，往往见白骨云。

　　二月初二日，我师大破贼于黄草坝。正月之战，我师虽挫，诸众继进者日多；线域不能支，弃险西走。伪将军何继祖等扼黄草坝以守，而我征南大将军赖塔偕副都统勒贝、都统希福、马齐、赵连、护军统领颜黑里、副都统洪实录、祖植椿、两广总督金光祖、福州将军马九玉等由泗州城夺石门坎，拔安笼所，绕出贼后，遂大破之。

　　十九日，又遣平寇大将军固山贝子章泰率大兵至云南。贼众议坚守，俟迤西援至，然后一决；壮图不听。时，贝子章泰营归化寺，寺西北金马山、正北鹦鹉山、寺左右虎冈、城北陋山皆我师壁垒。壮图出兵重关，遣李杀牙、胡国柄等悉选精甲过河，犯贝子军甚锐。将军赖塔、总督赵良栋等纵兵来击，将军穆占尤奋勇力战；贼队中象忽反践其军于金汁河，官兵从之，阵斩胡国柄于金马寺外。壮图敛兵，仅存二十七人入城。

　　四月初四日，先公诣军前，巡抚伊辟（字昆来，山东新城人，顺天乙末进士）问下城策。先公曰：公用人太宽，投诚之人尽予原任；今安宁、晋宁、昆阳、呈贡四州县悉以旧员领之，此皆逆党子弟也。昆池南北百里往来舟楫，绝无查诘，岂有父兄受困于内而子弟不为之转输者乎？辟曰：谨受教。越一日，四州县皆委随营之人，自此贼饷遂绝。

　　六月，胡国柱等自杀。国柱走姚安，部卒溃散不能军。都统希福、提督桑格等逐贼至永昌，国柱同王绪、李匡由金沙江至永顺之交，穷荒乏食。将死，决之王愈扩。愈扩曰：君侯不见落花乎？或缤纷裀席之上，或狼藉泥涂之中。语未毕，国柱遽曰：是！是！先生爱我，敢不受命？明日，引帛，谓其家人曰：吾备位大臣，死固当。虽然，吾惧人之索我不得而累及无辜也。命从者出告于众。其尸既绝，王绪举奠尽哀；遂倾私财散从者，挥之去；积柴置火药其下，与李匡登柴纵饮，饮酣，绪谓其仆曰：若告我二妾，彼可以无死者也，宜速去。仆致命二妾，已先悬巾为缳两端，并缢死。绪闻状，慨然曰：彼亦能死耶！趣仆曰：可矣！遂发火。

　　王愈扩，字若先，庐陵人；为韩大任乞援入滇，遂客国柱幕。先国柱一日死。死后二十年，庐山隐士查辙请乩仙，愈扩忽附乩；辙再拜曰，先生死于滇，何以至此？判曰：星子已归我骨矣。访之信然。星子，其仆名也。

　　七月，擒马宝。宝自遵义走寻甸、奔楚雄，都统希福、提督桑格败之于吕合。宝走姚安山中，领兵数窘我师。我师恨入骨，欲生得之以甘心。桑格遣说客招降，备仪从以迎之。宝出至姚安府城，幅巾深衣，八人扛舆过市，大言曰：我不出，为累者必众；我不惜一死，救此一方民。色厉词壮，俨然丈夫。迎者稍失意，辎菙立下，如治其部卒。赴楚雄，桑格郊迎，谬为恭敬，宝喜不胜。居数日，桑格夜饮，宝忽心动，停杯而泣，涕泪沾须，以子自寄为托。明日，改服入滇，即逮赴京，处以凌迟极刑。噤嘿受刃，及洞胸，始大呼一声死。夏国相、高启隆、王永清、廖进忠俱被擒，伏诛。

　　八月，各路兵会云南，宣威将军纪哈里、副都统希福、觉罗西布、勇略将军云贵总会赵良栋自金沙江来会，镇安将军都统噶尔汉、护军统领佟雅、副都统得尔德翁艾、张长庚自永宁来会。

　　十月初八日，攻城；赖塔进兵银锭山，蔡毓荣夺重关及太平桥，穆占、赵良栋、巡抚王继文夺玉皇阁，遂至东西二寺。

　　二十二日，余从龙、吴成鳌出降。城中饥，人相食。余、吴二人降，益知虚实。赵良栋攻得胜桥，蔡毓荣攻大东门，林兴珠攻草海，赖塔等分兵攻华浦，四面逼城，复令余从龙入城招抚。

　　二十七日，世璠衮冕御伪殿，自刎不死，自抉喉管，再刃乃死；伪后郭氏殉焉。伪宫中从死者百余人。城中乱，线域等拥兵入郭壮图第。壮图与子宗汾，举火自焚。壮图母不死，后为尼。

　　二十八日，线域、吴国柱、吴世基、何进忠、万明等开门降。

　　三十日，贝子章泰遣穆占、马齐入城，大兵分守各门，籍没逆产，具疏以闻。  

庭闻录卷六

　　南昌刘健述

　　杂录备遗

　　三桂巨耳、隆准，无须；瞻视顾盼，尊严若神。鸡鸣即兴，夜分始就枕，终日无惰容。鼻梁伤痕，右高左低，中有黑纹如丝，非缔视不见。忤意，即自扪其鼻。与人语，如疾言，则意无他；或中变，则闭唇微咳，声出鼻中。以此两者测，百不失一。好轻财。士人有一长，即收录无弃。与人计事，相对如家人父子。或有诘难，益喜与相往复，娓娓不倦。生平非盛怒，无疾言遽色也。

　　初入滇，请开局鼓铸。

　　疏曰：云南市肆，所信惟钱；一日无钱，即称不便。今蒙颁新制样钱到滇，方兴鼓铸，旋行停止。在滇省所铸无多，宾泉、江宁之钱，无能转达而至，不足以供人民日用之需；是以该司有恳请鼓铸之议也。以臣愚见，滇省悬处天末，钱法通滞，自与别省无关。况今省中汉土乐行新钱，此于交易所涉尚浅，而于声教远被所关甚大；鼓铸诚不宜缺。合无将云南省城与大理府之下关现炉十八座减去八座，量存十座；于省城设七座、下开设三座，鼓铸新钱，给散使行，俾人民有交易之便、遐荒仰国宝之尊，似于饯法有裨也云云。

　　平西府制，拟于帝居；千门万户，极土木之盛。又造亭海中，名近华浦。又为园于西郊，名安阜园。园内书屋一所，名万卷楼；古今书籍，无一不备。刻开疆疏草，自侈平蛮功绩，期垂永久。塑像于报国寺，在左庶布袋和尚下。像将巾，松花色，衣锦边；右手抚膝，左执卷，面左顾。

　　修玉皇阁，获窖金五十余万两。老君殿圯，捐资重建，易神座，获窖金百余万两。其它十万两以内，因土木而发者甚多。

　　西寺落成，大享文武官。盐道赵廷标平日好为诗，三桂请咏金刚。廷标口占曰：金刚本是一团泥，张拳鼓掌把人欺；你说你是硬汉子，你敢同我洗澡去？三桂大笑，亦心知其讽己也。

　　作白牡丹诗，记室代笔也。特示朱中丞。中丞亦乞人次韵，三桂叹赏，以为奇才，且属中丞更为索和。首及李臬司，臬司谢不能，中丞强之。臬司曰：公之不能文，无异于王；我之不能文，无异于公。中丞赧然而止。

　　三桂有三奇物；一虎皮，一大理石，一帽顶。虎皮白章黑纹，得之宁远，即驺虞皮也。大理石屏二，沐氏旧物也。一高六尺，山水木石，浑然天成，似元人名笔。一差小，山巅一莺、溪旁一虎，上下顾盼，神气如生。帽顶大红宝石，径寸、长二寸许；光照数丈，炎炎如火。

　　大礼公出乘辇，闲行多骑马；宫中乘女轿。应熊归省，亦出郭迎。福金张氏，关东人，自奉俭约。尝叹曰：昔作嫁衣裳，吾母尝吝一红裙；今若此，岂非命耶！应熊，张氏出。

　　福金貌寝而性妒，三桂颇惮之。布政司崔之瑛亦同病，常侍坐便殿，言及家事，彼此相怜。之瑛哽咽，三桂亦欷歔不已。

　　八面观音与圆圆，并擅殊宠；故宗伯南昌李明睿妓也。宗伯侍儿十数辈，声色极一时之选，而八面为之魁。其曹四面观音亦美姿容，亚于八面。先公曾于宗伯第见其歌舞，果尤物也。宗伯老，为给事高安所得，以奉三桂。辛酉城破，圆圆先死，八面归绥远将军蔡毓荣，四面归征南将军穆占。

　　三桂少时，曾为毛文龙部将，入国朝，与毛氏不相闻问。浙帅李，强夺毛氏宅，毛氏无如何。一老仆素狎三桂，赴滇诉其事。三桂令李还宅，且责输金谢毛氏。傅宗龙，亦三桂旧帅也。其子汝，视之如亲兄弟。王府门禁甚严，汝非时出入，侍卫不敢诘。宁都曹应遴，于三桂有恩；其子孝廉传灿游滇，三桂以十四万金赠行。既贵不忘故旧，三事可以愧世之薄夫。

　　湖广会元曹石霞，省亲云龙州返，三桂令扶督学何宏中榇归里，赠金三千两，并遗宏中子千金。其以利诱士心，类如此。

　　自督抚以及守令，时有馈遗。袁巡抚懋功内召，程仪十万两。挥金如土，为防口也

　　李巡抚天浴，尝有疾，三桂往视曰：先生清贫，不可以口腹相累。自携茶食往。康熙九年，中丞予告，馈赆三万金；中丞不受，三桂亦不强也。及抵镇远，侍卫赍原赆以待；委之舟中，疾驰而去。

　　予督、抚用年家弟帖，司道用侍生帖。

　　朱中丞入滇之初，为蠹役沙象德所蛊，以贿闻。又事三桂礼过，年后悟，力改前辙，遂为所疾。

　　胡国柱，字擎天，号怡斋，顺治甲午举人。与夏国相、卫模、郭壮图，皆三桂婿。吴应期，三桂侄。

　　吴国贵从守宁远日，尝力战被伤而血不出，归营乃仆。有老人郭某，言人休咎，往往有验，军中呼为郭见鬼。先数日，募人拾石子十余担，人莫知其意。至是，置国贵于地仰卧，压以石子；越二日，血出而苏。

　　吴国贵所将卒正甲一名、副甲五六人不等，皆以年二十以外、四十五以内者充之；非风雨，无三日不训练。所造皮盔、皮甲、刀矢、小铅子，皆不能入行营。如需碓臼，即仰盔伐之。

　　马宝，字城璧，秦人。少小时，即力敌成人。父令牧羊，有同牧者攘其羊，宝怒，毙之拳下。有司牧逮讯，宝曰：我童子也，焉能毙彼？有司见其幼，亦疑死者不由宝，置狱中，不加桎梏。先有巨盗在狱中，宝脱其械，同逸为盗。为人反复，号两张皮，狡黠善战。唐初，有骁骑将马三宝；人羡其勇，亦以三宝呼之。宝虽起群盗，好与士大夫游。次子自援，恂恂懦雅，谙韵学，有诗集行世。

　　韩大任，字非有。能诗，好食雄黄。

　　胡心水，字太乙，国柱之叔父。居京师，散财结客，专刺密事报滇。

　　王绪，字继志。美丰姿，垂发委地。温雅如书生，及疾呼搏战，丈八蛇矛盘旋若飞，无不辟易。

　　陶继志，其年最老；部卒精锐冠诸军。

　　吴三枚，三桂从弟也。滇城探丸胠箧之徒，皆以为渊薮。

　　马雄，陕西回种，伪授广西提督怀宁公。

　　刘茂遐，字符初，四川诸生。刘文秀得之，以为伪中书。将军刘之福，即茂遐子也。

　　方光琛，字献廷，明礼部尚书一藻子。城破，擒斩。

　　王公良，辽东卖菜佣也。初以队长从三桂，后伪授仁威将军。自蜀返，与先公善，使其子为弟子。先公尝以反正说之，公良叹曰：我自知旦暮死，顾人遇我厚，义不可负耳。大兵至，自焚死。

　　蹇而泰，字文定，昆明人，本邑庠生。少为孙可望所阉；可望败，削发安宁虎邱寺。名著，不能匿，复入平西府。而泰博学，善诙谐；三桂或盛怒，而泰微词解之，恒水释。在府中，专管图籍。滇破，赵良栋携之入都。曰此吴逆宫中账簿也。以故诸将所攫取者皆不能匿。

　　王四，吴商也；恃三桂势，在贵州所为多不法。总督甘公理其罪，逐之出境，尽反所夺庐舍、子女；三桂勿能留也。

　　旗员多领资贸易，王章京以私盐过彭泽，县令李遥持之。三桂备极调停，鞭王一百，事乃解。

　　藩下甲士，嗜利无耻，其术百出。有某甲士者，叩一所识富翁门；自谓早孤，年少不谙事，欲拜翁为父，受教诲。翁佯逊谢，而心实喜，冀藉藩下以自壮，终许之。择日拜父，执礼甚恭，事翁若真。翁益喜，并资给之。久之，并挈其妇来；又久之，一切所与往来之人皆至矣。翁日费不支，谢遣之，不可；哀恳厚赠，乃去。此风一开，滇城钱奴半受干儿之累；即城外富户，亦有堕其术者。

　　府厅公出，甲士冲道而行；甚且跳跃旋舞，故作狂态。先公始至，甲士狃故习；先公怒，叱隶扑之。甲士骂曰：汝何官，敢辱藩下人？先公曰：若藩下耶？加扑十。自是，先公出，不敢无礼；或误犯，恐多责，甚有自讳为藩下者。

　　三桂父子异趋，父蓄异谋，而应熊则欲终守臣节、保全禄位，所以规谏无不至。康熙九年黄□以三桂六旬，赴真称觞；应熊患其怂恿逆谋，使人遮之于镇远。三桂闻而止之，黄□中道返。反计决，遣李恕、张镳召应熊。应熊徘徊不果，日饮泣不止。恕与镳以其侧室子世璠奔云南。

　　招江西巡抚董卫国。三遣使，不返。

　　招甘州提督张勇。勇之在滇也，三桂待之有加礼。藩下诸少年不平，召勇食，烹蚓杂面中戏之；勇以是怒。使至，中军王进奋然斩使，焚书绝三桂。

　　征各土司兵。滇中土酋多富于财，三桂每年勒助饷，金银以皮盔为量。至是，又勒助兵，土酋不堪命。

　　使人伪为永历献骨之议，卜地营陵。又修永历嫡母陵。王氏葬南宁三江口。先有宝城三十步许，陇山城高不及肩；三桂外筑土围，周一里许，建寝殿三楹及寝门。

　　平时文职官有公事谒王府，府中必具食。反之日，各官释缚后，仍予食如旧日。一官战栗，齿相击，格格有闻，竟席手不能握箸。三桂闻之，笑曰：何胆薄至此耶！李臬司、刘同知，真汉子也！

　　先公被执审事堂，项及手足遍体缧绁，每夜甲士二十人张灯以守。二十三日夜寝，觉通体脱然；呼问甲士，大惊，觅销钮诸物，得之褥下。

　　大兵逼云南，世璠潜易祖柩；自郭壮图数人而外，无知真骨所在者。城破后，据逆冢，知其伪；遍求之，一日而得十三尸，尽焚而灰之。传闻真骨瘗铜壁关外。

　　伪宫财物充斥，籍没裁纸折迭小刀，多至于数库。

　　三桂祖茔在关东，卜地时，形家曰：此于地理，贵不可言；所惜者，一脉三断节耳。吴氏自吴骧以下，惟三桂以疾终，他皆非命死。说者谓是断节之应。

　　滇中以澜沧江桥为最，李定国烧断以拒我师，吴三桂用竹筏过兵至永昌；既逐定国，始动帑修之。  
