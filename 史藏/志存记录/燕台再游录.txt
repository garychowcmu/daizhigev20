燕台再游录　　（朝鲜）柳得恭 撰 

　　●燕台再游录 

　　汉山州柳得恭惠甫撰 
　　辛酉正月二十二日余以丰川府罢归闲居二十八日内阁知会随谢恩使一行赴燕购朱子书善本二月十五日差备门下直发路文乘驿二十一日驰到平壤正副使及书状官于本月十二日先发方在练光亭是日又先发往见后留宿本府二十八日到义州三月初三日渡鸭绿江十一日到沈阳十九日到宁远二十二日入山海关二十四日过抚宁县到永平府二十六日到丰润县二十七日到玉田县四月初一日入燕京五月初三日还发宿通州十二日出山海关二十一日到沈阳二十七日到栅门三十日还渡鸭绿江六月十一日还京师往返凡一百七日留燕馆者三十二日 
　　沈阳书院旧所游也旋车历造见诸生森集有曰八十太曰吞多布曰明文曰雅隆阿满洲人也曰觉罗富坤兴祖直皇帝之后孙云于澯王开绪汉军也吴化□承德县人也温岱徐祥霖复州人也董理冯天良王洁儒宁海县人也有金尚絅者字美含旧交金科豫笠庵从子年二十美貌恭执后生之礼问其伯父安信知射洪县系川省距此八千里问诸生此处文溯阁可登否答禁地非有功名人不能也六月六日晒书学院大人率僚属始得一登 
　　游丰润城中偶步一胡衕闻童子读书声入其室多挂名人书画童子年可七八岁所读孟子也其师据椅而坐询之县吏目胡迥恒家也胡赴衙门未回胡之子与数人者聚首磨墨悤悤治文书见客起揖引至别炕请坐接话其人老实啜茶数椀问川楚匪扰未平此处亦抽兵出征否答然问伊贼有伪称否答国号代汉问不是大汉以指头画甓书代字曰这个字沙流河站问主人翁年余之同庚也其人走沽烧酒猪肉藕菜而至洗桌设盏欣然相劝谓之同庚礼余固辞不可解包出清心丸几丸及烟囊二部以谢之见壁上有赠金珠芳卿诗言其善弹琵琶而诗殊不佳问主人翁金珠芳卿是二人主人笑曰是一人芳卿即其字也此处嫖子也如今不在此问题诗者谁也答湖州知府不知他姓名春初过此悦金珠为留七日问如今何故不在此答沈阳将军送银五百两买去见在衙门里谁能再看他嫖子者彼中或称土妓我东所谓私娼也关内外处处有之鳖山站最盛见其一羣头插步摇金凤凰蝴蝶彩花姈娉来去有名贵玉兰香俱以才色擅此类多从热河天津来或有不裹脚者满洲女亦为之也自入辽渖以后闻关东兵连年出征川楚往而不返者甚多近又调吉林宁古塔黑龙江索伦兵旗民愁叹奉天府副都统领兵方在川省而其将军乃买歌儿舞女耶 
　　溵流河站见壁上有无名子题七言律诗二首讥请缨构兵之误而其一结云若使中原王猛在不应南国久烽烟可谓不识忌讳者也历代将相何限而拈出苻秦王景略者无乃咄逼 
　　入燕京之次日访纪晓岚尚书昀引入书堂中茶讫余曰拜别已逾一纪矣先生年德兼劭松柏益茂实幸再瞻曾有诗扇之赐至今庄诵晓岚曰别来蒙提往事又不胜今昔之感余曰生为购朱子书而来大约语类类编等帙外此如读书纪载在简明书目此来可见否答此皆通行之书而迩来风纪趋尔雅说文一派此等书遂为坊间所无久为贵副使四处托人购之略有着落矣余曰如白田杂着可得否晓岚曰此本寒家之本一入官库遂不可得幸王懋竑有文集此书则入其集中亦托人向镇江府刷印也又曰此数书多在南方故求之不易受托之人又以为不急之物可以缓求故悠忽遂至今也前者已标以催诸友大抵有则必有但不能一呼立应耳问李编修鼎元奉使琉球已回否答时官中书舍人已回其弟骥元敝门人也已亡矣问李雨邨尚在成都落拓否答征歌选妓玩山游水兼作诗话若干卷甚得意也问翁覃溪在京师答翁公已以鸿胪奉使东陵问比部孙星衍在京答渊如外转道员现在丁忧余曰闻其博雅善小篆晓岚曰此公学问文章皆有端绪作官山东亦有清名余曰庚戌年中来此时孙中堂之子中书舍人衡声名藉甚尚在京师否答此物为我捕得己解令回籍矣京师有四凶此其一也内行不修为士大夫所不齿奉旨斥革仍游荡京师生事老夫掌总宪时逐之返矣余曰四凶之名可闻否晓岚曰皆巨公家不才子也不欲道之余曰苏州七子之目可得闻欤晓岚曰此王礼堂钱辛楣之同社也中多佳士亦有好名者附其间今已无人道之矣七子社只王钱二公为实学他皆依草附木耳二公皆敝同年也余曰辛楣所著二十三史刊误已成完帙否曾闻其子东壁夙慧能诗晓岚曰辛楣之子才亦可取而不及其侄东垣能世其家学新举于乡余曰韦祭酒谦恒诗何如晓岚曰此敝门人也其文胜其诗其子邃于三礼能传父学余曰闻其女壻龚协罣误在谪的是何事晓岚曰此龚礼部之子王渔洋之外曾孙人不醇正究以撞骗获罪余曰滦阳销夏录及他盛作可以一寓鄙目否晓岚曰近有人合刻五种为一编稍迟取来可以奉赠请教余曰近来二卷请教晓岚曰谨当拜读此数日内典礼繁重须至册立礼成方稍暇也余见纪公年踰七十不挂瞹目 逮镜亦作蝇头细字天气颇热对椅酬酢鼻端有汗久坐不安讲退与令郎令孙话晓岚曰此皆豚犬不足仰扳大贤也余闻纪公嗜烟烟杯之大几如小钟终日不离口殆过韩慕庐尤爱东烟云故送到关西香烟晓岚以花王阁剩藁一卷示余乃其高祖名坤号厚斋所著坤系崇祯间诸生其诗峭洁多忧时感事之作有云恩怨亦人情吾宁怪诸老且愿缓报施稍待风尘埽深得风刺之旨四月十五日册封皇后钮钴禄氏我国使臣入太和殿庭参贺班见龙亭仪仗自殿门出迤向左合门纪公被绣衣持节先行鞠躬喘喘噫其老矣是后欲再访使人候之呕泄委顿不能见客老宗伯疲于典礼安得不然寻闻病愈而又出圆明园矣此行为购朱子书书肆中既未见善本纪公曾求诸江南云而亦无所得纪公所云迩来风气趋尔雅说文一派者似指时流而其实汉学宋学考古家讲学家等标目未必非自晓岚倡之也见简明书目论断可知也多见南方诸子所究心者六书所尊慕者郑康成相誉必曰通儒曰通人程朱之书不讲似已久矣中国学术之如此良可叹也 
　　访李墨庄舍人鼎元叙旧问雨邨先生平安答尚平安问先生赐一品服衔命破浪册封藩王可谓荣矣先生是副价谁为正使答赵公名文楷丙辰状元问琉球水程几何答七千余里从五虎门至彼通计如此前人有云万里又云四千余里似皆不确问琉球国王姓尚新受封王名云何答尚温问渡海有何奇观答无甚奇观遇海贼击逐之问舟中人役几何有兵仗否答人役二百余人大炮兵仗悉具问到彼风俗衣章如何答王及官着草靸平民皆赤足衣章何论问想多大作如周侍讲略答此行有诗三百余首使录一书外有琉球译一书上下二卷己脱藁诗录尚未清出墨庄曰吾新渡海欲得贵国文献勒成一书为外藩冠冕余曰老子羞与韩非同传墨庄大笑饮绍兴酒不甚猛而竟日强劝不可堪余曰公不吐茵乎墨庄曰此非丞相家墨庄乂曰君海士海量何川之不纳余曰君发迹江源无滥觞一座皆大笑吃蒸鱼问其名曰此处称海鲫俗名大头鱼贵俗云何余曰我处甚多号秃尾鱼杜草堂诗中徐州秃尾不足珍者是也墨庄曰此鱼之美在头其妙处又在二目墨庄曰贵邦曾与琉球通商后成隙今究如何余曰国初伊来贡今不来别无嫌隙墨庄曰僻小可笑余曰万历中平秀吉拏他国王去墨庄曰君转外官贵处内重乎外重乎余曰虽出外常兼阁衔与在内同墨庄曰曾有哭懋官诗寄其子近何为余曰诗见过其子近亦补官墨庄曰二十一都怀古诗刻否余答不足刻余曰公十年词垣今复中书久索长安米果如何墨庄笑曰久绝妄想行将择地归教子一经余曰何曾见一墨庄曰此为功名急流者言我辈尚无此身分余曰买山有资乎墨庄曰古人不买山而隐要之天下无饿死名士余问令郎几个墨庄曰大儿名朝垲次名朝塽三名朝塙余曰凫塘葬在何处有儿子几个尚不异烟否答前因人口多曾两处住今复移来同居有子二女三皆幼尚无力扶榇余问四川近不被兵否墨庄曰间不免不必言也墨庄曰贵处作律诗歌麻尚通否是亦诸君之责也余曰他自通何关鄙事墨庄大笑余曰此行要求朱子书善本坊间难得如读书记可购否墨庄曰此书雨邨曾购得今坊间绝少除却书肆又别无购处雨邨忆书楼已回禄矣余曰绛云余烬尚有几种答惟涵海板尚存古书佳者尽亡矣可惜余曰涵海中诗话可见否墨庄曰当奉赠墨庄曰前英公到贵国曾见之否其人少年能书尚可言文贵处防之甚过礼不得游览各形胜然乎何拘客之严乎余曰英公未曾见闻其秀雅亦见其笔迹矣且问先生在球阳时游观乎墨庄曰然闷则出游轻骑减从观海山纵饮亦大乐事余曰区区岛国则可也至于敝邦主客俱秉礼诏使尊重自不必游观敝邦何敢拘客余曰张船山可见否墨庄曰船山极雅士不坠家声其兄问安字亥白孝廉亦通士也雨邨诗话四卷携归馆中阅之记近事特详李懋官清脾录及余旧着歌商楼稿亦多收入中州人遇东士辄举吾辈姓名者盖以此也 
　　彭蕙支号田桥四川眉州人王霁号伯雨宛平人墨庄与二人饮馨白馆访余于五柳居尚带余醉出诗草示之墨庄诗云我起披衣客叩门招来牖下日初暾从知赵李经过熟一见彭王笑语温麦秀遥怜时雨足花娇尤爱晓风翻无端感触盟鸥意漫抱愁怀遣市樽田桥诗云迟迟日色放平明醉梦方醒又解酲几度名场余热泪尚留酒伴未寒盟缚鸡无力身同瘦谈虎何心色谩惊狂舞不知方白昼剑光如听夜鸡声伯雨诗云雨过铜街印软泥直躯薄笨出城西楼头箫管催车辙眼底蓬蒿没马蹄谈到名山翻纬学乞将柔翰写新题兴阑却悔归来早人静虚堂听午鸡余览过田桥诗稍佳而闻鸡起舞此时不必引只言俱好墨庄曰二君皆孝廉名士也今科蹔作刘蕡余曰蹔蹶何伤会展骥足伯雨扇张船山画请余题诗余题云石上无枝数树疏疏点缀微红只应写意而已莫问是花是枫三人传览田桥谓余曰吾诗两鸡字可改否余曰俱不可改此夜鸡是引用古语未必为疵田桥大喜顾谓二人曰何如是日又设酌墨庄曰行当别矣公再来有日我不归田定得晤叙余曰四海一家千里跬步萍水凑缘可以再逢墨庄引笔书之曰燕燕飞飞处处家何必论地余曰大挑一千七百人皆公选乎墨庄曰钦派王大臣挑故至公余曰只取年貌何以知其才不才墨庄曰尚须外省督抚甄别一等者知县二等者教官佐杂墨庄扇面题诗语多新警款寄庐问寄庐何人答诗僧衡麓字寄庐衡山僧也曾同至琉球此其所作竹枝词也今其人已圆寂墨庄曰吾着琉球译始名球雅何如余曰非草木虫鱼只翻其言语文字故不当曰雅耶何故改之墨庄曰雅不止草木虫鱼五雅皆以雅立名昨有人言球语球字不足为雅故改以译余曰人既云然改之何难墨庄曰国书各国不同琉球国书日本字也余曰此日本以吕波也以中国二十余字作半字为字母墨庄曰今其字母共四十七字有真有草余曰日本更有片假文不可晓书于汉字旁此其句读也伊初不知作文如饮酒曰酒饮作诗曰诗作用片假文定句读教人然后稍稍能文矣墨庄问曰贵处妇女穿耳否答或有之士族则否又问裹脚否答无此风又问尚节烈否答我国妇女不再嫁视以为常故必须下从然后称烈墨庄曰可谓加一等矣殉是古人弊俗然不得不谓之烈矣墨庄又问贵处有妓女否答有之余问此处土妓谓之嫖子嫖是何义墨庄曰嫖为美女之称爱其美而淫之故嫖为恶习余曰爱之者过耳嫖岂罪也哉一座大笑余曰琉球使臣姓郑者善汉语墨庄曰郑得功乃洪武入琉球之闽人后也入中国已四次能汉语其姓毛者汉字一个不解大抵其国但有番薯别无一物金亦来自日本银亦然马较贵处稍大所见皆牡然无牝何以有牡耶余曰船山何故不来墨庄曰人多持无私交之议如我不汲汲于功名富贵可以任天而游余曰此何菜也墨庄曰龙须菜余曰敝邦产龙须只可织席墨庄曰菜与草异此菜出自天坛故又名坛菜别处俱无墨庄又曰君深于本草青庄之伯仲耳天下一物一状非亲见不可妄议古人著书从无武断一部羣芳谱错者十之四五余曰目见亦难定有他原名别称方言与时代邅变墨庄曰时代变方言不变故子云之书可贵余曰洌水间言今无一存者戴东原注方言恐不必尽合墨庄曰东原学问人多宗之余以为未出户庭犹少见也墨庄有登岱过海二图袁子才纪晓岚翁覃溪钱辛楣诸名士莫不题诗亦请余诗余题登岱图云罗江诗话姓名留西笑如今又几秋燕邸青灯东岱帖梦中人作画中游过海图云球阳风物问如何诏使楼船百丈峩菇米邨娘呈板舞彩毫题徧竹枝歌 
　　蒲文甲字笔犀号中庵四川潼川人奚大壮字安趾号果斋与蒲同乡杨鼎才字禹廷号养田四川西昌人俱以举人同寓松雪庵庵在玉河馆之左马头辈得蒲所书殿试策稿本而来其论时务处剀切可喜遂访之问认李雨邨蒲答认问墨庄答年伯问贵乡亦被匪扰否答幸免问川乱始末答始有杨寡妇托白莲教作乱嘉庆二年捕斩贼寇刘之协近亦剿获问匪党衣帽何色答与平民同但用白巾裹首随问略答不欲畅说故不复问蒲之父方为广东知县蒲自广来寝帐衾具皆番锦极其华鲜若使我东举子蹑草屩肩青袱者见之必大惊后日再访蒲擢进士赴南宫余皆移住 
　　张智莹字学海号小农又号愚亭浙江长洲人张玉麒字瑞绂号渔川河南洛阳人张问彤字受之号饮社四川遂宁人愚亭渔川俱以举人同住玉河馆之右十三王庙来访馆里请见余诗集有抄本数叶赠之其翌日又与饮社来访饮社即张船山问陶从弟也余见愚亭扇诗称好愚亭曰请指教余曰盛作云懒与时流通姓氏而肯访海外客何也愚亭曰东国声诗想慕有素又读尊制甚快余曰果然东国解声诗王渔洋虽有此语而仆则未敢当余问饮社贵省被匪扰今如何答近日匪类将就剿灭绝无骚扰似是讹传余曰即今出征大军驻何处答梁益之交不久奏凯矣后访庙中愚亭渔川皆在渔川中进士愚亭见屈矣问饮社所住云甚远余谓渔川曰弱冠登第人皆艳之公岂有双亲在堂受贺答具庆又问乘龙于何门答定聘姚氏尚未娶问贵寓中更有何人答河南偃师县举人褚廷兰也渔川问诗中学艺为何人余答仆长子名本学次名本艺也愚亭扇诗云赋罢闲居意不孤人生有味是为儒评千百代成公案聚十三经讨说郛懒与时流通姓氏喜将儿辈作生徒凭谁传我家庭乐画辐关门课子图渔川时年二十余诗稿中题语皆绝妙有云初年学杜晚归苏请问先生尽也无似此陆离光怪者昌黎应亦下工夫 
　　曹江字玉水江苏青浦人书肆中识之年二十一美姿容问其所寓正阳门外蒋家胡衕云间会馆也出游琉璃厂时多历访见其独处习隶书日益亲备问家阀玉水父锡宝字剑亭乾隆末以监察御史劾奏大学士和珅现赠副都御史玉水恩给七品荫生奉母寓居京师聘户部尚书朱珪从孙女曹习庵仁虎乃其同宗叔辈副都御史陆锡熊王兰泉昶子肇嘉皆其姊夫也姻族多名流而性沈静可喜约游厂中则不肯曰此名利场易招谤其言又是也临别赠余扇题诗云奇缘万里种握手一欢然雅望中朝着新诗古驿传投情缟纻外归路海云边纵复来持节相逢也来年又以刘中堂墉一对及其馆师唐晟一对见赠余一日访玉水见坐侧设龛龛中安其读书塑像酷肖小如我国之香童子余曰此谁所制也玉水笑曰在南方时有人制如此像前又有小儿像展两脚望远而坐问此何儿也又笑曰无其儿不过补也玉水谓余曰每见君呼仆人似是伊隆纳何也余曰我见君呼仆曰来啊此之类也玉水曰君何其长也余曰君何其短也与之一笑余问君居公馆无租屋之费乎答惟吃用系自出资斧余问此屋厥初谁作之答范侍郎棫士主其事银两系同乡公捐他省会馆俱系创于明代其公捐亦用此例 
　　陆庆勋字树屏号建庵江苏松江人副都御史锡熊子也以举人充实录誊录官曹玉水处每见之即其甥侄也年长于玉水而体貌又肥健余谓树屏曰玉水虽少君拜乎答谦则可拜不谦则不拜无定也余曰何无定也答从简不妨玉水微笑而已玉水寄到一扇画山水纤妍可爱款甥荫香写应母舅大人命必是树屏也 
　　沈刚号  吾亭江苏松江人皇明侍讲学士度后孙曹玉水处识之玉水每戏之曰此公虽孝廉胸中郄无一个字只善画梅余曰孝且廉何必多识字寻得其梅花一幅果好题朱子诗句云仙人冰雪姿贞秀绝伦儗又于扇面写梅赠余题云冷淡孤高清瘦奇此花惟有此君知自从和靖先生后不着人间一句诗笔迹亦绝妙尔诗称淡明楼句不知谁作甚佳或其自号 
　　康恺号起山江苏青浦人善画亦寓云间会馆之外庑以举人屈于会闱又不能入于大挑中贷银五十两雇车洒泪而归见之可闵曹玉水赠余诗扇其一面乃起山画也 
　　陈鳣字仲鱼浙江海宁人孝廉书肆中相逢清癯美须髯问余曰尊处列学官者用宋儒抑用汉儒余曰尊奉朱夫子传注章句研经者又不可不参看古注疏问有为六书之学否答或有之仲鱼曰通此学方可读经余曰非但读经韩文公曰凡为文宜略识字仲鱼曰此所谓名不正言不顺又问余曰新罗百济高句丽三国如今尽是贵国版图否答然矣但高句丽之西北境鸭绿江外则或入于吉林奉天府地方一统志中可查问尔雅斥山文皮或说斥山在乐浪答今未可考问王会解前儿何鱼答说文中乐浪七鱼尚难考况王会解乎问葳邪今何地答濊者东夷之号亦作薉说文薉邪头国薉或误作葳先生以葳邪之头国看之乎仲鱼大笑曰似是吾错了当查邪头果何地答又未可考问山海经不咸山今长白山在贵处北界否答然此山亦名白山又盖马山又白头山以华东语较释则盖马者白头也仲鱼曰贵处尚音学否答系是绝学古人亦云我辈数人定则定矣仲鱼曰珙师三十六字母贵处可通否答亦可通然戴东原之说则云学者但讲求双声不语字母可也大抵读若最古而实简捷仲鱼曰字无二字本不通今之之直音某即古之读若也东原门下有王君念孙段君玉裁曾知其人否王君注广雅甚精段君有音均表余曰音随时代而变公羊传登来者得来之也又管子齐桓公与管仲登台口开而不阖东郭邮知其伐莒今以东音读之登得初声相同莒为开口声以华音读之不然岂非东人尚守古音而中国则变欤仲鱼曰似或有如是者仲鱼着有说文解字正义三十卷以稿本示之卷首小像即其室某氏笔也余曰可谓凡父之陆卿子仲鱼曰说文长笺谬说居多亭林言之详矣余曰顾先生亦有错处仲鱼曰所论说文及石经最谬余曰亭林未见秦中石本只取书坊陋本为说仲鱼曰其所见说文乃五百韵谱非真本也其论广韵亦非全本东原言之颇详东原先生是大通人余曰然亭林偶一见差耳如此公者古今几人仲鱼曰佩服之至余曰顾有子孙否答无子以从子为后近亦不知其后人何如曾欲作亭林年谱未成余曰其书颇不见毁否答不见毁余曰恐有禁答不禁余曰如翁山叔子辈皆见禁否仲鱼曰翁山最禁叔子次之余曰亭林书中如崇祯过十七年以后亦曰几年此岂非可禁之字乎仲鱼曰此等处不过奉旨改余曰如改此等字便无本色仲鱼曰是则然矣亭林肇域志近欲商刻之余曰乡人作书院俎豆之乎仲鱼曰将来必配食孔子庙庭惟此公即属经济所以谓之大儒坐言起行仲鱼又曰近代诗如袁蒋诸公如何余曰当推首选然比古人却可议仲鱼曰本朝诗当推梅邨否余曰诗各有门户梅邨从元白来惟放翁却从韩杜苏黄来与仲鱼问答多用汉言或有谈草横书竖书模糊不可辨大略如此纪晓岚云近来风气趋尔雅说文一派仲鱼盖其雄也余所答或中其意则大欢乐之连日约会于五柳居余曰公喜从远人游恐惹人怪仲鱼大笑曰其实无妨尔我皆东夷也莱夷淮夷徐夷皆古之东夷也借余笠及唐巾氅衣着之关门曳履徐步曰乐哉川楚匪乱仲鱼却不讳座无他人时书示曰天下将大乱矣余曰吾是海外人于我何关仲鱼曰浙省乱则贵处何如余曰此则可忧浙与我隔一海故耳未知浙省亦有变否仲鱼曰去年海寇作梗抚台阮公击破之然至今海面未靖各处海防甚严余曰阮公庚戌年中一晤亦见其车制考乃能办贼可谓文武全才仲鱼曰此吾座师有石刻小像吾作赞当奉示余曰海寇是何等寇仲鱼曰皆渔户也仲鱼又曰蒙古郡王拉旺多尔济上书请讨楚匪朝廷不许此事何如余曰此事不许似得体仲鱼默然久之曰吾可作管幼安有容我者乎余曰今讨贼剿抚二局果何居仲鱼曰非剿非抚彼此支吾而已余曰大学士庆桂何如答何足道问刘墉何如答墉者庸也问孰为用事者答宗人府衙门第三亲王也仲鱼示其所述论语古训十卷悉引异本以至于高丽本及日本之足利本山井鼎七经考异博则博矣或有未安处赠余五律一首云东方君子国职贡入京师不贵文皮美惟称使者诗客愁三月暮交恨十年迟此去应回首关山月落时余和云斯世嚣然古其人何以师形声穷解字名义守笺诗居恨云溟远谈忘午景迟相看俱老矣宁有再来时□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□ 
　　钱东垣字既勤号亦轩江苏嘉定人可庐大昭子辛楣大昕从子也每与陈仲鱼同来五柳居示余以可庐所述十种书目诗古训十二卷尔雅释文补三卷广雅疏义二十卷说文统释六十卷两汉书辨疑四十四卷后汉书补表六卷补续汉书艺文志二卷后汉郡国令长考一卷三国志辨疑三卷迩言六卷既勤所著亦有孟子解谊十四卷小尔雅校证二卷列代建元表十卷建元类聚考二卷补经义考稿一卷稽古录辨讹二卷青华阁帖考异三卷又校刻郑志三卷可谓富矣此晓岚所称能世其家学者也谓余曰如有所著书请示我以义例余问何用答我现充四库全书校勘之任天下书如未得全本者但编入义例余曰我非噉名客既勤苦索故录赠渤海考义例余问江南亦使车乎答否问何故答江南跬步皆水多桥未便使车大抵直隶山东山西等处马骡驾车河南有推车而已江南便无车余曰乘何物答便舆亦可致远既勤年少而肥重厚寡言但读诗遇佳处高吟轩渠以手圈空头随而转可观也既勤见余吃烟赠以江南白竹烟梗二条刻花甚巧马头辈见之惊曰此竹绝贵此处贵人方吸 
　　黄丕烈号荛圃江南吴县人收藏甚富有祭画图一轴带来展看姑苏古城缥缈云际枫竹萧森书楼中明烛奠盏作伛偻状可谓好事者也索题一篇余方束装而归悤悤未能也荛圃问向于钱遵王读书敏求记中知有抄本何晏论语集解出自高丽此书见在苏州藏书家其字似唐人隶书碑板每字之傍有字系高丽本国文字似中国曲谱傍注工尺字样未识先生能知其文义否此时贵处可有其书本字否又有似此经书古本否余答无矣先生所问抄本每字傍有字似曲谱工尺字样必是日本国片假文无乃日本本而误定为高丽本欤荛圃曰前日这里主人说起先生要览高丽图经舍下却有影宋本子较知不足斋所刻却好惜未带来傥日后可有相会日子能带来一观更妙答河清难俟如获一覩更快荛圃扇面有诗云溪户无人谷鸟飞石桥横水挂禅衣看云日暮倚松立野水乱鸣僧未归款榕皋问榕皋何人答潘赫隽字榕皋又号水云漫士系己丑进士曾任内阁官升户部主事为人善文墨能书能诗能画见在解组其子潘世璜字理斋乙卯探花改户部主事其侄潘世恩字芝轩癸丑状元见任礼右侍郎我苏世家也 
　　黄成号香泾苏州人书肆中相识约会于长元吴会馆嫌其人多更约福祥庵庵在西草厂衕胡亦名白衣禅林庭多古柏幽寂可喜同会者盛学度号赓庭吴绍泉号愈愚顾晋采号质卿俱是苏州举人赴会试者饮酒畅谈香泾不食肉问其故答早孤无一个兄弟慈母奉佛誓以五年持斋我亦不敢食肉来岁九月限满始可以食之矣香泾赠余画芍药一幅题一绝云眼底丰姿果不羣且凭彩笔寄清芬染衣或有他年事今日先逢九烈君 
　　陈希濂字秉衡浙江钱塘人以其所著燕台吟稿一卷示余多佳作其荀子墓一首云荀卿生战国卓识过仪秦性恶元通善言疵不掩醇高坟终寂寞古碣半沈沦谁向千秋后兰台吊守臣 
　　夏文焘字方采江苏吴县人赠余诗云相逢数十日已是别离时与我同携酒知君工赋诗柳州今有集箕子旧传碑国俗兼家学于君一遇之 
　　章宝莲字虎伯江南嘉定人赠余墨竹画扇题诗云画竹不在多数竿亦已足夜半起秋风萧箫戛寒玉 
　　顾莼字吴羹号南雅吴县人又汤锡智赵曾王宁埠王宁埏兄弟皆于五柳居书肆相识 
　　朱镐字二京浙江钱塘人画兰赠余见其图章则文公十八世孙也余曰此行求朱子书不得而得公亦云多矣二京笑而谢裘镛号苇田孙琪字玉樵俱有赠诗毛祖胜号芗泉赠词二阕云笔奇意清词高句惊长编短草纵横写心声数声思诚忆诚朝牵暮萦高人隔断蓬瀛独调与谁赓 【 右调醉太平】 黄河流碧海流流到蓬瀛第几洲仙山点点浮路悠悠思悠悠思到来时方始休天风人倚楼 【 右调长相思】 亦皆钱塘人聚瀛堂书肆相识崔琦琉璃厂之聚瀛堂主人陶生五柳居主人也崔是钱塘人陶生亦南边人也自前李懋官游燕时及庚戌秋多购书于五柳居故陶有旧好崔则新面也聚瀛堂特潇洒书籍又广庭起簟棚随景开阖置椅三四张床桌笔砚楚楚略备月季花数盆烂开初夏天气甚热余日雇车至聚瀛堂散闷卸笠据椅而坐随意抽书看之甚乐也时或往五柳居与陶生话系大比之年各省举人云集都门多游厂中与之言往往有投合者或羣辈沓至问答姓名乡县扰扰而散崔生年少亦能诗雅人也余问曰君何故离乡在此贩书乎答父命余曰命甚事答为功名如今五六年矣但此时非功名之时欲卷归而书本若是浩大一时亦难区处所以踌躇也每日午崔生劝藕粉粥和砂糖食之甚美问其剂法答此西湖藕也剂甚易榨藕取汁水飞晒干而成贵处无莲乎归而试之后见其书厨中有藕粉数十匣洁白如菉豆末川楚匪乱彼中士大夫缄口不言便成时讳崔陶两生时时痛言之似是市井中人无所忌惮而然耳其言曰厥初川楚等省赋繁役重穷民流而为盗贼满洲大臣要取功名请剿调乡勇讨之一切驱督绳以峻法粮饷又不给乡勇悉变为盗贼所在滋蔓官长被杀害平民被烧劫惨不可言始发沈阳宁古塔黑龙江等处各旗讨之其将领日吃肥猪面饼日 耎帐拥美人玩愒度日其兵不习风土未战而病死者甚伙又太上皇帝在时凡有征讨军饷一边用一边奏十万克减五万此所以迄无成功如今都下讹言日至虽有捷音而亦未可准也纔闻湖北又失机也匪原分青黄黑白红五股每股又分五股入据南阳卢氏山矣余又问崔生曰苏杭赋税甚重几当天下之半民何以堪乎今尚宴然川楚何故首发难耶答自今苏杭民或聚党白昼殴打公差亦岂非乱民耶崔陶之言大略如此举以问于诸交游者则曰川省楚省皆已扫荡不日凯旋余曰似闻匪一股入据卢氏山系河南省岂非内地乎答此不过残股剿灭易耳有一四川举人曰鄙乡尚未太平坐中人有瞅眼禁之者其人负手而去崔生待余良厚故赠以柬笔墨及蓝浦砚一方又解佩刀与之崔以杭州纨扇谢赠画草花蛱蝶花棃为柄卍字文锦饰边余曰此扇极雅岂非贵处西子湖中翠袖低唱人所持乎崔笑曰公欲见其扇乎出一圆扇示之玳瑁为匡织象牙丝为面珐琅柄饰以金银又染象牙刻草花蝴蝶粘扇面持以障面可以窥外问其直则十两银计东钱为四十两东人有能抛四十两钱买一柄扇者乎旧称西湖为销金涡信矣 
　　陈森江南镇江人善画尤工传神数来聚瀛堂与崔生甚呢崔生谓余曰何不托陈公写照余曰交浅未可便请崔曰我当为公请后日陈生来谓余曰公在东曾写照否余曰未曾东之画师云凡人麻痣胡髭颧骨有异处传神易耳余貌平顺所以为难陈生曰画手高下可论貌岂有夷险哉当为公试笔遂对椅而坐陈生折粉纸一幅吮毫熟视使余整襟端坐少顷又令吸烟吃茶顾笑而语诸人在陈生肩后视之者曰肖肖则已完矣引镜准照大抵颇得神韵此为正本不似东师之再三易稿陈生曰此将笑未笑像也再当补景贵处楼屋如何余曰屋制与此中稍异寒家有古梅一树此可以补景乎陈生曰好遂作梅下踞石看书图携归馆里正副使见之叹为高手必欲使余邀致之陈生日游王贝勒诸贵人家不可复见矣余尝问陈生曰古南京城君见之否今如何陈生曰自南门至北门四十里人家廛屋皆在南门内北门则荒烟蔓草矣尚有景阳钟古物也绝大仓斯升户部主事河南人有上房客于接驾班中见之归诧曰玉人也求东人笔迹明日必来余出游厂中果来未晤而归遂与客访其家在顺城门外第宅侈壮仓之父前任翰林编修醇谨老翁晚后仓主事自衙门归果年少美貌人也设馔甚盛书对联单条数三幅以赠之仓主事妇翁工部侍郎莫瞻菉字青史以善画名侨居仓宅请与相见瞢腾殊无雅致所问皆是不当问者日曛雇车循城而归车夫问曰老爷曾认他么余曰认他不认他尔问甚么车夫曰他是仓百万余戏之曰他有百万两银子乞尔多少车夫大笑曰他不乞吾一个老钱没奈他何余亦大笑 
　　刘大观字松岚山东临清人今宁远知州曾见其所著玉磬山房集松岚亦因东使闻余姓名赴燕时遣人探之因公务往锦州未还其弟大均来亦佳士也援川楚例充廪生云还到宁远城外松岚来访寓所一见如旧甚欢也问其官迹则以开原知县升本州岛云其翌日约会于城东之龙神祠即松岚捐金剏建为祷雨之所栋宇角雘辉映林木之表下车盘桓少顷松岚至两骑佩弓前导从者亦众至则先诣龙神像前叩头道士鸣钟仓官姓曹者随至叩头于阶上遂于西庑布桌吃茶略谈而别松岚以其所作朱素人画百合花二绝书赠笔意古雅又以悔存斋诗抄二卷示之武进黄景仁所著翁覃溪方纲作序景仁为文节裔孙而洪编修亮吉密友云临别又以礼部侍郎英和所书一幅示之云与英公契好未知其意也 
　　琉球国使臣鸿胪寺演礼时见之其进贡正使曰向必显副曰阮翼其谢恩正使曰毛国栋副曰郑得功所戴之冠微似平顶巾而遍如蒌薮或黄或赤辨品云衣皆日本缎用大带紧束所持者又日本扇毛也长身皓髯李墨庄所云不识一个汉字者也郑也短小精详即四入中国者也能汉语余问见西湖金山之胜否都见过问有诗乎摇首曰不会没有郑也又能略知我国话天地日月数目问何以知之答学于漂海人似是球阳之才士也其从人则戴黑冠亦有能汉语者问尔使臣何官答金紫大夫法司问尔有甚东西探怀中出刀示之即折刀与我国之制恰相似后于午门内领赏时又见之悉着日本斑布衣四使臣起身拱手而立郑也前问好余亦曰好又问余何日回去余答以今日起程见东庑下有人扰扰就见之内务府吏将属琉球使臣赏缎开包各疋截取其数三尺寻闻琉球使臣呈文礼部曰缎疋俱短有截痕又包纸红标而青缎青标而酱缎未知何故云云此盖内务府人忙截乱裹而然耳中国之纪纲可知而琉球之以此呈文亦可谓蛮矣 
　　大挑举人一千七百人谢恩于鸿胪寺车马骈阗中门外有持名录者随到花押而入或三或四美衣服悬  普子荷朝珠三拜九叩其拜叩之法成班而立凝视殿上双膝急跪两手据地而叩头其两手皆覆马蹄袖恰似马跑地叩头后辄平坐负手视殿上如是者凡三次拜叩讫不即回身出去又凝视殿上踌躇而出可怪也大挑者十年一挑从此路亦可到大学士天下之大政也自乾隆中定制取年壮貌好掌选者多循私贿赂公行派王大臣于禁中挑之莫敢通外人见塘报皇帝 【 缺】 要循私者任他循私日后朕当知之云云余问于厂中诸交游者曰今年大挑果皆公乎答安得不公余曰如云间康起山能诗善画貌好又不老不能入于挑中洒泪而归何也其人大笑曰如此者入于后挑 
　　湖广道监察御史王苏奏本论墨吏云觇知督抚欲黜之赂乡绅贻书督抚曰难得贤地主似闻剡荐升擢何不蹔留以慰民情督抚虽素号强猛者不敢下手又自知不为民所戴嗾亲信吏属发文境内要与齐声愿留则民莫敢动又论湖省猾俗云醵会敛银官司风闻禁止则意某乡绅密报聚党数十百围攻乡绅家白棒如雨甍宇器什顷刻虀粉乡绅战栗避匿不敢告官官亦知而不置法恐其激变又论纳资补官之弊云此曹初无甔石之资假贷备纳纔得一县刮地皮然后可偿原债民何以堪乎言多激切真名士也奏本未及全誊此其节略者耳李墨庄登岱过海二图有王苏诗 
　　川楚善后筹备事例一卷坊中刻买盖鬻官定例也内而郎中以下外而道员以下价高者银万有余两详问于书肆中人则云若以举人补知县者先补纳银者四员然后补不纳银者一员他皆类是然而纳银有先后以次补员候缺甚苦余曰果有万两银何不买田宅买些好书籍以终老乎其人笑曰虽然亦有所不然者耳余见中国军兴以后犒饷不给专责剿贼地方督抚以下捐廪办饷又许民商纳资议叙此已粃政而遂至于鬻官矣燕中人或曰焉用买官为哉易失银莫如纳若干银两叙品戴金顶子好矣彼中帽上有顶子然后有体面可以行世故也东八站自是大山深谷旗地民耕有若我东所谓量外加耕者处处揭榜使之自首本年以前地税勿令追赔开其自首之路可见财竭 
　　塘报中有曰奉上谕朕风闻安徽试用通判陈达系大学士庆桂契买家奴本名咸宁虽曾将契纸给还仍在宅管事服役去年谋求户部挂名书吏希冀年满考职后遂加捐发札安徽试用通判朕所闻如此实甚骇异庆桂受朕厚意岂可妄为至此此或另有别情亦未可定此事着庆桂及吏户二部堂官先行明白回奏吏部尚书刘权之覆奏陈达原名徐达因出系徐姓为嗣是以向名徐达今复归陈姓其从前因结之地方官及同乡京官均难辞咎俟奉旨批知道了寻闻通官辈言则陈达竟作徽州通判坐车去庆中堂卒无事 
　　川楚匪乱余过沈阳多以戏语问之满洲健儿则曰怕甚么踊跃作击刺抨弓放鸟枪状又展扇作匪用牌状曰容易我出征时定有功名余曰尔怎不出征答曰出征都是副都统兵我是将军衙门标下山东山西客商则曰很利害他有个仁义大王出征兵都死了不死了折臂闪腿被枪回来问诸宁远州人则云抽州兵二十关内之丰润玉田等县亦抽五六名道听之说皆未可准到燕中见塘报又参以诸交游者之言匪自乾隆季年起谓之教匪而其实犹明季之流寇也十年未平去岁最扰自川省欲犯甘肃满洲兵迅奔逆击之蹙入川中自川入陕自陕入川剑阁嘉陵江为其冲要匪所过破城邑而不受只以杀掠为事窜据山险大兵围剿几乎扫荡云而楚省又乱滚战襄汉间今其余股溢出河南界入据南阳之卢氏山大学士九卿会议添设湖北提督而湖广提督改为湖南提督其新设湖北提督驻札襄阳原驻襄阳总兵移驻郧阳 
　　满洲大臣督师征剿者曰勒保曰额勒登保曰长麟曰长龄曰书麟曰德楞泰也勒保四川总督额勒登保经略长麟陕西将军长龄湖北提督书麟四月中病死提督杨遇春者四川人曾以福康安标下屡立功擢用讨川匪生擒白莲邪教起事首逆王廷诏最号勇将奉敕交部议叙大学士庆桂董诰侍郎戴衢亨等以尽心赞画各加军功一等德楞泰追剿高家营贼杀极恶首逆高二皇帝特解亲佩火镰包一个手授军机大臣颁赐又赐喜字玉搬指一个金盒一个黄辫大荷包一对小荷包四个其赏典古所未有也四川前督臣魁伦曾于热河朝房相识者也失守太和镇上游王家嘴浅滩又犯受贿赐死人多冤之未知其故也 
　　川陕贼匪今春以后擒杀者伪元帅曰李裁缝阎圣珍胡沧海伪总兵则曰李大维魏永伏解奇材周一洪卜兴昂伪先锋则曰王儒陈上达魏锺均此外又有探马头刘国良汪忠旗手谭羽化王贵掌柜赵建功马应祥等辛聪张世隆阎添元苟交明李彬徐添德张允寿李魁圣陈朝观魏棒棒柯大枯之类只称逆匪王廷诏高二陈得俸杨开第齐国模龚如一徐万富王士虎俱称为首逆杨遇春生擒玉廷诏皇帝大喜以为天考默佑德楞泰剿毙高二特颁赏物此等必是巨魁既有伪元帅伪总兵则必有高于此之伪称如民间所云仁义大王之颣而彼中讳不言耳即今高三马五等股出没川陕界匪股应五行五色云而有青股又有蓝股此或其别股也 
　　剿讨川陕湖北逆匪及云南苗匪阵亡提督王文雄总兵王凯富森布游击马某把总韩宗琳锺志茂周秦杨溥马河图龙得佩都司张兆兴来兴王秉均张应杓赵承宪元士龙守备江鳞蒙古领催禄里外委毛上锦马上刚张白 山宇武生胡国勋伤亡提督定住千总赵联甲病故参将同书其阵亡官员礼部照例荫恤外给与祭葬银一品全葬银五百两致祭银二十五两工部给碑价银三百五十两以品递降翰林院立传工部制造牌位入祀昭忠庙陕省被贼地方汉中府属留坝凤县褒城南郑城固洋县西乡宁羌沔县略阳兴安府属安康汉阴平利洵阳紫阳白河石泉商州属山阳雒南商南镇安西安府属宁陕等厅州县展缓赈贷川省被贼地方达州东乡太平新宁奉节巫山云阳开县万县大宁忠州梁山酆都垫江涪州长寿江北合州巴州苍溪阆中广元通江昭化南江南部营山广安渠县岳池仪陇大竹邻水松潘武平南平等厅州县本年地丁火耗银米蠲免南充定远盐亭剑州蓬溪射洪蓬州等州县本年税银蹔缓被贼各厅州县盐茶课税内有滞引未销之处一并展限以纾商力石砫厅巴县黔江西充壁江安岳乐至石泉金台茂州简州等处滞征并轮免以纾民力皇帝敕谕实力奉行毋任吏胥影射滋弊副朕轸念云云 
　　云南有苗匪之扰阵亡将领兵丁比川陕为多广东总督吉庆奏称粤省盐商温永裕洋商潘致祥情愿各备银十五万两以为需费吉庆满洲大臣中稍有声望者云而其所经理不过如此粤浙洋面又皆有洋匪浙省之定海黄岩温州三镇为缉捕紧要地方未知何故致纷纷如此也余之还到凤城也马头辈往辽阳贸布者皆空手而返曰无布可买我人所称旧辽东布即江南布也辽阳人言海面扰乱南船不来故无此布也 

　　燕台再游录
