困苦悲愤记
  鲍廷荐撰
序
    且夫天地之否泰有常，国运之盛衰不易，亘古为然，况一邑乎？惟吾瑞之困苦为特甚耳！蕞尔岩疆，海滋僻地，邻福闽，介昆阳，北环山，南绕海，民好华而无贮粟，兵虽众而久枕戈，刁斗不鸣，已经数载。
    忽闽靖南王耿贞忠变，而平邑之司参将乃胁叛之尤，遂引逆兵，出围瑞邑，四十日之困城凄惨，两三年之荼毒难稽，虽罄南山之竹，有莫述其万一者。
    吾侪有廪膳生员鲍讳廷荐，字景生，素娴四六，略叙二三。情同《古战场文》之颠连，语无异致；苦若《皇陵碑记》之质朴，文不推敲。虽后辈未经被害者，阅之亦觉悲伤，而余身经此，凿凿可稽。今幸不忧皇天之无日，谨为之序，以见否泰盛衰之代易耳。天也？数也？呵呵！
    时康熙十六年丁巳仲秋朔，中书舍人八十有九老者林宗弼序。
困苦悲愤记
    岁在甲寅，耿靖南据闽以叛；耿王精忠为康熙之姑丈，曾封为靖南王，竟于康熙十三年倡行叛逆。月维孟夏，司参戎举昆以从。平阳一名昆，参将司名从义，[司定猷]曾开门揖盗。师出桐山，浙、闽分水之交界。曾都督之令牌传示；曾养性原任参将，从而为都督，提兵出瑞，诈奉先帝而讨之。帆扬萧渡，萧家渡口。朱将军之战舰遥临。朱将军名文焕，原为福州下南水师。日际下弦，乃四月十六日。舡来江面；飞云渡口。时当上午，寨扎河头。临江河口。火光烛天，鼓声震地。白幔遍野，布蓬多也。如雪之压青山；异[黑]旗蔽空，耿以黑旗为号。似云之沛骤雨。言其密也。两岸之男女瓦解，分散也。千门之衣物瓜分。十六下午，伪兵上横山，即于西门外沙城头交战。只道王师奉先帝而讨，以空绝[俱以空炮]来往，及两下收兵，伪兵遂掠人家财物。城守戒严，城守副将吴公名三畏，武状元（出身）。始于四月十九之日；伪兵屯札四围城外北湖山、万松山、白塔山等处，日夜攻城。渡江攻急，甚于五月二十之宵。戌刻攻城，至天明城亦无恙。中老[炮火]电光，城上兵民皆胆落；如电之光，胆因寒也。炮声风啸，家中老稚悉魂销。炮飞如风，老幼皆惧。守垛待鸡鸣，垛，城之齿也。丧身足悯；身在城头，恐伤死也。居家俟天晓，殒命堪悲。坐以待旦，中炮死者甚多。幸也，吴状元堵御多方；状元日夜在城周围，每垛用草荐遮上，将水浇滥，使炮子遇软即止。又用灯笼，每垛一盏，日安垛口，夜放半城，使贼望灯疑是垛口，照炮而攻，炮子俱打城下，垛因不坏，人皆无恙。又用米筛一面，内挂小镜二枚，至晚，将行[筛]扦在城上，使炮影似眼光，贼夜从远看，恰像赤身妇人，炮因俱放不出。贼亦以赤身立炮后破之，而炮竟连人俱坏。贼疑神明显异，次日遂不攻城。又命值更人只许打二更而止，至天明，不许连打五更。快哉，于中军私通泄计。右营姓于名安邦，与平阳（司）参将为亲家，相通私约五月初三开门揖盗，谁知箭书射入，被督标刘守备捉获，守备因疑吴状元有私。初三日，状元镇守小东门，忽见北门有炮转打小东，状元即问“北门谁守”？佥禀“于安邦在”。遂召安邦至水心庙，会请各官同审，守备以书献出，遂至泄计。幸甚！父子斩首，畴怜骨肉之非刑；安邦父子俱斩。转入衙门，检出黑旗及藤牌、刀枪等物，因将家眷即行收禁。党羽就擒，谁谓枭凌之可惜！时获有一兵扒城送信于贼，亦斩之。由是守者益固，奈何援者偏迟。祖总兵名弘勋，意欲投降，不肯救援。而城守杨公强拨温兵七八个御至城下，方知救兵。城外民屋尽成灰，状元之血书徒急；城外民居、祠庙尽为烧毁，仅留城隍一庙。状元因咬指血写书，付兵丁缪有功夜出南门，浮江涉水至郡请兵。温镇祖弘勋坐视不发，孤城无计，危甚矣，而忠且苦惟状元耳。缪有功，瑞安西垟人。山上浮屠忽起火，都督之谋略空施。东门外隆山塔夜半忽烧起来，曾养性以瑞城不下，计无所施，意欲回守桐山，再作别样计策。相距四十余天，枉毙百千多命。困城四十五日，损兵折将，死者不计其数。忽焉营移，夜半不闻金鼓之声；竟尔师往，途中遥望旌旗之色。当时只知贼营援守桐山，不知祖弘勋书请至郡，贼营札巽山等处。
    
    降书下郡，祖总兵首倡其谋；五月廿九日，弘勋请各官至大  观亭上酌议，而降伪之意未曾少少露出。身戮高山，陈巡宪独全  其义。巡宪即温处道，讳丹赤，字秉忠，议曰：“瑞安孤城，吴三  畏能死守四十余天，况郡城为五县之首，而镇台又为一府之帅，  岂可伪一至而遂降之乎？”言未毕，总兵从者在椅后，遂刀起首  落，而巡宪实全义身亡。县令身亡，妻儿绑缚。永嘉知县姓马名  琾，厉声而言：“这反了！”即断其手。上轿回县，随从赶至轿侧  枭首。遂掳衙内，绑缚妻子，家奴因而解散。夜不收之自刎，流  芳百世；蔡知府之屈膝，遗臭万年。蔡太守名兆丰，见事不济，屈膝祖弘勋，得免一命，后复仕伪为太守，无耻极矣。不若陈巡宪下夜不收，名？姓？，<能>自刎而亡。现奉旨建陈、马二祠于大观亭侧，祭祀以彰忠烈，而夜不收亦列其内。开城门而纳款，举国玺以投诚。割辫更旗，去清朝之辫发，梳髻以戴网巾而冠纱帽。且更绿旗而换黑旗。据城报捷。以温郡之降城，报耿逆为速得。
    缘是声言瑞抗，言瑞之抗王师。欲兴问罪之师；曾养性欲屠瑞安，祖弘勋跪求，言“瑞比四县，已为最苦，屠瑞安，恐郡城亦无用。”乃止。遂乃托意民顽，假言民心顽梗，不顺王师。用行重罚之典。因设打饷以需运粮。彼时六月，恰值初三。飞檄入城中，用鸡毛插文书上，谓之“羽檄”，欲其速飞走也。状元失色；雄师满市上，言闽兵入城满街。百姓傍徨。城居不满一千，罚饷定为四万。追饷四万，以充军需。选骑追饷，猛土云从；会众开单，姓名星列。时有许慎先、许圣苞、陈鸣引求荣希宠，攒入伪中，开单派饷，不顾亲戚、宗族，害其析家荡产。民心不服，拥入三家，拆毁房屋，将祖容及香火尽弃坑中。或以千，或以百，无论衿民；不计富，不计贫，任意派取。催饷之役甚于夜叉，追比之官酷同冥判。进士李宫墙，原为温郡海防，转为伪之逆宪，同目不识丁之刘文佩为追比官，皆酷甚。绅衿咸受鞭扑，军民同被杖刑。嗟乎，推命先生，随班责比，学前算命人孙叶五亦同士民比其粮饷。独不念双盲之足恤；痛夫，庸工老子，按册惩追，谁复怜茕独之无依？赵阿三住林知公后门，父子皆代人粗工，年老困苦，亦依册夹打征追，可怜孰甚。一月惟闻叫号之音，满城尽是颠连之貌。民皆两腿打烂，或爬或拐，苦甚。百般拷逼，万种悲伤。富儿悔不先贫，穷老恨多后死。饷至告竣，人无完肤。彼云罚罪吊民，岂知同驱渊之獭？我即来苏奚后，终无济涸辙之鱼！如水益深，似火愈烈。早禾皆为戎马食践，晚禾兼逢亢旱焦枯。十室十空，人比鼠窜；百呼百应，一呼即走，缓则加鞭。势极狼吞。大师袭黄岩，追呼之檄频下；师进黄岩县，催粮文书时时下来。户曹驻白鹿，户曹犹户房也，王下称曹，周文选为之，尝坐温州比粮，温州城为白鹿城，故云。科敛之条屡及。科派聚敛，各项皆加。不论田熟田荒，每亩征四斗之谷；罔稽丁穷丁绝，按户攒七年之银。每一户各先纳七年丁银。米有劝输，兵多粮少，复派民间照粮额每两纳米五斗以济军输，谓之“劝输”。在城在乡动盈万；夫无宁日，为士为民取必千。甚至兵行捉夫，床上之病人亦走；甲夫本已分兵，兵将甲夫私卖，临行时，转胡乱捉夫。从而挨家搜觅，房中之财物随携。
    选举盛行，奴隶尽登仕籍；札付滥委，少壮皆豫参游。参将、游击。黄口小儿贿叨训导，平阳县有周天瑞，年十五岁，用贿买为瑞安学之训导。时有不呼“老师”而呼“小厮”之刺；白丁童子谋作幕宾，温州江外张小子未读书过，亦充入伪营作幕宾之任。人无不曰“参谋”而曰“参政”之威。目无四角中，笑读书之丧气；眼有三尺布，讶持戟之多荣。投入伪中，即付包头布三尺，手执刀锯，皆自以为得宠。及钱行佐众，钱粮不敷，铸钱以助军饷。元称“裕民通宝”；钱号“裕民通宝”，有一分，有一厘，又有一钱重，大小皆为通用。逮铜责民出，每户依额银数一两纳铜十斤，柜秤。讵云仁政攸宜？堪嗟禅寺之洪钟，一朝尽废；各官派铜，将寺院、庙宇一切铜钟对号捣碎铸钱，并无存留，独城隍显异，铜钟无恙。可叹妆台之明镜，半月皆空。士民无铜应比，俱将古时铜器及妇女铜镜上纳，以救皮肉，铜因缺甚。正供与杂项交严，民夫[徭]同官差并迫。爰及乙卯之岁，康熙十四年。方当春作之时。取铁炭，取锡铅，俱为火炮之需。何暇耕稼？买油麻，造战船用。买豆麦，作马料用。那晓锄耘！差役仅取各项，每局只作七十斤交官。又必须先付差钱，再付房库分利。遂致田半抛荒，乃使人皆失业。城中神庙半挤赶役之乡人，市上民房（概）住从军之闽卒。背无号票，卖小菜而心惊；号票以白布一方盖印，上书“某官家丁某某”，如无号票，卖小菜亦恐人抢夺。头有包布，贩大货以胆壮。扛来扛去，非官亦官；街上所抬，本不是官，其盛势俨若大官。弄棒弄拳，似卒非卒。兵丁半真半假。民无宁晷，兵有余闲。兵不出征，终日赌牌着棋。市中贸易由他，铺内开张任尔。兵皆占住大街店房，开张贸易。
    讵意八月，乙卯之八月。已届中秋。忽传台郡师旋，言伪兵退也。委掷银钱数万；营盘银钱俱弃而走。徐言大荆兵乱，抛杀男女盈千。争渡瓯江，惊同风鹤；哄居城市，怖似杯蛇。城守杨何辜？拆散妻儿，戮身示众；曾养性兵退，温郡失机之罪难逃，假陷城守“与清内应”，斩其首而掳其家。江心僧奚罪，祸连徒弟，枭首传闻。又诬江心和尚“寺内藏清兵数千”，搜之并无形迹，枉杀其首。可怜，可恨！士民正在惊疑，郡县还同鼎沸。孰知大雨暴作，倏逢洪水横流。八月大雨，平地水满丈余，天也。不惟劫数难逃，一似皇天震怒。男女半埋于鱼腹，两港俱多；禾稻悉压于泥心，各都独甚。天灾甫止，民命堪怜。水陆战败中塘，中塘，南溪罗浮对岸。清伪交锋，伪兵败走。弃甲曳兵，半作鱼沉之状；弁兵撤回括寨，撇粮抛械，俱成蚁散之形。由是家多坐食兵丁，从兹城增防守弁将。统领后军之都督，水师两翼之总兵。外而为都尉，为副将，为参游，官多于兵；（下）而若亲军，若骁骑，若黄甲，家皆为伍。弹丸小邑，竟屯无数之师；累卵危民，难供有穷之食。逃生乏路，控告无门。那知五镇舡归，水师总兵五姓：林、施、朱、张、李，时称五镇。沿江打粮，谷米猪牛，满载而去；讵料三军势拥，分途守口，房屋林木，荡伐罄空。兵守各处，搭盖窝铺，尽伐民房之木料。戍卒索粮，衙官遂同斗子；差员勒应，县令竟是夫头。怒则加鞭，迟必痛骂。当事不管求荣反辱，升堂止知作福行威。视士子甚[之]可凌，杂项齐追，若将以泄忿；遇兵丁无不怕，二三禀事，每见而嚬眉。衙爪有莫撄之锋，书吏无不饱之壑。出入手中由已，擒纵目内无人。
    时际初冬，乙卯之冬。大清师至；未临郡郭，水陆魂销。筑寨筑城，主帅之筹画足矣；截路截桥，参谋之识见完矣。耕读渔樵，咸极鸠工之苦；鳏寡孤独，佥加运石之劳。筑城，筑寨，皆以民力运石，鸠工为之。路东视为丕基，河西的是敌国。是时，清兵屯在瑞安一都李奥山后，伪军彷徨，以塘河东岸许人来往，塘河西岸不许走，恐地连一都，人与清兵通约，走漏伪机。山皆结垒，三都岭、君子石、穗丰山、岑崎山、横碧堂、帆游桥、白岩桥等处，用民力垒为泥（屯）?，守口以防清兵。地尽开河。东门外（后）垟官骚头起，至涌泉巷河口止，开如濠河，以防清兵之临城。附郭绝少民居，更无片石；乡村总成荒土，约有空房。民力几何，堪此交加之扰攘？地文[方]有限，奚当重叠之搜寻。梅花桩，每甲一户派松木五株，发至营内，将营房围各打五株，名“梅花桩”，以防清兵偷营。木马树，又派各甲取松树，唤木匠做木马无数，用民夫扛至阵。一个夫扛一个，站齐，以抵满汉马兵之冲阵。茂林皆尽；舡桅柁，营寨栏，荫木通完。黑夜索夫，寡妇犹疑有漏；连宵取釜，缺铁浇炮子，每一家要出镬二口。贫人竟至无炊。合夥包头，拆来屋木为柴，一钱一担；成群号背，拔将油菜并芥，两束两分。各将号票缝在衣上，去拔园菜，无人敢敌。且也兵卖供兵，儿女何曾染口；况乎日挨一日，熬煎焉得出头。突来剃头顶之查，头皆生虱，暂将当中略剃几许。奈刁官奸吏忽查剃头，诈以“私通清兵”之罪。随极剥肤之祸。挨家搜验，犯则擒拿；富者犯，用银卖放；贫若（犯），绑缚军前。严鞭[鞫]加刑，重立正典。审问明，以军法处之。李阿一之枭首，岂不痛哉？住大司后，以犯剃头之祸，解出大东门外吊桥头处斩首示众。朱小二之抢家，良可悼也。住罗木寺前，亦犯剃头之祸，绑到军前，里邻力保，方得免死。闽兵竟至其家，尽抢财物。极至徐恭如之剖心，林鼎侯之责警。恭如住一都殿前，时清兵屯在一都，鬲山人皆贸易清营，恭如亦与其列。恭如有田，寄在林鼎侯户内，那时恭如新婚七日，思城内钱粮紧急，以清营卖来之银将送城完粮。不知清营之银俱是倾锭，伪营之银皆是饼银，路过三都岭平，被守口伪官搜出锭银，欲取之，因问“其银送何处”？恭如认“为钱粮银款，送付林鼎侯相公收账”。伪兵即将恭如解至马都督处，都督看是锭银，知必通清而来，遂诈恭如、鼎侯相伴通清，即用伪兵去拿鼎侯至军前，以军法治之。学师召两庠生员及左右邻苦求力保，鼎侯方得免死，发下枷责八十棍，而两庠又求，仅责四十。又以恭如解北门外枭首示众，闽兵剖其心肝食之。真马牛之不相及，果燕雀之为可危。城市畏惧靡宁，士民劳苦罔息。岁已云莫，依然东筑西营；年将聿新，仍是南搬北运。少皆应役，十岁儿亦应作夫。士亦当夫。生、监各去。元旦仅[催]夫，忘却丙辰之新岁；康熙十五年元旦王征比较，认为乙卯之旧征。催麻、催棕、催炭、催木料，檄同雨下；追锡、追铁、追铜、追青铅，票似雪飞。
    闽省忽来送死之兵，曾养性欲退清兵，向福建请兵救助，福建兵少，即以读书少年子弟抽丁来瑞？营，手虽各执刀枪，口实多怨。瓯郡促至催魂之思[鬼]。曾养性即以此兵至温州以与清兵战。爰于二月，越及望余。二月十六日战。乘夜会战新桥，温州城外净水地方。劫寨烧营，声势大震；平明败奔净水，投河中矢，胆气全消。伪将弁兵见清兵来战，因持刀抵当。桥头不使伪兵逃窜，欲其回战。因前不能进，后不能退，各跳入河中，溺水而死，伪兵因失其大半。参游有马无人，都督有人无马。坠[洋洋]白水，浮沉似鄱阳湖之中[军]；磊磊青山，颠到如采石矶之旅。<遇>便宜僧道，日日春[招]魂礼忏，各自饱了银包；亏杀弟兄，人人化纸烧香，从他费些钱子。恹恹残骑，散处原营；落落余丁，分布旧寨。既已垒上增垒，自谓磐石之固，蔑以有加；矧乃城外添城，咸曰泰山之安，恃为无恐。南面有道，福省南通江西雁门关外，清兵屯守之处。耿千岁宜若泰然；东顾无忧，曾都督其能安否？百里足王，岂果是西伯之伦？言耿逆夺地不啻百里。单骑平羌，遂堪比令公之辈。言曾养性带兵（六）十万，不能到杭城而据。子之迂也，何以伐为？趋而避之，期已久矣。
    不想誓师进旅，但思横敛股民。盐斤尽归于官，不许私通，计口分给；每丁给盐五十斤，着其出银四钱。鱼舡概行作税，毋容遗漏，拆本必偿。虾虮取曰“供兵”，街中竟卖；鸡鹅索云“犒赏”，席上充餐。欲制硝黄觅地皮，而差官家家索贿；行查逃卒遍路口，而营兵处处要钱。无利不营，有害罔救。城间剩些尿粪，乡里饶得泥沙。满树榴红，遍村蒲绿。清师及括，戍卒归营。清兵到处州，伪兵即吊归营。是皆名将之神筹，实系谋人之妙算。分疆划土，东瓯恃若金瓯；锡爵加封，封曾养性为越国公，祖弘勋为定东伯。失地争如得地。遂安心于城守，乃得志于敉宁。时届暑天，闽省需援甚急；清兵已至雁门关，因吊曾养性提兵至闽以救耿王之驾。日方初伏，瓯营促驾尤严。移数万之师，动百千之役。兵艰行旅，民苦肩担。峻岭崎岖，壮丁倦扑于道左；关河险阻，老子毙弃于荒丘。向也士卒云屯，民苦供应；今兹烟居星散，市铺萧条。持筹虑粮饷之不敷，员役下隅都而尤密。瑞都五十有五，分都坐比，村村鞭扑声闻；聚敛粮外征粮，杂项齐追，处处熨拷血竭。四月不雨，稻禾半槁无收；三秋告荒，库命全成失望。慨郑图之莫绘，哀汲诏之无闻。关隘更增收税之官，乡城 反倍差提之役。私钱急于正额，拂则加惩；追比甚于平时，忤即监候。儒生不敢陈说，里道只有吞声。幸赖三府张公，曲加抚 字；公本姓屠，讳德隆，清[明]朝进士，任福宁知州。觐面阻变，寓温郡，仕伪为三府，改姓张名继良。专比瑞粮，目睹困苦，加意抚恤，人皆感之。是以四民赤子，稍慰催科。
    甫值立冬之期，顷奉玺书之报。耿二爷内应清朝，开门归顺，顷刻<刻>间势如破竹。剃头归顺，已非汉制衣冠；辫发迎师，仍属清朝官吏。藩兵掣回闽省，耿逆为藩镇王。全师经历瑞途。温州曾养性兵归闽，路过瑞安。五日屯营，万民罹毒。营扎瑞安小东门校场五日。行粮七百石，悉索民家；挑夫四千名，并勒绅士。乡村肆行淫掠之事，更且拿夫；城市假托搜夫之名，专为劫夺。皮存遗孑，那堪再值鹰擒？骨立残黎，安可重遭虎噬！艰既三载，苦复五天。哀哉雪上加霜，惜也薪中帻[积]火！然而荡平戡乱，实仰荷圣天子之威灵；由是起死回生，端有望贤君侯之轸恤。叩阍有赖，罄竹难书。一邑流离，备受兵戈荡扰；三年困苦，历遭水旱灾荒。聊识一二情形，洞见百千凄惨。半详半略，见者不能恝然；一泪一言，闻之能无恻已。自从耿王归顺，曾养性、祖弘勋及水陆各弁于丙辰各俱回闽省，候旨发落。至丁巳八月，奉召进京，于戊午年旨下，将耿精忠、曾养性、祖弘勋俱问刳罪，刳肉丢下，付番犬食之。余党不追。彼时，耿王妻系康熙亲姑，耿初谋逆，其妻力谏，不听，因私进懿旨，先达康熙，始得免罪。至前有投充伪官、伪兵，期免夫卒者，今皆逃避，以求免杀。孰知康熙皇上宏恩大赦，余党不追。且念百姓三年困苦，于丁巳三月发帑万余赈济穷民，而正供又屡蠲。仁德之君无过于此。宜乎长享天位，使国祚绵延，永得升平之福也。谨识。

    附录题词


    永嘉林兆年题“妇女走兵”
    章安王拙庵题“困苦”
    永嘉张明荐题“满洲掳妇女”永邑林枚生宠姬童姑，于丙辰冬被掳处州界，到凌源楼上，以行簪贯耳而死。
    章安后垟景先生题“被俘难妇”永嘉十四都许立先妻陈氏
    又题“夜逃贞妇”永嘉罗浮林文生妻吴氏
又题“死节烈女”瑞安一都云峰山王君玉妻阮氏
    又题“从兵淫妇”瑞安鬲山林？？妻陆氏
    永嘉某题“逃兵”徐都尉，名上朝，缉口[绰号徐]大鼻，带妻随兵屯桃花岭，败而逃去。
    王拙庵题“耿、阙”
《瑞安藩乱记》跋
    孙诒让
    右《康熙瑞安藩乱记》一篇，原题《困苦悲愤记》，瑞安鲍廷荐景生著。首有林宗弼《叙》，称廷荐“廪膳生员”，事迹无考。此本不知何人重抄，字画潦草，幸首尾尚完具耳。所记皆康熙间闽藩耿精忠叛，使曾养性渡据瑞安及大兵平寇首尾之事。以骈文纪之，词颇俚拙。其中若以耿藩名贞忠，又云江西有雁门关，皆传闻之误。惟所记本邑各事，则多出于目睹，故翔实足凭。自康熙距今二百余年，文献散佚，幸有流传，固不必以文词工拙求之矣。每句皆有小注，亦复甚详。然林《叙》作于康熙丁巳秋，其举廷荐名已称“讳”，知作《叙》时廷荐已亡。而注中诛耿藩事，或他人所增益，抑或林《叙》“讳”字为重录者所窜入，莫能定也。
    册末又附录诗十首，内有后垟景先生诗四篇。后垟为余邑北门外附郭小村，余居城内东北隅金带桥，与后垟仅隔一雉堞，鸡犬之声相闻也。今余邑绝无景姓，而后垟鲍氏为旧族，今尚蕃衍。窃疑廷荐即居后垟，景先生当为景生，此四诗即廷荐作，故题居地及字，不著姓名也。重录者不审，误改为景先生，遂不可？？。
此册为同邑老儒张？？得于故纸担中，余假读之，乃重抄校一过。原以其多存旧闻琐事，？刻传之，小注亦悉仍旧，惟原文隶事多浅近习见，注内亦间有诂释，骈拇枝指，转病弇陋，今略为芟简，余并存之。虽有舛误及俚俗语，咸仍其旧，读之自知，无俟纠校也。光绪壬寅六月。
杨绍廉跋
    右《困苦悲愤记》，依孙氏玉海楼藏抄本录副。按：《记》文体裁不合，词亦鄙俚，惟所叙乱事情形，中多佚闻，可补郡邑志之阙。又原本小注甚繁，今择其有关事实者存之。甲寅二月朔日，绍廉识。
