　宦游日记　　（明）徐榜 着 

　　●目录 

　　秉公 
　　保民 
　　训廉 
　　训勤 
　　俭有四益 
　　勤有三益 
　　自在箴 
　　十三哨戒谕 
　　劝勉 

　　●宦游日记 

　　荐所徐榜着　　　　　　后学赵绍祖 
　　绳祖　　同校 

　　○秉公 

　　厚姻娅近小人尹氏所以不平于秉钧开诚心布公道武侯所以独优于王佐故曰本心日月私欲蚀之大道康庄偏见窒之听信偏则枉直而惠奸喜怒偏则赏僣而刑滥惟公生明偏则生暗 

　　○保民 

　　古者于民饥溺犹已饥溺心诚求之若保赤子于戏入室咲语饮醲啮肥出则敲朴痛痒不知人心不仁一至于斯淑问之泽百世犹祀酷吏之后今其余几谁甘小人而不为君子 

　　○训廉 

　　惟士之廉犹女之洁一朝点污终身玷缺毋谓暗室昭昭四知汝不自爱神明可欺黄金五十驼楜椒八百斛生不足为荣?卜夕??死且有余戮彼美君子一鹤一琴望之凛然清风古今 

　　○训勤 

　　尔服之华尔馔之豊缕丝颗粒孰非正供居焉而旷厥官食焉而怠其事稍有人心胡不自愧昔者君子靡素其餐炎汗浃背白不辞难警枕计功夜不遑安谁为我师一范一韩 

　　○俭有四益 

　　凡人贪淫之过未有不生于奢侈者俭则不贪不淫可以飬德一益也人之受用自有剂量省啬淡泊有长久之理可以养寿二益也醉浓饱鲜昏人神智若蔬食菜羹则肠胃清虚无滓无秽可以养神三益也奢则妄取苟求志气卑辱一从俭约则于人无求于己无愧可以养气四益也 

　　○勤有三益 

　　民生在勤勤则不匮一夫不耕必受其饥一妇不蚕必受其寒是勤可以免饥寒一益也农民昼则力作夜则颓然甘寝非心淫念无从而生昔公父文伯之母曰瘠土之民莫不向义劳也渊明诗曰田家岂不苦弗获辞此难四体诚乃疲而无异患千是勤可以远淫僻二益也户枢不蠹流水不腐周公论三宗文王之寿必归之无逸吕成公释之曰主静则悠远博厚自强则坚寔精明操存则血气循轨而不乱收敛则精明内守而不浮是勤可以致寿考三益也 

　　○自在箴 

　　筭计有益吾亦筭计烦恼有益吾亦烦恼奈筭计无用烦恼徒劳何如随缘随分以咏以陶度有限之年乐孔孟之道 
　　圣人之心随寓而安以无所系也设有一所系则前有牵后有曳欲随寓而安得乎 

　　○十三哨戒谕 

　　营垒当壮士卒当恤器械当整武艺当练侦探当勤游巡当慎救援当速追捕当严设伏当密堵截当勇毋克剥士饷毋轻许苗粮毋虗裁兵数毋混冐首功毋幸邻灾毋匿盗情毋偷安而忘备毋轻敌以偾师毋以小利而失同事之好毋以小胜而长怠傲之志 

　　○劝勉 

　　世情宜淡立志贵刚刚则欲不能屈淡则欲念不起私喜私怒皆足以害事而怒之为害尤甚故制之最要除之最难 
　　下学便是为已寔功行慕高远毕竟近名之心未忘欲念易逞者其机顺也欲动难制者其习久也故学贵及时功当勇决 
　　耕尧田者有水虑耕汤田者有旱忧耕心田者无虑无忧日日豊耳 
　　楚师伐宋师人多寒楚子拊而勉之三军之士皆如挟纩楚子不能使人皆挟纩而三军之暖暖其言也楚人有馈箪醪者楚庄王投之于河令军士迎流饮之三军皆醉楚庄王不能使河为醪三军之醉醉其赐也 
　　养子如芝兰既积学以培植之又积善以滋润之子弟之贤不肖系诸人而世人不以其不肖为可忧子弟之贫富系情欲之路嗜好之府也目爱采色命曰伐性之斤耳听淫声命曰攻性之鼓口贪滋味命曰腐肠之药鼻悦芳馨命曰熏喉之烟身安舆驷命曰召蹙之机此五者所以养生亦以伤生诸天而世人乃忧其贫贱多为不义之事以富之贵之得非倒见耶 
　　声色在前而不知好是稿其心者也声色已过而不能化是荡其心者也不稿不荡惟从事于心学者自得之 
　　凡观人之术无它但作事神气足者不富贵即寿考其次莫若观其所受此最切要升不容斗不覆即毁物理之不可移者 
　　以岁之凶穰而荒其稼穑者非良农也以利之盈缩而弃其资货者非良贾也以行之祸福而改其善行者非良士也 
　　苏黄门云人生逐日胸次须出一好议论若饱食暖衣惟利欲是念何以自别于禽兽 
　　张饱帆于大江骤骏马于平陆天下之至快反思则忧处不争之地乘独后之马人或我口??乐莫大焉饱肥甘衣轻暖不知节者损福广积聚骄富贵不知止者杀身饱藜藿者鄙膏梁乐贫贱者薄富贵安义命者轻死生远是非者忘臧否 
　　居轩冕之间当有山林之气处尘埃之内不可有市井之习 
　　未雨而雷雨必不成未行而言行必不成古人所以耻躬之不逮 
　　山鸡自爱其毛终日影水目眩则溺人亦有溺于自爱者芙蓉山有异鸟其名曰鹁爱形顾影不自藏为罗者所得士之罹于世网皆由其不肯自藏故尔夜蛾扑绕灯烛驱去复来弗至焦烂弗止利禄声色之在人往往甘其心而死之何以异于是哉 
　　关中隐士乐道耕常言修养之士当书月令置坐左右夏至宜节嗜欲冬至宜禁嗜欲葢一阳初生其气微矣如草木萌生易于伤伐故当禁之不特节也 
　　马永卿曰唐柳公度年八十有强力人问其术对曰吾平生未尝以脾胃熟生物暖冷物以元气佐喜怒此亦当为座右铭也 

　　此宦游日记前明徐方伯荐所公历官时之所自课在当时或不止此后人掇其余而刻之者也内十三哨戒谕当是备兵辰沅时所作今按武陵姚季问作公辰沅道生祠记云诸苗为梗公如沅州按视十卫十三哨奖猛劝良策驽磨钝三年间缚生擒而犁其庭者八百口冲击电扫破八九塞苗穴则公之武功可见又按公集中有谷战图说小序自云拜命入疆苗丑窃发巡历镇筸观风五靖无非崇山峻岭悬崖渊谷退而叹曰地势如此无怪乎新息武侯不能尽得志乃取诸名将阵图有当于谷战之法者编为十图且为之说以颁示诸将领为训练式夫苗民之匪用灵而为今 
　　圣世之所当遏绝亟矣惜乎其图不传其说亦不可得而见也兴怀及此远想慨然嘉庆五年六月后学赵绍祖识 

　　宦游日记 
