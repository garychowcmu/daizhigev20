　　清代名人轶事 清 葛虚存
　　●序
　　编《清代名人轶事》既成，有客过存，见而问曰：“子何为而作是书也？”应之曰：“吾欲使新国民取法乎近也。”客曰：“嘻，异哉！子之迂也。今之新国民，神驰乎五洲之表，思穷乎百科之精，方鄙夷汉唐为不足道，而奚屑问及前清，矧乎况而愈下，降至于琐事遗闻？”余曰：“不然。人类进化，必循矩，一蹴莫几，躐等难越。前有所承，后乃可续；好高鹜远，劳而无获；能近取譬，见闻斯确。且子何徇世俗之见，而轻视前清为也？我国文化，清最发皇，人才辈出，轶汉超唐。自更国体，大改故常，一例推倒，余地莫商。先民典型，力决其防，既无恶之不摘，虽有善而不扬。余为此惧，故先节取其小者、浅者，以示表彰。其间异闻奇迹，均足动人兴趣，增人智慧，以引其入德之方。”客曰：“子之宗旨诚是，而子之书则非也。里巷之谈，不登大雅，以此迪民，毋乃风马。若子所言，何等宏大，委琐如此，奚裨进化？引人以正，犹惧不暇，宏编巨制，充塞屋瓦。不此之图，而求诸野，自相矛盾，吾见亦寡。”余曰：“不然。嗜奇好怪，人之常情；即小见大，无粗非精；一归于正，令人厌生。钟鼓是响，海鸟反惊；竹头木屑，功乃可呈。琐闻轶事，大雅椎轮；见仁见智，比类而亲，我思古人，馨咳如闻。余为此书，区类十六，分而观之，沧海一粟。鼠饮河，期于满腹；学行文章，万汇亭毒；政体吏治，官方整肃；节气薄云，节操似竹；先德留贻，俾尔戬谷；文采风流，针砭尘俗；将才蔚起，风云叱咤；境遇所遭，无剥不复；科名佳话，文哉；惟才怜才，益广乐育；宽大之量，足以载福；旁及异征，藉新耳目；信命与数，知足不辱；有妇人焉，须眉巾帼；类而不类，乃入杂录。其事其人，浩如海陆，仅此区区，因限片幅。一隅三反，是在善读。读而有得，无异鸿博，循途践迹，进化之橛，因流溯源，先民可作。”客闻言，竟不再问驳。弁此间答，岑楼寸木。
　　中华民国六年八月编者识。
　　●学行类
　　○顾亭林好学
　　亭林先生自少至老手不释书，出门则以一二羸马捆书自随。偶边塞亭障，呼老兵诣道边酒垆，对坐痛饮。咨其风土，考其区域。若与平生所闻不合，发书详正，必无所疑乃已。马上无事，辄据鞍默诵诸经注疏，遇故友若不相识，或颠坠崖谷，亦无悔也。精勤至此，宜所诣渊涵博大，莫与抗衡与！
　　○勖甥
　　亭林先生尝勖其甥徐立斋相国曰：“有体国经野之心，而后可以登山临水；有济世安民之略，而后可以考古论今。”此正先生自道其抱负。一部《郡国利病书》，胥在是矣。自汉以下，堪当此语者，殆无几人。
　　○拒夜饮
　　亭林先生貌极丑怪，性复严峻。鼎革后独身北走，凡所至之地，辄买媵婢、置庄产。不一二年，即弃去，终已不顾。而善于治财，故一生羁旅，曾无困乏。东海两学士宦未显时，常从假贷，累数千金，亦不取偿也。康熙丙辰，余在都下，而先生适至。两学士设宴，必延之上座，三爵既毕，即起还寓。学士曰：“甥尚有薄蔬未荐，舅氏幸少需，畅饮夜阑，张灯送回何如？”先生怒色而作曰：“世间惟‘淫奔’、‘纳贿’二者，皆于夜行之，岂有正人君子而夜行者乎？”学士屏息肃容，不敢更置一词。陆舒城常言：“人眼俱白外黑中，惟我舅祖两眼俱白中黑外。”非习见不知其形容之确。
　　○狱事
　　顾亭林狱事，志乘未详。见于《与颜吏部光敏书》，特录其略。先是苏州沈天甫、施明、夏麟奇、吕中伪造《忠节录》，托名已故祭酒陈仁锡，讥毁本朝，罗列江南北之名士巨室，以为挟害之具；又伪造原任阁辅吴一序，诈其子中书吴元莱银二千两。事发，刑部定谳，即将沈天甫等斩决，此康熙五年中事也。次年，莱州即墨黄指挥培之仆姜元衡删易此书，增入黄氏唱和诗，控其主与兄弟子侄作诗诽谤本朝，又与顾亭林搜辑诸人诗，皆有讪语。处士于七年二月在京师闻之，即出都抵济南，幽絷半年，因援沈天甫故牍，谓姜元衡所控之书，即沈天甫等陷入之书，事旋解，株连二十余人均得开释。处士赋诗六章纪其事，有“伟节不西行，大祸何由解”之句，又末章云：“天门讠失荡荡，日月相经过。下闵黄雀微，一旦决网罗。平生所识人，劳苦云无他。骑虎不知危，闻之元彦和。尚念田书言，此举岂足多。永言失一心，不变同山阿。”诗集中皆不载，详见颜氏家藏尺牍。
　　○广师篇
　　亭林先生《广师篇》云：“学究天人，确乎不拔，吾不如王锡阐；读书为己，探赜洞微，吾不如杨雪臣；独精三礼，卓然经师，吾不如张尔岐；萧然物外，自得天机，吾不如傅山；坚苦力学，无师而成，吾不如李容；险阻备尝，与时屈伸，吾不如路安卿；博闻强记，群书之府，吾不如吴任臣；文章尔雅，宅心和厚，吾不如朱彝尊；好学不倦，笃于朋友，吾不如王宏撰；精心六书，信而好古，吾不如张召。”百诗先生论人物，尝称吴志伊之博览、徐胜力之强记，自问不如。吾乡李杲堂先生，最心折万氏家学，尝云：“粹然有得，造次儒者，吾不如公择；事古而信，笃志不分，吾不如季野。”杭太宗太史亦自谓：“吾经学不如吴东壁，史学不如全谢山，诗学不如厉樊榭。”数公皆经术湛精，文章淹贯，尚乐集思广益，谦自下如此。今乡里晚学粗识径途，便谓朋辈中莫可与语，志高气溢，宜其尽矣。
　　○傅青主卫生堂药铺
　　太原古晋阳城中，有傅先生卖药时立牌“卫生堂药铺”五字。乃先生书也。青主善医而不耐俗，病家多不能致。然素喜看花，置病者于有花木寺观中，令善先生者诱致之，闻病人呻吟，僧即言羁旅无力延医耳，先生即为治剂，无不应手而愈。
　　○识中气
　　诗文字画，皆有中气行乎其间，故有识者即能觇人穷通寿夭。王椒畦文学浩，尝述傅青主征君一事。征君偶于醉后作草书而卧，其子眉亦能书，见而效之，潜以己书易置几上。征君醒而起，见几上书，愀然不乐。眉请其故，征君叹曰：“我昨醉后偶书，今起视之，中气已绝，殆将死矣！”眉惊愕，跽白易书事。征君曰：“然则汝不食麦矣！”后果如言。盖征君精于理气数之学，故能识微知着如此。
　　○征君有子
　　傅山，字青主，一字公之他，太原人。母梦老比丘而生，生不复啼。一瞽僧至门云：“既来，何必不啼？”乃啼。六岁食黄精，不乐谷食，强之乃复食。读十三经、诸子史，如宿通者。崇祯中袁临侯（继咸）督学山西，为巡按御史张孙振诬劾，被逮，山橐饣左右，伏阙上书，白其冤。马君常（世奇）作《义士传》，比之斐瑜、魏劭。乱后，梦天帝赐以黄冠衲衣，遂为道士装。医术入神，有司以医见则见，不然不见也。康熙己未，征聘至京师，以老病辞，与范阳杜越君异，俱授中书舍人归。山工分隶及金石篆刻，画入逸品。子眉，字寿毛，亦工画，作古赋数十篇。常粥药四方，父子共挽一车，暮抵逆旅，辄篝灯课读经、史、骚、选诸书，诘旦成诵乃行，否即予杖。
　　○不应博学鸿词
　　傅征君山，字青主，山西人，擅皇甫元晏之重名，秉司马子徽之高节，兼以笔精墨妙，为世所珍。康熙己未，诏求博学鸿儒，当事竞为推荐，青主以老病辞，强之再三，乃令其子执鞭，乘一驴车至崇文门外，称疾荒寺。八旗自王侯以下，及汉大臣之在朝者，履满其门。坚卧不起，朝廷遂听其还乡。是年应试中选者，俱授翰林院检讨，然其人各以文学自负，又复拓落不羁，与科第进者，前后相轧，疑谤旋生，多不能久于其位。数年以后，鸿儒扫迹于木天矣。天下莫不叹征君贞志迈俗，而有先见之明也。
　　○二曲讲学
　　二曲主讲关中，康熙中，初以隐逸荐，后以鸿博征，皆称病力辞。自谓不幸有此名，乃学道不醇，洗心不密，不能自晦所致。遂杜门断交接，朋友诣之者绝不得见。一日，白昆山顾炎武、元和惠周惕至，倒屣迎之，谈宴极欢。一时门外瞻望颜色、伺候车骑者骈肩累迹，几如荀、陈会坐，李、郭同舟，东汉风流，再见今日也。
　　○阎百师幼钝
　　百诗先生为清代经学大师，记诵精博，而其天质实奇钝。幼受书，读百遍始略上口，性又善病，母禁之读。遂暗记，不复出声。如是者十年。一日，自觉豁然，再观旧所研究本，了无疑滞。盖积苦精力之应也。世之以下愚自诿或托词因病废学者，观于先生，愧可知已。
　　○金陵三布衣
　　康熙中年，金陵诗人有三布衣，一马秋田，一袁古香，一芮瀛客。古香最老，夙馆康亲王府。芮年少后至，意颇轻之，常短袁于王前。一日，王命宦者出一纸付客，乃贺新婚诗，韵限阶、乖、骸、埋四字。外银二封，轻重各一。能作诗者取重封，留邸；不能者持轻封，作路费归。芮辞不能，袁独咏云：“裴航得践游仙约，簇拥红灯上绿阶。此夕双星成好会，百年偕老莫相乖。芝兰气吐香为骨，冰雪心清玉作骸。更喜来宵明月满，团圆不为白云埋。”王大称赏，芮惭沮，即日辞归。
　　○严绳孙布衣
　　康熙大科，四布衣之一严绳孙方被荐，初贻书京师诸公曰：“闻荐举滥及贱名，某虽愚，自幼不希无妄之福。今行老矣，无论试而见黜，为不知者所讪笑，即不尔，去就当何从哉？窃谓尧舜在上，而欲全草泽之身，以没余齿，讵有不得，惟幸加保护。”时有司奉诏敦趣，引疾不许。既抵京，赴吏部，自陈疾不能应试状，至再四，终不允。御试之日，发题赋诗各一首，中允仅赋“省耕诗”一首而出，冀被放也。圣主素稔其姓字，谕阁臣曰：“史局不可无此人。”仍用翰林。在职五年，尝侍宴保和殿，和圣制升平嘉宴诗，称旨，特命撤御前金盘枣脯以赐，又从容语左右：“严某好人，中外皆知。”时论谓旦夕当大用，而中允拂袖遽归。此固圣天子知人之明，爱才之笃，而难进易退，若中允，真不改布衣面目者矣。
　　○淄川小圣人
　　淄川孙先生名若群，学赡晶端，言动有则，乡里咸称为“小圣人”。早岁成进士，谒选京师，任少司寇。克溥延之官邸，训其子彦方，处以广厦，坐不易床，供以丰肴，食不兼豆，虽隆冬盛暑，衣冠如。司寇知孙有二子，已就童试，适是时山左学使者与司寇有旧，将为之地而未详二子名，屡欲请之，惮其严正，终不敢发。先生端居缄默，遇有问难，辄指画谈议，衮衮滔滔，竟晷不倦。凡及门与辇下诸子以制艺就正者，一一评骘，务惬其隐，而运之菀枯、年之修短，皆能于文预决之。康熙癸丑，出为交城令，携家以行。既而遣其长子归淄就婚，课以书艺，忽惊叹曰：“嗟乎！吾子其不返乎！”泫然而别。归未匝月，忽无故自缢死。治交多异政，秩满迁蜀中州牧，卒于官。迄今过其故里，询孙姓名或不尽识，询“小圣人”无不识也。
　　○扁舟访隐
　　徐俟斋，不出山者几四十年。巡抚汤公慕其品望，悉屏驺导，止从一小僮，驾扁舟访焉。鹤迹满径，松影在门，候之良久，竟不获见，叹息而返。吴人两高之。
　　○附辨汤文正致徐俟斋先生伪札
　　汤文正公抚吴时，尝屏驺从，再访俟斋先生于山中。先生避不见面，传之载籍，世已久知。乃嘉庆年间，忽有人伪造文正致俟斋手札，有“幸得拜见颜色”等语，其事绝奇。考先生《居易堂集》中，有《偶书侯嬴事后》一篇，文中论姜肱及寡妇人二段，即可证其必无见汤公之事，况集首答王兵备、田汪二知县等书，少年志节已如此，岂六十外遇汤公而反毁节乎？造此札者，何至《居易堂集》未曾寓目。揆其意，不过以文正墨迹，世所宝贵，俟斋而曾见文正，尤人所创闻，借此以炫异谈而欺浅识，更难保无射利之思，而不顾厚诬高贤已甚。余见此札，已得售其伪，而刊刻流传，恐后人信为真有其事，故特辨之。吾友陆方山嵩《意苕山馆集》中有《涧上草堂诗》云：“萧然廿载闭柴荆，过眼沧桑自变更。千古高风追泄柳，一生心事托侯嬴。采薇得食何忧饿，却聘无书为晦名。谁似山阴戴处士，死生不忘故人情。”其论正与鄙见相同。附记于此，可与天下后世有识者印证也。
　　○名士近在吾家
　　季野先生为万氏八龙之殿，少未知名，父以为痴，闭之空室中。窥架上书，有杂缀明代事者，题曰《明史料》，凡数十大册，先抽读之，数日而毕。伯兄斯年察知之，惊曰：“名士近在吾家耶！”遽白诸父，为易衣履，使从余姚黄太冲学，遂成名儒。《明史》稿本实出季野先生，而华亭王氏攘之，承学之士，无不知其源委矣。先生在史局时，周旋诸贵人间，不肯稍自贬抑，其题刺则曰“布衣万斯同”，其会坐则摄衣登首席，岸然以宾师自居。故督师之姻人，方居要津，请先生少宽假，先生噤不答。有运饷官遇贼，走死山谷，其孙怀白金请附《忠义传》后，先生曰：“将陈寿我乎？”斥去之。后先生兄子言与修《明史》，独成崇祯长编，故国辅相家子弟，多以贿入京求减其先人之罪，言峻拒曰：“若知吾季父事乎？”其父子狷介如此。万氏一门，经学史才冠绝当代；其操行之奇卓，亦复不愧古人，此则蕺山南雷道学之绪余，不仅以文章藻耀振起门第者也。
　　○万钱同修明史
　　初修《明史》之时，徐东海延万季野斯同至京主其事。时万老矣，两目尽废，而胸中罗全史，信口衍说，贯串成章。时钱亮工尚未达，亦东海门下士，才思捷敏，昼则征逐朋酒，夕则晋接津要，夜半始归静室中。季野踞高足床上坐，钱就炕几前执笔，随问随答，如瓶泻水。钱据纸发书，笔不停缀，十行并下，略无罅漏。史稿之成，虽经数十人手，而万与钱实尸之。噫！万以老诸生系国史绝续之寄，洵非偶然；钱之才亦曷可少哉！
　　○计东陈其年性情各异
　　计改亭东云：“予与陈其年，同读书于宋司业德宜家，其年居西舍，予东舍，灯火相照。予不能夜坐，而喜早起；其年吟咏必至夜分，而起每迟。其年好为惊艳绝丽之文，予嗜苍凉古质之作，两人性不相易，然至相契。”
　　○侯方域魏禧轶事
　　侯方域，字朝宗，商邱人。祖执蒲，官太常卿。父恂，崇祯间官户部尚书。方域既世家子，幼从其父宦京师，习知中朝事，而于君子小人门户始终之故尤熟悉。喜结纳名士，与贵池吴应箕、宜兴陈贞慧最善。阮大铖者，故魏阉义儿，屏居金陵，谋复用。诸名士共为檄于大铖罪，应箕、贞慧主之。大铖愧且恚，然无可如何。讠知方域与二人者相善也，私念得交侯生，因侯生以交于二人，事当已。乃属其客阳交欢方域，方域觉之，谢客不与通。时大铖家有伶一部，以声技擅名，能歌所演剧，号燕子笺者。又值诸名士以试事集金陵，朝宗置酒高会，趣征阮伶。大铖心窃喜，立遣伶往，而令他奴讠之。方度曲，四座称善。奴走告，大铖心益喜。已而抗声论天下事，箕踞叫呶，语稍及大铖，遂戟手骂詈不绝口。大铖闻之乃大怒，而恨三人者尤刺骨。后数年，南都拥立，大铖骤柄用，兴大狱，将尽杀党人，捕贞慧入狱。应箕亡命，方域夜出走渡杨子，依俊帅高杰得免。方域倘荡任侠使气，好大言，遇人不肯平面视，然一语辄合，吐出肺肝，誉之不容口；援友之厄，能不吝千金，然亦喜睚眦报复，居乡时文网。崇祯末剧寇李自成围汴，急诏侯恂出督师援汴，方域曰：“大人受命讨贼，庙堂议论牵制，奏请不应，征调难集，愿彼文法，以赐剑首诛一甲科令守，而晋帅许定国师噪，当斩以徇。军事办，威立，疾驱渡河，就左良玉于襄阳，约陕督孙公传庭，犄角于秦，贼乃可图也。”恂叱曰：“是跋扈也，小子多言！”辄遣归。方域既负才名，以明经累举于乡，辄报罢，寻邑邑致疾卒，年三十有七，是岁顺治十一年也。明季古文辞，自嘉隆诸子，貌为秦汉，稍不厌众望，后乃争矫之，而矫之者变逾下，明文极敝，以迄于亡。朝宗始倡韩欧之学，于举世不为之日，遂以古文雄视一世。末年游吴下，将刻集，集中文未脱稿者，一夕补缀立就，人益奇之。既没，而文章乃大着。初，陈贞慧就逮入诏狱，锻炼久之，会大铖败，脱归，后十余年，卒于家。王师下金陵，吴应箕谋起兵被执，不屈死。方域着有《壮悔堂文》十卷、诗六卷、遗稿一卷，板行。
　　魏禧稍后出，其文章与方域并名于时。魏禧，字叔子，一字冰叔，赣之宁都人也，生以天启甲子，后方域六岁，然不相识。方域既早没，而禧名继起，与埒之，故世或称侯魏云。禧年十一补邑弟子员，试辄冠其曹。后十年，会甲申之变，愍帝死社稷，禧闻号恸，从博士后日哭临县廷，居则愤惋咤咤，如不欲生。谋从会给事应怜倡义复仇，不果。已乃谢弃诸生服，隐居教授。禧负才略，善擘画理势，终干微髭，目光奕奕射人，每事前决成败，悬策而后验者十常八九。方流贼之炽也，承平久，人不知乱，且谓寇远，猝难及。禧独忧甚，移家翠微峰居焉。翠微峰距宁都西十里，四面削起百余丈，中径圻，自山根至顶若斧劈然，缘圻凿磴道，梯而登，出其上穴，如瓮口，因置闸为守望，士友稍稍依之，而彭士望、林确斋亦至。士望南昌人，字躬庵，遭乱，喜结客，立义声，公卿间与禧立谈定交，遂偕林挈妻子来家翠微。林故南昌宗室子，变姓名为林确斋，世所称易堂诸子也。其后数年，宁都中寇，被屠掠，而翠微独完。禧既谢诸生，益肆力为古文辞，授徒穷山，弟子着籍者常数十人。喜读史，尤好《左氏传》及苏洵文。其为文主识议，凌厉雄健，不屑屑抚拟如世之貌似大家者。遇忠孝节烈事，则益感慨激昂，摹画淋漓，故其所为《新乐侯刘文炳传》及《姜采江天一诸传》尤工。年四十乃出游，涉江逾淮，游吴越，思益交天下非常之人。闻有隐逸士，不惮千里造访。于吴门交徐枋、金俊明，西陵交汪氵风，乍浦交李天植，常熟交顾祖禹，毗陵交恽日初、杨，方外交药地槁木，皆遗民也。康熙十七年，诏中外举博学鸿词，禧亦在举中，被征，以疾辞。郡太守县令更督辄就道，不得已舁疾至南昌，就医药。抚军某疑其诈，以板屏舁之至门，禧絮被蒙头，卧称病笃，乃放归。后二年，赴维扬故人约，舟至仪真，暴心气病，一夕卒，年五十七。着有文集二十二卷，诗集八卷、左传经世若干卷。兄详，字善伯；弟礼，字和公，并有集行世。
　　论曰：侯方域、魏禧，操行不同，予论次两家文乃合传之。方域才气蹶地，似陈亮，其遭大狱濒死亦似之。然亮犹登第，一夕而卒；而方域竟妖（夭）诸生，悲夫！明宣德中，周文襄忱荐龚翊为太仓学官，翊辞不就，语人曰：“吾仕无害于义，恐负金川门一恸耳。”而禧之论，以谓翊一门卒，非有知己之恩、国士之责也，既已更立三朝，身逢圣贤之主，而爵然不肯少污其志，贤已。呜呼！禧倘自谓与。
　　○毛西河负才
　　毛西河少与兄万并知名，人呼小毛子。性恢奇，负才任达，善诗歌、乐府、填词，所为大率托之美人香草，以为其骚激之意，缠绵绮丽，按节而歌，使人凄悦，又能吹箫度曲。游靖江，当垆冯氏者悦其词，欲私就之。西河谢曰：“彼美不知我，直以我为狂夫也？”径去。见施愚山所作《毛子传》。按西河少年落拓江湖，无复绳幅，《鲒外集》痛诋之，他书不多訾议。是举拒奔女于旅途，尚不失为君子之行。特蒙难出亡，对酒家妇吹箫按节，则仍西河之所以为西河也。
　　○姜西溟梦梨诗
　　西溟先生性行敦敏，诗文集中叙述家事，多缠绵恳挚之言。尝客中州，梦食大梨而甘之，欲遗母不果，怅然而醒。因作《梦梨诗》寄两弟，追溯月日，正其母病黄思大梨，遍觅不得时也。陆橘孟┺，事异情同，纯孝至此，犹不获完发肤以终牖下，天乎！
　　○西溟遗言
　　余为童子，闻海内治古文者数人，而慈溪姜西溟其一焉。壬申至京师，西溟不介而过余，总其文属讨论，曰：“惟子知此。”吾自度尚有不止于是者，以溺于科举之学，东西奔迫，不能尽其才，今悔而无及也。时西溟长余以倍而又过焉，而交余若侪辈。其后丙子同客天津，将别之前夕，抚余背而叹曰：“吾老矣，会见不可以期。吾自少常恐为文苑传中人，而蹉跎至今。子他日志吾墓，可录者独三事耳。吾始至京师，明氏之子成德延至其家，甚忠敬，一日进曰：‘吾父信我，不若信吾家某人。先生一与为礼，所欲无不可得者。’吾怒而斥曰：‘始吾以子为佳公子，今得子矣。’即日卷书装，遂与绝。昆山徐司寇健庵，吾故交也，能进退天下士，平生故人，并退就弟子之列，独吾与为兄弟称。其子某作楼成，饮吾以落之，曰：‘家君云名此必海内第一流，故以属先生。’吾笑曰：‘是东乡，可名东楼。’健庵闻而憾焉。常熟翁司寇宝林，亦吾故交也，每乞吾文，曰：‘吾名不见于集中，是吾恨也。’及翁以攻汤司空斌，骤迁据其位，吾发愤为文，谓古者辅教太子有太傅、少傅之官，太傅审父子君臣之道以示之，少傅奉太子以观太傅之德行而审谕之。今詹事有正贰，即古太傅、少傅之遗也。翁君之贰詹事，其正实惟雎州汤公，公治身当官立朝，斩然有法度，吾知翁君必能审谕汤公之德行，以导太子矣。翁见之怃然，长跽而谢曰：‘某知罪矣，然愿子勿出也。’吾越日刊而布之，翁用此相操尤急，此吾所以困至今也。”时西溟年七十余，始举于京兆，又逾年成进士，适翁去位，长洲韩公荐于上，得上甲。己卯主顺天乡试，以目昏不能视，为同官所欺，挂吏议，遂发愤死刑部狱中。西溟之治古文也，其名不若同时数子之盛，而气体之雅正实过之，至不能尽其才，则所自知者审矣。平生以列文苑传为恐，而末路乃重负污累，然罪由他人，人皆谅焉。而发愤以死，亦可谓隘狷而知耻者矣。西溟之死也，其家人未尝以志铭属余，而余困踬流离，与其家不通问者，计数已十有九年。姑传其语，俾众白于其本志之所蓄云。
　　○西溟之冤
　　姜西溟太史，与其同年李修撰蟠同典康熙己卯顺天乡试获咎。时盖因士论沸腾，有“老姜全无辣气，小李大有甜头”之谣风闻于上，以致被逮，姜竟卒于请室。第前辈多纪述此事，而不能定其关节之有无。昔读鲒亭先生墓表，称满朝臣僚皆知先生之无罪，而王新城亦有“我为刑官，今西溟以非罪死，何以谢天下”之语，知同时公论，早以西溟之连染为冤。嗣闻先师徐柳泉先生云：“小说《红楼梦》一书，即记故相明珠家事。金钗十二，皆纳兰侍御所奉为上客者也。宝钗影高澹人，妙玉即影西溟先生。妙为少女，姜亦妇人之美称，如玉如英，义可通假。妙玉以看经入园，犹先生以借观藏书，就馆相府。以妙玉之孤洁，而横罹盗窟，并被以丧身失节之名；以先生之贞廉，而瘐死圜扉，并加以嗜利受赇之谤，作者盖深痛之也。”徐先生言之甚详，惜余不尽记忆此编。网罗掌故，从不采传奇稗史，自污其书。惟《红楼梦》笔墨娴雅，屡见称于干、嘉后名人诗文笔札，偶一援引，以白乡先生千载之诬，且先师遗训也。
　　○刘海峰
　　刘海峰先生讳大魁，桐城人，古文名家。少以文谒李穆堂侍郎，惊曰：“五百年无此作者，欧苏以来一人而已。”其见重如此。举博学鸿词科，鄂文端公业经首选。张文和恶其才，因曰：“此吾乡之浮荡者。”因易以刘文定公，先生遂落拓终其身。居京邸，其弟馆于明太傅家，先生恶其权贵，乃避居朱都统沦瀚宅，破壁颓垣蔼如也。先恭王重其品，终身执弟子礼甚恭，而先生归乡后音书杳然，其高傲也如此。
　　○田山｛艹｝之清操
　　康熙朝，初开大科，一时名士率皆怀刺跨马，日夜诣司枋者之门，乞声誉以进。德州田山姜侍郎，方以工部郎中膺荐辟，屏居萧寺，不见一客。比督学江南，舁以肩舆，从两驴，载衣裳一箱，五经子史两方底，苍头奴二人，踽踽行道上，戒有司勿置邮传、给供张，自市蔬菜十把、脱粟三斗，不为酒醪佳肴，惟日孜孜以文章为事。
　　○施愚山讲学
　　施愚山先生讲学白鹭书院，一日，讲“长幼有序”，因自言少年孤露、中鲜兄弟，至于啜泣。座中有阋墙者，为之悔感。愚山实儒者，其道学转为词章掩耳。
　　○施愚山造诣
　　吾乡全太史尝云：“愚山造诣，殆与魏敏果、汤文正、陆清献同道而德。魏、汤二尚书，扬历槐棘，多所发舒；清献遭摧折而愈显。愚山于其中最为暗淡，又以工于诗古文词，反掩其学问之大原。世有合作韩、范、文、富、欧、马六公年谱者，其必班而齐之。按宣城施先生提学山东时，取士先行后文，敦重儒术。过邹平，拜伏生墓，以经学日微，授受宜亟，至于垂涕而示诸生。分守湖西，作《劝民急公歌》；历山谷间，悉穷民状，作《弹子岭》、《大坑叹》、《竹源坑》诸篇，以献上官，时比之元结《舂陵行》。先生少孤露，事叔如父。已贵，叔少不悦，犹冠服长跪。母马，夙失欢于大母，抑郁而卒，先生请大母命，循例乞褒封，据地哀陈，始获焚黄庙。顺孙孝子，循吏通儒，实兼有之。”谢山之言，信而有征已。
　　○史立庵疏请终养
　　史立庵先生大成，顺治乙未首魁天下。贰宗伯时，同人议裁孝子节妇廪给，曰：“彼分内事，何与朝廷。”先生毅然曰：“为子不孝，为妇不贞，亦何与朝廷？必以法绳之耶！”议遂寝。先生性至孝，会其父思之，绘己容以寄，亦令先生绘己容寄父。先生闻命警怵，晨夕不安。故事，京察六年俸满，方得请假归。先生仅四年，不合例，乃上疏自陈曰：“臣父思子不见，思见子之仪容，呼子不来，频呼子之名字。臣而忍此，不可以为人子，亦何以为人臣？”世祖览奏恻然，特许终养。及中途而父凶闻至，哀毁成疾，遂以养母家居。（按《今世说注》，称先生以母病乞养，为当事所格，曰：“吾岂以一官易一日之养乎！”遂家居十年，例应削籍，遇赦免。误也。）先生充讲官，主贡举，皆有建白，忠孝大节，彰彰如是，讵以一甲进士、二品京堂为轻重欤？
　　○胡稚威既瞑复视
　　胡稚威，蹭蹬不遇，晚依蒲州田侍郎懋，以太原志属焉。偶撄疾，太守周西鲸来视，稚威已撤帐，盛服奄，举手曰：“别矣。”既瞑，气蒸蒸若腾烟，须臾复张目曰：“不能不再生人间，为南人乎，北人乎？”周泣下曰：“南人归南。”曰：“然。”遂气绝。
　　○杭世骏逸事
　　杭检讨名世骏，钱塘人，少举于乡，乾隆元年，以鸿博科官翰林院检讨。先生性伉爽，能面责人过，同官皆严惮之。乾隆中叶，上思得直言及通达治体者，特设阳城马周科试翰林等官，先生预焉。日未中，已得数千言，语过戆直，末又言满洲人官督抚者过多，触上怒，抵其卷于地者再，已复取视之。时先生试毕，意得甚，方趋同官寓邸食，忽内传片纸出，言罪且不测。同官恐，促先生急归。先生笑曰：“即罪当伏法，有都市在，必不污君一片地也，何恐？”寻得旨放归。先生家故不丰，以授徒自给。主扬州安定书院者几十年，以实学课士子，暇即闭户着书，不预外事。又疏懒甚，或频月不衣冠。性顾嗜钱，每馆俸所入，必选官板之三者，以索贯之，积床下，或至尺许，其么么破碎及私铸者方以市物，两手非墨污即铜绿盈寸。然先生虽若有钱癖，尝见一商人获罪鹾使，非先生莫能解，夜半走先生所乞救，并置重金案上，先生掷出之不顾。最不喜读邸报，里居二十年，同岁或积官至大学士、尚书、总督，先生不知也。岁戊子，刘文定纶适服阕，特旨以吏部尚书协办大学土内召，过扬州访先生。先生见其服冠，诧曰：“汝今何官？”曰：“不敢欺，参预阁务者已数年矣。”先生谑之曰：“汝吴下少年耳，亦入阁办事耶？”哄堂笑，乃别。先生一岁必两归钱塘，归后无事，或携钱数百，与里中少年博左近望仙桥下。时钱文敏维城视学浙中，词馆后进也。一日盛暑张盖往访先生，头踏过桥下，文敏已从舆中望见先生短葛衣、持蕉扇，与诸少年博正酣。文敏即出舆，揖曰：“前辈在此乎？”时先生以扇自障，业知不可掩，即回面语曰：“汝已见我耶？”文敏曰：“正诣宅谒前辈耳。”曰：“吾屋舍甚隘，不足容从者。”文敏固欲前，先生固却之，始寻道反。文敏去，诸少年共博者始从桥下出，惊问曰：“汝何人？学使见敬若此。”曰：“我衙门中后辈耳。”遂不告姓名去。
　　○旧货摊
　　乾隆癸未，杭大宗以翰林保举御史，例试保和殿，下笔为五千言，其一条云：“我朝一统久矣，朝廷用人宜泯满汉之见。”是日旨交刑部，部议拟死。上博询廷臣，侍郎亲保奏曰：“是狂生，当其为诸生时，放言高论久矣。”上意解，赦归里，原疏留禁中。当日不发钞，又不自存集中。越七十年，大宗外孙之孙丁大，抱大宗手墨三十余纸，鬻于京师市，有茧纸淡墨一纸，半乃此疏也，大略引孟轲齐宣王问答语，用己意反复说之。此稿流落琉璃厂肆间。乙酉岁，纯皇帝南巡，大宗迎驾，另见，问：“汝何以为活？”对曰：“臣世骏开旧货摊。”上曰：“何为开旧货摊？”对曰：“买破铜烂铁，陈于地卖之。”上大笑，手书“买卖破铜烂铁”六大字赐之。癸巳岁，纯皇帝南巡，大宗迎驾，名上，上顾左右曰：“杭世骏尚未死么？”大宗返舍，是夕卒。大宗自丙戌迄庚寅，主讲扬州安定课院，索诸生肄“四通”。杜氏《通典》、马氏《文献通考》、郑氏《通志》世称三通，大宗加司马光《通鉴》云。
　　○顾栋高治经
　　顾复初栋高，以经学授司业，年逾七十，不复出山。丁丑春迎銮，献所著诗书两义，蒙恩加祭酒衔。又数年而终。复初，康熙辛丑进士，性倨慢、不合时，官中书，与堂上官龃龉，仅三载即归田。生平以穷经着书为事，自幼至老未尝一日不读书，于五经皆有所发明。掌教淮阴，从游甚众。夏日不见一客，坚闭重门，解衣脱袜履，至寸丝不挂，匿帷后，手一卷不辍。辛未经学，惟祭酒无愧色耳。
　　○朱竹析产券
　　仁和宋小茗广文所辑诗话中，载朱竹先生两孙析产券。清风俭德，可为世法。录之，曰：“竹老人虽曾通籍，父子只知读书，不治生产，因而家计萧然，但有瘠田荒地八十四亩零。今年已衰迈，会同亲族分拨付桂孙、稻孙分管，办粮收息。至于文恪公祭田，原系公产下，徐荡续置荡七亩，并荒地三分，均存老人处，办粮分给管坟人饭米，孙等须要安贫守分。回忆老人析箸时，田无半亩，屋无寸椽，今存产虽薄，能勤俭亦可稍供饣粥。勿以祖父无产遗，致生怨尤，倘老人余年再有所置，另以续析。”此可与苏文忠公“马券”、香光居士“鬻田契”，同为千秋不朽矣。
　　○尤西堂自营生圹
　　尤西堂侗，晚年尝言“不讲学而味道、不梵诵而安禅、不导引而摄生，此吾所以异于人也。”筑生圹官山，自为之志，构丙舍于两旁。年八十时，偕老友二三人往来觞咏于其中，风流近代所少。
　　○洪稚存轶事
　　洪稚存亮吉，负才傲物，清狂自喜。尝游陶然亭，遇素不相识者宴客，洪入座，浮一白，曰：“如此东君如此酒，老夫怀抱几时开。”一笑迳去。盖袭用杨廉夫句也（廉夫为张士诚强止于宏文馆，以指写尘桌一绝云：“山前日日风尘起，海上年年御酒来。如此风尘如此酒，老夫怀抱几时开。”）。一日访张船山，适船山生女，赋一律，成三联矣。洪见之，续云：“可怜一队痴儿女，惯替人家做老娘。”后洪以编修言事褫职。
　　○顾祭酒之笃学
　　无锡顾祭酒，少治《春秋》，笃好左氏学，昼夜研诵，辄未暂辍。偶怀忿忄，家人以《左传》一卷置其几上，怡然诵之，不问他事。自壮至老，勤勤订述，常若不及。夏月闭户不见一客，卸衣解袜，据案玩索，膝摇动不止，每仰视屋梁而笑，人知其一通毕矣。
　　○抢铛图
　　调元，世称甫先生，著述宏整。为工部郎，忽弃官遍游五岳，人竞高之。先生父文侯，真孝子也。家贫，粥角黍于市，亲病关鬲，合羊脂和粥以进，终不痊，抱铛而哭，人为绘“抱铛图”。万征君光泰赠诗云：“羊脂数合米一掬，病父在床唯啖粥。父能啖粥子亦甘，粒米胜于五鼎肉。升屋皋某无归魂，束薪断火铛寡恩。床前呼父铛畔哭，抱铛三日铛犹温。恨身不作铛中米，临没犹能进一七。”谓铛不闻铛有耳。丁卯冬初，同友乘轮北上，狂飚巨浪中，泪涔涔下，同舟以为性惮波涛，其实见有携铛煮粥者，偶触万诗也。是编鲜录寻常诗词，以此首音节哀恻，足发至性，登之。
　　○历樊榭之拙率
　　厉樊榭征君，意制拙率，不修威仪。尝曳步缓行，仰天摇首，虽在衢巷，时见吟咏意。市人望见，遥避之，呼为“诗魔”。
　　○钱辛眉之博
　　钱辛眉先生大听，江南嘉定人，中甲戌进士。幼聪敏，过目成诵，凡天文、地理、经史、小学、算法，无不精通，所著《经史答问》数卷，其畅发郑贾之学，直接嫡乳，非他稍知皮毛之可比。又习蒙古语，故考核金、元诸史，及外藩诸地名。成王言其在上书房时，质庄王尝获元代蒙古碑版，体制异于今书，人皆不识，因询诸章嘉国师，倩其翻译汉文，因命吾题跋端末。吾方挥毫，先生过而见之曰：“章嘉固为博学，然其译汉文某字句有错误者。吾有收藏元时夔夔所译汉文，可取而证之。”因归寓取原文出，章嘉所误处毕见，故人皆拜服云。闻其归后，曾着《元史续编》，采择颇精当，惜未见其本焉。其所著《小学诸书翻切》，颇为精当，惟所讲字书，株守许氏《说文》，别解者，皆遭排斥，故取择颇褊窄焉。
　　○姚姬传主讲钟山
　　姚姬传主讲钟山，时袁简斋以诗号召后进，先生与异趋，而往来无间。简斋尝以门人某属先生，愿执贽居门下，先生坚辞之。及简斋死，人多劝先生勿为作墓志，其人率皆生则依托取名，殁而穷极诟厉。先生曰：“设余康熙间为朱锡鬯、毛大可作志，君许之乎？”曰：“是固宜也。”先生曰：“随园正朱、毛一例耳。其文采风流有可取，亦何害于作志？”按秀水、萧山二先生，其学问有根柢，其立身处世亦未肯随逐波流，随园似微有不类。然而姚先生之言，公言也。
　　○姚姬传在京师
　　姚姬传在京师，与辽东朱孝纯子颖、丹徒王文治梦楼，最称深友。一日天寒微雪，偕过黑窑厂，置酒纵谈，咏歌击节，旁若无人，明日盛传都下。既而王自南罢官旋里，朱为两淮运使，闻姬传归，三人者相约复聚于扬州。朱特修书院梅花岭侧，一夕植梅五百株，延姬传主讲席，即梅花书院所自始（按：江阴亦有梅花书院，在君山顶）。
　　○袁子才行事暗与古合
　　袁简斋先生一生不言释氏，每游寺中，僧人辄请拜佛，先生以为可厌。乃自书五言四句于扇头云：“逢僧必作礼，见佛我不拜。拜佛佛无知，礼僧僧见在。”似深通佛法者。又，先生一生不讲《说文》，一日宴会，家人上羊肉，客有不食者，先生曰：“此物是味中最美，诸公何以不食耶？试看古人造字之由，美字从羊，鲜字从羊，善字从羊，羹字从羊，即吉祥字亦从羊，羊即祥也。”满座大笑，似又深通《说文》者。皆可以开发人之心思。
　　○潘次耕学行
　　潘次耕耒，幼时与人赌记，取历日试之，首尾过目，不遗一字。徐俟斋没，无尺寸之产，举孀妇孤孙以托，次耕恤之终其身。
　　○张文端养心法
　　桐城张文端尝云：“五六年来得一法，一身五官百骸，听其与忧喜烦苦相缠绵，独守方寸灵府之地，制为一城，坚闭四门，不许忧喜、荣辱、进退、升沉、劳苦、生死、得失一切之念，阑入其中。或稍疏虞，打入片刻，即忙驱逐，仍前坚守。若此外之声音笑貌，惟有听其波委云属，与忧喜相浮沉而已。更有安心一法，非理事决不做，费力挽回事决不做，败坏生平、不可告人事决不做。衙门中事一切因物付物，一事当前，只往稳处想，不将迎于事前，不留滞于事后，用以每卧辄酣，当食辄饱，视斗室如千岩万壑。烛下浊酒一杯，以解饥劬；清琴一曲，以调心气。此则一二年来之又一进境，较之昔时急于进退，以致形神交困者，则差胜也。”
　　○华豫原
　　无锡有奇士，曰华豫原。方岁乙未，抚吴仪封张公坐事逮，部使者偕制府即讯于润州，而羁管公城隍庙中，甲而守之，生狞如乳虎，非着门籍，不得辄出入，门生故吏，无敢向迩者。豫原闻难，自无锡疾驰，一昼夜逾三百里，至京口唁焉。既抵庙门，不得入。而顾见有官人传呼来，带弓，骑而从者数人，至门，门焉者皆却立。官人下马入，从者皆入，豫原则闯然随之入，数折而达。张公请室门外，即又不得入。徘徊往来，所以属其门者方故万端，然卒不得入。门者曰：“客何为者？始吾以客为从官人来，故不谁何客，乃今知妄男子耳。不去且得罪，制府怒不可犯也。”豫原大笑应曰：“若乃以制府吓我耶！向令吾惴惴制府者，吾安得至此？且天下事不可知，往者张公尝与噶礼讼矣，部使者按事至再，无直张公者。赖天子明圣，张公抚吴自如，而噶礼卒抵罪。今张公虽就逮，万一上复有后命如异时事，若等何面目复见张公？”言已，索笔大书其爵里姓名，付门者达张公所，曰：“可达，达之；不可，则以此纸上制府言状，惟制府死生。”当是时，日渐西夕，而豫原语侵制府益急，门者缩颈。既已无可奈何，则入白守者，而守者亦颇闻余语色动，为言于张公。张公命之入，豫原乃入，相劳苦如平生欢，良久乃去。越数日，部使者之祠报毁矣。初，部使者视学江左有声，吴中人士为祠于江阴，歌舞之。当张公之与噶礼交讼也，部使者按事至吴，吴中自士大夫下，遮马首以千万数，愿无夺我张公。而部使者颇不直张公，吴中人固怒甚。及是役也，部使者与制府劾张公欺谩不雠，罪且至殊死，吴中人咸涕泣不知所为，而会豫原自京口来，具言张公就逮良苦，则益汹汹然，顾无所发怒。豫原遂言曰：“狄梁公之有祠魏州也，其子景晖弗类，魏州人毁之，不复祠。今日之事，得复有香火情耶？”于是众数千人奔部使者祠下，争撤屋瓦投之，以臣牛东西曳，榱栋尽折，或焚烧其余，呼声动天，埃起涨数十里。明日，制府闻状，大骇，阴使人廉问主名，疏以去，然竟无如何也。当是时，豫原几不免，亦以此名闻江淮间。豫原名希闵，着有《广事类赋》等书行世。其人敛退就懦，粥粥若无能者，而遇公正发愤乃若此，上卒不用部使者议，而驿召张公，命以白衣领仓场职（见方如《集虚斋古文》）。
　　曲园居士曰：所云部使者，乃张文端公鹏翮也，曾以兵部侍郎视江苏学政。文端亦一代名臣，而此事不能无遗议云。
　　○郑先生回光续卦
　　武进宿儒郑先生环，干、嘉之际以经学名宇内，躬行峻节，志在经世。自以学成不得用，常与当路言民间疾苦，于兵政海防屯田尤详切。人或倦且厌，先生嚣嚣不已，盖冀其偶一听用也。嘉庆十一年，卒甘泉训导官署。客或往唁，见先生朝衣冠端坐，持笔疾书，客大惊，问先至者，则曰：“先生以丑初疾革，浴毕敛以公服，天始曙，忽起索纸笔曰：‘吾注《易》有四卦未卒业，是以回光续成之。’”客坐候至酉，先生始掷笔长叹而瞑，急舁上床，身已僵冷，而卦注毕矣。见包世臣慎伯《艺舟双楫》，慎伯即往唁之客之一也。按兹事奇诞骇闻，为讲学家所弗道，然慎伯非妄言者，且细思其故，儒者读书一生，时时以济人利物为志，当耄期进德，欲净理纯，其耿耿不昧之精灵，收摄片时，原可去来自主。此仍圣贤临深履薄之功，非二氏羽化、涅之幻也。
　　○张船山身后事
　　船山太守自莱州引疾，客游吴中，未及三载，以甲戌三月卒于虎丘山塘寓馆，即所谓“乐天天随邻屋”者。说者谓其《过常州舣舟亭》句云：“回首大峨天万里，此中曾有未归人。”皆诗谶也。逾年，其家人扶柩旋里，后有自都门来者，言船山故人某公，梦其索助资斧还蜀。余初未信其说，后见吴山尊学士手书“题《船山诗集》即寄鲍树堂太仆”之作，落句云：“身后更传元伯梦，石交肯让古人完。”自汪君卒后，见梦于树堂，树堂命子以千金归君榇，始知实有是事。太仆真不愧通幽范巨卿矣。学士别有句题《船山集》云：“盛名未弭无年憾，生气恒如现在看。”自注“上用王语，下用庾道季语。”王椒翁曰：“此确是挽船山诗。”（按二语见《世说新语》。道季名，庾亮子也）。
　　○张芑堂南瓜作贽
　　印印川言，海盐张芑堂征君燕昌，少年曾受业于丁敬身先生。初及门时，囊负南瓜二枚为贽，各重十余斤。丁先生欣然受之，为烹瓜具饭焉。浙中至今传为美谈。
　　○姚镜堂清贫
　　归安姚镜堂兵部学爽，学问赡博，品尤高卓。官京师数十年，寓破庙中，不携眷属，趋公之暇以文酒自娱，朝贵罕识其面。曾典贵州乡试，门下士馈贽金者力却之，惟赠酒则受。因是贫特甚，出不乘车，随一僮持衣囊而已。所服皮衣冠，毛堕半，见其享，每彳亍道中，郡儿争指笑之，兵部夷然自若也。尝赋《梅子》诗云：“臭味偏于吾辈近，风怀莫遣女郎知。”一时推为绝唱。其它佳句如《谢人送菜》云：“但使斯民无此色，愿教我辈味其根。”《送闵贡甫之扬州》云：“养志未须嫌禄薄，读书大好是官闲。”皆清妍绝俗。
　　○黄莘田笃师生谊
　　福州黄莘田任，诗才淹雅，为八闽巨手。宰四会，以耽砚劾归。许谨斋壬午典试所得士，师弟谊笃，往来淮南十数年，与乡先生皆相契。乾隆丙戌，紫坪游闽中，莘田年逾八十矣，谈及师门后嗣凋零，园林荒落，太息失声，老泪盈把。因述生平知遇及当日门廷宾客之盛，紫坪即席赠以诗云：“给谏声华一代才，珊瑚网向八闽开。千秋盛业传衣在，不负当年玉尺来。珠湖一曲水云偏，四十年前泊画船。燕子归飞门巷改，伤心莫问旧平泉。秋满寒原宿草繁，故家文献几人存。谁知瘴岭千重外，白发门生话旧恩。”莘田读之凄咽，为之罢酒。莘田礼闱下第，垂翅南归，资脯告匮，附舟至淮，为同舟子所窘。时许方远宦，不得已走谒吴中允西李。时吴与黄未识面也。中允一见云：“君即赋某诗黄莘田耶？念中言子久矣。”商之夫人，举钗环尽付质库，得百金，为偿舟中逋。居久之，资送归闽，亦莘田为紫坪言。
　　○邵学祉之清苦
　　鄞县邵学祉先生基，为康、雍、干三朝近臣，久以卿贰参匦司，先后侍直两书房，出抚江苏。方贵盛时，妻不衣帛，旁无姬侍；客至，鱼菽萧然，人多议其矫。及公卒，谕祭使者至门，隘巷不容肩舆，则步以入；矮屋不足以容广筵，则毕事于檐溜之下。中外知交，始叹公贞操不可及。公子检讨铎，早卒；孙洪，官至礼部侍郎，克绳祖诰，清恐人知。
　　○陶紫笥之志节
　　陶紫笥进士元淳，昆山、常熟两尚书之乡里也。年少入都，能文章，尚志节，季野、百诗皆忘年交之。昆山领史局，季野为之任考索，而颇委紫笥以文。已而为忌者所排，与昆山绝。紫笥甫通籍，一日在翁邸，翁之子，妄人也，辱何义门于众中。紫笥愤甚，请翁出，以正谊责之。翁护其子，甚不直紫笥。紫笥长揖出，且谓之曰：“明公之力，不过使陶生不为翰林，请从此辞。”已而果不与馆选。出令粤之昌化，有惠政。呜呼！紫笥设当时稍依违其间，骥尾青云，宜可旦夕致通显。然而冰山一颓，西江莫濯，安得复与万、阎诸老宿追逐于文苑、儒林二传中哉！
　　○朱高安之学行
　　朱高安少好学，用志不纷。塾师尝会饮，公不与，读书不辍。师命爨夫遗以酒肉，置座间，若无睹也。每见古大儒名臣循吏之行，辄笔记之。读公年谱，此乃公年十八读书龙城寺事也。公以康熙三十二年癸酉领江西解，长洲宋太史大业拔之落卷中，评语嘉赏极至，末云：“旷世逸才，伯祥大士之后一人而已。”拔冠多士，以为振靡起衰之式。宋为大学士文恪公子，揭晓相见，叹曰：“河目海口，昔惟先公，今见吾子”，是太史又不仅文章巨眼矣。高安抚浙，崇俭奖廉，谕民嫁娶之节，里党宾蜡燕会，止五簋，俱有常品，浙人呼为朱公席。道见一妇人盛妆，问其夫，卖菜者，命入署，至厨下，问谁为夫人。时夫人与女奴杂作，妇人莫之辨。公指示之曰：“此炊者，夫人也。”命留侍夫人午饭，馔惟疏菜。食毕，命之出。自是浙俗一变。（按童通副师槐《过庭笔记》载：高安抚浙，见署前屠户妻，艳饰倚门，召入署，至厅屏后，指一织妇曰：“此我之一品夫人，试观被服何如、所作何事？汝夫杀生命养家，骄侈乃尔，不速改当杖惩。”于是闻者悚然，益相勉以勤俭，盖同一事而传闻互异也。又按袁随园亦记此事，隐其名，而大肆讪诋。随园亦通品，其非笑正人、得罪名教，不知是何肺肝？）
　　○江慎修之术数
　　江慎修，安徽歙县人，好穷经，尤精卜筮之学。着《周易释义》十六卷行世，其析理颇精，创三十六宫之说，谓易中干、坤、坎、离、大过、小过、中孚、颐八卦，皆无反正，余可反正者五十六卦，其实只二十八卦，合之成三十六数，其说甚新。又谓河图顺生，洛书逆克，按之皆确有见。馆同里某富家三年，兀坐一编，喜愠不形于色，一起居曰定数、一饮食曰定数，富家厌之，辞焉，慎修欣然去。明年重九日，富家集客为茱萸会，慎修适过，主人邀入席。慎修尽三爵、食二馒首，遂起辞。富家挽留，慎修曰：“定数也。”引富人至书室厨后，见有径寸贴，书云：“三年宾主欢，一日遽分手，尚有未了缘，明年九月九，邀我赏茱萸，酌我三杯酒，数定且归休，只啖两馒首。”众大讶。慎修平生不妄交，惟与同村程翁善。程亦精奇门者，一日同醉归，程曰：“月色大佳，盍乘兴入城乎？”慎修曰：“夜二鼓矣，入城且十里，倘不及返，奈何？”程指道旁石曰：“此石今夜亦至城，何云不及也？”慎修笑曰：“诚然，但此石明日始返耳。”旁观异二人言，坐石旁验之，俄有担酒者以担后轻，载石去，明午果载回，弃旧处，于是村中咸仙慎修矣。村有戴正者，负异才，过目不忘，闻慎修名，担簦往学。慎修适他出，戴径入室，据案翻阅，三日尽读所藏书。慎修归，戴师事唯谨，慎修问读此间书未，戴言尽熟矣。慎修曰：“能用否？”戴曰：“未也。”异日偕戴游陇上，见黄牛与黑牛触，慎修问戴曰：“牛孰胜？”戴曰：“黄土也，黑水也，土克水，黄当胜。”慎修曰：“不然。今于令为孟冬、于日为壬子，水旺，土斯废矣，此理不可拘于一定，而学所以贵于化也。”已而黑者果胜，戴大悟，学业日进，名遂与慎修埒。雍正初，大吏荐慎修于朝，上召见，慎修战栗不能对，乃荐戴。戴口如泉涌，剀切详明，上大悦，问：“卿与师孰优？”对曰：“臣劣于师。”上曰：“师优不对，何也？”对曰：“师年耄，患重听，若所学固胜臣万万也。”上嘉其让，赐翰林。同治中，曾文正公搜遗书，得慎修《周易释义》，为梓之，行于世。
　　○西台笃行
　　李伯熙名化龙，自号木洲居士。生时跏趺从母胎出。幼常夜见光明无际，有大士于光中现，提命伯熙甚殷，顷之乃失，自是可以不燃灯烛，能昏坐读书。其家在波罗南海神庙之西，名曰西台，年十三偕诸小儿往来庙前，题二绝句，人争传颂，遂俨然有诗名矣。后以明经入成均，归教子于家塾，分人禽二门，稍不率则令之从禽门出入。至人家，多命子执雨盖随侍，或其子不在，遇雨假盖与屐，晴辄委弃途间，不琐琐以小信为意。日以一驴负薪而炊，家人父子相与折葵煨芋食，虽耕夫渔父即留共餐，执手语，终日无倦容。偶以苦吟，行入一少妇家，思不属，遽入其帏卧，鼾声如雷，少妇为具Η以待，比其夫及翁媪还，伯熙尚抚枕推敲，成篇乃起，索笔题之，相笑语，各无嫌猜也。朋友有过，则直言切谏，见通家故人子弟，则坐而诏之，不肖者诲之，相与流涕，甚至杖挞交下，无不跪而受命。晚年卧病西台，有刘生者，见其盛衣冠入学宫，问之笑语如常，而伯熙已于此日逝矣。其笃行遗风，至今不衰，过西台者，哦其壁间诗，如见木洲先生焉。
　　○高先生轶事
　　高螺舟先生鉴，杭人也，彭雪琴侍郎乃其门下士，为言其轶事云：“道光间，先生奉命封琉球国王。礼成，散步于馆外，见一屋中有棺焉，前和有题识曰‘天朝参将某公之柩’，异而询之，则乾隆间护送封王之使，至彼国而以病死者也。问何不归，曰：‘海船忌载柩。’先生曰：‘是俗忌耳，何足虑。吾当归之。’谋于副使，副使不可，先生曰：‘吾两人犹彼也，万一死海外，亦无归乎？请以吾舟载之，虽沉溺无悔。’而一舟之人亦皆执不可。先生怒曰：‘此吾舟也，吾为政！’卒载之行。未一日，风浪大作，舟中人咸归咎，崩角于先生之前者数十人，请弃柩，先生不可，而风益暴，求者益众。其势汹汹，殆不可止。先生叹曰：‘彼在外国，固幸无恙；吾载之归，反弃之海。吾何以对死者乎？汝曹可为设祭，吾祝告死者以不得已之意。’众闻之踊跃从事。数人舁柩至船头，又数人为陈设祭品，又数人告具于先生。先生衣冠而出，登木而坐，谓众曰：‘速投之海。’众愕然，请先生下，先生曰：‘吾不下矣，吾与俱投于海耳。’众大惊，争前挽先生，先生叱曰：‘何敢然！吾意决矣。吾以一柩故，累尔众人，不投之海无以对生者。然吾不与同投于海，又何以对死者？吾意决矣。’众人环顾，罔措手足。正相持间，风浪亦息，先生笑曰：‘舟平如常，汝曹何纷纭乃尔？姑徐之，风作，再议可也。’于是仍舁柩下。而自此风恬波静，安抵粤东。参将故粤人，访其家而归之。”仁者必有勇，先生之谓欤，而忠信之可以涉波涛，益信矣。先生曾视学广东，时海警初起，先生屡上封事，且劾粤督甚切，俄授先生衡州府知府。侍郎其部人也，方应童子试，先生见而才之，招至署中，教以读书作文之法，衡阳一县应童试者千余人，入学颇不易，侍郎是岁县试，正场及初二复，不出前三名，咸拟正案第一，侍郎亦自谓然。及终复之日黎明，麋集县前，忽府吏持柬来请县令，令乘轿去，未久即反，点名给卷如常，至正案发，乃第三。越数日，召而语之曰：“以文论，汝宜第一矣，亦知不得之故乎？”谢不知。曰：“府尊意也。终复之日来召我，即为此。府尊曰：‘彭某他日名位未可量。一衿之得失迟早皆可不计，今岁在吾署读书，若县试第一人必谓明府推屋乌之爱耳，是其终身之玷矣。’”是岁侍郎竟不入学。后数年，始隶诸生之籍。侍郎以此感先生知遇益甚。余谓先生与侍郎皆有古人风也，因并记之。
　　○段金坛之行谊
　　金坛段若膺大令，七十丧亲，如孺子哀，八十祭先，未尝不哭泣。八十时读书，未尝不危坐，坐卧有尺寸，未尝失之。见其外孙龚自珍定庵续集。可见士大夫非至性天植、操行不瑕者，必不能壹志殚精，成千古绝业也。
　　○石韫玉之卫道
　　吴门石琢堂殿撰韫玉，以文章伏一世，其律身清谨，实不愧道学中人。未达时，见淫词小说一切得罪名教之书，辄拉杂摧烧之，家置一纸库，名曰孽海，收毁几万卷。一日阅《四朝闻见录》，中有劾朱文公疏，诬诋极丑秽，忽拍案大怒，亟脱妇臂上金跳脱，质钱五十千，遍搜东南坊肆，得三百四十余部，尽付诸一炬，可谓严于卫道矣。是年南闱发解，庚戌魁多士。夫因果之说，儒者不道，然以一穷诸生，毅然以辟邪说、扶名教自任，其胸襟气节，岂复第二流人物所有。
　　○吴和甫之清贫
　　泰兴吴和甫少宰存义，直南书房时，文宗偶临幸，见其貂褂黯敝，笑询之，叩首对曰：“臣自授编修至今，已二十年矣。”上太息，次日即蒙黑貂之赐。后少宰督滇学还，奉命兼署顺天府丞，召对时，谕之曰：“朕闻顺天府丞，每逢考试，卖卷可得千金，聊偿汝在滇之清苦。”少宰视学吾浙，每述及先皇厚恩，未尝不潸然泪下也。
　　○孙洪之气节
　　阳湖孙渊如先生星衍、洪稚存先生亮吉，角订交，并负才望，世称“孙洪”。乾隆丁未、庚戌两科，皆以一甲进士授编修（孙丁未科第二，洪庚戌科第二）。孙散馆，厉志赋用《史记》“［C155］々如畏”语。和┞指为别字，抑置二等。盖和方当国，朝官多趋走其门，先生独不往来，和衔之，故有是举。顾旧例鼎甲散部，可奏请留馆，即改官亦可得员外郎。时和掌院事，欲先生面谒，先生卒不往，毅然曰：“天子命，何定不可为？某男子不受人惠也。”卒以主事分刑部，出为兖沂曹济道，权臬事，告归。洪留馆，后一视黔学，以言事谪戍伊犁，逾年特诏放还。夫际干、嘉全盛之时，卓卓如两先生者，幸捷巍科，犹不能久于馆职，岂天上玉堂果不许文人厕足与？然而两先生文章经术，衣被士林，其出而服官，一则力避权门，一则昌言主德，清操亮节，体用兼赅。彼拾许、郑唾余，窃班、杨貌似，通儒自命，气节靡然者，岂能望其肩背哉！
　　○吴［B16G］次之节义
　　吴［B16G］次慷慨义烈，敦尚友谊。长沙赵洞门总宪当柄用时，车马辐辏，及罢归，出国门，送者三数人，［B16G］次与焉。其召还也，宾客复集，［B16G］次独落落然，踪迹疏阔。合肥龚芝麓尚书，提倡风雅，门生故吏遍九州岛，殁于客邸，两孙孤露，无过存者，［B16g］次则哀而振之，抚其幼者如子，而字以爱女，至于成立，使名家子孙无西华葛帔之叹。风义如是，文章余技已。章检讨行谊亦纯粹，见省府志本传。
　　○吴书呆
　　吴江吴ぇ堂先生名燮，乾隆丙辰，尝举博学鸿词科，不遇，浮沉诸生中。年七十余，无家室，宿食紫阳书院，后辈轻薄，肠肥脑满，视ぇ堂如怪物，无与言者。一日书院课期，苏州太守孔公名传可，点名及ぇ堂，ぇ堂趋而前，与太守执手问好，太守怒曰：“汝一老诸生，太无礼节，敢与我抗礼耶！”ぇ堂遂挺立谩骂曰：“汝父与我同举鸿博科，汝尚在子侄行，岂有孔门子孙而轻视长者乎？”太守大骇，询之他人，知其实，谢罪。人称为“吴书呆”。
　　○何义门请削门生籍
　　常熟翁铁庵司寇，受要人旨，劾汤文正而据其位，何义门请削门生籍，屡见前人纪载，唯《履园丛话》称：“即墨郭公令吴江时，前抚余国柱方掌纶扉，征贿巨万，不与，嗾人劾奏，虞山司寇从而和之。长洲贡生何焯在京考选，为司寇门生，遂登翁之门嚷骂不已，索还门生帖，否则改称，不认为师。义门由是知名。”与他说稍异，未知孰是。
　　○钱月江学士
　　国初十郡大社，以宋既庭、尤西堂诸君执牛耳，华亭钱学士金甫与焉。金甫字月江，人颇伉爽，会行觞于千人石，有中翰邵君延龄，猝然问月江曰：“松有钱芳标，岂君族耶？”月江对曰：“无服族叔。”邵君即曰：“此乃非人，前欲补我缺。再三挽我许金五百，我昨往索，转令阍人饰词拒我。”盖国初铨政，尚沿明例，科中需次，若今之候廪截缺，可上下其手也。因大诟。月江时亦被酒，攘臂而起曰：“不知我叔而詈之，是詈叔也，已不可；知我叔而詈之，即詈我也，乌乎可！”势将用武，幸十郡士交为之解，乃罢去。未几有鸿词之举，月江被征，而举主则殊未谋面，促迫就道。至都，进谒，修师生礼，谛视其人，似曾相识，握手问曰：“君知仆相攀之意乎？”对曰：“必有行卷流传，谬尘青目。”曰：“非也。”曰：“然则知交扬诩乎？”曰：“亦非也，君之得举，以老拳得之，仆即千人石上作鸡肋者。《国策》云：‘昔为人妻，则不欲其詈我也；今为我妻，则欲其詈人也。’君为族叔，几不反兵，兹幸结衣簪缘，庶友朋之詈仆者寡耳。”时征车未齐，许以庠生人北闱，举秋试，明年南宫复第殿试二甲，选庶常，宏词榜发，复列上卷，免其散馆，即授编修。居官不改儒素，足不登要人之堂，与竹最莫逆，朱归后亦引退。有老友刘君最狎，刘君业医，月江病，药之，竟卒。刘君大恨，录其方，置书中，以志戒，不复为人治病。后妻方妊，梦月江来而生，因名曰“梦金”，字曰“甫来”，与月江生平性情言语无一不肖。月江素工弈，梦金四五岁时立足榻上，观父与客弈，指点胜负，不爽圭撮，品入第二。后父病，仓卒间叩父何方可服，指书中方遂用之，既服，乃大惊曰：“孽矣！此即月江所误也。”翌日而殁。窃叹密友关切，而粗工自用，即以卤莽报之。好谈歧黄者，尚慎旃哉。
　　○潘德舆之气节
　　山阳潘解元德舆，所著《养一斋诗文集》与李申耆集同名，其学行亦原本经术，负时令望。阮文达公及朱庄恪公桂桢、周文忠公天爵督漕运时，皆愿与纳交。文忠至，欲微服往郊外相访，潘以义无所居，徒骇流俗，力辞。文忠喟然有望尘之叹。世两贤之。
　　○阎正衡之苦学
　　石门阎正衡，字季蓉，少喜读书，所居僻陋，书不可得，从友人假得《文选》并注，读之数月，皆能记。同里某翁家有《史记》，请借不许，请就其家读之又不许。翁所居少薪，正衡家有山场，请日馈肩薪，乃许之。正衡朝食荷薪携笔札往读之，且读且写，数月乃毕。后补诸生，应省试，益鬻产购书数千卷，日夜读之，其学益充。苦下县寡陋，复游学长沙，与黄文琛、龙汝霖、朱克敬相师友，好事者闻其名而访之，皆谢不见。学政顾云臣，将以优行贡，巡抚某以是科多乞巡抚恩，正衡独不知乞恩，持不与。学政以博通古今，孤介绝俗，特疏荐之，旨授训导。正衡喜抄书，九经、三史、老、庄、管、荀、韩非、墨子、韩文、杜诗莫不手抄。为文章峭劲雄悍，略如半山老泉，然不多作。尝曰：“文以达理，理不足则气不充，修辞何为？吾学未至，十年内方当读书，四十后乃谋著作耳。”谢绝声华，专精绍述，后来学者，仅见斯人。王运以为船山之畴，朱克敬尤推重之，尝赠诗曰：“气蟠湖曲，开荒毓俊英。经心穷汉宋，文笔扫元明。旷代闻知业，空山独往情。常同一，何暇论时名。”
　　○金海住之诚朴
　　金海住尚书，中壬戌状元，值上书房，质庄亲王为其弟子。公善时文应制诗，王善学之，卒以名世。公性直鲠，遇诸皇子有嬉笑者，即面折之；体肥伟，夏日裸体园中，初无忌惮。时禁庭词臣，皆有所贡献，公遇万寿节，贡莱石菊花一枚，号曰东篱。寿友同事者诮其陋，公曰：“天子富有四海，何所不备？奚赖吾辈措大所贡献。其所收纳者，联君臣之情故尔。此物吾所珍惜，故贡诸丹陛，亦野人献芹意耳。”人皆服其诚朴。
　　○高愈之清窭
　　明季讲学诸家，入国朝后，东林高、顾两家子弟，颇能不陨其家学。攀龙从孙愈，世仍廉白，守静不苟，晚岁清窭至极，啜粥七日矣，方挈其子临城瞩眺，不改其乐。尝曰：“士求自立，当自不忘沟壑始。”人有仇忿，至愈前，辄自愧曰：“是可令紫超见乎？”乡人以道学相诋其，至于愈，佥谓此醇备长者也。同县顾栋高，事愈谈经，诲诱不倦，栋高每叹曰：“便便之腹真五经笥，但不为孝先之假卧耳。”仪封尚书抚吴，尝请主东林会讲，愈以疾辞。
　　○刘端临之学行
　　宝应刘端临先生台拱，学宗康成，行仪紫阳。举乡试后，两上公车，不复出。为丹阳训导，课士之暇，闭门着书。事继母至孝，常家信来，辄目先觉。一夕，忽心动，遣急归视，母果病且剧，亟营医药以进。母爱之曰：“如吾子不过所生耶。”连遭二亲丧，哀毁过情，蔬菲四年，人以为难。
　　○湘阴张力臣
　　湘阴张力臣名自牧，喜读书，日尽四万字。少从其父受毛诗、春秋、左氏传，既长，尤务博览，九流百家之书无不读。喜通宾客，老儒、悍将、文士、浮屠、老庄之流，弹琴、击筑、剑客、医师以至达官、富商，无不延接，宴饮酬答无虚日。夜二鼓乃读书，晨起略能背诵。尝有游士呈诗数卷，次日复往，阍人难之。游士怒，叫骂索诗，自牧急出留坐，因诵所呈诗，某章有心得、某章学古太似、某章率意宜删，竟卷不遗一字。因赠以金，使归勤学，游士惊谢而去。
　　●气节类
　　○朱文正
　　朱文正公讳，大兴人，年八岁即操觚为文，文体倔聱苍古，与兄竹君学士筠齐名。年十九登进士，为乾隆戊辰科。时大雨连绵三日，盖即为公霖雨兆也。纯皇帝深重其品，刘文正公复荐于朝曰：“北直之士，多椎鲁少文，而、筠兄弟与纪昀、翁文纲等，皆学问渊博，实应昌期而生者。”上曰：“纪、翁文士，未足与数，朱不惟文好，品亦端方。”数年，外擢山西布政使。时抚军为黄检，文襄公之孙也，少年纨绔，贪黩骄奢，公时匡正之。黄以公为腐儒不足与谈，因劾公为迂滞，纯皇帝优容之，改公以学士，入直上书房。时为甲午春季，盖已为豫教今上计，公欣然就职，日导上以今古嘉猷。侍讲幄十年余，无一时趋之语，今上甚重之。后以孙文靖公荐，纯皇帝曰：“联故知朱通晓吏治事。”遂授安徽巡抚。公以清介持躬，自俸廉外毫不沾取。余业师吴修圃，为公所取士，尝谒见公，时夏日酷热，公饲吴以瓜，亦必计价付县隶，其不苟也如此。公经学纯粹，爱惜人才，所保荐如荆道干、王秉韬等，其后皆为名臣。掌己未、乙丑二春闱，所取张惠言、鲍桂星、陈超曾、汤金钊、孙原湘、孙尔准、谢崧等，皆一时知名士。尝于闱中子夜，搜得吴山尊卷，再三咏读，大呼曰：“山尊在此！”因披衣叩阮中丞元扉，命其秉烛批点，曰：“其佳处在某处，老夫眼方倦，不能执笔，君可代为之书，此吴山尊文也。”榜发果然，其赏鉴也若此。故其薨日，上甚震悼，亲临奠，世共惜之，以为刘文正后一人而已。然性纯厚，易为人欺诈。贪吏某知公嗜好，故为衣服蓝缕状以谒公，竟日皆谈安贫之论，公深信之。其人以罪遣戍，及赦归，公掌铨日，力为超雪，欲复其官。彭文勤公元瑞言其贪状，公艴然曰：“若其人者，可谓忠于朝、友于家，为今世之闵颜，安可辱之以贪名也。”又取文尚引据经典，士多为盗袭獭祭之学，文风为之一变。素嗜许氏《说文》，所著诗文皆用古法书之，使人不复辨识。晚年酷嗜仙佛，尝持斋茹素，学导引长生之术，以致疽发于背。时对空设位，谈笑酬倡，作诡诞不经之语，有李邺侯之风。余尝与共宿郊坛，时鲍双五病剧，余向公惋惜，公岸然曰：“彼禄命方长，安得骤死？”若实有先知者，然双五果病愈，致位通显，则公之仙伎，亦未易窥测也。
　　○孙文定
　　孙文定公嘉淦，字懿斋，太原县人。公父以侠闻，杀人，公年十七，与其兄日行三百里，出奇计脱父于狱。中康熙癸巳进士。雍正元年，公以检讨上封事三，曰：“亲骨肉，停捐纳，罢西兵。”宪皇帝壮之，立召对，授国子监司业，累迁吏部侍郎，仍兼祭酒事。荐教习某，宪皇帝不用，公争益坚，上掷笔与之曰：“汝书保状来！”公持笔欲下，大学士某呵之曰：“汝敢动上笔耶！”公方悟，捧笔叩头。上大怒，反缚置狱，拟斩。已而谓大学士曰：“孙嘉淦大戆，然不爱钱，可银库行走。”公出狱，不抵家。迳趋库所。果毅亲王疑公故大臣，黜必慊于怀，不屑会计事，又闻蜚言，谓公沽名，收银有缩无盈，乃出不意，突至库视公。公方持衡伛偻称量，与吏卒杂坐，劳劳均共，问所收银有不足乎，公曰：“某所收别置一所，请覆之。”王辜榷良久，无丝毫盈绌，如衡而止。王大奇之，即为转奏。
　　○方灵皋
　　方灵皋先生受世宗知，以罪累而致卿贰。性刚戆，遇事辄争。尝与履恭王同判礼部事，王有所过当，公辄怒拂袖而争。王曰：“秃老子敢若尔！”公曰：“王言如马勃味。”王大怒，入奏，上两罢之。公往谒查相国，其仆恃相公势不时禀，公大怒曰：“狗子敢尔！”以杖叩其头，血涔涔下，其仆狂走告相公，相公迎见，公云：“君为天子辅臣，理宜谦冲恭敬，款待下僚，岂可纵豪仆以忤天子卿贰？公误多矣。”卒怫然去，查长揖谢之，乃已。后复至查邸，其仆望之走曰：“舞杖老翁又来矣。”其惮公若此。公立朝甫一载，政事多有匡裨，尝密荐来相公保、魏尚书廷珍、方敏悫公观承、顾河帅琮、方中丞世俊于朝，后皆卒为名臣，而世人皆以文士待公，初不知其直鲠，故表出之。
　　○方侍郎勉李文贞
　　李文贞公光地，以直抚入相，桐城方侍郎苞叩之曰：“自入国朝，以科目跻兹位者凡几？”公曰：“屈指得五十余人。”侍郎曰：“甫六十年而已得五十余人，则不足重也明矣。望公更求其可重者。”以文贞名儒名相，媲迹皋夔，侍郎犹勉之如此，后之人傥经纶理学，不逮文贞万万者，复以谀言日至，谠论无闻，或纯任权术，或曲谨小廉，依恃宽大，自命贤相，恐鼎折覆饣束之讥，不待终日矣。可不危与！
　　○甘庄恪
　　甘庄恪汝来，吴江人，少任涞水令，有德政。时有御前侍卫某往放御鹰，蹂躏田苗，公即命锁至庭，大杖数十。大吏闻之惊曰：“某令疯耶！”因共劾之。圣祖笑曰：“不畏强梁，真民父母也。”因擢其官，后迁至吏部尚书。乾隆初，纯皇坚意复三年丧，诸臣莫详其制，公时任礼部，依据经注，参定大礼，繁俭常理，后皆遵之。后暴薨于署，同事者为相公讷亲，因亲送其丧归。讷先入，见老妪缝纫于庭，讷误以为奴婢，因呼曰：“传语夫人，相公暴薨于署矣。”妇愕然曰：“汝为谁？”讷备告其故，老妇汪然大泣，始知即夫人也。讷因问有余赀否，夫人曰：“有。”启囊出银八金，曰：“此志书馆月课俸也。俸本十六金，相公俭，计日以用，此所余半月费也。”讷因感泣，代以衣衾殓之。归奏于上，上亦感动，命内务府代理其丧，入贤良祠。
　　○施青天
　　施漕帅世纶，有权术，任京兆尹时，金吾帅公和诺以宠幸冠一时，轿前常拥八驺。施遇诸途，乃拱立道旁，长揖以俟之。惊骇下轿问之，施忽厉声曰：“国制，非王公不设驺马。吾以为诸王至此，拱立以俟，孰意其为汝也！”欲立劾之，讫谢之乃已。同时于襄勤公成龙，二公皆名盛一时，俗呼曰“施青天”云。
　　○陆清献值丁祭
　　陆清献公稼书作宰时，值丁祭，先期斋戒，恪遵礼经，躬自洒扫庙廷，洗涤祭器，品物丰洁，俎豆维新，升降献酢，必诚必敬，忽香烟凝结不散，篆成“使仲由来享”五字，真不爽哉！
　　○陈鹏年
　　沧州陈公鹏年，康熙辛未进士，以大学士张鹏翮荐，出知江宁府。四十二年，圣祖南巡，总督阿山借供帐名，欲加赋税，公力争曰：“官可罢，赋不可增！”阿衔之。公尝逐群娼，建亭其上，月朔宣读圣谕，阿乃劾公大不敬，以此落职，下之狱，绝其食。狱卒怜之，私哺以饼饵。为守者李丞侦知，杖卒四十。曰：“与一勺水如之。”公自问命绝矣。适浙抚赵公申乔过之，叱狱官，得以生。圣祖赦其罪，命入武英殿修书，寻起知苏州府，《重游虎丘》诗云：“雪艇松龛阅岁时，廿年踪迹鸟鱼知。春风再扫生公石，落照仍衔短簿祠。雨后万松全Ш匝，云中双塔半迷离。夕佳亭上凭栏处，红叶空山绕梦思。尘鞅公余半晌闲，青鞋布袜也看山。离宫露出云霄上，法驾春留紫翠间。代谢已怜金气尽，再来偏笑石头顽。栋花风后游人歇，一任鸥盟数往还。”时总督噶礼以为诽谤，句句旁注而劾奏之，摘印下狱中。圣祖诏曰：“诗人讽咏，各有寄托，岂可有意罗织以入人。”命复其官，寻擢霸昌道，旋升江宁布政使。
　　○庄侍郎之廉鲠
　　武进庄侍郎存与，性廉鲠。典浙江试，巡抚馈以金，不受；遗以二品冠，受之。及途，从者以告曰：“冠顶真珊瑚也。直千金。”公怒曰：“何不蚤白！”驰使千余里返之。为讲官日，上御文华殿，同官者将俟上起，讲仪毕矣，公忽奏讲章有舛误，臣意不谓尔也，奉书进讲，琅琅尽其旨，同官大惊，上为少留颔之。
　　○管侍御之抗直
　　武进管侍御世铭，在台垣负抗直声。一日与友人酒坐，时和┞以伯爵官大学士，众誉伯揆无虚日，侍御被酒大言曰：“诸君奚为者？吾方有封事。”众皆骇愕，是夕侍御归邸舍，遽卒。见姚椿所作《管侍御唐诗选书后》，姚闻之洪稚存太史子符孙，符孙得诸太史，太史与侍御同里友善，其言当不谬（按：姚文又云：钱通副沣以劾和┞，奉上命稽察军机处，为权幸所困，衣食不豫，寒悴以死，世皆疑其被毒，惜翁独明其不然。惜翁指姬传先生也）。
　　○烧车御史
　　和┞柄国时，其家奴多乘高车，横行都市，无所惮。湘乡谢侍郎振定，方巡城遇焉，ㄏ而鞭之，火其车于衢，世称烧车御史。后二十余年，侍御子兴，以固始县令膺卓荐召见，上从容问曰：“汝即烧车御史之子乎？”不数月，特旨擢成都知府。
　　○王渔洋之风骨
　　渔洋先生以诗鸣海内，而风骨亦自不可及。内大臣明珠之称寿也，昆山徐司寇以金笺立幅请于先生，欲得一诗侑觞。时先生未大显贵，怫然曰：“曲笔以媚权贵，君子不为也。”遂力辞之。先生殁后，门人私谥为文介，洵不愧云。见《柳南随笔》。康祺按，新城得谥出乾隆间特旨，自易名文简，而私谥无人复举矣。
　　○刘文正公之直
　　刘文正公，当乾隆中久居相位，颇为上所倚任。公性简傲，不蹈科名积习，立朝侃然有古大臣风。尝有世家子任楚抚者，岁暮馈以千金，公呼其仆入，正色告曰：“汝主以世谊通问候，其名甚正，然余承乏政府，尚不需此，汝可归告汝主，赠诸故旧之贫窭者可也。”有赀郎昏夜叩门，公拒不见，次早至政事堂，呼其人至，责曰：“昏夜叩门，贤者不为。汝有何禀告，可众前言之，虽老夫过失，亦可箴规也。”其人嗫嚅而退。薨时，上亲奠其宅，门闾湫隘，去舆盖然后入，上归告近臣曰：“如刘统勋，方不愧真宰相，汝等宜效法之。”
　　○盛司寇
　　盛司寇安，满洲人，以科第氵存至卿贰，颀然岳立，须眉苍然，以古大臣自命。戊辰春，孝贤纯皇后崩，时有周中丞学健、瑟制府尔臣等，以违制剃发伏诛。有锦州守金文淳者，禀命于府尹，然后剃发，事发，纯皇震怒，命立诛之。公叩首请曰：“金小臣罔识国制，且请命大僚然后剃发，情可矜恕，请上宽之。”上怒曰：“汝为金某游说耶？”公曰：“臣为司寇，尽职而已，并不识金某为若何人，如枉法干君，何以为天下平也。”上大怒，命侍卫反接公赴市曹，与金文淳同置于法。公佯然长笑，惟曰“臣负朝廷之恩”而已。后上悔悟，命近臣驰骑并金赦之，公施然叩谢如常。时市曹万目共睹，曰：“此真司寇也。”次日，上即命公入上书房，傅导诸皇子，曰：“盛安尚不畏朕，况诸皇子乎？真师保之妙选也。”
　　○伍弥泰
　　文端伯相伍弥泰，乾隆四十八年以吏部尚书协办大学士，明年七月，授东阁大学士，越二月，和┞亦以冢宰拜参知矣。世多以伍相为和┞外祖，以年辈论之似不甚符，或文端女为和┞继母耳。相传文端家有急需，公子辈贷二千金于┞，公闻之，语诸公子云：“既已向贷，退还不情。”命取田契价值相当者，署券偿归，┞力辞，使者三返，始勉受。┞之贪污，殆公所素嫉，故以之示意欤。
　　○李漱芳
　　李侍御漱芳，四川人。巡视中城，有傅文忠公家奴栾大，恃公之权势，招徕无赖辈肆行市衢间，无人敢过而问者。公慨然曰：“傅相以忠谨传家，故能奕祀而保大。其家奴游荡，非公所能知者，不可使其风日滋，反贻累于椒房，其攸关甚巨。”乃命捕大，审得实，立登白简。纯皇大悦，立遣戍栾大，傅公罚锾有差，而擢公为给事中，以旌其直焉。
　　○徐文穆
　　徐文穆相国本，予告归杭州，适里中社事正盛，昼夜相竞，立戏场数处，各以台上灯联求书，却之不可，乃大书曰：“防贼防奸防火烛；费钱费力费功夫。”复书一匾曰：“戏无益。”众喻其意遂止。是真士大夫居乡之轨范也。
　　○任葵尊
　　《池北偶谈》记同时御史，敢言惟荆元实、任葵尊二人。葵尊名宏嘉，钓台宗丞族兄也，钓台《清芬楼稿》称：康熙中，某御史噤不言，人诮为“チ解角”。自公入台垣，而言路始振，章数十上，咸有益国计民生。巡视北城，亲王诸府公侯第宅多在辖下，骄悍尤难治。公偶出，有锦衣骏马突其前，公叱呵之。众不敢曰：“此某王所嬖千金旦也。”公大怒，身逐之，隶走卒奔，抵王府，坐其门呼，必得旦乃已。王曰：“是申申者何也？即出，敢若何！”旦出，公叱缚之，予杖四十。王大恚，入奏，天子曰：“非凌汝，行者吾法，汝庇优，亏吾法。”王觳觫稽颡出。马三爷者，戚畹某弟，登城私，公执而鞭之。告其兄，兄面谢过，已而谋公。公廷发其奸，某矫辨，天子命掌其颊三十。又声九门提督罪，诏立斥罢。公尝慨然流涕曰：“宏嘉之得保首领，天子赐也。”盖信而后谏，其遇不可及云（又，渔洋诗：“翰林科道两衙门，齐脱貂裘猞猁狲。昨夜五更寒彻骨，满朝谁不怨葵尊。”此虽戏言，亦足见公风骨矣）。
　　○德格勒
　　德格勒，镶蓝旗人，康熙朝官侍讲。李安溪尝荐其学行，屡召见，论经义。德性骨鲠，不附权势。偶扈驾巡行，时相明珠见其将向用也，使人累千金为装，却不受。会天久不雨，圣祖命德格勒筮之，遇，曰：“泽上于天，将降矣，一阴居上，天屯其膏，决之即雨。”上愕然曰：“安有是？”以明珠对，明珠闻而大恚。二十六年冬，坐私删起居注，论死，遇赦，以谪藉终。按侍讲志节贞亮，芥视千金，因事效忠，志除奸憝，其敷陈经义，盖汉之刘更生，而非明之蓝道行，事虽不成，于荐主有光矣。爱贤如安溪，汲引于先，乃不能昭雪于后，岂亦畏明珠气焰，恐罹党祸，姑听怀忠抱悫之士老死穷荒与！
　　○海鹿门
　　海保字鹿门，裔出自襄阳孟氏，先世忠毅公乔芳，以从龙勋，隶旗籍，累代有显宦。君幼侍尊人，宦游三吴，容止玉立，风神恬定，读书过目辄了了。弱冠从李申耆先生兆洛游，极爱赏之。兼精骑射击刺，拳勇超跃诸艺。性喜任侠，负气好义，见不平事不惜以身殉之。姑苏玄妙观者，一郡游观之薮也，士女日集恒万人。无赖恶少，见游女少具姿首必环而尾之，甚至一人唱呵，万声应响，四方攒裹，将只身妇女迫困重围，恣意戏侮，手摩足弄，无所不至，既将巾履簪珥分劫携去，名曰打圈。在妇女之寡廉鲜耻者，不以为辱，反以为荣，以为必己之色貌过人方应斯选，且常夸述于人，自鸣得意；而少知自爱者，不幸遇此，亦不免羞愤欲绝。缘陋俗相沿既久，浸习成风，都人士视为惯常，恬不为怪，是以荐绅闺阁有事至观祈祷，必乘肩舆，从健仆左右护持之，非示夸也，实畏打圈耳。君少时尝同人救一雏女，得免打圈之辱，其事甚快，故为志之。先是女郎偕一童游观中，猝遇众无赖，窥其意不善，亟携童踉跄反走，无奈众麇集要遮，女东亦东，女西亦西，评头论足，肆口秽谑，涎视耽耽，不少宽纵，愈逼愈紧，丑态百出。女郎不堪其嬲，宛转娇羞，气急败坏，仓皇四顾。正无计得以幸脱，适君同人至此，目击其状，义气填膺，忿焰莫遏，慨然谓同人曰：“承平世宙，岂有人家弱息，而听强暴公然肆虐于光天化日之下！我辈不救护，谁救护者？诸君其谓之何？倘激于义愤，惠然御悔，抑暴扶良，仆不敏，愿助一臂。”同人笑曰：“君又选事也耶？人家儿女，何预卿事？”君白眼争曰：“谁家无儿女，奈何受狂且窘辱若此？诸君既忍心袖手，不肯向前，仆当独身任之。”言讫，攘臂跃入人丛，横身要截，厉声叱曰：“止，止！鼠子不得无礼！”众无赖正猖狂畅意，闻君言怒答曰：“吾侪逢场作剧，若何人，敢败乃公事？”彼此硬语牾，一人遽前以掌掴君面，君佝身疾出腋下，反掌搏其背，复以趾之颠；一人踵而前，又颠之，连踣四五人，余乃不敢继起，始纷纷鸟兽散，女郎之围以解。于时旁观如堵墙，初以君文弱卤莽，恐难撄众锋，今幸君胜，欢喜雷动，咸色喜耳语，窃谓“何处少年，重义气作此快举？”啧啧称道不置。同人从而虑之曰：“君但快心于一时，懋建义举，然群儿溃窜，怒形于色，必号召以图报复，倘众寡不敌，奈何？”君曰：“实逼处此，讵容中馁，惟今之计，为德不可不卒。请与诸君约，毋短气、毋贰心，当同卫送两小归，纵与若曹遇，共击无不利。”佥曰：“诺。”盖君所同来五人，皆好身手，中有陈叟者素号“万人敌”，年近七十，精神矍铄，犹能手格虎豹，余四人亦各矫捷有胆略。因询知两小固同怀姊弟，女郎年才及笄，含睇腼腆，意甚德君，告明居址。君领两人作前导，女郎姊弟居中，陈叟率两人殿后。行至饮马桥，众无赖果召集百数十人，执梃当路，决眦向君，欲得而甘心焉。陈叟须髯怒张，大声嘱君与四人第拥其姊弟从间道急行，勿却顾，若曹来，有老夫在，当以老拳饱之。君既送女郎至家，其父母审悉颠末，感涕称谢，款洽甚殷，然匆促间两忘问姓氏，至今君不知其父母为某某，其父母究亦不知君为何许人也。众无赖见君等护送女郎去且速，又以陈叟独作后劲，咄咄逼人，料非恒流，气为之夺，竟不敢犯。君尝笑谓人曰：“是役也，固儿时选事，但其时亦恃有陈叟在，故吾敢向前。假令尔时吾亦袖手，则陈叟不肯为力，女郎危矣。”其少时负气好义类如此。里［C121］子曰：“君从李申耆先生游，肆力于诗古文词，向同在高淳营次，相得甚欢。丁巳冬，君摄事巴城，予特造访，时当岁暮，风雪凄然，封篆无事。君素嗜酒，命童燃炉烧烛，手巨觥，捻髭纵谈往事，精悍之色犹见眉宇。今阔别且有十余年矣，每一忆及之，殊令人神往于苏长公遇方山子时也。”
　　○蔡文恭
　　陈绮石言回里时，谒蔡文恭公，年逾大耋，丰颐方瞳，精神爽健，接人温和谦抑，如老诸生。尝有少时同砚友某，乞文恭嘱邑令一事，公婉谢之，转贻老友番钱数十圆。守正不渝，而又善体人情如此。
　　○秦李两巡按
　　顺治庚寅、辛卯间，秦公世桢巡按江南，多所除剔，有铁面之称。继之者李成纪，安静无为，惟日饮醇而已，人目之曰“糟团”。有改崔护“人面桃花”句粘于墙云：“去年今日此门中，铁面糟团两不同。铁面不知何处去，糟团日日醉春风。”
　　○雷翠亭
　　闽中自李文贞、蔡文勤二公重振龟山考亭之绪，薪尽火传，理学大畅。继之者宁化副宪雷翠亭先生钅宏也。先生随计入都，寓文勤邸，朱高安方居比邻，文勤语先生曰：“高安素知子，子可一见。”先生以陆清献不见魏蔚州为比。后高安礼先焉，乃往见。又一日，孙文定过文勤，文勤语先生曰：“孙公实为子来，当一往以答其意。”先生曰：“不敢也。将有保举，恐近自媒。”文定终荐之，补国子监学正。乾隆初元，以庶吉士蒙特召，侍阿哥书房讲读，严正恪勤，于中贵不假辞色。嗣丁忧，编修余栋以皇太子薨入京，被命留侍诸皇子。公奏：“皇子侍奉之人，必明大义、笃伦理，方于学术性情有助，余栋父丧未葬，若隐忍行走，则讲书至‘宰我问三年章’，何以措口？于天下风化有关。”于是编修得终制。按公之学，出自漳浦蔡文勤公，文勤则为文贞嫡传也。公劾奏夺情，侃侃如此，于安溪一脉，不能不谓之青冰（《鲒亭集》杨文定公行述，称余编修夺情时，文定力言其不可，而上收还成命。文定亦安溪高第）。
　　○何世基
　　何文端公（按谥法考，无何文端者。雍正初，吏尚何世基，谥端简。何实出身翰林，而不得文字，故文端误记与）居京邸时，一同年诣之，日晏未起，久之方出。客问曰：“尊夫人亦未起耶？”答曰：“然。”客曰：“日高如此，内外家长皆未起，一家奴仆其为奸盗诈伪，何所不至耶？”公瞿然，自此至老不晏起。见桐城张文端《笃素堂集》。读此，可见何公进德之勇，并可见前辈处朋友间，规过责善，如是其严也。
　　○铁面御史
　　汤文正公斌莅任江苏，闻吴江令即墨郭公有墨吏声，公面责之。郭曰：“向来上官要钱，卑职无措，只得取之于民。今大人如能一清如水，卑职何敢贪耶？”公曰：“姑试汝。”郭回任，呼役汲水洗其堂，由是大改前辙。公喜，特保举卓异。而前任督抚江苏者，余公国柱也，方掌纶扉，征贿巨万，闻之衔恨刺骨，嗾人劾奏，虞山翁铁庵司寇从而和之。赖圣祖皇帝英明，稔知郭无他故，得以保全。时长洲贡生何义门焯在京考选，为司寇门生，遂登翁之门，攘骂不已，索还门生帖，否则改称不认为师，义门由是知名。二十六年，郭公内升御史，于半年中参罢三宰相、两尚书、一阁学，直声震天下，称为“铁面御史”。旋以吴江张令亏空，举发旧案，株连落职，拟遣戍，幸蒙圣明洞鉴，以郭居官尚有风力，免其治罪。二十八年，擢两湖总督。
　　○秋帆尚书
　　镇洋毕秋帆先生，负海内重望，文章政绩，自具国史。乾隆五十二年，先生为河南巡抚。六月廿四日夜，湖北荆州府江水暴涨，堤ㄨ城决，淹没田庐，人民死者以数十万计。七月朔日，得襄阳飞信，先生即于是日先发藩库银四十万两，星夜解楚赈济；一面奏闻。高宗皇帝大加奖赏，以为有督抚才，不数日即擢授两湖总督，兼理巡抚事务。先生为人仁而厚，博而雅，见人有一善，必咨嗟称道之不置。好施与，重然诺，笃于朋友，如蒋莘畲、程鱼门、曹习庵诸公身后事，皆为料理得宜，虽千金不顾也。家蓄梨园一部，公余之暇便令演唱。一日，客同坐观剧，谓先生曰：“公得毋奢乎？”先生笑曰：“吾尝题文文山遗像有云：‘自有文章留正气，何曾声妓累忠忱。’所谓大德不逾闲，小德出入可也。”客始服其言。时和公相声威赫奕，欲令天下督抚皆欲奔走其门以为快，而先生澹然置之。五十四年夏，和相年四十，自宰相而下皆有币帛贺之，惟先生独赋诗十首，并检书画铜瓷数物，为公相寿。人曰：“公将以此诗入冰山录中耶？”先生默然，乃大悟，终其身不交和相。六十年二月，贵州苗民石柳邓、湖南苗民石三保第聚众劫掠，人民震恐。先生闻之，即驰赴常德，筹办灭贼之计。事既平，尚驻辰州，以积劳成疾，卒于当阳旅馆，年六十七。后二年，和相果伏法。
　　○魏廷珍
　　魏廷珍，字君弼，直隶景州人，康熙癸巳探花，精于算法，赋性骨鲠，累遭世庙训饬，而向用不衰。总督漕运时，上命国师文觉往南朝山，仪卫尊严等王公，所过地方官员膜拜如弟子，至淮督关，年希尧首行此礼，大学士河督嵇曾筠不得已从之，魏独植立徜徉，且上疏言“臣不能从佛法”，上亦不之罪也。
　　○陈恪勤
　　陈恪勤之被逮入都也，除夕市米潞河，主人问：“客何来？”曰：“陈太守。”“是湘潭陈公邪？”曰：“然。”曰：“是廉吏，安用钱为？”反其值，问寓何所。次日门外车槛槛馈米十石，书一函，称：“天子必再用公，公宜以一节终始，毋失天下望。”纸尾不署姓名，问担夫，曰：“其人姓魏。”访之，则闭户他出矣。盖隐君子也。
　　○佛典属
　　蒙古典属佛尔卿额，顺义王俺答裔也。其祖锡拉被掳，至隶上驷院牧马，仁皇帝于内苑阅马，见其竟日无怠容，曰：“此金日碑俦也。”因擢侍卫。宪皇帝御极，廉亲王允礻┆等觊觎大位，拉公首发逆谋，宪皇帝悦之，擢内大臣，其子孙皆膺无仕。公其长孙也，年十六，即擢宿卫。尝擎盖于马上假寐，误惊御骑，纯皇帝恶之，以贵臣子不即责，倘佯禁闼三十余年，未逾一级。公性滑稽作谑语，时上最喜赞礼郎，多有至大位者，公曰：“蜩蝉辈亦足贵耶？某虽不肖，实能揣摩其调，秋娘纵老，犹可献倚门技也。”因与擢其选，上大喜曰：“尔亦能作是耶？”立擢鸿胪卿，未逾年，授副都统。时和相擅权，旨未下，时有贺之者。公告人曰：“余之升擢，犹弈者反着，其子尚未定也。”人争笑之。公素不信佛，谓世无轮回事，病革时呼子孙环列榻前，众以为有遗嘱，公忽张目曰：“此时目前尚无一鬼，至是终无鬼矣。寄语世人，莫信浮屠说也。”语罢，瞑目逝。是临终尚作笑柄也。
　　○陈鹏年
　　姚石甫《识小录》云：“衢州人言，院总陈鹏年始为西安令。行乡征粮，至徐忠庄公言祠，徐氏子孙张公像，陈为之避坐。更至留氏祠，留氏亦张梦炎像，陈见之大怒，仆像于地，杖之二十。先是留氏子孙犹盛，多兴者。自杖后，留氏遂败，乃无入庠者。”按恪勤此举，未见他纪载，其嫉邪崇正足为士民劝惩。墨绶翩翩，已绰有名臣风范矣。
　　○李侍御
　　掖县李侍御森先，巡按江南，诛Θ豪右，有海忠介之风。中谗被逮（按，李自选御史两经革职，俱起原官，后又以言事谪戍尚阳堡，寻赦还，至是已四黜矣）。吴民号泣攀送者数万人，既登舟，僚属相顾挥涕。松江知府李正华最后至，携一酒瓢，满酌送侍御曰：“吾曹期不愧天日，不愧朝廷，不愧百姓耳。成败利钝，造物司之。今日不行，荣于登仙，诸君何至作楚囚相对耶？”侍御为掀髯大笑。正华，献县人，守松多惠政，王渔洋称为近日廉吏之冠，宜其与侍御臭味相孚与。
　　○赵恭毅
　　赵恭毅申乔登第后，以古道自居，人争厌之，公托疾归。曾买妾媵，其家故族女以负债故卖之，公觇知之，慷然曰：“吾奈何乘人之急，以污其节？冯商之举，不可为之继乎！”乃立送女归家。事渐闻于朝，仁皇帝知之曰：“此古谊之士也。”公闻命出，待至公卿，以廉直着。任司冠时，廉邸伶人杀人，欲倩公出其罪，公谢曰：“天子之法，不能为王屈也。”宪皇帝重其人，登极后屡奖誉之，以为人臣之式云。
　　○伏虎侍郎
　　张文和公性宽厚，而驭吏特严。长吏部时，知有蠹吏张某者舞弄文法，中外官屡受其毒，人呼为“张老虎”，公命所司重惩之，朝贵多为营救，公不为动，时称公“伏虎侍郎”。一日坐堂上理事，曹司持一牒来，曰：“此文元氏县误书先民县，当驳问原省。”公笑曰：“若先民写元氏，外省之误；今元氏作先民，乃书吏略添笔画，为需索计耳。”责逐黠吏，而正其谬，同官服其公敏。每见外官有事于铨部者，为吏所持，辄至质衣装、货车马，举债出国门。甚或蹭蹬终其身，如文和之察弊，亦中人才智所易及，乃画诺坐啸，目击狐鼠之横行，而噤不一诘，岂有所却顾与。
　　○汤萧山
　　汤萧山初入史馆，朝贵争罗致之，谢不往。而时时徒步从大兴朱文正公游，请业督过，如古圣贤相为师友。前后大庾戴公、铅山熊公延馆其家，虽居门下后进，诸国老大人皆严惮之。
　　○郭嵩焘
　　郭侍郎嵩焘，家居时好危言激论，龙汝霖作《闻蝉诗》规之曰：“商气满天地，金飚生汝凉。撩人秋意聒，忤梦怨声长。畏湿愁霜露，知时熟稻梁。隐情良自惜，莫忘有螳螂。”嵩焘和曰：“饱谙蝉意味，坐对日苍凉。天地一声肃，楼台万柳长。杳冥通碧落，惨澹梦黄粱。吟啸耽高洁，无劳臂引娘。”又：“树木千章暑，山河一雨凉。阴浓栖影悄，风急咽声长。秋气г微物，天心饫早梁。居高空自远，尘世转蜣良。”
　　○许景澄
　　浙右老儒某君者，与许竹侍郎为布衣交，自侍郎持节欧西，即入其幕中，十余年未尝一日去左右。某君尝为人言：侍郎下狱之日，晨起，都市尚平安，寂寂无所闻。日哺饭罢，方坐书室中与某君闲谈，一面令从者驾车，云将赴总署。未及整衣冠，忽阍人持一名刺入，云有客求见。侍郎审其名，非素所识，令阍人辞以即赴总署有要事，不暇接见。阍人出，须臾复入，则来者自云系总署听差武弁，奉奕命，请许大臣即入署，两邸诸堂已先在，云有要事待商也。侍郎乃出见之。立谈数语，某弁即辞出。侍郎乃入具衣冠，语某君曰：“昨晚散署时，未闻有何要事，何今日两邸诸堂同时俱集耶？”某君曰：“想必有事。公出，我亦欲至城外，看外间消息如何？”言已遂去。俄复入，云请公之某弁尚未去，方在门外，顾盼非常，甚可疑诧，且总署武弁数人吾备识之，未尝见此人也，公可多带数人去，有不测当饬其还报也。侍郎笑置之，不以为意。及驱车出胡同口，则尚有提署番役数人俟焉，某弁一指挥，争蜂拥侍郎车，不东向而北驶。问何故，则曰：“今日议事在提署，不在总署也。”有顷至步军统领衙门，某弁即扶侍郎下车，而尽斥其从者使还，曰：“此间有人伺候大人，不须汝等矣。”侍郎入，引至一小室内，即反扃其门而去。侍郎闻隔壁室内有一人叱咤声，审之，即袁太常也，然亦不得相见。从者既归，某君大惊愕，急诣王文勤宅探问消息，并请其论救。文勤尚不信曰：“顷散直时，并未奉旨，安得有此事耶？”某君奔走终夜，卒不获要领。三鼓后，始闻侍郎及太常皆送刑部。次早，又得刑部某部郎密书，谓顷者堂官从内出，即饬预备红绒绳，恐目前即有不测。故事：大臣临刑，必用红绒绳面缚也。某君得书，欲诣文勤乞援，甫出门，闻人言囚车已出城，急奔赴西市，则二公皆已授命。监刑者徐侍郎承煜，已驱车入城复旨矣。
　　●治术类
　　○刘文正值军机
　　刘文正公丰范严正，如对神人。数十年中，目中并未见有此等气象者。每直军机处，闭目坐，闻人言事偶误，张目侃侃直陈。内侍传赐食物，谢恩只领，从不与内侍交一言。后高云从案，大臣多罹罪者，独不及公。其端严慎密如此。
　　○姚制府
　　姚制府启圣，从良亲王平耿逆有功。《随园文集》载其任南海令，前官有亏空数万，公尽任之，解其囚使去，而己铸十万弹，往谒良亲王。王与之语。大奇之，因檄两广有司均其所亏云云。余闻姚氏子云：公为亏空事已罢官，解送归旗，抵扬州，暂寓于两淮商程氏家。次早，公起沐面，程氏子窥其貌伟然，语其父曰：“某县令非久在人下者，昨闻其为前官代认亏空罢斥，吾家广蓄赀财，何不可借彼以偿国帑，使彼得复其官，他日必获其报也。”其父从之。公因得复官，及后大用，以十倍偿程氏子，程氏因而致富。
　　○汤文正抚吴
　　汤文正斌抚吴时，有司报湖荡莲芡，公驳还，吏固以例请，曰：“例自人作，宽一分则民受一分之赐。且莲芡或不岁岁熟，一报部即为永额，欲去之得乎？”常熟县奴讦告其主父，国初时得隆武伪札，迫主远遁，欲据有主妇。公曰：“国家屡更大赦，此草昧事，何足问，而逆奴以协其主乎？”追札燔之，毙奴杖下。常州守祖进朝有惠政，落职，公奏留之。祖制衣靴欲奉公，久之不敢言，乃自着之。人谓公之廉直似海忠介，而去其烦苛，精敏似周文襄，而行以方正，若其学识纯粹，世惜其用之未尽者，又非二公之所得而比矣。公学宗孙夏峰先生，自言为方面时，居官行政，只遵宁陵吕叔简《从政录》，行之不尽。惜文集不全，今所刊《汤子遗书》数种，皆失本来面目。
　　○其二
　　汤文正抚苏，奏毁上方山五通神庙，世以比之狄梁公、程明道，至今啧啧。考同时汉军郭尚书世隆督浙闽时，闽俗信鬼，多淫祠，黠者敛钱民间，辄数十万，尚书檄诸州县毁之。离省治八百里，有山奉五显神，庙貌壮丽甲闽中，一日野火自起，烬无寸椽，火熄而檄适至，仁廉刚直之气震慑淫昏。公是举可质文正矣。
　　○其三
　　汤文正公抚苏，步访徐枋，枋避而不见。任潼关道副使时，朝邑雷子霖以理学显，文正治事之暇时造其庐，以志景慕。考后汉陈蕃守豫章，礼下徐稚；守乐安日，亦特设一榻，以待周ギ。自来贤者莅官，固无不以访隐求贤为汲汲也。当文正赴岭北道任时，雇一骡，载幞被出关去，及移疾受代，衣物了无所增。文正之奏革淫祀，投五通神像于湖中，世多纪之。先是，上方山民，掘地得碑，其文曰：“肉山酒海，遇汤而败。”可知淫昏气焰，必待正人得位而始衰，亦早有定数也。
　　汤文正内召去苏，其夫人乘舆出，有败絮堕其舆前，老少见者为泣下。至京，贫益甚，赁居委巷，御寒只一羊裘。冬月入朝，卫士识与不识咸目之曰：“此羊裘者，即汤尚书矣。”先义行公，最喜谈于清端、陆清献及文正遗事，尝训人曰：“清俭未必皆名臣，名臣未有不清俭。”
　　○陆稼书先生
　　稼书先生权直隶平山时，偶入都，同年徐健庵司寇来会，具述时相明珠仰慕意，劝先生往投刺。先生以县务倥偬，不敢久留京师为辞，越日来束装行矣。先生作宰时，尝作《劝盗文》，遣吏往狱中诵读，大略谓：“一念之差，不安生理，遂做出此等事来，受尽苦楚，然人心无定，只将这心改正，痛悔向日的不是，如今若得出头，从新做个好人，依旧可以成家立业”等语，一时狱中痛哭失声。呜呼！今之从政者，特患无先生用心耳。清献以康熙壬申十月归道山，明年冬，会推直隶江南学院，廷臣咸拟翰詹大僚，上皆不允，特旨直隶着李光地去、江南着陆陇其去。相国王文靖公熙奏称，陆某已经身故，上曰：“何不启奏？”对曰：“七品官在籍身故，无启奏例。”上嗟叹久之，曰：“本朝如这样人，不可多得了。”清献贞廉忠鲠，没后犹受知君王若此。
　　○纪文达奏对
　　纪河间性坦易，喜滑稽，名言隽语流播最多，相传其奏对之敏捷，亦为一时朝士所深佩。嘉庆初，实录馆请议叙，或言其过优，仁宗以问公，公不言可否而对曰：“臣服官数十年，无敢以苞苴进者，惟戚友浼臣为其先人题主或铭墓，虽厚币辄受之矣。”上恍然曰：“然则朕为先帝推恩，何嫌其厚？”遂如所请行。此犹小事也。乾隆某年，考试差后，有宣布前列诗句者，台臣密以告。将兴狱矣，高宗召公问之，公顿首曰：“如臣即泄漏者。”问何故，曰：“书生习气，见佳作必吟哦，或记诵其句，欲访知为何人手笔，则无意中不免泄漏矣。”天颜大霁，遂寝其事。
　　○于成龙政绩
　　时于清端公成龙总督两江，素清介，抵任时，群吏饰厨传不受、馈饩牵不受，一郡不知所为。按察使某公，年家子也，从容言公过清严，则上下之情不通，某意欲具一餐为雅寿，公笑曰：“以他物寿我，不如以鱼壳寿我。”按察使喻意，出以千金为募。雷翠亭者，名捕也，出而受金，司府县握手嘱曰：“我等颜面寄汝矣，勉之。”翠亭质妻子于狱，侦知鱼方会群盗张饮秦淮，乃伪乞者跪席西，呢呢求食。鱼望见疑之，刃肉冲其口，雷仰而吞，神色不动。鱼咋曰：“子胡然？子非丐也。子为于清天来擒我耳。行矣，健儿肯汝累乎！”翠亭再拜，群役入，跪而加锁，拥之赴狱，司府县贺于衢。是夕，公秉烛坐，梁上砉然有声，一男子持匕首下，公叱何人，曰：“鱼壳也。”公解冠几上，指其头曰：“取。”鱼长跪笑曰：“取公头不待公命也。方下梁时，如有物击我手，不得动，方知公神人。某恶贯满矣。”自反接，衔匕首以献，公曰：“国法有市曹在。”呼左右饮以酒，缚至射棚下，许免其妻子。迟明，狱吏报失盗，人情汹汹，司府且相贺者转而为尤，趋辕将跪谢告实，而公已命中军将鱼壳斩决西市。
　　○阿文成治河
　　阿文成公持节堵青龙冈工，副将李荣吉以为进占得占，大工所深忌，宜缓之，得突而后进，以防陡蛰。文成斥其挠众，急趣之。既合龙，文武皆贺，惟荣吉不至。召之，则于坝上再拜使者曰：“为荣吉谢公相，坝实未稳固，荣吉不敢以贺公相故。”离工致疏虞，督土料追压，阅两日竟不守。文成中夜闻坝蛰，驰至，荣吉已挂缆落水。文成令曰：“能生之者，官擢三等，兵吏赏千金。”未几，舁荣吉至，文成垂涕，亲去其湿衣，以上赐黑狐端罩护之，良久乃苏，文成遂自劾而荐荣吉。窃谓李副将胆识过人，不阿贵近，其才岂独可以任河工；而文成忠实勿欺，不肯屈人材以怙己过，震无咎者存乎悔。宗臣器量，洵乃可法可师。
　　○徐文定
　　徐文定公元梦，舒穆禄氏，杨武勋王裔也。公父生公时，梦一老叟至，自云徐姓，因以命名为志。公中癸丑文进士，与韩慕庐同榜。高不逾人鼻，艴然为紫缨络。性和霭，遇大节侃侃。雍正中，廉王允礻┆、贝子允礻唐以觊觎大器，世宗命诸大臣议其罪，公首言：“二王之罪，诚不容诛，愿皇上念手足之情，暂免一时之死”等语。情词肫挚，上为之动容，寻以罪谪为中书舍人。公即抱案牍、持铅管，从事诸同侣有逊之者，公曰：“否，此仆之职，敢不黾勉从事。”退与诸舍人讲寅谊，其不苟也如此。其孙舒文襄公，复以勋业见称于世。
　　○德大冢宰
　　德大冢宰瑛，由伊犁披甲，官参佐领，经阿文成保举改授京卿，清慎勤恪，名德老成人也。官司寇时，会同宗令、宗正、亲王等，审讯府库失银一案。众欲坐两库丁罪，开释原窃主，以全宗室谊。公云：“国有常刑，案从其实。果宗室人犯窃，罪无可贷，尚有议亲典在，只圈禁耳。若卸坐库丁，则妄杀两无辜矣。”执不从，众不能强。又本部失银一案，审究数月，库丁时认时翻，不得赃据。承审官请用大刑，众堂官并总理之大学士蔗林先生均已画诺，公执不画，责承审者云：“未有时值热审，尚敢擅请大刑，且并无赃据，安得妄用此以求赃耶？”众色沮，蔗林先生亦甚钦服。刑部堂官，每月得饭食银八十金，长牧庵麟来摄事，知公苦况，嘱所司者以此分移送公，公云：“我苦自有我所应得，长公即无需此，此非私物也，乃国家豢养之费，安得强为我有耶？”其操行办事，岂寻常具臣所可比哉！闻公精翻译，在新疆时，曾将朱子《通鉴纲目》翻译一过，其根柢有自来也。
　　○鄂尔泰
　　西林鄂文端公尔泰总督云贵时，云抚江阴杨文定公方获谴，新巡抚朱纲多方罗织，至欲用刑讯。兵民汹汹，为文定颂冤，谋群起击纲，公好言抚慰之，复厉声责纲曰：“过汤阴岳忠武庙，见铁人乎？”狱得解。高宗即位，首召文定，文定旋奏公处置苗疆非善策，公不以为忤。文定没，公经纪其丧，哭之哀。世宗时，合河孙文定公被诬有婪赃，据以入告者，亲王也。上询之鄂文端公，公曰：“孙嘉淦性或偏执；若操守，臣敢以百口保之。”上意解，即命公弟讯问，事白，抵诬者罪。公弟名尔奇，时与文定同以少司空兼祭酒，亦贤者也。
　　○甘庄恪官粤
　　甘庄恪官粤西臬司，平反一冤狱。宣化县有武举黄国宁家失盗，陆续缉获九人，府县审明，定招解司。其首犯某，则黄国宁之妇翁也。公疑之，示期亲审，唤首犯某至，但痛哭呜咽不能出一语，公曰：“尔以妇翁行劫女婿，良心丧尽，自作自受，尚有何词？”因诉曰：“天下岂有此人情哉？小人女儿现在，亲戚往来无少异，何为邀外人行劫女儿家？求爷细察之。不然，小人死不见天日矣。”公曰：“汝既非真盗，府县审时，何为输服乃尔？”泣曰：“三木之下，何求不得？等死耳，较犹缓须臾也，何惮而不招哉！”公令言其情，供曰：“女婿家失事之次日，闻而往视，时盗已远，小人为潜行踩缉。今所获在官之黄必正等，皆小人所缉获者。各盗衔恨，遂诬以招邀为首。府县不察，夹打成招。”又审至一廖日恒者，察其状貌，为朴实农民，不类盗，又疑之。诉曰：“小人冤无可辨，惟现有一证求验。”视之，乃织布所用之扣，以分析经丝者。诘：“此何为证？”答曰：“盗凭赃定，所以指为盗，以家有白布一疋，此布乃小人母所织，即用此扣经而成之者，共几千几百几十扣，试取验之。”细数赃布，不爽一丝。诘：“尔既非盗，县役何为至汝家起赃？”答曰：“盗等诬扳也。小人与武举村邻，因往某山取竹备用，见黄必正等五人在山中偶语，怪之。次日，闻黄家失盗，因思必某等所为，遂语泄，诸盗乃以此弋获。盗等衔恨，遂诬扳受累。”徐审至黄必正等，反复究诘，乃合供此内九人，惟必正与某某等五人实同伙行劫，其武举之妇翁及廖日恒等四人，皆诬扳者也。由是四人始得昭雪。呜呼！听断之际，不能平心静气，揆情度理，徒使三木以从事，其不至天陨霜而鬼夜哭者几希。
　　○桂林陈文恭
　　桂林陈文恭公，以翰编改文选司，盖由特达之知，信文恭之清正，特简以清铨政耳。我朝设协办大学士，亦由文恭始，盖一时乏缺出，特设此衔以明眷重之意。其抚江苏时，值旱饥，遣官至湖广买米数十万石，被风阻停泊。公驰诣泊所，虔祷风转，米艘迅到江南，饥民欢声动地，此政迹之一端耳。幕中有一葛姓，昆山人，布衣随公，宦游至老，赞助甚多。公子孙至今蕃衍，科第不绝，虽贫族细民，从未有涉官讼者，可信名德贻谋之远。
　　○蒋攸任滇藩
　　干末嘉初，滇省运铜为最苦之差，一经派出，即身家不保。推原其故，凡全滇属员中有亏短者、有才具短绌者、有年迈者，本管道府即具报委令运铜。于承领运脚时，即禀明藩司，将所短各数扣留藩库，以至委员赤手动身，止有卖铜一法，所短过多，或报沉失，或交不足数至参革而止，此数十年弊政也。自蒋砺堂相国攸任滇藩，查得铜碱内有提拉水泄一项，每年应发银二十万两，八成给发，扣存二成，得四万两。于四正运每船津贴银八千两，副运减半，于起运时给发一半，船至湖北，全给之。保举运员，须本管府道加考，以并无亏空、年力正强为合格。此法行至道光年，尚无更变，人不以为畏途矣。见崇庆杨袭侯国桢自定年谱。杨亦道光初藩南者。今滇铜久不采运，旧章未必遵行，录此以为讲铜政者之一助。
　　○张文和与阿文勤
　　张文和与阿文勤最相得。文勤子文成公初在朝列，文和视之如子弟。一日，见文成疾趋，谕之曰：“汝远到之器，当持以凝重，君子不重则不威。”文成终身诵之。刘文正与兴县孙文定（清代咸丰以上，孙文定有三人，一康熙朝大学士益都孙廷铨，一道光朝户部尚书济宁孙瑞珍，一即兴县相国，其最著者）亦最相得。文定子孝愉，官秋曹，为文正属吏，文正待之尤严，曹事悉以委之，至废寝食。文定偶以为言，文正曰：“此姑息之爱也。”文定语塞。观此，见前辈公卿之交谊，不以科场通榜、馆阁派差为厚其通家子姓也。
　　○庄廉访出巡
　　陈康祺《燕下乡脞录》笔记云：曩于东华门外酒家晤一老吏，自言作幕二十年，作官三十年，游历九行省，极论兵乱以前各省吏治之坏，滔滔汩汩，口若翻澜。且云，当时知府、知县幸不甚知，知则劫富民，噬弱户，索土产，兴陋规，百姓更不堪命；巡抚、巡道幸不常巡，巡则搅驿道，折夫马，斥供张，勒馈赆，属吏更不堪命，仍苦百姓耳。其言殊太激切。天下之大，百官之众，小廉大法，岂ム无人？钱塘袁枚令沐阳，南靖庄廉访耒阳，以淮徐海道来巡，就馆，馈ゾ蒸受之，止袁共饮，问沭水原委簿领利病甚悉，旁及山经、地志、星象、乐律甚辨。翌日，会诸生于学，讲《中庸》卒章，款款尽意，闻者色动。翌日，校丁壮发矢，矢旁决；火器，器闭。诸丁伏地请罪，袁亦起谢。廉访乃弛外衣，手弓而前，教如法，矢发，十八人无不当鹄者，火器亦如之。毕就坐，笑谓袁曰：“而奚慊慊耶？专心治民，吾职在巡，年年来为子教之可也。”从苍头二人、僮一人，皆自饮其马。临去，犒以金，坚不受。后公卒于官，民为罢市号哭，赙以钱，一日至六千缗。呜呼！巡道如公，民方恐其来巡之暮也。
　　○为政不相师友
　　雍正间，朱文端公轼以醇儒巡抚浙江，按古制婚丧祭燕之仪以教士民，又禁灯棚、水嬉、妇女入寺烧香、游山、听戏诸事，是以小民肩背资生如卖浆、市饼之流，担闭门，默默不得意。迨文端公去后，李敏达公卫莅杭，不禁妓女，不擒樗υ，不废茶坊酒肆，曰：“此盗线也，绝之则盗难踪迹矣。”公虽受知文端，而为政不相师友，一切听从民便，歌舞太平，细民益颂祷焉。人谓文端是儒者学问，所谓齐之以礼；敏达是英雄作为，所谓敏则有功也。
　　○牧庵相国
　　牧庵相国长麟，以部曹氵存至督抚。性聪敏，历任封圻，以廉明称，任吴抚时，擒获强盗，禁止奢侈。尝私行市井间，访察民隐，每就食于面馆，吴人传为美谈。抚晋时，和相觊觎上公之爵，乃因市人董二诬告逆匪王伦潜匿晋省某家，和相因公陛见至京，握手宫门柳下，嘱托再三曰：“无论其真伪，务坐为逆党，吾与公偕得上赏矣。”公至晋访之，皆无实据，某实董仇家，故欲倾陷。公慨然曰：“吾发垂白，奈何灭人九族，以媚权相也？”因坐董二以诬告，大忤和相意。后因闽中事牵连，谪戍西域，盖为之报复也。
　　○董文恭居忧
　　董文恭公居太夫人忧，常徘徊一室，若有所甚忧，或执象笏击几，笏为之裂，人疑公与和┞同居枢密，必有所甚不得已者。嘉庆初元，┞势益张，外而封疆大吏、领兵大员，内而掌铨选、理财赋、决狱讼、主谏议、持文柄之大小臣工，顺其意则立荣显，稍露风采，折挫随之。太傅朱文正公，以德行文学受两朝知遇，扬历中外垂五十年，时以内禅礼成，例得进册，┞多方遏之。既上，┞又指摘之。纯皇帝谕曰：“师傅之职，陈善纳诲，体制宜尔，非汝所知也。”旋召公，以吏部尚书协办大学士。仁宗作诗寄贺，属藁未竟，┞取以白上皇曰：“嗣皇帝欲市恩于师傅耶？”上皇色动，顾董文恭公曰：“汝在军机刑部之日久，是于律意云何？”公叩头曰：“圣主无过言。”上皇默然良久曰：“卿，大臣也，善为朕以礼辅导嗣皇帝。”乃降旨，朱圭仍留两广总督之任，旋又改巡抚安徽。是时直内庭者，无不色变震恐，文恭独从容谢过，书旨而退。
　　○董曹两相国遗事
　　董文恭相国诰、曹文正相国振镛，嘉、道两朝名臣也。文恭盛德伟望，朝野钦仰。嘉庆十八年，天理教匪林清遣贼入禁城为乱。时上幸热河，闻变，近臣有以暂行驻跸之说进者，文恭请回銮，继以涕泣；而文正在京师，于乱定后镇之以静，畿甸遂安。时有无名子撰一联嘲之云：“庸庸碌碌曹丞相，哭哭啼啼董太师。”二公闻之，笑相谓曰：“此时之庸碌、啼哭，颇不容易。”文恭初加太子太师衔，人有尊以太师之称者，公辄笑辞曰：“贱姓不佳。”后二公皆加太傅衔。文正︳谟远猷，小心翼翼，历相两朝，福寿近世罕比。余于二公皆姻家，故熟闻之。
　　○安顿穷人
　　治国之道，第一要务在安顿穷人。昔陈文恭公宏谋抚吴，禁妇女入寺烧香，三春游屐寥寥，舆夫、舟子、肩挑之辈无以谋生，物议哗然，由是弛禁。胡公文伯为苏藩，禁开戏馆，怨声载道。金阊商贾云集，宴会无时，戏馆、酒馆凡数十处，每日演剧，养活小民不下数万人，此原非犯法事，禁之何益于治？昔苏子瞻治杭，以工代赈，今则以风俗之所甚便，而阻之不得行，其害有不可言者。由此推之，苏郡五方杂处，如寺院、戏馆、游船、青楼、蟋蟀、鹌鹑等局，皆穷人之大养济院，一旦令其改业，则必至流为游棍，为乞丐、为盗贼，害无底止，不如听之。潘榕皋农部《游虎丘冶坊浜》诗云：“人言荡子销金窟，我道贫民觅食乡。”真仁者之言也。
　　○姚毕二公胆识
　　地方猝遇有事，全在大吏持重不扰，以全民命，然此非有绝大胆识者不能。余尝闻姚小坡、毕秋帆两公逸事，云：乾隆甲午，山东王伦滋事，抚军徐剿贼不克，在东昌堵御；姚公时官河帅，亦在东昌府城。东门外人烟稠密，南北往来水衢，一都会也。贼传檄将于某日来攻城。是夜抚军及河帅俱在城上，见东门外火起，抚军疑贼至，促令放炮，姚公曰：“事未探实，万一误放，则城外生灵涂炭矣。”相持不已。抚军欲手自燃火，姚公从后掣其肘。未几报至，果民居失火，非贼也。东门外居民幸得保全，姚公之力也。秋帆尚书抚陕时，甘肃回人不靖，阿相国奉命率师往剿。省垣有张回子者，系内地回人之首，家赀百万，素与尚书往来。一日，方与藩皋议事，司阍者传进军报一封，尚书启视，即置靴内，神色自若。藩皋出，令传巡捕进，谓曰：“汝以我名柬请张回子来。”张至，以军报与阅，张皇遽伏地，请收付狱。尚书曰：“我欲收汝，不请汝来矣。我固知汝之必不反也，我将以全家百口保汝。”张叩头出。后知阿相国于军前擒得活口，讯之，词连及张，阿相已入奏，特札知陕抚令密收之。尚书即具疏以全家保其不反，事遂得寝。此二事昔得吴昙绣光禄师所言，观此可以知大臣坐镇之功矣。师谓姚公之事，犹详慎者所能为；若毕公者处置尤难，保全尤大。盖是时西安方修省城，回人之居内地者不下数万，以张之豪富，诸回皆其族属，若非毕公推诚开示如此，则省中数万回民，其能安坐无事哉？
　　○呼名批颊
　　佟中丞凤彩巡抚河南，年已老，每日五鼓燃烛治文书，或坐倦假寐，少顷辄矍然起，自呼其名曰：“佟某，汝为朝廷大臣，封疆之重皆汝肩之，奈何老不任事若此？”辄以手批颊数四，侍者为之悚栗。中丞在豫，如论罢修河夫役，协济柳梢，及调剂西征大兵，秋毫无犯。豫人感其德者，犹绘像祀之。
　　○李恭勤
　　清代汉名臣中，其以赀郎进者二人，一为李敏达公卫，一为李恭勤公世杰。公贵州黔西州人，少入赀为江南某司巡检。纯皇帝南巡，公司船跳木。时雨后泥滑，上登舟时偶失足，公遽起扶之。督抚恐，缚公请命，上笑曰：“微员中有如此忠爱者。”命立擢知州，后官至四川、江南总督，以廉能称职。纯皇帝屡欲以为阁臣，有尼之者，言公不由科目，例不可官内阁，乃中止。公督川时，蜀中自金川用兵以来，府库空竭，又承福文襄王积奢侈后，征调赋敛无艺，州郡皆疲敝。公设厉禁，凡府州县，无事不复入成都郡，即以公事来者不过数日，不得蓄音乐、侈宴会；不得饰舆马衣服；朝珠之香楠犀碧、蟒服之刻丝顾绣者，皆有禁。公官总督数年，未尝宴一客。成都将军新莅任，公思不为置酒则太恝，置则破禁，遂乘其家口抵任时馈一蒸豚、一烧羊，使标下武弁婉告曰：“本欲屈入署，适闻眷属至，谨以此佐家宴。”属吏白布政使以下，亦未始具一饭。元日，则先饬厨为钅毕锣十数斛，有下属谒见者，公遣人告曰：“知君等劳苦，当饷以食。”遂设食，饲之毕，公然后出坐堂皇，受礼毕，即令府厅州县等递谒。司道府厅礼毕，告曰：“元日俗例，上司属员虽不接见，亦必肩舆到门。道有远近，必日昃始归，徒苦亻兼从，无益也。况若曹亦有父母妻子，岁首例得给假，诸君何不早归，令若曹亦放假半日乎？”属员皆应曰：“诺。”于是元日虚文始革，其风趣也如此。及督两江时，福文襄王征台湾，檄调各督抚府库饷银，他人无不应命，惟公力持不与，曰：“不见部文征拨，誓不敢发此饷，有亏朝廷之府库也。”福亦无如之何。其严厉又如此。
　　○尹文端
　　尹文端公继善，字符长，姓章佳氏，世居盛京。其父文恪公泰，罢祭酒家居，宪皇居藩邸时，命祭三陵，天会雨，因宿于公家，与文恪公语，奇之，问“有子仕乎？”曰：“第五子举京兆。”曰：“当令我见。”及公试礼部，将谒雍邸，而宪皇已践祚，乃中止。公亦登雍正元年进士，引见，上喜曰：“汝即尹泰子耶？果大器也。”选入翰林，未逾年，即授广东按察使。甫抵任，迁副总河，未半年，迁江苏巡抚，去释褐甫六载耳。公白晰，少须眉，丰颐大口，声清扬远闻，着体红瘢如朱砂鲜，目秀而慈，长寸许。年三十余即任封疆，遇事镜烛犀刻，八面莹澈，而和颜接物，虽素不善者，亦必寒暄周旋之。公屡任中外，先后督两江几三十年，民相与父驯子伏，每闻公来，老幼奔呼相贺，公亦视江南为故乡。渡黄河，辄心开，不侵官，不矫俗，不蓄怨，不通苞苴，严肃亻兼从，所莅肃然。将有张施，必集监司下属曰：“我意如此，诸君必驳我；我解说，则再驳之，使万无可驳而后可行，勿以总督语有所因循也。”以故公行鲜有败事。所理大狱：雍正间，江苏积欠四百余万，乾隆间，卢鲁生伪槁及各省邪教等案，皆株连万千，而公部居别白，除苛解娆，不妄戮一人，人皆服之。公清谈干云，而尤长奏对，宪皇帝尝告公曰：“汝知督抚中当学者乎？李卫、田文镜、鄂尔泰是矣。”公应声曰：“李卫，臣学其勇不学其粗；田文镜，臣学其勤，不学其刻；鄂尔泰大局好，宜学处多，然臣不学其愎也。”其敏捷也若此。公貌类佛，而不喜佛法。闻人才后进，则倾衿推毂，提训孳孳，如袁简斋太史、刘绳庵相国、秦涧泉状元，皆公所提倡者也。后拜文华殿大学士，仍督江省，次年召还。临行时，吏民环送悲号，公不觉凄怆伤怀，过村桥野寺，必留连小住，慰劳送者。其再督江时，吴民有“吉甫再来天有眼”之谚云。年八十余，卒于位。其家三代宰辅，世人荣之。
　　○李文定
　　李文定公天馥，昔所称合肥相国者也。廉静宽和，尤慎刑辟，每预庭议，务持平，同官或厉声辞色，公笑语之曰：“君何至是？凡事平其气而可也。吾初亦尔，后既熟，渐平也。”昔宋韩魏公与范文正公同朝，偶论西事不合，文正拂袖欲去，魏公从其后呼之曰：“希文，事岂不容商量耶？”休休之度，公实同之。文定以母丧归，结庐墓侧，有双白燕翔于舍前，久之不去。公性好施予，至是穷民归之，遂成聚落。岁旱，乡民忧，公为坛墓前，斋三日，祷于天，方蒲伏，雨立沛。及秋，飞蝗蔽天，众复强公出祷如前，而蝗尽去。比卒于位，乡人哭之，如丧所亲。夫瑞燕来巢，饥蝗避舍，及甘霖应候一事，讥祥之感召，容或适然，而乡望允孚，必非幸致。士大夫发名成业，安得不从家庭里党间一言一动始哉！
　　○陆中丞
　　陆中丞讳耀，字朗夫，吴江芦墟人。生即端悫，六岁受《孝经》、《论语》，以古贤圣自期。乾隆壬申举京兆，补中书，入军机房，傅文忠公倚为左右手，屡迁州郡，以廉直称。公风骨秀整，静气迎人，虽恂恂谦谨，造次必于儒者，而临大事，则屹不可动。甲午，寿张王伦作乱，距运河甚近，人情汹汹，有欲闭城者，公不可，曰：“寇未至，先闭城门，是示之怯也。且乡民争入城，何忍弃之？”乃募乡兵拒守，而身坐城弹压稽察。贼知济南有备，乃不敢南向。已而官兵奏捷，一城鸡犬不惊焉。后屡迁至湖南巡抚。公事母孝，初选守大理府，再迁甘肃监司，俱以亲老调近省。抚楚时，见属吏有笃老亲，犹来赴补，恻然悯之，奏：“官员凡亲年七十，虽有次丁，俱许终养。”一时中外人归养者千余人。临终前一月，犹奏河南社仓谷业已敷用，其息谷请免征收。奉旨允行。批到日，方伯秦承恩捧札子，启告柩前，慰公泉下爱民之心，时公已殁二十余日矣。公所著《切问斋丛书》，皆选本朝诸名臣奏疏见诸施行者，各分门类。其注疏尤详备，为后世之绳墨焉。
　　○徐中丞
　　徐中丞讳士林，山东文登人。父农也，公幼闻邻儿读书声，乐之，跪太母前曰：“愿送儿置村塾中。”许之。遂中康熙癸巳进士，累迁至福建汀漳道。漳俗斗杀人，捕之辄聚众据山。或请用兵，公曰：“无庸。”命壮士分扼要隘三日，度其食且尽，遣人探入，怵以好语曰：“垂手出山者免。”如其言，果逐对出。乃伏其仇于傍，仇大呼曰：“为首者某也。”立擒以徇，众惊散。嗣后捕犯，犯无据山者。迁江苏布政使，丁父忧，诏夺情不起。服阕入都，纯皇帝问山东直隶麦何如，曰：“旱且萎。”问得雨如何，曰：“虽雨无益。”问何以用人，曰：“工献纳者虽敏非才，昧是非者虽廉实蠹。”上深然之。寻迁江苏巡抚，公于要路不通一刺，而于乡会师门不忘，曰：“此人生遇合之始也。”治狱如神，有宿松民孀田氏，事姑孝，兄某利其产，逼嫁之，与群匪篡焉；妇刎于途，诬以坠水。公坐堂上，见黑衣女子啾啾如有诉，召兄某质之，则毛发析洒，口吐实情。公深愧以鬼道设教，而满庭胥吏皆有见闻，不能掩也。凡狱决宪于辕垣，绝人影射，守令来谒，命判试其才，教曰：“深文伤和，姑息养奸，戒之哉！夫律例，犹医书本草也，不善用药者杀人，不善用律者亦如之。”性廉信而绝不自矜，尝贺长至节，天寒裘秃，按察使包括以貂假公，公披之如忘，涕唾交挥。家人耳语曰：“此包公衣也。”公大惭谢过。少顷论公事快，挥洒如故。听讼饥，家人供有黍，且判且啖，少顷髭颐尽赤，盖误朱为饴糖，笔箸交下，不能复辨也。晚坐白木榻，一灯荧荧然，手披目览，虽除夕元辰勿辍。幕下客怜之，治具邀公，公猛啖，不问是何膳饮。其平素精神寤寐，偃仰唾涕，知爱民忧国，惟日不足而已，故于服食居处，人以是供，公以是受，不容心于丰，亦不容心于俭也。抚吴未逾年，以疾乞归养，舟次于淮安卒。其遗疏云：“愿皇上除弊政，毋示纷更；广视听，而中有独断。爱民勿使之骄，用人先求其直。”章上，人以比朱文端公。上云悼惜，赐祀贤良祠，年五十八。
　　○左文襄
　　左文襄公，天资豪爽，圭角毕张，一切睥睨视之。治军新疆，廷命所谕，辄以为不是，必加驳辨，诋军机为无才，文文忠劝上召左入赞甚力。左既入枢垣，凡事必不以为然，及请旨谕允后，左又无言，始知天下事之难，固不能尽如一二人意。又左尝轻视大臣鞠躬者，以为天威不若是之可畏。初入京召见毕，退谓人曰：“吾今而后知天威咫尺之森肃矣。”于是始不敢为大言。文襄刚毅强果，已届耄年，精力不衰，虽日历兵间疾苦，未尝以况瘁形于颜色。边塞苦寒，雪压行帐，拥絮着缁，据白木案，手披图籍，口授方略，自朝至夕，不遑暇食，军事旁午，官书山积，日必次第治理。遇将士不尚权术，惟以诚信相感孚，贪夫悍卒一经驾驭，罔不帖然。副将某在麾下颇能用命，后至江西未久即伏法，公曰：“若始终属我，何至亡其首领？”公雅喜自负，与友人书，恒末署老亮，以诸葛自况，砥砺刚介之操老而益力。左文襄官甘肃时，一日值盛夏，解衣卧便榻上，自摩其腹，一材官侍侧，公顾之曰：“汝知此腹中所贮何物？”对曰：“皆燕窝、鱼翅也。”公笑叱曰：“恶是何言。”则又曰：“然则鸭子、火腿耳。”公乃大笑而起，曰：“汝不知此中皆绝大经纶耶。”材官出语同曹曰：“何等金轮，能吞诸腹中，况又为绝大者耶？”闻者咸捧腹。
　　○彭雪琴
　　湘阴彭雪琴宫保玉麟，幼时玉貌风流，丰姿俊雅。邻女梅仙见而悦之，托妪致意，愿委身以从。宫保感其意，颇首肯。后格于势，事遂寝，女因而致死。宫保伤之，誓愿画梅花十万幅以报，故其《题采石矶太白楼》诗云：“诗境重新太白楼，青山明月正当头。三生石上因缘在，结得梅花当蹇修。到此何尝敢作诗，翠螺山拥谪仙祠。颓然一醉狂无赖，乱写梅花十万枝。姑熟溪边忆故人，玉台冰澈绝纤尘。一枝留得江南信，频寄相思秋复春。太平鼓角静无哗，直北旌旗望眼赊。无补时艰深愧我，一腔心事托梅花。”或谓此事未确，可以不必流传，然儿女英雄多情一辙，无庸为贤者讳也。
　　○其二
　　彭刚直公刚介绝俗，然至性过人，幼而失怙，事母至孝，居贫奉养，先意承志。外祖母居怀宁，无子孙，公时恃佣书为活，岁不足衣食，以太夫人忧念艰难，跋涉往返五千里迎至衡阳，太夫人得奉母终天年，所谓孝思不匮者也。邹夫人以朴拙失姑爱，终身无房室之欢，自太夫人卒后遂不相面。其弟某游客秦豫，遭乱隔绝廿年，及公授安徽巡抚，见邸钞，识其名，始间关至军中，相哭，哭失声，护爱甚笃，与共寝食。而弟久客州县，服药烟成瘾，公军中犹严禁烟，以情告，公大怒，立予杖四十，斥出之曰：“不断烟瘾，死无相见。”弟感愧自恨，卧三日夜濒死，竟绝不更服，复为兄弟如初。以其习商业，令行盐，致赀巨万，公一无所取，弟亦豪迈挥霍，恤贫笃义，乡人流落江淮者悉收恤资之，岁散万金。亦先卒，遗妾、女，与公子妇同居，以孤孙见绥后之。公自领内湖水军，及后总全军，军饷无所出，不以烦公家，前后惟领银十七万两作盐本，军饷外所应得公费，悉出以佐义举，凡出资助本县学田银二千、宾兴费银二千、育婴公费二千、修县志书独供笔札刻资银五千、独建船山书院银万二千、衡清试馆银一万两，其濂溪墓、昭忠祠、京师及各直省湖南衡永会馆，凡募助公举者动以千计；所部有功者，凯撤时及疾笃时，均举赠各万金，凡费银十万两；族中老者岁有馈，又计丁口遍资给之，凡数万金。计其兄弟所散财几满百万，而当轴要人无一字之问，十金之遗，以孤洁无援自喜；至于对于朋友、协和群帅，煦煦恂恂，未尝有倾轧骄倨之心。五十以前，有气陵之者，必胜之而后已，其后望重年耆，人皆推敬，亦深自敛抑，诱接文士尤能折节。素工画法，兰入妙品，而尤喜画梅，全树满花，所至辄奋笔泼墨，海内传者过万本，藏于箧者一牛车不能载。尤恶浮华，厌绝馈遗。治军广东时，民士恐饷不继，共辇银十七万送军中，谢不受。及归，众以金排万人姓名，列二伞志感颂，其直万金，悉谕令各还其主，且戒其奢焉，其绣字颂功者送海幢寺中。治军严肃，恒得法外意，所诛者必可以正民俗。安庆候补副将胡开泰召倡女饮，而使妻行酒，其妻不可，遂抽刀割其腹，街巷汹汹。事闻院司，方聚议谋所以处，公适至，问之曰：“此易耳。”遣召之来，但询名姓居止，便令牵出斩之，民大欢。湖北忠义前营营官、总兵衔副将谭祖纶，诱劫其友张清胜妻，清胜访之，阳留居密室，出伪券索偿债。得遁去，诉营将，州县皆为祖纶地，置不问。因诉于公，公先闻黄州汉阳道路藉藉，欲治之无端，得清胜词，为移总督，先奏劾祖纶，且遣清胜赴武昌质之。诏公与总督即讯，祖纶令人微伺清胜于轮船，挤之溺水死，饵其妻父母及妻刘氏反其狱。忠义营统将方贵重用事，总督昌言诱奸无死罪，谋杀无据。公揣祖纶根据盘固，不可究诘，适总督监临乡闱，即骤至武昌，檄府司提祖纶至行辕亲讯。忠义营军倾营往观。祖纶至，佯佯若无事，公数其情事，支离狡诈，及谋杀踪迹，祖纶伏罪，引令就岸上正军法，一军大惊，然已无所及。夹江及城上下观者数万人，欢叫称快。故公之所至，老幼瞻迎，长江闻其名字，肃然相戒。牧令辑其隶役曰：“彭宫保至矣！”非独威声使然，所行事深感民心，庶乎不侮寡者也。
　　○刘忠诚
　　刘坤一之三下江南也，西太后之意初不属之。时当国者为荣禄，荣不学无术，诏令批折，一切委连文冲。连本军机处帮领班章京，小有才，又善谀媚，以此得荣欢。刘坤一欲回任两江，不得不奔走荣门，荣门不可得而入，乃结纳荣之幕友连章京，曾谒二次失值，不得已，求见连西席某，间接以通于荣。西席某黠甚，比连归，某言刘来谒状，而不言其它，连亦略颔之。翌日，西席某探连今日所办之事，连大言曰：“荣相奏请，以刘坤一回任，竟得俞允，余无他事。”翌日，刘又来，西席某向刘贺云：“事已谐矣。”翌日清谕出，刘又来，并挟白金二万两之券，袖交西席某手，云：“乞为连君寿。”西席某竟以金入囊，而缄其口。连请训出，照例拜客，刘与连始觌面，连未道谢前贶，刘亦未便明言。又疑连藐二万，翌日又馈送白金二万，仍以券交西席某手，西席某又蚀金一万，仅回连云：“刘某今送万金来。”连遂援十成提二成例，以二千金酬西席某劳，己得八千金，而不知已为西席某所卖。越半月，西席某忽借他故辞馆，竟怀挟三万二千金去。比庚子拳祸，政府纵匪殃民，五月清载漪伪谕有云：“与其苟且图存、同归于尽，曷若大张挞伐，以决雌雄。彼恃战力，我恃人心。”一时传诵，而不知祸我东南赤子，皆此数语酿成之，而连文冲与有力焉。连以庇拳故，为外人所指索，必欲痛惩之。荣禄知连不可留京，遂外放江西某府知府，连亦竭力设词解免，而外人卒持不可。适刘坤一督两江，连以属吏礼参谒，私冀刘不忘前惠，或为怙恶。刘以连罪通天，外人尤不可掩饰。连疑刘负义不为力，遂自诉生平未尝妄取一钱，而为人谋则无不忠，何以今日患难，人竟不我援手。语侵刘，刘曰：“余前以二万金馈君，君犹以为未足，必欲再得余二万金乃餍，君曰‘不妄取一钱’，毋乃自戾其说乎？”连闻言，瞠目不解所谓。刘反复详述当日种种情状，连如梦初觉，自悔坠入西席某彀中，然已无及矣。
　　○张文襄
　　同、光间某科会试场后，潘文勤、张文襄两公大集公车名士，宴于江亭，先旬日发柬，经学者、小学者、金石学者、历算学者、骈散文者、诗词者，各为一单，州分部居不相杂厕。至期，来者百余人，两公一一纡尊延接。是日天朗气清，游人亦各兴高采烈，飞辨元黄，雕龙炙果，联吟对弈，余兴未尽。俄而日之夕矣，诸人皆有饥色，文勤问文襄：“今日肴馔令何家承办？”文襄愕然曰：“忘之矣，今当奈何？”不得已饬从者赴近市酒楼唤十余席至，皆急就章也。沽酒市脯，重以馁败，饭尤粗粝，众已惫莫能兴，则勉强下咽，狼狈而归，有患腹疾者，都人至今以为笑谈。文襄自言夙生乃一老猿，能十余夕不交睫。其督蜀学时，一日出城，游浣花草堂，偶集杜诗二语为楹帖，欲系以跋，因坐而属思，稿数十易，终不惬，然已三日夜不寐矣，侍者更番下直犹不支，困而僵者相属也，而文襄从容如平时，及挥毫落纸，则仅集本集句四字而已，书成始欣然命驾归。光绪某年，文襄以鄂督入朝，公余偶遨游琉璃厂，瞥见一古董店，装潢雅致，驻足流览，庭中陈一巨瓷，形制奇诡，古色斓斑，映以玻璃大镜屏，光怪陆离，绚烂夺目。谛视之，四周悉篆籀文，如蚓如蚌，模糊不可猝辨。文襄爱玩不忍释，询其价，则某巨宦故物，特借以陈设，非卖品也，怅怅归。逾数日，又偕幕僚之嗜古者往观之，亦决为古代物，文襄愈欲得之，肆主允往商。未几偕某巨室管事至，索值三千金。文襄难之，询其家世不以告，往返数四，始以二千金获之。舁至鄂，命工拓印数百张，分赠僚友。置之庭中，注水满中，蓄金鱼数尾，仆从或以刀试之，似受刃。一夕大雷雨，旦起视之，则篆籀文斑驳痕，化为乌有矣，盖向之苍然而古者纸也，黝然而泽者蜡也，骨董鬼伪饰以欺人者也，文襄为之不怡者累日。文襄督两广时，倪公文蔚为巡抚，文襄以倪新进，颇慢易之，倪亦负气不稍让，二人意见日深，时相龃龉。一日，倪以事谒总督，文襄拒不纳，三谒三拒之。倪问何时可见，期以旦日日中。倪先期往，日过午仍不获见。倪私问仆从：“大人有客乎？”则对曰：“无之，签押房观文书耳。”问何不禀报，则曰：“大人观文书，向不许人回话。”倪愈不怿，大步闯然入。戈什大声言巡抚至，瞥见文襄执书坐安乐椅中，若为弗闻也者。倪忿然作色曰：“督、抚同为朝廷命官，某以公事来，何小觑我也！”拂衣竟出，欲辞官，将军出调和之，为置酒释嫌，二公皆许诺。届期倪先至，文襄日旰不来，将军强致之，至则直入坐上座。将军起奉卮，文襄立饮之，将酌以奉倪，文襄又饮之。倪大怒，推案起，脱帽抵几，径回署，即日谢病。政府知之，乃调倪他所。倪既去任，文襄护理巡抚，两署悬隔，往返颇不便，思空中构铁桥，沟通两署，召工雇值，约二十余万金，款无出，颇踌躇。忽接港电，有“候补县某，持总督印札，借某事向港澳华商募捐，已集得银十余万，未审有之乎？”文襄愕然，已即复电言有之。适某兵轮以事至港，即命管带诱其人偕来，毋使逸。即至署，命闭之空室中。某知败露，首领将不保，彷徨无所措，欲自裁，窗外环伺者众，不得隙。夜二鼓，文襄自内出，某愧汗伏地，叩头请罪，文襄不顾，但曰：“汝胆大至此，不可赦，不可赦。”良久良久，乃命之起，赐坐，加以颜色，曰：“吾今赦汝，汝更能为此乎？”某惶恐曰：“愿尽力。”于是更给以札，使往南洋群岛，又募得十数万金，而铁桥以成。桥成后，每夕阳欲下时，姬妓辈或靓妆炫服，逍遥其上，人望之如天半神仙云。后某督至，始拆去之。
　　○书刘文正遗事
　　刘文正公名统勋，山东诸城人，其行事在国史，生卒年月在家乘，不更述。述其遗事数则，信而有征者。乾隆二十有六年，河决开封杨桥，公以大学士奉命临视，决口久不得塞。一日日昃，公张秋毡笠、御大茧袍，微行出公廨，至决河口，见数十步外秸料山积，牛马杂Ш，系车辕下，人则或立或坐，或卧或起，皆戚戚聚语，甚有泣者。公讶之，招老成者问故，则并云：“来已数日，远者四五百里、二三百里不等，一车或四牛、或三两牛、或杂骡马，一日口食及牛马麸草，至减得银两许，日久费无所出，复不知何日得返，是以惧且泣耳。”曰：“何不交官？”则杂曰：“此岸秸料，某县丞主之，每车索使费赊，众无以应故也。”公怒甚，回廨，即谕传巡抚恭请王命并缚某县丞，限时刻至决口。谕一出，河堤使者亦失色。夜将半，巡抚仓皇缚某县丞来，跪辕外。公怒甚，出坐堂皇，受巡抚礼谒，因声曰：“口一日不塞，则圣心一日不安，河南北万姓亦一日不宁。塞口所恃者秸料，今秸料山积，某县丞以勒索不遂，稽留要工，罪死不赦！今先斩若，徐专折参抚司道耳。”巡抚股栗，叩首堂皇下不止，天且曙不解。同公出使满尚书某，起为缓颊，久乃释，即命褫县丞职，枷示决口。甫半日，南北岸秸车无一在者，又三日而决口塞。公临事刚断，不假借若此。犹忆乾隆四十二年，雎州河亦决，时余客河南，以事数至河上，见老柳下一苍白叟叹咤不止，旁系两牛一车。叟荥泽人，距决口三百里外，问其故，曰：“十日前，以两牛一车驼秸料抵工所，某主簿监收，索重费不得遂，痛抑秸料，云斤两止九十七斤，余不敢争也。”叟故诙谐，因指二牛曰：“豢养若数年，日食料数升、秸数束，不意忄匡弱至此，驼不及百斤也。”盖河员之肆横藐法至此，而重臣视河，及河堤使者又类皆养威重，不轻出，一任其惨肆荼毒，及縻费国帑以为固然，甚或借以渔利。老人年七十八者，述文正视河时事，为余泣也。公屡奉使远出，所挈只二奴，用驿马不过六七匹。抵行馆，即使二奴居后廨，公处其前，卧亦如之。公食毕，呼二奴食，奴退，彻者乃入，不使见一人。有所需，则州县之承应者，传以出入焉。乾隆中叶后，亲信重臣出使，无逾公者，然究未尝于令甲外有所加也。厥后奉使者不然，空驿马不足给之，遂有役民骡民马者矣，有数州县津贴一县者矣，有站规、有门包、有钞牌过站礼，州县官惴惴惕息，谨厚者费以千计，稍厉威严，及侈舆马、厨传者以万计、以数万计矣。大率一方仓库亏缺，多由驿站，驿站縻费，多由重臣出使。州县官窘急无计，则大吏为调剂法以救目前。于是调腹内州县，叠处冲途；又告乏，则又调员，不十年而州县仓库无有不亏缺者矣。使皆如公挈二奴、用马六七，又事事不过令甲，则民生吏治，困坏岂至此哉？方金川之用兵，每当召对，公屡主护兵议，纯皇帝颔之，然不遽撤也。一日，纯皇帝在热河，公留京办事，兼上书房总师傅上行走。天暑甚，公适在三天中，检视诸皇子日课。忽廷寄至，令公一日半驰热河。公至澄怀园，索肩舆即行。驰到，日已过午，即召对，曰：“昨军报至，木果木偾事，温福已阵亡，朕烦懑，主意不定，用兵乎？撤兵乎？”公即对曰：“前兵可撤，今则断不可撤。”复问曰：“谁可任？”公又对曰：“臣料阿桂必能竣事，乞专任之。”纯皇帝良久曰：“汝言是，朕意决矣。留京事重，汝即日回可也。”盖公晚年，纯皇帝眷注益隆，信任益笃，或有待公而决者，即此一事可见。公自奉极俭，所服朝珠无值千金以上者，故缏断即弃之，不更拾取。卒之日，肩舆已诣东华门，忽闷而仆。额附福隆安以闻，纯皇帝急临视之，及门闻已卒，哭而入，盖始终倚畀之厚，朝臣无有过者。实公之荩诚有以致之也。
　　○书李恭勤遗事
　　李恭勤公名世杰，贵州黔西人，自少以父官江北盐场大使，遂入赀为巡检，由巡检官至四川及江南、江西总督，内擢兵部尚书，加太子太保。纯皇帝屡欲以为大学士，有尼之者，言公不由科目，例不可官内阁，乃中止。然治行实有绝出流辈者，以此钦纯皇帝知人。余素不识公，岁戊申四月，在河南巡抚毕公沅幕府，值毕公病亟，公适自江南总督调回四川，道出开封，素厚毕公，欲入省之。毕公知余与公次子为同岁生也，属余迓公入，坐床侧，数语，毕公惫甚，余遂延公入就近厅事。将饭，公坐次，余颂公江南治绩，公蹙额曰：“子过矣。余为江南总督非所长，为四川总督庶可耳。”请其故，则曰：“两江地大事剧，主持者非一人，三巡抚、一漕督、一河督、两织造、一鹾使，巡漕榷关复在外，动皆可具折上达，以一人居十数大吏中，迁就不可，径情直行又不可，余故不能为也。四川不然，举十一府、九厅、九直隶州与诸边内外事，皆一人专之，事权不分，号令画一，故可为也。”余又请其故，公曰：“饭未至，姑为子述一二事可乎？”余唯唯。曰：“四川自两金川用兵以来，又承制府福康安后，征调赋敛无艺，仓与库皆若洗，譬若中落之家，非有一人率先蚤夜操作、减省衣食、裒聚丝粟，则元气不复。余既与司道以下，设厉禁，凡府州县无事不复入成都，即以公事来者不得过日限，不得畜音乐、侈宴会，不得饰舆马衣服，朝珠之香楠犀碧、蟒服之刻丝顾绣者皆有禁。余官总督数年，未尝宴一客。成都将军者新莅任，不为置酒则太恝，置则破例，乘其家口抵任日，馈一蒸豚、一烧羊，使标下守备婉告曰：‘本欲屈入署，适闻眷属至，谨以此佐家宴。’属吏自布政司以下，亦未为具一饭。惟届岁除，则先饬子妇及婢妪为饣毕饣罗至十数斛。岁首，五鼓朝贺毕，布政司以下皆集辕门，督府制严重，属吏至，恐不及见。自正印以上，廨左右皆有官厅，余因遣巡捕官递告曰：‘汝曹为朝廷出力久，行且迁擢，今总督为汝发兆也。’遂令佐杂官坐州县官厅，以次上，令府厅坐司道官厅，皆食以饣毕饣罗。余则出延司道，至署共食。食毕，出堂皇先受司道谒贺，即令府厅州县等递谒，司道府厅礼毕，告曰：‘元日俗例，上司同官虽不接见，亦必肩舆到门，道有远近，必日昃始归，徒苦昃从无益也。况若曹亦有父母妻子，岁首例得给假，诸君何不早归，令若曹亦放假半日乎？’皆应曰：‘诺。’于是元日虚文往来俗例始革。迨调任江南日，仓库缺额者渐以填补，布政司王站住，力亦居多焉。”公尚欲语，而饭适至，遂饱餐去。后六年，余奉命视学贵州，尝道黔西，公先以病告归，足疾不得行，然入州境后，见书院、学舍、义田、义冢等，无不井井，李氏先陇封树亦倍修整，询之，皆公归里后一一所缮造也。未抵城数步，公令两仆扶掖，出迓于道左，余急下舆揖曰：“何敢劳公。”公笑曰：“非迎学使，迎不徇情面之贤者耳。”余逊谢，别去。试竣，复过公，留话半日。时公相福康安，由四川调督云贵，将入境，语次，公颦蹙曰：“闻近日办督抚行馆，竟有以顾绣贴地者，侈风一启，他日伊于胡底耶？”因叹息执手别。未几，公亦谢世矣。书此以为官大吏者劝。
　　●将略类
　　○阿里玛
　　国初有骁将阿里玛者，能自握其发，足悬于地，又能举盛京宝胜寺之石狮，重逾千斤。战功甚巨。入京后，所为多不法，世祖欲置于法，恐其难制。有巴图鲁占者，其勇亚于阿，因命其擒之。占至阿邸，故与之语，猝握其指，阿怒，以手拂占掷于庭外数十武，因数之曰：“汝何等人，乃敢与吾斗勇耶！”占以上命告，阿笑曰：“好男儿安惜死为？何须用绐计也。”因受缚，坐车中，赴市曹。至宣武门，阿曰：“死则死耳，余满洲人，终不使汉儿见之，诛于门内可也。”因以足纟圭城门瓮洞间，车不能行，行刑者从其语，阿延颈受戮，其颈脉如铁，刀不能下，阿自命占以刀割其筋，然后伏法。亦一奇男子也。
　　○费扬古斩番僧
　　费武襄公扬古，勋业丰隆，平噶尔丹功第一，其胆识亦正不可及。公尝从圣祖皇帝之番僧寺，番僧中号为活佛者，见上傲睨不为礼，公即挥刃斩之。上尤其鲁莽，公徐奏曰：“番僧虽贵，亦人臣也，岂可使无礼于君前，乱我国法？使有异术，臣抽刃时应早令伽蓝按捺，不延颈就戮矣。”扈从者争服其言。自此番僧见大皇帝，弥益恭顺。
　　○费武襄知大体
　　费武襄公扬古，以戚畹故封伯爵，为抚远大将军。征噶尔丹，既奏凯，众皆欲露布扬功绩，公却之。其奏折惟言兵至某处，失迷道路，宛转山径中数日；又于某处败绩；又于某处绝粮数日，皆臣失算之故，赖圣天子洪福得以无虑，今侥幸成功实出意外之语。幕客或咎其失体制，公曰：“天子深居九重，如见奏功之易若此，必长其好大喜功之志；军中士卒劳瘁，不可不令上闻之，以消异日穷兵黩武之患也。”人皆服其言得体云。
　　○费直义死魂为蟒
　　费直义公英东，瓜尔佳氏，为苏完部长，清初时首先归顺，高皇帝任为五大臣。公病终时，有侍卫某乞假归里，回兴京时路遇大风霾，某乃下马伏地，见风中火焰烈然，有数百小蛇附风而行，已而见巨蟒，其径如瓮，某忄栗无人色，闻巨蟒作人语呼曰：“汝非某侍卫乎？吾乃费英东之魂，本由翼宿所降生，今事毕归本垣位，汝可归奏聪睿贝勒，慎勿以吾为念也。”语毕蜿蜒而去，已而风息。侍卫归时，公已薨二日矣。
　　○秦将礼客
　　张靖逆侯、赵勇略将军皆秦人，勋望相埒，而气度各殊。靖逆驻军甘州，客有往谒者，所次旅舍，必细询姓名，注簿送驿，每日飞骑入报，比至州城，候吏前迎曰：“某非从某地来者乎？”随导入馆舍，饮馔供帐，莫不腆备。客入见，多在宅内书堂，丽僮八人，肩舆载靖逆而出，辞以足疾不拜，捧手延坐，寡于词对，然宴币稠叠，虽疏交必饫意而返。勇略功懋性刚。其入成都时，浙人五某弃伪职来归，勇略知其夙负文望，置幕下掌书记，凡削稿进览，必候其升坐，面无忤色，始从屏后转出，逡巡捧纸置案，肃然退立，勇略小不当意，遽拂纸于地，亦不言，应有点窜处，王蒲伏取藏袖中，仍从屏后嘿嘿归馆，易稿再呈，率以为常，故士人每惮从之。平滇后，家居，身被宽袖直领之衣，首冠黑绒帽，以帕围额，虽王公至不为改服，唯故旧寒素，款门求谒，则礼接有加。是知风尘延揽，即功盖天下者，未常不留意也。
　　○年羹尧轶事
　　年大将军羹尧，怙宠鸱张，目无朝贵，然独重同年。雍正元年，平青海归，黄缰紫骝，绝驰而行，王公以下膝地郊迎，年不之顾。史文靖公贻直，独长揖不拜，将军望见大惊，翻骑而下曰：“是吾铁崖同年耶？”扶之上马，并辔入章益门，一时传为佳话。将军军法极厉，一言甫出，部下必奉令唯谨。尝舆从出府，值大雪，从官之扶舆而行者，雪片铺满手上，几欲堕指，将军怜之，下令曰：“去手。”盖欲免其僵冻也，从官未会其意，竟各出佩刀自断其手，血涔涔遍雪地。将军虽悔出言之误，顾已无可补救。其军令之严峻有如此者，然亦可见其平日性情之残酷矣。
　　○其二
　　幼听野老谈年大将军羹尧轶事，或谓其祖籍本安徽怀远县，后隶汉军。父遐龄，初为驻防都统。母极悍妒，都统私婢有身，母知之大怒，以婢给仆，生羹尧，术者相其必贵，复收育之。儿时性黠犷，力复过人，入塾不肯读书，师偶威以夏楚，反受其侮，齿已舞勺，尚不识一丁字。都统患之，遍托人物色名师，有能教化其子者不吝厚俸。有叟突然不介来谒，自称愿为公子师。都统出见，叟年可七十许，白发布袍，举止不俗，心异之，因谓叟曰：“豚儿蠢劣异常，先生惠然肯来，敢问教化当用何法？”叟曰：“如公不弃老朽，请择乡村僻地筑花园一所，池沼山石、竹木花草毕具，备设经史图籍及一切兵器日用各物。园中惟居师弟二人，不用仆从。四围高其墙垣，不必设门，仅留圭窦，按时以进饮食。比及三年，老朽自有以报公也。”都统如言部署。叟与羹尧居园中，日自兀坐观书，听羹尧所为，绝不过问。羹尧日浚沼填池、移山运石、种竹木、栽花草，嬉戏自得，亦与叟从不通一语。自春徂秋，园中池沼、山石、竹木、花草，或自东迁西，或由南徙北，迁徙既遍，羹尧颇自厌烦。一日饭毕，见叟观书孜孜不倦，旁观良久，似有羡心，卒然问曰：“先生竟日看书，其中果有味耶？”叟漫应曰：“书味极好，非汝所知也。汝第戏耳，勿来相嬲。”曰：“然则我亦可学乎？”叟曰：“有何不可？但恐汝不肯用心耳。”曰：“我若用心，汝肯教否乎？”叟笑曰：“汝如肯用心，我有何不肯教？”羹尧喜曰：“请从今天始，愿师有以教我幸甚。然究竟读书有何好处？敢请。”叟正色曰：“书之好处甚多，上焉者为圣贤，其次立功名，又其次取富贵，不知汝欲自居何等也？”曰：“敢问何谓为圣贤？”曰：“则古称先躬行不倦，明体达用，可仕可隐，道重一时，教垂百世，是谓为圣贤。”曰：“何谓立功名？”曰：“贯通天人，经纬文武，伐罪戡乱，拓地开疆，带砺山河，勋铭钟鼎，是谓立功名。”曰：“何谓取富贵？”曰：“简练揣摩，务趋时尚，弋获科第，雍容华无，妇嬉子笑，温饱自甘，是谓取富贵。”羹尧沉吟久之曰：“圣贤非所敢望，寻常富贵又非所屑，愿师教我以立功名者可乎？”叟曰：“汝果真心从学乎？”羹尧乃拔剑斫树誓之曰：“如不真心从学，有如此树！”叟知其志已决，大喜，于是先取经史，日与讲论，又教其攻习举业，暇则谈论兵法，早晚或习射、或舞刀剑干戈，相与为乐。羹尧天资固优，凡事一学即精，三年学果有成，其齿甫成童也。会仆由窦进馔，叟笑谓曰：“烦寄语若主人，公子学成，可以开门矣。”仆告都统开门，宾主相见，执手庆慰，都统见羹尧恂恂如礼，不似从前跳荡，知其学果有得，大喜，乃设筵款叟，酬以千金。叟固辞曰：“俟公子功成名立，再来索谢。”言毕与辞，再三留之不可。羹尧雅不忍舍，独送一舍之地，师弟相对，依依难别。叟赠诗一首，令谨识之，洒泪挥手，飘然而去。诗曰：“海水摇青云四垂，晓日照旌旗。愿君熟读淮阴传，毋忘低头胯下时。”
　　○年羹尧征青海
　　年羹尧征青海日，营次忽传令云：“明日进兵，人各携板一片、草一束。”军中不解其故。比次日遇塌子沟（淤泥深坑也，满语云尔），令各将束草掷入，上铺板片，师行无阻。时贼人方倚此为险，不意大兵骤至也，遂破贼巢。又年征西藏时，一夜漏三下，忽闻疾风西来，俄顷即寂。年即呼某参将，领飞骑三百，往西南密林中搜贼，果尽歼焉。人问其故，年曰：“一霎而绝，非风也，是飞鸟振羽声也，夜半非（飞）鸟出，必有惊之者。此去西南十里，有丛林密树，宿鸟必多，意必贼来潜伏，故鸟群惊起也。”年虽罹大谴，其兵法之灵变，实不愧一时名将之称。
　　○阿文成用兵
　　乾隆辛丑夏，撒尔回民叛，上命阿文成公征之。时阿文成公视中牟决口工，未即趋赴，上命和相往摄其篆。和固自负其才，欲于公至前先时驱灭，乃刻期进师，卒为所败，又所调至将帅俱不为所用，和每发一议，众辄阻之，亦不能难也。及公至，和出迎，公问其失机状，和赧然曰：“将帅皆傲慢，不为吾用，公请试之。”公曰：“然则斩耳。”和复问进兵状，公笑不答，令诸将帅于次日晨集辕前，公每呼一将入，辄命和坐其侧，公有所调拨，及命屯戍处，其人辄应如响，如是者数。和坐上甚恚愤。公部署毕，问和曰：“诸将初不见其慢，尚方剑不知诛谁之头也？”和战栗无人色，公乃命和即日衔命归。和于是恨公入刺骨，故终身与之龃龉，盖构衅于此也。
　　○其二
　　阿文成征金川，一日安营已定，忽传令迁移，诸将以天晚力阻，公随发令箭云：“违者立斩！”合营虽从之，而不免怨诽。迨昏夜大雨，前此营基水深丈余，几可漂没，咸诧为神奇。公曰：“我有何异术？特见群蚁移穴，知地热将雨耳。”按文成此举，不难于先见，而难于实言，稍有权术者，必又以为遁甲奇门矣。
　　○阿文成将略
　　阿文成公立功绝域，将材相业冠绝一朝。相传公在行营，每军务倥偬，帐中独坐饮酒、吸淡巴菰，秉烛竟夜，或拍案大呼、或砉然长啸、拔剑起舞，则次日必有奇谋。尤善拔擢人材，每散僚卒伍，一二语即知其器识，辄登荐牍，故人乐为用。尝识兴奎于军校，奇其状貌，令攻某寨，即日授副将。海超勇权奇自负，同时无一当其意，独服公，驱使辱骂唯命；遇他帅，虽礼下之，不乐为用。文成洵神人哉！
　　○阿文成在金川
　　阿文成公在金川时，曾被岳大将军参劾获咎。嗣文成总督云贵，岳适降补南提督，心常惴惴。文成偶咏诗示岳云：“鸣镝一声山响答，长空飞鸟漫相疑。”岳始释然。
　　○张总兵
　　张总兵芝元，川中人，少为小校，隶宋总兵元俊麾下。宋抚恤甚厚，公感其德。后宋公以枉获罪，傺而卒，其二子皆遣戍，公复随明参政亮征大金川。有番僧某为贼侦，凡军中事无不泄漏，公进言明将军曰：“军中机宜，动为贼觉，兵家大忌也。今番僧某受我封号，乃阴为贼谍，非剪除之则贼无灭日矣。”明公韪其言。会大风雪，乃命公率数十人，故为出差状，投宿寺中。公故通番语，自取囊中脯，与僧僚煮酒痛饮，情甚欢洽，番僧皆醉饱眠去。公出寺聚柴焚之，风火酷烈，番僧辈皆死，贼谍乃断。后公屡立战功，氵存至参将。丙申春，金川平，凯旋时公书宋总兵战状，抱一册哭陈军门。阿文成公讯之，公曰：“非宋公芝元无以致此，敢不报其大德？况宋公所以获罪者，乃触怒阃帅，罗织其愆，天子不知其功也。故今陈其战绩，乞公转奏于朝，若犹以功微罪重，则赏罚出自朝廷，芝元心无憾矣。”文成公笑曰：“壮士也。”因代为奏闻，邀恩赦其子归，人皆以为宋公知人，公能报德云。辛亥冬，廓尔喀再乱，抢掳扎什伦布，公率数百孱卒转战山崖中。时大雪弥漫，山谷皆平，而公手挥大刀，指挥番卒，皆感激用命，卒御贼归巢。孙文靖公曰：“达赖喇嘛之杵，转不如张总阃之刀灵也。”时人传为笑谈。公以劳瘁卒，傅（福）文襄王奏于朝，上甚悼惜之。
　　○杨胡子歌
　　成都杨忠武公遇春，嘉、道时名将也，以武举从征教匪起家，身经百战，无不克捷，官至提督，改文阶，为陕甘总督，晋封一等昭勇侯，予告，年逾八十而薨。临终自知死期，会四川总督同安苏公廷玉往访之，公出见，手交遗折，托其代奏，时固无恙也。苏公不得已带之归，公即于夜间逝世，岂非生有自来者耶？仁和马秋药太常履泰，有《杨胡子歌》，人奇而诗亦甚奇，读之觉公之精神意气犹跃跃纸上也。诗云：“贼怕杨胡子，贼怕胡子走脱趾，不怕白胡大尾羊（时有总兵姓羊），只怕黑胡杨难当。贼正苍黄疑未决，瞥见胡子掷身入，刀嫌太快矛太尖，只使一条铁马鞭，逢人挝人马挝马，血肉都成瓮中。须臾将士风涌波，纵横步骑从一骡。贼忽乘高石如雨，胡子鞭已空中举。贼忽走险奔如蛇，胡于骡已横道遮。森森贼寨密排垒，胡子从外陷其内。重重贼队围如带，胡子从内溃其外。胡子鞭骡绕贼走，吞贼胸中已八九。目一叱胡槎牙，贼皆仆地为虫沙。相传失路曾问贼，贼指间道教胡出。贼宁不怨胡子鞭，颇闻胡子为将贤。胡子待士如骨肉，蚁大功劳无不录。拔擢真能任鼓鼙，拊循含泪吮疮痍。噫嘻！贼中感服尚如此，岂有官军肯惜死？”写得生气勃勃，仿佛听鼓鼙之声，而思将帅之臣矣。然此诗作于嘉庆年间，犹未睹道光七年公征西域时之伟绩也。
　　○鄂西林用人
　　鄂西林相公，节制滇南七载，一时智勇非常之士多出幕下。公尝命张制府广泗征花苗，开筵设乐，谈笑竟日，而不及用兵事。及薄暮，张不得已请公将略，公愀然曰：“老夫误用人矣。夫转运糗粮，备整甲仗，有不备者惟老夫是问。至于兵机难测，转瞬间已自变易，惟在为将临事处决，安有预定机谋而能胜人者哉？”张慑服其言。其它如哈军门元生、董将军芳，皆出其幕下，卒为一代名臣。此数人至其家，皆执洒扫贱役，而其家亦佣仆视之，如郭汾阳之于李西平、马北平也。
　　○伊将军
　　伊将军勒图，少贫窭，几不能举餐。充侍卫，尝代人持豹尾枪，以食其赁赀，人争贱之。从征西域有功，阿文成公尝与论伊犁疆域，公言其要隘某某处，如聚米为山状。阿文成异其人，及归，即荐公代其任。公抚绝域，先后二十余年，驾驭得宜，抚恤番夷，辄以至诚怵其天良，番夷感激用命，外藩如安集延哈萨克等处，皆畏威怀德，至呼为父。公性廉洁，馈羊至十数，即不收取，而赏赍倍优渥。又定开屯田、练士卒、犒夷众诸制，至今遵之。纯皇帝喜其守边宁谧，尝赐诗比之赵充国、班定远焉。后卒于任，番夷悲恸，至有面文身者。上悼惜之，封其子为一等伯以旌之。
　　○海兰察
　　海兰察，索伦人，幼从征西域，以步卒射巴雅尔，殪之，纯皇帝特赐侍卫。其后每经战阵，以勇力显。生平惟服阿文成公，任其驱使辱詈，听命唯谨。尝告人曰：“近日大臣中知兵者，惟阿公一人而已，某安敢不为其下？其余皆畏懦之夫，使其登坛秉钺，适足为殃民具耳，某安能为其送死也？”后南征台湾，福文襄王趋拜下风，公始为之尽力，三日攻破鹿洱港，贼人以为天人从空而降，自相践踏以毙。后征廓尔喀回京，未匝月即以病殂，上深悼惜。后川楚教匪叛，上浩叹曰：“使海兰察在此，贼不足平也！”公善知兵，每遇战阵，兵既接，公乃敝衣布帽，骋骑绕自贼队后，观其瑕可乘者，然后集兵攻之；或以数十余骑阑入贼队左右射之，使贼队紊乱，我兵因以致胜。又能枕弓卧地听之，知贼马之众寡；及嗅马矢，知敌去之远近，皆与古人暗合。其长子安禄随征川楚教匪，殉节川中。其次子安成少年白皙，美如冠玉，喜声伎，日游狭巷中，然勇干有父风。
　　○海兰察之战略
　　超勇公海兰察，索伦人，即伊彻满洲也，少以军功累晋公爵。闻公出征时，沿途供亿，必遣心腹偏将某甲前驱预备。公平日嗜好唯某甲能知之，凡启节，每到驿馆，下马即顾某甲，问所需各物俱备否，某甲鞠躬对曰：“诺。”公色然喜曰：“好孩子，很会办事。”甫入门，某甲手捧髹漆红盒一，屈膝以献，去其盖，内盛径寸大蜘蛛百枚，螂蛆、蝾螈、虿蝎等物称是，公一一去其钳爪，生啖毕。某甲侍公登堂，梁左右悬两巨蛇，粗如戋、长丈有奇，公睨而嬉笑，拔金错刀寸断大嚼，如咬甘蔗。食讫，某甲屈单膝告退，公独入后室，内有蠢胖村妇八人，年皆二十以来，裸体以待，公一一递接已，乃呼从者具汤沐，进冠服，出见客。客退，又呼某甲来，赞之曰：“好孩子，很会办事。”凡沿途供亿必如此，方惬公意，不则竟日忽忽不乐，戏下部曲，诃责鞭棰，无所不至矣。又闻公过戈壁瀚海等地，常数百里无人烟，村妇难致，则以肥壮水牛代之，故出征必多带水牛听用，按日轮交四牛，牛辄不能与公敌。公恨其不能胜任，则手刃剐而生飨之。观公所为，可谓奇人，彼樊舞阳之生食豚肩、常开平之与虎豹交，以公较之皆不足为奇矣。
　　○其二
　　乾隆朝名将，以超勇公海兰察为冠，边功战略，炳旗常，无待述矣。其行军实由天授，有为自古名将所未尝到者。自结发从戎，每临阵，微服率数十骑，绕出贼后，知何处有瑕可蹈，辄冲入贼队，左右疾射，使其阵乱，而我兵乘之。又能望云气，决贼势之盛衰，比战之胜负，察山川脉络，知安营汲水之宜，听地窖识贼马之多寡，验马矢料敌去之远近，即仓猝间手弹弓弦，亦能预测利钝，以故进必歼敌，退亦全师，操纵神奇，不可弹述。（按望气之说屡见史策，古名将皆能之。北齐时，斛律金行兵，用匈奴法，望尘知马步多少，嗅地知军远近。超勇蒙古人，或得秘传，不知今尚有传者否？）
　　○马彪
　　马壮节公彪，固原人。少无赖，尝冲突固原提督仪仗，提督命杖于辕门，公问人曰：“提督品最高，究竟何如人始为之？”人告以由行伍起者，公奋然曰：“吾以提台皆天人耳，若由行伍进，吾犹能力致之。”乃誓曰：“吾不致身此官，终不入此城也。”遂仗剑从军。时大兵进讨回部，公奋身用命，积功至总兵官。路由固原，有邀其入城会饮者，公力辞之曰：“此尚非吾入城时也。”后以平撒拉尔回民功，果授固原提督。公至城门，挥去侍从，步入其。至衙中，首命置前提督神主，公朝服祀之，然后接其众乡里父老，设酒欢宴终日，指其牌曰：“吾非为此公所激烈，何能致身至此？此聊所以报德也。”
　　○杨诚斋军门
　　杨诚斋军门芳，贵州人，少贫窭，读书应试未就，乃充行伍，藉军粮以赡其家。乾隆乙卯，楚苗窃发，毗连黔境，铜仁诸苗亦乘时蠢动，攻铜仁寨。时游击为孙总兵清元，欲弃寨避贼，公奋然曰：“芳闻咫地寸土，莫非为天子所守者，奈何委之于贼？”孙壮其言，因与贼战，乃至败绩。时福文襄王督师，命诸将移寨，闻兵败，怒欲置孙于法，孙叩首曰：“非裨将之过，皆杨芳一人意也。”王命缚公至，诘曰：“汝何人，乃敢抗吾法？”时兵卫森严，堂宇深邃，公大声曰：“芳幼读圣贤书，惟知忠孝字。今寨虽小，为天子所畀付，若轻弃是违君命也。故芳欲一战，以扬士气，其胜之与否，自有主之者，非芳之罪。如使芳执殳效命，早裹尸马革矣。”言既终，愀然长啸。王壮其言，命为亲军，日见委任，不数载官至专阃。公与杨时斋军门为布衣交，遂至通谱。公善谋，时斋善战，二公如左右手，不可须臾离者。其守陕安镇，政令宽洽，民感其惠。公尝入陛见，其署篆者暴虐，激变营兵，乱军蒲大芳揭竿而起，然感公旧德，曰：“杨夫人在，慎勿杀害也。”因共舁夫人轿，送出南山，共拜叩去。其善驭士卒也如此。
　　○明春二公论战
　　人臣死绥，古今通谊，然必有济于国，始为可贵，若如赵括、邱福之徒，非不舆尸殉死，不为世所重也。闻明相公言木果木之战，海超勇公实预其事。甫交绥，海公即大呼曰：“军气颓败，此溃师之兆也。吾马首欲东，诸君努力冲围，悉会师于美诺可也。”因策马归，故身不预难。其后卒以灭敌，盖留身有待也。春将军宁，亦世代拥旄者，言“对敌如角，然稍觉势异即放手，再与之扑，不然，必颠仆矣。自古如必阝鄢之役，九节度之败，皆师老之故也。”二公皆久经军旅者，其置论乃如是，此与杨存中舍淮守江之论相似，非亲身经历者，必以其言为懦矣。
　　○额勒登保得力于三国演义
　　罗贯中《三国演义》，多取材于陈寿、习凿齿之书，不尽子虚乌有也。太宗崇德四年，命大学士达海译《孟子》、《通鉴》、《六韬》，兼及是书，未竣。顺治七年《演义》告成，大学士范文肃公文程等，蒙赏鞍马银币有差。清初，满洲武将不识汉文者，类多得力于此。嘉庆间，忠毅公额勒登保，初以侍卫，从海超勇公帐下，每战辄陷阵，超勇曰：“尔将才可造，须略识古兵法；”以翻清《三国演义》授之，卒为经略三省，教匪平，论功第一，盖超勇亦追溯旧闻也（明末，李定国初与孙可望并为贼，蜀人金公趾在军中，为说《三国演义》，每斥可望为董卓、曹操，而期定国以诸葛，定国大感曰：“孔明不敢望，关、张、伯约，不敢不勉。”自是遂与可望左。及受明桂王封爵，自誓努力报国，洗去贼名，百折不回，殉身缅海，为有明三百年忠臣之殿。则亦传习郢书之效矣）。
　　○额经略用兵
　　额经略尔登保，吉林人。少以侍卫，从福文襄王征台湾、廓尔喀、苗疆诸部落有功，氵存至护军统领。楚苗之役，公受瘴得疾，时福文襄和宣勇相继卒，亦有传公已故者，其家已为之设位祭，久之始知其讹。嘉庆己未冬，授经略，督办三省教匪。公虽武人，为富尚书德甥，故夙知兵法，待下过严厉，然遇有功者，必亲为抚视。又延胡学士必显为幕客，凡出师皆请其参酌，故每战必胜，贼皆畏惧。闻庆总宪溥言，公行师川楚时，如数日不遇贼，则抑郁不乐，鞭挞士卒不已；闻鼙鼓声，即踊跃据鞍，指挥三军，欣然从事。及凯师归，公必命烹肥羊，呼众将士至，邀与同食，公亲持刀为之割削，视诸将如骨肉。言语质朴，如违其制，则当筵谩骂，初不少贷。一日，游总兵云栋违公节制，至败衄，公骂之曰：“汝何畜产，乃敢违乃公令！以致败辱，如杨遇春小儿，断不致若此。”时杨方在坐，而公初不顾忌，其真率也若此，故人皆为之用命。然性好杀戮，擒贼至，无论老稚尽皆歼灭，尝曰：“毋留此贼种，致他日更生事变也。”故卒无嗣，人皆为之惜云。
　　○花老虎
　　花军门连布，满洲人，以世职氵存至南笼镇总兵官。性质直，与人交有肝胆。少时读书，曾习《左传》，故于战法精妙。乙卯春，方入觐，半道值铜仁红苗杀官吏反，福文襄王以总督进剿，檄留公随营，素稔公勇，令首先解永绥围。公率百余骑长驱直入，破毁苗寨。数十苗人皆乌合众，未见大敌，大惊曰：“天人神兵至耶，何勇健乃尔？”因远相奔溃，永绥之围立解。时公着豹皮战裙，故苗人呼为“花老虎”云。王大军至，令公结一营，当大营前御贼，悉以剿事委之。王日置酒宴会，或杂以歌舞；公则昼夜巡彻，饮不及食，倦不及寝。苗匪既知王持重不战，乃兽骇豕突，或一日数至。公竭力堵御，贼已退乃敢告王知，如此百昼夜，须发尽白，而旁有忌其功者，互相肘掣，故不及成功。小竹山贼匪叛，黔督勒公保檄公督兵往剿。公御贼山梁上，转战益奋，中鸟枪三，堕入深涧中，诟骂不绝口。贼欲钩出之，乃自力转入岩石中折颈而死。事定，诸将弁百计出其尸，颅骨皆寸寸断矣。事闻，上震悼，特赐祭葬云。
　　○罗提督
　　东乡罗提督思举战功，见于魏默深州牧源《圣武记》者详矣。偶阅周芸皋观察富阳凯所述逸事，其智能亦自可韬，非徒以武力雄一时也。公尝率兵入南山，搜余贼，村人苦猴群盗食田粮，晨必发火器惊之。公问故，令获一猴来，剃其毛，画面为大眼诸丑怪状，衔其口，明晨俟群猴来，纵之去，皆惊走。猴故其群也，急相逐，益惊，越山数十重，后不复至。官夔州游击，夔关临峡，山水迅急，瞬息千里，盐枭及贩鬻人口者，至则鸣金叫呼，越关以过，船皆设炮械，两旁系大竹，弯如弓，他船追及，断系发之，船必覆，人莫敢撄。公募善泅者，持利锯匿上流水中，俟船过，附而锯其舵，抵关适断，船不能行，触石破，尽获之。又有巨恶某唆讼，守欲得之，以属公，公佯不悦曰：“是文官事，何语我？”夜逾垣入其室，见为草状及稿匿所，出使数人候于门外，复入启扃，人稿俱获，曰：“昨所以不许者，彼耳目众，欲令不为备也。”
　　○其二
　　罗壮勇思举，初征白莲教，后平永州苗，为嘉、道两朝赫赫然名大将。籍四川之东乡，少亡赖，数行窃，令捕之杖毙，弃诸野。中夜而苏，匍匐至一老妪家，周之，乃改行，投身军营，骁勇冠绝侪辈，遂历保至专阃，赐封子爵。当赵金龙之乱，罗受命，与总督卢公坤往平之，贼已困，将擒矣。时宣宗以尚书宗室禧恩来督军，未至，诸公议待禧至，罗曰：“围久师怠，贼必遁，縻帑可惜。”遂违众一战，歼贼且尽。禧公为亲信重臣，督抚以下皆降屈为礼，怒罗之不待也，盛气陵之。罗不为屈，且面折之曰：“诸公贵人，多顾忌，罗思举一亡赖耳，受国厚恩，至提督，惟以死报，不知其它。”禧甚怒而无如之何。罗每对人言生平作贼事，不少讳，并请文人历叙其事，洵奇男子也。壮勇改行后，始娶妻，忽患奇疾，百方不治，一道人过门曰：“有方可救，但得钱三十千乃能配药。”罗自念贫窭，安得三十千钱，语其妻曰：“吾病且死，汝亦饿死耳。苟鬻汝，得钱买药，则两活矣。”妻不可，强之再三，泣而从之，病果瘳。罗既官游击，乃遣人访其妻。以重金赎还，为夫妇如初，报其鬻身救夫之义也。此事不足训，然以视少共艰苦，既贵而厌弃其糟糠者，其厚薄之区，殆不可以道里计。天生豪杰，磊磊落落，安得以道学家之律绳之？
　　○罗思举救缢投军
　　罗军门思举，少失怙恃，家徒四壁，因寄食于舅氏家。身有膂力，性嗜樗υ，夜归，舅辄痛詈，然嗜赌终不能悛。因欲赚醉致之死，一夕具酒肴饲甥曰：“今夜可多呷几杯以畅尔所欲。”夜分，舅先酩酊大醉，鼻有鼾声。舅妗知其故，告之使逸去。行至某县，苦无资斧，不得已偷匿人室，跃上高楼，撬开承尘偷窥，见一红衣妇人愁坐妆台，手作支颐状，俄而背后来一女鬼，披发吐舌，手搦一圈作套项势。罗急跳下，拚夺鬼圈，相持良久，适渠夫婿回来，诘何故夜入，罗具述真情，告以乏费，致行苟且，因夫人被鬼逼，故跳下救之。主感援救之恩，酬以白金三十两。会有反寇滋事，罗投军得首功，递升提督。罗尝在蒋制军席间自述生平如此，朱明府半塘时在蒋幕中，渠侄稼轩上舍为余言之。
　　○葛壮节公诗
　　葛壮节公绩学能诗，不愧儒将，佳句如《游赵氏园》云：“生机三径草，风味半床书；夜登金山云，鹤鸣山月悄。鼍吼海天空，商山遇雨云；水声归壑健，雨气入林昏。”又《登第诗》云：“事业人皆争一第，功名我自励千秋。”异日致命遂志，此语已为之兆矣。
　　○葛壮节骈语
　　葛壮节公以水师起家，擒斩海盗不遗余力。尝伪作商舟以诱贼，屡获巨寇。贼惧，为之谣曰：“莫逢葛，必不活。”官镇海总兵时，巡洋劳瘁感暑，卧病甚剧。时闻闽省盗船百余，拦入浙海，大府檄公率三镇兵船总巡，公力疾前往。先以书驰告曰：“寸心自誓，期尽瘁以事君；一息尚存，敢偷安而负国！”时道光戊戌年也。公官瑞安副将时，会稽宗涤楼侍御稷辰赠联云：“武穆两言，不爱不怕；文成一诀，即知即行。”公尝手书一联，揭于治事之堂曰：“持躬以正，接人以诚；任事惟忠，决机惟勇。”并自作擘窠大字，颜其堂曰“威惠”，论者谓能不负所言。
　　○葛壮节擒海盗
　　葛壮节公云飞，为水师名将，尝伪作商舟以诱贼，东南海盗，擒刈极多，贼中为之谣曰：“莫逢葛，必不活。”公子以敦，征粤寇有功，能以匹马出入贼阵，贼屡披靡，呼之曰“银枪小葛”，后亦殉难。
　　○葛壮节父子
　　葛壮节公父子，继世忠节，前已纪之。顷读先师徐柳泉先生文集，有书公年谱后一篇，尤为详晰。公自号凌台，分字二公子，长曰以简，字小凌；季曰以敦，字小台。公殉节后，宣宗震悼，始用一品例赏世职，复以文武二举人分赐二公子，及岁召见，并命入官，小凌官甘肃同知，小台官湖北守备。二公子皆骨鲠有父风，小凌以不肯媚上官，被劾护陵，念公忠烈，寝其奏不行。小台以安陵营守备擢都司，击河南溃贼有功，文宗赏花翎，咸丰五年，与贼力战，殉难随州，上命以游击例优恤，即前之所称“银枪小葛”者也。先是，山阴宗侍御稷辰，为公建专祠既成，请匾额，上书“忠荩可风”四字赐之，至是清以敦祠中，上复俞允。国家轸念死事之臣，若斯其厚，凡为臣子者所当观感而奋发矣（又，公自赞小影云“外貌桓桓，中心烈烈，智勇兼资，万人之敌”，亦见先生书后中。先生盖谓惟公实克践其言云）。
　　○塔忠武之战绩
　　塔忠武公之战绩载在琅书，诸葛大名垂宇宙矣。公性忠勇，亦最慈祥，统兵岳州，即于左臂涅“忠心报国”四字。洪山之捷，麾军逼贼于沙湖塘角间，贼争赴水死，中多幼孩，公见之大哭，传令拯救，得数百人；群贼因而乞命者，又七百有奇，诛其极悍者，余尽释之。一日力战归，左右以海燕窝进，公曰：“吾母夫人在都，不知能给朝夕否，忍甘此耶？”德化令进莞席，以士卒皆卧草土，却勿受，其笃孝贞廉又如此。从古名将秉气之纯，如公亦少觏也。
　　○江忠源活打虎将
　　浙江知县江公忠源，以知兵任战着。赛大臣调赴广西，所练楚勇，初至敝衣槁项，诸军皆窃笑。侍卫开隆阿者，善骑射，发无不中，尝射猎山中，毙虎十数，军中号为“打虎将”，开亦深自负。公遇诸公所，长揖过之，意颇不怿。他日督队出战，猝遇贼众，围之数重，矢尽，左右冲突，不得出。公登了台望之，曰：“必开君也。”急率亲兵数十人，介马驰救之，卒挟开出，并辔而归。开下马拜公曰：“活开隆阿者先生也。人言楚军弱，今竟何如。”握手饮欢，遂为至交。
　　○张国梁轶事
　　张国梁年十八作盗魁，任侠结客，跳刀拍张，能以勇略慑侪辈。其党李某为土豪所困，国梁怒率众往劫，破其家，卒挟李某以归，时为之语曰：“拯弱锄强张嘉祥。”嘉祥，公初名也。前广西巡抚劳公崇光，闻而异之，遣将招抚，改今名。忌者恒欲假事杀之，周文忠公天爵爱其才，保护备至。及随向大臣追贼东下，每一战捷，辄加一官，年二十八而声威远着，为国虎臣矣。向大臣桂林、长沙、武昌之捷，皆与公俱，相倚如左右手，而公之立功，尤以克复太平着。贼据江宁，以精锐扼守太平为犄角计，向公欲取之，问诸将谁敢往者，众不应，公独慷慨请行，向公喜而抚其背曰：“吾固谓非弟无能破此城者。”即率所部五百人往。贼初修砦、掘重濠以备死守，闻公比至，不战而遁。公徐入城，安市廛、察死丧、抚残疾，归报向公，往返仅七日。及向公薨，公已拜总统诸军之命，北自瓜镇至浦口，南自芜湖至镇江，上下数百里间，闻警必赴。一身如龙，涉长江如履平地，而大要尤以保固苏、常为首策，时为之歌曰：“杀贼江上江水红，向公黑虎张公龙；钟山大战疾风雨，张公生龙向公虎。”公与向公共平钟山贼垒，炮伤中指，蒙恩赏给御用药散，谕以勇猛之中，宜加慎重。中间尚方珍玩，赐予络绎，且命图形以进。公自念远方武臣，受殊眷、膺重寄，日夜感泣图报，抉齿寄归，示无生还期。自偏裨擢至大将，所得禄俸，不以一钱自私，军中豪杰士或有负俗之累，需用数百金，公立予之，故人人愿致死力。洎乎丹阳之变，力竭捐躯，而公年三十有八矣，丧归无以葬，得劳公赙，始克成礼。钵池山农曰：“粤贼自据金陵，盖无一日忘苏省垣，诸公得以高枕而卧、匕鬯不惊者，向、张之力也。”当夫和营瓦解，呼吸存亡，待饷孔迫，司财者从而靳之，倘所谓杀其生己者与？总统既殁，贼遂恣肆而无所忌，逾月之间，州县十丧八九。呜呼！不有今日，谁念前功哉。
　　○其二
　　高要张忠武公年十五，贾广西贵县，为土豪所辱，怒率众毁其家，官名捕，亡命江海，伺奸商墨吏夺其赀，羁孤旅客，戒其曹不得辄犯，人为之语曰：“济弱锄强张嘉祥。”嘉祥，公原名也。忠武公驻师金陵，大小数百战未尝挫衄，一日偶伤指，向忠武以闻，文宗轸念，驰赐御用药散，公深感焉。自向公卒，和帅骄愎，忌公功，遇事。公度不济，誓以身殉，抉一指寄家，示无还意。盖是指即用御药医痊，不欲使落贼手也。
　　○黄翼升鲍超轶事
　　同治三年，粤匪平，长江奏设经制水师，以一提督节制五镇官兵，首被命膺此选者，三等男长沙黄公翼升也。公起家材官，隶曾文正麾下，久任军事，力济巨艰，功与彭杨埒。初隶水军，方监造战船，有龙降其舟，色正青，长五六寸，隐见倏忽，或曰：“此黄河庙中常示现者也。”文正偕幕僚往观之，信嗣。是公海战，龙现则必捷。戊辰秋，官军蹙捻寇于燕、齐接壤之运河，时河水浅，跃马可渡，公虑贼之潜遁也，祷于龙神庙，祷毕龙复现，水不雨而涨，贼突围不济，遂尽歼焉。公忠忱耿耿，战绩，训士则以匈奴未灭为激昂，论功则以雍齿、且侯为慰藉，其厚得神助，有由来矣。黄公初从曾文正游，夔州鲍军门超夫妇来长沙，以贫故，谋生计不就，久之赀罄，存钱止数百。鲍故烈士，以钱市酒肴，置鸩，将与其夫人饱饫以死。邻妪知之，以告公。公亟往扣门，则户键矣。毁门入，鲍夫妇方对案举箸，公问何为，以实对，公曰：“壮士奈何效匹夫匹妇死沟渎！”鲍曰：“奈绝食何？”公曰：“子主我，隶名军籍中，岂惟不死，且可图进取，王侯将相，庸有种乎？”鲍泣拜，公遂挈以归，进之曾文正。不数年，鲍由步卒起，战比有功，官浙江提督，封一等子。与公对树旌节，列爵苴茅，海内识与不识，争以郭李、韩岳相比拟。然则鲍固人杰，公亦巨眼矣哉。
　　○王壮武之行军
　　王壮武公珍，由湘乡团练起，剿贼楚、粤、江西，纪律整严，机神敏妙，屡建大功，贼众骇惧，至有“出队莫逢王老虎”之谣。公幼英毅，自隶罗忠节门下，始折节读书，治军以训练为急。所部壮丁，习刀矛火器之暇，以《孝经》、《四书》转相传诵，每营门夜扃，书声琅琅出壕外，不知者疑为村塾也。军麾所至，辄以忠义风动其民，能使顽懦感悟。江西抚建各属士民，称为恩人，呼为青天。临战，则自相纠集，负戈裹粮，候公指，盖儒将之效至此。嗣公以绩劳，卒于乐安军中，年仅三十三，天下痛之。
　　○刘松山轶事
　　松山字寿卿，湘乡人，王壮武部下，军行特着精整，壮武兴乡兵最早，故号“老湘营”，向以三百人为一旗。自壮武殁后，松山接统十余年，名闻天下，不忍易营制。松山长身瘦削，谋勇兼备，行军虑事，尤识大体，有唐李之风，战胜则让功，临财则让利，故同时骄兵悍将，见之皆驯伏。同治八年，左侯西征逆回，自督大军由中路泾凉进，檄松山统三十营由北路榆绥进。陕边北山，千里无人烟，土贼扈彰、董福祥等，拥众十余万，梗塞军行。松山筹饷转战，抚定土贼，得其死力，克回砦数百，抵灵州回巢，与左侯会于金积堡，分军攻马八条寨。回酋伪降，伏地暗枪中之，松山负创，诫侄锦棠曰：“速攻之，毋反吾骸，吾魂当督军灭贼。”言毕而绝。锦棠屠马八条寨，抚柩而祝曰：“凶酋已寸磔，叔父忠骸盍归乎？军中胜负未可知，金积老巢非旦夕可下，叔父盍归乎？”选壮夫四十人为长夫，舁之不动，再哭而祝之，增二十人，重如前，柩有声如泣，将士皆哀号，知忠魂之不欲返也。越日，移营逼金积，八人舁之，轻如中空，将士悲感，战胜。九阅月，卒拔金积堡，宁灵悉平，剐回酋马化龙祭之。其时帷幄辄自动，弓刀皆鸣。十年七月，始返其丧。
　　○李文忠轶事
　　李文忠鸿章，为红羊劫时中兴名将。时沪警正急，邑绅某冒险径投曾帅大营，请兵平乱，曾难之。某效申包胥号哭秦庭故事，曾勉允之，然苦无领兵者，李欣然以肃清自任。曾笑曰：“少荃去，我高枕无忧矣，惟此间少一臂助，奈何？”李坚请赴申，曾乃命勇将程学启副之。率师到沪，约束兵士极严，转战浦左，所向克敌。一日与匪战于北高桥，前敌药弹将罄，匪犹支撑不退。正在为难之际，李立马桥背，以远镜窥敌，讵为匪中伪王某所见，暗行遥击；而李所骑之马，忽而奔驰入阵，羁勒不住，卫队三百名围护冲下，势如潮涌，敌竟披靡，蓦见藤牌队长某甲，已枭伪王头献于马前，李不禁悚然，温语抚慰而赏功焉。盖伪王举枪瞄准时，已被某甲所见，滚牌入阵，从马后跃起，挥刀砍之，众不知也。李深知其勇而重视之。乡邻杜某，为李洋枪卫队，言之最详，并夸述卫队中，有大半能飞跃屋背力敌数人者云。
　　○丁汝昌甲午之役
　　北洋海军提督丁汝昌，当甲午之役，与日本海战，全军尽没，至于舰队亦降，以一死代全舰官兵之命，其志极可哀，用无损于军人之名誉。日本人以丁之手书公牍，用铜片印成一册，大乌圭介为之跋语，极称道其为人。东西洋学者研究丁之行为，谓有伦理学上之价值。而当时统将有道员戴某，则实临阵退缩，邂逅为敌所毙，而滥厕忠义之林，清朝为之赐恤，是非赏罚之不明，未有甚于清之季世者。即张佩纶马尾之役，见敌不走，气象伟异，自王壬秋、林琴南辈，均鸣其冤，而言者至今不已，故法越中日诸战役之真是非，久莫能明矣。
　　○彭侍郎题句
　　彭雪琴侍郎，以水师克复小孤山，凯旋后摩崖题句云：“书生指挥战船来，江上旌旗一色开。十万雄师齐奏凯，彭郎夺得小孤回。”
　　○彭侍郎轶事
　　彭侍郎玉麟，湖南人，其未贵时，曾寄迹某质库。粤匪事起，曾侯奉旨练民团，以乏饷劝捐各大姓，质库首先出资。彭往谒，愿代办军储，侯壮之，遂命与杨公岳斌分统湘军营。时承平日久，兵惰不可用，彭纪律严明，百炼成劲旅，由是所向有功。五年余，妖氛扫尽，而湘军之名闻天下。彭以功氵存升兵部，加宫保衔，见天下无事，解组归，屡征皆不起。先是各省皆陆营，彭创立水师，内河外海，铃铎声相闻，南北洋无盗贼患。朝廷知公忠直，且熟谙水营利弊，遂听其回籍，仍令按年巡阅一次，准专折奏事，兵弁有不法者杀戮得自专。彭受命，恒微行察勤惰，惩一儆百，水师为之肃然，沿途关吏卡员亦惴惴相戒，恐不职为公知。忆某处厘卡驻扎者，监司也，差吏多不法，行旅寒心。一日，彭驾小舟至，命兵诣局请验行，差不应；逾刻又请，则哂曰：“汝心躁耶？奈我不乐验何。”兵复命，彭大怒，趋至，厉声曰：“请验所以遵功令也。今有意羁我，岂空船亦索贿耶？”差亦怒曰：“便羁汝，敢控我？”彭曰：“我不控汝，直杀汝耳。”颐少动，兵遽拥至河干戕之。观者失色，趋告监司，监司急出，见彭大惊，长跪请罪。彭怒色诃责，良久乃去。自此卡威稍减，不敢如前傲狠矣。噫！抽厘助饷，政府原非得已之谋，而营营于是差者，遂使寸地皆成陷阱，斗米亦列捐条，行旅裹足而不前，物价乘时而陡涨，卒之亿万人愁苦之气，不过供数十辈烟酒之资。安得各省大府若彭宫保化身，一一声其罪而诛之，使天下拍手称快也哉！
　　○书文成公阿桂遗事
　　文成公阿桂，满洲正白旗人，其勋簿官阀、生卒岁月俱载国史，兹特录遗事数则。方公之为定西将军，剿金川酋索诺木也，已百战抵其巢，索木诺震慑，业约别日尽室出降，其木城木棚悉已毁撤。是日晚，参赞以下谒公曰：“事机叵测，今日必生缚索木诺致帐下，方可安枕。”公不答，亦不待旦，竟已入帐中卧，诸将弁待命不敢退，而公已鼻声如雷，彻帐外矣，诸人者旁皇达旦。甫日出，索木诺已自缚，率诸酋跪帐外，公次第以属吏，因进参赞以下告曰：“诸君昨日之语，盖俱索木诺他窜、或畏罪先死耳。我已据扼要，窜将何之？渠若能死，又岂待今日哉！吾故以为不若高卧待旦，日当自来也。”诸将弁诺诺，皆曰：“非某等所及。”又木果木失事后，公代统大军。一日，日欲失，公忽率十数骑，升高阜觇贼屯扎处，不知阜数折，已逼贼砦。贼望见，即率犷骑数百，环西南阜驰上。公顾从骑曰：“下马。”复曰：“解衣。”衣不足，复曰：“解里衣。”解毕，曰：“衣悉寸寸裂，急分走高阜，杂挂林木上。”挂毕，曰：“无衣者悉束带。”曰：“上马。”曰：“向阜南缓辔下。”适贼骑已驰至，距向所立阜仅二十步，暝色已上，忽见冈缺处旗帜飘忽，络绎不绝，疑援骑从山后至，勒马不遽进，方遣骑四出窥觇，而公已率从骑回大营矣。公曰：“此兵机也。不尔，贼马则十倍于我，宁得脱耶？”
　　●文艺类
　　○李雪木槲叶集
　　李雪木名柏，武功人。“关中三李”，中南山人李子德因笃，二曲山人李中孚，与雪木也。雪木所著《槲叶集》，冷艳峭刻，如其为人。阅《耕者》云：“农无谷，不农则肉。农无服，不农则。农蔽恶木，不农则渠渠夏屋。”有古谣遗响。《雁字》绝句云：“纸有长空砚有山，毫端蘸雨拂云间。年年绝笔衡峰下，剩得南天万里闲。”咏雁字多矣，无似其落想空妙者。《凤泉别墅》云：“斗室无尘小径幽，柴扉昼夜掩寒流。日沉涧底鱼窥镜，月上松梢鹤踏钩。才弱羞陈三礼赋，家贫难买五湖舟。唯将碧眼酬黄巷，莫待青山叹白头。”亦皮、陆佳篇也。
　　○傅青主医画
　　山右傅青主征君山，以书画著名一时，而不肯轻为人作。尝有挚友某求画，请之谆谆，意不可却，征君谓：“画虽末艺，然必须笔补造化。我每作画，先择其时，非遇良辰不肯下笔。今重违君意，约以中秋夕为期，如是日天气晴爽，风定月明，当准备纸笔，惟命是听。”其友第诺。待至其日，果晴爽，如所言。友大喜，知征君善饮，乃备肴酒，迎与痛饮，自晡至失始罢席。征君命侍者为研浓墨，骈两几，铺丈长玉版纸其上，又取铁界尺镇纸四角，谓俟月上东向，秉烛为之作画。少焉月出东山，光鉴毫发，征君乐甚，命侍者取所研浓墨一巨钵置旁几，屏退诸人，独自命笔。友遥遥窃窥，但见征君手舞足蹈，或踊或跃，其状若狂。友大惊，径趋至背后，以手力抱其腰，征君狂叫叹曰：“孺子败吾清兴，奈何！”遂掷笔搓纸，竟作罢论。友见征君发鬓须眉满头皆墨，竟体汗如雨下，以征君酒醉，不能强事丹青，急取水为之浣濯，遣人送归。所画废纸上，惟浓墨一团，大如釜口。以征君手笔，不忍捐弃，姑折叠庋之架上。一夜天阴月黑，室内隐约放光，急往察之，见光出自废纸，始悟征君画果通神，可惜败兴中辍，未竟厥事也。
　　京师打钟庵募修落成，僧慕征君名，丐书庵额。以僧无行，辞不许。僧稔某甲与征君善，啖以重金，求为转乞。甲知征君为人，不敢遽达，又虑无以报僧，既思得一法，乃沽佳酝招征君饮，又预作五绝诗一首，将“打钟庵”三字嵌于诗中，乘征君微醺，自握笔书此诗，屡书屡自拉弃之。征君睨之而笑，甲曰：“家有屏，欲书此诗刻其上。顾不善涂鸦，致贻君笑。”时征君已醉矣，曰：“我为汝代笔何如？”甲喜曰：“本不敢相烦，果尔幸甚。”征君遽索纸，纵笔为之一挥，较常尤胜。甲请曰：“既蒙赐书，即求署款，以为蓬舍光，尤深欣感。”征君笑而许之。后甲元刂此三字授僧，榜于门。征君偶过庵前，讶额署己款，笔意确是，注视沉思良久，忽忆前为甲书屏中有此三字，始悟为甲所卖，遂与绝交。
　　征君精医，今所传世者仅妇科书，顾不徒精妇科也。有同乡某客都中，忽然患头痛，经多医不效，闻太医院某公为国手，断人生死不爽，特造请诊视。公按脉毕，命之曰：“此一月症也，可速归家料理后事，迟无及矣。”某闻怏怏归寓，急治任兼程旋里。会征君入都，遇诸途，问某归意，以疾告，曰：“太医院某君，今国手也，盍请治之。”某叹曰：“仆此归，正遵某公命也。”乃具告所言。征君骇曰：“果尔奈何！试为汝脉之。”按脉良久，叹曰：“某公真国手也，其言不谬。”某固知征君技不在某公下，泫然泣曰：“诚如君言，某真无生望矣。然君久着和缓名，竟不能生死人而肉白骨乎？”征君又沉思久之，谓曰：“汝疾万无生理。今思得一法，愈则不任功，不愈亦不任过，汝如法试之何如？”某大喜，求方。征君命归家，遍觅健少所着旧毡笠十余枚，煎浓汤漉成膏，旦夕服之，当有效，万一幸愈，可速至都中谒某公，当云何也。某谢诺而别，归家如法治之，疾果愈。寻至都中，见征君喜慰异常。趋往谒某公，公见某至，瞿然曰：“君犹无恙耶？”某具以征君所治之法告之，某叹曰：“傅君神医，吾不及也。吾初诊汝疾，系脑髓亏耗，按古方唯生人脑可活，顾万不能致，则疾亦别无法治。今傅君以健少旧毡笠多枚代之，真神手，吾不及也。若非傅君，汝白骨寒矣，谓非为鄙人所误耶。然则医虽小道，攻之不精，是直以人命为儿戏也，吾尚敢业此哉！”公送某出，即乞休闭门谢客，绝口不谈医矣。
　　○蒋山亻庸
　　顾亭林先生炎武，行奇学博，负海内重名，玉峰三徐先生皆其宅相也。有《答监修徐学士书》，以龙门雄健之笔，间作丽词；以商山沉隐之年，深言时事。览其遗编，别为一格，岂谊切渭阳，不觉语之工而思之迫欤。书曰：“幼时侍先祖，自十三四岁读完《资治通鉴》后，即示之以邸报。泰昌以来，颇窥崖略，然忧患之余，重以老髦，不谈此事已二十年，都不记忆。而所藏史录奏状一二千本，悉为亡友借观。中郎被收，琴书俱尽。承吾甥来札，勉以一代文献，岂非生平至愿，恐衰朽未足副此。然既遇周情，兼叨下问，观书柱史，不为无缘，正未知绛人甲子，郯子云师，可备赵孟叔孙之对否耳。夫史书之作，鉴往所以训今。忆昔庚辰、辛巳之间，国步阽危，方州瓦解，而老臣硕彦品节乔然，下多折槛之陈，上有转圜之听。思贾谊之言，每闻于谕旨；烹弘羊之论，屡见于封章。遗风善政，迄今可想。而昊天不吊，大命忽焉，山岳崩颓，江河日下，三风不察，六逆弥臻。以今所睹，国维人表，视崇祯之代，十不得其二三，而民穷财尽，又倍蓰而无算矣。身当史局，因事纳规，造膝之谋，沃心之告，有急于编摩，固不待汗简奏功，然后为千秋金鉴之献也。关辅荒凉，非复十年以前风景，而鸡肋蚕丛，尚烦武略；飞萏挽粟，岂顾民生？至有六旬老妇，七岁孤儿，挈米八斗，赴营千里。于是强者鹿铤，弱者雉经，阖门而聚哭投河，并村则张旗抗令，此一方之隐忧，而庙堂之上或未之深悉也。吾以望七之龄，客居斯土，饮瀣餐霞，足怡贞性，登岩俯涧，将卜幽栖，恐鹤唳之重惊，即鱼潜之非乐。是以忘其出位，贡此狂言，请赋祈招之诗，以代麦秋之祝。不忘百姓，敢自托于鲁儒；维此哲人，庶兴哀于周雅。当事君子，倘亦有闻而太息者乎？东土饥荒，颇传行旅；江南水旱，亦察舆谣。涉青云以远游，驾四牡而靡骋，所望随示以音问，不悉。”先生在南时，号蒋山亻庸，中年以后，迹绝故乡，遍游燕、齐、秦、晋间以终，常言生平最憎者舟舆，而炊粱跨卫，乃此身安处也。
　　○毛西河獭祭
　　西河纳妾曼殊，矜宠特至，夫人陈颇不平之，尝诋之于客座曰：“尔辈以毛大可为博学耶？渠作七言八句，亦须獭祭乃成。”近人有论诗绝句云：“曼殊不擅专房宠，谁识君诗獭祭成。”可称雅谑。
　　○赋梅释
　　海内三髯，一为慈溪姜西溟，一为阳康孟谋，其一则阳羡生陈其年也。其年未遇时，游于广陵，冒巢民爱其才，延致梅花别墅。有童名紫云者，儇丽喜歌，令其执役书堂，生一见神移，赠以佳句，并图其像，装为卷帙，题曰“云郎小照”。适墅梅盛开，生偕紫云徘徊于暗香疏影间。巢民偶登内阁，遥望见之，忽佯怒，呼二健仆缚紫云去，将加以杖。生营救无策，意极徨，计唯得冒母片言，方解此厄。时已薄暮，乃趋赴老宅前，长跪门外，启门者曰：“陈某有急，求太夫人发一玉音，非蒙许诺，某不起也。”因备言紫云事。顷之，青衣媪出曰：“先生休矣。巢民遵奉母命，已不罪云郎，然必得先生咏梅绝句百首，成于今夕，仍送云郎侍左右也。”生大喜，摄衣而回，篝灯濡墨，苦吟达曙，百咏既就，亟书送巢民。巢民读之击节，笑遣云郎。其后紫云配妇，合卺有期矣，生惘惘若失，赋《贺新郎》赠之云：“小酌荼蘼酿，喜今朝、钗光钿影，灯前漾。隔着屏风喧笑语，报道雀翘初上。又悄把、檀奴偷相。扑朔雉雄混不辨，但临风私取春弓量。送尔去，揭鸳帐。六年孤馆相依傍。最难忘、红蕤枕畔，泪花轻。了尔一生花烛事，宛转妇随夫唱。努力做、藁砧模样。只我罗衾浑似铁，拥桃笙难得纱窗亮。休为我，再惆怅。”此词竞传人口，闻者为之绝倒。
　　○辨姓诗
　　潮州太守黄霁青先生安涛，嘉善人，工诗，善滑稽。有同年某投札，误书黄为王，先生作诗答之云：“江夏琅琊未结盟，草头三画最分明。他家自接周吴郑，敝姓曾连顾孟平。须向九秋寻鞠有，莫从四月问瓜生。右军若把涪翁换，辜负笼鹅道士情。”工整熨贴，风趣独绝。
　　○胡稚威咏葡萄
　　山阴胡天游，以才学受知于任香谷尚书启运，荐试博学宏词。既入都，邀馆其家，情礼优笃，犹令狐楚之于义山也。会仲秋，葡萄新熟，紫珠翠叶，翳缀庭前，尚书顾天游曰：“彼实垂垂矣，若能以侪淮险韵，刻划其状，当令某伶进酒。”天游刻烛二寸，成诗四十韵，曰：“葡萄生北地，甘果未容侪。漫以衤登留尉，徒言荔走。中原骄织锦，大夏本如秸。来日随天马，珍时博郡纟呙。那应伴竹，曾诧旅昆。栽苑先丹若，夸奇比曲槐。渐繁看满县，争植半笼街。一树微藏晓，添幽得小斋。童闲新数颗，客冷旧分ぼ。岁月才成把，支离兀抱骸。发春呼汲井，置落不烦柴。倩圃条蟠屈，随龙上蛰埋。拿藤高屋起，缚架碧霄绯。翻水层筛网，行天爪掷钗。祝星稀跌，怕雾苦吹霾。刷影耽眈旆，回清叶叶＜皆风＞。酸齐经夏穰，味熟报秋佳。错落珠衔鹄，鲜员卵毓［C231］。团将球缀幕，插讶箭骈叉。戛戛梢檐举，玲玲昼户＜门为＞。惊枚千钉错，结古百绳皆。部拥螺黏族，堆猜茧络纟皆。拇挛庄惯说，ㄕ挤戏成排。见拟通身胆，环雕出目蛙。巧悬沤泡住，危累弹丸亻瓜。多觉欺邻枣，贪犹敌庾鲑。囊疑空露积，铃怪静风哇。待摘心仍惜，巡观手独叉。涅匀明注｛艹｝，炼细紫抛娲。未吮芳凝髓，先矜色斗鞋。粉沾云母腻，光逼水晶揩。软谢金刀切，津宜贝齿氵皆。重缒斤许料，密检相差。内热休频论，中馋定可谐。偷防羞鸟雀，晴少蠹蜂蜗。酒藏沦难值，诗痹渴抵。人窥雨余馆，凉破日斜阶。淖蜜新输翦，如差足笑娃。痴凭须捋颔，碎拾穗翻＜差车＞。市贵形骄乳，霜甘候祭豺。数钱俱及饱，收实并堪怀。寒别关门远，肥怜攘性乖。岂知根入塞，不比橘逾淮。物理何须测，前威信莫涯。当年饶凿空，使者近谁偕。郡指河西外，虚闻产渥洼。”一时传诵。
　　○吴梅村绝命诗
　　吴梅村祭酒病革时，有《绝命诗》云：“忍死偷生廿载余，而今罪孽怎消除。受恩欠债须填补，纵比鸿毛亦不如。”病中赋《贺新郎》一阕云：“万事催华发。论龚生、天年竟夭，高名难没。吾病难将医药治，耿耿胸中热血。待洒向、西风残月。剖却心肝今置地，问华陀、解我肠千结。追往恨，倍凄咽。故人慷慨多奇节。为当年、沉吟不断，草间偷活。艾炙眉头瓜喷鼻，今日须难决绝。早患苦重来千叠。脱屣妻拿非易事，竟一钱不值何须说。人世事，几完缺。”至其诗集中如《吊侯朝宗》、《寄房师周芮公》诸作，凄酸激楚，自悔偷生，隐痛沉悲，殆难言喻。盖甲申而后，堂上健存，柴车屡征，忍耻一出，自与虞山合肥辈贪恋富贵者，心事略有不同。后人追考生平，慕其才，悲其遇可也。
　　○郑板桥笔榜
　　字画索润，古人所有。板桥笔榜小卷，盖自书书画润笔例也，见之友人处，其文云：“大幅六两，中幅四两，小幅二两，书条对联一两，扇子斗方五钱。凡送礼物、食物，总不如白银为妙。公之所送，未必弟之所好也。送现银则中心喜乐，书画皆佳。礼物既属纠缠，赊欠尤为赖帐。年老神倦，不能陪诸君子作无益语言也。画竹多于买竹钱，只高六尺价三千，任渠话旧论交接，只当秋风过耳边。乾隆己卯，拙公和上属书谢客，板桥郑燮。”此老风趣可掬，视彼卖技假名士，偶逢旧友，貌为口不言钱，而实故靳以要厚酬者，其雅俗真伪何如乎？纸尾有吴山尊学士跋云：“乙亥、丙子间，与渊如同校唐文于邗上，皆有心遽意违，情怠手阑之困，适同游西□庵，见板桥此纸，戏属工人上石，贻同人工书画者，记。”
　　○郑桥桥道情
　　乾隆时，兴化郑燮工书画，书增减真、隶，别为一格，如秋花倚石，野鹤戛烟，自然成趣，时称“板桥体”。多效之者，然勿能似也。有道情十首，颇足醒世。
　　序云：“枫叶芦花并客舟，烟波江上使人愁。劝君更尽一杯酒，昨日少年今白头。自家板桥道人是也，我先世元和公公流落人间，教歌度曲。我如今也谱得道情十首，无非唤醒痴聋，销除烦恼。每到山青水绿之处，聊以自遣自歌，若遇争名夺利之场，正好觉人觉世，这也是风流事业，措大生涯。不免将来请教诸公，以当一笑。”
　　词曰：“老渔翁，一钓竿。靠山涯，傍水湾。扁舟来往无牵绊。沙鸥点点轻波远，荻港萧萧白昼寒，高歌一曲斜阳晚。一霎时波摇金影，蓦抬头月上东山。”二曰：“老樵夫，自砍柴。捆青松，夹绿槐。茫茫野草秋山外。丰碑是处成荒冢，华表千寻卧碧苔，坟前石马磨刀坏。倒不如闲钱沽酒，醉醺醺山径归来。”三曰：“老头陀，古庙中。自烧香，自打钟。兔葵燕麦闲斋供。山门破落无关锁，斜日苍黄有乱松，秋星闪烁颓垣缝。黑寂寂蒲团打坐，夜烧茶炉火通红。”四曰：“水田衣，老道人。背葫芦，戴袱巾。棕鞋布袜相厮称。修琴卖药般般会，捉鬼拿妖件件能，白云红叶归山径。闻说道悬岩结屋，却教人何处相寻。”五曰：“老书生，白屋中。说唐虞，道古风。许多后辈高科中。门前仆从雄如虎，陌上旌旗去似龙，一朝势落成春梦。倒不如蓬门僻巷，教几个小小蒙童。”六曰：“尽风流，小乞儿。数莲花，唱竹枝。千门打鼓沿街市。桥边日出犹酣睡，山外斜阳已早归，残杯冷炙饶滋味。醉倒在回廊古庙，一凭他雨打风吹。”七曰：“掩柴扉，怕出头。剪西风，菊径秋。看看又是重阳后。几行衰草迷山郭，一片残阳下酒楼，栖鸦点上萧萧柳。撮几句盲辞瞎话，却还供铁板歌喉。”八曰：“邈唐虞，远夏殷。卷宗周，入暴秦。争雄七国相兼并。文章两汉空陈迹，金粉南朝总废尘，李唐赵宋慌忙尽。最可叹龙盘虎踞，尽销磨燕子舂灯。”九曰：“吊龙逢，哭比干。羡庄周，行老聃。未央宫里王孙惨。南来薏苡徒兴谤，七尺珊瑚只自残，孔明枉作英雄汉。早知道茅庐高卧，省多少六出祁山。”十曰：“拨琵琶，续续弹。唤庸愚，警懦顽。四条弦上多哀怨。黄沙白草无人迹，古戍寒云乱鸟还，虞罗惯打孤飞雁。收拾起渔樵事业，任从他风雪关山。”尾声云：“风流家世元和老，旧曲翻新调，扯碎状元袍，脱却乌纱帽。俺唱这道情儿，归山去了。”
　　○郑板桥咏饼
　　郑板桥大令，通率诡诞，书画多奇气，世咸以才人目之。读其集中家书数篇，语语直挚，肝肺槎牙，跃然纸上，非骚人墨客比也。板桥少孤寒，赖乳母费抚养得活。值岁饥，费晨负入市，以一钱易饼置其手，始治他事。板桥既入官，有诗云：“食禄千万钟，不如饼在手。平生所负恩，岂独一乳母。”令人不堪卒读。
　　○郑板桥自嘲诗
　　兴化郑板桥明府燮，少贫，尝为蒙师。既达，作诗自嘲云：“教馆原来是下流，傍人门户过春秋。半饥半饱清闲客，无锁无枷自在囚。课少父兄嫌懒惰，功多弟子结冤仇。而今幸作青山客，遮却当年一半羞。”
　　○魏永叔文集
　　魏永叔禧文集，首一条云：“人多事后论人、局外论人。事后论人，每将知人说得极愚；局外论人，每将难事说得极易。此二者皆由不忠不孝的生出，记之可以自箴。”
　　○朱竹醉题酒楼
　　康熙庚子，竹偕粤东诗人屈翁山，会饮杭州酒楼，拍浮屡日，大醉，题壁云：“毋轻视此楼。秀水朱十，南海屈五，止留此信宿。后有登者，作仙人黄鹤楼观可也。庚子九月晦日。”是举出自竹，自是雅事，若末生晚学，妄拟前辈风流，便狂放不可向迩矣。李太白着宫锦袍，醉眠长安市上，纯是烂漫天真，千古岂容第二人装点此番举动。
　　○竹词
　　竹朱十中年以后，出其诗古文之余力，专攻于词。故指事肖物，有从容之工，无雕绘之迹。即其裘马清狂，昵昵儿女，亦偶然遥情所托，非若浅斟低唱，滴粉搓酥，引红妆为知己者也。其自题《江湖载酒集》云：“不师秦七，不师黄九，倚新声玉田差近。”题竹壁云：“赋新词竹山竹屋。”言所宗也。己未，奉诏入都，与友相约和宋人乐府补题，有《桂枝香》、《齐天乐》等调，其《咏蟹》一阕云：“纬萧截水，见半漾湖波、半撑湖嘴。此际菱歌渐少，满塍香穗。鱼师菰饭新炊后，任欹斜撅头船舣。爬沙响，连江露白，一灯红细。便八跪双螫都利。被筠筐掩就，仄行无计。试放闲塘蓼岸，描成秋意。须愁解甲随潮去。添瘦苇一枝扶起。履霜听遍声声，宛似玉琴丝里。”再《咏蝉》云：“蜕余不作游仙梦，炎天爱浮吹。凉抱柳眠，慵栖槐影，合随分小园堪寄。绿阴满地，惯独自悠扬，一丝风里。咽住残声，哀吟又听别枝起。柴门乱喧，雨后湿云斜照，落霞断鱼尾。南陌离亭，西风故国，多少愁人盈耳，儿童此际。蛛网檐牙，筠竿树底。为恁惊飞，弦桐移素指。”玩两词意，岂萦怀簪绂者。迨其入芸局，典棘闱，珥笔禁近，受眷最隆，非常之遇，不且过于扶醉寻钿，一朝释褐哉。
　　○桐城派古文
　　桐城派古文，望溪开之，海峰继之，至惜抱而其传始大，此天下之公言也。惜抱出于刘门，世几有“青蓝冰水”之喻。然惜抱之学，师法家法，殆兼有之。惜抱之世父姜坞编修范，博闻强识，诵法先儒，与海峰友善，诸子中尤爱惜抱，每谈文，必令侍侧。惜抱幼时，即喜亲海峰，客退，辄肖其衣冠，谈笑为戏，故编修授以经学，而复使受古文法于海峰。惜抱先生纂修秘书时，于文襄雅重之，欲一出其门，竟不往。书竣，当议迁官，刘文正公以御史荐，已记名矣，未授而公薨，先生遂决计去。既退归，梁阶平相国属所亲传语曰：“姚君若出，吾当特荐，可得殊擢。”先生婉谢之，集中所谓《复张君书》也。南康谢方伯启昆，见先生，退而叹曰：“姚先生如醴泉、芝草，使人尘俗都尽。”青浦王侍郎集海内诗至先生，曰：“姬传蔼然孝弟，践履醇笃，有儒者气象。”见石甫所作家状。按先生每以义理、考订、文章并称。设非邃于义理，安能出处光明，万流仰镜若斯乎？
　　○尤西堂十空曲
　　尤悔庵先生《驻云飞十空曲》：“一国三公，车马长安殿阁中，鼎爵分班奉，金印轮流弄。茶，白首恋鸣钟，青山木拱，华表铭旌，断送黄粱梦，君看盖世功名总是空。万贯千钟，箧蠹青蚨仓朽红，合药烧丹汞，掘土埋银瓮。茶，金穴与陵铜，化成泥冢，虽有钱神，难买南柯梦，君看敌国资财总是空。北苑南宫，万户千门拟九重，金屋阿房╉，金谷天台洞。茶，台榭土花封，牛羊丘垅，绮阁迷楼，也等华胥梦，君看甲第田园总是空。翠翠红红，十二金钗列小童，绮席云鬟拥，锦帐花心动。茶，脂粉髑髅工，狐精卖弄，雨散云收，想断巫山梦，君看绝世红颜总是空。弦索叮咚，绛蜡烧残曲未终，鼓垒江南弄，箫吹秦楼风。茶，转盼白杨风，挽歌相送，子弟梨园，同入钧天梦，君看大地音声总是空。熊掌驼峰，下箸千钱未足供，美酒金樽送，肥肉台盘捧。茶，杀气满喉咙，请公入瓮，逐鹿烹羔，变作芭蕉梦，君看饮食因缘总是空。青母黄公，嫁女婚男风俗通，交颈鸳衾共，绕膝乌衣从。茶，分手各西东，主人翁仲，打散鸳鸯，惊破熊罴梦，君看眷属团＜门奕＞总是空。绣虎雕龙，彩笔吟成万卷工，献赋长杨重，问字玄亭众。茶，何处哭秋风，凄凉文冢，一部南华，不过庄周梦，君看锦绣文章总是空。竖子英雄，触哄蛮争蜗角中，一饭丘山重，睚眦刀兵痛。茶，世路石尤风，移山何用，飘瓦虚舟，不碍松风梦，君看尔我恩仇总是空。扰扰匆匆，遮莫晨鸡与暮钟，梵呗无须唪，公案何劳颂。茶，早觅主人公，风幡不动，放下机关，圆破蒲团梦，君看万法无常总是空。”
　　○王渔洋寄宋商邱诗
　　渔洋晚年，寄宋商邱云：“尚书北阙霜侵鬓，开府江南雪满头。谁识朱颜两年少，王扬州与宋黄州。”读者多未测其旨，后始知为赵秋谷发也。盖秋谷罢馆职后，益修憾渔洋，薄游吴中，屡语人曰：“迩日论诗，惟位尊而年高者，斯称巨手耳。”时商邱方巡抚吴门，闻是语，遂述于渔洋，故答诗云尔。阮吾山《茶余客话》，谓此特漫堂假阮翁以自夸耳，其实漫堂固不在秋谷指议中也。按商邱风雅，不减渔洋，吾山斯言，未免锲薄。
　　○张南垣父子
　　华亭张涟，字南垣，擅写人物，兼通山水。能以意垒石为假山，悉仿营邱北苑大痴书法为之，峦屿涧濑，曲洞远峰，巧夺化工，其为园则李工部之横云、卢观察之预园、王奉常之乐郊、哀史部之竹亭，为最有名。涟既死，子然继之，游京师，如瀛台、玉泉、畅春苑，皆其所布置。先是米太仆友石，有勺园在西海淀，与贰清侯清华园相望，亦曰风烟里，今畅春苑即两园旧址，玉苑、平怡园亦然所作。吴梅村为南垣作传，而世遂谓假山创自南垣，非也。唐人诗中咏假山者最多。晋会稽王道子开东第，筑山于府城内，武帝嫌其修饰太过，道子甚惧，晋武陵王贫有怨心，名其后堂曰首阳山，其由来久矣，不独宋之花石纲也。梅村传中述涟语云：吾以此术游江南，数十年中，名园别墅屡易其主，名花奇石，经吾架构，未几而他人辇去，复为位置者亦多矣。昔人诗云：“终年累石如愚叟，倏忽移山是化人。”又云“荷杖有儿扶薄醉”，调南垣父子也。
　　○长生殿传奇
　　赵秋谷执信，以丁卯国丧，赴洪思寓，观《长生殿》剧，被黄给事大鸿劾罢。时徐胜力编修嘉炎亦与宴，对簿时赂聚和班优人，诡称未与，得免。都人有口号云：“国服虽除未满丧，何如便入戏文场。自家原有三分错，莫把弹章怨老黄。秋谷才华迥绝俦，少年科第尽风流。可怜一曲《长生殿》，断送功名到白头。周王庙祝本轻浮，也向长生殿里游。抖擞香金求脱网，聚和班里制行头。”徐丰颐修髯，有周道士之称，后官学士，闻黄给事由知县行取入京，以土物并诗稿遍赠诸名士，至秋谷答以柬云：“土物拜登，大稿璧谢”，黄衔之刺骨，故有是劾。
　　○南田老人
　　南田老人恽寿平，以丹青传。食于郡县，偶至泗州，州牧留住城隍庙，幕友绅耆或以绢素求画，勾留月余。每夕闻殿上折狱声，嗣又闻议事声，纷纭杂沓，虽听不甚真，若有重大情事者，疑此州必将有变，思他适，而州牧因公赴省，乃与司事者谋舟资，买棹舣城下，拟次日行。忽三鼓闻殿上传呼曰：“时至否？”似有人答曰：“画师恽某未出城，和尚某未进城，须稍待。”出视殿上，阒寂无人，大惧，立索舆乘月登舟。甫至城门，见一僧迎面来，益惧，促舆夫速行。及登舟，忽声如巨炮，从地中起，回视城郭，已成巨浸矣。
　　○陈学士单条
　　清初，陈学士大仑草书单条一幅云：“严君平、司马相如、杨子云，皆不复出。”凡十四字，背临右军，而劲装古服，似从柳公权出。学士不以书名，而笔力卓绝如是，必传之作也。相传学士初入学时，年十九，偶病剧，梦紫衣僧，自称元圭大师，握其手曰：“汝背我到人间，盍归来乎？”陈未及答，僧笑曰：“且住且住，汝尚有琼林一杯酒、瀛台一碗羹，吃了再来未迟。”屈其指曰：“此别又需十七年也。”言毕而去。陈惊醒，病遂瘥。己未成进士，入翰林，官至侍读学士。年三十六岁，病痢不休，因忆前梦，笑谓家人曰：“大师未来，或又改期未可知。”一日辰起，焚香沐浴，索朝衣冠着之，曰：“大师已来，吾去矣。”跏趺而卒。
　　○成亲王书法
　　成亲王讳永星，为纯皇十—子，善书法，幼时握笔，即波磔成文。少时工赵文敏，又尝见康熙中某内监，言其师少时犹及见董文敏，握笔惟以前三指握管，悬腕书之。故王推广其语，作拨灯法，谈论书法具备，名重一时，士大夫得片纸只字，重若珍宝。上特命刊其帖，序行诸海内以为荣云。
　　○袁子才江赋
　　袁子才先生，性聪慧，滑稽一时，黄文襄公督两江时，袁为属员。黄本恶儒者，谓先生曰：“子号子才，以才子自命欤？”先生曰：“然。”黄曰：“然则命汝顷刻为文可乎？”先生曰：“能。请公命题。”黄厉声曰：“江赋。”复请限字，曰：“一万。”复请限时，曰：“三时。”先生舐墨濡毫，笔不加点，凡奇诞字，尽加水旁，须臾而就。公故武夫，因倾倒曰：“汝果名不过实也！”
　　○袁子才游扬州
　　袁简斋乾隆甲戌游扬州，过宏济寺，见题壁云：“随着钟声入梵宫，凭谁一喝耳双聋。粱罗不解无言旨，辜负拈花一笑中。山水争留文字缘，脚跟犹带九州岛烟。现身莫问三生事，代到人间廿四年。”末署“苕生”二字。袁爱其诗，录而访之，年余不得，久之乃知为蒋士铨。蒋闻，感其相知，寄诗云：“鸿爪春泥迹偶存，三生文字系精魂。神交岂但同倾盖，知己从来胜感恩。”遂订交焉。又尝过良乡，见逆旅题壁云：“满地榆钱莫疗贫，垂杨难系转篷身。离情未饮尝如醉，客邸无花不算春。欲语性情思骨肉，偶谈山水悔风尘。谋生消尽轮蹄铁，输与成都卖卜人。”末书“篁村”二字。袁和其诗，有“好叠花笺钞槁去，天涯沿路访斯人”之句。后十余年，有劳观察者，言宰良乡时，因馆钦差洁舍，曾见此诗，爱其词妙，戒馆人勿圬，然亦不知篁村何人。又数年，于某方伯署中，晤会稽陶生元藻，乃知即篁村也。述前事，感慨久之，陶复赋诗云：“匹马曾从燕蓟趋，桥霜店月已模糊。人如旷世星难聚，诗有同声德未孤。自笑长吟忘岁月，翻劳相访遍江湖。秦淮河上敦会，应识今吾即故吾。三间老屋夕阳村，底事高轩过此门。飞盖翠摇新蘸墨，华灯红照旧题痕。不教画墁佣奴易，便胜纱笼佛殿尊。惆怅怜才青眼客，几翻剪纸为招魂。”
　　○袁子才作书为妓女关说
　　苏州太守孔南溪，风骨冷峭，权贵不敢以情干。青楼金蕊仙，以事挂法，一时交好无能为之地道，乃遣人至白下求袁简斋关说。袁寄札云：“仆老矣，三生杜牧，万念俱空，只花月因缘，犹有狂奴故态。今春到治下欲为寻春之举，而吴宫花草，半属虚名，接席衔杯，了无当意。惟女校书金某，含睇宜笑，固是矫矫于庸中者，遂同探梅邓尉而别。刻下接萧娘一纸，道为他事牵引，就鞫黄堂，将有月缺花残之恨，其一切颠末，自有令甲，凭公以惠文冠弹治之，非仆所敢与闻。只念此小妮子，蕉叶有心，虽知卷雨；而杨枝无力，只好随风。偶茵溷之误投，遂穷民而无告。似乎君家宣圣复生，亦当在少者怀之之例，而必不以杖叩其胫也。且此辈南迎北送，何路不通，何不吁请于有力之家，而必远求数千里外之空山一叟？可想见夫子之门墙壁立万仞，而非仆不足以替花请命耶。元微之诗云：‘寄语东风好抬举，夜来曾有凤凰栖’，敬为明公诵之。”孔得札后，复云：“凤鸟曾栖之树，托抬举于东风，惟有当作召公之甘棠，勿翦勿伐而已。”袁又尝游苏州，过京口，已解缆矣，适有妓与太守阍狎，守觉，逐阍而置妓。妓感之，为谒庙祝厘。守怒其张，更逮妓，将荷以杖。客有告袁者，袁素好事，且与守善，因寄诗曰：“东风吹散野鸳鸯，私神前一瓣香。为祝长官千万福，缘何翻恼长官肠。樊川行矣一帆斜，那有情留子夜家。只问千秋贤太守，可曾几个斫桃花。”越旬日，守书复袁，启视只七字，曰：“桃花依旧笑东风。”
　　○赵瓯北戏控袁子才
　　赵云松观察，戏控袁简斋太史于巴拙堂太守，太守因以一词为袁、赵两家息讼，并设宴郡斋以解之，想见前辈风趣。其控词云：“为妖法太狂，诛殛难缓事。窃有原任上元县袁枚者，前身是怪，括苍山忽漫脱逃，年老成精。阎罗殿失于查点，早入清华之选，遂膺民社之司。既满腰缠，即辞手版，园偷宛委，占来好水好山；乡觅温柔，不论是男是女。盛名所至，轶事斯传，借风雅以售其贪婪，假觞咏以恣其饕餮。有百金之赠，辄登诗话揄扬；尝一脔之甘，必购食单仿造。婚家花烛，使刘郎直入坐筵；妓宴笙歌，约杭守无端闯席。占人间之艳福，游海内之名山。人尽称奇，到处总逢迎恐后；贼无空过，山门必满载而归。结交要路公卿，虎将亦称诗伯；引诱良家子女，蛾眉都拜门生。凡在胪陈，概无虚假，虽曰风流班首，实乃名教罪人。为此列款具呈，伏乞按律定罪。照妖镜定无逃影，斩邪剑切勿留情。重则付之轮回，化蜂蝶以偿夙孽；轻则递回巢穴，逐猕猴仍复原身。”其罗织之词，虽云游戏，亦实事也。
　　○袁赵蒋
　　简斋大令、云松观察、苕生太史，一时齐名。桐乡程春庐同文心仪三公，而蒋以未见而没，因绘拜袁、揖赵、哭蒋图，以志景仰。昭文孙子潇太史原湘，则专推袁、蒋二公，其诗云：“平生服膺止有两，江左袁公江右蒋。庐山瀑布钟山云，一日胸中百来往。”钱塘张仲雅太令云敖，又瓣香袁、赵二公，颜所居曰“简松草堂”，后即以名其诗集，盖性情之地，各有沆瀣也。阳湖洪稚存太史亮吉，评三公之诗云：“袁诗如通天老狐，醉则见尾；赵诗如东方正谏，时杂诙谐；蒋诗如剑侠入道，犹余杀机。”洵称确论。稚存先生诗才奇险，好作惊人之句，有人仿其体调之，云：“黄狗随风飞上天，白狗一去三千年。”闻者绝倒。洪聚生平所识诗人，作为诗评，凡数十家。或问之曰：“公诗如何？”洪自批云：“仆诗如急湍峻岭，殊少回旋。”
　　○钱竹汀兄子之篆学
　　竹汀詹事之家学，其兄子坫实为嫡传。坫字献之，邃经学、小学、金石之学，篆书尤空绝前后，然在家未尝学篆也。初入都省詹事，詹事授以李阳冰城隍庙碑，昼夜习之，三月不能成字。忽患痈，医者诊之，脉无病，而手足厥冷，目瞠视，鼻微有息而已。如是者七日，忽中夜跃起，濡墨作篆，书干卦象毕，不胜饿而寝。翼早，詹事来视病，君尚未寤，见案上篆大惊，呼问病状，君答曰：“儿故无病，梦至石室，见唐巾老者指授篆法七日夜，作成，辄批抹，最后书干卦象。老者曰：‘可矣’，儿遂觉，追忆笔势，中夜作此幅。”詹事细询梦中所见，盖即小温云。时都中能作篆者唯翁学士方纲，闻是事，索君书，叹绝，以为神授，君篆书遂名天下。殆所谓“思之思之，神明通之”欤？
　　○蒋士铨梦中说梦
　　铅山蒋编修士铨，工诗词，与袁枚、赵翼齐名，高宗纯皇帝尝称为江西才子。以不附和┞，屡为所抑，乃乞假归，教授终身。晚着传奇九种，古直悲凉，远胜玉茗临川，《梦中说梦》一篇，尤为警切，今节录之。
　　《北仙吕?点绛唇》海市楼台，楸枰疆界，都无碍，各种安排，梦觉今谁在。不见一物，不生一想，无我无人，不消不长。
　　“俺觉华宫自在天王是也，善观二十种睡眠，掌管大千场色相，今欲将四梦中人，棒喝一番，想已宣到。”“启天王，奉宣四人，齐集殿下。”“引他上来。”卢生、淳于棼、霍小玉、俞二姑：“参礼天王，伏祈慈训。”“尔等趺坐两旁，听吾指示。”“告坐了。”“尔等以生为梦，岂知死亦非觉；以鬼为觉，岂知仙亦是梦，俺把个中消息，说与你们听者。阿弥陀佛。”
　　《混江龙》把不定阴阳机械，将一个虚空架子立将来，神与气生结下几家宗派，精和血巧制就各样形骸。无生有，有生无，便叫那邹衍谈天难考究；治复乱，乱复治，假饶他屈原呵壁，也费疑猜。有男女乃有夫妇，有境界乃有苦乐。生产下一窝儿哑债主，有威权暗使的亲嬷嬷，忍着痛轮班服役，供养着几张嘴；肉衙门无尽藏，明捉住老爷爷，挣着命，逐日当差。苦煞了懦儿郎，听凭恁掂斤播两；愁煞了穷夫婿，忍耐他数米量柴。这一个积趱家私，醉死梦生钱眼坐；那一个填还孽帐，穿衣吃饭肉身挨。捧定这臭皮囊，较胜争强，成佛生天都要死；戴了那粉骷髅，追欢取乐，嫁鸡随犬各当灾。羞答答丧门神，一把儿冰肌玉骨；笑嘻嘻勾死鬼，两行儿红粉金钗。百年间名缰利锁，苦牵连一家儿，男婚女嫁难交代。盖棺时，博得个夫妻恩爱一声天；散伙时，偿不了儿孙衣食三生债。坟头上几点泪，当不得返魂香；醉乡中一杯茶，冲破了鏖糟块。敢问功名富贵，以何为觉？甚来由，两朵宫花，十年间尝遍了那些儿酸甜苦辣；没出息，一枝班管，半生来弄不清这几个者也乎哉。不过是小聪明，刻鹄雕虫，被几个活穷鬼，弄得你丧气垂头。休怨命，果然有大本领，安邦定国，这一位丑魁星，虽然是张牙舞爪，也肯怜才。主考试，少什么苏玉局，领着那名士衡文。且无三只眼，坐衙门，纵有那包铁面，难保他穷人告状，不破一分财。没相干，填墨卷，考得上，便算他文星透露；有凭据，定例本，捐得出，也就是官鬼诙谐。光闪闪雪砌冰山，炙手后终会逐天消；硬帮帮纸糊纱帽，下场时未可连头卖。假慈悲，越勾践、汉刘邦，用人时，妆出些豁达真诚；善逢迎，韩退之、杜子美，应制日，藏过了悲歌慷慨。武将勋劳、文官著作，可是实在的。拚性命，干功名，活累煞故将军，北讨南征，枉射断两壶弓箭；呕心肝，做文字，可怜见腐太史，东奔西跑，也踏破了几对靴鞋。这都靠着运气呢！江心里挂了帆，庙门前断了碑，没情面的风雷多势利；铜炉内熄了香，石鼎中灭了火，有威灵的神鬼也痴呆。放不下长楼梯，井底虾蟆难求千佛救；捉得稳巧线索，棚中傀儡也有八人抬。如此敢要尚义气么，谎也！花开了白玉堂、黄金窟，热闹里结拜个弟弟兄兄；风吹到鬼门关、奈何桥，急切中失脱了爷爷奶奶。权术如何？蠢曹瞒，哄自家，造疑冢，末了儿，藏不过腐骨几根；呆嬴政，替后世，筑长城，预先的落下了臭名千载。怕甚么狰狞鬼、邋遢鬼、刁趱鬼、俊俏鬼，在阳世上枉自会掉舌摇头称尔汝；看这班狠毒人、良善人、伶俐人、古怪人，到阴司里却仍要打恭作揖唤台台。守本分的可好苦。守定几所田园，生不多，死不少，真个是中虮虱；紧藏着一包敕印，降便愁，升便喜，也不过枥下驽骀。听着他打就行，喝就止，黑洞洞驴儿推磨；看见人喜就笑，怒就哭，明显显花子排街。可有报应？猛霹雳，捉不去瞌睡虫，任他们，打了爷、骂了娘，须索要吃紧的连夜驱车寻闪电；善阎罗，苦用着榔衤戴鬼，尽他们欺了君、卖了国，为甚不早些儿预先把笔判拘牌。青史如何？青史也是梦。订几本大帐簿，记载些好本纪、穷世家、混列传，轮流着邪正君臣填注脚；打一回长算盘，扣除了坏心肠、劣皮毛、丑嘴脸，准折出圣贤忠孝。细分腮，请问天地这样办法，难道不嫌烦琐么？咳，天地也是无可奈何，所以造出这些圈套，尽世上的人跳去。设下这千钟粟、九品官，牢笼定十万八千才智愚蒙，一堆儿同挣扎；劈开了九层天、十重地，捉弄的东西南北荣枯寿夭，都听着大安排。五瘟神，肩挑上百般病，沿门硬派；九子母，手牵定各样儿，随意投胎。打一面乔鼓儿，休要怨老神明差了果报；使一会天性子，也须知大气运关着兴衰。小团圆、凤凰冠、麒麟服、好封荫，合得上厚禄高官，都只为积祖承恩相挈带；大劫数、离乱年、饥荒岁、劣残生，逃不出天罗地网，那里是排家造恶尽应该。没对证的鬼变人、人变畜，闹轰轰转不了杂碎轮回；喜更张的水成田、田成海，急攘攘算不尽的糊涂世界。天王以何修为，成此解脱？俺的参悟，好不苦也。哭一声，豁刺刺惊得个揭谛神，落了钢叉；笑一声，谷都都吓得个弥勒佛，躲入布袋。叹口气，走进了蚁儿般的戏场中；发个狠，跳出了鸡蛋似的乾坤外。翻斤斗，撞破了女娲氏补的天；转喉咙，吸干了精卫儿填的海。硬挣着大眼孔，生怕老天瞒；肯钻入闷葫芦，浪被时人绐。真豪杰，腔子内都忘了生死穷通；大英雄，梦儿中肯露出输赢成败。这便是俺觉华王，领受了天封拜，俺与你和盘托出，你可也撤底丢开。
　　○张南华吟诗
　　张南华詹事，近代谪仙也。天才敏捷，诗具宿慧，兴到成篇，脱口而出，妥帖停匀。尝试保和殿，未停午，众方执笔着想，闻有投卷者，众曰：“必南华也。”与泾南司寇同奏事干清宫门下，泾南携一汉制玉羊，南华曰：“咏此可也。”即口吟四十字，语未毕，殿角氵砉然声震，众惊顾，乃四阉举一大冰，绳断冰堕地，碎且迸。南华曰：“咏此可乎？”即复吟四十字，众惊叹叫绝。一日，午门送驾，馆阁诸公各喝一韵，应声立就，顷刻成数十首。喝韵诗，古人所未有也。南郊视坛，于斋宫补棕处候驾，因指棕字为韵，南华冲口吟数十韵，至“凤邸凝云物，霓帱属苑虹。山河扶栋宇，日月倚帘笼。天阙常依北，招摇渐指东”尤警绝，如河悬澜翻，不能自休。羽林期门之士，环绕耸听，诧为异人，会驾将至，始悚惕辍吟。噫！伎至此乎。南华少时，作回文赋八首，自然清丽，亦前人所无也。
　　○高念东作诗
　　高念东少牢珩，爱严濑山水，忽得句云：“愿作杭严道。”生平遇宴饮赋诗，必择坐客一人代书，歌行近体，冲口而出，如宿构，执笔者几腕脱。阅一过，辄弃之，稿不存，渔洋所谓“咳唾珠玉，而用如泥沙”也。
　　○马世俊时艺
　　马章民世俊，下第留京，落拓殊甚。以行卷谒芝麓司寇，司寇读至“而谓贤者为之乎题后后比，数亡主于马齿之前，遇兴王于牛口之下，河山方以贿终，而功名复以贿始，七十年以前之岁月已沦，七十年以后之星霜复变，少壮未闻谏书，而衰龄反同贩竖”云云。司寇泪涔涔堕曰：“季峤真才子也。”岁暮，赠炭金，章民得白金八百两。明年遂状元及第。贤哉司寇，非褊心者所能及也。
　　○蒋山堂印侧刻诗
　　杭州蒋山堂，乾隆中高士也，初名泰，后更名仁（有太平之人小印）。隐居艮山门郭外，署所居曰：“吉罗庵”，破屋数椽，不蔽风雨。性迂僻，寡言笑。生平书最精，由米南宫上窥二王，参以孙过庭、颜平原、杨少师，遇兴到时，若以墨沈倾纸，不能辨字，人益重之。有某中丞乞书，坚不应，后某以贿败，咸服其高识。间作小诗，旁及篆刻，皆古雅。尝见其自制小印，朱文四，曰：“蒋山堂印”，印身高今尺一寸五分，正方七分，四侧镌细字皆满，而波磔剥漫，颇难识别，穷一日之目力始辨，所刻为七古两篇，后款云：“右《自鸣钟》、《苗刀》二诗，岁久遗忘，庚子冬月得之败簏，因刻于此，山堂蒋仁记。”山堂摹印，笔力直追秦、汉，惜未可多见，诗亦不闻有传本。《自鸣钟》诗二十韵，有累句，且多脱字，故不录，亟存其《苗刀》一篇云：“吾闻群苗喜儿以铁贺，铸为长刀百炼过。君之所佩毋乃是，当轩拔鞘寒生座。气于虹霓利削铁，柔可绕身刚不折。旁行结人头名（人头应是头人误倒，苗人称酋长曰头人），迎刃殷红绣膏血。忆昔古州犯顺年，太平宰相轻开边。侵凌讵识嗟无告，焚掠宁关性本然。此刀斩马称难敌，苗平乃被吾人得。请论改土与归流，始恶凶顽终恻惜。五尺锋久不砻，光芒中夜犹惊梦。蒯缑岂有珠玉装，夫君宝此知何用。君不闻，昨朝库车捷音至，西方万里销兵气。不逢不若无所试，君盍卖之买犊从农事。”此诗词意激昂，笔力遒劲，直可摩唐宋作者之垒。宰相开边，应指鄂文端公平苗事；末云库车捷音，则作于乾隆十九年以后。戡定西域时，山堂尚在中年，故未尽忘世事也。
　　○童二树画梅
　　童二树画梅，少粉本，时于月下濡翰，纵横欹侧，皆成妙画，故所绘无一复者。铅山蒋心余太史士铨，见童画梅，寄以诗云：“我不识君见君画，每对梅花身下拜。”幼时友人刘凤冈，梦童化为梅二树，因以为号。生平题画诗，往往奇验。尝元旦为周进士世绩题画，有“第一朝开第一花”之句，是年周发解。汤容胃有仆僮乞画藕，因题诗曰：“具此清净姿，何为乎泥中。”僮数日殇。
　　○窦东皋为和┞书扇
　　秦少司寇瀛《小岘山人文集》中，《诸城窦公墓铭》后有少寇自记云：“公自浙江学政，以左都御史召还。一日，富阳董公手执公所书金字扇，大学士和┞见而语董公曰：‘写金字善用金，无如窦东皋者。’遂取一扇，属董公代乞公书。余适趋过，董公曰：‘秦君固善东皋先生者，盍属之。’因以属余。请于公，公书就，授余还之。书款称致斋相国，自称晚生某，盖遵旧例。致斋，┞号也。一日，和┞召见，出语余曰：‘子见东皋，告以有御制文，命其制序，散直后即来领。’是日，公随诣┞宅领归，撰序呈进。公没后，编修洪亮吉上书言事，以前在尚书房，尝被公指斥，附劾公交结和┞，书扇称师生，自称门生，其诬公实甚。此事关公大节，不可不辨。”云云。
　　○纪文达生平不着书
　　纪文达平生未尝着书，间为人作序、记、碑、表之属，亦随即弃掷，未尝存稿。或以为言，公曰：“吾自校理秘书，纵观古今著述，知作者固已大备，后之人竭其心思才力，要不出古人之范围。其自谓过之者，皆不如量之甚者也。”我辈薄植，偶作一二短篇杂说，辄句句姝姝，有亟于表衤暴之心，读此能不颜厚。
　　○黄鹤楼三绝
　　毕秋帆尚书，开府武昌，幕下宾僚，多一时方雅之士。会重修黄鹤楼成，江都汪中为之铭，歙县程瑶田书石，嘉定钱坫篆额。过客登楼，叹为三绝。
　　○顾学士黄莺儿词
　　卞雅堂光禄寺，常州门下士顾耕石学士元熙，时为馆客，嫌官厨酒肴恶劣，作《黄莺儿》词讥之曰：“蹄子小多毛。秤梗鳗，着腻烧。海参崛强蹄筋跳，鱼虾寿夭，鸡鹅寿高。冬春米饭黄而糙，最难熬。新萏水酒，故意满台浇。”光禄见之大笑。“海参”以下二十二字，自后传餐时，光禄亲自临视，见有不堪适口者，必诃责庖丁，令易精品焉。
　　○翁学士异禀
　　相传翁覃豁学士，垂老康强，目力尤胜，六七十时犹能于灯下作细书，阅蝇头字，不假。每岁元旦，必用西瓜子仁，书四楷字。五十后曰：“万寿无疆。”六十后曰：“天子万年。”七十后犹能写“天下太平”云，可谓异禀。按《翁氏家事略记》，载英和按云：“先生每于一粒胡麻上，作‘一片冰心在玉壶’七字。”则尤为神技矣。
　　○吴南村御舟即事诗
　　吴南村廷桢，博学多才，尝法少师赵董。馆于巡抚慕公天颜署中。南村故吴人，因冒陕西籍，中式北闱，行查斥革。康熙三十八年三月，恭逢圣祖南巡，廷桢献诗。四月朔日，上自浙江回銮，伏谒平望河干，上召见，命作《御舟即事》，韵限三江、一绝。吴援笔立就云：“金波溶漾照旌幢，共庆回銮自越邦。”正在构思，闻自鸣钟响，宋中丞荦奏曰：“将到吴江矣。”吴遂得续句云：“御幄裁诗行漏报，计程应已到吴江。”上得诗甚喜，称赏。次日引见，命廷桢写擘窠大字讫，问廷桢曰：“苏州民既庶矣，看来是庶而未富。”对曰：“并非不富，只因皇上视民如伤之心太切了，觉得如此。”天颜甚豫，遂命礼部注册，复还举人。其明年，会试中进士，入翰林，官至宫谕。
　　○金冬心题画诗
　　题画之诗，全要逸趣横生，清朝以金冬心先生农为最。其《题画马诗》云：“芳信传来第几番，双蹄踏遍杏花繁。怪他蹀躞春风里，骑过吾家两状元。”盖一谓金公德瑛、一谓金公也。因马而思及状元，奇矣；因状元而附入作者，更奇。又有《题老马诗》云：“玉辔金鞯锦作鞍，嘶风啸月渡桑干。而今衰草斜阳里，只作牛羊一例看。”言之呜咽。又有李鲜者善画，与冬心先生齐名，画水仙一帧，题诗云：“绝世风姿陈妙常，绝无脂粉杜兰香。最天然处难描画，愁煞苏州陆子纲。”别有风趣，可想其人韵致。
　　○冬心征士之风趣
　　冬心征士，以书画遨嬉名胜四十余年，所携仆从，亦各擅一艺。甬东朱龙，善琢砚；新安张喜子，界乌丝阑；会稽郑小邑儿，工钞书；吴趋庄闰郎，操缦能理琴曲；泾阳蔡春，解歌元白新乐府。自征士僻好画竹，长幅矮卷，日竟十数。兰陵陈彭，亦学画竹，竟可乱真。庸保都养，乃有如许雅材，征士之识趣可想。
　　○吴山尊之敏捷
　　山尊学士，天资敏捷，诗文有如宿构，视古人之对客挥毫、喝韵成句，当不多让，而所作或瑰丽铿锵，或奇倔排，无不各得其宜，洵异才也。惟以出之过易，不自爱惜收拾，后人又不能承家学，身后竟无专集行世，殊可慨然。昔闻全州伍松文司马家榕谈：嘉庆甲子，学士主试粤西，所得皆一时知名士。撤棘后，门生来谒者立书联句赠之，各肖其人，语无泛设。解元为临桂唐维钊，其祖某，以乾隆甲子举于乡；兄维锡，则甲寅解元也。学士赠联云：“祖德庆余先后甲；元灯分照弟兄明。”人服其制词之妙，可作科名佳话。抚军百公龄，宴两主试于七星岩，酒次索廨中楹帖，即书云：“地有七星拱北斗，人如二客侍东坡。”其措语雅切类如此。此于学士为末技不足道，然亦逸事之可传者。伍君即是科门生，所得联语亦工，今不甚记忆矣。
　　○邓石如之篆棣
　　百年来谈篆隶汉分之学者，多首举完白山人邓石如（按：以字行）。山人少产僻乡，眇所闻见，游寿州，晤亳人梁，始究古法。至江宁，为梅文穆公季子客，获睹梅氏所弃藏秘府异珍，暨秦汉以来金石善本，笃志临摹，日尝昧爽起，研墨盈盘，至夜分尽墨乃就寝，寒暑不辍。如是者八年，学益大进，顾知者犹罕也。一日访黄山，至歙，鬻篆于贾肆，张皋文编修方客授修撰金榜家，编修邃篆学，见山人书，归语修撰曰：“今日得见上蔡真迹。”修撰惊问，语以故，遂冒雨偕诣山人于荒寺，修撰即备礼延之金氏家。庙甚壮丽，其楹皆贞石而刻楹及悬额，修撰精心写作，盖百易而后定，谓莫能加于此也。及见山人书，即鸠匠斫其额，石楹既竖不便磨治，架屋而卧楹，请山人书之，刻成乃重建，其倾服至此。山人既交两太史，遂辗转与曹文敏、刘文清、上海陆副宪、镇洋毕尚书相周旋，举手而绝艺传矣。物登明堂，皇皇，士负不世才，岂不赖二三名公，出气力以提挈之哉！山人虽以一技名，其立品甚高洁。乾隆庚戌，曹文敏以祝厘入都，强山人同往。山人独戴草笠、ヒ芒鞋、策驴，后文敏三日行。文敏舆从，以山东发水转后，与山人相值于开山，时巡抚以下，命吏郊迎文敏。山人策驴过辕门，门者呵止之，文敏坐堂上望见山人，趋出延入，让上座，语诸公曰：“此江南高士邓先生也，四体书皆国朝第一。”诸公大惊，为具车从。文敏曰：“吾屈先生甚，乃肯来都，卒不肯同行，愿诸公共成其志。”乃率诸公送之辕门外，上驴去。后入毕尚书两湖幕，吴中名士多在节署，裘马都丽，山人独布衣徒步。居三年辞归，尚书留之不可，乃为置田宅，为终老计，而觞山人之行曰：“山人吾幕府一服清凉散也。今行矣，甚为减色。”四座惭沮。当山人初入都，都中作篆分者咸以覃溪学士为宗师，山人独不肯一谒，遂蒙诋其。归南中，则阳湖钱鲁斯、嘉定钱献之同负世誉，未免以私意相凌，山人不与校。然则书学虽小道，非有志节度量者，亦未能坐致千秋也。
　　○金寿门口占七绝
　　钱塘金寿门先生农，客扬州，诸鹾商慕其名，竞相延致。一日，有某商宴客于平山堂，先生首坐，席间以古人诗句飞红为觞政。次第至其商，苦思未得，众客将议罚，商曰：“已得之矣，柳絮飞来片片红。”一座哗然，笑其杜撰，先生独曰：“此元人咏平山堂诗也，引用綦切。”众请其全篇，先生诵之曰：“廿四桥边廿四风，凭栏犹忆旧江东。夕阳返照桃花渡，柳絮飞来片片红。”众以先生博洽，始各叹服。其实乃先生口占此诗，为某商解围耳。商大喜，越日以千金馈之。
　　○陆白斋传略
　　陆绍曾，字贯夫，吴县人。尝得神仙白玉蟾像，拜而悬之斋中，因以“白斋”自号，吴中无贤愚，皆称白斋先生。皙而髯，博物好谈论，广蓄古书名迹，有好之者辄举以相赠，越数年故物复见他处，又购之，モ者踵至，复举以相赠，终无所吝惜。自钟鼎古文，下及八分行楷，靡不研究，尤工八分。居恒溷迹市廛，不欲自暴其长，默默若无能者。及叩以古文奇字，古隶偏旁之正伪，沿流溯源，应之不穷，莫能测其蕴也。家计中落，往往携所作书入市得赀，可供数日餐，则楗户不复出，赀罄复入市。市人欲贬其值，妄訾其书为劣，怡然受之，无忤容。或具厚币乞书，则傲岸略不为意。知交悯其老病，劝以操行勿太峻，周游通显，不难致中人赀，白斋掀髯笑曰：“夫鼹鼠饮河，止于满腹。吾旦夕吮笔伸纸，以谋吾饔飧，是亦足矣。受千金之赐无以报，岂吾之志哉！”居则刻意临书，虽妻孥诟谇，晏如也。尤喜蝇头细节，有人泐之盘盂几研以进御，纯皇激赏之，一时声价大重，学八分者多师之，八分之为蝇头，盖自白斋始。尝自评曰：“吾书去古远甚，惟规矩不欲稍溢，今得精纸良笔而为之，其为工讵可量耶。”凡遇古碑，虽岩绝壑间，必携干糇，架木悬绠，手自拓摩，辨其漫漶。集汉魏六朝隶书碑文，依其行款写为缩本若干卷，校勘极慎，可补洪娄诸家书及顾氏隶辨之漏。晚年尤好飞白，有《飞白录》二卷。白斋家既贫，子又不肖，年八十余，＜咸页＞颔以终。所集隶书数十册，在日为毕秋帆尚书购去，未及刊刻而毕氏籍没，书不知流落何处矣。
　　○舒铁云和尚太守谣
　　嘉庆年间，有和尚太守一案最为奇异。和尚姓王，名树勋，山西人。扬山盐贾王引长世仆，汪重光乳母之子，始在木兰院为道士，后至京师广惠寺为僧，号明心和尚。有口辩，多技能，兼挟异术，一时名动公卿，下而士庶商贾，上而达官勋卫，皆有皈依者。蓄积饶多，忽言尘劫且至，当留发蓄妻子。遂出都，依所善者某中丞作幕友，久之复入都。会开事例，乃捐通判，分发湖北。诸弟子左右之，补善缺，擢同知，晋知府，调补襄阳府知府。其幼主王六闻信往投，命为侄，乃留署中，旋以卓异赴部。御史石承藻发其奸，下刑部，讯得实，诸弟子复左右之，得从轻。比奏上，仁宗震怒，命发黑龙江编管，先于刑部前枷号两月，再行发遣。然其弟子总以为神奇，不可解也。舒铁云孝廉有《和尚太守谣》一篇，警炼奇诡，李长吉不可多也，或他日和尚竟藉此获传，则和尚之幸也。诗云：“弃民为僧如秃，弃僧为官如沐猴，宦成黄鹤楼中住，事败黑龙江上去。南来初寂寞，骑上扬州鹤，北去尤萧条，冻煞纥干雀。无端忽慕竺法深，有时化为支道林，碧纱笼边钟悄悄，青莲钵底花沉沉。石塔寺，无一缝，金轮会，有万众，吴国铜瓶五色坚，赵州布衫七斤重。借得如意影，放下苕帚柄，或现宰官身，或佩国公印。两眼看天隽不疑，五体投地霍去病。岂知襄阳节度，乃有叙勋僧正。聚处禅师之斗场，住处终南之捷径。君不见南州传法唐慧能，又不见西蜀入赀汉长卿，料得清贫馋太守，依然天竺古先生。恒星不见官星见，不看僧面看佛面。匆匆一曲雉朝飞，哑哑三更乌夜啼。州亦不可添，诗亦不可改，白铜上春如梦，黄金台畔人如海。珊珊者骨，种种者发，不须笑整冠，且与翻着袜。卿在雁门关来，师言石头路滑。铃音云何劬秃当，禅味如是干屎橛，赠君以绕朝之马挝，李斯之狗枷。峨峨御史府，堂堂司冠衙。五百劫，恒河沙，二千石，优昙花，纡青拖紫波斯匿，偎红倚翠摩登伽。于是乎始墨，于是乎始ヮ，汝受诸苦恼，何不出了家。吁嗟乎！天下虽大，难容其身，地狱之设，正为此人。今我故我，无臣有臣，束之高阁，问之水滨。初不若刘孝标，典校秘阁上；又不若扬法持，战胜边庭壮；爰有薛怀义，行军总管彼一将；复逮李罕之，中书门下此一相。韦渠既工古乐府，贾岛亦登进士榜。国子祭酒理又玄，合门祗候言非诳。冯延鲁去空遁逃，孙景元来曾供养。而况徐羡之爱汤惠休，阮佃夫荐茹法亮。青史十七部，白发三千丈，既已追度牒，何又进治状？君不见襄阳太守王和尚。”
　　○瓶水斋诗
　　大兴舒铁云孝廉，名位，字立人，寄居于吴。诞之夕，母沈梦一僧，手折桂花，从峨嵋山老，故小字犀禅。十岁，下笔成章。父翼，官广西河池州知州，南邦入贡，随父出镇南关，迓使者，赋《铜柱诗》相赠答。弱冠登贤书，屡游戎幕，以母老不屑就升斗，九上春官，不得志，遂绝意进取，奉母以居。母殁，以哀毁卒。与昭文孙子潇太史、秀水王仲瞿孝廉相友善。法时帆祭酒式善，尝作《三君咏》以赠之。着《瓶水斋诗集》，赵云松先生跋其诗云：“开径如凿山破，下语如铁铸成，无一语不妥，无一意不奇，无一字无来历，能于长吉、玉溪之外自成一家。”龙雨樵先生跋其诗云：“他人之诗有六家，铁云则兼有三长；他人之诗有四声，铁云则兼有五音；他人之诗有唐宋元明，铁云则兼有离骚八代。”其为前辈心折如此。诸体中七古为最，如《破被篇》、《张公石》、《任城太白酒楼》等作，直是前无古人，后无来者。兹录其七言近体，如《落花》云：“珠玉九天残咳吐，江湖满地旧文章。碧憎霍霍双鹰眼，红踏荒荒四马蹄。”《曲阜拜圣人林下》云：“劫火红烧秦月令，史才青削鲁春秋。出家仙佛开生面，入彀英雄到白头。”《夷门怀古》云：“六国输赢归妇女，一关开闭老英雄。”《金谷园》云：“名士十年无赖贼，美人双泪有情侬。”《汴梁宋故宫》云：“湖上春寒天水碧，帐中酒热帝衣青。”《卧龙冈》云：“两表涕零前后塞，一公安乐老称藩。”《剑阁》云：“一枝草送姜维去，汪夜毡拖邓艾来。”《皋亭山》云：“一树凤凰收王气，半堂蟋蟀死秋声。”《书仲瞿经解各说后》云：“壁中丝竹红羊劫，殿上文章白虎通。”《书〈壮悔堂文集〉》云：“南部烟花歌伎扇，东林姓氏党人碑。”《仓圣祠》云：“从此［1234］央多识字，只留獬豸与驱邪。”《赠吴谷人祭酒扬州》云：“残梦已赢楼薄幸，老成犹见殿灵光。”《屠琴邬大令〈贻是程堂诗集〉》云：“一官百里江淮海，三绝千秋书画诗。”《题蒋秋浦侍御诗》云：“三百里中黄歇浦，一千年后白香山。”《七夕》云：“岂有牵牛笑妃子，漫云顾兔悔嫦娥。”诸联戛戛独造，真无一语拾人牙后慧者。
　　○陈司业别号舍文
　　常熟陈司业祖范，屡困场屋。尝作《别号舍文》，颇极诡谲，是年竟中式。辞云：“试士之区，围之以棘，矮屋鳞次，百间一式，其名曰号。两廊翼翼，有神尸之，敢告余臆，余入此舍，凡二十四。偏袒徒跣，担囊贮Я，闻呼唱诺，受卷就位。方是之时，或喜或戚。其喜惟何？爽垲正直，坐肱可横，立颈不侧，名曰老号，人失我得，如宦善地，欣动颜色；其戚惟何？厥途孔多。一曰底号，粪溷之窝，过犹唾之，寝处则那，呕泄昏忄屯，是为大瘥，谁能逐臭，摇笔而哦。一曰小号，广不容席，檐齐于眉，墙迫于跖，庶为僬侥，不局不脊。一日席号，上雨旁风，架构绵络，藩篱其中，不戒于火，延烧一空。凡此三号，魑魅所守，余在举场，十遇八九，黑发为白，韶颜变丑，逝将去汝，湖山左右，抗手告别，毋掣余肘。”
　　○梁山舟调陶篁村诗
　　会稽陶篁村先生元藻，买墅于西湖葛岭之麓，名曰“泊鸥山庄。”六十余，娶一妾为饣Й老计。梁山舟学士调以诗云：“病来久不见陶潜，隔着重城似隔天。昨夜中庭看星象，小星正在少微边。”“闻说蓉江泛橹枝，已成阴后未凉时。一枝椰栗无人管，付与樵青好护持。”“不是朝云侍老坡，恰如天女伴维摩。对门有个林和靖，冷抱梅花奈尔何。好将斑管画眉双，莫染星星鬓上霜。比似诗人张子野，莺花还有廿年狂。”此四首随园老人已采入诗话中。复有《再调篁村》二首云：“湖光如镜复如奁，中有飞来比翼鹣。恼煞画船楼外泊，红阑添上一重帘。”“一幅新翻秘戏团，海棠侧畔老梅株。问年三五盈盈月，不见犹怜况老奴。”先生没后，如君守志不嫁。后四十余年，梁竹晋与先生令孙春田学博轩游，询之，如君尚在，年已六十余，长斋绣佛，足不出户，每食则设于先生小像之侧，进酒侑食，如事生礼，亦一段风流佳话也。先生工诗古文词，兼长制义，顾南北十上乡闱，不得售。在京师有日者，兼精风鉴，谓之曰：“君命中金寒水冷，五分功名。虽然，骨格清奇，不名世，当寿世也。”使相诸郎，则曰：“皆科第中人也。”先生遂绝意进取。二子廷琛、廷叔，先后登甲科，出宰剧县。先生买宅湖山，徜徉诗酒。乾隆甲寅，春田以新补弟子员入场，先生见猎心喜，意欲重携铅椠，诸侄辈止之，不可；戚友咸止之，亦不可。于是春田来奔告于山舟学士，学士往谓之曰：“篁村，尔求死耶”何其老而无耻也。”先生曰：“吾文兴颇勃勃，故偶作是想耳。”学士曰：“是不难，俟首场毕后，君为拟程，吾来同作。”届期，学士偕先生至青云街陶氏书坊接考，知首题为“夫子之墙”一节，两公共砚凝思论题，举笔成文，皆清微淡远之音。比榜发，则是科中式之文，皆捃摭《尔雅》及《广雅》、《考工》、《三礼》而成者。学士谓先生曰：“此中须丹壁垣墉，吾与子黄土颓墙，复从何处讨生活耶？”相与干笑而已。
　　○梁山舟轶事
　　梁侍讲幼时，其父文庄相国犹未达也。居凤凰山麓，夫人夜织，儿嬉于旁，虎突入户，夫人惊绝，侍讲戏如故。问之曰：“有大兽来，四顾而去。”山舟侍讲，书名压一代，性独孤僻，作书喜用许虚白纸，夏岐山、潘岳南笔；刻石必陈云杓、陈如冈、冯鸣和。后虚白斋纸盛行，冯、潘、夏、陈因以致富。
　　○荆轲诗
　　金匮徐庆大令，诗才卓荦，有语不惊人死不休之概，有《玉山阁稿》。洪稚存太史评其诗如“神女散发，时时弄珠”。记其《易水怀古》一篇云：“秦皇按剑吞诸侯，燕丹太子思报仇，荆卿慷慨以身殉，临行更请将军头。将军断头头不落，背有人头血漉漉，倒悬双眼看荆轲，不到咸阳不瞑目。咸阳宫阙郁崔嵬，列戟如山九殿开，一道白虹穿白日，荆轲含笑捧头来。将军头对秦王面，督亢图穷匕首见，此时秦皇手无剑，十万貔貅不上殿。殿下负剑频诏王，王却击轲轲八创，匕首不利药囊利，人术虽疏亦天意。鸣呼！天意帝秦不可回，君不见渐离之筑张良椎。”奇气郁勃，读之可下酒一斗。
　　○山魈僬侥
　　张船山太守有二仆，一曰刘升，甚长，名之曰山魈；一曰张芳，甚矮，名之曰僬侥。太守作诗合咏之云：“一僮短小如僬侥，一奴长细如山魈。奴能抄书僮识字，一屋高低有奇致。”先生或赋诗，僬侥磨墨，亦若有所思，诗成弃其草，山魈缮写，偷作《床头稿》：“先生燕居常闭门，僬侥侍立如无人；先生出游行颇速，山魈一过市人缩。先生醉后山魈扶，僬侥犹提壶。先生贫极僬侥瘦，山魈摇摇如学究。僬侥喜，山魈愁，笑啼幻作双猕猴。山魈立，僬侥坐，俯仰云泥人两个。山魈一嗷僬侥惊，忽如天半闻雷声。僬侥一怒山魈伏，左右如葵卫其足。吁嗟乎！先生无聊只好奇，僬侥山魈亦颇落落无威仪。无威仪，先生怒。山文僬，侥趣魈。”诗谑而隽。
　　○愿为人妇
　　船山先生诗才超妙，性格风流，四海骚人靡不倾仰。秀水金筠泉孝继，忽告其所亲，愿化作绝代丽姝，为船山执箕帚。又无锡马云题灿赠诗云：“我愿来生作君妇，只愁清不到梅花。”以船山夫人有“修到人间才子妇，不辞清瘦似梅花”之句也。其倾倒之心，爱才而兼钟情，可谓至矣。先生戏成二律以谢云：“飞来绮语太缠绵，不独青娥爱少年。人尽愿为夫子妾，天教多结再生缘。累他名士皆求死，引我痴情欲放颠。为告山妻须料理，典衣早蓄买花钱。”“名流争现女郎身，一笑残冬四座春。击壁此时无妒妇，倾城他日尽诗人。只愁隔世红裙小，未免先生白发新。宋玉年来伤积毁，登墙何事苦窥臣。”亦词坛一则雅谑也。
　　○戴文节画谶
　　钱塘戴文节公熙，夙工书画。道光辛卯，为乡人沈文忠公兆霖画双桂，题南宋词曰：“占断花中声誉，香和韵，两奇绝。”盖文忠方应举，写此作利市也。是岁榜发，文忠名在第二，同人以为画谶，文节贺诗遂有“桂林声誉原无比，悔写蟾宫第二枝”之句。后十年，文忠已叠秉使节。文节为人画月桂图，述及前事，自谓画不足藉人以传。比同治初元，文忠奉命，剿抚叛回，值秦中山水暴涨，没于王事。而前三年庚申，文节早殉难杭州。荩臣硕辅，先复骑箕，誉望馨香，两相辉映，则真所谓画谶矣。
　　○戴文节画
　　戴文节公熙，以书画供奉南斋。道光戊戌，被命视广东学，陛辞日，宣宗谕之曰：“汝画笔清绝，然胸中目中，只是吴越间山水，此行获睹匡庐、罗浮之势，岩演迤，雄丽奥曲，别有一种奇致，于画理当益进。汝品学朕素知，公余游艺，兼可成全老画师也。”公谢而出。途次遇名胜，辄研弄丹墨，自江右至岭南，一壑一丘，咸为写照。抵粤一载，装巨帙进呈御览，上奇赏之。今画家评公作，谓粤游后笔墨超特，若有神助云。
　　○恨不见彭公叙
　　康熙朝彭中丞鹏，号天下清官第一。钱塘冯山公景至撰《恨不见彭公叙》，略曰：“戊寅十月，予客天水方伯幕，古愚彭公来，客皆往观。予方浴，观无及，觖望累日，自景愿见公垂二十年。甲寅闽变，贼欲污公，公骂之，贼怒击齿尽落，吾以公为骂贼断舌颜杲卿。后宰三河，仁而廉，日餐齑粥，有时绝粮，吾以公为尘甑范莱芜。御前放鹰者至县，使来索饩羊，公鞭之，吾以公为强项令董宣。入为给事中，劾考官不公，至请斧劈臣头，悬太学以谢士，吾以公为折槛朱云、埋轮张纲。及出监河工，秋涛啮堤，公止宿其上，誓身同去留，吾以公为河溢瓠子，请以身填金堤如王尊。按察贵州，主仆行李裁二肩，吾以公为一琴一鹤赵阅道。凡此六七，公有一于今，必争先睹快，况忠清正直，全备乎一身者哉！思之二十年，一朝失之，是吾命之不辰，而抱恨无穷期已。”云云。予读是文，觉彭公之直节清声，固令人有生不同时之慨，而山公之风趣，亦藉可想见矣。
　　○潘文恭铭砚
　　潘文恭公初入翰林，以歙砚求铭于纪文达公，公为之铭：“棱棱有骨作作芒，取墨则利颖亦伤，ム包孝肃岂不刚，我思韩范富欧阳。”按文恭少年，浑涵端重，文达正当以风骨勖之，何反虑其过刚？殊不可解。
　　○曾文正铭词结句
　　曾文正公尝谓吴树敏、郭嵩焘曰：“我身后碑铭，必属两君共任捃饰，铭词结句吾自有之，曰：不信书，信气运。公之言，告万世。”又谓王运曰：“中兴功业，吾已幸之；文学之事，未有所属，敬以托君。”临终，又诫其子曰：“吾学未成，诗文但存示子孙，慎勿刊刻传送。”豪杰多讳言数，勋臣每耻无文，而公言如此，可想见其胸中浩落矣。
　　○彭侍郎诗
　　彭侍郎玉麟，丰功伟业，照耀寰区，而其吐属之名隽，有非他人所及者。《宿莫愁湖上》诗曰：“石涧泉声瀑布流，万竿修竹拥僧楼。我来睡入云窝里，晓起推窗白满头。”又题也园来雨楼联云：“把酒谩谈三代事，推窗好纳六朝山；隔岸莺啼春树绿，卷帘鱼唼落花红。”抑何风流旖旎乃尔也。
　　○江忠愍旅舍题壁
　　定海蓝少府居中，有《旅舍题壁诗录》数册、皆记历年南北往来所见也。中有七律一章云：“劳生无计了情缘，踏遍红泥意黯然。万里关河鱼腹纸，五更风雪马头鞭。浪游燕市悲前事，小别章台感来年。寂寂晓风残月里，选词谁唱柳屯田。”后署“苍江懒樵草，丁未二月十八日识。”蓝君原注：“懒樵，新宁人，名忠源，姓江。”又注，书法极为苍秀。按江公以拔贡举孝廉，起家教职，作宰浙西，调起军营，带勇剿寇。南昌被围时，已官廉访，助守尤力。旋擢安徽巡抚，殉难庐州，赐谥忠愍。迹公生平，英风伟节，远媲张、许。雕虫小技固不足言，乃诗笔之工又如此，贤者洵不可测也。蓝君所录缘字韵七律凡数章，首唱者书贯城县谷疃集刘姓旅店，次河津吏韵，忠愍殆因计偕过此和题欤？又公在江西守城时，有感事一首云：“东望三城久未改，又闻鼙鼓入中州。孤城保障吾何敢，大局艰难剧可忧。前席每思廉李将，中兴谁是岳韩俦。时危多病宁天意，差幸甘霖兆有秋。”原注：“时方望雨。”此诗忠爱之忱，溢于言表，气格自胜题壁作。张雎阳围城闻笛之咏，卢建斗军中七夕之篇，遥遥千古，堪以鼎峙。名臣遗着，不可多得，谨录以资咏叹焉。
　　○王运思归引
　　湘潭王运，少负异才，为文章甚似司马迁。能以己意贯串，开合变化不蹈痕蹊，自然成法，侯魏弗如也。往来公卿间，多欲罗之者。运超逸，不乐仕进，尝游燕赵，将赴春闱，至清苑矣，意忽不乐，遂改辕归，作《思归引》，其序曰：“同治三年冬，余从淮沂，将游于燕赵，过桃园之镇，重访石崇旧河。朔风飞雪，ㄊ焉而叹，停车徘徊，感念伊人，咏其思归之篇，悲所志之不遂，重寻自叙，喟然而悟。夫以五十之年，居九列之尊，据河阳之园，有绿珠之丽，加以迈俗之志，身在乱朝，有一于此犹不可免，况其骄侈陵轹，多藏以厚亡乎！余少小钝弱，既冠始学，初览经史，未及该贯，而长沙有山寇之围，自此兵连，奄逾一纪，弛遁军间，稍习时事。当世名公卿，谬以文词相许，姓名达于六州，颇妄自矜伐，喜谈远略，视今封疆大臣，窃谓过之。值圣朝辟门求贤，开荐举之路，白衣而登大僚盖数十人。余周旋其间，年望相等，虽不必至督抚，其次亦差得之矣。游半天下，未尝困厄，然皆无一岁之留，望望而辄去，虑一牵纟圭为智者笑也。夫贤才有益于天下，天下诚有赖于贤者。非惟大名之不终，亦思虑之伤神也。是以孔子晚年，不梦周公；庄生论人，谓之不祥。且以七尺之身，乘百年之运，自奋于天地之内，董京所以颦蹙而去之者也。猥以孤茕之躯，无侍奉之祜，昊天隆格，慈德无报。然今年始过壮，未敢降志，稍闻古训，得其微义，凡有文章，一见通解。室有贤妇，高莱妻之节；女喜篆文，能写六经；大儿九龄，以《尔雅》解诂，往往合谊；小者六岁，识字形偏旁；有妾颇弹琵琶，能和箫笛；得屋三椽，弦诵其中，诚足以无闷矣。夫巢由不买山而隐，伯夷不树粟而食，吾生也有涯，而所待者难期。余尝游朱门，窥要津，亲见祸福之来、贵贱之情多矣，亦何取车登其阶，然后悔悟乎？昔人有言‘贫贱常思富贵’，尚子又云：‘贵不如贱，富不如贫。’若以物论之，齐化成亏之心，犹为蔽也。凡名皆假设，实亦终化，倘非善安其生，则出处之道殊矣。归欤！归欤！将居于山水之间，理未达之业，出则以林树风月为事，入则有文史之娱，夫读妇织，以率诸子。何必金谷为别业，乃后肥遁哉！既息骖于清苑，闲居无营，因作诗一篇，以明所怀，悼石生之空言，故仍题曰《思归引》云尔。”其诗曰：“思归引，悲朔方，长风驱霜雁南翔。眷伦匹，怀江湘，假余翼，谁谓河无梁。天地横，万鳞骧，群鱼煦沫劳相望。人生年，乐无方，何为多患自忧戕。盛名来，先受庆，欢娱未毕生旁皇。游天衢，归故乡，思古贤人心泰康。洞房云阁临朝阳，左图书，右姬姜，鸣琴音，金石锵，挹芬华，味元庄。”
　　○王运挽张文襄联
　　南皮晚年极疲｛艹尔｝，论者谓其有意避事，或亦有之。盖其阅历既深，觉无一人可靠，无一事可办，遂愤愤流于消极，亦理势然也。没后，南北士林多悼惜，挽章极多，惟湘潭王湘绮先生一联云：“老臣白发，痛矣骑箕，整顿乾坤事粗了；满眼苍生，凄然流涕，徘徊门馆我如何。”言之凄然，有余恸焉。

　　清代名人轶事　下　清?葛虚存
　　●怜才类
　　○韩慕庐先生
　　韩文懿公英，字符少。家故贫，能力学，性嗜酒，有李太白风。其为文也，原本六经，出以典雅，不蹈天崇决裂之习。补博士弟子员，以欠粮三升，为奏销案黜革。旋冒籍嘉定，拔取后，又以攻讦除名。应吴邑童子试，题“系狂者进取”一句（或云“其在宗庙朝廷”一句），邑宰见其文，以为不通，贴文于照墙，不取。时海寇作乱，苏郡中有驻防兵来守。韩公家居娄门，其屋尽被圈封，为屯兵之所，其装折尚欲着房主办理。公既无居，益落魄不偶。迨昆山徐大司寇干学来苏，方夜寝，有门生候于门者，争诵公之文，以为笑柄。徐闻之，急问公姓氏，曰：“此文开风气之先，真盛世元音也。”次早，即命延见，收为门生，遂引入都中。援例中北闱乡榜。康熙癸丑会状连捷，官至大宗伯。噫！韩非徐不足以为师，徐非韩不可以为弟，诚千古知己也。
　　○韩慕庐推重朱竹
　　韩慕庐宗伯，以诸生被斥。壬子应京兆试，以第一人中式癸丑会状。虚心好学，至老不倦。尝语人云：“吾贵为尚书，宁如秀水朱十，以七品官归田，饭疏饮水，多读数万卷书耶。”
　　○朱文端公救舒文襄
　　乾隆乙亥，阿逆既投诚。舒文襄公赫德时任定边将军，请将其家属分置苏尼特等近地，以为羁质。纯皇帝大怒，谓其分散骨肉，有伤远人之心，命近侍封刀斩之。朱文端公闻命，排扉而入，请召对，力言人材难得，舒某虽一时过虑，然平日办事勤慎，请援议能之典。上曰：“命已下逾日，恐难追转。”公奏曰：“即命臣子成麟追之。”上可其请。公出，谓其子曰：“追不及，汝勿返也。”成麟故勇往，即于马前割袍前襟，驰骑而往，甫至潼关，卒追前命而归。时傅文忠公告人曰：“朱公诚仁者之勇，是日虽恒百辈，终无济于事也。”
　　○纪文达虚心
　　乾隆丙子，纪文达公以扈从道出古北口，偶见旅壁一诗，剥落过半，中有“一水涨喧人语外，万山青到马蹄前”二句，公奇赏之。壬午顺天乡试，公充同考官，得朱子颖孝纯投诗作贽，则是联在焉。因叹针芥之契，果有夙因。后公出督闽学，严江舟中赋诗云：“山色空淡似烟，参差绿到大江边。斜阳流水推蓬望，处处随人欲上船。”尝语子颖，谓此首实从“万山”句脱胎，人言青出于蓝，今日乃蓝出于青。此固骚坛佳话，亦可见前辈之虚心盛德，不没人长也。
　　○裘文达待士
　　裘文达公奖励后进，凡人一善一长揄扬不置，虽素不识面，隔数十年犹称道不忘。惟闻人背后谤议，必面折之曰：“尔胜他的好处何在？”
　　○其二
　　裘文达公名曰修，江西新建人。公赐宅在内城石虎胡同，构一轩名好春。退直所憩，宾客门下士往来者，于阍人悉不关白，径入此轩。若已退直，则公必在轩左右，若待客矣。一日值岁小除，诸人咸诣轩，与公饯岁。忽司阍者至公侧耳语，公大笑曰：“户部堂官岁尽分饭食银两，亦不可告人耶！”即命挈一囊至，泻出之，皆库贮大锭两五十。公数坐中客若干，令各怀其一，曰：“诸君年事大窘，聊以分润耳。”数不足，复命入取之，遍给乃止。公食指既广，又宾客常满座，值窘乏，亦时时断炊。一日过午，尚未具食，坐客有愠者，公觇知之，即出语曰：“诸君他日皆饫天厨、颁尚食之人，岂矜矜于裘某之一餐乎？且主人亦尚未食，不独客也。”客意乃解。乾隆帝眷公，时得召见，公奏事毕，则必言各衙门人才，曰：“某人勤，某人干事，某人擅文笔。”是以公在部及掌院日，翰林诸曹司迁转最速，由公推毂勤也。时公房师大学士蒋文恪公溥，亦极爱士，肯为寒素地，有揭荐牍来者，悉馆门下，未尝拒一人，其掌书记者，即公所引入。一日，公入朝，遇文恪公，公曰：“有一孝廉在都候选，所学极优，师留之乎？”文恪唯唯。公知文恪性阔达，宾客多寡，皆不甚措意，明日，遣一仆径送孝廉入文恪邸第，属仆曰：“第送诣某书记厅，云‘昨已面语相公，相公属留客耳。’”仆致公命出，书记某即挈孝廉巡历厅事侧两廊，见屋比栉，悉客馆，内一室门独启，遂径入，见榻上亦有卧具，遽命仆撤出，贮厅事中，语孝廉曰：“君行李至，即安置此。但出，必须键户，慎勿启也。”又一要语相属：“君虽馆此，实无一事，不妨日出游行，然必须饭毕始出。日两饭，亦无邀客者，但闻长廊口有高唤者曰：‘饭具矣！’即速诣厅事食，迟则不及。”孝廉遵其约，每日饭毕即键户出游，约计复当饭，则又归。岁值五日、中秋日，及岁尽前数日，即有老仆从三四辈挟巨囊至，遍入客馆，见一卧榻，即置朱提一封，标其函曰：“岁”，为数五十。若旁有卧榻，则贮一小封，为数四，以犒从者。孝廉居文恪邸二年，选湖北一县令始去，在邸日，未尝一为事，亦未尝一面文恪。盖疏节阔目如此，然无碍其为太平宰相也。
　　○姚文僖轶事
　　姚文僖公官内阁中书时，常至阁取历科状元殿试卷观之，日必书卷一本。嘉庆己未科大魁天下。论者谓“殿试卷字，为本朝状元之冠。”公秉性刚直，尝以事忤某协揆意，殿试时某适阅卷，匿其卷他处。仁和孙补山相国士毅觅得之，必欲置之前列，谓“此卷写作俱佳，摈之何以服人？”某不得已，改置第九本，进呈御览，特拔第一。此固由于天定，而相国怜才之意亦可感也。公时艺绝高，初为广东主试（嘉庆庚申），所取文皆古淡，通榜无人登第。继为福建主试（辛酉），乃降格取之，遂有登第者。后为山东主试（丁卯），皆取才气发皇之作，登第者独多。自谓取士后盛于前，取文则前胜于后，常以为憾。
　　○陈句山典试
　　陈句山太仆，文章德业为世儒宗，典试分校所得士，皆天下英俊。其典湖北试也，书榜毕，监临范中丞灿谓公曰：“楚有谚云：‘若要好，看黄孝。’”今黄冈、孝感，中式人多，众所膺服。后所取士张梦杨等五十三人，登甲榜者十之六七，是科落卷，公一一别其纯疵，明白批示。发卷后，下第士子多来求见，公指以要领，各得其意以去。有刘龙光者，闻公讲论，感激欣喜，至于泣下，次科联捷成进士，历官御史，终其身执弟子礼。公尝赋《书榜》诗曰：“千枝烟桦欲烧空，淡墨先题后押红。要好由来看黄孝，拔尤适得五人同。”（前五名皆黄冈、孝感县人）
　　○阿文成用人
　　阿文成公屡膺挞伐，平定绝域，其拔擢人才，或于散僚卒伍，以一二语赏识，即登荐牍，故人皆乐为之用。兴将军奎，以将校从事，公奇其貌，曰：“此将材也。”因与之副将札，命其攻克某岭，即日克捷，其后卒为名将。如王述庵司寇昶、韩桂ぎ司寇｛山封｝、百菊溪制府龄、朱白泉观察赓额，皆以微员赏识，其后皆为卿相。闻其于军务倥偬间，惟于幕中独坐，饮酒吸烟，秉烛竟夜，或拍案大呼，愀然长啸，持酒旋舞，则次日必有奇策。其驱使将士，如发蒙振落。其成功者或奖以数语、或赏以糕果，而其人感激终身，甘与效死。其薨数日前，自知死期，于其诞辰，置酒作乐终日，训其子孙，励以纲常名节，曰：“余从此长诀，不复训教尔等矣！”病笃时，将其兵书诗文稿，尽命焚之，曰：“无以此误后人也。”卒后，往吊者见其厅第湫隘，居然儒素，较之当时权贵万厦巍然者，熏莸自别。比之李文靖厅前仅容旋马者未为过也。
　　○吴六奇
　　吴六奇，浙人，少负大志，家奇贫，落拓乞食，冬日袒身行市中，英爽如故。查孝廉伊璜奇其人，尝加周恤，公深感之。后仕粤西，桂王时尝有功，至总兵官。投诚清朝，随平南王可喜，屡擒海寇有功，荐至提督。孝廉尝以与修伪史故，株连狱中，几不能免死，公特疏为之解救，卒白其冤，因聘查至粤中，厚为赠赆以归。其署中有峻石，高数丈，查爱之，摩挲抚惜，因醉题绉石，次日遂失石。及抵家，石挺立其庭中，盖吴潜使人运至矣。今越中传为佳话云。
　　○张文端代作诗
　　王文简公士祯，诗名重于当时，浮沉粉署，无所施展。张文端公英，时值南书房，代为延誉。仁皇帝亦素闻其名，因召渔洋入大内，出题面试之。渔洋诗思本迟滞，加以部曹小臣乍睹天颜，战栗操觚，竟不能成一字。文端公代作诗草，撮为墨丸，私置案侧，渔洋得以完卷。上笑阅之曰：“人言王某诗，为丰神妙悟，何以整洁殊似卿笔？”文端公谢曰：“王某诗人之笔，定当胜臣多许。”上因命文简改官词林，因之得置高位。渔洋感激文端终身，曰：“是日微张某，余几作曳白人矣。”
　　○姚亮甫识赵学彭
　　东河县丞赵君学彭，武进恭毅公五世孙也。兰阳之役，姚亮甫中丞夜出视工员勤惰，见君悴且寒，慰之曰：“才不可恃，此为腥膻地，有才者尤当慎。”君对曰：“学彭先恭毅裔，职虽卑，家法不敢逾。”中丞解衣衣之曰：“李制军世杰，即由丞ヘ起家，君勉之矣。”上官如姚公，下吏如君，皆足为今之从政者法。
　　○平湖张金镛
　　平湖张金镛，督学湖南，奖诱后辈特勤。才思稍异，即召至后堂，赐酒食笔墨，劝之勤学。放黜者有佳句，辄标举之。科试录遗才，得王运卷，惊曰：“此奇才也！他日必以文雄天下。”急延见称勉之，且曰：“湖岳英灵，郁久必发，其在子乎！”一时才俊，争愤于学，至今儒生谈海门先生故事，辄欷感叹。海门，金镛字也。金镛好吟诗，日袖诗草韵书索句，客座舆中不辍。有贵官迎饮，礼貌肴馔有加，金镛终饮不言。贵官怪之，使客间问，金镛曰：“是日适改一诗未就，无他也。”其诗根柢既厚，又苦思研炼而出，佳者殆不减昌谷、武功。今录其《赠剑行》曰：“君不贻我金错刀，我不报君青琼瑶。吴钩三尺脱囊赠，引杯欲醉风萧萧。雌霓潜光月昏黑，一星荧然ㄦ寒碧。天下今无万人敌，拂拭霜痕三叹息。金槽琵琶拉杂声，银河烛短孤花青。朱丝｛鹿｝Λ飘兰缨，哀歌那顾四座惊。六州之铁铸神器，上有模糊百夫泪。读史空怀许国心，论交忍负平生谊。剑乎！剑乎！世间奇士多风尘，学书不就徒逡巡。袁公下视粲焉笑，何不佩汝持照身。山鬼彷徨不敢语，玉龙怒吼铜杯雨。莫将溪水淬芙蓉，夜凉恐向秋空舞。”又《春晓曲》曰：“金猊微触帘钩动，钗玉低横鬓云耸。一奁水冷镜中鸾，黼帐香浓绿鬟重。十二层城仙梦回，碧天如水春雁来。栏干瑶露滴成雨，楼前桃花开未开？”又《春夜曲》曰：“玉绳迟迟莲漏长，画帘风细吹衣香。碧环无声半臂冷，红丝绣罢双鸳鸳。蛾眉敛黛唇脂冻，香颈低徊翠钗凤。欲落不落银灯花，欲成不成绮帷梦。”又《宣府》曰：“隘害雄三辅，京师枕背区。峰高连大翮，地险厄飞狐。落日平沙迥，秋风废垒孤。豹房歌舞处，一例没青芜。”其二曰：“昔在明中叶，年年此用兵。人姻今巨镇，烽火旧边城。雉堞残山接，雕弓晓月明。琵琶怜塞女，对客作秋声。”又《固关》曰：“一步分燕晋，重关｛山截｝で开。山随云北去，人与雁西来。客鬓霜前短，乡心马上催。承平严锁钥，好葺旧烽台。”
　　○毕制使客
　　镇洋毕秋帆制使沅，怜才好士，为风雅主盟，提挈寒，不留余力。署中游客常满，俱见优待。一夕，公潜至馆中，视客所为，有客焚香而祝曰：“家贫母老，无以为生。远投毕公，求荐馆席，今来数月，犹未得栖枝，幸垂怜悯。”翌日，公延客入曰：“荐祢之书，仆非敢吝。念君家有老母，未可远离。”袖中出五十金曰：“稍备资斧，助君归装。”又出一书，属带致某银号，且曰：“勿作殷洪乔故事。”客未餍所求，悒怏而返，银号中书弃置箧中，亦不省记。是日偶检得，念为公所托，亲致之。号主人询其来历，具言归自毕公署，兼述谋馆未得，意甚颓丧。主人阅书毕，举手贺曰：“制使馈君千金，存仆处作母，岁以子金资薪水，今而后可无事远游矣。”客始闻而惊，继而喜，喜极而感，泪涔涔下，不能止。归家设公长生禄位，朝夕膜拜，终其身不衰。
　　○钱文端之知人
　　秀水钱文端公陈群，有知人鉴。诸城刘文正，初释褐时，以所业就正。公谓文正房师王楼山云：“吾贺子及门得伟器，他日令仆才也。”金坛于文襄，方为孝廉，来谒，公即大赏异之。刘文正及钱塘梁文庄，俱以笔法自诩，公曰：“二君毋高自位置，会看贤郎跨灶耳。”后文正子文清相国、文庄子山舟学士，果濡染家学，八法冠时，碑版大书，照曜四裔，不必如大令自誉，而书名突出二公上。文端幼贫甚，隆冬早起读书，灶无宿薪，汲井水盥手，肤为之坼。未弱冠，依人京师，佣书糊口，冬无裘，入市以三百钱买皮袖，自缀于袍，钞纂益力。逾数年，旋里，课两弟读书于南楼，去梯级，缒绳送饮食，岁除始一下楼。如是者二年，学大进，遂以文字邀异遇，高官大年，席宠累代。高庙南巡，公扶杖迎銮，御制诗至有“江浙大老”之目，可谓荣已。回忆童牙孤露，饥寒逼人，虽寤寐中当无此冀望。士之匿影蓬荜，憔悴谋生者，观于公，无自戚戚也。
　　○石学政典试江南
　　顺治十年，江南学政石公申，登试案迟迟不发。既而谓诸生曰：“余苦心力索，得三状元，是以迟滞。一昆山徐元文，一吴县缪彤，一长洲韩＜香分＞。”石公召韩谓之曰：“子文元气浑涵，如玉在璞中，其光必发。然光焰太藏，不在其身，将在其子孙乎？”后徐、缪两人俱中状元，韩以青衿终其身，其子果中癸丑状元。始知石公巨眼，文有定评如此。
　　○尹文端督两江
　　尹文端公继善总督两江时，年才三十，人呼为小尹。海宁杨守知，素知名，晚以道员候补江南，尹奖慰之甚厚。杨抚鬓曰：“蒙公盛意，惜守知老矣。夕阳无限好，只是近黄昏。”尹曰：“否，否。天意怜幽草，人间重晚晴。”杨出语人曰：“不谓小尹吐属敏隽乃尔。”又有王主簿者，司守行宫，得句云：“愧我衙官无一事，宫门持帚扫闲花。”尹异之，遂加奖拔。
　　○陈楚产除夜觇士
　　陈楚产号五不，读书甚苦，寄食砚田三十余载，齿逾知非，始补弟子员，随捷两闱，筮仕莱阳令。时值除夕，欲觇莱俗与楚风同异若何。徒步出郭，所见烘垆戏鼓、爆竹黏吟，比户皆是。行至效墟，忽闻茅屋有书声出，潜窥之，见一士子与其妇，坐拥败絮，一读一纺，青灯荧然，色甚凄瘁，夜向午矣。陈殊叹异，即还署，呼役舁酒面肉米相饷，并赠以诗曰：“破灶无烟火，寒门蛛结丝。斯人今日事，似我少年时。”元旦士子来谢，则童生观光也。时楚产尚艰嗣，立迁其家于署内，饮食教诲如子者数年，亦成进士，官至粤东司臬。楚产累官知府，适为其属，观光执弟子礼不改。在莱之日，麻城接壤豫省，其里人言先辈好文爱士，必举此事为称首。
　　○来文端之知人
　　文端公来保，为乾隆朝宰相，生平最善相马，一时有九方皋之目，然其知人之明，亦有不易及者。文襄公兆惠，微时甚贫窭，生未逾月，父母俱亡，育于姑家。七八岁时，已长大如成人，力敌百夫。偶过市，见群不逞聚殴一人，兆勃然挥拳奋击，皆披靡鸟兽散。方欲追击，一道人从后掣其肘，即随之去。至西山深处一茅庵中，留教拳勇，且口授以兵法，半年乃归，姑以为已死也。既而入营，就步粮，为街卒。文端兼摄步军统领，见诸卒泼水不过寻丈间，兆独远及数十丈外，异之，呼与语，甚戆，命鞭之，如击马，大呼曰：“性耐刀锯耳，不堪鞭也。”文端见其状貌已奇之，闻言，益大异，令明日至府面试。挽强命中，挥刀运石，力大无穷。与谈行军纪律，侃侃而言，动中要，文端益大喜。次日入朝，见上叩头贺曰：“臣为国家得一奇士，街卒兆惠，其人虽微贱，真大将才也。”即日召见，命之射，九发皆中，立授一等侍卫。后平定西域，数建大功。
　　○林文忠契张亮基
　　铜山张督部亮基，初以中书从王文恪公治河工。适林文忠谪襄河务，独契公。时公尝却河弁馈金三千，文忠密识诸简，未以告人也。逮公为永昌守，文忠方由西域赐环，授滇督，公道谒焉，文忠欢甚，出手籍记却金日月，公忄矍然异之，盖不复省记矣。公之清恐人知，文忠之求贤若渴，殆未易于今人中求之（按文忠尝疏荐公云：“其才胜臣十倍。”宣宗始知公可大用，文忠之识公实基于却金一事）。
　　○林文忠折服龚定庵
　　龚瑟人名振都下，朝贵倒屣交迎。而口若悬河，每及当世事，纵横陈说，四座皆喑，与之诘难，鲜不辟易者。一日觞于某贵人第，座有林文忠，定庵席次，谈天雕龙之辩，风起泉涌，众唯唯，而深厌苦之。酒数行，坐客有言部胥多奸人者，长喟不已，文忠笑曰：“君何易视奸人乃尔？而以若辈当之。”某曰：“何谓也？”公曰：“子真未知之乎？吾与子言奸人。夫奸人者，言人所不敢言，为人所不忍为，如公孙宏期年化俗，尚以为迟；安石万言书，自拟伊、傅；秦桧‘我有二策可以耸动天下’之类是也。盖辇毂之前，人文所聚，而彼辈乃大言不忌，自信之坚如此，亦非真有过人之材也，不过见当时人材脆薄，学识猥陋，故肆无忌惮，挟其术以沽名猎位，眩其学以动众惊俗，一旦得志，殃民生而败国是。如此辈者，行逆而险，行伪而坚，老成谋国，在所必诛者是也，此之谓奸人。君恶得以区区刀笔吏为奸人哉！”言已，满座改容称善。定庵颇自矜持，闻者谓非文忠森严耸切之论，未易折服之云。
　　○名臣留意人才
　　昔读武进张皋文编修茗柯文，书左仲甫事，有曰：“余同年友仁和汤吉士金钊告余曰：往岁北来，道出凤颖，往往询其民人繇俗，有刑狱不当，赋役无节者，民曰：‘非霍邱左爷来，谁与办之？’有风俗乖忤，水旱冤抑者，又曰：‘非霍邱左爷来，吾属不安枕矣。’”云云。又大学士左公宗棠，请饬史馆为桂超万立传，疏曰：“道光十七年，臣宗棠会试北上，道出栾城，偶游城市，见知县桂所张示谕，劝民耕种，并示以种植木薯、棉芋之宜，以及备荒之策，甚为详备。询之居民，皆言令之爱民出于至诚，其洁清自矢，为从前清官所未有，心窃异之。”云云。霍邱、栾城之循卓，不待复言，而汤、左二公，当骑驴觅举、手无寸柄之时，驿路偶经，即留意人才如此，儒臣识量，名相襟期，肇于此矣。
　　○曾文正知人
　　近世士大夫，多称曾文正公能知人，非妄语也。江忠烈公忠源，初谒公于京邸，既别去，公目送之曰：“此人必名天下，然当以节烈死。”时天下方无事，众讶其言之不伦。后十余年，忠烈果自领偏师，战功甚伟，嗣殉难庐州。公东征时，沪上乞师，公奏请以今相国合肥李公赴沪，而以参将程忠烈公学启从。临发，公送之登舟，拊忠烈背曰：“江南人誉张国梁不去口，君去亦一国梁也，行闻君克苏州矣，勉之。”李公至沪，由下游进兵，自青浦昆山转战至江苏省城，拔名城，殪大憝，虽尝借助英法兵，而西人独推忠烈功，为淮军诸将最，其声威殊不出张忠武下。嗣克嘉兴，先登，中枪仆地，卒不救，其以死勤事，亦与忠武同。盖升平之际，物色人才，危急之秋，激昂忠义，精神所感，诚至明生。文正儒臣，岂有相人术哉！呜呼！洵天人矣。
　　○朱暝庵流寓长沙
　　朱暝庵流寓长沙，尝岁暮贫甚，榜诗于门曰：“申椒零落菊英残，从古潇湘作客难。连日市门三尺雪，更无人记问袁安。”时威毅伯曾国荃方家居，闻之叹曰：“文人至此，我辈之责也！”急造访，赠钱十万。至除夕，复榜门曰：“羔酒笙歌饯岁时，蓬门苔瘦得春迟。苍生莫问安危局，我且无聊尔可知？”有告巡抚者，巡抚怒，将追逐之。或解之曰：“名士狂态固尔，不足责。”巡抚笑曰：“名士！名士！能辟谷乎？”暝庵闻之，又为诗曰：“名士原无辟谷方，贵人休替达人忙。冰山有我天公在，胜似人家沈部堂。”
　　○张文达之爱士
　　庚子回銮后，惟京师学务，办理差强人意。先是，京师本有大学堂，庚子之乱，生徒星散，至是，长沙张百熙被命管学。公夙负学界重望，苦心孤诣，锐意兴学，礼聘桐城吴挚甫先生为教长，阳湖张鹤龄副之，网罗一时名流殆尽。开师范、仕学、译学、医学四馆，继又开进士馆豫备科。自是，五方秀士，鳞集黉塾，文学彬彬振朝野矣。文达后因清廷疑忌，不得展其怀抱，乃辞学务一切差使，改任邮传部尚书。与侍郎唐绍仪，因用人事不相能，遂郁郁一病不起。张为人宏达爱士，能容纳众流，没后，士林争悼惜之。如皋冒广生挽以联云：“爱好似王阮亭，微闻遗疏陈情，动天上九重颜色；怜才若龚芝麓，为数揽衣雪涕，有阶前八百孤寒。”盖纪实也。论者谓文达离学务而任邮传，本非素愿，推文达之心，始终不能忘情于苦心缔创之全国学务耳。
　　●吏治类
　　○施世纶为清官
　　陈康祺《燕下乡脞录》笔记云：“少时即闻乡里父老言施世纶为清官，入都后，则闻院曲盲词，有演唱其政绩者，盖由小说中刻有《施公案》一书，比为宋之包孝肃、明之海忠介，故俗口流传，至今不泯也。按公当官，实廉强，能恤下。初知江南泰州，值淮安下河被水，诏遣两大臣莅州督堤工，从者驿骚闾里，白其不法者治之。湖广兵变，援剿官兵过境，沿途攘夺，公具刍粮以应，而令人各持一梃列而待，有犯者治之，兵皆敛手去。守扬州、江宁，所至民怀（按公为靖海侯琅次子），乞留者万人，不得请，乃人投一文钱，建双亭于府衙前，名‘一文亭’。累迁督漕运，奉命勘陕西灾，全陕积储多虚耗，而西安、凤翔为甚。将具疏，总督鄂海以公子知会宁也，微词要挟，公笑曰：‘吾自入官，身且不顾，何有子？’卒劾之，鄂以失察罢。公平生得力，在‘不侮鳏寡，不畏疆御’二语，盖二百年茅檐妇孺之口，不尽无凭也。”
　　○魏青天
　　魏青天者，广昌魏少宰定国，知湖广应城县时，楚民争称之者也。公善决狱，惠政入人心，邻县讼者咸赴诉，上官亦知之。云梦、孝感民，为有司所虐，闭城罢市，大吏亲临不得入，檄公往，民望见衔牌，欢曰：“魏青天至矣。”皆罗拜，旋解散。嗣守杭州，豁浮粮，屏盗贼，戢旗兵，民感戴如在楚时。会巡抚黄叔琳获罪，或言叔琳弟叔敬为御史，巡台湾，过杭扰民，民罢市，世宗命将军总督会讯。讯日，观者如堵墙，叔敬囚服，噤不语，将军呼三木胁之。公率钱塘令历阶上，抗声曰：“府县司地方，地方罢市，府县不知，请先劾府县。且阖城老弱万千在庭下，辱将军一问，有无立剖，安用刑为？”将军目外望诸百姓，匍伏同声应曰：“如府君言。”叔敬遂得释。公后以陈臬畿辅，拷人致死，谪戍黑龙江。乾隆元年，与杨名时、魏廷珍同召见，出抚安徽，入贰吏部。终其身世，称魏青天。
　　○郭令吴江
　　郭制军令吴江时，簋不饬，大吏将劾之，郭立誓痛改，令役担水洗县堂及内室，示民以更新，后果操行峻介，卒称直臣，以其事无稽，姑置之。偶读新城陈侍郎用光应诏言事折子，有云：“臣闻汤斌为江南巡抚时，将劾吴江县知县郭，请见，愿以治行自赎，斌许之，遂一变而为良吏，且致位卿贰，以名臣显。”是人言不尽子虚矣。按康熙二十五年，文正抚苏，尝荐居心冲澹，莅事精锐，宜行取，部以催征未完议格，特旨允行，授御史。又三十八年春，圣祖南巡至德州，见跪道旁，谕阁臣曰：“郭前令吴江，百姓至今感颂，其人有胆量、无朋比，可授湖广总督。”知郭制军之在吴江，其改辙以后，必有循良慈惠，深餍人心者。至于居台垣时，劾河臣靳辅治河无功；劾大学士明珠、余国柱结党营私，背公纳贿，少詹高士奇、都御史王鸿绪等招摇依附，一时方严抗直之声几使辇下栗然，朝贵侧目（详见公所著《华野疏稿》）。其丰裁气骨，作令时必已不凡，特年少阔疏，人言偶惑，宜文正儆厉而奖掖之，不然士大夫一命甫膺，甘为墨吏，素丝已マ，白璧难磨，尚何晚盖立功之可冀乎！命世如郭公，仍不能掩其生平之一节，有位君子，庶知惧焉。
　　○李侍御
　　山左李侍郎望石，初名立。其选庶常也，世祖举御笔改名赞元。后以监察御史出按楚，时鄂渚有大滑段世昌，稔恶万端，而神谋四达，前台使莫能谁何。李至，佯置不问。一日，饯客江干，已微醉，从一尉一僮，夜往叩门，世昌仓皇趋出，径前手絷之，命尉牵其颈，踏月还署，即置之狱。远近显要为之求解者，书牍盈案，李概不发，立杖杀之。当世昌入狱时，语其家人曰：“我少时见一道人，能知未来事，询以终身，道人曰：‘他日所遇，非桃非杏，非坐非行，即禄尽时也。’今按君姓名适符，尚欲觊生乎？”
　　○袁子才宰江宁
　　袁简斋宰江宁时，五月十日天大风，白日晦冥。城有韩女，被风吹至铜井村，村去城九十里，明日村人送归之。女已字李秀才子，李疑风不能吹人远去，必有奸，因控官。袁曰：“古有风吹女子至六十里者，汝知之乎？”李不信，袁取元郝文忠公《陵川集》示之，曰：“郝公一代忠臣，宁作诓语？第当年风吹吴门女，竟嫁宰相，恐汝子无福耳。”秀才读诗大喜，姻好如故。总督尹继善闻之曰：“可谓宰官必用读书人矣。”其诗曰：“八月十五双星会，花月摇光照金翠。黑风当筵灭红烛，一朵仙桃落天外。梁家有子是新郎，芊氏负从钟建背。争看足下来鬼物，云鬓欹斜倒冠佩。须臾举目视旁人，衣服不同言语异。自说吴门六十里，恍惚不知来此地。甘心肯作梁家妇，诏起高楼榜天赐。几年夫婿作相公，满眼儿孙尽朝贵。须知伉俪有因缘，富者莫求贫莫弃。”
　　○公归集
　　平湖陆稼书龙其，改名陇其。初为嘉定令，以小舟载纺具抵任，内子躬自辟纟卢，易日用蔬菜，而慈惠字民，强毅任事，一时有神君之颂。忽有瞽者诣案自陈曰：“聪明正直谓之神，公即神也。我不幸两目无见，特乞公一字批断，来生作有目人，地下冥王必不违公言耳。”稼书笑而允之。不二载，被劾去，嘉定士民数千泣留不得，因刻《公归集》为赠。山右魏总宪上疏，称以天下第一清官，复其职，仍补灵寿县，内擢监察御史。罢官归朱泾，着书自娱，卒于康熙乙亥年。殁时，并无疾苦，午倦卧床，口喃喃若与人谈者，有顷，呼其家人曰：“忠愍公在此交代，我其去矣。”遂闭目而逝，空中萧鼓暄阗，合村无不共闻，殁后寂然矣。
　　○岳青天
　　岳少保起，满洲人，以孝廉起家。初任奉天府尹，前令尹某以贪黩着，公入署时，命仆自屋宇器用皆洗涤之，曰：“勿缁染其污迹也。”后与将军某抗，罢官。嘉庆即位，首起用，为山东布政使，俄调任江南巡抚。公以清介自矢，夫人亲掌签押，署中僮仆不过数人，出则驺从萧条，屏却舆轿，瘦骖敝服，居然寒素。禁止游船妓馆，无事不许宴宾演剧，吴下奢侈之风，为之一变，实数十年中所未有者。其驭下甚宽，然不假以事权。尝与客共谈，指其侍从曰：“若辈惟可令其洒扫趋走、烹茶吸烟而已。署中政事，乃天子付我辈者，安可使其与闻？从来大吏，多不能令终者，皆倚任若辈为心腹故也。”其夫人尤严正，公尝往籍毕山尚书产，归已暮，面微醺，夫人正色告曰：“山尚书，即以耽于酒色故，至于家产荡然。今相公触目惊心，方畏戒之不暇，乃复效彼行耶！”公长谢乃已。故吴民至今思之，演为《岳青天歌》，以汤文正之后一人而已。
　　○陈宏谋捕寺僧
　　苏州治平寺有二十二房，囊橐饶裕，造密室藏妇女，恣意淫纵。乾隆二十四年，巡抚陈文恭公宏谋，兼得其实，密掩捕之，搜获妇女四人，并衣饰奁具无算。公派员谳鞫二十二房内犯奸者一十四房，淫僧一十六名，并供出被奸妇女二十五人。奏闻，械淫僧解京治罪，刑部请杖毙，奉旨发黑龙江，给披甲人为奴。
　　○阳曲令祈雨
　　康熙六十年辛丑，山右大饥，平阳、汾州尤甚。高安朱文端公，衔命往赈，全活无数。公还朝，亟称阳曲令沈某，治行为山西第一。沈，闽人，初令阳曲，次牧沁州，后守汾州，皆有惠政。尝祈雨，三祈三应。阳曲为省会首邑，自庚子秋至辛丑夏，历三时不雨，求辄不应。沈率绅士步行百二十里，至五台山神祠祷焉，是夜即雨，连三日夜大雨，阳曲之四隅莫不沾足，而邻境旱如故。沈归，中丞率大小属吏郊迎，万民拥道，欢呼忭庆。为民请命，至诚感神，虽古循吏，莫是过已。
　　○张巡检
　　纯皇帝幸滦阳，有随侍太监某，滋扰民间。时热河巡检张若瀛者，桐城相国文和公族子也，抚以善言，太监愈咆哮。若瀛乃呼役缚之，立加大杖。直督方敏悫公闻之，大惊曰：“张某疯矣！”亟上章劾奏，上察其情，谓侍臣曰：“非太监恣行不法，若瀛安敢尔。其人殊有家风，朕甚嘉之。”因特旨越七阶，擢同知；而太监遣戍畿辅。民庶欢声若雷。
　　○田文镜属史
　　相传田文镜为豫督，平越王少司马士俊适令祥符。庭参日，田问出身，王攒眉嗫嚅，故作羞愧状，良久始对曰：“士俊不肖，读书出身，某科散馆翰林也。”田以为刺己，怒斥之。王知不免，回署即详请免河南碱地税，冀见忤放归。田果疏劾。时杨中丞文干，方为布政司使，入谒曰：“王某请免税邀誉耳。公不欲成孺子名，盍少缓。”田诺之。未几，杨巡抚广东，即保荐同往，以道府用，荐升两司，田卒，代其任。以田文镜之严苛明察，而王则面加讪诮，杨则诱以巽言，刚柔抑扬，若弄孺子，其才岂在文镜下。
　　○博山县令之强项
　　乾隆五十七年，和┞方秉政，兼步军统领，遣番役四出讠事，携徒众，持兵刃，暴民间，官吏莫敢问。一日，至山东博山县，饮博恣肆，知县闻即捕之。至庭不跪，以牌示知县曰：“吾提督差也。”诘之曰：“牌令汝合地方官捕盗，汝采三日不吾谒，且牌止二人，而率多徒何也？”擒而杖之，知县卒以是去官。博山民若失慈母，而和┞遂亦不复使番役出京师。盖知县事者，偃师武亿虚谷先生也。先生邃经学，考证金石，多精论卓见，循吏儒林相表里如是，戢暴驯良之异政，奈何与不读书人谋之。
　　○侯抒愫之清操
　　河南侯户部抒愫，顺治壬辰进士。令潍县时，清操绝人。大贾郭某陷于讼，荐绅为之请者以十数，侯阁闭不与通。同年某方守莱州，移书惩责，侯佯为莫解，复曰：“滥竽作吏，旷职怀惭，苟有可以报朝廷爱百姓者教之，敢不惟命。”守意沮。方抒愫出宰，其兄抒恽语之曰：“吾家世清白，若以一钱归，吾不复东视若矣。”故愫以清节特闻，兄之教也。
　　○蒋伯生大令
　　常熟蒋伯生大令因培，宰山东，多惠政。初至汶上，父老称蒋公子。会巡漕御史某家人，婪索供张，势张甚，所过咸趋承惟谨。抵汶上，君方诣行馆谒，及门闻诟厉，廉知横行状，便止屏外，扬声慷慨而言曰：“公奉天子命来，因公过镜，凡适馆具餐，所应储峙，有司为东道主，何敢怠忽，今乃纵厮养无状乃尔乎？是藐功令也。因培亦朝廷命官，藐功令者而顾腼颜奉之，非夫也。”遽令撤所张灯及供膳，拂衣径归，御史遂中夜仓皇去。后事发，以贿赂牵连者数辈，东抚以君事上闻，奉朱批“此人可嘉之至”，由是君强项之名，籍甚遐迩矣。
　　○罗仙坞作令
　　桃源罗仙坞先生令中部时，有妇人以夫久出不归，求判改嫁，先生云：“焉有为汝父母官，而忍听汝改嫁耶？计汝母女二口，升米可活。”手写朱票，令此妇于每月朔执票支仓米三斗，并谕以“我在此一日，无虑一日失养。唯嘱汝守分，毋使我气短”，感谢而去。一日夫回，偕妇来叩谢，先生欲杖之，妇代乞免。先生曰：“为善必终。”仍令支一月粮去，而收回朱票。此事可谓仁至义尽。又尝上省谒秦芝轩中丞，中丞言：“尔守中部，好处我不深知，丑处亦未闻，固不见所长，却不见所短，似不应久屈在下邑。”先生正色答云：“且不必论长短好丑，只以国士遇我，我不敢当，若以众人待我，我亦不受。”即日禀辞去。盖中丞微示以调繁意，先生之应答也有体。
　　○沈观察
　　仁和沈观察廷芳，乾隆鸿博科人物也。为御史，号劲直。督山东赈恤，寻拜登莱青道之命。以莱州老儒高凤起、法坤厚、毛贽，晦名乐道，有加礼焉。暇则屏驺从，入村舍，巡视稼穑，问民疾苦。人识其所乘白马，见其马来，曰：“我使君也。”迁河南按察使，入觐，奏言母年九十，乞归养。高宗俞其请，并赐御书旌之。服除，陈臬山东，仍乞归老。其归也，数千人送至崮山驿，皆曰：“使君前者去不数岁复来，今当以何时至邪？”慰之曰：“父老意良厚，其各训子弟，勉为善良，毋为系念矣。”流涕别去。观察历官中外，虽甚鞅掌，不废撰述，盖桐城方侍郎弟子云。
　　○李太守
　　王士祯《池北偶谈》笔记云：近日廉吏，以松江太守李正华为第一。正华贡士，献县人。予乡李御史，按下江，诛诅豪霸，有海忠介之风。中谗被逮，吴民号泣攀送者数万人，既登舟，僚属皆在，相视挥泪。正华最后至，携一酒瓢，满酌送侍御，慷慨言曰：“吾曹期不愧天日、不愧朝廷、不愧百姓耳，成败利钝，造物司之。公今日之行，荣于登仙，诸君何至作楚囚相对耶？”侍御掀髯大笑，诸君改容谢之。后以考成不及格，镌级去。行之日，囊无一钱，松江人醵金数百，强投舟中，复人制一衣献之，凡数千领，正华一无所受。松人走白巡抚中丞，下檄使受之，移书慰勉，乃量受为行李之费。既归家，骑一驴，往来田间，岁一至郡城。南鼎甫官河间时，与之往还，甚稔。予过献，问其所居，在县西门，数椽仅蔽风雨云。
　　○张待问
　　新城本长山县地，元始为县，阅《长山志名宦》，宋止知县翟大顺一人，丞簿则有明以前，竟无考。适阅《东轩笔录》，得张待问一人，知志之阙漏多矣。张待问为淄川长山县主簿，县有卢伯达者，与曹侍中利用通姻，复凭世荫，大为邑患，县令惮其势，莫敢与较。张一日承令乏，适伯达以讼至庭，即数其累犯，杖之。未几伯达之侄士伦，来为本路转运使，人皆为张危之，或劝令自免去，张曰：“卢公贤者，肯衔隙以害公正之吏乎？”了不婴意。一日士伦巡按至邑，召张语之曰：“君健吏也，吾叔赖君惩之，变节为善士矣。”为发荐章而去。待问固不愧名宦，乃士伦亦乡之贤大夫也。录之以补志乘之阙。
　　○人心刁诈
　　康熙二十三年，两江总督于清端公成龙，喜微服潜行，察疑狱、求民隐。然奸人造言散布以倾怨家，或反失实，属吏虽灼知而不敢言也。有布衣程姓者，进见直言，且指目击一二事为征，公悚然曰：“微子言，吾安知人心刁诈若此耶？”陈恪勤公鹏年守吴，亦喜微行。有金狮巷富室汪姓两子，以暧昧事杀其师，贿通上下衙门，以疑案结局。惟公不可以利诱，汪遂重贿左近茶坊、酒肆、脚夫、渡船诸人，嘱其咸称冤枉。公察之，众口如一，遂不深究。又刘家浜富家乳妪携一小孩，看稍懈，忽不见，杀死城干，剥去金珠衣服，缉凶无着。公夜出查访，遇醉汉曰：“此沈某杀也。”次日拿审问，沈极口称冤，其实并无此事，略加刑即释焉。孔子曰：“众好之，必察焉；众恶之，必察焉。”善夫！
　　○陆清献
　　陆稼书先生宰嘉定，日坐堂上课子读书，夫人在后堂纺绩，民有事控县者，即出票交原告唤被告。如抗，出差。其听讼也，以理喻，以情恕，如家人父子调停家事，渐成无讼之风。有兄弟争讼不休，公谓之曰：“兄弟不睦，伦常大变，予为斯民父母，皆予教训无方之过也。”遂自跪烈日中，讼者感泣，自此式好无尤。呜呼！若先生者，诚圣人所谓“道之以德，齐之以礼，有耻且格”者也。公生辰，贫不能备寿筵，夫人笑之，公曰：“汝且出堂视之，较寿筵何如。”但见堂上下香烛如林，斯民敬之若神明焉。
　　相传稼书先生殁后，为嘉定县城隍，县民数百人，直至平湖接公上任。时先生夫人尚在，谓县人曰：“公在县时，不肯费民一钱，今远道见迎，恐非公意耳。”
　　○张朝珍
　　吴三桂之变，全楚震动，土匪蜂起。时于清端守武昌，威惠素着，剿抚兼施，计擒大冶贼黄金龙斩之，降其众数千。捷闻，巡抚张公朝珍，持露布示僚属曰：“人谓我不当用醉汉，今定何如？”盖清端尝襄事秋闱，陪大吏觞，两使者抵掌论时事，饮数十巨觥，闱中皆笑公酒狂。故张公及之也，属吏见长官，多嗫嚅逡巡，拘守仪节，公独于皇华公宴之座，侃侃直言，靡所避忌。恐此时豪气，已足吞逆藩而有余，况金龙一无赖贼哉！
　　●先德类
　　○范文肃厚德
　　范文肃公文程，为宋忠宣公裔，清初仗剑谒军门，太祖曰：“名臣后，宜厚待之。”遵化四城之役，公守滦州，独得保全阖郡生灵。大兵入关时，公参决帏幄，劝睿忠王秋毫无犯，为明帝发丧，并护送倪文贞公灵柩南归，凡忠义之士皆褒奖之。时定赋税，有司欲以明末练饷诸苛政为殿最，公曰：“明之亡，由于酷苛小民，激成流寇之变，岂可复蹈其所为！”因以万历中征册为准，岁减数百万两，民赖以苏。故其簪组鼎盛，为八旗巨室云。
　　○昆山徐氏先德
　　昆山徐建庵司寇之祖赠公某，于明时尝为常熟严文靖公记室，时三吴大水，赠公代具疏草请赈，文靖犹豫未决，筮之，因嘱卜者第曰吉，乃请于朝，全活无算。生子开法，于鼎革时有镇将某，寇掠妇女数百人，锁闭徐氏空宅大楼，严命开法监守。开法悉纵之，送还其家，遂将空宅焚烧。及某来索取，曰：“不戒于火，俱焚死矣。”某默然而去。开法连举三子，元文中顺治己亥状元，干学中康熙庚戌探花，秉义中康熙癸丑探花。
　　昆山徐氏干学等，以同胞昆弟三人先后得鼎甲、跻无仕，洵为科名盛事。相传徐之父坦庵，母顾夫人，当明末兵乱，有武将俘妇女数十人扃徐别室，顾设计纵火出之。及三子登第，人谓阴德之报，婿申オ亦举顺天庚子江南解元，联捷成进士，逮后科第绵长。曾记其厅事一联云：“祖孙父子兄弟叔侄，加以外甥宅相，女婿门楣，人人得第；子午卯酉辰戌丑未，兼于丁巳乡闱，己亥会试，岁岁登科。”诚足传也。
　　○三别号
　　嘉善柯光禄岸初先生，常言昆山徐氏三昆季，皆世间伟人，其别号建庵、果亭、立斋，各道性情，无不极似。余从游日久，信其知言。相国面方口大，双眸有光，寡于言笑，与客饮至酒深，或述往事，间发谐语，乃始微哂，庄坐移晷无倦容。盛暑必肃衣冠，虽门生故吏不以亵见。小时嗜弈及叶子戏，自晋秩大司成，遂绝不为。昔李九我为南祭酒亦然，盖先后贤亦同揆也。司寇温厚凝重，短视而善鉴人，凡受其赏识者，次第尽掇巍科。吐握之勤，农夕靡暇，常至口酬辨问，手缮简笺，耳受陈禀，兼施并给，曾不阙误。宾退而后，辄事铅椠，即饮阑寝倦，从无释卷之时。宫詹性恬荣进，称疾家居。筑室山南曰“耘圃”，榱桷朴素，列贮缥缃，竹坞萧森，莲池淡荡，游其门者然有遗世之思。年五十有二始举一子，遂命地师相地。客有问者曰：“相地何用？”宫詹自指曰：“将以藏此躯耳。”时司寇与相国尚无恙，而宫詹方在盛年，遽为此语，亦足以见达天之致矣。不数载而司寇与相国相继谢世，果亭先生特膺宠命，荐陟宫詹。嗟乎！达天者其得天独厚哉。
　　○青龙盘柱
　　昆山徐翁，醇谨朴诚，乡里目为长者。负郭田百亩，佃于农而收其租，家道恒足，称小康焉。一夕，梦有青龙盘旋堂柱，觉而异之。诘旦，有佃人来偿租，携十龄余幼女同至翁家。女服青布衫裤，性憨跳，以两手抱堂柱，攀援欲上，旋转而堕者再。翁顿忆昨梦，以酒食款佃人，询其女犹未字。翁曰：“而女吾所爱，吾有子年相若，以婿汝何如？”佃人惶恐谢曰：“郎君当婚巨室，某贫薄女又村陋，奚敢附高门乎？”翁曰：“我固欲之，不汝嫌也。”因强与订盟，以钗钿数事为聘，厚馈而遣之。迨女既长，归徐，生三子。长元文，状元及第；次干学，次秉义，俱探花及第。龙盘之梦，洵贵征也。初女年幼，常梦小遗，既长亦然，多方疗之终不治，问之则曰：“睡梦中见有红灯两盏至前，遂遗，亦不自觉也。”后以子贵，迎养京邸。尝祝皇太后万寿，赐宴宫中，酒阑将私，宫嫔以红纱灯导至厕所，始悟前梦之奇验如此。
　　○张相国祖
　　张文端公之封翁，初梦神送一衣冠人至，谓为晋朝王处仲。是夕果生一子，封翁甚喜。稍长，器宇魁梧，性亦聪慧。十岁忽殇，封翁悲恸綦切。越数年，又梦前衣冠人至，曰：“吾周览天下，福德无如翁家，今再来不复去矣。”俄顷公生，言貌举止与前无异，故字曰“敦复”。予小子识之，不敢忘，尔时童稚，不敢请问翁家之先，有何功德。后闻吾师张子畏观察寅言，始略知其大概。先是明季张氏之祖，有诸生某公，生二子，俱读书立品。公老不得志，家计日窘。一日锄圃种菜，忽见窖藏，白镪充斥，不下百万，自念书生福薄，骤得巨资何以堪之，遂如旧掩好，将留作善举。及老而疾革，始告二子，命必俟荒年掘以赈饥，“尔曹务须善成吾志，倘背吾训，妄存贪念，子孙不昌”。二子泣涕受命。公卒后数年，适遇奇荒，二子遵公遗命，发圃觇之，信然。遂谒邑令，敬陈遗训，愿出窖救荒。令故贤者，正苦赈济无术，闻言大喜，自督役亲往发之，果得藏镪百万，尽以赈饥，所活无算。事竣，将为请奖，二子坚辞不受。后某甲早行，见人肩担二筐，内盛珊瑚、青精、水晶、砗磲之属，大如杏实，累累如贯珠，不知何物，试问何往，曰：“送往张家去也。”后逢清初定鼎，文端、文和两公，父子相继拜大学士。一时兄弟子侄，由私第而跻显秩者，指不胜屈。始知所见珊瑚等物，为各色顶戴也。
　　○陈太封翁
　　山右陈翁，相国文贞公祖也。家贫，以舌耕为业。年至不惑，计累岁所积金，共四五十金，熔小铤十余枚，每夜灯下一一摩挲，聊以自娱，媪尝戏而揶揄之，亦不以为侮也。村有族子某，困厄无以自存，素知翁所积，尝伏窗窥之，欲去箧窃取，而苦无间。一夜，媪启户如厕，某乘间潜入，稔知积金固置褥下，急探手暗中摸索。翁睡固未熟，觉而揽其袂，就垆坑取火烛之，见是某大惊，仍息其烛，低声问曰：“汝何为者，奈何作此丑事？为宗族羞。”某愧且栗，答曰：“岁暮饥寒交迫，实逼处此。”翁曰：“汝休矣。”遂取所积金尽付之，麾令速去，“好为之，我不汝瑕疵也。”某不遑叩谢，匆匆携金径去。翁乃大声呼曰：“有贼！”媪闻急返，问如何，曰：“适有贼入室，已惊窜矣，未知失物也未。”命媪烛之，遍察惟失积金，媪色懊怨，翁谓得失有命，反慰藉之。时翁方苦无嗣，自后媪忽有娠，连举数子，家亦渐裕。某自得金后，勤俭经营，居然小康，娶妻甚贤。某尝向妻述前事，欲报翁德，苦未得当。会秋谷将登，某防盗获，夜起侦伺，时月明如昼，见二人称足行阡陌间，意是盗瓜豆者，姑屏息觇之，但闻哝哝小语，一曰：“在此”，一争曰：“否，否。吾审之最确，毕竟在彼不在此。君如不信，试折枝插之，十日不枯，便验真伪。”一人曰：“诺。”又相将行数武，插枝而去。某知二人为形家者流，急迹其插枝处，固己新购之业，留心识之，果十日其枝不枯，大喜，商之妻，将谋葬亲。妻尼之曰：“吾侪小人，猝得吉壤，恐无德以堪之。君尝言欲报翁德，闻翁所葬亲地甚凶，将谋改葬，不如即以此穴相赠，我亲附葬其旁足矣。”某曰：“汝言良是，但翁长厚，明言相赠，彼必不受，奈何？”夫妻沉思久之，某忽跃起，拊妻背笑曰：“得之矣。翁昔葬亲，掘穴不深，我所目见。趁寅夜人静，我两人潜为迁葬，附亲其旁，仍将旧穴填好，不使翁知，不亦可乎？”妻曰：“善。”遂如言部署讫，而翁果竟不知也。越岁相国生，以少年登科甲，跻显秩。翁年期颐，矍铄异常，每春秋展祭，尚在旧穴。凡精形家术者，皆谓此地子孙不当发迹，又有为翁谋者，谓某之某地最吉，如改葬莫善于此。翁亦甚欲之，以前事恐某介意，反赧于启齿，后另择数处，皆云不吉。不得已托人风意于某，某笑曰：“若然，则小子已代翁改葬久矣。”遂宛转向来人告其颠末，使转达翁。翁感激往谢，酬以重金不受。再延形家相之，佥谓封拜之地，乃伐石封墓，气益尊。不数年，相国入阁，果如形家言。
　　○刘封翁
　　山东诸城刘封翁，素饶于材。值岁荒，斗米千钱，民不聊生。封翁计拥厚赀，饥民未必甘心坐视，而不发难者，遂决意毁家救荒，活人无算。后其子文正公统勋、孙文清公墉，相继为宰相；曾孙文恭公银之官至尚书。仕宦科第，至今不绝，佥谓为善之报。
　　○王文庄之父
　　钱塘王文庄公际华之父名云廷，阴德甚厚。尝于除夕有贩者，索仆所负账，因仆已更他主，告之故。贩遽肆咆哮，公即代偿之。又一日，家人市帚，卖帚者既去复来，云失其一，公偿以钱。卖帚者睨视谓曰：“使汝不匿帚，肯与我钱耶？”人咸诮公，公怡然也。其忠厚类如此。封公登雍正丙午乡试，文庄中乾隆乙丑探花，官至礼部尚书。
　　○陆稼书先生曾祖
　　陆稼书曾祖溥，为丰城县丞，尝督运夜过采石，舟漏，跪祝曰：“舟中一钱非法，愿葬鱼腹。”漏忽止。旦视之，则水荇里三鱼塞其罅，人称为盛德之佑。溥子东迁居泖上，筑堂名“三鱼”，今稼书文集称《三鱼堂》。裘少司农忧归邸里之日，舟中箧笥沾湿，见船底有巨隙，一大鱼横塞之，水不得进。二事绝相类。
　　○熊文端子
　　熊文端公赐履，汉阳人，相仁皇帝先后几三十年，忠清刚介，崇尚理学，当时号为贤相。薨时，家无担石，赖族人熊本主丧，始获葬焉。其暮年始生子名志契，公甚钟爱，然志契才智庸劣，幼失怙恃，无人训迪，遂至目不识丁。仁皇念公旧德，召见志契，欲赐科目，因问曰：“汝所羡慕者何？”志契童，因遽曰：“我欲策蹇驴游都市中。”上嗟叹曰：“赐履无子矣。”因命归。乾隆甲子，授翰林院孔目，遂命上驷院赐驴一头，以遂其志。后志契以孔目终其身。
　　○史阁部孙
　　明末史忠正阁部可法殉节时，相传尚无嗣息，弟可程官北京不返，其后裔无有问之者。雍正初，邓东长宗伯钟岳，督学江左，有童子史姓，年四十余，其祖书可法名，心异之，询之，则阁部孙也。盖督师赴扬，寄孥白下，有孕妾于沧桑后生一子，延史氏之脉，因家焉。邓公遍询诸老生，对无异词，及阅其文，疵累百出，邓公曰：“是不可以文论。”录之邑庠，而刻石署壁，以记其事，俾后之视学者毋凭文黜陟也，故史生得以青衿终，而家亦稍裕焉。天之祚忠节，不绝其后，洵非偶然，而邓公恤孤苦心，亦不愧古人也。按《靳茶坡集》有《送史愚庵梅花岭展墓》诗。愚庵，道邻子，鼎革后流寓山阳。又《扬州志?名宦传》，载史公死后，养子直求其尸不得，招魂葬衣冠焉，愚庵当即直耶。
　　○王端毅家法
　　三原《王端毅公遗事》，凡四十则，公子康敏公所述。夏日京邸，偶得一编读之，因录一二则以自警。公家法甚严，子孙虽孩提，无敢嬉笑于侧，盛暑中必使着衣袜，始侍左右。尝曰：“教尔曹读书，非为利达计也。正欲使知为人底道理。”公谢政后，有一通家子，在官寄茶一篓，公受之，后复寄二篓，亦受之，但答书云：“令先君为时名臣，吾子宜清白律己，勿替家声，何劳为老夫之故，数数寄赠？吾受之，心甚不安，此后勿再寄，寄亦不受矣。”公门人蔡虚斋，发志录一条云：“公尝问：‘今学者满天下，何故异才难得？’予对云：‘是固有由。上之人，所以养之者，本未尽其道；下之人，又幸际时之升平，而售之急耳。以生所见言之，如生稍知章句训诂，人便举而进之于学宫矣，未几作经义，甫成篇便得补廪，又未几作三场文字，便期中举人、中进士矣。一中进士，则官已到手，或无暇于学，或自以为无用学矣，其什而能学者无几，盖识见既浅，践履必薄，规为必粗，非所谓俟其熟而食之者也。况自幼入小学，所学多非学做人之实事，人才之不如古以此。’公曰：‘然吾儿子承裕，今年二十三，丙午年已中举人，然吾未欲其急于仕，且令静览群书，间阅世务，冀他日得实用尔。’”承裕即康敏公，仕至户部尚书。
　　○诸七襄先人
　　刑伤，饮小便，止痛解毒，获效最神。秀水诸七襄宫詹锦之先人，有为县吏者，悯刑人之痛苦，每竹枝必浸厕中久而后用之，如是者数十年。迨宫詹显达，人咸谓因是得报。
　　○裘文达家教
　　裘文达公充磨勘大臣时，某省士子用社稷镇公子，众以为应议，公心知非杜撰，而一时忘其出处，归第问公子麟，对以句出《国语》，后于《左传》检得之，遂长跪受责，时公子已官编修矣。公课子之严，待士之宽，一举而两善备焉。
　　○潘封翁
　　吴县潘相国之封翁，性好善，喜施舍，人有婚丧事，以缓急告者无弗应，阖城以善人称之。一日闲步郊外，见凉亭中有一老者饮泣，解带将自经，翁遽前止之。询其故，其人曰：“数日间将为子娶妇，贷于戚友得三十金，今日进城市衣裙，为剪绺贼掏摸去，无颜见家人，故觅死耳。”翁曰：“此小事，吾偿尔金以成其美，毋遽轻生也。”拉之入城，向所熟店铺假三十金予之，其人感泣叩谢，问翁姓名，不告而去。后数年，翁为先人觅葬地，久之不得，偶偕地师至光福镇，见水中有一墩，左右环以两堤，若二龙抢珠状，地师诧曰：“此吉壤也，葬之，后必有大魁而位登宰辅者。”顾无从得主者姓氏，姑至一酒肆访之。坐定，见当炉一叟，似即向所赠金者。叟见翁喜曰：“吾恩人也，奚为而至此？”翁告之故。叟益喜曰：“此某之废地。曩承拯救，厚施久不忘，欲报无由，惟朝夕焚香，祝公福寿。今以是地为可用，谨以奉贻。”翁不可，与议值，叟不肯受，推让至再，即以前所赠三十金署券归之。既葬，相国之显达，果如地师言。识者曰：“此所谓阴地不如心地也。心地善，则阴地随之矣。”
　　○王文慎之父
　　南通王文慎公广荫，与方伯公藻，同姓而不一族。未遇时，约偕北上。方伯公捷，预馆选。文慎落第，思留京图再举，苦无仰蓄资，遂郁郁偕方伯归。文慎公家屋三椽，破陋不敝风雨，无几案，以三足椅支壁读书，绳床外即釜鬲也。父狷介，馆谷外，不一毫妄取，适卧疾，闻子失意归，大怒。文慎亦虑父谴，留行李舟中，轻身归。进门呼父不应，反身面壁卧，文慎公惭惧，跪榻前不敢动。父忽回首哂曰：“汝从王四回耶？”盖方伯行第四也。文慎公不敢应，父又曰：“王四翰林回，汝亦翰林回耶？”文慎泣失声，父愈怒，叱之出，曰：“不中，勿入吾门也！”文慎退见母，母以粝食啖之，令避舅家。舅固富族，怜之，予百金，勖曰：“明年恩科，甥速返，安见不状元归乎？”文慎公遂行抵京，闭门谢客，日伏案作楷书，积策卷万计。试前，出所习，焚香祝之曰：“某屡踬，不能得二老欢，今殚全力为背城战，败则身殉之耳。”祝已，痛哭系巾梁上，示必死。揭晓果巍然前列，殿试以第二人及第。先是阅卷某大臣，定名次，公第七，置前十卷枕侧假寐，将于侵晨进呈，觉枕少动，知有异，急捡视，公卷已抽出寸许，盖黠仆欲以贿者易之也，某大臣遂不寐，移置第二，怀卷待天明。及胪唱，竟依所定名次及第焉。捷书至家，太夫人方支破釜作早炊，报者足触釜，釜坏，太夫人泣曰：“断吾炊矣。”以泥金帖示之，乃喜。公后官至大司空，以恭送御容至沈阳，积劳，薨于京，予谥文慎。
　　○遗米化珠
　　相传武英殿大学士潘芝轩先生，悬弧之日，其庭前忽产一芝，润鲜可爱，先生因以自号焉。道光三年夏，公先以大司徒忤旨家居。适江浙大水，饥民乞食载道，公首倡蠲赈，每自辰至午，至者人给一升，过午则止不给。一日已交未初，饥民皆散去，忽有白发老妪，携青布囊龙钟而至，阍者拒之，妪号泣不肯去。阍者不得已，走告公，公恻然，命呼之入，视其囊仅容升许，且中有一孔，量与之，至斗余不足，妪止之曰：“足矣。公乐施如此，天必赐福。”遂携其囊而去，并无泄漏，惟案上遗米数合，公呼仆拾取，则粒粒皆明珠也，其大者圆湛如戎菽。或疑此妪为菩萨化身也。
　　○兰太翁
　　兰河督第锡，山西人，由岳州太守，历官河督，清俭勤苦，所至有惠政，人咸戴德。闻其官太守时，太翁以老诸生随任，常出外与里氓杂处，有事稍不惬，归即杖责之，太守长跪乞悔乃已。如此父子，真可谓古人矣。申莲渠尝述其政绩本末，惜不能详记之。
　　○程太封翁
　　江西新建程太封翁，性耿介，躬耕自食其力。娶太夫人某氏，井臼亲操，雍雍然有梁孟、鲍桓之风。后家道日裕，夫妻力行善事，所制升斗，俱有复底，籴则加板一层，粜则去之。晚年盈资累万，儿孙绕膝，双庆古稀。是日戚党毕集，太夫人受贺毕，忽入房端坐，仰药而逝。时方暑月，举家悲切，惶恐无措，以天热不能备礼，草草殡殓，又虑被人口实，仓卒葬于田陇。后有形家过其地，见之叹曰：“此吉穴也，必热葬易于得气，子孙发祥乃速，且贵不可言。”不数年间，其孙晴峰先生前采，辛未进士，官至两湖总督；憩棠先生柳采，甲戌翰林，官至浙江巡抚；霁亭先生奂采，庚辰翰林，官至江苏藩司，兼摄巡抚，其它曾孙科第仕宦，至今不绝；益服堪舆之言不谬。
　　○倪封翁
　　望江倪封翁，为濂舫方伯之父，次郊大令之祖也。尝客金陵，有星者善观气色、决吉凶，百不一失。相公之面，谓气色暗晦，不出一月寿终，促早归部署，迟则无及。翁闻之，心甚怏怏，急买舟归。过芜湖，义舟江浒，薄暮登岸野眺，见一少妇抱婴儿垂涕临江，意欲投水。公问：“汝何人，欲寻短见？”妇拭泪曰：“妾生不辰，良人嗜博，昨赌败，将鬻妾以偿博徒。妾上难舍慈姑，下难抛幼子，展转思维，不如一死。”公问身价几何，曰：“言定二十千矣。”公曰：“此亦细事，汝第抱于回家，我明早携钱给汝夫偿债可也。”妇犹豫不信，公指江为誓，并问姓名及里居甚详，妇具告之，拭泪叩谢而去。公归舟戒旁人勿遽解缆，天明怀数十金访至妇家。妇正盼望，见公至大喜，顾谓姑曰：“此即江干所遇善人也。”公急命其夫遍招博徒来，为偿其赀，且戒以后勿再与其夫同局，免致夫妻分离，佥诺诺连声称叹而去。公又出银三十两付其夫，曰：“此给汝，聊为生计。汝好为之，一家数口庶不至冻馁。汝妇贤孝，予爱而敬之，不揣冒昧，愿寄为吾女。予岁常上下往来，过此必来问讯，有无尚可相通也。”一家闻之，环拜地下，叩公姓名，以便尸祝。公笑曰：“久自知之。”后公过芜湖，必往探之，举家奉公如神明。其夫已戒赌，善权子母，居然小阜矣。越岁，公再如金陵访星者，诘其言何不验，星者见之惊曰：“公阴骘纹满面，不惟延寿，后福且不可量。”问别后作何善事，公殊茫然，嘿思岂即芜湖救妇事乎？再十二年乃终，年已将八十矣。
　　○李封翁
　　合肥李玉泉封翁文安，道光戊戌进士，生平笃于天性，躬行君子也。官刑部提牢时，例各囚每饭一勺，公散饭必期满勺，生熟必亲尝之，又自捐米煎粥，以济晚饭后收到人犯。狱中瘟疫易作，公恳切为文祷于神，囚病俱起。又预制药材以济急，夏则捐颁蒲扇，每秋各司捐棉衣，公于每所，更添棉被十二条，以备病犯发汗养病之用。种种善事不可枚举。公着《愚荃敝帚二种》，上卷《贯垣纪事》、下卷《村居杂景》，每事各纪七绝诗一首，而《贯垣纪事》一卷，不惟可备掌故，后之人踵而行之，功德真非浅鲜。所谓“哀矜勿喜，好生之德，洽于民心”，封翁有焉。
　　○叶封翁
　　桐城叶封翁凤奎，生性孝友，慷慨好施。母抱痼疾，手奉汤药者五年如一日。弟客塞外，乃短衣匹马出关觅之，手足把晤，欢喜过望。兄宦蜀无嗣，仅一女，卒后所遗宦囊颇充，一以付女。或谓宜少留作归柩资，公谢曰：“女为兄钟爱，何忍较锱铢、伤骨肉情耶！”遇亲友贫者，不吝推解；有商缓急者，必展转称贷以应，坐此负累积千金。箧券盈寸，人甘心负约，辄焚去。方壮年，以事泊镇江，见邻舟一少年色惨变，手持碗饮泣，诘之，哭曰：“家姑苏，从亲故丐数金，被盗路绝，只合仰药死。”公夺掷江中，招之同归，为措资使还，生平好善不倦多类此。后公之长子树南，官湖北知县；次毓桐，己未进士，官吏部文选司主事；次树棠，即选教谕；次湛元，辛酉副举人；次毓荣，乙丑进士，官工部屯田司郎中。
　　○朱封翁
　　宝应朱武曹先生彬，沉潜理学，工诗古文，于经史尤极研究。举孝廉，官学赙，时子文定公已通显矣。督学使者，非年家子，即小门生。先生于按试时趁官侍立惟谨，学使固辞，先生终不去，学使，深以为苦，虽老每会试必与计偕。文定公官至列卿，同人咸劝先生可勿应试，先生不肯。道光癸未，公放会试总裁，示帖回避亲父某人，都中传以为笑，儒林中啧啧叹羡，而先生懊丧特甚，拟留京俟再试。于是棘槐诸大臣，咸劝公为奏请一品封典，俾致仕。先生初不知也，比命下，则大怒以为阻其上进之路，选大杖欲挞公，公介戚友跪谢乃已。乙酉，公视学浙江，先生偕来。公持法严，士子有过及文艺小疵，咸夏楚，不少贷，其作奸犯科者无论矣，故时比之雷部神，有“天君”之称焉。赖先生时为训解，公因之少霁威严，然承杜石樵尚书后，以猛济宽，人多不堪。岁试未竣，飞谤已至京师，吾乡钱心吾给谏特疏劾之。事下廷议，谓学政奉公行法，职也，惟亲父不应随棚按临各郡，予公薄谴，先生遂浩然归去。归后以载籍自娱，不问外事，年逾大耋乃终。
　　○潘公子
　　吴县潘中堂芝轩，状元宰相，贵极人臣。其长男某弱冠举于乡，考取内阁中书，咸期以远到，三十后忽慕清净，思祝发为僧。父不许，乃辞官携妻归，夫妇异室同功，潜修梵行，惟岁时偕至祖庙拜谒而已。衣冠布素，止蓄一媪供炊事，闭门却扫，晏如也。隆冬辄自携钱镪，遍行僻巷，见贫乏者量助之。居恒绝迹官府，都中有显者，过吴求谒，亦拒不纳，嘱邻人持刺复，己亦不往答也。佃户不能纳租，即销其籍，颇有伪饰以绐之者，亦听焉。家故巨富，质库十余，逼时贷其息。境有大工或灾歉，首先倡捐，动辄万金。大吏为请叙，即固辞，或泐碑纪所施，则随意注亲友之名以应。人问其何以弃荣禄、甘淡泊，慨然曰：“吾父状元宰相，弟亦联步青云，自揣才不及，故藉是以收束身心，培养元气，非逃禅以鸣高也。”无何，厥子亦探花及第而入翰林。
　　○高邮王氏
　　高邮王氏，祖孙父子笃志传经，为清朝儒门之冠，其立朝亦卓有声绩，不坠家风。文肃公安国，清操冠时，每日出内直，家不举炊，挈幼子同舆，市饼饵数枚以代蚤膳。履懿亲王与之善，尝资助之，公辞不受，曰：“忝在九列，不敢与王私交也。”公子石癯观察念孙，仕谏垣时，以弹和相着声望；公孙文简公引之，则履道广深，风鉴明远，明刑典礼，独持大纲。盖三世清毡，百年乔木，体用兼备。读书之收效宜然，彼刘歆、戴圣辈，抗颜大师，望实俱陨，恐仍是缘饰经术，泽古不深耳。
　　○邵二云学士
　　邵二云学士垂髫时，侍寝于乃祖，每丙夜，老人睡醒，辄持学士足，令背诵日间所读书，或举经史疑义、前贤故实相告。语不熟记，则摇之使不得畅眠。以是学士湔润家诰，卒成通儒。
　　○胡封翁
　　官府案牍，有更易一字而轻重悬殊者，吏胥每藉是以舞弊。惟通州胡太宗伯长龄之封翁，尝改一字，救人之生，可以为法。封翁尝为州吏，承行盗案，犯供纠众自大门入，已定谳矣。翁知众犯因贫苦偶作窃，非真巨盗，言于官曰：“此到案而即承认盗情，必非久惯为盗者，今首从皆斩，似失入矣。”官以上司催迫，不及更缮招册为辞，翁请于大字添一点，为“自犬门入”，且言某仰体公好生之心，并无私弊，官悟而从之。一举笔间，而拯十余人之命，宜其食报于后。按《五代史》，张居翰改诏书“一行”为“一家”，免蜀降人千余，其事亦有足称。
　　○方恪敏之种德
　　方恪敏公观承，子襄勤公维甸，两世为尚书、直隶总督，皆有名绩。恪敏五十未有子，抚浙时使人于江宁买一女子，公女兄弟送至杭州，将筮日纳室中矣。公至女兄弟所，见诗册有故友名，询之，知此女携其祖父作也。公曰：“吾少时与此君联诗社，安得纳其孙女乎？”还其家，助资嫁之。公年六十一矣，吴太夫人旋生子，即襄勤也。
　　○稽封翁
　　吾乡稽涤圃先生承志，尝为河东河道总督，父子两世奇遇。其封翁某，少无赖，置身赌博场，贫益甚，乃就食于叔父文敏公曾筠河东官署。文敏甚恶之，恐其滋事，训戒綦严，不许出署。公抑郁无聊，遂逃出，充作河标兵，拔百夫长。后文敏薨，文恭公璜又邀圣眷最隆。乾隆三十四年，文恭奉命勘南河工程，时封翁正在标下，捧茶一杯，打ㄣ以进，文恭为之起立，诸大吏皆见之，疑而不敢问也。至公事毕，有某公从容窃问，文恭答曰：“此余族兄也。”乃大惊。自此屡次拔擢，至瓜州守备，而涤圃亦中乡榜，历官至长芦都转运使，遂引族归。一日偶与如夫人戏曰：“吾不欲做显官耳。若出山，珊瑚顶、孔雀翎，有何难哉！”如夫人曰：“妾不敢信，主公若得赤顶翠翎，妾愿作绿珠、红拂，以事主公。”交相拍手，自此出山，已而果然。
　　○季封翁
　　江阴季仙九尚书芝昌，以进士第三人及第，官至闽浙总督。哲嗣念贻，亦以进士入翰林，家门鼎盛。而其赠公则以知县遣戍新疆，卒于口外者也。初赠公官直隶巨鹿县知县，地方传言有教匪事，公方严拿，总督遽飞章入告。及上命重臣来查办，公业将首犯擒获，并搜得名册二本，细为访问，非青莲、白莲等比，不过以鬼神祸福，恐吓愚民，为敛钱计耳，并无谋叛情事。及阅名册，则绅衿富户，几居其半。公筹思数日，至郡见太守曰：“此等人名为教匪，实非教匪，而册内共有二千数百户，俱是良民，一时无知，惑于祸福之说，与之往还，册上即列其名，并非从之为匪者也。星使到时，若将名册上呈，势必将各户拿问，总得原情释放，而二千数百人家已破矣。”太守曰：“子将若何？”对曰：“以某之愚，欲将名册焚之，只办为首者数人而已矣。”太守曰：“此举甚善，然子且获大咎，咎不止于褫职，盍再思之。”公曰：“某思之已熟，一己获罪而能保数千户无恙，亦何惮而不为？”太守曰：“子愿则好为之，毋令后人笑子拙也。”公还，即举名册投之火，合署人皆大惊，既已无可奈何。星使至，将首犯审明后，即饬取名册，公曰：“某已查明，所列之人俱系良民，留之恐拖累，已焚之矣。”星使大怒，顾亦无可奈何，只据实严参。褫公职，发新疆效力赎罪，公怡然就道。人或怜之、或嗤之，然此数干户实良民，虽漏网，地方亦卒无事，而公竟殁于戍所。公殁后不十年，尚书即探花及第，孙曾鼎贵。噫！孰谓天道无知，而报施果不足凭耶？
　　○红豆书庄
　　东吴惠氏红豆书庄，在苏城东南冷香溪之北。先是东禅寺有红豆树，相传白鸽禅师所种，老而朽，复萌新枝。周惕移一枝植阶前，生意郁然，因自号“红豆主人”。僧目存为绘红豆新居图，主人自题五绝句，又赋红豆词十首，属和者二百余家，过吴门必停舟瞻赏。传至子孙，数十年来铁干霜皮，遂有参天之势矣。惠氏三世研经，蔚然为东南耆硕，余事作诗，复风流照曜如此，洵令人追慕不置也。
　　○传是楼
　　昆山徐健庵先生《宋元经解》之刻，实足津逮来贤、肇起熙朝朴学。其私家藏书曰“传是楼”，向不得其解，后阅汪钝翁《传是楼记》云：“先生召诸子登楼而诏之曰：‘吾何以传汝曹哉！尝慨为人父祖者，每欲传其土田、货财，而子孙未必能世富也；欲传其金玉、珍玩、鼎彝、尊之物，而又未必能世宝也；欲传其园池、台榭、歌舞、舆马之具，而又未必能世享娱乐也。吾方鉴此，则吾何以传汝曹哉？’因指书而欣然笑曰：‘所传者惟是矣。’遂名其楼为‘传是’。”
　　○郝善人
　　道光间蓟州郝氏七世同居，食指千计，男耕女织，家法严整。士子读书应考，入学中举人，不赴礼部试，恐入仕也。出游不得越二十里外，京外官奉使其地，咸主其家，备供顿，不纤悉累地方官吏。四民之往来，则具酒醴刍秣无虚日。其余睦姻任恤，事不胜书，人皆称“郝善人”云。穷乡编户，有此驯良孝友之家，贞不绝俗，善不近名，古来独行传中，实所罕觏。详列于此，俾采风者有述焉。
　　○曾文正家书
　　曾文正公致其弟威毅伯书云：“闻林文忠三子分家，各得六千串。督抚二十年，家私如此，真不可及。吾辈当以为法。”读此见文忠之清操，亦见文正兄弟之志趣。
　　●异征类
　　○宋荔裳受土地累
　　宋荔裳为山东臬使，族子某素不肖，与总兵于七饮博为奸。于七者，前明末年，山东土寇降清朝者也，虽为总戎，怙恶不悛。以族子事告公，公怒曰：“如此必为家门之祸，俟其归，将缚至祠堂杖杀之。”某闻之，逃至德州，夜宿土地庙中，梦土地神谓曰：“汝毋怖，大富贵至矣。现在于七谋反，汝可速往京师，赴提督处出首。”且曰：“某地中埋有百金，可取为路费。”族子掘地，果得金，大喜，以怨其叔故，遂赴提督处，并诬其叔与于七通谋，以故荔裳被逮入狱。未十日，于七果反，族子以首报之功受赏，荔裳牵累入狱，旋亦昭雪。
　　○韩文懿轶事
　　韩文懿公，貌寝陋，而髯丛如猬。年逾四十，甫领乡荐，计偕北上，膏秣无资，幞被徙行。尝日暮失路，寄宿人檐下，少间一叟笼烛至，见问谁何，公具告邦族，叟瞿然曰：“是慕庐先生也耶？老朽向读大文，向慕已久，今不知惠临，亵慢勿罪。”公谦词致谢，叟叩门肃客入，为具酒食，款洽甚恭，就厅西偏设榻，请公安寝。叟入，公甫就寝，厅上故供祖先木主，残灯尚明，时正月中旬，灯节初过，月明如昼，忽闻作声，一女从门隙入，靓妆高髻，径至祖先案，伏地跽拜已，出一物置香炉下，冉冉由门隙入内。公知有异，悄起，于炉下摸得一物，就灯下谛视，形类蔑丝，上缠红线一缕，腥臭刺鼻，乃携压枕下，倚枕假寐以觇之。无何，又闻声，前女从门隙出，后随一女，相将至祖先前，伏地交拜。前女起索炉下物，不得，意甚惶急，后女立待良久，复由门隙入内。女便至榻前问曰：“顷炉下一物，公见之否？”公披衣起坐曰：“良有之，汝需此何为者？”女曰：“实告公，妾非人，乃缢鬼也，合于今夕得替投生，非此物无以为信，乞公怜而赐还为幸。”公拈髯冷笑曰：“若然，汝利人之死，以图己之生，我实不愿遂汝之生，而不救人之死。物固在此，吾决不汝还矣。”女再三哀之，公瞪目拈髯，冷笑不答。女惨然变色曰：“公不畏鬼耶？如再不掷还，妾将现变相矣。”公笑曰：“汝纵现变相，是汝本来面目，吾何畏哉！”女＜需鬼＞＜需鬼＞有声，长袖一拂，蓬发垢面、帚眉突睛，舌出唇外长尺有咫，怒目相向，意殊狞恶。公笑曰：“汝技止此乎？汝试亦观我变相何如？”相传公固奎星化身，时宿酲未解，酒气尚醺，急起赤足，索得只履，夔跃而前，须髯怒张，盛气向女面一嘘，其状俨然如世俗所绘奎星也者。女不禁悲啸扑地，幻为云烟，顷刻澌灭，竟不能复聚形矣。公乃叩内室门，叟出，备告所以。先是叟有子出外，妇不得于姑，日间适以小事勃溪。叟闻公言，知有变，急入告媪，相与破妇房门，果见妇悬梁上，气尚未绝，解缳以水灌之，顿苏。公谕叟与媪，善视其妇。一家感泣，从此称慈姑孝妇焉。天明，公出炉下物火之，并将灰投圊中，以绝其患。是科，公登会元，官至大宗伯。
　　○其二
　　甲申八月，礼部尚书韩卒于位。公长洲人，中康熙癸丑会状两元，授翰林修撰，至今官。先是，以内阁学士予假归，乙亥率召入京。有屠西爽者，以卜筮名吴中，韩问之，曰：“公此行官至尚书，然癸未即当南归，过此不能归矣。”韩入都，累迁礼部、吏部侍郎，超拜大宗伯。至癸未始婴疾，乞假未允，甲申病增剧，再疏告老，命在任调理，至是卒。公平素为人述屠言，且云：“过癸未不归，岂遂死耶？”王大司空鸿绪时同被召命，闻屠语人曰：“韩公此行不归矣。”果验。屠亦以癸未年卒。
　　○杭大宗为寄灵童子
　　万近蓬奉斗甚严，每秋七月为盂兰之会，与施柳南刺史同设道场。施能见鬼，凡来受祭者俱能指为何人，且与言语。方立坛时，先书列死者姓名，向坛焚化。万故杭大宗先生弟子，忘书先生名，施见是夕诸公俱集，有人短白发、披夹纱袍不冠而至，骂曰：“近蓬我弟子，今日设会独不请我何也？”施素不识杭，不觉目瞪。旁一人曰：“此杭大宗先生也。”施向前揖问先生何来，曰：“我前生是法华会上点香者，名寄灵童子，因侍香时见烧香女美，偶动一念，谪生人间。在人间心直口快，有善无恶，原可仍归原位，惟以我好讥贬人、党同伐异，又贪财，为观音所薄，不许即归原位。”因自指其手与口曰：“此二物累我。”问：“先生在阴间乐乎？”曰：“我在此无甚苦乐，颇散荡，游行自如。”问：“先生何不仍投人身？”杭以手作拍势笑曰：“我七十七年人身，倏忽过去，回头想来，有何趣味？”曰：“先生何不仍求观音收留？”曰：“我坠落亦因小过，容易超度。可告知近蓬，替我念秽迹金刚咒二万遍，便可归原位。”问：“陈星斋先生何以不来？”曰：“我不及彼，彼已仍归桂宫矣。”语毕，上坐大啖，笑曰：“施柳南一日不出仕，我辈田允兄大有吃处。”田允兄者，俗言鬼字也。
　　○胡清恪梦王文成而生
　　乾隆七年，诏求骨鲠质朴之士，如古马周阳城者，九卿咸有荐辟。廷试策论，上亲取青浦胡清恪公宝泉第一。公时官中书舍人，用大学士查公荐也。后公官御史，有敢言之目，任封疆，能持大体，卒为名臣。相传公将生之夕，父教授君梦王文成遗以金轴，曰：“五十年后，烦送至吾乡。”及高宗南巡，至会稽，遣公赍御书“名世真儒”额及御祭文，祀文成，方悟前梦，因为题曰“三不朽”，悬诸祀堂。按梦境渺茫，岂可据为典要？而硕辅真儒之魂魄，千载如生；丝纶俎豆之恩荣，九幽亦感。此则确然可信者也。
　　○栗恭勤为河神
　　山西栗恭勤公毓美，由拔贡知县，官至太子太保、东河总督，为治河名臣。知县事时，善决狱。尝言谳狱，宜旁敲侧击，使之不得不吐供实情；再察其神色，度以人情物理，自然判断平允。若徒事刑求，或将紧要供情，先出自问官口中，即案无枉纵，亦难信于心矣。曾至滑县查灾，闻民间习教者多，而匪徒复乘荒肆掠，料其必将滋事，劝知县强公克捷，严密防范，并往白太守，太守不以为然。未几滑县界果乱，克捷死之，沿及畿辅，天下震惊，人乃服公之先见。其治河也，创造砖工议，谓：柳苇秸料，备防不过二三年，归于朽腐，实为虚费钱粮；购储碎石，不但路远价昂，而滩面串沟，阻隔船运，亦属不易，且石性滑，入水易于滚转，仍不免引溜刷深；砖性涩，与土胶黏，抛坝卸成坦坡，即能挑远溜势。每方砖价不过六两，而石价则一方自八九两至十二三两不等，方价即多少悬殊，而碎石大小不一，堆垛半属空虚；砖则以一千块为一方，平铺计数，堆垛结实，并将与砖较量轻重，石每方重五六千斤，砖每方重九千斤，一方碎石之价，可购两方之砖，而抛一方之砖，又可抵两石之用，经费尤多节省。于是破除浮议，不辞劳怨，决计行之。天子深是其言，谕地方大吏，无掣其肘，公遂连岁奏绩，叠邀优叙。年六十三岁，卒于河防工次，上闻震悼，恤典綦厚。河南人如丧考妣，即生祠处处祀之。公殁之明年，河决开封，各官昼夜堵筑，当合龙之际，河上忽来一蛇，众欢迎之。盖河将合龙，河神必化蛇至，有黄大王、朱大王、齐大王等神。老于河工，见蛇之色，而知为某某，当称其号，以金盘迓之，蛇即跃入，以河督肩舆迎之庙中，祭赛数日，俟合龙，蛇乃不见。是役也，蛇作灰色，非向所见者，历祝以某某大王，均不为动。众人大惑，巡抚牛公鉴闻之，至河滨，一见咤曰：“是栗大人耶？”蛇遂跃入盘中。越日下埽，平安蒇事。众问巡抚曰：“何以识为栗公耶？”曰：“栗公项下有白癜风，周围似玉，我见此蛇颈有白圈，疑是渠化身，呼之而应。渠真作河神矣。”于是奏请以公列入河神祀典。公六岁就外傅，对句辄惊塾师；九岁学为文，落笔挥洒如宿构。同县某翁，相攸得之，招至家令与子读，同室卧起者数年。一夕盗杀翁子，室扃如故，无迹可寻，众疑公，公无以自明，官亦不能为之明，已论抵矣。女另醮同里富人王某，婚数日，王醉告女曰：“吾慕汝色，以重赀募剑客，本欲杀栗，不意误中汝弟也。”女闻之，殊自若，翌日归宁，则径入县署呼冤，官提王究，不能置辨，乃收王，而出公于狱。女见公，泣语之曰：“吾所以忍为此者，以弟之仇、君之冤，非吾不能雪也。今已白矣，身既他适，不能复事君，亦再无归王理，计惟一死而矣。”遂对公自刎死，合邑皆惊其节烈。公感其义，通显后，终身不置正室。
　　○沈端恪轶事
　　沈端恪近思，字ウ斋，幼依灵隐寺僧谛辉，既已披剃，复延师课以举业。游庠还俗，无所归，徘徊于西泠桥下，遇项某，识其非常，邀至舍，妻以女，成进士任选。君以清介着，不可干以私，后为御史大夫，雍正丁未卒于位。闻卒之前一日，出端门，瞠目若有所见，呵曰：“此何地，尔等敢来？即来，何须多役？”时户曹郎姚均风培和随其后，问公与言者为谁，曰：“衙役。”实无一人也，姚讶之，次日公薨。
　　○姚文僖
　　浙湖姚文僖公文田，少时尝从群儿嬉于败屋中，一儿后至，见有神兜鍪黄金甲，貌狞恶可畏，挺身立檐下，以手拒椽，若不使覆压者。儿惊怖疾走而啼，众闻儿啼，争出问故，公亦随之出，屋遂圮，金甲神亦不见。人谓遇难获免，群儿中必有贵显者，后公果以第一人及第，官至都察院左都御史。
　　○齐召南一生三梦
　　天台齐宗伯召南，平生不多作梦，每梦则必有异。应乡举时，游于忠肃庙，倦憩于廊，见若隶役者执刺相迓，入中庭，忠肃出位揖之。先生因请曰：“公在景泰时，专听独任，干裁一时，而易储之事默不谏，何也？”公曰：“耿耿此心，淹没几数百载，微子问，余固将有说，子他日第详检皇史中，便知我心迹耳。”言讫而寤。及丙辰入翰林，修《明史纲目》，英、景两朝，实任纂述。先生因请开皇史章疏，乃着《易储十论》以暴于公之冤云。一在上书房时，一日面忽发赤，如中酒状，其夜梦游天台与司马道士谈玄甚久，寤后不知所谓。越三日，暮出禁门，马逸不止，颠焉，脑髓竟出，赖蒙古某治之，两月余始活。既思梦中遇承桢之地，乃坠马坡焉。一丁丑春，将赴杭，渡钱塘之夕，梦至天竺，观音大士遣侍者乞题柱联，遂口占二语以应，醒后录存。即至万松岭，新方伯富公曰：“某一子染痘甚剧，家人祷于天竺，始得生。今将往祭，诸物备矣，独缺联句，愿得先生之笔以为重。”先生遂取所录存者示之，而告其故，富大惊悟，从此称先生为老佛云。先生瞳人极小，能远视，与紫坪登山，见江舡叶许大，先生辨舟中几人，服某某色，杯壶觞之属历历可数，下山至泊所，则舟甚大，所视皆不爽。先生清晨望云，能寻其根，云仿佛如丝系于山，随所寻挖之，得云根石，多花草鸟篆形，尤异者一石具先生名字，因汇印一册，为赋《天然图书歌》以志之。
　　○裘文达为水神
　　裘文达公临卒，语家人曰：“我是燕子矶水神，今将复位。死后，汝等送灵柩还江西，必过此矶，有关帝庙，可往求签，如系上上第三签者，我仍为水神，否则或有谴谪，不能复位矣。”言终卒。家人闻之，疑信参半，苍头某信之独坚，曰：“公为王太夫人所生，太夫人本籍江宁，渡江时，曾求子于燕子矶水神庙，夜梦袍笏者来曰：‘与汝儿，并与汝一好儿。’果逾年生公。”公妻熊夫人，挈柩归，至燕子矶，如其言，卜于关帝庙，果得第三签，遂举家大哭、烧纸钱蔽江，立木主于庙旁，旁有尹文端公诗碣。予往苏州，阻风于此，乃揖其主而题壁曰：“燕子矶边泊，黄公垆下过。摩挲旧碑碣，惆怅此山阿。短鬓皤皤雪，长江渺渺波。江神如识我，应送好风多。”次日果大顺风。
　　○梁学博遇术士
　　梁文庄公尊人学博公，少为名诸生，与同辈诣一术士，问曰：“得一第乎？”答曰：“不仅是。”更向上问曰：“官翰林乎？”答如前。又问：“为京堂耶？卿贰耶？”俱如前答。公曰：“然则作相矣。”对曰：“真者不能，假者可致。”同人曰：“盖协办耳。”后以明经老，而以文庄贵，受大学士封。
　　○梁相国解梦
　　梁文定公病笃，梦至一处，宫殿嵬峨，坐客皆非所认识者。公谈久，忽想吃烟，苦无火。或指一殿曰：“此中有火。”中坐神人招梁曰：“且缓吃烟，我有一对，君对之。”书“三代之英汝继泰”七字。梁惊而醒，召诸门生来视病，为解之，俱不能解。良久曰：“我不起矣。三者，三中堂宝也；英者，英中堂廉也；泰者，伍中堂弥泰也。三人官与我同，而俱死矣，我其继之乎？速办后事可也。”越三日而薨。
　　○张文端应梦而生
　　佛家轮回之说，儒者所弗道，而转世托生之事，世常有之，昔人亦往往见之纪载，不得谓全属子虚。颐如韦皋为诸葛武侯后身、范淳父为邓仲华后身、苏文忠为五祖戒禅师后身、史道邻为文信国后身，身异性存，尚称有理。至阮亭为高丽国王转世，已属不伦，而姚姬传先生《惜抱轩集》有《香亭得雄于其去岁所失小郎有再生之征识异》一诗，所谓“正似吾乡张太傅，再招东晋大将军”者，注称张文端太傅母，始梦有异人，自称王敦，至其家，生子名敦哥，数岁殒，母恸甚，梦异人复至，曰：“吾终为夫人子。”遂产文端，名之敦复。及长，遂以为字。姚先生本笃信宋儒之学者，乃举此事，必非妄语。余尝见阮亭《居易录》，时称文端为梦敦，当时敦复外别有此字，其为应梦而生，益可信。夫文端为熙朝良佐，而敦则衰世乱臣，生平大相径庭，且相去千数百年，其一再托生，不知何意。又杭州钱昙如女史，母梦年羹尧而生，易兜鍪而巾帼，更不可解。颇疑轮回之中，别有宿缘牵合，异气感召，种种不一。至如阿文成公，自知前身为塞外喇嘛，因小沙弥犯律，嗔心动而入世，佛家谓之堕落。德清蔡谷山学士，自知前生为黑桥老妪，以善果转男，此又各自一种。知其有如是种种，则此事虽奇，而实未足奇也。
　　○姚端恪遇剑仙
　　清初，桐城姚端恪公为司寇时，有山西某以谋杀案将定罪。某以十万金，赂公介弟文燕求宽，文燕惮公方正，不敢向公言，竟私取之。一夕，公于灯下判案，忽梁上君子持匕首下，公问：“汝刺客耶，来何为？”曰：“为山西某来。”公曰：“某法不当宽。如欲宽某，则国法大坏，我无颜立于朝矣，不如死。”指其颈曰：“取。”客曰：“公不可，何为公弟受金？”曰：“我不知。”曰：“某亦料公之不知也。”腾身而出，但闻屋瓦上如风扫叶之声。时文燕方出京，赴知州任，公急遣人告之，到德州，已丧首于车中矣。据家人云：“主人在店早饭毕，上车行数里，忽大呼好冷风，我辈急送绵衣往视，头不见，但见血淋漓而已。”端恪题刑部白云亭云：“常觉胸中生意满，须知世上苦人多。”
　　○黎襄勤病中异梦
　　河帅黎襄勤公，治河十三年，安澜无事，虽由福命，然其生平清白乃心，吏民共悉。道光甲申春，薨于位。先于癸未冬，得梦甚异，有诗以纪。及卒时，坐而假寐，白气弥空，家无余财，众目所睹，咸以为公之清节，升天必矣。尝录其诗见示，序云：“道光三年，岁在癸未，嘉平月二十一日封篆之期，予方苦病，缠绕数月，夜卧多不成寐，但是夕忽睡着，梦帝锡予铜符篆文，如古钱形，长约三寸余，宽约二寸，梦中读之，不甚记忆，上有‘天雷’二字，下有‘不千金’三字，余字不甚了了。又似同节相孙制军阅视，不知主何凶吉，诗以记之：‘道光癸未冬，病魔苦为祟。痞块填胸膺，肠胃复泄痢。进食苦难销，夜卧多不寐。参术讫无灵，医工术徒试。嘉平廿一日，就枕忽酣睡。梦帝赍铜符，珍重拜恩赐。长方不数寸，古篆浑难识。上列天雷文，下有千金字。其余言尚多，模糊不记忆。既醒自寻思，苍苍是何意。或予河干走，尚有微劳。神人慰勉予，爱身无自弃。抑我禄命终，合作天雷使。君子安义命，达者一心志。坚定向道心，不以身死异。爰作五言诗，用纪侑来礻┆。’”此事似涉奇幻，然古来名臣，没而成神，如寇莱公为阎浮王、韩魏公为紫府真人，见于载籍甚多，盖其心可与鬼神质，即其气自与天地通，非可以怪诞论也。
　　○梁制府轶事
　　梁构亭制府，总督直隶。自言五岁时，有外祖母杨氏，无所依倚，就养女家，得奇疾，卧床能将缎被寸寸裂之，亦不知其指力之勇从何来也。一日，召梁太夫人曰：“外孙二官以后切不许其立床边，他浑身是火，近之将人炙痛。现在我跟前，某姑某舅，人虽物故，而与我有情，时来与我谈笑，一见二官到，无不爬墙升屋而逃者，使我心大不安。”梁太夫人即手挥公出。公不敢再入，时于窗缝中窥探，杨已知觉，蹙额曰：“二官这小儿，又来作闹了，速赶他去。”如其言，杨始安寝。亡何，杨病重气绝矣，良久复苏，张目谓梁太夫人曰：“我魂灵要出去，汝家灶神、门神一齐拦住大门，说我不是梁氏之人，不许我出去，奈何？”梁太夫人曰：“当速请高僧来诵经，为母亲忏悔求请，何如？”杨曰：“不如仍教二官来，向二神一说，神必首肯也。”太夫人即率公往门灶前，代为通说。顷刻间，杨瞑目逝矣。
　　○纪文达前生
　　世传名人前因，皆星、精、僧，此说殆不尽虚。相传纪文达公，为火精转世。此精女身也，自后五代时即有之，每出，则见火光中一赤身女子，群击铜器逐之。一日复出，则入纪家，家人争逐，则见其径入内室。正哗然间，内报小公子生矣。公生时，耳上有穿痕，至老犹宛然如曾施钳镊者；足甚白而尖，又若曾缠帛者，故公不能着皂靴。公常脱袜示人，不之讳也。又言公为猴精，盖以公在家，几案上必罗列榛、栗、梨、枣之属，随手攫食，时不住口，又性喜动，在家无事，不肯坐片时也。又传公为蟒精，以近宅地中有大蟒，自公生后，蟒即不见。说甚不一。少时夜坐暗室，两目如电光，不烛而能见物，比知识渐开，光即敛矣。或谓光女子即蟒精也，以公耳足验之，传为女精者，其事或然。惟公平生不谷食，面或偶尔食之，米则未曾上口也。饮时只猪肉一盘、熬茶一壶耳。宴客肴馔亦精洁，主人惟举箸而已。英煦斋先生尝见其仆奉火肉一器，约三斤许，公旋话旋啖，须臾而尽，则饭事毕矣。《能松庐诗话》云：“西溟不食豕，纪文达不食鸭，自言虽良庖为之，亦觉腥秽不下咽。”且赋诗云：“灵均滋芳草，乃不及梅树。海棠倾国姿，杜陵不一赋。”以梅花、海棠为比，虽不食鸭，而鸭之幸固已多矣。《芝音阁杂记》云：“公善吃烟，其烟枪甚巨，烟锅又绝大，能装烟三四两。每装一次，可自家至圆明园，吸之不尽也。都中人称为纪大锅。一日失去烟枪，公曰：‘无虑，但日至东小市，觅之自得。’次日，果以微值购还。盖此物他人得之无用，又京中无第二枝，易于物色也。”
　　○刘文清前生
　　诸城刘文清公，亦由精灵转世。其归道山之岁，值十二月封篆之期，公坐内阁堂上，座后有一白猫，体态甚伟。当公未至时，固无猫也，此物自何来，人亦不知。堂上中书供事等群见之，而未敢言。及公退，猫亦遂不见。二十四日公卒，或谓猫即狐也，公将卒而神出见，然则此狐为公前身矣。
　　○秦簪园祈梦
　　嘉定秦簪园殿撰为秀才时，曾入韦苏州祠祈梦，终夜目不交睫。天明而起，解头上似有一物，以手摸之，乃大蜈蚣，为其一夹，痛不可忍。隔十年后中状元，始悟“头上一甲”耳。梦神之巧如此。
　　○三虎
　　蒙古松相国筠，能以一笔书大虎字，悬之可辟邪魅，求得者珍逾琳璧，公亦不轻书也。后公疾已绵忄，家人环榻啜泣，而气终未绝，急张目曰：“迎我者仪从已至，吾室有三虎，惧不敢入，亟为我去之。”家人不解虎为何物，检其簏，得公所书虎字，凡三纸，因移置别室。视之已化去矣。
　　○朱中丞
　　江阴朱中丞勋，以佐贰起家，官至陕西巡抚，赏戴花翎。先是中丞诞生时，适有老僧在门首化斋，告其家曰：“闻即刻恭喜，生一相公，此儿将来当大贵。六十年后，或可于长安相遇也。”道光初年，朱正在陕西，偶有差役，以事入峨嵋，遇此僧，僧曰：“有一书，烦为我寄朱大人，我尚知其诞生时也。”差回省城，不敢投，禀之长安令，启其书，无他语。令为转呈，但言今年某月某日，当束装北上。果于是日得旨，召入京师，以四品京堂用。
　　○严侍郎
　　归安严侍郎我斯，尝梦至一山僧舍中，见座师及房师、诸同年俱僧服，讶之，诸公曰：“宁忘却此地耶？”因问山何名，僧曰：“崧山。”忽悟曾晒鞋于阶，视之尚未燥，寻寤。数日卒，口占偈云：“误落人间七十年，今朝重返旧林泉。崧山道侣来相访，笑指黄花白雀前。”见《尺五堂诗删》、《旷园杂志》等书。按侍郎号存庵，少时尝馆仪凤桥畔。一夕天未明，闻桥上洒扫声，一人问何等神过，而除道特虔，扫者曰：“明日五更，八仙经此。”侍郎窃志之。次晚人定后，潜至桥上伺之。时方秋杪，皓月在天，照桥石如烂银，人声寂然，凉露侵袂。久之，不觉困倦，倚桥栏假寐。恍惚闻人语，急张目，则丐者成群而过，状貌秽陋，醉态可憎，最后一人，跛足荷担，若缝皮匠。侍郎暗数适八人，急趋迎之，七人者趋已远，惟跛丐蹒跚不前。公抱其足，跪求指迷，跛者曰：“我缝皮不能自给，特从群丐博一醉，何所见而仙我？”先生嬲不已，跛者乃启担后桶示之，窥之则汪洋如海，巨浪蹴天，鱼龙出没。正错愕间，跛者举担力推曰：“真严牛也。”而人与担俱杳矣。康熙甲辰，侍郎廷对第一，由翰林院荐升少宗伯。一日，圣祖召对良久，侍郎体素魁伟，拜起独艰。上命内侍掖之，笑曰：“真严牛也。”公悟仙语，遂乞骸骨，时年五十九。在籍食禄俸十余年而卒。
　　○潘榕皋梦董思翁
　　潘榕皋先生，书法董思翁，且慕思翁之为人。尝卧病半载，一夕梦徨水滨，一巨舸自远来泊，中有一叟，须眉皓然。潘抠衣入谒，问其姓名，叟曰：“予董其昌也。”潘心喜下拜，起而言曰：“久欲见公，不识公近在何所。”叟云：“欲识吾居，颇忆我所书经否？青色青光、黄色黄光、白色白光，彼有人焉，子其无意乎？”潘初不记是何经语，因言：“夙昔爱公墨妙，如渴思浆，亦能少酬鄙愿否？”叟起立，就几醮墨疾书，俄成巨幅，精灵变幻不可名状，潘喜甚。复请曰：“能再书一幅否？”叟仰天而笑，化成白鹤，望空飞去。潘急起追之，了无所见，惟见莲影摇波，香风四布。潘手搴莲子，嚼而咽之，甘美无伦，蘧然而觉，病遂愈。彭二林先生尝记其事。
　　○蔡必昌预知冥事
　　蔡太守必昌，任四川重庆守，云能过阴司，预知冥中事。福文襄王征廓尔喀时，蔡往谒见王，因问此行休咎，蔡云：“此次行军，蒇事必速，冥中只造册数月。此后不数年，川楚间当有大劫难至，冥中已造册数年，尚未已也。”王因问册中名姓，蔡怃然曰：“未来事不可预言，依稀记得秋帆制府，乃册中首领也。”其言乃甲寅七月望日，洪太令庆祥，为人言之。其时楚中尚无兵燹之事，人以为妄言休咎。明年，果有楚苗之变，其后川楚教匪蠢动，兵连九载，始得荡平，果如洪令所言云。
　　○钱文敏轶事
　　钱文敏公维城，以少司寇丁艰回籍，梦见一大碑，上书“哀哀哀”三字，心甚恶之。语其弟竹初明府，竹初曰：“三口为品，兄将来当着一品衣耳。”未几卒，诏赠尚书衔，赐葬立碑，乃悟其梦。
　　○董公遇孛星
　　大司空董公邦达，杭之富阳人，未遇时，与其友某读书山寺中。一夕，月色明甚，同散步于寺前，行至山麓，忽见一女人，长丈余，肤色如雪，披发赤身，持刀立。二人大惊倒地，比寺僧踪迹之，则皆死矣。次日，董公始苏，备言所见，而某生竟不复醒。人咸以是女为山精、木怪之流，乘月明而出游也。后公显达，宦京师。一日诸客群集，公偶举其事，以幸再生。坐客有精于天文者，归而考之，则其日其时，孛星临于斗牛之分。斗牛，杭之分野也。道家言孛系女身，居恒裸体，惟朝北斗，始着衣裳，人遭之未有不立死者。董公所遇盖孛星，以福泽正远，故得免耳。
　　○钱黼堂少宰
　　嘉善钱黼堂少宰，名樾，中乾隆壬辰进士，历官至吏部左侍郎。少工书法，历践清华。年七十余，自营生圹，一切饰终之具皆自经理。一日早起，命家人将书籍、笔砚、字画、什物及生平玩好之具，尽行检点，关锁封固，若将有远行者。遂坐后堂，倏然而逝。少宰为翰林时，其貌绝似赵荣禄画像，过五十后两耳下忽添长须。至七十余胡发俱白，惟两耳下鬣黑，亦罕见者。
　　○红纱罩眼
　　汉阳熊公伯龙，顺治己丑科榜眼，素有文名。典试浙江时，途遇一羽流，仙风道骨，所谓双眸朗畅、四气和平，长江汉影、太华松声，真有潇洒出尘之概。倏以眼镜相赠，颇明净，熊欣然受纳，用以阅文。此科题目“吾十有五”全章，主考意欲提重“学”字。内有诸生，脱过吾十有五一节，竟直剿下文，略为点题而已。熊大合意，拔置榜首，居然冠千佛名经。榜后，道士复来，对熊曰：“明公玉尺量才，鉴衡不爽，刻下此镜已无用，想可作合浦珠耳。”公掷还。后复看所中之文，大不快意，然悔之已无及。盖文章自古无凭，不必词题黄绢，不必诗笼碧纱，暗中若得朱衣点头，虽主考素着文名，未有不红纱罩眼也。
　　○王云锦求签
　　勾吴王殿撰云锦，康熙庚午举南闱，至丙戌年，年五十矣，拟不与礼部试，求签于关帝庙，有“五十功名志已灰，谁知富贵逼人来”之句。乃赴京，连捷南宫，大魁天下。
　　○太常仙蝶
　　太常仙蝶，好与士大夫之风雅者作缘，或数千里相访，值名人官奉常，则无不至，清代胜流纪此者多矣。吴县潘郑庵祖荫，长太常时，蝶曾一至；仁和许星叔庚身，以太常卿奉讳南归，卜葬之日，蝶亦栩栩然来。阅戴文节公《题画偶录》，知道光二十九年立夏日，公在私宅晨起，突见窗上一蝶，黄质、黑章、四趺，古朴类枯叶，公子惊喜曰：“儿闻仙蝶四趺，此良是。”公近窥之，略不畏人，惟屡张其翅，似索画。公故善丹青，遂取Ψ为写影。稿成，入署。公时以少司马直南斋，晚归，蝶尚在，又张翅不已。公谛视，怪所写未肖，复细抚形色，及剥落处，一一似之，回视公子，皆曰肖，蝶始翩然去。公自谓赁此宅几二年，未见一蝶，是日院中来三蝶，皆久驻檐外，盖其侍从云。清衙久住，岁久通灵，遍识名流，至能择人索画，蝶诚仙矣。然游戏人门，必留此毫端之幻相，岂神仙犹好名与？
　　○朱文正轶事
　　朱文正公相业巍巍，莫不称为正人君子，待人接物，必恭必敬。晚年益自刻厉，宏奖人材，后辈门生，仰之如泰山北斗。一日有通家子某某，欲晋谒，阍人辞以请客。问请何人，阍人曰：“昨日请老师父执及前辈，今日请同年同寅，皆已故者。”某骇然问其礼，每一席设五六位不等，椅坐上书某名某公，以尊卑分次序，而自居末座，衣冠肃然。坐定，命仆行酒，上菜上饭上茶，一如生礼，祭毕则送诸门外，如是者三日，莫知其故也。越月而薨。
　　○富宁安异禀
　　康熙时，满洲富宁安，征西靖逆将军，世袭一等侯。奉命征西，在疆场逾十年，使策妄归诚，西藏底定，缮城垣、治甲兵，以固哈密，厥绩甚伟。传言其身材伟壮，勇冠百僚，每夜眠，呼吸如雷，常令仆数人震扰之，使不得熟寝，不然则气厥。诚异人也。
　　○秦涧泉求关庙签
　　秦涧泉修撰，将朝考，关庙求签，得句云“静来好把此心扪”，不解所谓。朝考题是《松柏有心赋》，通篇忘押心字韵，总裁列之高等。上觉之，乃各谢罪。上笑曰：“状元有无心之赋，试官有失眼之人。”按宋莒公试《德车结旌赋》，亦忘押结字，谢表云：“掀天破浪之中，舟人忘楫；动地鼓鼙之下，战士遗弓。”
　　○戴相国谈仙术
　　大庾戴可亭相国，罢相家居，喜与门下诸客讲修炼之术。萧山汤文端公未第时，馆其家，亦预焉。一夕相国招诸客坐暗室中，不设灯烛，皆闭目静坐。坐至夜分，相国头上忽发大光明，其大如盘，其明如镜，视其中隐隐若有物者，但不可辨耳，文端亦然，其余诸客各有光，而小仅如豆，且摇移不定。次日，相国语诸客曰：“吾侪根柢厚薄、功候浅深，俱见于此。”相国年九十六而终，许信臣先生视学江西犹及见之，时年已九十外，不甚有言，而见人辄笑，终日无戚容。信臣先生曰：“此老视天下之人、天下之事、天下之物，无一不可喜者，其所养真不可及也。”
　　○陈宝箴祈梦
　　义宁陈宝箴，ㄈ傥负才略，遭世多故，慨然有澄清之志。尝应礼部试，祈梦神祠，夜梦随李入蔡，雪月交映，旌旆飞扬，立马指挥，意气闲骏。醒而大喜。及下第归，至上蔡县，风雪大作，夜二鼓，始投逆旅，委顿殊甚。自是雪泞旬日，资粮皆尽，典衣鬻马，仅得南还。乃知为神所戏，不复谈兵矣。然宝箴论事，实能洞见本原，非苟为大言者。
　　○彭侍郎以正压邪
　　雪琴侍郎尝言：一日正在书院中作文，而萧满至，大呼曰：“速助我，不然败矣。”问何事，则其时衡阳县城中有书肆曰集贤者，其主妇为妖所凭，延萧满施敕勒之术，大为所窘，飞一石至，几碎其颅，故欲与侍郎俱往扶箕也。侍郎私念扶箕伪耳，安足驱妖，不欲往。而萧满固强之，乃与俱行，然实非其志也，故行甚迟。路中萧满与言，此妇居楼上，辄从窗中飞石击人，肆中书籍皆为所毁，其余什物无完者，一月以来，人莫敢往，往辄为所困。言未已，侍郎大怒曰：“青天白日，而魑魅横行如此，我必往除之。”奔而往，萧满自后呼之曰：“止，止。吾尚有言”。问何言，曰：“两人偕往，气壮耳。”侍郎愈怒曰：“吾何畏之有？”径叩书肆之门，门启，突入，主人问姓名，不告，曰：“来驱妖耳。”即脱帽露顶，望楼上而呼曰：“妖能飞石击人，何不击吾头？若不能者，吾且登楼碎汝躯，拉汝干。”楼上竟寂然。侍郎连呼不已，而萧满至，见之喜曰：“有胜矣，速登楼。”乃俱登楼，妇在帐中，力持其帐不释。侍郎呼其夫曰：“劈之。”帐既启，而妇遽引衾，自蒙其头。萧满即取清水一瓯，画符其中，使其夫启衾而灌之，妇饮符水，略不牾。萧满曰：“饮此神识当稍清矣，吾侪且扶箕。”侍郎则假箕笔为处一方，略用丹砂镇心、茯苓安神之品，授其夫曰：“以此疗尔妇。”遂与萧满俱出。越日询之，此妇竟愈矣。
　　○张照前生
　　轮回之说，说部记载颇多，所闻若张尚书之为断臂和尚、钱中翰之为天童寺僧，尤觉其信而可征也。断臂和尚不知所从来，以钝根求悟，效二祖所为，尚书祖母钱太夫人重之，供养朱家阁指松庵中。时太翁农部家居，宅在秀野桥西，母王恭人方妊。将就蓐，农部饬家人呼乳医，忄匡扰彻夜，于厅事隐几假寐。曙色朦胧间，恍惚见僧入，即呼之曰：“和尚且上高阁小坐，家有急事，不能偷闲共话也。”僧不答，径入。惊而醒，闻有哄于门者，则舟子与阍者争，阍云：“断臂僧不来，何得索夜航钱？”舟子云：“明明宿我后艄，辨色即起，其伞尚在。”方争证间，而庵中人来报，僧于半夜圆寂矣。遽返，中堂婢已报夫人举雄，乃凿然知宿德再来也。颖慧绝人，五岁时，农部以其多言，名之曰“默”。一日闻客呼少马字者，问其义，客曰：“伯名集，析其字成佳成木。”尚书即哗曰：“我必更名，否则异日必字我黑犬耳。”乃易之曰：“照。”即以得天字焉。十四入泮，十七乡举，十八捷南宫，选庶常。时未奉钦点，尚书仰奏云：“臣张照年幼，未娴吏治，恳恩教习，愿尽中秘书。”带领官掖之不起。圣祖顾左右曰：“小蛮童乃颇有胆。”笑而颔之。散馆后，以检讨供奉内廷者十八年。世宗即位后，偶问张文和：“廷臣中有通禅悦者否？”答曰：“族侄照，曾阅内典。”因召对，即问曰：“视朕何人？”对曰：“是佛。”“汝自视何人？”对曰：“干屎橛。”言下大契，即得放缺，十余年位至卿贰，未必非当年龙华一会中香火因缘也。所著《天瓶诗》二卷，多采释典，题中用字如生老、病死、衣衾、棺椁，及梦幻、泡影、露电等，不离梵，读者笑此真伽陵集也。后扈从山庄坠马，仍折右臂，得蒙古医疗之而痊。又三年，丁艰归，卒于道。人谓和尚误矣。此福缘，亦孽果也，不如天童僧之能来去自如矣。又见一卷书杜陵苦热诗，大醉后伏地作者，墨沈淋漓，后题款云：“得地居士为稷堂先生备端阳贡”，收入内庭。
　　○钱中翰前生
　　前明钱少马士贵，五十无子，祈嗣天童住山，长老耆宿也，为入定觇之，则曰：“钱宰官有家无子，有子无家。”言下有省，乃归而施舍，蓄资四十万，三年而罄。复往四明住僧，僧曰：“可矣。”乃设斋饭僧。堂头晓众曰：“今有钱宰官无子祈嗣，大众谁愿往？”众皆愕眙，惟担饭僧向钱一笑，堂头曰：“汝亦可。”乃下座送钱出，而担饭僧即于烧火凳上坐逝矣。归而生中翰芳标，肩有肉骈起，与担饭僧极肖，初名鼎瑞，字宝汾，更名后乃字葆＜香分＞，以康熙丙午孝廉，官中翰，诗号金门，词名湘瑟，多任务艳体，绝无蔬荀气语。奏销狱起，镌秩家居，性好弈，方与客对设楸秤，忽阍持信入曰：“天童山寄来。”拆视乃空缄也，恍然大悟，即作偈曰：“来从天童来，去向天童去。笑指天童山，白云最深处。”遂示微疾，数日而逝。其孙长泽，棋入第二品，时已八十余，述之甚悉。
　　○渔洋先生前生
　　《稗勺》述高南阜云：“渔洋先生前身，为高丽国正。将诞之夕，有人止村庙中，见途中羽葆鼓吹，仪卫甚盛，其人骇惧。询之从者，云高丽国王降生新城王家。其人素善封翁，急入城探访，先生已堕生矣。南阜与王氏交好，此说得之于其后嗣，非齐东野人之语也。按清朝名臣，张文端为王敦后身、裘文达为河神感梦，河间、湘乡两相国亦相传灵物降生，此外见之纪载，不可枚举。风节文章如文简，固应生有自来。
　　○康茂园南游梦
　　康茂园先生名基田，山西兴县人。乾隆癸酉乡荐后，曾作南游梦，数十年升沉显晦，了不记忆，惟记舟至太仓州城下，听岸上人语曰：“此太仓西门也。”欣然登岸，进西门流览，逾时出北门而去。丁丑成进士，简发江苏知县，似太仓或有缘矣，凡水陆所经，如梦中所遇。补新阳县，东去太仓西门三十里。调昭文，出太仓北门七十里，以为梦兆已验于此，或以升太仓为言，终无验。嗣任岭南，调中州，再至江苏，官职日显，擢任河道总督，年已六十有七矣。因邵工大坝被焚，降太仓州知州，至西门入城，如旧游，旋署松江府知府，州人遮道送别，公避之，由北门登舟，然后知梦征之乃如此也。因作《南游梦记》。
　　○曾文正公巨蟒转生
　　曾文正公硕德重望，伟烈丰功，震于一时。顾性畏鸡毛，遇有插羽之文，皆不敢手折。辛未十月，到上海阅兵，其时供张已备，从者先至，见座后有鸡毛帚，嘱去之，谓公恶见此物。不解其故，公姻家郭慕徐观察阶告云：“公旧第中，有古树，树神乃巨蟒，相传公即此神蟒再世，遍体癣文，有若鳞甲，每日卧起，床中必有癣屑一堆，若蛇蜕然。然喜食鸡肉，而乃畏其毛，为不解耳。”后阅《随园随笔》，言焚鸡毛，修蛇巨虺，闻气即死，蛟蜃之类，亦畏此气，乃悟公是神蟒转世，故畏鸡毛也。宋文信国公，传为吉安潭中黑龙降生，信国柴市殉难后，是日其乡风雨大作，人见黑龙复归于潭，与公之异将毋同。
　　○何子贞梦
　　何子贞绍基，少年时梦至一处，见案上以盘盂盛馒头甚多，即取一食之。又取其一，忽有人攘臂夺去，遂不得食，视其人不识也。及嘉庆庚辰岁，桂林陈莲史先生，以己卯解元、中式第一名贡士，遂魁天下，子贞见之，则即梦中所见也，怅然曰：“吾其不能与此人争乎？”至道光乙未岁，子贞以第一人领解，而次年成进士，则会状皆非元也。梦兆洵不虚矣。
　　○其二
　　子贞于道光己亥岁，典七闽试，归途于行馆中，梦其仲弟子毅来言别，留之不可，视其服则已僧服矣。觉而泣曰：“吾弟其不幸乎？”于是朝暮哭。及入都，既复命，驰诣其父文安公私第，时子毅果已前卒，家人以其远归，不即告，而子贞已哭失声，遂不能秘。问何以知之，乃言所梦云。
　　○汤文端安居凶宅
　　萧山汤文端公官京师时，居东单牌楼，其屋相传为乾隆时大学士和┞旧第，素称凶宅。及文端居之，了无怪异，惟后有屋七间，颇宏敞，不居人，屋中藏庋书籍，庭下杂莳花木。最西一室，为奉佛之所。文端每日晨起，必至此室礼佛，从者皆止于庭，不入。文端至户外辄见一叟，先在室中膜拜，拜已不见，文端乃入拜，日以为常，心知其为狐也，以其不为人害，亦姑听之。及文端薨逝之年，此叟遂出至厅事，客至，见其苍颜皓首，倚隐囊而坐，疑为文端也，将趋问起居，倏已灭迹，乃共骇异。文端薨，妖异大作，桌椅之类，无故自动，或数人方共啜茗，茗碗忽飞至他处。汤氏恶之，不复居此屋。
　　●度量类
　　○张京江遗事
　　京江风度端凝，为清朝第一。故乾隆时翠华南幸，常御书此四字，以颜其闾，父老至今犹传为佳话。殊不知公之生平，固不独以度胜，其器量亦实有大过人者。幼时攻制艺，尝诵公“不患不人之不己知，患不知人也”一节题文，至束股（曩时制艺有八股，或六股，其篇末二股，谓之束股）“不受朝廷不甚爱惜之官，亦不受乡党无足重轻之誉”二语，辄信公人如其文，具此胸襟，安得不光国而迈种耶？与公入词林时，府中有一力，年已老矣。某年，公归自京师，晨兴诣斋，执卷坐此，力入洒扫，率呼曰：“玉书且起，公为徙别室待之。”事已而后，入不少怪也。其徒语力曰：“相公今贵矣，汝犹当束发受书时而名之耶？”力闻之，爽然。翌日，遇公则改貌，而称谓亦如仪，公愕然诘之曰：“谁教汝者？”力曰：“闻礼应如是，觉昨非而今是耳。”公欷太息曰：“是何黠物，斫汝天真矣。”又公入相时，其府垣外有隙地，邻有兴作者越用之，家人与之争，则不听，将怒而鸣诸县，先以书驰白公，公还笺曰：“千里来书止为墙，让他几尺也何妨。长城万里今犹在，不见当年秦始皇。”呜呼！此二者，皆琐事也，然富贵人处之，鲜有不怒其侮己者，而公之有容乃如此，今尚可得其人哉！传闻公之辅政也，日入值，一日上问曰：“天下以何物为最肥，何物为最瘦乎？”有满大臣抢白曰：“莫瘦于豺狼，莫肥于猪羊。”上顾问公曰：“张蛮子（清初称南人往往以此），汝谓何如？”公曰：“臣以为莫肥于春雨，莫瘦于秋霜耳。”上太息曰：“此真宰相语也！吾满臣中能及此哉？”
　　○杜公厚德
　　宝坻杜文端公（立德），德器厚重，人不见其喜愠之色。京师有无赖子，偶与驺卒哄，乘醉随公舆后辱詈，公若不闻。无赖于随至邸第，詈不止。久之，公遣问曰：“詈可已乎？”无赖子归，酒既醒，或告以昨辱宰相，仓皇诣第谢罪，公慰遣之，仍予二金，令改行生理，无赖子感泣而去，岁时必至公门叩拜，卒为善人。予乡文定孙公（廷铨）、司寇高公（珩），居乡亦然，皆可为士大夫法。
　　○王相国假归后轶事
　　王太仓相国假归，入山养病，戒仆人勿言姓氏。道遇疾雨，移舟避乡坊，其家不容，逐之，乃告曰：“我好人，勿疑也。”乡人笑曰：“好人那肯六月出门远行？”公闻之，悚然曰：“彼言是也。”公喜菊，多蓄名种，杜醒陶造之，猝见白剪绒，不觉身入花间，忘与主人交礼。公曰：“君兴故不减我。”乃赠与之。公夏六月，斜跣据地，手捉菊虫，邻叟不知，意花丁也，呼之不应，乃戏蹴之，公曰：“叟亦爱菊耶？”亦赠与之。公有古瓷，直不赀，一日李安溪索观，命奴捧之，历阶而上，失足倾跌而碎，李不觉失声，公怡然不动，安溪每服其雅量。
　　○王鸣盛家居
　　光禄王西庄先生鸣盛，家居时，有无赖子与人赌胜，醉骂王氏之门，门者不能忍，先生力止之。次日，无赖子酒醒，其母挈之诣先生家请罪，笑谢之曰：“昨汝酒醉，我却不怪。但以后醉了，若骂他人，恐致获咎。”无赖子惶恐而归，戒酒终身，卒无事。先生涵养如此，宜其瞽目复明，年跻大耋也。
　　○蔡文恭家居
　　漳浦蔡文恭公，致仕家居，每遇巡检典史，亦执礼甚恭。或以为过，公曰：“欲使乡民知位至宰相，必敬父母官；知父母官之尊，虽宰相必致敬。庶几常存不敢之心，而犯上作乱者或鲜矣。”故终公之世，漳浦民无滋事者。见梁ぇ林中丞《归田琐记》。按，昔贤有以宰相居乡，闻县官过门，必起立拱手者；有在籍显官，道逢丞尉，遭呵斥不校者，前史多传为美德，公亦有所受之也。
　　○梁瑶峰
　　梁文定公国治，中乾隆戊辰状元，入直南书房，累任学使。后以粤东事免，复擢湖南巡抚，入继于文襄辅政，故当时有于、梁之称。其实公醇谨持躬，不敢滥为交结，与文襄异趣也。其先抚湘时，有家人索属下贿不遂，故意阻其膳脯，以激公怒。而公枵腹终日，初无怨嗟，惟吸烟草而已，亦不知其为其奴所绐也。在军机时，和相以其懦弱可欺，故意揶揄，至用佩刀公发以为嬉笑，公亦欢容受之，亦可觇公之度矣。
　　○阿文成相度
　　阿文成公与和相，同值军机大臣十数年，既熏莸不相合，乃除召见议政外，毫不与通交接，凡立御阶之侧，公必相去十数武，愕然独立。和就与言政事，公亦漫应之，终不移故处也。安南国王阮光平至京，遣其臣馈公土仪，公取一二物，使人出曰：“中朝公相问陪臣好。汝国王既诚心朝觐，其优赉厚宠，皆出自皇上体恤远人之意，莫谓中朝公相，不识顺逆二字也。”其陪臣汗流浃背，出谓人曰：“此诚宰相语。”公有上赐马，一日脱缰去，圉人入告，公方观书，曰：“觅之。”既获，复命，公徐曰：“好。”仍读书如故，其相度有若此。
　　○史文靖
　　史文靖公贻直，器量宏大，风度翩然。尝有不时宣召，公雅步如常。或有催促之者，公曰：“天下安有奔迫之宰相耶？”人服其知大体云。
　　○成知州
　　成州牧善，满洲人，以笔帖式荐至冀州知州。时甘肃道员蒋全迪以冒赈伏法，子孙皆遣戍，其妻孥流离失所。尝觅食直隶，至州界，其妻病旅店中，因卖其媳为奴。公买其媳归，成婚日，怜其娜袅羞涩，询知其家世，慨然曰：“等为外吏，岂可幸其患难、辱及家室？安知吾子孙辈他日不至此也。”因立遣还，并厚赠赀，遣送其妻媳归籍，士人争颂其德焉。
　　○雷副宪雅量
　　雷翠庭副宪钅宏，立朝謇谔，贞介绝尘，其雅量亦不可及。家居时客至，三呼从人捧茶来，未应，公亦怡然。或问之，曰：“在家廪给薄，此辈自懒于趋承耳。”
　　○吉穴
　　吴县潘长公，好善乐施，历久不倦。除夕，有偷儿入匿暗室，潘君检点入户，猝不及避，视之，识是邻人某，以嗜赌故，计穷而至，公因给银十两，导以好言，劝习经营。某得银后，改邪为正，设小肆，家渐以裕。后潘公觅葬地，一时难得吉穴，寻至某处，见是好风水，有文笔峰环抱，恰与子午针相对，分寸不差，探问地主，即邻人某也。因出价易之，渠感前恩，不较值。后哲嗣芝轩先生，果中乾隆癸丑科状元及第，登相位。虽系人杰地灵，未始非累积阴功所致也。可不勉为善人乎哉！
　　○蔡文勤家居
　　蔡文勤居家时，手创家规十六条，悬之祖庙，皆敬宗恤族，简便易行者。约乡邻三百余家，公禁赌博，宗亲州里，翕然从之，风俗为之一变。雍正五年，漳泉饥，公适假归，道经江浙，贷赀买米数千石，抵漳平粜，全活极多。名世大儒，有益乡国如此。
　　○戴简恪轶事
　　戴简恪公敦元，官刑部尚书。一日大雪，公着雨罩，手抱文书，步至街衢，呼驴车乘之。御者不知公为谁也，及至署，隶役呵殿而入。公下车，去雨罩，帽露珊瑚顶，御者大惊，将弃车而逃。公强留，与之钱而去，都中谓之“驴车尚书”。卒之日，乡人往视之，敝衣露肘，布衾一袭，其俭德为不可及云。
　　○朱之锡遗婢书
　　总河尚书、义乌梅麓朱公（之锡），温然长者，以清慎受知世祖皇帝。后赍志以殁，又无嗣子。近见公《遣婢帖》，真盛德事，录之以示后生，知前辈用心如此。帖云：“前送回张氏女子，原无大过，只是娃子气，好言教导，不甚知省。诚恐声色相加，流入婢子一类，所以量给衣饰，还其父母。初时原是待年，五六日后，便有遣归之意，故自后并无语谐谑，犹然处子也。而此女临去时，哭泣甚悲，既恐人笑，又恐人不相信，我亦甚怜之。足下可将此女原无大过、完璧归赵一段缘由，向其父母、中媒昌言明白，以便此女将来易于择婿也。”康熙中，徐、兖、淮、扬间，人盛传公死为河神。十一年，总河王中丞，徇民情，疏语建祠济宁，下部议，寝其事。按公此事，与宋张乖崖及明左都御史王公事略同，王事见《西园杂记》。
　　○曾侯甘心受欺
　　同治乙丑之秋，郭远堂中丞开藩苏州，余与同官诸人晋谒。翌日，中丞觞之。酒酣，中丞忽问元和令萧山陶君肖农曰：“某人近日在家否？”陶对曰：“已游庠且食饩矣。”中丞乃笑谓余等曰：“此系渠乡人，当金陵初复时，冒称校官，往谒曾侯，高谈雄辩，议论风生，有不可一世之概。侯固已心奇之矣，中间论及用人，须杜绝欺弊事，遂正色大言曰：‘受欺不受欺，亦顾在己之如何耳。某盱衡当世，略有所见，若中堂之至诚盛德，人自不忍欺；左公之严气正性，人亦不敢欺。至如某某诸公，则人虽不欺而尚疑其欺，或已受欺而不悟其欺者，比比也。’侯不禁大喜，抚髀称是，因谓之曰：‘子可至军营中，一观我所用之人。’某诺而出，次日遍谒诸文武，归而复命曰：‘军中多豪杰俊雄之士，然某于其间，得二君子人焉。’侯惊问何人，则举涂方伯宗瀛，及中丞名以对，侯又大喜称善，乃待为上客。顾一时未有以处之，姑令督造炮船。未几，忽挟千金遁去，所司以闻，且请急发卒追捕，侯默然良久，曰：‘止，勿追也。’所司惘然退。侯乃自捋其须曰：‘人不忍欺，人不忍欺。’左右闻者，皆匿笑不敢仰视。”中丞言至此，又顾陶君曰：“此人既游庠食饩，当令人勉之务正，如曾侯者，难再遇也。”次日，同官聚谈，举为笑柄。或曰：“幸金数不多，故侯大度置之耳。”或曰：“侯恐播受欺名，故忍而不追也。”余曰：“不然。昔宋韩魏公总五路师经略西夏，有人以伪书干之，得厚赠去。”已而事露，诸将请捕之，韩公曰：“此人敢于百万军中，持伪书以欺我，则其人之胆识必有过人者，若迹之急必投入夏国，是又生一张元也。”遂止。后世论者，共服韩公之深识远虑。当金陵甫复时，发逆未平，捻势正炽，曾侯之见，即韩公之见也。大臣谋国深远，岂惜此区区之金，乃受欺之名哉！众皆以余言为然。
　　●清操类
　　○范氏督两江
　　雍正时，范时绎任两江督，镇静和平。养廉之外，苞苴不入。上闻其清贫，降旨褒美，命三巡抚酌议养赡。放衙夜静，惟闻诸子读书声。范氏先有承烈、承勋，相继任两江督，及时绎至，题其堂曰“三到”，亦盛事也。
　　○赓总宪
　　赓总宪年七十五，耳目聪明，精神强健，自言生平最能耐苦。尝居俄罗斯边界四年，未尝着大米、醢酱等物。其地牛羊肉外，蔬菜不可得，内地人携种艺植，馈遗上官，即同珍品。其地四月后醒冰，七月即降霜，蔬菜生意不过六七十日耳。又云尝随秋猕围廿余次。木兰者，清语哨鹿围场总名也。凡鹿至降霜前，孳息最繁，人披鹿皮、戴鹿首，肖鹿之形；口吹角，肖鹿之声，引鹿自至，因易捕获耳。又言上哨鹿，必于天未明时，亲出围场一二十里外，扈从遴选巴图鲁二十余员，前一日先遣人听鹿声，至则扑仆，以银管刺脐，吸饮其血焉。
　　○朱文正之清德
　　大兴朱文正公，干、嘉时名臣也，崖岸高峻，清绝一尘，虽然宰相，刻苦如寒士，馈遗无及门者。与新建裘文达公最善，一日至裘处，谈次，忽叹曰：“贫甚奈何？去冬上所赐貂褂，亦付质库矣。”裘笑曰：“君生成穷命，复何言？我管户都，适领得饭食银千两，可令君一扩眼界。”因呼仆陈之几上，黄封灿然。公注视良久，忽起手攫二元宝，疾趋登车去。
　　○其二
　　朱文正公清德素修，为时宗仰。薨之日，卧处仅一布被布褥，其别舍则残书数箧而已，见者莫不悲感。仁宗亲赐奠，甫至门即放声哭，且赐以挽诗，有“半生惟独宿，一世不言钱”之句。
　　○王东皋清节
　　王东皋伯勉，河南汤阴人，丙戌进士，久于铨曹，一介不取，恒居官廨，虽胥吏亦服其清正。同年范印心，以平阳监司入觐，念其贫，怀金将遗之，约同年馆卿钱纟廷同往，语久之，卒不敢言而退。寒冬惟一羊裘，数年不易也。御史李某过汤阴，见其居室卑陋，叹其清节，特蔬荐之。时王已自选郎改御史，内升京卿。归里，上有意以都御史召，竟未及用而卒，海内惜之。满洲总宪某，尝叹盐法之弊，合肥龚端毅公曰：“古云，有治人，无治法，但以两淮付王伯勉，两浙付魏象枢，各加佥都御史久任，何患盐政不肃清乎？”
　　○松文清食贫
　　松文清公，贵能食贫，老不怠事。出为伊犁将军，未挈眷属。一日，遣役至京，附银五十两，将以迎夫人也。役未行而银已他用，即亦不复寄赀。公子少宰熙昌，竭力摒挡，始获就道。夫人既至，则置之别院中，日扃其门，供馔之外月与钱十千，婢媪佣值，均取给焉。其内召为冢宰也，行抵涿州，借喇嘛一骑，连夜至圆明园，家人戚友，远迎者俱不及知。到园即具折，次日召见，即进讲《大学》首章：治国平天下，当自正心诚意始。晚仍宿园中。又次日入城，先赴吏部之任，日晡方归家，其妾迎于中门，公顾问谁家戚谊，公子曰：“此某姨娘也。”公始恍然。梁氏《归田琐记》载公逸事甚多，余节采其二，而公之忠勤廉正，略见一斑矣。
　　○苦行老僧
　　陈清端公宾，释褐归里，讲学五年，足迹未尝入公门。每谓“贪不在多，一二非分钱便如千百万”，后尝举此入对。圣祖嘉之。士未有未仕时，律身不严，而居官能以清廉着闻者，觉于公益信。后公令古田，调台湾，督川学，巡台厦，开府湖南、福建，孑身在外，几二十年，未尝挈眷属，延幕宾。公子旷隔数千里，力不能具舟车，一往省视。仆从一二人，官厨以瓜蔬为恒膳，其清苦有为人情所万不能堪者，公晏然安之，终其身不少更变。圣祖目为苦行老僧，又曰：“从古清官，计无逾宾者。”盖公之壁立千仞，与张清恪之“天下清官第一”，斯真泰、华两峰，同标峻绝矣。
　　○董文恪之俭约
　　以翰林入直军机者，上元董文恪公教增，其一也（按：公乾隆五十二年，一甲三名进士）。出为外吏，强毅不阿。任川藩时，俗尚华侈，公力矫之，务为俭约。每公宴，诫不用优伶。总督勒公，以春酒召公，至门，已通刺矣，闻音乐声，即返出，勒公为之撤乐，乃复至，饮尽欢。风尚为一变，蜀人两贤之。
　　○于清端之清廉
　　清代贤臣，必以于清端为清廉第一。罗城非人所居，即王恺、石崇到此，岂复能豪举。公之得力，在动心忍性，不必以俭德称也。自江院迁闽臬，舟将发，趣人买萝卜至数石，人笑曰：“贱物耳，何多为？”公曰：“我沿途供馔赖此矣。”其自北直赴江宁也，与幼子赁驴车一辆，各袖钱数十文，投旅舍，未尝烦驿递公馆也。在制府署，日惟啖青菜，江南人或呼为“于青菜”。仆从无从得茗，则日采衙后槐叶啖之，树为之秃。诸子冬衣褐，或木棉袍，未尝制一裘。官楚时，长公子将归，署中偶有腌鸭，刳半与之，民间有“于公豆腐量太狭，长公临行割半鸭”之谣。公卒之日，僚吏见床头敝笥中，惟绨袍一袭、靴带二事；瓦瓮中粗米数斛、盐豉数器而已。公之贤，不仅以廉俭见，特公清操苦节，夷险一致，尤为人所难能。若夫身为大臣，但能却苞苴、安澹泊，于国计民生，坐视其窳败惰偷，而绝无补救，是则植木偶于庭，并水不饮，不更愈于只饮杯水者乎？
　　○清端晚岁
　　清端晚岁，或有以蜚语闻者，公心动。时熊文端罢相居江宁，一日过文端舍，坐梧桐树下，语及之，文端曰：“公亦虑此耶？大丈夫勘得透时，虽生死不可易，何况其它。”公曰：“敬受教。”其明年，乞休弗许，再过文端，有忧色，文端厉声曰：“遂忘梧桐树下语耶？”未几，公卒于官。
　　○赵恭毅之家信
　　武进赵恭毅公，贞操伟节，诸家纪述详矣。其令商邱时，白太夫人在养官署，寄家信购物，仅红头绳一两、胡粉一匣，见公家世守家书真迹。由偏沅巡抚，迎驾清江，往返仅用白金五十两，见公所手治官书。公以大儒为名臣，此特其清介之一节。
　　○服禁
　　宜兴任葵尊弘嘉，性俭朴而貌恭谨，玉峰相国最器之。丙辰成进士，馆选有期矣，葵尊犹然褴褛，相国谓曰：“庭见天子，衣冠不在华侈，然亦须楚楚。”葵尊曰：“敬依夫子命，当借之同舍生。”相国哂焉。嗣以考选为监察御史，多所建白，独请定服制一疏，满汉大臣意颇不惬，京师为之谣曰：“九卿六部两衙门，尽脱貂狐猞猁孙；待漏五更寒彻骨，人人致怨任葵尊。”
　　○汤司空
　　雎州汤潜庵先生，以江南巡抚内迁大司空。其殁于京邸也，同官唁之，身卧板床，上衣敝蓝丝袄，下着褐色布裤。检其所遗，惟竹笥内俸银八两。昆山徐大司寇赙以二十金，乃能成殡。其清介若此，而生前犹有以伪学劾之者。欲为君子，不其难乎？！
　　○吉制府之清介
　　粤东制府，为天下繁华之区，居是官者，无不穷奢极欲，搜括明珠、翡翠、珍奇、宝玉，载满海舶而归。惟觉罗吉制府庆，督粤几十年，不名一钱，几榻萧然，浑如儒素。壬戌冬，博罗之变，公率孙提督全谋，极力剿捕，业已蒇事，而抚臣某素暴戾争柄，公屡宽假，而某恐为公所害，因先发制之，密劾公疲软失机数事，上命其究诘。某乃坐高座呼公至，宣上谕毕，即命公改囚服。并去仆从，锒铛絷颈，吏隶诋呵以辱之，并詈以谰谩之语，公浩然曰：“某虽不才，曾备位政府，不可甘受其辱，有伤国体。”因引佩刀欲自刎。某素多力，因扌益其左腕。公情急，遂取烟壶吞之，逾时而死，某遂以轻生上闻。公子寿喜，袭祖荫散秩大臣，其家荜门圭窦，初不知为曾任封疆者，则公之清介可知也。
　　○陆清献祝巡抚寿
　　陆清献公令平湖时，值巡抚慕天颜生辰，众皆献纳珍物，惟恐不丰，清献独于袖中出布一匹、履二双，曰：“此非取诸民者，为公寿。”天颜笑却之，卒以微罪劾罢其任。
　　○刘文定之清
　　武进刘文定公，历官清要，少司马跃云继之。父子服官于朝，至七十年之久，而家无一亩之宫、半顷之地，可云清绝人寰矣。少司马归里时，其乡人稚存编修寄以诗云：“卿相两传久，田庐一寸无。”自谓可与宋魏野上莱公诗“有官居鼎鼐，无地起楼台”相埒。
　　○刘文清语
　　乾隆末，和相当权，最尚奢华，凡翰苑部曹名辈，无不美丽自喜，衣圭袍褶式皆内裁。其衣冠敝陋、悃幅玉华者，人皆视为弃物。时刘文清公，故为敝衣恶服，徜徉班联中曰：“吾自视衣冠礼貌，无一相宜者，乃能备位政府，不致陨越者何也？寄语郎署诸公，亦可以醒悟矣。”时人争服其言。
　　○顾琮清俭
　　混同顾公琮太师，文端公名八代孙也。风骨挺劲，在满洲大臣中，与蝶园徐公并称，时人为之语曰：“前徐后顾，刚亦不吐。”世宗初年，设会考府，公为主事，杖某亲王府吏，亲王初不悦，而后奇之。公尝持议，欲行限田法，以均贫富，与用事大臣动色争于上前，无所挠挫。有文觉禅师者出都，声势ピ赫，骑从如云，道出袁浦，衮、豫二州方面大僚，率属郊迎恐后。公方与前总漕魏公庭珍相交替，皆若弗闻也者。公在京师守制时，小车敝帷，人以为厮养。奉命治漕治南北河，久享厚禄，老病罢归，至不能僦一廛以居。壁立千仞，清绝一尘，惟公实允蹈之。
　　○陆朗夫中丞
　　陆朗夫中丞耀，抚楚时，会总督阅兵抵长沙，直入巡抚厅中，见公午食，皆菽乳菜蔬，讶之。答以天久不雨，斋必变食，故如此。总督瞿然，詈其奴曰：“此来传舍酒肉如山，何不以祈雨告邪？”返行辕，丰腆悉撤。时总督为满洲特升额公，人谓特公善改过，而益叹公之清德之感人也。
　　○钱文端题帐诗
　　嘉禾钱文端公，视学畿辅，有《题帐》诗，一时传为美谈。诗序云：“往年学使者下车，供张甚盛，厥后相继简任于此者，多清节素着之前辈，以次删除，唯卧室内设一帐，寒则御风，夏避蝇蚊。余前后视学于此凡七年，莅瀛郡者四，将行，必撤帐归所司，曰明年来无烦改作也。辛酉春复来，见帐极新，因识数语，并缀以诗，继余而役于此者，必朝右君子慎乃俭德，有同志焉。”诗云：“不寝常如枕有警，屏私绝似镜无尘。题诗自有纱笼护，留伴他时绛帐人。”
　　○破败书橱
　　戴简恪公敦元，官司寇日，人呼为“破败书橱”。以公万卷罗胸，而粗服敝车，外观极寒俭也。
　　●科名类
　　○刘子壮熊伯龙
　　刘子壮，字克猷，湖北黄冈人。少颖慧，读书一目数行，属文奇肆，中崇祯庚午举人。领荐后，梦神告之曰：“尔须朱之弼作房官，方中春榜。”及至京，偶出寓散步，见数童子携书包，经其门，一童子特秀出，执手与谈，见其书上，写学名朱之弼，大惊。随至其家，其父乃开柴厂者。赠笔砚数事，珍重而别。后遭流寇之乱，不赴春官，及清朝顺治己丑会试，朱之弼已为分榜，得首卷，即刘也。读此知穷达有命，迟早亦有定数，为之慨然。先时廷对策，俱用四六。顺治己丑科，世祖居轩策士，命勿用四六旧套，刘子壮对策称旨，钦定一甲第一名，与榜眼熊伯龙齐名。熊典试浙江，一榜得三状元，乙未史大成、甲辰严我斯、庚戌蔡启亻尊，士林荣之。
　　○康熙博学鸿才
　　康熙己未，召试博学鸿才，最为盛典，内外荐举到京者五十九人，户部给与食用，除老病不能入试外，应试者五十人。赐宴后方给卷，取中一等二十名、二等三十名。其有官已仕者，授翰林讲读编修有差；未仕之布衣，亦授检讨；其年迈回籍者，俱授内阁中书舍人。其中人材德业、理学政治、文章词翰、品行事功，无不悉备，洵无惭鸿博。最恬退者，李检讨因笃甫授官日，旋请终养即归。当时嫉妒者未免肆蜚谗，呼为野翰林。又有诗曰：“自古文章推李杜，而今李杜亦稀奇。叶公懵懂遭龙吓，冯妇痴呆被虎欺（谓读卷官高阳相国李蔚、宝坻相国杜立德、掌院学士叶方蔼、益都相国冯溥）。宿构零衡玉赋，失黏落韵省耕诗（命题《玑玉衡赋》、《省耕诗》二十韵）。若教修史真羞死，胜国君臣亦皱眉（授职者俱令修《明史》）。”
　　○丙辰会状
　　吴门彭修撰定求，为云客先生之子。幼奉乩仙甚谨，云客严禁之，终莫能夺。练既久，遂能通神，废乩运腕，不假思索。始为诗文，继为制艺，随笔疾书，悉成佳构。棘闱获隽，用此技也。康熙丙辰岁，计偕入都，吴大冯与彭有旧，得其经义秘本，内有朱书“元君许我必中丙辰会状”十字，窃异之。及礼闱榜发，与殿试传胪，果皆第一。盖功名之事，原有定数，而元君独能预告之。所谓元君者，岂即所奉之乩仙耶？或云乩仙是前朝进士松江杜麟征。
　　○五门
　　长洲韩慕庐宗伯未第时，尝祈签于灵岩山寺，有“功名须到五门知”之句，不解所谓。后入乡闱第三场，与一友同号舍，宗伯戏将策题五“问”字，俱书作“门”，以试其友。友夸其条对之详明、议论之剀切，赞叹不绝，而题中误字曾不加察，宗伯亦遂忘之。缴卷而出，是科领乡荐，癸丑会状联元。历官至礼部尚书，颇存纶阁之想。会直省解乡试卷至部，见各举子策论，多抄袭陈腐，不知己作何状。召书吏检阅，见策题五“门”字，不觉汗流浃背，回忆签语，知官阶已止于此，不复望宰辅矣。
　　○朱竹典江南试
　　朱竹检讨，于康熙辛酉主试江南，拔胡任舆领解。初，胡梦有人授以诗，有“手弄双丸小天下”之句，而久困公车。至甲戌会试，题为“孔子登东山而小鲁，登泰山而小天下”章。试后谒其房师赵恒夫于寄园，恒夫曰：“子必大魁也。”廷对果第一。
　　○董文恭以官生应试
　　清各省乡试官生卷，什九呈荐，其事始于富阳董文恭公以官生应试时。乾隆庚辰秋，刘文定公与介野园少宰典京兆试。有同考官某，素识文恭名，得一卷呈介公，介公不取，某曰：“观其词采丽富，必董公子也（时文恪公邦达在朝）。”介公大怒曰：“科场法至严肃。果尔，即奏闻。”赖文定力为宽解，乃悉取官卷付介公去取，自此沿为成例。顺天乡试官生卷，遂尽呈主考，而外省亦然矣。是科揭晓后，文恪公闻文定闱中排解事，退朝即率文恭踵门谢，命称弟子。见文定《孙礼部集》记董文恭公遗事。
　　○冯潜斋典闽试
　　冯潜斋先生成修，广东人。幼牧牛，梦有持扇为障日者，扇上有“贵州学政”四字，因发奋读书，年三十四始游庠，逾年登贤书，联捷点庶常、改部曹、典蜀试，又典闽试，得蓝生彩元，作解首。先是为王安国尚书典试，所赏必欲中元，因与正试主不合，争之不得，尚书曰：“姑置之。此人不中元，吾不信也。”阅二十年，果发解。尚书喜极，而蓝老矣。先生嗣出贵州学差，果符梦兆，旋罢归。好论文，有八股之目，年九十余始卒。乾隆壬寅八帙，与夫人同庚，俱康健无恙，届结缡周甲之期，亲友门生，骈集称庆，重行化烛交拜之礼，自署其门云：“子未必肖，孙未必贤，屡忝科名，只为老年娱晚景；夫岂能刚，妇岂能顺，重烧花烛，幸邀天眷锡遐龄。”至乾隆壬子，重赴鹿鸣，洵美谈也。
　　○阮文达为监临
　　嘉庆戊午，闽乡试，新城陈鉴亭观察以盐法道在贡院头门点名，并视搜检。有应试广文，怀挟一包裹，兵弁搜得献之。陈公取包裹置坐右，谓兵弁曰：“既有怀挟，应再细搜。”兵弁乃重检考篮等，禀曰无之。陈因目广文曰：“既无怀挟，汝不进去何待？”广文乃领卷径去，而兵弁瞠视无一辞，旁观者皆称颂不置。夫科举之搜检，前代即有之，功令不得不严，而奉行不可不存宽大之心，以全朝廷待士之体，以养士子廉耻之原。如观察者，可谓知政体矣。后观察官至仓场侍郎，因忆嘉庆甲子科浙江乡试，阮文达公为监临时，事绝相类。第一场点名时，搜检官某以士子怀挟之文字，跪白于公，公若为弗见也者。某乃起置文字于案，公取视之，正色曰：“此旧帐簿也，安所用之。”某惶惑退去。公尝谓僚属曰：“士子入闱，能带文字，不能带福命。国家严怀挟之罪，在功令不得不然，吾辈当仰体圣主作人之意，爱养为先，何可任意苛求，罔顾大体乎？”存心仁恕如此，宜乎富贵寿考，兼备一身也。又道光壬午北闱，仁和蒋侍御诗，为科场巡号官，有号役讦告某士子怀挟文字，蒋谓若果怀挟，则当搜检时诸王大臣岂肯纵其入闱，此必汝藏匿之物，藉以挟诈耳，立予杖责而逐之。是亦能以爱惜士子为心者。
　　○写榜吏
　　钱文端公庚午典试江西，写榜吏陈巨儒，须鬓如雪，自言年七十，手写文武榜三十有二，求公赠诗，公赋云：“桂籍凭伊腕力传，白头从事地行仙。自言作吏中书省，曾侍朱衣四十年。”十月，复写武榜，解首则其孙腾蛟也，名初唱，掀髯一笑笔堕于地。巡抚阿公喜，使告藩司彭公索诗，使者立檐下待，彭方有剧务，幕客代作，复不称意。乃遣骑迎蒋苕生，蒋方饮酒肆，恋不肯行，敦促乃来，则速者又四辈矣。彭语之故，蒋曰：“不知公有此急也。”即题一绝云：“榜头题去笑开眉，六十年来鬓若丝。官烛两行人第一，夜阑回忆抱孙时。”
　　○邵二云中会元
　　余姚邵二云先生，名晋涵，中乾隆辛卯科会元。是科首题，为“若臧武仲之知”四句，是日忽文思涩滞，至夜半而首艺尚未成，心甚慌惚。忆前己丑科落卷内，有“子在陈曰至狂简后二比”，似可移置，不暇修改，而竟直抄之，聊以塞责完篇，并不妄思捷获。而主试者阅至此二比，遂句句叹赏，以为空中议论，通场所无，竟置榜首。先生学问素充，经经纬史，下笔千言，何至有枯索之时，而为帖括题所束缚耶？即或文思偶滞，亦何至抄录绝不相关之题文耶？乃竟以此得元，亦奇矣哉！可见时艺一道，原可通融，是在慧心人能自得之耳。
　　○赵瓯北重赴鹿鸣
　　阳湖赵瓯北先生，中乾隆庚午乡榜，其外孙汤文卿锡光，又中嘉庆庚午乡榜。先生赋诗云：“我方重赴鹿鸣筵，且喜东床有后贤。一代宾兴传异事，外孙外祖叙同年。”文卿亦赋诗呈先生，云：“骚坛一代主齐盟，少小相依识性情。难得母家成宅相，竟于甥馆继科名。翘才也算登黄阁，执拂曾经侍碧城。但愿王筠同外祖，再看春榜问前程。”
　　○陈三元
　　桂林相国陈文恭公，世居横山村，筑“培远堂”，嘉庆丙子，相第不戒于火。五世孙臣守睿，癸酉解元，尝梦状元名继昌，遂改名，以庚辰领会状，年甫三十。前明正德二年，有南按察司副使包裕《游环珠岩》诗刻云：“岩中石合状元征，此语分明白昔闻。巢凤山钟王世则，飞鸾峰毓赵观文。应知奎聚开昌运，会见胪传现庆云。天子圣神贤哲出，庙廊继步策华勋。”后四句陈公名字悉见，亦一奇也。相传伏坡岩下，有石如主，向离崖二尺许，谶云：“岩连石，出状元。”近则竟相连矣。状元夫人，为李侍郎宗瀚侄女，李寄诗云：“娇矫文公五世孙，南交科第夺中原。三头掌故今双绝，千佛名经有几尊。独秀高惊天极柱，一枝青出桂林村。相期位业齐王宋，培远贻谋属相门。胪传大宋已更名，世美家声协凤鸣。刚道珠岩浮柱合，又传石刻满城惊。七千里外荒真破，三百年前谶早成。圣代得人方共庆，肯教温饱负生平。剥腹天心未易量，祝融扫荡亦嘉祥。重新上界神仙府，依旧平泉宰相庄。人羡唐夫年始壮，我怀君子泽弥长。泥金漫说门楣喜，白叟黄童尽若狂。”先是，广西贡院前大楼久圮，形家谓宜改建，甫落成而陈遂捷三元，制军阮宫保诗云：“文运原因天运开，一枝真自桂林来。圣朝得士三元盛，贤相传家五世才。史奏庆云合名字，人占佳气说楼台。若从师友抡魁鼎，门下门生已六回。”注：近科状元吴信中、洪莹、蒋立镛、吴奇浚、陈沆及陈继昌，皆予门生门下之门生也。陈会试卷在第一房，王楷堂比部廷绍所荐。荐之夜，总裁黄左田宗伯钞，梦有人持阮元名帖来拜。及定元，竟以广西卷书榜，知得两元。大司农卢南石先生谓黄曰：“梦合矣。”楷堂札述其备细于阮宫保，宫保答诗云：“第一房中蓉镜开，荐贤我亦梦中来。事从天定必成瑞，喜入人心真是才。魁首早知抡桂岭，姓名端合借云台。凭君入格非常事，应有朱衣暗里回。”真一则玉堂佳话也。
　　○马全两榜武鼎甲
　　马全，初名泉，乾隆壬申武探花。官福建游击，与同官某狎语失欢，奋拳相角。某败走，全骑追之，及城濠，桥上相搏，俱堕濠水中，观者解纷，至督辕，全复大哗。事闻制府，俱为参劾。时年未三十耳，遂罢官，流落京师。相国傅公，惜其才勇，留京营教习。己卯科，改名全，又中式武举。其明年联捷，廷试技勇冠多士，又中状元。前后两榜鼎甲，亦所未闻。
　　○秦松龄叶方霭逋粮
　　苍岘山人无锡秦谕德松龄，康熙己未词科人物也，先于顺治乙未入翰林，以逋粮案罢归，然其文集载上座主胡山阴书（按胡名兆龙，乙未总裁）中。有基久在京师，素知功令，薄田五顷，输赋独先，本籍欠粮之册，绝无贱名，只以同族孀姑，远在邻邑，平日不相闻问，不知何人所使，诡将彼户滥注卑衔，逋赋三分，致干国宪，直俟檄提之日，方知受罪之由云云。按江南逋粮之狱，缙绅连坐极多，叶文敏公方霭，仅欠丝毫，亦遭削夺，故时有“探花不值一文钱”之谣。
　　○王子征
　　仪征阮文达公校浙时，喜以学庸名题。按试杭郡，有仁和童生王某，于场中作诗云：“学台惯出学庸题，难倒西泠王子微。今日我拚交白卷，状元归去马如飞。”子微其别字也。公见诗，问尔长何题，对以议论文稍可自信。因别命一题，顷刻而成，文不加点。公大喜，使游泮焉。
　　○庄学士自负
　　常州庄本淳学士培，因少时颇自负才华，不作第二人想。乾隆乙丑，其兄方耕少宗伯，字存与，榜眼及第。时学士犹未捷南宫也，赋诗调之云：“他年小宋魁天下，始信人间有弟兄。”果中甲戌状元。潘芝轩尚书未第时，与其兄树庭中翰，咸为名诸生，有声黉序，其封翁云浦参军，索书楹帖一联云：“老苏文学能传子，小宋才名不让兄。”后芝轩中癸丑状元，树庭颇恶此联，为易去之，皆谶也。
　　○额外生员
　　南昌彭芸楣尚书元瑞，视学两浙，岁试禾郡。有童生某，年六十余矣，缴卷时长跑自陈，自童至今历三十余试，今将就木，冀得一衿以为荣，公笑颔之。案发，准作额外生员，批其卷云：“年在花甲之外，文在理法之外，字在红格之外，进在额数之外。”闻者笑之。
　　○晚遇
　　高咏，字阮怀，别号遗山，宣城人；姜宸英，字西溟，慈溪人。俱以诗古文见重于时，其蹶弛不羁，性亦相似。阮怀十五省试不售，年近六旬始岁贡，入太学。昆山徐相国为大司成，奇其才，延之家塾，常谓曰：“先生弱冠蚤致盛名，余甫就傅，愿一见颜色不可得，今乃屈至门下，实惭且幸。”阮怀唯唯，绝无逊让意。又数年，召试博学鸿儒，授翰林院检讨。未几，以老病去官而卒。西溟长身多髯，尤工书法，相国监修《明史》，疏其名以闻，因得借秩史馆，屡试京兆，乃得隽，康熙丁丑成进士。时圣驾亲征葛尔丹，奏凯旋京，举朝献颂，诸体毕备，唯西溟文最古雅，适遇传胪，特拔置一甲第三名，已七十有余岁矣。西溟书素以行草擅长，登第后乃喜作小楷，以三指撮管端，悬腕疾挥，分行结体，疏密合度，其纸尾图记曰：丁丑后书。
　　○陈文简之遭遇
　　康熙己未会试，长洲宋文恪公充总裁官，海宁陈文简相国，其女婿也，时方为孝廉，以避嫌不与试（按时回避例尚宽，翁婿舅甥，尚无确须回避之明文）。三月九日，礼部奏回避事，圣祖阅至文简名，指询廷臣，群臣咸以宋某系陈妇翁对，上曰：“翁婿何回避之有？可趣令入试。”时日已亭午，闱中将放饭矣，奉旨特送举人陈元龙一名入场，然卒以避嫌屏斥。至乙丑，文简始及第。其遭遇实在未达时也。
　　○彭文勤试题
　　文勤督学浙江，所命试题，如“王二麻子”、“斩”、“绞”、“徒”、“流”、“杖”类，俱极巧妙。一日至敷文书院课士，山长以有事出院，因出四题：肆业生云“至于岐下”，请考生云“放于琅琊”，肆业童云“馆于上宫”，请考童云“处于平陆”。公谓诸生曰：“汝等知今日出题之意否？”对曰：“不知。”公曰：“横看去，乃‘至放馆处’四字也。”又试金华九学同场，将出题，教职中偶禀他事，语杂仲四先生，公问仲何人，曰：“武义岁贡，设帐郡斋者。”遂连书九题：“武王是也”、“义然后取”、“岁不我与”、“进不隐贤”、“士志于道”、“仲尼之徒”、“四时行焉”、“先行其言”、“生之者众”，合“武义岁进士仲四先生”九字。童生初场题，分四仲：“管仲”、“虞仲”、“微仲”、“牧仲”。次场，教职中耳语云：“今日恐不能再切中四先生矣。”公即书四题：“太王”、“尊贤”、“西子”、“席也”，补足“设帐郡斋”之语。复试总题：“仲壬四年。”仲闻之，谓太守曰：“宗师前后试题，胜于为我作传矣。”又试处州初场，府尊不到，委同知点名；次场求谒，公曰：“太尊今日才来？”对曰：“方从省下来，不获已，故命同知来。”公曰：“来与不来，听太尊自便。尚有童生正场，太尊来，益昭慎重。”对曰：“敢不如命。”是日七学出题，自一字至七字止：“来”、“医来”、“远者来；”、“送往迎来”、“厚往而薄来”、“不远千里而来”、“而未尝有显者来”；经题：“七日来复”、“凤凰来仪”、“贻我来牟”、“剡子来朝”、“礼闻来学”，以问答中多来字故也。及试童生次场，府尊奉委上省，仍委同知点名，公笑谓教职曰：“太尊今日真不获已也。”题出：“又其次也”、“委而去之”、“同其好恶”、“知其所止”、“来者不拒”。其敏慧类如此。又闻某方伯试士命题云：“伯牛有疾”、“子路请祷”、“充虞路问”、“康子馈药”、“瞽瞍杀人”、“右师往吊”、“门人治任”。盖其时督学新亡，方伯摄行试事故也。
　　○潘文恭应童子试
　　潘文恭公试童子日，端坐试席，风度凝重，吴县令李逢春异之。因命对云：“范文正以天下自任。”公应声曰：“韩昌黎为百世之师。”夫文正、昌黎，后世殊难追逐，然公口气如此，则已安排作状元宰相矣。
　　○赵翼
　　乾隆辛巳殿试时，兆将军惠方奏凯归，高宗隆其遇，亦派入阅卷。兆自陈不习汉文，上谕以诸臣各有圈点，圈多者即佳也。将军检得赵翼卷，独九圈，遂以进呈。先是历科进呈卷，皆弥封，俟上亲定甲乙，然后拆题。是科因御史奏改，先拆封，传集引见。上是日阅卷逾时，见第一卷系赵翼，江南人；第二卷胡高望，浙江人，且皆中书；而第三卷王杰，则陕西人也。因特召读卷大臣，问本朝陕西曾有状元否，对曰：“未有。”上即以三卷互易，赵为第三人及第。传胪之日，三人者例出班跪，而赵独带数珠。上升殿遥见，以问傅恒，恒以军机中书对，且言昔汪由敦应奏文字，皆其所拟也，上心识之。其明日谕诸臣，谓赵翼文自佳，然江浙多状元，无足异，陕西则本朝尚未有，即与一状元，亦不为过耳。于是赵翼之名益着。
　　○割裂题
　　鲍觉生先生桂星，督学河南，出题每多割裂，士子逐题作诗嘲之云：“礼贤全不在胸中，扭转头来只看鸿；一目如何能四顾，本来孟子说难通（顾鸿）。”“世间何物最为凶，第一伤人是大虫；能便当先驱得去，其余慢慢设牢笼（驱虎）。”“广大何容一物胶，满场文字乱蓬茅；生童拍手呵呵笑，渠是鱼包变草包（及其广大草）。”“屠刀放下可齐休，只是当年但见牛；莫谓庞然成大物，看他觳觫觉生愁（见牛）。”“礼云再说亦徒然，实在须将实物先；匹帛有无何足道，算来不值几文钱（礼云玉）。”“古来惨刻算殷商，炮烙非刑事可伤；不见周文身一丈，也教落去试油汤（十尺汤）。”“没头没脚信难题，七十提封一望迷；阿伯不知何处去，剩将一子独孤栖（七十里子）。”“秋成到处谷盈堆，又见渔人撒网回；不是池中无别物，恐防现出本身来（谷与鱼）。”“纸上筌蹄亦可求，葩经专纪草春秋；一生最怪莺求友，伐木都教影不留（兽草）。”“真成一片白茫茫，无土水于何处藏；欺侮圣人何道理，要他跌落海中央（下袭水）。”“拣取明珠玉任沉，依然一半是贪心；旁人不晓题何处，多向红楼梦里寻（珠宝）。”“但凭本量自推摩，果是真刚肯怕磨；任你费将牛气力，姑来一试待如何（坚乎磨）。”
　　○李申耆应童子试
　　阳湖李申耆先生兆洛，少即绝特向学。初应童子试，县令陈君以其年最稚而投卷最先，疑诘之。先生应答如流，令曰：“汝即归，吾不招复汝矣。通场必无及汝者，招复非第一不可。汝髫年初试，即盖一邑，非吾之所以期汝也。”遂在厅事书联为赠曰：“他日定成名进士；乃翁真有好儿郎。”邑中传为佳话。比应学政试，督学仁和胡文恪公既首擢，复将先生原场及复试卷刻成，九学诸生各给一本，曰：“归家熟读之，毋薄李生新进。老夫衡文半天下，未见有如李生者。”先生淹通天人，学专而博，当其华年英发，固宜如景卿麟凤，蚤着辉光，而当时名卿大夫，有风教之责者，一士之身，矜宠培护至此，亦可谓难能已。
　　○龚尚书怜才
　　合肥龚尚书怜才下士，嘉惠孤寒，海内文流，延致门下，每岁暮各赠炭资，至称贷以给客。马殿撰世俊未遇时，长安过夏，佗傺特甚，袖文质公，公读竟叹曰：“李峤真才子也。”赠金八百，为延誉公卿间，明年辛丑，马遂大魁天下。公卒，竹挽诗有云“寄声逢掖贱，休作帝京游”者，盖深惜之也。
　　○谢启祚老女出嫁行
　　乾隆间，粤东诸生谢启祚，年九十八，犹入秋闱，以年例当早邀恩赐，大吏每列其名，辄力却之，曰：“科名定分也，老手未颓，安见此生不为耆儒一吐气？”丙午乡试，果中式。谢戏作《老女出嫁诗》云：“行年九十八，出嫁不胜羞。照镜花生靥，持梳雪满头。自知真处于，人号老风流。寄语青春女，休夸早好逑。”时同榜有十二龄童子抚君某。《鹿鸣宴纪盛》诗有“老人南极天边见，童子春风座上来”，一时传为佳话。明年应会试，特恩授司业衔。又三年，恭祝乾隆帝八旬万寿，晋秩鸿胪卿。濒行，赐诗额以宠之。又十数年卒，盖寿近百二十岁矣。有见其朱卷履历者，先后三娶二媵，举十三男、十二女，孙二十九人，曾孙三十八人，元孙二人。此君非特登科，年齿之高，当为清朝第一。即家门鼎盛，子孙众多，恐亦罕与比俪也。
　　○汪容甫吓死小孟
　　江都汪容甫先生中，郡中之硕学，乡人艳称为无书不读者也。先生在庠时，每学使按临，无岁无科，先生皆首列，无敢易者。而孟公督学江苏，则契先生为尤至。盖前此诸公于先生多以名誉相拔识，而文章高妙处，时有非诸公目力所及者，非必为真知己也。惟孟于先生，斧凿适相当。孟不负先生，先生亦不负孟也。某年孟公校士至扬州，既入场，窃迹先生所坐号，背影觇之。适先生文成，整卷毕，掷笔拍案曰：“今日当吓死小孟矣。”孟匿笑而去，先生不知也。逾日，视案出，先生竟无名，观者大哗。先生亦自失，默诵所为文，无可疵者。方惊愕间，而院门闭复启，炮再九鸣，又四人扛一案亭出，糊壁后，则大书曰：“超超等第一汪中”七字也。众论翕然，先生亦自善，然不知孟之命意也。翌日复试，唱名至，孟笑谓先生曰：“前日小孟未吓死，昨日当吓死小汪矣。”先生始冁然，知为前言之戏报也。然自是益重视孟为知己。
　　○曾文正入翰林
　　曾文正公国藩，成进士时，殿试列三甲。故事，三甲多不入翰林，国藩大恚，即日买车欲归。时劳文毅公崇光，已官编修，有名公卿间，因往慰国藩，固留之，且许为尽力。归，即约善书者数人，馆之家，又假亲友仆马各十，鞍辔以待。国藩已试出，急写其诗，分送贵要。既而国藩果列高等，入翰林，然国藩终以不登二甲为恨。至督师两江时，偶与宾客语及“如夫人”三字无对，李元度应声曰：“同进士。”曾色变，李亦惭悔，久之乃解。
　　○彭雪琴之知遇
　　彭刚直公，不能作楷书，试卷誊正，往往出格，九应童试，皆坐是被斥。时浙人高某，视学湖南，尝微行物色佳士，不可得。最后过刚直故里，闻读书良苦，循审所习，似非制艺，异焉。再视，屋宇甚陋，门有联曰：“绝少五千柱腹撑肠书卷；只余一副忠君爱国心肝。”书势雄杰，不颜不欧，似未曾学者。叩邻右，得刚直名姓及其家世，知必应试，遂心志之。是岁按临长沙府属，得一卷，书势雄杰，似曾经眼，恍然有所感触，竟拔置第一。迨揭晓，果系刚直，大悦。参谒时，历述所见告之。刚直感恩知己，请列门墙，执师生礼。高致仕后，子若孙倦读，淫博不能世其家业，而彭已贵，为择地筑园墅报之，即今西湖高庄是也。
　　○春在堂
　　嘉、道以后，殿廷考试，尤重字体。道光庚戌，吾浙俞荫甫太史樾，成进士，素不工小楷，复试竟冠多士，人咸诧焉。后知由曾文正公，盖公方以小宗伯充阅卷官，得俞文极赏之，且因诗首句云：“花落春仍在。”谓与小宋“将飞更作回风舞，已落犹存半面妆”无异，他日所至，未可量也，遂第一。进呈后，俞典学河南，以人言罢职。同治四年，寓书于公，述及前事，且曰：“由今思之，篷山乍到，风引仍回，洵符落花之谶矣。然穷愁著述，已及百卷，傥有一字流传，或亦可云春在乎？”因自颜所居曰“春在堂”。
　　○考对
　　彭芸楣尚书督学浙江，试湖府属三学生员，以“没齿”、“被发”、“易牙”三句命题。有数人抄袭刻文，惟归安张桂森，出场后将所抄坊本，搜买略尽，署中不及吊查，以此食饩。其余一字不移者置二等，误钞者置三等，人皆笑之。比发落，尚书唤其人近案曰：“余往曾督学某省，按临时唱名既毕，退坐堂上，援笔将出文题，一教职忽趋前曰：‘禀大人，此地地近蛮夷，向来应试者从无作文例。’余愕然，问‘然则所考云何？’教职对曰：‘出一对足矣，但字不可多，只消一字已足。’余初闻不胜怪叹，既已无可奈何，姑出一‘柴’字与之。于是诸生皆攒眉摇头。及卓午，忽一生前来交卷，展视其左行，对一‘炭’字。教职在旁谓余曰：‘此卷当置第一矣。’余思以炭对柴，何以当置第一。忽又一人来卷，则其旁仍添一柴字。余怒，将责之，教职曰：‘大人勿怒，此卷已可置第二矣。’余怒曰：‘此人仍对一柴字，奈何云当拔置第二？’教职曰：‘大人若不信，试看以下，并此柴字忘之矣。’既而竟无一人来交者，始叹其言不谬。今汝等以髫年所诵习者，钞写不遗一字，记性却佳，不然则平日温故之功，亦可自取，故姑取二等，以为勤读者劝。”又指二人曰：“若汝辈卷中脱讹太多，想此调不弹久矣，今后当再加温习，若来年仍蹈覆辙，定置劣等，将不免四十板子也。”遂命左右取其所钞刻文字一部与之，逐出。
　　●风趣类
　　○郑板桥受骗
　　扬州郑进士板桥，善书画，体兼篆隶，尤工兰竹，人争重之。性奇怪，嗜食狗肉，谓其味特美。贩夫牧竖，有烹狗肉以进者，辄作小幅以报之。富商大贾，虽饵以千金，不顾也。时扬有一盐商，求板桥书不得，虽辗转购得数幅，终以无上款不光，乃思得一策。一日，板桥出游稍远，闻琴声甚美，循声寻之，则竹林中一大院落，颇雅洁。入门，见一人须眉甚古，危坐鼓琴，一童子烹狗肉方熟。板桥大喜，骤语老人曰：“汝亦喜食狗肉乎？”老人曰：“百味惟此最佳。子亦知味者，请尝一脔。”两人未通姓名，并坐大嚼。板桥见其素壁，询其何以无字画，老人曰：“无佳者。此间郑板桥，虽颇有名，然老夫未尝见其书画，不知其果佳否？”板桥笑曰：“汝亦知郑板桥乎？我即是也。请为子书画可乎？”老人曰：“善。”遂出纸若干，板桥一一挥毫竟。老人曰：“贱字某某，可为落款。”板桥曰：“此某盐商之名，汝亦何为名此。”老人曰：“老夫取此名时，某商尚未出世也。同名何伤？清者清、浊者浊耳。”板桥即署款而别。次日盐商宴客，丐知交务请板桥一临，至则四壁皆悬己书画，视之皆己昨日为老人所作，始知老人乃盐商所使，而己则受老人之骗，然已无可如何矣。
　　○郑板桥嫁女
　　板桥先生之淡宕风流，夫人知之矣。其玩世不恭，直有可友竹林而师柳下者，世多未之传也。予尝闻诸父老曰：“先生有女，笃爱之，井臼针黹无一能，而工画工诗，颇得其父意。先生欲嫁之而难其偶，适有友而鳏者，所学所好与之同。先生相之，喜曰：‘吾婿无逾此者。’遂约焉。归则诡谓其女曰：‘明日携汝佳处游，当不负也。’女喜从之友所，友酌之。已，先生命女曰：‘此汝家也，其安之。’女喻父意，遂不去。而所谓问名纳采诸缛礼，概无有焉。先生曰：‘非吾不能有此也，非此女不能嫁此夫也。’其荡佚礼法有如此。”
　　○顾栋高裸体读经
　　顾栋高先生复初，清康熙辛丑进士，性倨慢不合时，仅三载即归田。深于经学，自幼至老未尝一日不读书，于五经皆有发明。掌教淮阳时，夏月坚闭重门，解衣裸体，寸丝不挂，手执一卷，高读不辍。客至，自门隙窥之，大笑，先生仓皇着衣而出。谈者传为笑柄云。
　　○励自牧典客裘
　　励太史自牧，以世家子官词林，落魄不羁，索逋人常满户外。一日，天气甚寒，设盛馔宴客，客皆衣紫貂海龙而来。室中多设火炉，劝酒甚挚，客皆汗出，解衣畅饮，先生潜令家人取赴质库。酒罢，始以情告，众皆无可如何，次日各送还质券而已。
　　○孙人龙蜂腰之憾
　　纪文达会试时，出孙端人宫允人龙门下，孙豪于酒，尝憾文达不能饮，戏之曰：“东坡长处学之可也，何并其短处，亦刻画求似？”及公典试，得葛临溪太史正华，酒量冠一世，公亟以书报孙，孙复札云：“吾再传而得此君，闻之起舞，但终憾君是蜂腰耳。”承平士大夫，诗场酒社，谐谑风流，令人慨慕。
　　○纪河间滑稽
　　纪文达公昀，喜诙谐，朝士多遭侮弄。有某太守来谒，公见其左额有疣，大如胡桂，讶曰：“君拥连城、统僚属，累累者何以仪众？某市有某郎中，能疗此疾，顾甚秘其术，必先具厚礼徐告以情乃可。”某如言。既见，则郎中额亦有疣，乃悟为公所戏，恚懊而归。
　　○其二
　　纪河间善诙谐，前办四库书时，凡书有错误，各纂修推诿处分，多有言张冠李戴者，遂题一绝于壁云：“张冠李戴且休论，李老先生听我言，毕竟尊冠何处去，他人戴着也衔冤。”又尝云：“朱石君，人仰之如禹皋稷契，而日托于韩柳欧苏。彭芸楣，人视之如韩柳欧苏，而日居于禹皋稷契。二公之情况相肖。”
　　○纪河间诗
　　河间师博洽淹通，近世之刘原父、郑渔仲也，独不善书，即以书求者亦不应。尝见斋中砚匣，镌二诗于上云：“笔札匆匆总似忙，晦翁原自笑钟王。老夫今已头如雪，恕我涂鸦亦未妨。虽云老眼尚无花，其奈疏慵日有加。寄语清河张彦远，此翁原不入书家。”河间师有侍姬，中年丧明，构一室以居之，颜曰“善听轩”，联集“甚哉墨墨，对此茫茫”二语，又集汤若士、苏东坡词云：“忙处抛人闲处住；饥时吃饭困时眠。”
　　○纪河间巧对
　　纪文达公善属对，信手拈来，出口成趣。一日，陆耳山学士云：“适饮马四眼井，四眼井以何为对？”公曰：“即以阁下对可乎？”两人大笑。或谓公曰：“京师招牌，如祖传狗皮膏，秘制乌须药；去风流木牙杖，滴露樨花头油；学（经蒙任附），店（草料俱全）；秋爽来学，冬季讽经；揭裱唐宋元明古今名人书画，发卖川广云贵生熟地道药材。凡此者既闻命矣。若书坊之‘老二酉’，以何为对？”公曰：“汝进正阳门罗城时，试于布伞上观之。”至其处，乃卖卜者书“大六壬”三字也。
　　○纪河间自挽
　　纪文达自言：自四岁至老，未尝一日离笔砚。乾隆壬子三月，偶在直庐，戏谓友人云：“昔陶靖节自作挽歌，余亦自题一联曰：“浮沉宦海如鸥鸟；生死书丛似蠹鱼。’百年之后，诸公书以见挽足矣。”刘文清公墉笑曰：“上句殊不类公，若以挽陆耳山，乃确当耳。”越三日而陆副宪讣音至，文达纪之《槐西杂志》，以为事有先兆云。
　　○闽郑堂滑稽诗
　　闽郑堂能诗，好滑稽。郡守丧妻，将殓而不瞑。堂自言能祝，因高吟曰：“夫人一貌玉无瑕，四十年来鬓未华。何事临终含泪眼，恐教儿子着芦花。”吟讫而瞑，守厚礼之。会国丧，太守宴于西湖，堂故冲其前导，守怒，令作诗自责，堂连书“苦”字，守笑曰：“汝今始知苦乎？”堂续曰：“苦苦苦苦苦连天，上皇晏驾未经年。江山草木皆垂泪，太守西湖看画船。”守亟遣之。至今闽人称俳谐为郑堂体。
　　○雅赚
　　竹坨先生，年五十，举鸿博，与同郡高念祖佑钅己同舟入都。每日暮停桡，辄失所在，高往迹之，已阑入酒肆中，醉卧垆下矣。先生嗜书若命，典试江左时，绛云已，闻牧斋族子钱遵王，撰《读书求敏记》，载宋板元钞，次第完阙甚备，撤棘求一见之，秘不肯出。乃置酒召诸名士高宴，遵王与焉，私以黄金及青鼠裘赂其侍史，启箧得之，招藩署廊吏数十人于密室，夜半写毕，并录得绝妙好词，时人谓之雅赚。又先生直史馆日，私以楷书手王纶自随，录四方经进书。掌院牛钮，劾其漏泄，吏议镌一级，时人谓之美贬。噫！以是左迁，视今之废书不观，滥跻华要者，荣辱何如？
　　○朱竹骗道士
　　秀水朱竹坨，与某道士善。观中有枇杷二株，熟时每饷朱，俱无核。朱诘其故，道士以仙种对，朱终不信。道士素善啖，尤嗜蒸豚。一日，朱邀之，命仆市一彘肩，故令道士见。不逾晷，即出以佐餐，融熟甘美，饱啖而罢。因问朱以速化之法，朱曰：“偶有小术，欲以易枇杷种耳。”道士低语曰：“无他，于始花时，镊去其中心一须耳。”朱曰：“然则吾之馔亦无他，昨所预烹者耳。”相与抚掌。
　　○梁山舟与阮芸台之谑对
　　谢墉临终时，虑妾及少子无依，乃以三千金寄托梁山舟处，山舟曰：“我无用此，当为缄而藏之，不能得息也。”谢诺而缄诸箧，使谢手封识之，且使谢书一存本不收利之笔据。已而谢殁，小子夭，妾亦死。谢长子某，搜其箧，得山舟收条，乃往索。山舟以原箧与之，并以其父所书笔据示之，谢子遽曰：“两家至好，公又父执，岂敢计较？”遽毁其据。迨启箧捡点毕，忽问曰：“息钱何在？”梁怒，然笔据已毁，无以难之。谢子谩骂，山舟拍案诃之，谢一挥手而山舟倒地。时阮芸台之父，乐西湖之胜，因为僧，居某寺，或戏为对曰：“公子挥拳，老学士斯文倒地；封翁削发，大中丞不孝通天。”时山舟为学士，芸台为中丞也。
　　○梁山舟黄河阻渡
　　钱塘梁山舟先生同书，尝南归，将渡黄河，河督某公，留住署中。山舟屡欲行，某公言水势甚溜，宜稍停待，山舟不得已，诺之。留住斋中，甚苦岑寂，居停主人又不时出，惆怅无聊。偶睹架上，罗列佳纸名笺，案头笔砚。亦复精良，遂日写字消遣，匆匆将纸用罄。俄主人出，言水势稍减，可以迳渡，已为具舟楫矣，梁拱手称谢。将行，忽主人顾架上纸，问仆曰：“此间纸皆何往？”仆惶悚若不能置辞，梁乃白实己所书，因指案头书示之。主人怒曰：“吾此纸特使人至南中购求，供己临池之需，不意乃为汝用去。”遽叱仆取出，一一碎裂之。梁怒甚，然无可如何，忿忿别去。盖河督为京官时，尝托人请山舟书，山舟迟延不作，故为此以报之。其言水涨水减，咸饰说也。且仆取纸出时，即已藏过山舟所书，碎裂者乃是他纸，可谓恶作剧矣。
　　○刘文清书易食物
　　刘文清公，书名重一时，然不肯为人书，故当时欲得文清书者甚难。有某公同直军机，时馈刘精品饮食，刘辄函谢。不数日，又致馈，年余未尝倦。一日，刘诣某，适有一友在座，谈次，友求文清书，文清不肯。某曰：“渠书欲易食物，岂能为汝书耶？”文清愕然。某乃出一巨册，咸刘手迹，曰：“许多珍迹，皆食物易得来也。”文清视之，悉己之谢函，相与抚掌大笑。
　　○阮文达考释钟鼎
　　阮文达为浙江巡抚时，其门生有入都会试者，偶于通州逆旅中购一烧饼充饥，见其背面斑驳成文，戏以纸拓之，绝似钟鼎，即寄与文达，伪言某于北通古董肆中见一古鼎，惜无资不能购，某亦不知为何代物，特将铭文拓出，寄请师长，与诸人共相考订，以证其真赝。文达得书，即集严小雅、张叔未诸名士，互相商参，诸人臆为拟议，皆不同，最后文达乃指为宣和图谱中之某鼎，即加跋于后，历言某字、某字，皆与图谱相合；某字年久，铭文剥蚀；某字因拓手不精，故有漫漶，实非赝物云。某见之大笑。
　　○汪度龄娶妾
　　汪度龄先生中状元时，年已四十余，面麻身长，腰腹十围。买妾京师，有小家女陆氏，精通文墨，观弹词曲本，以为状元皆美少年，欣然愿嫁。结婚之夕，于烛下见先生年貌，大失所望，业已郁郁矣。是夕，诸同年嬲饮巨杯，先生量宏兴豪，沉醉上床，不顾新人，和衣而睡。已而呕吐大作，将衾枕尽污。陆女恚甚，未五更，雉经而死。或作诗嘲之曰：“国色太娇难作婿，状元虽好却非郎。”
　　○彭侍郎元瑞
　　彭侍郎元瑞，博学能文，高宗纯皇帝尝称江西有二才子，一蒋士铨、一元瑞也。任江南学政，患童生怀挟，先日牌示云：“明日不考文。”次日，诸童皆挟诗赋，彭若不知，良久题不下，学官请命，彭曰：“昨已命之，首题‘明日’，次题‘不考文’也。”场中无录旧者。又尝四县同场，彭命题曰：“洋洋乎师挚章也。”又曰：“洋洋乎中庸鬼神章也。”又曰：’洋洋乎中庸大哉章也。”至第四属，忽停笔问学官曰：“《四书》中尚有洋洋乎耶？”学官不敢谓无，应曰：“少。”彭曰：“少则洋洋焉。”即以命题。
　　○松中堂
　　松中堂筠，为伊犁将军，置夫人于别院，院屋三楹，中为堂、西为夫人卧室、东为佛堂。公每日五更，入礼佛毕，坐堂中与夫人啜茗闲话，半时乃出。夫人每四更起，栉沐以待之，无间寒暑。同时有策大人者，公事故简，每黎明起，即驾骡车传食于同事署中，亦无间寒暑。那绎堂时亦在西域，尝戏语人曰：“我若死在轮回，必与阎君约，或为男、或为女、或堕畜类，惟命之从，但不愿作策大人骡及松将军夫人耳。”
　　○何义门老头子对
　　何义门先生值南书房时，尝夏日裸体坐，适仁皇帝骤至，不及避，因匿炉坑中。久之，不闻皇上音，乃作吴语问人曰：“老头子已去否？”上大怒，欲置之法，先生徐曰：“先天不老之谓老，首出庶物之谓头，父天母地之谓子，非有心诽谤也。”上遂大悦，乃舍之。或以为记河间事，实非。
　　○王阮亭口号
　　宜兴任葵尊宏嘉，为御史，疏定朝服第级，三品以上，乃得衣貂及舍利狲。一日，冬夜入朝，寒甚，梅桐总宪钅，时为大理少卿，以四品不得衣貂。王阮亭戏为口号赠之云：“京堂铨翰两衙门，齐脱貂裘舍利狲。昨夜五更寒透骨，满朝谁不怨葵尊。”赵玉峰少宰见之，笑曰：“公诗大佳，正难于落笔之稳耳。”
　　○鄂西林浴足
　　鄂司马尔奇，西林相公胞弟。目短视，性聪敏，读书数十行。显扬后颇耽声色，与相公异趣，时人比之以大小宋云。相公尝浴足，公仓卒至，相公不及摒挡，加足于怀。司马急以烟筒击之，相公矍然，公曰：“大白猫何罕物，而兄珍之于怀何也？”盖以足为猫云。人传以为笑。
　　○阮文达宴客
　　阮文达为编修时，遭丧家居。会公宴，与吴祭酒锡麒同坐论诗。祭酒帽堕，阮出对曰：“吴祭酒脱帽谈诗，斯文扫地。”吴应声曰：“阮太史居丧观乐，不孝通天。”
　　○谢芗泉之疏阔
　　谢芗泉先生焚车事，另载后卷。其人大节不苟，然性疏阔，其居处几榻，尘积数寸，不知拂拭；院中花草纷披，殊有濂溪不除阶草之意；财物奢荡，一任仆人侵盗，毫不介意。性复多忘，尝新置朝衣，借法时帆祭酒着之，罢官后，遂不复取。及官仪部，当有祭祀，复欲市取，时帆闻之，故意问之曰：“吾记君尝于某时新置朝衣，去日未久，何得遂无？”谢茫然曰：“此等物弃诸敝笥，安可索取？”法复曰：“或君曾假诸人乎？”谢仍不复记忆。法笑曰：“君于某日曾假余着之，今尚在余笥中，君果忘乎？”谢乃恍悟。其不屑细故若此。
　　○百菊溪督两江
　　百菊溪龄，总督两江时，司道以下多朋饮妓船，酣嬉无度。百心恶之，而不欲显发，乃召一尉谓曰：“某所有妓船，为我驱之。”尉不敢应。百曰：“投鼠忌器乎？以我命往何妨？”尉请檄，百曰：“无须也，持汝版来。”即援笔书绝句曰：“宛转歌喉一串珠，好风吹送莫愁湖。缘何打桨匆匆去，煮鹤焚琴是老夫。”尉持版往，众官踉跄而散。非特处置妥贴，亦见老辈风流。
　　○王殿撰叶子戏
　　雍正某年元日，王殿撰云锦早朝后，归邸舍，约友人作叶子戏。已数局矣，忽失一叶，遍觅不获，遂罢而散。一日蒙召对，上问以元日何事，具以实告。上嘉其不欺，出袖中一叶还之。当时逻察之严如此。
　　○汤西崖未遇时
　　汤西崖少宰未遇时，与西溟先生同客都下，每出则从西溟借马乘之。一日，西溟投以诗云：“我马瘪郎当，峻テ瘦脊梁。终朝无限苦，驼水复驼汤。”一时传以为笑。按西溟先生浙鄞文雄，呼疲瘦为瘪，亦其乡土语也。
　　○徐青藤门下走狗
　　郑板桥最爱徐青藤诗，尝刻私印云：“徐青藤门下走狗郑燮。”童二树亦重青藤，题青藤小像云：“抵死目中无七子，岂知身后得中郎。”又曰：“尚有一灯传郑燮，甘心走狗列门墙。”
　　○石侍郎之萧旷
　　箨石侍郎，襟情萧旷，豪饮健谈，每偕朱竹君、王石瞿诸公，过法祭酒，冬夜消寒，卷波浮白，必至街鼓三四下。竹君盛推戴东原经术，侍郎独有违言，论至学问得失处，颧发赤，聚讼纷呶，酒罢出门，犹嚣嚣不已，上车复下者数四。月苦霜凄，风沙蓬勃，余客拱手以俟，无不掩口笑者。
　　○法时帆谑语
　　某司空督学中州时，好出搭题，以防剿袭之弊，与经文多割裂。法时帆学士心恶其行。其后某复督学楚中，往辞法公，公多所奖誉，某心喜悦。及临行时，时帆送至中庭，曰：“楚中有一故交，代为诿讠垂可乎？”某询其姓氏，时帆曰：“孔孟二夫子，著述已千载，请公慎勿将其文再行割裂也。”闻者抚掌。
　　○毕秋帆东坡生日会
　　毕秋帆先生，自陕西巡抚移镇河南，署中筑嵩阳吟馆，以为宴客之所。先生于古人中，最服苏文忠，每到十二月十九日，辄为文忠作生日会，悬明人陈洪绶所画文忠小像于堂上，命伶人吹玉箫铁笛，自制迎神送神之曲，率领幕中诸名士及属吏门生，衣冠趋拜，为文忠公寿。拜罢，张宴设乐，即席赋诗者数百家，当时称为盛事。迨总督两湖之后，荆州水灾既罢，苗疆兵事又来，遂不复能作此会矣。呜呼！以公之风雅爱客，今无其继，而殁后未几，家产籍没，子孙式微，可慨也已。
　　○打兔子
　　毕秋帆先生，为陕西巡抚，幕中宾客大半有断袖之癖，入其室者美丽盈前，笙歌既叶，欢情亦畅。一日，先生忽语云：“快传中军参将，要鸟枪兵、弓箭手各五百名，进署伺候。”或问何为，曰：“将署中所有兔子，俱打出去。”满座有笑者，有不敢笑者。时嘉定曹习庵学士，以丁内艰，为关中书院山长，与先生为亲戚，常居署中。先生偶于清晨诣其室，学士正酣卧，尚未开门也，见门上贴一联云：“仁虎新居地；祥麟旧战场。”先生笑曰：“此必钱献之所为也。”后先生移镇河南，幕客之好如故，先生又作此语。有客在座中，正色谓先生曰：“不可打也。”问何故，曰：“此处本是梁孝王兔园。”先生复大笑。
　　○制古砖
　　毕秋帆抚陕，值六旬，属吏送礼，概不受。一县令送古砖二十块，有年号题识，皆秦、汉物也。毕大喜，唤家丁谕云：“我寿礼概不受，尔主人之物甚合我意，故留之。”家丁跪禀云：“主人因大人庆寿，集工匠在署制造，主人亲自监工，挑最上者献辕下。”毕公一笑而罢。
　　○百菊溪相国
　　乾隆五十八年，百菊溪相国为浙江按察使，杜晓园河师为杭州太守。两公皆汉军，甚相得也。忽以事龃龉，李大愠，同在一城，至一月不禀见，遂欲告病。文书已具矣，时方酷暑，相国遗以扇，并书一诗，有句云：“我非夏日何须畏，君似清风不肯来。”李读诗，不觉失笑，相得如初。
　　○钱愚兄
　　百菊溪相国龄，总制江南，廉洁自矢，属吏苞苴，丝毫无所受。晚年举一子，仁庙赐名扎拉芬，荫五品官。扎拉芬者，翻译乃福寿二字也。两江官员，竞献贺礼，悉却之。江宁守钱某，令工制小蟒袍、水晶顶帽、珍珠朝珠，金饰玩物无算，书“愚兄钱某帖”，贿阍者呈进，并嘱曰：“此送公子物，可无却矣。”公笑而纳之。同僚服其工于献媚，争相郊颦，贺帖无不称愚兄者，由是钱愚兄之名遂播于两江矣。
　　○双白菜
　　康熙间，汪东山绎，精星学，尝自题灯笼曰“候中状元某”，后果大魁天下。在京师时，与方灵皋、汤西崖、蒋南沙齐名，三人皆疏放，方独迂谨，时相牾。堂上挂沈石田芭蕉一幅，所狎二美伶来，错呼白菜，人因以双白菜呼之。方大加规劝，先生厌之，乃署其门曰：“候中状元汪，谕灵皋，免赐光，庶几南蒋，或者西汤，晦明风雨时，来往又何妨，双双白菜，终日到书堂。”
　　○素不相能
　　苏州邹晓屏相国，与秦小岘司寇素不相能，每有言论，辄彼此龃龉。后司寇以目疾告归；而相国亦以教匪林清谋叛，不能先事预防，有旨着回原籍，闭门思过，因此同在林居。一日，两公于惠山卒然相遇，司寇曰：“公何以入山？”相国曰：“君能见我耶？”从者皆窃笑。
　　○汪容甫辱商人
　　稚存太史、容甫明经，同肄业扬州书院。一日，偕至院门外，各跨一石狻猊，谈徐氏《读礼通考》得失。忽一商人冠服贵倨，肩舆访山长。甫投刺，适院中某生趋出，足恭揖商人，述连日趋谒状，商人微颔不答。容甫愤甚，潜往拍商人项，大声曰：“汝识我乎？”商人逡巡曰：“不识。”“识向之趋揖者乎？”曰：“亦不识也。”曰：“我汪先生，趋揖者某先生，汝后识之乎？”曰：“识之矣。”曰：“汝识之，即速去，毋溷吾事。”商人大懊丧，登舆去。夫商人谒山长，某生之趋出足恭，自取辱也。于石狻猊上谈《读礼通考》者何与？讲学家闻之，必以容甫为诞率。然今日讲学家，一遇冠服贵倨之商人，吾甚憾其不诞率也。盖汪先生一，某先生者百也。
　　○米汤大全
　　世俗以相娱悦者为灌米汤，而欢场尤甚。甘泉李冰叔，尝戏为诗曰：“英雄末路拿稀饭，混沌初开灌米汤。”曾文正于克复金陵后，得人颂贺诗文，命书记统抄为一编，自题签曰“米汤大全”，可谓雅谑矣。
　　○纪文达烟量
　　河间纪文达公，酷嗜淡巴菰，顷刻不能离。其烟房最大，人呼为纪大烟袋。一日当直，正吸烟，忽闻召见，亟将烟袋插入靴筒中，趋入。奏对良久，火炽于袜，痛甚，不觉呜咽流涕。上惊问之，则对曰：“臣靴筒内走水。”盖北人谓失火为走水也。乃急挥之出。比至门外脱靴，则烟焰蓬勃，肌肤焦灼矣。先是公行路甚疾，南昌彭文勤相国戏呼为“神行太保”；比遭此厄，不良于行者累日，相国又嘲之为“李铁拐”云。
　　○顾侠君酒量
　　江左酒人，推顾侠君嗣立第一。居秀野园结社，家有酒器三，大者容三十斛，其两递杀，凡入社者各先尽三器，然后入座，因署其门曰：“酒客过门，延入与三雅，诘朝相见决雌雄，匪是者毋相溷。”酒徒望见，慑伏而去。亦有鼓勇者，三雅之后，无能为矣。在京师日，聚同时酒人，分曹较量，亦无敌手，一时方近雯觐、庄书田楷、缪湘泣沅、黎宁先致远，皆万人敌也。以予所见，励侍郎滋大宗万、李臬使宁人治运、陈太仆句山兆仑、涂侍郎石溪逢震、顾京兆息存汝修，亦颇论觞政，足称后劲；近人则素尚书尔讷、索侍郎琳，亦一时之雄。
　　○孙文靖食量
　　金匮孙文靖公尔准，字平叔，以翰林起家，历官至闽浙总督，赠太子太师，入祀名宦祠。公负经济才，任闽督，兴利除弊，浚木兰陂，溉田数万顷，平台湾张丙之乱，善政指不胜屈，闽人至今德之。公身肥大，健啖，食鸡子及馒头，可逾一百。尝阅兵至泉州府，太守崇君福，馈以馒首、卷蒸百，一品锅内双鸡双鸭，公尽食之，告人曰：“我阅兵两省，惟至泉州乃得一饱耳。”幼年身肥，夏日苦热，以大缸满贮井水，身浸其中，仅露口鼻以为乐。十八岁时，自尊人广西巡抚署中归，道钱塘江，正遇秋汛，大喜，欲观潮，放舟江心以俟。比潮至，闻万马奔腾声，急出至首视之，舟子谏不听，立未定已为潮头卷入江中，仓卒之间但觉浪压肩背而过，有千万斤之重，三四翻腾遂掀于江中，若有人舁之起者，一无所苦。公自言素来短视，受此大惊，卒未识潮为何状，殊可笑也。公生平以扶植善类自任。巡抚安徽时，安化陶文毅公为方伯，文毅陛见，论某官不法事，声色俱厉，须髯翕张。宣宗疑之，密谕公履任后，察其为人。公密疏保举，奉朱批曰：“卿不可为其所愚。”又具疏力荐其贤，文毅公遂获大用，荐督两江，为时名臣，公之力也。官闽臬时，漳浦黄忠端公石斋先生墓旁地，为豪家所占，子孙力弱，屡争不胜，一夕，天大雷雨，遍山上下皆坟起，成黄山字，无虑数千万，豪大惊，叩首还之。公有诗，纪其事于《泰云堂诗集》中。督闽后，遂以忠端公之理学忠义，奏请崇祀文庙两庑，得谕旨焉。
　　○南州逸事
　　玉峰徐大司寇干学，善饮啖，每早入朝，食实心馒首五十、黄雀五十、鸡子五十、酒十壶，可以竟日不饥。同朝京江张相国玉书，古貌清癯，每一朝，止食山药两片、清水一杯，亦竟日不饥。二公之不类如此。徐公解组后，常寓苏州雅园顾氏，凡人有一面者，终身不忘；无材艺者，不入门下；有执贽者，先缮帙以进，公十行俱下，顷刻终篇；其有不善处，则折角志之，其人进见，公面命指示，一字不爽。故凡人有奇材者，必有异相也。
　　○刘文恪之饮费
　　刘文恪公权之酒户极洪，官京朝时，非前门涌金楼之酒不饮。罢相南归，门人史望之尚书致俨，核公饮数于楼肆，据公邸第自取者，五十年中不止二十馀万钱，宴会馈遗不计也。
　　○曹文恪食量
　　清中叶大臣善啖者，首推曹文恪公，次则达香圃椿。人言文恪肚皮宽松，折一二叠，以带束之，饱则以次放折。每赐食肉，王公大臣，人携一羊乌叉，皆以遗文恪，轿仓为之满。文恪坐轿中，取置扶手上，以刀片而食之。至家，轿仓中之肉已尽矣，故其奏中有“微臣善于吃肉”之句，道其实也。香圃家甚贫，每餐或不能肉食。惟买牛肉四五斤，以供一饱，肉亦不必甚烂，略煮之而已。人极儒雅，惟食时见肉至，则喉中有声，如猫之见鼠者，又加厉焉，与同食者，皆不敢下箸。都城风俗，亲戚寿日，必以烧鸭、烧豚相馈遗，宗伯每生日，馈者多，是日但取烧鸭，切为方块，置簸箕中，宴坐以手攫啖，为之一快。伤寒病起，上问尚能食肉否，对曰：“能食。”故时赐食肉，乃竟以此反其病而终。
　　○赌饭
　　乾隆时吴白华侍郎，素善饭。有宗室某将军，亦与齐名。一日，谓将军曰：“夙仰将军之腹，量可兼人，若某者虽无经笥之便便，至于饭来开口，略有微长。但不知卢后王前，孰为优劣，意欲与君一决胜负，何如？”将军笑而许之。侍郎命左右持筹侍侧，每啖一碗，则授一筹，饭罢数之，将军共得三十二筹，侍郎只二十四筹尔。侍郎不服，约与明日再赌，将军笑曰：“败军之将，尚敢再战乎？”明日复至，比设食，只有饭而无肴，谓将军曰：“此亦所谓白饭也。昨以肉食为鄙，故聊逊一筹，今与君白战，若再不胜，愿拜麾下。”于是复计筹而食，将军食至二十碗而止，侍郎竟得三十六碗。盖侍郎先以食肉而易饱，将军以无肴而不能下咽也。
　　○王于一之讠夸妓
　　江西王于一，博学而文，才名卓著。尝宿妓于塔山之息柯亭。禾中朱锡鬯，晓过于一，时于一尚未起，锡鬯隔幔坐待之。于一不知也，向妓夸生平贵介任侠，且曰：“吾虽老，犹将金屋藏汝矣。”锡鬯然大笑，于一惊起惭责，几成大隙。次日，有举此事以问毛西河：“于一当时该作何语者？”西河诵张鹤门《醉公子词》应之云：“佯醉许佳人，千金赎汝身。”一座大笑。
　　○张映玑之雅谑
　　浙江转运张映玑，山东人。性宽和，善滑稽。一日出署，有妇人拦舆投呈，阅之，则告其夫之宠妾灭妻也。张作杭语从容对曰：“阿奶，我系盐务官，并非地方有司，但管人家吃盐事，不管人家吃醋事也。”笑而遣之，可谓雅谑矣。
　　○张文和谦抑
　　张文和公晚年，颇以谦抑自晦，每遇启事者至，动云“好，好”。一日，有阁中胥吏请假，公问何事，曰：“适闻父讣信。”公习为常，亦云“好，好。”舍人等皆掩袂笑，而公未觉也。
　　○漕督谐诗
　　云梦许秋岩尚书兆椿，美须髯，工诗善书，尤精于吏牍，下笔千言，无不迎刃而解，盖非独以吟咏见长也。官漕督时，道出长沙。善化令某，已升武冈州牧，置备仪仗，于官衔牌误书“漕”作“糟”。尚书作一诗嘲之云：“平生不作醉乡侯，况复星驰速置邮。岂有尚书兼曲部，漫劳明府续糟邱。读书字要分鱼豕，过客风原异马牛。闻说头衔已升转，武冈可是五缸州？”风流蕴藉，想某令读之，亦当绝倒。
　　○曹学士之扮神
　　当涂曹学士洛，为诸生时，放诞风流，不拘小节，博场酒肆，时寓迹焉。邑中春秋赛社，例以一人扮为神，金朱涂面，舆行通衢。妇女倾城出观，略无隐蔽。曹心艳之，遂任是役，妖姬艳女、贵妇名姝，任其评视，且预嘱舆夫，于钗光钿影中，故迟迟我行。既而学博知之，欲申之于学使褫其衿，适捷乡试报至，乃止。
　　○诸襄七之古拙
　　诸襄七先生锦，学问淹贯，而性古拙。尝典试福建，巡抚馈正副考官瓜各五十，而先生之瓜少送一枚。先生大怒，请巡抚面问之，巡抚曰：“此系误数，即当再送。”先生益大怒曰：“我岂为一瓜争乎！腊肉不至而孔子行，醴酒不设而穆生去。瓜虽微，亦可见礼意之衰也。”一时传为笑谈。
　　○王司农畏喜子
　　王司农茂京，性畏喜子，每见必惊惧失色。西田相国其叔也，一日，令舆夫密置数枚于肩舆中，嘱勿使知之。明日，司农升舆，忽见喜子，惶惧仆地，将责舆夫，从者具以实告，然司农之愤犹未释也，计思有以报之。越日，命工修足，呼僮聚其皮，将酒醋蔗糖共贮于瓶，以遗相国。明旦遇于朝，谓司农曰：“昨日见惠之品，大嚼之而无味，究系何物耶？”司农莞尔答曰：“老叔以喜子见吓，小侄不得不以老脚皮奉敬也。”
　　●境遇类
　　○李文贞轶事
　　安溪李文贞公之先代，本聚族乡居。清初时，有剧盗亦姓李者，欲占据其乡，已挈党踞李氏祠堂，索供钱米，李氏族人惶惶，日聚祠门外商议。时公方九岁，随其封翁杂立稠人中，为盗魁所见，呼其进祠，拊摩而噢咻之，并假封翁以词色。一日，忽谓封翁曰：“你此孩子让与我，我便挈众他往，誓不相犯。”封翁不知所对，时族众已共闻此语，群哀恳于封翁曰：“此事固非人情所堪，但为保族起见，功德甚大。况此子歧嶷，他日未必不复归，愿熟思之。”封翁无可奈何，私以问公，公毅然曰：“惟父所命。”众大欢，盗魁亦喜甚，乃择吉日，与其妻高坐中堂，广张灯彩，令封翁领公行父子礼。盗魁本自有一子，少公一岁，遂令行拜兄礼。事毕，乃送封翁独归，而令公以父子相称，公不从。盗曰：“适已从矣，何顿改也？”公曰：“适遵父命，不敢不从。今父不在此，何从之有？”于是盗欲困之，扃置一室，而少与之食。翌日，入室视之，公殊无所苦。复闭其窗槛，以烟从外熏之一日夜，意必闷倒矣。启户觇之，则伏于地，蹴之起，阳阳如平常。盗之妻曰：“我相此子非凡品，困之实所不忍，且其福命甚大，即欲死之，亦势有所不能，不如竟舍之去，而以我幼子转托之。自古绿林无不败之局，我既与彼同姓，将来或藉以延一线血食，亦未可知。”盗魁以为然。明日，遂召封翁，交还其子，并郑重付其幼子，使抚养之，刻日即统众盗他去。后盗果被获，覆其族，而其幼子附封翁，遂世其家焉。现在李姓族谱中，别有一支，附于宗图之后者，即幼子所传也。呜呼！盗能相人，而其妻更能保族，所谓盗亦有道也。然非公之福命，何以臻此哉？
　　又文贞公之墓，在安溪某乡。康熙间有道士李姓者，利其风水，道士之女，方病瘵将危，道士告之曰：“汝为我所生，而此病已万无生理，今欲取汝身一物，以利吾门可乎？”女愕然曰：“惟父所命。”道士曰：“我欲分李氏风水，谋之久矣，必得亲生儿女之骨肉埋之，方能有应。但已死者不甚灵，现活者不忍杀，惟汝将死未死之人，正合我用耳。”女未及答，道士遽以刀划取其指骨，置之羊角中，私埋于文贞公之墓前。自后，李氏门中死一科甲，则道士族中增一科甲；李氏田中减收若干斛，则道士田中增收若干斛。李之族人有觉者，亦不解其故。值清明节村中迎张大帝，为赛神会，彩旗导从甚盛，行至文贞公墓前，神像忽止，数十人舁之不能动，中—男子大呼曰：“速归庙！速归庙！”众不得已，从之。至庙，男子据上坐云：“我即大帝神也，李公墓中有妖，须往擒治之。”命其徒某执锹、某执锄、某执绳索，部署已定，又大呼曰：“速至李公墓。”众如其言。神像疾趋如风，至墓，令执锹锄者搜墓前后，久之得一羊角，金色，中有小赤蛇，昂首欲飞，其角旁有字，则道人合族姓名也。乃令持绳索者，往缚道士。时公家族众亦至，鸣之官，讯得其情，置道士于法。李氏从此复盛，而奉张大帝甚虔。
　　○勒襄勤轶事
　　勒襄勤相国保，督四川时，待僚属以礼，即不歉意者，亦未尝不饮人以和也。尝告人曰：“我始由笔帖式官成都府通判，不得上官欢，时遭呵谴。同官承风旨置之不齿，每衙参时，无与立谈者。抑郁殊甚，又以贫故不能投效去，含忍而已。会闻新任总督某来，十年前故交也，心窃喜，而不敢告人。总督将至，身先郊迎，辞不见，愠矣。抵城外上谒，又不见，更愠甚。乃随至行辕，大小各官纷纷晋谒，皆荷延接，而我独不得见。手版未下，又不敢迳去。天气甚暑，衣冠鹊侍，汗流浃背，中心忿恨欲死。正踌躇间，忽闻传呼，请勒三爷。不称其官而称行辈，具见旧时交谊。此一呼也，恍如羁囚忽闻恩赦，爰整衣冠，捧履历，疾趋而入，则见总督科头衩衣，立于檐下，指而笑骂曰：‘汝太无耻，乃作此等形状见余乎？’我禀请庭参，则掖之起曰：‘不要汝磕狗头。’回顾侍者，令代解衣冠，曰：‘为勒三爷剥去狗皮。至后院乘凉饮酒去。’我于斯时，越闻骂越欢喜。比至院中，把酒话旧，则此身飘飘然若登仙境，较今日封侯拜相，无此乐也。时司道众官犹未散，闻之俱惊。我饮至三鼓归，首府县官，尚伺我于署中，执手问总督意旨。从此遇衙参时，逢迎欢笑，有进而与右师言者，有就右师位而与右师言者矣，而勒三爷之为勒三爷如故也。官场炎凉之态，言之可叹。故余今日，待属官有加礼以此，而不肯轻意折辱属官，亦以此也。”
　　○孙文定
　　世多传孙文定少年尝报仇杀人，事迹未着，几视公为朱家、郭解一流人矣。按陈兆仑所撰公神道碑铭，称公伯兄桢淦，无故为人所戕，公父不胜忿，手刃其仇，吏持之亟。公未弱冠，奔走呼吁，一昼夜行三百里叩大府，自承代父罪，事竟得解。读此知公之孝弟过人、知勇兼备，非贸然以血气自雄者。
　　○励文恪鄂文端轶事
　　励文恪公出身极奇。幼孤贫，佣工杜氏。杜本静海大族，见文恪异常儿，遂令随诸子读，取名杜讷，为庠生。后因写书，保举懋勤殿供奉，同高澹人辈为上所赏。已议叙州同，改补中书，又改编修官，加尚书四世翰林。闻杜氏式微，文恪家待之最厚。余谓当时供奉中，如澹人者卒不能保有令名，而文恪贻庥四世，其操行敬凛，固有自来也。鄂文端公以举人充侍卫，四十初度，有句云：“四十犹如此，百年待若何。”后年至七十，以大学士充翰林掌院学士，招诸老辈饮，乞联句，限一“死”字。有某呈一联云：“丹心已向军前死，白发犹从战后生。”举人充会试总裁者，惟文端一人。闻乾隆某科，上欲用阿文成公为总裁，文成免冠叩首奏云：“臣非进士出身，不与文衡，宪皇帝曾有旨，不敢自臣破例。”老臣远见，意固在防其渐也。
　　○徐文敬轶事
　　徐文敬公潮，先世业渔。生公之日，江潮大上，一小舟为风漂没，徐翁急救之，得无恙。僦舟者为邻省孝廉，入都赴试者。翁延至家，致鸡黍之敬。次日洗儿，请孝廉命名，以江潮之异，遂名曰“潮”。其后孝廉累不第，而文敬早达，至某科以编修分校。孝廉得售，适出其门。
　　○沈尚书门帖
　　沈归愚尚书未达时，曾居木渎镇，自题门帖云：“渔艇到门春涨满；书堂归路晚山晴。”二语极肖乡村清远之景。后来居者，知为尚书手墨，即镌诸门间。余少时过之，见老屋破扉，犹存字迹，因常口诵不忘，五十年来询之渎川人，无复知者，而余亦迷其处矣。近见王韫斋集中《香蓬杂咏》有一章云：“一区旧宅太萧条，耆硕惊心百岁遥。我亦寓公来过此，吟魂黯黯鹭飞桥。”自注：沈归愚尚书旧宅，在山塘鹭飞桥西。王君馆木渎久，访之必确。雷甘溪浚曰：“归愚尚书旧宅，在鹭飞桥西不数武，门有绰楔，世乱后仅存其石，尚可识也。”又郭频伽《灵芬馆诗话》，纪尚书馆于木渎，主人有纺婢，爱听其夜吟声。事当即在僦屋题门时也。
　　○乔润斋中丞轶事
　　上海乔润斋中丞，抚湖南时，德泽在人，口碑载道，逸事颇伙，靡有能详述者。当其未遇时，鬼神呵佑甚奇。中丞少苦贫，或午刻由塾归，灶突无烟，慰父母曰：“师已食我。”仍返塾。弱冠游邑庠，授徒不足自给，继室张夫人，纺织以佐。遇秋试，辄不能往，丙辰岁，仅持钱八缗往，同伴恐为累，预约出闱先行。中丞于十六日晚始归寓，时已不及，而囊底罄竭，一钱不名矣。中丞素擅歧黄术，乃张帖行诊，应手辄效，凡至病家率闻鬼语曰：“乔大人来，谨避，谨避。”缘是归资粗足。时近榜期，姑缓归。榜发，同人皆落，惟中丞获隽。尹文端公时制两江，素稔中丞名，见与鹿鸣宴，惊异之，厚赠而归。中丞躬自幞被，手持一伞，彳亍出水西门，薄暮冥冥，呼船搭之。忽见有峨峨官舫，停泊江干，旗灿列。舟子摇手禁勿声，令中丞处舵尾，一舱暗黑，无灯烛，但闻风涛淘涌，声势激荡，寻亦酣寝。质明，舟子呼曰：“起，起，至矣。”促登岸，惶遽中遗伞于舱，回顾官舫，渺然不见矣。自维舟子既不索值，千里金陵以一夕至，奇异方甚。后至邑庙，见神舟舵尾，遗伞在焉，乃恍然知神助，致敬尽礼而返。逾年成进士，仕至湖南巡抚。当其始也，被友所绐，方谓穷途无告，乃天卒相之，以医得钱，以文得名，神复助之以归，非公之德艺，有足以格乎天神者，曷由致此？彼小人悭吝之心，岂足以测君子哉！弃友而先行，亦友道之变也，其遭摈斥也，不亦宜乎。
　　○其二
　　中丞未遇时，贫无升斗蓄，而嗜酒落拓，不事生产。夫人某氏有贤德，以纺织给公，每食必留以待，不敢自饱，时或断炊，则置火酒一杯于几。公归见酒，便会意，饮讫，即大步去，以为常。公每深夜未归，夫人登楼望，遥见红灯二盏，照一人冉冉来，渐近数十步外，则灯杳而公至矣。夫人知公必贵，心窃喜，常准此以候门。一夕，灯未见而公已叩户，夫人大疑，问公日间作何事，公曰：“不过赌钱吃酒耳。”夫人曰：“非此之谓。意君所为，或有伤于阴骘者？”公曰：“是无他，惟为相识某，代写一转婚书。既非我所说合，且其事既成，不书亦嫁，故代书之，想无害也。”夫人曰：“咄！既云不书亦嫁，书将安用？此事攸关名节，断不可为，其速往毁，迟恐不及。”公如闻棒喝，言下顿悟，即驰往，托言书尚有误当改，其人出书，公急毁而纳诸口，曰：“我不作此也。”遂返。及抵家，而夫人已笑候门左矣。未几，时当大比，夫人曰：“日往月来，老将至矣，冻馁岂长久计耶？值今槐花复黄，曷不藉以自奋。”公曰：“我亦思之，奈贫竟至此，只求百文，尚难度日，何来多金作考费？”夫人曰：“同袍中或有能挈带者，试谋之。倘少有所需，妾当罄所有以助。”公因遍探交好，则已俱就道。继至窗友顾某处，知少一仆，因未启行，公曰：“弟亦欲往，奈无盘费。君等欲觅仆从，弟愿稍贴舟金，为之执鞭，君能带弟一行乎？”顾曰：“是何言！君本鸿才远器，众所敬服，岂敢屈为隶人。”公曰：“此弟自愿，诸君能周旋，弟已感甚，纵不贱视，弟亦何敢少怠耶？”顾曰：“如君言，同人谅无不允。某日，兄蚤至东门码头，唤某船户可也。”是日顾即言之同伴，众皆骇曰：“某嗜酒好赌，妻孥尚不顾，肯为人服役耶？且彼虽贫，亦士流也，带挈既无此力，若以隶役之，反难免众议，此事万不可。如必与俱，拟各他就。”顾曰：“奈已许何？”一友曰：“另伴亦难，君既约彼，某日我等可先期动身，彼无资本，未与其事，亦难深罪我等也。”众然其议。至期，公因被出，遍觅顾舟不得。徘徊间，又遇试友下船，公趋问，始知顾与众人已于某日动身，将出关矣。公闻，爽然若失，自叹为贫所困，致人厌弃至此，不如投水以死。继又念囊中尚有钱二缗，系细君物，不知费几许心血，乃始穿就，当觅相识寄回，方不负。遂离岸行，不数步，闻有相唤者，乃旧识某，近开粮食店于浦滩者，曰：“先生赴试动身耶？时尚蚤，盍少坐。”时公欲以被银相寄，遂入店。某奉茶而前曰：“今科先生必高中，当预备贺仪，奉扰喜酒。稍顷，即送先生下船，不知船泊何处？”公闻某语，不禁泪落，无一言。某更骇问，公因述前事，某曰：“先生有志赴考，岂以此阻？奈我力绵，未能独助，姑在此一饭，我当商之同辈，倘得集资赠先生，亦不枉与市井人屈交耳。但不知费应几何？”公曰：“十贯足矣。”饭毕，某即出，公独坐以待。少顷，某偕短衣草履者五六人归，指公曰：“此即赴考某先生也。”众揖公，怀中各出银钱置桌曰：“请收会钱。”公问故，某曰：“此皆同业，适为公合一会耳。”公感谢，某曰：“今日不及起行，我作东道主，沽酒饯先生，兼请诸君。”是晚各欢饮尽醉散。时已二鼓，众曰：“夜深矣，我等宜送先生归。”遂同进南关，及过仓前水关桥，前行者忽止，公问故，众曰：“有巨人跨立桥上，不得过。”公乘醉趋上桥，迫视之，其人高与城齐，仰望面目，黑暗中模糊不可辨，跨立桥中，不言不动。公以手拍其腿曰：“汝亦太自便矣，不顾人行走耶？速让。”其人缩左足，侧立让公。公方与四人过，则又跨立如故，三人后至，皆自跨下出焉。未几，三人者俱死，始知所遇乃凶神，以公福大，故让之耳。明日，公就道，是科即以高魁获售，明年连捷成进士，由县令历任显要，有政声。
　　○富阳董邦达少时
　　富阳董邦达少时，以优贡生留滞京师，寓武林会馆。资尽，馆人迫之，徙于逆旅，质衣装以给。无何装尽，逆旅主人又逐之。窘无所之，有刘媪者，奇其貌，谓必不长贫贱，馆之家，属勤业以待再试。董日夜淬厉，期得第自振，且酬媪德。榜发，仍落第，恚甚，谋自尽，蹀躞街市，未有所也。倚一高门痴立，俄有人启门，呵问谁某，董告以下第生，其人大喜，邀入款语，出红笺倩书谢柬，署名则侍郎某也。既而留食，互述生平，知为侍郎司阍仆，以荐初至，适书谢柬，大为主人称赏，因请留董代笔，薄奉旅资。董方失路，欣然诺之。自是一切书牍，皆董拟草，往往当意，侍郎益信任仆。居顷之，侍郎有密事，召仆至内室拟稿，仆惶窘良久，不能成一字，侍郎穷诘，乃以实告。侍郎大骇，急延董至厅，具衣冠见之，且谢曰：“使高才久辱奴辈，某之罪也。”因请为记室，相得甚欢。侍郎家有婢，敏慧得夫人意，夫人欲嫁之，婢不可，强之，则曰：“身贱终随舆隶，必欲如董先生者乃事之。又安可得，故宁不嫁耳。”夫人以告侍郎，侍郎哂曰：“痴婢，董先生神志不凡，行且腾上，肯妻婢耶？”会中秋，侍郎与董饮月下，酒酣，从容述婢言，且愿纳为妾，董慨然曰：“某落魄京师，尽京师不加一睐，公独厚爱之，彼女子亦有心，何敢言妾？正位可也。”侍郎终以为疑，谋诸夫人，女婢而婿董焉。逾年，董举乡试，成进士，后官吏部侍郎，生子为富川相国。相国登庸时，太夫人犹在。
　　○其二
　　董大宗伯邦达，少綦贫。父某，亦诸生，性迂介，工篆隶，作室扁及楹联，剥灰堆钿皆精。时张茹英员外，方修西溪山庄，招往奏技，仆辈憎之，背呼董漆匠。与余外祖暨黄君松石独相得。雍正癸卯，得天司寇以侍讲副八闽试，董君与二人商曰：“余子幸充拔萃，将应朝考，无以行，侍讲肯挈之乎？”得天至，即言之，一见大赏识曰：“三山一榜中，无此材也。”未几将北上，得天谓外祖曰：“董君寒士，昨以二十金襄车价，亟持还之。北土苦寒，视其衣甚凉薄，即以备御冬可也。”翌日来谢，则凉薄依然，诘之，曰：“家本无资，此二十金亦贷之戚友者。寒士宜寒骨，颇耐霜雪，不愿以子故，增父累也。”司寇闻，即以己衣两袭赠之，同寓皆赆以表里，得衣盈箧。至都朝考入选，以户部小京官用。又三年，联捷选庶常。其父就养入都，附粮艘行至天津，暴疾遽殁。东山仓卒徒跣三百里，扶榇归，至台庄阻浅，颇为旗丁白眼，议迁柩古庙中，孑身先归，另筹雇舟来迓。方相度间，忽遇枫溪人程香篁，亦以守插散步，大呼曰：“董孚臣，何事至此？闻君骤贵，乃憔悴如许？”董即稽颡月河傍，备告近状，程曰：“吾方入都坐监，挟二百金，计此间去八十金可达。今君有急，即以百二十为赙，且助之料理。”乃别。服阕起，复遍告同人，为香篁说项，虽麦舟之谊不啻也。又数年，香篁竟以东山本房中式，司寇谑之，谓以孝作廉，以秦关贱售矣。后司寇身后，以亲家蒋中丞籍没，其狱中寄妇诗卷存女处，卷中“不日不月”句，纯庙疑其怨望，入官方沉吟，惟中官郑侍、郑素在内庭，掌载籍，急检《毛诗》进曰：“句似出此。”上取阅，乃释然。时余考九香府君，寓伯庚农部所，闻信，举室忄匡忄襄，考君令闭前后门，勿许一人出，惟检得天著作，稍似嫌忌者即焚之，言毋贻害他人，即最上妙品不敢惜。过午，忽传董宗伯来，农部曰：“吾生矣。”仓皇间出接见，传述上恩旨，令往西苑硼头，复荷不必革职之谕。农部呈请先臣手泽颇伙，且饶藏书古绘，求赏贡十年，谕之，于是帐颜袖幅，一梅数竹，皆以充贡，而得天司寇之真迹尽矣。苦后人不振，孙鉴接驾苏州，高宗召人行在，命题特试，誊写甚劣，谕令习字三年再试，归后字仍不习，试亦不再也。而宗伯子蔗林相国，犹承父志。眷眷恩门，数十年通好勿替。余幼年犹见宗伯赠外祖一小立幅，烟云缭绕有逸气，真能披一品衣、抱九仙骨者，张宗苍瞠乎后矣。
　　○伊莘农相国言
　　伊莘农相国言：“人生枯菀升沉，或由福而祸，或由祸而福，皆有定数，殊难逆料。不见予年五十，犹于滇省节署堂皇西偏，枯坐胡床，仰屋默数木椽方砖时耶？”客请其说，曰：“初余铨除南通判，因公吏，议去官，穷滞不得回旗。欲谒抚军，求谕寅き，凑赆资斧，司阍者以纟圭误废员，斥不与通。恳告再三，始颔之，令少待。但见大小吏分队晋谒白事，司阍者次第传命，司道也入，司道也出；府厅也入，府厅也出；州县也入，州县也出；佐贰也入，佐贰也出；武弁也入，武弁也出。意以为当及己也。时日濒晡，忽闻司阍者大声言曰：‘抚军今日接见属吏，一一处分公事，为时久，甚矣惫，闲人毋得干嬲，尔且退，期以诘朝相见。’无已，且徒步归。凡往返三日，皆如之。惟日于节署堂皇西偏支胡床屏息枯坐。一无所事，始仰屋默数堂皇，自西讫东，木椽若干。继默数椽上承尘方砖若干，目谛心识，顺算逆复，周而复始，藉攻沉闷。既，抚军但语郡守为地道，仅共敛白金百两为赆，而抚军固终未之得见也。滇省去京师万里，途长资短，可奈何？计惟暂置妻孥，孑身入都，向亲友称贷，再事区画。不谓都中亲友，见予免官归，相率避道，无一存问。故事，旗员因公去官，例许请觐，有旧胥谓予曰：‘君困若此，盖援例请觐，倘沐旷典，未可知。’如言，搜腰缠，仅存所赆金三十两，罄付作孤注，得具文上请。时朝廷方廑念滇中苗疆事宜，以予从滇来，特召见。垂问苗情，予谨据实条陈，奏对称旨，上意嘉悦，敕以原官仍回滇视事。亲友闻予复官，渐有来庆贺者。乃陛辞遄发，旋奉命超擢郡守，亲友来者愈众，不惟庆贺，有推荐纪纲者矣，有馈饷食物者矣，且有不向称贷而殷殷嘉惠程币、惟恐拒而不受者矣。予迫于朝命，不敢濡滞，甫出都门，便奉诏简授监司，并谕兼程驰驿赴任。既抵滇省，妻孥相见，彼此慰藉，恍疑梦中。即日遵典礼，参谒抚军，前司阍者见余至，亟趋前罄折起居，言笑和悦，不似前气象愁惨比。将命入，抚军即传命曰：‘请。’相见之下，吉词相庆，备极谦宠，见余着监司冠服，讶，曰：‘君尚不知耶？昨已奉诏，特命君陈臬滇中，君尚不知而犹着此耶？’命左右速为具按察冠服，就于节署更易。两年之间，由滇臬荐转布政，坐迁巡抚。受命之日，恭诣节署堂皇，焚香设案，望阙九拜谢恩。接纳印绶毕，忽仰见堂皇西偏，屋椽方砖，历历在目，忆昔支胡床枯坐其下，三日往返，欲求一望见抚军颜色而不可得，其时犬马齿已迫曰艾，固不料当日求见不得之抚军，甫两易寒暑，竟俨然及身起而代之也。予方木立神溯，冥追默忆，忽予阍人来报，凡滇省大小属吏，咸临宇下，待命谒贺。予次第接见，犹是司道也入，司道也出；府厅也入，府厅也出；州县也入，州县也出；佐贰也入，佐贰也出；武弁也入，武弁也出。彼一时也，此一时也，抚今追昔，惶愧惶愧。予接见各吏既毕，乃进司阍者而戒之曰：‘尔曹识之，自今以往，但有来谒者，必将命。尔曹务接以和悦，切勿以愁惨之气象相加，慎毋令堂皇西偏，再有人枯坐胡床，求见不得，徒劳其仰屋默数木椽若干、方砖若干也。’”相国名伊里布，沈阳人，罢相后尝为人言之。
　　○方敏恪轶事
　　雍正丁未会试，陈南公，与仁和沈椒园先生共坐一车，每日恒见一少年步随车后，异而问之，自言：“桐城方氏子，将省亲塞外，乏资，故徒步耳。”二公怜其孝，援令登车，而车狭不能容，于是共议每人日轮替行三十里，俾得省六十里之劳。到京别去，不复相闻问矣。后二十馀年，南公以南守赴都，椒园先生时陈臬山左，亦入觐，途中忽有直隶总督差官来迓，固邀至节署相见，则总督即方氏子。欢然握手，张筵乐，饮十日，称为车笠之交，一时传为美谈。兹见武曹先生所记《方敏恪公轶事》有相类者，用附录之，曰：
　　吾乡乔坚木丈，尝归自京师，返道过保定。时直隶总督为方敏恪公，乔方出也，公留署累日。一夕酒半，乔自陈屡赴公车，佗傺不得志。公曰：“甥得毋有饥不食耶？”乔作而对曰：“未也。”得毋有寒无衣耶？”乔作而对曰：“未也。”公笑曰：“嘻，是奚足怖。吾方穷时，将游京师，至宝应资罄。岁将暮，寒风栗烈，敝袍仅行线存，中无里衣，束带长尺余，两端以贯续之，纳履则足之前后皆见。将诣汝母，丐数金北上。甫抵门，仆者衣冠甚都，列坐于门之两楹，余逡巡欲入，仆诘曰：‘客奚为者？’余曰：‘将探吾戚。’仆笑曰：‘是安得有若戚？得毋为行窃计耶？’余自顾窭人子，欲言之，恐碍汝母，迟回久之，终弗入。乃信步折而东，又屈曲西行里许，至卢家巷。巷门为南北通衢，有屠，门市者如今。屠每割，必倩对宇列肆者书，数往来甚烦，列肆者每厌苦之。余倚柱而笑，屠顾见曰：‘客何为者？作字比不得切肉也。’余拱手曰：‘非敢然也。见长者行甚苦，小子略识字，幸不弃，可代劳耳。’屠喜曰：‘客乃能书。’即借肆中纸笔，置几旁，屠者手切肉，权轻重，朗口诵数，余奋笔疾书。食顷，已更数十纸，屠笑曰：‘客之书，更速于我之切也。’会日暮，屠者荷余肉行，顾余曰：‘吾知客未饭，盍从我于家。’余随之数百步，门临河畔，茅屋三间，一女应门，可十八九许，屠呼老妪出曰：‘吾幸延客，速作饭。’叩其姓，胡也。亦返问余，叹曰：‘是缙绅宦家子也。’坐余以堂。少选，提一壶酒，命女温之，烛至，命妪、女俱坐，曰：‘客幸不见外，我老无子，迫岁甚忙，又无伙伴，客能留卒岁，当必有以将意。’余曰：‘某穷途，长者见收，幸甚。’屠大喜，酒至，辄取盎中盐菜为副，切肉置大盘，是时余已饿竟日，酣饮快意，视今日之节制畿辅，其乐十倍。饭罢，庋门扇为床，布草荐，取布被覆焉。天将明，呼余起，日记数以为常。除夕，为置酒肴羹肉，共食如初。元日，余揽衣起，则非复故衣，一蓝布袍，新布絮袄，近身里衣絮裤，内外补缀完整，布袜履各一。余惊起拜谢，屠笑曰：‘客此去当作官人，区区者奚足言？’开岁五日，余欲去，屠曰：‘此间灯事甚闹，幸更延十数日。’余心德之，不能却也。望后，乃辞以行，屠者曰：‘固知客不能留也。’又置酒肴为饯。翌日，赠钱四千、模被囊一，将所覆被并钱纳焉，送至河干，余拜，屠亦拜。附船至山东，囊中余钱数百，有故交自北来，身无一钱，分半与之。遭遇圣恩，以有今日，皆胡长者赐也。及为直隶布政司时，遣一介以千金报德，且戒曰：‘若肯来，即备舆马，迎至署中。’至则门巷萧条，胡夫妻身殁已久，女适谁氏子，亦不知所终。”言至此，公泣数行下，座客为之改容。乔恍然如有所失焉。
　　○陶公轶事
　　陶制军澍未第时，家极贫，课徒自给。而公性颇豪，嗜饮善博，虽家无担石储，不顾也。后值岁暮，其妇崔泣谓公曰：“贫迫至此，妾实不能同为饿殍。为君计，鬻妾亦可度岁。不然，愿赐绝婚书，俾妾另谋生活。”公笑曰：“卿识何浅？我未交大运耳。日者谓我命当至一品，姑俟之，勿愁富贵也。”妇曰：’君有此大福，自有与君同享者，妾不敢作此想，请与君辞，听君好消息耳。”公不得已，书离婚书与之。会同里一饼师，将谋娶妇，妇得书忻然，嫁之而去，公由是更无聊。初，郭外火神庙有道士，素善公，公暇日常宿于庙。道土性嗜弈，其技绝劣，然好胜。有从旁教客者，衔次骨，或豫以酒食客，令客欢，且谕意焉，知其癖者每与弈必让，令胜己乃已。公自与订交，恒终岁弈无一胜，故道士尤心倾焉。至是，遂幞被来止庙中，为道士书疏章，有所得以供饮博辄尽，人皆呼为“陶阿二”，衣冠咸屏不与交矣。
　　山阴碣石村有吕某者，精星相、卜筮、禽遁诸术，求之者户屦常满，于是积赀至巨万，然好施，故人以员外呼之。后于富阳设靛青行，置秤平准，不欺客，故贾富者必就与市，而富为徽、闽、浙交会之地，众贾辐凑，凡酒食之馆，江山船恒集于江岸。吕间或与客偕游，则呼吕三爷者载道，姊妹行有落拓者，乞吕一顾，声价顿起，夜则呼卢彻旦。客有负者，吕必为调济。而吕博有异术，每博辄胜，所得金常置床头，客或取用之亦不问，间问之，则笑曰：“银子本活物，想幻化矣。”其大度皆类此。
　　戴痴者，吕翁之值行也。性至孝，以不得养父母故不娶，每饭必先以一豆祭其先，乃食。好拳勇，豪侠而勤俭，故所得俸常贮主人处，惟见人之急则手麾千金不惜，人往往以痴目之。亦善饮，每以无饮友为恨。一日，晚饮于市，见公袒衣而沽饮，饮颇豪，呼而问为谁，公答姓陶，曰：“市中有陶阿二者，非子乎？视子貌状，似非碌碌者，子饮可几何？”公曰：“矛好饮，终未有能醉我者。汝岂能为查太史者乎？何劳絮问。”戴喜甚曰：“我将与子较量。”遂沽浊醪三瓮，曳与对饮，两瓮既罄，公微醺，而戴已玉山颓倒矣，公起去。次日，戴醒而忆之，复觅陶公，饮极欢。自是遂与公为酒友。
　　富有业卖浆者窦翁，止一女，极陋，青瘢满面，广颡而豁齿，日者尝谓当受一品封，翁疑其戏己也。顾女齿加长，问字者婿辄病故，故三十犹未嫁也。至是忽梦黑猿扑于身，惊悟以告翁，翁曰：“得毋有申属者，问字于汝乎？”翌日，戴痴来沽浆，见女，问亦曾相婿否，翁答尚未，且曰：“吾贱而女陋，更谁婿？”戴力以斧柯自任，因言公。翁曰：“是非陶阿二乎？溺赌而滥饮，异日令吾女吸风度日乎？”戴曰：“嘻，只恐汝女无此福。不然，如陶秀才而长贫贱，当抉吾两目。”翁问其年，曰：“属猴。”翁忆女梦，稍心动，谓戴曰：“明日可偕与来。”旦日，邀公诣翁，一见许订婚，公辞以身栖于庙，囊无半文，焉能娶妇，乃与翁谋赘诸其家。女能纺织，不致相累。公曰：“即目前亦需少有所备，妙手空空，奈何？”戴又从旁怂恿，力任其费，诣吕翁，索银三十两。吕问所为，语之故，吕诧曰：“秀才也，子何自识之？”戴言此人非终人下者，故与昵。吕欲相之，使戴招公去，一见，惊曰：“此天下贵人也。但早年寥落耳，自后交印堂运大佳，惟木形人不及享髦期，然已足矣。”回顾戴曰：“此事我当相助。”立赠公五十金，谓公曰：“婚后愿与新夫人一光顾也。”公许诺，且言此恩必有以报。翁曰：“区区者本无足挂齿。但有所托者，仆已有四孙，次孙命犯官刑，他日当出于台下，倘蒙记忆，尚幸垂怜。”即呼其孙出叩，公心识之，受命归。婚三日，挈夫人诣吕，吕亦许为一品夫人，欢宴终日而返。自是伉俪相得，机杼之声每与书声相间也。公学亦大进，次年举于乡。入都，以教习授知县，分选湖北，有能吏名。未及十年，至方面。其后巡抚江南，值岁饥，公为请于朝，赈蠲并举，活数十万人，吴人皆尸祝之。继以清理盐政，受上知，眷注颇深，而公已卒于两江总督任所。是时窦翁亦已物故。公临卒，属子孙世世奉祠翁云。
　　方公之巡抚江苏也，吕翁孙以索旧逋至苏，殴人伤重死。方讼系，公即为赎罪释归，赠以千金。其捕盐枭王乙也，诸官吏咸惴惴，恐激变，公密敕武弁，率兵往，擒获枭示。时棋道士适在抚署，笑曰：“不意陶二有此辣手。”公不为忤也。先是有粤僧游于绍，善相术，尝相戴痴年过四十，当以武职显，得三品封，戴笑曰：“天下岂有为人值行而受封诰者乎？”及公贵，为援例捐守备。湖广赵金龙之变，公荐戴从征。凯旋，以军功超授副镇。数年，予告回籍，驺从煊赫，崔氏方曳杖乞食道左。询旁人，尽悉戴发迹所自，卧辙乞怜，戴诘其由来，叱之去。妇蹄号泣，夜自缢死，其所嫁饼师，盖久以寒饿死矣。
　　○刘文定之贫
　　刘文定公纶，武进人，少时家贫窭，曾至绝食。尝以竹烟筒乞烟草于邻家，邻人诮曰：“烟草消食，勿多吸也。”公笑受之。后受知尹文端公，首荐博学宏词。张文和公喜其文颖锐，既读其诗，至“可能相对语关关”句，曰：“真奇才也。”因擢第一，后致位宰相。本朝汉阁臣，不以科目进者，惟公一人而已。
　　○翁文端少时
　　翁文端公年二十四时，犹一贫诸生也，其《祀灶诗》有云：“微禄但能邀主簿，浊醪何惜请比邻。”士当困厄无聊，易作短气语。当公为此诗，岂自料两朝宰相、再世帝师、三子公卿、四世翰苑，功名福泽为清代稀有人物哉！
　　○陈恪勤轶事
　　陈恪勤鹏年，字沧州，以康熙辛未进士，知衢州府西安县。有善政，大学士张鹏翮荐之，移知山阳，迁知海州，再迁知江宁府。清圣祖南巡，总督阿山借供张名，欲加税，公不可，乃以他事中之，落职按验。圣祖赦之，命入武英殿修书，起知苏州府。公廉干有才，民爱之，如水趋壑。每褫职按问，老幼罢市聚哭，持Я醪相遗。满洲驻防兵，亦率男妇蹋门入，牵袍嗅靴，求见陈青天状貌。闻赦诏下，焚香跪北呼万岁者，其声殷天。系江宁狱，或绝其食，狱卒怜之，私哺以饼，为守者李丞侦知，怒杖卒四十，日通一勺水入。狱者久之，公自分命绝矣，忽闻外有贵人驺唱声甚高，曰：“狱官来！我浙江巡抚赵申乔也。入觐时，皇上命我语江南督抚，‘还我活陈鹏年。’不知汝等可知否？”言毕去，不与公交一语。未十年，公总督南河，李为邳睢同知，大惧，来谒公。公无言，李心稍安，疑公忘之矣。居亡何，黄河南岸崩，刍茭翔贵，治者竹楗石，需金万。公张饮召河官十余人入，酒行，叹曰：“鹏年饿江宁狱几死，不意有今日。”自贺一觥，且饮且目李，目闪闪如电，鬓髯翕张，李色变，客亦瞠视，不知所以。公笑曰：“诸君不贺我乎？盍尽一觥。”合席诺声如雷，不能者强毕之。俄奴捧饕餐樽出，磁而金者也，状狞恶，公起手斟之，遍示客曰：“满乎？”曰：“满矣。”持行至李所，曰：“某年月日，为一饼故，杖狱卒，欲饿我死者非他人，即足下也。今河岸崩，百万生灵所关，不比老陈性命不值一钱也。罚汝饮，即往办治，放一勺水入民田者，请敕书斩汝，亦使群公知鹏年非报私仇者。”李长跪，色若死灰，持樽，樽堕地碎，两手自缚，叩头数百，满席客咄嗟回首，无一人忍睇其面者。李出，倾家治河，河平。来验工官，缨帽小车，所杖江宁狱卒也。既，李竟惭恨死。公于故人子弟，孤寒后进，汲引如不及，宾从欢饮，而公目览手答，沛然有余。每用人，则其家之一丝一缕，必为资送，称善广坐，训过密室，人衔感次骨。入狱然，自忆未了事，曰：“杜荼村未葬，某僧求书未与。”布衣王安节觖为面别，从容料量承销而行。在苏，舁郁林石于郡学，游焦山，遣人泅水取《瘗鹤铭》，为亭护之。其标奇如此。所著诗文若干卷。其被逮入京也，除夕市米潞河，主人问客何来，曰：“陈太守。”曰：“是湘潭陈公耶？”曰：“然。”主人曰：“是廉吏，安用钱为。”反其直，问住某所。次日户外车声辚辚，馈米十石，书一函，称：“天子必再用公，公宜以一节终始，毋失天下望。”纸尾不著名姓，问担夫，曰：“其人姓魏。”访之则闭户他出，竟不知何许人也。
　　○蔡殿撰鬻妻
　　闽中蔡殿撰以台，赤贫至孝，无以为养，将鬻妻。其夫人不忍拂，请行，抵富家，白其故，乞改执爨役。主人感动，遂如请。一日，召墨客入书斋，适遇夫人，相对泣。主人骇诘之，知客即蔡也，乃送还夫人。未几，蔡联捷会状，屡典文衡，激厉寒，现身设法，初不以此事为讳。见童通副师《遇庭笔记》。按鬻妻养母，非遇大乱奇荒，万难两全之。会其事不足为训，而出而教士不讳，其少岁之寒微，俾多士有以自壮，则可谓能举其职者也。
　　○翁同被骗
　　常熟翁松禅，被放家居，每日作字十余幅以消遣，顾亲朋有持纸求书者，十不一应。时浙人朱某为常熟令，百计请托，求片楮而不可得，朱恚甚，而无如何也。戊戌政变，康、梁既败，西后追念旧憾，谓康氏进身由于松禅之保荐，并有胜臣十倍之语，乃谕将松禅革职，永不叙用，交地方官严加管束。于是朱某日往翁氏之第，每往，必严词询察门仆，谓中堂起居动作，皆须察问，公事如此，不得不然。仆人以告，松禅忿极，乃每日作小简，内书：翁某今日须往后院走动，请老父台核示；又云：翁某今日洗足，请老父台驾临看管等语。翁意盖欲藉此以窘之也。朱得简大喜，以白绫裱成合锦条幅，悬于花厅。绅士有来谒见者，见之以告松禅。松禅大窘，命人往言，欲将原简收回，朱谓此是中堂亲笔，不易购得，若必欲收回，须以屏对十副为交易之品。松禅无可如何，乃书一屏一对以交换之。
　　●闺阁类
　　○姚夫人
　　茸城阀阅，以王氏为冠。王氏有二，郡人以里第分，呼曰东王、西王。西王于明时，已簪缨相继；东王则于胜国，并无科第。科第自农山侍御始，武英总宪司农兄弟，皆侍御子也。侍御少孤，寄鞠于叔处，弱冠补诸生，寄于学宫数里外。有财翁姚姓，延之课子。暑月，黎明赴馆，翁方登楼观稼，隐约间有双灯前导而来者，讶而迹之，稍近，则灯隐而塾师至。晚复觇焉，才越一阡，月影黄昏中复有双灯前引矣。意其必贵，家有及笄女，遣人与其叔议婚，叔以贫辞，强而后可，遂赘焉。逾数年，翁殁，姻娅中颇有加白眼者，姚夫人谓侍御曰：“婿本赘也，翁亡何赘，盍归乎。”侍御怃然曰：“我乃无家。”夫人曰：“未婚时岂露处耶？”曰：“寄斋夫舍。”曰：“何不即与斋夫商之，乃赁一庑栖焉？”未几，遭鼎革，叔本乡居，挈家来城，觅避乱所，议于僧寮暂托。公挈二子先往，司农方在妊，仓皇中胎震欲娩，适土寇又至，急避人家竹园中，倚竹坐地，朦胧见一白衣老妪，为之扶掖，砺甲断脐，裂裳作褓。料理甫毕，而侍御寻踪已至，举儿付之，乃告其叔，觅人舁产妇至寓，一家团聚。招呼老媪，则已不见。数月后，清朝定鼎。又逾年，岁丁亥，叔谓侍御曰：“频年离乱，举业已荒，不得不作揣摩计，明年可谢遣问字者。我虽贫，助汝脱粟十石，夫妇诸儿，尚可不馁。”夫人应曰：“甚荷，齑盐膏火，妇以十指襄之，若来秋复落，亦无颜见叔矣。”初，侍御邂逅一僧，谛视曰：“君大贵人也，苦为发所压，能从我游，刘秉忠不足数也。”笑而置之。至是僧又来，笑且诧曰：“我言应矣。”更审度久之，曰：“君当一品，而又似不真，其故何也？”时瑁湖方八岁，捧茶出饮客，僧惊起曰：“是矣，此真一品，君乃封爵。”薛氵殿五岁，葡匐＜门为＞门，曰：“此亦一品，稍逊乃兄。”横云在抱，亦携以出，曰：“又一品也，位亚于兄，而贵乃先于兄。”后一一吻合。而所遇白衣老媪者，遍访不得，惟于神龛旁供一栗主，即题曰：“白衣老媪之位”。至今司农诸裔，岁时享之不衰。
　　○三徐母教
　　昆山三徐之太夫人，亭林先生女弟也，世称其教子极严，课诵恒至夜午不辍。三徐既贵，每奉命握文柄，太夫人必以矢慎矢公甄擢寒为勖。太夫人未六十，立斋已登九列，持节秦中，所识拔多知名士；健庵以编修总裁北闱；果亭以编修典试浙江，亦无愧金篦玉尺，皆母教也。太夫人三子皆登鼎甲，一女归长洲申菽旗旆，中江南省元。锦舀象服，牙笏盈床，清初至今将三百年，闺闱中尚无与比肩者。
　　○盛夫人
　　吴门蒋宪副公，改葬贞山，堪舆云：“大不利于长房。”公冢媳盛夫人，谓其子荣禄公之逵曰：“子姓至多，若仅不利于我，无妨也。”荣禄素孝，闻母命，即以言达于各房，为宪副公改葬焉。时盛夫人弟御史符升曰：“此一言已种阴德，堪舆之说且将不验。论时日生克，当于丁年发长房。”后荣禄公子光禄少卿文澜，举康熙丁巳，礼部主政；文淳举康熙丁卯。自此孙曾逢丁年成名者相接踵。乾隆丁酉，顺天三世同榜，时少司马元益，自江西学政任满还朝，朝士贺之，公曰：“此吾高祖母一言种德之余泽也。”
　　○洪节母
　　洪稚存太史亮吉，幼孤贫，母太夫人教之读书。一日，太史从受《仪礼》至“夫者妻之天”，太夫人恸绝良久，呼曰：“吾何戴矣。”遂废此句。太史贵后，绘机声灯影图，遍求名辈，诗笔表扬，同时巨人长德，咸有题咏，见之嘉、道诗文集中甚多。
　　○宋文恪之女
　　陈文简公，娶长洲宋文恪公女。康熙间，文简由吏部侍郎巡抚广西，宾客入贺，宋夫人独愀然不悦者累日，曰：“一门群从，咸列清华，我夫子乃出为粗官，令我惭颜于娣姒矣。”见《鲒亭集?广陵相国伤逝记》。盖其时陈氏一门，宗伯清恪公、司空文和公、丙斋司寇、匏庐少宗伯皆官九列；而夫人之姊妹夫，太仓王相国、海宁顾侍郎、合肥李宫詹、长洲缪宫赞，亦同时以巍科清秩，比踵朝端，故夫人云然也。门阀姻娅之盛，簪组翩连，史书罕见。粗官数语，较谢道韫天壤王郎一段议论，尤矜贵已。
　　○王渔洋夫人之贤敏
　　渔洋先生，司李扬州，文士辐辏，弦诗角酒无虚日，余韵遗风，足为风尘吏增色。闻先生妻张夫人，实贤耦。闽人许必，以会试入京师，道出邗江，金尽告急，先生无以应，有忧色，夫人遂脱跳脱于腕。徐夜者，字东痴，隐居东皋郑潢河上，贫且老，虽冻饿不以干人。会大风雪，夫人出絮帛谓先生曰：“君得毋念徐先生寒乎？易以遗之。”其贤敏若是。
　　○净因道人
　　甘泉隐士黄文，雄文侠气，交遍人寰。淑配赵氏，世称净因道人。食贫偕隐，以诗画相唱和，或赌记书籍、策数、典故以为乐。隐士性好友，道人则鬻书画、斥簪珥以助之，忍冻耐饥，宾客恒满。吴梅村祭酒之孙，贫饿于竹西路，隐士割宅居之，其子女失母，道人抚之至成立。阮文达公夙善隐士，尝荐往曲阜，为衍圣公师，迎道人偕之鲁。公抚浙，复邀至西湖，开别馆，居二老，每竹舆小舫，秋衫白发，潇洒于六桥三竺间，望之者以为神仙伉俪。
　　○扎拉芬夫妇
　　扎拉芬者，汉军百文敏公之冢嗣也。堕地授官，成童取妻某氏，年齿相同，伉俪綦笃。文敏薨后，公子荫袭，秩跻贰卿。十九岁甫生子，贺客阗闾，汤饼溢座。诘旦，公子忽起漱，具冠服，向北九拜毕，令左右请太夫人至，延诸上坐，自伏地稽颡曰：“昨夜先公命之矣，儿本上界星官，今既有子，合归旧班，不得久恋人世。但儿不能奉母终天年，且以此呱呱者一块肉，累老人教育，儿罪实甚。此子骨相，是富贵中人，异日定能代儿尽孝。凡此皆天意，母亦毋庸戚恸伤怀。”又起坐，遍谕家中人等：“善事太夫人，共抚孺子，好理家政，我去矣。”言讫瞑目含笑而逝。初，公子以妻新娩，戒家人勿遽以凶耗告。太夫人痛子爱妇，恐伤厥心，遂如戒，秘治丧事。及妻审公子，佥托入直为辞，三问三如之，乃不复问。儿既弥月，妻忽晨兴，命婢具汤沐，浓妆结束，珠冠霞帔，向北九拜毕，令左右请太夫人至，延诸上坐，自伏地裣衽曰：“曩日公子命之矣，妾本上界女星，夙与公子有缘，今既有子，合与公子各归旧班，不得久恋人世。但妾不能奉姑终天年，且以此呱呱者一块肉，累老人教育，妾罪实甚。此子骨相，是富贵中人，异日定能代妾夫妇尽孝。凡此皆天意，姑亦毋庸戚恸伤怀。”又起坐，遍谕家中人等：“善事太夫人，共抚孺子，好理家政，我去矣。”言讫，瞑目含笑而逝。
　　○万学士之母
　　雍、干朝士，主张陆学者二人，一临川侍郎、一万昌万学士承苍也。学士有贤母李氏，方孕时，每默祝于影堂曰：“不愿生儿为高官，惟愿负荷先世之学统。”以万氏先祖，如明刑部侍郎虞恺、光禄卿汝言，皆讲学于阳明念庵之门，号为硕儒者也。学士少入塾，果喜读宋人讲学之书，论者谓得之胎教。
　　○徐氏二女
　　海宁陈相国，精举业，兼善星学。尝推己命，当位至台辅，欲求女命之至贵者聘之，久而未得。弱冠举乡荐，公车北上，舟次松陵，值风雪大作，枯坐篷窗，旅怀殊寂。舟人言：“此处富室徐姓，有园亭，擅花木之胜，主人极好客，盍往游乎？”公素性不羁，即书刺令通。徐询知为新孝廉，衣冠肃客入。公述来意，徐笑颔之，即命仆至园中扫雪，陪客往游。见奇石环立，台榭幽深，有一亭，植梅数十株，冷蕊初花，清香扑鼻。须臾，炽炭于盆，芳肴罗列，主人酌巨觞劝客，款待良厚。谈次，知公未婚，阴有择婿意，而未便骤言。既又知其精子平，乃曰：“仆有二女，俱待字闺中，将来得嫁贵人否？乞为推算。”公诺之。欢饮至暮，沽醉回舟，推二女命，长者年十九，次十七，皆一品夫人也，大奇之，惟次女犯桃花百日，为美玉之玷。次早，复诣徐曰：“女公子命皆大贵，足耀门楣矣。”徐曰：“以君之才之美，取青紫如拾芥，如不以寒贱为嫌，愿附姻好，长幼惟所择。”公大喜，遂聘其长女，委禽而去。是年，公成进士，入翰苑，乞假归娶，偕夫人入都供职。后数岁，徐次女犹未字，有群盗夜入其室，见女美，迭污之，既掠其资财，并劫女去。徐夫妇悲恋欲死，讼于官，捕盗甚急。盗恐为女累，辗转贾于扬州为女伶。适公与夫人南旋，过扬，当道宴公，陈菊部。女不解演剧，令侑觞，夫人自帘内观之，怪其貌似妹，呼人密询之，果是，相抱而泣。乃谋于公，诡言系其疏戚，为脱乐籍，载以俱归，计遭难恰百日。后公为择配，嫁某总戎公，官至大学士。总戎升提督，姊妹果并封一品夫人。
　　○蒋夫人
　　石琢堂殿撰为诸生时，家置一纸库，名曰：“孽海”，凡淫词艳曲、坏人心术与夫得罪名教之书，悉纳其中而烧之。一日，阅《四朝闻见录》，内有劾朱文公一疏，痛诋文公逆母欺君、窃权树党，并及闺阁中秽事，有小人所断不为者，竟敢形诸奏牍，以污蔑之。此编书者亦逆知后人之必不信也，且伪撰文公谢罪一表，以实其过。阅竟不胜发指，拍案大呼，思欲尽购此书，以付诸火，而苦无资也。夫人蒋氏，时庵侍郎侄孙女，颇明大义，欣然出奁中金钏助之，遂遍搜坊肆，得三百四十七部，悉烬于孽海中。是年，登贤书，至庚戌岁，遂大魁天下，后官至山东按察使。
　　○婢女代嫁
　　婢女代嫁，小说常载之，近乃实有其事。陶文毅公微时，家极贫，初聘同邑某氏女，历岁余矣。邑有富室吴姓，闻女姿色，谋夺为其子妇，以多金饵女父。父利吴富，竟为所动，迫公退婚。公不可，女之母亦不愿，而其女惑于父说，已萌异念，私誓不适穷生。会有养婢请于母，愿以身代，母许之，文毅亦坦然娶之，即后之膺一品夫人诰命者也。夫人右手背有疣凸起，药之不愈，则少时操作，为磨石压伤耳。某女既归于吴，父子恃富奢荡，又强占邻姓田，率众殴斗，吴子中伤暴卒，女无出，翁亦愤郁死。于是族中强黠者，恨吴吝刻、宗族无所沾惠，群欺某女寡弱，谓吴氏以私财饱外家，借口侵吞其田产殆尽，至贫困无以自存。时文毅已贵显，乞假回籍，邺里啧啧言前事，公微闻之，质诸夫人，良信，太息久之，遂以夫人意，赠女五十金。女得之，愧悔欲死，日抱银号泣，不忍用，卒为穿窬者窃去，忿而自缢，遇救未绝。公嗣是岁致周恤不倦云。宝应朱咏斋先生，由浙江学政任满还朝，舟过吴门，文毅方官苏抚，同官演剧觞朱，令演《双官诰》，文毅泪承睫，不能忍，朱私语同官曰：“此我失检，不知云汀家，亦有碧莲姊也。”
　　○阮文达继娶
　　阮文达公继娶夫人，乃孔子七十三代长孙女，为昭字辈衍圣公孙女、宪字辈衍圣公女。高宗巡幸阙里，夫人尚年幼，随其祖母跪迓宫舆，蒙驻舆询年齿且抚，手赐宫花一朵。后文达以詹事视学山东，遂委禽焉。比成婚杭州，仪礼舆服，隆于一时，以诗贺者，有“压奁只用十三经”之句。夫人习书礼，能诗文，有《读史杂文》数十篇、《唐宋旧经楼诗》六卷，世遂号经楼夫人。按文达督学时，毕秋帆宫保为东抚，谓阮封翁曰：“吾女可配衍圣公，公为媒；衍圣公之本生胞姊，可配公之子，吾为媒。”乃同缔姻。二公表章经籍，笃古崇儒，至求淑相攸，必属之东鲁圣人之裔，诚不愧儒雅风流矣。
　　○董戴两太夫人
　　嘉庆中，董相国诰封翁，濯足于室，令婢除袜，因右足底一赤痣，有毫长数寸，以手盘绕之，婢笑于旁曰：“天下未尝无对。”诘之，则婢之左足底，有毫痣亦如之，知为异相，纳之，生相国，是为太夫人。江西戴相国衢亨，太夫人未笄时，循土风，凡结婚先以女子生年月日时八字，送于男家，置神龛，卜吉凶，三日返之，如是数十家，率不吉。龛内神主有无故自倒者，因皆不敢纳采，末至戴，三日内皆有吉兆，奇之，遂娶焉。果出相国为名臣。
　　○随园十三女弟子
　　客有藏《随园十三女弟子湖楼请业图》者，后附一小幅，曰《后三女弟子图》。前后凡二跋，其前跋云：“乾隆壬子三月，余寓西湖宝石山庄，一时吴会之弟子，各以诗来受业。旋属尤、江二君，为写图布景，而余为志其姓名于后，以当陶白真灵之图。其在柳下姊妹偕行者，湖楼主人孙令宜臬使之二女云凤、云鹤也；正坐抚琴者，乙卯经魁孙原湘之妻席佩兰也；其旁侧坐者，相国徐文穆公之女孙裕馨也；手折兰者，皖江巡抚汪又新之女缵祖也；执笔题芭蕉者，汪秋御明经之女申也；稚女倚其肩而立者，吴江李宁人臬使之外孙女严蕊珠也；凭几拈毫，若有所思者，松江廖明府之女云锦也；把卷对坐者，太仓孝子金瑚之室张玉珍也；隅坐于几旁者，虞山屈宛仙也；倚竹而立者，蒋少司农戟门公之女孙心宝也；执团扇者，姓金名逸，字纤纤，吴下陈竹士秀才之妻也；持钓竿而山遮其身者，京江鲍雅堂郎中之妹，名之蕙，字芷香，张可斋诗人之室也。十三人外，侍老人侧而携其儿者，吾家侄妇戴兰英也。儿名恩官。诸人各有诗，现付梓人。嘉庆元年二月花朝，随园老人书，时年八十有一。”又一跋云：“乙卯春，余再到湖楼，重修诗会，不料徐、金二女都已仙去，为凄然者久之。幸问字者又来三人，前次画图，不能羼入，乃托老友崔君，为补小幅于后，皆就其家写真而得。其手折桃花者，刘霞裳秀才之室曹次卿也；其飘带佩兰而立者，句曲女史骆绮兰也；披红プ而若与之言者，福建方伯沙先生之季女钱林也，皆工吟咏，绮兰有《听秋轩诗集》行世，余为之序。清明前三日，袁枚再书。”
　　○汪文端之母
　　山阳汪文端公廷珍，年十二而孤，母程太夫人抚之成立。值岁凶，母子日一食，或终日不得食，太夫人终不肯使人知，曰：“吾非耻贫，耻言贫耳。言贫则疑有求于人，故不为也。”岁除无米，使仆索旧逋城外，抵暮归，无所得，各饮茗一瓯，尝盐菜数茎就卧。及公贵，风裁严竣，正色立朝，造次必于礼法，太夫人教也。
　　○吴山尊夫人赠诗
　　全椒吴山尊学士，渊如先生妹婿也。渊如先生以乾隆丁未榜眼及第，山尊仍上计车，其夫人赠行诗曰：“小语临歧记可真，回头仍怕阿兄嗔。看花迟早寻常事，莫作蓬莱第二人。”山尊果以是科通籍，入翰林，虽大魁让人，犹未满红闺期望。然微云夫婿，柳絮才媛，艳句流传，亦可谓倡随佳话矣。
　　○乳花娘子
　　金坛于文襄公敏中，为协揆时，有翰林汪某，令其妻曹氏拜公小君为母。及会稽梁阶平相国国治升户部尚书，曹又拜之为父。初见时，以朝珠一串为贽，纪文达公嘲以诗云：“昔年相府拜干娘，今日干爹又姓梁。赫弈门庭新户部，凄凉池馆旧中堂。郎如有意应怜妾，妾岂无颜只为郎。百八牟尼亲手挂，上襟犹带粉花香。”有无名子易其后半首云：“郎如有貌何须妾，妾岂无颜只为郎。百八牟尼亲手挂，回朝犹带乳花香。”时遂称曹为“乳花娘子。”
　　○方芷斋夫人
　　仁和方芷斋夫人芳佩，勤僖公汪芍坡中丞新之继室也，工诗文，文有知人鉴。乃翁相攸时，携文二首，一为吴颉云修撰，其一则芍坡中丞也，展转不能决，以示夫人。时吴方诸生，汪犹布衣也。夫人阅吴作，曰：“是当早发，然英华太露，诚恐不寿。”阅汪作，曰：“此大器也，然须晚成。”翁遂舍吴而议汪，后吴果大魁，官位不显，且未享遐龄；汪则扬历中外，阶至一品。夫人生一子二女，富贵寿考，旋则孙阶之兰玉森森矣。夫人言论挥洒，旁若无人，晚年尤喜作擘窠大字，笔力出入襄阳，一洗脂粉气象。嘉庆丁卯，山舟学士，重宴鹿鸣，赋诗四章，和者不下百余人。夫人时年八十，和诗三章，评者以为诸人皆勿能及。夫人享年八十二岁，有《在璞堂稿》行世。夫人媳王氏，名德宜，松江人，亦工诗，侍夫人日，屡有唱和，夫人既殁，家政一委之姬妾，日则弹琴咏诗，焚香礼佛而已，着《语凤巢诗稿》，记其《金陵诗》二句云：“啼鸟犹呼奈何帝，今人尚说莫愁湖。”跌宕之致，可以相见矣。
　　○薛慰农相胥
　　袁爽秋之夫人薛氏，学问宏深，博通经史，有“不栉进士”之誉。爽秋学问，夫人攻错之力居多，故爽秋有季常之惧，然实另有原因也。传闻爽秋本姓某氏，为袁某乞养子，故冒其姓。幼时家贫，为人牧牛，常戏登桐庐塔顶，乡愚野老谓其必发达，以该塔素名有鬼嬲人，爽秋登之无恙也。及十二三岁，某戚携之北上，流落都门，薛慰农收养之，执杂役焉。后因某事对答数语，慰农大奇之，使伴诸子读，遂妻以女。有谓爽秋实为养父挟之北上，适值薛慰农择婿，爽秋预其选。盖尔时慰农所注意者二人，一为杨廷甫，一为袁爽秋。薛慰农之夫人亲相之，并阅二人文，谓杨廷甫必可点翰林，袁爽秋不过进士而已，且杨貌优于袁，欲婿杨；薛慰农则谓杨虽可入词苑，终不过翰林而已，袁虽不能入词苑，必有督抚之望，为一代名人，遂决婿袁云。庚子之难，爽秋从容就义，实其夫人薛氏所主持也，可谓巾帼英雄矣。“不栉进士”岂虚誉哉。
　　●杂录类
　　○娄德纳谲谏
　　圣祖既废理邸揆叙，王鸿绪辈恐其复立招祸，因造诸蜚语以闻。仁皇帝怒，欲置王于重典，众莫敢谏。领侍卫内大臣娄公德纳，仁皇近侍也，年已耄，善解人主意。时上自畅春园还宫，欲明颂诏旨，公先日燕见曰：“闻护军统领某，得暴疾，肉尽消瘦，已骨立矣。”某公素以体胖著者。次早，上入宫，某统领佩刀侍神武门，丰伟如故。上诘公，公笑曰：“可知人言未可信也。体之丰瘠，乃现于外者，尚讹传至此，何况暗昧事哉？”上首肯其言，立罢其诏云。
　　○王文贞极人爵之荣
　　王文贞公崇简，尝建言帝王庙祀，宜及守成令主，因列商中宗以下七人；又言宋臣潘美、张浚宜罢祀，诏从之。公为礼部尚书，年六十三，以老乞休。年七十，依古人以每岁尽读五经为夏课，尝作《青箱堂记》云：“阶前辟露台，方丈余，夏秋日暮，父子兄弟六七人，率坐台上，或庄论诗书，或称述祖德，旁及故旧家世之兴衰，以为劝戒。”公家辇下，出身寒素，父子同时官九卿，享上寿，乞休于主恩方渥之时，视其子为宰相，倘徉林下者十有五年，而一生端谨，无可指摘，可谓极人爵之荣者也。
　　○尹文端总督两江
　　尹文端公总督两江时，冬日招秦大士、蒋士铨、袁枚饮，曰：“座上皆同馆名流，宜各赋诗纪胜。”蒋诗先成，首句云：“卓午人停问字车。”公笑曰：“此教官请客诗也。”秦惧，不肯落笔。袁亦知难而退，公不许，乃赋一律云：“小集平泉夜举觞，春风座上不知霜。偶然元老开东阁，难得群仙共玉堂。”公大喜曰：“开口已包括全题矣。”
　　○阿文成之福寿
　　阿文成功业巍巍，富贵福寿，近世无比，高宗纯皇帝赐其七十寿联云：“耆筵锡庆高千叟，云阁铭勋赞上台。”八十寿联云：“纯嘏懋勋延带砺，耆龄硕望重丝纶。”嘉庆元年九月，以疾乞假，其明年八月薨，年八十有一，图像紫光阁者四次，两子四孙俱登显秩，真所谓出将入相，福寿全归者也。文成身裁短小，弱不胜衣，并无龙威燕颔之相也，亦奇矣哉！
　　○陈时夏甘汝来殊遇
　　雍正时，滇南陈公时夏，官苏州巡抚。有母在家，年逾八旬，欲陈请乞假。宪皇帝谕滇省督抚委员，同陈之弟乘驿护送到苏，其起身日期迟早，听伊母之便，并不必因乘驿定限，俾有年纪人去住如意，又赏给人参四封，为高年人药饵之需。至抵苏后，陈具折谢恩，上心忻慰，恩谕更为周至，并赐貂皮、宁绸、伽南、香珠、眼镜、鼻烟壶、奶酥饼、果子干等物，为添寿之意，又赏给巡抚封典，当时诧为殊恩异数云。
　　江西甘庄恪公汝来，以吏部主事，蒙宪皇帝特旨，擢广西太平府知府，十二月二十七日请训。是日，上赐九卿“福”字，随同九卿传进，以次赐毕，呼甘进案前，连书二“福”字，谕令带赐粤西总、提督各一，又书一“福”字赐甘。甘奏云：“外吏小臣，何敢蒙赐宸翰。”上大笑曰：“怎么说小臣，做官只论好歹，不问大小。尔若做得好，即日就是大臣了。”因谆谆训诲，并询家世，赏貂皮、松花砚，又赏甘父母宁绸各一匹，并谕吏部选给四品诰封，给假回里省亲。荷此隆恩，甘实不知所以报称矣。
　　○张文端恩遇
　　张文端公英，于雍正十一年入祀京师，并赐祭本籍，命抚臣徐文穆本行礼。相国文和公、少宗伯药斋廷璐，皆乞假回里，举行祀事，钦天监择行期，内府制安车，沿途文武官护送，赐书籍五十二种，令织造用官舟载送其家，又赐冠带、珍裘、文绮、丰貂、紫团、古玩、杂佩之属。先期一日，上赐玉如意曰：“愿尔往来，事事如意。”又令中使赍酒肴果饵至寓，酌金杯以饯之，又赐文端祠联云：“风度犹存，典礼焕千秋俎豆；师模如在，忠忱垂弈叶箕裘。”
　　○半部绅
　　桐城张氏，父子继相，兄弟多登九列者。文和长军机时，其子侄宗族，及姻党姚氏，占仕籍者至数十人，时为之语曰：“张、姚两姓，占却半部绅。”刘文正公统勋以闻，请量加裁抑，三年内停其升转，高宗从之。文正与文和故交，此奏可谓爱人以德。
　　○刘武进卒于养心殿
　　刘武进相公于义，性刚毅，受宪皇知。曾佩征西将军印，屡破准夷，时人荣之。乾隆中，公年已七十余岁，奏事养心殿，跽跪良久，立时误踏衣袂仆倒。公体素胖壮，加以御座高耸，因之暴薨，上甚惜之。傅文忠公出告人曰：“刘相公今死得其所矣。”时人以为笑谈。
　　○洪稚存之狂
　　洪稚存编修亮吉，阳湖人，中庚戌探花。性狂妄，嗜酒纵饮。善考订，其着《乾隆中府厅图志》，及《东晋疆域考》、《南北朝疆域考》，学问渊博。戊午大考翰林，公上《平邪教疏》，深中当时要，人争诵之。朱文正公招之入都，欲荐于朝，先生乃于朱座首斥其崇信释道，为邪教首领之语，朱正色曰：“吾为君之师辈，乃敢搪突若尔！”先生曰：“此正所以报师尊也。”又讥王韩城相公为刚愎自用，刘文清公为当场鲍老，一时入座，无不被其讥者。后裹装欲归，复上书于成王及朱石君、刘云房二相公，多诽谤朝廷语。成王以其书上闻，上悯其书生迂鲁，戍于伊犁。未逾年，即放归田里。以其书常置御座旁曰：“此座右良箴也。”上之宽大也若此。先生既放还，亦纵酒自娱，不数载，卒于家。其所著古文，多载清朝名臣嘉言善行，有裨于世教焉。
　　○张石州之使气
　　平定张石州穆，以优行贡成均。道光己亥，应顺天乡试，携瓶酒入，监搜者呵曰：“去酒！”石州辄饮尽，而挥弃其余沥。监者怒，命悉索之，破笔砚、毁衣被，无所得。石州扪腹曰：“是中便便经笥，若辈岂能搜耶？”监者益怒，乃摭笔囊中片纸，有字一行，谩曰：“此怀挟也。”送刑部谳，白其枉，然竟坐槟斥。石州渊博无涯，世以东京崔、蔡目之，微眚见黜，固由赋命之奇，然亦太使气已。
　　○赵秋谷善骂
　　赵太史秋谷，青州益都人也。乾隆戊午，北平黄昆圃先生，任山东布政，黄固素重秋谷者。会益都令某来谒，黄语之曰：“赵秋谷先生，君管内人也，其诗文甚富，盍请于先生，持其草以来，俾余得一寓目乎？”令归，即遣一隶持牒往。赵故善骂，得牒益大怒，诟令俗吏，并及于黄。黄亲为其门生陈见复述之。
　　○汪容甫之狂放
　　汪容甫少狂放，肄业安定书院，每一山长至，辄挟经史肄难数事请质，或不能对，即大笑出，孙志祖、蒋士铨皆为所窘。时侨居扬州者，程晋芳、任大椿、顾九苞，皆以读书该博负盛名。容甫众中语人，扬州一府，通者三人，不通者三人。通者高邮王念孙、宝应刘台拱，与己是也；不通者即指程、任诸人。适有荐绅家居者，请容甫月旦，容甫大言曰：“君不在不通之列。”其人喜过望。容甫出，徐曰：“君再读三十年书，可以望不通矣。”其诙谐皆类此。
　　○龚定庵
　　晚清文人，龚定庵最负重望，所为文诗，皆廉悍伟丽，不立宗派，思想尤渊渊入微。生平治学颇博杂，惟近时坊刻《定庵文集》只六册，其所自定之二十四卷本，已无地可寻。定庵生平，性不羁，善作满洲语，嗜冶游，晚岁学佛，平居无事时，非访伎、即访僧，遇达官贵人，辄加以白眼。生平不善书，以是不能入翰林。既成贡士，改官部曹，则大恨，乃作《干禄新书》，以刺执政。凡其女、其媳、其妾、其宠婢，悉令学馆阁书。客有言及某翰林者，定庵必哂曰：“今日之翰林，犹足道耶？我家妇人，无一不可入翰林者，以其工书法也。”生平所得金，皆随手尽，京师人以怪物目之，夷然不顾也。在京日，所欢甚多，与某贝子福晋谊最笃。旧例，凡满、蒙王公贵人诸内眷，例不许外出，惟每季可游庙一次，游庙有定期。某福晋于游庙时，与定庵遇，既目成，以蒙语相问答，由是通殷勤。未几，为某贝子所知，大怒，立逼福晋大归，而索定庵于客邸，将杀之。贝子府中人，素受福晋惠，侦知其事，告定庵，定庵孑身走至江淮间，几乞食。其集中纪行诗，有“留眷于京，单身出外”，及文集中《重过扬州记》，皆此时作也。
　　定庵官京曹时，得赵飞燕印，狂喜赋诗，诗载入集中，而不详其缘起及印之形状。李｛无心｝伯因谓龚为人欺，观吴石华集中有题此印诗，所纪甚详，特录于下，以为艺林添一故实。其序云：玉印径寸，厚五分，洁白如脂，纽作飞燕形，文曰“亻予亻妾赵”四字，篆以秦玺，似独以鸟迹寓名。嘉靖间，藏严分宜家，后归项墨林，又归锡山华氏及朱竹家，最后为嘉兴文后山所得。仁和龚定庵舍人，以朱竹所藏宋拓本娄寿碑相易，并以朱提五百，遂归龚氏。此册乃何梦华所拓也，诗云：“碧海雕搜出汉宫，回环小篆字尤工。承恩可似绸缪印，亲蘸香泥押臀红。不将名字刻苕华，体制依然复内家。一自宫门哀燕后，可怜孤负玉无瑕。黄门诏记未全诬，小印斜封记得无。回首故宫应懊悔，再传重问赫蹄书。锦裹檀熏又几时，摩挲尤物不胜思。烟云过眼都成录，转忆龚家娄寿碑。”闻此印后归潘德畲方伯，今不知流落何所。按赵氏位亻予亻凡三人，一钩弋，一宣主，一合德也。
　　阅近人笔记，载龚与明善堂主人事，按主人名奕绘，号太素，为荣恪郡王绵亿之子，封贝勒，着有《明善堂集》。侧福晋者，即太清西林春，着《天游阁集》者也。太清姓顾，吴门人，才色双绝，贝勒元配妙华夫人没后，宠专房。贝勒由散秩大臣，管宗人府及御书处，又管武英殿修书处，旋改正白旗汉军都统。性爱才，座客常满。其管宗人府时，龚方为宗人府主事，常以白事诣邸中。贝勒爱其才，尊为上宾，由是得出入府第，与太清通殷勤，时相唱和。龚杂诗中，所谓“一骑传笺朱邸晚，临风递与缟衣人”即指此事。闻太清好着白衣，故云云。太清貌绝美，尝与贝勒雪中并辔游西山，作内家妆，披红斗篷，于马上拨铁琵琶，手白如玉，见者咸谓王嫱重生。又闻贝勒所作词，名《西山樵唱》，太清词名《东海渔歌》，当时特取其对偶云。某说部中，见有龚某外诗一首，此诗旧藏蒋剑人家，后归王紫。蒋与王，皆与龚子孝拱相友善，决为龚作无疑。诗云：“未定公刘马，先宰郑伯羊。海棠颠未已，狮子吼何狂。杨叛春天曲，蓝桥昨夜霜。微云才一抹，佳婿忆秦郎。”又题友人扇一绝云：“女儿公子各风华，争羡皇都选婿家。三代以来春数点，二南卷里有桃花。”情辞惝恍，他人断无此思想、无此笔墨也。龚以奇才，会试举春官，不得入翰林，大恨，因为《干禄新书》以讽世，其所著诗，亦多讽世之作。如《咏史》诗，则为曾宾谷而作也；如《小游仙》诗，则为不得军机章京而发也。龚为主事时，其叔方为尚书，一日龚往谒，甫就坐，忽阍人报有小门生求见，其人固新入翰林者，龚乃避入耳室中，闻尚书问其人以近作何事，其人以写白折对，尚书称善，且告之曰：“凡考差字迹宜端秀，墨迹宜浓厚，点画宜平正，则考时未有不入彀者。”其人方唯唯听命。龚忽鼓掌曰：“翰林学问，原来如是。”其人惶遽去。尚书大怒，诃之，由是废往还礼以自绝。定庵以道光十九年，年四十八乞休。二十一年，五十岁，殁于丹阳。其殁也，实以暴疾，外间颇有异词。初，定庵官京曹时，常为明善堂主人上客，主人之侧福晋西林春太清，慕其才，颇有暖昧事，人谓定庵集中游仙诸诗，及词中《桂殿秋》、《忆瑶姬》、《梦玉人引》诸阕，惝恍迷离，实皆为此事发也。后稍为主人所觉，定庵急引疾归，而卒不免，盖主人阴遣客鸩之也。或又谓定庵晚年，所眷灵箫，实别有所私。定庵一日往灵箫处，适遇其人，因语灵箫与之绝，箫阳诺之，而踪迹则愈密。半岁后，定庵一日又见其人从灵箫家中出，因怀鸩以往，语灵箫：“其人倘再至者，即以此药之。”药方固出禁中，服之不即死，死亦无伤痕可验也。灵箫受药，即置酒中以进，定庵饮之，归即不快，数日遽卒。
　　○其二
　　定庵在扬州时，一日，于某盐商席间酒半，行联句之令，一商云：“正是桃红柳绿天，”定庵急续云：“老夫人移步出堂前。”坐客大笑。此与一富商以资得某处令，到省谒巡抚，巡抚询以事，富商拱手云：“大人容禀，”巡抚忍俊不禁，乃答云：“听你道来。”此两语连续之妙处，实同一机轴也。定庵生平最嗜赌，尤爱摇摊（即压宝），自谓能以数学占卢雉盈虚之来复。其帐顶满画一二三四等字数，无事辄卧于床，仰观帐顶，以研究其消长之机，每自鸣其赌学之精，然每战辄北。一日，扬州某盐商家大开宴会，名士巨贾辈毕集。酒阑，于屋后花圃中作樗蒲戏。有王君者，是日适后至，见定庵独自一人，拂水弄花，昂首观行云，有萧然出尘之概。王君趋语云：“想君厌嚣，乃独至此，君真雅人深致哉！”定庵笑曰：“陶靖节种菊看山，岂其本意，特无可奈何，始放情于山水，以寄其满怀之忧郁耳。故其所作诗文愈旷达，实为愈不能忘情于世事之征，亦犹余今日之拂水弄花，无以异也。”语次，复云：“今日宝路，吾本计算无讹，适以资罄，遂使英雄无用武之地。惜世间无豪杰之士，能假我金钱者耳。”王君本倾慕其文名者，乃解囊赠之，偕入局，每战辄去，不三五次，所措之资，已全数乌有。定庵怒甚，遂狂步出门以去。又云，定庵尝自言前生本是天台一老僧，此僧生平一无所长，惟每日诵《法华经》而已。僧卒日，即定庵生日。然定庵却聪慧绝伦，盖定能生慧，亦诵经之功也。定庵曾至其前生圆寂之地，有诗数首，曾为王君书扇，集中皆未载焉。王君但忆有句云：“到此休论他世事，今生未必胜前生。”亦自慨其半世苦修，未能出生死流，仍沉沦于三界中也。
　　○湖南汤海秋
　　道光朝，士无不知湖南有海秋汤鹏者。海秋二十成进士，三十补御史，意气蹈厉，勇言事，未逾月，三上章。最后以言宗室尚书，叱辱满司官事，在已奉旨处分后，罢御史，回户部原官。时英夷扰海疆，求通市，海秋愤不得言事，犹条上尚书转奏，策夷务善后三十事。嗣西夷求改关市约，有君奏中不可许者数条，人以是服其精。浮湛部曹不得志，退而着《浮邱子》一书，大抵言军国利病、吏治要最、人事情伪、关设形势，寻摄要眇，凡九十篇、四十余万言。每遇人辄曰：“能过我一读《浮邱子》乎。”其自喜如此。
　　○臧严两博学
　　长兴臧寿恭眉卿、乌程严可均铁桥，两先生者同籍湖州，同时号通经博学，顾极不相能。杨太守岘，臧先生高席弟子，亦尝从严先生游。一日，太守自长兴归，舟泊城外，邻舟有命酒独酌者，视之，严也。诘何自，以实对。诧曰：“是村夫子，堪若师乎？”它日，太守叩臧先生：“严某何如人？”曰：“粗能讽《三字经》。”《三字经》者，学童初入塾试讽者也。文人相轻，不意经生亦然。
　　○某官慕王壬秋
　　有某官慕壬秋名，屡欲造访，逢人寄声，而卒不至。朱暝庵克敬，戏为诗曰：“酿花天气冷如秋，风卷芦帘客怕留。却忆去年彭太保，布鞋点雪访壬秋。”
　　○彭玉｛鹿吝｝遗事三则
　　刚直公之奉命巡江也，每至一处，辄与闻地方民刑事。而公又不喜衣冠，草帽芒鞋，素巾布服，如居士。以故官吏闻其至，皆不知送迎，惟各惴惴焉。闻公轶事綦多，不能尽记，今仅述其三事耳。
　　常州武进县西三十里，有奔牛镇，镇为南运河滨一市集，置厘局焉。公一日舟行舣其地，见有麻衣而杖者，缚两豕，置河干，而身与局役作哀冤状、争辨状、愤急状不已。而局役若甚傲岸而弗闻也者。公前问其故，麻衣者哭告曰：“母死不得棺，将渡河求之于豕价，局役谓过此即应税。予谓生之河东、鬻之河西耳，且两豕非往来贩卖比也。哀以情则不可，争以法则不理，乞得价而还纳之，卒亦不允，而死母已望屋竟日矣。天下有仇死人、逼生人，而行此不仁者乎？”公悯其情，代哀之。局役不识公，怪其多事，挥叱之。公怒其横，且非法，召舟兵（公舟水兵，平时亦不军服）缚之树，鞭毙之，而絷其局员，登舟去。局员以职守辞，公立召奔牛巡司至，命代之，竟挟与之省，交藩司，并请于抚院，褫其职。而院司竟不敢以越俎为公咎也。
　　江宁上舍生某，妻有姿，时傅相李文忠公督两江，有弟称四大人者，爱悦之，托以太夫人命，诱入署，逾月不令归。生侦知其情，请之不能得，控之县，不理；控之府，亦不理。生知无诉，大恚，遂病痴，终日语喃喃不绝口，皆此事也。公一日泊舟水西门，遇生茶肆，异其状，询悉之，因教曰：“子不闻老彭来乎？盍诉之。”生疑问所在，公示以停舟处，并捉笔为词。翌日，生果往呼冤，公令从者召之入。一仰视，则昨日茶肆客也。生惊喜，公亦笑，受其词而慰遣之曰：“明日候妇归也。”生谢出。公即怀词谒文忠，纵论巡江事。言次，若佯为不知刑事者，设问：“或使有民人诱奸民人妇，当如何？”文忠语之法。公复曰：“使有官吏诱占民人妇，法如何？”文忠亦语之。公又曰：“今使有封疆大吏之子弟，诱占民人妇，于法又如何？”文忠愕然，强语之，而公已探怀出词，授文忠，且曰：“公能行法，则了之，否当请诸朝耳。”文忠阅词，则色变，起谢曰：“此事实不知。然劣弟母所爱，请以私谊故，稍宽假可乎？”公曰：“顷已言之，但不上闻，斯为私已厚耳。”曰：“然则请以家法处之，何如？”公曰：“可。”曰：“请少缓其死可乎？”公曰：“他唯命，是则不敢。”文忠不得已，呼其弟出，掷以词。其弟见公则大惧，及阅词，色沮汗流，惟叩头乞贷死。文忠作色曰：“已为汝请不得活，速自裁！”其弟曰：“请一别老母可乎？”文忠语公，公许之，而待诸庭。入久不复出，公逼文忠甚，文忠顾谓左右曰：“入见四大人，令揭吾某号箱，取朝珠上物（即鹤顶红，沾舌即死，凡一二品则有之），舐之可耳，勿望生也。”从者入，少顷而内廷哭声作，则喧传四大人死矣。公乃拜揖谢罪去。翌日，侦视生，则妇归而生竟不痴。
　　杨子县十二圩村民某，以孝母名，公往来其地久，时有闻。日者，薄暮过其居，伪为大解者，蹲篱下察之，适闻其母在床呼儿曰：“儿取溺器来。”子应之而不即至。顷母又呼曰：“儿速来。”子又应之而仍不即至。俄闻其母若甚急者，责之曰：“几何不来？”公意此琐事且若此，其它色养，大节可知，方窃叹名实相副之难，而人言之不足遽信也。乃念未已，而旋闻其子似抚床进器者，婉语曰：“溺器露外久，恐冷气侵肌肤，故儿先温之耳。”公乃大赞赏，迳起扣其扉，作索饮者，与之语，果愚民之纯孝者也。悯其贫无养，因拾纸书钱帖二百千，盖以章，令付诸仪栈。仪栈者，淮盐囤积地，杨子穆观察所总办也。杨不识公书，且疑其诈，执而送诸县。县令以杨故，亦不察，笞责而后释之。时公适他往，不之知也。逾日，公再至，村民诉所苦，且甚怨公之绐己者。公惭忿，与之邑，令见公惶惧，乞赎罪，公责令倍给之，以所乘舆送之归，而短杨于江督曾公国荃，杨竟以是撤差去。
　　○吴梅村晚年得子
　　吴梅村晚年，精于星命之学，连举十三女，而子始生。时唐东江孙华为名诸生，年已强仕，赴汤饼会，居上坐，梅村戏云：“是子当与君为同年。”唐意怫然。后戊辰，举礼部，东江果同榜。或赠梅村《五十生子诗》云：“九子将雏未白头，明珠老蚌正相求。兰闺自唱河中曲，十六生儿字阿侯。”盖少妾所出，后官兵科给事中。
　　○袁简斋生子
　　袁简斋六十三岁乃生子。时有族弟某观察，在苏州勾当公事，接江宁方伯陶公羽檄，意颇惊骇。发之，但有红签十字曰：“令兄随园先生已得子矣。”常州赵舍人诗云：“佳问有人驰驿报，贺诗经月把杯听。”
　　○惠天牧之生
　　惠天牧先生初生时，父梦东里杨文贞公来谒，遂名士奇。年十二，善为诗，有“柳未成阴夕照多”之句，为名流激赏。弱冠补诸生，人戏谓之：“卿熟《史记》、《汉书》，试为我诵《封禅文》。”即应声朗唱，终篇略无讹脱。昔韩昌黎《送张童子序》，称其生九年，自州县至礼部试，一举而进，又二年复通二经，有司复上其事，由是拜卫兵曹之命，唐四百年科名之蚤，当无其偶，而新旧《唐书》，曾未一见姓名。宋时以神童解者，岁至数百人，而成大名者不多得，盖极言天质之不可恃。观于先生，虽生有宿根，恐亦赖濡染家学，潜心稽古之效也。不然，吴中惠氏，三世经师，岂元龙、定宇两先生，皆为名臣转世。
　　○钱文敏之聪敏
　　钱文敏公维城，中乾隆乙丑状元，选为清书翰林。公性聪敏，以国书为易学，遂不复用心。至散馆日，辄曳白，纯皇帝大怒曰：“钱维城以国语为不足学耶？乃敢抗违定制，若此将置于法。”傅文忠公代请曰：“钱某汉文优长，尚可宽贷。”上召至阶下，立命题考之，公倚础石挥毫，未逾刻辄就。上异其才，命南书房供奉，后遂荐升至户部侍郎，宠眷甚渥云。
　　○朱相国
　　高安朱相国轼，九岁时父携至巨室某氏。某见其文秀，问读书否，对曰：“五经甫读毕，学作破题。”时方筑室，因以《锯木》为题，公应声曰：“送往迎来，其所厚者薄矣。”某大奇之，携之登楼，以“小子登楼”令对，公应声曰：“大人作阁。”某知为伟器，令在家塾肄业，以女妻之。
　　○张文和之才
　　张文和公，辅相两朝，几二十余年，一时大臣，皆出后进。年八十余，精神矍铄，裁拟谕旨，文采赡备。当时颇讥其袒庇同乡，诛锄异己，屡为言官所劾。然其才干，实出于众，凡其所平章政事，及召对诸语，归家时灯下蝇头，书于秘册，不遗一字。至八十余，书尝颠倒一语，自掷笔叹曰：“精力竭矣！”世宗召对，问以各部院大臣，及司员胥吏之名姓，公缕陈名姓籍贯，及其科目先后，无所错误。又以谦冲自居，与鄂文端公同事十余年，往往竟日不交一语。鄂公有所过失，公必以微语讥讽，使鄂公无以自容。暑日，鄂公尝脱帽乘凉，其堂宇湫隘，鄂公环视曰：“此帽置于何所？”公徐笑曰：“此帽还是在自家头上为妙。”鄂神色不怡者数日。然其善于窥测圣意，每事先意承志。后为纯皇帝所觉，因下诏罪之，逐公还家，致使汪文端、于文襄辈，互相承其衣钵，缄默成风，朝局为之一变。亦公有以致之也。
　　○齐侍郎
　　天台齐侍郎，敏悟强识，观书目十行下，一览则终身不忘。其应征北上时，谒某邑宰，留宿署中，见架上有异书八册，请借观，主人曰：“诺。”次日将登程，主人奉书以出，侍郎曰：“已阅讫矣。”主人未之信，抽一二册询之，探喉而出，不讹一字。
　　○李绂夙慧
　　李侍郎绂，性聪慧。少时家贫，无赀买书，乃借贷于邻人。每一翻绎，无不成诵。偶入城市，街衢铺店名号，皆默识之。后官翰林，库中旧藏有《永乐大典》，公皆读之。同僚取架上所有，抽以难公，无不立对，人皆惊骇。后典试江南，闱中卷几万本，公皆披示，铅华纷披，无不中肯，实近世文人所不逮也。
　　○来文端相马
　　乾隆时，相国来文端公保，善相马。一日，与史铁相国，坐政事堂，闻墙外马行声，公曰：“此良马也，白身而黑蹄。”史公不信，遣人视之，果然，乃笑曰：“公前身是伯乐耶？”笑而不答。夫闻声知良，容或有之，若隔墙而兼知其色，则非思议所可及矣。噫！技亦神矣。
　　○嵇文恭风鉴
　　嵇文恭璜，善风鉴，百不失一。主乙未会试，揭晓后，中式者初见，即鉴别无爽。分两日款宴，前一日，皆丹毫简用者，内百二人不符，由途即选；次日所延，则尽归班矣。尝言乙未一榜无宰辅，惟许紫垣师孙寄圃玉廷，一内一外，禄位崇厚，后果然。又许金兰溪为臬司，后由臬司官大司寇。曹顾崖城，病右手，虑大考不能作字，欲乞假，文恭曰：“不出三年，当至二品，岂能去耶？”后曹以学土督学山左，荐擢少宰。
　　○杨中丞精相术
　　临川杨中丞＜音＞，精相术。乾隆甲辰成进士，胪唱前一日，新进士会集干清门外，公遍相诸同年，谓友人曰：“今科榜眼、探花，当是南北二邵（谓余姚邵瑛、天津邵玉清）。第一人未见，何欤？”嗣见一人，脱帽箕踞，独坐金缸旁，公拱手贺曰：“龙头在是矣。”亟询姓名，则会稽茹古香也。小顷，传前十卷引见，以次唱名，鼎甲皆如公言。
　　○吴渔山入耶稣会
　　渔山与石谷同邑，相友善，而画亦相埒，惟渔山老年，好用西洋法作画，云气绵渺凌虚，迥异平日。相传其后竟从西教，故有浮海不归之说，然无确证也。故友王润甫汝玉，昔尝语人云：“昭文张约轩通守元龄，曾得杨西亭所写渔山小像，出以索题，上有上海徐紫山跋云：余尝于邑之大南门外，所谓天主坟者，见卧碑，有渔山字，因剔丛莽视之，乃知即道人埋处。命工扶植之，碑中间大字云：天学修士渔山吴公之墓。两边小书云：公讳历圣，名西满，常熟县人，康熙二十一年入耶稣会，二十七登铎德，行教上海嘉定，五十七年在上海，疾卒于圣玛第亚瞻礼日，寿八十有七。康熙戊戌季夏，同会修士孟由义立碑。盖道人入彼教久，尝再至欧罗巴，故晚年作画，好用洋法。西亭此像作于辛酉，其时犹未入教也，余忆张浦山《画征录》，称石谷因渔山借其所抚大痴画幅不还，遂与绝交。今观此事，知石谷之绝交，盖因渔山入彼教，而非为借画不还。石谷事亲至孝，人品本高，旧交割席，不忍显言，故特假细事为借口耳。”
　　○孙渊如折胫骨
　　孙渊如官京师时，尝被车压折胫骨，为一金姓医治好，后右足尚较短左足寸许，服雄黄兑烧酒，四十九日足发赤斑而愈。金云：“骨原可接。凡人自胎生之骨，如花木之枝，随处可粘，惟在脾胃好，多进饮食，能生新血以益气耳。若后生之骨，如齿牙、膝盖、脑骨数处，则断不能接。所以用雄黄烧酒者，雄黄能去瘀血，烧酒无损脾胃。瘀血不尽，虽治好，遇阴雨必变。”今孙已逾十年，行履适然，惟其医治之精耳。尝嘱终身忌食荸荠，此理未晰，俟考。
　　○刘文清晚节
　　刘文清公墉，为文正公子，少时知江宁府，颇以清介持躬，名播海内。妇人女子，无不服其品谊，至以包孝肃比之。及入相后，适当和相专权，公以滑稽自容。初无所建白，纯皇召见新选知府戴某，以其迂疏，不胜方面，因问及公，公以“也好”对之，为上所斥。谢芗泉侍郎颇不满其行，至以否卦彖辞诋之。语虽激烈，公之改节，亦可知矣。然年八十余，轻健如故，双眸炯然，寒光射人。薨时毫无疾病，是日犹开筵款客，至晚端坐而逝，鼻注下垂寸余，亦释家所谓善解脱者。
　　○三绝
　　清同治朝，吴文节可读直谏垣，以乌鲁木齐提督成禄，纵兵戕戮平民数千，具折严劾，有“请斩成禄之头，以谢无辜百姓；并斩臣头，以谢成禄”等语，廷议以为讦刺时政，饬回原衙门行走，而此折为时传诵，朝野想望风采。同时有南举人谢焕章，年逾六十，甫捷乡闱，入都会试，其复试题“性相近也”二句。谢文理境深奥，阅卷者李某，几不能句读，以为文理欠通，竟坐褫革。谢固滇中名宿，有及门八人，同上公车，咸愤不与试，群起揭控。事听于朝，特派大臣复阅，谢得开复，作为本应罚停会试一科而开复已后试期，应无庸再议。而谢之文名，由是盛传日下。人言李某诚疏陋，适以玉成谢名焉。而菊部名伶十三旦者，亦于是时，以色艺特闻。时人为之语曰：“都门有三绝，吴侍御之折、谢焕章之文、十三旦之戏。”
　　○邓廷桢出督两广
　　道光十五年，江宁邓督部廷桢，受命总制两广，自安徽入觐。时公同乡官京师者，公子子久编修外，几二十人。公未明入朝，出答宾客之造请。及暮归寓馆，与乡人述故老逸事、商论文史、辨训诂音声，于三百五篇诗，刺取声韵双叠者，左右逢原，如取物筐箧中，人皆神开意新，曰闻所未闻。临别，乡人为绘《宣南夜话图》，怅之以诗。此事虽小，然作宦数十年，以耄耆老宿，与后生分席谈经，非记诵博洽者不能。作客十余日，以封圻遗客，与乡里通宵话旧，非神气闲定者亦不能。
　　○曾左友谊之始末
　　曾文正公与左季高相国同乡，相友善，又属姻亲。粤逆猖獗，蔓延几遍天下，公与左相戮力讨贼，声望赫然。合肥相国后起，战功卓著，名与之齐。中兴名臣，天下称为曾、左、李，盖不数唐之李、郭，宋之韩、范也。比贼既荡平，二公之嫌隙乃大构。盖金陵攻克，公据诸将之言，谓贼幼逆洪福已死于乱军中。顷之，残寇窜入湖州，左公谍知幼逆在内，会李相之师环攻之，而疏陈其事。公以幼逆久死，疑浙师张皇其词，大怒，特疏诋之。左公具疏辩，洋洋数千言，辞气激昂，亦颇诋公。两宫、皇上知二公忠实无他肠，特降谕旨两解之。未几，洪幼逆遁入江西，为沈幼丹中丞所获，明正典刑，天下称快，而二公怒卒不解，遂彼此绝音问。海昌陈其元，为左公所荐举，公前在安庆时，亦曾辟召之。同治丁卯，谒公于金陵，颇蒙青眼，洎摄南汇县事。丁雨生中丞时为方伯，具牍荐陈其元甚力，公批其牍尾曰：“曾见其人，夙知其贤，惟系左某所保之人，故未能信”云云。蒯子范太守，以告其元，谓公推屋乌之爱也。辛未，公再督两江，张子青中丞欲调其元于上海，商之于公，公乃极口赞许。是冬来沪阅兵，称为著名好官，所以奖勖者甚至。闻其元欲引退，特命涂朗轩方伯再四慰留，谓公忘前事矣。后见常州吕庭芷侍读，谈及二公嫌隙事，侍读云：“上年谒公于吴门，公与言左公致隙始末，谓我生平以诚自信，而彼乃罪我为期，故此心不免耿耿。”时侍读新自甘肃刘省三军门处归，公因问左公之一切布置，曰：“君第平心论之，侍读历言其处事之精详、律身之艰苦、体国之公忠。”且曰：“以某之愚，窃谓若左公之所为，今日朝端无两矣。”公击案曰：“诚然，此时西陲之任，倘左君一旦舍去，无论我不能为之继，即起胡文忠于九原，恐亦不能为之继也。君谓为朝端无两，我以为天下第一耳。”因共叹公憎而知善，居心之公正若此。人又谓洪逆未死，公特为诸将所欺，并非公之自欺，原可无须芥蒂也。公殁后，左公寄挽一联云：“知人之明，谋国之忠，我愧不如元辅；攻金以砺，错玉以石，相期无负平生。”读者以为生死交情，于是乎见。昔韩忠献与富文忠，皆为一代贤臣，第以撤帘事，意见不合，终身不相往来，洎韩公薨，富公竟不致吊。今观曾、左二公之相与，贤于古人远矣。
　　○李文忠为李莲英所愚
　　李莲英为亡清孝钦后宠监，势焰熏灼，然其人胆汁薄弱，不敢为大恶，特阴柔害物而已。时李鸿章由直督入相，李素骄贵，且自负勋劳，遇同辈，恒兀傲视之，人多慑其名位，弗与较也。日者失礼于李阉，李阉衔之，他日谓李曰：“老佛爷（指孝钦）欲修颐和园，藉便游幸。但以库帑支绌，且此为不急之工，不欲拨款兴修。公为国家重臣，何不报效此项工程，为诸臣倡？”时李积赀甚富，欲媚孝钦，欣然诺之。李阉复曰：“吾先导公入颐和园，视其何处应修者，一一了然，庶入告时，较有把握。”李信之。李阉潜使人导之入园，而乘间密奏于清两宫前，谓李擅入禁地，不知何意。清光绪大怒，下诏申饬，交部议处。都人士皆传为笑柄，而不知彼为李阉所卖也。
　　○沈葆桢
　　沈葆桢以一九江道，赖曾文正力得至两江总督。嗣以江西协饷事严词劾曾，清廷下诏劝和，亦创闻也。或责沈负恩，沈怒曰：“予之有今日，予命所固有。天盖假手于曾，曾遂贪天之功，以为己功耶？且予知有国，不知有曾。予为国汁，即有恩亦当不顾，况无恩耶？”沈为人犷暴，好自负。濒死，辄言见冤鬼索命，江宁府涂宗瀛来谒，鬼稍敛避。沈乃留涂侍病，须臾不许离。一日侵晨，府署有要事白涂，适沈熟寐，涂乃潜出晤僚属。未数百武，沈忽大呼，比返，则沈已卒，目突舌伸，爪痕宛然，或谓沈嗜杀，恒有无辜被戮者，索命之说，非无稽也。涂遽于理学，后亦官至总督，鬼之畏避，其以此欤？
　　○赵舒翘
　　赵舒翘抚苏时，元和陆相国以祭酒丁艰回里，服满赴京，赵饯行于署。酒酣，赵频顾陆而叹息。陆疑赵心有不愉事，坚叩其故，赵慨然曰：“某所以不乐者，以君为末代宰相耳。”陆愤然曰：“君既知相，白视何如？”赵曰：“此尤他，某终不得善终。”及赵内用任枢要，抱骑墙宗旨，以为庶几可免祸。讵团匪之乱，赵虽持两可，而竟列罪魁，恩赐自尽。赵体态魁梧，服鸩不死，使者恐受谴，急将七窍封闭，辗转而死。谁云人定胜天哉？及后陆大拜，清室竟夷，令人叹事有前定，非人力所能挽回。虽然，赵之相亦神矣哉。
　　○樊山感遇
　　樊山好诙谐，卒多获咎。与贻交恶，亦由诙谐而生，因此去官。平日颇受知于清孝钦后，张文襄、鹿文端在政府时，谋起用。樊山初意，未敢遽请开复，及进言，孝钦即曰：“此人有才，为荣禄所荐，以无罪被革，今当如何？”则皆曰：“谨候圣裁。”孝钦曰：“可开复原官。”又江宁布政使缺出，枢臣进单请简，孝钦不视，直曰：“与樊增祥。”其眷念如此。樊有诗云：“感恩知己聚中台，安国重然不死灰。早日相公知国士，晚年先后叹奇才。玉堂寻梦前团练，金榜还魂老秀才。赤舌几人挢不下，玉音亲许大藩开。”又：“大航朱雀备藩宣，黄纸除书下九天。锁钥故知惟｛淮十｝可，印符无以易尧贤。”又《安南服垂温谕追述西巡入谢笺》：“一自迩英辞二圣，鼎湖彼此隔风烟。”即纪此二事，无任俯仰低徊。


