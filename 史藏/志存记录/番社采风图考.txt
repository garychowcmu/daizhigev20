番社采风图考 清 黄叔璥等 撰

　　●范序
　　上世岛夷莱夷，志于禹贡；其雕题、交趾、羽毛、穴居之伦，则王制载焉。凡以古帝王居中驭外，羁縻勿绝，所以达其志而通其欲者，固自有在也。我国家奄有万方，台湾入版图者已六十余年，蒸蒸然大化流洽矣。甲子冬，余奉命巡视兹土，郊垧之闲，衣冠文物，比户弦歌，知声教之盛，固已无远弗届。及考郡志所载番社之有名可纪者，计一百四十有奇。其深山人蹟所不至者，又莫知其纪极。同事黄门六公，博学洽闻，留意于绝俗殊风，既作台海采风图考，俾余跋其后，复就见闻所及，自黎人起居食息之微，以及耕凿之殊、礼让之兴，命工绘为图若干册，亦各有题词，以为之考，精核似诸子。昔周太师陈诗以观民风，而皇华原隰惟以咨诹咨询为不及；盖宣上德而达下情，使臣之职也。今公为此图，吾知归而献之黼座，既足以征圣天子修教齐政之治，其亦有豳风七月之思乎！是诚可谓不愧其职者已！
　　钱塘范咸题。
　　●番社采风图考
　　满洲六十七居鲁着
　　归化
　　社师
　　开圳
　　耕田
　　插秧
　　刈禾
　　了望
　　收仓
　　舂米
　　织布
　　制酒
　　筑基
　　乘屋
　　送花
　　口琴
　　议昏
　　赘婿
　　沐儿
　　乳儿
　　布床
　　穿耳
　　箍腹
　　文身
　　凿齿
　　戏球
　　鼻箫
　　闘走
　　射鱼
　　种芋
　　斫木
　　抽藤
　　猎禽
　　服牛
　　完饷
　　公廨
　　采实
　　会饮
　　番戏
　　渡溪
　　游车
　　艋舺
　　秋千
　　浴川
　　淘金
　　藤桥
　　鸡距
　　让路
　　巡社
　　跋
　　归化
　　台湾社番，不知所自昉。考四明沈文开笔记言：『自海泊飘来，及宋零丁洋师败遁此』。其种类甚多，南自加六堂至崇爻，七十二社；北自崇爻至杂笼番社，尤难指屈。自康熙二十二年开台以来，渐次归顺。雍正十年，大甲西、沙辘等社为梗，我师戡定；尤武乃、骨宗等社人蹟罕到，亦相率归化。巡道倪象恺于彰化东山之巅建镇番亭，以勒功焉。
　　社师
　　南北诸社熟番，于雍正十二年始立社师，择汉人之通文理者给以馆谷，教诸番童。巡使按年巡历南北路，宣社师及各童至，背诵经书。其后岁科，与童子试，亦知文理，有背诵诗、易经无讹者，作字亦有楷法。番童皆薙发冠履，衣布帛如汉人。有番名而无汉姓。侍御张湄有诗云：『鹅筒惯写红夷字，鴃舌能通先圣书。何物儿童真拔俗，琅琅音韵诵关雎』！  
　　开圳（圳音酬，田畔水沟也）
　　归化已久熟番，亦知以稼穑为重。凡社中旧管埔地，皆芟刈草莱，垦辟田园。有虑其旱涝者，亦学汉人筑圳，从内山开掘，疏引溪流，以资灌溉。片隅寸土，尽成膏腴。
　　耕田
　　番俗以女承家，凡家务悉以女主之，故女作而男随焉。番妇耕稼，备尝辛苦，或襁褓负子扶犁。男则仅供饁饷。侍御范咸有『水田黎妇尽春耕』之句。
　　插秧
　　郡邑附近番社，亦三、四月插秧。先日猎生酹酒祝空中，占鸟音吉，然后男女偕往插种，亲党饟黍往饁焉。番地土多人少，所种之地一年一易；故颖栗滋长，薄种广收。
　　刈禾
　　番稻七月成熟。集通社阄定日期，以次轮获。及期，各家皆自蠲牲酒以祭神，遂率男女同往；以手摘取，不用镰銍。归即相劳以酒，酕陶醺醺，庆丰收焉。
　　了望
　　社番择隙地编藤架竹木，高建望楼。每逢禾稻黄茂、收获登场之时，至夜呼群扳缘而上，以延睇遐瞩。平地亦持械支柝，彻晓巡伺，以防奸宄。此亦同井相助之意。
　　收仓
　　收成后，于屋旁别筑贮谷之室，围以竹箙，覆以茅苫，连穗倒而悬之令易干，名之曰「禾间」。其粟名「倭」，粒大而性黏，略似糯米；蒸熟摊冷，以手掬而食之。
　　舂米
　　番无碾米之具，以大木为臼、直木为杵，带穗舂令脱粟，计足供一日之食，男女同作，率以为常。侍御夏之芳有诗云：『杵臼轻敲似远砧，小鬟三五夜深深。可怜时办晨炊米，云磬霜钟咽竹林』。
　　织布
　　番女机杼以木，大如栲栳，凿空其中，横穿以竹使可转；缠经于上，刓木为轴系于腰，穿梭阖而织之。以苎丝为线，染以茜草，合鸟兽毛织帛，斑斓相间，名曰「达戈纹」。又有巾布等物，皆坚致。范侍御有『蓬麻茜草能成锦，何必田园定种桑』之句。
　　制酒
　　收成后，择吉制酒。以口嚼生米为麴，和蒸饭调匀置缸中，盖以稻缨，弆藏密处；五日掬而尝之，盎盎然泛齐成矣。其色白，味淡，善醉易醒。作麴时，口中喃喃作声，若有所祝者然。司马孙元衡裸人丛笑篇有云：『群嚼玉英粲，■〈酉灵〉醁为氤氲，屏五齐三事而狄康不闻。准身准口量余粟，一榼一瓢万事足。蚩蚩者无怀古民，白刃酣交醒觳觫（蕃嗜饮，通计所食之余，悉以酿酒。其酿法则聚男妇嚼米、纳器为之，亦一奇也）』。
　　筑基
　　番不谙堪舆，然筑舍亦自有法。初卜鸟音以择日，营基高于地五尺，周围砌以石，中填土。会集社番，各持畚局，并力合作，不日而成；劳以酒食，彼此均相助焉。
　　乘屋
　　盖屋先植栋柱于地，然后削竹为椽，编茅为瓦，成圆盖，会社众合力擎举置栋上。前后皆有阖扇，绘雕髹漆，殊炫丽。两旁皆细竹，编为花草等纹。外坚密而中无间隔，形势狭长，远望有如画舫焉。侍御黄叔璥有诗云：『剉竹为椽扇缚筊，空擎梁上始编茅。落成合社欣相贺，席地壶桨笑语高』。
　　送花
　　番已娶者名「暹」，调奸有禁。未娶者名「麻达」。番女年及笄，任自择配。每月梳洗，麻达有见之属意者，馈鲜花，赠芍归荑，备极缱绻；柳叶桃根，婉致风情。遂与野合，告父母成牵手焉。如后反目，许相离异，名为「放手」，所生男女仍归番妇。
　　口琴
　　削竹为片如纸薄，长四、五寸，以铁系环其端，衔于口吹之，名曰「口琴」。又有制类琴状，大如拇指，长可四寸，洼其中二寸许，钉以铜片；另系一柄，以手按循唇探动之，铜片间有声娓娓相尔女。麻达于明月清夜吹行社中，番女悦则和而应之，潜通情款。夏侍御有诗云：『不须挑逗苦劳心，竹片沿丝巧作琴。远韵低微传齿颊，依稀私语夜来深』。
　　议昏
　　近城社番，亦知习礼。议昏，令行媒通言。诹吉，以布帛、蔬果并生牛二，先行聘定之礼。亦有学汉人娶女为妇、不以男出赘者。圣化甄陶无外，易狉榛为文明，浸浸乎一道同风之盛矣。
　　赘婿
　　番重生女，赘婿于家，谓之「有赚」；生男出赘，谓之「无赚」。盖以女配男，承接宗支也。成昏日，番女靓妆坐板棚上，四人肩之；揭彩竿于前，鸣锣喧集，遨游里社，亲党各致贺。至婿家，携手同归。两家父母，亦共饮酒；三五斗以后，遗簪绝缨，欢谑无度，数日方止。
　　沐儿
　　番俗初产，产母携所育婗嫛同浴于溪，不怖风寒，盖番性素与水习。秋潦骤降，溪壑涨盈，腰掖葫芦，径渡如驰。有病亦取水灌顶，倾泻而下，以浑身烟发为度；未发再灌，发透则病癒。裸人丛笑篇有云：『崩泉下涧三尺波，女儿没水如群鹅。中官投药山之阿，至今仙气留云窝。生男洗涤意非它，无挛无靡无沈痾。他日纵浪有勳业，为鲸为鲤为蛟鼍（明太监王三保出使西洋，到赤嵌汲水，投御药于涧水中。至今番俗生儿即入水洗，谓有仙气）』。
　　乳儿
　　番无男女不亲之嫌。番妇乳儿，见者从旁与相戏狎，甚喜，以为人爱其子，虽抚摩其乳不禁也。若过而不问，殊有怫意。
　　布床
　　番妇育儿，以大布为襁褓。有事耕织，则系布于树，较枝桠相距远近，首尾结之，若悬床然。风动，枝叶飒飒然，儿酣睡其中，不颠不怖；饥则就乳之，醒仍置焉。故长不畏风寒，终岁赤裸；扳缘高树，若素习然，元次山思太古诗云：『婴孩寄树巅，就水捕■〈鱼鸟〉鲈；所欢同鸟兽，身意复何拘』！与此大相类，不可谓社番非无怀、葛天之民也。
　　穿耳
　　番俗自幼钻耳，贯以竹节；至长，渐易其竹而大之，使耳孔大如巨环垂肩上，亦儋耳之俗也。相传以为达磨东渡，社番之祖皈依，今犹遵之。裸人丛笑篇有云：『凿囷贯竹皮括轮，象日月兮卫其身，圆景双担色若银（番有造为大耳者，幼钻囷，实以竹筒。自少至壮，渐大如盘，圬以土粉，取饰观云）。我闻无肠之东聂耳国，趋走捧持犹捧珍』。又云：『一耳为衾一为茵，非其苗裔强相效，呜乎坎德胡不辰』！
　　箍腹
　　番俗以驰走飞逐为活计，忧腰肥为累，从髫龀便令箍腹。以细竹编如篱，阔有咫，长与腰齐，围绕束之，故有力善走，重茧累胝，能数千里，可敌佽飞秦成焉。裸人丛笑篇有云：『倒悬覆脏，如絷羵羊；织竹为笟，约肚束肠。行奔登跃，食少力强；蜂壶猿臂，逐鹿踰冈。将刀断之，挽手上堂（稚番利走，身乃倒悬，以竹为笟，束腰使细。至婚时断去。又男女结婚不以礼，惟挽手告诸父母云尔）。为语楚宫休饿死，盍习此术媚其王』？
　　文身
　　古传文身以避蛟龙之害，勾吴已然。台番以针刺肤，渍以墨汁，使肤完皮合，遍体青纹，有如花草锦绣及台阁之状。第刺时殊痛楚，亦有伤生者。番俗裸以为饰，社中以此推为雄长，番女以此愿求婚媾，故相尚焉。黄侍御有诗云：『绝岛中华古未通，生来惟闘此身雄。独余一面狰狞外，人鸟楼台刺自工』。仁和郁永河亦有二绝句云：『文身旧俗是雕青，背上盘旋鸟翼形。一变又为文豹鞹，蛇神牛鬼共狰狞』。『胸背斓斑直到腰，争夸错锦胜绞绡。冰肌玉腕都文遍，只有双蛾不解描』。
　　凿齿
　　番俗男女成婚曰「牵手」。彰化以北内山等社，牵手半月后，设酒延诸番亲串到社，新妇以鍼周刺口旁为花草等状，宽五、六分，渍以黑皁，若丈夫须髯然；盖欲以别室女也。又男女各折去上齿二以相遗，取痛痒相关之意。裸人丛笑篇有云：『短布无长缝，尚元戒施缟。桶裙本陋制，不异蛮犵狫。狫蛮凿齿丧其亲，尔蛮凿齿媾其姻，杂俗殊风仁不仁（南海犵蛮，幅布围下体，不施襞积，号曰「桶裙」；台番似之。又犵狫亲死，凿齿以赠永诀；番结婚凿二齿以定终身）』！
　　戏球
　　番以藤丝编制为球，大如瓜、轻如绵，画以五彩。每风日清朗，会社众为蹋踘之戏。先以手送于空中，众番各执长竿以尖托之；落而复起，如弄丸戏弹。以失坠者为负，罚以酒。男女堵观，以为欢娱。张侍御有诗云：『藤球掷罢舞秋千，世外嬉怡别有天。月几回圆禾几熟？岁时频换不知年』。
　　鼻箫
　　截竹为管，窍四孔，长可尺二寸。通小孔于竹节之首，按于鼻横吹之，高下清浊中节度；盖亦可諡为洞箫也。麻达夜间吹行社中，番女闻而悦之，引与同处。裸人丛笑篇有云：『管承鼻息扬箫音，筠亚齿隙调琴心。女儿别居椰子林，雄鸣雌和终凡禽（女长，构屋独居，以鼻箫、口琴男女互相调和，久而意谐，乃告诸父母）。不顾耶娘回面哭，生男赘妇老而独（俗以婿为嗣，置所生不问）。但知生女耀门楣，高者为山下者谷。猫女腻新相闘妍（女多以猫名，幼曰「腻新」），醉歌跳舞惊鸿翩。酋长朝来易版籍，东家麻达西家仙（未婚名「麻达」，供力役；既婚名「仙」，纳饷税）』。范侍御有诗云：『裹发殷勤愿执鞭（麻达争执舆夫之役），服劳吾意亦欣然。怪他麻达风骚甚，学得吹箫便是仙』。余亦有诗云：『鼻箫清响遏行云，有女东墙侧耳闻。何必焦桐传密意，数声吹出卓文君』。
　　闘走
　　番俗从幼学走，以轻捷较胜负。练习既久，及长，一日能驰三百余里，虽快马不能及。秋淋泥泞，水潦既降，星夜递公牍，能速达。臂带铁钏、手执铜瓦，走则以瓦扣钏，声如鸣钟；一步一击，不疾不徐，远闻数里焉。张侍御有诗云：『竞夸麻达好腰围，健足凌空捷似飞。萨豉铿锵声近远，轻尘一道走差归（麻达走递公文，插雉尾于首。手背系萨豉宜，以铁为之，状如卷荷，长三寸许。展足闘走，脚掌去地尺余，扑及其臀，沙起风飞；手镯与萨豉宜相击，丁当远闻，瞬息数十里。见郡志）』。
　　射鱼
　　社番颇精于射，又善用镖枪。上镞两刃，杆长四尺余。十余步取物如携。尝集社众，操镖挟矢，循水畔窥游鱼噞呴浮沫或扬鬐曳尾，辄射之，应手而得，无虚发，便生噉之；腌渍，则反取微臭者以为佳。
　　种芋
　　内山生番不知稼穑，惟于山间石罅刳土种芋苗。熟则刨地为坑，架柴于下，铺以生芋，上覆土为窍，火燃即掩其窍。数日取出，芋半焦熟，以为常食；行则挈以为粮。孙元衡有诗云：『自有蛮儿能汉语，谁言冠冕不相宜。叱牛带雨晚来急，解得沙田种芋时』。
　　斫木
　　台地初辟，人民稀少，材木不须远取。近生齿日繁，不得不深入内山；生番为梗，屡遭剸杀。必呼群结队同往，或馈纳于土目、通事，方往采无患。
　　抽藤
　　台山产藤，粗如绳，长数十丈。人蹟不到、深林蓊翳之区，滋蔓芃茸，沿盘涧谷间。生番往往匿其中，剸刃杀人，故最难取。缘资用广而取利大，番汉贪之，虽冒险亦无畏焉。
　　猎禽
　　台地未入版图以前，番惟以射猎为生，名曰「出草」；至今尚沿其俗。十龄以上，即令演弓矢；练习既熟，三、四十步外取的必中。当春深草茂，则邀集社众，各持器械带猎犬逐之，呼噪四面围猎，得鹿则刺喉吮其血，或禽兔生啖之；腌其脏腹，令生蛆，名曰「肉笋」，以为美馔。其皮则以易汉人盐米烟布等物。
　　服牛
　　台郡内山深筱密箐中产野牛。番会社众，以长竿系绳为圈，合围束其颈。牛曳绳怒奔，则纵其所往，伺其力尽，绳势稍缓，徐徐收系于木；饿之，渐进草食。俟驯习，然后服而用之。
　　完饷
　　番社赋饷本轻；乾隆二年特恩，再减从前三分之一。每届征期，通事传齐各番令完，一呼立应，输将恐后。或贫，携他物交通事折准代纳，不敢逋欠。夏侍御有诗云：『八社丁徭力渐纾，闺中饷税蚤捐除（向例，凤山八社番妇，征米每口一石；雍正四年，蠲豁）。只今宵昼辛勤处，谨护官家十万储』。
　　公廨
　　番社前盖茅亭一座，进则馆舍三间，名曰「公廨」，土目、通事会议决断之所。日夜拨番夫二人守候。凡輶车经过、停骖信宿及一切公文往来，拨遣飞递，不违晷刻，无旷风雨；趋劝供役，踊跃恐后。余有诗云：『蜂腰鼓腹步徐徐，且喜今朝食有鱼（凡长吏因公远出，番为肩舆，犒以酒食，则欢欣鼓舞）。意气扬扬告猫女（番女多以「猫」名）：「适才亲御使臣车」』。
　　采实
　　槟榔高数丈，花细；实如青果，在叶下干上，攒簇星布。椰树干叶亦似之，但其实大如瓜，中有瓤，味香，白如雪、脆如梨，其液如酒，切片和槟榔啖之。六、七月熟，可采，番人腾越而上，扳援蹻捷，名曰「猱采」。
　　会饮
　　农事既毕，各番互相邀饮；必令酒多，不拘肴核。男女杂坐讙呼；其最相亲爱者，亚肩并唇，取酒从上泻下，双入于口，倾流满地，以为快乐。若汉人阑入，便拉同饮，不醉不止。黄侍御有诗云：『厤书不识岁时增，月几回圆稻一登。邻社招邀同报赛，竹杯席地俗相仍』。
　　番戏
　　番俗成婚后三日，会诸亲饮宴。各妇女艳妆赴集，以手相挽而相对，举身摆荡，以足下轩轾应之，循环不断，为两匝圆井形；引声高唱，互相答和，摇头闭目，备极媚态。此晋女子连袂踏歌意也；虽非子夜、懊侬等曲，亦有词调自抒其天籁耳。黄侍御有诗云：『男冠毛羽女■〈髟上监下〉鬖，衣极鲜华酒极酣。一度齐咻金一扣，不知歌曲但喃喃』。诸罗令周钟瑄有诗五首云：『蛮姬两两斗新妆，蹀■〈薛〉花阴学舞娘。珍重一天明月夜，春来底事为人忙』？『不抡檀板不吹笙，一点钲声一队行。气味何如初中酒，山花翠羽鬓边横』。『联翩把袖自歌呼，别样风流绝世无。番调可知输白雪，也应不似泼寒胡』。『野气森森欲曙天，维摩新病未成眠。空余无限罗伽女，乱把天花散舞筵』。『一曲蛮歌酒一卮，使君那惜醉淋漓。但令风物关王会，我欲从今学画师』。范侍御亦有五绝句云：『连臂相看笑踏歌，陈词道是感恩多（词多感皇恩语）。剧怜不似弓鞋影，一曲春风奈若何』。『妙相天魔学舞成，垂肩璎珞太憨生。分明即是西番曲，齐唱多罗作梵声』。『衣冠渐已学唐人（番谓汉人曰「唐」），妇女红衫一色新。金鼓齐鸣双举手，浅斟低唱又三巡』。『不须戛玉更敲金，声韵幽扬夜漏沈。自是天民歌帝力，儿家知识本无心』。『岛上方言语意深，依然天籁有清音。须知声教通重译，倾尽尊亲万国心』。余亦有五绝句云：『番歌歌罢共鸣金，舞翠翻红烛影沈。道是天家恩至渥，赓扬不尽野人心』。『大唐礼教久蒸薰，既着长衫且着裙。莫道穷荒少知识，讴歌无语不尊君』。『歌声虽未绕梁沈，亦自悠扬载好音。不解喃喃度何曲，惟于含笑验欢心』。『竞喜村醪进玉卮，番娘沈醉踏歌迟。相将联臂红灯下，想见天魔夜舞时』。『清歌宛转烛花前，舞袖翩跹共比肩。我正惭无宣化术，见渠欢忭亦欣然』。
　　渡溪
　　台地南北大溪数十，宽广无梁；经冬浅涸可徒涉，夏秋水泛，汹涌湍激。土目、通事有事经涉，乘竹筏，令番浮水绕筏扳援而行。更有虎尾溪，其沙陷人足，人误践之则溺，必令番试探，插标以示行人。参将阮蔡文诗云：『蓬山万壑争流潝，溪石团团马蹄絷。大者如鼓小如拳，溪面谁填递疏密。水挟沙流石动移，大石小石荡摩涩。海风横刮入溪寒，故纵溪流作郁■〈山垒〉。水方没胫已难行，水至拦腰命呼吸。夏秋之间势益狂，弥漫五里无从测。往来溺此不知谁，征魂夜夜溪旁泣。山崩岩壑深复深，此中定有蛟龙蛰』。
　　游车
　　番无年岁，不辨四时，以刺桐花开为一度。每当花红草绿之时，整洁牛车；番女梳洗，盛妆饰，登车往邻社游观，麻达执鞭为之驱。途中亲戚相遇，掷果为戏。若行人有目送之而称其艳冶者，则男女均悦以为快。
　　艋舺（一作莽甲，一作莽葛）
　　彰化水沙连社，背山环水，水广数里，深不可测。社出苦茗，性极寒。汉人以货到社交易，番以独木凿其中为舟渡之，名曰「艋舺」；然非本社番不能使也。郁永河有诗云：『莽葛元来是小舠，刳将独木似浮瓢。月明海澨歌如沸，知是番儿夜弄潮』。
　　秋千
　　番女有缈绵氏之戏，即秋千也；以缈为飞，以绵氏为天意，以为飞天耳。每风和景明，招邀同伴，椎髻盘花，靓妆丽服，以银钱、珊珠贯肩背，条脱缠腕，累累相比，欢呼游戏。台人有『云霭碧梧飞彩凤，花移丹桂下姮娥』之句咏其事。
　　浴川
　　彰化以北，番妇日往溪潭盥頮沐浴，女伴牵呼，拍浮蹀躞，谑浪相嬲；虽番汉聚观，无所怖忌。台人有『浪映桃腮花片落，波摇粉臂玉鱼游』之句。郁永河有诗云：『覆额齐肩绕乱莎，不分男女似头陀。晚来女伴临溪浴，一队鸬鹚漾绿波』。
　　淘金
　　鸡笼毛少翁等社，深涧沙中产金，其色高下不一。社番健壮者没水淘取，止一掬便起，不能瞬留；盖其水极寒也。或云：久停则雷迅发，出水即向火始无恙。
　　藤桥
　　诸罗有内游八社，其第五社曰「藤桥」。高山对峙，中夹大溪，深数千仞；番剖大藤为经系于两麓大木上，以小藤为纬横织如梁，翼以扶阑，行则摇曳如欲坠然。过者股栗目眩，不敢俯睇；番以头顶物，往来如飞。
　　鸡距
　　内山有社名曰「嘟嘓」，其番翦发、突睛、大耳，状甚恶；足指如鸡爪，上树如狷猕，善射好杀。番境补遗云：『鸡距番，足趾楂■〈木丫〉，食息皆在树间，非种植不下平地。常深夜独出，至海滨取水；遇土番，往往窃其首去。土番亦追杀不遗余力，盖其足趾楂■〈木丫〉不利平地，多为土番追及。既登树，则穿林度棘，不可复制矣。其巢与鸡笼山相近，无路可通；土人扳藤上下，与之交易，一月一次，虽生番亦慑焉。惟惧炮火，闻声即跳遁』。
　　让路
　　台番涵濡德化，亦有礼让之风。卑幼遇尊长，却步道旁，背面而立；俟其过，始随行。若驾车，则远引以避。如遇同辈，亦停车通问，相让而行；不可以蛮俗鄙之也。
　　巡社
　　社番南弱于北。南路内山邦尉、墩笼等社凶番常出杀掠，通事忧之，常求北社每年二次差目番二人名曰「出海」，带器械番众至南社谕令不得肆恶；违则剿之。盖南社被北社虔刘苦毒，故闻之奉令惟谨也。
　　跋
　　台湾自康熙甲子（二十三年）归化后，志述孔多；若季蓉洲台湾杂纪、林芝嵋台湾纪略、黄玉圃台海使槎录、朱幼芝海东札记，土风物产，搜罗略备矣。兹则专载南北诸番社事，殊形异相，令人耳目一新。惜其图久佚，不克并录为快耳。
　　丁卯（嘉庆十二年）上巳日，震泽杨复吉识。
　　●六十七两采风图合卷
　　了望
　　渡溪
　　舂米
　　耕种
　　捕鹿
　　刈禾
　　种芋
　　布床
　　乘屋
　　糖廍
　　甘蔗
　　织布
　　迎妇
　　刺竹
　　青竹搮
　　蜥蜴
　　椰子
　　红花
　　番仔秫
　　小米
　　柑子蜜
　　西瓜
　　荔支
　　番蒜
　　杨桃
　　茄子
　　芽蕉
　　槺榔子
　　释迦果
　　波罗蜜
　　槟榔
　　金瓜茄
　　倒挂鸟
　　浮桑花
　　鱼子兰
　　桂花
　　刺桐花
　　龙眼
　　番薯
　　香员
　　葫芦
　　湾豆
　　番柿
　　黄瓜
　　番石榴
　　菩提果
　　黄梨
　　番麦
　　昙花
　　番花
　　菊花
　　仙丹花
　　油菜花
　　了望
　　淡防竹堑、南嵌、芝包里、八里坌等社通事、土目建搭望楼，每日派拨麻达巡视，以杜生番并防禾稻也。
　　
　　渡溪
　　诸邑目加留湾、麻豆等社土目、通事遇霖雨过溪，众番浮水乘筏而渡。
　　
　　舂米
　　彰邑各社番妇舂米，以大木为臼，以直木为杵。其各邑番社，亦均类此。
　　
　　耕种
　　台邑卓猴、罗汉门、新港等社熟番，男妇耕种水田禾稻，至十月间收获。
　　
　　捕鹿
　　淡防厅大甲、后垄、中港、竹堑、霄里等社熟番，至秋末冬初，各社聚众捕鹿，名为「出草」。
　　
　　刈禾
　　彰邑各社社番，男妇耕种，收获小米、禾稻，至七月间定期，男妇以手摘取，不用镰銍。淡防各社亦如此。
　　
　　种芋
　　凤邑生番内山，不知稼穑，在于山间刳土，种芋苗。熟则刨地为坑，以火烧之，即掩其窍；时常取出而食，以为长久之粮。
　　
　　布床
　　风邑傀儡山生番各社，番妇育儿，以大布为襁褓；若有事耕织，则系布于树上。
　　
　　乘屋
　　台邑新港社熟番，丰年收成后，乘屋起盖。其诸邑各社亦如此。
　　
　　糖廍
　　糖廍，台郡各邑田土肥厚，宜植蔗；俱系居民耕种，而社番不能。硖糖，自九月间至来年四、五月方止。商人贩卖内地江、浙各处，实台湾之大生意也。
　　
　　甘蔗
　　甘蔗，以尾节为种。自孟春插种，至秋冬成熟。大者甘蔗味清甘，小者甘蔗可以研糖。
　　
　　织布
　　淡防厅岸里、大甲东、大甲西等社番妇织布，一名达戈纹。其彰邑各社番妇亦能。惟大社番妇所织者甚，然最佳者。
　　
　　迎妇
　　彰邑东螺、西螺、大武郡、半线等社娶亲迎妇，名为牵手。
　　
　　刺竹
　　刺竹，番竹种也。大者数围，高四、五丈；节密有刺似鹰爪。台人多环植屋外，以御贼盗。
　　
　　青竹搮
　　青竹搮，蛇类也；一名百步创，亦名青柏根。长尺余，绿色缠树杪，与叶无别。有丝如蛛网；人误触之则飞啮，其疾如镖。遭其啮者，行百步即僵。
　　
　　蜥蜴
　　蜥蜴，俗呼四脚蛇，有爪，长尺余，黑脊，左右皆黄丝绕之。能浮水。口毒而不螫人；若捕急，则啮人立毙。每当雨、多露之后，横路暴日；故一名涂钉。
　　
　　椰子
　　椰子，种本荷兰国。干大数围，高数丈。叶类槟榔。开花结实，状若文旦；外皮栗色而软，内壳坚，可为器具。肉白、味香，内有水如酒。
　　
　　红花
　　红花出于仲春间。农人以晨刻采之作染，与内地无异。
　　
　　番仔秫
　　番仔秫，性同糯米；粒差大而软。收成于孟冬。社番男妇以手摘取为长久之粮。
　　
　　小米
　　小米，系社番耕种为粮，与内地无异。
　　
　　柑子蜜
　　柑子蜜，生食，味淡；用糖为蜜馔之品。
　　
　　西瓜
　　西瓜，形与内地同，但熟于冬腊月间，食之无味。
　　
　　荔支
　　荔支，台中所产土荔支，熟于五、六月间，色红、味香，而甘稍逊于兴化、漳州；亦是果中之上品也。
　　
　　番蒜（俗呼黄檨）
　　番蒜，果也。有三种：惟香蒜为上，肉蒜、木蒜则亚焉。实如鹅卵，皮绿、肉黄；熟于夏。味微酸；用糖馔之可食。
　　
　　杨桃
　　杨桃，台地产少，漳州产多。生食微酸，用糖可为蜜饯之品。
　　
　　茄子
　　茄子亦熟于冬腊月间，食之无味。
　　
　　芽蕉
　　芽蕉，去皮食肉，味甘酸。如糖饯多食，腻膈生痰。
　　
　　槺榔子
　　槺榔子即桄榔子。结实五月熟；台人即种「埔占」。子若多生，岁亦有年。
　　
　　释迦果
　　释迦果，实大如柿，碧色；有蹙纹，状似佛头。味甘微腻。夏、秋成熟。与波罗蜜皆采自异域。
　　
　　波罗蜜
　　波罗蜜，果名；种来自荷兰国。实生树干，大如斗；色翠绿。实于夏、秋；剖而食之，液粘而味甜，与蜜相似。子略似栗，煮食，味亦相类。 
　　
　　槟榔
　　槟榔，干直上，短节无旁枝。叶似鬃竹，花小如龙眼。有香实如枣而色绿。一穗数百枚。中空有水。台人和灰并荖藤食之，能醉人。子如杏仁，即药之槟榔子；其外瓤，即大腹皮也。凡实俱结干末，高者数丈；土人以长柄钩镰取之；社番则能腾越而上，名为猱采。
　　
　　金瓜茄
　　金瓜茄，叶、干同茄，花连五瓣似鸭脚，淡紫色。结实酒钟大，似金瓜；有外瓣，初白后黄。土人以为供玩。
　　
　　倒挂鸟
　　倒挂鸟亦名小鹦哥，似鹦鹉而小。□□鲜明，红绿相间。缘枝循行，喙□钩□短、爪长。性好倒挂，夜睡亦然。种出自东洋吕宋国。
　　
　　浮桑花
　　浮桑花，木本，不甚高。四时着花，有深红、浅红二色；亦有一树开两色。花极鲜，而味不香。
　　
　　鱼子兰
　　鱼子兰一名珠兰；木本。花色黄，四时俱开；其香如兰。
　　
　　桂花
　　桂花，木本；一名山桂。色淡黄，味最香；四序荣华。
　　
　　刺桐花
　　刺桐花，叶似桐而干多刺。开花期于二、三月，色极朱。树大数围，当花时，叶尽脱。
　　
　　龙眼
　　龙眼一名福员；熟于夏、秋间。摘之晒干，性极补。
　　
　　番薯
　　番薯又名地瓜。蔓生，结实于土；皮有红、白二色。生熟皆可食，亦可研粉；土人用以烧酒。其种出文来国。台地栽甚广，民番藉食；诚为岁歉之一助也。
　　
　　香员
　　香员，即佛手柑之属也；故俗亦呼佛手柑为香员。生食之香酸，用糖为蜜馔之品。
　　葫芦
　　葫芦，藤本。食之无味。熟于秋末。晒干，皮可贮物。
　　
　　湾豆
　　湾豆，种出荷兰国；台人窃种而植，实于春、夏，亦实于冬；味甘。俗呼荷兰豆
　　
　　番柿
　　番柿，似梨。外有毛，内有核；肉黄，味类芽蕉。
　　
　　黄瓜
　　黄瓜亦熟于冬腊月间。食之无味。
　　
　　番石榴
　　番石榴出于山野，熟于六、七月，亦有熟于冬者。味淡微甜。
　　
　　菩提果
　　菩提果俗名为香果，形类枇杷，味甘而香；实于五月间。
　　
　　黄梨
　　黄梨叶似蒲而短阔，两旁如锯齿。生于丛中，七、八月大熟。有香气，而味甘酸；去皮可食。性极寒，多食作泻。果末有叶类凤尾，故又名凤梨。
　　
　　番麦
　　番麦，干似高粮。花开干杪，实生叶间。色黄，味淡而香。四时常有。
　　
　　昙花
　　昙花，草本；种出自西域。有紫、白二种。青叶丛生，或一年数花、或数年不花。悬茎□□，状若荷蕊；中攒十八朵，每一日开一朵。□刹多植之，取十八罗汉之义也。
　　
　　番花
　　番花一名贝多罗。色白，心淡黄；香似栀子。出西洋。台人但称番花，不知为贝多罗也。
　　
　　菊花
　　菊花，内地开花于九月，台湾亦然。另有数种，二、三月开者尤盛。
　　
　　仙丹花
　　仙丹花色极鲜红。一朵包百蕊，□绣球花，无香。自四月开至八月，烂熳如霞彩。
　　
　　油菜花
　　油菜，子作油。熟于仲春间。味苦，不可多食。
　　
　　●台番图说
　　番社
　　捕鱼
　　捕鹿
　　猱采
　　种芋
　　耕种
　　刈禾
　　舂米
　　糖廍
　　织布
　　乘屋
　　渡溪
　　游车
　　迎妇
　　布床
　　守隘
　　了望
　　社师
　　番社
　　
　　捕鱼
　　诸邑目加溜湾、哆咯嘓等社壮番以镖枪弓箭在岸上射之，名曰捕鱼。
　　
　　捕鹿
　　淡防厅大甲、后垄、中港，竹堑，霄里等社熟番至秋末冬初，各社聚众捕鹿，名为出草。
　　
　　猱采
　　诸邑麻豆、霄垄、目加溜湾等社熟番至七八月猱采，名曰采摘。
　　
　　种芋
　　凤邑生番内山不知稼穑，在于山间刳土种芋苗，熟则刨地为坑，以火烧之，即掩其窍，时常取出而食，以为长久之粮。
　　
　　耕种
　　台邑卓猴，罗汉门，新港等社熟番，男妇耕种水田禾稻，至十月间收获
　　
　　刈禾
　　彰邑各社社番男妇耕种，收获小米禾稻，至七月间定期，男妇以手摘取，不用镰銍。淡防厅各社亦如此。
　　
　　舂米
　　彰邑各社番妇舂米，以大木为臼，以直木为杵。其各邑番社亦均类此。
　　
　　糖廍
　　糖廍，台郡各邑田土肥厚，宜植蔗，俱系居民耕种，而社番不能。硖糖自九月间至来年四五月方止，商人贩卖内地江浙各处，实台湾之大生意也。
　　
　　织布
　　淡防厅岸里、大甲东、大甲西等社，番妇织布，一名达戈纹。其彰邑各社番妇亦能，惟大社番妇所织者甚，然最佳。
　　
　　乘屋
　　台邑新港社熟番，丰年收成后乘屋起盖。其诸邑各社亦如此。
　　
　　渡溪
　　诸邑目加溜湾、麻豆等社土目通事，遇霖雨过溪，众番浮水乘筏而渡。
　　
　　游车
　　台郡各社民番贸易以及来往民番男女俱用牛车。
　　
　　迎妇
　　彰邑东螺、西螺、大武郡、半线等社娶亲迎妇，名为牵手。
　　
　　布床
　　傀儡山生番各社番妇育儿，以大布为襁褓。若有事耕织，则系布于树上。
　　
　　守隘
　　守隘，台郡各县番民附近生番居住者，伐竹为栏，每日通事土目派拨番丁，各带镖枪弓箭，以防生番出没。
　　
　　了望
　　淡防竹堑、南嵌、芝包里、八里坌等社通事土目，建搭望楼，每日派拨麻达巡视，以杜生番，并防禾稻也。
　　
　　社师
　　凤邑下淡水、赤山、加藤等社，设社师教读番童，其台、诸二邑亦设社师。
　　
　　●台湾内山番地风俗图
　　乘屋
　　牵手
　　种园
　　饁饷
　　获稻
　　禾间
　　夜舂
　　渡溪
　　会饮
　　鬭捷
　　游社
　　书塾
　　赛戏
　　互市
　　文身
　　纺织
　　捉牛
　　射鱼
　　捕鹿
　　揉采
　　哨望
　　树宿
　　浴儿
　　迎妇
　　乘屋
　　筑土基高五、六尺，编竹为墙。别以竹木结成椽桷，盖以茅草为两大扇；备酒豕，邀请番众合两扇于屋，擎而覆之。落成，群聚欢饮。举家同处一室，子女嫁娶则别筑之。
　　
　　牵手
　　婚姻不用媒妁，女及笄，筑室另居；未婚者弹口琴挑之。衔弓于唇间、齿隙吞吐成音，以手拨弦；其声铮铮然，互相和答，意合，遂成夫妇，谓之「牵手」。月吉，各告父母赘焉。
　　
　　种园
　　内山叠巘深溪，平原绝少，山尽沙石。种黍秫、薯芋，俱以刀斧掘地栽植；惟熟番所用犁锄耒耜，与农民同。或将坚木炙火为凿，以代农器。每年以二月间力田之候为年，谓之「换年」。禾熟时，亦约期报赛会饮。
　　
　　饁饷
　　番俗以女承家，凡家务悉以女主之；故女作而男随焉。番妇耕稼，备尝辛苦，或襁褓负子扶犁；男则仅供饁饷。
　　
　　获稻
　　番稻七月成熟，集通社阄定日期，以次轮获。及期，各蠲牲酒祭神，相率同往刈稻；不用镰銍，以手摘取。归则相劳以酒。
　　
　　禾间
　　番社四围植竹木，别筑一室，围以竹箙、覆以茅草，倒悬谷穗于中，令易干，名曰「禾间」。其贮米之屋，名曰「圭茅」。或方、或圆，高倍常屋；下木上簟，积谷于上，每间可容三百余石。舂食之。夜则鸣金巡守。
　　
　　夜舂
　　番无碾米具，以大木为臼、直木为杵。舂去糠秕，以供一日之食；次日，则另舂之，不食宿米。男女同作，率以为常。
　　
　　渡溪
　　水沙连社地处大湖之中，番人驾蟒甲以通往来。蟒甲者，独木舟也。熟番居处山外，溪无舟楫；水涨时，腰挟葫芦浮水径渡。惟官长、兵弁至社，番人结木为筏，数十人擎扶而过。
　　
　　会饮
　　每岁收粟时，通社欢饮。男女杂坐地上，酌以木瓢、椰碗，互相酬酢；不醉不止。其交好亲密者，取酒灌之，流溢满地，以为快乐。
　　
　　鬭捷
　　番童以善走为雄。幼时编篾束腰腹，务令极细，以图趫捷；娶妇始去之。手背系铁，状若卷荷，名「萨豉宜」；展足鬭捷，双踵去地尺余，沙起风飞，瞬息数十里。
　　
　　游社
　　番无年岁，不辨四时。每当刺桐花开，整洁牛车，番女盛粧饰，番童执鞭为之御；遍游邻社，亲戚招邀，谓之「游社」。
　　
　　书塾
　　番无文字，自雍正十二年南北各社熟番立社师教诸番童，渐知向学。岁科与童子试，文理清顺，作字颇能端谨，亦有入庠纳贡者；文教渐兴。
　　
　　赛戏
　　每秋成，会同社之众，名曰「做年」。男、妇尽选服饰鲜华者，于广场演赛。衣番饰，冠插鸟羽。男子二、三人居前，其后妇女；连臂踏歌，踊跃跳浪，声韵抑扬，鸣金为节。
　　
　　互市
　　社番不通汉语，纳饷、贸易，皆通事为之。通事筑寮于隘口，置烟、布、盐、糖以济土番之用，易其鹿肉、鹿筋等物。每年七月进社，至次年五月，可以交易；过此，则雨多草茂，无能至者。隘口溪流深险，无桥梁，老藤横跨溪上；外人至，辄股栗不敢前。番人戴物于首，往来从藤上行，了无怖色。
　　
　　文身
　　番俗文身为饰，男则墨黥眉际，若卦爻然；女将嫁，针刺两颐，名「刺嘴篐」。南路深山诸社，于肩、背、胸、腋、手、臂遍刺之；正土目刺人形，副土目、女土目仅刺墨花，以为尊卑之别。又番童穿耳嵌螺钱，以为美观。
　　
　　纺织
　　番妇以圆木为机，捻丝苎或染犬毛成线为织，名「达戈纹」。裁为衣服，俱短至脐；腰下围以布，番妇则系桶裙裹双胫。熟番衣制悉同内地，惟以「达戈纹」数幅披于肩上。
　　
　　捉牛
　　山中野牛百十为群，番人驰逐得之，扃闭高木笼中；饥饿数日，候其驯服，然后施以羁靮，豢之刍豆，力田服轭，与家牛无异。
　　
　　射鱼
　　捕鱼，于水清处用三叉镖及箭射之；亦有为罩网者。小鱼熟食；大鱼则就鱼口纳盐，不剖鱼腹，藏瓮中年余生食之。
　　
　　捕鹿
　　内山鹿生最繁，番人以打牲为业，交易货物。捕时因风纵火，俟其奔逸，各番负弓矢镖枪、牵猎犬逐之。所用弓矢，以细藤、苎绳为弦，竹箭甚短，铁镞长二寸许；镖枪长五尺，亦犀利。番人善用镖枪，每发多中。
　　
　　揉采
　　番性善缘木，穿藤、攀棘如履平地。槟榔、果实、番檨，树皆高寻丈，采摘时飞登树杪，捷于猿猱。又有鸡足番，趾如鸡距；食息皆在树间。其巢在深山中，与他社不通往来。
　　
　　哨望
　　社番择空隙地编藤、架竹木，高建望楼。每逢稻田黄茂、收获登场之时，至夜呼群扳缘而上，可以瞩远；持械击柝，彻晓巡伺，以防奸宄。
　　
　　树宿
　　番妇育儿，以大布为襁褓。有事耕织，则系布于树，若悬床；风动枝叶，儿酣睡其中，不颠不怖。饥则就乳，醒仍置之。故长不畏风寒，终岁裸袒；扳缘高树，若素习焉。
　　
　　浴儿
　　番俗初产，母携所育儿女同浴于溪，不怖风寒，盖番性素与水习。秋潦骤降，溪壑盈涨，径度如驰。有病，亦取水灌顶倾泻而下，以汗发为度；未发再灌，发透则病愈。
　　
　　迎妇
　　番人以婿为嗣，娶妇则离其父母。惟大龟佛等社于牵手后拥众挟女以归，势如攘夺，与他社出赘者不同。夫妇离异，罚先离者酒一瓮或牛一只。若配合已久，造高架舁妇遍游诸社中，番众往来赠遗色布，归宴同社；则永无离异矣。
　　
　　●附录一
　　台海采风图序
　　记采风图后
　　台海采风图序六十七
　　考古伯翳着山海经，桑钦撰水经注，诸史地理有志，爰及十州记、风土记、南越志、九州异域志诸书，往往散纪海外事。凡名人使绝域外岛，亦每汇其群碎清异者而录之，盖以考异俗、资宏览也。
　　台湾古传昆舍那国，荷兰以一牛皮占之。继则郑逆据土，立郡县。康熙二十有二年，我朝声威震讋，航师直下，遂回首向面，隶闽版图焉。
　　乾隆癸亥冬，余奉天子命来巡斯土。烟波缥缈，蛟蜃滉瀁之区有大都会焉。林林总总，莫不蒸然向化。仰见圣治昭宣，无远不届。小臣不才，惟有勤宣朝廷爱养德意，夙夜不敢自遑。间及采方问俗，物产之异，种种怪特，多中土所未见者。始信区宇之广，其间何所不有。公余之暇，即其见闻可据者，令绘诸册若干幅。虽不能殚其十之二三，而物土之宜、风俗之殊，亦足以表声教之讫，献雉贡獒，无烦重译也。爰题曰「台海采风图」，弆诸行箧，归质于京华博雅君子，或亦有以迪寡昧而广集益也夫。是为序。
　　记采风图后庄年
　　台疆、古东海岛也。自我朝收入版图，畏威怀德，咸顒首跂踵，蒸蒸向化。迄今涵濡六十余载，驯犷鸷为善良，易狉獉以秩序，熙熙攘攘，忭舞康衢。盖丕冒海隅日出，罔不率被矣。
　　乾隆八年，天子命黄门六公来按视兹土。公慈明综练，镇谧不扰。举凡整纲陈纪，迪教制刑，毋矫揉而纷，毋因仍而弛，务协于砥平鹄正，惟和惟一，以与亿万姓安养嬉游于滉瀁海天之下。余忝任观察，周咨就正，得规随而遵守之，以无陨厥职。间又出其退食之余，所绘采风图若干幅示余，令跋其后。
　　窃思周公作王会，纪渠叟、■〈鼠勺〉犬、康人、桴苡之属；唐贞观间，外国献菩提木、钵罗花、拔兰鹿、金卵鸡、活缛蛇诸物，有异于常者，皆诏有司详录之。此乌译陈德、狼舞献功，尚足征宾廷之盛；矧夫统区外以为区内、隶外番以为内氓，种种物类之殊、民俗之岐，安可无以志之，俾传播于无穷？
　　夫陈诗纳贾，皇华之选也；采风布政，星轺之任也。齐其政教，而不易其俗之所宜，牖民孔易。为之作新而渐摩之，使底于德一而风同，端有赖于此焉。岂同炫奇志怪，徒夸大宛之蒟酱卬竹、西国之灵胶吉光已耶？则览是图者，不可不知公微意之所在也。
　　●附录二
　　台湾番社图黄叔璥
　　
　　
　　
　　
　　●附录三
　　海东选蒐图序范咸
　　古者大司马教民：振旅执铙铎，陈军徒，以修坐作进退、疾徐疏数之节，皆于四时之仲以集事，岁以为常。我国家武备修举；台湾僻处海外，兵制尤严整。每岁之冬，巡方两侍御合而阅之，以扬天子之威，以静鲸鲵之暴，数军实而施庆赏，甚盛典也。黄门六公莅事之明年，乃命工绘为图。公之言曰：「吾以一书生衔命航海，选蒐戎兵，得以张旃而赏获，将示后世子孙，俾知余小子所以奉赫濯之声灵、庆海波之不扬者，诚不敢怠若事也」。钱唐范咸心是之，乃即书其言，以并于图之首。
