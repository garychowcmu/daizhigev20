丁晋公谈录 宋 丁谓
    真宗在储贰时，忽一日，因乘马出，至朱雀门外。方辰时，有大星落于马前，迸裂有声。真宗回东宫，惊惧时召司天监明天之文者询之，云：“不干皇太子事，不烦忧虑，自是国家灾，五年方应。”至第五年，果太宗晏驾。
    真宗即位，晋公言真宗即位，有彗星见于东方。真宗恐惧，内愧凉德，何以绍太祖太宗之德业？是天祸也，不敢询于掌天文者，唯俟命而已。忽有先生王得一入见，见圣容似有忧色，密诘于中贵。中贵述以圣上忧惧彗星之事，得一遂奏云：“此星主契丹兵动，十年方应。”至十年，果契丹兵寇澶渊，圣驾亲征。
    景德中，契丹寇澶渊，在河北，圣驾在河南，阵敌次忽日食尽，真宗见之忧惧，司天监官奏云：“按星经云：主两军和解。”真宗不之信，复检《晋书?天文志》亦云和解。寻时，契丹兵果自退，而续驰书至，求通好。时晋公为紫微舍人，知郓州。
    一日，有野鸡入端王宫，真宗召司天丁文泰，令筮之。云：“郊野位爻动，必是郊野中五采生气物见于皇城内、皇闱外、王宫之中，以此推之，须是野鸡。若然，则无他，必王。”（已上四件皆是真宗亲宣示于晋公，人皆不知也。）
    晋公尝云：“居帝王左右，奏覆公事，慎不可触机，系于宸断，所贵行事归功恩于主上耳。”尝有一臣僚判审刑院，因进呈一官员犯赃罪案，真宗方读案迟回间，欲宽贷次未有圣语，其判院辄便奏云：“此是魏振男。”因兹，真宗便赫怒云：“是魏振男便得受赃，便得为不法？”拂下其案，云：“依法正行。”遂处死。后来，有一知院因观前车覆辙，每奏事，兢惧取进止。忽复有词科臣僚犯赃罪案进呈，真宗问云：“如何？”遂奏云：“此人悉以当辜，闻说涕泣云：‘玷陛下之与科名，孤陛下之所任使，更无面得见陛下，更无面得见朝廷，唯俟一死而已。’”真宗闻之，云：“特与贷罪安置。”
    真宗朝因宴，有一亲事官失却金子一片，左右奏云：“且与决责。”上云：“不可。”且令寻访。又奏云：“只与决小杖。”上云：“自有一百日限，若百日内寻得，只小杖亦不可行也。”帝王尚守法如此，为臣子诚合如何？    
    真宗朝尝有兵士作过，于法合死，特贷命，于横门决脊杖二十，改配。其兵士声高叫唤，乞剑，不伏决杖，从人把捉不得，遂奏取进止。传宣云：“须决杖二十后，别取进止处斩。”寻决讫，取旨，真宗云：“此只是怕见吃杖后，如此既已决了，便送配所，更莫与问。”其宽恤如此。今洪基益固，景祚绵昌，岂不由祖宗积德之所及乎？
    太宗即位后，未数年，旧为朱邸牵拢仆驭者皆位至节帅，人皆叹讶之。洎晋公为福建路转运使日，建州浦城知县李元侃善算术，因访问之，云：“人生名品，皆尽有阶级，固不可越，诚上象行度，临照次第而使然耳。太宗即位，木在奎，居兖州地分，奎为天奴仆宫，故当时执驭者，皆骤居富贵，岂偶然耳？”
    晋公尝见掌武太原公言：“先太师倾背时，朝贤来吊，朱紫盈门，唯徐左省铉独携一麻袍角带，于客位内更易后，方入相吊，以此知士大夫朝服临丧慰问，深不可也。”先太师即兵部侍郎也。    
    艾仲孺侍郎言：“仲孺尝闻祖母当日归时，衣笥中得黑黪衣，妯娌骨肉皆惊骇而诘之。云：‘父母将此，令侯翁家私忌日，著此衣出慰之。’当时士族之家犹有此礼，今之时固未尝闻也。”
    徐左省铉职居近列，虽盛寒，入奉朝请，即未尝披毛衫。或诘之，曰：“岂有双阙之下衣戎服欤？”每睹待漏院前灯火人物，卖肝夹粉粥，来往喧杂，即皱眉，恶之曰：“真同寨下耳！”一生好服宽裤，未尝窄衣裳，谓诸士夫曰：“轩裳之家，鸡豕鱼鳖果实蔬茹皆可备矣。”盖沽酒市脯不食尔，其敦尚儒素也如此。
    晋公被谪之初，火掩房一日；冯侍中（拯）薨背，火守房；王相公（钦若）薨背，火拂着房而过。因知公相大臣荣谢，岂偶然哉？
    太祖豁达，得天下后，时韩王屡以在微时所不足者言之，欲潜加害，太祖曰：“不可！若尘埃中总教识天子宰相，则人皆去寻也。”自后韩王不复敢言。    
    杜镐尚书，鸿博之士也，因看孙逖之文集云“慎宽之诏”，沉思良久，曰：“尝遍阅群书，‘慎宽’无所出也，当是‘填（音钿）宽之诏’，出毛《诗》，哀恤之义也。‘慎宽’，传写之误耳。”真宗欲东封泰山，问两地大臣可否，大臣曰：圣驾行幸，岂无甲兵随驾？只恐粮草不备。”时晋公为三司使，真宗遂问曰：“朕东封，粮草得备否？”晋公曰：“有备。”真宗又曰：“如何是备？”晋公曰：“随驾兵士大约不过十万人，每日请食米二升半，一日只计支米二千五百石。或遇驻跸处所，不过三日，只支得米七千五百石，何处州县无七千五百石斛斗？往回之间，俱可有备。”真宗甚喜，又问：“只与二升半米，亦须与他些面食。”晋公曰：“今来所经州郡，只可借路而过，使逐程百姓，荣观国家大礼，固不可科率。臣欲省司行文字，告示沿路所经州军，必恐有公用钱，州军及应文武臣僚、州县官僚、僧道百姓有进蒸糊者，仰先具州县、官位、姓名、蒸糊数目申来，待凭进呈，破系省钱，支与一倍价钱回赐。仍大驾往东封日进蒸糊，回日并许进酒肉，缘有公使节帅防团刺史，有人可以勾当，仰于经过县镇草市处排当，经进者是州县官员、僧道百姓，可于经过本州县处进。”真宗闻之，又甚喜。又问曰：“或遇泥雨非次，支赐鞋鞒钱，动要五七万贯，如何有备？”晋公对曰：“臣亦已有擘画，伏缘随驾兵士，各是披带稍重，到处若遇有支赐钱物，如何将行？臣欲先令殿前指挥使曹璨问，当六军或遇路中有非次支赐，置随驾便钱一司，仍各与头子支，便于兵士住营处或指定州军便支与，各人骨肉请领一则，便于兵士请领二则，兵士随驾骨肉，在营得便到支钱物，因兹甚安人心。寻曹璨问诸六军，皆曰：‘随驾请得，何用兼难以将行，若圣恩如此，皆感戴官家。’”真宗闻之，又甚喜。于是以此告诸两地臣僚，遂定东封。圣驾往回，略无阙误。真宗于是因晋公奏事次密，谓晋公曰：“今来封禅礼毕，大驾往回，凡百事，须俱总办集，感卿用心。”晋公曰：“臣非才，遭逢陛下，过有委任，臣实无所能。今大礼已毕，辄有二事，上告陛下，朝廷每有除改，外面多谤议云：‘某乙甚人主张，某乙是甚人亲戚。’此后每有除改，外面多谤，望圣聪不听。”上曰：“朕深知，不听，其如臣僚何？”晋公又曰：“只如每遇南郊大礼，外面多窃议中书密院臣僚别有动静，今来礼毕，望陛下两地臣僚并令依旧，免动人心。”真宗闻之，甚喜，弥加眷遇，首台掌武闻之，益多其奏议。
    忽一日，真宗问冯拯如何？晋公奏曰：“冯拯在中书密院十年，却并无是非，实亦公心于国家。”真宗良久不答。又奏，复不答，遂退。寻问掌武曰：“丁某每来朕前保持冯拯，不知冯拯屡来破除伊。”掌武奏曰：“丁某不独于上前不言人非，于臣处亦未尝言人之非。”掌武退谓晋公曰：“今后休于上前保持始平。”公亦别无他语，掌武由是愈器重晋公。    
    真宗忽一日谓晋公曰：“有人来言，卿主张谢涛受六重恩泽，是否？”晋公曰：“臣亦记得谢涛是六重恩泽，然亦非中书之所敢私，试对陛下数之：‘谢涛奉圣旨召试，诗赋论三题可取，蒙陛下面与直史馆，一重也；谢涛系审官院磨勘，合该改转一官，二重也；谢涛累典大藩了当，并有臣僚保举，合与转运使，三重也；谢恩日面赐金紫，四重也；例奏得一男，五重也；例有支赐，六重也。’”真宗笑曰：“元来将此以为六重恩泽。”
    士大夫不可争名竞进，致有其缺行，玷平生之踪迹。昔张去华当太祖朝乞试，有数知已皆馆阁名臣，保举之。太祖怒而问曰：“汝有多少文章得如陶？”曰：“不如。”“敢与窦仪比试？”曰：“不敢。”“汝与张澹比试？”遂迟迟不对，遂令张澹比试。试毕，考校所试，优于张澹，然澹是季父，自此去华一生不得入馆阁，盖由是耳。
    上谷寇公为参政日，素与冯拯不协，拯以不合上章乞立储贰，太宗怒，降授太常博士，知杭州，寻令转官，与太博彭惟节同制。时首台吕相公端除注二人俱授屯田员外郎，上谷改其进呈文字，将冯拯授虞部。冯遂上章，讼中书除授不当。吕但于上前拜谢而待罪，终不言寇之僭擅改授。上闻之，寻索元吕某除注文字视之，由是眷注益厚。冯遂移知江州。然冯一生常追悔，不合讼疏于寇，亦如陈左丞恕之讼大将军三司使王知赡，钱内翰易之讼冯侍中，皆是一时间不获，已而为之不免一生耻其缺行。
    窦仪尚书本燕人，为性严重，家法整肃。尚书每对客，即二侍郎、三起居、四参政、五补阙皆侍立焉。尚书夫人先亡，以房院稍多，不敢与势家为亲援，遂再娶孔县令女为夫人。夫人性愈严，右丞夫人倾背，即一房列五榻，自孔夫人而下，五房妯娌皆同寝处。尚书薨，孔夫人每召参政问事，参政则披秉立于门外而应对焉，其事嫂之礼如此。尚书周世宗时为翰林学士，每宿直，世宗宫中不敢令奏乐，曰：“恐窦仪闻之。”至宋太祖登极，犹在翰林。忽一日，宣召入禁闱中顾问事，行至屏障间，觇见太祖衩衣，潜身却退。中官谓曰：“官家坐多时，请出见。”仪曰：“圣上衩衣，必是未知仪来，但奏云宣到翰林学士窦仪。”太祖闻之，遂起索衫带，著后方召见。复一日，中书臣僚皆罢，命韩王普为相，见无宰臣署敕，太祖悔其仓遽，良久，曰：“但去问窦仪，是他会。”仪对曰：“今晋王正守中书令，合且送相印，请晋王署敕用印。”太祖于是甚悦。
    又晋公尝言：“窦家二侍郎俨，为文宏赡，不可企及。”有集一百卷，得常杨之体。又撰释门数事五十件，从一至百数，皆节其要妙典故。又善术数，听声音而知兴废之未兆，撰《大周乐正》一百卷。周世宗时，同兄仪在翰林为学士，仪常鄙其诡怪。世宗常令陶人应二十四气，烧瓦二十四片，各题识其节气，遂隔帘敲响，令辨之，一无差谬。常指明德门谓杨、卢二校书曰：“此门相次变为大宫阙，兵渐销偃，天下太平，几乎似开元天宝间耳。然京师人却渐逼迫，二校书将来富贵皆见之也。卢虽甚贵，其如寿不及杨。”寻世宗禅位，太祖改明德门为乾元门，宫阙壮丽，书轨混同，多逊为相，贬朱崖而亡。徽之为尚书，享年皆如其言。又仪因于堂前雕起花椅子二只，以祗备右丞洎太夫人同坐。俨忽见之，谓兄曰：“好工夫，奈何其间一只至甚月日先破。”仪于是以幕覆于屏风后，爱谨不用。果至是日，有内夫人至仪第，其从人不知，急于屏风后取此椅子，就门外下马，遂为马踢而碎之。此晋公闻于杨徽之尚书说也。又俨谓其弟参政曰：“俨兄弟五人，皆不为相，兼总无寿，其间唯四哥稍得，然结裹得自家兄弟姊妹了，亦住不得。”后果为参政，只有姊，王家太夫人即王沔参政之母，仪俨之妹也，无何亦得疾，寻以抱病而叹曰：“二哥尝言，结裹姊妹兄弟亦住不得，必不可矣。”果数日而薨。晋公尝谓：“窦二侍郎，今之师旷也。”晋公即参政之东坦也。    
    吕丞相端本自奏荫而至崇显，盖器识远大，有公辅之才。自为司户参军，便置外厨，多延食客，能知典故，凝然不动。年五十六七，犹为太常丞，充开封府判官。时秦州杨平木场坊木筏沿程免税而至京，吕之亲旧竞托选买，吕皆从而买之，于是入官者多拣退材植。值三司使给事中侯陟急于富贵，于太宗前欲倾其众人，无何，吕独当之，认为己买。太宗赫怒，俾台司枷项送商于安置，灭耳后犹签书府中旧事，怡然曰：“但将来！但将来！”著枷判事，自古有之。洎后发往商州，身体魁梧，太宗传宣，令不得骑马，只令步去。寻相座传语，且请认灾，公曰：“不是某灾，是长耳灾。”谈谐大笑如式，略不介挠。时有善者，吕公木在土下，宫又是方，主晚年大达，须位极人臣，此何用虑耳？寻自商州量移汝州。上谷寇准屡奏：“吕某器识非常，人渐老矣，陛下早用之。”太宗曰：“朕知此人是人家子弟，能吃大酒肉，余何所能？”后近臣皆上言，称吕某宜朝廷大用，寻自太常丞知蔡州，召入拜户部员外郎，为枢密直学士。时王二丈禹行诰词，略曰：“多直道以事君，每援经而奏事。”后苑赏花宴，太宗宣臣僚赋诗，吕奏曰：“臣无出身，不敢应诏。”洎为户部尚书门下相，上谷犹为谏议大夫参政。忽一日，未后三棒鼓，吕上马至门道里，立马侯上谷多时，探上谷者曰：“参政方洗面里。”吕乃徐谓从人曰：“喂得马饱否？”其微旨如此。后表让李参政沆，大拜。吕乞养疾，授太子太保，在京薨背，享年七十三。    
    王二丈禹，忽一日，阁中商较元和长庆中名贤所行语诰，有胜于《尚书》者众，皆惊而请益之，曰：“只如元稹《行牛元翼制》云：‘杀人盈城，汝当深诫；孥戮示众，朕不忍闻。’且《尚书》云：‘不用命，戮于社。’又云：‘予则孥戮汝。’以此方之，《书》不如矣。”其阅览精详也如此。众皆伏之。    
    凡士大夫之必居大位者，先观其器度，宽厚则无不中矣。故韩王普在中书，忽命吕公蒙正为参预，赵常潜觇其为事，而多之曰：“吾尝观吕公，每奏事，得圣上嘉赏，未尝有喜；遇圣上抑М，亦未尝有惧色。仍俱未尝形于言，真台辅之器也。”只如太祖初即位，命韩王为相，顾谓赵曰：“汝虽为相，见旧相，班立坐起也，须且让他。”赵奏曰：“陛下初创业，以为相，正欲弹压四方，臣见旧相，臣须在上，不可更让也。”太祖嘉之。洎因奏忤旨，上怒，就赵手掣奏札子，按而掷之。赵徐徐拾之起，以手展开，近前复奏。上愈怒，拂袖起，赵犹奏曰：“此事合如此，容臣进入取旨。”其胆量也如此。仍忽因大宴，大雨骤至，上不悦。少顷雨不止，形于言色，以至叱怒左右。赵近前奏曰：“外面百姓正望雨，官家大宴何妨？只是损得些少陈设，湿得些少乐人衣裳，但令乐人雨中做杂剧。此时雨难得，百姓得雨，快活之际，正好吃酒娱乐。”上于是大喜，宣乐人就雨中奏乐入杂剧。是日，屡劝近臣百官军员吃酒，尽欢而散。赵之为相，临时机变，能回圣上之心也如此。又言，赵尝出镇河阳襄邓三郡，皆以严重肃下，政务自集，唯圣节日即张乐设筵，则丰厚饮馔，凡一巡酒，则遍劝席中吃尽，尽与不尽，但劝至三而止，其雅素也又如此。在相府，或一日奏太祖曰：“石守信、王审琦皆不可令主兵。”上曰：“此二人岂肯作罪过？”赵曰：“然。此二人必不肯为过，臣熟观其非才，但虑不能制伏于下。既不能制伏于下，其间军伍忽有作孽者，临时不自由耳。”太祖又谓曰：“此二人受国家如此擢用，岂负得朕？”赵曰：“只如陛下，岂负得世宗？”太祖方悟而从之。    
    太祖明圣慈惠，历代创业之主不可比也。初，陈桥为三军拥迫而回，不获。已而徇其众恳，乃先与三军约曰：“汝等入城，不得惊动府库，不得杀害人民，不得取夺财物，从吾令，则吾不违汝之推戴。”于是三军皆曰：“不敢违命。”洎即位后，遣王全斌等先锋，王自大散关入船，自夔峡而入，水陆齐攻，曹彬为都监，沈义伦为行营判官，收复西蜀。无何，全斌杀降兵三千人。是时，曹不从命，但收其文案，不署字。王曹沈等回，太祖传宣送中书取勘，左右曰：“方克复西蜀回，然杀降兵亦不可便按劾，今后陛下如何用人？”太祖曰：“不然。今河东、江南皆未归复，若不勘劾，恐今后委任，转乱杀人。”但令勘成案。宣令后殿见，责问曰：“如何敢乱杀人？”又曰：“曹彬但退，不干汝事。”曹不退，但叩头伏罪曰：“是臣同商议杀戮降兵，朝廷问罪，臣首合诛戮。”太祖见曹如此，皆与原之，王受金州节度，余皆次第进擢也。忽一日，宣曹太尉彬、潘太傅美曰：“命汝收江南。”又顾曹曰：“更不得似西蜀时乱杀人。”曹徐奏曰：“臣若不奏，又恐陛下未知。曩日西川，元不是臣要杀降卒，缘臣商量，固执不下，臣见收得当日文案，臣元不肯着字。”太祖令取进呈，太祖览之，又谓曰：“卿既商量不下，为何对朕坚自伏罪？”曰：“臣从初与王全斌等同奉陛下委任，若王全斌等获罪，独臣清雪，不为稳便，臣是以一向伏罪。”太祖曰：“卿既自欲当辜，如此又安用此文字？”曰：“臣从初谓陛下必行诛戮，臣留此文书，令老母进呈陛下，乞全母一身。”太祖尤器遇之。又潜谓曰：“但只要他归伏，慎勿杀人。是他无罪，只是自家著他不得，卿切会取。”曹曰：“谨奉诏旨，不敢违越。”晋公曰：“今国家享无疆之休良，由是耳。”曹之四子：璨、玮、、琮，皆享丰禄，岂非余庆乎？    
    五代晋朝时，襄阳帅高怀德下亲随私通其爱姬，窃锦袄子与其皂，皂转令人鬻于市，高已知之，或有人告于高曰：“大王锦袄子，有人将在市中卖。”高曰：“锦袄子是人家宣赐得，岂只是我家有？莫乱执他人。”其皂都不觉其主已知也，后以他事阴去之。襄阳后帅安审琦亦有爱妾与外人私接，忽因夜初隔幕，烛下潜见有人自宅中出去，据膝而言曰：“叵耐审琦，是夕遇害，莫知其谁？”子侄辈皆泣告曰：“大王平生器业如此，岂无威灵使其奸人败露？”须臾时，于是其奸贼自以手擒捉身体，扑于灵座前，亦一仆厮耳。晋公言：“居其上者，制御小人切不可失其机，乃贾害之速也。”高之与安，诚可为鉴诫矣。
    太祖朝，昭宪皇后因不豫，召韩王普至卧榻前，问官家万年千载之后，宝位当付与谁？普曰：“晋王素有德望，众所钦服，官家万年千岁后，合是晋王继统。”    仍上一札子论之。昭宪密缄题署，藏之于宫内。时韩王为相，寻出镇襄阳。洎太祖晏驾，太宗嗣位，忽有言曰：“若赵普在中书，朕亦不得此位。”卢多逊闻之，遂希旨密加诬谮，将不利于韩王。遽召归授太子太保散官班中，日负忧惕，遂扣中贵，密达太宗云：“昭宪皇后寝疾时，臣曾上一札子论事，时昭宪缄藏在宫中，乞赐寻访。果于宫中寻得。太宗大喜，方悟韩王忠赤。是时上元，登楼观灯，忽有宣旨召赵普赴宴，左右皆愕然，缘太子太保散官无例赴宴。乃奏曰：“赵普值上辛，在太庙宿斋。”太宗曰：“速差官替来。”少顷，召至，太宗便指于见任宰相沈相公上座，乃顾谓赵曰：“世间奸邪信有之，朕欲卿为相，来日便入中书。”    卢相闻之，惶骇不已。翌日，卢遂告赵曰：“圣上有此宣示，如何？”赵曰：“某今入相，公必不可同处相，公欲得保全，但请上章乞退，必无虑耳。”沈相寻乞致仕，卢乃上章云：“陛下若不赐主张，微臣必遭毒手。”太宗怒，使令罢相。赵乃奏云：“乞除卢兵部尚书，罢相。”太宗不允，乃以所上章示于韩王。自后，以秦王事谪于朱崖，所以至今皆言卢遭赵之毒手耳。
    河东伪相赵文度归向朝廷，便授华州节度使。时同州节度使宋相公移镇州，道由华下，赵张筵命宋，宋以赵自河东来，气焰凌之，带随使乐官一百人，入赵府署庭，所使排立于东厢，将举盏，赵之乐官立于西庑，时东厢先品数声，赵谓曰：“于此调吹采莲送盏皆吹不得。”却令西庑吹之。送盏毕，东厢之乐由是失次，宋亦觉其挫锐。洎中筵，起移于便厅。再坐，宋自吹笙，送赵一盏。赵遂索笛，复送一盏，声调清越，众所惊叹。其笛之窍，宋之随使乐工手指按之不满。洎席阕，宋回驿，赵又于山亭张夜宴召之，不至。宋于是宵遁。晋公曰：“庶事不可轻易，宋焉知河东亻替伪小国之有人矣。”    
    真宗忽一日于龙图阁，诸侍读侍讲学士、待制、直阁环侍，以问《九经》书并疏共多少卷数，侍讲邢尚书而下俱不能对。    
    卢相多逊在朝行时，将历代帝王年历、功臣事迹、天下州郡图志、理体事务沿革、典故括成一百二十绝诗，以备应对。由是太祖太宗每所顾问，无不知者，以至践清途，登钧席，皆此力耳。
    皇城使刘承规在太祖朝为黄门小底时，气性不同，已有心力，宫中呼为刘七。每令与诸小底数真珠，内夫人潜于看窗觇之，未尝偷窃一颗，余皆窃置于衣带中。洎太宗即位后，有一宫人潜逾垣而出，捕获，太宗迟疑间，似不欲杀。承规辄承意而奏曰：“此人不可容，官家若放却，宫人总走，臣乞监去处置，须是活取心肝进呈。”太宗甚然之，六宫皆拜而泣告，承规再三奏不可留。于是就太宗前领去，送一尼寺中，潜远嫁之。却取旋杀猪心肝一具，犹热，以合子贮来进呈。六宫皆围合子而哭之。良久，略揭视之，便令承规将去，仍传宣赐承规压惊银五铤，由是宫掖之间，肃然畏法。
    韩王普初罢陇州巡官到京，至日者王勋卜肆问命，次帘下，看鲁公驺殿稍盛，叹曰：“似此大官，修个甚福来得到此？”勋曰：“员外即日富贵更强似此人，何足叹羡？往往便为交代，亦未可知。”后果如其言。
    今之朝廷儒臣，多不知典故。亦须记之。只如左右揆为百僚师长，守此官居中书可矣。若在班列，不可久居，亦由御史大夫一百二十日须大拜耳。是故朝廷将有爰立之命，即除之。只如御史中丞、谏议大夫正授即便当给事中，三年，转工部侍郎。工侍授便当刑部侍郎，转兵部侍郎。只如尚书左右丞同中书门下平章事，即不可更兼中省侍郎，缘丞郎一般也。若守六尚书省郎，兼中书或门下侍郎可矣。若自吏部兵部侍郎同平章事改转，便正转充中书侍郎同中书门下平章事，侍郎便当左右丞，若有改转，便自中书侍郎授礼部尚书，或兼门下侍郎同平章事。只如中书舍人是阁老，更不下知制诰，不同他官耳。或以他官充翰林学士，却须下知制诰，何者？制诰是中书所掌，翰林不当主之。近代宰臣节帅除拜，出自宸衷，不欲预闻于外，故以隔日宰臣百官出后，密召翰林学士，怀具员册入禁闼，上前议定。是夕草制，谓之内制。中夜进入，五更降出，以麻纸大书之，一行只可三字，谓之白麻。何者，缘黄纸始自唐高宗朝已来，只是中书出敕得使之，所以内制用麻纸。翊日，乃以绣幞盖于箱中，置于案上，谓之麻案台，于御座左右侯进呈，事退即降麻而宣之。讫，送中书出敕写官告，敕纸广幅与常纸不同，年月日先，后署执政、参政、宰相衔，署字后方接次列以使相，御不押字，亦不控断行。其官告却只下直日知制诰官名，宣奉行，更不下元撰麻词翰林学士名衔，缘翰林学士无例于中书行词故也。然后选中书上事日，于阁门受告敕后始赴上，若使相即中书，正宰相送上至中书都堂，正宰相坐东位，使相看几员列坐西位讫，然后逐位就牙床小案子上判案，三道仍侧坐，拽一脚，侯几员各判案讫，正宰相退，然后看使相是几员，并正面并坐受贺，其参政于中书都堂无位，其宰臣官告用五色金花罗纸写，犀轴头一如太君官告样，此事庶寮多不知，因而记之。    
    钱塘武肃王不识文字，然凡所言皆可律下。忽一日，杂役兵士于公署壁题之曰：“无了期，无了期，营基才了又仓基。”由是部辖者皆怒。王见而谓曰：“不必怒。”命罗隐从事续书之，曰：“无了期，无了期，春衣才了又冬衣。”卒伍见之，于是怡然力役，不复怨咨。又言武肃王左右，算术医流，无非名士。有叶简、李咸者，善占筮。武肃忽一日，非常旋风南来，绕案而转，召叶简问之，曰：“无妨事，此是淮南杨渥已薨，但早遣吊祭使去。”王曰：“生辰使方去，未知端的，岂可便伸吊祭？”简曰：“不然，此是必然之理，但速发使往。彼若问如何得知，但云贵国动静，当道皆预知之，贵令知本国有人。”洎依而遣之，生辰使先一日到，杨渥已薨，次日吊祭使至。由是杨氏左右皆大惊，伏其先见。先是，杨渥欲兴兵取钱塘，密遣人往听鼓角，听者回告杨氏曰：“钱塘鼓角，子子孙孙，王爵不绝，不可轻动。”
