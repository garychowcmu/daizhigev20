　江上遗闻　　清　沉涛



　　乙酉夏五月，我兵南下破金陵，宏光走；江阴县令林之骥、参将张宿解印绶，海防程、县丞吴相继望风遁。御史刘光斗迎降，有安抚常州之命。主簿莫士英缴印策，献善马于刘；遂命摄县事。
　　六月二十日，新令方亨到任，严饬薙发令；民情恟恟。
　　闰六月朔，亨出谒文庙，诸生请宽限期，方词色甚厉，惧以死（出示云：留头不留发，留发不留头）；民益恟惧。下午，北门外乡兵奋袂起，蜂拥至县署。亨大怒，命执首事者治罪；众直前，裂衣冠，殴其从人毙，拘亨于宾馆。抵暮，执送孝廉夏维新家。是夜，诸生沉曰敬等十三人集议覆上台。次早，听亨还署。然是时也，合邑闻风响应，拒城之势已成。城乡居民咸分队伍、树旗帜，集教场；议战守者，填塞道路。亨皇遽失措，乘肩舆，登君山安民；诡称江阴义勇，向误于陆承差「杀一警百」之语。众即入陆家，毁其居址什物一空，秋毫不染指（有人窃一鼎者，立斩以徇）。遂悬高皇帝像于明伦堂，誓众起师；亨不得已，亦同誓。主其事者，现任典史陈公明遇名选者也。公宽仁得众心，民从其令。
　　明日，兵出夏港葫桥，相地势札营；忽传大兵由杨舍入，众奋勇往拒。至东城，知伪传。适遇本营守备陈端之乘马向东关，众知其纳款营升，且代方亨申文乞兵；怒逐之，杀其负纛二人、马二匹。端之乘夜，踰城逃；次早，执其妻孥囚于狱；随获端之父子，亦杖禁之。
　　由是，城中严守；恐外兵乘虚，晓夜盘诘。漏二下，果获细作时隆。初六日黎明，陈公同游巡守备顾元泌会鞫（方亨不敢出）。隆招称伏兵在城四十余人，奉太守宗灏令，每人给火药四觔、银四两、开元钱一百二十，约于初八夜分举火迎外兵。因往各庵院空隙地搜获，枭人六十有奇。隆辞复连武弁王龙，亦执龙党戮之；因往售山焚龙居，执其父妻妾。是日，王龙家口并陈端之皆见杀。陈公下令，城中有能获一细作者，赏银五十两。越日，有青衣人行于市，迹甚诡；众迹之，搜出地图一纸，上书兵马从入之路及诸山瞭望埋伏处。拷讯之，乃方亨令他出乞兵者（其人系夏中书家人，新投方署）；复供沉曰敬及吏书吴大成、任粹然等曾于马三家协谋屠洗。众执大成等磔于市，曰敬仅以身免。
　　初七日，大兵马步千余出常州，水师统兵官王良亦帅舟师进发。城中巡守愈严；西门月城获细作二人。审视门键锁钥俱坏，执守门兵讯之，得通谋状；俱斩城下。
　　初八日，城兵出迎敌；惟北门骁勇，自立冲锋营，严队先行。至申港，方造饭，忽讹传大兵相距仅六、七里，乃奋呼而前。行六、七十里，抵暮方遇敌；腹馁力乏，兼以马步不敌，失利返。舟师经双桥，田夫怒詈之；士卒愤，欲登岸擒斩之。田夫群拔青苗掷船上，泥滑不可驻足，大半堕水死。其得登岸者，俱为耰锄所击，无一脱者。浮尸蔽河而下，水为不流。城中以申港败，军行无帅，进退无所禀承，欲推旧游击徐观海为将；观海病不能胜，以歙人邵康公娴武事，众立为帅（观海命其弟造令箭十枝，用大明旗号，人执为信，防塘报讹传也）。夜二鼓，杀方亨、莫士英并其家口，以断内应。莫父潜逃三日，搜得斩之。次早，元泌登城请旧任都司周瑞龙往吴淞营借兵于吴志葵（时，瑞龙帅舟师百人驻江口，声言愿出兵协助），瑞龙不应，但言兵久无粮，索犒千金，约邵康公会战；城中如数给之。邵兵未出城，瑞龙遇战不利，返。
　　初十日，大兵札营南城张孝廉园。次早，退至麻皮桥，密遣二人入城侦虚实；城中获之，枭示。陈公亦遣一人侦敌，至葫桥，见外兵列炮严御；伺其懈，悉取而投诸水，窃其一炮归。外兵三日不至。是日，囚城中内应劣生尹吉，斩其仆康宁（吉素不轨，谋为内应。一日，暴雷震其家；众闻嘶声，打入内室，搜获马二匹、鎗刀器甲无数）；城中守御益固。
　　十五日，传淮抚田示至，统兵即日赴援；印押不爽，城中疑喜交集。复有执信孚旗一人渡江而来，自称沙兵，曾破高杰骑卒，刻日来援；因遣贡士章经世、孝廉夏维新具犒金、酒食往迎之。两领兵官果帅师南来，而赌博酗酒，人无固志；遇战于南城，大挫而遁。当是时，兵乱日久，刑法不修，各乡叛奴乘衅，索券焚主、弒主者络绎而起；烟光烽火相杂蔽天，大家救死不暇。外兵乘之，先至西城；移兵至南关，康公往御，不克（众以其无功，置之狱；阎公至，乃出之）。继烧东城城外富户，乡兵战多败。复乘胜至北城，乡兵三路御之，其两已溃；余数十人据闸桥力战，杀其骑将，外兵乃退。次早，侦乡兵不备，复进攻，多所杀获。大桥东西湾二保奋力抗拒，杀外兵骑将二员。泗善港兵五百人，自负勇悍，赴城为援。但其众素为盐盗，好劫掠；其领兵人葛辅弼父子又不谙纪律，至三官殿遇敌，勉强出战，众尽歼。外兵乘锐东下，至大桥、周庄等处；乡兵知外兵不可胜，悉远窜。周瑞龙以兵势不敌，亦扬帆去；外〔兵〕遂得专意攻城矣。
　　七月初五日，城中势益棘。陈公乃端使人缒城夜出，请旧任典史阎公丽亨应元主盟。阎公，崇祯十五年尝帅乡勇平盐盗百余艘，威望素着。本年三月，迁广东韶州英德县主簿；以母病未行，避居沙山之麓。变作时，合邑绅士百姓拟即合辞敦请，顾元泌百计挠之。至是，觉其有异志，乃诛元泌，迎公（义史云：刘良佐攻城时，元泌亦登城射敌，矢每不及敌而下，众疑之。其效用马倭子，窃火药从上投敌，众执之；因经元泌寓，搜出前请兵文一通——盖闰六月初，众尝申文田淮抚请兵；元泌私易文缓兵；故原文犹在寓也。众遂诛元泌并其效用数十人，内应遂绝。兹据黄子新阎公死守孤城状）；田淮抚以移文劝勉。
　　初九日，乡兵五千人擐甲带刀，护公至城下。公以乡兵裹粮来，势不能久；且乌合之众，不足制胜；乃厚给酒食遣之，独与王进忠等家丁四十人入守。
　　公之始至，发原任兵宪徐公世荫、曾公化龙所造火攻器具为用；次传檄巨室劝谕输助，不以白镪为率，泉货百物，估值充数。于是，围城中有火药三百瓮、铅丸铁子千石、火炮百位、鸟机十张、钱千万贯、帛絮千万端、酤千酿、粟万钟、刍藁千万束、盐万觔、铜铁器万枚、牛千蹄、羊豕千只、干鱼千鲍、蔬千畦、豆千斛；然苦乏矢。公命月黑夕，束草为人，披军士服；人持一竿，竿挑一灯，植立雉堞。士卒伏垣内，大噪；外兵望见，矢如雨下，获强矢无算。又苦乏油，命健儿取椎车纳城中，给以藏豆千斛，膏火自是不绝。公乃大料居民，尽知城若干保、保若干户、户若干口、丁壮老弱妇女各几人，悉书册；收其骁勇隶麾下，卒赖其力以挫敌。命章经世、夏维新、王华主刍粮，每旦人给米盐薪菜若干、每夕给油火若干、四门城堞各给油蜡若干。井井凿凿，纤毫不乱。于是，城守事严密而无可乘矣（后王华、夏维新克减赏银，公立命斩之）。命武举王公略守东门、把总汪某守南门、陈公守西门，公自守北门；而公与陈公仍总督四门，昼夜巡历。陈公宽仁，每事平心经理。遇战士劳苦抚慰至流涕；有倦极假寝者，以利害劝戒，不轻加呵叱。阎公号令明肃，凡偷安不法者，必鞭背割耳示众；虽豪右不少贷。然战士困顿，必手自注汤酌酒。遇害者，立治棺椁、具衣冠，哭奠而敛之。接见敢死士，不名每称兄弟。遇一事，必徇于众曰：我兄弟谁当任此事？有一人号于路曰：我往杀敌，苦无短刀。公所佩刀直三十金，亲解佩之。其与士卒同苦乐，类此。故民畏威怀德，专意守城，濒死不悔。上舍程璧于劝助时首输三万五千金为倡，富室闻风继之。外兵乃作招降书，从城上射入，许璧以知县事，璧答之侃侃无屈词；乃伏炮攻北城第四铺，内御之，矢集如雨，外不敢近。有一将恃勇驾云梯独上，城内用长鎗拒之。其将口啮所鎗，挺刃遽砍；内一童子以鎗中其喉，遂堕城上，余兵始退。招青旸居民黄明江与其徒数十人入城守＿＿明江善弩，弩长尺余、竹箭五寸，百步外命中如志；淬以着药，着人立死。又出陈端之之子于狱，命制木铳。铳类银销，以木为之；伺敌至投下，火发木裂，内藏铁鸟棱，触之即毙。阎公自造■〈扌呙〉弩；每用铁一块，旁设数钩，以绵绳系掷，着人即钩进，斩之。又仿旧制造火球、火箭，曲尽其妙。太守宗灏闻，大惧，请兵羽檄旁午；兵赴江上者，日以千计。刘良佐纳款为上将军，帅众来攻，设牛皮帐攻城北角。城上故避去，索巨石尽力投下，压死数百人。继由西门，经石桥依君山为营。城上俟其半渡，发炮击之，应声远仆；或用木门蔽体，卒不获全。后大作浮桥，由黄田港暗渡，登山瞰城中；亦为炮所中，移营去。城中遣使往义阳王营乞兵，王与李太监温辞慰劳，仅以空文塞责（后命其将宁其愚帅僧兵数百人赴援，札营沙山；甫交锋，即遁去）。进士严拭与时敏守常熟，亦往乞援；敏等具酒馔饮食之，不发兵。有海寇帅舟师数千驻江口，侦外兵不可破，留三日竟去；孤城死守。大兵日增，依邓墓深林以避矢石，取门窗，屋木为浮桥，渡河逼城下；城中协力拒战。外兵欲退，其将斩先渡二人，复驱使前；发一号炮，吶喊一声，赍云梯一架至城下，凡三十余处。城上望见，力愈奋，发炮横击之，外兵走；内缒人下城，收其铅弹、刀箭、衣甲。因渡河伐邓墓木，使敌无所蔽，拆取浮槁以供薪；外兵大失利。良佐驻兵十方庵，乃令庵僧望城跪泣，陈说利害劝降；城上以「效死勿去」大义谕僧。明日，僧又至，却之如前。良佐因踞坐吊槁，约城上弢弓释矢而语，云宏光已走，江南无主；识时务者，何不早降！阎公答曰：应元一典史，尚知忠臣不事二君。将军胙土分茅，国家重镇；上不能恢复中原、下不能保障江淮，有何面目帅众见我忠义士民乎！良佐惭退，命兵东下劫掠；祝塘民拒之，兵燹之惨，甲于他镇。贝勒既破松江，济师来攻，缚降将吴志葵、王蜚至城下，长跪请降。阎公叱之曰：朝廷大臣，一朝就缚，理应速死报国，何以生为！二人再拜，泣去。外兵见城中守义不可动，至七月十七日，攻益急。炮声彻夜，城垣五处崩裂；内以铁叶裹门板，贯以铁绳代之。又用空棺入土，障其垂坏者。又用絮衾百领，渍水覆城，以御火攻。
　　十八日，铁丸着阎公左臂，犹手握刀槊，连毙数人。陈公此时亦计不旋踵，期以身殉；日夜卧城上。日中，众方下食，公闻城垣铮铮有声，往探，见外将六人奋勇先登，接踵上者无数，皆镔铁介冑，刀斧击之不能入；公立命长鎗刺之，联毙城下。
　　二十日以后，风雨连夕，四城火不可然；众大惧，呼神祈哀，哭声达殿壁。忽神光四起，城上灯火彻夜朗然，外无可乘。每昧爽，阎公巡城，令人执大刀以随；外兵望之，惊疑为神助。盖公驱干丰硕、双眉卓竖、目细而长曲、面苍黑有须，颇似关壮缪公（义史云：临阵时，敌见一少年将持战锐进，锋不可当；罢战，不知所往。众疑土神陈烈士之助，悉往虔祀。又见绯衣将三人，登城指挥；敌惧不敢进。执乡人问姓名，不知所对。远近皆传为神助）。
　　二十八日，炮击城北角裂，公右臂受伤；左手握刀，又格杀数人。
　　二十九日，外兵复攻北城。公命人纳大石一块，顷刻山积，瓷石城一重于内；外知不可破，徙攻南城。一昼夜费火药万五千觔，城几陷，外兵乘势上；内力不能禁，因发炮猛击，伤数千人，积尸横野。外亦发炮攻之；炮回击，反毙其马步无数。有一将，张黄盖，高坐十方庵后；指挥间，为炮所及，身首分为三。外兵惊，皆易服退；舁尸至由里山焚灭，失声大哭。
　　八月初二夜，周祥、金满等四人复乘黑缒城烧外营；外兵忿甚，因四散杀掠，民不聊生。有先薙发赴营归顺者，城上望见，必怒詈。杨舍守备沉廷模大敛民钱，赍牛酒赴良佐营修款，祈免一方死；良佐许之，给大清旗四面悬四门。廷模披发乘马，游历城，劝民速降；城上将发炮击之，遁去。贝勒使人缓言来说，进旗四面。言城上易此，即不薙发，亦敕兵返；或斩四城首事者首，余悉宥不诛。阎公曰：宁斩我一人；百姓无罪，何可杀也！议不决。因遣诸生朱晖吉、耆老王晴吾等四人诣外营；方缒城，外兵遽策马迎入良佐营，留饮款洽。良佐与晖吉等约曰：归顺后誓不诛一人；令官上城验，即收兵复命＿＿恐老师无功也。临别各赠五金，使历各营观队伍器械讫，约定三日定议。吉等入城，立议主降；众不从。至期，外兵临城大呼曰：晖吉等安在？备言留款赠金事。内立斩四人示之，复严守。后吴军门督师至江上，宰牛与诸将誓：归顺后，不许杀掠。王海防自恃居郡有恩信，临城招抚。内皆力拒不听。
　　初九日，再纳石瓷城南，高于旧三尺。十二日，又瓷北城。
　　十三日，阎、陈二公给民间赏月钱。计至十七日止，百姓携壶觞登陴，分曹快饮。诸生许用效楚歌作乐府「五更转」，令善讴者登高唱，和以筝笛箫鼓，其声悲壮。时四野皓月当空，清霜薄露，剑戟有声；忽闻鼓声发于城上，奏曲甚悲，外兵皆为之泣下。越二日，外兵招降不已；北城誓死益坚，众意益决。贝勒从四十余骑登君山青龙庵左，相地形；城上望见，炮弩齐发，骑皆蹂践，贝勒仅以身免。因伏金陵守门大炮二十四于城隅（一船仅容一炮一弹，用铅铁十三觔），密作土笼，避城中矢石，将攻东城。机泄，移至东北隅。是夜，大雨如注，炮声不绝，震惊二百里。
　　相持至二十一日午刻，有红光一线从土桥直射城中，城遂陷。先是，城上畏外炮猛烈，见其燃火，悉伏避垣内；炮声绝，周麾而登。外兵觉，遂从烟焰中蜂拥突上；出不意，众遂不支。城既破，大兵围之数重，禁不得出。北城犹巷战，杀伤数十人；善政桥、蒋家巷居民多力战死。陈公引刀自刎，毁室焚骸。阎公闻变，帅兵千人上马格斗，夺门西走，不得出；勒马巷战者八，杀伤无数。自度不济，踊身投前湖烈女祠前池中；良佐自言与公有旧，令必生致公，竟于水底被缚。良佐踞坐干明佛殿，见公至，跃起两手，拍公肩而哭。公曰：何哭？事至此，只有一死！贝勒在县署急索公；公见之，挺立不屈。一卒鎗刺公胫，血沸涌而仆。日暮，拥至栖霞禅院。院僧夜闻呼「速砍我」不绝口，心知是公；久而寂然。天明，公已遇害。有唯心上人在围城中，与公晓夜共事；公所纪「和众乘城略」一书，唯心以授黄子新。
　　二十二日，众犹巷战不已，大兵用火攻败之。城中骈首就死，无一顺从者；中书舍人戚勋，举家三十七口自焚死，尤烈。其余，多不及载云。是役也，城守八十一日而破；大兵至城下者二十四万，攻城死者六万七千有奇、巷战死者七千有奇，名王骑将不与。盖计我朝死事者，不下七万五千有奇；而吾邑城内外殉节被难者，且数十万矣。程璧，先事出为僧徐墅而死。黄明江，为我朝购得，劫之北行；中道杀骑卒逃，卒死牖下。其余不即死者，兵炙其财而后戮之；妇女童子，略为奴婢。
　　二十四日，敕兵北上，新任县丞卞化龙命舁尸至城外焚■〈疒〈癶上土下〉〉，道旁白骨如山积。
　　九月初，武进奸民入城搜劫。后有恶弁揩拒杀官军为名，敲骨炙髓，惨不可述。民间因讹言再欲屠洗，惴惴不敢入城。各官招抚动切，不得已，来归。剃发之夕，哭声遍野。
　　呜呼！方吾邑之未变也，得一良吏抚谕得理，可以无事；乃一言之激，遂致百万生民涂原膏草，伤矣！由今日言，势类螳张、愚同犬吠，亦何所济！由当日言，阎、陈二公慷慨守义于上，合邑士民甘心殉节于下；区区一邑，将举天下抗之，蔽遮钱塘南下之师、捍卫闽广新造之国，不可谓非竭忠于所事也。洛邑顽民，圣天子必乐得而臣之矣。
