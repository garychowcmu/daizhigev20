　　《台游日记》　　（清）蒋师辙 撰



　　无为州蒋公祠碑

　　安徽无为州知州蒋君墓志铭（并序）

　　台游日记卷一

　　台游日记卷二

　　台游日记卷三

　　台游日记卷四

　　跋

　　●无为州蒋公祠碑桐城陈澹然

　　皇帝光绪三十有二年，春，给事中吴煦奏言：「故安徽知无为州上元蒋师辙惠政泽民，民用祠祀，请窍抚臣最厥迹播之史官，令官司时岁祀，用彰以死殉民之烈」。诏下安徽巡抚诚勋、布政使冯煦敛实以陈。于是桐城部民陈澹然方至皖，闻而喜曰：「贤哉蒋公！得此可昭著万世而无憾矣」！乃亟索其家，读其书，着其学行才志大者，声诸无为公祠之碑。特本欧志孙泰山例，大书其号曰「遁庵先生」，严而立之天下。

　　先生之志，其大者忧中国外患之深。言治者大率张皇补苴，莫或知其本。本之大莫如土地，而水辄陷之。故天下知水之害，而莫知其利。水利亡而衣食绌，讼盗淫慝酿为人心风俗之忧，外患将不知所极。故所着江苏水利海塘图书，都六十一卷，与山东防海、治河诸策，类无不慎抉其网维；下逮临朐、鹿邑二县志三十六卷，大之山川人物，细之风俗物产之微，类无不探其幽元而隐寓拳拳振祓之义。其论临朐风俗，敝者则谓士丈夫当挽救无形。此岂操切拘墟所可窥其万一者？卒乃飘泊一官，蹉跎吾皖，所治寿州、凤阳、桐城，多者乃不及岁，今无为则又七月而亡。然民无不痛哭悲哀，若丧父母。至乃一州数百里罢市三日，比户张白灯、悬素缟；远则位村社，麻衣布履入城奠哭致厥哀。川督刘公，且命家人张灯素缟。丧归，白衣冠送者数万人，聚哭于江浒，连樯百数十里乃还；争为联词歌谣，刊巨帙，制堕泪碑，祠朱南宫侧永其怀。盖自国朝三百年，蜀人悲骆文忠外，未有如先生者！

　　自民教之争，牧令袒教抑民，民愤益乱；故拳寇之起，战争乃震环球。乱定赔款日增，而牧令益棘。先生之履无为也，民教讼作，则一断以平，而达其详于主教；主教敬其行，莫敢谁何。

　　初，辛丑赔款之兴，皖且岁百万，群议括诸民。先生方宰凤阳，瘠甚，独抗言帅府曰：「民苦凋疗久己，取诸民曷若取诸官」！大吏寝其言，则怏怏累日。捐令下，择市人殷谨者任之。法捐亩银两增缗钱二百，先生则哀农氓减其半，琐而乖政体者自任之，捐集而民不扰。他牧令纳民钱以银纳库，先生则一任市价，绝纤私。大府叹之，檄为行省法。

　　桐城举人吴原淑曰：「先生之听讼也，温颜肃坐，任两造极言，徐出词组抉其奥，黠者悚然；或狡甚，呼杖槢之，而徯其自返，不轻扑一人。或问之，叹曰：「彼皆邻里，扑则终身大耻，讼闹且无穷耳」」！桐故健讼，遇茔地尤黠；先生必据契谱，辨昭穆为图，豁乃己。命盗则减胥从，绝冤累，纤悉必严。或听断久，苦饥，家人劝之食，则叹曰：「吾岂不爱身哉！一狱未清，退则胥役必索酒食资，讼师且因为奸利，将益苦吾民耳」！桐绅怒请托不得，则谤之大府，谓恒屈富贵人。先生叹曰：「世饮泣莫诉者贫贱；且折良懦以交富贵，吾忍出此哉！吾惟一以平耳」。故在寿、在桐皆扼于绅以去，小民流涕碣之。

　　在寿，蝗不入境。在凤，蝗且作，独率吏民步烈暑、秽冠服不休，邻蝗而凤不为灾。及至无为，盛雨督民堤，徒行泥淖中不辍。雨极则手疏祷城隍，请以死代，天乃大和。故其病也，日危坐，喃喃审判状，威霁若堂皇。医至，则揽其手曰：「若幸教吾民，慎自爱；虐吾良懦，吾且不汝贷矣」！医出叹曰；「公疾若此，独哀苦吾民」！则相率手疏祷城隍，乞减年代死。既没，或见实为州城隍云。嗟乎！鬼神之说、蝗雨不灾，皆新学家不道；然中西皆主上帝，既曰上帝，安能无神祗？苟有神祗，安能无感格摩耶？绝淫祀，社福田、岂谓圣贤豪杰之瞑焉澌灭鬼神者？干天地，质万物，至诚所积，心即鬼神；宁独经传反风体物之为足据哉？

　　方先生之谢寿移凤也，或请以瘠辞；则笑曰：「仕以行道，利则商贾所为」。或以亏逋告；则笑曰：「吾饱忧患、恶衣食数十年，今所用不民则国，亏数明徒乱吾意耳」！卒不顾去。凤方建坝捍淮，款绌，挹诸桐，无难色。至无为，革漕费金逾万。既没，逋金万而实不知。而吾所叹为不可几及者，则尤在去桐逸重囚一事。故事：囚逸例夺官，官辄逆期称公出，赂典吏以承。吏故金陵人，请自承脱其危。先生谢曰：「伪而苟禄，曷若诚以去官。吾实未出，而诡出以欺长官，是欺君上也。吾生无欺人语，老乃坠此节哉」？卒以实达长官。越日，竟得囚，无恙。

　　故尝综其大节，实始临朐左右病父，凡六年不忍一违其侧。精诚既结，学养既深，而又奔走饥寒，饱更忧患，故能守经达权，刚柔允协。呜呼！此殆古托孤寄命者欤！独奈何始困风尘，终沉科举，至乃降心郁志，舍其身以求当吾民，而卒佗傺死？上者见吾民哀痛惨切，然后震而奇之，而卒莫肯发其书一窥其蕴抱！吾慕先生久，不获见；罗运经曰：「先生伟躯干，声如巨钟，动静必礼；见邪慝则髻眉怒张，而贤则亲如子弟；盖乃昌黎所称磊落天地者。惜哉！惜哉！

　　没年五十有八。光绪三十年甲辰春三月二十四日，起上元县拔贡生、中顺天副榜、以知州终。

　　●安徽无为州知州蒋君墓志铭（并序）江宁邓嘉缉

　　君讳师辙，字绍由。先世居溧阳，至高祖嘉树始迁上元。考讳永龄，山东沾化县知县，有循绩。沾化君居官廉，身后犹负官逋；君营养偿责，南北奔驰，偃蹇不遇，而声誉益广。由同治癸酉选贡举，光绪辛卯顺天乡试副榜，至戊戌始援例为安徽知州，年逾五十矣。大吏夙谂君名，咸礼下之。二十五年，檄权寿州。又明年，移凤阳。二十八年，调桐城。二十九年，真授无为州知州。在官未满五年，四易其任。所至一切务除弊。

　　于寿州，值拳匪哄畿辅，联军犯顺，大吏檄办民团以防乱。办团必敛民财，而团丁多游手，遣散则无所归。君以民情安堵，持不行；民免于扰，亦无后患。

　　于凤阳，裁驿舍、围墙、马棚之费，储款以备修葺；建棚以庌马，自出私财，永禁洒派。和议赔款，各省摊派民捐；君择市廛殷实者量力输助，而倾囊以足之，民得不困。

　　于桐城，革车头之弊。赣饷道桐，以手车挽送，岁七十余次，立车头任其役。车头责诸民，浮滥无艺。君斥去车头不用，使村保轮应，饷至悬牌递送。竟岁，苛派悉绝，省费十七、八。

　　于无为，民朴愿，号易治，官吏蹈藉而鱼肉之；君至悉窒蠹孔，日勤听断；重门洞开，讼入即决；事无壅蔽，民乐归诉；丞佐之庭阒如，敛手不得勒索。讼有拘集，差役赂阍者入已名而取盈于良懦，谓之买票。君视勤惰注牒，延宕诈索技无所施，隶皆咋舌自失。丁漕，吏胥主之，易其人则竞进陋规，谓之签点；贿入，而卖灾民欠，不可究诘，徒蚀正供，下户益滋浮费。君严杜苞苴，吏噤罔敢饰灾欠。是岁，奏销如额。君断狱罕留滞，民免羁候。每赴乡，禁供张需索。遇命案，亲率仵作按验，邻右证明即遣去，它无株连；往往当场讯结，两造不费锱铢。舆从简约，寒暑风雨，虽冻馁不自恤；卒以此致疾不起。在无为，凡七阅月。民为巷哭、罢市、建祠、树碑；丧归，奠送至数十百里。论者咸诧为异。余谓无异也。夫人陷水火，拯而济之，一引手之劳，固已出死入生矣；而拯者旋以颠陨，有不号泣而感慕者，岂情也哉？

　　君既卒之明年，大吏徇民请，最君事迹闻于朝，诏史馆立传。于是君勤民之绩乃益着；而天下争重循吏矣！

　　君有至性，笃于伦纪。沾化君晚患风痫，昏瞀或失常度；君匡救将顺，未尝忤其意，扶掖起动，昼夜在侧，数年不归内寝。兄幼瞻之丧，惧重亲忧，外无戚容，而泪濡枕席。执友罗雨田亡，悼叹弥月。哭幼瞻、雨田之诗，语皆绝痛，至不可读。君学涉多通，譔着凡十余种，尤长于水利。君既以循良称，未足以是概君也。

　　余辱君知三十余年。同试京师，聚处且半岁。君修临朐县志，约余分纂；馆君斋八月，深语多穷日夜。君每曰：「士习骫骳，久丛诟病，吾辈立身，自具本末，至于任事，无问出处，皆宜朴实耐劳，庶几内省不疚」。呜呼！君可谓克践其言己。

　　以光绪三十年三月二十七日卒，年五十有八。子汝中，安徽候补通判，出为兄幼瞻后。次汝正，举人，法部主事。将以宣统元年十一月二十七日葬君于南乡太白二图阳山之原，实来乞铭；余与君至爱也，离合久暂，必相念也，谊不得辞。然君岂以余文重哉？乃详序其治绩而铭之曰：勤民以死，民痛谁嗣；何促其期，而侈其惠。虎暴狼贪，赫赫胥隶；孰驯扰之，使无搏噬！汤火斯离，衽席可冀。我生甫乐，我君遽逝；万夫难赎，四民永弃。哭送丧舟，声满江澨！祠怆迎神，碑伤坠泪！遗尘遄归，佳城长闭。宰树丸丸，式此良吏。

　　●台游日记卷一

　　上元蒋师辙

　　光绪十有八年，岁在元黓执徐，二月甲寅朔，越六日己未，买舟赴津门，将杭海而南，应台抚邵中丞（友濂）之聘也。中丞与余初不相识，忽介李景卿观察（庆云）诒书，延主章奏；虺隤之马，感伯乐而思奋。观察来书，敦迫者再，以春寒川渠仍众，至是始发。夕登舟，携豫甥偕。

　　七日晨，抵桑园，舟子以夜行也。地本名柘园镇，一曰桑儿园，明正德间刘六、刘七驻兵于此，都御史马仲锡招抚之，事见明史。或谓桑园以桑渊得名，引修市桑社渊为证。案修市在今景州北二十里，方舆悬绝，未可混同也。是日微雪，逆风而前，顺流如，至安陵小泊。俗曰安连，盖音之转。安陵本汉县。水经注：「大河故渎北径安陵县西本修之安陵乡」。地理风俗记曰：「修县东四十里有安陵乡，故县也」。斯其是矣。夕泊连镇。

　　八日，已刻始解维。夜雪盈尺，岸如饰瑶。南风微作，布帆可张。行三十里，至东光县，古观津地也。乐毅自燕降赵，封于观津，号望诸君，即此。以毅之才，功堕反间，窜迹异国，岂其本囊？曩过此有诗吊之曰：「天遣燕王有东海，乐生岂作望诸君」？昌国有知，得无霣涕？东光置县自汉始，地理志渤海郡东光县有胡苏亭，郭璞尔雅注作东莞，邢昺疏当作光，胡苏即九河之一亭，盖以河得名；此亦足为胡苏在东光县境之确证。日晡至泊头，俗曰堡头，亦调。市廛殷阗，袤可二里许，并河一大聚落也。雪止复作，离方云色坠墨，夕不必■〈夕生〉。询舟子晚泊何所，答云乘风夜行，不复系缆矣。

　　九日，晵。枕上闻市声，问奴子，知昨夜泊沧州州治，即长芦废县，亦名袱头城，汉参户城地，其西北属青县，州有其东南境。唐天佑三年，朱全忠攻刘守文于沧州，自白马渡河至沧州，军于长芦，即此。旗尾南指，风力复劲，舟行殊缓。四十里至兴济，宋县也（大观初置），今省入青县，县废而名存。廛肆繇密，亦并河巨镇。方舆纪要谓「本宋笵桥镇」，非是。金史地理志：「清州统县三：会川、兴济、靖海；镇一，范桥，属会川」。明确可据。日晡，过马厂，壁垒严固，夹河而峙。忆二年秋九日，与何善伯（延庆）、宋柳生（春陶）诸君联襼登炮台，篸萸呼酒，意气甚盛。时周武壮公（盛传）方阅骑兵阵法，旗帜殊色，各视其马，五花参列，骇目悦心。忽忽十有六年，武壮既谢宾客，何、宋二君亦墓有宿草矣。鸿爪懒寻，闻鱼舟篴声，弥触山阳之感！晚至唐官屯泊。

　　十日，西南风作，帆翔凡捷，未午，已至独流；九域志所谓独流口也。河冰甫泮，众舟争发，落帆徐歬，至杨柳青遂泊。畿辅志，柳口在静海县，今属天津县，即杨柳青；四面多植杨柳，故名。于慎诗：「杨柳青垂驿，蘼芜绿到船」，状景极工。今则冰雪满地，春意未苏，万树寒条，萧疏入画，又别一景象矣。地距天津尚三十里。咸丰三年，赭寇盗据金陵，林凤祥以一旅之众，转战而北，所至瓦解。时天津令为谢忠愍公子澄，喋血誓众，折冲于此，虽肝脑涂地，而贼锋亦挫，九庙鬯卤，赖以不惊，论其功当在颜常山、张睢阳上；■〈氵〈广外屰内〉〉忆往事，忾慕久之！

　　十一日，河冰碍舟，时止棹避之。晚始至天津，过关泊。地置三卫，自胜国始。国朝雍正三年，改卫为州。九年，升州为府。俗犹曰卫者，沿旧称也。本为京师屏蔽，自互市约定，飙轮麇集，岛夷内伺，辄有扼吭之虑，靖密绥控，益为重地矣。

　　十二日，黔，狂飙怒吼，沉云翳日。舟子至三汱口视冰，尚凝结不可歬.遂至爬子街访宗人凤来明经（文藻），约同过紫竹林。往昔田垄，皆成市廛，轺辇驰骛，毂击尘上。涂遇南来友人，知李小园（籛）附海晏船，尚须数日始可抵埠。余与小园，通家之好，里居五载，两儿皆从受业。客夏赴张勤果公（曜）之招，濒别坚约冬与家累俱北。人事变迁，志愿顿左。岁阑得海外聘书，乃申前约，岐路勿勿，企盼殊切也。

　　十三，大雪。南行犹须，舟居不适，遥寓估衣街乡人刘养之处。虽厕市廛，而深院幽邃，尘嚣远隔，栖迟偃仰，颇惬鄙怀。

　　十四日，晨起，院落积雪盈寸。乘肩舆入城，过仓门口，访成漱泉同年（肇麟），其阍人云，客岁赴热河振灾未归。嗣过张楚宝观察（士珩）、李赞臣太守（竟成）处，均未晤。楚宝与吾乡秦际唐伯虞、顾云石公、邓嘉缉熙之、翁长森铁某皆义契，里门再觌，襟袌冥合。赞臣则二十年前共学涂门之旧侣也。午餐后无俚，为友人书短纸十二幅，录摭言所载皇甫湜答李生第二书，中有云：「诗未有刘长卿一句，己呼阮籍为老兵矣；笔语未有骆宾王一字，已骂宋玉为罪人矣；书字未识偏旁，高谈稷契；读书未知句读，下视服郑；此时之大病」。余见时贤犯此者伙，深用自惕，宜日诵之，以当白圭三复。日晡，楚宝来，以乡人盈坐，谢之。

　　十五日，启，大风，寒甚，拥炉而坐，犹栗栗也。友人迫作字，呵笔为之，落纸复冰，瑟瑟有声。晚作家书。

　　十六日，午餐后，养之约同至紫竹林询海晏消息，不得。晚饮于番菜馆，席具刀若叉，而不设橇，五簋迭荐，腥膻触鼻，醯浆之属，臭味尤恶。养之殷劝，强为半饱而归。忆宋书五行志有云：「晋泰始后，中国相尚用胡床貊盘，及为羌煮貊炙」。今此风复傓，士大夫尤甚。证今援古，识者有恧矣。是日发家书。

　　十七日，吴宝斋（家珍）达其两从子至。一字习之，献斋同年子。一字小恒，恒斋子也。恒斋劬学无年，贤子颀颀，遂已成立。■〈言口〉以所业，是能嗣箕裘者。晚过其寓，知献斋明日可至。时方栖盛匍戎幕。宝斋则自青社至，公车暂巡，迟之同发也。回忆同治间角艺名场，三吴二蒋之名，颇在人口。今三吴虽弱其一，而伯叔竞爽，龙跃平舆；余则屈谷坚瓠，一身落拓，鸽原之戚，引憾终古矣！

　　十八日，大风。赞臣晨来，余尚卧未起，留刺而去。晚闻献斋至，急走访之。别逾八稔，风标如故，而双鬓亦微斑矣。杂语身世，互相慰藉。余择交夙慎，臭味之合，悉能共休戚、同襟期，而献斋关注尤切。时直海防上功，五兄职盛军糈台有年，谊得列名，献斋援流貤例白于主卫，以余名上，出牍草见视，余惭窃非分，属仍归之五兄，献斋有难色，盖文牍已具也。

　　十九日，黔。献斋来，留共午饭。闻海晏船抵埠，小园率其仲子并至，遣力往讶，久之不至。复自过紫竹林视之，则船阻大沽口横沙，尚外泊也。冒雪而返，衣履为濡。

　　二十日，启。赞臣招■〈〈今上酉下〉欠〉，车笠重逢，清修如旧，握手道故，情款弥洽。同坐吴彬士同年（瞻莪）、杨霁堂明府（善庆），皆夙识也。日晡归，小园已在寓，具述风涛之险，无异谈虎色变。晚约过酒楼，清尊慰劳，欢釂无算。扶路而归，各已酩酊。

　　二十一日，晨起为友人书纨扇数握，楹帖数联。缣素堆积，尚盈儿案，意殊苦之。午餐后，楚宝复来，为语台海风土及政治得失颇详。其兄瑾卿观察（士瑜）在彼中久，故知之最审也。

　　二二日，小园晨出，乘暇作家书。晚送小园登舟，东劳西燕，执别黯然！

　　二十三日，晨，走别献斋，闻新裕船明日展轮，将附之以行也。余以海外瘴疠，其俗又淫佚，携豫甥往，意涉狐疑。献斋亦不谓可。适雄县王戒之明府（金铭）过此，五兄旧识也。献斋允为之地。余归整装，至紫竹林旅舍，而献斋踵至，云戒之已诺，心甚感之。携豫甥往拜。晚复遣郭仆送之往。甥自髫龀失怙恃，依余廿载，未尝跬步离。濒别，甥泪盈睫，余温词慰之，并勖以持己应物之要，而意绪怆然，亦不觉潸焉出涕矣。甥冬非性愚顿而不嗜学，延师课读，辄舍业而嬉。年既逾冠，荡检弥甚，严戒之不为止。携之出游，冀其稍谙世故，悔心或萌，非真欲其自营温饱也。漏二下，登轮船，择官舱息焉。招商局轮船之制：督行船者曰大副，曰二副，皆夷人；司船事者曰买办，中国人，而查舱则必与夷人俱。船居处判四等：最上者曰大餐间，卧格外多一榻，沐盘镜具，致为修絮，食皆番菜，夷人谓食为大餐，故舱蒙其名；次曰官舱，又次曰房舱，制不甚别，官舱外陈设较备，藤榻红茵，颇适偃仰；又次曰统舱，居最下，良贱杂厕，枕藉相接，盘餐亦极劣矣。乘船者先输资，或于局，或于船，给以寸楮为券，谓之买票。大餐间价最高，津沽往返，需银七十两。官舱，自津至沪，银十四两。房舱十二两。统舱视房舱十分而减其一。俟开行后就舱收票，验其符否，谓之查舱。买办舞智，往往收资而不予票，查舱时匿客幽隐，其资即饱私橐；客或不欲，稍稍分润之；姧黠如鼠，莫可穷也。

　　二十四日，辰刻，展轮徐行，出大沽口，候潮至始前，以外有横沙故。咸丰八年，英、法、俄、弥四国窥伺天津时，兵舰浅阻于外，当事乃遣武弁驾小舟导之使入，复任其以小轮船探水游奕，虚实既得，英法之众遂乘间肆毒，敓我炮台，挟兵要抚，致有城下之盟。委天险弗乘，且为之伥，竭勃海之流，宁足为诸贤湔此耻哉！前车既折，来轸方遒，流连形胜，为之三叹。

　　二十五日，微风，夜雪。午过烟台，山皆积素，有三五夷楼，峙于山颠。附轮船者登降皆泛小艇，俯仰惊涛中，如落叶之随飘风，殊可危也。停轮逾时，复行。

　　二十六日，启。泛黑水洋，舟虽摇荡，然可起立，凭阑俯镜，水作黯碧色，盖大海极深处。舟人云，见浊水，则距沪不还矣。

　　二十七日，晨起，拓船窗，水色果异，不逾时，见夷楼绵互，舟樯如林，已届吴淞口矣。北眺宝山，为道光间陈忠愍公化成殉节之所。东海长城，坏于庸督，怒涛呜咽，犹有余哀！巳刻抵埠，寓长春栈。遣郭仆至鸿庆里邓丈既雨（启贤）处讯季垂纵迹，则已于二十二日携家室东渡矣。季垂官黔有声，邵中丞奏调至台，余会寓书有偕行之约，乃迟余十余日不至，中丞遣书促之，遂先行。午餐后，往晤铁仙丈（名启昌，季老弟，工画，驰誉甚广），知东渡仅一轮舶，月中往还者再，守■〈来矣〉之期，不能以旬计也。入城访薛饴树（葆楹），知藼闱疾亟，景卿观察郎至。观察，饴树之姊婿也。余本图谒观察吴门，今蹈一往复矣。夕，既雨丈枉过。

　　二十八日，稣风微扇，有春意矣。既雨丈约过江宁公所。高堂重屋，规模洪廓。旁有小楼三楹，坐揽云物，别饶幽趣。其西丙舍参差相望，则乡人寄匶处也（上海之俗，凡寄居有死者皆不容待殡于家，乡人寓此者可十数万，勼赀集议，遂成是举）。集资巨万，经营创始，丈之力为多。余欲假小楼下榻，以避市嚣，丈欣然诺之。

　　二十九日，霒。发家书。

　　三月一日，癸未，购中西纪事阅之。述诸夷猾夏槙末綦详。粤东之抚，藩篱彻险，白门之约，腹心萌患，虽有智者，莫善其后。论者睹方今夷祸之烈，徒以缩肭为当事咎，三复斯编，知狱有主名也。晚作寄京邸友人书。饴树馈食物，受之。

　　二日，晨，馈饴澍高贞碑拓本一幅，■〈倦，女代巳〉以罗酒，酬昨惠也。李观察枉过，具述称许之旱与邵中丞相需之殷，余惶恐对曰，生惭遵祖，公实中军，虑失中丞之望，真诮为羊公鹤耳。观察云寓饴澍处，旋往答拜。归晤既丈，期以明日迻寓。

　　三日，启。晨起检山左诗钞一部、高贞碑拓本一幅赠李观察，副以阿胶、罗酒。午至江宁公所，居厅事旁舍，幽寂清旷，室无纤尘，视夷场真薉坏矣。

　　四日，霒。枯坐无俚，检雅雨十种内抚言阅之。书为唐光化进士琅邪王定保撰，记进士应举登科杂事，共列一百五门，厘为十五卷。每则皆有论赞，所述典故，多选举志所未备者，宜渔洋以为秘本可贵重，而卢氏得之极为刊布也。理行箧，尚余高贞碑一幅、水利图一册，即持赠既雨丈，并诒其孙糕饵二匣。其孙，吾姨甥也。

　　五日，风。晨起，书楹帖四联，折叠扇六握，皆应乡人之求者。李观察见过，谓薛母疾如故，以事暂归。旋至其舟，承贷番蚨四十枚，备资斧之乏，意挚可感。夕■〈夕生〉。

　　六日，晨，遇既雨丈，约同至中和栈访仇涞之太史（继恒），侘寄津门及都中诸友书。归未逾刻，涞之踵至，纵语古今，靡靡可听，度亦安雅，吾乡之隽也。既雨丈来，惠以石印华山碑，又出洋务权舆及投笔集见视。

　　七日，晨起，阅华山碑一过。原本最佳，昔贤所评海内第一本者是也；惜石印仅具迹相，君形者亡焉。复阅投笔集，为虞山晚年作，皆用杜少陵秋兴韵，讥谤明时，语多纰绞。此老大节既堕，文采本无足道，是集尤其进退失据之显证，作灾梨枣，甚亡谓也。既丈来约同游张园，地极僻旷，惜点缀不工，茅亭十余，如秦越人杂坐，了无顾盼；夷楼二所，尤乖雅致。复游徐园，室宇繁密，别一境界，又憎其乏疏旷之趣矣。园林如图画，非匈有邱壑人，固未易言布置也。晚得李观察书，并寄水利全书、江苏海塘志各一部。

　　八日，阅洋务权舆一过，为岭南李德庵撰，详述道光间夷乱始末。其议论多与魏默深圣武记同，皆于林文忠公不能无责。不知文忠气吞强虏，匈有成算，使朝廷一意任之，厥功必竟。乃堕元老之壮猷，蒙狡夷之谲计；观文忠前后诸奏；真可为痛哭流涕。顾忍以成败之谈，哓哓事后，赤好为苛论矣！是日见邸钞，会试总裁为翁尚书同和、祁侍郎世长、侍郎霍穆欢、李侍郎端棻，同考则刘若曾、洪思亮、徐仁铸、施纪云、李福锟、许叶芬、吴鸿甲、彭述、周爰诹、沈曾桐、陈遹声、袁昶、邹福保、赵曾重、姚丙然、戴兆春、吕佩芬、冯金鉴，三五知交，皆不预也。

　　九日，晤津人陈某，知戴孝侯观察（宗骞）至，寓永安栈，过访则既行矣。余始识孝侯于周武壮戎幕，酒酣抵掌，过从靡问。嗣闻其握兵棅戍三姓，归复经武威海，屹然为勃海大藩。悬渴之忱，倏将廿载，风萍偶合，仍艰一面，怊怅何极！

　　十日，雨。枕上闻雷声殷殷，起于艮方。起视敝砚，吐润如濡。兴至作大艹一■〈巾〈宀癶旦，上中下〉〉，颇具屋漏痕之妙。午勌摊饭，一枕蘧蘧，餐和履顺，古惟阮公喻此恉矣。

　　十一日，晴。铁仙丈来，云既丈病，午后往视之。王湘蘅（公所司事，亦乡人也）约过茶肆，层楼切云，俯瞰阛阛，马车驰骤，往来如织，大腹贾及轻薄少年携歌伎共载，招摇过市，顾盼自豪，真不知人间有羞耻事。而歌伎之媚客者，复杂为夷女倭妇妆饰，以自炫鬻，浮尘污人，安能倾东海而湔之！，归见赴，知饴澍已衔恤。

　　十二日，李观察遣纪网至，邀过饴澍所，■〈来矣〉大殓礼毕入奠，已日夕矣。观察出饴澍哀启见视，为删改数语。

　　十三日，大风。窦甸皋明府（镇山）招■〈〈今上酉下〉欠〉海天春番肆。明府籍中州，见司钓船榷务。

　　昨晤于饴澍处，高睨大谈，无骫骳之态，与余甚契，雅不欲负其意；惟心恶番肆，又虑不悉鄙性，强以征歌选色，故托词谢之。

　　十四日，晨，过山家园，访窦明府，未值。过李观察，同赴复新园午饭，肴核精美，颇饶乡味。

　　十五日，霒。湘蘅出巨■〈巾〈宀癶旦，上中下〉〉索作篆，以壁闲旧悬熙之书讹数字，欲得余书易之。作竟张视，殊嫌弗工。余治许书，虽校熙之差密，然能穷篆籀之妙，则自审不如也。晚闲驾时船已抵埠。台湾轮舶二：一曰献美，一曰驾时；献美通厦门。

　　十六日，启。晨过鼎新里视吴次竹（熙）（次竹昨夕自苏至，舍馆甫定，即遣价持刺讯余起居，谓今晨过从。余以晨须出倩友人代购船券，谢之，嘱迟余舍馆）。次竹曾从先兄受业，乙亥举于乡繇中书舍人改官知县，出宰金匮，延余主校试卷，推犕甚至。以礼去官，服阕后仍归江苏。比卧疾始疗，间余顿此，拏舟远来，歧路班荆，悆快惟倍。午约过酒楼，引觞为寿，谓此行必可假手一抒素袌，且诵昌黎送温处士文壮以余志，尽欢而■〈木枝〉，日已西趖.晚，既丈代取驾时船券至，官舱一纸费番蚨十二枚，下舱一纸费番蚨八枚，此自沪至淡水价也。

　　十七日，晨起，撰挽辪母联语，书成遗之。汛小舟至下海埠登轮舶，官舱已无隙地，舟人导至大餐间息焉。

　　十八日，舟人以事不果发。柁楼徙倚，睹北岸夷居日益繁盛，腥羴蔓延未知所极。曩闻李观察云，吴淞口外暗沙横埃，夷人苦之，逐逐之欲，将在宝山，以其地三面濒海，无鲠阻之虞也。魄兆既形，观察之言，可谓远识。蒙谓人鬼杂糅，其患已成，罢关互市，事终有待。方今筹策，惟当坚执前约，已辟口岸外不容更增一埠，已定租界外不容更拓尺土。譬彼瘭疽，虽不能疗，庶免流溃，遂遍胑体耳。

　　十九日，辰刻，舟发，出吴淞口，转轮而南，风涛不惊，如履平地。同舟汪君南陔（瑞曾），盱眙人，庚午举人，官江苏知县，与邵中丞有旧，奏调东渡。又曾君士浒（炳章），常熟人，亦至台北者。谈笑颇洽。午后，东南风作，微苦颠簸，迻步欲踬，遂僵卧。晚餐粥一盂，蒙首跧伏，夜分始成寐。

　　二十日，微风。仍不能起立。午后稍恬适。日晡启船窗，见沧澜万顷中，一岛孤悬，有若黑子。询舟人，知过鸡笼屿矣。夕抵沪尾，纁昏亡所见。明星数点，若隐若见，盖市楼镫火也。

　　二十一日，晨起，约南陔、士浒同附小轮舟入郡。沪尾至郡郭三十里，往来有小轮舟，人索钱五十，行李以石计，数如之。舟人以南陔与余皆携有江海关免税单，须税务司验毕乃可行，是日直夷人礼拜，不理事。南陔遂孑身先往。午餐后买小舟登岸，榕阴如幄，流泉出蹊术间，颇饶幽致。小市居冈麓，肆廛栉比，海腥罗列，状多诡异。略一涉历，复登轮舶，凭阑侧顾，山势逦迤，如屏如幛，艹茻蒙密，不见山骨。海关及军垒隐露其颠，疑入画境。向夕岚蒸，一白横抹，舟人曰，此瘴气也，惟醉可敌，不则中之必病。

　　二十二日，雨。士浒闻中丞试士台南，以翌晨发，意甚惶迫，挈舟人符某能夷语者径至海关语以故，税务司允不复譣，归买小舟。南陔遣仆亦至，来刺述中丞意，请径入署，遂同行。雨益甚，幸风利，张帆而前，日晡遂达郡郭。易肩舆行，夷居绕郭，高下杂厕，士人屋瓦，皆作赭色。城无隍，高才及丈。入城北门，市肆朴陋，如涉异域，折而西，达行署，馆于西院。具衣冠通谒，中丞辞谢。旋便服至，略通寒暄，致甚脱落，余不觉爽然，如闵仲叔之见君房，喜惧皆去。晚餐得手简，约至台南襄校。检行簏，分别携置，漏三下始寝。

　　二十三日，霒。晨与南陔同乘肩舆出城。河滨泊小艇二，其一中丞乘之，余与南陔共据其一。管凌云司马（元善）、台北陈仲英太守（文騄）、淡水叶缦大令（意深）相继至，遂同载焉。小轮舟率以歬，未午达沪尾。管司马约过海关公廨小憩。飞捷轮舰已乘潮外泊，以潮落沙梗，将不得出也。日晡，乘小轮舟赴之，喜晤季垂，轩眉高谈，豪迈犹昔，时权嘉义篆，奉檄之官，同舟瘴海，乐甚班荆矣。偏晤同行诸君，俞冬生大令（秉焜，浙江湖州人，壬戌举人）、尹蕙庵明经（士芳，颍州人，乙酉拔贡生）皆襄校者，疏禹门司马（凿，桐城附生）司行辕出内者，胡铁华直刺（传，绩溪贡生）巡阅台南营伍者；中惟铁华为同学旧侣，它皆始觌也。晚与俞大令同处一舱，分上下床而眠。

　　二十四日，启。炎方气候迥殊，易绵而夹，汗仍浃背。日脯，抵台南四草湖泊焉。台南府本台湾府，附郭县曰安平，本台湾县，光绪十三年改建行省，析彰化县地为省会，移置台湾府台湾县，而故地并易今名。湖距安平港尚十数里。近港水深才三、四尺，潮至亦仅仅五尺许耳，巨舟不歬，须易小艇或竹排乃达。时南风大作，惊涛汹涌，震目骇心。舟人曰：「此涌也，然犹未甚，每届五月（四月二十八日俗曰涌开眼），不风亦涛高可十数丈，稍有风则排击掀滕，声达郡郭，万斛之舟无敢近者，须至九月乃衰。昔有贵官恶其险，谓是礁石所激，费钜赀募洋人泅水凿之，迄无成功，惜哉」！余笑语季垂曰：「图行旅之安而疾固国之险，是真舟子语矣」。同人有泛小艇先行者，帆樯欹侧，状殊可危。安平仆隶以竹排至，谓较稳适。察其状，广可五尺，长约三之一，人濯于前，后置木桶以居乘者。竹疏不储水，无湛汆之患，然随涌而起，才及轮舰之半，须跃而下，脱有蹉跌，随波臣游矣。冬生宦闽久，通于事，尼余曰：「风起涌动，皆以日出，昱晨行可矣，蹈险胡为者」！余善其言，并挽季垂、南陔止焉。暇登舵楼纵眺，求鹿耳门所在，积沙如雪，荡缨不摇，此险盖失自道光之初（道光三年七月，台湾大风雨，鹿耳门内海沙骤长，变为平陆，见东槎纪略），不自近日始也。形胜已非，勋名犹赫，缅赐姓辟士之烈，与靖海平台之功，为裴徊者久之。

　　二十五日，黎明起，小艇已环泊，季垂携细弱先发，余与同人共载一艇，水波不兴，双桨迅捷，日甫上，已达安平镇。镇名始于郑氏。红毛先于此筑台湾城，已复筑赤嵌楼与相望。成功入，改赤嵌为承天府，名东都，而台湾城易今名。入版图后，沿之弗革。历年滋多，垣堞已废堕不复可辨。镇去郡城十里，旧阻风涛，非舟楫弗济。故八景有安平晚渡之目。沙潬日■〈土长〉，遂成平陆。今达郡郭，一舆梁可通矣。登岸易肩舆，闻有字余者，急睇视，则朱调元太守（和钧）也，时司安平榷务，握手问劳，意致弥亲。舆人促发，匆遽而别。涂中东望木冈、卓猴诸山，叠若屏障，白云横抹，悉露其颠。下视田畴，千顷一绿，村落远近，皆环植■〈艹〈束刂〉〉竹为垣。比及郡郭，益蔚然深秀矣。入城，阛阓颇隘，里巷■〈纟亏〉曲，达于试院。余与南陔同居；屋三楹，中为文昌飨堂，久无居人，阴森之气，砭人肌骨。

　　二十六日，巳刻，地大震，始有声殷如轻雷，自北而南，屋宇■〈镘，方代又〉士旋簌簌堕，墙壁数俯仰，逾刻乃止。午，季垂至，约过管凌云斋，抵掌纵谈，心臆一快。察余有归志，止之曰：「中丞前询君生平，余对曰，其文事固优，然耻用自见，究心经济，器识素裕，益以练历，是好吏才。中丞欲任以大科嵌抚蕃事。余知不可为，婉为却之。中丞性夷简，然任贤不贰，勿苛以小节，久处必能有合。脱欲拂衣，幸驰书见商，慎不掉头勿顾也」。濒别惓惓，并约以兄女妻余长子（鹏儿嗣先兄后，季垂与先兄同举于乡，又最契，故有是约），感而诺之。是日，胥吏白试期，间日一举（嫁名扫场，实图糜供张之费费。往例于供给外，校阅者日奉钱四百余，亦日馈有差，故竞乐其濡缓），两府（台湾府已建试院，中丞以政务殷剧，不欲久稽于外，仍令诸生就试台南，入告得俞旨）试毕，须四十余日，中丞意迟之；余与管、汪二君共为排日，不二旬而竟。

　　二十七日，试台南生童经古。晚，分得生卷六十本，阅至漏二下，腹曶洞舄，体惫甚，旋寝。夜复三起。或云至此者，必病数日，水土乃服；岂其然欤？

　　二十八日，晨起，复舄，饮粥一盂，胑体疲倦。伏案校阅，诸卷无一合作，其纰缪多可喷饭。晚拟录一等十四卷，是日试生文。

　　二十九日，分校府学生卷，拟录一等十二卷。文都不谙理法，别风淮雨，讹字尤多，则夹带小本误之也。应试者分闽、粤籍，其人始虽皆郑氏之遗，然继世长子孙、沐浴文教已二百有余岁，而菁莪之化终逊中土者，岂灵秀弗钟欤？抑亦有司之责也！是日覆试经古。

　　三十日，试安平、凤山、嘉义、澎湖童文。夕，分得嘉义卷，题为乞诸其邻而与之，子曰巧言。于钓渡挽诸法，非卤莽即疏略，俚率一致，弃取殊艰。

　　四月一日癸丑，拟取嘉义招覆童卷二十六本。日埔，大风。是日覆试一等生文。

　　二日晨，阅府学覆试生卷，甲乙略有迻置。是日覆试诸县童文，凡三题，皆作小讲。午后得卷，视前尤逊，遴其笔致稍清者，嘉义十四名，拨府三名，澎湖一名，拨府一名，皆如额。澎湖府试首卷最劣，中丞斥之，台南文试毕。

　　三日，试台湾府生童经古。郭仆昨夕购得槟榔扇数握，以一进余。状极质仆，戏铭之曰：「仁频嘉果，撷秀炎方。旧制书轴，会称锦郎。待时而动，厥用弥臧。宣扬仁风，斯民以康」。晚阅生卷，鄙俚过于台南，拟正取六卷。

　　四日，试生文。日夕分得府学六十四卷，题为植其杖而耘至隐者也，拟取一等六卷，备数而已。

　　五日，风。午后大雨。覆校摈落生卷，芜薉满眼，知无匿秀矣。是日覆试生童经古。

　　六日，启。阅覆试生经古卷毕，成小诗五首。晚甚凉，有雨意。是日试诸县童文。

　　七日，霒。阅彰化童卷，拟取招覆二十四卷。是日覆试一等生文。

　　八日，启。分阅府学彰化覆试生卷。是日覆试诸县童文，仍各为小讲三。午餐后，分得彰化卷，录取十六名。府试诸县首卷皆劣，中丞摈其三，闻舆论颇洽也。

　　九日，覆试二府童文，俗所谓总覆也。校阅有暇，成延平王庙歌一篇，各生和之。夕，分阅童卷，文字晓畅胜前，知皆非已出矣。俗以隶籍黉舍为大荣，每覆试榜出，爆竹鼓吹之声喧阗竟夕。闻谒圣后蓝衫肩舆，鼓吹前导，遍拜亲故，往往经岁不已。知重名器，自能急公奉上，此亦民心可用之一证也。闽、粤（干隆五年巡视台湾御史兼学政杨二酉奏，粤民流寓入籍，均有户册可稽，闽童恐其占籍，攻击惟严，应另编为新字号应试。照小学例，四色通校共取进八名，附入府学；又有郊籍，亦附府学，台湾府二名，台南府三名）之外，又有番籍（何澄台阳咏注云，番童向祗取佾，光绪三年岁丁，中丞取进淡水番童陈宝华，拨入府学，并附片奏闻），皆化番之向学者，人数寥寥，主试者持宁遗毋滥之说，恒虚其额。蒙谓化榛狉为文秀，诱掖有渐，宜宁滥勿遗以鼓舞之。言于中丞，不见省。是届悬额如故。

　　十日，覆阅童卷毕。是日试武生。自是分校者无役，关防既弛，如鞲鹰挩絷矣。夕作家书。

　　十一日晨，出城至安平访调元。矮屋数椽，侧枕溪流，别无邻舍。调元以良二千石才，屈司榷务，郁郁居此，颇有短驭之溉。留午饭，乡味馨絜，饥腹为果。出波罗密三枚见遗，日夕携归，成二诗酬之。

　　十二日，午餐后，与同人谒延平王庙。道径廛肆，广不盈丈，豢豕当门，臭恶交傓。市人无老稚男妇，率面色憔悴，血不足肉，而贪着绮纨，坐起皆嚼生槟榔不去口，摇唇露齿，猩红骇人。庙在城东门外，古木二株，荫可竟亩。飨堂闳壮。王像奕奕有神。

　　厢舍附祀刘国轩、陈永华之属。后为翁太妃祠。左祠明宁靖王。右祠监国郑克■〈臧上土下〉。本名开山王庙，民间私祀，馨香甚盛。光绪纪元，沈文肃公葆桢奏列祠典，仍延平之封，并赐谥忠节以彰之。文肃撰庙联云：「辟千古得未曾有之奇，洪荒留此山川，作遗民世界；极一生无可如何之遇，缺憾还诸天地，是刱格完人」。词意浑括，一时无两。宁靖祠联云：「凤阳一叶尽，鱼贯五星明」。监国祠联云：「夫死妇亦死，君亡明即亡」。并工。宁靖名术桂，字天球，别号一元子，太祖九世孙辽王后长阳郡王次支也。明亡蹀■〈躞，火代又〉诸王间，始袭长阳王封（监国封），继改封宁靖（唐王时），累监方国安、淮王、郑鸿逵、郑成功军。成功取台湾，王东渡，就竹沪垦田自给。郑氏纳土，王赋绝命词（诗曰：「艰辛避海外，总为数茎发；于今事毕矣，祖宗应容纳」），从容自缢。妃袁氏、王氏（或云袁氏误）、媵妾秀姑、梅姐、荷姐，均从死。综其始末，盖明末之贤王也。克■〈臧上土下〉，小字钦舍，郑经通诸弟乳母昭娘所生。弱冠有祖风。经驻泉州，令监国居守。及自厦门败归，视其处分悉当，遂与精兵三千人为护军。经亡，不容于宗族，自缢死；妻陈永华女，亦以身殉。使监国不殒，海外事正未可知。圣人应命，混一区宇，固不容赵雄南越、张王扶余矣。

　　十三日，为调元书团扇，阳系端木子畴先生所书，调元属识其阴，谨题数语归之。是日得会试名录，吾乡仅伍元芝一人。睹王纬丞（得庚）同年名，为之狂喜。纬臣籍仁和，与余夙契，相知最深。客秋同应京兆试，喜其孟艺有先正风骨，榜出果敓魁席；今复高捷，文字亦未可谓无凭也。

　　十四日，武试毕。督郭仆理行簏。午，调元来，侘寄江宁亲故书。

　　十五日，未明起。同人乘肩舆竞发，愳安平之涌也。至港，择小艇泛焉。微风已作，一叶飘荡，港外有暗浑，沙水相激，惊涛飞溅，艇无篷笠，莫可隐蔽，比登轮舰，衣裹皆濡矣。海天徙倚，西眺澎湖诸凫，如堤岸遥障，无雄峻之势。地距台南郡治百七十五里，名初见宋史。相传隋开皇中虎贲陈棱曾略地至焉。旧云三十六岛，今可名者五十有五。元末设巡司。明初废，移其民，墟其地，为盗贼渊薮者二百余年。嘉靖间，都督俞大猷留师驻防，寻罢，设巡检司。未久，复裁去。万历间增游兵备倭。天启二年，红毛据之，筑城求互市。巡抚南居益遣总兵俞咨皋擒其酋，献俘于朝。郑氏攘土，设安抚司。国朝归版图后，隶台湾县，设巡检。雍正五年，改设通判，并设副将守之。今改设总兵官。形埶之要，昔号为全台门户，今则存之不足以自固，而亡之且助以自攻矣。然其地硗埆，百物不生，一钱一粟皆仰于外，非厚其兵力，丰其军储，而又有良将莅之，一旦有事，狡虏以二、三巨艇游弋惊涛中，内外隔绝，孤军县寄，粮尽而军火窒，求为高克之散将不可得。彻彼桑土，绸缪牖户，老成谋国，此尤不可不豫筹也。午，中丞至，展轮后北风大作，同人皆坚卧不复敢起。

　　十六日，狂飚益厉，舟屰前殊缓，首尾俯仰，殆类桔槔。蒙首坚卧，汗涔涔袭衣皆湿。饮水辄欧，盘餐如禁脔矣。夕闻机器声稍和，试起彳亍，足可自主。启船窗东眺，鸡笼山色，浓翠在目。（今呼为鸡笼杙，而谓鸡笼山在狮山东。使槎录、稗海纪游诸书，皆谓鸡笼山孤悬海上，以鸡笼名者肖其形也。未知孰是）？既入港泊，中丞彶伋登陆，乘轮车夜行。余与南陔、冬生约，仍以翌晨发。晚食糜一盂，神志始定。此行本图一览台海形势，而为封姨所虐，枕裀■〈歹辟〉■〈歹析〉，如婴沉痾，乘风破浪，壮志安在，言之干笑不能自已。颠险中成诗一首，意在解，非敢有尤怨也。

　　十七日，黎明起。闻鸡笼瘴气最甚，酌醕醪数觥敌之。周览岭澳形势，三面巉岩，环障巨浸，东岭炮垒，颇占地利。闻法夷构衅时，此险实拱手授之，止幕有乌，敌众始敢攀陟。而当事者方以弃地饵敌得全沪尾为知兵。嘻异矣！日既上，泛艇至基隆厅署前（鸡宠本属淡水厅，光绪元年建台北府，改厅为县，更设通判于此，以鸡笼名不雅，易之），易肩舆，越高岭，■〈纟亏〉 曲达狮球岭下，登轮车行。铁路穴岭而过，历六堵、水返脚、锡口迤达郡郭，可六十里。车制四轮，高不及丈，长略赢，广二弓而缩，轮与铁轨坳垤相合，一车置机器前导，尾缀五车，行疾如飚驰电激，不逾时达矣。此路所费，以百万计，行旅便之。下车，复易肩舆入行署，寓西院前舍。

　　十八日，霒。晨与南陔遍拜幕中诸君：司钱谷、沉锡藩（蓉卿）山阴人；掌书记，陈大文（小舫）余姚人，左寿镜（照蓉）长沙人；缮折奏，苏鸿渐（逵九）石埭人；襄文案，范本礼（丽泉）上海人；总出纳，邵以濂（惟谨），中丞之宗人也。晚作家书。

　　十九日，晨起，改旧诗一首。过天后宫访冬生。出城，至机器局答拜薛小亭大令（一兴）。小亭，江浦人也。羁孤海外，得遇乡人，比于空谷足音。其人阔疏，匈无城府，视号为多智而阴贼自恣者殊贤。士浒赠三陶文集及景宋本陶诗，酬以高贞碑拓本。

　　二十日，午，雨，旋启。冬生来。

　　二十一日，雨。过南陔室，晤其弟玉农少尉（准），时抚番三角涌（街名，逼内山，隶新竹县界），■〈言卩〉以抚状，哑然曰：「以酒肉馁虎狼耳！番不杀人，则男妇杂沓，相率群至，人给酒一盂、肉半斤，醉饱吅呼而去。其至也，不复知敬礼官，坐可据也，榻可寝也，欢则呼老角（番语名官如此），或拊背以为亲悦。为番所抚久矣，抚番云呼哉」！余曰：「不能化番为民，而鳃鳃言抚，已为下策。然即以抚言，伏埜兽者先网毕，驯骄子者先鞭挞，崇吾体制，示之尊严，豫消其狎侮之萌，徐结以忠信之实，操纵在我，事庶有功」。少尉曰：「君盍为中丞言之」？曰：「新妇而议灶炊，古人所哂；矧又处非其位？聊论其得失可耳」。

　　二十二日，雨。顾缉亭方伯枉过，言论蕴藉，雅度可亲。述中丞意，欲以通志事见任，兼令其长公子从受业，余并谢之。晚发家书。

　　二十三日，晨起，录近诗六篇呈顾方伯，以索观甚殷也。午至藩署修答拜之礼。方伯极称余诗，谓导原韩杜，能汇其流；并索全槁及他撰着。归检青溪诗选、江苏水利图说二种遗之（临朐志、江苏水利全书、江苏海塘志，卷帙繁重，行箧均未携置）。

　　二十四日，雨，晚益隧禳不止。薛小亭招饮，与南陔、士浒同赴之，漏二下始归。肩舆制陕，仅如鹿车，坐又苦氐，两■〈桼阝〉曲上，齐于匈鬲，二人举之，复一人逼舆帷前，以半竹二尺许横缚两竿，侧肩斜荷，每一换步，舆随起落，拘挛颠眩，体为不平者久之。

　　二十五日，雨仍不止。沉蓉卿来谈，于台治得失，言之凿凿。余■〈言卩〉以抚番之失，并举汪少尉所语质之。蓉卿曰：「番之侮官，盖亦有繇。前有某君职三角涌抚务，悦二番女，私之，留处月余，二女归，其父纠众声罪，某君习番俗，酌酒、屠豕，款之尽欢，复广市红布，分馈番众，许纳二女为妾，众乃散去。事为刘中丞所闻，驱之内渡。然自是番无男妇，皆易视官如无物矣」。余曰：「邪慝败政，罚不蔽辜，然作法实亦未善，专抚者无剿权，徒以酒肉市恩，糜费损威，不如其已矣」。

　　二十六日，霒。午入试院。台北试事自翌日始。是日得德州电音，知细弱安善。离家三月，六寄书未得报，片纸入手，真一字千金。晚作书寄季垂。

　　二十七日，雨。启厅事后户，抱城山色，湿翠满前，颇惬幽袌。循廊而东，别寏清旷，小亭翼然，外环曲沼，卧虹低偃，嘉木荫之。吟赏徘徊，尤觉得石泉间意。晚阅生童经古卷。生题为披沙拣金，童题为漱六艺之芳润，无比附之能，又率枵腹从事，降格甄录，意终不厌。

　　二十八日，试生文。晚，分得淡水卷三十本，浏览一过，文风较台南尤逊。

　　二十九日，分校毕，拟录取一等六卷。是日覆试生童经古。

　　五月一日戊午，霒。试三县童文。夕，分得淡水卷二百数十本，题为可使为之宰至求也何如，卤莽之弊，诸卷一致。

　　二日，拟取招覆卷十二本，额六名，倍取之，沿往例也。午，大雨，院落水深半尺，屋漏声淅沥与檐溜相乱，向夕乃止。与冬生、蕙庵为诗钟之戏。凤顶格「一媚」：冬生云：「一生惟有热肠在，媚世须防冷眼窥」；余云：「一心德喜君臣合，媚世容惭妾妇工」。燕颔格「虎毛」：余云：「绣虎才名斑鬓老，红毛城廓瘴云深」。鸢肩格「刀牛」：冬生云：「扣余牛角歌声壮，梦逐刀头归思长」。峰腰格「帘雨」：冬生云：「蜀肆垂帘怀往哲，傅岩作雨属何人」？余云：「喜逢微雨宜栽竹，懒下重帘为看山」。「床考」：余云：「蔡裔拊床能殒贼，阳城书考拙催科」。凫胫格「犬枪」：余云：「师■〈罒上奔下〉谄谀工犬吠，彦章武勇以枪名」。雁足格「尺然」：余云：「学问有得尺则尺，富贵可求然不然」。鸳鸯格「犬牙」：余云：「猃獢健并夸秦犬，牙于讹还类鲁鱼」。「北斗」：冬生云：「析津水汇燕之北，斗宿星分皖以南」；余云：「觚棱梦绕皇舆北，斗室身羁瘴海东」。「鼠须」：冬生云：「政比狼贪诗咏鼠，须如猬磔客来燕」。魁斗格「九镫」：余云：「九试明经惭白蜡，千秋盛业出青灯」；蕙庵云：「九陛风云开晓日，万家烟火放春灯」。语不必尽工，而风萍雪爪。不欲忘之，择录数联，聊志一时朋篸之雅云。是日中丞面申志局之约，坚谢弗获。自惟铅刀一割，虽乖夙愿，而网罗旧闻，搜葺掌故于海外，地势之夷险，政治之得失，境俗性智之优薄，产载物类之区别，举得审求根实，赤为不虚此行，遂不复辞。

　　三日，仍大雨。阅一等生覆试文卷，甲乙略有移置。午后得覆试童卷，录取如额。是夕叶缦卿大令入谒中丞，白大科嵌抚垦局械李九至。李九者，粤之嘉应州人，为大科嵌番社通事，傓惑番众，构成祸衅，与陈水、黄妹同为大憝，而九尤狡诈。中丞檄林绅朝栋剿番■〈宀上〈峜，纟代止〉下〉祸首，李九坚匿不出，顷始诱至。谓曾许以不死，乞仍释归，以成其信。南陔谓余曰：「使子当位，奚以处此」？曰：「直磔于市而已！战士深入，尸骸填壑，不杀何以谢之？狱有主名，已彻天听，不杀何以解之？彼谓杀之益激番怒者，寱语也。番于李九，非有气类之爱，特恃以为谋主；一旦授首，野心既慑，凶焰正可稍稍疗耳。此曹乱民不能弭祸，祗能激祸，纵虎归山，益长其骄，后此之患，恐未有艾」！南陔然之。嗣闻中丞重违林意，内诸淡水县狱，期以三月无番祸，贷其死。

　　四日，雨。文试已毕，归署。自是裹铅握椠，又将蹑扬云后尘矣。

　　五日，霒。炎气郁蒸，如在釜中，甚不可耐。晚赴晏东厅，漏二下归寝。

　　六日，启，蓐署弥甚。督奴子暴冠履，皆霉不可着手。向夕，中丞来，杂论时事，深言治台之难。余谓首在得民，隶籍者非闽则粤，性多疆悍，善拊之足资御侮。道光二十一、二年鸡笼口、大安港之役，其明征也。然激之亦易为乱。自入版图后，大小祸变，奚翅数十，倘乖其好恶，浮动之气，如偏使炽，此之可患，殆甚外寇。至如生番，榛处狉游，野性不可驯，要其技俩，亦抵能于深岩密箐中狙伺搏杀而已，蚧搔之疾，亡足虑也。晚馈冬生酒二鸱。

　　七日，大风。午餐饭失饪，不能果腹，煮番薯噉之，颇甘。是日中丞阅武童技艺。

　　八日录说文百字。曩疾今之业许书者，率以隶体作篆，而于九千三百五十三文之本义淆于叚借者尟能详究其实。徐氏说文韵谱、李氏五音韵谱、张氏复古编、吴氏增修复古编、范氏韵谱本义、互有得失，亦皆未惬于心。拟本佩文韵分别部居，备载许说，而博采徐、段、桂、王诸家之说，荟萃精要，汇为一编，以便初学检阅。惜频年道长，勿勿未克，今喜有逸晷，当以修书余墨成之。日数百字，计三月可卒业矣。

　　九日，凌云索书纨扇，录近诗二篇应之。夕雷雨，旋■〈夕生〉。

　　十日，中丞补送聘书，名曰襄办笔墨（修脯之赀，月番银三十两）。余以无约，欲弗受。凌云述中丞意曰：「志局聘书，藩司主之，别具此函，藉竺维驹之谊而已。琐屑文字，概弗以相嬲也」。

　　十一日，顾缉亭方伯枉过，旋遣陈仲英太守、叶缦卿太令送通志局聘书至（修脯之赀，月番钱百枚，中丞本云百金，今盖析而二之）。而羔雁之仪不具，意颇不怿，复萌去志。南陔、凌云皆力阻之，余曰：「戋戋者宁所措意，顾天下事惟有礼乃可久耳」。凌云曰：「海外百为草创，诸失简略，若衡以故常，皆不可终日，子行知之，非于子独慢也」。余曰：「有是哉！适倮人之域而责以冠裳，是余之不智，今而后但裼以从诸君游可矣」。相与一笑而罢。

　　十二日晨，答拜顾方伯，直未起；复过台北府、淡水县署，皆留刺而去。薛小亭以纨扇乞书，为背临三表数十字。晚，雨。

　　十三日，雨。晚赴府署燕，陈仲英太守适以事留院署，叶缦卿大令代主之。同席南陔外，薛小亭、徐心田大令（某某）皆乡人也。是日驾时轮舶自沪至，得次竹书。

　　十四日，启。晨作家书竟，条列志局所需书目，最切要者凡六十余种，属叶缦卿大令访购。大令副陈太守职，提调是其责也。日晡，大令以府志来，并询志事大端。余曰：「当务之急有三：征文献，绘舆图，录档册。肴核既备，乃可以议烹治。书之体例，当一以会稽章氏为宗，专门之学，足资规放也」。大令首肯而去。

　　十五日晨，得家书，乃四月下旬发者，知前有二书均未达；浮湛何所，莫可根诘。

　　阅府志为卷二十有六，列十二纲：曰封城，曰规制，曰职官，曰赋役，曰典礼，曰学校，曰武备，曰人物，曰风俗，曰物产，曰杂记，曰艺文。子目之繁，至九十余，得失参半，不尽可因。玩其文笔，尚不落尘俗。卷首署分巡台湾道兼提督学政觉罗四明台湾府知府余文仪续修，时为干隆二十五年，实则沿六范旧文，略有增益而已。余所见旧本，雕镂颇精，此殊不逮，乃光绪四年重刻者。

　　十六日，霒。南陔将归，书便面赠之。晚作家书。

　　十七日晨，送南陔、士浒行，海天聚首，欢若平生，执别黯然，益触羁孤之感。是日蓉卿室张安人以产难亡，所居在西院，侧无亲族，闻侍妪哀号声，凄楚动人。

　　十八日，启。晨过蓉卿斋，慰之。是日与季垂、调元书。

　　十九日，拟采访例凡数则，侚叶缦卿大令之请也。

　　二十日，撰采访凡例成，以怠于移写，置之。

　　二十一日晨，霒，旋启。阅府志自是日始，间有纠弹，辄笔于册，非熹为古人诤友，它日属稿当据为大辂之椎轮也。第一卷封域，首列星野附考，列诸罗、凤山二志之言，一主翼九度，一主从闽省牛女。凤山志语较有识，其说曰：「刘向曰，吴越属斗牛女分；晋、隋、元志，吴越其辰在丑；伊古以来，未有非之者。而说者曰，吕宋居巽已，入翼十度，日本在寅艮，入轸八度，台湾背接吕宋，右连日本，其值翼九度无疑。夫台之去吕宋也，水道亦七十更有奇，二岛不在九州之内，荒远难稽，星野实不足据。若由台开棹中流至澎湖，四更焉止矣，由澎至厦，七更焉止矣；澎旧隶同安，星野其能别异乎？澎不能别异，而谓台星野能别异乎？且自省会达鸡笼，水道亦祗七更，浮屿如关童、白畎以及旗干石等处，似蛛丝马迹，脉络昭然可寻；是凤山星野当依郡乘从闽省牛女，确乎其不可易也。倘谓凤山星野入翼九度，诸罗星野入翼八度，则同郡之地至差一度，而吕宋水道去台六、七千里而遥者反谓其入翼十度，舍耳目之近而持渺茫无据之论，未敢以为信也」。然分野之说，余终疑之。保章氏以星土辨九州，虽见周礼，其书出自莽代，乃刘歆谶纬之学，必非周公原本；班固天文志、李湻风法象志、僧一行着两戒之说皆宗之。明洪武七年修清类天文分野，一代之省、府、州、县，安处附会，遂益烦琐矣。谨按历象考成，专论北极出地以及日躔校分埜塙而有据。纯庙钦定热河志刱立晷度类，尤足为千古规范，敬守勿越，庶免杳渺之讥。

　　二十二日，大雨。陈太守送福建通志来，并促凡例。凡例者，明一书之大旨也；诸县志乘，既未寓目，采访详略，亦难逆断，譬于圬者，莫悉地形之广袤，材瓦之赢绌，而第凭虚率臆，妄语规摹，词费徒讥，何裨实用！太守未知此当先作八议视之。撰挽张安人联语，得十六字曰：「大家有文，传入列女；长陵不死，祠为神君」。安人通文翰，故待语云尔。

　　二十三日，仍雨。阅府志建置，附载诸说颇详。谓即文献通考之毗舍耶（一作那）国者，台海使槎录也。谓即昔人所称乾坤东港华严婆娑洋世界名为鸡笼者，蓉洲文稿也。谓明周婴东番记南音称台湾为台员者，台湾随笔也。谓隋开皇中常遣虎贲陈棱略澎湖地者，海防考也。而旧志叙述尤核，其略云：「台湾，古未隶版图。明宣德间太监王三保（通志作郑和）舟下西洋，因风泊此。嘉靖四十二年，林道干寇乱边海，都督俞大猷逐道干入台，侦知港道纡回，不敢进，留偏师驻澎，时哨鹿耳门外。道干以台非久居所，遂恣杀土番，取膏血，造舟从安平镇二鲲身隙间遁去占城。道干既遁，澎之偏师亦罢。天启元年，汉人颜思齐为东洋国甲螺（甲螺即头目之类），引倭屯于台，郑芝龙附之。寻弃去。久之，荷兰红毛舟遭飓风飘此，爱其地，借居于土番，不可，乃绐之曰，得一牛皮地足矣，多金不惜，遂许之。红毛翦牛皮如缕，周市已数十丈，因筑台湾城居之（今安平城）。已复筑赤嵌与相望，设市城外，而漳泉之商贾集焉。国朝顺治七年庚寅，甲螺郭怀一谋逐红毛，事觉被僇.辛丑，芝龙子成功自江南败归，孤军厦门；适甲螺何斌负债逃厦，诱成功取台地。舟至鹿耳门，乘大雾骈进；荷兰归一王以死拒战，不敌遁去。成功遂入据之，改台湾为安平镇，赤嵌为承天府，名东都，设县二，曰天兴、曰万年。成功死，子经改东都为东宁，二县为二州，设安抚司三，南、北路、澎湖各一。康熙二十一年，福建总督姚启圣用间谍阴散其党，约伪宾客司傅为霖内应，事泄，为霖遇害。

　　二十二年，水师提督施琅统舟师进征。六月，由铜山直抵澎湖八罩澳，取虎井桶盘屿，一战而澎湖平。克塽震慑，遂藉府库纳地归诚」。志文略于旧志，故置彼录此。志载县四：曰台湾，曰凤山，曰诸罗（皆康熙二十三年置），曰彰化（雍正元年析诸罗北境置）；厅二：曰淡水（雍正元年设官，与彰化县同城，主北路捕务；九年画大甲溪以北刑名钱谷归同知，改治竹堑，自大甲溪起，三貂岭下之远望坑止，计地三百四十五里有奇），曰澎湖（雍正五年置，设官通判）。今为行省，凡析其地为三府。一曰台湾府（为省会，光绪十三年析彰化县境置），领县四：曰台湾（附郭），曰彰化，曰云林（光绪十三年析彰化南境置），曰苗栗（析新竹县西南境置）；厅一，曰埔里社（光绪十年析彰化六社置，设抚民通社驻捕里社，抚番开垦）。一曰台南府（即旧台湾府，光绪十三年易置），领县四：曰安平（附郭即旧台湾县地），曰凤山，曰嘉义（即诸罗，干隆间改今名），曰恒春（光绪元年析凤山枋寮以南置，治猴洞，在车城南）；厅一，曰澎湖。一曰台北府（光绪元年置，治艋舺），领县三：曰淡水（附郭），曰宜兰（即噶玛兰厅，厅置于嘉庆十五年，设通判专理民事，光绪元年改设），曰新竹（光绪元年析置，即淡水厅治为县治；厅一，曰基隆（光绪元年置，设通判兼理煤务，本云鸡笼者，以不雅也，十三年改设同知，理民抚番）。台东直隶州则辟后山番境新置（光绪十三年设知州一员，治水尾，岁费养廉银一千二百两，津贴银七千两，名焉而已，其地荒芜不治，额赋千数百两，知州代纳之），夏氏图说所谓区其地可得一府三县者也。卑南觅及花莲港皆设厅置官，以为他日作县张本。今昔沿革，大较如是，当先表之，以便省览。

　　二十四日，晨，拟修志议，成五则。惠庵属代撰挽张安人联语，复成一偶云：「识良匹、青油幕底，闺门风雅，久闻香茗才名，祥梦曶成烖，别寏惊传角鸱啸；悟往因、紫峙峰边，尘劫年华，肯换灵芬仙籍，沧波知不隔，飞軿好控石麟归」。阅府志山川，有云：「大海环绕台郡，其山皆向内地。北路之后垄港与兴化南日对峙。后垄而上有竹堑，与海擅对峙。竹堑而上有南嵌社，与福州闽安镇关潼对峙。自南嵌至上淡水，与北茭相望。淡水至鸡笼城，与沙埕烽火门相望。南路凤山县之弥陀港、万丹港、岐后东港、茄藤港则与漳州之古螺、铜山、悬钟等处相望，惟鹿耳门居府治之西北，澎湖又居鹿耳门之西北，与泉州府同安县厦门东南斜对」。又附载诸罗志云：「凡水皆东流，邑治之水独西，台海在西，三邑攸同也。闽粤间水源自山，汇流扬波，谓之溪。溪渐于海，潮汐应焉，谓之港。海淡无源，潮流而猪，随其所到，以为远近，亦谓之港」。数语并能简括。惟山溪名目，分疆胪列，不异市井簿记，大嫌非体。又搜辑旧闻，不分隶各目之下，而皆附列于后，如大冈山顶蛎房壳甚多；赤山之顶不时裂，涌泥如火，取薪刍置其上则火；南仔汕山没，火出石畔；玉案山后小山泉涌，火出水中；茄老网社石湖大里许，将雨辄涨；剑潭有树名茄冬，高耸障天，相传荷兰人插剑于树，树皮合剑在其内，因以为名之类，亦为不善翦裁，当援光绪畿辅通志例正之。按台湾诸山，使槎录谓发轫于福州鼓山，自闽安镇官塘山、白大山过脉至鸡笼，皆南北峙立，然多隐于瘴厉，脉络枝干莫可目譣；而溪流巠理及小溪分汇之迹，舆图所载，尚觉分明。它日叙述，盖山难川易矣。

　　二十五日，启。撰修志八议成。乡人刘献之（世芬）来，儿甚质朴，询其旅况，佗傺无俚，意颇怜之。阅府志形胜附载理台末议，重鹿耳门而轻上淡水，此自当日形胜，今则鸡笼、沪尾为外寇所必争，防御之谋，视台南为急矣。又载使槎录论台南内险曰：「罗汉门在郡治之东。自猴洞口入山，崇冈复岭，多不知名。数里，为虎头山，诸峰环列，树惟慷榔。过大湾崎、芦竹坑、咬狗坑，又东南经土楼山，壁平如削，上则澜猴跳掷，虞人张罗以捕。稍前为垒浪崎。出茅草埔，度雁门关岭，回望郡治，海天一色。去关口里余，中为深堑，百数十丈，缘崖路狭，不堪旋马。五里，至石头坑；四里，至长潭，清莹可鉴。潭发源于分水山后，由罗汉门坑入冈山溪，同注于海。自番子寮迤逦至小乌山后，入罗汉内门，峰回路转，眼界山开，沃衍平畴，极目数十里。东则南仔汕山、东方木山，隔淡水大溪为旗尾山；西则小乌山；南为银锭山；北为分水山、目猫徽山；层峦叠巘，苍翠欲滴。民庄凡三：外埔、中埔、内埔。居民约二百余口。内埔泛兵五十名，分防猴洞口，狗匀昆诸地，则寥寥三十余人而已。先是由长潭东南行，至夏尾蓝帛脚寮转北至外埔庄，后以逆党黄殿潜踪内埔，而瓮菜岑、鼓坛坑尤为奸匪出没之所，禁止往来。外埔东南由观音亭、更寮仑、番子路头至大崎越岭，即为外门，去大杰巅社二十里，中有居民，为施里庄、北势庄；庄尽番地，往年代纳社饷，招佃垦耕，继以远社生番乘间杀人，委而去之，今则茀草不可除矣。自社尾庄割兰坡岭可赴南路，由本冈社卓猴可赴北路，外此则羊肠鸟道，触处皆通，峻岭深谷，丛奸最易。土人运炭、辇稻，牛车往来，径路逼狭，不容并轨。惟约画则自内而外，夜则自外而内。夏秋水涨，坑堑皆平，迷津莫渡矣」。又论淡水全势略曰：「上淡水中有崇山大川，深林旷野，南连南嵌，北接鸡笼，西通大海，东倚层峦，计一隅可二百余里，洵扼要险区也。外为淡水港，八里岔山在港南，圭柔山（一作鸡柔）在港北，两山对峙，夹束中流，南北有二河。南河源出武胜湾，行四十余里；北河源出枫仔屿，行百余里；俱至大浪原会流出宥脰门（即关渡门），入淡水港，曲折委宛，五十余里而归于海。圭柔山麓为圭柔社。由山西下数里。有红毛小城，高三丈，围二十余丈，今圯。城西至海口，极目平衍，名虎尾，今淡水营所驻也。两山南北，重冈复岭，灌莽丛翳，南则武劳、里末、摆接、秀朗诸社，北则麻少翁、外北投、内北投、大浪源、麻里即吼、枫仔屿诸社。矿山在内北投，滨河，山仅数仞，寸草不生。自淡水经枫仔屿上下十里，过港至鸡笼，山高多石，山下即鸡笼社，稍进为鸡笼港；港道狭隘，港口有红毛石城，非圆非方，围五十余丈，高二丈，远望为小鸡笼屿。循此而上至山朝社，又上至蛤仔难诸社，深箐鸟道，至者鲜矣」。二说详尽，爽若列糜，此古今不异者也。又载稗海纪游云：「鸡笼山下，实近弱水，秋毫不载，舟至即沉」。或云：「名为万水朝东，势倾舄卷入地底，滔滔东逝，流而不返」。今访诸久客于此者，不闻有弱水湛舟之事，当更考之。

　　●台游日记卷二

　　上元蒋师辙

　　二十六日，移写八议成。阅府志第二卷规制，知其时惟凤山、诸罗建城，郡治树木栅，大门垒石，栅外环植■〈艹〈束刂〉〉竹、绿珊瑚护之。彰化及淡水但设四门，■〈勹外舟内〉护■〈艹〈束刂〉〉竹而已。蒙谓自炮火之焰炽，而所攻无坚城，惟柔可以御之。台地■〈艹〈束刂〉〉竹，每丛辄数十竿，节有■〈艹束〉如坚锥，人入其中，牵发毁肌，莫不委顿。宜坚筑短垣，而■〈勹外舟内〉植数重于外，敌既无从越，炮弹即有摧败，亦岂能荡为夷庚？而守御之众从内窥外，易得敌情，可以出奇制胜，金城百仞，亡以逾也。海防亦隶规制，弟列港名。附考载则例，于商船、社船（淡水旧设四■〈木叜〉，雍正元年增六■〈木叜〉，干隆八年定制十■〈木叜〉，不得再增。例由淡水庄民佥举殷实之人，赴漳泉造船，给照在厦贩买布帛至淡水，而回棹籴米粟接济漳泉民食）、贸易（商船自厦来台，由泉防厅给发印单，开载舵工水手年貌，并所载货物，于厦之大嶝门会同武泛照单验放。自台回厦，由台防厅查明换给印单，于鹿耳门会同武泛照验出口）、配运（商船拨运内地兵米及卖买平粜米谷，俱照梁头丈尺分派。小商船谢免配载。每石脚价银六分六厘六毫五丝。自厦载往他处，水程每百里加银三厘。遇奉文起运之日，将人口、船只，计梁头之丈尺，配米数之多寡，至交卸处所水程有远近之不同，将交卸地方写入阄内，当堂令各船户公同拈阄，阄值何处，即照拈配运，给与免单，下次入口，呈缴免单，免其配运）。及海洋禁止偷渡诸制颇详（海洋禁止偷渡，犯者照私渡关津律杖八十，递回原籍；人数至十名以上者，官役分别责罚），而初不及兵事，盖向者情势然矣。弛张之道，今昔异宜，似应别立专门，以示郑重。

　　二十七日，阅府志第三卷职官。首官制，叙官也；次官秩，志姓名也；次列传，书宦绩也。官秩无表，列传不与它传类编，皆义例之当正者。知府冯协一，注江南人；按协一字退庵，乃益都相国子，官台湾有惠政。民成丁以上，岁输银一钱二分于官，曰公用，协一除之，见青州府志；讹误宜正，据此一事，传亦宜增。

　　二十八日，晨，过淡水县署，答拜刘献之，未晤。归遵稻塍而北行，阡陌间溪流潺潺，时横约略，景趣之幽，不异村野。午餐后过左照、蓉斋，照、蓉乞代撰张安人挽联，走笔成一偶云：「笔床砚匣，流芬胜徐淑五言，良友失闺中，顿令腰瘦东阳，旧梦芝芙成永悼；琼室丹房，证果早杨回三日，法斋营海外，祗合魂招西极，仟鸾骖鹤倘重来」。西王母姓杨名回，以丁丑日死，见酉阳杂俎；张安人之殁以甲戌，故拈用之。夕得五兄书，知转漕事縪，为之庆幸。粮■〈木叜〉偷盗之弊，虽悬严法，犯者自如，而仓场胥吏■〈宀上〈峜，纟代止〉下〉贿之苛，亦实资舟子口实。五兄匑匑，不能与小人角诈，心窃忧之，今释然矣。

　　二十九日，晵。午后闻雷声，云起西方，有雨意。商务局党幼云直刺（凤冈）来，余适过禹门斋，未晤，留刺而去。闻直刺籍济宁，寄居杨州，常游吾乡，为龚谦夫先生弟子，颇用干局见称，天方教中人也。阅福建通志数卷，义例未谙，文字尤劣，林中丞鸿林弁言启寓不满之意，盖公论矣。志成于道光末，后府志且九十年，于台事殊无所增，亡可据依，阅之失望。是日得刘荩臣书，并代印青溪诗选百本。覆阅一过，仍有讹误，如「泛」刻作「汛」，「遣」刻作「遗」之类；校书之难，如拂积尘，信然！

　　六月朔日戊午，阅府志职官附考云：「雍正十一年，覆准台员道员准镇协例三年报满，知府、同知、通判、知县视参将等官二年报满；盖其时版图初隶，风气未开，风涛之险，瘴疠之恶，之官者皆视为畏涂，故着令如是。今则功名之士捷足争先矣」。蒙谓牧令报满之期，宜视内地倍之。通其语言，熟其情伪，以养以教，非宽以岁月，虽贤如陶矩，不能为功。治行果优，察廉举异，报政及期，即擢郡守，洊至监司、开府，不假外求，始严杜其幸进之念，继亦不使有沦抑之书，政化可成，俊杰益奋，海外吏治，庶无慨遢茸乎！是日，得叔龙同年书，又得李观察及次竹书。

　　二日，晨起腹舄，体为不平。午餐顿减。夕疗。过惠庵斋，禹门亦至，为余述一异云：「往岁台南安平港有渔翁网得一龟，大可六寸，足踏四小龟而行。司榷王君以缗钱数千得之。渔翁夜梦神示异，惊悖而醒，仍从乞还，置诸水滨，蹒跚而去。不审何怪」？余曰：「此圣龟也！酉阳杂俎云在福州，今所见岂即此欤？抑虽灵物而族类固繁欤」？

　　三日晨，党幼云直刺来，语次知与吾乡田撰异茂才（曾）最相得。述撰异客死状，为之悐然！以饥寒故，窜迹瘴域而殒，不赀之躯，覆车非遥，袭踵滋惧矣！阅府志第四卷赋役。首载田园之数，都五万三千一百八十四甲有奇。又澎湖地种三百八十石一斗有奇。盖沿干隆十年旧志文。其附注三万六百十九甲有奇，又三千三百九十三顷五十四亩有奇，则据干隆二十六年册籍所载。当时确数，反从附注，不解其旨。其别田为园者，以无陂塘贮水也。共变亩言甲者，仍红毛之旧也。每甲纵横二十五戈（戈长丈二尺五寸），当十一亩三分有奇（或作十一亩，削其畸零）。雍正七年以后，化甲为亩，故续垦者别以顷亩计，此诸县所同。其以地种计者，则惟澎湖独也。按附考，知郑氏时有官田、私田、营盘诸目。官田者，沿红夷王田之旧（红夷至台，令中土遗民耕田输租，其陂塘堤圳修筑之费，耕牛、农具、籽种，皆资给之，故名王田，亦犹中土之民受田耕种纳租于官之义），耕田之人，皆为官佃也。私田者，郑氏宗党及文武伪官与士庶之有力者招佃耕垦，自收其租而纳课于官也（亦谓之文武官田）。营盘者，镇营之兵就所驻之地自耕自给也。归命后，悉蠲为民业。它时编田赋考，当附着于篇，非惟摭拾堕闻，将以着圣朝宽大之泽焉。晚过凌云斋，■〈宀上〈峜，纟代止〉下〉光绪十年清赋案牍（凌云职纂修，中丞谓其于案牍最釆，检阅之责，并以属之），拟先翻阅，绎其端绪，并■〈言卩〉之曰：「闻清丈之役，合十数厅县之广，刻期三月而縪，仓猝甚矣。又不择人而任，不检之徒，往往取赂富民，减书其数，而别造虚伪名籍，以饰增赋之美，有诸？」凌云曰：「此弊淡水独无，它县皆有，而凤山、嘉义、彰化尤甚，人言皆如是矣」。曰：「广无赋之田而听其匿税则病国，执无田之赋而责以催科则病官，官惧书下考而曲肆其钩诘周内之术则终以病民。捐投鼠之细忌，慕改弦之宏致，往者不谏，来者其犹可追乎」。凌云为语不可之故，相与叹久之。

　　四日晨，过商务局，答拜党幼云直刺，直其它出。归循城垣而行，柳阴毵毵，溪流如带，见二、三牧■〈〈臣又〉上言下〉横卧牛背，信其所往，暇逸之致，令人意移。夕阅府志租赋。田园之则，皆判三等。郑氏赋民最重。上则之田，每甲征粟至八石八斗（中则七石，下则五石；园，上则五石，中则四石，下则二石四斗），始皆因之。雍正七年以后，续垦田园升科视同安则例，上则田视民米每亩才征银八分五厘三毫四丝，秋米六合九抄五撮而已，中则田视盐米（每亩六分五厘八毫八丝，秋米二合八抄七撮），下则田视官米（每亩五分七厘五毫五丝，不征秋米）；上则园视中田，中则园视下田，下则园视盐米不征盐折（每亩征银五分六厘一毫）。计亩征银，仍代一粟（每银三钱六分折粟一石，秋米一米二粟）。每石粟征耗粟斗，则代以银（诸县从同，计地种征银，亦惟澎湖则然）。粟以充兵米（全台十五营兵米四万四千八百五十一石八斗，福、兴、漳、泉平粜额粟，及兵眷金厦兵米八万三千二百五十石，督标兵米七千七百八十五石，皆倍给以粟；所征之粟不敷起运，每年将运粜四府粟价发台，分给四县，籴补足额）。银以充经费（与人丁饷税、官庄各耗羡、暨并封戥头，皆解充各衙门养廉及津贴船工公费）。大端如是。附注谓干隆二十六年册载原额，新收田园共三万六百一十九甲九分有奇，征粟一十二万六千五十八石五斗有奇；雍正七年后续垦化甲为亩田园共三千二百九十三顷五十四亩有奇，征粟五万四千六百六十一石四斗有奇；通计岁共征粟十八万一千一百六十九石九斗有奇。今合一直隶州、二厅、十一县之地，所增奚翅倍之。其征纳银粟损益因革之故，甚欲■〈勹外舟内〉知，一证今昔得失，而官书私载了无所窥，询诸人人，亦若聚聋以鼓，选事如是，真可云泄泄矣！是日得朱调元书。

　　五日，阅府志户口。都计户一万二千七百二十七，口一万八千八百二十七，此据康熙五十年丁册给此编审之数，至干隆二十年止，详略不一致。彰化仅增一丁，时虽厉渡台之禁，不应亦靳滋生；缺漏疑多，然亡可考矣。民丁外，有番丁。八社番丁，三千五百九十二口，隶凤山；册载公廨番丁九十七，壮番丁一千三百九十五，少壮番丁二百五十六，壮番妇一千八百四十四口。又八十九社番丁五千九十口，又六十社归化生番丁数未详，并隶凤山、彰化、诸罗、淡水诸厅县。始征丁粮重于内地，康熙二十五年题准每丁征银四钱七分六厘，五十年定额滋生人丁永不加赋，则与内地同。纯庙御极，诏减其大半，每丁征银二钱。十二年，复均其数于田园中按则征输。旧额田园每甲折十一亩，每亩上则田匀丁银四厘一毫八丝六忽，中则田匀四厘三亳八丝一忽，下则田匀四厘六毫三丝九忽。园，上则匀四厘九毫二丝九忽，中则匀五厘二毫五丝七忽，下则匀五厘六毫三丝三忽。新垦化甲为亩，下则田每亩匀丁银七厘一毫六丝九忽；园，八厘六毫三丝九忽。每两加耗银七分，并封平余银二分。按纳丁于田，本在雍正四年，而台湾至是新令始播，则已后二十有余载矣。番丁输纳，别曰番饷，始敛亦重，有多至二两，一两有余及五、六钱者。干隆二年，诏优恤之，视民丁例。归化生番社责输鹿皮五张，每张折征银二钱六分。干隆二年蠲其五之三，折征银亦减去二分。此丁番算钱之大略也。窃谓户口宜先土田，土田宜先租赋。有人此有土，有土此有财。山阳鲁通甫撰邳州志，体例最善，曩撰临朐志因之。此虽通志，大端无别也。午餐后，席春愚太守（时熙）枉过。太守，成都人，以医术名，中丞延至，为其长公子治夙奇者。

　　六日晨，过席太守斋，■〈言卩〉其医术，极服膺仲景伤寒论、金匮要略二书，学有本原，盖异虖庸庸猎食者，论议亦极豪健；耳日闻筝琶之音，忽直此方，如挝羯鼓矣。夕阅府志盐课、水饷、陆饷。台湾有盐埕者三县。台湾三埕，一在洲南，一在洲北，雍正九年复移凤山濑北场归县管辖，而格数不详。凤山亦三埕，旧只濑南、濑北二场，共一千三百二十三格，后移濑北场归台湾，干隆二十二年复设濑东、濑西场，仍原额。诸罗一埕，在安定里，干隆二十年增筑，凡六十五格。埕以格计，大小不等。格以丈计。计丈征税，每丈征银四钱九分，名曰埕饷。此饷未详征取之制。据附考，即统于盐课之中。晒丁无灶，故不曰灶丁，而曰晒丁。盐成纳诸官，官偿以值。每交盐一石，给价广番银一钱二分。南场盐逊北场，每石减二分。建仓储之。府治设所名曰盐馆。贩鬻者率投馆纳课，每一石交番广银三钱，脚费三分，而执单取盐于场。时额销盐十一万石，收课银三万六千三百两；完解埕饷外，养廉、役食、晒价、运费，咸取给焉。余乃以充兵饷。此盐法之大端也。今台北盐馆，有配运之名，有余盐之利，职此者囊橐率充，似稍易往制矣。水饷，征于舟者，有采捕小船、渡船（每载梁头一石，征银七分七厘）、尖艚、杉板（台湾旧有尖艚五只，每征银四钱二分。杉板头船九十七只，每征银四钱二分。雍正五年，拨归澎湖，续增尖艚二十九只，并前每征银八钱四分。杉板四百三十四只，征银如故）诸目。其征于渔人者，有港（海水支流之处，大小不同，征银自一两至二百二十两不等）、潭（平埔开窝，积水甚深，鱼虾多蓄其中，以所计；每所大小征银不等，有多至十二两者）、塭（就海坪筑岸纳水蓄鱼，以口计；每口征银自五钱至五十两不等）、罟（每一张驾船二只，先放海底，后用四、五十人两头牵挽；围拢海边；征银自五两至十余两不等）、罾（有车罾、举罾、摇罾三者；大罾征银二两一钱，小罾征银八钱四分）、■〈罒上令下〉（网上有荡，能浮水面，下系网袋无数，每袋各缀铅坠，沉入水底，鱼入袋中，辄蔽不能出。大者置诸外海，小者置诸内沪。以条计。每条大者率征银五两八钱八分，小者未详）、縺（于冬春二时在外海捕涂魠等大鱼用之。每条征银与■〈罒上令下〉同）、蚝（蛎房也，即以为取之之名。用竹二，长丈余，各贯铁于末，如剪刀，于海水浅处钩致之。以条计。每征银与縺同）、■〈纟衮〉（垂饵以钓大鱼。大绳长数十丈，系一湍于岸，浮舟出海，每尺许有数钩，绳尽则返棹而收，曰收婊。每条征银与蚝同）、网（大者征银三两五钱，小者半之）、箔（削竹片为之，绳缚如帘，高七、八尺，长数十丈，就海坪植杙，及潮水未满时缚箔于杙，留一门宽可四、五尺，潮涨时鱼随水入，以网截塞箔门，潮退鱼不得出。大者征银一两二钱六分，小者六钱三分）、沪（于海坪潮涨所及处，周围筑土岸高一、二尺留缺为门，两旁竖木柱，挂小网于上，截塞岸门，潮涨淹沪，鱼蛤随入，潮退由沪门出，鱼蛤为网所阻；宽者为大沪，狭者为小沪，以口计，大沪征银八钱四分，小者半之）、鸟鱼旗（用白布一幅，刊刷「鸟鱼旗」字，填写渔户姓名，县印钤盖，插于船头，带网采捕。其捕用罟，每枝征银一两五分）诸目，旧额岁共征银三千八百七十七两有奇。陆饷有街市瓦草店厝（瓦厝每间征银三钱三厘八毫，草厝每间征银二钱一分七厘，安平镇较减）、牛磨（以首计，每征银五两六钱）、蔗车（以张计，每征银与牛磨同）、番檨宅、槟榔宅（以所计，每征银六两）、瓦窖（以座计，每征银二两五钱）、菜园（以所计，每征银一两五钱）、当税（每所征银五两）诸目，大都沿于郑氏。今则或减或罢（光绪三年，福建巡抚丁日昌奏请，除番社所输鹿皮、小米犹有任土作贡遗意，暨民间塭饷、蔗车、糖蔀仍其旧外，所计杂项，均应豁免，以除民累）。迥异曩昔，制用有经，皆宜博考者也。

　　七日，阅府志卷第六赋役三，曰存留、曰经费、曰养廉、曰官庄。经费支给诸目，与内地同（惟本府进表合绫袱纸张一目，内地无；干隆二十年，亦裁去矣）。官庄凡一百二十五所，征收有青白糖、粗粟、芝麻、糖蔀、蔗车、牛磨、鱼塭等名，岁入银凡三万五百两有奇，凤山、诸罗二县最多，皆武营经费之资也。按闽郑苏年（光策）西霞文钞有台湾设官庄议（略云官庄即公田也，然与文职无与，窃意台中各属县员吏亦宜仿，此将各处叛产及流亡无主田亩，各拨若干顷，以为公田，募人耕作，官收其租），欲以济诸县官吏匮乏，俾廉音无困，而贪者有资，私欲亦戢。其事未见施行，殆有所格。今制，牧令所征平余，亦悉输公，而别给之资号曰津贴，剧县岁费万二千金，它以次减；立法似善，然虑其不可久矣。

　　是日党幼云刺史来，语及番祸，余曰：「理番无它，叛则剿、服则抚而已。然皆有道。请先以剿言。剿生番难，剿化番易。生番捷若猿猱，駻若■〈炙，布代火〉豪，以麋鹿为糗饵，据幽邃为窟穴，怒则狂噬，穷则狙伏，非烈山泽、芟蔽翳，亡以制其死命。今所剿者皆化番耳。既有里社，又习耕种，若俟其禾熟时，纵军士取之，屯师要隘，绝其剽掠，彼无隔岁之储，食尽力穷，必出求抚，此属非可殄绝，但名诛其首恶，众情慑畏，自尔聑然。此剿之上策也。若既就抚矣，不当仍以番目之，即令薙发冠服，稽户口，列版藉；稍徙其悍者，散处近郊，伍于齐民，授之土田，导以耕作。番土空旷，亦量迁无业之民实之。婚姻往来，民番无间，官不屏以异类，彼亦久将自化。此抚之远图也。难者将谓安所得闲田而授之？是亦有策。林太仆以财雄海外，田亩最富，几据有台北之半，宜与之谋，量出其近郊之田以处番，即移其近郊佃农以治番田。太仆受朝廷厚恩，抚番又其专责，苟利于国，毁家亦不当惜，矧固无毫毛之损哉！此而犹吝，则是鄙夫之智，封利自专，执大义以相绳，太仆恐无词自解也。此一说也。闻番社土旷膏腴，待垦者甚广。近郊之农有可与番易耕者，三倍其数酬之，并免其三年租赋，越期乃征；贫民或亦乐从。此又一说也」。曰：「处生番奈何」？曰：「亦开山而已矣。运会之开，万物莫能阻，今既建行省，东西皆服声教，而独中迤长数百里沦于化外，亦谋国者之耻也」！曰：「前者事此矣，而士卒死于瘴疠老相枕籍，子亦未闻之乎」？曰：「此用客军之失也，役闽粤人则无患矣。今之宜兰县，昔之蛤仔难也，漳人吴沙实始辟之。埔里诸社亦用潮民私垦，遂成■〈氵〈艹夭〉〉壤。水土既习，瘴毒不能为烖。以募客军之饟，招辑其众，伐木信道，以渐而进，不须十稔，内山清夷矣」。曰：「山木长荣，焚之不易，伐材输运，亦艰致远；奈何」？曰：「吾闻泰西有炸药者，其力极猛，某祸至烈，一投而荣者瘁，再投而菀者枯，杯薮狙伺之徒迫其凶焰，势将远避，吾得从容毕力攘剔，即于冈麓密设窑灶，广薪炭之利，商贩麇至，何忧转输矣」。曰：「生番可尽诛乎」？曰：「不可。悍者戳，驯者抚，亦以处化番之术处之可矣。善乎蓝鹿洲之言曰，以杀止杀，以番和番，辟其土而聚我民焉，孰复三语而神明其术，要领既得，尚何艰之不可图哉」！党君既去，爰次前语，笔之于册，以备来者刍荛之采焉。

　　八日，霒。蓉卿为其亡室营斋于艋舺之龙山寺，与同人往吊。艋舺本一大聚落，食货所萃，府治既建，地遂附郭。寺在其西，栋宇颇隘，别院略憩，尹疏二君约过学海书院，曲径幽邃，竹树蔽天，可里许而达。山长丁彤煊（炜）出讶，恂恂少年，■〈言卩〉以诸生所业，大半沦于俗学，速化之弊，真簿海同风矣！丁君谓禹门曰：「今之速民谤者，大桥厘局为最。公等亦有闻乎？乡民至艋舺市物，虽食货必征。近有治丧具若缞麻缌布之属，仓皇过桥上者，丁役执之，谓为骫法，罚其倍输；其人哀乞不获见原，投物于水悻悻而去。此类非一过者，皆侧目视之，吾惧其滋衅也」！余曰：「台湾地袤不能千里，广才数百里或百里耳，田赋所出与夫关榷杂税，岁入率二百万金，亦可云饶足矣，复汲汲非义之征奚为者」？曰：曩以铁路费绌，暂规挹注，久而不废，则非始事者所及知也」。余闻此类事辄不怿，如骨，鲠在喉，必吐弃乃快，归途成新乐府一章，比于杜老诸别，闻者不必戒，言者固无罪也。晚阅府志卷第七典礼。子目凡九：曰庆贺、曰接诏、曰迎春、曰耕藉、曰祭社稷、曰乡饮酒、曰乡约、曰祠祀。按章氏遗书，湖北通志不废此门，海外荒僻，会典、通礼二书寓目者尟，似可仍之。

　　九日晨，阅府志卷第八学校。知其时土番社学最伙。台湾四，凤山八，诸罗十一，彰化十九，淡水六。今或存或废，盖同具文矣。台北新塾，闻有番僮十余人，颇循循就规范，惜所以惠恤之者不至。夏秋疾疫，间有死亡，向学之心或因以沮。化顽驯梗，道务推广，而故常视之，此有司之责也。陈石斋刺史（善庆）来。刺史，毫州人，与旧友商邱梁西桥（宗玮）雅故，故知余名。客岁曾一晤于津门。比居大科嵌，司樟垴税。■〈言卩〉以煎垴始末，曰：「此大利也，而夷人攘之」。曰：「灶丁不皆土人乎」？曰：「固也。其赀则皆夷人豫叚之，垴成售与，故抑其价，无敢校者」。曰：「官主之，不愈于是乎」？曰：「载在条约，弗可故也。某居其所，如牙郎，登市灶征番银八枚而已」。刺史既去，余从凌云求条约阅之，不可得。午餐，饭秽且饐，下喉欲欧。中丞宗人实司会计，同人皆会食其所，因婉语之曰：「食之失饪屡矣。时近溽暑，口腹不慎，尤易致疾，幸戒庖人稍慎其事」。其人忽盛怒相向，语音甚楚，喉急不可辨，意盖謓余多言。原其市侩不解礼宾之意，一笑寘之。晚烛饭斋中，瀹茗代羹，市豆豉下之。过凌云斋，询以开局何日，答云不知，弥益烦懑。

　　十日，启。晨阅府志卷第九武备。首曰营制。挂印总兵官一员，统辖三营。中军游击一员，驻防台湾府中路口；守备一员，千总二员，把总四员，步战守兵九百一十名。左营游击一员，驻防台湾府北路口；守备一员，千总二员，内一员雍正十一年添设，把总四员，内一员添设同上，步战守兵九百一十名。右营游击一员，驻防台湾府南路口；守备一员，千总二员，把总四员，步战守兵九百三十名。台湾城守营雍正十一年添设，辖二军。参将一员，驻防台湾府城。左军守备一员，驻防冈山汛，兼辖山头、山腰、山尾、狗匀、昆南、安店等塘防兵一百八十名。千总一员，与驻台把总递年轮防罗汉门，兼辖猴洞口汛防兵八十名。把总二员，一员与千总递年轮防罗汉门等处，一员驻防同守备。步战守兵五百名，以五十名拨防康蓬林汛、大湖、半路竹等塘，以五十名拨防盐水浦汛、港冈、角带围、濑口、涂椠埕等塘。右军守备一员，驻防下加冬汛，兼辖哆啰嘓汛、鸟山头、八桨溪、急水溪、铁线桥等塘防兵一百三十三名。千总一员，驻防府治。把总二员，一员驻防同守备，一员分驻佳兴里汛及茅港尾、水堀头、茇仔林等塘防兵二十七名。步战守兵五百名，以五十名分防加溜湾汛，及溪边、水栅、柴头港、水仔尾等塘，以五十名拨防大穆降汛、茑松、小桥等塘，以五十名拨防旧社、大湾、嵌下等塘。南路营参将一员，驻防凤山县，防兵五百人。都司一员，雍正十一年添设，分防下淡水，驻丈山猪毛口堵截生番，兼防河里港等汛，防兵三百名。守备一员，驻扎凤弹，分防下埤头汛，防兵二百五十名。千总三员，内一员雍正十一年添设，一员随参将驻防，一员分防新园等汛，防兵一百五十名，分防观音山汛。把总六员，内二员雍正十一年添设，一员驻防凤山，一员驻防同守备，一员驻防同都司，一员防守万丹等汛，防兵五十名，一员分防观音山、石井汛，一员分防攀桂桥汛。步战守兵一千五百名，原一千名，雍正十一年添设五百人，以二百五十名分汛防守，游巡南路。北路协标辖三营，原一营，雍正十一年分设。副将一员，原系参将，雍正十一年改设，驻扎彰化县，防兵四百四十名。中军都司一员，驻扎彰化。左营守备一员，驻诸罗县，防兵四百七十名。右军守备一员，驻竹堑。千总六员，内四员雍正十一年添设。一员随副将驻防；一员分防莸雾拣汛，防兵二百一十五名；一员分防斗六门等汛，防兵一百名；一员分防笨港汛，防兵一百五十名；一员驻竹堑；一员分守后垄，防兵一百名。把总十二员，内八员雍正十一年添设。一员分防柳树湳汛，防兵一百名；一员分防南、北投汛，防兵八十五名；一员分防燕雾汛，防兵五十名；一员分防蓬山等汛，兼游巡牛骂、沙辘、大川等处，防兵一百名；二员驻诸罗县治；一员分防石榴班汛，防兵三十名；一员分防盐水港，防兵六十名；二员驻竹堑；一员分驻中港，防兵五十名；一员分防南嵌、淡水等处，防兵五十名。步战守兵二千四百名，原止一千一百二十名，雍正十一年添一千二百八十名，以五百名驻淡水厅治。按所载实二千五百名，不知其误安在？又据东槎纪略，原额一千二百六十八名。淡水营都司一员，旧驻淡水港，今移驻艋舺渡头，防兵二百九十八名，兼辖长道坑、烟墩、霄里等塘。千总一员，轮防艋舺渡头。把总二员，内一员雍正十一年添设。一员轮防海山口汛，兼辖炮台北港、小鸡笼等塘，防兵七十名；一员轮防大鸡笼汛，兼辖大鸡笼港、金包里等塘，防兵一百二十名。步战守兵五百名。大鸡笼港战船二艘，淡水港四艘，干隆十二年裁。安平水师协标辖三营。副将一员，驻安平镇汛，随防兵四十名。中军游击一员，分巡鹿耳门外中路洋面，防兵一百六十名。守备一员，轮防内海鹿耳门汛，防兵一百五十名。千总二员，一员分防内海安平镇汛，防兵八十五名；一员分防外海蚊港汛，兼辖外海北门屿、马沙沟、青鲲身等汛，防兵九十五名。把总四员：一员分防内海安平镇汛；一员轮防内海安平鹿耳门汛；一员分防内海盐水港汛，防兵一百二十名；一员分防外海大港汛，兼辖外海鲲身、头蛲港等汛，防兵六十名。步战守兵八百五十名，以九十名拨随副将出洋总巡，以五十名贴防北路营半线汛。战船十八艘，内海安平镇汛七，鹿耳门汛三，外海蚊港汛二，大港汛一，拨随副将出洋总巡二，分巡中路洋面四。炮架八座，皆鹿耳门汛。炮台七座，外海蚊港四，大港汛三。烟墩十一座，外海蚊港汛六，大港汛五。左营游击一员，驻安平镇汛，防兵一百名。守备一员，分防内海笨港汛，防兵一百三十名。千总二员，内一员雍正十一年添设。一驻防安平镇汛；一分驻内海安平镇汛，兼辖内海水城海口，防兵一百三十名。把总四员，本三员，雍正十一年增。一分防外海蚊港汛；一分防内海笨港汛；一分防内海三林港汛，防兵五十名；一分防内海鹿仔港汛，兼辖炮台防兵九十名。步战守兵八百名，以七十名随防安平镇城，十名拨防内海猴树港汛，并海丰港炮台四十名，拨随副将出洋总巡，一百八十名拨巡本汛洋面。战船十八艘，安平镇汛七，笨港汛三，三林港汛一，鹿仔港汛二，拨随副将出洋总巡一，拨巡本汛洋面四，炮架八座，在安平镇汛。炮台七座，安平镇汛三，笨港汛一，海丰港汛一，三林港汛一，鹿仔港汛一。烟墩十一座，安平镇汛七，笨港汛一，海丰港汛一，三林港汛一，鹿仔港汛一。右营游击一员，驻防安平镇汛，防兵一百名。守备一员，分巡本汛洋面，防兵一百八十名。千总二员，一驻防安平镇汛，一分防打鼓、岐后、西溪、东港、淡水港汛洋面，防兵一百二十名。把总四员，本三员，雍正十一年增。一随防安平镇城；一轮防鹿耳门汛，防兵一百五十名；二分防外海打鼓汛，兼辖岐后、万丹、西溪、东港、淡水港、茄藤港、放纤、大昆麓等汛，防兵一百三十名。步战守兵八百五十名，以七十名随防安平镇城，五十名拨随本标右营游击出洋总巡，五十名贴防北路营半线汛。战船十八艘，安平镇汛六，鹿耳门汛三，打鼓汛二，分防打鼓、岐后、西溪、东港、淡水港洋面三，拨随游击出洋总巡一，分巡本汛洋面四。炮架十四座，鹿耳门汛七，安平镇汛七。炮台五座，皆在打鼓汛。烟墩二十一座，安平镇汛十，打鼓港汛十一。澎湖水师协标辖二营。副将一员，驻澎湖。左营游击一员，驻内海妈宫汛，防兵二百二十七名。守备一员，分巡八罩洋面，防兵一百四十七名。千总二员，一驻妈宫汛，一分防外海莳里汛，兼辖双头、跨凤、柜尾、文良港、龟鳖港等汛，防兵一百三十五名。把总四员：二驻妈宫汛，一轮防妈宫澳新城内海港口，防兵二十八名；一分防外海八罩汛，兼辖外海八罩、挽门、水埯、将军澳等汛，并将军澳炮台防兵二百八十四名。步战守兵一千名，以七十八名拨随内海妈宫澳、新城、东港并港口，一百一名拨随副将出洋总巡。战船十七艘：妈宫汛七，拨防内海妈宫澳、新城、东港、并港口一，分防外海八罩汛三，分防外海莳里汛二，拨随副将出洋二，分巡八罩洋面四，干隆二十五年裁一。炮台六座：妈宫澳妈一，八罩汛三，莳里汛二。烟墩六座，八罩、莳里各三。右营游击一员，驻内海妈宫汛，兵三百三十三名。守备一员，分巡西屿头洋面，兵一百七十三名。千总二员：一驻妈宫汛，一分巡外海大北山、瓦硐港、赤嵌澳、通梁港等汛，兵一百名。把总四员：二驻妈宫汛；一分巡妈祖澳港口，兵五十名；一分巡外海西屿头、内外堑，兼辖竹篙湾、缉马湾、小门等汛，兵一百七十三名。步战守兵一千名，以五十六名拨防妈祖澳、新城并内海新城西港，以九十名拨随副将出洋。战船十六艘：妈宫汛九，妈祖澳港口一，分巡外海西屿头等汛一，分巡外海大北山等汛一，随副将出洋二，分巡西屿头洋面四，干隆二十五年裁一。炮台三座，皆在西屿头。烟墩六座，西屿头五，大北山、瓦硐港一。最凡水陆十五营，总兵一员，副将三员，参将二员，游击八员，都司三员，守备十三员，千总二十八员，把总五十六员，战守兵一万二千六百七十名（班兵皆由内地五十三营遣戍，分入各营，三年更替）。此干隆二十五年以前营制之大略也。考东槎纪略，嘉庆十年，海寇蔡牵自沪尾登岸，径至新庄，乃移水师左营游击驻淡水之艋舺，兼辖水陆，移兴化协守备驻沪尾，为水师守备，移延平协守备为游击中军，新设噶玛兰营亦归艋舺辖焉。噶玛兰营（地建厅设官，始于嘉庆十七年，立营在先）始设守备一员，驻五围城内，战守兵二百一十五名。千总一员，驻头围，兵六十名。把总二员：一驻五围城内，一驻溪洲汛，兵四十名。外委二员：一驻五围城内，一驻北关汛，兵四十名。额外三员：二驻五围城内，一驻隆隆岭，兵二十名。战守兵四百名，一围汛兵十名，鸟石港口炮台塘兵十名。按以上实只三百九十五名。道光三年，增设都司一员，驻五围城内，而改驻守备于头围，以其地当北关，东扼乌石港，人烟稠密也。头围千总改驻隆隆岭汛，为淡兰二厅交界，接三貂岭，俯瞰鸡笼卯鼻，茂林峻岭，匪民之所逃匿。千总一员，驻五围城内，移五围城把总驻马赛草山，以外为苏澳，接界生番，东临大海，可泊大小百艘，故于山上建立炮台，置战守兵五十名以防之。外委二员：一驻五围城，一驻头围。额外一人，驻加礼远港，在东势大溪出海之口，沿港皆番社，港口容小船出入，率兵三十名稽查挂验。增战守兵三百名，五围城内一百四十五名，头围四十名，隆隆岭汛三十名，马赛草山五十名，加礼远港三十名，乌石港口炮台塘五名，而改艋舺游击为参将（时总督赵文恪公欲移北路副将驻竹堑，改右营守备为中军，抽拨彰化额兵二百、艋舺额兵一百、归守备随副将驻扎，改彰化都司为北路左营，改艋舺守备为北路右营，同兰营四营统归副将辖；其嘉义都司改归郡中城守参将辖，艋舺水师游击专司洋面。水师提督在台，谓减艋舺水师权，副将亦贪彰化庶富不欲移营，道府惑其说，议不行）。此道光三年改编之营制也（噶玛兰续拨兵三百名，系城守营左军冈山汛四十名，右军大武垄汛三十名，北路左营嘉义存城兵八十名，斗六门汛三十名，盐水港西螺二汛二十名，艋舺汛一百名，非于全台兵数有增）。光绪元年，沈文肃公创裁汛并练之议，仿湘淮军制，五百人为一营，析为三支（调台南、淡、嘉义三营至府城，合府城三营为一支，专顾凤、台、嘉三县。其北路协副将所辖中右两营，合鹿港一营为一支，专顾彰化一带。艋舺、沪尾、噶玛兰三营为一支，专顾淡兰一带。均各认真训练，扼要驻防）。并疏请去总兵挂印之名，归巡抚节制；罢水师副将，而移总兵驻安平，中营游击随之。其水师中右两营都司改为镇标，陆路左右两营都司改镇标，左营游击为抚标。左营游击随巡抚驻台，抚标原设两营仍驻省。改左营为中军，即以中军参将领之。改水师左营游击（原驻鹿港）为台湾北路左营游击，归北路协副将管辖。台湾兵制，于是乎大变，因时制宜，盖有不容己者。法寇之警，客军麇集，抚垦事棘，招募日增。及建行省，而营制又稍稍殊矣。以今所闻，练兵募勇尚有四十营之众，规制若何，索案牍苦未能得（中丞养疾简出，竟月不面，在事诸君，营营逐逐，各有所务，每闻余言，辄漫应之，意且憎其多事，以故官牍私载，索阅片纸，如借荆州）。澎湖副将与坛镇互易，事在何年，亦未悉也。按文肃请改台地营制疏，极言班兵之弊，而又以就地招募，得失参半为言。蒙谓迹马以骥，莫急于求将才。统率非人，二者皆未能无失。豪杰裹足，老成引退，扰扰者非喜事之孺子，即黩货之贪夫，今之可忧，又在此不在彼矣。志载战船八十九艘，而文肃疏言台澎各营仅剩拖罾船八号。军政之弛，即此可见。文肃又请以闽厂所艁轮船分备台海，今祗飞捷一艘，仍系备修水线与贵官利济之用，与军政不涉也。

　　午赴党幼云直刺之约，出西郭门，循垣而北，可二里许，夷楼屹然孤立田塍中。门外■〈勹外舟内〉以竹篱。浚池一弓，中界小堤。堤有井泉，以机器凿成。筒水激涌，潴小沼中，状如园壁。地中荷花盛开，清芬袭人。微转入门，曲折登楼。楼面池，览山尽东、西、北三面。峰回岭袌，中旷可数十里，天然一都会地也。惜城建稍西，移东里许，便得地势。饭毕，登高台览东南诸山，状极雄犷，云气■〈艹翕〉然，不辨岩■〈穴上由下〉。月晡归，答拜陈石斋刺史，询以番嗜杀状。曰：「其天性固然，然亦垴丁有以激之」。「激之奈何」？曰：「外山之樟尽矣，涉番境伐番木，约馈以羊、豕、红布之属。垴丁亡赖，往往食言，垴成而逸。番不能文字，视所约之期，壁结绳如其数，日解一结，结尽而馈不至，则瞋目捉刀而出，以为汉人诳我也，不辨甲乙，辄手刃之。其盗淫番妇因以霣首者，亦所在多有。丁众而势散，虽各有长，莫能禁诘也」。曰：「此而以杀止杀，讵足服之？譬犹捄火而袌薪耳。去薪止沸，莫若使灶长与番目共图之。灶厕一番，俾习其业，即均其利」。曰：「有上此议者矣，大府怵其难，寝不行」。曰：「若是则番祸未易弭也！岂惟番祸，外忧将缘是而起。彼狡焉思启者，方苦无所借口；今挟重赀而来，而山谷抢□，垴灶日减，所欲不厌，将窃倭奴之故智，嫁名剿番，而阴肆其诈。履霜坚冰，远览之■〈智亏〉，何必君子」！曰：「夷之志亦谲矣。近求弛入山视灶之禁，谓戕于番不复怼官，当事许之。彼且欣欣然襄银钱遨游番社间，所直无男妇，皆有所与，揆其用心，殆于叵测」。曰：「有是哉！始以小惠结其心，继必以重直购其地，据要害，营窟穴，僻在番壤，我且不之知，又安从而禁之。是犹聚虺蛇于裹衰，伏豺虎于户闼，发之愈迟，其祸愈烈，虽有智者，不知所以善其后矣」。复询以画界得失。曰：「此某某怯懦，惧冒功之无终，而敢为欺谩以惑大府之听耳。阳曰画界，实割地以乞和。已辟之土，委弃不惜；奸黠梗化，益长其骄。隘寮甫移，挟刃者已闱出于境外，而匿不上闻，且以息事宁人，觊冢优赏，道路之口，不可诬也」。归质诸凌云，其言良信。

　　十一日，阅武备列传。始施琅，终张天骏，凡二十人，此宜归列传。标目武功，与宦绩并列，后之有事于台者，皆以类从，其所谓义民，则归诸人物，以严主客之别。末载船政，叙述船制颇详。自轮舶入中国，而海舟几废，利济之用，因谢弗如；然使船如马，闽人狡捷，西夷实出其下。此则当备录之，非祗存船制之旧，亦以见占风试水，中国固自有长也。是午，陈石斋招饮，未赴。

　　十二日，晨，阅府志卷第十二人物。首列科贡，非是，宜画格立■〈衺，毛代牙〉次秩官■〈衺，毛代牙〉后，此志乘定例也。台湾之有进士，自干隆二十年丁丑始。按巡台御史诺穆布疏，请援乡试例编台字号取中一人，章下部议，台郡士子就试满十人再以奏闻。事在干隆四年。阅十八年，乃有登第者，岂前此计吏之车偕行者罕欤？，举人自康熙二十六年丁卯始。时别编字号额中一人。三十六年，总督奏罢另号之制。雍正七年复之。十三年，增中一人（不论何经）。干隆元年，复增一人（以恩故，非常例也）。今则秋榜三人，春榜二人，率为定额。俗学湛锢人才，岂必遂优于昔，而科第转盛，一二杰出之士，宜益刻厉勉自奋兴矣。

　　胡铁花直刺巡阅营伍归，询其所历，皆蛮烟瘴雨之乡。傔从三人，死者二，病者一，而一身泰然，了无疾苦，真铁汉也。语余后山境俗，与志载略同。独谓精华已竭，无复膏腴可辟，台东州直当以瓯脱弃之，私心滋疑，然屐齿未经，不敢辨难。又力辨玉山之诬，谓直无此山，属余撰山水考，刊落旧说。余以漳浦陈梦林有望玉山记，状写凿凿，似非讆言。近有谓是积雪者（见王文勤台湾杂咏自注），当以采访证之。玉以形似，疑山不可以臆见削也。晚得新荔支，擘而尝之，色香味俱绝，渡海且数月，闻见无一快意者，赖此果为余解嘲；仲翔南海之憾可以释矣。是日得五兄及内子书。

　　十三日，阅人物列传。不标品目最善，无截趾适履之嫌；惜尟奇特，不足为志乘光。通志成于道光间，增传十余人，亦率毛举细行，振幽拔滞，采访者之责矣。流寓始沈（光文）、李（茂春）、张（士郁）、郁（永河）诸贤，履綦所留，流风足慕。蓝鹿洲以飞书草檄之才，参其兄襄毅军事，运筹帷幄，时发奇策，于台湾可谓有功，而侪于寓公，则大嫌失实矣。宁靖王始终依郑氏者，亦列入明遗臣传为宜。晚复得荔支，诵东坡「海山仙人绎罗襦，红纱中罩白玉肤；不须更待妃子笑，风骨自是倾城姝」四语，深服其题品之妙。吟讽数过，觉香山之「新熟鸡冠色」，涪翁之「新剥女儿颊」，皆伧父语矣。

　　十四日，晨，阅列女传。所载皆贞烈，卓卓可传，不百年间，以奇节显者且四十人，可谓盛己。今俗乃以淫泆称何也？死节，首续顺公沈瑞妻，乃郑斌女，郑克■〈臧上土下〉妻，乃陈永华女，皆非台湾人，似宜各附其夫传后。又载北路参将罗万仓妾蒋氏；罗，陕西宁夏人，死朱一贵之乱，志有传，蒋殉得旌，已见传末，不云是台湾人，亦当析出以清主客之界。午写家书竟，复作上德州粮储道书。储使名思焘，由侍御出领东漕，风雅好事，有孙阳湖之风。余以宾氓，深荷容接。索所撰着，以诗刻、江苏水利图说、临朐县志三种就质。复索江苏海塘新志及水利全书，时插架已窒，南来从李观察覛得，因介便力遗之。晚得德州四月书。

　　十五日，晨，陈仲英太守来，知前撰八议已见。明室遗臣传一目，颇不谓然。并云「沈文肃奏请崇祀延平时，有某君者曾与书争之，谓台湾可祠成功，则李自成当先立祠都下；其议虽激，要为公论。成功谓有功本朝则可，在明实叛臣也」。余闻而骇然，自成乃亡明天下者，成功乃存明正朔者，熏获异器，妇孺皆知，固可相提并论邪！且成功以一诸生，奋起于明社既屋之余，辟土孤岛，帝制自为，谁能禁之，而必奉淮王常清为监国，不改东武年号（此见鲸埼别编，外纪则云奉永历年号），殷顽之义，大节凛然，何负于明而目为叛？然太守以翰林起家，一典文衡，再守大郡，治行察异，声誉日崇，非不通古今者，或别有所见，故余亦不深致辨，亶促其迅图始事而已。冬生来，知与凌云同职纂修，协修四人，未悉谁某，闻中丞欲于需次诸贤中求之。

　　十六日，阅府志卷第十三风俗。其子目曰习尚、曰岁时、曰气候、曰潮信、曰风信、曰占验，似涉芜乱，宜用畿辅通志例，目以人立，曰士、曰农、曰工、曰商，以礼立，曰冠、曰昏、曰丧、曰祭，而以岁时终焉。比类分隶，杂采诸书，若网在纲，斯井井矣（潮信、风信附水考，气候、占验入杂记）。所述习尚，大都殷赈而侈，人非土著，故其气浮，健讼乐鬪，根于天性。今服教化且二百年，而不变者什七。移风易俗，不其难哉！岁时俚俗，闽粤相杂，余简出，目譣盖寡，令昔同异，亦非采访不能详也。

　　十七日，阅府志卷第十四、第十五番社风俗。可名者凡一百四十四社（台湾三，凤山五十七，诸罗三十五，彰化四十八，淡水四十一）。大社三、四百人，小社或数十人。酋长亦称土官，一社或具数官，一官或辖数社；无征赋之责，略有统属而已（土官有正副，各分公廨，有事则集众以议。管事头目亦称公廨。娶妻后即于肩、背、胸膛、手臂两腋下，针刺花，用黑烟文之。正土官刺人形，副土官公廨祗刺墨花，女土官肩臂手掌亦刺墨花，以为尊卑之别。番嫁娶以鼎珠刀布为聘，土官取其半。土官与土官相为婚姻）。俗重长，男则娶妇，女则赘婿。甥以为孙，不能三世，族姓淆矣。其众宽则事耕作，猎禽兽，盱盱雎雎，自遂其生；急则寻人杀僇以自快，其天性也。其长兵则弓矢，短兵则镖槊；近颇有火枪矣。无以激之，则亦不动；凶悍嗜杀，傀儡诸社（使槎录云：「傀儡生番，动辄杀人，割首以去。髑髅用金饰以为宝。被杀之番，其子于四月释服后，必出杀人，取首级以祭。大武、力力尤鸷悍」。），它不尽然。自土官以次，咸短衣掩脐，下蔽尺布，女或围幅布为桶裙。近水取鱼鳖，近山饱麋鹿。贵少壮，贱衰老。人死辄痉屋内。不为父母制三年丧（有一年者，有四月者，有数十日者）。无婚姻之礼，意合相偶（男女梳妆结发，遍社游越，互以觜琴挑之，意合则成夫妇。琴以竹为弓，长可四寸虚其中二寸许，缀以铜片，另系一小柄，以手为往复，唇鼓动之。然亦有自幼订婚者。聘用螺钱海蛤珠粒之类）。夫死辄他适。反目失欢，亦轻离异（大杰诸社，配合已久，造高架坐妇于上，舁迎诸社中，番众赠遗色布，归宴同社，则永无离异）。旧俗如此。今则其地半归版图（琅峤十八社已为恒春县，水沙连诸社已为埔里厅，竹堑已为新竹县治，淡水已设台北郡城），狉狉榛榛，渐殊曩昔矣。然即以旧俗言，男勤树艺，女至刳木为机以织（台海采风图云：「番女织抒，以大木如栲楮，凿空其中，横穿以竹使可转，缠经于上，刓木为轴系于腰，穿艘阖而织之。以树皮合葛丝织毡，名日戈达纹，以色丝合鸟兽毛织帛采，各色草染采，斑斓相间。又有巾布等物，皆坚致），则固知务本也。达麻任力役（达麻，番丁未娶者之名，凡长吏将弁远出，肩舆、行笥、幞被，皆其所任），或不敢远社寮家居，则因知急公也。父母之丧，覆笠不敢见天（凤山潴毛、傀儡诸社有然），则未始不念亲也。祀祖有歌，每饭不忘祖公，则未尝不追远也。合饮先酌土官，公廨番众以次及，则彬彬有礼让也。子女未婚姻，皆别居，则秩秩有廉耻也。令祛诸蠹（如通事、社商、社棍之属。稗海纪游云：「番既愚，又畏法，郡县有才力者，认办社课，名曰社商。社商又委通事、伙长辈，使居社中，凡番一丝一粟，皆有籍稽之。射得麋鹿，尽取其肉为脯，并取其皮，二者输赋有余。然脧削无厌，所有不异己物。平时事无巨细，悉呼男妇孩稚供役。且纳番妇为妻妾。其有横挠潜阻于中者，则社棍是也。谋充伙长、通事，父死子继，流毒无已。利番人之愚，又乐番人之贫。愚则攫夺惟意，贫则力不敢校。即有以冤诉者，咪离不能达。通事颠倒以对，番人反遭诃斥」），宽其徭役，因固有之良而导之以礼教，业处安善，何渠不若闽粤民？周氏（钟定）有言曰：「疆者欺番，视为俎上之肉；弱者媚番，导为升木之猱。曩昔多故，罔不繇此二者」。不釆其故，而亶以异类视番，吾察番俗，吾为番冤矣。是日发家书。

　　十八日，阅府志卷第十七物产五谷。稻之属二十七（早占、埔占、圆粒、尖仔、三杯、天来、内山早、清游早、红脚早、大头婆；过山香、大伯姆、七十日、早安南、早白肚、早一枝、早吕宋、占糯米、赤壳秫、虎皮秫、竹丝秫、尖仔秫、生毛秫、鸭母潮、禾秫、鹅卵秫、番仔秫），名以时、以地、以形，似半涉俚俗。其号曰占者，则占城产也。宋真宗时，以福建地多高仰，闻占城稻耐旱，遣使求其种使莳；见湘山野录。然据宋会要，大中祥符五年，遗使痉福建，取占城谷分给江、淮、两浙，则种入中国，又不自真宗时始矣。附考云：「谷种早晚不同。早者六月可收，晚者七月始获。下淡水间有三冬种、四月即收者，名为双冬」。又云：「占稻六、七月始种，十月收」。稻之极美者，以余所闻，则台北农亩皆二年而五熟也（始获以五月，再获以九月，三癈疹芝水，附郭皆如是）。麦、黍、稷、豆，皆不异内地。二年五熟之田，则皆不杂萟矣。蔬菜之属二十八，亦尟奇品。王瓜下引月令四月王瓜生，而台地十二月即有，为异。按今之黄瓜，本名胡瓜，北人避石勒讳，改称；见本草纲目，非月令之王瓜也（考礼郑注，王瓜，萆絜也。今月令云王萯生，夏正云王萯秀；王瓜、王萯，一物二名。吕氏春秋又作王菩生，高诱注，菩或作瓜，■〈舌瓜〉■〈既上旦下〉也。桂氏说文义证谓菩即萯.据各说，志注殊误。曩客临朐，见土人李廷枢齐雅一书，谓王瓜今之土豆，俗曰赤薐，即萆絜也，四月出土，延蔓如瓜，豆在根旁，味如薯蓣，野物自生，故可以验天时。若黄瓜，家蔬，或蚤或晚，人力为政，济南早春即有登市者，不必四月也。立言明塙，足为据依，其疏证尤详，惜不全记矣）。笋下注：「台地产者味苦」。附考引使槎录谓「竹堑笙竹笋味最佳」。筀笋，余未获见。若台北所产，则庖人日供，虽逊吾乡牙竹笋之佳，而味实不苦也。晚作沿革■〈裹，毛代果〉成。台湾府县名犹是，而迁易其地，百世而下，考古最易混淆。升建之始，宜以台中、台南、台北命郡，便渻纠缭，且各有独专，亦合升府为省之义也。

　　十九日，晨，阅府志物产。货之属十六（糖、冰糖、油、藤、菁淀、菁子、茄藤、皮可染绛、薯、榔、染皂用之，纻麻、炭、灰、鹿皮、麋皮、鹿皮、可作靴袜舄挎，茶）以糖始，以茶终。附考引稗海纪游，谓台人植蔗为糖，岁产二、三十万。按赤嵌笔谈所述计之，则奚翅百二十万金（每岁出蔗糖约六十余万篓，每篓一百七、八十斤。乌糖百斤，价银八、九钱；白糖百斤，价银一两三、四钱。据此数通核，二者各半，通为百斤价银一两一钱，是一篓已直银可二两，合六十余万篓计之，一百二十万且有余矣）。今台南土地日辟（台北无蔗，岂土性不宜欤）？数宜有赢无绌，须检货税档册核之，亡可谘也。茶下注云「出水沙连社，可疗暑疾」。今台北近山种莳几满，其最佳者名乌龙茶，泰西人酷嗜之，自四月至八月，轮艘日至，叠筐累箧，贩载而去，利与糖埒。其盛盖自同治间始矣（茶贾皆集大稻埕。每至夏月，开场列肆，柬别精恶，受佣妇女，千百成群，俗几与上海类。有创拔茶植桑之议者，微论炎荒天气，不宜于蚕，即使宜之，亦非一二年可收其效。毁百数十万已成之利薮，而冀幸不可知之原，拂民已甚，决不可行。且维持风化，固自有道，谓台北有桑无茶，妇女遂不淫逸，亦言之决不仇者。腐儒谈经济，往往如此。或曰，然则宋张忠定崇阳之政非欤？曰，忠定之意，以茶利厚，官将榷之，惧民之失业也。譬于医者，贪引古法，而不悉古人救病之由，虽仲景诸方，亦足为患）。币之属七（棉布、苎布、麻布，以上三种俱不多产；卓戈文、毛被、戈达纹、番毯，以上四种，俱详番俗），出于番妇者四。考番俗苎缕为经，犬毛为纬，染采斑斓，以织成布，曰戈达纹。剥树皮和兽毛织成者曰毛被，曰番毯，盖古缋■〈罒上剡下〉之类；曰卓戈文，则其所织毡也。又彰化大武诸社所织麻布名老佛，此未载，宜增（老佛殆即今所市番布。闽杂记谓为戈达纹，欠考）。按币之名未安，似不若以货统之。晚过西学堂，访冬生，漏二下归，湿烟出地。絪缊尺许，殆即瘴气。余曾持晚出之戒，今忽犯之，意滋悔也。

　　二十日，霒。阅府志物产。金之属六（剑钱、圆钱、方钱、中钱、茇、通宝钱）。剑钱、方钱，今并未见。所谓圆钱，则今之番饼（俗名洋钱，每重七钱二分，上铸人面形者曰人头番，铸鹰形者曰鹰洋，皆来自西洋。今台湾盛行者则日本番饼，银色尤不足，而式颇精）。中钱及茇，则今之小番饼（中钱，三钱六分，则俗所谓对开洋钱，以二当一。茇，重一钱八分，则俗所谓四开洋钱，以四当一；重九分，则八开；四分五厘，则十六开；今皆有之），皆自西洋流入，非台产也（日本改法度，学西夷，自近岁始，故其时番银只云来自吕宋咬留吧）。番饼充斥，网利无形（每枚杂铜四分铸成）。余尝痛疾之，谓为通商后诸大漏厄之一。详志所述，则台湾中患为最先矣。圜法之敝，亦甚内地，如赤嵌笔所云鹅眼荇叶，散若流泉，见行鼓铸，轮郭周好，弃而不用者，比稍禁革，然弊又他滋。番饼一枚直钱九百五十，以重七钱二分为率，不及者有减（台湾所名为通用番者，皆椎凿重叠，体无完肤，甚有中穿如环，其重不满五钱者），而过考不增（日本番饼名库番，其体最重有七钱三、四分者）。钱贾利权独专，四民皆困。曾为有位者一再言之，越位之思，殊无髀益也。按此类皆货属，似可不别标目。附考引台湾志略谓哆啰社产金，而台湾外纪云康熙壬戌间郑氏遣伪官陈廷辉住其地采金。老番云，采金必有大故。诘之，曰，初日本居台来采金，红毛夺之；红毛来采金，郑氏夺之；今又来取，岂遂晏然？明年癸亥，我师果克台湾。，语似荒怪，而实得之身历。今以利媚上者方力持淘金之议，招集徒手，重其征敛，岂真未睹此说邪？抑既言利，则害不暇计耶？石之属五（■〈石娄〉■〈石国〉石，生海中，皆咸卤结成，土人充盆玩。文石产澎湖，有文，佳者可为朝珠、扇器。打鼓山石崟■〈山上欹下〉可玩。冈山石可烧灰墁壁。硫磺出淡水磺山）。四皆玩具，无足称述。惟硫磺为军火所资，宜归货类。稗海纪游云：「硫土，黄黑不一色，质沉重，有光芒，以指捻之，飒飒有声者佳。炼法：搥碎如粉，日暴，极干。镬中先入油十余斤，徐入干土，以大竹为十字架，两人各持一端搅之，土中硫得油自出，油土相融，又频频加土加油，至满镬，约入土八、九百斤，油则视土之优劣为多寡。工人时时以铁锹取汁沥突旁察之，过则添土，不及则增油。过、不及皆能损硫。土改优，用油适当，一镬可得净硫四、五百斤；否或一、二百斤，乃至数十斤。关键虽在油，而工人视火候亦有微权也」。近闻鸡笼石炭开采亦富。又大甲之席（大甲溪草织成，叠如布帛，可寘行箧。草有咸淡之别，产淡水者佳。极精者价可五、六十金，最下亦直番饼三数枚。内渡者皆购以充馈遗）、鹿港之香（名奇楠香，仅如缕，色黑，热之芬郁沁人，制为搬指珠串之属，不逮扬州精好，而芳烈过之。鹿港又用牛皮制箱，亦有名，然不若福州所制之佳）、台南之竹丝冠胎（其细如发，制为凉冠；与万丝胎竞美。一冠之直，精者亦需番饼一枚），昔无今有，皆货属也，当一一增之。

　　●台游日记卷三

　　上元蒋师辙

　　二十一日，阅府志卷第十八物产。先草木：花之属六十三，果之属二十八，木之属四十五，竹之属十三，草之属二十七，药之属九十五；次鸟兽：羽之属四十，畜之属十一，毛之属十三；次虫鱼：虫之属三十一，鳞之属九十二，介之属二十六。大较宗尔雅，虽不尽合（尔雅，竹在释草，果半在释木，释兽出寓属，不言毛，豕列寓属，不归释畜也），要为有体则矣。诸产为内地所尟有，或台地独盛者，花则佛桑，叶似桑，四时长开，有朱红、淡黄二色；单叶者曰照殿红。铁树，花状如竹丝灯笼，广张千瓣，瓣各一花。斑支，斑或作攀，先花后叶，二、三月盛开，绿色；花落而实，中有棉，为褥宜暑。山柑，一名七里香，丛生如柑，叶似珠兰，花五瓣，色白，香气浓郁，可越数十武；六月结实，大如豆，未尖先绿后红，一枝排比数十如绯珠，能辟烟瘴；所种地，蝇蚋不生，台产也。番茉莉，一花千瓣，望之似菊，既放，可得三日观，惟香少逊。倒垂兰，出北路内山，枝屈曲如梅，叶似萱，短而厚，不着土，取一技挂檐阴雨露所及处，自能生根抽芽，出叶开花，花如兰，色黄碧，微香。番蝴蜨，叶略似夜合花，中红外黄，似蜨，有须，一枝可数蕊，四季长开，台产。优钵罗，即昙花，草本，种出西域，有紫、白二种，青叶丛生，或一年数花，或数年不花，悬茎包裹，状若荷花，中攒十八朵，每一日开一朵，梵剎多植之，取十八罗汉之义。贝多罗，木本，种自西洋来，叶似枇杷，梵僧用以写经，枝皆三叉，花六出，香似栀子，台人但呼为番花。果则檨，红毛人从日本移来，树高多阴，实如猪肾，盛夏大熟，俗称番蒜。赤嵌笔谈谓色味似杏，或是番杏，皮绿肉黄，其气辛热，其味酸甘，入肝补脾，切片以啖，清芬过蔗浆，盐渍久更美，名蓬莱酱。柚，实大皮厚，味稍逊内地，俗呼为拋。按拋字字书不列果名。闽杂记云，古尤萧韵多同，如修或作条，愁或作骚之类，前人诗文可证者甚多，盖本作柚，讹为拋耳。谢肇淛五杂组言其实在树，任风拋掷不落，故谓之拋，乃是臆说云云；辨颇明确。槟榔，树直无枝，高一、二丈，皮类青桐，节似筠竹，叶皆上竖，如凤羽临风，叶脱一片，内见一包，数日包绽，即开花二、三枝，淡黄白色，朵朵连珠，香芬袭人；实附花下，形圆而泽，宛若枣形，自孟夏至孟秋发生不绝。台人于未熟时采其青皮和扶留蛎灰嚼之，可以祛瘴。新港、萧垄、麻豆、目加溜湾最多，尤佳。椰子，树高数丈，直起无枝，实大如寒瓜，外有粗皮，皮次有壳，圆而坚，可作瓢及酒器；肉在壳内，色白，味似牛乳，中含浆如酒，性能败胃。种槟榔必间此树，则实繁。波罗蜜，一名优钵昙，叶如苹婆而光润，实生树干，熟以盛夏，大如斗，皮厚有软刺，礧砢如佛顶旋螺，内含纯瓤，关叠如橘柚囊，气甚芬郁。有干、泾苞之分，干苞液不濡腻，味尤甜。每实有核数百枚，大如枣，仁如栗黄，■〈火刍〉熟可食。赤嵌笔谈云，旧尔志云，子似橡实，每一子为一房，熟而食之，味似百合子，不可生食，瓤可生食，味亦不甚佳。土人以子煨肉。余按二说皆未确。曩至台南，朱苕园太守馈此果，其大正类佛头，剖之，瓤黄，臭恶不可食，房或数子，似莲实而稍大，熟食味近慈姑。菠萝，一名黄梨，叶似蒲而短阔，两旁如锯齿，实生丛心，其实色黄味酸，皮麟起，未有叶一丛，形状类凤，故名。释迦，一名番梨，树高出墙，实大如柿，碧色，文绉如佛顶，味甘而腻，熟在夏秋之交。菩提，俗名香果，花实青，味甘而香。龙眼，颗小味薄，按此果惟台南有之。台亦产瓜，惟八月始种，十一月熟，与内地异。木则柤，余见合抱之材甚伙，特质不坚，不若粤产之佳。稗海纪游云，枏性生，已具全体，裂土而出，两叶甫蘖，已大十围，岁久则坚，终不加大；说甚奇，未目譣，不敢信也。樟，余所见一种，色红臭烈，俗名香樟，作书厨可避蠹；取其木煎垴，亦台地之一大利源，惜西夷龙断，我不得专。黄目，结实如枇杷，色黄皮绉，功用同阜角。林投，一名林荼，叶多刺，高丈余，密植为篱，牛羊不得入。九芎，一名九荆，用为屋柱，入土不朽。婆罗，树中空，四围折叠成圆形，花纹纠结，盘屈如古木状，用贮笔，因其材，见使槎录。今所市笔筒、帽架，正类此，或云槟榔，或云贯众，未知熟是？土沉香，树开花五瓣，白色，结子黄如豆大，其根香，打鼓山最多。绿珊瑚，一名绿玉树，多桠杈，而无花，叶光润，雅与名称。种自吕宋来。按闽杂记谓即兴、泉等处之护田草，亦名霸王鞭，一名仙人鞭，非是。余见仙人鞭如仙人掌而长大，别是一物。桄榔，挺然直干，花落生叶，质坚多纹，可制为器。茄藤，生海滨，可为薪，红可染网。竹则刺，高四、五丈，旁枝横生而多刺，坚利，人不敢犯。筀，大者围二尺，长四丈，出竹堑。按山海经，龟山又东七十里曰丙山，多筀竹，殆即此。金丝，一名箭竹，粗如小指，大朴、仔篱等社土番以为箭。珠篱，高丈许，如指大，用以编篱。七弦，竹干有青线纹五、六、七条，叶与竹同。人面，竹高四、五尺，节密而凸，宛如人面。通志，一名佛眼竹，可供赏玩。草则仙，高五尺，酿干可作茶，解暑毒，煮烂绞汁，和粉再煮成冻，用糖泡水饮之，甚凉。风草，土番识之，春生无一节，则经年无台，有一节主台一次，甚奇验。龙舌，草长径尺，原半寸，形如舌，土名芦荟，上有汁，闺中取以润发。篓藤，俗名荖草，即扶留藤，台人纳币，取其叶满百束，以红丝为礼。按篓藤亦俗名，说文，蒟，蔓生，子如桑椹，苗为浮留藤，即此。药则土茯苓，俗呼止尼薯。按药中别有土茯苓，大如鸭卵，连缀而生，台产非是。余得数枚，大者可二十斤，此真茯苓也。鹿茸、麋茸；鹿茸补阳，麋茸补阴。按台产近多不堪用。或谓鹿皆鲨所化，其说殊非。内山去海远，产鹿固繁，特番人不解内地取茸之法，率屠鹿后取其角以售，故易臭败。鹿角胶。鹿角霜。风藤，状与他藤异，似木通，出水沙连内山，浸酒饮已风。按内山鸡血藤尤伙，闻有甚巨者，斫之浆流如血，以煎膏，与云南所产同珍。

　　今番祸未敉，不可得矣。名宜增列。樟脑，北路甚多。马尾丝，大小二本，生阴湿地，患蛇伤者取根擦立愈。鹿肚草，治噎嗝。附考又载数十品，多方俗称谓，莫正其名。亦不能详其何用也。鸟则鸳鸯，竹鸡。白鸠，五更则鸣，或呼为洋鸽，来自咬留吧。初时，一双不下二十金，近饲养将雏者多，价不及十分之一；见使槎录。金鸠，身绿，嘴足皆红，惟淡水出。五鸣鸡，大如鹌鹑，项白，每漏下一鼓，则一鸣。长尾三娘，鹇之属，一名练雀，朱喙、翠翼、褐脊，彩耀相间，尾长盈尺，台人因而名之；生诸罗深山，中土罕有见者。彩囊，似鸡而小，顶有五彩囊。倒挂，似鹦鹉而小，翎羽鲜明，红绿相间，缘枝循行，喙如钩，足短爪长，性好倒挂，夜睡亦然。畜则番鸭，似鸭而大，毛有小采，嘴脚朱色，肉粗味劣，不中食。番猪，毛黄色。按与猪并列，自别一种。余见人家所畜，非番猪亦率双耳批竹，狰狞可畏，大者或重二、三百斤。黄羊，出水沙连、红头屿，鬻其皮可为褥。山马，台马小而力弱，此别一种。兽则熊，类不一，有猪熊、狗熊、人熊、马熊，各肖其形。猪熊毛劲如鬣，腹有脂可啖，掌为八珍之一，然不易熟。庖人取其汁烹他物为羹，助其鲜美，可供数十烹，苦为屠门之嚼，贻笑知味矣；见裨海纪游。闻内山初辟时，番持熊掌出易盐布之属，不甚秘惜；近则知索高价。熊胆一具，辄直番饼数十枚，且有伪者，或言即■〈句黾〉鼊胆。鹿，台山无虎，故鹿最繁，角尾单弱，不似关东之濯濯，角一对只可煎胶二十余斤；见使槎录。山羊，能陟峻，生深山中，皮可作鞵.山鼠，土人捕得，以蔗梗填腹，去毛炙黄，合猪肉煮食。獐虎，即艾叶豹，无害于人。山猫，取其毛以束笔。虫则白蚁，生于湿处，凡衣物近湿，多为所坏。蜥蜴，在草曰蜥蜴，在壁曰蝘蜓，一曰守宫。台之蝘蜓能鸣，其声嘎嘎，或谓过澎湖则不鸣。按台北守宫，亦不鸣。蛤螂，多藏厨中，漳志谓之蝤虫，煎食解毒最神。钩蛇，北路有巨蛇可以吞鹿，名钩蛇，能以尾取物；见亦嵌集。又山辣长六、七尺，专捕鼠。青竹丝长一、二尺，色如竹。龟壳花，背有文如龟。饭匙倩，头扁如匙，见人头昂二、三尺，惟尾贴地，喷鼻有声三者啮人最毒。尤毒者曰簸箕甲蛇，大者数尺，身有横纹，黑白相间，俗名手巾蛇；甲有毒汗，行处草木皆萎，啮人数十步立死。其骨必捣烂远掷之，误践亦能刺足杀人。又青竹镖，蛇类，一名百步剑，长尺余，深绿色，缠树杪与叶无别，有丝如蛛网，人误触之，则飞啮，其疾如镖，被啮者百步即僵。鳞则魟，形圆如扇，无鳞，色紫黑，口在腹下，尾长于身。有黄魟、燕魟。黄魟大而肉粗，燕魟小而肉润。按此即■〈鱼哪〉。说文，■〈鱼纳〉鱼似鳖无甲，有尾无足，口在腹下。鲨，有白鲨、胡鲨、双髻鲨。其佳者皮上有黑白圆文，曰龙文。鲨翅尤美。按说文，字作魦。鲂，有锦鲂、黄鲂、鸟燕鲂、四开鲂、鬼角燕鲂、小沉鲂、锦鲂。身圆有花点，大者三、四百斤。鮡，生海岛泥涂中，其大如指，善跳，故名。涂魠，形类马鲛而大，重者二十余斤，无鳞，味甚美。红沙，皮红如涂朱，鳞细。鹦哥，鱼状如鲤而润，色绿，嘴尖而句曲似鹦哥嘴，故名；产澎湖。涂虱，头扁，身微圆，黑色，长五、六寸，产圳潭窟中。麻虱目，鱼塭中所产，夏秋盛出，状类鰡鳞，台中以为贵品。龙尖，口尖而身丰，味甘而肥美，出澎湖，多晒干者。黄翅，状如鸟类，肉细而甜，以其翅黄名。下淡水有重一、二斤者。最大者曰海翁鱼，即海鱿，大能吞舟，浮水面则大风将作。赤嵌集云，如小山，草木生之，樵者误登其背，须臾转徙，不知所之；此不可考。旧志云，口中喷涎，常自为吞吐，有遗于海边者，黑色、浅黄色等不类，或云即龙涎，番每取以贾利。按说文，■〈鱼翁〉当即此。本草，漳海中有海■〈鱼翁〉鱼，取其粪干之，盛器，可避蝇。台地鳞属，奇诡万品，名皆俚俗，兹略举其尤异者。实则志所载，仍多挂漏也。又有海和尚、海狗、海马之属，渔人得之，皆谓不祥。澎湖产海龙，则为珍物，冬日双跃滩面，首尾似龙，无牙，爪长不径尺，入药，功倍海马；见赤嵌集。介则■〈句黾〉鼊，龟属，卵生，状如鳖，四足漫胡，无指爪，大者百余斤，小者亦数十斤。常从海岸赴山凹，钻孔伏卵，人伺其来，尾而逐之，行甚疾，众并力反其背，则不能动矣。嗜者谓味同牛肉，值亦相等。甲可乱■〈王毒〉瑁，但薄而力浅，不任作器。市贩鹿胶，每以其板与鹿角骨同煎。南路龟壁港以此名，今写讹。刘欣期交州记作蚼躃，见赤嵌笔谈。按字当作■〈句上黾下〉鼊。玉篇，■〈句上黾下〉鼊似龟而大，文如■〈王毒〉瑁，可饰物；其说正合。字引，钩与■〈奚黾〉属之■〈句上黾下〉音枸者有别。今宜兰人啖大龟，抽其筋盘曲以鬻于市即此。闻甲有大容人者。螺有香螺、花螺、响螺、肉螺、珠螺数种。香螺长数寸，肉雪白，尾有膏，味最清甘。花螺圆小，壳薄，有斑点，味亦清。响螺大者盈尺，类于香螺，其壳可吹，军中用之。肉螺大五、六寸，味苦，切其壳可作婴武杯。珠螺似花螺而小，坚硬，嘴有皮厚而圆，如半面珠，故名；宜腌食。蟳，膏多于肉曰红蟳，无膏曰菜蟳，大者长尺余，随大潮退壳，一退一长，其壳最坚，螯无毛，故异于蟹。按此种在吕亢十二种之外，时台州无蟳，故图不列。朱竹垞查初白蟳诗题下皆自注即蝤蛑。李石续博物志，蝤蛑，大蟹，有力能与虎闘，能翦杀人；今无此大蟳也。谢金銮台湾志，谓蟳一螯小，一螯大，即拥剑，亦附会。白蛏，台原无蛏，康熙五十九年始有，生于海泊泥涂中。壳薄，色白如玉，肉尤清甘。四、五月时有之。海蒜，一名湖肾壳，类蛤，肉长三寸诈，白色，上有黑点，状甚劣，食之多腹舄。龙虾，昂首奋角，如画龙状，甲硬如蟹壳，须长二尺余，钳六、七寸，上有芒刺。寄居虫，南州异物志，寄居之虫，如螺而有脚，形如蜘蛛，本无壳，入空螺壳中，戴以行，触之缩足如螺，闭户，火炙之乃出走。异苑谓婴武螺，常脱壳而朝游，出则有虫如蜘蛛入其壳，戴以行，夕返则此虫出。庾阐所云鹦鹉外游，寄居负壳者也。台地呼寄生。按酉阳杂俎，寄居壳似蜗，一头小蟹，一头螺蛤也。寄在壳间，常候螺开出食，螺欲合，速入壳中。其说稍异。闻鹦笼产此，当觅得验其是非。鬼蟹，状如傀儡。标举尤异，足新旅客见闻。惟通覆所志，半沿方俗称谓，不复征古。或本常品，乃被奇名，眩乱耳目，浅识易惑（草木虫鱼数者尤甚），撰考时当博采扬雄方言、张萱方言类聚、杭世骏续方言、尔雅郑樵注、张揖广雅、陆佃埤雅、罗愿尔雅翼、陆玑毛诗草木鸟兽虫鱼疏、蔡卞毛诗名物解、唐慎微证类本草、李时珍本草纲目、卢之颐本草乘雅半偈、钦定广群芳谱、陈懋仁庶物异名疏、莫休符桂林风土记、段公路北户录、刘恂岭表录、范成大桂海虞衡志、周去非岭外代答（台地产物，与广东、广西多相类者，故五书不可废）、何乔远闽书、赵汝适诸蕃志（台土产多有自西洋来者，宜考此书）、黄衷海语、闵叙粤述、黎定国续闽小记、吴绮岭南风物记、施鸿保闽杂记（间及台事）、嵇含南方草木状、戴凯之竹■〈言并〉（多至七十余种、异品可征）、吴仁杰离骚草木疏、王桢农书（谷谱四最精博）、王盘野菜谱（图可备审状）、高士奇北墅抱瓮录（果树、卉竹、蔬茹、药蔓咸备，其疏形色品状可备考证）、师旷禽经、袁达禽虫述（达，闽人，所述尤与台产近）、陈鼎蛇谱（前五十三则可征怪异）、屠本畯闽中海错疏（鳞三卷，介一卷）、杨慎异鱼图赞（审物状图，最佳）、胡世安异鱼图赞笺（补杨之略，并正其乖舛，殊形诡状，辨证亦详）、异鱼图赞补及闰集、高似孙蟹略、西阳杂俎、张华博物志、李石续博物志、董斯张广博物志、王灼糖霜■〈言并〉（叙蔗糖。台产蔗糖最盛，可以备考）诸书，审厥形状，详其名义，通邮雅俗，触目了然；虽曰识小之端，亦通人所不废矣。

　　晚过铁花斋，论及淘金得失。铁花曰：「不费公家一钱，而岁入十余万金，此天下第一美矿也」。余曰：「以愚度之，害百于利」。曰：「何也」？曰：「淘沙得金，其细已甚，贫民业此，或博果腹。今主于官，日需牌费钱百（禁私淘，以牌为识，出钱购牌，谓之牌费），地租钱五十（沿溪田亩挖废，出钱酬之，谓之地租；有籍者归业户，无则归官）；台地食货糜不昂直，人日费复需百钱，一日所得，必可易钱三百，乃稍稍有赢然地多雨，趋工不能无闲，月或罢淘十日，束手坐食，则所赢窒矣。土著之民，犹可无患。今则闻风庸至者，皆粤中亡赖之徒，一旦利竭，饥寒无归，不乱何待？至于争壤角力，酿为衅端，犹害之细焉者也。蒙以谓宁使国家少十余万金之利，必不可使台湾有三数千贫窭犷悍之民」！铁花终不谓然，而以祸乱归之于天，

　　二十二日，阅府志卷第十九杂记：日楼堞，曰园亭，曰寺庙，曰坟墓，杂志红毛及郑氏之遗迹也；曰菑祥，序述灾异，兼及兵事，而郑氏遗闻详于附考也；曰杂箸，类志书目，因台事而有作者也；曰丛谈，群书拾遗述异之类也；曰外岛，则及东倭、西夷，骋褱域外者也。按志乘末卷，或曰识余（畿辅通志），或曰摭佚（同治上江志），或曰杂录（罗愿新安志），或曰叙遗（罗浚四明志，或曰拾遗（周应合建康志），或曰摭遗论辨（张铉合陵新志），或曰杂略（谢肇淛滇略，或曰杂类（江南通志），要皆弗若杂记命篇，远法礼经，最称赅括，此卷可弗革，然分目未善，当以记时、记地、记事、记言四者分摄。蕃淆兵事，析出别立通纪（即大事记，或仿桐城姚氏江宁府志例，作大事表亦可）。郑氏遗闻，其大者叙入各传，其细者隶之记事。菑祥，时害也，归记时（气候占验属焉）。遗迹，地载也，归记地。杂箸，文，言也归记言（凡艺文有关台地利病，而无可附者，汇附于后）。外岛殊域，削而不书。必谨必严，庶符体例。日夕，得九弟及内子书，又得八弟天津书，又得上海邓既老书。

　　二十三日，晴。阅杂记。楼堞之属，在台湾者曰赤嵌楼（在镇北坊）、红毛城（在安平镇，亦名安平城，一名砖城，红毛相其地脉，龟蛇相会，穴城基入地丈余，雉堞俱钉以铁，城上置大炮五十位）；在诸罗者曰青峰阙炮台（在蚊港口）；在淡水者曰淡水炮台（在淡水港口）、鸡笼城（在大鸡笼岛上西南两门）、鸡笼炮台（在鸡柔山社南沪尾庄界，与淡水港口炮台对峙，以防海口）；在澎湖者曰暗澳城（明俞大猷所筑，嘉靖间林道干作逆，大猷追之，道干遁入台湾，大猷留师澎湖，筑城暗澳以守）、瓦硐港铳城（荷兰所筑，明时澎湖属同安，分金门哨汛兵驻防于此）。内惟暗澳城为明俞大猷所筑，它皆成于荷兰。牛毛雠诈，盗坏自雄，树阻山溪，势将负固，驱除不有郑氏，中朝且大度寘之，窟穴至今，祸宁有极！此类当详志勿缺，鉴往非远，意在惩今，非谓鲛鳄腥羴，足为东番增重也。

　　午作书寄季垂，付驿吏持去。夕将寝，忽闻人声叫嚣，甚于鼎沸。奴子出诇，知艋舺盐馆委员某以疑似诬良民为盗，手殴之几死，其母至，哀之，复挞至流血；众愤且怒；相■而喿于门。县宰至，声捕权首，出语未竟，瓦石交投。嗣慑以兵，乃始逸散，余为骇愕者久之。海外之民，气本浮动，所恃在上者结之以恩信，而导之以和平；乃不肖之徒，日以虐民为能，威力所加，猛于豺虎，一旦变生，则又巧说文奸，以刁悍为民罪。祸乱萌枿，罔不由此。城门失火，其能免于池鱼之殃乎！

　　二十四日，阅杂记，园亭。曰北园别馆者（在台湾县治北五平壤，无邱壑亭台曲折之致。丙寅，台厦道周昌因其地结亭筑室，为之记，且绘而图之。季麒光颜曰致彻。按此园后改为海会寺），郑经为其母董氏建也。曰陈氏园者（在台湾县武定里），陈永华别墅也。曰梦蜨园者（在台湾县小南门外），漳人李茂春栖隐处也（后改为法华寺，见瀛堧百咏）。曰聚星亭者（在台湾县小东门外，近鲫鱼潭），李氏之园林也。曰檨林者（在台湾县宁南坊），郑氏勇卫黄安之故宅也。诸盖，以梦檨园、聚星亭为最胜。前至台南，以疲于校阅，未遑一蜡游屐，今读张鹭洲瀛檨百咏，所谓「疏林一碧，物外悠然」（咏梦蝶园），「梧竹阴森，群峰飞落」（李氏园）者，幽静之致，殊令人神往也。它若忠义（在凤山港西里西势庄，康熙六十年，总督为粤庄义民造）、镇番（在彰化东山之巅，雍正十年，巡道倪象垲征大甲西等社番，平之，筑此）、望海（在淡水厅北，淡水营后山之畦，都司三元所葺）诸亭，或以励俗，或以示武，或以了远，又非点缀景物之比。后有此类，悉应补载。是日发家书。

　　二十五日，阅杂记，寺庙（台湾县二十二，凤山县八，诸罗县十四，彰化六，淡水厅三，澎湖厅五）。曰吴真人者，以神医祀也（按此庙最多，台湾十二，它县亦非一所。真人名本泉之，同安人，生宋太平兴国四年，医术如神，景佑二年卒，里人祀之。部使者以庙额为请，敕为慈济；庆元间敕为忠显；开禧二年封吴惠侯。台多漳、泉人，故祀事独盛。或曰慈济宫，或曰保生大帝庙，或称真君，或称大道公，或曰开山宫）。曰圣公者，以熟识港道祀也。曰三山国王（未详何神）、曰圣王（云祀开山圣王）者，以追思功德祀也。是虽私祠，皆应祀义。张岳（唐中丞巡，宋忠武王飞）忠烈，人心同好，俎豆馨香，亦非淫祀之比。他则禳沴祈福，闽人好鬼，多涉不经矣。水仙宫祀大禹、伍员、屈原、项羽、鲁班（或易班为奡，又或易项羽为王勃，班为李白）不类已甚，尤奇。按碧山、虎山诸寺，皆以岩名，漳泉人之方言也。晚唐薇卿方伯（景崧）遣纪纲以名刺来，盖入觐甫归也。

　　二十六日晨，遣奴子投刺藩署，答方伯之■〈也攵〉也。过范礼泉斋，晤张敬甫茂才（焕纶），亦曾共学龙门讲舍者，见职金沙局提调，中丞颇倚任之。闻众口多微词，未悉其隐，岂利权之重，固非寒畯所宜专欤？午得五兄书，又得冯梦华太史（煦）书，谓苹湘近失栖息，欲橐笔游海外，触藩羸角，余方自艾，朋以大蹇■〈言〈愳，大代心〉〉我友朋；当豫作书止之。邵公子绶青（颐）来，询及史学源流，粗举大端以告。公子用病■〈疒■〈畾上大下〉〉废学，然颇喜购书也。夕阅杂记、■〈勹外豕内〉墓。在台湾者，三五妃也，李茂春也，陈烈妇也；在凤山、诸罗、澎湖者各一，宁靖王也，沈光文也，卢若腾也。按流寓宁靖王传，王皋葬于凤山长治里竹扈里，与元妃合焉；妾媵五，棺埋于魁斗山，去其墓三十里，时偁为五烈墓。五烈之名最当，以从死五人，皆姬媵也。陈烈妇，参军永华女，郑克■〈臧上土下〉妇。克■〈臧上土下〉死，烈妇自缢以殉，合葬于武定里洲仔尾。克■〈臧上土下〉亦奇男子也，而一邱之共，妇专其名，则节烈贵己。沈、李、卢三君，生前遭际，穷达不同（沈字文开，号斯庵，鄞人，明太仆寺少卿；李字正青，龙溪人，明举人；卢字闲之，同安人，明宁绍道），遁迹遐荒，坚贞则一。以上诸垄，均不当委诸狐兔，听其芜灭，载笔无缺，庶几樵苏之刑时。若张士郁（东安人，明副榜）；张瀛（字沧五，同安人，明举人）；沉佺期（字云卿，南安人，明右副都御史）；王忠孝（字愧两，惠安人，明户部主事）；皆明遗臣，卒于海外者，而墓皆不着，岂悉归葬欤？抑湮没不可考欤？

　　二十七日，晨，张敬甫来，余询以淘金用客民故。曰：「土人惰甚，且多不贫，故罕事此」。曰：「众至数万指，能相安乎」？曰：「不能画地而施畚■〈臿疌〉，■出则争，争不已则闘，挺刃相向，事亦时有」。曰：「脱亡所得，此曹能即解散乎」？曰：「地产金甚多，此不须过计也」。曰：「以愚所闻，似不如君言」。敬甫默然。余知失言，自悔者久之。

　　阅杂记、菑祥。其志兵事，自归版图后数十年间，民祸凡三，番祸凡六。康熙三十五年之乱，则新港民吴球也（旋伏诛）。三十八年春二月之乱，则吞霄土官卓个、卓雾、亚生也（杀通事黄申，及其伙数十人，北路参将常泰破之，八月平）。夏五月之衅，则淡水土官冰冷也（杀主赈金贤与吞霄吞，水师把总巡哨至淡水，设计诱获，诛之，七月平）。四十年冬十二月之乱，则诸罗刘却也（却为管事，以拳勇自雄，聚众毁下加冬营，北路参将白通隆及两标兵破之，又明年二月平）。六十年夏五月之乱，则朱一贵也（府治三邑俱陷，将士卒者不可胜计，惟淡水都司陈策孤军自保，水师提督施世骠、南澳镇总兵蓝廷珍攻克之，七日平；八月，余党黄辉、卓敬等复纠众小冈山，亦旋捕获，斩之）。雍正四年秋之衅，则水沙连社番骨宗也（戕杀民命，不复输饷，台湾道吴昌祚、北路参将何勉率师禽获骨宗父子，斩之，逾月平）。六年冬十二月之衅，则南路猪毛社生番也（戕杀汉民，明年春二月，捕其首恶，诛之）。九年冬十二月之乱，则彰化大甲社、西社番林武力也（林武力学生等结朴仔篱等八社为乱，淡水同知走免，台镇屡战未克；明年五月，复结沙辘、吞霄十余社同反，福建陆路提督王俊攻克之，十月平）。十年春三月之乱，则流民吴福生也（焚冈山营，福生与商大概谋抢埤头，台镇王郡禽获之，逾月平）。十三年冬十月之衅，则彰化柳树湳、登台庄生番也（四出劫杀，加腊社番已里鹤阿尉为魁，旋捕斩之，不逾月平）。按番祸多■〈氵繇〉激成。吞霄之乱，激于通事黄申（申贌社于吞霄，征派无虚日，社番苦之，土官卓个等鸷而骁，阴谋作乱，会番当捕鹿，申约期日先纳钱米而后出，卓个等大噪，杀申及其伙，镇道招谕不得，乃发兵剿之）。淡水之衅，激于主帐金贤（冰冷为淡水内北投社土官、麻里郎吼之婚姻也，麻里郎吼有女字金贤，贤将娶之，其父怜女幼，告贤曰，俟长归汝，贤缚麻里郎吼于树而挞之，麻里郎吼诉于冰冷，冰冷怒，率众杀贤，遣使与个、雾等通）。它或恃险，以杀人为雄武，要亦与揭竿斩木、犯分窃号者殊科，爝止不炎，扑之尚易。若朱一贵之属，则几同燎原矣。嗣是扇祸最炽者，干隆三十五年黄教乱于大穆降，五十一年林爽文、庄大田相继乱，北路先陷，南路应之。六十年陈光爱、陈周全相继乱，南路始平，北路旋失。汪降之乱也，在嘉庆五年。许北之乱也，在十五年。中更间以蔡牵之乱，则吴淮泗陷凤山矣；胡杜侯之乱，则陈锡宗据曾文矣。相去或三十年，或十数年，或数年，大都游手奸民，鸱张蚁聚，虽即殄灭，而劳师糜饷，实非细端。己事而惩之，曷若未事而弭之。余故欲辑大事为一卷，治乱之鉴，得失之林，俾后之理台者有可考焉。附考载郑氏轶事，校赐姓本末叙述为详，惜不载成功母之死烈，亦一缺也。

　　二十八日，大风。作答梦华书，并寄同年黄慎之（思永）、王梦湘（以敏）、俞幼莱（钟颖）、王纬丞（得庚）及吴子蔚（炳）弟各一函，闻明日有赍奏差弁行也。

　　二十九日晨，雨。作诸书竟，付差弁寄都门。又发德州书。夕阅杂记、杂着。目凡三十有九：东番记（无卷数，明莆田周婴撰，台湾舆图考一卷，文开诗集二卷，文集一卷，台湾赋一卷，草木杂记一卷，流寓考一卷（皆明鄞县沈光文撰），靖海记二卷，平南事实一卷（皆国朝晋江施琅撰），台湾杂记一卷，蓉洲文稿一卷，山川考略一卷，海外集一卷（皆梁溪季麒光撰），省轩郊行一卷（铁岭沉朝聘撰），台湾纪略一卷（长乐林谦光着），赤嵌集四卷（桐城孙元衡着），稗海纪游一卷，番境补遗一卷，海上纪略一卷（皆武林郁永河着），东征集二卷，平台纪略一卷（皆漳浦蓝鼎元着），游台诗一卷（漳浦陈梦林着），赤嵌笔谈四卷，番俗六考三卷，番俗杂记一卷（以上八卷统名台海使槎录，北平黄叔璥着）、巡台录一卷（浮山张嗣昌着），台湾志略三卷（济水尹士俍着），瀛壖百咏一卷（钱塘张湄着），台湾风土记一卷（衡阳刘良壁着），台海采风图考一卷，番社采风图考一卷，使署闲情一卷（皆白麓六十七着），婆娑洋集二卷（仁和范咸着），澄台集一卷（长洲庄年着），台湾府志十卷（榆林高拱干撰），重修府志二十卷（衡阳刘良壁撰），台湾县志十卷（虞山王礼纂；按闽杂记，台湾县志谢金銮撰，未知即此本否），凤山县志十卷（滦水李丕煜纂），诸罗县志十二卷（漳浦陈梦林纂）：诸书皆足备台湾掌故，惜余荒陋，所见不能得半。闻近出舆地丛钞，亦祗采录廿余种，盖湮佚不少矣。舆地丛钞，上海石印本，殊非秘岌，曾属提调购之，忽忽两月，亦未得一寓目也。踵诸书出者，以姚氏东槎纪略为最优，书凡五卷，为篇二十有五，其论班兵得失与台乱槙末，并极翔实，中二卷载噶玛兰事规制、境俗，大端已具。闻所纂厅志甚善，此殆其嚆矢椎轮矣。近见台湾杂咏合刻一卷（台湾杂咏四十首，宝应王文勤凯泰着；台阳杂兴三十首，马清宠着；台阳杂咏三十首，山阴何澄着），组织旧闻，间及今事，语多琐屑，无关考稽。窃谓台志之要，尤在明因革，着治乱。道光间夷祸详于中西纪事一书，继此有事（倭祸在同治十三年，法祸在光绪九年），亦贵有私家之言，以雪公牍诬饰，余故彶彶采访。乃尺一之檄迄不下行，是又不亶文献无征，为可慨叹已！

　　三十日，晨，雨。湿气萌，作欧，苦不止，惫甚。唐方伯枉过，语及志事，深虑县志不简，譬于筑室无基。余对曰：「今之郡县，虽倍于昔，然有析置更易，而无创建。闻台湾、凤山、诸罗三县、噶玛兰、淡水二厅，皆有志，疆域山水，不啻已揽其全。惟诸志之成，去今已远，其间政治之大，兵事之烦，文献之盛衰，风俗之同异，官书私戟，搜辑颇难。二者一疏，势将搁笔耳」。方伯曾棅豸节，因■〈言卩〉以道署档册。曰：「同治十二年地大震，署宇半圯，文牍皆没于泥涂，百不存一矣」。方伯既去，私心溺然，益不胜足蹇涂遥之惧。夕得江宁亲串书。

　　闰月朔，启。晨起，拟答拜唐方伯，以体中不平而止。阅府志杂记、丛谈。多述怪异。如谓台之东北有暗澳，春始旦，至秋即夜；今不闻有此澳，殆与鸡笼、弱水同一传讹矣。末引使槎录述鸦片之害，甘味鸩毒，知在康雍时即已有然。惟云用麻葛同鸦土切丝于铜铛内煮成鸦片，拌烟另用竹筩，实以棕丝，群聚吸之，今既不需麻葛，棕丝之实，亦未详何制也。又云官弁严禁，常有身被逮系，犹求缓须臾，再吸一筒者。绘烟人迷罔情态，昏溺可笑。又引台湾志略云，明太监王三保舟至台，投药水中，令土番染疾者于水中洗澡即愈；三保植姜冈山上，至今尚有产者，有意求觅终不可得，得者可疗百病。按明史宦官传所谓三保太监者，乃郑和，非王姓。从燕邸起兵有功，成祖始疑惠帝亡海外，欲踪迹之，且欲耀兵异域，示中国富强，命与王景宏等遍历诸番国。和经事三朝，先后七奉使，所历凡国三十余。俗至传为盛事，则其声势之熏灼，概可想见。台湾时为荒岛，倮人群居，不异鸟兽，忽睹中国衣冠，得不惊为天神！而三保所以愚惑之者，又必故神其术。怪诞之说，殆自此兴欤？

　　二日，晨出，答拜唐方伯，直其病酒未起，留刺而归。午浴身，湿气为患，胑体如就缚束，不快者已累日矣。夕阅杂记、外岛。琉球在台海正东，船行出大鸡笼山，水程四十三更。日本在台海东北，出大鸡笼，经关潼白畎，过花岛屿放舟，水程五十九更。吕宋在台海东南，舟行由南沙马矶袤指巽方，经谢昆山、大小覆金山，水程五十八更。安南在台海直西，水程八十三更。此可择录，隶于杂记。

　　三日晨，雨，旋启。王蔀畇孝廉（甲荣）枉过。孝廉，浙人，以朝贵书来，中丞留司记室者。辞气颇远鄙俗，盖风雅士也。午过其斋，蕙庵亦在。闻述澎湖台厉，为之栗栗。土人云，台间岁作，岁数逢耦，皆烈。今十八年，又当防之。按台，字书不收，盖飓风也。飓起最可畏，訇哮簸陵邱，见昌黎诗。南越志，飓风者，具四方之风也。常以五、六月发。永嘉人谓之风痴。陆游曰，岭表有瘴母，初起圆黑，久渐广，谓之飓母。岭南录异，岭峤夏秋雄风曰飓。其字皆作飓。惟杨升庵、李西涯谓飓为飓之讹，从见无义，不可信。佛经，风虹如贝，巧状形似，即初起圆黑之义，字固作贝，不作飓。柳州诗，飓母偏惊估客船，何知非传写偶误。不能以一疑斥众信也。土人谓春夏为飓，秋冬为台，无雨为飓，有雨为台；盖亦臆说。按旧志云，台海风信与他地迥异，风大而烈者为飓，又甚者为台。飓倏发倏止，台常连日夜。正、二、三、四月，发者为飓，五、六、七、八月发者为台。九月则北风初烈，或至连月为九降。过洋以四、八、十月为稳，以四月少台，八月秋中，十月小春，天气多晴暖故也。六月多台，九月多九降，最忌。台飓俱多挟雨，九降多无雨而风。凡飓将至，则天边断虹，先见一片如船帆者曰破帆，稍及半天如鲎尾者曰屈鲎。飓之多以时而异。正月初四日曰接神飓；初九日曰玉皇飓。九日有飓，则各飓皆验，否则至期或有飓或无飓，靡所准也。十三日曰刘将军飓，十五日曰上元飓，二十九日曰鸟狗飓，二月二日曰白须飓，三月二日曰元帝飓，十五日曰真人飓，二十三日曰妈祖飓。真人多风，妈祖多雨。三春共三十六飓，此其大者。四月八日曰佛子飓，五月五日曰屈原飓，十三日曰关帝飓，六月十二日曰彭祖飓，十八日曰彭婆飓，二十九曰文丞相飓，七月十五日曰中元飓，八月初一日曰灶君飓，十五日曰魁星飓，九月十六日曰张良飓，十九日曰观音飓，十月初十日曰水仙王飓，二十六日曰翁爹飓，十一月二十九日曰普庵飓，十二月二十四日曰送神飓，二十九日曰火盆飓。自二十四日至二十九日，凡有南风，则应来年有台。如二十四，则应四月；二十五日，则应五月；二十九日，则应九月。又稗海纪游云，飓风或先期即至，或逾期始作，总不出七日之内。正月初三日曰真人飓，二十四日曰小妾飓，二十八日曰洗炊笼飓，二月十日曰张大帝飓，十九日观音飓，二十五日泷神朝天飓。一云二十九日、三月七日关帝飓，十八日后土飓，二十八日东狱飓，又曰诸神朝天飓。四月初一日白笼飓，十三日太保飓，十四日纯阳飓，二十五日龙神太白飓，五月一日南极飓，初七日朱太尉飓，十六日天地飓，二十九日威显飓，六月六日崔将军飓，十九日观音飓，二十三日小姨飓，二十四日雷公飓，此最狠。二十六日二郎神飓，二十八日大姨飓，七月七日乞巧飓，十八日王母飓，又曰神煞交会飓。二十一日普庵飓。凡六、七月多主台，海上人谓六月防初，七月防半，有时而验。八月五日九皇飓，二十一日龙神大会飓，九月九日重阳飓，十七日金龙飓，二十七日冷风飓。九月自寒露至立冬止，常乍晴乍阴，风雨不时，谓之九降，又曰九月乌。十月五日风信飓，六日天曹飓，十五日下元飓，二十日东狱朝天飓，十一月十四日水仙飓，二十九日西狱朝天飓。此时朔风司令，无日无风。二说颇详，录存以验信否。

　　四日，启。阅府志卷第二十艺文。首载施襄壮陈海上情形疏、密陈进剿机宜疏、请决计进剿疏（时郑氏已衰弱，刘国轩暴，民不附之，襄壮驻师铜山，俟南风乘便进剿。而总督主北风出师，意不合。笔帖式谭木哈图又具题大兵水面度日，逆贼窥望空隙之疏，故襄壮上此疏争之）、飞报澎湖大捷疏（疏云，六月时序，澎湖无五日和风，怒涛山高，变幻莫测，今抵澎湖旬余，海不扬波，俾臣得以调度。七日夜，破贼，二十二日，进师。午刻潮涨，较多四天云云。是天意之佑，又不仅潮平鹿耳门矣。前疏与总督争北风进剿之非，此疏又云台湾港道纡回，南风狂涌，深浅莫测，似应少待，八月或十月，利在北风。岂攻澎湖利南风，而取台湾利北风，地势固异邪？抑持说不能自坚耶、陈台湾弃留利害疏（台湾既平，朝议弃地，迁民内徙，而但守澎湖；襄壮力陈不可，实濒海诸省安危之一大关键也）、请蠲减租赋疏（郑氏赋民重，故请蠲减。此疏错简，语气不贯，当觅襄壮靖海记考之）、论开海禁疏（此疏不专主台湾，可弗采、请收拾遗弃人才疏（时部议，康熙十三年以后，凡投诚功未加至八等者，追扎追农；襄壮谓屈其已效之力，辜其归命之心，故上疏论之）、凡八总督（保）题报生番归化疏一（时据台道详报，南路生番山猪毛等十社，共四百四十六户，男妇老幼共一千三百八十五人，北路生番岸里等五社，共四百二十二户，男妇老幼共三千三百六十八人，均各倾心向化，代输贡赋，故具疏入告。按疏内有云，查其土地毗连，各有土官统摄，应循习俗，令其照旧居处，仍用本社土官管束，所报丁口，附入版图，勿事编查，顺其不识不知之性云云。此大失计。夫番众亦人也，既已归化，自宜编查户口，与民一视，农桑礼义，徐予化导，安在雕凿侏儒之属，不可为户口贡赋之良民哉？乃仍以番外之，彼亦仍以番自居，叛服不常，职以是故。后之抚番，皆祖此意，真可谓重罹貤缪者矣）、巡台御史书（山）张（湄）请采买米谷按丰俭酌价疏一（时台湾谷价，每石约八、九钱，而买运内地，仅发价三钱六分或三钱不等。又兵米眷米及拨运福漳泉平粜之谷，以及商船定例所带之米，通计不下八、九十万石。闽省水陆提督及金门镇等采买兵米，亦不下数千石。工科给事中杨西有先实台仓之奏。督抚议四县贮仓四十万石，为数太多，应限三年如数购买。部议不允，米价益高，故此奏虽请缓贮谷期限，兼止提督采买，而意偏重在拨运增重，故以为名）、巡抚吴（有功）题准台民搬眷过台疏一（搬移眷属之禁，雍正十年弛，干隆五年复之，十一年再弛，一年之后仍复之，老弱偷渡。不肖客头奸稍往往将船驶至外洋荒岛；诡云到台，促众登岸，人烟断绝，坐而饥毙。故有此奏，其无嫡属在台及只身无业者，乃严禁之），诸有关政典者，采附大事考，无从附者，编归杂记记言，艺文类聚例必所删也。夕得新龙眼，食之，味甘而薄，视荔支殊逊。浔梧杂佩，讪其草气，固为苟毁；然若清音阁集所云清润过荔支者，称誉亦嫌失真；惟东坡蝤蛑石蟹之喻，品骘最工，未尝二果，不知此语之妙也。

　　五日晨，闻凌云升擢台东直隶州，过其斋贺之（凌云以布政司经历至台，不数岁补官埔里厅，未上，复擢今职，可谓捷遇矣）。腹痛未衰，午餐大减，服菩提丸一圆，寝至日晡始起。夕阅府志卷第二十一艺文。凡载露布三（复平安一，复府志一，禽朱一贵平南北路一）、文移九（檄将弁大搜罗汉门诸山，檄北路将弁搜小石门诸山，檄下冬加李守戎，檄查大湖崇爻山后余孽，檄淡水谢守戎，谕闽粤人民，覆台变殉难十六员看语，覆台变逃回澎湖解任十六员谳语，覆武职四十一员谳语）、书六（覆制军台疆经理一，论台镇不可移澎一，论行保长论一，送考商前弁缺一，与乐参戎一，再与总督满公一），惟末一书为蔡尚书（世远）作，它皆见蓝鹿洲东征集，渊谋石画，百世不刊；宜择其最切要者附大事考（露布前二骈词可汰，论送考弁缺书、与朱参戎书、及看语、谳语，俱不关台地掌故，亦均可删），无繇附者，则归记言，以备来者省览。集中如覆制军迁民画界，复吕抚军论生番，论台中时事，论复设汛营诸书，皆当补录。愚夫区霿际，智竭自怼时，三复其说，不啻暗室见镫也。蒙最服鹿洲之才，其论治民、治番，如神医洞症结，如巧匠设榘矱.使生今时，且有事半功倍之乐。斯人可作，吾为国家庆，吾尤为民番幸矣！

　　六日晨，铁花自鸡笼归，为语台北武备之弛，士卒惰窊，试其技，辄不娴。余曰：「全台额兵之外，益以招募，糜饷百十数万，不翅岁入之半，弭内衅，御外侮，皆不足恃，国家亦安用此儿戏之军哉！额兵不可废，其余一切罢之，岁渻金钱，储备临事增募土勇之费，此正策也」。铁花曰：「他姑不论，抚垦之军则必更张，俟至大科嵌归，当条议上之」。午，丁彤宣明经来云：「比闻提调语，协修诸人，皆不以书聘，而以檄征。某忝备学海讲席，而奉郡守檄，愳为邦人士所轻，且实非体」。余允为白于中丞，谊所当言，不为越俎也。晚得八弟书，又内子及鹏鹍各书。

　　七日晨，阅府志卷第二十二艺文。序十二，东吟社一篇，可存，为沉斯庵所筑，寻幽择胜，流连咏歌，寄意东山（序内云，余以此间东山为首题，盖台湾之山，在东极高峻）。月泉嗣响，入社者凡十四人：无锡季麒光蓉洲、华滚苍崖、宛陵韩又琦震西、会稽陈元图易佩、金陵赵龙旋苍直、林起元贞一、福州陈鸿猷克瑄、上虞屠士彦仲美、无锡郑廷桂紫山、福州何士凤明卿、武陵韦渡念南、泉州陈雄略云卿、福州翁德昌辅生、宁沈光文斯庵（皆依元次），第列姓名、籍贯，而不纪官号。庚甲，其自序云尔。诗本名福台间咏，嗣以季蓉洲宰诸罗，取社题相率唱和，易名东吟，写本流传，今不可得。存此一序，非只遗老翰墨，字字可珍。且以着台海开先诸贤，实为风雅胜广云（按赤嵌笔谈云，东吟诗一名福台新咏，四明沈文光、宛陵韩又琦、关中赵行可、会稽陈元图、无锡华滚、郑廷桂、榕城林奕、丹霞吴蕖、轮山杨宗城、螺阳王际慧，前后倡和之作；与此不同，则诗非一集矣）。记三十七，或志兴作（如府县学、明伦堂、书院、祠庙、官署、骢马桥、留养局诸记是），或表山川（如望玉山、游北香湖、记十八溪之类），或侈名胜（如澄台、秀峰塔、斐亭诸记是），安处附隶，类各有归。惟师泉一篇，为施襄壮驻师平澳时作，迹远方域，而侈载无实之文，以为美谈，甚亡谓也。末志祭文二首，尤泛滥不足存。晚，邵公子约观泰西马戏，谢之，以在郊外，惧夜深中瘴气也。

　　八日晨，阅府志卷第二十三、二十四艺文。赋七篇，大部蹑迹班张，受命孙木，而力才疲苶，不称闳制。王必昌一篇（台湾赋），叙述较有条理。张从政、陈辉二篇（张名台山赋；陈述海，当曰台海，题曰台湾，似误），出于土人，亦为景庆，可并存之。又骈体，沈斯庵平台湾序一篇，季蓉洲客问六则，一详兵事，一列境俗，略文究议，节取可也。文至是竟。以下至二十六卷皆诗。中丞来，语及八议，亦以明遗臣传为疑。余曰：「此仁庙语也。郑氏之属既不可入名宦，亦不得为流寓，创例颇艰，奉天语为据依，纠弹之口，庶靡敢逞耳」。曰：「考据家喜引御案，以折众论，编纂官书，似不必尔」。余知有先人之言，不复置辨，第婉对曰：「容徐思之」。天下事亦惟其是而已矣。午后，叶缦卿来，■〈言卩〉以开局何日，仍茫然也。

　　九日晨，阅府志艺文。诗凡五百八十八首，词一首，可谓緐富矣。陈诗观风，其事已古，志乘采摭，良不可遗，然必语涉境俗，抑或如白傅秦中吟之类，有关政治得失，乃为可贵。至于流连光景，友朋酬唱，编诸私集，巳为徒诗，岂况官书，泛滥焉取。故余于诸诗仅拟采三十余篇，归诸杂记（孙元衡飓风歌一篇，裸人丛笑写十四首，郁永河台海竹枝八首，蓝鼎元台湾近咏十首，陈辉买米一首）。其写景状物，有颇工者，附注各类，亦数十篇而已（唐施肩吾澎湖屿一首，孙元衡黑水沟一首，阮蔡文大甲溪一首，张湄番俗六首，范咸乌鱼一首，宴七里香花下一首，木兰花歌一首，陈辉过埤头店一首，宿放纤社口一首，龙湖岩一首，游海会寺一首，卢九围海会寺一首，林麟昭赤嵌城一首，傅汝霖赤嵌城一首，张英安平晚渡一首，张廷藩游竹溪寺一首，张士箱竹溪寺一首。自陈辉至士箱皆土人，故釆摭略宽。谭垣巡社纪事八首）。午后大雨，东壁漏痕如草书纠纷，所悬书画皆渗湿。晚闻风声，颇有戒心。

　　十日，启。午过铁花、村愚斋，约会食其所，诺之。每食六簋，亦复不堪下箸。晚赴西学堂，应顾缉亭观察之招，共燕者为席村愚、管凌云、疏禹门、苏逵九，漏二下归。

　　十一日，陈仲英太守、叶绶卿大令俱至，言设局尚无定所。余曰：「修志之难，以测绘、采访二者为最，皆非刻期可竟，盍豫图之矣」。太守唯唯。■〈言卩〉以访购诸书，以未得对。太守复言：「前视■〈宀〈峜，纟代止〉〉购书目，有台湾纪略、台湾志略，殆一书而记忆偶舛欤」？余曰：「非也。纪略，长乐林氏撰；志略，乃出济宁尹氏手；具载府志，可检核也」。余时拟志目，粘于东壁，经籍考下注云：「海外荒陋，私家箸述，不能盈卷，闻学海书院藏书颇富，历朝颁发学宫典籍亦当具存，拟仿同治上江志例编目汇载，以视响学之士，俾无书可读者知所就资焉」。太守见之，复曰：「颁书之典，仅下各省会，不能遍及州县；某曾备职武英殿，知之颇审」。余自愧草茅，不敢与辨。然曩修临朐志时，征于学官，实得数十种，案头适有此书，因检出视缦卿。太守默然而去。余知太守自负名位，易于发言，非故相陵懱，故亦无怏。第惟集议已逾二月，譬诸作室，尚未营基，舍镘而嬉，考成何日？素食之诮，翫日之笘，不知者且集矢于余，以是憧憧不能自泰耳！禹门将有台南之行，夕与同人共饯之。是日闻中丞复病。

　　十二日晨，得夏氏舆图阅之。凡二卷，首图全势，次分图各厅县，未图后山，都十二幅，附说十一篇（全势无说）。卷端题光绪辛巳錭.其时台北府已增设，而升建行省之议尚未萌牙，故台东、云林、苗憟诸州县皆无图。自序凡再易寒暑始竣，而后山图又数易。瘴林雾箐，人迹尟到，测绘翔实，良未易言，然视府志则殊密也。釆诸县疆域，其西面海，其南北皆画溪为界，无盘牙难晰之迹，惟东界卑南歧莱（即今之台东州），中鲠生番，至到不着，盖莫能详矣。午，曝行箧，睹旧稿检出，长日无俚，偶一翻阅，觉丁丑以前诸作，多无足观，盖余学诗，实始辛酉，明年冬丁先恭人忧，轰业者三载，乙丑以后乃复颛意习之，阅十一年积稿多至六百余篇，才麤气猛，易于语言，不寤其未融挩也。今欲悉汰不存。而十数年间风尘行李之劳，乡关兵燹之感，与夫友朋酬者唱、史弟离合之迹，悉具于篇，意未能您。当援陈后山甲乙丙稿例，甄录什五篇为甲集，夷诸日记，聊备省观，百年之后，以覆酱瓿可也。

　　十三日，览前后山总图。按全台地形，若偃■〈鱼夷〉而短尾，山脊中隆。自西望之，故脊西为内山，而脊东为外山。脊西三郡所治，脊东今台东州所治。首为鸡笼、宜兰，尾则恒春。生番所据者，仅中脊一线耳。乃劳师十数年，糜饷数千万，全台归化，虚慰圣厪，而俚壤一线，实仍大度寘之，陪心异矣。地距福建省会九百里（原一千二百里，今用轮船量水里测量得此数），澎湖一百七十五里（原二百四十里），厦门四百九十五里（原四百二十里），说云测量得实，不审塙否（详台湾县图记）。其绘北极出地纬线，自二十二度始，至二十五度止，而二十二度外约仍占三十分，二十五度外约仍占十分。以每度六十分作直地二十五里之数核之，袤长应九百一十三里有奇。以每方格作地平十里之数计之、画格应九十一方有奇，今祗六十六格，乖舛已甚，殆未可凭矣（按府志云，南北一千九十四里，此以人屈曲计，图之直地则以飞空鸟道计，宜不同也）。是日得江宁亲友书。

　　十四日晨，阅台湾县（即今之安平县）图及说。县治附郭境，南尽二层行溪（出南门一里至大桥头，又二里大林庄，又五里营盘口，又五里至溪，溪南为凤山县界。按府志云，原至依仁里交界仅十里，雍正十二年改。惟云至凤山界二十里，二层作二赞，未知孰讹），北尽曾文溪（出北门迤东北三里至柴头港庄，又二里螺仔底，又二里三坎店，又十里看西街，又二里木栅庄，又十三里至溪，又三里渡溪为嘉义县界。按府志，溪南有新港社、新化里，原属诸罗，雍正十二年改溪南属台湾，溪北属诸罗。今云渡溪三里，殆溪宽三里，金属台境耶），东至罗澳门接内山（出东门五里至坎脚庄，又三里上仑庄，又六里南保庄，又七里旧社庄，又三里咬狗溪寮，又五里打鹿洲埔，又八里乌山庄，又二里内门庄，又八里茄冬仑，又五里申埔庄，又七里至罗汉门。按府志云，六十五里）。西濒海（十里。按府志云，三里。盖其时安平镇尚在海中）。其它褊笮，其土多粉解。其扼内山之险者惟罗汉门（朱一贵之乱，尝负嵎于此。雍正九年，移县丞防之。嗣改巡检，今裁），其扼外海之要者曰三鲲身（洲仔尾即昔之隙仔寮，在鹿耳门北，距县治十五里，前可泊巨舟百余艘，今为平陆。鹿耳门亦淤浅。同治十二年，海氛不靖，于三鲲身筑炮台）。大略如此。未又述安平巨涌，侈为天险。余曾目击，良可骇怖。然惟五月至九月为然，它时无风，亦自平易。法寇之扰，南疆敉宁，敌情所趋，大都视我偏重。今台势偏重在北，可挟为奇货者，又莫如鸡笼，故狡虏并力注之。设令终不得逞，蹈瑕抵隙，未必不改而图南。固民心，简军实，绸缪未雨，术何可疏？慎勿藉海若之威，遂谓汤池足恃也。又有云：「木冈、银锭、土楼、魁斗诸山，均在县南」。按府志，惟魁斗山在县治南，银锭山在县治东六十里，土楼山在县治东四十里，木冈山且在东北三十三里。孰得孰失，未可臆断。然图中银锭山固位震方，则府志不误也。午，顾观察枉过。日夕过禹门斋，直共食瓜，尝而甘之，饱噉而归，晚餐遂废。

　　十五日晨，与蓉卿同至西学堂送顾观察行（观察卸藩篆，复任台湾道，以日夕发）。归作江宁亲串书凡五函。夕阅凤山县图。按云其地东北至弥浓，西至旗后，东南沿海至率芒溪北岸，东涉下淡水至阿猴街。自阿猴而东南至内埔庄，有二路可通卑南觅。率芒溪北行有枋寮汛焉。由县治北行六十七里为台凤交界之二层行溪（溪常涸，惟大雨可渡竹筏）。由弥浓西行五里为旗尾，属台凤交界之旁径。由率芒溪以南为新设恒春县境。以上皆坦夷。东南行三十里为东港衔，与新庄茄冬脚连界（按图，茄冬脚去东港甚远）。从山麓行，可达枋寮。其叙述如此，纡回纠缭，目视为眩，所指方隅，证之图绘，亦多不雠。今姑就图正之。县城去府治八十里（按府志云九十里，时县城在兴隆里，在今治埤头西北，不应距府治反远，疑府志误）。境西北尽二层行溪。出西门迤北九里，至大将庙，又七里太平桥，又四里楠仔坑，又十里桥仔头，又八里倒砖仔溪，又二里阿公店，又二十里大湖，又七里至溪。溪北为台湾县界。按府志，北至二赞行溪台湾县界五十里。自兴隆里至交界，既较埤头近十七里，安得至府治反远十里？益知前说之误。东尽率芒溪。出东门五里至山仔顶庄，又三里芎蕉脚庄，又七里顶鸟鼠洲，又三里下鸟鼠洲，又六里王爷官庄，又四里五房洲庄，又三里东港街，又四里仑仔岭，又五里塭尾，又五里芦竹塭，又七里下寮，又五里枋寮，又五里至溪；溪东为恒春界。东北界内山，西南濒海，其南北带东境内者，曰大泽机溪。溪有二源，其北源亦台、凤二邑所藉以界壤者也（图于西源讹为北；府志说可凭）。汇东北境山溪之水而入于海者，曰东港（水深丈许，商船便于出入。他若茄藤港、内港、蛲港、茄萣港，或昔通今塞，或本■〈土于〉浅，皆不通巨舟）。其西南诸港距县治最近（十五里），而为通市要津者曰打鼓港，即旗后口，浪平可泊轮船，华夷杂处，今筑炮台置戍。自下淡水而下，溥灌溉之利者，曰曹公圳，灌田三万余亩，水皆绕埤城，前县令曹瑾倡睿，故名。东北踰大山，通卑南觅，新辟之涂有二：一出立里社，一出昆仑坳。共孤悬海中；与东港对峙，而俨若邑之附庸者，别有小琉球，周围约二十里，居民三百四十余户，男女二千余口，地不产五谷，以捕鱼兼莳杂粮为生，光绪三年置戍。图状塙不，所不敢知，姑最其凡，以俟再考。说又云，城南三十里有凤鼻山，邑治所由名。考府志，凤山在县治南三十里（此据兴隆里旧治言，今治埤头，不应仍云三十里），横列东南，形若飞凤；西南小峰，形如凤鼻，曰凤鼻山。取象命偁，义自有主，乃举细而遗大，何也？

　　十六日晨，阅嘉义县图。县治府城东北一百里。旧治在佳兴里，康熙四十年，移驻今址。境东南尽会文溪。出南门五里至鸽溪寮，又七里水堀头街，又七里北屹，又四里后壁寮，又五里丁茄冬，又五里茄冬仔，又五里仙草寮，又五里火烧店，又八里竹仔脚，又七土茅港尾，又七里坎顶，又二土至溪；溪南为台湾界，凡六十有九里。西北尽虎尾溪。出北门五里至牛稠溪，又八里打猫衔，又三里虎尾寮，又四里大莆林，又五里兴化店，又五里他里雾，又五里松仔脚，又七里虎尾溪，又渡溪二里为彰化县界。以上，所谓内路也。其外路自曾文溪而出萧珑、麻里，历盐水港、笨港、南港、新港，逶迤北转而达虎尾溪，遵海堧而行，不径县治。按今县界尽石龟溪，溪北为云林县。北至斗六门。接内山三十里至他里雾，又四里甲寮，又四里九老爷，又二里斗六门。东北接番界，西南至海（按府志云，西至海三十里；图似去海差远，说不详至，殊疏）。方舆广袤，过于凤山。其大溪纵界境内者，曰十八重溪，在县治东南，按府志云西南六十里，疑误；曰急水溪，在县治南，府志云县南四十里，源发仔岭门山；曰八掌溪，在县治南，府志云县南四十里，源发下山，西入冬港，南由青峰阙入海；曰牛稠溪，在县治西北，府志云在县西五里，发源大武峦山，历大福兴山为龟仔港，又西至猴树港，南出青峰阙入海；曰石龟溪，在县治西，府志云在县北二十五里，发源奇冷岸山，历他里雾庄至双溪口，与三叠溪合，按图，双溪口、三叠溪皆不详其所在。其外港大者，曰井仔脚港，急水溪之所从出，府志不载，而急水溪下云，由内连桁口入海，岂即此港欤；曰盐水港，大潮水深三、四尺，潮退见底，府志云在县治西南四十里，由冬港东入；曰布袋嘴港，潮涨水深一丈二尺，潮退水深七尺余，府志无此名；曰猴树港，潮涨水深一丈，潮退水深三尺，府志云在县南二十里，源从牛朝溪入，南出青峰阙入海；曰下湖口，即笨港口，潮涨水深二丈八尺，潮退深八尺，凡至此港口，猝遇北风不得入，急入象苓汕，可以暂避；汕在港南，府志云笨港在县西二十里，由三叠溪分入。其土膏腴，其树艺宜五谷、百果、竹蓣、藤苎。其山之奇者，有玉山，府志云在县治东北，大武峦山之后障也，人迹罕到，三峰并列，终岁雪封，如纱笼香篆，冬日晴明乃得见；有顷则云雾复合矣，见时非风即雨，甚验。按王文勤台湾杂咏诗注，彰化内山，有一望洁白者，相传为玉山，吴镇军开山履勘，乃积雪，殆即此山绵亘二邑欤？台湾山本无正名，积雪似玉，遂名玉山耳。必谓无之，固矣。火山迤东四十里，常有焰上腾，按府志不载此山。按说云；林爽文之乱，台湾厅县相继沦陷，诸罗被困逾年，民食皆绝，贼济以米，不受，卒赖以全；纯庙以县民效死勿去，特诏改诸罗为嘉义。据此，则民俗视他县为优矣。今仍以狡诈难治闻、其栗悍敢为盗，又实为它县最，何也？午过席村愚斋，索其诗稿读之，气颇奇逸，惜太粗率，不若其乡人王册山之工。蔀畇出视旧稿，清词丽句，别一境界。晚发江宁亲友书。

　　十七日晨，阅彰化县图。县治距府城二百一十里，此府城昔之台湾，今之台南也。台湾府移治县境桥仔，图在县治东北，相距殊近。境广丰于袤。南尽虎尾溪，出南门四里至口庄，又四里茄冬庄，又五里燕雾庄，又七里抱竹庄，又七里挖仔庄；又八里宝斗街，又八里潮阳厝，又七里树仔脚，又五里刺桐脚，又五里至溪；溪南为嘉义界。按今界尽浊水溪，溪南为云林县。北尽大甲溪。出北门五里至茄冬脚，又七里大肚街，又八里龙目井，又七里沙辘街，又八里牛骂头，又七里青埔墘，又三里至溪，渡溪五里为新竹界，凡五十里。按府志蛤满溪在县北四十五里。大甲溪中条淡彰交界处，图未之及。东至南投街。出北门迤东五里至大竹围；又五里外快官，又五里内快官，又五里竹林，又五里本县庄，又五里界月眉庄，又五里营盘口，又五里至南投，凡四十里。接埔里六社，别有图。西至鹿港濒海。出西门三里至三块厝，又五里马鸣山，又六里半路庄，又六里至鹿港，又十里至海，凡三十三里。艮隅南溢可数十里。西界嘉义，东界歧莱。以今疆域言，当西界云林、嘉义，东界台东州。境内地多坦夷可耕，溪流萦回，沟洫利溥。其大溪在南境者，虎尾而外，为浊水溪；在北境者，大甲而外，为大肚溪。夏秋雨集，民皆病涉，而大甲尤甚，波涛汹涌，沙石杂下，往往币而月不通往来。其港之最著者，曰麦寮港，潮涨水深一丈五尺，潮退水深一丈，按此港府志不载；曰番穵港，内有番穵街，潮涨水深一丈四尺，潮退水深九尺，曰王宫港，潮涨水深一丈八尺，潮退水深一丈；曰鹿港。以上诸港，沙痕盘屈，巨舟难泊。按府志，鹿子港在县治西南四十里，商船到此贩载芝麻粟豆。曰梧栖港，潮涨水深一丈四尺。潮退深九尺，外有五条沙，舟行尤易搁浅。考府志，海丰港、三林港皆通商舶，今说不详，岂昔通今塞欤？鹿港有市，商贾辐凑，号称緐富，西直泉州、蚶江，海程之最近处也。说以县城筑于平陆，不得地利（城外又有八卦山，在东北隅，俯瞰全城），且幅员辽阔，控驭难周，因创鹿港、捒东（图失载。按府志，猫雾捒、东保距县治二十五里，猫雾在县北境），分治之议；形势得失，未敢臆断。惟今之疆域，已割东北为台湾，析浊水溪以南为云林，减削几半，非复曩时之辽阔矣。午后，村愚烹鸭，招共食之，酒酣耳热，闻述琼州抚黎亭，为狂釂大卮者再。

　　十八日晨，阅埔里六社图。六社者何？曰埔里，曰眉社，曰田头，曰水社，曰审鹿，曰猫兰，而以埔里为着（按东槎纪略，本二十四社）。彰化之东境，旧为番社，闽粤之民，杂垦其内（始于嘉彰民人陈大用、郭百年，继为万斗六革通事田成发；东槎纪略言之最详）。光绪元年招抚之。旧有大莆城，移鹿港同知驻其地（按建省后，罢同知，改设通判）。自县治达大莆之涂凡四，纡曲旋折，率百数十里。一出县治东门四十里至南投街，又二十里集集街，又十里风谾口，又十里土地公安岭，又十里头社，又十里小社，又五里猫兰社，又五里审鹿社，即新城，又十里白叶岭，又十里至大莆城，凡一百三十一里。一出东门至南投街，又八里都庄，又十里中寮，又四里未仑湾，又三里哮猫，又五里溪底，又四里二尖山；又八里大仑山，又八里鹿寮坑，又十里茅埔，又二里头投，又三里新城，余同上，凡一夺二十五里。一出北门三里至牛稠溪，又二十七里北投，又二十里芎林，又六十里至大莆城，凡一百十里。一出北门二里至牛稠仔，又七里渡船头，又四里枫树脚，又六里犁头店，又七里石牌庄，又三里四张犁街，又十里葫芦墩，又十里石冈仔，又十里水底寮，又四十里北港；又二十里大莆城，凡一百二十里。其户籍可稽者，曰化番，向居六社，归化者今仅二百余人；曰屯番，道光间从入埔眉二社者，今有六千余人。屯番中又有杀毛番约数千人。此外尚有北港番、掉番、峦番、丹番，皆居高山。掉番、峦番、丹番性驯良，北港番凶残嗜杀，其地直接淡山。曰闽人，有二千七百余人；曰粤人，有百数十人。已辟之土，为田凡二千数百里，未辟者三之一，岁或一登，或再登。其物最富者，曰茶，曰樟脑。城东南三十里为水社，社之胜有日月潭，周广二十余里，潭心突起一岛，曰珠仔屿，山川秀异，蓝鹿洲比之武陵桃源者是也。说曰，地势以土地公安岭、大仑山有险可守，头社、水社、猫兰、审鹿尚窄，惟埔里平原三十余里，迤北过溪为眉社，平原已尽，高山豁露。余按东槎纪略，其地在万山中，南白集集铺，北自乌溪，两路入山，皆极迂险，内逼凶番，后通噶玛兰、奇来诸处，全台之要领，前后山海之关键，形势天成云云，亦履涉目譣之词。余虽未至其地，而釆校二说，窃谓镇内患，远外侮，居中四控，莫宜于此。始建行省时，相度不及，他日全台廓清，迁治非易矣。说又言利害之应兴革者，一筹水利（番民不究心农事，今增睿沟渠三道，溪北近水源者悉导引之），一辟旷土（荒地成片段者，就近招徕开垦之），一清瘴毒（风谾口、大仑顶古木参天，概芟夷之，而凶番亦不致藏匿为患），一屏匪迹（萑苻不逞，数十年视为渊薮者，廓清荡涤之），一广利源（山场隙地可栽植杂粮茶子者，咸令栽植之），慎斯术也，虽内山全治可已，六社云乎哉！然图非常之功，必待非常之人，畏葸者废，苟且者偷，张皇者偾，偏执者戾，皆未足语于斯也。晚赴薛子亭之约，肥炙大饼，豪啖颇快。

　　●台游日记卷四

　　上元蒋师辙

　　十九日，阅新竹县图。本淡水厅地，厅治竹堑，县治即其所也。析土设官，自光绪四年始。裁淡水同知、噶玛兰通判，建台北府，析地置三县，新竹其一也。距台北郡治一百十一里。境南尽大甲溪。出南门五里至牛埔庄，又三里香山塘，又四里下寮，又三里盐水港，又五里老衢崎，又五里中港街，又十里山仔顶，又五里后垄街，又五里鸟眉港，又五里白沙墩，又十里吞霄街，又八里宛里街；又二里房里街，又十里大甲街，又五里至溪，溪南为彰化界，凡八十五里。按今析县西南境置苗栗县，治猫里；公牍未言至到，殆画中港为界欤？待考。北尽土牛沟。出北门五里至旧社，又三里新社，又五里凤山崎，又十里大湖口街，又四里四脚亭，又六里崩坡，又五里头重溪，又二里至沟，沟北为淡水界，凡四十五里。东界内山，西至海。土地肥饶，广轮沃衍，溪港凡十有八，以吞霄、后垄、中港、香山之源为最长，而皆水浅，难通巨舟，食货贸易，必趋沪尾、鸡笼。海外疆宇，视他县为易治矣（说云，东南五十里有牛闘山，产磺，见议开采，而图不载此山，疏甚）。按蓝鹿洲东征集有曰：「竹堑埔宽长百里，行竟日无人烟，野番出没，伏草莽以伺，行人过此，必倩熟番挟弓矢为卫，然后敢行，亦间有失事者。然郡城、淡水上下必经之地，不能舍竹堑而他之。其地平坦，极膏腴，埜水纵横，处处病涉，俗所谓九十九溪者，以为沟浍，辟田畴，可得良田数千顷，岁增民谷数十万，台北民生之大利，又无以加于此。然地广无人，埜番出没，必棋置村落，设营汛，奠民居，而后及农亩（余按数语最有次第，最有经济）。当事者往往难之，是以至今弃为民害。不知此地终不可弃。恢恢郡邑之规模，当半线淡水之中间，又为往来孔道冲要，即使半线（按府志，半线保属彰化，距县治十里）设县，距竹堑尚二百四十里，不二十年此处又将作县，流移开垦，日增日众，再二十年，淡水八里岔又将作县，气运将开，非人力所能遏抑，必当因其势而利导之。以百里膏腴天地自然之乐利，而惮烦弃置，为百姓首额疾蹙之区，不知当事者于心安否也」？危言激论，足振聋聩！今台北郡县规模，虽不必一一吻合，而大端近之矣。是日，邵公子二十初度，同人皆衣冠过其书室，余以一刺庆之。午赶燕东厅。中丞卧疾，公子亦未出。

　　二十日晨，阅淡水县图说。台北府治艋舺，辖三县，一厅。县治附郭。境南尽土牛沟。出南门十二里至新庄，又五里坡角庄，又十里龟仑岭，又十里桃仔园，又十里嵌仔脚，又五里中坜新衔，又三里中坜溪，又十里至沟，沟南为新竹界，凡六十五里。东尽三貂溪。出东门十三里至锡口，又八里南港仔，又七里水返脚，又八里五堵，又五里七堵庄，又三里八堵庄，又九里暖暖街，又二十里三瓜仔庄，又五里苎仔潭，又三里龙潭堵，又十五里三貂岭，又二十五里至溪，溪东为宜兰县界，凡一百二十里（按今画东北四堡归鸡笼厅）。西、北皆濒海。西至八里坌、沪尾两口三十里，北至鸡笼六十里。艋舺当鸡笼、龟仑两山之间，三貂、丹梯诸岭卫其东，观音、大屯诸山障其西，沃壤中开，溪流环袌，形势之胜，天然一大都会。其土宜稻，率二岁而五稔。其物产之盛者，曰茶、曰煤（距鸡笼十二里，有八斗山，最为产煤奥区）、曰磺（产于金包里、冷水窟、大磺山、北投等处）、曰靛、曰樟垴。海港以十数计（中坜溪、加冬溪、南嵌港、沪尾、假港、磺港、野柳溪、马炼溪、鸡笼港。沪尾、鸡笼外，惟南嵌可泊小船），沪尾（潮涨水深一丈五、六尺，潮退深七尺余，即八里岔港，海道去鸡笼六十里）、鸡笼（水深三、四丈，三面皆山，独北面大海，港口又有鸡笼、桶盘二屿，环袌周密，可泊巨舟）。最着，非直通市要津，外侮侵犯窥伺，必先置戍屯兵，实全台北门之管矣。说多无次，余为条理之如此。按台北开辟，虽后台南，而富庶过之。今巡抚、布政使皆弭节于此，荣势所趋，益形偏重。然有大患四：煎垴之弊弗惩，则外寇之假涂也；淘金之役弗罢，则内乱之萌孽也；抚垦之实弗究，则番祸之扬沸也；厘捐之虐弗戢，则民衅之直突也。一弛一张，厪此土疆，罪我者或病其狂言，知我者党以为漆室倚楹之啸乎。午后作家书，又寄津门刘养之及同年吴献齐书，即夕发。

　　二十一日晨，阅宜兰县图说。县本噶玛兰厅（按东槎纪略，原始、入籍二篇，述噶玛兰最详尽。原始篇有云，地三面负山，东临大海，三貂、金面掖其左，摆芝、苏澳、草岭搤其右，员山、玉山枕其后。自山至海，宽广不及四十里。自三貂溪南至鸟石港，三十余里皆山石，无地。自鸟石港至苏澳山下，绵豆不及百里，然一望平畴，溪港分注，实天生沃壤也。推表形势，可备参考。惟三面负山语稍误，泖鼻实北境尽处，外即大海），同治十三年改设，去台北郡治一百九十里。境南广而北锐。西界淡水，迤北以三貂溪为界，迤南则崇山也。出北门二里至新庄，又四里四围，又五里礁溪，又十里二围，又五里头围，又五里鸟石港，又五里北关，又四里硬坊，又五里大溪，又七里番薯寮，又五里大里简，又五里草岭脚，又十里草岭头，又四里草岭仔，又四里牡丹坑，又四里远望坑，又五里三貂溪，溪西接淡水境，凡九十三里。此路盘纡已甚，或北，或东，或折而南，复北，复西，就地平计之，不能五十里也。说又云，自头围历大坪林以达挸尾街，至艋舺，为旁径，凡一百三里。后附道里，所述地名，图皆无之。何地尽宜兰界，不可得知。反复审视，头目为眩。南界歧莱，外界东澳，内界大山。岐莱即今台东州境。东、北皆濒海。幅员褊小，而膏壤充溢。治所稍稍偏南。生番窟穴，多在西南诸山。直北为头围，又北为草岭，中踞险筑垒曰北关。草岭以北为隆隆岭，又北有泖鼻，状若象鼻，长十余丈，斗入于海；南北易风，朝夕反泛，潮涨水深，七、八尺舟载六、七百斛者，可于此泊、县舟至鸡笼，往往泊此守风。其旁有琉球澳，礁险不容泊舟。东南五十里为苏澳，水深三、四丈，轮舟可至（此澳遇西北风、西南风，商船皆可泊）。外有南风、北风二澳，门户之险凭焉（澳口内有礁露水而，俗曰三仙台）。苏澳之北，崇墉屹屹，遥与北关并峙者，是为南关。濒海自泖鼻而南，讫于苏澳，中有溪港凡五：曰草岭溪，曰大溪，曰乌石港（日隘多礁，水深五、六尺，小船可入，沙汕随风迁徙不常），曰加礼远港（口门深三尺许，无礁，三百斛船可入），曰马赛溪。其孤峙惊涛中而为乌石港外蔽者，曰龟山，在县治北，水程三十里，有居民，置屯守。此篇图、说多不相应，说尤叙述无方，方隅淆乱，随指辄眩；知以县治为主，则无此失矣。令姑按图撮举大臬，党图亦讹，则吾为词费矣。午得家书，鹏鹍文诗各数首，粗有进益，客里差慰。

　　二十二日晨，阅恒春县图。本凤山极南琅峤十八社番地也，光绪元年析置，治所偏南，在猴洞社。按沈文肃请琅峤筑城设官疏有云，自枋寮南至琅峤，民居俱背山面海，外无屏障；至猴洞忽山势回环，其主山由左迤趋海岸而右，中廓平埔，周可二十余里，似为全台收局。从海上望之，一山横隔，虽有巨炮，力无所施，建城无逾于此。境北界东尽八磘湾。出北门十三里至射麻里，又二十里万里得，又二十里至湾，凡五十三里，湾南为卑南觅界。西尽率芒溪。出南门十五里至车城，西行复北十八里紫寮，又十里枫港，又十二里刺桐溪，又三里枋山，又九里南势湖，又六里嘉鹿塘，又四里至溪，凡八十里，溪南为凤山界。中尽大云顶。出南门四十八里至枫港，又十里射不力，又十里圆山下，又五里双溪口，又十里武吉山，又十里大云顶，凡九十三里，北为英华岭，系卑南地。东、西、南皆濒海。南至蟳广嘴最近，据图不过十数里。环海溪港，在东者曰八磘湾、曰猪狫束大港；在北者曰大沙湾、大坂埒；在西者曰后湾、曰射寮溪、曰清港、曰枫港、曰刺桐溪、曰率芒溪，川流浅隘，仅通小舠.大沙湾、大坂埒、后湾、射寮、枫港诸所，轮艘巨艇，时可寄碇于外，然直风涛震撼；亦不可留。■〈此上大下〉隅一山，巃嵷磅礡，直入海中（按府志，沙马矶头山在凤山南三百七十里。吕宋往来船，皆以为指南，即此山矣。使槎录云，相传地脉直接吕宋，凡舟赴吕宋者，必由此东放大洋。按使槎录，沙马矶头有澳，名龟那秃，大船可泊，殆即指此）。鹅峦鼻，其西有猫鼻，相距可十数里，中地内缩，形如大澳，所谓大沙湾、大坂埒皆在其内，海程转捩，下有隐礁，屡败轮泊，令建镫塔帜之。自鹅峦鼻至枫港，时有山风压船，直之者辄苦覆汆；逾枫港，则无患矣。环海扼要之山，在南者曰马鞍山、曰大坪顶；在西者曰龟山、曰尖山、曰狮头山。境内番社五十有六，流民聚落（皆闽粤人）亦四五十所。山多田少，种艺不茂，盖南陲之瘠区也。按沈文肃奏疏，倭奴寻衅时，曾据后湾，水泉多恶，死亡相继，则知形势之固，足以自卫，屯甲置戌，不烦重兵。然番民杂处，绥辑颇难，构祸之始，往往曲不在番，而不才之吏，淆乱是非，欺弱侮愚，激使走险，抢■既甚，乃移大兵诛之。执是以求安固，庸异于凿墉址而益高乎！比闻不靖，事正类此，哀我驯番（说云，番性视北路为驯）。独为匪民矣！图又载红头屿。说云，县东八十里，孤悬荒岛，番族穴居，不谙耕稼，以莳杂粮、捕鱼、牧畜为生。树多椰实，有鸡、羊、豕，无他畜。形状类台番，性最驯良，牧羊于山，剺耳为记，无争夺诈虞之习。语音有与大西洋相似者，莫测其所由至。周广六十余里，山高或至五、六十丈。社居凡七，散列四隅，男妇老稚不满千人。光绪三年，船政艺生履其地，归述所见如此。按台海使槎录，沙马矶头之南行四更至红头峙，皆生番聚处，不入版图，地产铜，所用什物皆铜器。说未之及，殆传疑矣。午闻斯美轮船明日往上海，作书寄既雨丈，并附德州书，清其转寄。日晡，过天后宫访冬生，闻其奉檄出宰宜兰。冬生待缺福建时，屡典烦剧，皆有政声，今抚弹丸，正如庖丁十九年之刀，恢恢游刃有余地矣。

　　二十三日晨，闻比舍有行者，视其屋内，几案颇具，余室书一书案，纵横皆不满三尺，群书乱叠，几无展卷地，晨夕食饮，又率于斯，书卷每虑沾濡，拟取一案自益。司帐者靳焉。其仆且出慢词。余仍一笑置之。致敬有礼，不能望之贤公卿，此曹龌龊，又何足校，第自咎不■〈智亏〉而已。从铁华假得东华录一函。铁华出旧作见视，炁其东游驿程记，并假归录之。

　　二十四日，雨。晨阅澎湖厅图。地本属同安，郑氏纳士后隶台湾，设巡检司。雍正九年，改设通判。距府治一百七十五里，福州六百七十三里。旧云三十六岛，今可枚举者五十有五。厅南十二：曰虎井屿，相距三十六里；曰桶盘屿，十二里；曰金鸡屿，七十里；曰船路屿，六十五里；曰沙狗屿，曰马鞍屿，并七十里；曰船帆屿，六十六里，有将军澳，设汛；曰南铁砧屿，曰头巾屿，并六十九里；曰钟仔屿，八十五里；曰南屿，即大屿，一百里；曰八罩屿，六十六里；■〈勹外舟内〉有四澳，曰水埯、曰花宅、曰网埯、曰挽门，水埯、挽门皆设汛。厅东南五：曰西屿坪，曰东屿坪，相距并七十里；曰鉏头增屿，九十九里；曰西吉屿，九十八里，迤南有沉濑；曰东吉屿，一百二里。厅东六：曰阴屿，相距三十里；曰阳屿，三十五里；曰香炉屿，三十里；曰鸡膳屿，三十五里；曰鼓架屿，二十里；曰椗钩屿，四十二里。厅东北七：曰长岸礁，即奎壁屿，曰员贝屿，并十九里；曰雁睛屿，十二里；曰篮笨屿，三十里；曰屈瓜屿，三十里；曰鸟屿，三十四里；曰白沙屿，四十五里。厅北八：曰大仓屿，相距十八里；曰凉伞屿，十三里；曰申墩屿，二十里；曰北山屿，二十四里，最大，有桥通厅治鼎湾；■〈勹外舟内〉有三澳，曰后寮、曰小赤嵌、曰镇海，赤嵌设汛；曰金屿，三十五里；曰险礁，曰土地公屿，并四十里；曰吉贝屿，七十五里；有溪曰吉贝溪，设汛。厅西北六：曰大烈屿，曰小烈屿，相距并三十一里；曰空壳屿，三十六里；曰北铁碪，四十里；此外又有柴店、中门、大门、闬岛、刀斧诸礁；曰姑婆屿，五十里；曰目屿，六十里；西北一线沉礁，极目无际，最为险要，俗谓之平硗。厅西五：曰师公屿，相距十二里；曰牛心湾，十五里；曰内外堑，二十三里；据图，皆相连，内外堑各有澳，北风可泊船，并设汛；内堑北曰大池角，有澳，水退见石，不可泊船，亦设汛；曰西屿，二十五里；图不着其名，按漳州府志，与北山龙门港、丁字门，并称最要地，今图无宠门港、丁字门；曰小门屿，二十三里，设汛。厅西南六：曰四角仔，相距十里，据图在港口东；曰鸡笼屿，十五里；曰花屿，六十里；曰草屿，七十里，过南有沉濑；曰大猫屿，曰小猫屿，并九十七里。星罗棋布，■〈勹外舟内〉卫厅治治所，溪畛盘互，杂出环错，北尽鼎湾，南尽莳里（一名蛇山，有泛，外为莳里澳，其西与妈宫相望曰风柜尾，亦设泛）。西尽妈宫（副将所驻，极西曰新城，城东南为龟山，并筑炮台）。东尽文良（外有港，亦设泛），广侈袤约，并可数十里，不能衡以故常。西南入港，当风柜尾、妈宫之间（内有小案山，左为妈宫澳，可泊船，右为案山澳）。门户奇险。奎壁、莳里二澳，亦可泊船。它皆潮落见石，弥望浅阻矣。说云，地四面滨海，居民捕鱼为生，不产五谷，惟恃台地接济，海外瘠土也。康熙末，朱一贵之乱，全台沦没，惟澎湖存，嗣用兵七日平台；廷议以澎湖克而郑氏降，澎湖存而全台复，疑台湾形胜在澎，拟移总兵驻其地。时漳浦蓝鼎元方佐其族兄廷珍幕，亟上书止之。实则澎虽不必为全台控制，而台厦之冲，有此天成屹镇，设屯重兵，丰糗糒，彼纵横海上者，又安能越澎湖飞渡而绝无所愿忌耶？就澎形势，各岛环列，中开一澳，可泊巨数十。出入不必候潮。台洋夏秋风涛淘涌，不能泊船，辄于此寄椗焉。外有西屿为屏蔽，内有新城、龟山、蛇山（又名莳里）相犄角。今于新城、龟山筑炮台，更得扼吭当关之势。无事时以之息避风涛，有事时以之往来策应，王公设险，诚无逾此者。余按鹿洲书，特为当时轻台湾、重澎湖而发，执牛尾一毛而制全牛，设喻最确。且其述澎湖地势，所谓一草一木，皆需台厦，若一、二月舟楫不通，则不战自毙者，亦为达事之言。夏氏目为屹镇，殆于不审。法夷之扰澎湖，何尝无兵，而敌舰纵横，未闻稍有顾忌，且亦未闻澎湖能出一■〈木叜〉以桡其势，策应之说，足明不然。特委之敌人，以屯煤、食、军火为顿兵伺隙之所，则其为台息实深，故虽不能恃为藩篱，亦决不得弃为瓯脱。所谓屯重兵、丰糗糒者，亦但求自安，因无滋他族逼处而已。难者将谓一取郑氏，再定朱寇，其事凿凿，岂类虚谈？不知今昔情事。不同有三：全台畸重，昔在于南，实有唇齿之势，今则偏北，去澎湖远，一也；昔皆颿船，待风而劲，微澎湖亡所凭寄，今则轮舶豨突，轻狎波涛，二也；昔张挞伐，攻之自外，不得澎湖，无以收鹿耳、安平之功，今忧外侮，御之自内，虽有澎湖，不能解鸡笼、沪尾之祸；三也。虽然，亦就方今武备言耳，果令主客之情，我强敌弱，良将劲卒，横海耀威，狡虏不能以游弋自雄，援军不致有偷渡之耻，此格彼■〈敫上手下〉，亦安见掊鹿东番，澎湖真不足掎其足者！人事可恃，地利得失，又不足言，过虑鳃鳃，吾说为妄可也。日晡，大风，雨益急，屋瓦皆震。土人云，今岁台应七作，蜚廉跋扈，此其肇端矣。

　　二十五日，霒。晨阅后山总图。北界宜兰。宜兰县图以东澳为界，此云苏澳，未知孰误。按自苏澳南行二十里至东澳，又三十里大南澳，又三十五里大浊水，又二十五里大清水，又三十五里得其黎，又十里新城，又五十里岐笔花莲港，又二十里吴全城，又三十九里大巴笼，又二十二里周郎社，又二十二里秀孤峦水尾，又三十里璞石阁，又十二里平埔庄，又十二里石牌庄，又四十五里卑南草寮，又五十里卑南宝桑。按其时同知驻卑南，故以卑南为归宿。今考自苏澳至水尾，凡三百八里，至宝桑凡四百五十七里。北界恒春。说不详道里。按恒春图说，由枫港六十里至大云顶，又十五里至英华岭，又十里鲁木鹿山，又十里阿壹郎溪，又十里巴郎卫，又十里大乌万，又十里千仔辟，又二十里干仔仑，又十三里大猫里、又二十二里知本，又二十里卑南宝桑。图无界，审山势之向背，似大云顶为恒春，而英华岭属岐莱。自英华岭至卑南，凡一百二十八里。其由八磘湾至卑南道里，二十五里至牡丹湾，又二十七里至阿郎壹溪，与上同，凡一百六十里。经长六百有余里，东至海，西至内山。纬广或三、四十里，或十数里，今之台东有隶州疆域也。图在未建州以先（州建于光绪十三年），故以山名为界，中曰秀孤峦，北曰岐莱，南曰卑南觅。卑南觅番社，归化最早。康熙、干隆时平朱一贵、林爽文之乱，其酋长皆负弩前驱，叠受银牌、文服之赐。光绪元年，移同知治其地。十三年，建直隶州，治秀孤峦水尾社，因罢同知改设州同，以佐州政治南境，而于岐莱花莲港增设州判，以佐州牧治北境，盖隐为它日设县地矣。按说云，自苏澳以南至得其黎百四十里，峭壁峻嶒，难通舆马，亦亡可耕之士，中亘东澳、大南澳、大浊水、大小清水五溪，其险复阻舟楫。又南至新城、岐莱，稍见平壤，然多硗瘠。又南百五十里至水尾，则皆膏腴矣。又南百四十九里至卑南、宝桑，亦多沃土。又南二百余里至恒春，又率硗瘠。其间惟巴朗卫、八磘湾、牡丹湾等处，尚可开垦。滨海惟花莲港（水深十余丈，南风可泊船。按宜兰图说，苏澳五里亭为入山首涂，以地险少人行，改由海道，直抵花莲港）、成广澳（南风湾水深二十余丈，西南风可泊巨艇）可泊轮船（按图，秀孤峦大港水深十丈，西南风可泊大舟，说不之及，殆轮船不可近邪），而皆风泛靡常，沙礁纷错，往还匪易民船更不能以时至也（按图，沿海溪港凡三十，多发源内山）。番社之在大南澳者，曰斗史五社（斗史、五达斗史、麻达简斗史、实纪律斗史、么哥老辉）。大浊水以北依山之番，统曰大鲁阁，凡八社（九宛、实仔眼、龟汝汝、沙符吻、仑顶、实空、实仔、八眼）。岐莱平埔番居鲤浪溪北，统曰加礼宛，凡六社（加礼宛、竹仔林、武暖、七结仔、淡仔秉、瑶歌）。鲤浪溪南者；统曰南势，凡七社（巾老邪、饱干、薄薄、斗难即豆兰、七脚川、理刘脂、屘屘又名集集，现附入饱干）。居秀孤峦者凡二十四社（大巴笼、加露峦、马大鞍、马见弄则、朱芒、本老安、猫公、新社仔、麻吉蛋、琅仔山、阿棉山、膏盲、周武洞、人仔山、乌漏、四物无、老僧、奇密、纳纳乌漏、大肚、偃周、朗加、纳纳乌鸦、立奇竹）。璞石阁平埔八社（丹埔、满兴、麻老加、头人埔、黎仔坑、石牌、阿老园、梯牛坑）。成广澳沿海（水母丁、大竹湖、石门坑、大扫别、小扫别、彭存仔、乌石鼻、石雨伞）及南阿眉（微沙鹿、马老漏、五律五律、堵力、小马武窟、大马武窟、八里芒、嗳八里芒）各八社。卑南觅可纪者凡四十有六社（南十五：卑南大社、觅仔爻、知本罗、打结、文里甲、大猫狸、猴仔林、干仔仑、大足高、察知微、蛤仔仑、干仔壁、大乌万、大郎押短、阿勒马萨；西二十二：吕加罔、射马干、搭琳琳、宾仔什、格那里、八大武窟、大板辘、大德、讫马劳、的金、那里眼、猫美葛、八里冈、林大南、陈武难、那泣寮、满大巴、六诸也、葛大里力、大狡、二狡、三狡；北九社：北丝阄、新那滥、新武洛、麻里网、斑鸠、猴子山、杞南、滚滚、南都峦）。以上皆为平地番，稍习耕种。此外若木瓜番、丹番、銮番、棍番，俱处高山，社名不一，未悉就抚，莫能详考。其众惟事游猎，与平地番世仇，凶残嗜杀，番性大概然也。此篇叙述，粗有条理，删节存之。新辟之道，自恒春枫港东北行，越英华岭，遵海而达于卑南者，凡二百三十六里（已详前注）。自凤山下淡水东北行，越南昆仑，迤东遵海达大猫里者，凡一百七十九里。下淡水三十里至射寮，又八里红泥嘴，又十六里立里社，又八里半南昆仑，又二十里古阿仑，又二十二里春望岩，又十里大乌万溪口，又四十三里大猫里，又四十五里卑南。自凤山下淡水东行，越昆仑坳，迤东达大猫里者，凡一百三十里。十二里至赤山，又十五里奴溪口，又五里内社，又十五里昆仑坳，又十里大石岩，又四十里诸也葛，又二十里干仔仑，又十三里大猫里。自彰化林圯埔东南行，越头社仔而东，出八同关，历八母坑、木札、大仑坑、打琳，以达于璞石阁者，凡二百六十五里。林圯埔十七里至大坪顶，又七里大水窟，又七里平溪，又十四里茅埔，又八里红魁头，又五里头社仔坪，又五里南仔脚蔓，又八里合水，又十一里东埔社心，又十里东埔坑头，又十五里铁门洞，又十八里八同关，又十三里八母坑，又十三里架札，又五里双峰仞，又五里粗树脚，又四里大里溪底，又十二里雅托，又十三里电风洞，又三十一里打琳社，又四十里璞石阁。按光绪十三年，台抚筹议郡县疏有云，水尾与云林相值，现开路一百九十里。由丹社岭、集集街直达彰化丹社岭，图失载（说不具详。今从恒春图说采辑。恒春图说又有云，火烧屿横直二十余里，与红头屿对峙，水程去卑南六十里，有居民五百余人，商船避风，间有至其地者。按图载此屿状甚环曲，说亦不详，第注云，南向有澳，可避北风而已）。午过村愚斋，出其友人归颿图索题，为长句应之。

　　二十六日，霒。凌云乞书楹帖，为作篆草各一联，又艹书屏六幅。久不作字，■〈取上手下〉力殊怯。夕大雨。

　　二十七日，启。午后复雨。得■〈宀〈丬梦〉〉华、子捷书。子捷婴鼓盆之戚，垂白在堂，雏稚满侧，空帏夜月，知其情不堪矣。

　　二十八日，启。录铁花东游驿程说竟，归之。铁花谓余亦安事此，戏为壮语应之曰：「遏狡虏之蚕食，资君书为前驱，他日屏蔽东藩，何用知非仆！」是日，得五兄通州书。

　　二十九日，购宣纸十版，杂作篆艹，分应同人之求。是日，录诗甲集竟。

　　七月朔，录诗乙集，自戌寅始；此后诗什无一二。封邱何家祺吟秋、钱塘蒋其章子相、同邑素际唐伯虞、顾云石公皆为点定，褒贬去取，恉人人殊，私意亦迷所向，当全录之，异日幸有进境，此册仍以供覆瓿耳。为管仲孚书横幅，背临三表百余字，自谓颇肖。惠庵乞书册页，为临文氏父子手札数通。衡山二子，曰彭、曰嘉，书法并远尘俗，余藏一轴，书札凡十一通，精采满纸，殆非赝鼎。是日，得苕园四月书。

　　二日晨，作家书。村愚明日归上海，午与蓉卿、逵九同饯之。村愚医术极精，是能穷内经之奥，阐长沙之秘者。台地尟疫，犯者沴愈，村愚应手辄活。中丞属领官医局，月中修脯不丰，而它可肥橐者倍之，村愚以为耻。其先主是役者，又有腐鼠之吓，故去志益决。与余颇洽，甚惜其行也。晚得李观察及次竹上海书。

　　三日晨，得季垂书，语多激昂，如见其高睨大谈，心匈为之一拓。得既雨丈书，又得闰月三日家书。晚过凌云，知开局仍未有期，计自得聘书至是，已三阅月矣。

　　四日晨，作答李观察、次竹、既丈书各一函，又益家书一纸。午，送村愚行，成五言一首赠之。村愚欲结庭西湖，治一疾效，索馈梅花一株，与董奉杏林事类，而雅趣过之。故末语道及，觊坚其志。

　　五日晨，从管仲孚假得说文韵谱阅之，字多复出，解说亦简，余编益不可已。夕得开月十日家书，鹏、鹍课艺数首，鹏文字喜野战，不肯守纪律，恐不利小试；鹍却循循谨轨范也。鹏问尧舜名谥以何说为长？读书能疑，便可开悟。当录亭林顾氏说视之，然顾说亦殊未尽。

　　六日晨，录说文百字及诗数首，头烦目■〈亚见〉，疑若中暑，午餐不甘，晚啜糜一盂。

　　七日，喾热，晨起腹舄，惫甚，服菩提丸一圆，夕愈。

　　八日晨，作书慰子捷，欲偿前贷金，济其垔绌，而修脯之赀，善后局迟迟未馈，晚过凌云倩代促之。局馈例以月朔，同人皆然，闰月独遗余，后二日始至，今且八日矣，此直江公之歌骊驹耳，岂亶燔肉不至、醴酒不设已哉！■〈智亏〉暗色举，可云强颜。

　　九日，作答■〈宀〈丬梦〉〉华书，又予慎之、幼莱各一函，封完未发。

　　十日，录说文之篇竟。文才二千有二。余始日敤百字，使无作辍，今卒业矣。无恒之失，有愧巫医。日晡，邵公子来，以故书数种见视。惟温飞卿集最佳，秀野草堂初印本也。又旧刻石印数方，以邓刻梅花楼主人为差善。文三桥诸刻皆伪作，篆法、刀法，均无足观。夕过视逵九疾。

　　十一日，霒。发都门书。录说文百字竟。阅黎经诰注六朝文絜，亦邵公子见质者。闇于文义，望字征典。如鲍照大雷寄妹书，「向因涉顿」句，不解「顿」字义，而妄注顿邱地名。祖鸿勋与阳休之书，「岂必抚尘」句，不解原本「抚尘」之误，而谬引松枝谈尘故事。若此之类，触目皆是。经诰不悉何许人，无知妄作，本无足纠，不欲孤公子好学之雅，姑摘其尤诬者，为谳正之。

　　十二日，霒。录乙集诗十数首竟。校黎注，又得可抚掌者二十余则，一一签帜。邵公子复送二书来，一为八代诗选，长沙王闿运壬秋辑，雕版殊劣；一为六经图，绝工。夕，大雨。

　　十三日，晴。阅八代诗选。自汉至隋，撷采甚博，惟于五言各体，以杂言乐词区类，而陈思鼙舞、魏武气出倡、陌上桑之属，又不收入乐词，亦有复见者。王君负盛名，不解何以舛驳若此？端无弁言，疑门弟子伪杵矣。铁花明日赴大科嵌，晚过剧谈，漏三下始归寝。

　　十四日，霒。闻金沙局提调诸职皆斥罢，唐薇卿方伯意也。是役招集流亡，怨讟蜂起，或谓利国，岁可得银二十万，今核半岁之入，才番饼四万枚耳，诸费已耗三万有奇，防卒饟需尚不列此数。人言可尽信哉！午，大雨。

　　十五日，霒，微凉。发家书。是日，为中元节，金鼓爆竹之声，竟夕吅腾，弗绝于耳。逵九云，盂兰会之盛，为内地所罕见，市肆赛神，率于门外，珍错酒果，闘靡无节。平时亲故不通有无，至是吕赛神故，贷无不获，盖虑神怒或移之殃也。余按赤嵌笔谈云，盂兰会数日前，好事者醵金为首，延僧众作道场，陈设饼饵、香橼、橘子、蕉果、黄梨、鲜姜，堆高二、三尺，并设纸牌、骰子、烟筒等物，至夜分同羹饭施焰口，谓之普度。今俗之侈，殆踵事益增矣。

　　十六日，雨。午后台作，屋瓦皆飞。余居面南，东壁因它屋施极，朽镘不工，水下如雷，它所穿漏，几于床床无干土矣。风始从西北来，转而东南，夕益烈。后牖吹落，帐飞欲裂。率奴子以长木横牖外，巨绳三束，内缚■〈囱疋〉棂，使坚着不可稍动，障以重广，幸不复穿。箱簏悉徙故处，而床榻独不可移。帐顶积水，渗下不止，如巾漉然，彻板扉二覆之，仍漏，更益以■〈片畐〉，跧伏帐中，不敢翕目，虑东壁或圯，将婴不吊之祸也。漏五下，风力稍弱，倦极伏枕略睡，旋觉，已晨鸡三号矣。

　　十七日，黎明起，天光下射，瓦簁如簁，幸台已止。过同人斋，互以末遭覆压为庆。蓉卿、照蓉白于中丞，移入后院，并招余偕，陈君莲舫亦继入。陈，青浦人，精医术，中丞以厚币聘至者。日晡，复大雨。

　　十八日，晨启，午复沉霒，霢霂徐作。与陈君通款洽，举止谨悫，无恒医恶姿，扣其所学，不甚宗主仲景，然持论平易，术为易雠矣。

　　十九日，阴。晨过前斋，睹凌云所居，沮洳已甚，且有岩墙之危，而处之泰然，雅量殊不可及。是日得五兄通州书，又得德州书，内子及鹏、鹍各数纸。

　　二十日，启。检簏中书为屋漏所渍者暴之，东华录亦有污损，假他人物，护持弗谨，深目引疚，不敢怼封姨他。晚得江宁亲故书。

　　二十一日，晨起凉甚，已类深秋。作字四幅，赠党幼云，酬其香众酒之惠。蓉卿检台湾杂咏合刻见赠。阅王文勤杂咏，自注有云，凤山县治，道光间移于埤南。考东槎纪略云，凤山县旧有土城，在兴隆里龟、蛇二山之间，康熙六十一年建；干隆五十一年废于庄大田之乱，改治埤头，插竹为城；嘉庆十一年蔡牵攻台湾（吴淮泗乘间陷埤头，颇有残毁；议者谓埤头土薄水浅，地苦潮湿，不如旧城爽垲，且负山面海，形势雄壮，将军赛公冲阿遂请移回旧治；十五年，总督方勤襄公维甸至台相视，奏如赛议，改建以石，并围龟山于内，以免敌人俯瞰，费钜，部驳未行；道光三年，勤襄从子传穟署台守，总督赵文恪公令相度成之，明年，巡抚孙公尔准巡台，复采舆论奏建，适有杨良斌之乱，传穟请官捐以为民倡，众从之。据此，则自埤头移归兴隆里，亦道光间事，复徙埤头，不详何年，待考。

　　二十二日，凉甚，可着薄绵。阅王文勤诗，注有云，台多桑濮之风，皆由妇女懒惰，不务本业，近给示劝谕，以挽积习。蒙谓妇女廉耻，亦其固有之良，沦丧以渐，宣繇濡染。维持之术，在崇俭约（笑贫不笑倡，台地为甚，能俭约，自不以贫为耻，此清源之要也），导纺织，禁游观（如入庙焚香，赭衣随会，尤俗之极敝者），表贞烈（旌门立坊，视内地不妨略宽其格，激励之术，尤神于劝），重婚姻之礼（俗每买幼女长而赘婿，谓之招硬，此风最恶。人伦之始，既已不正，荡捡逾闲，安能禁之于后？）首明人伦之防，广惠养之政，曲全贫妇之节（如内地清节堂、恤嫠会之类）。转移风化，事有经权，喋喋空文，无与实政也。闻中丞始至，惑于竖儒之议，广张文告，禁遏淫俗，而秉笔者失词，直谓台地户皆三曲，于是士族不甘，良家亦忿，众口怨怼，举国哗然。实则所谓刺绣不如倚门者，近在耳目之前，其风卒未少杀。文勤告谕，虽未审措语奚如，要为无裨则一。于何证之？亦证以未变之习而已。晚发家书。

　　二十三日，晴，益凉，北地孟秋，尚不至是，疑仍风雨之兆。照蓉案头有完白山人篆书西铭，假归手摹一通。山人笔力，横绝一时，而工于取态，以意伸缩，实多不合六书。同时嘉定钱献之、阳湖钱鲁斯，虽以私意诋之，亦千秋公论也。山人尝云，吾篆未及阳冰，而分不减梁鹄，知其自负，固在彼不在此。阅王文勤诗，注有云王游戎开俊攻狮头番社，孤军深入，竟歾于阵，淮军攻克，始获其首，时逾三月，面貌如生。按游戎死绥槙末，具详沈文肃奏疏。生为良将，歾为鬼雄，报以佳传，殊足壮近十数年戎伍之色。

　　二十四日，晨赴藩署，祝唐太夫人寿。太夫人优娴文翰，今之曹大家、韦宣文君也。宴毕，顺道访王进之大令。大令名国瑞，广东举人，官顺昌时，因公褫职，比岁司榷台南，中丞耳其名，令与修志之役。与言志事，条理秩然。商榷有人，厚自庆幸！夕阅文勤续咏，注有云，西南风则安平涌起，沉幼丹星使会疏请封海神，立庙崇祀，是年七月下旬以来，皆北风，已月余不闻涌声。此则宜采附祠祀下，以着海若效灵之美。

　　二十五日晨，铁花来，详语抚垦之失。缘内山二百四十里间，隘寮棋布，戌者名或十人或七、八人或四、五人，率多虚籍，拟悉罢之，而别移澎湖兵六百人分屯六所，每所各辖四十里，日出五十人分巡，两届更番休息，力裕而威壮，庶足令番众胆寒。余绎其说，意愿有疑。夫以二十五人蹀躞二十里间，令番众伺其既过，挟刃徐出，相去数里，声息便隔，何能遏其为暴？然铁花主此策甚坚，余未悉地形，不敢送难也。阅文勤诗，注有云，新建延平王庙落成，余题楹联云：「忠节感苍穹；大海忽将孤岛现；经纶关运会，全山留待后人开」。按祠中联语，首推沈文肃，此亦雄浑，正以不隶事实为佳。

　　二十六日，霒。晨为蓉卿作篆，至午始竟，■〈取上手下〉法未能合古，殊乏彬彬篱粲之观。夕阅马清枢诗，注有云，台地少寒，花开无节，惟菊至冬乃盛，开至二月，东坡谓菊性狷介，诚哉是言。又云，美人蕉四时皆开，芳鲜可爱，其花国之妖姬哉！以余所闻，台地菊绝少，而美人蕉触目皆是；其诸狷介者土性不宜，而芳鲜者物生易■〈丷上豕下〉欤？

　　二十七日，雨，大风。邵公子送新学伪经考一书来，为南海康祖诒广夏撰，力攻刘歆，谓六经皆其伪造，书凡十四卷（秦焚六经未尝亡缺考第一，史记说经足证伪经考第二，汉书艺文志辨伪第三，汉书河间献王传鲁恭王传辨伪第四，汉书儒林传辨伪第五，汉书刘歆王莽传辨伪第六，汉儒愤攻伪经考第七，伪经传于通学成于郑元第八，后汉书儒林传纠谬第九，说文序纠谬附经典释文纠谬第十，隋书经籍志纠谬第十一，伪经传授表第十二，书序辨伪第十三，尚书篇自异同真伪表附刘向说经足证伪经考第十四），言甚博辩。然谓歆以前书有典歆偶合者皆所屏入，此鸷悍令人无从置喙，至诋高密洨长不遗余力，放言无忌，亦太甚矣！阅何澄诗，注有云，涌，山前以夏秋为甚，山后起于冬春。府志不详，此足补其罅漏。注又有云，台俗性刚易动，往往睚眦之仇报而后快，乡党族姓设受凌辱，毁家拯援，身罹法网亦所不惜。按台民皆客籍，各树党类，漳与泉仇，漳泉合又与粤仇，勼众忿闘，凤山最甚。注又云，悍族纠党逞凶，杀人灭门，田宅财产，据为己有，名曰扎厝。此风则嘉彰亦炽，不独凤山矣。

　　二十八日，霒。午，风止殊幸。阅何诗，注云，聚货分售谓之郊。往来福州、浙江者曰北郊，泉州曰泉郊，厦门曰厦郊，统称三郊。余前襄校台南试卷，兄有郊籍，不解所谓，今始恍然。晚过蔀畇，辱见赠诗一首。

　　二十九日，阅康书一卷，心郁不舒。午后摊饭睡至日晡始起。答蔀畇诗，即依共体，语多牢愁；言为心声，不能自克矣。阅何诗，注云，北港王字番，死后刳大树以尸入其中，仍以树皮包裹，隔岁胶合无缝，枝干苍翠胜常，子孙常以牲牢祀之。按府志番俗，不载此事，宜采录以广异闻。

　　三十日，晴。晨阅何诗，注有云，邵中设左右两翼练营，仿西操法。此事盖自沈文肃改汛归练始。今则效法益工，金鼓噍杀，緐促之音，日吅于耳矣。蒙谓火攻之器，西国诚利，必斥为无用者腐儒也。至于阵法，则决不可学。西夷不知兵，两军交锋，血肉相薄，严于步伐，暗于机权，胜之之术，正在以散击整；乃如蚁聚，如蜂屯，是犹虑炮弹无命中之能，而为之张大其鹄矣。此可与通兵法者言之。午，邵公子送说文易知录来，为华亭许巽行亦葵撰，干隆时人，分韵标部，仍以偏傍类从，但便初学检阅而已，于六书之义无甚发明也。夕过蔀畇谈诗甚洽。

　　八月朔，晴。阅何诗，注有云，夷人各处设立教堂，无赖子恃为护符，往往民教交哄，致费周章。于戏！此祸之烈，今且偏于宇内，岂惟台湾。余撰然犀录，尝痛切言之，顾犹未详处之之道。窃惟藩篱既溃，岂易禁遏？非类杂处，变且日滋。所贵贤有司明其曲直，宰以大公，毋媚夷以纵殃，亦毋袒民以激衅。其无与教事，而讼牍敢署教民者，斥不为理；鱼肉良懦，则据法以痛惩之。中国之官自治其民，彼族无侵预之权，条约具在，持争勿桡，自足戢其凶焰。而其要尤在弭于未事，明礼义，教忠信，恤饥寒，平讼狱，懦者不及效入丛之爵，黠者亦耻为导虎之伥。譬于一人之身，正气既充，邪气难乘，为患庶浅耳。近闻夷人之居彰化者，借口催科之扰，扇惑愚庶，应内租赋皆投其橐而为传输于官，是端一启，祸患又不止如前所虑矣！晚雨。

　　二日晨，过凌云；询以是月能开局否（以其本局中人，且日与提调狎也）？答云弗知。余深以无终为虑。凌云曶曰：「君至是尚谓此事有成乎！即令开局，亦相率月麋馆谷而已」。余愕然曰：「是何言欤！选事虽难，而有任其难者，安在无成？将谓县志弗葡，不知今之厅县有析置、无增建，具五县之志，虽弗葡犹葡也。将谓档册已佚，夫行省未建以前，本隶福建，一切典政，抚部宜有可稽也。至于文献，足光志乘，果皆无征，亦岂能因噎废食。愚宜图绘、档册、采访三者略具，先辑厅县各志，芟緐节要，而府志成，而通志亦成。自惟精力犹足任此也」。凌云复大言曰：「君试观遍国中任事者谁矣」。余以其出语素谨，今乃侃侃若是，殆有所见，而不欲明言，色举之机，聊托于隐讽乎？归斋谋诸蓉卿，亦谓余义不当留，归计遂决。

　　三日，霒。奏记中丞，托词省家室暂归，俟授简有期，闻召再至，不欲多言，或取怨尤也。昨作家书。

　　四日，晨起，收贮书籍，缄固行箧。午餐，不中下箸，晚煮鸭，招逵九共啖之。

　　五日，雨，晚益甚。蔀畇成秋兴诗八首，为润饰数语，均肯降心，且推服甚至，转滋余愧。蔀畇述中丞意，听余目归。遐心克遂，烦郁顿舒。

　　六日，霒。闻斯美船至，仍须往澎湖，须中旬始可内渡。午，作书寄季垂。季垂前有书来，谓余党作归计，幸一过之。秋疫流行，惮于远迈，孤良朋雅意矣。夕过蔀畇，为改诗一联，蔀畇殊乐。

　　七日，启。遣奴子市■〈木茶〉十匣，鸡笼所产，名曰乌龙，味微苦，沦汤色甚浊，或云载至内地便佳，徽产不逮也。日晡，中丞延至内室，备致惜别之意。余曰：「台志创修，本非可刻期卒业，然譬诸行路，关塞虽远，我车既驾，终有至时，第裹足而颦蹙，咫尺亦阻，遑言万里矣。授粲以来，倏焉数月，牂奥鹑突，心实恧焉！旁观不审，复有素餐之嘲，用是褰裳，暂避诮让。公党志在必成，不才决当力任。取材既葡，授简有期，召以电音，轻装即发，前书所云，不敢倍也」。退过东斋晚燕，沉、陈二君咸集，盛馔精美，饮散漏已再下。是日得季垂书。

　　八日，霒。阅何诗，注有云，煤矿在八斗山，凿山铜钻等器，购自外洋，计值二万余金。延洋人翟萨为煤师，凿井深廿余丈。呜呼！此亦通商后大漏卮之一也。狡夷以利■〈盖，〈处，厶代卜〉代皿〉我，幸堕其衕，于是购一夷器，故高其价，自数万金至十数万金不等。夷工雇直，人又岁■〈宀〈峜，纟代止〉〉番饼数千。我地未穿，彼橐已盈。卒焉不效，则又咎中国之惜巨费，不能殚其掘地百仞之能，而工之坐猎厚赀，侈然自若。徐州之采铁，平度之采金，皆事之最可太息者。鸡笼煤矿，虽未中辍，然得失之数，固亦不相雠矣。蒙谓以中国之民力，采中国之地利，流不旁溢，原无骤竭，所费为约，所得有恒，富国富民，其道亦未始不可驯至也。晚，惠庵、逵九馈肴馔至。

　　九日雨，竟日不止。中丞诒手简，谓季垂来书、有去志，幸作书代止之，当为补官嘉义。余适欲与季垂书，因附白之。余不当留，季垂则不当去，义各有当，非已恶醉而复强人以醨糟也。晚赴叶绶卿之招。

　　十日，启。党幼云刺史来，询余以何事遽行。为述梗概。亦谓见机。晚得家书。

　　十一日，风。夕，叶缦卿至，述方伯意，留行甚挚。余答之曰：「主人饮饯，骊驹已歌，挽之复止，得毋令仆夫笑人？幸为我婉谢方伯。然怜才之雅，自刻意弗谖也」！

　　十二日晨，与逵九同至艋舺访刘献之，不直。欲市物，不如其所。言语不通，有问辄阻。略涉阛阓，徒手而归。日晡，陈仲英太守来，■〈宀〈峜，纟代止〉〉采访凡例，并云十六日开局。余以归装已整，遂不复置一词。

　　十三日午，与蓉卿同赴凌云之招，饮微醉，归斋，为孙少尉瀛生书屏四幅。晚，少尉馈肴馔，辞弗获，招逵九、惠庵共啖之。昔韩宗儒得东坡一帖于殿帅姚麟，许换羊肉十数斤，山谷以为戏；今余乃自以博酒肉，饕餮之目，未知于韩何如，然殊荣于墦间之乞矣。

　　十四日，微雨，午霁。欲撰通志凡例，而困同面壁，不知所云，聊拟篇目为：圣谟记第一，舆图第二，沿革表第三，秩官表第四，科贡表第五，山川考第六，建置考第七，赋役考第八，典礼考第九，学校考第十，武备考第十一，海防考第十二，经籍考第十三，风俗考第十四，物产考第十五，大事考第十六，明遗臣传第十七，武功传第十八，宦绩传第十九，人物传第二十，烈女传第二十一，杂记第二十二。譬诸作室，此其通制耳。至于地势嬴缩，材瓦丰约，丹艧美恶，必待测绘、档册、采访三者咸葡，乃可具知。若何面巧以取势，若何就简以立规，余病未能。敢滕呓说，粗举大概，敬为代余者访落之导，愚虑可竭，不敢以既去遂恝然也。

　　十五日，晨雨，午后放霁。晚赴宴东厅，同人意兴皆萧瑟，无举酹者。归斋独酌，不欲负此良夕，储酒甚酽，以东坡水调歌头下之，仰视月华，益增皓洁。

　　十六日，启。午与蓉卿同赴党幼云刺史之招，饭毕，徜徉楼上，凭阑四顾，山色如屏，枨触归襄，益不能忘情故山丛桂矣。归见唐方伯请十八日到局简。

　　十七日，时霒复霩.午饭后，至藩署别唐方伯，以通志篇目及采访凡例进质。方伯仍欲留行，盖未悉余蹈荆履棘之状。婉词谢之。

　　十八日，雨。晨起整装，箱丽先发。方伯来送行，陈太守嗣至，仍挽余至局，雅意虽殷，不能曲徇矣。午餐后，中丞犹卧，辞不获面，遂与蓉卿、莲舫同冒雨出城，乘小轮舟至沪尾，投斯美轮船。远游瘴海，喜得生还。归装虽轻，有诗数十首，足以自豪也。

　　十九日，风烈，秀未起碇。午餐，番菜不能下咽，食性之别，殆难强同。舱设洋琴，郭类书案，中具五十弦，皆象齿刻成，排比如砥，按以食指，五音皦如。莲舫偶鼓之，虽不中曲调，而声均高朗，泠泠与天风海涛相应答。移情之妙，何必成连矣。

　　二十日，大风雨，天地变色，海水欲立。内港败舟，随流漂逝，有若木柿，舟人云，碇在为怒涛所拔，舟移可里许，幸旋觉，不则惊汛未知所届。蜚廉之威，亦虐矣哉！

　　二十一日，启。风力略柔。巳刻闻转舵声，知可行矣。日晡展轮，浪犹汹涌，舟如枯槔，冢首坚卧，汗雨濯体，衵服皆透。惊涛曶从窗入，掀播益甚，欧吐不已。比至鸡笼，已病莫能兴矣。

　　二十二日，阴，风仍未止。蓉卿约过商务局。小楼面山，岚翠满目，绿茻间山花斑澜，苍鹰时来，掠崖而啸，此境宛入荆关图画中。继过煤矿局经培卿大令（文）所，茅茨三间，螺蚌满室，涛声澎湃，欲卷案榻而去，其景象亦复奇绝。闲步门外，拾石子数枚，有类绵错、类蜂房、类珊瑚枝者，备文房玩具，颇可人意，使米老见之，定一一列品目也。隔岸有仙人洞，田撰异题名在焉。拟拿舟往访，而惊涛一叶，状殊可危，心慑而止。日晡归舟。

　　二十三日，启。晨起拟游仙人洞，沉、陈二君意兴皆阑珊，遂止。凭阑四顾，形胜在目。炮台左踞，螺径旋升，外不睹位炮之所，是偁雄垒。惜立竿悬旌，亡异插标卖首，不密实甚。左余残垒，亦昔之炮台。同舟萧君云：「法人之扰，曾奉檄守此台。夷炮一击，顿陊其半，再击而瓦碎冰裂，守卒皆骇散矣。此不得地势之故，徒矜炮利，固亡益也」。蒙谓此澳形势绝胜，三面皆山，峦帘层叠，寀其高下，随在可寘炮，糜耗国帑，而显为狡虏树的，此濌伯之见耳。蓉卿深然之，己刻展轮，风平浪静，惟船行甚疾，不免震荡，不克坐立，坚卧至夕，啜糜一盂，聊解饥渴而已。

　　二十四日，晨起，仍苦眩瘨。午略可，啜糜一盂。询舟人，已过宁波洋矣。夕抵下海埠。

　　二十五日晨，僦小舟至江宁公所，仍假榻旧室。夕过既雨丈，漏二下归。

　　二十六日晨，既丈来。日晡，过次竹，知李观察数日内可至。余已令奴子僦苏门舟，当即止之。晚至复新园，应既丈之约，喜晤刘兰阶同年（芬）。别且二十年矣。清樽情諙，酬酢极权。闻比岁振饥南北涽，灾黎不下十数万人，视余以衣食故，■〈尸外〈八上攵下〉内〉道涂者，贤不肖相去奚啻霄壤！归检舟中所撰治台八要稿誊之，备友朋■〈宀〈峜，纟代止〉〉览。

　　一曰固民心。籍尟土著，氧易浮动，自归版图后，大小乱且以数十年，重以外夷伺隙，耽耽卧榻，稍失其心，并有为渊欧鱼之患。固之之术，抑岂有他，亦曰所欲与聚、所恶勿施而已。慎选牧令，以养以教。扰民之政皆禁革之，孚之以恩信，导之以礼让，武健之习，激为忠义，岂惟内变不作，恃以御外，且有余矣。此首务他。一曰储人材。波涛瘴疠，贤士裹足。王顺长息之属，岂足与决大计、定大疑哉？宜效折节下士之实，厚币聘，优礼貌，宏开幕府，广罗英俊，时相与上下其议论，集思广益，优裕于平时。脱有危难，因材器使，不匮于用。虞忠肃材馆之录，播美史编，昭然前事。临事而始求才，晏子所谓噎而掘井，虽速无及者也。一日节财用。全台岁入二百万有奇，锱铢之费，不溢于外，府库充裕，宜甲天下；而不能者，耗之之涂广也。窃谓练军不可废，而增募则宜汰，岁渻可数十万。他可罢者罢之，不可罢者综核名实，使无浮冗，其渻当亦非细。台地孤县巨浸，一旦有警，外援不通，仅恃输助，其何能外？礼云，无三年之蓄，国非其国。海外情事，尤可寒心！法虏之困，往鉴固不远也。一曰兴文教。士为四民之首，里有善士，关于风俗非细。国家教泽，不遗海外。所期于士者，岂亶以能博科第为贤，固欲其读诗书，明义理，熏德善良为里党则也。县各有书院，宜诰良宰，迎延硕学，立之师表，广购经史，供其研诵。共有学成名立者，破格奖藉之。率马以骥，激奋自众。文翁化蜀士，昌黎变潮俗，犹以文学言。蒙谓木铎收效，固不止此。一曰化敝俗。积习沦锢，其故非一朝夕，潜移默化，亦无近功。丁男乐械闘，井僇不畏也，当勤言睦姻任恤以劝之。妇女耽淫溢，文告莫喻也，当崇■〈袤，毛代矛〉贞孝节烈以愧之。其奢侈相高，不可以政抑也，当躬行节俭以率之。其邪慝相■〈盖，〈处，厶代卜〉代皿〉，不可以法遏他，当徐明义理以风之。子曰，道之以政，齐之以刑，民免而无耻；道之以德，齐之以礼，有耻且格。至哉言乎，万世弗可易也。一曰究武备。兵可百年不用，不可一日不备。台地内忧外患，昫息可虑，整军经武，水陆并急。然所谓武备者，贵有养兵之实，非第侈增灶之虚声，循枕戈之故事也。定营制（抚标两营尚在闽，安平水师协副将移驻台东，改为陆路协副将，鹿港水师协左营游击改为安平水师游击，均尚未移驻），求将才，勤训练，明赏罚，士无虚籍，饟不妄糜，自足陆剚虎兕，水慑鲛蛢。招募客军，水土不习，每至暑月，死亡相继。渻此军食，为临事增练士卒之费，身家自卫，众志成城，以壮军声，宜贤于疲癃之杂厕也。一曰防外侮。东■〈鱼畺〉西亄；交伺于侧。日本惩琅峤之役，地虽迫逼，艰为戎首；泰西互市，据我险要，专樟垴之利，因以制权，番众灶丁，衅端易构，他日逞狡，必以此为口实。而传教之徒，浸淫四境，虐焰日扇，实又厉阶。方今为患，西辣于东。防患何术，亦弭之于未事而已（说别详日记）。苟且卤莽，皆谓无算，既事而惩，智者亦困。一曰靖番祸。番众虽犷悍嗜杀，然亦赤子，不容尽绝其类。祸变之作，矧又往往激成，其未归化也，视之若豺虎；其既归化也，贱之若犬豕，甚且陵暴之，谲诈之，铤而走险，终于负固。此其罪不尽在番也。以杀止杀，以番和番，蓝氏之说，固为不刊，而和亦有术。必先自化其类始。今番塾有设，良秀者知读书矣，然狉狉榛榛，洪荒甫辟，骤期以衣冠文物之盛，幸而能喻，亦千百中获十一耳。蒙谓当兼开艺院百工之事，各立之师，遂某所欲，导使成业，业成而后佣工鬻技，伍于齐民。番民之情既通，彼不亶恃弋猎为涽，其性亦将日驯。而在位者复加意拊绥之，煦噢之，岂惟化番可以弗叛，生番之良善者亦必闻风企踵，愿为编氓。至如傀儡、王字诸社，顽梗不化，伐木信道，清其障翳，竟开山之功（说亦详日记），不二十年，祸株尽矣。言之似易，要为审执之谈。起鹿洲质之，或不图其狂瞽也。

　　二十七日，霒。晨，兰阶来，云将渡江往通州，劝富民出资振畿甸灾。余讽其舍远图近，盖是时丹徒、丹阳皆罹赤地之戹，捐瘠满涂，而畿甸往岁振赀有余，储蓄之丰，且数十万也。日晡，次竹至，约过酒肆小饮，微醉，乘倭车以归。车夫疾足，驶于奔马，闵其筋力，且虑颠覆，屡语缓之。至泥城桥，果蹶。

　　二十八日，晴。作书寄南陔苏州（玉麓家书，并大甲席六具，附去）。又作江宁亲友书。日夕，饴澍来。

　　二十九日晨，过四洋泾桥旅邸，莲舫留午饭。饭毕，与蓉卿同至书肆觅旧本，百不获一，败意而归。

　　三十日晨，入城访饴树，知李观察明日可至。归径书肆，为惠庵购萧选及骈体文钞，皆非善本，取足诵阅而已。

　　九月朔，作书与邵公子，又逵九、蔀畇、幼云各一函，闻斯美轮舶，明日东渡也。晚，既丈来，以鹏婚事尚未定约，属作书与树人（季垂兄嘉绩）询之。

　　二日，李观察至，询褰裳之故。详举委曲以对。亦谓合去就之义。观察寓次竹所。日晡往谒，并归前假番饼四十枚。观察以余姚中丞略馈赆之礼，虑余无归赀，不受偿，坚请乃内。晚陪过酒肆小饮。

　　三日晨，过仁济堂访兰阶。堂为钱塘施善昌少卿所建，唱义东南，振饥几半海内。兰阶与其事，尤以坚朴著称。比闻施君欲引为替人，余力阻之。盖恃无源之财，而图不已之功，其势既穷，乃出为他人作弩末，甚亡谓也。夕，兰阶约过酒肆，忽直汪兰陔，喜出不意。兰陔询归状，戏应之曰，我智不及卿百二十日耳。相与冁然。兰陔约明日枉过。

　　四日，午餐后，兰陔至。

　　五日晨，过天后宫访兰陔，并晤邵阳魏盘仲。复过宝顺里，访席村愚。村愚约饮番肆，殊非所愿，然不欲孤其意，勉餍胜羴，连酌巨觥解之。日晡，归，村愚旋至。

　　六日晨，作字十数幅，分应求者。兰阶来，检海塘志及所刻诗本赠之。是日，发江宁亲故书。

　　七日晨，过饴澍，知李观察当至，候之。饴澍留午饭。餔时与观察作别而归。观察以明且返苏门，余北装亦既束也。夕，既丈来，出树人书见视，议婚如约，惟请期之礼，未允明岁举行，须归与嫂氏商之，鹏嗣先兄后，余不能擅专也。是日，闻英夷巨舰没于澎湖，事在八月，正余泊舟沪尾之日。蹈险获漏，亦幸矣哉！

　　八日，作书寄铁梅钱塘。晤既丈，谋北行。既丈坚戒缓数日发，以俗云重阳暴，往往有譣，大海风涛，勿轻试险也。

　　九日晨，书楹帖数联。午，兰阶来。夕，既丈来。

　　十日，闻新济轮船十二日赴津。此船质坚而行驶，决附以北，不再濡滞矣。

　　十一日晨，偿笔札之责，至午始竟。夕，督奴子整行簏。

　　十二日，夕登轮船。喜晤高宇卿太守（英），闻铁煤至，舟泊内泾，急僦倭车访之，为车子所误，迷涂而返。

　　十三日，蚤食展轮，风涛不惊，海天一色，与宇卿道故极权。

　　十四日，仍无风，海行不可得之遭也。信姱练要不周于人而厚于天，殆苍苍者虑余之舍謇变修，而思有以坚其素欤！

　　十五日，微风。已过成山，别于外洋，殊无颠簸之患。夕至大沽，寄椗于外，积沙鲠阻，须盛潮舟始可入。

　　十六日，输载别艇，仍不可行，此险贤于十万师矣。日夕潮涨，展轮不数十里仍泊。

　　十七日晨，达紫竹林。闻有舟回德州，当附以行，归心彶彶，不欲到处辄止，与贾胡同讥笑。

　　十八日，夕，登舟宿。

　　十九日，行抵赵家园，泊，以风不利也。倚篷右顾，岸外田畴，仍沦浩淼，村闾环水，而妇子嘻嘻，了无凋瘵景象，疑其民本富矣。

　　二十日，夕泊青县。

　　二十一日，西北风甚厉，舟不敢前，日至桑野，始克解维。舟子欲张颿，禁之，晚泊沧州。

　　二十二日，风屰，舟缓，夕野泊，距泊头尚数里。

　　二十三日，风屰益甚，行四十余里，野泊。

　　二十四日，狂风飙怒吼，惊沙蔽天，舟至安陵，遣奴子策骑先归。日晡，风稍■〈风委〉，益艌而前，抵桑园已漏三下矣。

　　二十五日，黎明，闻奴子巡岸觅船吅謼声，极起，知五兄遣车至，遂乘以行，蚤食抵家。是役也，往反阅一百二十余日，凡历水程一万五千余里，有诗一卷、日记四卷、台湾郡县沿革一卷、番语类译一卷，浪游所得，如是而已。
