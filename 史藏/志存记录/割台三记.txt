割台三记 清 罗惇曧、俞明震、吴德功 撰


　　●割台记罗惇曧
　　台湾旧隶福建，称台湾府；后设台湾道。光绪乙酉，建行省，升淡水厅为台北府，设巡抚驻焉；闽浙总督实兼领台湾。刘铭传为巡抚，振兴百务：铁路、商轮、屯垦、开矿，新政备举。今日人所经营尽美者，皆本铭传之旧以为扩张者也。
　　邵友濂继为巡抚，而中、日方失和，海疆戒严；乃命福建水师提督杨岐珍、广东南澳镇总兵刘永福率所部防台。永福增募兵，仍称黑旗。中、法之战，永福起于越南，以黑旗兵屡挫法军；唐景崧独身走越南，招之。中、法和议成，粤督张之洞荐授总兵，驻钦州。唐景崧以法、越罢战后，由吏部主事授台湾道；旋擢藩司。朝廷方倚景崧知兵，而提督李本清与之交恶，遂求去；以提督綦高会代守沪尾；旋复以提督廖得胜代高会。两月之间，沪尾三易将矣。援朝鲜之师既败，辽东城邑相继陷。友濂书生不知兵，密求，枢府内调；朝廷以景崧才，付以兵事；乃以景崧署巡抚，而调友濂抚湘。景崧与永福共事于越南后，积不相能；景崧既署抚，乃移永福军台南，景崧自任守台北。
　　日兵舰攻澎湖妈祖宫，守将击之，伤其两艘。日人将攻文良港，而先攻妈祖宫以牵缀华军，使不为备；乃潜登文良港。澎湖至台北电线中断，日军遂占澎湖；海道中梗，军械之购自外洋者尽为日夺，澎湖乃孤悬矣。
　　时更有李文奎之变。文奎故直隶游匪，从淮军渡台，充抚辕亲兵。副将方某为武巡捕，以文奎犯令革退；转事中军黄翼德，充什长。翼德募兵于粤，方某署中军；复以事革文奎，文奎乃大恨；其党徒遍城中及署内外，思伺隙报之。景崧婿余某内渡，文奎率党劫其装于道；护勇逃归者，文奎追之；方副将自抚署出，文奎径斫其颅；反奔入门，踣而毙。中军护勇内应，争发枪；景崧遣差官出视，及仪门中刃返。叛徒将入杀景崧；景崧出，叛兵猝见巡抚慑焉，敛刃立，并告无事，景崧慰之。以文奎徒党众，因令文奎充营官以安之。杨岐珍率所部入援，与叛军对击，伤居民十余人；景崧命止之。以文奎募缉捕一营屯基隆，而张示别缉杀方副将之贼，为掩饰计。将领多离心，兵浸骄不可制矣。
　　及割台议起，台湾举人以会试在都，上书力争；不报。割台信益急，主事邱逢甲建议自主，台民争赞之。乃议建民主国，开议院，制蓝地黄虎国旗，议戴景崧为总统。四月和议成，卒割台湾；朝命景崧率军民内渡。台民乃决自主，上「台湾民主国」总统印绶于景崧，鼓吹前导，绅民数千人诣抚署；景崧朝服出，望阙九叩首谢罪，旋北面受任，大哭而入。即抚署为总统府，电告自主，有『遥奉正朔，永作屏藩』语。命陈季同介法人求各国承认自主，皆不答。设内部、外部、军部以下各大臣；省官不愿留者，听其内渡。提督杨岐珍等，归于福州。
　　日本兵舰大集，先攻基隆。吴国华守三貂岭，遇日侦探队击之，毙日兵官一。营官包干臣奉命来助战，夺日兵官首级以归，遽报大捷；吏民皆贺。国华方逐日军，遽回兵追干臣，日军遂占三貂岭。分统李文忠等方会师援基隆，而日军已大集，文忠等战皆败。景崧命黄义德屯八堵，为胡友胜后援；义德遽驰归，诡言『狮球岭已失，八堵不能驻军；日人悬金六十万购总统头，故驰归防内乱』。景崧不敢诘也。是夜，义德所部军索饟，大譁。翌晨，日军占狮球岭，城中惊扰；幕客熊瑞图请退守新竹，巡捕吴觐庭以枪拟瑞图，禁之言。傍晚，溃兵争入城；客勇、土勇互斗，尸遍地。总统府火发，景崧微服挈一子、妾易男服杂逃民中窜出城，附英轮至于厦门。游兵大掠三日，日军尚未至；德商毕狄兰以书告日军，乃以兵来收城。景崧归老于乡。庚子勤王军谋起事汉口，约景崧举事于桂林；汉口事败，亦无发景崧者。光绪壬寅，客死广州。
　　刘永福守台南；台北既陷，镇道以下官吏相继内渡，台民上民主总统印绶于永福。永福不受，仍称「帮办」，设防守。部署稍定，而日兵舰至，窥安平口；永福自击日舰，几沉之。
　　日军攻新竹，相拒月余；大小二十余战，互有伤亡。日人购奸民导僻径抄台军后路，分统杨紫云战殁；吴彭年赴援不及，乃守大甲溪。义民长徐骧之军为日军追入深箐中，徐骧绕出其后击之，日军炮无所施，大败；获日兵数十。时库帑既匮，仅恃钞票为挹注，军饟益不支；永福先遣员渡厦门求款，并电乞沿海督、抚助饟，绝无应者。饟绝械罄，永福忧惶无策。台湾土匪为内间，引日军深入；匪集愈众，日军用为前锋。吴彭年伏兵大甲溪，候日军至，猛击之；日军败渡河，徐骧伏兵乘其半渡奋击之，日兵大败。七月，日大队攻大甲溪，相持未下；忽譁传大营陷，军皆惊退。盖新楚军统领李惟义奉命为后援，日军以金啗土匪冒称日军袭之，惟义惊遁，营遂溃；前敌乃大挫，袁锡清力战死之。
　　日军据大甲溪，永福令诸军严守彰化。徐骧屡以伏兵挠日军，义民亦迭起抗之；日军屡窘，多伤亡。日军仍利用土匪导攻八卦山，吴彭年死守，力竭殉之；日军夺八卦山，俯瞰彰化城，彰化降。
　　日军连陷云林、苗栗二县，进逼嘉义；误入山谷，民团林义成等塞谷口尽歼之。台南山谷险阻，深箐丛杂；民团潜伏，遇敌猝起。日军不习地势，屡战恒败衅。台北、台中各城邑闻台南义声，皆思奋起，图恢复；日大军乃严备之。
　　台南援绝饟竭，相持数月，军皆饥困。日军以全力攻台南，徐骧等尚力战；骧每战必居前敌，卒中炮死。嘉义守将王德标以地雷达日营，夜半地雷发，日军死亡百余人，日军惊退；以死将士多，大愤，聚巨炮猛轰嘉义，破之。仅余台南孤城，永福死守。
　　日本台湾总督桦山资纪贻书永福谓：『公以孤军持绝地，数月不下，公已无负于台民。今困守孤城，尺地以外皆敌军，徒伤民命何益？倘率所部去台，当以礼送公去』。永福拒之，词甚峻。日军乃大攻城，永福自发炮殆日军数十人。相持数日，城中军饥甚，譁溃；土匪蜂起夺城，迎日军。永福逃登德国商轮，日兵大索四次不获；盖德人深佩永福，秘藏之也。永福内渡至厦门，旋归于广东之钦州。永福守台南数月，以饟糈并绝而败，世犹谅之。
　　●台湾八日记（附台湾唐维卿中丞电奏稿）俞明震
　　五月初五日，倭兵轮二十九艘游弋台北海面；复分泊各海口外：基隆、沪尾、澳底、金包里、八里坌、大姑崁，凡可登岸之处，皆有兵输。
　　初六日，土民勾结挖金砂匪引倭人由澳底登岸。曾喜照所募土勇两营守澳底；成军甫三日，遇敌不敢战，均逃散。澳底在基隆北五十里，路崎岖；中隔三貂岭，最险峻。过岭始有歧路：一通瑞芳，一通吴朱埕。又澳底循海岸可达基隆，中隔九芬山；过山即无路，行乱石中，必由炮台前经过，防守最易。初，杨西园军门统十二营专守基隆一带；故三貂、澳底均有防营。初三日杨奉旨撤营内渡，基隆仅张月楼军门七营、土勇四营，炮台分去三营，瑞芳、九芬虽有防营，单薄不能当大敌。四更，城中得基隆警电；维帅命吴国华率七百人守三貂岭。吴新自广东来，仓卒部署，诸事不齐备；次日已刻，始率四百人先行。
　　初七日，维帅调新募广勇陆续均赴基隆。胡连胜、陈国柱、陈柱波、包干臣等各募数百人，均号统领，无所系属；余请维帅自出督师，同事均不谓然。
　　初八日五更，维帅命赴前敌督战，兼料理饷械、电报事宜。黎明，拨黄翼德亲兵六十人、派委员三人、武弁六人随往；乘火车，午初到基隆，驻张统领大营。探报：昨晚倭前锋已过三貂岭，住岭背梁绅家；余急派弁持令箭命各军择山头要隘扎稳，勿浪战，待援兵至再进。未刻，倭前锋至小楚坑探路兼绘图；骤遇吴国华军，未及列队，遽搏战。土勇从旁夹击，枪毙三画倭酋一。寇奔，弃枪械越岭遁；吴追及岭巅，百姓观战者均拍手欢呼。
　　先是，探报：我军在小楚坑遇敌；余檄包干臣率三百人助战。包至小楚坑，寇已遁；见倭酋毙路旁，割取首级，与土勇争，大譁。包缚土勇，土勇未着号衣，指为汉奸；将杀之。时吴国华至岭巅，因雨待棚帐，尚未扎营；闻报，知包将首级赴大营献功，大怒，撤队急驰下岭；包立桥上望见吴军还，藏首级竹簏中，遽拔全队回。吴尾其后，俱还基隆。包先遣人来营报大捷，余迎于营门外，奖劳士卒，询前敌战守情形；则言已获大捷，各军均撤回。余大骇，诘以奉何人令撤兵？何以弃三貂岭不守？包瞠目不能答。余愤极，电禀维帅：『如今夜瑞芳失守，非斩包、吴无以谢百姓』；且密电『基隆四面皆广勇，统领六、七人各不相下，无所系属，必偾事；公宜自驻狮球岭调度』！时已四更，屡召吴国华，避不敢见。吴初来诉包攘功状，及闻余诘责包，自惭；旋拔队赴前敌。包则恃有护符，竟以『大捷，斩首无算』赴省城献功矣。是夜，我军仅土勇一营、张统领二哨扎瑞芳，三貂岭竟弃不守。天明，探报回，知四更时倭已冒雨登岭。夜间与张统领商议，电禀维帅分三路进攻：一路由大路至相思岭、龙潭埔、瑞芳过九芎桥、小楚坑直抵三貂岭，为正兵；一路由海边社寮炮台至八斗、庚子寮、九芬山直达澳底，截其归路；一路由暖暖街至吴朱埕绕出三貂岭之左，为奇兵。又密禀各路宜专责一人，免致互相争功诿罪。
　　初九日五更，刘燕运五管格林快炮五架、率炮勇三十人至大营；余急命运至前敌择高阜安置。黎明，维帅电谕：『三路进兵甚善；瑞芳一路专责成吴国华，九芬李文忠，吴朱埕杨连珍，限申初到基隆听调遣』。未刻，陈得胜先到，张统领与定议：各军酉刻在基隆饱餐，限寅刻抵贼营，合力猛攻；余派员押棚帐、子药同行。
　　部署甫定，忽报倭兵分两路来攻：一路扑九芬，一路直抵瑞芳；另一股扼吴朱埕北，防我军包抄。九芬兵单，且近海，贼移快炮上岸猛击，战未久，宋营官阵亡，哨官死三人，孙营官受重伤，九芬失守。瑞芳尚未开仗，得九芬信大震。余急率亲兵六十人赴前敌督战，拟凭刘燕炮队以自固。西初到瑞芳，扼后街口，令各营退者斩。瑞芳四面皆山，形如锅底；昨夜大雨，我军耽安逸，住金砂局。敌至始出，前后相挤；倭兵排列东面高山上，每队八人，极严整。北面距三貂岭四里，倭人驱教民、汉奸下岭扼九芎桥约千余人。刘燕炮队列四面土山上，稍得地势；我军枪声不绝，敌伏不动。相持一小时许，忽桥上呼声震天，敌已冲过桥，山头贼始开枪，枪弹及金砂局，伤数人。有逃者；余挥亲兵追斩二人、手刃一人，势稍定。时已昏黑，敌燃电灯明如画，各军皆惊。余飞书告吴国华曰：『逃勇已斩三人；今日之战关全台存亡，诸公退后一步，弟必开枪轰击。若弟先回大营不与诸公同死者，愿斩首以谢诸公』。吴得书，率队进夺九芎桥；敌已约汉奸伏溪涧旁，俟吴国华至，突起截击，死伤二十余人，各军譁溃大奔，不能止。敌乘势簿瑞芳前冲口，刘燕发炮下击，敌死十余人，后退去；余扼龙潭埔，竖大旗，集溃勇。吴国华二更后始至，营哨官未损一人。是日我军弃瑞芳不守，敌不敢至，皆土山顶炮队之力；若带兵官能择地扎营，以守为战，决不至此。余移营依炮队与刘燕合；无棚帐，着油衣露立达旦。吴国华竟拔营回基隆宿。四更，张统领带护卫营冒雨至，言『明日亲打冲锋，拚死一战』，语愤激，相与泣下（今日申刻，各援军陆续至；檄李文忠扼守庚子寮、杨连珍扼守吴朱埕、胡连胜等均来瑞芳助战）。
　　初十日天明，张统领欲进战，待吴国华、胡连胜辰刻始到。张立九芎桥吹角列队，倭人押汉奸约三百人来攻（每十二人两倭兵持刀督其后）；枪炮并轰，敌伤亡较多，败退。张率队冲上，吴国华兵疲困不能接应；倭兵从旁面山顶驰下，断九芎桥归路，围裹数重，枪炮凶猛。余急传令『能救张统领出围者，赏三千金』；陈得胜率八十人、曾喜照率三十余人涉溪涧冒死冲入。张已受重伤（右腿被枪子穿过，后在上海医愈），亲兵抢护，死七人；后一卒负之潜行溪水中，始得脱。曾喜照受伤，归路阻截；裹创战，至庚子寮投李文忠营。陈得胜竟战死。初，张得小胜，吴军不能接应；余拟率亲兵扼桥为声援，营官黄义光有难色，中止。至是，命持令箭调胡友胜赴援，竟出怨言；余愤极，令斩以徇；刘燕为乞恩，仅摘翎顶示薄惩。午后，忽接维帅电：『命黄义光撤亲兵速回』！各营及局绅均惊骇。余急乘火车入城面诘维帅，维帅茫然不知；查系某某代黄翼德属电报房发者，竟私署维帅名。局面已坏，维帅不敢问，太息而已。张营四次电催赴前敌，辞不赴；后绅士公电云：『俞督办艰难任事，去后合厅皇骇；乞速来救我身命』！维帅持电流涕相示，命速行。余不得已，带营务处六十四人行（四月二十五，余派充全台营务处；即挑选湘勇六十四人作卫队，自加口粮，每名月三元。初八本拟带赴前敌，维帅言藩库最紧要，须派亲信得力人护守；前敌督战，仅带数十人供驱使足矣）；武弁五人，告奋勇，亦随行。傍晚到基隆，即驰赴前敌，仍与刘燕合营土山上；吴国华仍回基隆宿。
　　十一日天明，敌分两路大至，专致土山。余与刘燕被围，吴国华军未至，各营亦坐视不能救，枪炮声如急雨怒潮。相持至巳刻，炮勇死八人、重伤四人。炮管太热不能放，余率亲兵凭土壕用十三响枪抵拒（枪名「云者式」，美国造）。差官杨得标、李成德先阵亡。敌用开花弹极猛速，彭发立余后，腰际中弹，呼号甚惨。余回顾，忽开花弹炸铜片嵌入额际，血流不止；腿胯被枪弹擦过，痛极晕绝。亲兵抢护至社寮，西医力南加用药水灌入伤口，取出三角紫铜片一块，血仍不止，用蜡布裹紧；抬至狮球岭。时各军均溃；敌尚疑有伏兵，未敢竟抵基隆。初，台绅林朝栋驻守狮球岭。林以击生番功，历保至道员，二品顶戴，赏穿黄马褂。所部皆百战之卒，且训练有法，颇负时望。维帅意专重广勇，广勇与土人素不睦，因调林守中路；以胡友胜统广勇四营扎狮球岭。余至岭上，舆夫均逃散；幸血止，神气稍清。急召胡询战守事；胡神色仓皇，唯唯而已。适绅士十四人偕观战、英人提理来医伤，皆言『广勇新募，从未训练，统领又不得人，基隆一失，人心涣散；法人之变，刘省帅专守狮球岭而台北宴然。乞抚帅远调林朝栋以守为战，事犹可为』。时基隆同知方祖荫在座，余命移基隆电报局设八堵（堵在狮球岭后，当狮球岭、暖暖街之冲，为入台北城必由之路）。将亲入城，请维帅驻八堵，为死守计；并命绅士写一公禀。酉刻，偕方祖荫乘火车入城；署中幕友家丁，寥寥数人。维帅一见，即言『大事已去，奈何』？余出绅士公禀，且请驻八堵。维帅言『午刻闻前敌信，即令黄翼德率护卫营扎八堵』。顷黄忽回城，据言『狮球岭已失，大雨不能扎营；且敌悬六十万金购总统头（六十万金购头之说亦谣言也，可笑），故趁火车急驰回城，防内乱』（黄至八堵，士卒均未下车）。余怒斥其欺罔。维帅知之，而不敢诘问；但言『君无死法，曷自为计』！夜，黄勇索饷，大譁；幸卢嘉植率东莞勇百人守库，甚安静。至藩署，遇余亲兵自前敌回者共十七人，伏地痛哭；泥污血迹，面目馍糊莫办。差官五人，死三人，尚有宋传礼、王朗三不知下落，为之惨然。夜服药卧，雨声甚恶。
　　十二日黎明，雨稍歇，街市寂然。余偕方越亭、熊瑞图见维帅，力劝退守新竹，就林朝栋、刘永福图再举；左右均怒目相视，王觐庭手六响小枪指熊瑞图曰：『大人五天不睡，诸君亦宜歇息；谁多言者，手枪击之』！维帅默然，令暂退。余回卧室，行李已抢掠一空；知事不可为，取电奏草本藏衣带中，各处往来密电均焚毁。忽电报房学生来见云：『昨夜电报尚通，三更时王觐庭将线斫断，局中人已散尽矣』。余急作密函呈维帅曰：『天不佑中国，无可奈何！公心迹，可告无罪；惟既不退守新竹，公宜自为计，不可贻笑天下。电奏本今已带出，心酸不忍多写。负公知遇，此恨千古』！午间，始知署中厨役已散尽，因至藩署设食饱餐。电线已断，不得前敌消息；创口又时时作痛，焦急自分必死。酉刻，闻林朝栋、吴光亮均带兵明日必到，觉有一线生机。急至抚署，则狮球岭溃兵已入城（今日辰刻失守），城中大乱。黄翼德守仪门，放枪禁人出入；各局所不见一人。时已昏黑，城中积尸遍地（有自前敌受伤抬回者，有广勇、土勇互相残杀者），哭声震耳。余皇遽无策，绕至抚署后墙，欲入探维帅消息。署中忽火起，支应局委员周奭（字梅生）帕首、腰刀从后墙出，告余：『维帅刚出城』。余追出西门，遇乱兵放枪劫行客；左右走散，仅杨贵、蓝玉相从。至大道埕，雇小船乘星光径渡沪尾；两岸放枪，弹及船舷。四更到海口，上「驾时」轮船（余只身出走，用千里镜皮盒装洋银八十枚，幸未劫去，以四十元雇小船；若迟至天明，则危矣）。船上有海关运来银八箱，两岸防营大譁，劫银去；炮台复开炮轰击，惨死十六人，余几不免。因事太不堪，且非兵事所系，不忍详记。十五日，始脱险到厦门。
　　台湾唐维卿中丞电奏稿
　　二十八日午刻澎电断后，南路竟日闻炮声，是我军正力战；敌炮自系攻炮台，炮台似未失。惟百计无从策应；苦兹将士，南望涕零！澎军火较台他处为多，终绌于力，不能甚足；皆微臣之罪也。恒春未闻动静，大约现以全力攻澎。军情如何续奏。请代奏。景崧肃。艳电。（乙未二月二十八日）
　　戌刻台南电报，澎弁勇带伤逃渡者称：二十七、八日水陆并战，击损倭轮三艘，岸贼驱走；我炮台亦被毁，各亡千余人。二十九日贼轮前攻，又由他处分登。我军分御血战，统领知府朱上泮身受数伤，疑阵亡；澎湖镇周镇邦、通判陈步梯俱带伤不知下落。午刻，贼攻入厅城等语。各述情节，大略如此，愤懑何极！虽孤悬之地，无轮策应，固守为难，以致孤军血战三日，镇、厅统将力战身伤，存亡未卜，地亦随陷；臣罪终无可辞。请将臣交部严议；容再查明员弁下落及西屿情形具摺驰奏。再蒙电旨垂询台湾布置能否周密，饬与闽督筹办。伏查台营虽多，分布则少；贼趋旁港，防不胜防。闽省力难添助，现亦就地增募，枪患不足；蒙再饬拨汇丰五十万两赶招粤勇并购精枪，但恐难于到台，惟有极力设法。总之，台无兵轮，绝地坐困；所恃者人心固结，生死以之而已！（三月初二日）
　　据各路电报，澎弁勇来云：贼用气球登岸，人执一铁板，聚成炮台，手炮开花弹极猛速。二十八日，统将朱上泮阵亡；贼逼厅城，周镇邦、分统林福喜、通判陈步梯力击，贼退。二十九日，贼以兵轮环攻，使我处处受敌；后登岸攻进东门。周镇邦巷战带伤，左右尽死；传闻登山自尽，俟续查。贼据金龟头炮台，哨官陈得兴、弁勇百余人力抵，亦俱死。林福喜受伤，不知下落；其军最奋，死亡尤多。陈步梯带乡团助战，亦受伤；不知下落。惟刘忠梁守西屿，是日但见贼发炮，遥望之，尚未查知确耗。三日血战，澎军头目伤亡殆尽。臣明知澎湖孤悬绝地，无兵轮，无术策应；负兹将士，惨痛何极！请代奏。（三月初三日）
　　此电仓卒据各路探报之言，实在情形全不相同。中国人无识，有专造谣言者，有随口演说者，有人云亦云、一犬吠影百犬吠声者。所遣侦探亦不过传述若辈之言而巳，可为痛恨。电中所言「气球」，后始悉系在海水浅处用矾布船登岸，一人乘一船；远望之，若「气球」然。后闻总署以「气球」登岸之语行知各处，岂非大笑话？又「人执一铁板，聚成炮台」之说，尚待考；大约亦误认也。
　　澎失，蒙恩免罪，愈益惶悚。谕旨垂询台营布置。台防分南、北、中三路：守北路，基隆提督张兆连、基隆后路道员林朝栋、沪尾总兵廖得胜、沪尾对岸都司黄宗河、沪尾后路守备李文忠、苏澳参将沈祺山；守南路，刘永福、台湾镇万国本、恒春都司邱启标、嘉义总兵陈罗；守中路，道员杨汝翼；守后山，台东知州胡传。此外小口十余处，或一、二营不等。原设防番各营，不能掣动。杨岐珍往来基、沪，办事和衷，所部扎沪尾，留三营在省备游击。台营虽多，分布则薄；基、沪要口，合前敌、后路不满六千人，此外可知。游击师仅杨岐珍三营，一、二仗后无人换替；现赶募未成军。义勇可调度，惜乏枪与弹；得款后始购新式枪炮，运到必迟。澎文武下落，容确查再奏。凤、恒昨报轮来复去，闻寇即日大队来犯，已严备。论台之力，办防只能至此。久支强寇，无胜算；略可恃者，军民心尚固结耳。请代奏。（三月初六日）
　　电旨悉。停战台湾独否，敌必以全力攻注；孤台当巨寇，其危可知。北方既停战，恳饬所有兵轮悉赴台湾听用；臣一面激励将士，誓以死守。澎湖之失，以无兵轮援应；前车不远，足为寒心。臣不惜死，总期于国事有益。迫切，请代奏。（三月初六日）
　　停战台不在列，洋行得信喧传，台民愤骇。谓北停战、台独不停，是任倭以全力攻台；台民何辜，致遭歧视？向臣暨林绅维源环问；谓「战则俱战，停则俱停」，众口怨咨，一时军民工商无不失望；义勇尤譁。告以非朝廷之意，乃倭人之意，不能禁不攻台；无如莫从喻解。一处如此，他处可知；情形一至于此。迫切上陈，请代奏。（三月初七日）
　　台坐困，则乏军火；购者未到，到时恐难运入。闽存无多，江南供应太繁，拨济亦不多。乞旨饬下粤省，拣可用后膛枪拨台五千杆配足子弹，毛瑟弹另拨三百万粒、火药十万磅，交知州唐镜沅设法解运。粤无警，且有机器能制也。请代奏。（三月初七日）
　　奉初八日电旨，钦遵宣示，台民感激天恩，人心大定，士气益奋，足慰宸廑。现赶增土勇二十余营，愿杀贼者群起；惜械无多，难尽收用。有自备枪与饷者，具征义愤之忱。近日洋面甚静，不测寇意。伏查台防，中路近薄，然究非大口；敌倘深入，离船太远，南北夹击，敌在阱中，似不足惧。台南延至四月底涌浪大起，不能停椗。惟台北为精华所萃，臣亲加布置，地营濠堤，水、旱各营尚周密。延至四月，所购军火到、粤勇来齐，战事能有把握，再策复澎。难必成功，而矢志如此。请代奏。（三月十一日）
　　后所购军火并未到台，委员借词延宕、欺骗情形无人不知，而维帅不能问。六月，维帅到上海，此人送纱罗衣两箱，曲意献媚；而军火事，竟弥缝不追问矣。委员所购军火快炮等项，三月间据说已到香港，后又说已到西贡，五月间则又谓尚在新嘉坡，其实并未起运；不知是何弊端？
　　寇伏澎湖，无甚动静，运路犹可畅行。增集台勇七、八千人，次第成军；粤勇亦陆续可到，声势比前壮。台民惟恐倭力索台，愿投效杀贼者远近递禀，日有千数百人；惜不能尽收。江南运枪万杆已到，尚须修理；又搜取抬枪、劈山炮，亦甚得力。台民知洋款未借定，十日内南、北两路息借银凑集二十余万。寇在门闼而人心固结如此，臣若不密谋复澎、竭力保台，不独上负圣恩，且无颜对全台百姓。惟增银购械、悬赏等事必放手为之，方能有济。户部前后拨款，恐难持久，尚须设法经营。祈代奏。（三月十九日）
　　风声和议将成，不知何款？臣愚以为赔兵费、通商则可，与土地则不可。皇上念列圣创业艰难，岂肯出此？特恐倭奴迫我以不得不从。北辽、南台，二者失一，我将无以立国；外洋谁不生心？宇内亦必解体。战而失地，犹可恢复；和而失地，长此沦陷。委香港与英，乃小岛耳；贻害已甚。况喉咽肩背之地？必不得已，惟仍出于战，以偿彼之费为用兵之费；倭力有限，再与坚持，或易就范。国家大计，岂容海外孤臣闻谣妄议；且臣不能保澎，敢言保台？设割台，臣反得卸仔肩、全性命；然大局利害所关，虽处危地，万死不悔。幸兵力愈厚，人心愈固，非全无可恃。披沥上陈，伏维圣裁。请代奏。（三月二十日）
　　现招粤中义士、骁将集万人，有自备船械者；拟由粤用渔船航海夺澎。幸得手，即乘胜入倭。因恐漏泄，不敢先奏；十九电奏有「密谋复澎」语，即指此。利钝不可知，而义愤之气可用。部署已定，正电商月内起程。适闻和议成，不知确否？此军出海，无从收回，到澎必战；请示进止。祈代奏。（三月二十二日）
　　「义士、骁将」，只就唐镜沅一面之词，遽尔轻信，其实一大骗局耳！事过境迁，念之尚令人发指。先是，上年十一月唐镜沅即有密电与维帅，言访得有一大侠，将来可令多带兵，可以往攻日本；其手下义士、骁将极多云云。维帅初尚秘而不宣，潜令往招。乙未三月，始告余：大侠即吴国华，将倚以复澎湖；余心非之，而不敢尽言。盖其时吴巳到台湾矣；复令回粤招勇，将与以重任。其实吴乃一赌博无赖子，后为盗，有司出花红访拿；镜沅遂目为大侠云。
　　纷传和议已画押，有「割台」一条；台民汹汹，势将譁变，恐大乱立起。有无其事？祈速示。（三月二十三日）
　　三次电奏、一次询总署和议情形，均未奉复。洋行纷纷传电，割辽、台已画押，倭并派某爵率兵输即日来台。李鸿章希图了事，此约断不可从。必不得已，查外国近来或联二、三国为同盟密约，我可急挽英、俄为同盟，许其保辽、保台，即以赔倭之款与英、俄，或请各国从公剖断；不可专从李鸿章办法。割台，臣不敢奉诏。且王灵已去，万民愤骇，势不可遏，奸民并乘此为乱。朝廷已弃之地，臣无可抚驭、无可约束；倭人到台，台民抗战，臣亦不能止。臣忝权台抚，台已属倭，一切檄文仍用「台抚」衔，不独为民笑，并为倭笑，何能办事？如必割台，惟有吁请迅简大员来台办理。此外有一线可挽回，惟乞圣明熟思。揆今时势，全局犹盛，尚属有为；何至悉如所索？皇上当思列圣在天之灵，今日何以克安？臣不胜痛哭待命之至。请代奏。（三月二十三日）
　　敬电谨悉。彼所恫喝，我所畏虑。惟犯京师，辇毂暂出巡行，古所常有；今割辽东，寇在门闼，将来亦应迁都。早晚有此一举，不如翻约与战；只此一着，中国尚有转机。倭得地，势愈强，将来何以应之？转瞬各国纷起，其危更甚。战而失，人能谅之；径弃与人，天下谁不寒心？此等非常之变，告示一出，乱民立起。且百余防营，不裁何待？一裁，则人皆无王法可畏，岂能以空言解之？外间已汹汹欲变，抚之不可、剿之不能。至台民、将士愿随臣行者，拒之必不放行；挈之内渡，无地处置、无款遣散。泣求皇上于无可如何之中，饬挽各国从公剖断；与其径割与倭，不如与英、俄密商，许以重利，较可从容办理。迫切情形，乞代奏。（三月二十五日申刻）
　　是日辰刻，接总署「割台湾」电，大致谓割台系万不得已之举：台湾虽重，比之京师则台湾为轻；倘敌人乘胜直攻大沽，则京师危在旦夕。又台湾孤悬海外，终久不能据守。贵抚前奏，一则曰：台营虽多，分布则少，一、二仗后即无营接仗；再则曰：台无兵轮，绝地坐困。不可因一时义愤，遂忘以前所陈种种患害于不顾也云云。又言：交割台湾限两月，余限二十日；百姓愿内渡者听，两年内不内渡者作为日本人，改衣冠；并令台抚出示晓谕。来电甚长，节录大略如此。惟「割台」事仅总署一电，并无电旨；故台民于此节，尤愤恨也昨电示传播，台民不服；闭市，绅民拥入署，哭声震天。二百年文物之邦忽沦化外，迁徙谈何容易？其惨自不待言。土勇数十营誓必与战，撤时断不肯缴军装；倭人登岸，民必歼之，崧势不能禁。请设法告倭，不可遽遣人来；来或被戕，官不任咎。此时官难自保，焉能保人？当此万古奇变，祈作设身处地之想，焉能使勿滋事端？非挽各国筹一善处之方，和局恐仍有碍。民急且乱，何事不为；并恐劫他国洋行、杀洋人、毁教堂，横开衅端：此后一日有一日之变矣。迫切待命之至！
　　前所录总署电，令台抚出示晓论，下有「交割时须极力保护，并论百姓切勿滋生事端」之语；故此电云云。总署令喻台民不可滋生事端，并无一语「抚恤」；故台湾绅民，均愤恨愿入英籍云。
　　大局败坏，至于如此；惟悔约再战，拚孤注以冀转机。否则，各国纷起，宇内立见分裂，虽欲苟安而不得；即各国无事，而赔款太钜，何处搜括？要害全失，财穷地蹙，断难自立。臣非故作危言，皇太后、皇上圣明，熟思必能洞监。割台之议，不敢遽出示；痴望有一线转机。绅民哭声震天，乱民又起，无可抚慰、无可禁止。臣与各官，惟日以泪洗面，即欲办理收束，为众所劫，无术可施。臣八旬老母，誓共守台；和议成，本可内渡，乃为民遮留，其惨可知。明知屡渎重罪，而为天下计，惟战有生机；割地、赔款，实成绝路。敢冒斧质、犯忌讳，再陈。倘稍有变局，伏乞电旨，速固人心；不胜迫切待命之至。请代奏。（三月二十七日子刻）
　　弃台万众咨嗟，乱民已起；本日午刻，省城抢劫，砍毙抚标中军方良元，枪毙平民十余人。现距交割之期尚远，且未撤营，乱已如此；撤营后必至全台糜烂，官员恐难保全。臣诚不知所措，恐无死所矣！迫切上陈，请代奏。（三月二十八日亥刻）
　　台湾为各国入华咽喉，归之日本，不独台民不服，恐各国亦不愿；从此争端无已，涂炭生灵。查浙之舟山、朝鲜之巨文岛，英与各国均有约；大致保全中国之权，不致大伤中国体面。并为息争起见，台湾能仿此办法，不独台民之幸，亦中外大势所关。恳将此电饬下总署与各国使臣从公商断，不胜待命之至。请代奏。（三月二十八日）
　　钦奉卅日电旨，近日台湾情形，敬沥陈之。二十五日，台民知台已属倭，台北绅民男妇日入署向臣母及臣环泣，并电知台南、台中各绅士，留臣固守；当将朝廷不忍台民涂炭之意，剀切开导。无如义愤所激，万众一心，无从分解。次日，即鸣锣罢市。适英领事金璋来臣署，绅民环请设法保台；拟以台归英保护，将煤、金两矿并茶、脑、磺各税酬之，恳其转达公使。臣见其情急，莫能禁止。而防营仍未敢撤，莠民遂乘机欲乱；有二十六日劫司库、械局之谋，以有备而止。二十八日，竟在市中抢劫。中军方良元出往弹压，仓卒被戕；乱民闯入臣署，亲兵闭门抵拒，臣与刑部主事俞明震、县丞彭□□亲出喝散。正重恤尸主、严拿凶犯。去后忽闻有各国公论，懽声雷动，安堵如恒；果有转机，不难立定。若仍照前约，军民必立变。现已抗缴厘金，谓台归中国则缴；并禁各盐馆售盐、饷银不准运出、制造局不准停工，皆称应留为军民拒倭之用。臣恐为军民劫留，无死所矣！请代奏。（四月初一日）
　　台地多煤，公家无资开采；不立码头，路远本重，商家裹足。近知基隆、宜兰金矿且多，不仅金砂也。正拟招商承办，以办防中止。如全台许各国为租界，各认地段开矿，我收其税，则利益均沾，全台将益繁盛；而各国有租界，商本萃集，自必互禁侵扰，烟台、上海是其明征。方今中外局势已成，非借西法联络各国，无以自立。必先去我疑忌，且必有利与人，始肯助我及此；各国如肯调停，必须有切实办法。以上所陈，乞备采择。祈代奏。（四月初一日）
　　台民汹汹，屡请代奏，未便渎陈；兹闻各国阻缓换约，谓有机会可乘，劫以不得不奏之势。兹据绅民血书呈称：万民誓不服倭；割亦死、拒亦死，宁先死于乱民手，不愿死于倭人手。现闻各国阻缓换约，皇太后、皇上及众廷臣倘不乘此将「割地」一条删除，则是安心弃我台民，台民已矣！朝廷失人心，何以治天下？查公法第二百八十六章有云：『割地须问居民能顺从与否』？又云：『民必顺从，方得视为易主』等语；务求废约，请诸国公议，派兵轮相助。并求皇上一言，以慰众志，而遏乱萌。迫切万分，呼号待命。请代奏。
　　台民不愿归倭，尤虑乱起。朝廷一弃此地，即无王法，不能以尚未交接解之。文武各官，不能俟倭人至而后离任。民得自逞，不独良民涂炭，各官亦断难保全。盐为养命之源，无官管理，万民立死；此一事，即最难处。现在各署局幕友、书吏、仆役辞散一空，电报、驿站亦将无人，势必不通，无从办事。至撤勇营，尤为难事。愚民惟知留臣与刘永福在此，即可为民作主，不至乱生。刘永福亦慨慷自任；臣虽知不可为，而届时为民劫留，不能自主，有死而已！伏泣沥陈，乞圣训。请代奏。（四月初三日）
　　闻俄、德、法阻止日本占华地，台不在列；三国保辽，台益觖望。台民曾挽沪尾英领事金璋达驻京公使，称全台愿归英保护，恳速派兵轮来台；土地政令仍归中国，以金、煤两矿及茶、脑、矿三项口税酬之。第恐非领事所能办到，请旨饬下总署速商英使，以解倒悬。迫切待命，乞代奏。（四月初三日）
　　台民愤恨，必不服倭；不待去官、撤勇，变乱立起。近闻三国阻约，人心稍定；现距批约之期不远，如无转机，乞速密示，以便筹画。（四月初四日）
　　俄、德、法出阻批约，或云阻割辽西、未阻割台，海外传闻不一。台乱日起，臣无泪可挥，无词再渎。惟反复焦思，中外固强弱迥殊，但能矢志不割地，有此限制，事犹可为。或已失之地力不能复，听其占据，犹属有说；未失而予人，此端一开，各国援以索地，是不动兵而可裂我疆宇，恐大变即在目前！诸臣可苟安，皇上春秋鼎盛，临天下之日甚长，断不可图苟安。今一割地，以后欺陵艰苦之事，惟皇上一人当之；诸臣不复见矣。割台臣可偷生，然天良末泯，甘蹈危机，万死不悔。总之，战而失与割而失，大有不同；战地未必即失耶？至京师固重，重在皇上耳；巡幸而出，彼无恫喝，必不力争京师，即保京师之法。伏乞圣明三思！请代奏（四月初六日）
　　澎湖现到倭轮二十四只；台湾未奉「停战」明文，且在未奉批约期内，倭轮近台，惟有开仗。请代奏。（四月初六日）
　　台之存亡，视批约准否。存亡各有办法：购械陆续将到，无台不必运台，有台则宜备战。全台盐务，北路收外来盐、中路领运南盐、南路晒盐，皆在此时备一年之食，成本甚钜；无台则三路均应停辨，有台宜趁此时办理。过此风帆不顺，运、购两穷。民变日起，劫抢盐馆、厘金衙署，假名字者不一而足，迁怒于官与洋人：旗台游勇屡枪击英兵输入口舢板，幸未伤人；各国洋人用水师在岸自卫，恐不免杀戮事。正气一泄，邪气全来；再迟时日，虽有台不可救药矣！批约是本月初八日、抑十四日？务乞密示消息，以便预筹。（四月初八日）
　　闻批约在即，「割台」一层是否提出另议，防受倭愚？用特奉询。（四月十三日）
　　闻辽东一带仍归我，和约内删去此条。法有阻台之说，不知确否？法员未见到，两船来台，恐亦无益；若批约内未将「割台」一节言明剔开另议，恐奉批后，法独力亦难挽回。台民死不服倭，彼此用武，不过涂炭生灵。中、日已和好，可否将台民不服情形，请旨饬下总署，邀同各国公使与日本商一救民之策？此等惨状，各国当亦见怜。民变在即，迫切待命。（四月十五日）
　　闻和约已换，倭允归辽，随后与三国会商。伏查侵占之地可以让还，岂有完善之区凭空割弃？法船未来，无从与办；惟恳钧署密约法使迅速派轮、遣员来台会商，迟恐民变，无从挽救。再以法独保台，总不如请各国公保为善；但一法尚邀不至，遑论各国？是则在总署之设法矣。（四月十六日）
　　有电旨，言法来保台，派四船由西贡装煤起程；并饬台抚出示晓谕军民，言法兵轮来台，系为保台起见；不可念甲申旧隙，致起疑忌云云。四船皆有名，日久忘记矣。
　　王之春亦有电言此事。后王又有电，言事巳成，为龚星使照瑗所阻；恐未确也。香帅电亦如此说。皆王一面之词也。
　　台营增多，台事未定，勇不能撤。留与撤，均需饷；定购军火，亦须给价。请旨饬户部拨饷二百万两，以备急需。但有一线可图，誓必存台另开局面，不敢屡求部帑；而目前急无可筹，仍仗朝廷。台将亡矣，赏畀此款，藉慰万民悲愤之忱。二百年养育天恩，亦遂从此尽。仗乞恩准。请代奏。（四月十六日）
　　总署代奏后，奉旨拨百万；先由上海拨五十万交台湾转运局。台亡后，尚存二十万系洋行票子，维帅持交香师；其余三十万，似尚未全行运赴台湾。惟闻交广东唐镜沅十万，赶办军火；其余，赖耘芝处当有报销。内渡后，此类事余皆不与闻矣。广东事，李体干为维帅画策；惟恐余知。时维帅住厦门电报局，余住厦门提督杨西园署中；维帅令陈敬如往来传话，而不告知伊等住处，皆体干之谋。谓余住杨署中必漏消息，杨知维帅在厦门，必设法谋害也。此维帅同赴金陵时，亲口告余者。
　　在厦门发密电至广东，均系周梅生繙译；后周持电稿赶赴汉口向维帅讹索，维帅无奈，与以千金。当日之事，不问可知。维帅衷怀坦白，人最忠厚；凡此，类皆小人误之也。维帅由南京赴湘，故梅生赶至汉口。
　　有德人来说：中、德交情最厚，向无微嫌；台事曾请英、俄设法，独未及德，似未周到。因此，德领事探商，渠亦以为应有电旨饬许星使向德外部商请阻割台湾，并由总署向德使筹商。查法、德素不相能，且台地并无法商、又无领事，惟德有之；今请法不请德，恐德难以为情，致添一层痕迹，似非邦交所宜。惟添请德国，于大局似有益无损。伏乞圣裁。请代奏。（四月十九日）
　　忽谣闻法使回复钧署，不能护台；台民汹汹，蜂集衙署，势将与官为难。变在俄顷，有无其事？均请速复，以便设法安民！（四月二十七日）
　　台民知法不可恃，愿死守危区，为南洋屏蔽。坚留景崧与刘永福；经反覆开导、再三辞拒，无如众议甚坚，臣等虽欲求死而不得。至台能守与否，亦惟尽人力以待转机。此乃台民不服属倭，权能自主；其拒倭，与中国无涉。恳旨饬下总署商倭外部，彼员从缓来台，则台与倭尚可从容与议；若即以武相临，不过兵连祸结，彼断难驯致全台。以上各节，是否有当？伏乞皇上训示。请代奏。（四月二十二日）
　　闻倭归辽、旅索加费一万万；台湾系未失地，大可援成案加费索回。原议兵费偿二万万，又加赎辽、赎台之费，请各国公评价值，即可指台湾押与他国抵借钜款；所有赔款，均由此出。似此办法，则辽、旅、台湾均退还中国，而赔款数万万均由台出。据江督电称：美国曾估台湾可押十万万；即不如数，大约数万万可押。请旨饬下总署与李鸿章，向日本速议。台民誓不服倭，倭难收取；李经芳来台交割，台民愤极，定中奇祸，即澎亦断不可往。实相爱，非相忌之词。改派他员来台，恐亦无善全之策。伏思价款二万万、又加赎辽、旅费，部臣如何措手？借用洋债，各省海关全为英国所踞，已属难堪；借必应还，我又何以立国？不如赎台而转押台，则费有所出。至将来赎台之费，从容计议，自有众擎易举之法；容再续陈。惟押台之说，并无外洋巨商，请饬江督与议。总之，朝廷不忍割地弃民，人心感奋，百事可为；一失人心，断难再振。台民闻李经芳偕倭酋即日收台，变在旦夕；倘蒙俯釆末议，祈速谕知！请代奏。（四月二十五日）
　　顾藩司内渡，接替无人；查有候补主事俞明震才可济变，胆识俱优，堪以接署。请代奏。（五月初一日）
　　全台绅民敬电禀者：台湾属倭，万众不服；迭请唐抚代奏台民下情。而事难挽回，如赤子之失父母悲惨曷极！伏查台湾已为朝廷弃地，百姓无依；惟有暂行自主，死守不去；遥戴皇灵，为南洋屏蔽。留台抚暂仍理台事，并留刘镇永福镇守台南。一面恳请各国查照割地绅民不服公法从公剖断，台湾应作何处置？再送唐抚入京，刘镇回任。台民此举，无非恋戴皇清，图固守以待转机。情形万紧，伏乞代为电奏。全台绅民同叩首。（五月初一日）
　　四月二十六日奉电旨，臣景崧钦遵开缺，应即起程入京陛见。惟臣先行，民断不容，各官亦无一保全；只合臣暂留此，先令各官陆续内渡，臣再相机自处。台民闻割台后，冀有转机，未敢妄动；今已绝望，公议自立为「民主」之国。于五月初二日齐集衙署，捧送印、旗前来，印文曰：「台湾民主国总统之印」，旗为蓝地黄虎；强臣暂留保民理事，臣坚辞不获。伏思倭人不日到台，台民必拒。若炮台仍用龙旗开仗，恐为倭人藉口，牵涉中国；不得已，暂允视事，将旗发给各炮台暂换。印暂收存，专为交涉各国之用。一面布告各国，并商结外援。嗣后台湾总统，均由民举；遵奉正朔，遥作屏藩。俟事稍定，臣能脱身，即奔赴宫门。席藁请罪。昧死上闻。乞代奏。（五月初二日）
　　●让台记彰化吴德功着
　　光绪二十一年乙未（西历一千八百九十五年）四月十四日，中日和议画押，各派大臣至燕台换约，台湾割让日本。
　　朝鲜之役，我师败绩，群臣请幸西蜀。皇上下罪己之诏，声泪俱下，不忍播迁，恐惊皇太后圣心。先遣大臣张荫桓侍郎、邵友濂抚宪往日本行成；日相伯爵伊藤博文、子爵陆奥宗光接见敕书，以内中无全权之意，令其回国。随员伍廷芳曾与伊藤同学于西国，爰探其意。伊相云：『必有重臣如恭邸与李傅相者，并带有全权便宜行事之敕书，方许与讲和议』。正月十九日，再派爵相李鸿章抵日本。二月十九日（即西历三月二十日），齐集于春帆楼。至马关第三次议和，途中被日人小山欲报其弟之仇，一手执攀傅相舆，一手放枪，中在左目下，幸不伤目，犹能视事。二十七日，日本战船九号抵澎。二十八日，日舰被炮打伤，犹奋勇驶入港，进攻澎湖。翌日六点钟，尽得全岛。澎湖总镇周振邦、澎湖厅陈步梯乘鱼船奔入台北请罪。副将朱尚泮兵败，副将林福喜扎妈祖宫接战多时，互有杀伤，亦奔回台北；唐抚帅嘉之。时李傅相伤愈，与伊相往返议约，商量数四；其节录载在公报，不能尽述。至三月十六日议定大略，一赔饷，二割地，三通商，共十一款；限三礼拜画押，互派大臣在燕台换约。星使回国，皇上与王大臣、皇太后商议，至四月十四日始行画诺。后俄国率德、法出阻割辽之议，令我国出银以赎之；而让台之议与各款均照原议。
　　论曰：澎湖砥柱海中，为台湾之门户。如广东之于琼岛，依作辅车；镇江之于崇明，倚为唇齿。故当日延平王先登澎屿，红毛遁归；刘国轩败回安平，克塽纳土。前车覆辙，后车宜鉴。唐公既膺专阃，岂不知岩疆一失，台岛港汊纵横，防难胜防，自当筹画保障，何以任一失明之周振邦统师镇守，不崇朝之间，屏藩遽失。闻者莫不叹其调兵简将之无方也。嗟嗟！行军之要，地势为重；故争江南者竞据武昌，入川蜀者首图巫峡。谁握兵符，而溃溃若斯耶！
　　四月二十三日，镇扎狮球岭统领候补道林朝栋调守台中，以提督胡国华统广勇六营守之。
　　先是澎湖既失，唐帅令提督张兆连统铭军六营，分布基隆海口。以铭军正营张正玉扎社寮炮台，以陈登科扎澳底三营，以副将曾兰亭扎仙洞一营、北斗一营、基隆田寮港一营。令林朝栋镇扎狮球岭六营，分统官林超拔、卫队林廷辉，遣赖宽扎一营在大熕尖，傅德陛带一营以为犄角，谢天德扎一营在红淡林，郑以金带一营扎虎仔山，袁明翼带一营扎佛祖岭。栋军营务处见日轮在澳底游弋，倡议两军分守南北汛。以澳底、三貂、瑞芳、北斗、大熕尖、红淡林、大水窟为北汛，以万鳞坑、金包里、白米瓮、仙洞、玛索、佛祖岭、虎仔山、狮球岭为南汛。海口炮台，仍以炮勇守之。张兆连猜忌，以为争功，遂谮林道足病于唐帅。适台中府孙传衮日日告警，遂命撤回台中。林道以前队先行，至五月初二拔队回台中。
　　论曰：行兵之道，如奕棋然，有一要点即下一子以镇之，而后全局可以制胜；不然，一着之差，全局俱败，胜负之机，间不客发也。忆甲申法国寇台，刘帅铭传失基隆，退守台北，遣林朝栋与楚军王诗正同扎堵、六堵，与法军相持二阅月，法军不得逞志于台北也。今命林朝栋扎狮球岭，所部将士皆前随征之人，地势险要甚悉，可谓用得其人矣；奈何张兆连一谮，唐总统即调驻台中，致天堑之险不崇朝而失。虽张兆连之猜忌，亦唐公一着之差也。
　　五月初二日（西历五月二十四日），台湾绅民立前署台湾巡抚布政使唐景崧为民主总统，以前南澳镇镇守台湾帮办军务刘永福为将军。
　　先是李傅相使日议约，定于四月十四日画押，宫内踌躇未定。兵部侍郎孙毓汶、吏部右侍郎徐用仪奏以停战日期已满，请皇上速行画押。台湾得京信，谓缓十日不画押，各国将出阻割台之议。台南遍贴告白，痛骂孙、徐二人，言甚凄楚；旋被京官参奏，罢退。至四月二十一日，知和议已定，割台难以挽回，官绅士庶痛哭呼天，飞章乞命，老成烈士拊膺而叹。电奏到京十六字曰：『台湾士民，义不臣倭，愿为岛国，永戴圣清』。并电总理衙门、南洋大臣、闽浙总督、福建藩台等处文曰：『敬禀者：台湾属倭，万民不服，迭请唐抚院代奏台民下情；而事难挽回，如赤子之失父母也，悲惨曷极！伏查台湾为朝廷弃地，百姓无依，惟有死守，据为岛国，遥戴皇灵，为南洋屏蔽。惟须有人统率，众议坚留唐抚台仍理台事，并刘镇永福镇守台南；请各国查照割地绅民不服公法从公剖断，台湾应作何处置，再送唐抚入京、刘镇回任。台民此举，无非恋戴皇清，以图固守，以待转机。情形万紧，伏乞代为电奏』。总理大臣回云：『来电均已进陈。和议一事，已于十八日定约。台湾久隶版图，感激朝廷恩泽，一归他属，忠愤勃发，胥在意中。但时势所迫，勉从其议。其大要约有两端：一则战不可恃，二则进迫京师；利害攸关，视台尤重。台无接济，一拂其情，势必全力并攻，徒损生灵，终归沦陷。查自三月起，累次来电有云「台无兵轮，坐困绝地，其危可知」；有云『台营分部兵少，防不胜防，勇难急到」；有云：「一二仗后，无营移换，久支强敌，难操胜算」。贵署抚体察实在情形，不可因一时义愤而激〔动〕。现以新约内日本声称：「本约批限二年之内，地方人民愿行迁徙者，准任所之，其有田地，听其变卖他人；但期满之后，未能迁徙者，日本认为人民」，皆载在和约中。是日本得地，而百姓之不愿居台者仍有迁、卖两途。贵署抚每思念朝廷爱护台民，并将以上定约劝谕台民，勿得因一时过愤，致罹后患」等语。唐抚将京电抄示，台北绅民展观之下，不胜骇异，知事势已无可挽回。台北筹防局日集众会议，欲抗朝命，或议请他国保护，纷纷不一。四月二十七日，闽县人道衔陈季同倡言立民主国之谋，同工部主事邱逢甲（台中人）、候补道林朝栋（台中人）、内阁中书教谕陈儒林（台北人）推唐为民主。集台北绅商于是日公进贺表，同送至署请视事。铸金印一颗，文曰：「台湾民主总统之印」；银章一颗，文曰；「台湾民主将军之印」。总统，西语译为伯里玺天德。即于五月初二日，众绅庶在台北亲送金章与唐抚帅；其银章须另日遣员送到台南刘帮办。是日，各国驻台洋商、兵舰皆鸣炮升旗庆贺。唐薇帅既膺台民公举，暂主总统，即电致各直省大吏曰：『日本索割台湾，台民不服，屡电奏不允割让，未得挽回。台民忠义，誓不服倭。崧奉旨内渡，甫在摒挡之际，忽于五月初二日将印旗送抚署，文曰：「台湾民主总统之印」，旗蓝地黄边；不得已允暂视事。民主总统由民公举，仍奉正朔，遥作屏藩，商结外援，以图善后。事起仓猝，迫不自由，已电奏并布告各国。能否持久，尚难预料，惟望悯而助之』！遂以陈季同为外务卿，以邱逢甲为内务卿，以陈儒林诸绅为议员。唐总统及绅民知台湾孤立，力请英国相助，而英国守局外之议，不可为他山之助；力请于法国，而法国适有马达嘉斯戛岛国之役，未能兼顾。而俄国注意于辽东，离台甚远，亦无意相护。
　　五月初六日（西历五月二十八日），李经芳乘轮船到三貂海，将台湾交让与日本。同日，日本海军大将子爵桦山资纪带兵五千，从三貂角澳底登岸。
　　日本海军大将桦山带兵舰十五艘，统带步兵四大队、工兵一中队、卫生队半部、骑兵一大队，次于三貂角澳底。时西北风烈，各船皆力抵风威。我统将张兆连、分统官副将曾兰亭带勇三营，在地防堵。日军工兵一中队、步兵一中队奋勇先登岸，与我防兵少数接战；一时半间，我军放去澳底溃散。
　　论曰：当时大兵多扎基隆、沪尾要塞，以为日本舰队必由此处攻击。桦山精海战之术，侦探三貂角澳底港深可泊巨舰。而我国官弁视为荒僻之地，不派大军驻守，仅少数之兵防堵而已。故桦山一鼓登岸，以为根据地。翌日，近卫师团亦连■〈舟宗〉而入。此兵法所谓攻其无备、出其不意焉。
　　噫！为将者讵可不识地理乎！
　　五月初七日（西历五月二十九日），日本大将桦山统军直抵瑞芳。
　　日军既得澳底，遂踰三貂岭，险历山谷，达于瑞芳之大路。曾军尽退瑞芳。午前十一时着手攻击，三时，日军抵瑞芳。
　　五月初八日（西历五月三十日），日本近卫师团长北白川宫亲王抵澳底登岸。同日广勇统领吴国华与日军战于瑞芳，小捷。
　　狮球岭统将吴国华率所部直抵瑞芳，战于金山；营弁篮宜、简淡水奋勇直前，颇有杀伤。日军小却。
　　五月初九日（西历五月三十一日），唐民主调沪尾守将李文忠三营、陈得胜三营助铭军战于瑞芳；军溃，张兆连伤足遁。日军领瑞芳。
　　各军骄于小胜，兼以李文忠、陈得胜六营，遂自晨至午奔驰到瑞芳与战。然士卒皆淮、楚产，峰回路转，途径生疏，加以饥疲已极，不能成队伍。统领张兆连自将百人为前锋，足趾被冷枪所中，麾下争负狂奔，诸军望之而溃，日军遂领瑞芳。
　　五月初十日（西历六月二日），日本北白川宫亲王率近卫帅团出双溪口。同日，福建候补道杨汝翼统兵往台北。
　　日军至三貂岭，宿金胶蒋。一行军士，呼吸几绝，始达山顶。闻前卫在金胶蒋剧战。亲王走岩石，手持青竹杖，左右手引换，十分疲困。多数军兵病人等呻吟，亲王通过敬礼之。是夜宿金胶蒋，与将校协议，预期三日海陆夹攻。斥候长志岐中尉报告探悉战线。午后十一时就村宿泊。
　　杨汝翼于正月间奉部命渡台，统领翼字营，驻台中、鹿港、番挖等处，军务不甚整顿。唐总统召往台北，预向台中府索饷，始肯拔队。
　　五月十一日（西历六月三日），日本北白川宫亲王率师团本队，大将桦山统军攻基隆。铭军统领张兆连遁台北，基隆市全陷。
　　张帅既败于瑞芳，始回基隆。日军北川宫亲王率近卫师团，自行指挥。大将桦山率前卫骑兵半中队及步兵二中队，本队步兵五中队、骑兵半中队、炮兵二中队，右翼步兵四中队，左翼步兵四中队，同侧枝队步兵二中队，星夜追我兵前进。分兵一队攻北斗，一队攻田寮港，进取基隆海口。自午前十时两军着手射击，至午后二时川村旅团突击。时大雨倾盘，亲王挥本队前进。日军占领基隆，军士死者三十二人。张兆连弃营，由火车路遁于台北。兵士四散而逃，死伤一百五十人。烽烟满山，炮闻数里，旋相继沦失。日军兵舰三艘由海岸施击，同时入港；水陆皆获全胜。基隆市街遂失。日军驻步兵一中队于基隆，放三军舰保护。时天气热至九十度，军士罗纱服装甚为困难；按预定估领基隆，军需品等由澳底海道输送。亲王滞驻数日，整顿军队前进。
　　同日，日军进攻狮球岭，取之。
　　狮球岭防军自恃天险，俯瞰山下，顽强抵抗。是日大雨如注，电闪雷轰，山鸣谷应，与炮声相和。守山军士。衣襟尽去。日亲王率右队在山下指挥，川村少将勇敢攀登，军士拼力攻打；相拒三时之久，我兵始行溃散，狮球岭为日所得。
　　五月十二日（西历六月四日），台北省城粤勇焚署内变，唐总统景崧夜逃沪尾。
　　先是京师拨饷一百万，装在火轮运至台北，洋枪子药大炮无数，唐抚运入库内。兵民知库中多财币。其管带官系哥老会首李文魁，见之垂涎。初八日，杀唐抚行营中军管带方良元，入索库饷。唐见势凶猛，挥令恣意往取之。至十二夜，集众到抚署喧闹，将抚署厨房放火药焚之。时喊声震地，人相践踏，入库劫掠财物。抬出之银，中多铅倏假藉。各街市衙门縻烂。火药库忽然轰炸，死者一百余人，连各处铳毙者共数百人。一时变起仓卒，唐总统率亲丁数十名乘夜奔逃沪尾德商忌利士洋行。是日电催林朝速、邱逢甲、杨汝翼带兵赴援。十三日电报曰：『千急急赴援』！十四日曰：『万急急速赴援』！邱逢甲之勇前扎在南崁，亦奔回扎拺东，各领饷银三个月。杨汝翼拔队至大甲，闻变逗留不前，乘间逃回福州，将饷银席卷而去，余勇在台辗转无依。
　　五月十四日（西历六月五日），唐总统乘轮船渡厦门。
　　十四日，唐总统在沪尾电召各军赴援，无一至者。台北人情汹汹，兵勇劫掠横肆。在淡诸勇弁皆有反戈之意。唐先托德人保护其家属内渡，爰率亲丁同乘鸭打轮船，悬挂德旗。忽沪尾炮台上大炮打入舟中，死伤十余人。德船爱鲁易将弁开炮回打炮台，铳毙者七、八人，唐帅始得飞渡。是日民间骚动，被勇匪抢掠者约一百余万元。台北人争渡内地者不下数千。
　　论曰：读唐公「请缨日记」，公虽翰林起家，能于弹烟炮雨之中赏识刘军门永福谅山诸战，挫法军精锐，奏肤功于异域，雍雍乎有儒将之风。故当简放台湾道时，陛见西太后，委以海疆重镇焉。何以台湾割让，绅民举为伯里玺天德？亦冀台亡而复存。何以调度失宜，日军登岸月余，变生肘腋，黑夜逃遁，外无赴援之兵，内乏弭祸之策？台北生灵涂炭，竞争内渡，舟中之指可掬，不俟兵临城下，一身已莫保矣。虽曰此中有天命焉，抑亦人谋之不臧也！予尝咏兵变诗，有曰：保险地分南北部，调兵势隔马牛风』，此犹谓南北不相统属也。观十三、四日电曰：『千急急！万急急！速赴援』！林朝栋、杨汝翼犹可云虽鞭之长不及马腹，而扎南崁之兵近在桃园，台北有淮楚军、粤军十余营，外无一兵一卒可援，何以电文如此其急，诸军视如弁髦？此岂人所能解耶！
　　五月十五日（西历六月六日），台北绅民并欧美人令辜显荣往基隆请日将桦山，办理公使水野遵入城安民。
　　唐总统于十二夜逃去，兵勇乘危抢掠，尸横遍野，街人闭隘闸为守。绅士刘廷玉、陈儒林等、洋商李春生请欧美人英德商先迎日军安民。时辜显荣（鹿港人）游于台北，见商民无主内乱，亦于十四日往请。学务部长伊泽修二同水野遵巡哨，遂引见桦山及山田大尉，极言乱民之变，愿为前导。日帅察其诚，使人侦探，果系实事，民不堪其苦；遂统大军于午前三时入城安民。乱勇奔逃，人心始安。遂驻步兵二中队于沪尾、步兵八中队于台北，收容残兵四千，送之厦门，收其兵器。
　　同日，候补道统领栋字营林朝栋拔队援台北。
　　林朝栋于五月初七回彰，初八唐民主数次电音催回台北。林道以兵发不可复止。十一日，行抵彰化，校阅精壮。十四日，遣防军营傅德陞、栋右营谢天德为前锋；以岳裔为参军，总理栋军营务为援台北第一队；以分统林超拔、林兰、赖宽三营为二队；自将郑以金、袁明翼、林玉亭及营务处梁美甫为三队；又令族亲林文钦募勇四千人为后劲。十六日，兵抵新竹，知县王国瑞令前队保新竹。
　　五月十六日（西历六月七日），新竹知县王国瑞请栋军参谋岳裔往台北迎接唐民主。是日广勇千余奔至新竹界，为兵民截杀。
　　传闻唐民主在沪尾，王国瑞请岳裔由平顶观音山达八里坌迎之。先是十二日之变，唐檄前台湾镇吴光亮八营赴援。吴时老耄，其下乘危劫饷以溃。适台北溃勇走依之；甫过桃仔园中坜，粤民团勇始闻台北失守，见广勇金帛累累，疑为劫饷叛杀之徒诈称南下以袭新竹，于是沿途截杀，军械衣服洗抢一空。适栋军数营闻喊声震地，亦派队出哨，于是广勇遭杀者数百余人。后知是吴军，令安扎城外观音寺。
　　同日，孙传衮卸篆，以黎景嵩代理台湾府。
　　先是澎湖破，炮声轰天，人民大恐。孙传衮命德功鼓舞举人林文钦自募练勇镇扎城内；旋恐练勇生变，一夜撤归。然是时早稻将熟，土匪揭竿而起，官眷行李多遭劫掠。台中县叶意深本是书獃，不能同富绅募勇镇压，惊惶无措，请彰绅保护内渡。彰化县丁燮颇有胆略，谕德功、吴景韩、廪生周绍祖在保甲局，命功招募练勇，以贡生吴景韩为副带，每夜亲行巡查，日间令练勇出城巡捕盗贼。时在变乱中，丁燮邀同游击郑荣到北斗溪底围掳强盗，地方以安。未几，早稻登扬，民间依旧收获。台中廖姓土匪欲抢官租，功令该地局绅劝以且缓。功请黎府派勇百名扎犁头店。北投堡土匪亦谋抢官租，功令绅士吴伦明佯劝待黎府回去而后任所欲为。各请勇百名镇之。是以人民安堵，感荷练勇镇守之力。
　　先是台湾民主唐帅下令，欲回籍者听之。于是各府县纷纷告退回籍。台中府孙传衮十六日卸篆，以黎景嵩代之。初，台北兵变，民犹不知，及黎到任，历历道之。孙曰：『似此，兄何敢接印』？黎曰：『台北现无主帅，其乱焚如，我在此不犹愈乎』？孙府爰收行装，不日起程。黎查府库只余二千左右洋银，兵饷不敷所用。郑荣令勇围署，遂掳王淮三向孙索饷，孙令人取给之。盖孙于破澎湖时，库款行李运回内地。是时民间咸怨库款无余，地方何以保全，各有不平之意。孙惊甚，爰于十六日轿门密封，随林朝栋家眷出城，由汴仔头渡福省。
　　五月十八日（西历六月九日），栋军诸勇搜杀广勇于观音亭。
　　广勇驻于观音亭，群疑汹汹。生员吴阳兴、姜绍祖、胡嘉猷、吴镇觥各拥数百人，拟袭台北。是日不期而会者万人，遍山漫野。栋营傅德陞议取广勇军装，配船内渡。谢天德部下于收军装时，争取银物，广勇开枪拒之，喊杀连天。客民乘势攻下，数百余名溃卒多遭杀毙。
　　五月十九日（西历六月十日），林道朝栋在后陇闻日本兵至桃仔园、唐帅内渡，收兵回彰。日本北白川宫亲王率师团全部自基隆到台北驻扎。
　　岳裔行次八里坌，始知唐抚十五日附轮内渡，即时奔回。林道朝栋闻信，自后陇率林超拔兵回彰。日本近卫师团半部由辽东到基隆。亲王于十日率师团全部集于台北。时桦山总督开府台北，安抚良民。
　　同日，新竹苗栗绅民议抗朝命，推生员吴汤兴为首将，祭旗誓师。
　　吴汤兴，苗栗名诸生。先是带练勇一营，易儒服为武装，有赳赳桓桓之象。至是众人推为首，冀复台北。收集首提督茂林二营、栋军谢天德等营，生员邱国霖、徐骧、吴镇觥、义首姜绍祖诸乡勇。是日祭旗誓师，设大鼓一面，筑三丈高架挂之，旗帜整齐，立约法数章，有事则击鼓，各庄闻鼓音即齐集其所，并约众接济粮食费用。如敢抗命，声罪罚之。绅民奉行惟谨。
　　五月二十一日（西历六月十二日），日本各中队由铁路进发，以图南方。
　　自六月十三日沿途铁路截断，日本工兵随时修筑。各停车场略有小战，甚为困难，日军留二中队守于驿站。
　　五月二十二日（西历六月十三日），日本坂井支队斥侯骑兵驻三角涌，为居民杀戮。
　　初，日本骑兵在三角涌受民厚遇。寻而居民或耕烟割草，或山中逃走，用计袭击日骑兵，出没无常；一旦反抗，草木皆兵。自是日受居民杀伤，有不能固守所领阵地之势。日本支队与台北断绝，粮秣悉归居民手。
　　同日，日军山根少将分兵由刘潭甫进发，达大姑陷攻击，互有杀伤。
　　日军分兵一队沿河岸右侧，步兵一大队沿其左傍进发刘潭甫。初受居民厚遇，有送粮食者，以兵三十名保护之，直进刘潭甫，亦无所顾虑。忽市内两侧射击，日兵死者九人。寻而山根少将开枪向西北射击百二十回，本队围绕市面，午后遂占领阵地。山根少将令步兵一小队向大姑陷地方侦察，而第二纵队不到刘潭甫而达桃仔园为住民袭击，死者十八名。
　　五月二十二日（西历六月十三日），日军步兵大队向大姑陷进发，遣斥候骑兵与居民射击，寻占领大姑陷阵地。
　　时刘潭甫北方有义民守保垒射击。十五、十六日，山根少将令炮兵中队向保垒大战。少顷，步兵亦到，一齐攻击，庄民故弃阵地。午后一时，日军遂占领大姑陷。
　　五月二十三日（西历六月十四日），苗栗县生员吴汤兴集各营统将誓师出战于杨梅坜。日军退却。
　　是日，首提督茂林、傅宏禧二营，栋军谢天德、傅德陞二营，姜绍祖一营，吴镇光亮一营，各营均抽五成队次杨梅坜一带。适遇侦探日军小队，接战一时之久，日军退却。自是连战杀戮；运送弹药之日本兵，三十名之中止余二名回报耳。
　　五月二十五日（西历六月十六日），苗栗生员邱国霖师败于大湖口。
　　邱国霖引七百人，于二十五日抵新竹。越日，到大湖口接战。日军亦整队前进，枪子如雨，日军死者数十人。邱军猛搏不支，败绩而退。新竹城内勇丁饷食不足，绅民将首提督二营配船内渡。知县王国瑞亦内渡。
　　五月三十日（西历六月二十一日），日本旅团集军前进。生员吴汤兴、徐骧等统义民御之。
　　二十三日至二十五日，日本旅团齐集各队前进。苗人吴汤兴、徐骧等沿途迎抗，互有杀伤；然日军遇手持兵器者杀之，以次渐进新竹地方。
　　论曰：自台北至新竹，沿途虽有铁路，而峰回路转，径仄溪深，邱壑皆可伏兵，易守难攻之地也。然台北一破，岩疆已失，日本已盐其脑而拊其背。况清廷已下割让大诏，唐帅渡厦，绅富挟赀遁逃。在籍臣民欲抗朝命，不愿纳土归降，而饷械已竭，将非夙选、兵皆乌合，虽有抱田横之志，效丹诚于旧君者，而日军统常胜之师，居高临下，讵能维持残局耶？尔时日军纵有小挫，而势如破竹，逐节迎刃而解。是役也，诸君虽不能扞卫桑梓，子弟化为沙虫，识者嘉其志，未尝不悲其遇，何敢以成败论人哉！
　　闰五月初二日（西历六月二十三日），署苗栗县李烇集绅民议守苗栗，请台湾府黎景嵩发给饷械，姜绍祖力战死之。
　　苗栗一县多广人，李烇系广东人，与绅民一气。闻日军已据新竹，与诸生吴汤兴、徐骧、举人谢维岳、富户黄南球等商议，遣徐炳文至台湾府请发军装，并请领饷银。时府库已空，即准将该县钱粮作勇饷，遂检军装给发。自是吴汤兴统领诸土勇。徐骧扎营头份，辄与日军接仗，互有杀伤。日军只守新竹城，不能前进。苗人姜绍祖，年十八，率佃丁百余人赴战，被日军掳获十余人，姜亦与焉。日军遍询姜名，姜家人慨然承认，逐见杀；而姜幸免，卒为新竹人保出，再招勇迎战。后姜死于乱枪之中，苗人悯之。
　　闰五月初三日（西历六月二十四日），台湾府彰化县丁燮回籍，管带防军营罗树勳代之。
　　先是云林县吕兆鐄请退，唐帅以罗树勳之子罗汝泽代之。至是丁告退，台中候补官甚少，罗树勳原带防军营，与绅士契洽，黎府命德功、吴景韩、周绍祖请署彰化县。父子为同僚，亦台湾官制创格也（清例父子宜回避）。丁回之时，城内外绅民让送。盖澎湖破后，匪徒在北坛巷强劫官眷，丁公立杀之，地方以安。
　　闰五月初五日（西历六月二十六日），台湾府黎景嵩集台、彰、云、苗四县绅富会议，筹款守御，开设筹防局，并图恢复台北。以花翎副将杨载云为新楚军统领。
　　黎差人探知日军止千余人，又闻大嵙崁及桃仔园、大湖口一带台民旋归顺旋即截杀，于是议筹饷械，欲图恢复。台中各绅亦言府库一空，洋银无几，内地如无接济，难以维持；虽台中钱粮抄封，可以筹收，奈富户多逃漳、泉等处，不如暂守以待救援。黎府空空妙手，勃勃欲试，议派富户军需及饬各保分局征收钱粮，按期分收。随令前在台之武弁及楚员招募游勇，一时势急，无暇选择，凡有应募者一概收入，务使速于成军。并电请台南派兵拨饷赴援。即于白沙书院设筹防总局，请林文钦、施仁恩、庄士哲、许肇清、林朝选、吴鸿藻、王学潜等台湾绅士轮值常川办事，议抽米厘并什税充饷。
　　同日，日军分路攻剿：一由新竹大路，一出安平镇，一援三角涌。
　　中坜平顶各路尚未疏通，沿山之民时常逼城。日军分三路攻剿。一枝兵出新竹大路。一枝出安平镇新埔，遇新埔义民胡嘉猷扼守竹围，回环重叠，日军伤亡百余人，力疲收队而回。一枝兵出三角涌，遇三角涌义民黄晓潭、苏力、蔡国梁、黄国添、张龙安等率众力拒，开地窟以陷马足，沿山埋伏，日军路径生疏，为疑兵诱入，死伤亦百余人。适台北闻报，添兵派将，由大嵙崁驰援。有降将余清胜引导，由小路俯攻三角涌，遂破之。但平顶之民，恒聚众劫粮，杂沓纷至，日军颇形局蹐。闰五月初六日（西历六月二十七日），新竹绅民迎日军入城安民。
　　自二十三日北白川宫亲王率师团军队全力攻击大湖口等庄，大战三次，吴汤兴、吴光亮等及土勇接仗大败，死者二百余名，伤者百八十名。前扎新竹城栋字营傅德陞、郑以金等兵勇撤回。吴汤兴、徐骧等皆战败，奔回苗栗县。新竹绅士郑林等率众迎请日军入城安民。时日军止有二千余人，仅守城中，昼夜巡缉甚严，派兵数名在香山塘稽查行人来往。时台人伪造八条章程：一除去竹围，二割发，三借女人御用，四人死焚葬等事，印分各县；台人闻之，咸惧。
　　论曰：日军入新竹者只二千余人。新楚军扎在头份，傅德陞、郑以金扎近新竹南门外笔尖山。日军山根少将日夜防守，但人少不足分派驻扎，城内绅富乃雇勇协守，新楚军始不能克复新竹。外间谣言，新楚军如入新竹，必尽行斩杀，居民反生惶恐，遂致雇勇协守也。
　　同日，台湾府黎景嵩令生员林安澜、赖澄江等奉黎府命至三角涌，谕义民由山后攻击。
　　彰化北门外李来成素入山贩卖，熟悉新竹山内路径；同林、赖二生员、粮科书办陈周，请黎府给发公牌，及由府新颁银票万余，与三角涌义民黄晓潭、苏力、蔡国梁、张龙安等从山后攻击日军，险履崎岖，备尝艰苦。
　　闰五月初七日（西历六月二十八日），日军探至老科崎，为义民小挫。
　　日军既得新竹，将骑兵直赶到老科崎。忽徐骧等埋伏击之，直逼至新竹城外数里始回。
　　同日，台湾府黎景嵩使篮翎副将杨载云统领新楚军二营、傅德陞一营、郑以金一营进攻新竹。
　　日军驻竹止二千余人，派二守备兵把守香山大路，查察行人，擒拏山贼（以土人抗拒者为山贼）。吴汤兴率生员徐骧扼拒头份，大小数十战，不分胜负。黎府所招土勇已成，遂命副将杨载云（楚人）统领，并令栋军傅德陞、郑以金再隶新楚军。葫芦墩土人陈瑞昌亦招募土勇一营，绅富林姓助其军械，一齐并扎头份，每日邀战，以图恢复新竹。
　　同日，福州人葛竹轩由海道往台北，谒日人民政局长水野遵领护照；日人询以进取中路方略。黎府闻知，旋下狱。
　　葛竹轩，福州人，曾为栋军账房。自彰化梧栖港由海道到台北，向郊户算脑金。见伊泽修二学务部长，引见民政局长，请领护照。日方询以台中情形，葛谓富绅内渡，无复斗心；彰化饷匮，亦不足恃。此事岳裔所言，按即邱师爷，前与竹轩同为林荫堂幕友。后黎知府侦知，将葛竹轩下狱。后林家保出。
　　同日，台湾兵备道兼提督学政陈文騄回籍，绅民恭送登舟，以其印交刘永福。
　　陈文騄，丙午年曾任台湾府，中路防堵办理得宜，一切圳务及有益地方事次第举行。至甲午十月调署兵备道，台中士民攀辕送至数里外，炉香络绎。其治台南也，当海防危急之秋，昼夜筹兵筹饷，精力消耗殆尽。刘永福自接镇印，即将府库并军装库盐饷尽行派人管理，大权悉归掌握。陈与议论时政，语辄龃龉不合，遂遵上谕回籍。台湾府唐赞衮前闻澎湖失守，寝不安席，亟请告假，逡巡而回，以朱和钧代之。至是朱知府亦告退。全台各官，如系实任者，如台北之藩司顾兆栋，皆请回去。台南安平县谢寿泉亦告退，以旗人忠满署理，并管台南府印（太尊陈仲英公前年任台湾府，功蒙以文字受知。公为修志局提调，功任采访委员，所作施九缎、戴案诸纪略，尝蒙青眼奖许。其甲戌同年蔡香邻山长生辰，其寿文命功代拟，而叙仲英公之名拜撰。公为翰林院学士，眼光如炬，寿文进呈，幸蒙首肯。及公任台湾道，乙未春，功进郡请谒，见公军书旁午，夜分不寝，会宴嘉义、凤山二县主；是夜功叩陪末席，公谈论国事欷歔太息。功尝赋诗一首，请教于公，以志知己之感云尔）。
　　同日，台南绅民议请刘军门永福为民主，并设议院、粮台。
　　初，台立民主，以刘为大将军，所铸银印踌躇不奉送，故刘往来文牒，仍用前部敕帮办之衔。及唐逃厦，台南绅士以台既无主，生员李清泉往凤山请刘为民主，择日会各县绅士拜谒，电邀台中同襄盛举。黎府闻之不悦。台中以路途远涉电辞。刘遂住安平，以其三子守打狗，令陈国馨带义勇三营守海口，令吴光中带义勇守下淡水。并请设立议院，以举人许献琛、贡生徐元焯、生员林馨山等为议员。设筹防局，以兵部郎中许南英、分（？）部郎中陈鸣锵为局长，分五段筹防。东段举人林际春，西段职生李清泉，南段职生吴敦迎，北段职生曾兆琦，中段举人林鸿藻，布置周密。时南路土匪蔓延，使许南英带勇平之。但粮饷支绌，以陈鸣锵为粮台，筹措军需。闰五月十五日（西历七月二十六日），苗栗县李烇与吴汤兴互相攻讦。
　　前黎府准苗栗钱粮收作军饷，吴汤兴所部之勇每人月饷洋银十二元，开销颇巨，叠向县中索取，不给其用，即将粮串自行征收。李烇厌之，备文详府，以吴汤兴徒博虚名，全无实际，所收饷多为中饱，前各军攻打胜仗，皆徐骧之力，而兴冒为己功，详报上宪。另保举苗人富户黄南球甚洽众望，可为诸军统领，请收兴统领关防。吴汤兴亦备文指李烇短处，请派员代换。黎府不能决，令苗绅和解。两造俱禀台南帮办刘。回电云：『俟派吴彭年到地查明情节核办』。
　　论曰：吴汤兴与李烇攻讦，刘军门派吴彭年到地查明，吴汤兴乏饷以备器械、募壮士，致日军一鼓而下其城，坐视岩邑沦陷。然李烇仓惶携眷由梧栖港以逃，吴汤兴收合余烬，偕老父妻子至彰化，奉黎府之命，与徐骧诸同志偕行，死守八卦山。嗟乎！廉、蔺交欢强敌不敢压境，张、许同心睢阳不能遽破；古人云，师克在和，谅哉！
　　闰五月二十日（西历七月十一日），台湾府黎景嵩遣苗栗举人谢维岳向张帅之洞乞师。
　　台中粮饷缺乏，台南亦无接济。苗栗举人谢维岳年少有胆气，黎遣往南洋大臣张香帅告急，乞师请饷械。香帅命道员易顺鼎到台南查军情。
　　闰五月二十六日（西历七月十七日），台南南澳镇帮办军务刘永福兼掌台湾总镇印。
　　台湾总镇万国本闻台湾归日本，四处土匪纷起，乘夜挈眷内渡，将印交刘永福。台南绅民公请刘驻台南府城，令其子常驻凤山打狗督军。闰五月二十七日（西历七月十八日），黑旗前敌正统领县丞吴彭年、副统领副将李维义带兵二营抵彰化。
　　黎府自攻新竹之后，互有胜负，不愿请刘黑旗助饷。鹿绅力请黑旗带兵恢复。黑旗自备粮饷两个月，以后欲就台中支给，绅富不敢答应。时筹防局绅递公禀请刘帅派兵前来。爰遣吴彭年带屯兵营、旱雷营、七星队，以职生吴敦迎为前敌各军粮台。是日到彰，合城之绅民迎接。年纪止三十九岁，胆略不凡，有儒将风。军令严肃，在彰时凡逃勇皆杀之不殉情。面集四邑绅士，筹款募勇（按吴敦迎，字汝祥，台南人。刘帅派吴彭年来彰，因汝祥彰化有租馆，熟悉情形，同率兵抵彰，担任粮台。时绅富多逃亡，汝祥不避艰险，胆力过人。时功带练勇力孤，得相援助，胆气益壮，地方秩序以安）。
　　六月初四日（西历七月二十五日），署台湾府黎景嵩以副将李维义代杨载云领新楚军，抵中港，进扎头份。
　　初，黎到任后连遣兵攻新竹。傅德陞扎十八尖山攻南门，炮力可及新竹城内。杨统领楚军攻北门，郑以金攻西门，以及徐骧等苗勇三面环攻。日本大军未至，城内止千余兵。黎府有顾盼自雄之意，尝云新竹攻破，即欲称为民主，有轻视刘之意。至是刘不自将来彰，以贰尹吴彭年为统领，黎轻之。副统领李维义职居副将，官阶甚高，降为之副，心怀不平。黎府擢为新楚军统领，将随带黑旗兵三百余名往攻新竹。
　　论曰：自新楚军叠报小胜，黎景嵩举趾高，夜郎自大，尝谓刘军门是战将、非大将，不愿求援台南。又欲赖黑旗之威以克敌，故将吴彭年副带李维义诱为新楚军统领，以接杨载云之任，冀旦夕复新竹，即可称台民主焉。岂知台中彰化一隅，止有地税项三万，两月余间饷金告匮；忽头份与苗栗连败，始愿将新楚军交吴彭年。伊时吴告急台南，旬日间添兵数营，又运地雷枪炮，络绎不绝，然已鞭长莫及矣。左氏称莫敖狃于蒲苏之役，举趾高心不固，殆黎府之谓欤？
　　六月十五日（西历八月五日），黑旗统领吴彭年统兵自彰化拔队往苗栗，图复新竹。
　　自李维义带兵往攻新竹，未见大胜，黑旗之威少减。至是苗绅请吴亲往。盖吴兵力甚单，止带屯兵营管带徐学仁、黑旗亲兵管带袁锡清、帮办林鸿贵，总计止三百余兵。十六日至苗栗驻扎。
　　六月十八日（西历八月八日），日本北白川宫亲王率本队攻新竹笔尖山，克之。
　　是时新楚军数营在笔尖山附近，包围新竹。时城中日兵少，仅敷守城之用。日亲王于三日到新竹城详察地形，于八日早指挥军队向笔尖山攻击，枪炮声震山谷。
　　午后十时，日军一齐突入，新楚军败绩。是夜日军露营，以田间污水煮饭。
　　六月二十日（西历八月九日），新楚军统领蓝翎副将杨载云与日军恶战，死之；李维义逃回。
　　新楚军扎在头份等处。九日，日本北白川宫亲王率大军骤至，由香山及头份山后四面环攻。徐骧等以及郑、傅诸军力战。李维义帅营亦被马兵踏破。日军一路由盐水港杀人。前新楚军统领杨载云与日军大战。时日军放开花大炮，子如雨下，铳烟散布，不见人面。诸军及李维义皆脱逃，惟杨载云力战，不避铳火。日军前后夹攻。回见大营已破，尤复奋勇为殿，身中数铳而毙。自杨载云带新楚军扎头份山上，大小数十战，日军不能越香山一步。迨闻黎府易李维义为帅，冀图一战而胜，可保其位，乃奋不顾身，直冒炮火，以死殉之，此地遂失。兼以日本近卫师团多调兵将，势如摧枯拉朽，新楚军新帅李维义一败涂地。论者悲杨之遇，未尝不服其勇也。呜呼烈哉！今遗塚在头份山上，土人虔奉香火不绝焉。
　　附头份吊古诗
　　头份岭下车纷纷，头份岭上日欲曛。荒塚累累蓬蒿满，停舆凭吊新楚军。回思乙未六月间，台岛治兵如丝棼。伊时廉、蔺不交欢（黎景嵩不服刘永福），南北将帅门户分。公本血性奇男子，丹心捧日才不群。初寄专阃拜登坛，讵料金牌召孔殷。公愤奋臂冲前敌，身冒炮火甘自焚。鸣呼新楚军！统将谁？蓝翎游击杨载云。
　　六月二十二日（西历八月十二日），彰化联甲局致书于嘉义、台南保甲局绅，请筹饷接济。
　　新楚军一败，溃勇回归，逼索饷项。府库已空，联甲局致书于嘉义、台南两局，请接济粮饷。其书略曰：『彰化之有苗栗，犹嘉义之有彰化也；非传所谓「辅车相依」、「唇亡齿寒」耶？自台北一破，本邑悉索敝赋以给军需，维持残局，此固台人所共知也。但杯水难救车薪，一木难支大厦。今新楚军一败，溃勇索饷，急于星火。祈执事顾念大局，不分畛域，筹拨饷项相助，以苏涸鲋。不然，苗栗一破，则台中之藩篱尽撤，恐贵县亦难高枕而卧矣！盼望依依，不尽所言，惟执事实图利之』。
　　六月二十三日（西历八月十三日），日本北白川宫亲王分军队攻苗栗县，破之。黑旗统领吴彭年〔亲督诸军力战〕，管带袁锡清、帮带林鸿贵死之。
　　西历八月十日，日本北白川宫亲王统近卫师团到新竹，向南方进发。吴彭年带兵至苗栗县整顿队伍。以其兵力太单，令徐骧再募土勇；旗甲已发，尚未成军。日军初以小队前探，每一队数十人；每战一排四、五人，错落散布，有进无退。开花大炮，以马驮之，一刻钟放数十响，出口即破裂开花，流星飞打，军队皆退却。吴彭年初骑頳马出阵，鞭之不行，再换白马始行，亲督诸军力战。黑旗管带亲兵袁锡清、帮带林鸿贵身先士卒，屡冲敌锋，在苗栗东畔大山左右血战。吴在后督军，手刃逃兵数人。二弁先后被日军枪毙，苗栗东畔大山遂被日军得之。吴见已失左臂，二十四日夜带残兵由三叉河至大甲，时已申刻矣。是日日军小队由海道而进，至大安港，施放开花炮，台人皆目所未睹，各相惊骇。黑旗管带谈发祥督兵对仗，旋亦奔溃。是日苗栗县李烇奔逃梧栖，带印内渡福州。吴汤兴、徐骧等皆奔入彰化城。（按当日吴季翁原骑白马，以其为军中所忌，嘱功向林孝廉允卿借頳马用之。功差马夫牵至苗栗营中，季翁连骑数次，頳马任鞭不行，令马夫牵回雾峰。厥后白马同吴公死于阵中，而頳马亦于是年十月自毙。可知頳马未受吴公豢养之恩，其主人亦未受价金，故不愿同殉难，而白马则愿同生死也。忆！兽类如此，人亦当思其故矣）。
　　附五言古诗
　　峻岭夕阳挂，荒烟糺战地。回忆乙未秋，日军奋击刺。袁、林二兵弁，抵抗罔回避。枪炮中满身，鲜血洒鞍辔。前卫夺东山，先树蝥弧帜。乘舆忽过此，触目心胆碎。忠勇大和魂，华表特标志。黑旗诸将士，遗骸埋何处？安得有心人，搜寻泐石记！
　　六月二十八日（西历八月十七日），吴彭年兼统新楚军，电请台南救援。
　　新楚军败绩，余勇零星回彰。黎府库中告罄，积欠楚军饷银二万余元。绅富军需不乐取出，各堡所收钱粮只有一二成，惟抄封有二万两。黎无可如何，即收余烬，付吴统之。因请台南刘帅，以前所带两月之饷均已用完，并云鹿绅自苗栗破后，所约饷银亦无着；刘帅甚怒。
　　七月初二日（西历八月二十二日），日军北白川宫亲王由后垄发，（西历）二十四日驻大甲。
　　日军是行，人马万余，粮秣人夫，运送困乏。由海运者遇大雨，粮船沉没，或途中寄泊。大甲河川涨溢，几乎绝粮。以田中污水煮饭，军士百病生。分军一支队，由葫芦墩取台中台湾县。
　　七月初五日（西历八月二十五日），日本北白川宫亲王分军至台中，直入台湾县安民。
　　初六（？）日，日军小队扎牛骂头，土人迎之。初四日，至大肚妈祖宫。吴彭年亲到茄苳脚安置营垒，尽将溪筏斫坏，日军恒在对岸放炮。黑旗军沿溪巡缉，截竹筏数十只，并获战马一匹。有人暗渡溪北者，吴获二人杀之。日军不得飞渡。初五日，日军大队由大甲绕葫芦墩，土人迎入。拺东林大春招集国姓会数百人，战于头家厝等处，村落焚数处；各据竹围打仗。吴彭年闻报，令新楚军郑以金着防军营往援，军民死者数十人，日军亦战死十余人。至晚败回彰化。是役也，日军一至，业户头人皆望风迎接，人心战栗，各挂日本善良民白布条于胸间，家家户户插日旗，日军皆不加害；惟遇有带军装者杀之。日军直入城安民，无人阻之。知县史济道奔逃。
　　论曰：人贵有济变之才，而后猝遇艰钜，进退有度。前台中县叶意深胸无经济，身握县篆，不能利用绅富雇勇，保守地方秩序。犁头店廖有富余党、北投土匪蜂起，二处欲枪官租。功时在局中，闻风令在地局首安顿，即请黎府各派勇百名镇压之，卒令鸱喙不张；不然，先抢官租，后抢民租，弱肉强食，其地方不堪设想焉。叶悬不能保民，甚至逃在吕汝玉家；厥后欲渡福州，又请彰化县丁公派局勇护送到鹿港。同一知县也，其贤不肖判若宵壤矣！故日军得一鼓而平也。
　　七月初六日（西历八月二十六日），日本北白川宫亲王在大肚妈祖宫，至崁仔脚分配军队，准备击彰化城。
　　是日，亲王由大甲发。正午，抵大肚妈祖宫，前卫山根少将先在。亲王出马，至崁仔脚附近，视察八卦山阵地。忽八卦山巨炮榴弹飞落左侧，弹丸蹴立，沙土濆起，幕僚吃惊劝避，亲王徐步，仍行视察。探知上流可以徒涉，因在崁仔脚将本师团及山根、川村两旅团军队分配，夜间在大肚溪暗渡。
　　七月初七日（西历八月二十七日），日本北白川宫亲王率军队分路前进彰化；右翼川村少将指挥之，左翼山根少将指挥之。
　　是日，日本近卫师团并各队齐到。右翼统将川村少将带第二联队二大队、第一联队第一半中队、山炮兵半中队、机械炮十门，由右大肚溪河岸国姓井、茄苳脚运机械炮施击指挥；左翼统将山根少将带第四联队一大队及山炮兵一中队、第一联队二大队、第三联队一大队及炮兵一中队，由左渡船头溪徒涉，向大竹围、■〈石巤〉山坑一路前进。内藤支队由八卦山后指挥袭击。是日各掩旗袭扎近城各庄，于（西历）二十八夜鸡鸣攻击彰化城。是日，黑旗兵亦数营到城。
　　七月初九日（西历八月二十九日），日军北白川宫亲王率兵攻彰化城，破之。知府黎景嵩、知县罗树勳奔逃，黑旗统领吴彭年力战死之，营弁李士炳、沈福山在八卦山战死。
　　初六日，闻台湾县破，各议弃城。兼以吴汤兴许募敢死军三千名不至，筹防局饷款不能给，因电报台南。回云：『吴汤兴误兵、鹿绅误饷，无难以军法从事』。并令吴死守。徐骧等亦云：『不战而退，何颜见刘帮办乎』？吴然之，遂昼夜巡缉，以待援军。初八日，果有旱雷营及七星全队共四营继至；有旱雷大炮由鹿港上岸，派韩焕英解之。云林县罗汝泽所募简义、简大肚、张佑亦于初八日至，军械多未齐备。初八晚，吴使王得标带七星营守中寮，刘得胜带先锋营守中庄仔，孔宪盈一营守茄苳脚，李士炳一营并沈福山带亲兵营守八卦山。初九日，日军川村少将率右翼军队由大肚越溪而进，与黑旗七星队大战于中寮、茄苳脚。北白川宫亲王率本军队由大竹围中庄仔，向市仔尾中路而来。副将陈尚志率勇同罗树勳父子阵头督战，大败。山根少将率左翼军队、内藤支队由■〈石巤〉沙坑、柴梳金暗袭八卦山后，一军由坑仔内、八卦山南畔番仔井包抄。黑旗及徐骧、吴汤兴等大战于八卦山，自卯至已初，两时之久，日军三面蜂拥而来，不避铳炮，将八卦山三面围住，遂破。亲王骑马登八卦山寨，黑旗兵在中寮、茄苳脚等庄，犹据蔗园死战。吴彭年在市仔尾桥头督战，见山上已竖日旗，勒马由南坛督兵欲再上山，兵士欲翼之而奔，吴坚执不肯。山上铳子如雨下，身中枪伤坠马而死。李士炳、沈福山皆战死于东门外，彰化人悲之。
　　已刻，日军迫城下，城门皆闭不得入。适有轿倚城边，一军由东门缘轿篙作梯上城，一军由北门入城，一军由番社入南门截我兵去路，城中居民纷窜。黎景嵩逃西门，罗树勳与子罗汝泽由南门而逃。前带防营官弁花翎副将陈尚志死于市仔尾，其哨官千总严云龙死于红毛井；吴汤兴战死东门外。日军入城安民，若遇带军装者及强壮似战败而回者以及途中相触，多杀之。若闭门者无事。午后，封刀止杀。城门三面皆有日军，惟留西门一路为我军逃生之路。骑兵二中队已刻追至员林街而止。吴汤兴之妻投水而死。其勇与徐骧同奔台南。王得标奔至北斗，接台南饷银四千两，助简义募勇。是役也，军民死者四、五百人。日军遂召葛竹轩办粮台四城总理，并杨吉臣设保良局招安善人，各堡绅董设局保民。辜显荣单骑由和美线至鹿港，街人因以不大恐。自是日亲王滞在彰化街台湾府署内一个月。彰城设野战病院，初止患者二百余人，后数日疫症流行，忽千余人。患者多在市内铺户，病人呻吟。至九月中旬，病势益烈，师团中健者约五分之一。山根少将、中冈大佐、绪方参谋及其他将校，多入鬼籍。
　　论曰：初，吴公到彰带黑旗军士七百人，李维义又分其半，其兵力已单。至苗栗募勇未成军，猝遇劲敌。旋林鸿贵、袁锡清战殁，左臂已失。此岂战之罪哉！公至牛骂头，思扼溪而守，见识甚高；无如割让之诏已下，绅富内渡，人心瓦解，无奈回守彰城。刘帅又电令死守，公故不顾成败利钝，效死弗去，直欲以身报国，不敢畏缩不前，率至身中数枪，与马同阵亡。古之忠臣烈士，何以如此哉！宜乎其英灵不泯也。初，公战殁，绅民皆不知，适吴汝祥微服出城见之，令其雇人吴阿来将公尸同三壮士合埋。讵非公灵爽之式凭耶！继现身于厦门，终而衣冠临其家，示梦其母云：上帝嘉其忠，令掌某方禋祀。太史公曰：死或轻于鸿毛，或重于泰山。如公者，可谓死得其所哉！
　　附哀季子歌（即咏吴季籛）
　　延陵季子真奇英，雍雍儒将愿请缨。统率黑旗镇中路，桓桓虎旅号七星。粮秣辎重断接济，军校枵腹呼癸庚。矧兼同寅不协恭，满腔忠悃谋罔成。将军天上忽飞来，晋原草木皆戈兵。萧萧兮马鸣，悠悠兮旆旌。郏辰之间师败北，蝥弧旗树八卦城。巨炮雷轰力劈山，榴弹雨下响匉訇。身中数枪靡完体，据鞍转战莫敢撄。血溅衣襟溘然逝，凛凛面色犹如生。君不见壮士五百人，就义从田横。人居世上谁无死，泰山鸿毛权重轻。慷慨激烈殉知已，至今妇孺咸知名。
　　论曰：尝忆澎湖初破后，地方骚乱，有幕友欲往台北，出城被无赖者洗抢；是时知县丁燮将无赖杀之。孙府命功请林允卿自备资脯雇勇一营，扎大圣王庙以镇压之。营官候补知县林燕卿、蓝翎游击林友卿，月余忽将此勇撤回。问其故，盖其勇欲谋抢劫财物，林允卿闻知，恐担责成，即自撤回也。时地方变耗岌岌，绅商请功向孙府请雇勇一营，饷金官负其半，余令地方绅商捐出。功思城内府库已空，恐难收集勇费，商人亦少厚赀，请每月每名勇费四元皆向官领出，哨官以总理充之，与管带者皆不给饷金。功知总理平日皆无资产，因定二名文护兵，令总理兼之，每月八元，藉资家用。但与官约定，此团勇能守地方，不能出战。是时衙门差役请求拨勇补助，于是无赖者一概收入彀中，城市人家几于夜不闭户矣。保甲局每月收铺户五、六十元，以作局费兼办勇务，是以人无后言。适台北委功办理台中团练，功请各地方绅士整顿局务，土匪乃敛迹。时凡官眷行李，局中派团勇保护，北至苗栗、南至斗六，无敢抢劫者。且北投拺东林大春、廖有富派下皆安辑不敢骚动，故能早稻收成。不然，地方秩序难保，又讵能高枕而卧耶？
　　七月初十日（西历八月三十日），日军至北斗街，绅民迎之。黑旗大兵数营退驻云林县。
　　同月初九日，彰化已破，黑旗兵军械饷银陆续运至北斗，与败军相遇，乘夜越溪退入云林县等处。
　　七月十二日（西历九月一日），日军至斗六，云林县绅民迎之。
　　七月十三日（西历九月二日），日军至他里雾、大莆林，土人迎之；旋被众围杀，退驻北斗。
　　日军初至大莆林，土人迎入。旋军队误杀妇女，民间率众鸣锣，将街外大桥抽起，日军陷于水中，死者十余人。土人简宜、简砚、黄丑率众截途，铳死多人。大战半日之久，各庄亦聚众环攻，日军退扎北斗街。是日，黄丑、简宜各取首级数个，黄丑献解嘉义邑主孙育万，电请刘黑旗赏银一千二百元，酒猪军械赏赐诸土人。
　　并令简宜统三营，黄丑统二营，生员陈一昌、郑鸿春、土人陈贶、简砚、简陆、简大肚各带一营，分扎斗六、树仔脚、溪洲，黄丑同廖三聘扎西螺，黑旗统领王得标带二营扎树仔脚，苗栗生员徐骧带二营扎斗六、溪底等要隘。自是斗六各庄，凡日军所到之处，土人皆诱杀之。
　　七月十四日（西历九月三日），日本北白川宫亲王巡视鹿港，旋回驻彰化；以川村旅团驻军鹿港，以山根旅团驻军彰化，分兵各处驻守。
　　日军以步兵二中队、炮兵一小队驻永靖街，以步兵一中队驻二八水街，以步兵三中队、炮二门驻北斗；各兵站驿地，驻守备兵二十名；其他部队各旅团相合在彰化。时日兵多染脚气、虎列拉、赤痢诸疫。其困难非常。并令工兵修筑道路，自九月初旬至九月终，诸军滞在北斗，溪水加涨，运送粮食以及弹药，种种为难。连日出兵，叠遇云林土民截杀。同时运送粮食十五船，由大甲河往鹿港，被洪水淹没。
　　七月十五日（西历九月四日），日军再统大队攻树仔脚，不克，退驻北斗。
　　日军十三日退扎北斗，星夜賫文到彰化报知，爰整大军数营攻树仔脚等处。连战数日，互有杀伤。溪中一带沙漠，数里无人居处，中多蔗园、林投、芦苇可为埋伏之所，沙埔暗埋竹钉桶，上铺竹木，马军多陷于泥淖，人马死者甚多。兼以风雨叠作，黑水浩淼，一望无垠，奔湍腾激，泥泞没胫，驾车者有覆辙之虞，掌筏者多望洋而叹。溪壑之间，无异河海，虽有投鞭断流之众，难以一齐飞渡。而土人熟谙水性，形势险巇，了如指掌。日军在此连战数十阵，多有损伤。日间越溪而战，夜间即退驻北斗；军书旁午，甚为棘手。七月二十五日（西历九月十四日），日军云集，沿扎东螺溪岸，连营武东山麓防堵，并由海道以分黑旗兵力。
　　是时，北斗连战十余日，不能越渡。云林沿沙连溪洲一带，亦连营互攻。南投张圭等亦暗行聚众，欲由山后包抄。日军防于水者复防于山。兼以北斗近海丰仑，陈戆番亦有内应之意。日军于燕雾堡、武东堡交界沿山之处，自湖水坑、中山等处连营以截南北投之路，由沙仔仑、二八水连营以防沙连暗袭之途，由员林街、永靖街、社头连营以防内变，布置周密，巡哨严谨。于北斗扎大军，以攻树仔脚等处。
　　八月初二日（西历九月二十一日），狂风大雨交至，日军停战。
　　初二日，狂风陡起，吼声如虎，万籁怒号，沙飞石走，排山撼岳；凡深林古树以及龙塍鳞隰之间，游牧动植之物，无不为风伯所大创。加以两师继至，不啻银河倒泻，山流暴注，急湍奔腾，有倾盆倒峡之势，几使平土变为泽国。日军停战数日，以俟天气稍晴，再兴大师。是时黑旗兵扎云林，每夜暗渡，谋袭北斗，夜间铳声叠响，海丰仑头人陈戆番密约相应。然日军器械精良，民皆畏怯，各庄自相弹压，不敢轻动。
　　八月初五日（西历十月三日），日本北白川宫亲王同参谋明石元二郎自统本队指挥、右翼支队则阪井少将指挥、左翼支队则内藤大佐指挥、前卫川村少将引率指挥，由莿桐巷小路掩袭南下。
　　时近卫师团各中队恶病死伤，兵员约减少三分之一，其余各队统率，由南方进发。当时浊水溪流浩大，军士粮食难以携带。渡溪每筏载兵员二十名、马四匹。北斗以下又有虎尾诸溪，行军极困难。夫役每日票一元。兵士病者皆抬至彰化病院，战死者用火葬，埋在太高营后山。斗六大路，我兵或埋地雷，溪底或开地窖，以陷马足。兼以蔗园、林投埔，台民沿途埋伏袭击。时武东堡内湾庄土人陈鸣凤兄弟，引日军由西螺进兵，黄丑及廖三聘二营拒之，旋败走，街市被日军焚之，由莿桐巷小路进兵。
　　论曰：是时我兵群集斗六云林县。但斗六之形胜，东西雄负高山，北则东螺溪绕之，西南则虎尾溪环之。我军星罗棋布二溪岸，日军斥候前卫讵能飞渡耶！矧障害物甚多。相持一月之久，日亲王探悉西螺，莿桐巷一带止二营土兵，爰令乡导引率前进，已抄过斗六前面。自此险要既失，虽刘黑旗派兵迎敌，一旦驱市人而与劲敌战，鲜有不弃甲曳兵而走。呜呼！行军者贵能相度地势，正阵不胜以偏师胜之，此兵法所云运用之妙在于一心也。
　　八月十七日（西历十月五日），日军与黑旗战于树仔脚，克之。
　　八月十八日（西历十月六日），云林统将王得标、义民简义、生员徐骧等与日军战于他里雾、双溪口，败绩。
　　是日，日本北白川宫亲王本队展开步兵四中队，列阵以战，前卫步兵二大队激列向右方战斗，斥候骑兵直前冲击，徐骧、黄丑、简义等退入村落。适日军前卫炮兵又到，由后包击，占取侧面阵地。我兵合义民并力攻打，日军势甚危险。时日军撤兵援护步兵二中队先行冲锋，其后步兵一大队增进，合计日军十四中队在战斗线内，我兵渐次退却。日亲王再引中队乘胜直捣，遂占领他里雾等阵地。是役也，日军兵死十四名、将校一名、马三头，我兵及义民亦死伤数十人。
　　八月十九日（西历十月七日），日军攻云林县，破之。黑旗诸军退入唵古坑。
　　是日徐骧扎在斗六溪底，王统领得标诸营率简义分扎斗六街外村落，以细碎铁装炮攻击。日军步兵三大队前哨亦渐进。日军将校以下死伤十七名，力攻三点钟之久，巨炮如雷，马军行如旋风，诸军皆退却。至十点钟，日军破斗六街，遂入云林县署，出示安民。黑旗诸军死者百余人。我兵战斗尚酣，各执械巷战，日军非常杂沓。云林县主李品三身亲战阵，不肯奔逃，左右掖之而行。午后，日军扫通道路。
　　徐骧、简义等军逃入唵古坑，仍以碎铁装炮射击；日军地位危险，步兵中队遂为放逐。
　　八月二十日（西历十月八日），日军进扎大莆林，黑旗统将杨泗鸿力战死之，前安平知县忠满兵亦败退。
　　日军由小路掩袭至大莆林，道路险恶，兼以泥土粘路，军士困难。我统将杨泗鸿统兵扎在观音亭，忠满亦列营互相犄角。午前五时，日军掩至，土人林姜母二营等由田沟两侧射击，截杀七、八人。两军对垒，至午后五时，日军极其困难。战至夜间九时，日军疲劳。我统将杨泗鸿等燃炬照路力战，夺回日军阵地。杨泗鸿忽中铳阵亡。日军就野营露宿。忠满引退。刘黑旗以萧三发统杨军。
　　八月二十一日（西历十月九日），日军连进打猫庄，我统兵官忠满等败走。
　　是日辰刻，日军乘杨泗鸿阵毙，而忠满竭力守打猫庄，日军前卫抗抵力战；我兵退却，走入嘉义城。
　　八月二十二日（西历十月十日），日本北白川宫亲王统各队攻破嘉义城，世袭云骑尉参府庄□□死之。
　　是日，日军临嘉义。兵士不出，参府庄即吹角呼队。连吹三次，只有近侍兵丁数人。即开城直出，与日军接战，一鼓而毙。邑主孙育万与管带官欧阳陞率兵上城守御。午前五时，日军二旅团着手攻击，右翼由西方南方向街市围绕，左翼由东方掩袭。北白川宫亲王统本队，令前卫左右翼皆展开，炮兵放开花炮射击，继而右翼射炮队亦至。我兵亦在城上力射。日军左翼力战救应，本队左翼又向东方炮台射炮，右翼展开。我兵激烈奋射，铳如雨下。日军本队遣步兵一中队并步兵一大队集合攻击，左翼及炮兵射击，折崩东门城楼。我兵在城抵抗不支，哭声震地。日军本队步兵二中队及大队随川村少将登城上树旗。忽西方炮台向日军射击，日兵负伤甚多，第二旅团副官帽被铳丸贯透，嘉义遂破。我兵接战死者三、四百人，民妇投井死者数十人。盖嘉义城内民人鳞集，城门既闭，无处可逃，所以死者较多耳。时柳了林庄黄扁带土勇将库银拥抢而去，知县孙育万收余军奔回台南。日军设立病院，以疗负伤者。
　　同日，日军混成旅团长伏见宫亲王从海岸上陆，攻盐水港；我民兵拒战，旋被攻破。
　　先是初八日，日军混成旅团由海岸上陆攻盐水港。是日，嘉义既破，北白川宫亲王抱病，坂井少将、川村少将二司令官亦病，同亲王乘轿指挥军队，分步兵一大队与海军连络攻击。时盐水港我兵数营拒战。日军分三路前进，右翼及左翼始由西向东攻击。我兵铳炮齐下抗击。日军支队忽退却，本队将左右翼展开，放炮兵居中，左翼用七寸半山炮同右翼山炮向街中射击。我兵亦用大炮堵御抗击。日炮兵暂行停止，更用开花炮向市内射入，弹丸裂破，火光四射，兼用榴散弹。我兵惊退。日军本队及右翼步兵中队前进攻击，左翼亦同一运动拥攻。午后一时，日军奋勇树旗，飘扬于市门上，盐水港破。日军在港设立病院，治疗负伤者。
　　八月二十三日（西历十月十一日），嘉义县萧茏学甲庄生员林碧玉率庄丁御之，日军死伤亦多。玉力战不退，身中数枪，死之。
　　林碧玉，嘉义人，合族尚武，素娴拳枪剑术。是日，日军攻击该庄，玉率团勇数百名，手持双剑，夹棉被渍水以当炮子。年五十余，气力健壮，御之，力竭。中铳阵毙。其子亦殉焉。
　　八月二十六日（西历十月十五日），台南府刘永福逃泉州厦门。
　　初，嘉义破后，刘令郑超英守安平、柯月坡守炮台，并分兵扎罾门溪上。大战数日，相持不下，而粮饷既乏，内地全无接济。刘设银票权用，安平五行及洋行米打庄序端（？）答应。奈兵勇约七、八千，日需薪米，非全以票可用。市间叠因票闹事。巨富之商固属无妨，以商生活者难以支持，商民受亏甚多。又用贰尹郑文海代忠满署安平县，叠索绅富军需，甚至举人张绍芬、生员蔡佩兰皆因军需押县，办理粮台陈鸣锵亦被押，自缴万两始解脱。自此富商多逃厦门，人心惊惶，风声鹤唳，草木皆兵。日本吉野舰又泊安平港外，内外交困。至二十六日，刘托英将讲和。或谓日军赔刘饷项四十万，或谓日军不许。刘见事势已孤，假籍出安平点兵，爰雇德舰载逃厦门；日船追至厦门港口，搜寻不获，始免（按初刘永福到安平祭旗，烛火因风高频灭，刘以手拉之，烛火遂不息。取蟋蟀一只、涂猴一只、螳螂一只置盘中，以蟋蟀作台民，以螳螂作日本，以涂猴自比；扬言于众曰：『以此三物卜胜负，置于盘中封之；明日开视，若死者则负，活者则胜』。翌日开之，果涂猴胜；借此射覆之术，以坚众心，是亦即术以笼络兆姓也。平日养洋犬四、五只，出门则随之；饮食先饲犬。凡请刘者必备牛肉一碗以饲之。乙未二月间，德功适谒陈观察，忽刘会见，德功在道宪官房窥之，见刘一出轿，四犬由轿内跳出，刘与陈行礼，犬亦舞跃，俨效人行礼）。先是，台湾镇万国本之弟守打狗炮台，失火，万镇以银万两筑赔，刘坚欲杀之。其布置打狗也，令军士带干粮以备战。各处虚张旗帜，夜间止三、四人巡更，连营数十，析声相闻。海外见之，误以为真。港边要隘，多埋地雷，对岸造竹桥，设旱雷以伏之。各国洋行皆被遂到安平。自已出没无常，或忽在此点兵，或忽在彼巡察，面貌相似，人莫辨其何者为真刘、何者为假刘。作事令人不可测，多类此。凡出兵，令人民炊糯米甜粿饷兵士。
　　九月初三日（西历十月十八日）辰刻，台南府商民同德记洋商请日军由南门入城安民。
　　初，刘永福藉言出安平港点兵，民在梦中，皆不知觉。至两三日，不见刘回城。兼以兵勇官弁纷纷逃去，似无战心。日本海军司令之吉野舰及浪速、太和两舰、秋津岛舰忽入泊安平港内，民始知刘遁去。绅民挈眷搭船，港口行李堆积如山，爹利士等号火输俱各满截。是时人心既乱，或夫妻异船，或新婚一夕即别，或父往而子不及随，或箱箧遗失，或身无长物而行。每人船税五、六金，哀哭之声，人不忍闻。岸上之兵勇肆劫财物，自相争杀，铺户均各闭门。安平五行及民人商议，爰请英德商牧师到二栈行请日军大队入城弹压，日军遂于九月初三日拔队入安平城安民。
　　九月初四日（西历十月十九日）午刻，日本水军由安平南路入安平港。
　　先是刘在打狗布置周密，群以为一夫当关，万夫莫敌。至二十六夜，日船大攻打狗，刘永福三子迎敌。二十七日，炮台被日军大炮打崩，刘三少爷遂逃入安平。日水军第二队吉井氏少佐登打狗岸，误踏地雷，负伤而毙，并毙日军十四名。刘弁郑青在凤山之交二栈行，数十人遇日军与战。旋闻刘帅已遁，断桥退入山。日军大队于初四日入安平港。
　　九月初八日（西历十月二十三日），日军近卫师团北白川宫亲王由北路入安平。
　　先是刘黑旗遣兵弁扎萧榔、麻豆以及罾门溪、学甲等处。溪中各隘多埋地雷，并开地窖以陷马足；相持不下者十日，两军各有损伤。初三日，日本海军向安平攻击，混成旅团由南方上陆援护，我兵抵抗不支溃散。日海军先入安平，北路北白川宫亲王引率坂井少将居中央指挥，右翼伏见宫亲王引率指挥，左翼川村少将引率指挥。西历十月二十三日，日本四旅团集合，向台南府街市围绕。我兵抵抗败溃，遗蜂巢炮十门、臼炮五门、铳约一万挺，其他弹药各种兵器无数。洋商发银收买洋铳千枝，收载黑旗兵千名归厦门。是役也，总计日军近卫师团及前卫自上陆以来，计军夫一万五千名，死亡一千五百名，疾病五、六百名。九月初九日（西历十月二十七日），日本总督桦山资纪乘轮到台南府。
　　初九日，总督桦山由火船到台南府，并携带各随员以资办公之用。至十七日，为日本天皇诞辰，即所谓天长节也；因于广东会馆盛设茶会，并演日本戏剧以庆祝。是日，绅商到者一千余人。
　　九月二十七日（西历十一月十一日），日本近卫师团长大勳位北白川宫亲王薨，以吉野舰护送棺柩返东京。
　　附：台湾随笔
　　附录吴统领彭年传
　　附录台湾随笔（见乙未十月闽报）
　　西历十月十四日，西报云：现刘军门托英领事为鲁仲连，已许日人议和之事四款云：一、军门驻台南，军粮已乏，日人须出四个月军粮给刘军；二、军门之兵欲赴广者，日人须备舟载往；三台南民庶，日人当一视同仁，不可因不服之故，肆厥刑罚；四、日人须照旧载之约，或迁或居，至两年之久，听民自便。各条件请于日人，日人回答军门云：议和之事，或允与否，彼难定之；惟尔愿降与否，限礼拜六下午时回信。时嘉义县已被日人占据数日矣，刘军之势益孤，故有愿和之举。迨至礼拜四夜，约有三、四艘日战舰由澎湖驶至台南，其泊舟处约距安平一百零五里，即打狗港也。日舰至时，打狗炮台即为所占。嗣日军更由该处向南进发，至礼拜六日午后，有日舟四艘驶泊安平之南。台南府贰尹郑文海往见日舰水师提督，仅在英小舟，另遣三人往谒日舟，而日人亦敬迓之，唯不与商和议。后又展至礼拜日十点止。至礼拜六午后三点，安平炮台白旗已挂，意非投降，乃欲日人来其地以商和议也。是夜不见动静，至次晨礼拜日，始遣一官云，彼具有全权议和，唯其所约和限之期已过，因彼是夜十点始往，而日舟已驶他处矣。现尽人皆知军门大势已孤，难以持守，倘能保全性命，彼亦肯降。唯日人所答，尚在摇移。刘军门宁甘战毙，必不甘为所愚。且军门不敢亲造日舟，恐为所拘。以台南四处皆有日兵开仗，难免益自张皇。更兼台南绅民亦不肯军门偶离此地，因刘帅一离，兵民必起争斗。数月来台南之民为军民约束，颇见安堵；虽有日兵至台南开仗，其民情之安静，亦与台地未割以前无殊，皆军门之善于约束也。
　　又申报云：厦门访事人来信云：九月初三，台南府城因饷绝兵丁譁溃，日本兵乘势入城，土匪又乘势四出抢掠，刘永福大将军亦无用武之地。
　　谨按：当和议协约之时，台民呼天怆地，电奏乞哀。中朝以渖阳为陵寝重地、京师为宗社攸关答之，是亡一台湾，可以保全东三省，而京师可高枕而卧，中国金瓯微缺而已，无异乎以羊易牛也。上谕云，实缺人员到者仍其官，未曾一语及绅士；是台人为中朝之弃民，痛痒无关，其去留似可以自便也。矧有草莽效忠，如殷之顽民，背城一战，或断将军之头，或效睢阳之烈，肝脑涂地，徒委诸白杨衰草之间，中朝未下旌忠之诏，岂不哀哉！
　　又按：自日军破新竹以后，战死者不知凡几，如吴汤兴、徐骧辈，始则树义旗于苗栗，一战于大湖口，再战于苗栗头份，三战于八卦山，妻亡子死，破家亡产。旋奉到刘军门之命，领兵守斗六要隘，卒死于乱军之中，尸骸委诸溪谷。些二人既非有官守之责，又非巨富之家，亦欲效愚诚于旧君者，其历境之惨苦，至今人犹悯之！
　　附录吴统领彭年传（见吴德功「瑞桃斋文稿」下卷）
　　吴公讳彭年，字季籛；家浙江，后徙广东省。初以贰尹候补，年少英敏，且有干才。
　　光绪二十年乙未，台湾割让日本，台之绅民立唐景崧抚宪为民主，据守台北。刘军门义据守台南，其兵勇衣服旗帜皆黑色，号为「黑旗军」。公入刘慕，言听计从，司掌营中地方文券，兼参赞军务。刘帅以公韬钤谙熟，胆略过人，甚器重之。
　　时日军已据新竹。台中太守黎景嵩招立新楚军。苗栗义民首吴汤兴、徐骧欲图恢复，屡战不克。黎府初不依刘，自行整军；然军饷支绌，叠请刘济援，刘亦以支绌辞之。适苗栗县李烇与吴汤兴因粮饷龃龉，互禀于刘；刘令公统带黑旗勇七百余名，以副将李维义副之，并令查办苗栗之事。邀同安平绅士吴汝祥到彰，荐办粮台。到彰数日，黎府用李维义为新楚军统领，分公所带黑旗勇之半，而公之势已孤矣。
　　公于〔六月〕十五日拔队至苗栗。十八日，日军大队水陆并进。前新楚军蓝翎副将统领杨载云战死于头份，李维义逃回。公在苗栗所募土勇，尚未成军，仓猝遇劲敌。六月二十一日，黑旗亲勇管带袁锡清、副带林鸿贵皆战殁。公于是先骑頳马出阵，悲鸣不行，再易自己白马出阵。日军四面掩至，偕苗绅徐骧、吴汤兴等收合余烬而逃。行至鳌头，公欲就大甲溪边扼险扎营，以待援兵；奈人心瓦解，全无战志，即回驻彰化，飞电请乞师。刘帅回云：饷可向鹿绅支取，许吴汤兴招募敢死军，援兵随至，先行死守。
　　二十七日，黎府被败勇追索饷银，无可支给，以新楚军统领授公。公斯时兼领重任，饷项更乏，再电信云：自带两月之饷已经用尽，而鹿绅饷项失约；吴汤兴敢死军未集，亦无器械。刘帅甚怒之。
　　七月初二日，日军百余人到大肚。是夜满城惶恐，官僚欲议去城。公又电闻刘帅。回电云：兵来御之，死守无恐！公于是坚心死守。星夜带勇驻扎茄苳脚，以扼大肚溪咽喉；城内外人民皆蒸饭到营，供给三餐。
　　初三早，派勇巡哨溪边，见日军驾筏而渡，黑旗勇击之退。翌日，黑旗勇与日军战于李厝庄溪底，斩馘二，获战马一匹、米十余包。公飞电报捷，刘帅奖赏兵勇二百两。
　　自初三至初六日，台南援兵数营继至。初七日，忽报日军入葫芦墩驻扎，公急派彰化县罗树勳带防军营并郑以金一营、台南勇一营救台湾县，遇日军于头家厝等庄。土人林大春、赖宽亦率土人与战。互驻扎于民间竹围，攻打一日一夜；日军蜂拥而来，即据台湾县。
　　初八日，罗树勳收军回彰化。是日日军遍扎乌日庄沿溪一带，绕过彰化城之背。时台南兵勇叠至，奈甫到地喘息末定，不能分布驻扎。
　　初九早，日军山根少将一队乘夜越乌日庄溪而来，大队由大竹围、■〈石巤〉砂坑而进，直捣八卦山，分一队由番仔井包抄；川村少将一队又越大肚溪而来。时黑旗勇驻扎茄苳脚，稍却。公黎明闻知，使其友代理诸务，急上马挥令箭赶进。黑旗勇奋力抵击，日军却退。忽见八卦山上日军爬山飞上，铳声如雷。时徐骧、吴汤兴守八卦山率勇力堵，连发大炮数响，未能中的，喊声震地；日军遂夺八卦山，众勇纷纷奔下。公急由茄苳脚回救。至北坛巷，公拔剑斩退军，挥令上山奋战。忽山上枪子飞下，公身中数伤，血溅衣襟，坠马而殁。其随行壮士三人欲拥公而走，亦被铳毙。日军由东门而来，无梯可倚，即缘轿上城，开门齐入；一由市仔尾入北门。黎太守从西门逃二林。罗树勳率其子罗汝择在中庄仔督战，同奔南门，向燕雾而逃。彰化城陷，犹不知公之何往也。
　　初十日，（日军）驻城将帅令人民收城内外尸首，适其友吴汝祥潜逃出城，甫至北坛巷，见公尸在焉。其伙阿来亦偕收尸者同至其地，汝祥令集三壮士同埋之。迨汝祥回至厦门，闻客馆主人言：公数日前，曾宿其馆，住歇两日，并言台湾时事不可为。共骇然久之。后数日，闻其家忽见公肃衣冠而入，言吾已不就刘幕，上帝命理某方禋祀矣。倏忽不见，家人嗟讶之，越数日而凶耗至焉，始知前日归来者乃公之魂耶。
　　初，公之到彰，止带七百余人，兵力已单，而李维义又分其半，其爪牙已失。至苗栗募勇未成军，猝遇劲敌，而林鸿贵、袁锡清相继战殁，其左臂已失。此岂战之罪哉？亦时势使然耳。公至鳌头，思扼溪而守，其见识甚高；无如绅富内渡，人心瓦解，不得已回守彰化；而粮饷支绌，刘帅又令以死守，故公力战捐躯。古之忠臣烈士何以加此？宜乎英灵不泯也。
