西征石城记（明）马文升 撰 


　　残元部落有把丹者，仕于陕西平凉为万户。我太祖既平江南，克燕都，下三晋，兵至陕西，而把丹等率众归附，授平凉卫正千户。其部落则散处开城等县为百姓，抽其壮丁为平凉卫军，使自耕食。彼既以养生射猎为计，而复无徭役，用是殷富，家有畜马数百而羊至数千者，咸仍胡俗为乐。 
　　正统己巳，虏酋也先寇大同、宣府，脱脱卜花王寇辽东，阿乐出寇陕西，土达渐遭剽掠。天顺庚辰，虏酋孛来、毛里孩统也先余众寇固原，而土达生畜被掠者十之八九，生事渐荒。迨成化丙戌，各酋大举入寇，土达有李俊者独以羊酒奉孛来，孛来喜，赐以马，俊遂有北从意。时都御史铜梁陈公介巡抚宁夏，适都督张泰致仕居本镇而养生于鸣沙州迤南，与土达相邻，牛马多被贼掳掠，传闻非虏贼，即固始土达张把腰等假之也。 
　　丁亥春，陈公移巡陕西，泰令家人状张把腰掳掠事于陈。陈至陕，遂付分巡佥事石首苏爕授逮问，而张把腰已惧。先是，巩昌府通渭县人户逃于把丹孙满四等堡潜住，县遣里长追捕，遂为满四等所杀，竟不知其由。 
　　至是，县亦上于陈公，逮之，满四等雅素纵佚，不知官府，益危惧。会新任靖虏等处参将都指挥刘清至固原，守备指挥冯杰索各土达马匹、鹰翎等物。满四等因谋于俊，而俊实奸黠，遂倡谋从北虏。 
　　时把丹曾孙满璹者，四之侄也，袭祖职，以功迁平凉卫指挥佥事。有司移文平凉卫捕张把腰、满四等甚急，其卫指挥日逼督满璹，以应解者。璹，戆人也，了不知俊、四等已有叛意，遂率火镇抚弟火四等二十余人阴携铁索刑具往捕之。四等知之，俟璹至堡，绐璹所率散各家具食，尽杀之，因劫璹、四等数人叛入石城。石城者，东西俱山，左山峭壁高数十仞，无径路，上者俱拽绳而登，西山顶平可容数千人。城中无水，有数石池。外设栈道，而栈道下则筑小城护之。前有小山，高亦数仞，如拱壁状，两傍空处并后面悉筑墙，高亦二丈五六尺，各留一小门，仅容单人马过之，不知何代人造此以避乱者。城外皆乱山，形甚恶，人至此毛发耸然。满四等常围猎至此，熟知其险可据，遂居之。已而李俊往诱东孛合泥土达，见杀于仗义者。 
　　分守参将刘清领军自靖虏来与战，不利。报至，陕镇守太监黄泌、宁远伯任寿与都御史陈公介，会遣都指挥邢端、申澄率陕西各卫兵往捕，战于城下，申澄死之，邢端遁归，官军大溃。事闻，远近惊骇。兵部请以陈介、任寿并宁夏总兵官广义伯吴琮、延绥都御史王锐、参将胡恺各率所部兵会讨之。宁夏兵先至，陈与吴竟不候延绥兵至，自固原急趋蔡祥堡。夜二鼓，营垒始定，军士劳苦。比晓，即出兵架梁顺岭而行，去石城十里许，贼数千出迎请降。时军余冯信最知兵，随陈公，言于诸公曰：「贼虽诚伪叵测，然我军夜间未息，凌晨即行，且乏水饮，无执戈力，不可与战，姑从彼意退兵，徐议攻讨。」吴琮叱曰：「兵已至此，岂可听彼诱退？」遂麾兵进。贼先遁去。至城，遂驱牛羊数千在前，而精兵后继，时尚无兵甲器械，各执木挺而鬪，官军遂败。 （「官军遂败」，「遂」原作「逐」，据明朱当■〈氵眄〉国朝典故本改。） 任寿、吴琮俱退保东山。陈欲自杀，左右人护下山。遗失军资器械不下千数，大铜将军亦二座。兵犹有被围在山者，皆弃之而归，尽死于贼。贼遂乘势猖獗，凡系土达俱逼入城，而于静宁州大路抢掠运送甘州冬衣布花万余匹，粮米不可胜计。时兵部主事阎让催军至固原，具奏以闻。或传其党导以窥陕者，朝野益震，陈与任寿、吴琮、刘清、冯杰俱解赴京师。 
　　八月，乃命都察院右副都御史嘉兴项公忠为总督，镇守陕西太监刘公祥为监督，行取回京凉州副总兵刘公玉为总兵，都督佥事夏正充左参将，都指挥刘清充右参将，监察御史邓本端监军，兵部武选司郎中刘洪纪验功次，益以京营神鎗官军五千，复调甘、凉、延绥、宁夏、陕西官军共五万往讨。予时以南京大理寺卿居忧于家，服初阕，奉敕升都察院右副都御史，巡抚陕西，协剿叛贼。总督总兵等官有事计议，务在戮力同心，共济边务，时戊子九月五日也。 
　　予奉命七日即行，十八日至陕。申戒所属，整点民兵防守城池及攒运粮饷毕，十月一日，至固原项公营。方到一日，是夜二鼓，闻营外一里许炮声甚近，营中皆惊，予尚未寝，急令官军严守营门。至天明视之，乃贼留文书一纸，云容我每石城居住，免纳粮差，奏闻朝廷，饶我每罪等语，众愕不可测。予曰：「此不过欲缓我兵，何足信？只可整兵以俟进讨。」因与项、刘诸公讲求用兵方略，地利险易。众皆言石城之险不可轻进，又以前两失利，皆难之。乃令善画者图其形势，兵分六路，项与二刘并予及巡按御史任佐、姜孟伦、右布政使余子俊、左参政庞胜屯中路，延绥镇守太监秦纲、都御史王锐、参将胡恺、副使郑安屯酸枣沟，伏羌伯毛忠、镇守陕西都督白玉、御史邓本端屯木头沟，参将刘清、夏正、布政司右参议严宪屯打剌赤，宁夏副总兵林胜、参议崔忠屯红城子，陕西都指挥张英、巩昌府同知罗豫屯羊房堡，期三日诸路少出精兵先示贼，且探地势，乃大举。 
　　比至城外，贼觇知，就来迎敌，延绥官军恃勇首失利，阵亡者二十余人，而贼之死伤者亦多，众益惧。至十三日，会兵复往探山势水头，贼复迎敌，佯败去，官军逐至城下，时贼尚多居城外者，官军忽之，贪取财物，贼遂敛众入城，伏羌伯毛公曰：「贼能有几多？速进兵剿之。」官军四攻上城，贼极力拒敌，毛公攻其东山路，险隘不能进，贼奋死捶阨，官军退败，堕崖死者众，而毛公亦被害。贼被鎗炮死者不可胜计，斩首数百颗。予时在中军，领马军五百余带草束欲烧贼栅，西路之贼乘胜复回东路，官军不能支，亦却，总兵刘公被围于城下，官军溃散，刘公亦中流矢，家人阵亡者三四人。项公斩甘州退怯千户丁某以狥，官军惧，复登山。予亦调度所领兵破空填列，以振声势，败军犹欲遁，予号令敢有逃者斩之，中伤者移置山下，众稍定，不敢退。俄刘公子斌来报曰：「家父被围，乞阻败军。」予曰：「第入视汝父。」少顷，项公至，忧郁失色。予从容言：「胜败兵家常事，况今日之战，贼死者亦多，势已不振。此时黄河未冻，贼不北从，无深虑者，徐可再图。奏报明言伏羌伯忠义奋发，争先登山，毙于流矢，贼势已穷蹙。」且语所遣舍人陶玺等，至京但言贼当就平，以安中外。时朝廷久望捷奏，至即令宣捷，升玺等为所镇抚。 
　　其月，彗出西方。兵部及抚宁侯朱永、定襄伯郭登议以满四骁勇，恐其渡河与北虏连和，祸不止西陲，乃交章拟益兵赴援。项公与予谋兵应益与否？予曰：「若不益，万一贼不能平，益兵晚矣。第请令抚宁侯朱永率宣府、大同精兵五千顺边而来，贼平则止之，未平则并力剿之。」项公从以上请。且日督兵攻围，贼在山熟视不出战，官军至暮则回，项公忧之。予又谋于项公曰：「贼城中既无水，而刍粟亦渐乏，若绝其刍汲，则彼若釜中之鱼，当自毙矣。」项公从之。遂令官军尽焚左右近地之草，贼马死者殆尽。则又尽以死人马填塞城外水泉，候贼夜汲者设伏掩袭之，多被擒，益知彼中消息，正难于水。予曰：「此时贼穷蹙已甚，不足虑矣。」 
　　石城南门与东山相近，时令都指挥孙玺领兵数百驻于上，以视贼之出入，迨兵将回，此兵先掣。贼据前山，矢石雨下，我军不能出。时都指挥鲁鉴统庄浪土兵千余人出为前锋，入为后殿，每被贼袭，至夜方回。予复言于项公曰：「孙玺军掣之太早故也，俟中军兵行远，山上兵方掣。」项公从之。自此贼不得上山，中军兵结阵而回，贼竟不敢袭。其后独延绥军与贼门相对，日被攻围，中伤者众，势不能支。予又言于项、刘诸公曰：「彼处当发兵邀击，攻其所必救，贼若上山攻我，我以此精兵冲其胁，贼必败。」众从予计。乃遣刘公子文同甘州达官指挥亦撒率土兵五百人候贼上山，兵即继进，以邀其后。贼信胡神，十月八日，神降日。若今日出战，胜则利，不胜事不利矣。至日，贼果出攻我山土兵，我兵依法捣之，遂斩首十数级，贼始惧。 
　　会续调甘州都指挥刘晟兵三千至。十八日复会兵攻城，兵已上山，山势高峻，卒不能克。又日值景短，不久即晡，兵在山上者数千人，彼此皆惧，而贼尤甚。予方忧兵不能掣，而贼复恐我攻山，乃诈请降，欲总督、总兵官诣城下。项、刘二公皆单骑诣彼，久不回。贼披戴明盔甲者数百人环遶门外， （「贼披戴明盔甲者数百人环遶门外」，「环」原作「还」，据明朱当■〈氵眄〉国朝典故本改。） 而轻骑往来示武。予与太监刘公在沟外，予曰：「贼穷蹙，无信义，万一二公被遮留，何以言之朝廷？速邀二公归。」贼坚诉要巡抚大人来，予曰：「若不往，是示怯。」乃从数十骑至沟边，大声骂曰：「贼徒无礼，天朝将官咸在此，尔岂应以精兵四外旋遶？」叱去之，，贼遂入城。予至城下，满四同满璹等乃出诉曰：「我等本良民，被刘参将、冯指挥激变。我今既如此，愿赦死请降。」予乃言：「刘参将等激变尔等，朝廷已知之，各官解赴京师矣。尔速降，朝廷必宥尔罪。」贼皆罗拜，兵始获从容而下，一无所伤。予因问满璹曰：「尔被逼劫入城，非反者。」璹乞命，予遂带璹回营。次日，贼即设木栅于山上请战，不复言降矣。 
　　一日，夜五鼓，城内有李旗者至营外报曰：「今夜城中贼自相雠杀，可乘机剿之。」予与项、刘诸公谋曰：「此言固不可深信，但以理度之，恐不虚。」遂令中营军士晨餐及传诸营俱蚤至山下，贼果乱。未久，俱上山，乱矢下射。战良久，我军仰面受敌，予与项、刘亲在阵前督军，矢至面无敢避者，贼亦多伤，但不能得其首级耳。日将暮，遂掣兵。晨至山下，则用守城大将军铜铳往城中击之，死者不知其数。然天气严寒，军士不敢燃火，贼坚壁不出。迨暮，始回。军士颇嗟怨，窃相谓曰：「攻则攻之，使我辈早还。终日受寒，何日得了？」予闻之，又言于诸公曰：「顿兵日久，恐生他变。即黄河一冻，北虏入套，我军岂能久驻？彼时贼乘间突出，奔入河套与之合谋，贻患有不可言者。莫若攻城破之可也。」 （「莫若攻城破之可也」，「也」原作「必」，据明朱当■〈氵眄〉国朝典故本改。） 众不敢决。 
　　时城中有一人代满指挥送铺陈马匹到营，有识之者曰：「此陈都堂牢子张马六儿，陈公军败，遂从贼。」予问曰：「尔可回否。」马六惧不敢对，因留。询城中事，彼既不吐实，顾复诈诱，欲陷我军，遂遣人绐送回固原宁家，即于山沟内杀之。 
　　石城外有壕，深丈余，人马不能至城下，予思欲用土填之，乃取各城上围竿木数十缚成天桥，置去厢车轴上，轩昂随人，亦可用以攻城。至期，遂推至壕边，低其前以遮矢石。命军士数百人每人负土一袋以填壕，须臾壕平。车至城下，以竿絜城，果高二丈五六尺，贼乃开旧所立木栅，悬大石以防。予因欲举此临城，众恐伤人，予曰：「岂有攻城不伤人之理？」诸公终犹豫不决，乃止。贼见，用是益惧，渐有出降者。予与项公议曰：「此辈不可害也。」遂给军贴，令旗牌手送出营，任归家，自此逸出者日众。贼虽严法禁之， （「贼虽严法禁之」，「严」原作「然」，据明朱当■〈氵眄〉国朝典故本改。） 终莫能遏。我军围困日密，贼既无马与水，渐有逃散意，乃令晓番语人四外招之。 
　　时回回阳虎力骁勇，有谋略，四倚为谋主，见势不可为，遂以十一月十六日晚出听招至大营。时予方会诸公筹画兵事，虎力至，心甚恐，予曰：「汝既听招而来，不必惧。」刘总戎刮刀与誓曰：「尔若能生擒满四或杀死来献，朝廷有榜文赏白银五百两、金一百两，升尔指挥。」遂以银示之。送出帐房外，屏人问曰：「何日可战？」虎力曰：「只在明日，倘落雪，又有水，难以为力。但满四最怕神鎗，至日若战不可放，放则彼即退去。」予又曰：「何处可战？」虎力曰：「只在东山口。」予复曰：「贼精锐尚多，尔可计移其兵上山方可信。」项公亦厚慰之，乃遣去。次日，至五鼓，予与项、刘二公整兵而出，至山下，其东山口系延绥兵所守地，而机又不可预泄，乃谓延绥参将胡恺曰：「尔营兵连日伤损实多，中军兵可代尔守一日。」胡应曰：「诺。」予即命掣其兵，移中军兵于山口。令人于高山上视之，见有骑白马出城者，乃四也。既而，东山上果有披戴明盔甲精锐数百人，项公方信之。刘公恐其子文在彼不利，欲麾兵进，予曰：「不可，兵一进彼必退矣。」如此者三。探者忽来报曰：「今日厮杀，贼箭往上射。」予叱之曰：「贼多诈。」已而，约王公锐等麾下悉前，两军相战良久，彼此杀伤相当，我军因奋勇鏖战，贼遂大败。俄报满四等已生擒。少顷送至军前，争功者不已，予手?欲杀之，众方散。予与项、刘诸公议曰：「四既就擒，城中破胆，乘胜逼城，崩之必矣。」刘公曰：「既得四，且罢，若进兵，恐城坚守，卒不能平。」遂以四归营。官军大悦，予乃书火牌十数面，行各边并陕西各府知之，以安人心。贼有马骥、南斗，俱骁勇过人，四皆待以心腹。次日，复率其众出战，官军辄擒之，贼势益蹙。乃以擒四等捷闻，且止援兵。有敕奖谕，并赐羊酒犒劳。 
　　不二日，城中复立平凉卫达官镇抚火敬为主，以拒官军，凡逃出者即杀之。项公令诸营各遣夜不收数人夜侦城下，贼北行即报，南行勿追，盖欲散彼之党易成擒。二刘总戎议，欲任城中余贼皆散去不追。项公与予议曰：「贼自叛逆，杀我一伯三都指挥，官军死者数千人。今若纵之，后稍不遂意即又叛矣，终为陕西患。论法不可恕。」乃日探之。至十一月二十五日，贼度不能支，一夜溃出四散而去。因悉发诸营兵捕之，擒斩数千级，惟满四侄太平舍人能最骁黠，逸去。询其党洪满，云能熟知青山洞。用火熏之，方就擒，并获其家属百余口。诸营官军日搜山，又得贼五百余人，幼男妇女不下数千，尽分给官军，止选取十三岁以下者数百以俟取用。阳虎力家口亦被获，虎力日望救之，予令旗牌手引虎力逐一认之，俱给还，而其亲戚以虎力被宥者亦众，盖以其预有功也。 
　　惟旧时为盗者百十人走彗箒山，置帐房数十顶居之，累招不下。项公命攻之，亦不克。予与项公议曰：「此亡命残贼不足虑，终能得之。第石城之险，非尽夷前后所筑城垣，恐后有叛者必据此为巢穴。」遂令万人悉平之。至于阵亡官军之骸骼，久暴于城外，则令右布政余公子俊收聚，起大冢葬之，祭以牲醴。复立石记平贼岁月于山崖，以示永久。乃会项公至彗箒山视之，予方欲设法攻剿，忽延绥报北虏已入河套矣，佥谓我军久暴于外，倘此虏闻之，拥众来此，其何御之？乃留精兵三千于本山之外伺贼，予与项公等于十二月二日并诸营军马悉回固原。 
　　予乃宴总督、总兵并各镇巡抚、将佐。尚有所获土达老妇人三百余口，予与众议以之解京，途中劳费，悉责其亲戚放遣之。项公以二十六日归陕，而诸路兵俱回镇。其生擒贼千余，恐生变，即营中斩八百，余择留。满四、马骥、南斗、火镇抚等及其党与之罪大者二百名并满四妻解赴京师，俱伏诛。且以兵后久安无虞之计上闻，再奉敕奖励。而彗箒山余贼，至成化己丑正月十四日，贼首毛哈剌亦叛诛，传首至陕，余贼解散。其未殄土达悉不究，令其本分耕牧， （「令其本分耕牧」，「令」原作「合」，据明纪录汇编本改。） 盖虑其奔河套以从大虏也。于是石城迤北古西安州添设一千户所，除官拨军防守。又以固原千户所改为固原卫，奏选指挥等官苗凤等七十余员理卫事。复添兵备佥事一员，举巩昌府阶州知州杨勉任之，项公等遂班师。 
　　本年三月，论功行赏，太监刘祥岁加俸二十石，刘玉升左都督，项公升右都御史，予与延绥巡抚王公锐皆升左副都御史，余皆升职有差，而赏亦厚。先是，项公日披坚于石城下督军杀贼，虽矢石如雨，略无惧色。予尝劝其持重， （「予尝劝其持重」，「持」原作「特」，据明纪录汇编本改。） 公曰：「奉命讨贼，久无成功，死所甘心。」舆论伟之。及是，人犹以功大赏轻，为不足淬励人心云。任寿、吴琮、陈介谪戍两广，刘清、冯杰亦坐诛。先李俊之侄洪，满四之侄安亡去， （「满四之侄安亡去」，「去」原作「云」，据明纪录汇编本改。） 予督捕，竟获，亦解京弃市。 
　　四月，奉敕谕安所余土达，予复亲诣固原检其户数 （「予复亲诣固原检其户数」，「数」原作「政」，据明朱当■〈氵眄〉国朝典故本改。） 拘其老者面谕以生生之乐， （「拘其老者面谕以生生之乐」，「拘」原作「何」，据明朱当■〈氵眄〉国朝典故本改。） 释其惊疑，众皆叩头俯伏曰：「誓不敢为乱。」遂奏给复三年，以安其心，复榜示晓之。选壮丁千名随军，皆乐从，愿效死力以报。后再奏，复指挥满璹官陕西西安左卫带俸，以绝后患。师旅既靖，西方底宁，予年四十有四，滥膺巡抚重寄，于兵事蜂午之际，得偕项公等同心戮力，凡营居野外者六十余日，亲犯矢石者二十余战，始克获丑献馘，殄平巨寇，迄今三十有六年，历历若前日事。偶因项公后人求论次其先烈，而并及其始末之详如此，使观者有以知兵祸起于微细，战功系于谋画，当思患于未萌，图成于先事，是亦有志建功为国者之一鉴也，岂直备史氏之略，着一时同事者之绩而已乎！ 
　 
