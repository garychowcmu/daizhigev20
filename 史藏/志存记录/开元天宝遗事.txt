开元天宝遗事
[五代]王仁裕

　　　　　　　　　　
　　　　　　　　　　
卷  上
开元
　　玉有太平字
　　开元元年，内中因雨过，地润微裂，至夜有光，宿卫者记其处所，晓乃奏之。上令凿其地，得宝玉一片，如拍板样，上有古篆「天下太平」字。百僚称贺，收之内库。
　　
　　步辇召学士
　　明皇在便殿，甚思姚元崇论时务。七月十五日，苦雨不止，泥泞盈尺。上令侍御者抬步辇召学士来。时元崇为翰林学士，中外荣之。自古急贤待士，帝王如此者，未之有也。 
　　赐筯表直
　　宋璟为宰相，朝野人心归美焉。时春御宴，帝以所用金筯令内臣赐璟。虽受所赐，莫知其由，未敢陈谢。帝曰：「所赐之物，非赐汝金。盖赐卿之筯，表卿之直也。」璟遂下殿拜谢。
　　
　　截镫留鞭
　　姚元崇初牧荆州，三年，受代日，阖境民吏泣拥马首，遮道不使去，所乘之马鞭镫，民皆截留之，以表瞻恋。新牧具其事奏之，褒诏美焉，就赐中金一千两。
　　
　　惭颜厚如甲
　　进士杨光远，惟多矫饰，不识忌讳。游谒王公之门，干索权豪之族，未尝自足。稍有不从，便多诽谤，常遭有势者挞辱，略无改悔。时人多鄙之，皆云杨光远惭颜厚如十重铁甲也。
　　
　　七寳山座
　　明皇于勤政楼，以七寳装成山座，高七尺，召诸学士讲议经旨及时务，胜者得升焉。惟张九龄论辩风生，升此座，余人不可阶也。时论美之。
　　
　　痴贤
　　右拾遗张方回，精神不爽，时人呼为痴汉子。每朝政有失，便抗疏论之，精彩昂然，进不惧死。明皇常谓：「右拾遗张方回，忠贤人也。」
　　
　　蜂蝶相随
　　都中名姬楚莲香者，国色无双，时贵门子弟争相诣之。莲香每出处之间，则蜂蝶相随，盖慕其香也。
　　
　　扫雪迎宾
　　巨豪王元寳，每至冬月大雪之际，令仆夫自本家坊巷口扫雪为迳路，躬亲立于坊巷前，迎揖宾客。就本家具酒炙宴乐之，为暖寒之会。
　　
　　梦虎之妖
　　周象者，好畋猎，后为汾阳令，忽梦一乳虎相逼，惊而睡觉，因兹染疾。后有僧海宁者，因过象门，谓邻叟曰：「此居有妖气，久则不可救也。」邻叟遂闻于象。象召僧令视之，僧曰：「当与君禳之。」遂择日设坛，持剑禹步诵咒。自大门而入，至于寝所，绕患人数遍而叱之，忽于床下作一虎声，家人悉惊奔散。周象亦不觉投床下，伏死于地。僧以水噀之，须臾如故。
　　
　　记事珠
　　开元中张说为宰相，有人惠说一珠，绀色有光，名曰记事珠。或有阙忘之事，则以手持弄此珠，便觉心神开悟，事无巨细，涣然明晓，一无所忘。说秘而至宝也。
　　
　　游仙枕
　　龟兹国进奉枕一枚，其色如码碯，温温如玉。其制作甚朴素，若枕之，则十洲三岛、四海五湖，尽在梦中所见。帝因立名为游仙枕。后赐与杨国忠。
　　
　　随蝶所幸
　　开元末，明皇每至春时旦暮，宴于宫中，使妃嫔辈争插艳花。帝亲捉粉蝶放之，随蝶所止幸之。后因杨妃专宠，遂不复此戏也。
　　
　　记恶碑
　　卢奂累任大郡，皆显治声，所至之处，畏如神明。或有无良恶迹之人，必行严断，仍以所犯之罪，刻石立本人门首，再犯处于极刑。民间畏惧，绝无犯法者。明皇知其能官，赐中金五千两，玺诏褒谕焉。故民间呼其石为记恶碑。
　　
　　自暖杯
　　内库有一酒杯，青色而有纹如乱丝，其薄如纸，于杯足上有缕金字，名曰自暖杯。上令取酒注之，温温然有气相次如沸汤，遂收于内藏。
　　
　　辟寒犀
　　开元二年冬至，交趾国进犀一株，色黄如金。使者请以金盘置于殿中，温温然有暖气袭人。上问其故，使者对曰：「此辟寒犀也。顷自隋文帝时，本国曾进一株，直至今日。」上甚悦，厚赐之。
　　
　　传书鸽
　　张九龄少年时，家养群鸽，每与亲知书信往来，只以书系鸽足上，依所教之处飞往投之。九龄目之为飞奴。时人无不爱讶。
　　
　　牵红丝娶妇
　　郭元振少时，美风姿，有才艺。宰相张嘉贞欲纳为婿。元振曰：「知公门下有女五人，未知孰陋。事不可仓卒，更待忖之。」张曰：「吾女各有姿色，即不知谁是匹偶。以子风骨奇秀，非常人也。吾欲令五女各持一丝，幔前使子取便牵之，得者为婿。」元振欣然从命，遂牵一红丝线，得第三女，大有姿色，后果然随夫贵达也。
　　
　　豪友
　　长安富民王元宝、杨崇义、郭万金等，国中巨豪也。各以延约四方多士，竞于供送，朝之名寮往往出于门下。每科场文士集于数家，时人目之为豪友。
　　
　　唤铁
　　太白山有隐士郭休，字退夫，有运气绝粒之术。于山中建茅屋百余间，有白云亭、炼丹洞、注《易》亭、修真亭、朝玄坛、集神阁。每于白云亭与宾客看山禽野兽，即以槌击一铁片子，其声清响，山中鸟兽闻之，集于亭下，呼为唤铁。
　　
　　鹦鹉告事
　　长安城中有豪民杨崇义者，家富数世，服玩之属，僭于王公。崇义妻刘氏，有国色，与邻舍儿李弇私通，情甚于夫，遂有意欲害崇义。忽一日，醉归寝于室中，刘氏与李弇同谋而害之，埋于枯井中。其时仆妾辈并无所觉，惟有鹦鹉一只在堂前架上。洎杀崇义之后，其妻却令童仆四散寻觅其夫，遂经府陈词，言其夫不归，窃虑为人所害。府县官吏，日夜捕贼，涉疑之人及童仆辈，经栲捶者百数人，莫究其弊。后来县官等再诣崇义家检校，其架上鹦鹉，忽然声屈。县官遂取于臂上，因问其故。鹦鹉曰：「杀家主者刘氏、李弇也。」官吏等遂执缚刘氏，及捕李弇下狱，备招情款。府尹具事案奏闻，明皇叹讶久之。其刘氏、李弇依刑处死，封鹦鹉为绿衣使者，付后宫养喂。张说后为《绿衣使者传》，好事者传之。
　　
　　瑞炭
　　西凉国进炭百条，各长尺余，其炭青色，坚硬如铁，名之曰瑞炭。烧于炉中，无焰而有光，每条可烧十日，其热气逼人而不可近也。
　　
　　敲冰煑茗
　　逸人王休，居太白山下，日与僧道异人往还。每至冬时，取溪冰敲其精莹者煮建茗，共宾客饮之。
　　
　　物外之游
　　王休高尚不亲势利，常与名僧数人，或跨驴，或骑牛，寻访山水，自谓结物外之游。
　　
　　花妖
　　初有木芍药，植于沉香亭前。其花一日忽开一枝两头，朝则深红，午则深碧，暮则深黄，夜则粉白。昼夜之内，香艳各异。帝谓左右曰：「此花木之妖，不足讶也。」
　　
　　
   天宝上
　　
　　花上金铃
　　天宝初，宁王日侍，好声乐，风流蕴藉，诸王弗如也。至春时，于后园中，纫红丝为绳，密缀金铃，繋于花梢之上。每有鸟鹊翔集，则令园吏掣铃索以惊之，盖惜花之故也。诸宫皆效之。
　　
　　七宝砚炉
　　内库中有七寳砚炉一所，曲尽其巧。每至冬寒砚冻，置于炉上，砚冰自消，不劳置火。冬月帝常用之。
　　
　　妖烛
　　宁王好声色，有人献烛百炬，似蜡而腻，似脂而硬，不知何物所造也。每至夜筵，宾妓间坐，酒酣作狂，其烛则昏昏然，如物所掩，罢则复明矣，莫测其怪也。
　　
　　梦玉莺投怀
　　张说母梦有一玉燕自东南飞来，投入怀中而有孕，生说。果为宰相，其至贵之祥也。
　　
　　馋灯①
　　南中有鱼，肉少而脂多，彼中人取鱼脂炼为油，或将照纺缉机杼，则暗而不明。或使照筵宴，造饮食，则分外光明。时人号为馋鱼灯。
　　
　　助娇花
　　御苑新有千叶桃花，帝亲折一枝插于妃子寳冠上，曰：「此个花尤能助娇态也。」
　　
　　照病镜
　　叶法善有一铁镜，鉴物如水。人每有疾病，以镜照之，尽见脏腑中所滞之物，后以药疗之，竟至痊瘥。
　　
　　助情花
　　明皇正宠妃子，不视朝政，安禄山初承圣睠，因进助情花香百粒，大小如粳米而色红。每当寝处之际，则含香一粒。助情发兴，筋力不倦。帝秘之曰：「此亦汉之慎恤胶也。」
　　眼色媚人
　　念奴者，有姿色，善歌唱，未尝一日离帝左右。每执板当席顾眄，帝谓妃子曰：「此女妖丽，眼色媚人。」每啭声歌喉，则声出于朝霞之上。虽钟鼓笙竽嘈杂而莫能遏。宫妓中帝之钟爱也。
　　
　　警恶刀
　　贵妃父杨玄琰，少时尝有一刀，每出入于道涂间，多佩此刀。或前有恶兽、盗贼，则所佩之刀铿然有声，似警于人也。玄琰寳之。
　　
　　梦中有孕
　　杨国忠出使于江浙，其妻思念至深，荏苒成疾，忽昼梦与国忠交，因而有孕，后生男名胐。洎至国忠使归，其妻具述梦中之事。国忠曰：「此盖夫妻相念情感所致。」时人无不讥诮也。
　　
　　金笼蟋蟀
　　每至秋时，宫中妃妾辈，皆以小金笼捉蟋蟀闭于笼中，置之枕函畔，夜听其声。庶民之家皆效之也。
　　
　　烛奴
　　申王亦务奢侈，盖时使之然。每夜宫中与诸王贵戚妃聚宴，以龙檀木雕成独发童子，衣以绿衣袍，系之束带，使执画烛，列立于宴席之侧，目为烛奴。诸官贵戚之家皆效之。
　　
　　醒醉草
　　兴庆池南岸，有草数丛，叶紫而心殷。有一人醉过于草傍，不觉失于酒态。后有醉者，摘草嗅之，立然醒悟，故目为醒醉草。
　　
　　盆池鱼
　　明皇以李林甫为相，后因召张九龄问可否。九龄曰：「宰相之职，四海具瞻。若任人不当，则国受其殃。只如林甫为相，然宠擢出宸衷。臣恐他日之后祸延宗社。」帝意不悦。忽一日，帝曲宴近臣于禁苑中，帝指示于九龄、林甫曰：「槛前盆池中所养鱼数头，鲜活可爱。」林甫曰：「赖陛下恩波所养。」九龄曰：「盆池之鱼犹陛下任人，他但能装景致助儿女之戏尔。」帝甚不悦。时人皆美九龄之忠直。
　　
　　看花马
　　长安侠少，每至春时结朋联党，各置矮马，饰以锦鞯金科{革+各}，并辔于花树下往来，使仆从执酒皿而随之，遇好囿时驻马而饮。
　　
　　香肌暖手
　　岐王少惑女色，每至冬寒手冷，不近于火，惟于妙妓怀中揣其肌肤，称为暖手，当日如是。
　　
　　金衣公子
　　明皇每于禁苑中见黄莺，常呼之为金衣公子。
　　
　　花裀
　　学士许慎选，放旷不拘小节，多与亲友结宴于花圃中，未尝具帷幄，设坐具，使童仆辈聚落花铺于坐下。慎选曰：「吾自有花裀，何消坐具？」
　　
　　销恨花
　　明皇于禁苑中，初有千叶桃盛开。帝与贵妃日逐宴于树下。帝曰：「不独萱草忘忧，此花亦能销恨。」
　　
　　醉舆
　　申王每醉，即使宫妓将锦彩结一兜子，令宫妓辈抬舁归寝室。本宫呼曰醉舆。
　　
　　妓围
　　申王每至冬月，有风雪苦寒之际，使宫妓密围于坐侧，以御寒气，自呼为妓围。
　　
　　风流薮泽
　　长安有平康坊，妓女所居之地。京都侠少萃集于此，兼每年新进士，以红笺名纸游谒其中。时人谓此坊为风流薮泽。
　　
　　依冰山
　　杨国忠权倾天下，四方之士，争诣其门。进士张彖者，陕州人也，力学有文名②，志气高大，未尝低折于人。③人有劝彖令修谒国忠，可图显荣，彖曰：「尔辈以谓杨公之势，倚靠如太山，以吾所见，乃冰山也。或皎日大明之际，则此山当误人尔。」 后果如其言，时人美张生见几。后年，张生及第，释褐授华阴尉。时县令、太守俱非其人，多行不法。张生有吏道，勤于政事，每申举一事，④则太守、令尹抑而不从。张生曰：「大丈夫有凌霄盖世之志，⑤而拘于下位，若立身于矮屋中，使人抬头不得。」遂拂衣长往，归遯于嵩山。
　　
　　禽拥行车
　　李元纮，开元初为好畤令，赋役平允，不严而治，大有政声。迁润州司马，发离百里，士民号泣遮路，乌鹊之类飞拥行车。有诏褒美之。
　　
　　镜影成相字
　　宋璟未第时，因于日中览镜，镜影忽成「相」字，璟因此自负，遂修相业，后如其志。
　　
　　知更雀
　　裴耀卿勤于王事，夜看案牍，昼决狱讼。常养一雀，每夜至初更时有声，至五更则急鸣，耀卿呼为知更雀。又于厅前，有一大桐树，至晓则有群鸟翔集，以此为出厅之候，故呼为报晓鸟。时人美焉。
　　
　　枯松再生
　　明皇遭禄山之乱，銮舆西幸，禁中枯松复生枝叶，葱倩宛若新植者。后肃宗平内难，重兴唐祚，枯松再生，祥不诬矣。
　　
　　颠饮
　　长安进士郑愚、刘参、郭保衡、王冲、张道隐等十数辈，不拘礼节，旁若无人。每春时选妖妓三五人，乘小犊车，指名园曲沼，藉草裸形，去其巾帽，叫笑喧呼，自谓之颠饮。
　　
　　选婿窗
　　李林甫有女六人，各有姿色，雨露之家，求之不允。林甫厅事壁间，开一横窗，饰以杂宝，缦以绛纱。常日使六女戏于窗下，每有贵家子弟入谒，林甫即使女于窗中自选可意者事之。
　　
　　四方神事
　　姚元崇为宰相，忧国如家，爱民如子，未尝私于喜怒，惟以忠孝为意。四方之民，皆画元崇之真神事焉，求之有福。
　　
　　立有祸福
　　卢奂为陕州刺史，严毅之声闻于关内。玄宗幸京师，次陕城，顿知奂有神政，御笔赞于厅事曰：「专城之重，分陕之雄，仁虽惠爱，性实谦冲。亦既利物，存乎匪躬。斯为国寳，不队家风。」寻除兵部侍郎。陕州之民多有淫祀者，州之士民相语曰：「不须赛神明，不必求巫祝，尔莫犯卢公，立便有祸福。」
　　
　　移春槛
　　杨国忠子弟，每春至之时，求名花异木植于槛中。以板为底，以木为轮，使人牵之自转，所至之处，槛在目前，而便即欢赏，目之为移春槛。
　　
　　冰山避暑
　　杨氏子弟，每至伏中，取大冰使匠琢为山，周围于宴席间，座客虽酒酣而各有寒色，亦有挟纩者。其骄贵如此也。
　　
　　戏掷金钱
　　内庭嫔妃，每至春时，各于禁中结伴三人至五人，掷金钱为戏，盖孤闷无所遣也。
　　
　　射团
　　宫中每到端午节，造粉团角黍贮于金盘中。以小角造弓子，纤妙可爱，架箭射盘中粉团，中者得食。盖粉团滑腻而难射也。都中盛于此戏。
　　
　　
卷下
天宝下
　　
　　探官
　　都中每至正月十五日，造面蠒，以官位帖子，卜官位高下，或赌筵宴，以为戏笑。
　　
　　撤去灯烛
　　苏颋与李乂对掌文诰，玄宗顾念之深也。八月十五夜，于禁中直宿，诸学士翫月，备文酒之宴。时长天无云，月色如昼，苏曰：「清光可爱，何用灯烛？」遂使撤去。
　　
　　刀枪自鸣
　　武库中刀枪自鸣，识者以为不祥之兆。后果有禄山之乱、大驾西幸之应也。
　　
　　富窟
　　王元宝，都中巨豪也。常以金银迭为屋。壁上以红泥泥之。于宅中置一礼贤堂，以沉檀为轩槛，以碔砆甃地面，以锦文石为柱础，又以铜线穿钱甃于后园花径中，贵其泥雨不滑也。四方宾客，所至如归。故时人呼为「王家富窟」。
　　
　　床畔香童
　　元宝好宾客，务于华侈，器玩服用，僭于王公，而四方之士尽归而仰焉。常于寝帐床前，雕矮童二人，捧七宝博山炉，自暝焚香彻晓，其骄贵如此。
　　
　　龙皮扇
　　元宝家有一皮扇子，制作甚质。每暑月宴客，即以此扇子置于坐前，使新水洒之，则飒然风生，廵酒之间，客有寒色，遂命彻去。明皇亦曾差中使去取看，爱而不受，帝曰：「此龙皮扇子也」。
　　
　　梦笔头生花
　　李太白少时，梦所用之笔头上生花。后天才瞻逸，名闻天下。
　　
　　醒酒花
　　明皇与贵妃幸华清官，因宿酒初醒，凭妃子肩同看木芍药。上亲折一枝与妃子递嗅其艳，帝曰：「不惟萱草忘忧，此花香艳，尤能醒酒。」
　　
　　蛛丝才巧
　　帝与贵妃，每至七月七日夜在华清宫游宴。时宫女辈陈瓜花酒馔列于庭中，求恩于牵牛、织女星也。又各捉蜘蛛闭于小合中，至晓开视蛛网稀密，以为得巧之候；密者言巧多，稀者言巧少。民间亦效之。
　　
　　夜明杖
　　隐士郭休，有一拄杖，色如朱染，叩之则有声。每出处遇夜，则此杖有光，可照十步之内。登危陟险，未尝足失，盖杖之力焉。
　　
　　郡神迎路
　　张开为荆州刺史，至郡界，风雨暝晦，不辨面目，惟闻空中有殿喝之声相次，云中有衣紫披甲冑者十数人。开问其故，对曰：「某荆州内外所主之神，久仰使君令名，故相率迎引。」到任谒庙后，各致祭谢及建饰庙貌， 自此政誉尤善也。
　　
　　县妖破胆
　　李杲迁洛阳令，严刑峻法，民吏畏服，县之积弊，杲尽革之，踰月之中，县务清简。时有进士刘兼，赴举上都，舍于村邸。至夜中，闻户外街衢中有数人相语曰：「李令今古正人也，吾辈见其行事威猛，令人破胆，此中不可久居，宜迁于他邑，可求血食也。」兼讶其事，遂启门视之，寂无影响，方知乃邑之妖神也。兼遂画赞一首于村邸之壁云：「狡吏畏威，县妖破胆，好录政声，闻于御览。」后明皇旌其能，赐金百两及章服焉。
　　
　　泥金帖子
　　新进士才及第，以泥金书帖子附家书中，用报登科之喜。至文宗朝，遂寖削此仪也。
　　
　　喜信
　　新进士每及第，以泥金书帖子附于家书中，至乡曲亲戚，例以声乐相庆，谓之喜信也。
　　
　　被底鸳鸯
　　五月五日，明皇避暑游兴庆池，与妃子昼寝于水殿中。宫嫔辈凭栏倚槛，争看雌雄二鸂{氵+鶒}戏于水中。帝时拥贵妃于绡帐内，谓宫嫔曰：「尔等爱水中鸂{氵+鶒}，争如我被底鸳鸯？」
　　
　　半仙之戏
　　天宝宫中，至寒食节，竞竖秋千，令宫嫔辈戏笑，以为宴乐。帝呼为半仙之戏，都中士民因而呼之。
　　
　　相风旌
　　五王宫中，各于庭中竖长杆，挂五色旌于杆头。旌之四垂，缀以小金铃，有声，即使侍从者视旌之所向，可以知四方之风候也。
　　
　　占雨石
　　学士苏颋，有一锦纹花石，镂为笔架，尝置于砚席间，每天欲雨，即此石架津出如汗，逡巡而雨。颋以此常为雨候，固无差矣。
　　
　　向火乞儿
　　张九龄见朝之文武僚属趋附杨国忠，争求富贵，惟九龄未尝及门，杨甚衔之。九龄尝与识者议曰：「今时之朝彦，皆是向火乞儿，一旦火尽灰冷，暖气何在？当冻尸裂体，弃骨于沟壑中，祸不远矣。」果然，因禄山之乱，附炎者皆罪累族灭，不可胜数。九龄之先见，信夫神智博达也。向火，言附炎也。
　　
　　结棚避暑
　　长安富家子刘逸、李闲、卫旷，家世巨豪，而好接待四方之士，疏财重义，有难必救，真慷慨之士，人皆归仰焉。每至暑伏中，各于林亭内植画柱，以锦绮结为凉棚，设坐具，召长安名妓间坐，递相延请，为避暑之会。时人无不爱羡也。
　　
　　冰筯
　　冬至日大雪，至午雪霁，有晴色，因寒，所结檐溜，皆为冰条。妃子使侍儿敲下二条看玩。帝自晚朝视政回，问妃子曰：「所玩何物耶？」妃子笑而答曰：「妾所玩者，冰筯也。」帝谓左右曰：「妃子聪慧，此象可爱也。」
　　
　　鸡声断爱
　　长安名妓刘国容，有姿色，能吟诗，与进士郭昭述相爱，他人莫敢窥也。后昭述释褐，授天长簿，遂与国容相别。诘旦赴任，行至咸阳，国容使一女仆驰矮驹赍短书云：「欢寝方浓，恨鸡声之断爱；恩怜未洽，叹马足以无情。使我劳心，因君减食，再期后会，以结齐眉。」长安子弟多诵讽焉。
　　
　　占风铎
　　岐王宫中于竹林内悬碎玉片子，每夜闻玉片子相触之声，即知有风，号为占风铎。
　　
　　山猿报时
　　商山隐士高太素，累征不起，在山中构道院二十余间。太素起居清心亭下，皆茂林秀竹、奇花异卉。每至一时，即有猿一枚诣亭前，鞠躬而啼，不易其候。太素因目之为报时猿。其性度有如此。
　　
　　游盖飘青云
　　长安春时，盛于游赏，园林树木无闲地，故学士苏颋《应制》云：「飞埃结红雾，游盖飘青云。」帝览之嘉赏焉。遂以御花亲插颋之巾上，时人荣之。
　　
　　红冰
　　杨贵妃初承恩召，与父母相别，泣涕登车。时天寒，泪结为红冰。
　　
　　投钱赌寝
　　明皇未得妃子，宫中嫔妃辈投金钱赌侍帝寝，以亲者为胜。召入妃子，遂罢此戏。
　　
　　精神顿生
　　明皇每朝政有阙，则虚怀纳谏，大开士路。早朝百辟趋班，帝见张九龄，风威秀整，异于众僚。谓左右曰：「朕每见九龄，使我精神顿生。」
　　
　　口案
　　张九龄累历刑狱之司，无所不察。每有公事赴本司行勘，胥吏辈未敢讯劾，先取则于九龄。囚于前面分曲直，口撰案卷，囚无轻重，咸乐其罪。时人谓之张公口案。
　　
　　言刑
　　张燕公说，有宰辅之才，而多诡诈，复贪财贿。时人亦多之，亦污之。每中书议事，及众僚巡厅，或有所忤，立便叱骂，为众所嫌。故朝彦相谓曰：「张公之言，毒于极刑。」言好面辱人也。
　　
　　销魂桥
　　长安东灞陵有桥，来迎去送皆至此桥，为离别之地。故人呼之销魂桥也。
　　
　　逐恶如驱蚊蚋
　　袁光庭累典名藩，皆有异政。明皇谓宰辅曰：「袁光庭性逐恶如扇驱蚊蚋。」                                                                        
　　
　　歇马杯
　　长安自昭应县至都门，官道左右村店之民，当大路市酒，量钱数多少饮之，亦有施者与行人解之，故路人号为歇马杯。
　　
　　吹火照书
　　苏颋少不得父意，常与仆夫杂处，而好学不倦。每欲读书，又患无灯烛，常于马厩灶中，旋吹火光照书诵焉。其苦学如此，后至相位。
　　
　　金牌断酒
　　安禄山受帝睠爱，常与妃子同食，无所不至。帝恐外人以酒毒之，遂赐金牌子，系于臂上。每有王公召宴，欲沃以巨觥，禄山即以牌示之，云准敕断酒。
　　
　　文阵雄帅
　　张九龄常览苏颋文卷，谓同僚曰：「苏生之俊瞻无敌，真文阵之雄帅也。」
　　
　　射飞毛
　　羽林将刘洪，喜骑射，常对御，使人于风中掷鹅毛，洪连箭射之，无有不中。帝赏叹厚赐焉。
　　
　　泪妆
　　宫中嫔妃辈，施素粉于两颊，相号为泪妆。识者以为不祥，后有禄山之乱。
　　
　　索斗鸡
　　李林甫为性狠狡，不得士心，每有所行之事，多不协群议，而面无和气。国人谓林甫精神刚戾，常如索斗鸡。
　　
　　肉阵
　　杨国忠于冬月，常选婢妾肥大者，行列于前，令遮风。盖藉人之气相暖，故谓之肉阵。
　　
　　传书燕
　　长安豪民郭行先，有女子绍兰。适巨商任宗，为贾于湘中，数年不归，复音信不达。绍兰目覩堂中有双燕戏于梁间，兰长吁而语于燕曰：「我闻燕子自海东来，往复必径由于湘中。我婿离家不归数岁，蔑有音耗，生死存亡，弗可知也。欲凭尔附书投于我婿。」言讫泪下。燕子飞鸣上下，似有所诺。兰复问曰：「尔若相允，当泊我怀中。」燕遂飞于膝上。兰遂吟诗一首云：「我婿去重湖，临窗泣血书。般勤凭燕翼，寄与薄情夫。」兰遂小书其字系于足上，燕遂飞鸣而去。任宗时在荆州，忽见一燕飞鸣于头上，宗讶视之，燕遂泊于肩上，见有一小封书系在足上。宗解而视之，乃妻所寄之诗。宗感而泣下，燕复飞鸣而去。宗次年归，首出诗示兰。后文士张说传其事，而好事者写之。
　　
　　灯婢
　　宁王宫中，每夜于帐前罗列木雕矮婢，饰以彩绘，各执华灯，自昏达旦，故目之为灯婢。
　　
　　解语花
　　明皇秋八月，太液池有千叶白莲数枝盛开。帝与贵戚宴赏焉，左右皆叹羡。久之，帝指贵妃示于左右曰：「争如我解语花。」
　　
　　油幕
　　长安贵家子弟，每至春时，游宴供帐于园圃中，随行载以油幕，或遇阴雨，以幕覆之，尽欢而归。
　　
　　斗花
　　长安士女⑥，春时斗花，戴插以奇花多者为胜。皆用千金市名花植于庭苑中，以备春时之斗也。
　　
　　裙幄
　　长安士女游春野步，遇名花则设席藉草，以红裙递相插挂，以为宴幄，其奢逸如此也。
　　
　　凤炭
　　杨国忠家，以炭屑用蜜捏塑成双凤，至冬月则燃于炉中，及先以白檀木铺于炉底，余灰不可参杂也。
　　
　　文帅
　　明皇常谓侍臣曰：「张九龄文章，自有唐名公皆弗如也。朕终身师之，不得其一二。此人真文场之元帅也。」
　　
　　乞巧楼
　　宫中以锦结成楼殿，高百尺，上可以胜数十人，陈以瓜果酒炙，设坐具，以祀牛、女二星。嫔妃各以九孔针、五色线，向月穿之，过者为得巧之候。动清商之曲，宴乐达旦，士民之家皆效之。
　　
　　吸花露
　　贵妃每宿酒初消，多苦肺热，尝凌晨独游后苑，傍花树，以手攀枝，口吸花露，藉其露液，润于肺也。
　　
　　含玉咽津
　　贵妃素有肉体，至夏苦热，常有肺渴，每日含一玉鱼儿于口中，盖藉其凉津沃肺也。
　　
　　红汗
　　贵妃每至夏月，常衣轻绡，使侍儿交扇鼓风，犹不解其热。每有汗出，红腻而多香，或拭之于巾帕之上，其色如桃红也。
　　
　　金函
　　明皇忧勤国政，谏无不从。或有章疏规讽，则探其理道优长者贮于金函中，日置于右，时取读之，未尝懈怠也。
　　
　　击鉴救月
　　长安城中，每月蚀时，即士女取鉴，向月击之，满郭如是，盖云救月蚀也。
　　
　　歌直千金
　　宫妓永新者善歌，最受明皇宠爱，每对御奏歌，则丝竹之声莫能遏。帝尝谓左右曰：「此女歌直千金。」
　　
　　肉腰刀
　　李林甫妬贤嫉能，不协群议，每奏御之际，多所陷人，众谓林甫为肉腰刀。又云林甫尝以甘言诱人之过，谮于上前。时人皆言林甫甘言如蜜。朝中相谓曰：「李公虽面有笑容，而肚中铸剑也。」人日憎怨，异口同音。
　　
　　隔障歌
　　宁王宫有乐妓宠姐者，美姿色，善讴唱。每宴外客，其诸妓女尽在目前，惟宠姐客莫能见。饮欲半酣，词客李太白恃醉戏曰：「白久闻王有宠姐善歌，今酒肴醉饱，群公宴倦，王何吝此女示于众。」王笑谓左右曰：「设七宝花障，召宠姐于障后歌之。」白起谢曰：「虽不许见面，闻其声亦幸矣。」
　　
　　楼车载乐
　　杨国忠子弟，恃后族之贵，极于奢侈，每游春之际，以大车结彩帛为楼，载女乐数十人，自私第声乐前引，出游园苑中，长安豪民贵族皆效之。
　　
　　猧子乱局
　　一日，明皇与亲王棋，令贺怀智独奏琵琶，妃子立于局前观之。上欲输次，妃子将康国猧子放之，令于局上乱其输赢。上甚悦焉。
　　
　　决云儿
　　申王有高丽赤鹰，岐王有北山黄鹘，上甚爱之，每弋猎必置之于驾前，帝目之为决云儿。
　　
　　长汤十六所
　　华清宫中除供奉两汤外，而别更有长汤十六所，嫔御之类浴焉。
　　
　　锦雁
　　奉御汤中以文瑶密石，中央有玉莲，汤泉涌以成池，又缝锦绣为凫雁于水中，帝与贵妃施钑镂小舟，戏玩于其间。宫中退水，出于金沟，其中珠缨宝络流出街渠，贫民日有所得焉。
　　
　　夜明枕
　　虢国夫人有夜明枕，设于堂中，光照一室，不假灯烛。
　　
　　金鸡障
　　明皇每宴，使禄山坐于御侧，以金鸡障隔之。
　　
　　百枝灯树
　　韩国夫人置百枝灯树，高八十尺，竖之高山，上元夜点之，百里皆见，光明夺月色也。
　　
　　千炬烛围
　　杨国忠子弟，每至上元夜，各有千炬红烛围于左右。
　　
　　有脚阳春
　　宋璟爱民恤物，朝野归美，时人咸谓璟为有脚阳春，言所至之处，如阳春煦物也。
　　
　　粲花之论
　　李白有天才俊逸之誉，每与人谈论，皆成句读，如春葩丽藻，粲于齿牙之下，时人号曰李白粲花之论。
　　
　　醉圣
　　李白嗜酒不拘小节，然沈酣中所撰文章，未尝错误，而与不醉之人相对议事，皆不出太白所见，时人号为醉圣。
　　
　　灵鹊报喜
　　时人之家闻鹊声者，皆为喜兆，故谓灵鹊报喜。
　　
　　走丸之辩
　　张九龄善谈论，每与宾客议论经旨，滔滔不竭，如下坂走丸也。时人服其俊辩。
　　
　　探春
　　都人士女，每至正月半后，各乘车跨马，供帐于园圃，或郊野中，为探春之宴。
　　
　　冰兽赠王公
　　杨国忠子弟，以奸媚结识朝士，每至伏日，取坚冰令工人镂为凤兽之形，或饰以金环彩带，置之雕盘中，送与王公大臣，惟张九龄不受此惠。
　　
　　嚼麝之谈
　　宁王骄贵，极于奢侈，每与宾客议论，先含嚼沈麝，方启口发谈，香气喷于席上。
　　
　　醉语
　　李林甫每与同僚议及公直之事，则如痴醉之人，未尝问答；或语及阿徇之事，则响应如流。张曲江尝谓宾客曰：「李林甫议事，如醉汉脑语也，不足可言。」
　　
　　暖玉鞍
　　岐王有玉鞍一面，每至冬月则用之，虽天气严寒，而在此鞍上坐，如温火之气。
　　
　　百宝栏
　　杨国忠初因贵妃专宠，上赐以木芍药数本，植于家。国忠以百宝妆饰栏楯，虽帝宫之内不可及也。
　　
　　四香阁
　　国忠又用沈香为阁，檀香为栏，以麝香、乳香筛土和为泥饰壁。每于春时木芍药盛开之际，聚宾友于此阁上赏花焉，禁中沈香之亭远不侔此壮丽也。
　　
　　任人如市瓜
　　明皇召诸学士宴于便殿，因酒酣顾谓李白曰：「我朝与天后之朝何如？」白曰：「天后朝政出多门，国由奸幸，任人之道，如小儿市瓜，不择香味，惟拣肥大者；我朝任人如淘沙取金，剖石采玉，皆得其精粹者。」明皇笑曰：「学士过有所饰。」
　　
　　雪刺满头
　　宋璟《求致仕表》云：「臣窃禄簪裳，备员廊庙，霜毫生颔，雪刺满头，求退归耕，养慵岩穴，乐生尧世，死荷圣恩。」
　　
　　忍字
　　光禄卿王守和，未尝与人有争，尝于几案间大书「忍」字，至于帏幌之属，以绣画为之。明皇知其姓字，非时引对，问曰：「卿名守和，已知不争，好书『忍』字，尤见用心。」奏曰：「臣闻坚而断，刚则必折，万事之中，『忍』字为上。」 帝曰：「善。」赐帛以旌之。
　　
　　风流阵
　　明皇与贵妃，每至酒酣，使妃子统宫妓百余人，帝统小中贵百余人，排两阵于掖庭中，目为风流阵。以霞被锦被张之，为旗帜攻击相斗，败者罚之巨觥以戏笑。时议以为不祥之兆，后果有禄山兵乱，天意人事不偶然也。
　　
　　望站台
　　玄宗八月十五日夜与贵妃临太液池，凭栏望月不尽，帝意不快，遂敕令左右：于池西岸别筑百尺高台，与吾妃子来年望月。后经禄山之兵，不复置焉，惟有基址而已。
　　
　　竹义
　　太液池岸有竹数十丛，牙笋未尝相离，密密如栽也。帝因与诸王闲步于竹间，帝谓诸王曰：「人世父子兄弟，尚有离心离意。此竹宗本不相疏，人有生贰心怀离间之意，覩此可以为鉴。」诸亲王皆唯唯，帝呼为竹义。
　　
　　美人呵笔
　　李白于便殿对明皇撰诏诰，时十月大寒，笔冻莫能书字。帝勑宫嫔十人，侍于李白左右，令执牙笔呵之，遂取而书其诏。其受圣眷如此。
　　
　　
　　按  语
　　
　　《开元天宝遗事》， 五代王仁裕（八八〇——九五六）撰。仁裕字德辇，天水人。少不知书，以狗马弹射为乐，年二十五始就学，以文辞知名秦陇间。后随唐废帝于军中，凡传谕檄文、来往书函、诏令，多出其手。与和凝等以文章知名于五代。工诗文，通晓音律，尝集其平生所作诗万余首为百卷，号《西江集》，今佚。新旧《五代史》有传。是书共一百五十九条，记宫中琐闻杂事，尤留意宫内外风俗习尚之记载。如七月七日乞巧、红丝结褵、金钱卜、斗花、秋千、灵鹊报喜等，均有著录；唐明皇、杨贵妃、其它王公贵族淫靡之风，亦多涉略。故尤为后世戏曲小说家、掌故家所重。唯是书多采摭民间传闻，未能祥核史实，故疏失舛误之处，亦所不免。洪迈《容斋随笔》摘其谬误者四事，良有以也。《开元天宝遗事》，宋《郡斋读书志》、《直斋书录解题》，清《补五代史艺文志》均有著录。传世刻本有：明张氏建业铜活字本、《顾氏文房小说》本，均二卷；《续百川学海》本、《说郛》本、《唐人说荟》本等，均一卷。今以《顾氏文房小说》本为底本，叄校《五朝小说大观》本、《唐代丛书》本。附录《四库全书总目提要》，以资参考。

附  录
四库全书总目提要
　　《开元天宝遗事》， 五代王仁裕撰。仁裕字德辇，天水人。唐末为秦州节度判官，后仕蜀为翰林学士。唐庄宗平蜀，复以为秦州节度判官，废帝时以都官郎中充翰林学士。晋高祖时为谏议大夫。汉高祖时复为翰林学士承旨，迁户部尚书、罢为兵部尚书、太子少保。周显德三年乃卒。事迹具五代史雑传。晁公武《读书志》曰：「蜀亡，仁裕至镐京，采摭民言，得《开元天宝遗事》一百五十九条，分为四卷。」洪迈《容斋随笔》则以为托名仁裕， 摘其谬误者四事：一为姚崇在武后时已为宰相，而云开元初作翰林学士；一为郭元振贬死后十年，张嘉贞乃为宰相，而云元振少时，张嘉贞纳为婿；一为张九龄去位十年，杨国忠始得官，而云九龄不肯及其门；一位苏颋为宰相时，张九龄尚未达，而云九龄览其文卷，称为文阵雄帅。所驳诘皆为确当。然苏轼集中有读《开元天宝遗事》四绝句，司马光作《通鉴》亦采其中张彖指杨国忠为冰山语，则其书实在二人以前，非《云仙散録》之流晚出于南宋者可比。盖委巷相传，语多失实，仁裕采摭于遗民之口，不能证以国史，是即其失。必以为依托其名，则事无显证。刘义庆《世说新语》，刘孝标注往往摘其抵牾，要不以是谓不出义庆手也。故今仍从旧本，题为仁裕撰焉。
　　
① 一本作「馋鱼灯」。
② 一本无「力」字。
③ 一本无此句。
④ 一本无「一事」。
⑤ 一本无「盖事」。
⑥ 「士女」，底本作「王士安」。

