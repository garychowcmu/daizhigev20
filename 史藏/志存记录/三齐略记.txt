三齐略记　　晋 伏琛

　　尧山在广固城西七里，尧巡狩所登，遂以为名。山顶立祠，祠边有柏树，枯而复生，不知几代树也。

　　台城东南有蒲台，台高八丈，秦始皇所顿处，在台下萦马。至今蒲生犹萦，似木杨而堪为箭。阳城山，石尽起立，嶷嶷东倾，状如相随行，青翠可掬也。

　　海上蜃气，时结楼台，名海市。

　　不夜城，在阳廷东南，盖古有曰夜出。此城以不夜名异之也。

　　秦始皇于海中作石桥，海神为之竖柱。始皇求为相见，神云：“我形丑，莫图我形，当与帝相见。”乃入海四十里，见海神。左右莫动手，工人潜以脚画其状。神怒曰：“帝负约，速去。”始皇转马还。前脚犹立，后脚随崩，仅得登岸。画者溺死于海，众山之石皆倾注，今犹岌岌东趣。

　　曲城齐城东有万岁水，水北有万岁亭。

　　郑司农常居不其城南山中教授，黄巾乱，乃避。遗生徒崔琰、王经诸贤于此，挥涕而散。所居山下，草如薤叶，长尺余，坚韧异常。土人呼为康成书带草。

　　始皇祭青城山。筑石城，入海三十里，射鱼，水变色如血者数里，于今犹尔。

　
