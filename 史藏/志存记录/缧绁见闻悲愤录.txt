缧绁见闻悲愤录
佚名

自记
    光绪丙午三月十二日，予赴巡警总局投到，当即奉提讯问。讯毕，发押第一号候质所，时计已四句钟矣。至五句钟开晚饭，但见蔬食菜羹载以瓦钵，同室之人邀予食饭。斯时，予正心思恶劣，复睹此鄙象，不觉泫然泪下。正所谓英雄气短，满腹愁怀。且因困诸斗大之室，安能下咽？乃辞不吃，闷然呆坐，如此者数日夜。
    至十七日五句钟，奉解番禺县。比至县署，见收发沈委员，询问案由，发押候保所，并嘱示予曰：“如丁役有勒索凌虐，准予具禀。”予恪遵告退，遂随差役至候保所。一进所门，见在押者十数名，强壮衰颓各具形状。且四处堆积粪草，秽臭不堪，奈何身犯律条，安居奚择，惟有受之而已。甫坐下，与同室者通问姓名，询其规则。据云，此处每日官发粗米一斤、钱六文。在押者均须由家送银到来，以资伙食等语。是晚蚊虫繁多，又无蚊帐，遂枯坐一夜。次晨，写信回家禀知母亲，将信交与看役，给其力金二角，送至予家。不料该役等并家人黄福勒予通门头银五元八角，如无此款，不许通信。此时进退不能，呼冤乏路，只得允之，该看役始将信送去。至午间，吾母到来，相见痛哭，不孝之罪莫斯甚矣。惟有跪禀慰词以解母虑。并由母亲给丁役索款，母始回家。少顷，由家送柴米铺盖来，而自己又不谙执爨，只得倩同室之在押者炊煮，给渠工资。
    至闰四月十七日，奉提复讯，问毕照收。至二十八日，改押羁所。一进羁门，看役等即带予至北一仓，上以脚镣。此时羁所正值重修完竣，各处甚为洁净。惟在押各人犯，皆多恶貌，且满身臭气，团聚赌博，鄙贱不堪。予见此情形，倍增怅闷。至六句钟，关锁仓门。至二鼓时候，看役开门进仓，将予衣服祛摸，备极苛凌。正是“今日方知狱吏尊”，此言诚确论也。予曰：“我所穿衣服均洋式，全是白布，非若绸缎之值多资；且尔要此衣服亦不合用。”看役曰：“不论有用无用均要祛摸，此乃监羁规例。如不肯脱下，即鞭挞从事，勿谓不先告悉也。”予曰：“请勿怒，此等布衣，与之何伤。”遂即脱下。讵该看役等才摸衣服，又言勒诈，要予五十金通门头，四十金买床位，五元招呼茶银，合而计之，百金之巨。予曰：“侨居寒士作嫁依人，如此钷资，万难筹措。”于是，乞其减损。该看役曰：“百元之款，尚说太多，如不允从，惟有锁铐一隅而已。”予念家无担石，借贷无门，岂敢应允，只得随其处置而已。于是，该看役将予锁铐粪桶之侧，蚊虫、臭虫、秽臭之味一并而来。是夕甚坐针毡，悽惨无极。至次日，仍不开锁。至午刻，幸遇署内之杂务家人谭姓者，到羁察看工程，见予惨状，始喝令看役开锁。并询予情形。我遂将夜间之事相告。谭氏曰：“此乃向来积弊，难以尽言也。”乃邀看役等上前，嘱咐曰：“此人文弱，弗能苛待。且吾已问其家计，贫极无锥，尔等切勿勒索，但得其些需，便作了了。”看役等唯唯，于是，始要予通门头银四元八角，买床位银五元。若非谭姓到来，悽惨之状不堪设想矣。由此观之，该谭姓诚为衙署中之美人也。孔子曰：“十室之邑，必有忠信”，其斯之谓欤！次日，予母到来，看役不许见面，必要交清通门头银，方准相见。予母只得回家典借。次日，带银到来，交与看役，始得见面。而买床位之银，先交二元五角，其余二元五角限迟数日清交。子母遂回家筹措此款。越数日，不见送来，该看役日催数次，并复要将予锁镣铐手。是日，适友人到探，予遂草禀函呈收发处沈委员。顷间即提该看役惩责，始免予再缴二元五角之款。此乃予所历之苦况也。
    自此以后，予无片刻忘却此惨。惟日夜枯坐仓中，不出仓门半步，皆因在押者日则赌博吵闹，夜则吸食洋烟。外羁所共押百余人，其能安分守法不沾赌博者，不及五人之数。间有一二定静者，予询问其监羁各处实在情形，伊告予曰：“羁所之弊，予已尝之，而监狱之弊，更有甚焉。”遂将底蕴详细告予。予强记于心，谈毕录记，伏望大人严而革之，不胜馨香鼎祝也。

鄙陋
    各人犯日间自晨早七点钟起，至下午五点钟止，均团聚赌博。而所赌之名曰番摊，曰牛栏，曰推牌九，曰十五糊，曰碰金。而所赌之法，不论钱之多寡，如自己无钱，则与别人借，每银一角，每日利息二十文。甚或将口粮典押，以充孤注。其典押口粮之法，名之曰押米筹。外羁人犯每名每日米筹一条，领米一斤，另钱十二文。每押米筹一条，连钱米在内值银六毫。系由甲借银六毫与乙，则乙每日之口粮钱米全归甲得，以为利息，俟乙还清六毫与甲，乙始得回。而所押之米筹仅得银六毫，将此六毫之资，以充孤注。赢则洋烟酒肉大嚼酩酊，并即赎回米筹；输则清肠枵腹，甘受饥饿，因而饿毙者不知凡几。甚或写信回家，瞒骗父兄，或说罚锾赎罪，或说保释需银。家内得接此函，以为确事，筹得三二十元送来。那时，军马重兴，大开战斗，好酒好菜大盒烟，种种妄为，深堪发指。而有钱之犯人，则专押米筹放银生利，如开当店一般。每押一米筹，虽见该犯饿将垂毙，亦不给回粒米。其狠心贪毒，实非人类可比。
    各人犯夜间则三五团聚，吸食洋烟，彼谈赌博如何为精，此说为匪如何为巨。将来释放，复为盗贼，要如何如何，方可避官兵缉拿之路。凡有新收之犯，如不爱赌博者，该犯即从旁耸弄，教其骗取家资为赌博洋烟之用。如该新收之犯能够自爱，不受伊等之惑，伊等即共而排之，互相欺侮。现在羁押百余人，而不沾嗜赌博者不及五人之数。是以仰恳宪恩，饬禁狱囚赌博，庶期勉歹为良。
    各人犯不论大小事情，时常吵闹，或数人而打一人，多有身伤头破者。而打架之时，该看役等只在旁大叫“莫打，莫打”二语，并不上前解劝。皆因各看役均年老无力，或吸食洋烟，形同纸札，故每有打至身伤头破者。
    新收之犯如从前当过兵勇，或充当线人，今因犯事而收押者，于进羁三两日后，该旧押之犯必联同各犯，将该新收者毒打，或用石捶，或用木殴，并不许声张。名之曰打鬼头。虽看役见之亦不解劝。

诈赃
    一、候保所凡有新收人犯，必勒通门头，如不通门头，即另置一仓，亲友到探不许见面。通门头银至少五元八角，多者无量。
    二、羁所凡有新收人犯，必将钱银衣服祛摸清楚。然后，勒通门头、买床位。如无此款，即私刑凌虐，另置一仓，名曰“天字号”。不但不许亲友见面，且限其晚上九点钟即睡，睡后不准起身，并不准移动，至天明即要起来。如通了门头，买了床位，即任其高声谈唱，团聚赌博，吸食洋烟，自宵达旦，名之曰“大客”。
    通门头至少四元八角，多者无量。买床位至少五元，多者无量。招呼茶钱、拜地主、烧衣，此三款，多寡不定，随意勒索。
    三、监狱凡有新收人犯，必将钱银衣物祛摸净尽，然后勒索。如不遂其所欲，则锁铐凌虐，另置一洋仓，名曰“天字号”。如化了所索之款，即与羁所同，亦名之曰“大客”。通门头至少二十元，多者无量。开米牌至少五元，多至数十元不等（如不开米牌，则每日所发之口粮钱米尽归头人、提牢、丁役等均分，只给食残冷饭一碗与该新收之犯。）开手铐（与开米牌同，如不花开铐银，则将双手紧铐，虽一月半均不放。）买床位至少十五元（多者无量）。派老年照通门头多寡之数（在押一年之犯名曰老年）。招呼茶钱、拜地主、烧衣、大灯（此四款多寡不定，随意勒索）。探望见面银壹两八钱（凡未通门头之犯，亲友到探，每次壹两八钱。虽日至数次，亦每次壹两八钱）。茶叶钱二十文（凡各犯亲友到探，每次给钱二十文。虽至数次，亦日每次二十文。）
    四、差馆凡有新收之犯，勒索米饭银、招呼茶钱多寡不定，视该犯穷富而论。
    敬禀者：窃罪民到案数月，由候保所而改押羁所，而羁押各犯或有由监调押者，或有由差馆调押者，罪民与此等人犯闲谈细询情形，因知各项私索等弊，且自经此苦，更属瞭然。斗胆将见闻各弊录呈宪鉴，伏乞严饬革除，体恤囚犯。感恩高厚，岂止如山如海也哉。

末议
    一、革勒索  丁役勒索、凌虐、私刑，请通饬各府州县，严查禁革。如有勒索凌虐，阳奉阴违，立即从重惩治。
    二、禁赌博  狱囚人犯团聚赌博，易滋事端。请通饬各府州县严饬丁役查禁清楚，并将赌具焚毁，如有不遵，私赌者，立即提堂血比，罚充苦工。
    三、禁洋烟  狱囚人犯吸食洋烟，殊属非是。请通饬各府州县严饬丁役查禁靖绝。如有老烟者，给予戒烟丸药，限日戒清。所有烟枪烟具，一切查搜焚毁。如有私吸者，提堂重责，罚充苦工。
    四、勤巡察  丁役勒索凌虐，阳奉阴违，请饬各府州县，按日派收发委员到监羁差馆各处巡察，并派典史查巡，方足以儆胆玩。如有勒索情弊及地方扫不洁净、赌博、吸烟等事，立提丁役惩责。
    五、定苦工  苦工人犯扫理地方，亟为良法。请通饬各府州县，如有犯轻罪者，判罚充当苦工，或一礼拜、一月、二月，使其打扫监羁各处地方，既可儆其改过，且省雇役之资。
    六、保卫生监羁人犯身体不洁，地方臭秽，易生疾病。请饬各府州县于监羁各处建设沐浴室，饬令各人犯时常沐浴，以免满身疥疮，易生疾病。并将沟渠通浚，使臭水通流，不至积生蚊虫，秽气腾发。而各犯所睡之仓板亦一律修高，改用活板，以免臭虫繁生。并每日遍洒除秽臭水，以保卫生。犯人患病，看役须即禀请拨医调治，不得若从前之禀报，而不拨医，无辜瘐毙也。
    七、施恩泽  狱囚人犯多半穷苦，天气寒冷无衣无褐。请通饬各府州县，每年四月给发草席、葵扇、洗面手巾，九月发给棉衣。并查在押人犯有无家属料理，如无家属料理者，每名给予棉被一张，或旧毡一张，以免冻毙。所发各物责成头人管理，不得当卖。而置办各物必须核实，毋得如前舞弊。伏查给发棉衣、棉被、洋毡各物，均可到故[估]衣店购办，所值不赀，比新置价钱十分之三，便可买得，价廉惠厚，经费无多，并非难办之事。
    八、定职守  丁役管理狱囚，仍恐疏忽，每仓设立头人一名，以资襄助。请通饬各府州县监羁等处，除派丁役亲兵管守外，另于各人犯中，选取安分守法者充当头人。而犯人为头人者，盖因伊等与犯人同处一方，凡有事情，易于速知。惟不许串同丁役勒索，违者血比。
    九、足养廉  丁役勒索，由于工食太少。请通饬各府州县，所有监羁丁役，均选年少者充当，每月给予工食六元，不许分毫勒索。而每名每月有六元工食尽可以敷伙食。如果仍前工食之少，难免枵腹从公。是欲清弊端，必先厚赏，方能靖绝根株也。而每仓之头人，从前系串同丁役勒索，今者欲除勒索之弊，亦必给予津贴，方足使其用心。该头人请月给津贴四元，每日口粮给予双份，以昭奖励而绝弊端。
    十、设工艺  监羁人犯饱食终日，无所用心，请通饬各府州县饬令在押人犯学习工艺。择该处地方通用易销之物，如南发县监犯之做鞋底、高要县之织席，阳江厅之织竹篮，均为本地方易销之物。惟必须立定规则，做何物者，或每日或每件工银若干，如能速做者加奖。所发工银不得折扣中饱。而工作器具应由官置，不得以工资扣抵。庶各犯习成一艺，不致日赌博，而夜给[吸]洋烟。即释放后亦可工作度活，不至流为盗贼。
    十一、通下情  丁役勒索皆由犯人不能具禀所致。请通饬各府州县于监羁中察选安分守法、稍通文理之犯，密饬其将各项情弊逐一列明，函呈收发处转呈县官惩办。伏查监羁人犯中多有文理通顺者，若令此等人犯透陈积弊，最为明晰。而此等人犯虽然犯法，多半错在一时，不无可宥，如能给予检察之权，凡有弊陋，准其随时具禀，则清厘监羁积弊，可望靖绝也。谨按：南海虞宪清厘监狱，即用此法，现仅数月，弊绝风清。而收发委员、典史常到查察，亦为最要，与此相关。
    十二、速定夺  案延不结，最为祸累。请通饬各府州县，凡在押人等，不论案情轻重，均速审实定谳。如有应释应结及礅[蹲]禁期满者，均速办理，分别开释。并严禁丁役书差勒索各弊。
    十三、准探望  狱囚人犯亲友到探，乞准施行。请通饬各府州县，在押人犯亲友到探，丁役不得拦阻，惟必须照巡警局规则。凡探望之人不得入闸，而该犯站在闸内，到探之人站在闸外，看役站在旁，便听其言语，以杜私弊而慎疏虞。
    查狱囚人犯每名每日给米一斤、钱十二文。此十二个钱，除卖[买]柴九文外，只剩三文，持此三文油盐买。且发之米均粗糙不堪，除拣清谷稗米碎外，仅得十三四两之间。在押人犯多半粗壮之人，日食十三、四两粗米，何能胞腹？若果有家属料理者。尚可由家顾送，以为弥补；若无家属者，则日饿日瘦，以至[致]气衰生病，死于狱中。如蒙宪恩悯恤，可否通饬各县，俟后给发犯人口粮。每日发给中次米二十两、钱二十文，则感激恩施，饱德铭戴矣。

