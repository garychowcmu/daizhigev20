　　●燕都日记
　　冯梦龙原本
　　莫厘山人增补
　　己丑三月初一日，昌平兵变，京师戒严。
　　昌平民噪，焚劫官民舍一空。初二日，何谦以变闻；命谦带罪安职。
　　张鑻请监国南京（补）。
　　陈川诸生张鑻来中左门。鑻陈三策；首请太子监国南京，择重臣辅之。
　　宣府告急，命镇朔将军王承〔允〕侦贼所向（补）。
　　魏藻德请自出京议饷，不允。命黄希宪、路振飞筹兵饷（补）。
　　按藻德之请，为脱身计耳。帝谕以在阁佐理。则其计不行。
　　命遣戍有罪内官朱晋等俱释罪闲住（补）。
　　按斯时大臣有罪在狱者尚多，帝不之释而独释内官等，何欤！
　　庚寅初二日，始闻全晋破陷，榆林镇亦破。
　　冯梦龙曰：闯贼之犯燕都，自榆林始也。九边之兵，榆林最劲；曾一破贼，杀数千人。贼恚甚，悉众来攻。设令中枢有稍知兵者，勿狃小胜，豫请济师为犄角，可令贼夺气去。而一筹莫展，束手以俟其败。榆林既失，而真、保、河间诸郡风靡矣。
　　召对百官（原本注初四下今依北略改）。
　　上召府部锦衣、詹翰、科道等至中极殿，问御寇之策；奏对者三十余人。有言守门乏员，当今之急，无如考选科道；余皆练兵、加饷套语。赐茶而退。
　　冯梦龙曰：使满朝尽科道，能以白简击贼否？
　　命内监及各官分守九门，稽出入（补）。
　　谕文武官输助（补）。
　　初，议佥民兵；魏藻德曰：民畏贼；如一人走，大事去矣。上然之，禁民上城。
　　淮抚路振飞练义勇，各保坊村（补）。
　　辛卯初三日，都察院左都御史李邦华请东宫抚军江南，兵科给事中光时亨谏阻之（原本注初六日，今从北略改）。
　　先是，李邦华与左庶子李明睿私议南迁，上亲行与东宫孰便？明睿曰：太子少不更事，禀命则不威、专命则不敬，不如皇上亲行为便。至二月二十六日，上命府部大臣各条战守事宜。邦华、明睿与少詹事项煜各言南迁及东宫监抚南京；上骤览之，怒甚，曰：诸臣平日所言若何！今国家至此，无一忠臣、义士为朝廷分忧，而谋乃若此！夫国君死社稷，乃古今之正。朕志已定，毋复多言！至初三日，李建泰上书请驾南迁。上召对平台，大学士苑景文及李邦华、项煜请先奉太子抚军江南；给事中光时亨大声曰：奉太子往南诸臣，意欲何为？将欲为唐肃宗灵武故事乎？景文等遂不敢言。上复问战守之策。诸臣默然。上叹曰：朕非亡国之君，诸臣皆亡国之臣尔。遂拂袖起。
　　计六奇曰：当自成逾秦入晋，势已破竹；惟南迁一策，或可稍延岁月。而光时亨以为邪说，其事遂寝；天下恨之。然景泰时乜先入寇，徐有贞亦倡此说，时不之用；卒能固守却敌，宗社晏然。亨亦持是说耳。但当时将相，岂有能如于忠肃者？不能则迁国图存，未始非救变之良策也。且帝既身殉社稷，假使时亨骂贼而死，虽不足赎陷君之罪，尚可稍白始志之靡他；而竟躬先后贼，虽寸斩亦何以谢帝于地下乎！是守国之说，乃欲借孤注以要名，而非所以忠君也。邦华以身殉国，是南迁之议乃所以爱君而非以避死也。独是南行之策，亦有未尽善者。使上骤行于贼未至时，则人心骇惧，都城势将瓦解；后世必谓轻弃其国。若上迁于贼之将至时，则长途荆棘，未免为贼所伺而有狼狈之忧。故为上计，不如死守社稷，得君道之正。若太子者，天下之本；宜及贼未近畿甸时，令大臣默辅南行，以镇根本之地，以系天下之心。设北都有急，亦可号召东南，为勤王之举。且非独太子宜南行，即永、定二王亦宜分藩浙、粤，伏意外之图。奈何一堂聚处，如燕巢于幕，祸及而不知也哉！且明睿谓太子之行有专命、禀命之碍，不知天下事有可权者。昔唐元宗避蜀，即使肃宗收兵灵武，亦以安、史势急，恐一旦不测，父子同尽耳。崇祯之末，何以异此。窃谓上宜守北、太子宜南行，似为两得。虽然，谋之善不善、计之成不成者，人也、亦天也。
　　壬辰初四日，钦天监奏帝星下移，诏百官修省（补）。
　　命李国桢练京营兵，守西直门（北略注初五日）。
　　京城武备积弛，禁兵皆南征，太仓久罄。至是，命国桢提督城守西直门，各门勳臣一、卿亚二。
　　封诸将（原本注初六日）。
　　诏封各总兵，吴三桂平南伯、左良玉〔宁〕南伯、唐通定西伯、黄得功靖南伯，给敕印。
　　福、周、潞、崇四王各弃藩南奔（补）。
　　癸巳初五日，督师李建泰病，兵逃亡。
　　按建泰以正月二十六日出师，行遣将礼。寅时，命驸马都尉万炜以特牲告太庙。卯时，上临轩，廷授建泰节钺。忽殿梁响声大作，如催折然。时已备法驾，御正阳门，亲饯官军；旗幡十余万，自午门排至正阳门外。百官俱至，列席十九，文东武西，御席居中。御用金台爵，皆嵌大宝石，是累朝重器；诸臣则皆金杯也。上亲递酒三杯曰：先生此去，如朕亲行。即以三杯赐之。复出御撰手敕奖谕，用宝以赐。鼓乐导上方剑而出，上目送之；良久返驾。是日，大风扬沙。占曰：不利行师。建泰乘肩舆出宣武门，舆柱忽折；识者忧之。建泰出都，闻山西烽火甚急，益迟其行；日行止三十里。师次涿州，营兵三千逃回。至广宗，绅衿城守不纳；攻破之，杀乡绅王佐，笞知县张〔宏〕基。二十九日，建泰闻家被焚，为之夺气。兵过东光，城闭不纳；建泰怒，留攻三日，破之。三月初五，建泰病，其兵溃。程源谓魏藻德曰：建泰何为尚住河间？其标下总兵马稔，有兵万人，令速赴居庸，与唐通协守，犹可以镇抚万一。不听。京师破，建泰入城，贼礼遇之。一云建泰在保定卧病，城破执建泰，取敕书、剑印焚之，三金杯亦取去。一云建泰在保定，早与贼通，城破而降。
　　封疆重犯，俱许捐赎。又设黄绫册，募百官捐助（补）。
　　甲午初六日，始弃宁远，征吴三桂、王永吉率兵入卫（补）。
　　又征唐通、刘泽清率兵入卫（补）。
　　泽清前命移镇彰德，因纵掠临清南奔。惟唐通以八千人入卫，命同太监杜之秩协守居庸关，赏通银四千两、大红蟒衣、紵丝二表里。其官兵八千八十二人。内库发银四千五百两，每兵五钱。
　　大同告急，命内官谢文举火速赴任。
　　始闻陷〔宁〕武，总兵周遇吉死之（补）。
　　周遇吉号萃庵，锦州卫人；镇守山西总兵官。夫人刘氏，骁勇。贼势■〈目匿〉猖，请益兵二千；朝议以副将熊通统之。及河，叛将陈尚志迎贼，即令熊通归镇说降。公怒曰：尔领兵二千，不能御贼，反为贼作说客！我受朝廷厚恩，肯效尔辈叛逆乎？立斩之。令标下都司杨志荣传首京师，并请救兵——时甲申二月十二日也。十五日，贼薄〔宁〕武，传檄五日不下且屠。盖贼自破太原后，乘胜席卷，势如破竹；其视〔宁〕武一关，直摧枯拉朽耳。公昼夜练兵，选壮勇数十人，激以忠义，迎而邀之。贼不及备，捣其中坚，歼贼精锐。贼锋虽挫不却，屡战薄城下。公日则列兵城外，以战为守；夜则收兵入城，登陴击炮，贼死无算。会火药尽，贼舁大炮击城。援兵不至，或言贼可款也。公曰：战三日，杀贼且万，若辈何怯耶！且胜之一军皆为忠义；万一不支，缚我以献可耳。于是，密令健兵伏巷，开门诱贼。贼进城及万余，即将城门闸下，伏兵四起，杀之无噍类，伤其四骁将。又开门奋击，杀贼数千人。闯贼大恨；或为贼计曰：我众彼寡，但使主客分别，以十击一，蔑不胜矣。请去帽为识，见戴帽击之；递出战可歼也。从之。我兵遂败。贼拥步兵环攻四日，城遂陷。公挥短刀力斗，伤重被执，骂不绝口。贼缚于市，磔焉（或曰自刎）城中兵感公忠义，虽儿童妇女无一人受屈者，悉为贼屠。夫人刘氏，率家中妇女数十人据山头公署，登屋而射，每一箭毙一贼。贼不敢迫，纵火焚为灰炉。二十五日，贼计曰：〔宁〕武虽陷，受创已深。自此达京，尚有大同兵十万、宣府兵十万、居庸兵二十万、阳和各镇兵合二十万，尽如〔宁〕武，岂有孑遗哉！已刻期班师，回陕休息。忽有大同总兵姜镶差人赉降表至，贼喜甚。已而宣府总兵王通表亦至。贼遂一意长驱。亡何，居庸及各镇总兵白邦正、刘芳名等并昌平文武相次乞降，迎表飙集。及贼陷京后，见有半面失手足者，皆〔宁〕武所砍伤；告人曰：周总兵真好汉，杀我等数万人。若再有此一镇，我主安得到此！杨志荣出揭备陈颠末，都督陈宏范上其事，赠太保，谥忠武。
　　计六奇曰：抄本载三月初一〔宁〕武陷。遗闻载三月初八丙申陷。编年载陈演乞休后。甲乙史载三月初九丁酉，〔宁〕武。他本第云三月，而不志日。独本传载二月二十四五，屠〔宁〕武。以杨志荣出揭陈颠未，则本传似为有据。按遗闻云：相持半月，则宜以三月初一日为据。
　　乙未初七日，大同陷，巡抚卫景瑗死之（补）。
　　李自成至大同，总兵姜镶以城降。执景瑗去，见自成，不屈；曰：此膝不跪第二人，即当杀我。据地坐，大呼皇上而哭。自成曰：忠臣也，勿杀。公起以头触石，血淋漉。贼拘之营中六日，公自经于海会寺；冠服南面哭，稽首而绝。延安推官顾咸正为之志曰：纲目书刘公韐自经于金军，以为金不能以威屈韐，而韐自经云尔。卫公有老母，又当贼方阳慕公，不杀，若可以无死；而公持义益决，从容自裁，可不谓之得正矣乎！若夫封疆之故，盖难言之。其时边兵缺饷已八月，而镇臣内叛；虽有善者，亦无如之何矣。公字仲玉，号带黄，陕西韩城人；南都赠兵部尚书，谥忠毅。
　　贼陷大同，知府董复、乡官韩霖俱降。文学李若葵，合家九人自缢；先题曰：一门完节。
　　丙申初八日，宣府陷，巡抚朱之冯死之（增下句）。
　　时叛将白广恩以书约总兵姜镶降，监视太监杜勳绯袍八驺出城三十里迎贼入城。之冯悬赏劳军守城，无一应者。三命之，咸叩头：愿中丞听军民纳款，可保一城性命。公独行巡城，见红衣大炮，曰：汝曹试发之，可杀数百人。贼虽杀我，无恨矣！众又不应。公不得（已），自起燃火，兵民竞挽其手。公愤甚，乃夺士卒刀自刎。军民俱降于贼，监军霍达走回京（甲乙史云：贼执抚臣朱之冯，杀之）。
　　本传云：字乐山，号勉斋，顺天大兴人，天启乙丑进士。甲申三月，贼逼畿辅，宣镇总兵王通已迁骑迎贼，而公尚劳苦登陴，与通分城而守，画东西为界。贼信急，飞章上告。城中或布讹言，谓公疑宣人谋叛，请兵屠城，人心大惧；而又传贼秋毫无犯、发帑赈贫，真若沛上亭长、太原公子复出矣，兵民望贼愈急。十二日，全队抵城下，公方登城扞御，见左右皆星散，惟存七、八人，环守公侧，意叵测。俄报贼从南门入，满城结彩或帛、或布，百姓胸中皆粘顺民字。公愤甚，令将大炮舁转，欲向城中击贼，众不应。公乃自起曳炮；见药线空牢下铁钉（？），知事不可为，即索佩刀自尽，亦为左右所匿——意在擒公献贼，居为首功也。公南面仰天大哭曰：太祖高皇帝、成祖文皇帝、今上皇帝，臣不意天命人心，一旦至此！臣当为厉鬼杀贼，以报国恩。哭已，五拜，以绳系颈，遂缢死城楼檐下；众弃尸于濠中。次早，贼大肆淫掠而去。十四日，有义士收殓之。濠边多狼犬，尸经宿，无不伤；惟公已两日夜，无恙。未几，而李监兵起。李监，成都人，由进士擢宣抚；寻罢，以公代。时尚留宣；贼既破城，伪权将军檄绅弁大姓，贯以五木。酷索金钱；监亦不免。四月杪，闻贼为吴三桂借兵杀败；监因众怨，纠集数千人。五月初五昧旦，围各衙门，立擒权将军、果毅将军及防御使、州牧等伪官。即设大行皇帝位，发丧哭临；将伪官枭首刳心，祭飨先帝。众皆沥血，饮酒誓师。乃奉公柩入察院改殓，易以厚棺，颜色如生。哭奠三日，筑坟葬之。南都赠公兵部尚书，谥忠壮。
　　计六奇曰：前载初八宣府陷，而此传云十二贼抵城下。前云初一贼至大同，姜镶以城降。此云初八日，白广恩约镶降。朱之冯之死，一云自刎，一云贼杀之，一云缢死，似各不同。要之，善读书者，不论时日之错，死法之殊，只问事之有无、品之忠逆耳。
　　大风霾，昼晦（补）。
　　刘泽清杀兵科韩如愈（补）。
　　兵科韩如愈奉差往省催饷，行至山东东昌府戴家庙，刘泽清遣兵杀之；曰：尚能论我主将否也？
　　淮抚路振飞坐河岸，以令箭约避难船鱼贯进口，预给铺行供应（补）。
　　丁酉初九日，阳和陷。
　　阳和堡，即在大同之西；道臣于重华出城十里迎降。重华者，青城人，
　　兵信屡至内阁，或蹙额相向、或谈笑如常；范景文数举南迁之议，方、魏以为惑众，方止勿言。本兵张缙彦别无布置，但出示沿街摆炮、各胡同口设兵札营、城上悬帘以待贼至而已。
　　谕诸臣及乡绅富室积粟（补）。
　　上谕户部：寇氛孔急，京邸粮糗宜备；目前米价甚平，尤当乘时劝籴。凡勳戚、内臣及乡绅、富室、贾人等积粟私家，上报数目储存，不必纳入公庾；以千石为率。有好义之家积至三千石以上者，从优旌叙。遇有缓急，照原价发粜，不系捐输。
　　谕进马（补）。
　　上谕：援兵需马甚殷，勳戚文武各家有强壮马匹，不拘数目，连鞍辔进助；事平优叙。
　　给太监王国治火药（补）。
　　戊戌初十日，拨马飞报贼信益急，百官相率议助饷。
　　上按籍，令勳戚、大璫助饷。进封戚臣嘉定伯周奎为侯，遣太监徐高宣诏求助。谓休戚相关，无如戚臣，务宜首倡，自五万至十万，协力设处，以备缓急。奎谢曰：老臣安得多金！高泣谕再三，奎坚辞。高拂然起曰：老皇亲如此鄙吝，大事去矣，广蓄多产何益！奎不得已，奏捐万金。上少之，勒其二万。奎密书皇后求助，后勉应以五千金，奎匿中宫所畀二千金，仅输三千金，太监曹化淳、王永祚助至三万、五万。王之心，富第一，仅献万金。后贼拷夹王之心，追十五万，金银器玩称是。周奎抄银五十二万，珍宝称是：人皆快之。惟太康伯张国纪输二万，余不及也。按王者欲揽天下之利权，莫如举天启中惠世扬行钞之说而善行之。然行之于崇祯初年则可，乃至十六年而议行之，尚何及哉！此倪元璐所以不能行，而蒋德璟深论其不可也。观此时助饷情形，未尝不叹前此理财之无术矣！昔人云：富人之子，不知其祖父所积窖金一发百万，而从昔所使令之人丐贷为生。不行明太祖钞法之制，而求助饷，与此何异？真笃论也。
　　刘泽清虚报捷（补）。
　　山东总兵刘泽清虚报捷，赏银五十两。又诡言堕马致伤，复赏药资四十两、蟒衣紵丝二表里。命即扼真定，泽清不从；即于是日大掠临清，统兵南下，所至焚劫一空。
　　淮口擒伪官巩克顺，按臣王燮斩之。燮自守河，抚臣路振飞守城，民赖以安（补）。
　　己亥十一日，颁罪己诏。
　　诏曰：朕嗣守宏绪十有七年，深念上帝陟降之威、祖宗付托之重，宵旦兢惕，罔敢怠荒。乃者，灾害频仍，流氛日炽。忘累世之豢养，肆廿载之贪残。赦之益骄，抚而辄叛。甚至有受其煽惑，顿忘敌忾者。朕为民父母，不得而卵翼之；民为朕赤子，不得而怀保之。坐令秦、豫邱墟，江、楚腥秽；罪非朕躬，谁任其责！所以使民罹锋镝、蹈水火、血流成壑、骸积成山者，皆朕之过也。使民输刍挽粟、居送行斋，加赋多无艺之征，预支有称贷之苦，又朕之过也。使民室如悬罄、田尽污莱，望烟火而无门、号冷风而绝命者，又朕之过也。使民日月告凶、旱潦荐至，师旅频仍、疫厉为殃，上干天地之和、下聚室家之怨者，又朕之过也。至于任大臣而不法、用小臣而不廉，言官首鼠而议不清、武将骄懦而功不奏，皆由朕抚驭失道，诚感未至。终夜以思，局蹐前地。用是，大告天下：朕自今痛如惩艾，深省夙愆。要在惜人材以培元气，守旧制以息烦嚣；行不忍人之政以收人心，蠲额外之科以养民力。念用兵征饷，原非得已；各抚按官亟饬有司多方劝输，无失抚字！倘有擅加耗羡、朦混私征，又滥罚淫刑、致民不堪命者，立行拏问。其有流亡来归，除尽豁逋赋，仍加安插振济，毋致失所。至于罪废诸臣，有公忠正直、廉洁干才尚堪用者，不拘文武，着吏、兵二部确核推用。草泽豪杰之士，有恢复一郡、一邑者，分官世袭，功等开疆。即陷没胁从之流，能舍逆反正，率众来归，准许赦罪立功。若能擒斩闯、献，仍予通侯之赏。于戏！忠君爱国，人有同心；雪耻除凶，谁无公愤！尚怀祖宗之厚泽，助成底定之大功。思勉厥愆，历告朕意。
　　按此诏，或载在二月十二日，陈济生载在三月十四日。一说诏有三。今从冯本及北略载于此。
　　召对翰林院等官（原本注在十二日）。
　　时贼乘势直下，人心震惧。朝廷日日召对，皆练兵、接饷套语；大僚且挟持群下，欲使箝口不言。而庶臣犹有因召对，欲希冀者；每对，大僚但称待罪庶臣，多默然。上见举朝无人，对罢，未尝不痛哭回宫。在廷诸人，惟议闭门不许人出入，一无所为。马世奇每罢朝，辄叹曰：事不可为矣！
　　命秉笔太监王承恩提督内外京城（补）。
　　是时，李国桢每事逊王承思，科臣戴明说劾之。
　　给城军半岁之粮。
　　庚子十二日，陷昌平，总兵李守鑅死之（原本注在十六日，下句增）。
　　贼破昌平州，诸军皆降。总兵李守鑅骂贼不屈，手格杀数人，人不能执。诸贼围之，守鑅拔刀自刎。
　　顺天巡抚杨鹗出巡，易服遁（补）。
　　督学陈纯德临遵化，中道走回京。
　　辛丑十三日，增各门兵。
　　各城门分设红夷大炮，给守门兵黄钱一百。
　　壬寅十四日，孝陵夜哭（补）。
　　南京孝陵夜哭。自三月初一日起，日色两旬无光。
　　起复内臣曹化淳，密旨收葬魏忠贤遗骸。
　　化淳昔事忠贤；奏言：忠贤若在，时事必不至此。上恻然，传谕收葬忠贤骸首。呜呼！此真谬举矣。
　　癸卯十五日，报居庸关陷，总兵唐通、太监杜之秩叛降，抚臣何谦伪死遁（增下二句）。
　　贼自柳沟抵居庸关。柳沟天堑，百人可守，竟不设备，以唐通、杜之秩志在降也。总兵马岱自杀其妻子，疾走山海关，谓王永吉曰：事势如此，何以自安！遂度关投吴三桂。
　　按贼自大同来，宜先破居庸而后及昌平。北略言十二昌平陷，则居庸之陷当更在其先，特于十五闻报耳。
　　贼伪檄至（补）。
　　伪权将军刘宗敏移檄至京师，定于十八月入城，至幽州会同馆暂缴；京师大震。又自成行牌郡县云：知会乡村人民，不必惊慌！如我兵到，俱各公平交易，断不淫污抢掠。放头铳，要正印官迎接；二铳，乡官迎接；三铳，百姓迎接。
　　甲辰十六日，报贼焚十二陵（补）。
　　十二陵享殿悉焚，伐松柏；分兵掠通州粮储，传檄京师。上方御殿，召考选诸臣，问裕饷安人。滋阳知县黄国琦对曰：裕饷不在搜括，在节慎；安人系于圣心，圣心安则人安矣。上首肯，即命授给事中。余以次对。未及半，忽秘封入。上览之，色变；即起入内，诸臣立候。移刻，命俱退，始知昌平失守也。
　　计六奇曰：甲乙史载十二李守鑅死，十六昌平陷。予谓十二杀守鑅，则昌平之破可知。载于十六者，十六始报上耳。
　　贼犯平则门。
　　是夜，贼自沙河进，直犯平则门；竟夜焚掠，火光烛天。京师内外城堞凡十五万四千有奇。时登陴守城止羸弱五六万人、内阉数千人。守陴不充。又无炊具，市饭为餐，无不解体。而贼潜遣其党辇金钱饰为大贾，列肆于都门。更遣奸党挟资充衙门掾吏，专刺阴事，纤悉必知。都中日遣拨马探之，贼党即指示告贼，贼掠之入营，厚贿结之，拨马无一骑还者。有数百骑至齐化门，迤平则门而西，营兵屯近郊者诘之；曰：阳和兵之勤王者——实皆贼候骑也。时人心汹汹，皆言天子南狩，有内官数十骑拥护出德胜门矣；守门皆内官为政。
　　乙已十七日，贼围京师。
　　上早朝，召文武诸臣商略。上泣；诸臣亦泣，束手无策。或言冯铨当起，或言霍维华、杨维垣当用，方、魏请封刘泽清为东安伯；上皆不应，俛首书御案十二大字，有「文武官个个可杀、百姓不可杀」语；密示司礼监王之心，随即拭去。
　　出董象恒、郑二阳、曾樱于狱（补）。
　　复章正宸、瞿式耜冠带（补）。
　　丙午十八日，贼攻西直门，不克（补）。
　　是早，喧传勤王兵到，盖唐通叛兵诡言索饷也。时黄沙障天，忽然凄风苦雨，良久冰雹雷电交至；人情惶惧。九门禁守不通来往，道无行人。贼攻城益急，炮声益甚，军民皆无固志。缘城廨舍倾圮，流矢雨集，坠城中如蝟。贼仰语守兵曰：亟开门，否且屠矣！守者惧，空炮向外，不实铅子，徒以硝焰鸣之。犹挥手示贼，贼稍退，炮乃发，惟有空响而已。贼驱居民负木石填濠急攻，我发万人敌大炮，误伤数十人；守者惊溃，尽传城陷，阖城号哭奔窜。贼驾飞梯攻西直、平子、德胜三门，势甚卮急；太常少卿吴麟征累土填西直门，贼攻之不克。
　　封刘泽清东平伯（补）。
　　时左谕德杨士聪、卫〔允〕文入直，语阁臣曰：左良玉、吴三桂俱封而遗刘泽清，且临清地近，可虞也！揭上，封泽清东平伯。
　　降贼太监杜勳、申芝秀缒城入见上（补）。
　　李邦华至正阳门，欲登城，中贵拒之。是日，上又召对，叹息；与阁臣言：不如大家在奉先殿完事。李自成对彰义门设座，晋王、代王左右席地坐。太监杜勳侍其下，呼城上人莫射，我杜勳也，可缒下一人以语。守者曰：留一人下为质，请公上。勳曰：我杜勳无所畏，何质为！提督太监王承恩缒之上，同入大内；盛称贼众强盛，锋不可当，皇上可自为计！遂进琴弦及绫帨。上怫然起。守陵太监申芝秀自昌平降贼，亦缒上入见；备述贼犯上不道语，请逊位。上怒，叱之。诸内臣请留勳；勳曰：有秦、晋二王为质，不返则二王不免矣。乃纵之出，仍缒下。勳语守璫王相尧、褚宪章辈曰：吾党富贵自在也。初闻勳殉难，赠司礼监太监，荫锦衣指挥佥事，立祠。至是，方知勳固从贼为逆也。城下攻益急，王承恩炮击之，连毙数人；王化成等饮酒自若。
　　是日，大风骤雨，冰雹雷电交至。
　　午后，贼犯彰义门，破之。
　　时，上欲亲征，召驸马都尉巩永固，谋以家丁护太子南行。对曰：臣等安敢私蓄家丁；即有之，何足当贼！乃罢。贼攻彰义门，申刻，门忽启——盖太监曹化淳所开。得胜、平子二门，亦随破（或云王相尧等内应也）自成率群贼大队疾驰入，沿途杀掠，官军悉鸟兽散。前大学士蒋德璟宿会馆，被创。上亟召阁臣入，曰：卿等知外城破乎？曰：不知。上曰：事亟矣，今出何策？俱曰：陛下之福，自当亡虑！如其不利，臣等巷战，誓不负国！上命之退。
　　计六奇曰：诸本俱云十八，彰义门启。惟甲乙史云十七夜漏半，曹化淳开彰义门迎贼入，守城勳卫尽逃。外城已陷，更余传入大内，似觉真确。而从十八者多，故姑仍之。
　　夜，周后缢坤〔宁〕宫（补）。
　　上闻外城破，徘徊殿庭。是夕，上不能寝。更余，一阉奔告内城陷。上曰：大营兵安在？李国桢安在？答曰：大营兵散矣，皇上宜急走！其人即出，呼之不应。上即同王承恩幸南宫，登万岁山，望烽火烛天，徘徊逾时。回干清宫，谕内阁：命成国公朱纯臣提督内外诸军事，夹辅东宫。内臣持至阁。因命进酒，与周后、袁妃同坐，痛饮数金杯，慷慨诀绝；叹曰：苦我民尔！以太子、永王、定王分送外戚周、田二氏。语皇后曰：大事去矣！各泣下，宫人环泣。上挥去，令各为计。皇后顿首曰：妾事陛下十有八年，从不听一语，至有今日。拊太子、二王恸甚，丁〔宁〕再三，遣之出；随返坤〔宁〕宫，自经。上视之，曰：好！好！召长公主至——年十五矣，公主号哭不已。上叹曰：汝奈何生我家！左袖掩面、右手挥刀，主以手格，断左臂，闷绝于地，未殊死；手栗而止。宫中喧传：皇爷动刀矣！上又巡西宫，命所宠袁贵妃自经。绳断，堕地复苏；上拔剑刃其肩，三砍而上亦手软。因遍召所御妃嫔数人，俱亲杀之。复遣宫人逼张太后速死。乃召王承恩入语移时，对饮；命亟出整内员，为出亡计。少顷，微服，易承恩靴，出中南门；时已三更矣。手持三眼枪，杂内监数十人，皆骑持斧。出东华门，至齐化门；内监守门者疑有内变，将炮矢相向。不得南奔，乃从胡同绕出城上，望见正阳门城上已悬三白笼灯。白笼灯者，自一至三以表寇信之缓急者也。知大事已去。时成国公朱纯臣守齐化门，因至其第问计；而纯臣犹在外赴宴，阍人辞焉。上叹骂而去。走安定门，门坚不可启；天将曙矣，乃回。
　　丁未十九日，帝崩煤山（补）。
　　五鼓，上御前殿，与二人手自鸣钟集百官，无一至者；遂散遣内员，手携王承恩入内院，登万寿山之寿皇亭——即煤山之红阁也。亭新成，先帝为阅内操特建者。时上逡巡久之，叹曰：吾待士亦不薄，今日至此，群臣何无一人相从——如先朝靖难时有程济其人者乎？已而曰：想此辈不知，故不能远至耳。遂自经于亭之海棠树下，太监王承恩对面缢焉。时宫中沸哭如雷，狂奔无门限。比晓，太子杂宫人走叩周奎府门。奎卧未起，门役不肯传报；乃走匿内官外舍。初，上之出至南宫也，使人诣懿安皇后所，劝后自裁，仓卒不得达。两宫已自尽，宫人号泣出走，宫中大乱；懿安皇后青衣蒙头，徒步走入朱纯臣第。尚衣监何新入宫，见长公主断臂仆地。与宫人救之而苏。公主曰：父皇赐我死，我何敢生！何新曰。贼已将入，恐公主遭其辱；且至国丈府避之！乃负之至周奎家（按吴伟业诗注，谓贼见公主已死，授尸国戚，与此不同；似此为确）。
　　是午，白光起东北，闪烁久之（补）。
　　人皆以为帝之灵气达于天也。
　　贼李自成入北京内城。
　　是日昧爽，阴云四合；城外烟焰障天，微雨不绝。俄，微雪，城陷。或谓：先有人伏内，通太监曹化淳弟曹二开门内应。一云：太监王相尧率内兵千人开宣武门，出迎贼。一云：兵部尚书张缙彦坐正阳门、朱纯臣守齐化门，一时俱开二城，迎门拜降。京城壁立数仞峻甚，贼将刘宗敏、李过斫杨树为云梯；漏下五鼓，使孩儿军从东北猱升以上——孩儿军即所云翦毛贼，皆贼中年少童子习杀掠、闵不畏死者也。是日，喧传襄城伯被擒，圣驾出城，百官谋易服遁。城中人往来疾驰，哭声动地，守城者俱下。贼登陴，兵部侍郎张伯鲸走匿民舍。贼骑塞巷，大呼民间速献骡马。时阁臣魏藻德，方敛犒兵银于各官。贼千骑入正阳门，投矢令人持归，闭门得免死。无锡张朴闻贼呼云：百姓不许开门，开门者杀。众遂闭户。已而，贼大呼开门。开门者不杀。于是，士民各执香立门，贼过伏迎，面贴顺民二字，门上大书永昌元年或书顺天王万万岁，以冀免祸。然免者十无二、三。无耻缙绅亦面贴顺民字，杂处长班家中苟延一息。贼经象房桥，群象哀鸣，泪下如雨。午刻，李自成毡笠缥衣，乘乌驳马，拥精骑百余由得胜门入，转大明门，遂进紫金城；贼军师宋献策、贼相牛金星及宋企郊等五人从之。自成从西长安门入，弯弓大笑，自恃能射；指长安牌坊祝曰：射中中间字，天下太平。一箭射中瓦楞内，宋献策慰之曰：射在沟中，以淮为界。其实为空虚之处，乃必亡之兆耳。自成貌奇陋，眇一目。至承天门，顾盼自得。见「承天之门」四字，欲藉以惑众；乃大声语诸贼曰：我能为天下主，则矢射中四字中心。射之不中，中天字下，俯首不乐；牛金星趋进曰：中其下，当中分天下自成喜，投弓而笑。太监王德率内员三百人先迎于得胜门，自成令照常管司礼监。各监局印官迎，亦如之。
　　戊申二十日，贼入宫。
　　李自成入宫，问帝所在，大索宫中不得。伪尚玺郎黎某进曰：此必匿民间，非重赏严诛不可得——今日大事不可忽也。乃下令献帝者赏万金、封伯爵；匿者夷族。刘宗敏、牛金星出，仰明朝文武百官俱以次旦入朝。先具手本，青衣小帽赴府报名；愿回籍者听其自便，愿服官者量才擢用。抗违不出者，罪大辟；藏匿之家，一并连坐。禁民间讳自成等字。贼先差人赴五府、六部并各衙门，令各长班俱将本官报名；因此，无一人得脱。太监杜之秩、曹化淳等率众为贼前导，自成责之曰：汝曹背主献城，皆当斩。秩等叩首曰：唯能识天命，故如此。
　　内臣献太子（补）。
　　贼大索先帝太子、二王，搜得太子、定王于内官外舍；太子送刘宗敏收视，定王送李牟收视。永王不知所在。贼封太子为宋王、定王为宅安公。
　　魏宫人、费宫人殉节死（补）。
　　时宫中大乱，诸贼帅率其骑执兵先入，诸宫人逸出，遇贼复入。宫人魏氏大呼曰：贼入大内，我辈必遭所污；有志者早为计！遂跃入御河死。顷间，从死者积一百八人。费氏年十六，投眢井；贼钩出之，见其姿容，争相夺。费氏绐曰：我长公主也，若不得无礼！必告汝主。群贼拥之见自成。自成命内官审之，非是；赏部校罗贼。罗携出，费氏复绐曰：我实天潢之胤，义难苟合！惟将军择吉成礼，死生惟命。贼喜，置酒极欢。费氏怀利刃，俟贼醉，断其喉，立死。因自刎。自成大惊，令收葬之。
　　己酉二十一日，贼得帝尸。
　　是日午刻，得先帝凶问缢于煤山，乃以双扉同皇母后二尸出，送至魏国公坊下。上以发覆面，服白袷短蓝衣、元色镶边，白绵紬背心，白紬裤；左足跣，右足绫袜、红方舄。衣前有御笔血诏云：朕自登极十七年，致逆贼直逼京师。虽朕薄德匪躬上干天咎，然皆诸臣之误朕也。朕死无面目见祖宗于地下，去朕冠冕，以发覆面；任贼分裂朕尸，无伤百姓一人。又墨书一行云：百官俱赴东宫行在。盖上未崩时，朱书谕内阁托成国公朱纯臣辅太子，故上书此，犹谓阁臣巳得朱谕也。不知内臣持朱谕至阁，阁臣已散，置几上而反报，上已不知所在矣。文武群臣无一知者，外人喧传驾已出也。贼见墨诏，因此有疑于纯臣；立命诛之，籍其家。
　　按甲乙史，诏云：因失江山，无面目见祖宗于地下，不敢终于正寝。日星不晦录云：上啮指血书于衣袂曰：朕之失天下，皆因文官不合心、武官不用命，以致如此。文武可杀。百姓不可杀！
　　贼敛帝尸。
　　未时，逆贼发钱二贯，遣太监市柳木棺、枕以土块，停于东华门外施茶庵，覆以蓬厂。有两僧诵经，老太监四、五人。王太监极薄一棺，亦在其旁。百官莫敢往哭；惟襄城伯李国桢与兵部郎成德、主事刘养贞抚棺大恸哭，求诸臣公疏请葬先帝成礼。适贼臣顾君恩自内出，呈稿求其上达。君恩答云：诸公半属沽名，岂尽为旧朝廷起见也。碎其疏掷之。已而殿上青衣持一朱批云：帝礼葬、王礼祭，二子待以杞宋之礼。百官又求以帝礼祭；少顷，青衣传云：准行了。二十三日辛亥，乃改殡帝后。出梓宫二，以丹漆殡先帝、黝漆殡先后；加帝翼善冠、衮玉渗金靴，后袍带亦如之。设祭一坛，自成亦出四拜，垂泪。顺天府伪尹行昌平州拨夫造圹，于四月初三日发引，初四日安葬；抬柩止二、三十人，贼数骑从得胜门送出，草草掩于田贵妃坟内。皇太子及二王俱出拜，但不令易服。凡从逆官往拜，贼亦不禁；然至者甚少。诸臣哭拜者三十人，拜而不哭者六十九人，余皆睥睨过之。惟主事刘养贞，以头触地大恸。
　　大事记云：藁葬西山长陵之斜，惟襄城一人往送。是时天地昏惨，大风扬沙如震号，日色黯淡无光，皇极殿作白色。沈国元大事记云：先帝后殓葬，其易棺也，一言太子争之，一言李襄城争之。一言贼初用菲棺，露顿东华门外，路傍诸僚无一言者；次早，有武官及运粮官百余人向贼哭诉，贼始易以梓官，移顿僧人施茶芦蓬内。及柩暗从德胜门出，诸僚无一送者。与诸本所说贼允百官请用帝礼及不禁人哭拜，令人押东宫出城往送，葬于长陵之斜者，又皆不同。以理推之，襄城世臣，固应有哭诤自刎之义，而未必真也。储王为贼所忌，势不能守丧送葬。此时人情异向，其为默默草草，成无诬焉。按李国桢，南都曾以其死节赐谥；而魏禧尝力辨其非死节而降贼被戮，则非能争大义于贼者也。或初与百官共请而后被戮，亦未可知。姑存其说。
　　文臣殉节，自大学士范景文以下二十一人（补）。
　　按范景文，二十九日城破，拜阙投井，死最早；其外，若户部尚书倪元璐、兵侍郎王家彦、右都御史李邦华、副都御史施邦曜、刑侍郎孟兆祥及子孟章明、左谕德周凤翔、右谕德刘理顺、中允马士奇、检讨汪伟、大理卿凌义渠、吏给事吴麟征、户给事吴甘来、太仆丞申佳允、御史王章、御史陈良谟、御史陈纯德、吏员外许直、兵郎中成德、主事金铉。按此二十一人，其最着也。此外尚有殉节者，若户郎中周之茂、工主事王钟彦、户主事范方、光禄寺于腾蛟、中书舍人宋天显、滕之所、阮文贵、经历毛维张、顺天府知事陈贞达、经历施溥、张应选、锦衣卫指挥王国兴、指挥同知李若琏、兵马指挥姚成、千户高文采、百户王某、太监王承恩、庠生曹文耀、儒士张世禧、童生周某、菜佣汤文琼、民李小槐及武氏之仆，皆都城中殉节者也。
　　勳戚殉节者，刘文炳、周镜、巩永固、张庆臻、卫时春五人（补）。
　　此五人，皆最著者。此外，尚在传疑之列。
　　计六奇曰：勳臣之死，多不可信；盖为袭爵地也。况主其事者，宗伯为吾郡之某某乎！黄金有灵，青史无色矣。
　　诸臣投职名于贼。
　　百官报名者甚众，以拥挤故，被守门长班用棍打逐。早起，承天门不开，露坐以俟。贼卒竞辱之，竟日无食。贼初入时，缙绅以冠裳贾祸，悉毁其进贤冠。及见贼报名，贼主顿开笑口，乃从梨园中觅冠；一冠之费，逾三、四金。户侍郎党宗雅、给事介松年、御史柳寅东，各方巾色衣，自西长安骑马入内；盖党、柳在通州降，介在保定迎降也。督辅李建泰亦于是日入城，贼礼遇之。
　　庚戌二十二日，叛监杜秩亨选择内臣，以供贼使。
　　先是，有刘贡士，江西吉水县人；往来京师。授徒二十年，中贵多出其门。甲申听选，寓门生杜秩亨家。三月，与秩亨夜登园中高阜，仰视天象；连呼曰：不好！不好！主上有难。秩亨问曰：门生趋避何如？刘怒曰：汝曹食君之禄，应尽忠报国！乃问吉凶，得毋有异心乎？吾未受职，犹可远遁免祸。次日，出平子门。不知所之。至是，秩亨果叛。
　　辛亥二十三日，诸臣听贼点名。
　　百官囚服立午门外，约百四十余人；凡遇贼党，咸强笑深揖。及矮宋至，数人晡跪问：新主出朝未？宋漫骂曰：汝曹不戮为幸，些时岂不耐耶！众恧然，却步。日晡，自成出据黼座，牛金星、刘宗敏、李过、白广恩、官抚民、梁甫、董天成、马岱、娄襄并宋企效、张璘然、巩焴、侯恂、黎志升、叶初春等左右两班坐。初，侯恂下狱；三且二十，贼出之。都司董心葵亦自狱出，备言中国情形及江南势要；自成大赏之。时，董心葵为首，率领百官朝见。自成呼心葵再三；称慰留听用。闻迎降者皆系李贼代为贿买得官，而心葵诸人为之通线者也；故率先降贼。牛金星坐于殿右，鸿胪以次唱名，由西而东。魏藻德首向自成叩头求用，言罪臣某参谒；臣三载新进书生，叨任宰辅，大明主不听臣言，以有今日。自成旁揖之。牛金星将旧缙绅一册置于地下，执笔任意花点，应迟者用军法。怒词臣卫允文、杨昌祚、林增志、宋之绳等削发，令人尽拔其余毛；詈曰：既巳披剃，何又报名！自成对刘、李、牛、顾诸贼云：各官于城破日，能死便是忠臣。若身体发肤，受之父母，不敢毁伤；削发之人，不忠不孝，留他何用！至晚，金星令人摩官之顶曰：一双二双，以核其数。既点讫，独拔九十二名，遣兵士押送伪吏政府宋企郊听用。人分三等，授官大都新科者居多，人物丰伟者为上。不入选者，每官用马兵二人，执刀押候。忽传伪旨云：押往西四牌坊去。即用铁链串锁，每五十一串；各兵驰马驱逐，如羊豕然。行稍迟者，刀背乱下，至有仆地晕倒、踏作肉泥者。
　　贼榜示所用降臣。
　　是日，点名完，凡用者分付在外听候榜文。下午出榜，选授宏文馆掌院何瑞征、编修周钟、大理卿刘大巩、寺丞项煜、兵谏光时亨、礼政府从事韩霖、吴文帜、国子学录钱位伸等，共九十二名。第二榜，特选兵政府左侍郎左懋泰镇守山海关等处地方。第三榜，特授宛平县归顺举人王仙芑山东潍县令。第四榜，补选各省州牧吴篪、傅学禹等，各省县令朱国寿、王之凤等，共五十名。
　　大学生及秀才求朝贺。
　　贼尚书宋企郊叱曰：朝贺大典，安用若辈！速回读书，候新天子颁行考试。壬子二十四日，闯贼改明制度。
　　大事记云：二十四日，贼欲僭位，才上座，即呼头疼如劈；昏绝，辄颠下。后三上殿，皆如前。又见数丈长白衣人前立，华盖蟠龙，髯爪俱动；乃止。明朝制度，任意纷更：改阁为天佑等名，六部尚书为政府，翰林院为宏文馆，詹事府不用，行人司为文谕院，御史为直指，给事中为谏议，主事为从政，布政为统会，巡抚为节度使，按察为防御使，尚宝为尚契司，太仆寺为验马寺，通政使为知政使，中书为书写房，府为尹，州为牧，县为令。凡铨选，皆宋企郊主之。
　　贼杀勳卫武臣。
　　自二十一日百官投到日，凡勳卫懿戚等暂令精兵押出，听住民房；仍聚一隅，不许星散。有信宿不见米粒者。二十四日，贼点勳卫武职官五百余员，绑至平子门外斩首。
　　癸丑二十五日，贼拷夹百官。
　　午后，唤诸文官进内点名。幽闭饥饿一日夜，至次早点过，共绑八百余员，五人一摙俱押，锁至田皇亲府中，着刘宗敏用夹棍拷打，招认赃银；凡十昼夜。又拏京城富商居民，极刑追逼，死者千余人。一云诸臣黎明候起，日中，刘宗敏始出，逐一唱名，坐赃重者数万、轻亦及千。有沈学录最贫，亦迫招至五百金；余可知矣。输不及数，押令称贷于前门官店。店主人即无一面，券立，不敢不应。有见其券者，书云：某官同妻某氏，借救命银若干。凡追赃皆刘敏政、李牟主其事。自二十二至二十六日，满街遍提士大夫、拘系行路之人，如汤鸡在锅。凡追赃输纳，见银加二、首饰十不当一、珠玉玩好一概掷弃。衣服极新者准价钱，大缎匹不及两。门前商铺，凡有乡亲株连，无不搜括立尽。
　　贼恣奸淫。
　　贼初入城，先拏娼妓小唱，渐次良家女。良子弟脸稍白者，辄为拏去。妇女淫污死者，井洿梁屋渐满。安福胡同，一夜妇女死者三百七十余人。降官妻妾俱不能免，悉怨悔欲逃。惟殉难诸臣家眷，贼兵悉不敢犯。
　　甲寅二十六日，降贼臣朱纯臣、陈演率百官劝进。
　　其表有云：比尧舜而多武功，迈汤武而无惭德。周钟自侈为得意之语。乙卯二十七日，吴三桂入山海关，贼将不能御。
　　北略云：自成入京，刘宗敏系吴襄，索三桂姬陈沅不得，拷掠酷甚。三桂闻之，益募兵至七千。三月二十七日，将自成守边兵三万尽行砍杀，止余三十二人。贼将负重伤逃归，三桂遂据山海关。报至，自成遣叛将唐通往御，又遣叛将白广恩统兵往永平叙援。
　　丙辰二十八日，贼复严比百官。
　　是日，为贼用者高冠鲜服，扬扬道上。不用者夹逼金钱，号哭之声惨澈街坊；凡服首饰玩物等，俱载入伪府。
　　贼党宋企郊点官，三日一选。
　　凡随贼西来生员及伪将，俱移送吏政选用。诸降臣候选官见宋企郊，求授衙门；企郊曰：诸职衔俱前朝所考授，新主另有一番规制，不能尽循旧例。以予为诸公谋，不如归去为上。诸人既绝望，于是以渐逃归。
　　丁巳二十九日，闯贼使唐通持银四万赉吴襄，手书招吴三桂。
　　戊午四月初一日，贼党宋献策请停刑。
　　宋矮子陈民间病苦，宜加宽恤。又云：帝星失明，速宜登位。初三日，鸿胪官在系者悉复原官，习仪以候即位。牛金星云：大位未正，恐事有中变；劝自成命礼政府巩焴出示，定十七日举此大事：百官十二日午门前演礼，十三日皇极殿演礼。十五日，领诏。十六日，幸学宫行释菜礼，文武百官俱往圆邱候郊天、加衮冕并行祀庙、定功等礼。迁太祖神位于历代帝王庙，其余太庙神主尽行烧毁。此示一出，降臣巩焴不俟临期，竟于初四日入太庙，将太祖神主捧出，送入帝王庙；其余立时烧去。京师无不唾骂。
　　辛酉初四日，贼党巩焴毁太庙神主。
　　闯贼命其党牛金星、宋企郊考选举人。
　　牛金星吉服至吏政府，同宋企郊考举人。出「天下归仁焉，莅中国而抚四夷也，自天佑之，吉无不利」等题，搜简封门。就试者约七、八十人，大率本地举人居多。又有云：各省乡试，候旨定期，即于中秋举行。初五日，伪相府揭晓，取实授举人五十名，余俱革退。三考，吏员及监生纷纷告考，俱不准。一云：顺天伪尹考试童生，出「天与之」及「大雨数千里」；考生员；「若大旱之望云霓也」。次日，即发案。
　　癸亥初六日，闯贼召父老至武英殿，问民间疾苦。
　　乙丑初八日，闯贼尽释诸系官。
　　贼将各官银两造册汇送，有夹未死者，暂放归家。于是，吴履中、张凤翔等，尽数南归。
　　丙寅初九日，贼令工匠铸九玺，定十七日即位（补）。
　　贼得吴三桂绝父书（补）。
　　吴襄手书招三桂曰：汝以身恩特简，得专阃任，非真累战功、历年岁也；不过为强敌在前，非有异恩激劝，不足诱致。此管子所以行素赏之计；而汉高一见韩、彭，即予重任，盖类此也。今尔徒饰军容，徘徊观望，使李兵长驱直入，既无批吭捣虚之谋，复乏形格势禁之力；事机已去，天命难回。吾君已逝，尔父须臾。呜呼！识时务者亦可以知变计矣。昔徐元直弃汉归魏，不为不忠；子胥违楚适吴，不为不孝。然以二者揆之，为子胥难，为元直易。我为尔计，不若反手衔璧；负鑕舆棺，及今早降，不失通侯之赏，而犹全孝子之名。万一徒恃愤骄、全无节制，主客之势既殊，众寡之形不敌；顿甲坚城，一朝歼尽，使尔父无辜并受戮辱，身名俱丧、臣子均失，不亦大可痛哉！语云：知子者莫若父。吾不能为赵奢，而尔殆有疑于括也。故为尔计，至嘱至嘱。是书本牛金星作，使吴襄书者。三桂得书，怒曰：逆贼如此无礼，我三桂堂堂丈夫，岂肯降此逆贼，受万世唾骂，忠孝不能两全！叱左右将来使斩之。参将冯有威进曰：吾辈愿效死杀贼。今不如收其金币，散赐士卒；然后起兵，使彼不及备。何必杀此伪官？三桂遂佯喜曰：愿一见东宫而即降。报书复命。贼计以定王往，即日遣贼将挈定王赴唐通营；而三桂已往乞师于大清。四月初四，三桂破山海关，唐通乞降，定王已至三桂营。三桂檄自成曰：必得太子而后止兵。致书绝父云：不肖男三桂泣血百拜上父亲大人膝下：儿以父荫，熟闻义训，得待罪戎行，日夜励志，冀得一当，以酬圣眷。属边警方急，宁远臣镇，为国门户，沦陷几尽。儿方力图恢复，以为李贼猖獗，不久即当扑灭；恐往返道路，两失事机，致尔暂稽时日。不意我国无人，望风而靡。吾父督理御营，势非小弱；巍巍万雉，何至一、二日内使已失坠！使儿卷甲赴阙，事已后期，可悲可恨！侧闻圣主晏驾，臣民戮辱，不胜眦裂。犹意吾父素负忠义，大势虽去，犹当奋椎一击，誓不俱生不则，刎颈阙下以殉国难，使儿缟素号恸、仗甲复仇，不济则以死继之；岂非忠孝媲美乎！何乃隐忍偷生，甘心非义！既无孝宽御寇之才，复愧平原骂贼之勇。夫元直荏苒，为母罪人；王陵、赵苞二公，并着英烈。我父嚄唶宿将、矫矫王臣，反愧巾帼女子。父既不能为忠臣，儿亦安能为孝子乎！儿与父诀，请自今日。父不早图，贼虽置父鼎俎之旁以诱，三桂不顾也。男三桂再百拜。初九，自成得书，大怒，即尽戮吴襄家口三十余人，下令亲征。
　　戊辰十一日，闯贼杀勳戚大臣（原本作十三日，兹从北略改）。
　　贼闻大清兵日进，惧甚；躬叩刘宗敏、李牟，求其出御。刘、李耽乐已久，殊无斗志；逆闯乃下令十三日亲征。至是，东行之期已定，取勳戚、大臣皆杀之。于是，陈演、魏藻德、徐允祯及诸戚畹官都指挥以上、锦衣堂上官俱死，以戚畹女妇配给散卒（按原书言十三日黎明，贼首忽传密谕将陈演、魏藻德等立刻枭斩。然贼既以十二日启行，则诛戮当在十一日也）。
　　己巳十二日，闯贼率师四十万东行。
　　自成出正阳门，太子衣绿随后，马尾相衔。刘宗敏继后，惟留李牟、牛金星守京师。
　　壬申十五日，闯贼至密云。
　　癸酉十六日，贼党载金入秦（补）。
　　贼拘银匠数百人，凡所掠金银俱倾成大砖，以骡马、骆驼载往陕西。
　　甲戌十七日，闯贼大队至永平（补）。
　　是时，三桂兵颇少，与自成对阵，日昃不遑暇食；遂结虚营于关外，使百姓诡为军士，多执旗鼓守之，私易士卒入城饮食。顷之，自成薄外营，将营中老弱尽行杀死，长驱城下，围之数匝；又从门西一片石出口，东突外城，薄关内。三桂见自成势大，难与争锋；先已请兵满洲，至是趋之，凡使者往返八次，而大清九王统全军至，共十四万。三桂知大清兵已在关外，遂突围出外城，驰入大清壁中，见九王称臣，遂剃头，以白马祭天、乌牛祭地，折箭为誓。于是，三桂复入关，尽髡其民，开关延大清兵。然迫于战期，兵尚未尽剃发，恐无以辨，夜半密令军士以白布裂为三幅，阔如三指，纒之于身，以为暗计——然布亦不能猝办，即以裹足布裂用，；约大兵见三指布者即勿杀。盖三数与白色者，取三桂及长白兵缟素之意也。
　　丙子十九日，吴三桂与闯贼大战于关内一片石，日暮方罢（补）。
　　时，大清九王使三桂为前锋，先与贼战，一以觇自成之强弱、一以观三桂之诚伪。日暮，战罢。
　　丁丑二十日，大清兵助吴三桂与闯贼战，闯贼大败。
　　是日，三桂与自成复合战。战方酣，九王使铁骑数万，以白标为号，绕出吴兵之右，锐不可当。自成随数十骑挟太子方登庙冈观战，有僧进曰：此非吴兵，必东兵也；宜急避之！已而，见白标军如风发潮涌，所到之处无不披靡。自成狼狈遁。虽刘宗敏勇冠三军，亦中流矢，负重伤而回。
　　戊寅二十一日，闯贼驻兵永平。
　　三桂使人议和，并请太子。自成命张若骐奉太子赴三桂营中，请各止兵。三桂允之，约自成回军，速离京城，吾将奉太子即位。自成遂旋师。
　　癸未二十六日，闯贼回京。
　　甲申二十七日，闯贼纵其下大肆淫掠。
　　吴三桂传帖入京（补）。
　　言义兵不日入城，凡我臣民，为先帝发丧，整备迎候东宫。
　　丙戌二十九日，闯贼僭称帝。
　　午后，运草入宫，处处皆满。
　　丁亥三十日，闯贼西奔。
　　戊子五月初一日，太子在三桂军中传谕至京。
　　大清九王檄吴三桂西行追贼（补）。
　　三桂夜送太子于高起潜所。或云潜逸于民间，阴导之入皇姑寺。
　　己丑初二日，吴三桂追贼至定州清水河下岸，斩贼将谷大成、祖光先。
　　庚寅初三日，大清九王入京城，居武英殿。
　　即摄政王也。
　　癸巳初六日，摄政王传令为崇祯帝设位帝王庙，哭临三日。
　　甲午初七日，大清封吴三桂为平西王（补）。
　　壬寅十五日，摄政王登武英殿，受朝贺；出示京城，令官民除服剃头，衣冠悉遵大清之制（补）。
　　自洪武戊申至此，凡二百七十八年云。
