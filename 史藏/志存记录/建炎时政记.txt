　建炎时政记   南宋 李纲
    
　　●序
    
　　臣纲伏被尚书省札子，三省同奉圣旨，令臣省记编录建炎元年五月一日以后《时政记》，缮写成册，进御以待制诏颁降史馆。

    　　臣仰惟皇帝陛下躬上圣之资，抚中兴之运，方时多艰，入继大统，龙飞宋都，为天地神明万物之主。嗣位之五日，即布大号，考爰其相，首及微臣。特达之知，非常之遇，古无与比。顾如臣者，所以报称眷待之意，宜何如哉？然臣志广材疏，学识荒浅，徒有爱君忧国之心，初无周身防患之术，备位宰相才两月余，功效无毫发可称，罪戾有丘山之积，奉身以退，何补国家？辜负明恩，为罪大矣。臣自去魏阙，七更岁华，荐致人言，自取颠踬，伏蒙皇帝陛下矜怜孤迹，始终保全，天地之恩，何以论报。今者，又奉诏旨，俾臣追记往事，编录成书，将以付之太史氏。顾臣自经忧患，衰病交攻，心志不安，动辄废失，屡遭贼盗，文籍散亡，极意追思，曾不能省记十之一二。至于日侍清光，亲承训敕，则铭镂心腑，岂敢弭忘。谨以省记到昨任宰相日所得圣语、所行政事、赏罚黜陟之大略，著于篇。至于日辰有不能省记，则阙之，庶几信以传信，疑以传疑之意。谨缮写成上下两册，冒昧投进以尘乙夜之览，宣付史馆，备采择焉。臣干冒天威，无任惶惧、战越之至。臣纲昧死顿首、顿首，谨序。
    
　　●卷上（起建炎元年六月一日止十二日）
    
　　六月初一日，臣自资政殿大学士领开封府事，蒙恩除尚书右仆射，兼中书侍郎。以是日到南京行在，有旨宣召，臣当晚赴内阁，起居叙致谢恩讫，力具奏，陈材能浅薄，不敢当除命，乞改授其人，以慰舆望。上不允，臣复奏曰：“臣未到行在数十里间，御史中丞颜岐封示论臣章疏，大意谓张邦昌为金人所喜，更宜增重其礼；臣为金人之所不喜，宜置之闲地，不当为相。臣愚蠢，但知有赵氏，不知有金人，固宜为其所恶。然岐之论臣，谓材不足以任宰相则可，谓为金人所恶不当为宰相则不可。臣愚不知金人与赵氏为仇敌，其所喜者，为赵氏耶？其所恶者，为赵氏耶？且为赵氏之臣，而金人喜之，此必有以得其心者，而反用以为相。自古卖国以与人者，皆为忠臣矣。自陛下断自渊衷，特达用臣，而外廷之论如此，臣敢当此任？愿乞身以归田里。至于陛下命相于金人所喜所恶之间，更望圣虑有以审处。”上宣谕曰：“岐尝有此言，朕告之以如朕之立，恐亦非金人之所喜者。岐无辞而退，此不足恤。”臣窃仰圣语英睿如此，复奏曰：“陛下天纵圣智，固不难察此，然臣绵力薄材，实不足以胜重任。”固再拜力辞，上慰谕久之，遣御药邵成章宣押赴都堂治事。且命执政聚于都堂。
    
　　六月二日，有旨，令臣立新班奏事，对于内殿。同执政聚于都堂，奏事讫，臣留身，再具奏力辞除命。上慰谕不允，臣感泣，再拜曰：“臣愚陋无取，不意陛下知臣之深也。臣尝观唐明皇欲相姚崇，崇以十事邀说，皆中一时之病，类多施行，后世美之。臣尝慕其为人，今臣亦窃不自揆，敢以十事仰干天听，倘蒙睿断施行，乃敢受命。其未合圣意者，愿赐诘难，使臣得尽其说。”上可之，因出札子奏陈。其一，曰议国是。大略谓，中国之御夷狄，能守而后可战，能战而后可和。而靖康之末，皆失之。今欲战，则不足；欲和，则不可。莫若自治，专以守为策，俟吾政事修，士气振，然后可以议大举。其二，曰议巡幸。大略谓，车驾当一到京师，见宗庙，慰都人之心。权时之宜，为巡幸之计。以天下形势观之，关中为上，襄阳次之，建康又次之。宜诏有司预为之备。其三，曰议赦令。大略谓，祖宗登极赦令，皆有常式。前日赦书，一切以张邦昌伪赦为法，如赦恶逆、选人循资、责降罪废官尽复官职，皆泛滥不可行，谓当改正以法祖宗。其四，曰议僭逆。大略谓，张邦昌为国大臣，不能临难死节，而挟金人之势，易姓建号，身处宫禁，南面以朝，其后勤工之师集，迫不得已，乃始奉迎。朝廷尊崇之，为三公、真王、参与大政，非是，宜正典刑，垂戒万世。其五，曰议伪命。大略谓，国定更大变，故鲜仗节死义之士，而奉贼旨、受伪官、屈膝于其廷者，不可胜数。昔肃宗平贼，而污伪命者以六等定罪，今宜仿之，以励士风。其六，曰议战。大略谓，军政久废，士气怯惰，宜一新纪律，信赏必罚，以作其气。其七，曰议守。大略谓，贼情狡狯，势须复来，宜于沿河、江淮措置控御，以扼其冲。其八，曰议本政。大略谓，崇观以来，政出多门，纲纪紊乱，宜一归之于中书，则朝廷尊。其九，曰议久任。大略谓，靖康间进退大臣，众多而太速，功效蔑著，宜谨择而久任之，以责成功。其十，曰议修德。大略谓，上新即大位，宜益修德以感天人之心，致中兴之业。得旨，皆留榻上，俟详观，有当施行者降出。
    
　　是日，降出议国是、巡幸、赦令、战、守五箚子，余皆留中。
    
　　同日，内降麻制，皇叔祖庆远军承宣使、知大宗正事仲宗可特授武胜军节度使，依前知大宗正事，加食邑五百户，食实封二百户。皇叔祖靖康军节度使、知西京外宗正事仲可特授检校少保，仍前靖康军节度使，开府仪同三司，嗣濮王，加食邑一千户，食实封三百户。皇叔宁远军承宣使、知南京外宗正事士■〈亻〈袌，乌代包〉〉可特授光山军节度使，依前知南京外宗正事，食邑五百户，食实封二百户。三省同奉圣旨，宇文粹中落职，提举亳州明道宫，以江宁府军卒叛失守故也。
    
　　六月三日，臣同执政奏事，进呈议国是箚子，有旨，付中书省遵守。次进呈议巡幸札子，有旨，催促留守司修治京城，只备车驾还阙，款谒宗庙。委永兴军、襄阳府、江宁府守臣增葺城池，量修宫室、官府，以备巡幸。次进呈议赦令札子，佥谓赦恶逆已难追改。有旨，选人惟在职者循资，谪降罪废官令刑部具元犯申朝廷，等第叙复。次进呈议战、议守箚子，有旨，令三省枢密院讨论修举军政、措置控御，条件以闻。奏事讫，执政退，臣留身奏曰：“臣愚瞽，辄以管见十事仰黩天听，已蒙圣慈施行五事，如议本政、久任、修德三事，无可施行，自应留中。所有议张邦昌僭逆及受伪命臣僚二事，皆今日刑政之大者，乞早降处分。”上宣论曰：“执政中有与卿议论不同者，更俟款曲商量。”臣奏曰：“邦昌僭逆之迹显然明白，无可疑者。天下皆谓邦昌处虏中岁余，厚结虏酋，得其欢心，攻破都城、迁二圣、东宫、尽取亲王宗室以行，邦昌盖与其谋，此固不可知。然邦昌当道君朝，在政府者几十年，渊圣即位，首擢为相，奉使虏中，方国家祸难之时，如能以死守节，推明天下所以戴宋之义，以感动其心，虏人未必不悔过而存赵氏。邦昌方且自以为得计，偃然当之，正位号，处宫禁者月余日。虏骑既退，四方勤王之师集，邦昌擅降伪诏以止之，又遣郎官，分使赵野，翁彦国等，皆赍空名告数百道以行。迨勤王之师日进，邦昌知天下之不与也，不得已乃议奉迎。邦昌僭窃本末如此，《春秋》之法，人臣无将，将则必诛。况邦昌已僭窃之罪，宜何如？陛下欲建中兴之业，当自正朝廷始，而尊崇僭逆之臣为三公、真王、参与国政，何以示四方。执政中有议论不同者，乞降旨宣召，臣得与之廷辩，如臣理屈，岂敢复言。”上许之，乃令小黄门径就幕次，宣召黄潜善、吕好问、汪伯彦再对，上语之故。潜善力主之，诘难数四，乃屈服，犹持在远不若在近之说。臣曰：“邦昌当正典刑，何远近之有？借使在近，当幽系而反尊崇之，如此何也？”潜善不能对。上顾吕好问，曰：“卿在城中，知其详，谓当如何？”好问曰：“邦昌僭窃位号，人所共知，既已自归，惟陛下裁处。”又引德宗幸奉天，不挟朱泚行，后以为悔，以附会潜善不若在近之说。臣曰：“吕好问之言，首鼠两端，且援朱泚以为例，非是。方德宗之狩奉天，朱泚盖未反也，姜公辅以其得泾军心，恐资以为变，请挟以行，德宗不听，而其后果然。今邦昌已僭逆，岂可使之在朝廷，使道路指目，曰此亦一天子哉？”因泣拜曰：“臣不可与邦昌同列，陛下必欲用邦昌，第罢臣，勿以为相，无不可者。”上宣谕曰：“俟降出卿箚子，来日将上取旨。”臣拜谢而退。是晚，箚子降出。
    
　　六月四日，臣同执政奏事，进呈论张邦昌僭逆箚子。三省枢密院同奉圣旨，张邦昌僭逆，理合诛夷，原其初心出于迫胁，可特与贷免，责授昭化军节度副使、潭州安置。又进呈论受伪命臣僚箚子，上宣谕曰：“国家颠覆，士大夫不闻死节，往往因以为利，如王及之坐蕃衍宅门诟骂诸王，余大均诱取宫嫔以为妾，卿知之否？”臣奏曰：“自崇观以来，朝廷不复敦尚名节，故士大夫鲜廉寡耻，不知君臣之义。靖康之祸，视两宫播迁，如路人然然，罕有能仗义死节者。在内，惟李若水，在外，惟霍安国，死节显著，余未有闻。愿诏京畿诸路询访，优加赠恤。王及之、余大均，朝廷见付御史台推鞫，必得其实。臣闻，方金人欲废赵氏、立张邦昌，令吴开、莫俦传道意旨，往返数四，京师人谓之‘捷疾鬼。’王时雍、徐秉哲奉金人旨追捕宗室戚里，令居民保结，不得容隐，以衣袂联属以往，若囚系然。其后迫道君、东宫、后妃、亲王出郊，皆臣子之所不忍言。又受伪命，皆为执政。此四人者，宜为罪首。”上以询吕好问，而好问以为有之。得旨，皆散官安置，余以次谪降。内王及之、余大均、周懿文、胡思、陈冲等，并令御史台速疾取勘，候案到日取旨。李若水已赠官外，霍安国特赠延康殿学士。有死节者，令诸路询访以闻。又进呈御史中丞颜岐待罪章疏，有旨，除待制、提举宫观。执政退，臣留身奏事，上宣谕曰：“卿昨日内殿争张邦昌事，内侍辈皆涕泣，卿今可以受命矣。”臣拜谢曰：“陛下英睿天纵，决断如此，天下不胜幸甚。臣虽愚陋，敢不黾勉，以图报称。”上宣谕曰：“屡语执政，令置登闻检鼓院，以通四方章奏，至今犹未措置，卿可便与施行。”臣退，批旨登闻检鼓院建于行在便门之外，差官吏权摄。
    
　　是日，三省、枢密院同奉圣旨，察官职守，今后依官制施行。钱伯言除开封府尹，孙俟除应天尹，权伯彦差知东平府，吕颐浩差知扬州，陈邦光差知广州，唐悫差知荆南府，王以宁差知鼎州。
    
　　六月五日，臣同执政奏事，进呈札子，大略谓，河北、河东两路，国家之翰蔽，河北西路三帅府二十余郡，靖康末所失者真定、怀、卫、濬一帅府三郡而已，其余至今皆为朝廷坚守。一路兵民有城郭者，依城郭；无城郭者，依大河、西山。自相结集，日以蜡书，号吁朝廷，乞师请援。河东亦然，但所失州郡视河北为多。欲乞于两路置司措置，因其人而用之，将来以河外郡县悉议封建，使自为守，朝廷量力以助之，则藩篱固而中原可安。倘舍此而不为，则两路之人且归怨于朝廷，强壮狡狯者反为贼用，将何以待之？今日所当先务者，莫急于此。有旨，河北置招抚使司，河东置经制使司，委臣以择可任使、副者，具姓名以闻。
    
　　是日，三省同奉圣旨，以赵子松守陈州，阎孝忠守蔡州，黄叔敖守襄阳府，赵子栎守汝州，李彦卿守汉阳军，程千秋守江陵府公安县捍御有功，子松转两官。孝忠转一官，除直秘阁。叔敖转一官，除秘阁修撰。子栎除宝文阁直学士。彦卿除直秘阁。千秋转一官，通判江陵府。王襄，责授中大夫，秘书少监、分司北京襄阳府居住。赵野，责授中大夫、秘书少监，分司南京青州居住。以言者论其任总管日逗留不进故也。
    
　　六月六日，内降手诏，“朕以菲德，获承宗祧，以临士民之上，属时多艰，未知攸济，栗栗危惧，若将陨于深渊。洪惟祖宗膺受天命，覆育涵养百七十余载，德隆恩普，振古所无。道君太上皇帝以忧勤而内禅，孝慈渊圣皇帝以恭俭而纂图，海内乂安，苍生蒙福，适金人之入寇，挟诈谋以款师，待以不疑，堕其奸计，神都失金汤之险，翠华有沙漠之行。二圣既迁，六宫皆从，迨朕叔父、弟昆、宗室、戚属悉被驱逼，祸故之臻，千古未有。是用夙夜震悼于朕心，念父兄忧辱于虏廷，悯生灵重罹于兵革，饮泣尝胆，不遑宁居，惟尔四方士民，抱负忠义，其伊恤朕躬，以共济于艰难，以致安于宗社。载念行在将士，适当隆暑，暴露之久，尤轸朕怀，当特加犒设。州县民户募师勤王，调发之烦，诚可加悯，当厚与抚循。赋敛之厚，当议蠲减。法令之弊，当议改更。溃兵为盗，因间虏掠，残破都邑，虽已降赦令，当遣使招集，许令自新。贼吏为奸，乘时掊克，重困吾民，罪不可贷，当遣使按治，置于典刑。靖康之间，忠义敢言之士或至窜逐，当悉召还。今日以往，智谋奇画之人，如能献陈，当悉擢用。旁招俊乂，窜黜奸回，协成治功，以笃中兴之烈。乎乎天下之士大夫，未忘我之祖宗，当同心以相扶；天下之军民，不愿沦于夷狄，当协力以相保守。国势既昌，天命益固，庶几邻敌悔祸，奉还銮舆，则予一人以宁，尔亦有无穷之闻，不其韪欤。故兹诏示，想宜知悉。”
    
　　是日，三省同奉圣旨，傅墨卿除礼部尚书，郭三益除刑部尚书，周武仲除吏部侍郎，曾楙除礼部侍郎，董耘除兵部侍郎，许景衡、胡安国并除给事中，刘珏除中书舍人，曾开复待制知潭州，吴岩夫除光禄卿，辛丙除左司员外郎，李光除秘书少监，翁彦深除太常卿。
    
　　六月七日，三省同奉圣旨，谪授凤州团练副使、江州安置张所，通直郎、直秘阁、通判河阳府事傅亮，召赴行在议事，以臣所荐，欲委以河北、河东路招抚、经制司也。
    
　　是日，三省同奉圣旨，李回谪授朝奉大夫、秘书少监、分司南京、袁州居住，以言者论其防河退遁，及尝受伪命故也。六月八日，内降手诏，“朕惟祖宗创业守成垂二百年，涵养士大夫至矣。靖康变故，仕于中都者，曾无仗节死难之士，而偷生取容何其众也。甚者，乘时为奸，靡所不至，实为中国羞。公议弗容，姑取迹状尤显著者，量加窜黜，为臣子之戒。夫节义正所以责学士大夫也，至于武臣卒伍，理当阔略，以责后效，惟王宗■〈氵楚〉首引卫兵逃遁，致都城失守，不可不责，其余姑务含容，一切不问。咨尔有众，其体至怀，故兹诏谕，各宜知悉。”
    
　　是日，三省同奉圣旨，谢克家除述古殿直学士、提举杭州洞霄宫，季质罢太常少卿、主管毫州明道宫，莫砥除军器监，陈公辅除吏部郎官，程瑀除司封郎官，余应求除考功郎官，陶恺除度支郎官，鲍辉除兵部郎官，滕庾除都官郎官，陈彦文、孙默、李积中、王愈、陈迈并令乘递马发来赴行在。洪刍罢谏议大夫，张卿材罢刑部郎官，胡思、王及之余大均、周懿文、陈冲并先次放罢，以御史台勘司有请也。
    
　　六月九日，三省、枢密院同奉圣旨，李若水忠义无与比伦，已推恩外，可特赐谥。刘韐能死节，不为敌用。与追复银青光禄大夫，特赠资政殿大学士。许翰、杨时、晁说之，并令乘递马发来赴行在。吴开责授昭化军节度副使、永州安置，莫俦责授宁化军节度副使、全州安置，徐秉哲梅州安置，王时雍高州安置。
    
　　六月十一日，三省、枢密院同奉圣旨，“新政之初，应干指挥、内外官司，各当体念国步艰难，悉心虔奉，尚虑流俗玩习，将为虚文，顾避怀奸，推行灭裂，或因事剥下，背分自营，肆为搔扰，有害新政，并仰监司，互相体察，犯人重置典宪，仍令御史台体访、弹奏。”孙昭远差知河南府，兼西道都总管，俞向差知陕府，并填见阙。
    
　　六月十二日，三省、枢密院同奉圣旨，史徽特落致仕，除司农少卿。吴给除左司郎官，张公济除驾部郎中，郭求除河北东路提刑，周格除京东西路提刑，谢贶除京西北路提刑，李西美除荆湖北路提刑，并填见阙。
    
　　●卷中（起建炎元年六月十三日止六月终）
    
　　六月十三日，内降赦书一道，“门下：朕绍隆丕绪，夤御多方，置大器以求安，涉巨川而思济。勤于邦以图天下之逸，俭于家以资天下之丰，懔乎负荷之艰，惕若继承之重，膺受祖宗之贻燕，昭格穹昊之贶。临有开昌，期诞生元嗣。庚伏火见，协长夏楙，育之辰玉裕渊清，禀璿源英秀之气，实庙社无疆之福，示本支有衍之符，以奉二圣覆育之慈，以系四海爱戴之望。循考累朝之旧典，咸推利物之深仁，矧在多难，敢忘敷庆。宜覃旷荡之泽，式契寰宇之心，可大赦天下，应赦书到日，昧爽以前，罪人，除犯劫杀、谋杀、故杀、斗杀，并为已杀人者，井十恶罪至死，伪造符印、放火、官员犯人已赃、将校、军人、公人犯枉法、监主自盗罪不赦，内枉法自盗罪至死，情理轻者，奏取指挥。斗杀罪至死，情理轻者，减一等，刺配千里外牢城。断讫，录案闻奏。其余罪无轻重，已发觉、未发觉，已结正、未结正，减赦除之。应旧系籍，及上书人，朝廷累降指挥检举叙复，至今经隔年月，尚未结绝，宜并给还元带官职，赠谥、碑额等已经给还而未足者，并依元初指挥，其未责降以前官职。应得遗表，或致仕恩泽者，亦令吏部、刑部条具，申尚书省取旨。应靖康元年边事后来，文武官因病陈乞致仕，朝令不从，所乞内有身亡之人，特许依条陈乞。致仕恩泽，及陈乞致仕，缘道路不通，不曾被受致仕敕命者，亦许所在州军保明，特与依条推恩。应士庶投献章疏，见委官看详，如有利害灼然可采，令看详官先次保明，申尚书省当议旌擢，以为激劝。勘会科举之弊，至此极矣，苟无变通，则忠实异材之士，何由而出？可讲元祐诗赋、经术兼收之制，著为近政，仍令礼部疾速条画闻奏。缘已降指挥，建炎二年正月九日锁院省试，今来日已逼近，难以遽改，可自后举依此施行，应诸路解发材武人并锡庆院，材武人昨有偶缘事故趁试不及之人，窃虑遗材，仰经礼部投状，勘验名实，当议特与别行收试，具合格姓名，申尚书省，取旨推恩。应将士实有战功、缘罪停废之人，并特与原复，仍令所在官司发赴行在，当议量材选用。应诸路有材勇谋略之人，众所推伏，或曾经战阵得功，可以倚仗，委本州具姓名保明，解发赴行在御营使司。当议量材录用，每州三人。应诸路勤王人兵，有曾收复州县立功之人，仰四道都总管及经制使等同结罪诣实，保明闻奏。虽不曾立功，曾到京城下，或元帅府已结局遣回所辖人兵不曾逃散者，候到本处，仰本州具元发回，及已到人数，元管押人职位姓名并元借官职保明闻奏，当议特与推恩。应遣回勤王人兵所带器甲，并于所到州县先次寄纳，如因在路遗失军器、赶趁队伍不及逃窜之人，限赦到一月经所在陈首，并与免罪，发遣归元来去处，依旧收管，仍给沿路口券。其因沿路失于讥察，致散漫劫掠良民者，可责委随处统领等官，将犯人便依军法，务要整肃。所过州县，并先具统制等官职位牒报，候将来见得沿路不曾作过，令元发处具统领等官职位姓名，保明申尚书省，取旨推恩。今日已后或失钤束、部辖，亦当重行黜责。昨太原、真定等处州县，缘金人攻围，其官兵统制兵将官等有能竭节战守，遂致陷殁之人，可疾速契勘推恩，厚抚家属。内忠义显著者，务加优异，以为将士殉国用命之劝。近缘军兴，应召募民兵、义兵，统领之人多是掳掠良民，强黥其面，共肆劫夺，念非本心，理宜优恤。近虽已有放散归农指挥，窃虑统领之人拘留未放，并仰经所在官司陈诉，给公据，令各归业。已前犯罪，一切不问，令州县多出榜文，晓论访闻。昨因金人收领，及取过人日有逃遁回归，及有失业逃避人，往往被官兵人等不为辨验，复为驱领随行，甚可矜悯，仰限赦到十日内，将人日放令逐便。限满不放，并行军法，仍仰统制主将等常切觉察。应昨因京城失守死节、守御战殁文武官，已降指挥，令本壁统制官保明，特与推恩。访闻官司多是非理沮难，逗遛行遣，致死事之家，不即沾恩。可令所属疾速施行，如违，当行人重行停降。勘会近降赦恩，军人、丁夫等逃亡，及溃散官兵并百姓因金人所至失业，啸聚人，已立限首身，尚虑有出首未尽之人，并令赦到日已前逃亡军人等，并限一月，许令出首，余依已降指挥。应诸班直、诸军亲从、亲事官，昨因京城失守，逾城逃遁，虽累降指挥，立限许令自新，尚恐惧罪，未敢出首，限赦书到一月内，许于所在州军自陈，仍仰逐州给在路口券，牒送在京所属。已前罪犯，一切不问，依旧收管。如尚敢不首，复罪如初，及仰所属月具已未收管人数，申枢密院。应未招降强寇，如愿往出战自效者，限赦书到一月日内，经所在州县或统制等官出首，具首领人数、姓名、职位闻奏，当议推恩，令随统制官前去。有能立到奇功，当优与奖擢。应缘金人并贼盗残破州军县镇逃避官吏等，虽已降指挥，立限许还职任，窃虑限满未及还归之人，可限令赦到半月内，许归旧任职役。其被杀官，仰本路提刑司勘会诣实因，依保明闻奏，特与推恩。应京城失守溃散使臣，昨已降指挥，立限赴部公参，违限不赴者，并特勒停。如有似此未曾公参之人，特与免罪，可再限一月参部，依法注拟。如限满不赴公参，复罪如初。应殁于王事之人，累降指挥，令所属保明推恩，官司循习，殊不体国，以诏旨为虚文，致死事之家终不沾恩，无激劝之义，自今仰本家自陈，未经保明者，令所属限三日保明。已经保明到者，限三日推恩。如违人吏，重行典宪，仍令御史台弹劾以闻。应陕西逐路，昨因夏贼侵犯去处，有立功并亡失将士近家道路不通，未经保明推赏者，仰帅司限五日开具实立功并亡失将士等，保明闻奏，当议推恩，不管漏落。应昨缘军兴，诸色人支借过官马，除实因战斗亡失与免备偿，并见差出许乘骑外，其余合回纳者，限一月于所在官司送纳。如出限隐藏不纳，许人告，坐赃科罪。应缘昨来军兴，遗弃器甲头刃之类，并令所在官司拘收，如及阡件以上，令逐路宪司保明闻奏，当议优与推恩。或民间纳及百件以上，亦令宪司相度等第支赐。百日外不首纳，依私有法。其拘收到名数，并令如法拣编排垛，内断炼不堪者，令宪司委官措置修整。仍先具拘收修整到名数、封椿处所，申枢密院。应因军兴前后，民间劝借、献助钱物，虽已委逐州长贰责限依格书填告命给还，尚虑其间阻节。如有委实献纳钱物限外未经推恩给告之人，许径诣尚书省陈诉，如有照据文字，当议依格书填给降。勘会昨缘金人入寇，应宫观寺院，曾造发过干粮应副军前，不无搔扰、陪费，可在京委鸿胪寺，在外委转运司保明实费之数，闻奏，议特与给降度牒。勘会近降赦恩，昨缘金人拘留未还等人，许支行请给。窃虑经历官司及仓库不即勘给，如敢稽违，许经开封府陈诉根究，重行断遣。应宗室昨因取往军前，今来却有回归者，其已前积下应干请给等，并与一并勘支。应河北河东守臣亲属差往逐州干办，淹留敌寨未归，其家属在京或寄寓他郡，阙人收管，驯致失所，许经所在官司自陈，支赐银绢五十匹两。其干办官，回日升擢。应百姓昨缘投充敢勇效用，因出战陷殁，其家老小，无人养赡，仰本路监司，多方存恤，无令失所。应出戍军兵家属，仰所在州军常切存恤，无致少有失所。应诸州县有因溃散人兵及盗贼烧劫屋业之家，特与放免今年夏料屋税。内被杀或逃避止有妇人小儿，贫乏不能自存者，仰所属抄札，依灾伤七分法给赈施行，仍多方招诱逃避人户归业。应诸处民户舍宅、房廊、寺观如近经兵火焚烧，合行修盖，往别州县计直竹木之类者，于所属给据，经由去处与免抽税，仍不许官司拘截使用。如违，许人户越诉。勘会昨因金人取索人口，开封府差提事使臣、火下等追捉访闻，内有妇人多被使臣、火下百端逼胁，致畏避发遣，愿归使臣、火下等家，藏住养取之人，事同强掠，可限一月，许令犯人及本家人力女使经官陈首，与被收藏人并放，令逐便。限满不首，复罪如初，邻人并地分巡察使臣之火下，不觉举，减犯人罪三等。不知情，又减三等。仍仰留守司、御史台密行觉举，减犯人罪。察应逃亡罪人，见今监锢父母妻男骨肉收捉者，除系凶恶不原赦贼人外，余并放令逐便。应犯罪，合备偿，并先以官钱代充而犯人委已贫乏无可备偿，见监勒犯人并下系人名下均摊填纳者，并时与蠲放。访闻诸路州军县镇酒务公库等，多将酒醋抑配与人户，又过往客旅僧道等，为害甚大，仰监司、守臣，常切觉察举劾官吏，重行黜责。应陂湖塘泺，旧许人户采取，元无收立课额，后因官司措置创立课利去处，仰监司契勘，悉行罢免，依旧许民户采取。如见系豪强占据，仰所属州县，严行禁止，仍委监司常切觉察访闻。京师物价未平，致鳏寡孤独不能自存之人艰食，除开封府见依法居养外，窃虑所委官不切用心，致惠泽不下，仰留守司更切检察，如法居养、如钱物不足，具令用数，申留守司支降。应州县官职田，访闻多系实无田土，抑令人户输纳租课，实为骚扰。自今仰提刑司勘会诣实，常切觉察，不得因前妄有骚扰。应诸路汉蕃弓箭手合该承袭之人，因差使出外，及别缘事故有失陈诉，许合依条承袭。近降赦文，神霄宫罢舍屋杂物钱粮田产，拘收具数，申尚书省。及已降指挥，江宁府神霄宫元系保宁寺，镇江府元系龙游寺，泗州元系普照寺，洪州元系上蓝寺，并舒州元系投子山寺院，并先次给还。其余州军内有元系古寺改建者，令本州开具，申尚书省，创建去处，依赦施行。所有正殿圣像，如元系佛像改塑，即行改正。若是创塑，即赴迎庆观勘会。令拘收舍屋等，并谓旧有者，其后来因缘取降特旨并增置到者，照令转运司拘收。应付省计，及古寺系谓李唐以前古迹，如泗洲普照寺、舒州投子山、大名府大安寺之类，仰州郡疾速遵依已降指挥施行，无致违戾。应昨缘军兴，诸官司支借过禁军阙额封椿钱物，又收租钱、废监省废钱、死马肉赃钱、不堪马价钱，权住拨还，候边事宁息日委提刑司具数申枢密院，立限拨还。行在百司，已降指挥不以假故，日逐供职，访闻东京官司多不入局，窃虑士人民户令有整会事理，不无阻节，及勘会累有指挥。应覃恩转官及叙复磨勘拟注之类，并已前积压未了文字，并令东京取会上钞，等其曹部官，往往推沮，不为施行，致使士民往回道路，良为劳苦。自今东京官司须管不分假故，赴职检详，累降指挥遵守行遣，不管依前留滞。如违，许士民赴行在陈诉，当议重行责罚。应朝廷宽恤事件，务实惠及民，如所属不切奉行，但为虚文，致民户陈诉，当议重置典宪。应义夫、节妇、孝子、顺孙，委所在长吏常切存恤。事状显著者，具名闻奏。应五岳四渎、名山大川、历代圣帝明王、忠臣烈士载于祀典者，委所在长吏精洁致祭。於戏！龙飞协时，体黄离继明之治；梦熊占寝，应苍震一索之祥。均布湛恩，用饰多喜。咨尔有众，咸悉至怀。赦书日行五百里，敢以赦前事言者，以其罪罪之，主者施行。”
    
　　先是，上登宝座赦书不曾该载河北、河东两路及四方州县勤王之师，至是得旨该载，故于河北、河东路及勤王之师指挥为详。
    
　　是日，三省、枢密院同奉圣旨，唐重除本阁学士、差知京兆府，范致虚发来赴行在，李复升职一等、差知奉州，赵明诚发来赴行在，郑骧除直秘阁、差知同州。
    
　　六月十四日，内降敕书一道，敕河北、河东诸路州县守臣、将帅、忠义军民等，“朕惟祖宗德泽在民垂二百年，天下乂安，靡有变故。而宣和、靖康以来，国家多难，金人内侮，道君太上皇帝下哀痛之诏，讲揖逊之礼，比德尧舜，古今鲜伦。孝慈渊圣皇帝以恭俭之德，爰受内禅，海内欣载，日徯治康。而期岁之间，戎马再侵，堕虏奸计，但以讲和一事，终至宗社阽危。既尽取玉帛、女子，公私财力为之耗竭，乃始创迁二圣、中宫、泊皇族尊幼、中外姻戚以行，戎狄之祸，振古未见。朕以介弟，受命总师，臣民推戴，迫以大义，入继大统。重以父兄之辱，饮泣尝胆，疾首痛心，愿与天下忠臣义士共济艰难。而近者使臣来自朔部，审闻两路守臣义不爱生，誓以死守，贼虽凭犬羊之众，敢肆攻围，而能率励士民，屡挫丑虏。其忠义军民等倡义结集，动以万计，邀击其后，功绩茂著，朕甚嘉之。夫河北、河东，国之屏蔽也，朝廷岂忍轻弃。靖康之间，特以金人凭陵，不得已割地赂之，将以保全宗社、止兵息民。而金人不道，攻破都城，易姓改号，劫銮舆以北迁，则河北、河东之地又何割哉？已命遣帅以为应援，应两路州县守臣及忠义之士，如能竭力捍御、保有一方，及纠集师徒、力战破贼者，至建炎二年，当议畴其勋庸，授以节钺，其余官吏、军兵，第加优赏。应税赋财货，悉许移用，官吏、将佐，悉许别置。朝廷更行量力应副，为国藩屏，以昭茂功，庶几中原弭宁，生灵休息，夷狄悔祸，二圣有可还之期，则予一人，膺受多福，尔亦有无穷之闻，不其韪欤！故兹诏示，想宜知悉。”
    
　　是日，三省、枢密院同奉圣旨，河北西路、河东路守臣各转两官，有职名者进职，余具职位、姓名以闻。又诏，自今有能收复两路已陷州郡，及救解危急、保全一方功效显著者，除本处节度、观察、团练、防御使，依方镇法。又诏两路军民，自今不得撰造事端，以疑虑擅杀官吏等。又命使臣赉夏药，遍赐两河守臣、将佐。又命榷货务印造见钱钞，遣使赉送两路州郡。又命降见钱钞叁百万贯，付河北东路、陕西路漕司，广籴应副两路。又命起京东路夏税绢于大名府椿管，川纲河东衣绢于永兴军椿管，以待两路支。皆上意也。于是两路知天子德意，人情翕然，蜡书日至，间有破残捷报。虏人围守诸郡者，往往抽退。
    
　　六月某日，三省同奉圣旨，汪伯彦除知枢密院事，黄潜善兼门下侍郎，户部尚书张悫到行在，令日下供职。
    
　　六月某日，臣同执政官奏事，进呈臣寮章疏，论受伪命臣僚，多已行遣，有末及者，皆等第施行。如“十友”类，令留守司询访姓名以闻。其言颇及吕好问，好问在假，上章求去。有旨，除资政殿学士、知宣州。
    
　　六月某日，三省枢密院同奉圣旨，沿河置巡察使，河阳抵滨沧，凡六处，各有地分，以为斥堠。进呈臣寮章疏，论靖康末折彦质为宣抚副使逃入川陕，钱盖为制置使逃至湖北，许高、许亢总兵防河逃至江南，不惩戒则后孰肯任责者。有旨，彦质责受散官、昌化军安置。盖落职、降官分司。高、亢编管海外州军。会南康军奏高、亢寓其境上。欲谋变，知军李定、通判韩畴以便宜诛之而待罪。佥谓其擅杀为非是，臣奏曰：“渊圣委高、亢守河，付以兵将甚众，贼将至而先走，以铁骑五百，自颍昌挈家趋江南，沿路劫掠，甚于盗贼。朝廷不能正军法，而一军垒。守倅敢诛之，必健吏也。使后日受命捍贼者，知退走而郡县之吏有敢诛之者，其亦少知所戒，是当赏。”上以臣言为然，乃命各转一官以赏之。
    
　　是时，开封府尹王襄罢，大名尹徐处仁薨，东京及北京留守阙官。有旨，宗泽除延康殿学士、知开封府、兼东京留守，杜克除待制、知大名府、兼北京留守，以刘锡知沧州。又命钱盖复官，依旧为陕西经制使。初，盖在靖康间，尝建议河外湟鄯之地于朝廷无毫发利而岁费不赀，为中国患，不若求青唐之后而立之，使抚有其旧部，以为藩臣。有益麻党征者，故王之子，素为国人信服，倘封立之，必得其力。至是，用其策，故遣盖为使，赍告赐益麻党征，措置湟鄯事。因调发五路军马以赴行在。
    
　　六月某日，臣同执政奏事，进呈札子，一日募兵，二曰买马，三曰募民出财以助兵费。募兵札子，大略谓，国家以兵为重，方熙丰之时，内外禁旅合九十五万人。至崇观间，阙额不补者几半，西讨夏人，南平方寇，北事幽燕，所折阅者又三之一。至靖康间，金贼再犯阙，溃散逃亡者，又不知其几何。今行在禁旅单弱，何以捍强敌而镇四方？为今之计，莫若取财于东南，募兵于西北。方河北之人为金人骚扰，未有所归之时，而关、陕、京东西流为盗贼强壮不能还业者甚众，乘此遣使四路，优给例物以招募之，新其军号，勒以部伍，得十数万人。付之将帅，以时教阅，训练不年岁间，皆成精兵。于要害州郡别置营房屯戍，使之更番入卫行在，此最今日之急务也。买马札子，大略谓，金人专以铁骑取胜，而中国马政不修，骑兵鲜少，乃以步军当其驰突，宜乎溃散。盖祖宗朝养马于监牧，孳生蕃盛，所在云布，故军旅之用足。至崇观，监牧废而为给地牧马，有名而无实。其后，燕山陷没，马之入于夷狄者，不可胜数。金人初犯阙，河北、京畿马畜为之一空。后破都城，首下令括马，而京师之马入于贼者，万有余匹。今行在骑兵不多，独陕西、京东西诸路尚有私马，宜降指挥，立格尺，以善价买之，可以济一时之乏。民间养马，必皆上户及僧道、命官之家，中下户自无马可养，取之既不厉民而旬月间马遂可集，此今日不得已之务也。募民出财箚子，大略谓，国家罹寇难，京师帑藏悉为金人所取，外州郡以调发勤王之师财用为之一空，今又募兵、买马、招捉盗贼、措置边事、应副残破州郡，振举百度，以图中兴，非常赋之所能供办。又不可横赋，科取于民，如免夫钱，天下至今咨怨。惟上二等物力有余之家，可行劝诱，使斥其嬴余以佐国用，而以官告、度牒之类偿之。使朝廷军马精强，措置边事就绪，盗贼衰息，彼乃得保其财产。不然，虽欲保家室，不可得，况财产哉！宜命州县委曲谕以德意，必有乐输从命者，此又今日不得已之务也。上命以札子付中书省，条具以闻，次日将上。得旨，于陕西、河北路募兵各三万人，京东、西路募兵各二万人，合为十万。许召募白身，及于诸色厢军中拣选，或招收溃散兵卒中改刺，创置军号：骁胜、壮捷、忠勇、义成、龙武、虎威、折冲、果毅、定难、静边，凡十军。每号四军，二千五百人，例物：白身人全给，依上禁军法，余给半。许用诸路阙额禁军钱、常乎司钱，不足，即自朝廷应副。内京东、西委两路提刑司，河北委招抚司，陕西委经制司召募。每募及一军，就本路差有材武大小使臣充将官部队将，管押赴行在，听候差使。又命买马，分为三等格尺以定价值。除命官、将校见养马不许括买、马分为外，余并籍记，赴官拣选。及格尺，中披带者，即时给还价值。每及百匹，差官或将校一员管押赴行在。隐寄、妄冒，有马不籍，及无马而抑勒令置买者，并科违制之罪，委逐路提刑司总之。又诏降晓谕州县，劝诱能出财助国者，籍记姓名、多寡，申朝廷给降度牒偿之大。财多者，取旨推恩。应劝诱到钱物，并别项椿管，听候指挥，专充募军、买马、缘边事支用。有敢科配骚扰者，命官窜责，吏人决配。凡募兵、买马、劝民出财，奉行有叙，并保明推赏。
    
　　六月某日，臣与执政官奏事，进呈札子，议控御之策。大略谓，唐之方镇，当时实赖其力以定祸难，第措置失宜，而其后行姑息之政，威柄浸移，乃有尾大不掉之患。祖宗革去前弊，削弱州郡之权，一切委以文吏。非沿边诸路，虽藩府亦屯兵不多，无敢越法行事。以处太平无事之时可也，一旦夷狄长驱，盗贼蜂起，州郡莫有能抗之者，遂至于手足不足以捍头目。为今之计，莫若稍仿方镇之制，择人任之，假以权柄，减上供钱谷，使之养兵而训练之，大小相维，远近相援，庶几可以救今日之患。夫方镇者，节度使之兵也，其次有观察、团练、防御。今既以为阶官，不可复改，宜于沿河、沿淮、沿江诸路置帅府，要郡使带总管、钤辖、都监，以寓方镇之法。许其便宜行事，辟置寮属将佐以治兵，不数年间，必有可观。今日控御之策，无大于此。佥谓帅府、要郡之制可行，但未可如方镇割隶州郡。得旨，京东东西路、京西南北路、河北东路、永兴军路、淮南、江南、两浙东西路、荆湖南北路皆置帅府、要郡。帅府为安抚使，带马步军都总管，要郡带兵马钤束，次要郡带兵马都监，皆以武臣为之副。改路分为副总管路，钤辖为副钤辖，州钤辖为副都监，总管、钤辖为副钤辖、州钤辖司。许以便宜行军马事，辟置寮属，依帅臣法。屯兵皆有等差，遇朝廷起兵，则副总管为帅，副钤辖、都监各以兵从，听其节制。正官愿行者，听转运使、副一员随军，一员留本路。提点刑狱，弹压本路盗贼。遇有盗贼，则量敌多寡出兵，会合以相应援。本路帅臣、当职官措置兵马先就绪者，当优议旌赏。
    
　　六月某日，三省、枢密院同奉圣旨，责授凤州团练副使张所借通直郎、直龙图阁，除河北西路招抚使，令阁门引见上殿。六月某日，臣同执政官奏事，进呈臣寮箚子，乞增置弓手人数，每县置武尉一员，及河北路置巡社差官总领。得旨，从之。
    
　　六月某日，三省、枢密院同奉圣旨，三省委左右司郎官，枢密院委都承旨，检察置籍，以受功状。通限不施行者必罚，受赂乞取者，依军法，许人告。军士遇敌逃溃者斩，因而为盗贼者，诛其家属。凡军政申明约束及更改法制者，数十条，皆用敕榜揭于通衢。
    
　　六月某日，三省、枢密院同奉圣旨，温州观察司、枢密都承旨王■〈王燮〉除河东路经制使，通直郎、直秘阁傅亮除河东路经置副使，皆令阁门引见上殿。
    
　　六月某日，三省、枢密院同奉圣旨，差御营司都统制王渊、统制官张浚将带所部军马，捉杀陈州叛兵杜用。都巡检使刘光世，捉杀黎驿作过马忠下叛兵。统制官乔仲福等，捉杀山东贼李昱。统制官韩世忠，捉杀单州鱼台军贼。先是，佥议于上前，谓盗贼势须招抚，因而用之，然非朝廷威令已振，则虽欲招抚、因而用之，势不可得。今去行在不二百里间，有此数处盗贼窃发，多者至数万，少者不下七八千，若不遣将帅应时讨殄，何以使四方群盗恐惧听命。有旨，召王渊等到都城戒励，令各占地方，须管破荡。仍谕以自上即位方此遣兵，正当信赏必罚，能立功者优议推赏，败衄误事亦必行法之意。诸将喜跃自奋，不旬月间，四处皆告捷。王渊生擒杜用，破其众二万人。乔仲福斩李昱首以献，破其众三万人。黎驿、鱼台贼皆七八千人，讨捕净尽。王渊、刘光世以功并建节，余人等第进秩。于是湖北群盗阎瑾、党忠、薛广、祝靖等皆赴行在。丁顺、杨进等，皆河北巨盗，赴招抚司自效。其余，皆赴东京留守宗泽纳款。京东西与淮南州县，渐得休息。
    
　　●卷下（起建炎元年七月一日止八月十八日）
    
　　七月一日，臣与执政奏事，进呈札子，大略谓，国家所以备御夷狄者，皆在边，城池、器械一切备具，故敌未易攻。今金人、盗贼乃扰吾腹心，而中原郡县积习承平之久，城池堙颓，并无器械，何以御敌？官吏、军民多不能守，而郡县遂以陷没者，非特士气怯懦，盖亦以御敌之具不备使然。宜命诸路州郡，以渐修葺城池、缮治器械。朝廷量行应副，有能葺治备具者，旌赏以劝。得旨，依奏，应州郡欲修城池者，申朝廷，给降祠部应副。
    
　　七月某日，三省、枢密院同奉圣旨，张悫除同知枢密院事、兼提举措置户部财用，王除给事中。
    
　　七月某日，三省、枢密院刚奉圣旨，差周望、傅■〈雨上万下〉借太常少卿，奉使二虏酋军前，通问二圣起居。
    
　　上命臣拟撰表本，其《起居道君太上皇帝表本》曰：臣某言，神京不守，坐失金汤，天旆启行，越在草莽。凡居臣子之列，均深痛愤之情。臣某诚悲诚感，顿首、顿首。恭惟道君太上皇帝陛下，游神穆清，宅心昭旷，法尧舜之逊禅，济国家之艰难。方交两宫之欢，永享四海之养。邻邦犯顺，戈戟暗于中原，帝座移居，銮舆幸于朝野。神人感愤，华夏悲摧。而臣滥总帅权，莫阶贽御，迫群臣再三之恳请，谓大宝不可以久虚，勉徇群情，嗣守神器，瞻行宫而靡及，慕慈训以增怀。辑睦师徒，冀宗社之可保；抚宁方夏，伫车驾之言归。谨遣通直郎、试太常少卿臣周望，奉表起居以闻。臣无任瞻天望圣，激切屏营之至。臣某顿首、顿首谨言。
    
　　其《起居孝慈渊圣皇帝表本》曰：臣某言，戎马荐兴，环日畿而布列，帝都不守，致天步之艰难。万国悼心，三灵失色，臣某诚悲诚感，顿首、顿首。恭惟孝慈渊圣皇帝陛下，法禹汤之恭俭，体尧舜之聪明，十载东宫，令德闻于海寓。逾年南面，仁政浃于寰区。适当嗣位之初，两致邻邦之寇。割地增币，以生灵屈已而讲和；擐甲登埤，为庙社忘身而固守。金汤失险，羽卫启行，致翠华之蒙尘；瞻紫微而移座，华夏失庇神人畴依。而臣叨总师徒，莫陪羁鞫，迫群臣之恳请，嗣大宝以抚临，仰遵勤俭之风，庶格中和之治，伤心北望，缅怀异域而增悲。整驾南还，尚冀敌人之悔祸。谨遣通直郎、试太常少卿臣傅■〈雨上万下〉，奉表起居以闻。臣无任瞻天望圣，激切屏营之至。臣某顿首、顿首谨言。
    
　　七月某日，三省同奉圣旨，诸路发到米纲，以三分之一留行在支遣，二分拨入京师椿管。先是，汴河口决坏，汴水不通，纲运不至。有旨，差提举京城所陈良弼同都水使者荣陈求道修治决水，至是水通，纲运渐至，故有是命。且令已卸空纲，自京师船载六曹案卷及器甲等至行在。
    
　　七月某日，臣同执政官奏事，进呈札子，大略谓，承于之时，虽无事当备宫，以张朝廷之容；艰难之际，虽多故当省官，以责事功之实。至于禄廪，亦当随宜裁节，以济一时之急。盖世方多难，赋入狭而用度广，非加裁节，则何以为经久之制。内自朝廷外至州县、监司，宜省冗员以节浮费。有旨，省台寺监以繁简相兼，学官、馆职之类比旧制减半，开封府曹掾依旧改为推官，提举常平司并归提刑司，罢两浙、福建市舶司，并归转运司，以司录依旧为签书，节度判官、厅公事曹掾官依旧为节度观察军事推判官、支使掌书纪录事、司户、司理、司法参军，县万户以上置丞，不满万户不置，罢吏员三分之一。堂吏依祖宗法，转官止朝请大夫。初，陈乞出官止为通判，应前宰执子弟，以恩数带贴职，及待制以上，并罢宰执及见任宫观待阙，未有差遣京朝官以上，俸钱并权减三分之一，候事定日取旨。
    
　　七月某日，三省回奉圣旨，王圭除河北西路招抚司参谋官，登彦除河北西路转运判官。
    
　　七月某日，臣同执政官奏事，上出绢背心宣示，泣谕臣等曰：“道君太上皇帝自燕山府密遣使臣曹勋赍来背心，领中有亲书八字曰便可即真，来救父母。”群臣皆泣奏曰：“此乃陛下受命于道君太上皇帝者，宜藏之宗庙，以示万世。”有旨，从之。
    
　　七月某日，借通直郎、直龙图阁、河北西路招抚使张所上殿，面赐章服遣行。所具画一乞以京畿兵三千为卫，于太名府置司，一面遣官于河北西路告谕招抚山寨首领民，候就绪日渡河，先复浚、卫、怀州、真定府，次解中山府等处围，乃以兵民给地养之，如陕西五路弓箭人法。仍乞缗钱百万，以为百年之费。得旨，从之。
    
　　七月某日，京师龙德宫等津送到诸色宝器等，上命碎之于殿庭间，卫士有持去者听之，中外莫不悦服。七月某日，臣与执政官同进呈御史台鞫勘宋齐愈事。初，齐愈为有司员外郎，自围城中出诣行在，自陈以在病告不与伪楚事，除谏大夫。既而臣僚论其首建议请立张邦昌以合金人之意，按据甚明，有旨送御吏台鞫治。证验明白，齐愈款服。至是案上，三省、枢密院同奉圣旨，依法定断，仍榜其罪于通衢。
    
　　七月某日，王■〈王燮〉、傅亮上殿，面数赐■〈王燮〉器甲、战袍、束带，赐亮章服遣行。河东路经置司画一陈乞降指挥陕西路转运司应副财用，就五路旧西兵、旧弓箭手、将家子弟中募兵二万人，并朝廷所付兵万人，通成三万，就陕府置司，与金人河中府、解州对垒。一面遣人结约河东山寨豪杰民兵，收复州县，候兵集日乘机会过河。得旨，从之。
    
　　七月某日，臣同执政官进呈东京留守司鞫治华国靖恭夫人李氏公事。初，张邦昌既僭窃，居福宁殿。李氏奉之，时以果实为献，邦昌亦厚答之，遂以养女陈氏侍邦昌寝。其后，邦昌欲退归府第，因其姊入禁中，乃留亲随人，易陈氏以出。邦昌出禁中，李氏送至内东门，有语指斥乘舆。上闻之，命留守司同御药院于内东门推治，李氏款服，且言邦昌用乘舆服御及陈氏事。上震怒，谓邦昌敢居宫禁寝殿，奸私宫人，可以见其情状。有旨，李氏决脊，降配禁营务下民为妻。
    
　　七月某日，三省、枢密院同奉圣旨，近降指挥，诸路州郡修葺城池，缮治器械，招募军兵，积聚粮草，增添弓手，团结民社，措置邮传，缉捕盗贼，建置帅府要郡，推行军政皆系急切事务，访闻州郡玩习因循，殊不留意。仰自今旬，具施行次第，申尚书省、枢密院。弛慢不职官吏，许监司劾奏以闻。常切准备，朝廷遣使按察、诛赏。
    
　　七月十四日，臣同执政官奏事讫，留身奏上曰：“朝廷近日，外则经营措置河北、河东两路以为藩篱，葺治军马，讨平盗贼，内则修政事，明赏刑，皆渐就绪。独车驾巡幸所诣，未有定所，中外人心未安。”上宣谕曰：“但欲迎奉元祐太后及津遣六宫往东南，朕当与卿等独留中原，训练将士，益聚兵马，虽都城可守，虽金贼可战。”臣再拜曰：“陛下英断如此，虽汉之高祖、光武，唐之太宗，不是过也。中外未知圣意，乞降诏以告谕之。”上从所请，七月十五日，内降手诏，“朕维祖宗都汴垂二百年，天下乂安，重熙累洽，未尝少有变故。承平之久，超轶汉唐。比年以来，图虑弗臧，祸生金人，一岁之间，再犯都城，信其诈谋，终堕贼计，尽取子女、玉帛，遂邀二圣銮舆、六宫、宗室戚属，悉拥以行，夷狄之祸，振古未有。四海臣子，孰不痛心！肆朕纂承，永念先烈，眷怀旧京，潸然出涕。思欲整驾还京，谒款宗庙以慰士大夫、军民之心，而兵火之余，民物如故，朕之父母、兄弟、宗族无有留者，顾瞻宫室，何以为怀。是用权时之宜，法古巡狩，驻跸近甸，号召兵马，以防金人秋高气寒再来入寇，朕将亲督以援京城及河北、河东诸路，与之决战。已诏奉迎元祐太后、津遣六宫及卫士家属置之东南，朕与群臣、将士独留中原，以为两京城及万方百姓请命于皇天，庶几天意昭答，中国之势浸强，归宅故都，迎还二圣，以称朕夙夜忧勤之意。应在京屯兵聚粮、修治楼橹、器具，并令留守司、京城所户部疾速措置、施行。咨尔士大夫军民，体朕至怀，无忧疑虑，故兹诏示，想宜知悉。”
    
　　七月十六日，三省、枢密院同奉圣旨，元祐太后以避家讳改称隆祐太后，以徽猷阁待制孟忠厚为迎奉隆祐太后提举一行事务，步军指挥使郭仲荀统兵扈卫，司封员外郎杨迈沿路州县预行计置粮草、济渡舟船。
    
　　七月十七日，臣同执政官奏事，进呈札子，大略谓，巡幸之策，关中为上，襄邓次之，建康为下。今纵未能行上策，犹当适襄、邓，以系天下之心。夫襄、邓，西邻关、陕可以召兵，北近京畿可以遣援，南通巴蜀可取货财，东达江淮可运谷粟，山川险固，民物淳厚，此诚天设以待临幸，愿为今冬驻跸之计。得旨，定议巡幸南阳。以观文殿学士范致虚知邓州，委以修治城池、缮葺宫室、官府，朝廷降盐钱钞帛。委转运使范之才等储峙粮草，命发运司拨江湖纲运，由襄江通漕。命四川变转运轻货，陆路自陕西，江路自归陕以入南阳。
    
　　七月十八日，三省、枢密院同奉圣旨，差户部侍郎黄潜厚为巡幸提举一行事务，膳部员外郎陈衮干办顿递行宫一行官吏、将佐、军兵安治去处，虞部员外郎李俦干办相视桥道渡船并椿办粮草，发运使李祐为随军转运使。
    
　　七月十九日，三省同奉圣旨，委兵部郎官并太常寺官各一员，候巡幸有日，限三日计置合用舟船车乘等，迎奉神主赴行在，及据合用人数就太庙亲事官抬舁，令殿前司差拨禁兵三百人防护，仍专委内侍官员充同共都大主管其合行事件，并仰条具，申尚书。
    
　　七月某日，臣同执政官奏事，进呈内降御札：募兵改刺新军有害军政。臣奏曰：“元降募兵指挥，许改刺者，只谓溃散西北兵卒，无营房可归者，即非以见在营房兵卒许之改刺。”因以中书省元批旨进呈。得旨，依元降指挥施行。
    
　　七月某日，三省同奉圣旨，近降指挥诸路买马，每州可只合买百匹，东南州军不产马处并免。所有劝民出财助国推赏指挥，更不施行。上意恐致骚扰故也。
    
　　七月某日，三省、枢密院同奉圣旨，李擢为系渊圣皇帝已曾责降，特免散官安置，责授军器少监、分司南京，筠州居住。
    
　　七月某日，三省同奉圣旨，钱伯言除吏部侍郎，黄次山除吏部郎官，尹东珣除金部郎官，周格改差两浙路提刑，黄惇书除两浙路转运副使，刘蒙除江东路转运使。
    
　　七月某日，臣同执政官奏事讫，留身奏事，论及君子、小人不可不辨。上宣谕曰：“君子、小人不难知，但考其素行则知之。”臣奏曰：“陛下诚得知人之要，中兴之业不难致，天下幸甚。”
    
　　臣又于七月某日，三省同奉圣旨，董耘除兵部尚书，晁说之除待制兼侍读。
    
　　七月二十七日，内降手诏，“朕观古之为士者，何其分义之明而忠厚之至也！承平之时，縻好爵、享丰禄，相与同安荣；多事之际，不择地、不苟勉，相与同患难。故人之好我，至于示我，周行王事靡监，至于不遑启处，而《鹿鸣》、《四牡》之诗作，先王之泽可谓盛矣！祖宗涵养士类垂二百年，教以礼乐，风以诗书，班爵以贵之，制禄以富之，于士无负，而士之所以图报国家者，不能无愧于古人。日者，二圣播迁，宗社几至于颠覆，而仗节死难者，罕有所闻，其故何哉？肆朕纂承，慨然思任群材相与协济，修政事、攘戎狄，以奉迎銮舆，而士大夫奉公者少，营私者多，徇国者希，谋身者众。乞去则必以东南为请，召用则必以疾病为辞，沿檄以自便者相望于道途，避寇而去官者日形于奏牍，甚者至假托亲疾，不俟告下，挈家而远遁。夫礼义廉耻，正所以责士大夫也。所守如此，朕可望焉？岂朕初嗣大位，所以训告者未至欤？将士大夫狃于故习，而未能遽革欤？已诏甚失节者，置之极典，其次投之远方，为多士万世之戒。其自今以往，各恭乃职，一乃心，助予一人，克复大业，底绥四方，以匹休于隆古。敢有弗率、弗迪，尚蹈前愆，在内委御史台，在外委监司弹劾以闻。邦有常刑，朕不敢赦。故兹诏示，想宜知悉。”
    
　　八月一日，臣同执政官进呈御史台鞫治陈冲、余大均、洪刍、王及之等公事，皆在围城中诱置内人为妾，及因抄札金银白盗入已。上宣谕曰：“此何等时，乃敢如此！”得旨，余大均、陈冲、洪刍情犯深重，各特贷命，除名，勒停长沙门岛，永不放还。张卿材责授文州别驾，雷州安置。李彝责授茂州别驾，新州安置。王及之责授随州别驾，南恩州安置。周懿文责授陇州别驾，英州安置。胡思责授沂州别驾，连州安置。
    
　　八月二日，臣同执政官奏事讫，进呈札子，大略谓：生于陆者安于陆，生于水者安于水。南方之人习水而善泅，其操舟若神，而北人有惧舟楫而不敢登者。水战之利，正南人所宜。应沿河、沿淮、沿江帅府要郡，宜令造战船、募水军，凡习水而能操舟者，皆籍记姓名，平时许其自便，有故则纠习而用之，逐时教阅，量行激赏，必得其力。有旨，令诸路招置水军，以楼船、凌波为号。差御营司幹办官杨观复赍空名告往江浙募人造船，余路委提刑司措置、总领。八月三日，内降白麻，杨维忠、刘光世、王渊并除节度使。
    
　　八月四日，三省同奉圣旨，右司谏潘良贵除工部员外郎，观察使、龙神卫四厢都指挥使李庠除东京副留守。
    
　　八月五日，内降白麻，除臣尚书左仆射并门下侍郎，除黄潜善尚书右仆射兼中书侍郎。
    
　　八月六日，得旨，御营副使按阅军马。
    
　　八月七日，臣同执政官奏事，进呈河北西路转运使、知大名府张益谦奏状，言招抚司骚扰，不当置司北京，及欲起北京屯戍兵给用器甲为非是。缘置招抚司，河北盗贼白昼杀人，不若罢之，专以其事委帅司。臣奏曰：“张所画一乞置司北京，候措置就绪日渡河，今尚留京师以招集将佐，故未行，不知益谦何以知其骚扰而言不当置司。至于守兵器甲不可辍那，当令招抚司合具用数申陈，自朝廷给降可也。朝廷以金人攻围河北，民无所归，集为盗贼，故置司招抚，因其力而用之，以解河北之急，岂缘置司乃有贼。今京东西群盗啸聚，攻掠州县，岂亦招抚司所致耶？方时艰危，朝廷欲有所经略，益谦小臣，乃敢非理，公然沮抑，必有使之者。不惩之，无以戒妄议而沮奸臣。”上乃令降旨，招抚司依画一置司北京，就绪日疾速渡河，不得抽摘守兵，其合用器甲数，申朝廷应副。如招抚到河北兵民，严行钤束，无令作过。张益谦令分析以闻。
    
　　八月某日，三省同奉圣旨，许翰除尚书右丞，差内侍押赴都堂治事。
    
　　八月某日，三省同奉圣旨，范纳罢检校官节度使，与承宣使，淄州居住，以言者论其为宣抚使及留守东京不职故也。
    
　　八月十二日，臣同执政官奏事，进呈河东路经制使奏状，元降画一圣旨指挥，许令于陕府置司，候措置招集军马齐集日渡河。续奉圣旨，令听宗泽节度，于阳武渡河。伏乞明降指挥，以凭遵守。臣奏曰：“河东经制使所得兵不多，自阳武渡河，浚、卫、怀三州尽系金人所守，便为生界，难得粮饷，万一溃散，即朝廷别未有一项军马可以措置河东，不若令依元降画一指挥，且以陕府置司，招集军马，事体为便。”黄潜善谓逗遛不进，致失机会。臣奏曰：“河东经制司受命启行，才方数日，犹尚在京师，恐难谓之逗遛。今日事势，未见机会可乘，不若尽将帅之虑，乃可责以成效。用其言而绩用弗成，朝廷自有典宪。”议久不决。
    
　　八月十四日，内降御批，傅亮兵少，不可渡河，可罢经制副使，发赴行在。
    
　　八月十五日，臣以疾不任事，上表札乞罢尚书左仆射，除在外宫观差遣。
    
　　八月十六日，蒙恩差内侍宣押赴都堂治事，上第二表札。
    
　　八月十七日，蒙恩差内侍宣押赴内殿奏事，上第三表札。
    
　　八月十八日，内降麻制，除臣观文殿大学士、提举杭州洞霄宫，当日罢任。
