英吉利广东入城始末 清 七弦河上钓叟撰

    自道光二十三年与英吉利议和，许兵费银二千一百万圆，定和约，五年而一易。于是二十七年英吉利遂照会两广总督耆英易约，既列款要求，且请援福建、上海成事，入城来往。此议兴，粤民大哗，振臂一呼，汹汹聚数万人。时已革巡抚黄恩彤、运司赵长龄，昔之成和议者犹在粤。夷意主胁取，甫达入城之议，船已薄虎门，进泊十三行，尽逐沿海炮台守兵，毁炮以去。总督耆英偕同官集曾为和议诸人出城会议。俱激民变，不敢许；惧启边衅，不敢不许，议终日不决。次日，耆英复出城，则凡所要求事悉许之，而缓入城之约，曰：「俟两年后。 」兹议也，耆英主之，黄恩彤、赵长龄成之。徐广缙时为巡抚,叶名琛为布政使，备员而已，不得可否也。（耆英时已授大学士，谋者谓：「他款不尽许，则不能缓入城之说，期过缓，恐夷人不我许，惟约以两年。此两年中，公得内召，可置身事外矣。」二十八年，耆英内召入阁，至咸丰初伏诛。赵长龄遂以此复官，累迁至山西巡抚，同治初，始引疾归。）
    二十九年，英吉利以照会来责两年后入城之约，巡抚徐广缙方任两广总督，夷酋延总督至虎门，面议入城事。（闻是时英吉利国主以书，今公使不必定要入城，免启争端，以通商为主。夷酋本无穷兵滋事意，故作迫胁，以觇当事之进退，则其素习也。）
    总督单骑往，从行者督粮道柏贵、中军副将昆寿。总督至虎门，登夷舟，夷酋邀入舱，督粮道、副将坐舱下。总督见夷酋，为指陈利害，夷酋敦迫再三，总督执不可，声色愈厉。二人闻而起视，夷奴阻之，昆寿盛气相向，遂却走。登舱则总督方历数夷罪，夷酋无如何，议亦不决。总督入城，与巡抚叶名琛飞章入告，粤民已忿，激发大众。绅士许祥光等，约城内外居民，家出一丁或二三丁，附城村坊同之，号召不下十万余人，复令绅耆百数十人至夷房，反覆陈说，夷酋既以官不受胁，且众怒难犯，因罢入城之议，则遍张告示，言：不必再议入城，两国永远和好云云。时方奉旨：「察看民情，果可相安，亦许入城」矣，旨未下而事先定，遂详悉具奏以闻。得旨嘉奖，给总督徐广缙一等子爵，巡抚叶名琛一等男爵，皆予世袭，团练绅民赏赍有差。（总督徐广缙将赴虎门，先与巡抚约：「若议不决，请以炮碎夷船，誓与俱烬。」持关防授巡抚，巡抚不可。巡抚有父志诜，迎养在署，出厅事命巡抚受，巡抚乃许之。）
    咸丰二年八月，有旨：以徐广缙调湖广总督，授叶名琛为两广总督。（旋于五年冬授协办大学士，六年春授体仁阁大学士。
    名琛木强，勤吏事，顾狃于前功，以粤民锐悍为可常恃。冀雪大耻，尊国体。驭外夷务严，每照会至，辄略书数字答之，或竟不答。诸酋咸怨，然慑其威重，未敢肆也。
    四年，夷船径入天津，照会直隶总督，以五年易和约为说，直隶总督答以「五口通商，广督专任，欲来论理，宜赴广东。」夷酋怏怏归。及至广东，复具照会申是说，值东莞会匪倡乱，省城戒严，名琛答以「军事倥偬，不遑议此，俟事定再行。」各国大失望，复积愤于中，及剿匪事定，功日益高，气日益固，内既自雄，外遂轻敌，而祸机伏于是矣。（三点会匪首何六等，以咸丰四年五月，起事东莞石龙地方，啸聚二万人，掳船二百余号，陷城戕官。外则黄阿石、黄十一，由容县、陆川扰信宜、石城、化州，内则杨文照、蛋家狗、谢汝田、刘八、李亦成、陈荣，相继为乱，分三路入佛山镇，遂围省城，势甚亟。当事有议借夷攻贼者，名琛斥之。布政司沈棣辉，时为肇罗道，以办贼自任，激励各乡民团御贼。棣辉以巨绠系身船桅，指挥督战，先后毙贼数万，年余事平。棣辉录在事官绅兵练出力者乞奏保，名琛执不可，棣辉忧愤，疽发背死。）
    六年三月，佛山镇天雨血。七月，飓风作，三日夜不息，六榕寺塔圮。塔建自唐代，下有石，凿番夷四以支塔脚，相传术士制以厌胜者。
    九月，有水师千总梁国定者，因搜划艇鸦片烟土，获逸匪十三人，拔艇上旗帜，以获匪报。（划艇俗呼鬼划艇，本内地货船，率领香港夷票，招一二夷人以为护符，漏税拒捕，自命外国船，外国亦阴庇之久矣。）
    英吉利夷酋知之，大恚，照会总督，引和约拿匪须知会彼国，今不与知会而毁旗帜、报获匪为不合，责归所获十三人。获犯方就讯，具供者已七人，未具供者五人，名琛令先还五人，告以「七人实匪党，已具伏，不当还。」夷酋持不可，名琛谓小事何足较，复令县丞某携照会并十三人还之，夷酋不受，言必以梁国定往，彼代为定谳。县丞以告，名琛曰：「姑听之。」及二十三日，夷酋忽遣通事来告：「限明日日中，不如约，即攻城。」亦置不问。是月，将试武闱，巡抚柏贵方入觐，总督兼署巡抚事。二十五日，赴校场试马箭，闻炮声从东来，忽报夷船入，夺猎德、中流沙炮台。府县将弁相顾骇愕，急以告。名琛笑曰：「乌有是。日昃彼自走耳。」令省河军船，偃旗勿与战。及暮，炮果止，夷船泊十三行。诘旦，炮复作，夷兵趋凤凰山炮台，守兵以有勿与战之令也，皆走，不知所往。名琛尚欲毕试事，府县力言不可，乃止。二十七日，海珠炮台亦为夷有。时城内外团练可集者尚二万余人，西关团练勇数千，整队过十三行，夷兵据楼发火枪，毙三人，团勇鼓噪欲上，居民忽群起劝阻，竟丧气而返。（初夷酋以炮击城，官军民勇愤欲迎战，而勿与战之令下。且云：「听其所为。」至事急，广州知府吴昌寿入署请发兵，至再三，不许，昌寿奔取架上令箭，走呼矫令发兵，名琛疾追及踊道，夺令箭以归，由是大众解体。
    二十九日，夷船桅上及海珠炮台炮齐发，直击总督署，属吏某冒烟突火进见，且请避居。名琛手一卷书，危坐堂上，铁丸洞几案不为动，见是人至，笑而遣之。日暮炮息。三十日，布政司江国霖、道张百揆，亦以避居请，复不许，且言：「昨侍家君寝，家君无迁意。」国霖等不敢复言。是日午后，炮始发，击总督署西偏厅事及月台，屋圮石裂，又放火烧靖海门外居民房屋，火及城楼，夜中照耀如白昼。司道再至总督署，请避居，固请始许之。入定后，舁行李出，用夫数百人，眷属先行，炮止，地方官始救余火，达曙方熄。
    十月朔，总督叶名琛肩舆进老城，赴至圣庙行香，遂入居巡抚署。绅商伍崇曜来见，述夷官意，请委员同往议事。乃委雷州知府蒋立昂偕伍崇曜至夷楼，见领事官巴亚里，议仍不决。（巴亚里幼入中土，通汉文，能华言。总督耆英定和约时，年甫十余岁，耆英甚爱之，录为义子，乃夷酋之最桀黠者。）    日正中，炮大震，城崩二丈余，夷酋麾兵入，中军副将凌操御之，中枪死，官军溃。大埔团勇趋救，互有杀伤，团勇无火器，势不敌，复退走，然亦杀夷兵数十人。夷酋入总督署，视一周而去，复焚靖海、五仙二门。居民有救火者，夷兵击毙之。是夜，新城老幼男妇暗中迁徙。（时夷兵实不足千，入城者百余人而已。）
    初二日至初六日，炮击城如故。初七日，炮分五路入城，炸弹至地，重者至八十余斤，然入夜则炮止。（自初一日后，巴亚里屡约伍崇曜、梁纶枢、易景兰、潘世荣、俞文照及在籍布政司黄乐之，辨论数四，未有成议。巴亚里乃请议相见礼节，又请斟酌城外设公所为会议地，崇曜等以告布政司江国霖，国霖喜，以为此事可行，遂述之总督，仍拒勿纳。国霖谓夷酋但期相见，则无害于政体。名琛言：「夷情诡谲，至今日尚何可言？若许以相见，及相见而骤遭耻辱，后事益不可为矣。」国霖默然，此议不行，于是有五路炮击之举。）
    十一月，炮昼夜发，所至辄焚，府县但令居民去篷厂引火者，多蓄水以备。十八夜中，忽西关大火，焚亚美里驾、法兰西居屋。次日午后，始及英吉利夷楼，风猛火烈，夷亦不能自救。昔之所称十三行者，竞为焦土，群夷失居，退伏船上。火初发，夷酋疑附近居民所为，令兵登岸，携火具，焚西濠沿河民居铺屋，亦数千家。然是日夷兵屯海珠炮台，不复攻城矣。二十六日，夷兵忽退至大黄滘车密炮台，兵船在内河者退大黄滘。（滘音叫，粤之俗字，云水边车轮声。）
    七年五月初十日，琼州镇黄开广以师船、红丹船百余号，与夷船战于三山。我军溃，夷船追至佛山镇而止，未登岸。未几，大黄滘夷船又渐退，夷兵留炮台者日少。九月中，忽传夷船至，将有大举。名琛闻之，笑曰「讹言耳，必无是事。」已而果然。（我军既败，夷兵忽复退走。于是有夷计已穷，又英吉利属国孟喀喇叛，夷兵败绩，且丧其渠，忧惶无措，种种游谭。）
    十月朔，忽有通事曰吴全者，告某日有夷酋数人，驾两火轮船入省河鸡鸭滘送照会，船插白旗，示无战意，请遣官取来。届日，南海县丞许文深往，白旗两船如所说，一为英吉利船，一为法兰西船。酋长两人，曰某，（不知其名，咸称为卑大人。）其一则威妥玛也。以礼相见，交照会讫，各驶船以归。照会要求凡三事：一入城见面，一索河南地，一责偿焚毁洋房货财及通商事，语极悖。总督叶名琛答以通商而外，概不能从。（前此攻城，独英吉利，至此遂勾结法兰西以来。）
    初三日后，两国兵船陆续入省河，登河南岸，夺屋以驻兵。近河百姓，纷然惊窜。阖城官绅均有忧色，咸入见总督，则镇静如无事然。司道询故，则曰：「彼无能为也，第作战势来吓我耳，张同云在彼中，动作我先知之，彼穷蹙甚矣。」众以为明知无事，不可无备，请增兵不许，请招集团练，必（亦）不许。众固请，名琛艴然曰：「谁增兵，谁给饷。姑待之，过十五日无事矣。」乃乩语也。（时有巨公某者，负理学重望，常执粤民不可用之说。且谓当大事在镇静，安坐可定。遂深信其言。扶乩祈签，亦主镇静，故益信之。或曰：「夷酋赂扶乩者为之也。」张同云者，本通事，以重资结之为间谍，实为夷用间者也。是时，新闻纸复列夷兵在他国战敗穷蹙状，以坚其信，名琛辄据以入奏，绝不虞己之为所给也。）
    十一日四更，密报至：「夷酋布置炮位已定，即日攻城。」十二日，伍崇曜约许文深，谓：此时两军相持，宜遣绅商赴船审探。文深以告，名琛盛怒，急令督粮道王增谦传谕官绅士庶，敢有赴夷船者，按军法。已而英吉利、法兰西两国照会至，外列五衔，为总督、巡抚、将军及两都统，言于十三日开炮攻城，军民官绅人等，速避九十里外，将城打为灰烬云云。城外贴伪示，言过十二时辰即开炮，百姓迁避。（闻是时两国与各国约：「必以二十四时辰破城，若不能入，无颜再至中国。」各国难之，两国与决赌四十万金，各国密报令整备，且云：「城不能守，与中国无益，彼且负金。」名琛不理。）
    十三日卯，炮声骤发，如百万雷霆，并击总督署，烟雾四塞。总督叶名琛走避粤华书院。署屋火发，夷兵已登岸扑城，焚双门拱北楼。（楼有元时铜漏，及官书板片，一时俱尽。）
    千总邓安邦，以东勇千人冒死血战，杀伤相当，孤军无援，遂不支。日暮，东固炮台亦为所夺。夷兵登台，移炮，自东击西，阖城鼎沸。独北门炮台为都统来存驻军守，夷酋麾众连阵直上，来存发八千斤巨炮急击，毙数百人，其曰卑大人者，竟中炮死。夷兵骤退，炮声顿止，方谋乘胜逐之，忽报夷兵越小北门城墙入矣。遥望观音山顶，已插三红旗。（夷兵甫越城，山顶已插红旗，盖奸细先伏于城内者为之。）
    名琛方坐粤华书院，至是，知城陷，始派一戈什哈持令箭出新城，调潮勇攻观音山，悬赏一万。潮勇入城，夷兵已下山趋莲塘，潮勇迎战，夷兵退上山，就土炮台移炮内向，复以炮阻山径，仰攻多死，竟不能上，大势瓦解。名琛闻之，亦无措也。当城陷时，番禺知县李福泰，方至城下催集兵勇，有入县署告变者，讹言福泰阵亡。继室朱氏，即命子女及一妾出走，己当后至，遂入室，盛服自缢死。（是时官绅殉难者，仅闻朱夫人，福泰后官至广东巡抚。夷兵初踞观音山，兵力厚集，尚可攻，然无能仓皇中定大事者。至次日，则已驾飞桥，往来城上，守御备具，猝不可拔矣。）
    十四日，广东巡抚柏贵檄绅商伍崇曜、梁纶枢议和。十五日，广州将军穆克登阿传令西北城上插白旗，开西门，任居民迁徙。（佐领巴泰兰布，夷酋巴亚里与联宗，最亲密，城陷后，旗下街独无扰，土人恶之，遂蜚语四布。）
    将军与巡抚会衔出告示，极言议和所以安民心。不列总督衔，以夷酋伪示专仇总督故也。伍崇曜将议和先告之总督，名琛仍以断不许进城五字语之。崇曜等上观音山，夷兵言公使在船上。（是时公使为额尔金。）急下山，趋船上见公使，公使不见，见威妥玛、巴亚里及张同云、李小春。往返数四，和议不成，夷酋索总督急。十八日，府县入见，请移居，乃以夜中移左都统署。或曰：「不可，宜迁僻远。」名琛力言过二十五日必无事。则仍乩语也。二十一日，夷兵入布政使库，舁银二十万以去。至南海县监狱出囚犯，令分队引路，寻总督所居。初入将军署，劫将军穆克登阿同见巡抚，巡抚柏贵出见，并刦之同上观音山，遇巡捕张树蕃，亦令从往，树蕃不可，强以行。乃至左都统署，左都统庆龄年七十余，老且病矣，夷亦劫令去，既出门，忽复入寻总督，即得之，遂拥以走。（叶名琛居左都统署，夷兵已挟都统出，家丁急趣匿他所，复不听，遂被执于中庭芭蕉下，然犹冠带肩舆上观音山。）
    午后，特送都统庆龄归署。或曰：「夷以彼年老也。」
    及暮，挟总督叶名琛肩舆度飞桥，越城墙，出东门，拘之船上。从行者三人，武巡捕把总蓝璸、家丁许庆、胡顺也。二十二日，夷酋挟名琛去，驶泊白鹅潭。伍崇曜等上山，以巡抚回署为说。是日，将军、巡抚、都统会奏，劾总督罪。二十四日，巡捕张钊传巡抚谕司道各官：定明日与夷官下山回署，宜盛服将事。且令多备轿马仪从到山。二十五日酉，夷酋全队下山，鼓乐前导，酋长肩舆先行，巡抚在其后。至巡抚署，则夷酋先入，比巡抚至，夷酋降阶迎进，延上坐，而自居主位。巡抚居于内，夷兵守其外，盘诘甚严，消息阻绝。（布政使江国霖、按察使周起滨，以为若此则当有以自异，因分居城外，密图恢复，亦竟无成。）
    巡抚檄候补道蔡振武专办议和事务。振武以才辩自许，见夷酋上下论议，能随机应对，夷酋深喜之。
    十二月初七日，夷酋与专办和议候补道蔡振武合议，巡视城厢，择要隘驻兵。振武急饬南海知县华廷杰、番禺知县李福泰为前导，廷杰等有难色。振武嬲不已，福泰言：「身为地方官，导夷兵驻营，何以见百姓？」振武曰：「此时尚头巾气，恐名入清史耶？」廷杰忿甚曰：「名入清史，公且不能。」振武恨刺骨，廷杰几构大祸，跳而免。是时，城坊告示林立，奉令承教，皆夷酋为之主，列衔式书大清国某官，大英国某官，大法国某官。或木刻告示，则由巡抚饬发，衔则府县，巡抚谕令盖印张挂而已。（示中大旨，不外中外一家业经和好，百姓不得再滋事端。又嗣后不得再呼鬼子，如遇夷人下乡，官民皆当以礼款待等语。）
    司道分居城外，将以计掖巡抚出城，图恢复。一日，忽有巡抚单衔告示，禁居民截路殴打夷人，其末云：「有擅敢借词团练者，照叛逆治罪。」（巡抚柏贵伏处城内，无能自主，曾语夷酋：「既云愿和，可开列条款，即为转奏。」）夷酋答以俟钦使至，不与议。
    八年正月初四日，武巡捕把总蓝瑸，持总督叶名琛手书，自白鹅潭来，言将行海外，令备衣服食物，并求「吕祖经」一册，募一厨役、一薙工，买米二十石，备洋银千两（伍崇曜出之） 以往。初九日，发香港，十五日，至新岐（嘉）坡，十七日，至孟喀喇。二月初一日，登岸，住河边炮台。三月二十五日，移大里恩寺地方花园，居楼上，盖比拿破仑流荒岛故事，名琛日惟早起诵「吕祖经」而已。七月十六日，地震，夷众请下楼避之，震止复上楼。有丰顺人金子达、嘉应人刘裕寿，久居外国，闻之，时来存问。九年正月二十二日，武巡捕把总蓝瑸殁，遂葬唐人义塚地，临穴，天忽大雷雨。二月二十日，名琛亦病，西医以西法治之不效，三月初七日午，问：「见电光乎？」家丁对曰：「无之。」遂不复语。至酉，闪电射户，乃绝。夷官来视殓，用药入口，杂以水银，洋铁为棺，锐两头，裹铅锡，傍置二环，欲葬之，金子达不可，强之，子达言：「必葬是，则请给义塚山价三千金。」乃止。初八日，以船载至距十余里之它蓝它拉墟上石头店，制松木箱为之榔。四月十四日，夷官归柩，船至金花庙河岸，照会巡抚，缴箱盒衣服，及余金二千。（伍崇曜以书致此，留揸典行，未及用也。）且曰：「不信，可启视也。」四月二十五日，属吏华廷杰为启棺改殓，尸覆于棺，扶出，皮肉未脱，面目犹可辨。夷棺封铅锡铁皆有机法，以巨资延夷匠至，乃启之。
    记者曰：当世论夷事者，咸太息痛恨于汉阳，斥之为大辱国。自咸丰庚申后，余往来南北十余年，遇粤人及曾为粤客者，辄询当日情状，琐屑必记。嗣见永嘉张茂才志瑛详述入城始末，凡数万言。茂才父官粤时，汉阳沮抑，甚有怨言也。最后乃见崇仁华观察廷杰日记，观察于汉阳能不负生死者也。于是尽取所记句栉而字比之。诸说同者，可信也。此或诋之，彼有恕词也（者），亦可信也。其他猥鄙、诽讪、怨愤之语尽删之，而为是记。汉阳高语镇静，矜气骄志，坐误事机，身为俘虏，是则然矣，然夷所欲得而甘心者也。使其昏懦流媚，无足为我梗，夷直藐之而已，必不恶汉阳也。恶其为梗，疑其有仇夷之心故也。心仇夷而术无以制夷，乃蔑视夷，以为夷无如我何，此汉阳之所以败也。辱身以辱国，且至荡摇边疆而无能善其后，汉阳之罪大矣。夷竟不可仇乎？必不敢仇夷而畏夷，惟夷言是从，由由然以为必不辱国之道在是也，不敢知亦不忍言也。夫汉阳固自以为天下莫己若者，溃败决裂乃至于此，何也？为山崇高而绝砂砾之附，植根广大而失枝叶之观，身比独夫，掷成孤注，所谓拒人于千里之外，与谗谄面谀之人居也。倚张同云为腹心，奉新闻纸为蓍蔡，命悬于乩语，谋决于签诗，其蔽至于斯也，知其左右无一人也。祸变将作，力排众议，固执己意，诚偾事矣。强敌压境，醉梦同之，城陷民散，俯首帖耳以延食息者，何为其然也？故平心气，综前后察之，汉阳之罪不可逭，心犹可原也。是将仇夷不足制夷，为夷所恶以至于此。能畏夷，惟夷言是从，或相安至今，未可知也。此当世所以集矢于汉阳也。伏读显皇帝谕曰：「叶名琛刚愎自用。」至哉圣言，当其罪矣，使去其所为自用者，虽仇夷可也。
附记五则
    夷酋入城后，驻将军署者三人：曰阿露辉、曰巴亚里、曰马殿邦。驻观音山者四人：曰湾士打便士、曰廉文、曰克架、曰克得。
时居民气沮，率隐忍自安，独石井团练未散，百数十乡，声势联络，既不能攻夷，亦不容夷入境。在籍侍郎罗悖衍、太常卿龙元僖，给事中苏廷魁，方奉旨团练，设局花县，恃为保障。八年五月二十五日，东莞勇忽投书挑战，巴亚里大怒，急率兵出，团勇设伏以待，夷兵既深入，骤起截杀，毙数百人，余陷水田中，猝不得起，巴亚里坠马，几被获，有带路奸民掖之奔回。及和议定，首下令撤防，夷酋乃移大炮往石井，焚屋，杀老弱男妇三十余人，事在十一月。
    初议团练，即严封港之令，凡孖（粤音同马）<口占>、沙门，为彼服役执业人等，限十日归家，违者治罪，并及亲族，三代不准考试。亦有自拔来归者。城内外居民悉移居西关，白昼不见人。私往牟利者，一鸡卵得钱三十，夷酋自香港载牛为粮，不久禁弛，趋承恐后矣。
    巴亚里有戚曰咕吧，船匠也。六年冬，在黄埔船次，中夜闻人呼起，遂不复归。或云：「盗取之以勒赎。」或曰：「总督使人杀之，误以为巴亚里也。」事寝久矣，夷兵入城，乃求咕吧所在，出狱囚推勘不可得。先是公监禁六夷人，复讯公监吏役，告以六人死埋北门山上。则启棺验之，终不得。遂执典史刘省三、张福基去，羁管多日乃释之。
    同治元年，和议既定，夷酋始出城，各官送之东门外鸡翼城。英吉利留领事官一，居将军署，法兰西留领事官一，居布政司署。沙面地方为英吉利所据，设立马头。法兰西据新城，以总督署改建天主堂。

