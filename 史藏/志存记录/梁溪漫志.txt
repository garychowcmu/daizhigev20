梁溪漫志 宋 费衮
    ●序
    前辈之学不徒为空言也，施之于用，然后为言，故掌制作命则言抗疏，论谏则言知人安民，矢谟则言舍是而有言焉。所谓垂世立教者，则亦不得已云尔。予生无益于时，其学迂阔无所可用，暇日时以所欲言者记之于纸，岁月寝久，积而成编，因目以漫志。嗟夫！竟何谓哉。顾非有用之言，且非有所不得已，譬之候虫逢秋自吟自止，识者当亦为之叹笑邪？绍熙三年十二月二十日梁溪费衮补之序。
    ●卷一
    ○本朝殿阁建官
    本朝因殿建官今见于除拜者曰观文，曰资政，曰端明。观文本旧延恩殿也，庆历七年以文明殿名犯真庙谥，改为紫宸。明年丁文简罢政，为紫宸殿学士，御史何郯言紫宸不可为官称，于是改延恩为观文殿，置学士。然明道初重建八殿皆易其名，已改崇德为紫宸，天和为观文矣。资政则自景德中王冀公罢政真宗，特置资政殿学士以宠之，至于端明则始于后唐明宗，国初改殿为文明，而学士仍领端明之职，太平兴国中并改学士为文明殿学士，雍熙初又改文明殿为文德，明道间改承明殿曰端明，复置学士，与文明之职并建，后又改端明曰延和。然迄无拜文明学士者，盖禁中已无此殿矣，其实与端明本只一殿也。此外又有集英殿，止置修撰，右文殿（政和五年改集贤为右文），始为集贤院，则有学士，洎建则易官为修撰矣。政和四年改端明殿学士为延康殿学士，枢密直学士为述古殿直学士，五年置宣和殿学士。宣和元年改宣和殿为保和，建官亦同，至建炎戊申复以延康为端明殿学士，述古为枢密直学士，保和之除则止于宣和之末，自龙图至焕章七阁皆藏祖宗谟训，与秘阁并建官，均号贴职，然秘阁有修撰而无待制学士，惟天章阁初止除待制，后亦遽止，至今不除学士等官，盖难于称呼，与紫宸之意同也。又有翰林侍读学士、侍讲学士，自元丰废而元复，元符又废，至绍兴六年范元长（冲）始除翰林侍读学士，班在翰林学士之下，而恩数如之。乾道末职制令删去密学，则八年一除胡承公（世将），至今亦缺不除。
    ○宰辅沿革
    国初宰相凡三员皆带职，首相为昭文馆大学士，次监修国史，次集贤大学士，皆平章事。其后除拜不常，至嘉时始只两相，元丰改官制，宰相始不带职，而左仆射兼门下侍郎，右仆射兼中书侍郎，其后或兼或否，又置左右丞以行参知政事之职。政和初改左右仆射为太少宰，靖康复改太少宰为左右仆射，建炎初以左右仆射并同中书门下平章事，改门下侍郎、中书侍郎为参知政事，而废左右丞，至乾道末始改仆射为左右丞相，盖用汉制云。
    ○廷魁入相
    自建隆至绍兴末廷魁凡八十四人，而入相者止六人，吕文穆（蒙正）、王文正（曾）、李文定（迪）、宋元宪（庠）、何丞相（庠）、梁文靖（克家），而王、李、梁三相皆再入，文穆凡三入云。
    ○宰相出处
    本朝宰相出处之盛前辈备记之矣，自中兴至于淳熙戊申，宰相二十八人，再入者九人（朱、吕、奏、赵、张、汤、陈、史、梁），宋次道记赵中令以来未五十而相者六人，而自建炎以来尤众，范丞相觉民登席时才三十二，张忠献三十九，秦忠献四十二，李丞相伯纪四十五，其他未五十而相者此比可数也。
    ○监修提举国史
    祖宗时凡三相，首相昭文，次监修国史，次集贤。昭文虽首相始得之，然但虚名，独监修国史有职事为重也，若止除两相，则首相监修。赵中令独相以集贤监修，久乃迁昭文。薛文惠、沈恭惠并相，薛领监修而沈领集贤，其后毕文简、寇忠愍亦然。乾兴元年令冯魏公专切提举，监修《真宗实录》，于是又增提举之名，至天圣中诏王沂公监修先朝正史，又别敕命之提举，于是监修、提举始分而为二职矣。绍兴初吕忠穆公再为首相，差提举，修国史，乞改命辅臣，盖是时但修日历例指为国史，而提举日历前此亦或命他官，故忠穆引辞，诏不允。初监修之职自元丰王岐公以来，久不以入衔，至是始有提举之命，其后朱忠靖独相监修，赵忠简、张忠献并相，时范元长修史，忠简以亲嫌乞改命忠献监修，忠献引故事当命首相，忠简既罢，忠献始带监修，而秦忠献独相以监修兼提举。自是而后凡两相，则首相监修，次相提举，或首相缺而次相已提举，则命参知政事权监修，迨次相转厅，则改充监修，而命右相提举，或不拜右相，则命参知政事权提举，相位皆虚，则监修、提举悉以参政摄事云。
    ○宰相父子袭爵
    吕文靖初封申公，其子正献亦封申。韩忠献初封仪公，其子文定亦封仪。本朝父子为相，独此两家，且袭其爵，亦盛事也。
    ○封国当避
    嘉中胡文恭公建言太宗封晋乏，至真宗封寿王，乃升寿为大国，在晋国之下。景德三年诏寿、宋、梁、赵四国自今不得更封，而晋反不在禁封之科。魏仁浦追封晋王，寇准尝曰：晋是藩邸旧封，今以为赠，典非所宜。天禧四年乃封丁谓为晋公，盖有司之过也，陛下建国于，宜进为大国，而与晋皆毋得封。从之。然予尝考之，真宗始封韩王，而曹襄悼、富文忠皆封韩公；仁宗始封庆国公，而王黼、白时中皆封庆公。绍兴辛酉秦师垣转厅，亦封庆公，有司皆失于检照也。隆兴元年十二月汤丞相转厅自荣，国亦进封庆，乃始辞避，诏改封岐云。
    ○三省勘当避讳
    旧制三省文字下部勘当，本谓之勘会，嘉未曾鲁公当国，省吏避其父名，改为勘当，至今沿袭。省中出敕旧用准字，辄去其下十字，或云蔡京拜相，时省吏亦避其父名。然王禹玉父亦名准，而寇莱公亦尝作相，不知书敕避讳自何时始也，近年稍稍复旧。
    ○枢密置使
    祖宗时枢密置使则有副使，置知院则有同知院，枢使、知院二者未尝并除。熙宁元年七月陈秀公自大名入西府，时文潞公、吕惠穆为使，韩康公、邵安简为副使，神宗以秀公三至枢府，欲稍重其礼，乃以为知院事，元枢并除自此始。元丰四年以枢密联职辅弼，非出使之官，止置知院、同知院，馀悉罢。绍兴丁巳正月诏宥密本兵之地，用武之际，事权宜重，可依祖宗故事，置枢密使、副使，其知枢密院事同知院，签书并仍旧，于是秦忠献以宰相入为枢密使，自后除使者多自知院而迁，至于副使，则八年除王敏节（庶），十一年除岳武穆（飞），自是久不除授矣。
    ○都督、宣抚等使名
    故事二府总师为宣抚使，其次曰招讨，宣抚有副使，有判官，其次又有制置、经制等使。中兴以来建使为多，大者以宰相为御营使、为都督或为宣抚兼处置使，次相或执政为御营副使，大将皆为方面宣抚使，亦或为御营副使或招讨使，次为招抚使，执政或从官为大帅者带制置大使、安抚大使，有营田处带营田大使，从官亦或为招抚使。都统制等官则或为都巡检使，或充某处捉杀盗贼制置使，或止充捉杀使，或裂数州或止一州为镇抚使，其名不一。惟都督非宰相不除，独赵忠简公知枢密院为之。盖初除川陕宣抚，执政谓与蜀中诸帅使名无异，乃亟改为都督。绍兴辛巳壬午命执政出使，亦止为督视，隆兴癸未张忠献亦以枢密使为都督，然前为相时尝督师矣。明年汤丞相为都督，杨武恭副之，未几就除都督，前此未有，盖其官为太傅，赐爵为王，故特命之。
    ○二府总师
    中兴外攘之际，以宰相执政总师，建炎己酉二月首以吕忠穆公为同签枢充江浙制置使，是年五月张忠献公以枢密同知为川陕、京西、湖北路宣抚处置使，明年以京西、湖北相去辽远，又已分镇，始全付以川陕之任。绍兴壬子四月忠穆以宰相都督江淮等路诸军，开府于镇江，未几还阙，以朱忠靖为同都督，辞不拜，乃以孟庾权同都督。四年八月赵忠简公以知枢密院为川陕宣抚处置使，寻改都督川陕荆襄诸军事，将行，而张忠献公再入西府，乃命忠献行边。五年二月忠简、忠献并相，皆带都督置司行在所，忠献复出，荡平湖寇。六年正月又诏忠献视师，七月再视师，以都督行府为名，忠简特居中总政事，中外相应，竟不复行也。
    ○同知、签书虚位
    元丰官制枢密院之副有同知，有签书，除授虽不皆同时，然未尝频年虚位。绍圣元年五月刘仲冯自签书出知真定，自是不除签书。政和元年九月王襄自同知出知亳州，自是又不除同知。宣和六年蔡懋始以同知副蔡攸，凡同知虚位者十三年，签书虚位者三十年，政和间童贯乃以宦寺为签书，然才三月遽躐为领院矣。
    ○功臣号、勋官
    唐文武臣有赐功臣号，有勋官，本朝因之，自神宗不受尊号。吴丞相冲卿因乞罢功臣号，冯当世在西府，亦言之，遂诏管军至诸军班衔内带功臣者并罢，而勋官至政和中亦罢。绍兴六年执政议复旧制，赐功臣号以示劝奖，于是诸大将以次赐号，惟勋官则自绍兴癸丑始命礼部尚书洪拟、翰林学士綦宗礼讨论旧典，甲寅岁大理寺丞韩仲通继以为言，丙辰岁庙堂又请武臣有边功者带勋以旌之，下吏部立法，至庚申岁议者又以为言，复下之有司，八年间凡四议之，然卒无赐勋者，迄今惟外夷加恩则赐勋如故。盖国初检校官宪衔与赐勋之类皆袭唐官职，故不之改也。
    ○大礼五使
    本朝郊祀五使沿唐及五代之制，大礼使用宰相，仪仗使用御史中丞，顿递使文增桥道之名，用京尹，礼仪使（唐本以太常卿为之）及卤簿使则以学士及他尚书为之。大中祥符中东封五使皆命辅臣，以重非常之礼。天圣二年亲郊，晏元献以翰林学士为仪仗使，薛简肃以御史中丞为卤簿使，议者以为非故实。治平二年当郊，以贾直孺中丞为卤簿使，贾遂引故事以请，乃以为仪仗使。元符郊祀礼仪使以下改差执政官，然自后五使自宰执外继以从官之长或使相为之。
    ○摄官典礼
    故事冬至祀圜丘，摄太尉掌誓百官，摄侍中进五币，并奏请致斋及辇辂前奏请，政和以左辅、右弼易侍中、中书令，大礼行事以左辅摄事。靖康诏三省长官并依元丰官制，自是复初。绍兴癸丑上昭慈谥，孟信安以摄太尉奉册，于是权太常少卿。江端友言汉唐以来太尉乃三公之官，故命宰相、执政摄之，以重其事，政和以后降太尉不得为三公，今杂压，乃在特进观文殿大学士之下，而奉册宝犹称摄太尉，自上摄下，名实不相副，兼不以三公奉册，不应典礼，遂诏今后摄三公行礼，自是皆摄太傅。乾道壬辰既改左右仆射为丞相，删去侍中、中书尚书二令。淳熙初复有诏：侍中、中书令虽已删去，每遇大礼，并乃摄事，贵存旧名，以备礼文。乙巳之冬举行庆寿礼，王鲁公以首相摄太傅，梁郑公以次相摄侍中，周益公以枢密使摄中书令，重盛典也。自是率遵行之。
    ○时政记
    唐故事宰臣每于阁内及延英奏论政事，退归中书，惟知印宰臣得书其日德音，及凡宰臣奏事付史馆，名时政记。其后议者谓所奏事非一端，移数刻之，久或但记出己之辞，而忘同列之对，恐有遗漏，乞令宰臣人自为记。国初以扈蒙之言诏卢多逊录时政，月送史馆，然迄不能成书。太平兴国末直史馆胡旦言五代自唐以来中书、枢密皆置时政记，周显德中密院置内庭日历，望令枢密院依旧置内庭日历，诏自今军国政要并委参知政事李撰录，枢密院令副使一人纂集，每季送史馆，防因请每月先奏御后付所司，时政记奏御自始。端拱二年中书门下建言，所录时政记缘御前殿、枢密院以下先上宰臣，未上，所有宣谕无由闻知，乞差副枢二人钞录，送中书。遂诏枢密副使张宏、张齐贤共钞录送中书，同修为一书，以授史官，然止送中书，未得自为记也。大中祥符五年王钦若、陈尧叟在西府，乃请别撰，不附中书，其后不止宰相与密院，凡执政人人皆自为书，而所记益广，然循袭一季之例，或半年始送，著作往往愆期，妨于修撰。绍兴初始命每月终录送著作院云。
    ○台谏见政府
    祖宗时台谏得见政府，而不得自相往来，如王沂公亲谕韩魏公，近日章疏甚好；范文正公争郭后，面与吕许公辩；吕献可争濮议，面与韩魏公辩；司马温公乞立皇子，亲见魏公纳札子；张横渠至中书见王荆公争新法之类。韩魏公问陈师道（洙）：司马近日论何事？答以彼此台谏不相往来，不知所言何事是已。其后台谏得相往来，而不得见政府，吕汲公对帘前以备位执政，不敢与言事官相通，遂令范淳父谕旨于刘器之，是台谏已不可见政府矣。苏子由、王彦霖诸公击吕吉甫，会议于与国浴室院，则台谏相见无所拘也，今沿袭此制云。
    ●卷二
    ○文武官制
    文武官制自元丰、政和更新，其后增改亦不一，因合而书之，以备稽考云。元丰三年初行文臣官制，以阶易官，寄禄新格，中书令、侍中、同平章事为开府，仪同三司，左右仆射为特进，吏部尚书为金紫光禄大夫，五曹尚书为银青光禄大夫，左右丞为光禄大夫（元右银青光禄大夫）、宣奉大夫（大观新置元左光禄大夫）、正奉大夫（大观新置元右光禄大夫），六曹侍郎为正议大夫、通奉大夫（大观新置元右正议大夫），给事中为通议大夫，左右谏议为太中大夫。秘书监为中大夫、中奉大夫（大观新置元左中散大夫），光禄卿至少府监为中散大夫，太常至司农少卿为朝议大夫、奉直大夫（大观新置元右朝议大夫），六曹郎中前行为朝请大夫，中行为朝散大夫，后行为朝奉大夫，员外郎前行为朝请郎，中行及起居舍人为朝散郎，后行及左右司谏为朝奉郎，左右正言、太常、国子博士为承议郎，太常、秘书殿中丞、著作郎为奉议郎，太子中允赞善大夫、中舍洗马为通直郎，著作佐郎、大理寺丞为宣德郎（政和改宣教），光禄卫尉寺将作监丞为宣义郎，大理评事为承事郎，太常寺大祝、奉礼郎为承奉郎，秘书省校书郎正字将作监主簿为承务郎。崇宁初又因刑部尚书邓洵武有请以留守节察判官换承直郎，节度掌书记、支使防团判官换儒林郎，留守节察推官、军事判官换文林郎，防团推官、监判官换从事郎，以录事参军、县令为通仕郎，以知录事参军、知县令为登仕郎，以军巡判官、司理、司法、司户、主簿尉为将仕郎。五年改太庙郊社斋郎为假将仕郎，政和六年又诏旧将仕郎已入仕，不可称将仕，可为迪功郎，旧登仕郎为修职郎，旧通仕郎为从政郎，寻又以假版官行于衰世，姑从版授，盖非真官，于是却以此三官易假授官，以处未入仕者，假将仕郎去假字为将仕郎，假承务郎为登仕郎，假承事、承奉郎为通仕郎云。政和二年易武选官名内客省使为通侍大夫，延福宫使为正侍大夫、宣正大夫（政和六年增置）、履正大夫（政和六年增置）、协忠大夫（政和六年增置），景福殿使为中侍大夫，客省使为中亮大夫，引进使为中卫大夫、翊卫大夫（政和六年增置）、亲卫大夫（政和六年增置），四方馆使为拱卫大夫，东上阁门使为右武大夫、正侍郎（政和六年增置）、宣正郎（政和六年增置）、履正郎（政和六年增置）、协忠郎（政和六年增置）、中侍郎（政和六年增置），客省副使为中亮郎，引进副使为中卫郎、翊卫郎（政和六年增置）、亲卫郎（政和六年增置）、拱卫郎（政和六年增置），东上阁门副使为左武郎，西上阁门副使为右武郎，皇城使为武功大夫，宫苑使、左右骐骥使、内藏库使为武德大夫，左藏军使、东作坊使、西作坊使为武定大夫（寻改武显），庄宅使、六宅使、文思使为武节大夫，内团使、洛苑使、如京使、崇仪使为武略大夫，西京左藏库使为武经大夫，西京作坊使、东西染院使、礼宾使为武义大夫，供备库使为武翼大夫，自皇城副使至供备库副使为武功郎至武翼郎（今呼武功大夫以下为正使，武功郎以下为副使），内殿承制为敦武郎（淳熙改训武），内殿崇班为修武郎，东头供奉官为从义郎，西头供奉官为秉义郎，左侍禁为忠训郎，右侍禁为忠翊郎，左班殿直为成忠郎，右班殿直为成义郎（寻改保义），三班奉职为承节郎，三班借职为承信郎，三班差使为进武校尉，三班借差为进义校尉，下至军大将等易为副尉，殿侍为下班祗应及更医官名有差。
    ○翰苑降诏
    故事近臣有所请乞辞免，其从与违，皆当令学士院降诏。建炎掌故者省记凡请乞辞免唯不允者始降诏。绍兴初吕忠穆公乞二子任在外宫观，赵忠简公谢任伯乞朝见，并从所请而无诏书，綦叔厚（审礼）时为学士，引故事论之，取荆公内制答富郑公乞判汝州、韩魏公乞判相州，东坡内制答文潞公、吕正献辞免拜、安厚卿辞迁官诸允诏以为据，从之。寻又言近年急于除用人材，并无降诏之礼，乃或有，如敢迁延，重置典宪指挥，非待贤之道，望举行故事，凡六尚书及翰林、端明殿学士以上职任与曾任宰相、执政官，若自外除授或被召应赴行在者，并令尚书省日下报学士院颁降诏书，以示待遇之礼，且使外任近臣有所取信，以离其官守制可，于是礼文稍稍复旧。
    ○学士不草诏
    唐制惟给事中得封驳，本朝富郑公在西掖封还遂国夫人词头，自是舍人遂皆得封缴。元间东坡在翰林当草，文潞公、吕申公免拜不允批答，及安厚卿辞迁官、宗晟辞起复诏皆以为未当，不即撰进，具所见以奏朝廷，多从之。盖学士实代王言，视外制为重，命令有所未韪，舍人犹得缴还，岂亲为内相者？顾乃不可，固应执奏，以示守官之义理，则然尔。
    ○知制诰不试而命
    欧阳公《归田录》载知制诰不试而命者杨文公、陈文惠及公凡三人，盖误也。实始于至道三年四月真宗念梁周翰夙负词名，令加奖擢，乃不试而入西阁，自国初以来不试而命者周翰实为之首，而杨公继之，叶少蕴左丞（梦得）《避暑录话》乃谓周翰与薛映、梁鼎亦皆不试而用，此亦误，映、鼎盖与大年并命者，独大年不试而后命云。
    ○学士带知制诰
    翰林学士带知制诰本于唐制，唐自开元末改翰林供奉为学士院，专掌内命，号为内相，凡充其职者无定员，自诸曹尚书下至校书郎皆得与选。入院一岁则迁知制诰，未知制诰者不作文书，但备顾问、参侍行幸而已。唐自有知制诰以中书舍人或前行正郎为之，本朝亦自有知制诰如钱若水、苏易简皆自知制诰入为翰林学士，然唐之学士必带知制诰之三字者，所以别其为作文书之学士也。若本朝翰林学士未始有不作文书者，则带知制诰徒成赘尔。元丰改官制，失于删去，况知制诰自掌外制。天禧末欲罢寇忠愍政事，召知制诰晏元宪示以除目，元宪辞以臣掌外制，此非臣职是也。建炎元年谢任伯参政（克家）除翰林学士，以知制诰犯祖名为言，有旨权不系知制诰三字，任伯力辞，言翰林学士祖宗时若兼领他官，止与职名同，元丰官制既行，专典内制则必带知制诰三字，此不易之制也，讵可辄缘微臣轻有改革，卒辞不拜。然元丰以前省台寺监皆领空名，则固与职名同，官制既行，赐之以阶，而省台寺监各选所职，则翰林学士自应专典内制矣，何必更带知制诰三字为哉？任伯第不详考尔。
    ○北门、西掖不以科第进
    北门、西掖之除，儒者之荣事也，其有不由科第，但以文章进者，世尤指以为荣。熙宁则韩持国，崇宁则林彦振，皆尝直北门。绍兴初徐师川（俯）赐出身为翰林学士，任世初（申先）、苏仲虎（符）皆赐出身为中书舍人，而吕居仁（本中）赐出身兼掌内外制。乾道、淳熙以来韩无咎（元吉）、王嘉叟（）、刘正夫（孝韪）皆以门荫特命摄西掖，而刘正夫有召试之命，因力辞，言国朝之制词命之臣皆先试而后命，自渡江以来发而不举，今方修故事，恐弗克称塞，虽可其奏，然摄词命，几三年乃罢。
    ○二史扈从
    二史立螭旧多服绿者，谓之一点青，其职曰记言、记动，则人主起居之际皆所当侍，而遇乘舆行幸未尝扈从，此亦阙文。近岁始命起居郎、起居舍人从驾，乃合建官本意。
    ○三馆馆职
    唐三馆者昭文馆、史馆、集贤院是也，五代卑陋，仅于右长庆门筑屋数十间为三馆。国初太平兴国二年度地在升龙门东北一新之以三馆，新修书院为崇文院。大中祥符八年又于左右掖门外建院，天禧初诏崇文外院以三馆为额。天圣九年乃徙三馆于崇文院，前列三馆，后建秘阁，修史、藏书、校雠皆其职也。中兴以来复建秘书省，而三馆之职归之。开元故事校书官许称学士，本朝三馆职事皆称学士，绍兴初犹仍此称，盖旧典也。
    ○秘书省官撰文字
    故事朝廷有合撰乐章、赞颂、敕葬、祭文，夏国人使到驿燕设教坊白语，删润经词及回答高丽书，并送秘书省官撰，盖学士代王言，掌大典册，此等琐细文字付之馆职，既足以重北门之体，且所以试三馆翰墨之才，异时内外制阙，人多于此取之，所谓馆职储材，意盖本此。
    ○检校官
    检校官盖唐制，本以为武臣迁转之阶，至祖宗时特崇重之，凡文臣为枢密使，副必以检校官，兼正官为之。大中祥符五年王冀公（钦若）以吏部尚书、陈文忠（尧咨）以户部尚书为使，晁文元当制，误削去检校太傅，诏并存之。自后王景庄（嗣宗）、曹襄悼（利用）为副枢，又用赵韩王例，不带正官，直以检校太保为之。独太平兴国中石元懿（熙载）止以户部尚书充使，乾兴中钱思公（惟演）亦以兵部尚书为使，当时以为有司之失，检校之阶凡十有九，三少而上有六等，后虽枢廷不复带，然自节度使而迁者必除检校官，盖节钺之上止有太尉，开府仪同三司，遂至少保，所以必除检校官者，盖祖宗重惜名器之深意，为之等级，不肯轻畀以三孤之任也。自检校、尚书而下，亦或以为散官。熙宁中祖无择责授检校工部尚书，其后东坡黄州之贬，亦检校水部员外郎，此比颇多。
    ○百官谥命词与否
    故事百官谥不命词，政和以来有不经太常考功议而特赐谥者始命词。绍兴三年陈去非参政（兴义），在西掖引故事以请，乃诏今后特恩赐谥命词给告，馀给敕。其后应太常考功定谥者亦径陈乞赐谥，例多命词。朝论以为言止坐议状给告，虽特恩得谥者亦然。然今之从臣磨勘转官，尚应命词，特恩赐谥，乃人主非常之泽所宜，命词以示褒宠，若法应定谥者则当坐议状给告可也。至淳熙丁未陈魏公赐谥正献、梁郑公赐谥文靖，乃特诏命词给告云。
    ○文正谥
    谥之美者极于文正，司马温公尝言之而身得之。国朝以来得此谥者惟公与王沂公、范希文而已，若李司空（）、王太尉（旦）皆谥文贞，后以犯仁宗嫌名，世遂呼为文正，其实非本谥也。如张文节、夏文庄始皆欲以文正易名而朝论迄不可，此谥不易得如此，其为厉世之具，深矣。
    ○臣下姓谥多同
    臣下谥多同，盖以节行适相当，固难于相避，然其间有姓谥皆同者往往称谓紊乱。尝考之本朝，有两王文康（溥、曙）、两张文定（齐贤、方平）、两张忠定（讠永、焘）、两陈忠肃（、过庭）、两刘忠肃（挚、珙）、两李忠愍（中官舜举、若水）、两朱忠靖（谔、胜非）、两王恭简（岩叟、训中），而韩魏公谥忠献，韩宗魏谥忠宪，赵阅道谥清献，赵挺之谥清宪，字虽不同，声音亦相紊也。
    ○外夷使入朝
    外夷使入朝，所过郡长吏例送迎，张安道镇南京，高丽使经过，公言臣班视二府，不可为陪臣屈，诏独遣少尹。其后韩玉汝镇颍昌，亦言交趾小国，其使人将过臣境，臣尝备近弼，难以抗礼。按元丰中迓以兵官，饯以通判，使副府谒，其犒设令兵官主之，请如故事，从之，仍诏所过郡凡前宰相知判者亦如之。蒋颖叔帅熙河，西使卒于中国，柩过其境，官属议奠拜，颖叔独曰：生见尚不拜，奈何屈膝向死胡？乃奠而不拜，识者是之。故事外夷国王来朝，宰相出笏见之，使者则否。绍兴初丽使入贡，宰相乃出笏见之，非故事。时翟公巽为参政，尝以为不可，明年复入贡，始检会张安道例，下之经由州郡云。
    ○知军州事
    太守谓之知某州军州事者，言一州之军事、州事无所不统也，而或遇朝廷一时推行申严之事，往往皆以系衔，如堤岸递角之类，彼既长是郡，则一郡之事皆所当为，似不须一一入衔也。
    ○都厅、签厅
    州郡签厅旧谓之都厅，欧阳公、尹师鲁在钱思公幕中有都厅闲话是也。宣和辛丑尚书省公相厅改为都厅，内外都厅并行，禁止怀安军奏本军都厅，乞以签厅为名，从之，诏诸路依此，签厅之名所由始也。
    ○谒刺
    熙丰间士大夫谒刺与今略同，而于年月前加一行云：牒件状如前，谨牒。后见政宣间者则去此一行，其间有僧官参监司，亦只书实官，如提刑、宣德之类，其末称裁旨，此风尚淳古焉。
    ○座主门生
    唐世极重座主门生之礼，虽当五代衰乱，典章隳坏之馀，然故事相仍，此礼犹不敢废。在唐知举所放进士以已及第时名次为重，和凝举进士及第时第五，其后知举选范质为第五，质后拜相，封鲁国公，官至宫傅，皆与凝同，当时以为荣。裴久在朝廷，宰相马裔孙、桑维翰皆礼部所放进士也，后裔孙知举，放榜引新进士诣，喜作诗曰：门生门下见门生。世亦荣之。维翰已作相，尝过，不迎不送，人问其故，曰：我见桑公于中书，庶僚也；桑公见我于私第，门生也。何送迎之有？人亦以为当。
    ●卷三
    ○入阁
    唐有入阁之制，本朝因之。按唐故事天子日御殿见群臣曰常参，朔望荐食诸陵寝，有思幕之心，不能御前殿，则御便殿见群臣，曰入阁。宣政，前殿也，谓之衙，衙有仗。紫宸，便殿也，谓之阁，其不御前殿而御紫宸也，乃自正衙唤仗由阁门而入，百官俟朝于衙者因随以入见，故谓之入阁。然衙，朝也，其礼尊；阁，宴见也，其事杀。自乾符已后因乱礼阙，天子不能日见群臣而见朔望，故正衙常日废仗，而朔望入阁有仗，习见既久，遂以入阁为重。至出御前殿，犹谓之入阁，其后亦废，至唐明宗初即位，御史中丞李琪请复朔望入阁，然有司不能讲正其事，凡群臣五日一入见。中兴殿，便殿也，此入阁之遗制，而谓之起居，朔望一出御。文明殿，前殿也，反谓之入阁，琪皆不能正，故欧阳公讥之。本朝建隆三年八月丙戌朔御崇元殿，文武百官入阁，自后屡踵而行之。太平兴国二年诏以八月一日入阁，会雨而止，又以入阁旧图承五代草创，礼容不备，于是命史馆修撰杨徽之等讨论故事，别为新图。淳化二年十二月丙寅朔遂行其礼于文德殿，右谏议大夫张洎既与徽之等同撰定新仪，又独奏疏其略曰：窃以今之乾元殿即唐之含元殿也，在周为外朝，在唐为大朝，冬至元日立全仗、朝万国，在此殿也。今之文德殿即唐之宣政殿也，在周为中朝，在汉为前殿，在唐为正衙，凡朔望起居及册拜妃后、皇子、王公大臣、对四夷君长、试制策举人在此殿也。今之崇德即唐之紫宸殿也，在周为内朝，在汉为宣室，在唐为上阁，即只日长朝之殿也。东晋太极殿有东西阁，唐置紫宸上阁，法此制也，且人君恭己，南面向明，紫微黄屋，至尊至重，故巡幸则有大驾法从之盛，御殿则有钩陈羽卫之严。故虽只日常朝，亦须立仗，前代谓之入阁仪者，盖只日御紫宸上阁之时，先于宣政殿前立黄麾金吾仗，俟勘契毕，唤仗即自东西阁门入，故谓之入阁。今朝廷且以文德正衙权宜为上阁，甚非宪度，窃见长春殿正与文德殿南北相对，伏请改创此殿，以为上阁，作只日立仗视朝之所。其崇德殿、崇政殿即唐之延英殿是也，为双日常时听断之所，庶乎临御之式，允叶常经，今舆论乃以入阁仪注为朝廷非常之礼，甚无谓也。臣又闻唐初五日一朝，景云初始修正观故事，自天宝兵兴之后四方多故，肃宗而下咸只日临朝，双日不坐，其只日或遇大寒、盛暑、阴霪、泥泞，亦放百官起居，双日宰相当奏事，即时特开延英召对，或蛮夷入贡、勋臣归朝亦特开紫宸引见。臣欲望依前代旧规，只日视朝，双日不坐，其只日遇大寒、盛暑、阴霪、泥泞亦放百官起居。其双日于崇德、崇政两殿召对宰官，常参官以下及非时蛮夷入贡、勋臣归朝亦特开上阁引见，并请准前代故事处分。奏入不报。淳化三年五月甲午朔御文德殿，百官入阁。旧制入阁惟殿中省细仗，随两省供奉官先入陈于庭，太宗以为仪卫太简，命有司更设黄麾仗，其殿中省细仗仍旧从新制也。大中祥符七年四月令有司依新定仪制重画入阁图，有唐朝职官悉改之，从东上阁门使魏昭亮之请。景元年二月知制诰李淑上《时政十议》，其第十议乞修起入阁之仪。宝元二年仁宗谓辅臣曰：唐有入阁礼，今不常行，其久废不讲，抑不可以行于今乎？于是参知政事宋庠奏疏曰：比蒙圣问有唐入阁之仪，今不常行，臣退而讨寻故事，夫入阁乃有唐只日于紫宸殿受常朝之仪也。谨案唐有大内，又有大明宫，在大内之东北，世谓之东内，而谓大内为西内，自高宗以后天子多在大明宫，制度尤为华备，宫之正南曰丹凤门，门内第一殿曰含元殿，大朝会则御之，对北第二殿曰宣政殿，谓之正衙，朔望大册拜则御之，又对北第三殿曰紫宸殿，谓之上阁，亦曰内衙，只日常朝则御之。据唐制凡天子坐朝必须立仗于正衙殿，或乘舆止御紫宸殿，既唤仗自宣政殿两门入，是谓东西上阁门也。若以国朝之制，则今之宣德门唐丹凤门也，大庆殿唐含元殿也，文德殿唐宣政殿也，紫宸殿唐紫宸殿也。今或欲求入阁本意，施于仪典，即须先立仗于文德殿之庭，如天子止御紫宸殿，即唤仗自东西阁门入，如此则差与旧仪相合。但今之诸殿比于唐制，南北不相对，值此为殊耳，故后来论议因有未明。又按唐自中叶以还，双日及非时大臣奏事，别开延英，若今假日御崇政、延和是也。乃知唐制每遇坐朝日即为入阁，而叔世离乱，五代草创，大昕之制更从简易，正衙立仗因而遂废，其后或有行者，常人之所罕见，乃或谓之盛礼，甚不然也。今之相传入阁图者是官司记常朝之制也，如阁门有仪制敕杂坐图耳，是何足为希阔之事哉？况唐开元旧礼本无此制，至开宝中诸儒增附新礼，始载月朔入阁之仪，又以文德殿为上阁，差舛尤甚，盖当时编撰之士讨求未至。太宗朝儒臣张洎亦有论奏，颇为精洽，窃恐朝廷他日修复正衙立仗，欲下两制使预加商榷，以正旧仪，而议者以今之殿阁与唐不同，遂不果行。至熙宁三年五月壬子用宋敏求、王岐公等议，始诏朔望御文德殿，立仗而罢入阁仪，入阁之本末如此。
    ○元党人
    吾州苍梧先生胡德辉（呈）尝对刘元城叹息张天觉之亡，元城无语，苍梧疑而问之，元城云：元党人只是七十八人，后来附益者不是。又云：今七十七人都不存，惟某在耳。元城为此言时实宣和六年十月六日也。盖绍圣初章子厚、蔡京、卞得志凡元人皆籍为党，无非一时愿贤七十八人者可指数也。其后每得罪于诸人者附益入籍，至崇宁间京悉举不附己者，籍为元奸党，至三百九人之多，于是邪正混淆，其非正人而入元党者盖十六七也。建炎绍兴间例加褒赠推恩，其后而议者谓其间多奸邪，今日子孙又从而侥幸恩典，遂有诏甄别之。
    ○行卷
    前辈行卷之礼皆与刺俱入，盖使主人先阅其文，而后见之。宣和间苍梧胡德辉见刘元城尚仍此礼。近年以来率俟相见之时以书启面投，大抵皆求差遣モ私，书干请乞怜之言，主人例避谢，而入袖退阅一二，见其多此等语，往往不复终卷，彼方厌其干请，安得为之延誉？士之自处既轻，而先达待士之风至此亦扫地矣。
    ○氏族
    氏族之讹久矣，凡蒋、邢、茅胙祭周公之胤也，此三者实一姓也，自分为三派，寝远寝忘，则为三姓矣。退之所谓徐与秦俱出、韩与何同姓之类是也。扬子云于蜀无他扬，今此扬姓不复见，亦皆杂于杨矣。钱Α有吴越，吴越之人避其讳，以刘去偏傍而为金。王审知据闽，闽人避其讳，以沈去水而为尤，二姓实一姓也。今之称复姓者皆从省文，如司马则曰马，诸葛则曰葛，欧阳则曰欧，夏侯则曰侯，鲜于则曰于，如此之类甚多，相承不已，复姓又将混于单姓矣。唐永贞元年十二月淳于姓改为于，以音与宪宗名同也，至今二于无复可辨。如豆卢盖唐大族，钦、望、彖、革皆尝为相，而此姓今不复见，其殆混于卢邪？
    ○王文贞婿入蜀
    王文贞公为相，长女婿韩忠宪例当守远郡，得洋州，公私语其女曰：韩郎入川，汝第归吾家，勿忧也。吾若有求于上，他日使人指韩郎缘妇翁奏免远适，则其为损不细矣。忠宪闻之喜曰：公待我厚也。予窃谓王公此举于当国则甚公，于处家则似未尽，且妇从夫者也，死生祸福率当同之，今其夫特为远郡，遽俾其女归享安佚之乐，而使其夫独被遐征之劳，岂所以教为妇之道哉？唐李晟正岁崔氏女归宁，责曰：尔有家而姑在堂，妇当治酒食，且以待宾客。即却之不得进。晟武人尚知此，为公计者政使其女不肯远适，尤当以义责，使偕行，使人知公虽父子之爱，亦不肯容其私，益彰至公之道，则于为国处家之际两尽其至矣。
    ○司马温公读书法
    司马温公独乐园之读书堂文史万馀卷，而公晨夕所常阅者虽累数十年皆新若手未触者，尝谓其子公休曰：贾竖藏货贝，儒家惟此耳，然当知宝惜。吾每岁以上伏及重阳间视天气晴明日，即设几案于当日所，侧群书其上以曝其脑，所以年月虽深终不损动。至于启卷必先视几案洁净，藉以茵褥，然后端坐看之。或欲行看，即承以方版，未尝敢空手捧之，非惟手汗渍及，亦虑触动其脑。每至看竟一版，即侧右手大指面衬其沿，而覆以次指面而挟过，故得不至揉熟其纸。每见汝辈多以指爪撮起，甚非吾意。今浮屠老氏犹知尊敬其书，岂以吾儒反不如乎？当宜志之。
    ○高密辞起复
    《文选》载李令伯乞养亲表云：臣密今年四十有四，祖母刘今年九十有六，是臣尽节于陛下之日长，报刘之日短也。读者恻然动心。元三年高密郡王宗晟起复判大宗正事，连章力辞，其言亦曰：念臣执丧报亲之日短，致命徇国之日长。东坡时直禁林，当草答诏，见其疏而哀之，因入札子乞听所守，诏从之。
    ○范淳父字
    范淳父内翰之母梦邓禹来而生淳父，故名祖禹，字梦得。温公与之帖云：按《邓仲华传》：仲华内文明笃行淳备，辄欲更表德曰淳备。既协吉梦，又可止讹，且与令德相应，未审可否？次日复一帖云：昨夕再思，淳备字太显，而尽不若单字淳临时配以甫、子而称之，五十则称伯仲，亦犹子路或称季路是也，如何如何。予因是推之，刘仲原父、贡父、钱穆父皆只一字，或谓仲原父用程伯休父三字之法，非也，伯休父亦只一字耳。盖伯仲与甫之类本语助，特后世以便于称谓，非以表其德也。凡今以伯、仲、甫、子之类为助者皆取单字，盖亦古之遗意焉尔。
    ○射雁堂
    闲乐先生陈公伯修（师锡）在太学与了翁友善，一日同集宗室淄王圃中，有雁阵过，相与戏曰：明年魁天下者当中首雁。伯修引弓射之，一矢中其三，了翁不中。须臾又有雁阵过焉，了翁射之，亦中其三，伯修笑曰：公其后榜耶？了翁曰：果然，当为公代。其明年徐铎榜伯修果以第三人登第，后三年了翁登第，亦第三人，皆为昭庆军节度掌书记，果相与为代，因名便厅为射雁堂。先是了翁将唱第问投子山道者云：我作状元否？应曰：无时一，有时三。了翁惘然莫测，是岁时彦魁天下，了翁居其三，始悟前语。
    ○闲乐异事
    闲乐陈公伯修宣和三年以祠官居南徐，一日昼寝，梦至一处，殿宇巍然，中有人冠服如天帝正坐，侍卫环列，赞者引公拜殿下，命之升殿慰藉。久之谓曰：卿平生论事章疏可悉录以进呈。公对曰：臣在杭州日因陈正汇事，郡守贾伟节遣人搜取，多已焚灭，今恐不能尽记。帝曰：能记者录以进。即有仙官导公至庑下幕中，设几案笔砚，有一青册，公方沉吟间，仙官曰：不必追记，尽在是矣。开册示之，则平日所草章疏具在，虽经焚毁者亦备载无遗，公即袖以进帝，喜曰：已安排卿第六等官矣。遂觉，呼其子大理寺丞昱至前，引其手按其顶，则十字裂如小儿囟，其热如火，谓之曰：与吾书谒刺数十，将别亲旧，吾去矣。其子请曰：大人何往？公告以梦，子曰：此吉梦，其殆有归诏耶？公曰：不然，丰相之临终亦梦朝帝，盖永归之兆也。已而再寝，顷之觉，复谓其子曰：适又梦入黑漆屋三间，此棺椁之象，吾去必矣。俄南徐太守虞纯臣遣人招其子，告之曰：适尊公有状モ挂冠，正康强，何乃尔？莫测其意，是以扣公。言未既，闻传呼陈殿院来，若已知其故者，谓太守曰：死生定数也，公何讶？戒其子曰：凡吾治命事不可妄易。遂归携亲戚数十人酌酒告别，既退，命诸子、子妇皆坐置酒，谆谆告戒家人。见公无疾而遽若是，愕眙不知所答。迨夜入寝，有婢杏香奔告诸子曰：殿院咳逆不止，若疾状。诸子亟走至，则已趺坐，而一足犹未上，命其子为收之，才毕而终。终之七日，忽有僧欲入吊其家，以素不之识，止之。僧云：我诚不识公，但畴昔之夜在瓜洲忽梦一官人著朱骑马，导从甚盛，凌波而北，人马皆不濡，傍人指云：此陈殿院也。洎入城，见群僧来作佛事，乃知之，故欲瞻敬遗像，非有所求也。时名流多作挽诗纪其事，黄冕仲（襄）云：不须更草《玉楼记》，已作仙官第六人。张子韶（九成）云：凌波应作水中仙。盖谓此乃知世之伟人，皆非混混流转者，传说骑箕而为列星，其可信矣。
    ○元城了翁表章
    今时士大夫论四六，多喜其用事精当、下字工巧，以为脍炙人口，此固四六所尚，前辈表章固不废此，然其刚正之气形见于笔墨间，读之使人耸然，人主为之改容，奸邪为之破胆。元符末刘元城自贬所起帅郓，当过阙，公谢表云：志惟许国，如万折之而必东；忠以事君，虽三已之而无愠。坐是遂不得入见。大观间陈了翁在通州编修政典局取《尊尧集》，了翁以表缴进其语，有云：愚公老矣，益坚平险之心；精卫眇然，未舍填波之愿。后竟再坐贬。此二表于用事下字亦皆精切，而气节凛凛如严霜烈日，与退之所谓登泰山之封、镂白玉之牒者似不侔矣。
    ○王定国记东坡事
    王定国《甲申杂记》云：天下之公论虽仇怨不能夺，李定鞫治东坡狱正急，一日将朝，忽于殿门谓同列曰：苏轼诚奇才也。众莫敢对。定曰：虽二三十年前所作文字诗句，引证经传，随问即答，无一字差舛，诚天下之奇才也。此恐未必然。按东坡自熙宁初荆公行新法，自是诗语多及新法之不便。元丰二年言者论其作诗讥讽，遂得罪，相距止十年耳；不至二三十年也。藉使能记二三十年作诗文之因，人皆可能，似不足为东坡道也。定国记此，特爱东坡之过云尔。
    ●卷四
    ○东坡教人读《檀弓》
    东坡教人读《檀弓》，山谷谨守其言，传之后学。《檀弓》诚文章之模范，凡为文记事常患意晦而辞不达，语虽蔓衍而终不能发明，惟《檀弓》或数句书一事，或三句书一事，至有两句而书一事者，语极简而味长，事不相涉而意脉贯穿，经纬错综成自然之文，此所以为可法也。
    ○东坡识任德翁
    蜀人任孜字遵圣，以学问气节雄乡里，兄弟皆从老苏游，东坡所谓“大任刚烈世无有，疾恶如风朱伯厚”者，其后在京师有哭遵圣诗云：老任况豪俊，先子推辈行。又云：平生惟一子，抱负珠在掌。见之龆龀中，已有食牛量。其子后立朝，果著大节，即德翁也。东坡眼目高，观人于龆龀间已能如此，妙矣夫。
    ○东坡西湖了官事
    东坡镇馀杭，遇游西湖，多令旌旗导从出钱塘门，坡则自涌金门从一二老兵泛舟绝湖而来，饭于普安院，徜徉灵隐天竺间。以吏牍自随，至冷泉亭则据案剖决，落笔如风雨，分争辩讼谈笑而办。已乃与僚吏剧饮，薄晚则乘马以归，夹道灯火，纵观太守。有老僧绍兴末年九十馀，幼在院为苍头，能言之。当是时此老之豪气逸韵可以想见也。
    ○东坡改《和陶集引》
    东坡既和渊明诗以寄颖滨，使为之引，颖滨属稿寄坡，自欲以晚节师范其万一也，其下云：嗟夫！渊明隐居以求志，咏歌以忘老，诚古之达者，而才实拙。若夫子瞻仕至从官，出长八州事业，见于当世，其刚信矣，而岂渊明之拙者哉！孔子曰：述而不作，信而好古。窃比于我老彭。古之君子其取于人则然。东坡命笔改云：嗟夫！渊明不肯为五斗粟一束带见乡里小人，而子瞻出仕三十馀年，为狱吏所折困，终不能悛，以陷大难，乃欲以桑榆之末景自托于渊明，其谁肯信之？虽然子瞻之仕，其出入进退犹可考也，后之君子其必有以处之矣。孔子曰：述而不作，信而好古窃比于我老彭。《孟子》曰：曾子、子思同道，区区之迹，盖未足以论士也。此文今人皆以为颖滨所作，而不知东坡有所笔削也。宣和间六槐堂蔡康祖得此稿于颖滨第三子（逊），因录以示人，始有知者。
    ○东坡教人作文写字
    葛延之在儋耳从东坡游，甚熟，坡尝教之作文字云：譬如市上店肆，诸物无种不有，却有一物可以摄得，曰钱而已。莫易得者是物，莫难得者是钱。今文章词藻、事实乃市肆诸物也；意者，钱也。为文若能立意，则古今所有翕然并起，皆赴吾用。汝若晓得此，便会做文字也。又尝教之学书云：世人写字能大不能小，能小不能大，我则不然，胸中有个天来大字，世间纵有极大字，焉能过此？从吾胸中天大字流出，则或大或小，唯吾所用。若能了此，便会作字也。尝为作《龟冠诗》送其行，葛以语胡苍梧，苍梧为记之。此大匠诲人之妙法，学者不可不知也。
    ○东坡谪居中勇于为义
    陆宣公谪忠州，杜门谢客，惟集药方，盖出而与人交，动作言语之际皆足以招谤，故公谨之。后人得罪迁徙者多以此为法，至东坡则不然，其在惠州也，程正辅为广中提刑，东坡与之中外，凡惠州官事悉以告之。诸军缺营房，散居市井，窘急作过。坡欲令作营屋三百间，又荐都监王约、指使蓝生同干惠州，纳秋米六万三千馀石，漕符乃令五万以上折纳见钱，坡以为岭南钱荒，乞令人户纳钱与米，并从其便。博罗大火，坡以为林令在式假，不当坐罪，又有心力可委，欲专牒令，修复公宇仓库，仍约束本州科配。惠州造桥，坡以为吏孱而胥横，必四六分分了钱造成一座河楼桥，乞选一健干吏来了此事。又与广帅王敏仲书，荐道士邓守安，令引蒲涧水入城，免一城人饮咸苦水、春夏疾疫之患。凡此等事多涉官政，亦易指以为恩怨，而坡奋然行之不疑，其勇于为义如此，谪居尚尔，则立朝之际其可以死生祸福动之哉？
    ○东坡缘在东南
    东坡平生宦游多在淮浙间，其始通守馀杭，后又为守杭，人乐其政而公乐其湖山。尝过寿星院，恍然记若前身游历者。其于是邦每有朱仲卿桐乡之念。谪居于黄凡五年，移汝，既去黄，夜行武昌山上回望，东坡闻黄州鼓角，凄然泣下，赋诗云：黄州鼓角亦多情，送我南来不辞远。寻上章乞居常州，其后谢表有“买田阳羡，誓毕此生”之语。在禁林与胡完夫、蒋颖叔酬唱，皆以卜居阳羡为言。晚自儋北归，爱龙舒风土，欲居焉，乃令郡之隐士李惟熙买田以老。已而得子由书，言桑榆末景，忍复离别，遂欲北还颖昌。作书与惟熙云：然某缘在东南，终当会合，愿君志之，未易尽言也。至仪真乃闻忌之者犹欲攻击，遂不敢兄弟同居，竟居毗陵以薨。缘在东南之语乃尔明验，古之伟人自能前知，所谓有开必先者不假数术也。
    ○东坡卜居阳羡
    建中靖国元年东坡自儋北归，卜居阳羡，阳羡士大夫犹畏而不敢与之游，独士人邵民瞻从学于坡，坡亦喜其人，时时相与杖策过长桥、访山水为乐。邵为坡买一宅，为钱五百缗，坡倾囊仅能偿之。卜吉入新第。既得日矣，夜与邵步月，偶至一村落，闻妇人哭声极哀，坡徙倚听之曰：异哉，何其悲也！岂有大难割之爱触于其心欤？吾将问之。遂与邵推扉而入，则一老妪，见坡泣自若，坡问妪何为哀伤至是，妪曰：吾家有一居，相传百年，保守不敢动，以至于我。而吾子不肖，遂举以售诸人，吾今日迁徙来此，百年旧居一旦诀别，宁不痛心？此吾之所以泣也。坡亦为之怆然，问其故居所在，则坡以五百缗所得者也。坡因再三慰抚，徐谓之曰：妪之旧居乃吾所售也，不必深悲，今当以是屋还妪。即命取屋券对妪焚之，呼其子命翌日迎母还旧第，竟不索其值。坡自是遂还毗陵，不复买宅，而借顾塘桥孙氏居暂憩焉。是岁七月坡竟殁于借居。前辈所为类如此，而世多不知，独吾州传其事云。
    ○东坡懒版
    东坡北归至仪真得暑疾，止于毗陵顾塘桥孙氏之馆，气寝上逆不能卧。时晋陵邑大夫陆元光获侍疾卧内，辍所御懒版以献，纵横三尺，偃植以受背，公殊以为便，竞据是版而终。后陆君之子以属苍梧胡德辉为之铭曰：参没易箦，由殪结缨，毙而得正，匪死实生，堂堂东坡，斯文栋梁，以正就木，犹不忍僵，昔我邑长，君先大夫，侍闻梦奠，启手举扶，木君戚施，匪屏匪几，诒万子孙，无曰不祥之器。
    ○《毗陵东坡祠堂记》
    东坡自黄移汝，上书乞居常，其后谢表有“买田阳羡，誓毕此生”之语。在禁林与胡完夫、蒋颖叔唱和有云：惠山山下土如濡，阳羡溪头米胜珠。卖剑买牛吾欲老，杀鸡为黍子来无？又云：雪芽我为求阳羡，乳水君应饷惠山。晚自儋耳北还，崎虚万里，径归南兰陵以殁。盖出处穷达三十年间，未尝一日忘吾州者，而郡无祠字奠谒之所，邦人以为阙文。乾道壬辰太守晁︹伯（子健）来始筑祠于郡学之西，塑东坡像其中，又于士大夫家广摹画像，或朝服或野服，列于壁间，而晁侍郎（公武）为之记，其略曰：公武闻诸世父景迂生，崇宁间贼臣擅国，颠倒天下之是非，人皆畏祸，莫敢庄语公之葬也。少公黄门铭其圹，亦非实录，其甚者以赏罚不明罪。元，以改法免役坏元丰，指温公才智不足，而谓公之斥逐出其遗意；称蔡确谤ゥ可赦，而谓公之进用自其迁擢；章子厚之贼害忠良，而谓公与之友善；林希之诋诬善类，而云公尝汲引之。呜呼，若然，则公之《上清储祥》、《忠清粹德》二碑及诸奏议著述皆诞谩欤？公武因子健之请，伏自思念，岁月滋久，耆旧日益沦丧，存者皆邈然后进，则绪言将零落不传，于是不敢以不能为解，而辄载其事。惟公当元时起于谪籍，登金门玉堂，极礼乐文章之选，及章、蔡窜朋党于岭表，而公独先；朝廷追复党人官爵，而公独后。立朝本末彰明较著如此，岂有他哉！昔陈仲弓送中常侍父之葬非以为贤，从者詈楚公子曰：隶也不力。非以为不肖，皆有为而发，岂少公之意或出于此，非耶？后世不知其然，惟斯言是信，则为盛德之累大矣。因述景迂生之语，俾刻之乐石，庶异日网罗旧闻者有考。记成，︹伯刻石为二碑，一置之郡斋，一置之阳羡洞灵观。用杜元凯之法，盖欲俱传不朽，其措意甚美。然东坡公之名节固自万世不磨矣。
    ○武臣献东坡启
    东坡帅定武，有武臣状极朴陋，以启事来献。坡读之，甚喜，曰：奇文也。客退，以示幕客李端叔，问：何者最为佳句？端叔曰：“独开一府，收徐庾于幕中；并用五材，走孙吴于堂下。”此佳句也。坡曰：非君谁识之者。端叔笑谓坡曰：视此郎眉宇间决无是语，得无假诸人乎？坡曰：使其果然，固亦具眼矣。即为具召之，与语甚欢，一府皆惊。竹坡老人周少隐（紫芝）闻之，李端叔尝记其事。
    ○东坡戴笠
    东坡在儋耳，一日过黎子云，遇雨，乃从农家借箬笠戴之，著屐而归，妇人小儿相随争笑，邑犬群吠。竹坡周少隐有诗云：持节休夸海上苏，前身便是牧羊奴。应嫌朱绂当年梦，故作黄冠一笑娱。遗迹与公归物外，清风为我袭庭隅。凭谁唤起王摩诘，画作东坡戴笠图。今时亦有画此者，然多俗笔也。
    ○东坡《荔支诗》
    东坡《食荔支诗》有云：云山得伴松桧老，霜雪自困楂梨粗。常疑上句似泛，此老不应尔。后见习闽广者云：自福州古田县海口镇至于海南凡宰上木松桧之外，悉杂植荔支，取其枝叶荫覆，弥望不绝，此所以有伴松桧之语也。
    ○东坡用事对偶精切
    东坡词源如长江大河，汹涌奔放，瞬息千里，可骇可愕，而于用事对偶精妙切当，人不可及。如《张子野买妾诗》全用张氏事，《祭徐君猷文》全用徐氏事，《送李方叔下第诗》用《古战场》“日五色”，皆当家事，殆如天成徐君猷、孟亨之皆不饮，作诗戏之，用徐邈、盂嘉饮酒事，仍各举当时全语以为对。其通守馀杭日《答高丽使私觌状》云：归时事于宰旅，方劳远勤；发私币于公卿，亦蒙见及。发币一事，非外夷使者致馈之故实乎？
    ○退之、东坡用先后语
    退之《南山诗》云：或齐若友朋，或差若先后。人多不知先后之义，练塘洪庆善吏部（兴祖）引《前汉志》云：见神于先后宛若。其注云：兄弟妻关中呼为先后子。观东坡《徐州谢上表》云：信道直前，曾无坎井之避；立朝寡助，谁为先后之容。或疑先后不可对坎井，盖不知亦出于此也。
    ○东坡文效唐体
    东坡之文浩如河汉，涛澜奔放，岂区区束缚于堤防者，而作《徐君猷祭文》及《徐州鹿鸣燕诗序》全用四六，效唐人体而益工，盖以文为戏邪？
    ○东坡录沿流馆诗
    东坡在翰林被旨作《上清储祥宫碑》，哲宗亲书其额。绍圣党祸起，磨去坡文，命蔡元长别撰《玉局遗文》，中有诗云：淮西功德冠吾唐，吏部文章日月光。千载断碑人脍炙，不知世有段文昌。其题云：绍圣中得此诗于沿流馆中，不知何人作也，戏录之以益箧笥之藏。此诗乃东坡自作，盖寓意储祥之事，特避祸故托以得之，味其句法则可知矣。
    ○石屋洞题名
    临安石屋洞崖石上有题名二十五字云：陈襄、苏颂、孙奕、黄灏、曾孝章、苏轼同游，熙宁六年二月二十一日。内东坡姓名磨去，仅存仿佛，盖崇宁党祸时也。
    ○柳展如论东坡文
    东坡归白海南，遇其甥柳展如（闳），出文一卷示之曰：此吾在岭南所作也，甥试次第之。展如曰：《天庆观乳泉赋》词意高妙，当在第一；《钟子翼哀词》别出新格，次之；他文称是舅老笔，甥敢优劣邪？坡叹息以为知言。展如后举似洪庆善，庆善跋东坡帖，具载其语。
    ○贬所敬苏、黄
    元党祸烈于炽火，小人交扇其焰，傍观之君子深畏其酷，惟恐党人之尘点污之也。而东坡之在儋，儋守张中事之甚至，且日从叔党棋以娱东坡，洎张解官北归，坡凡三作诗送之。鲁直之在戎，戎守彭知微每遣吏李珍调护其逆旅之事，无不可人意。当是之时而二守乃能如此，其义气可书，张竟以此坐谪云。
    ○昌化盛事
    东坡眉人，贬昌化。任德翁亦眉人，后亦贬昌化。张才叔赠德翁诗云：儋耳百年经僻陋，眉山二老继驱除。德翁和云：身投魑魅家何在，泽逮昆虫罪未除。苏任两公同乡里，同贬所，大节相望，顾儋耳独何幸也！
    ○侍儿对东坡语
    东坡一日退朝，食罢扪腹徐行，顾谓侍儿曰：汝辈且道是中有何物？一婢遽曰：都是文章。坡不以为然，又一人曰：满腹都是识见。坡亦未以为当。至朝云乃曰：学士一肚皮不入时宜。坡捧腹大笑。
    ●卷五
    ○优孟《孙叔敖》歌
    《史记》载优孟言孙叔敖事曰：楚相孙叔敖知其贤人也，善待之，病且死，属其子曰：我死，汝必贫困，若往见优孟，言我孙叔敖之子也。居数年，其子穷困负薪，逢优孟，与言曰：我孙叔敖子也，父且死时属我贫困往见优孟。优孟曰：若无远有所之。即为孙叔敖衣冠，抵掌谈语岁馀，像孙叔敖，楚王及左右不能别也。庄王置酒，优孟前为寿，庄王大惊，以为孙叔敖复生也，欲以为相，优孟曰：请归，与妇计之三日而为相。庄王许之。三日后优孟复来，王曰：妇言何谓？孟曰：妇言慎无为，楚相不足为也，如孙叔敖之为楚相，尽忠为廉以治楚，楚王得以霸，今死，其子无立锥之地，贫困负薪以自饮食，必如孙叔敖，不如自杀。因歌曰：山居耕田苦，难以得食，起而为吏，身贪鄙者馀财，不顾耻辱，身死家室富，又恐受赇枉法为奸触大罪，身死而家灭，贪吏安可为也！念为廉吏，奉法守职，竟死不敢为非，廉吏安可为也！楚相孙叔敖持廉至死，方今妻子穷困负薪而食，不足为也。于是庄王谢优孟，乃召孙叔敖子，封之寝邱。《史记》所载如此，予尝游浮光，叔敖即是郡期思县人也。期思今废为镇，予得汉延熹中所立碑，书是事，微有不同，云：病甚临卒，将无棺椁，令其子曰：优孟曾许千金贷吾。孟，楚之乐长，与相君相善，虽言千金，实不负也。卒后数年，庄王置酒以为乐，优孟乃言孙君相楚之功，即慷慨高歌，涕泣数行（缺一字）投首王，王心感动觉悟，问孟，孟具列对，即求其子而加封焉。子辞父有命，如楚不忘亡臣社稷（缺一字）而欲有赏，必于潘国下湿尧角，人所不贪，遂封潘乡。潘即固始也。而所载歌绝奇曰：贪吏而可为而不可为，廉吏而可为而不可为。贪吏而不可为者当时有污名，而可为者子孙以家成。廉吏而可为者当时有清名，而不可为者子孙困穷被褐而卖薪。贪吏常苦富，廉吏常苦贫，独不见楚相孙叔敖，廉洁不受钱。味其词语，愤世疾邪，含思哀怨，过于恸哭。比之《史记》所书远甚，听者安得不感动也。欧阳公《集古录》谓：微斯碑，后世遂不复知叔敖名饶。又谓碑亦罕传。余以集录二十年间求之博且勤，乃得之云。
    ○史载祸福报应事
    史书载祸福报应事当示劝惩之意，班固书田杀魏其、灌夫事，其末云：疾，一身尽痛，若有击者，谑服谢罪，上使视鬼者瞻之曰：魏其与灌夫共守笞，欲杀之。竟死。其意盖谓虽幸逃人戮，鬼得而诛之矣。故书之所以示戒也。《唐书》载崔器议达奚罪抵死，后器病，叩头云：达奚尹诉于我。三日卒。夫之叛君附贼，死有馀罪，器守正据法，尚何所诉？又安能为正人之厉哉！徒使逆徒用以藉口，此等事削而不书可也。
    ○古者居室皆称宫
    古者居室贵贱皆通称宫，初未尝分别也。秦汉以来始以天子所居为宫矣。《礼记》云：父子异宫。又云：儒有一亩之宫，环堵之室。林子中在京口作诗寄东坡云：欲唤无家一房客，五云楼殿钅巢鳌宫。而东坡和云：头莫唤无家客，归扫峨眉一亩宫。盖本诸此。
    ○诸父大人
    伯叔父谓之诸父，兄弟之子谓之犹子，故皆可称为父子，二疏传受乃广之兄子。而班固书曰：即日父子俱移病。又今人称父为大人，而此书受叩头曰：从大人议。则诸父亦通称，犹孟子之所谓大人者，盖皆尊者之称尔。
    ○子者男子通称
    子者男子之通称，若文字间称其师则曰子某子，复冠子字于其上者示特异于常称，曰吾所师者则某子云尔。《列子》乃其门人所集，故曰子列子；《公羊》之书其弟子称其为子公羊子，至隐十一年称子沈子，何休注曰：子沈子，后师沈子称，子冠氏上者著其为师也，不但言子曰者辟孔子也，其不冠子者，他师也。陈后山以《南丰瓣香》称为子曾子，盖用此法。刘梦得自为传，乃加子于上者，非是。而今人承其误，亦多以自称，或称其朋友，皆失之矣。
    ○前言往行有所感发
    士大夫多识前言往行，岂独资谈柄为观美，盖欲施之用也。国初遣卢多逊使李国主，还舣舟宣化口，使人白国主曰：朝廷重修天下图经，史馆独阙江东诸州，愿各求一本以归，国主亟令缮写送与之。于是多逊尽得其十九州之形势、屯戍、远近、户口多寡以归朝廷，始有用兵之意。熙宁中高丽入贡，所经州县悉要地图，所至皆造送山川、道路、形势、险易，无不备载。至扬州牒州取地图，是时陈秀公守扬，绐使者欲尽见两浙所供图，仿其规模供造，及图至都，聚而焚之，具以事闻。秀公之举，盖因前事有所感发也。
    ○老而能学
    曹孟德尝言老而能学惟吾与袁伯业，东坡云：此事不独今人不能，古人亦自少也。东坡以《论语解》寄文潞公，书云：就使无取，亦足见其穷不忘道，老而能学也。予窃谓年齿寝高而能留意于学，此固非易事，然于其中亦自有味，盖老者更事既熟，见理既明，开卷之际迎刃而解，如行旧路而见故人，所谓温故知新者。人于少年读书与中年、晚年所见各不同，其作文亦然，故老而能学，盖自有以乐之也。
    ○温公论商鞅
    温公论魏惠王有一商鞅而不能用，使还为国害，丧地七百里，窜身大梁。予窃谓商鞅刻薄之术始能帝秦，卒能亡秦，使用之于魏，其术犹是也。孟子不远千里而来，惠王犹不能听其言，其庸妄可知矣。温公不责惠王以不听孟子仁义之言，而乃责其不用商鞅功利之说，何耶？公于此必有深意，特予未之晓尔。
    ○辨高祖卧内夺韩信军
    《史记》西汉所书，高祖即卧内夺韩信军事殊可疑，且信为汉名将，凡用兵之法，敌人动息，尚当知之，岂有其主夜宿传舍而军中不知，其斥候不明可想见矣。周亚夫屯细柳，天子先驱至不得入，今乃使人晨入其卧内，称汉使者至麾，召诸将易置其军而犹不知，信方起乃知独汉王来，大惊。则其军门壁垒荡然无禁，所谓纪律果安在邪？设或敌人仿此而为之，其败亡可立而待也。项羽死，高祖又袭夺其军，夫为将而其军每为袭夺，则真成儿戏尔。信号能申军法，恐不应至是也。
    ○《平淮西碑》误
    唐宪宗以永贞元年八月即位，是月剑南西川刘癖自称留后，十一月夏绥银节度留后杨惠琳反，元和元年三月辛巳杨惠琳伏诛，十月戊子刘癖伏诛，事皆在元和元年，而退之《平淮西碑》云：明年平夏，又明年平蜀。盖误也。《新唐书》载此碑，删去“明年平夏”一句。
    ○《晋史》书事鄙陋
    《晋史》书事鄙陋可笑者非一端，如论阮孚好屐、祖约好财，同是累而未判得失。夫蜡屐固非雅事，然特嗜好之僻尔，岂可与贪财下俚者同日语哉？而作史者必待客见其料财物，倾身障簏，意未能平，方以分胜负，此乃市井屠沽之所不若，何足以污史笔，尚安论胜负哉？许敬宗之徒污下无识，东坡以为人奴不为过也。
    ○论姚崇序进郎吏
    姚崇序进郎吏，明皇仰视殿屋，崇再三言之，终不应。崇惧趋出，高力士侍侧，曰：大臣奏事，陛下当面加可否，奈何一不省察？帝曰：朕任崇以天下事，当进贤退不肖，郎吏卑秩，乃一一以烦朕耶？会力士传旨省中，为道帝语，崇乃喜，闻者皆服帝识人君之体，后之论史者亦美之。予谓明皇怠心已兆于此，夫官吏虽有崇卑之异，然一吏不肖则一事隳，君相共议亦理之常，不应以其微而忽之。政使欲示信任之意，亦当因是面加开谕，使崇晓然于心，岂宜傲睨峻拒，忿然不答，则是厌万机之繁，畏恶之意已形于外，不复顾省矣。其后竟委政于李林甫，专擅国柄；付边事于安禄山，卒致大乱，盖胎于拒姚崇之时也。
    ○晁错名如字读
    晁错之名古今皆读如措字，潘岳《西征赋》云：越安陵而无讥，谅惠声之寂寞。吊爰丝之正议，仗梁剑于东郭。讯景皇于阳邱，爰信谗而矜谑。殒吴嗣于局下，盖发怒于一博。成七国之称乱，翻助逆以诛错。恨过听之无讨，兹沮善而劝恶。据此则乃如字读，而前辈初不然，不知岳何所据耶？
    ○西汉句读
    西汉极有好语，患在读者乱其句读（去声），如《卫青传》云：人奴之生得无笞骂足矣安得封侯事乎？“人奴之”为一句，“生得无笞骂足矣”为一句，生读如“生乃与哙等为伍”之生，谓人方奴我，平生得无笞骂已足矣，安敢望封侯事？则语有意味，而句法雄健，今人或以“人奴之生”为一句，只移一字在上句，便凡近矣。
    ○《西汉?沟洫志》
    《西汉?沟洫志》载贾让《治河策》云：河从河内北至黎阳为石堤，激使东抵东郡平冈。又为石堤使西北抵黎阳观下。又为石堤使东北抵东郡津北。又为石堤使西北抵魏郡昭阳。又为石堤激使东北百馀里间河再西三东。读者多善其五用石堤字而不为冗复。予谓其源盖出于《禹贡》自“导河积石”而下至“九州攸同”一段，才二百馀字而用东至、北至者凡三十馀，皆连属重复，读之初不觉其烦，政如崇山峭壁先后崛立，愈险愈奇，班固盖法此。
    ○作史华实相副
    质胜文则野，文胜质则史。作史者当务华实相副，须能摹写当时情状，如在目前，乃为尽善。若惟务语简，则下笔之际必有没其本意者。如始皇见茅焦之时，记事者书云：王仗剑而坐，口正沫出。观“口正沫出”四字，则始皇鸷忍虎视之状赫然可见矣。作史之法当然也。
    ○论季布
    季布面折廷争，欲斩樊哙，殿上皆恐，吕后罢朝，遂不复议击匈奴，其刚直可知矣。曹邱生数招权顾金钱事贵人赵谈等，与窦长君善，布以书谏长君，使勿与通。其始固亦善矣。及曹邱来见，初无他说，止进谄辞以悦之，谓其得声梁楚间，欲游扬其名于天下，其奸佞取媚亦犹所以待赵谈、窦长君耳。为布者当骂而弗与通，如袁盎之绝富人，可也。顾乃大悦，引为上客，布至此何谬耶？
    ○辨唐太宗臂鹞事
    《通鉴》载唐太宗尝自臂鹞，望见魏征来，纳之怀。征奏事故久不已，鹞竟死怀中。按白乐天元和十五年献《续虞人箴》云：降及宋，亦谏元宗，温颜听纳，献替从容，及趋出，鹞死握中。故开元事播于无穷，则是宋谏明皇，非魏征谏太宗也。乐天在当时耳目相接，必有据依，殆史之误，抑岂二事皆然，适相似邪？
    ○五代典章
    五季承唐以后，虽兵革相寻，然去唐未远，制度典章人犹得以持循，如萧希甫论内宴枢密使不当坐，李琪为仆射太常礼院言无送上之文，马缟、赵咸议嫂叔之服，崔税以宰相改其所草制而引经固争，使当时人人能守唐制如此，岂不能久立国乎？
    ○老泉赞画五星
    老泉赞吴道子画五星云：妆非今人，唇傅黑膏。予尝疑霄汉星辰之尊，而妆饰乃如是之妖，何也？及观唐《五行志》元和末妇人为圆髻、椎髻，不设鬓饰，不施朱粉，惟以乌膏注唇，状若悲啼。乃悟唐之俗工作时世妆，嫁名道子，以绐流俗，星辰不如是也。
    ○痛饮读《离骚》
    昔人有云：痛饮读《离骚》，可称名士。世往往道其语，予常笑之，方痛饮时天地一醉，万物同归，乃复攒眉于幽忧悲愤之作，而顾称名士邪？张季鹰云：使我有身后名，不如即时一杯酒。真达者之言也。
    ○《通鉴》不载《离骚》
    邵公济（博）著书言司马文正公修《通鉴》时谓其属范纯父曰：诸史中有诗赋等，若止为文章，便可删去。盖公之意士欲立于天下后世者，不在空言耳。如屈原以忠废，至沉汨罗以死，所著《离骚》淮南王、太史公皆谓可与日月争光，岂空言哉？《通鉴》并屈原事尽削去之。《春秋》褒毫发之善，《通鉴》掩日月之光，何耶？公当有深识，求于《考异》中无之。予谓三闾大夫以忠见放，然行吟恚怼形于色词，扬己露才，班固讥其怨刺，所著《离骚》皆幽忧愤叹之作，非一饭不忘君之谊，盖不可以训也。若所谓与日月争光者，特以褒其文词之美耳。温公之取人必考其终始大节，屈原沉渊，盖非圣人之中道，区区章绘句之工，亦何足算也。
    ○《四六谈麈》差误
    古今人作诗话多矣，近世谢景思（）作《四六谈麈》，王性之（钅至）作《四六活》，甚新而奇，前未尝有此。然《谈麈》载陈去非草《义阳朱丞相起复制》云：眷予次辅，方宅大忧。有以宅忧为言者，令贴麻，陈改云：方服私艰。说者又以为语忌。又云叔祖逍遥公（谢显道也）初不入党籍，朱子发（震）内相以初废锢，乞依党籍，例命一子宫。为作谢启云：刻石刊章，偶逃部党。按景思记此二事皆误。宅忧二字乃有旨令綦处厚贴麻，去非曾待罪，非令其自贴改也。谢显道崇宁元年入党籍，至四年立奸党碑时出籍久矣。一子得致仕恩，仅监竹木务而卒。故子发为请于朝，复得一子宫，其奏牍云：“名在党籍”是也。景思记当时所见，偶尔差舛，恐误作史者采取，故为是正之。
    ○庄岳齐地名
    《孟子》论齐语而曰：引而置之庄岳之间数年。注：庄岳，齐地也。《左传?襄公二十八年》：齐乱，伐内宫，弗克，又陈于岳。注：岳，里名也。曹参为齐相，属后相曰：以齐岳市为寄，勿扰也。狱字合从岳音，盖谓岳市，乃齐之地，奸人所容，故当勿扰之耳。
    ●卷六
    ○成都大成殿
    成都大成殿建于东汉初平中，气象雄浑，汉人以大隶记其修筑岁月，刻于东楹，至今千馀年，岿然独存，殆犹鲁灵光也。绍兴丙辰高宗因府学教授范仲殳有请，亲御翰墨，书大成之殿四字赐之。其后胡承公（世将）宣抚川陕，治成都，诣殿周视栋梁，但为易其太腐者，增瓦数千，而不敢改其旧云。
    ○蜀中石刻东坡文字稿
    蜀中石刻东坡文字稿，其改窜处甚多，玩味之可发学者文思。今具注二篇于此，乞校正。《陆贽奏议上进札子》“学问日新”下云：“而臣等才有限而道无穷”，于“臣”字上涂去“而”字。“窃以人臣之献忠”改作“纳忠”，“方多传于古人”改作“古贤”，又涂去“贤”字复注“人”字。“智如子房而学则过”改“学”字作“文”。“但其不幸所事暗君”改“所事暗君”作“仕不遇”。“时德宗以苛察为明”改作“以苛刻为能”，“以猜忌为术而贽劝之以推诚，好用兵而贽以消兵为先，好聚财而贽以散财为急”，后于逐句首皆添注“德宗”二字。“治民驭将之方”先写“驭兵”二字，涂去，注作“治民”。“改过以应天变”改作“天道”。“远小人以除民害”改作“去小人”。“以陛下圣明，若得贽在左右，则此八年之久可致三代之隆”，自若字以下十八字并涂去，改云：“必喜贽议论，但使圣贤之相契，即如臣主之同时。”“昔汉文闻颇牧之贤”改“汉文闻”三字作“冯唐”。“论取其奏议，编写进呈”涂去“编”字，却注“稍加校正缮”五宇。“臣等无任区区爱君忧国感恩思报之心”改云“臣等不胜区区之意”。《获鬼章告裕陵文》自“孰知耘耔之劳”而下云：“昔汉武命将出师，而呼韩来廷，效于甘露，宪宗厉精讲武，而河湟恢复，见于大中”，后乃悉涂去不用。“犷彼西羌”改作“憬彼西戎”。“号称右臂”改作“古称”。“非爱尺寸之疆”改作“非贪”。“自不以贼遗子孙”而下云：“施于冲人，坐守成算，而董毡之臣阿里骨外服王爵，中藏祸心，与将鬼章首犯南川后”，乃自“与将”而上二十六字并涂去，改云：“而西蕃首领鬼章首犯南川”。“爰敕诸将”改作“申命诸将”。“盖酬未报之恩”改作“争酬”。“生擒鬼章”改作“生获”。其下一联初云：“报谷吉之冤，远同强汉；雪渭水之耻，尚陋有唐”，亦皆涂去，乃用此二事别作一联云：“颉利成擒，初无渭水之耻；郅支授首，聊报谷吉之冤”。末句“务在服近而柔远”改作“来远”。
    ○温公论碑志
    温公论碑志谓古人有大勋德勒铭钟鼎，藏之宗庙，其葬则有丰碑以下棺耳。秦汉以来始命文士褒赞功德，刻之于石，亦谓之碑。降及南朝复有铭志，埋之墓中。使其人果大贤耶？则名闻昭显，众所称颂，岂待碑志始为人知？若其不贤也，虽以巧言丽辞，强加采饰，徒取讥笑，其谁肯信？碑犹立于墓道，人得见之，志乃藏于圹中，自非开发，莫之睹也。盖公刚方正直，深嫉谀墓而云然。予尝思之，藏志于圹，恐古人自有深意。韩魏公四代祖葬于赵州，五代祖葬于博野，子孙避地，历祀绵远，遂忘所在。魏公既贵，始物色得之，而疑信相半，乃命仪公祭而开圹，各得铭志，然后韩氏翕然取信，重加封植而严奉之。盖墓道之碑易致移徙，使当时不纳志于圹则终无自而知矣。故予恐古人作事必有深意，藉志以谀墓则固不可，若止书其姓名、官职、乡里，系以卒葬岁月而纳诸圹，观韩公之事，恐亦未可废也。
    ○唐严火禁
    唐火禁严，甚罪抵死。元微之《连昌宫词》叙觅念奴事云：须臾觅得又连催，特敕街中许燃烛。街中燃烛亦常事，至特敕乃许，则火禁之严可知。然吴元济拒命禁人偶语于途，夜不燃烛。裴晋公既平蔡，遂弛其禁，往来者不限昼夜，蔡人始知有生之乐，而中朝之法亦严，不知裴公弛禁之后当时又何以处此邪？
    ○二唐论宰相
    唐质肃公尝论文潞公灯笼锦，而唐林夫（）尝以新法弹王荆公。后人文字间多误，谓父子论宰相为唐氏一门盛事。原其致误之由，盖质肃之子淑问、林夫之父彦猷（询）俱尝为监察御史，唐氏父子皆为台官，则有之。至论宰相，则非出于一家也。
    ○文字用语助
    文字中用语助太多，或令文气卑弱，典谟训诰之文其末句初无耶、欤、者、也之辞，而浑浑灏灏噩噩列于六经。然后之文人多因难以见巧，退之《祭十二郎》老成文一篇，大率皆用助语，其最妙处自“其信然邪”以下至“几何不从汝而死也”一段，仅三十句，凡句尾连用邪字者三，连用乎字者三，连用也字者四，连用矣字者七，几于句句用助辞矣，而反覆出没如怒涛惊湍，变化不测，非妙于文章者安能及此？其后欧阳公作《醉翁亭记》继之，又特尽纡徐不迫之态，二公固以为游戏，然非大手笔不能也。
    ○夏英公四六
    欧阳公《归田录》载夏英公《辞免奉使启》云：义不戴天，难下穹庐之拜；礼当枕块，忍闻之音。欧阳公称之。其中又有一联云：王姬作馆，接仇之礼既嫌；曾子回车，胜母之游遂辍。亦不减前语，然是时文章方扫除五代鄙陋之习，故此等语见称于时，自是而后四六之工盖十倍于此矣。
    ○翟忠惠四六
    翟公巽参政（汝文）守越，以擅免民间和买缣帛四十馀万为部使者所劾，贬秩，公谢表云：欲安刘氏无嫌晁氏之危，岂若秦人坐视越人之瘠。迨去郡，郡人安其政，将相率投牒借留。公知之，命取其牒以来，即书其上云：固知京兆姑为五日之留，无使稽山复用一钱之送。其用事精当若此。
    ○四六用事
    四六用事固欲切当，然雕镌太过则反伤正气，非出自然也。国初有年八十二而魁大廷者，其谢启云：白首穷经，少伏生之八岁；青云得路，多太公之二年。此语殆近乎俳，近有士子年十有九，以诗赋擢第，予为之作启云：年逾贾谊，亦滥置于秀材；齿少陆机，顾何能于《文赋》。盖二者之年齿适相上下也。
    ○吴丞相著书
    吴元中丞相（敏）宣和间著《中桥见闻录》，记当时事，不敢斥言，大抵多为语，其称安者谓蔡攸，盖攸字居安；实者谓童贯；木者谓林灵素或朱π也，他皆类是。
    ○懒真子辨太公名
    马大年（永卿）著《嫩真子录》言前汉初去古未远，风俗质略，故太公无名，母媪无姓。然唐《宰相世系表》叙刘氏所出云：丰公生，字执嘉，生四子邦，汉高帝也。噫！高皇之父汉史不载其名，而唐史乃载之，此事亦可一笑。予谓风俗虽质略，安有无姓之理，母媪无姓特史逸之尔。至于太公之名则《汉史》已具载。按后汉章帝建初七年冬十月癸丑西巡狩，幸长安，丙辰祠高庙，遂有事十一陵，遣使者祠太上皇于万年。注：太上皇，高祖父也，名，一名执嘉。欧阳公盖本此，特误以执嘉为字，然太公之名初非唐史创书之也。
    ○晋人言酒犹兵
    晋人云酒犹兵也，兵可千日而不用，不可一日而无备。酒可千日而不饮，不可一饮而不醉。饮流多喜此言。予谓此未为善饮者，饮酒之乐常在欲醉未醉时，酣畅美适如在春风和气中，乃为真趣。若一饮径醉，酩酊无所知，则其乐安在邪？东坡《和渊明饮酒诗序》云：吾饮酒至少，尝以把盏为乐，往往颓然坐睡，人见其醉而吾中了然，盖莫能名其为醉其为醒也。在扬州时饮酒过午辄罢，客去解衣盘礴终日，欢不足而适有馀。因和渊明《饮酒诗》，庶几仿佛其不可名者。东坡虽不能多饮，而深识酒中之妙如此，晋人正以不知其趣，濡首腐胁，颠倒狂迷，反为所累，故东坡诗云：江左风流人，醉中亦求名。此言真可以砭诸贤之肓也。
    ○《地里指掌图》
    今世所传《地里指掌图》不知何人所作，其考究精详，诠次有法，上下数千百年一览而尽，非博学洽闻者不能为，自足以传远。然必托之东坡，其序亦云：东坡所为。观其文浅陋，乃举子缀缉对策手段，东坡安有此语？最后有《本朝升改废置州郡》一图，乃有崇宁以后迄于建炎、绍兴所废置者，此岂出于东坡之手哉？
    ○大观廷策士
    大观三年徽宗临轩策士，赐贾公（安宅）以下六百八十八人及第，时方行三舍法，先一岁辟雍会试，郡国贡士凡数千人，其升诸司马命于天子者仅百有四十人，而吾州至三十有二人，为天下最，其用他州户籍而登名者又不止是。徽宗大喜，命推赏守臣教官，下诏曰：学校兴崇，人材乐育，法备令具，劝惩已行，深虑有司失实，尚有遗材，传不云乎“进贤受上赏，蔽贤蒙显戮”。阅前日宾兴之数，校其试中多寡，惟常州为众，苟依常格推恩，非古人尚赏之意，其知州、教授特与转一官。于是知州事若蒙进官朝请大夫，州学教授虑迁宣德郎。诸生相与刻诏书于石，而信安程子山（俱）为之碑，是榜晋陵张氏（宰き，后、改名宦宇）、无锡李氏（上行、端行）兄弟皆中选。初张氏崇宁中参政，公（守）既擢第，至是三兄弟又同升，而弟泰州通判（实）复以上舍试礼部中优等，偶戾式被驳。于是郡太守徐公（伸）取“灵椿一株老，丹桂五枝芳”之句榜其闾曰椿桂坊。是举也，邦人仕于朝者多知名，宦达者踵相蹑。先大父（讳肃）亦是岁贡士也。高宗开大元帅府于郓，实在馈运幕中，后驻跸广陵，首召入馆，馆罢归隐锡山。建炎末枢密富公（直柔）为中执法，以先大父及参政陈公（与义）、中书舍人张公（犯御名）论荐，高宗记忆先大父姓名，亟加收召，二公既赴阙，并跻显用，而先大父独不起。参政张公（守）累书勉谕，卒不行，天下高之。建炎召札，今名儒钜公嘉尚清节，题跋盈轴云。
    ○青唐、燕山边赏
    先大父有手记云：余靖康丁未正月六日被随军漕檄差专一主管受给兵马大元帅府犒军金帛钱物二十万贯匹两，因见梁正夫说收复燕山，时童贯于瓦桥置司，朝廷支一百万贯匹两犒军，曰降赐库，而河朔诸郡助军之数不与焉。是时吕元直为河北转运使，以本司钱四十万缗献之，贯顾吕公笑曰：此甚微末，公以为功耶？贯昨收复青唐，时朝廷支降一千八百万贯，辟置官属六百馀员，每一次犒赏，得金盂重五十两者，比比皆是。至结局第功上等，转五官，升五职，其下增秩亦如之。
    ○道乡记毗陵后河
    吾州道乡先生书郡中后河兴废曰：郡城中所谓后河者乃旧守国子博士李公馀庆创开，李公精地理，诱率上户共成此河。且曰自此文风寝盛，士人相继登高科，三十年当有魁天下者，尔之子孙咸有望焉。河成未几，学者果盛，已而紫微钱公公辅登第为第三，右丞胡公宗愈继为第二，吏部余公中遂魁天下，其去河成之日适三十年，盖熙宁癸丑也。自后濒河之民多侵岸为屋及弃物水中，由是堙塞，久不通舟。崇宁初年给事中朱公彦出守于此，询究利病，得其实，于是浚而通之，向之形胜复出矣。今给事中霍公端友遂于次年魁天下士，是岁岁在癸未，去熙宁癸丑适又三十年。霍氏居河上游，河势曲折，朝揖其门，钟聚秀气，世有名人。今知太平州霍公汉英与其侄给事数十年间相望起东南，为时显用，然则形胜之助孰谓不可信乎（李公葬州之横山，民病店者取其坟土服之辄愈。今朝散郎撰乃其孙也）？右道乡所记详悉如此，盖有望于后之人。是河自罗城南水门分荆溪之流，经月斜、金斗、顾塘、葛桥至于土桥以入于漕渠，近岁堙塞将成通衢矣，至淳熙十四年林太守（祖洽）始复浚之。
    ○江西长老
    绍兴末江西一僧忘其名，住饶州荐福寺，寺傍旧多隙地，寝为人侵渔，僧自度力不能制，乃谓其徒曰：寺有主者所以主张是寺也，坐视地为他人有而不能直，焉用主者为？吾甚愧之，今当去矣。即升座鸣鼓，集众高吟曰：江南江北水云乡，千顷芦花未著霜。好景不将零碎卖，一时分付谢三郎。遂闭目不语，众愕眙视之，已逝矣。
    ○石刻多失真
    石刻多失真者非惟摹扌肥瘠差谬而已，至于刊造之际，人但知深刻可以传远，设若所书字本清劲，镌刻稍深，则打成墨本，纸必陷入，洎装褫既平以书丹，笔画较之往往过元本倍蓰，此大弊也。欧阳公记李阳冰书《忘归台铭》等三碑，比阳冰平生所篆最细瘦，世言此三石皆活，岁久渐生，刻处几合，故细尔。后之建碑者倘遇此等石，则其失真尤可知矣。
    ○《唐?藩镇传叙》
    或云欧阳公取《新唐书》列传令子叔弼读而卧听之，至《藩镇传叙》叹曰：若皆如此传叙笔力，亦不可及。此恐未必然，《藩镇传叙》乃全用杜牧之罪言耳，政如《项羽传赞》掇取贾生《过秦论》，故奇崛可观，而非迁固之文也。
    ○退之《赠李愿诗》
    退之《赠李愿诗》云：往取将相酬恩仇。夫得时得位而至将相，子生所学政欲施用，顾乃悻悻然为酬恩仇设邪？古人谓一饭之德必偿，睚眦之怨必报，诚浅薄之论，退之亦为此言，何也？
    ○张横浦读书
    张侍郎（九成）谪南安，病目，执书倚柱向明而观者凡十四年，岁月既久，砖上双趺隐然。洎北归，乃书此事于柱，后人为刻之。
    ○《楚词》落英
    王荆公有“黄昏风雨满园林，篱菊飘零满地金”之句，欧阳公曰：百花尽落，独菊枝上枯耳。因戏曰：秋花不比春花落，为报诗人仔细看。荆公闻之，引《楚词》“夕餐秋菊之落英”为据。予按访落《诗》“访予落止”，毛氏曰：落，始也。《尔雅》：ㄈ落，权舆，始也。郭景纯亦引“访予落止”为注。然则《楚词》之意乃谓撷菊之始英者尔。东坡《戏章质夫寄酒不至诗》云：谩绕东篱嗅落英。其义亦然。
    ○米元章拜石
    米元章守濡须，闻有怪石在河ヂ，莫知其所自来，人以为异而不敢取。公命移至州治，为燕游之玩，石至而惊遽，命设席拜于庭下曰：吾欲见石兄二十年矣。言者以为罪，坐是罢去。其后竹坡周少隐过是郡，见石而感之，为赋诗，其略曰：“唤钱作兄真可怜，唤石作兄无乃贤。望尘雅拜良可笑，米公拜石不同调”云。
    ○孟子之平陆
    孟子之平陆，与其大夫言反复再四，至言之齐王处，然后尽出其姓名，首尾相避，森然简严，此文章之法也。
    ○叵字
    “叵”字乃“不可”二合，其义亦然，史传多连用叵可字，盖重出，如《安禄山传》“叵可忍”之类是也。
    ○论书画
    书与画皆一技耳，前辈多能之，特游戏其间，后之好事者争誉其工，而未知所以取书画之法也。夫论书当论气节，论画当论风味，凡其人持身之端方，立朝之刚正，下笔为书，得之者自应生敬，况其字画之工哉？至于学问文章之馀，写出无声之诗，玩其萧然，笔墨间足以想见其人，此乃可宝。而流俗不问何人，见用笔稍佳者则珍藏之，苟非其人，特一画工，所能何足贵也？如崇宁大臣以书名者后人往往唾去，而东坡所作枯木竹石万金争售，顾非以其人而轻重哉！蓄书画者当以予言而求之。
    ●卷七
    ○作诗押韵
    作诗押韵是一奇，荆公、东坡、鲁直押韵最工，而东坡尤精于次韵，往返数四，愈出愈奇，如作《梅诗》、《雪诗》押暾字、叉字，在徐州与乔太博唱和押粲字，数诗特工。荆公和叉字数首，鲁直和粲字数首，亦皆杰出，盖其胸中有数万卷书，左抽右取皆出自然，初不着意，要寻好韵而韵与意会，语皆浑成，此所以为好。若拘于用韵，必有牵强处，则害一篇之意，亦何足称。坡在岭外《和渊明怀古田舍诗》云：休闲等一味，妄想生愧。自注云：渊明本用缅字，今聊取其同音字《和程正辅同游白水岩诗》云：恣倾白蜜收五棱，细黄土栽三桠。自注云：来诗本用碰字，惠州无书，不见此字所出，故且从木奉和。且东坡欲和此二韵似亦不难矣，然才觉牵合则宁舍之，不以是而坏此篇之全意也。后人不晓此理，才到和韵处以不胜人为耻，必剧力冥搜，纵不可使，亦须强押，正如醉人语言，全无伦类，可以一笑也。
    ○诗人咏史
    诗人咏史最难，须要在作史者不到处别生眼目，正如断案不为胥吏所欺，一两语中须能说出本情，使后人看之便是一篇史赞，此非具眼者不能。自唐以来本朝诗人最工为之，如张安道《题歌风台》，荆公咏范增、张良、扬雄，东坡《题醉眠亭》、《雪溪乘兴》、《四明狂客》、《荆轲》等诗皆其见处高远，以大议论发之于诗，汪遵《读秦史》、章碣《题焚书坑》二诗亦甚佳，至如世所传胡曾《咏史诗》一编只是史语上转耳，初无见处也。青社许表民读《项羽传》作诗云：眼中谩说重瞳子，不见山河绕雍州。其识见亦甚高远。
    ○作诗当以学
    作诗当以学，不当以才。诗非文比，若不曾学，则终不近诗。古人或以文名一世而诗不工者皆以才为诗故也。退之一出“馀事作诗人”之语，后人至谓其诗为押韵之文，后山谓曾子固不能诗，秦少游诗如词者亦皆以其才为之也。故虽有华言巧语，要非本色，大凡作诗以才而不以学者正如扬雄求合六经，费尽工夫，造尽言语，毕竟不似。
    ○诗作豪语
    诗作豪语当视其所养，非执笔经营者可能。马子才作《浩斋歌》，似亦豪矣，反覆观之，雕刻工多，意随语尽。予谓《孟子》七篇乃真《浩斋歌》也。欧公作“庐山高气象壮伟”，殆与此山争雄，非公胸中有庐山，孰能至此？郭功甫作《金山行》，前辈多称之，虽极力造语而终窘边幅，信乎不可强也。
    ○东坡论石曼卿《红梅诗》
    东坡尝见石曼卿《红梅诗》云：认桃无绿叶，辨杏有青枝。曰：此至陋语，盖村学中体也。故东坡作诗，力去此弊，其《观画诗》云：论画以形似，见与儿童邻。赋诗必此诗，定知非诗人。此言可为论画作诗之法也。世之浅近者不知此理，做《月诗》便说明，做《雪诗》便说白，间有不用此等语，便笑其不着题，此风晚唐人尤甚。坡尝作《谢赐御书诗》，叙天下无事、四夷毕服、可以从容翰墨之意，末篇云：露布朝驰玉关塞，捷书夜到甘泉宫。又云：文思天子师文母，终闭玉关辞马武。小臣愿对紫薇花，试草尺书招赞普。盖因事讽谏，三百篇之义也。而或者笑之曰：有甚道理，后说到陕西献捷。此岂可与论诗？若使渠为之，定只做一首写字诗矣。
    ○东坡《放鱼诗》
    东坡《和潜师放鱼诗》云：况逢孟简对卢仝，不怕校人欺子美。或云校人乃欺子产，非子美也，岂少陵曾用校人事，遂直以为子美邪？予按《左氏》杜预注：子产，一字子美。
    ○东坡《雪诗》
    东坡《雪诗》：五更晓色来书幌，半夜寒声落画檐。或疑五更自应有晓色，亦何必雪？盖误认五更字，此所谓五更者甲夜至戊夜尔。自昏达旦皆若晓色，非雪而何，此语初若平易而实新奇，前人未尝道也。
    ○王逢原《孔融诗》
    王逢原《孔融诗》云：戏拨虎须求不啮，何如缩手袖中归。虚云座上客常满，许下惟闻哭习脂。按《汉书》融被害，莫敢收者，惟京兆脂习哭之。而逢原乃作习脂，读书卤莽，不自点检。顾点检孔文举，又尝作《严子陵诗》，讥切其隐。文举一世豪杰，奸雄所惮而不敢动，而顾使之归；子陵傲睨万物，帝王所不能臣，而顾使之仕。逢原之颠倒类如此，可发后世君子之一笑。
    ○潘老重阳句
    谢无逸尝从潘老求近作，老答曰：秋来景物件件是佳句，恨为俗氛所蔽，昨日清卧，闻搅林风雨声，欣然起题其壁曰：满城风雨近重阳。忽催租人至，遂败。意止此一句奉寄。予谓老之兴正易败也。阮籍为竹林之游，王戎后至，籍戏之曰：俗物已复来，败人意。戎笑曰：如卿辈意复易败耳。此足见戎之高致，若使子闻秋声得句，方题壁间不知天地之大，秋毫之小，何催租人能败邪？贾岛炼敲推字至冲京尹节而不知，此正得诗兴之深者。
    ○孟东野诗
    自六朝诗人以来古淡之风衰，流为绮靡，至唐为尤甚。退之一世豪杰而亦不能自脱于习俗，东野独一洗众陋，其诗高妙简古，力迫汉魏作者，政如倡优杂沓前陈，众所趋奔，而有大人君子垂绅正笏，屹然中立，此退之所以深嘉屡叹而谓其不可及也。然亦恨其太过，盖矫世不得不尔。当时独李习之见与退之合，后世不解此意，但见退之称道东野过实，争先讥诮东野，反为退之所累，惜乎！无有原其本意者也。
    ○唐诗工靡丽
    唐人诗偏工靡丽，虽李太白亦十句九句言妇人，其后王建、元稹、韩之徒皆然。如裴说者盖未尝以诗名，至作《寄边衣诗》则美丽可喜，盖当时词章习尚如此，故人人能道此等语也。
    ○张文潜诗
    张文潜诗云：春波一眼去凫寒。晁无咎称之。至东坡则云：春风在流水，凫雁先拍拍。有无尽藏之春意。
    ○诗人用字
    王平甫诗云：山月入松金破碎。其流盖出于退之“竹影金琐碎”之句，然斜阳映竹则交加乱射，若相琐然，故于琐字为宜。至于月华散漫，松影在地，则破字佳，诗人用字皆不苟也。
    ○杜少陵《闷诗》
    杜少陵作《闷诗》云：卷帘惟白水，隐几亦青山。或曰：人之好恶固自不同，若使吾居此，当卒以乐死矣。予以为不然，人心忧郁则所触而皆闷，其心和平则何适而非快。青山白水本是乐处，苟其中不快，则惨澹苍莽适足以增闷耳。少陵又有诗云：感时花溅泪，恨别鸟惊心。花鸟本是平时可喜之物，而抑郁如此者，亦以触目有感，所遇之时异耳。
    ○方言入诗
    方言可以入诗，吴中以八月露下而雨谓之忄林露，九月霜降而云谓之护霜，竹坡周少隐有句云：雨细方忄林露，云疏欲护霜。方言又有“勃姑鸦舅”、“槐花黄，举子忙；促织鸣，懒妇惊”之类，诗人皆用之，大抵多吴语也。
    ○《明妃曲》
    古今人作《明妃曲》多矣，皆道其思归之意，欧阳公作两篇，语固杰出，然大概亦归于幽怨。白乐天有绝句云：汉使若回烦寄语，黄金何日赎蛾眉。君王若问妾颜色，莫道不如宫里时。其指意颇新，然问“黄金何日赎蛾眉”则亦寓思归之意，要当言其志在为国和戎，而不以身之流落为念，则诗人之旨也。
    ○陈子高《观宁王进史图诗》
    陈子高观宁王进史图，作诗云：汗简不知天上事，至尊新纳寿王妃。世称其工，然太露筋骨矣。李义山《骊山诗》云：平明每幸长生殿，不从金舆祗寿王。此则婉而有味，《春秋》之称也。
    ○陈辅之论林和靖《梅诗》
    陈辅之云：林和靖“疏影横斜水清浅，暗香浮动月黄昏”殆似野蔷薇。是未为知诗者。予尝踏月水边，见梅影在地，疏瘦清绝，熟味此诗，真能与梅传神也。野蔷薇丛生，初无疏影，花阴散漫，乌得横斜也哉？
    ○张芸叟词
    张芸叟词云：回首夕阳红尽处，应是长安。人喜诵之。乐天《题岳阳楼诗》云：春岸绿时连梦泽，夕波红处近长安。盖芸叟用此换骨也。
    ○诗人相呼
    古者风俗淳厚，朋友相呼以名。至唐诗人犹以名相呼，或直呼其行而不忌，如杜子美赠李太白诗而云“白也诗无敌”之类是已，直呼其行者尤多。今人闻呼其名，其不怒骂者几希。至于文字间欲呼其行，或继之以丈，或继之以兄，或继之以官，亦未尝敢徒呼其行也。
    ○禁东坡文
    宣和间申禁东坡文字甚严，有士人窃携坡集出城，为阍者所获，执送有司，见集后有一诗云：文星落处天地泣，此老已亡吾道穷。才力谩超生仲达，功名犹忌死姚崇。人间便觉无清气，海内何曾识古风。平日万篇谁爱惜，六丁收拾上瑶宫。京尹义其人，且畏累己，因阴纵之。
    ○王左丞《同名诗》
    王履道左丞（安中）在京师见何人家亭上题字，笔势洒落，不著姓而其名则安中也，王惊问何人所书，守者曰：此何安中，亦河朔人也。王以与己名同，恐人莫之辨，戏书一诗于其后云：蜀客更名缘好尚，汉臣书姓为同官。孟公自合名惊座，子夏尤宜便小冠。益号文章缘两李，书制诰有诸韩。二元各自分南北，付与时人仔细看。终篇皆用同名事云。
    ○雍孝闻
    雍孝闻蜀人，崇宁间廷试对策，力诋时政缺失，驳放。后虽授以右列，然卒不仕，浪迹山林，遂遇异人得道。政和末变姓名为道士，入内说法，徽宗谓其得林灵素之半，因赐姓木，更名广，莫竟不知其为孝闻也。孝闻尝自咏云：百万人中隐一身，深如勺水在沧溟。独醒自负贤人酒，天阔难寻处士星。照影自怜湖水碧，高吟赢得蜀山青。城南老树如相问，不枉翻空过洞庭。
    ○二州酒名
    叙州本戎州也，老杜《戎州诗》云：重碧倾春酒，轻红擘荔枝。今叙州公酝遂名以重碧。东坡在齐安，有“春江绿涨蒲萄醅”之句，靖康初元韩子苍舍人（驹）作守，有旨添赐郡酿，因名其库曰“蒲萄醅”。仍有诗云：孤臣政术不堪论，尚得君王赐酒尊。父老异时传盛事，蒲萄醅熟记初元。
    ○三处西湖
    三处皆有西湖，东坡连镇二州，故表谢云：入参两禁，每玷北扉之荣；出与二邦，辄为西湖之长。晚谪惠州，州有丰湖，亦名西湖。淳熙中秘书杨监（万里）使广东，过惠游丰湖，赋诗云：三处西湖一色秋，钱塘颍水更罗浮。东坡元是西湖长，不到罗浮便得休。
    ○毗陵二画
    吾州天庆观画龙，太平寺画水，胜绝之笔闻于天下，凡四方来者道出毗陵，必迂路而观焉。龙盖姑苏道士李怀仁所画，怀仁者，酒豪不羁，尝呼龙松江之上，狎而观之，遂画龙入神品。过毗陵天庆观，大醉，索墨浆数斗，曳苕帚，裂巾袂濡墨，号呼奋踯，斯须龙成，观者失声辟易，惧将搏也。怀仁后不知所终，而好事者每呼画工就龙模写，工运笔之际辄眩晕欲仆，竟不能成，观者骇异。水则郡人徐友画，清济贯河，一笔纡绕，长数十丈不断，却立而观，涛澜汹涌，目为之眩。仰首近之，凛然若飞流之溅于面也。郡人吴德辉因与客论近世名画曰：予每至画龙处，辄谛玩弥时不能休，乃赋古风曰：道人龙中来，醉与神物会。写兹蜿蜒质，日月为冥晦。崩翻江海姿，素壁起涛濑。呼吸见雌雄，抉石疑可碎。萧森殿阴古，众真俨飞旆。注观恐腾跃，夜半失像绘。飞光者明珠，灵秘一何怪。烂烂照甍栋，那得久在外。偷伺酣睡，不怕婴鳞害。愿言慎所托，未用期一快。淳熙戊戌杨诚斋为太守，过太平寺，为赋画水长句曰：太平古寺劫灰馀，夕阳惟照一塔孤。得得来看还不乐，竹茎荒处破殿虚。偶逢老僧听僧话，道是壁间留古画。徐生绝笔今百年，祖师相传妙天下。壁如雪色一丈许，徐生画水才盈堵。横看侧看只么是，分明是画不是水。中有清济一线波，横贯万里浊浪之黄河。雷奔电卷尽渠猛，独清元自不随他。波痕尽处忽掀怒，搅动一河秋水暮。分明是水不是画，老眼向来元自误。佛庐化作金楼，银山雪堆风打头。是身飘然在中流，夺得太一莲叶舟。僧言此画难再觅，官归江西却相忆。并州剪刀剪不得，鹅溪匹绢官莫惜，貌取秋涛悬坐侧。是二画为一郡之胜处，而二公又形之赋咏间，真足以传不朽矣。
    ○画水
    东坡作《文与可画谷偃竹记》云：画竹必先得成竹于胸中，执笔熟视，乃见其所欲画者，急起从之，振笔直遂，以追其所见，如兔起鹘落，少纵则逝矣。与可之教予如此，此固作画之法。然不惟竹也，画水亦然。坡尝记蜀人孙知微欲于大慈寺寿宁院壁作湖滩水石四堵，营度经岁，终不肯下笔。一日仓皇入寺，索笔墨甚急，奋袂如风，须臾而成作。翰泻跳蹙之势，汹汹欲崩屋也。以此言之，则心手相应之际，间不容发，非若楼台人物可以款曲运笔，经日而成也。予尝疑少陵《主宰画山水图歌》云：十日画一水，五日画一石。能事不受相促迫，王宰始肯留真迹。此殆是言王宰之画不易得，当听其累日经营，不可促迫之意尔。其歌有云：巴陵洞庭日本东，赤岸水与银河通，中有云气随飞龙。舟人渔子入浦溆，山木尽亚洪涛风。观其气势如此，则笔所未到，气已吞食，顷已为久，若必俟十日乃成，则其画不足观矣。
    ●卷八
    ○苏子美《与欧阳公书》
    苏子美奏邸之狱，当时小人借此以倾杜祁公、范文正，同时贬逐者皆名士，奸人至有一网打尽之语。独韩魏公、赵康靖论救之而不能回也。其得罪在庆历四年之十一月，时欧阳公按察河北，子美贻书自辩于公，词极愤激，而集中不载，今录于此以补史所遗者云：舜钦再拜。冬凛伏惟按部外起居安裕。前月尝拜书，甚疏略，必已通呈。舜钦不晓世病，蹈此祸机，虽为知己者羞，而内省实无所愧。恐流言奉惑，不避缕述。自杜丈入相已来，群公日相攻谤，非一端也。九月末间尝与子渐胜之邸中小饮，之翰、君见过胜之，言论之间时有高处，二谏因与之辩折，本皆戏谑，又无过言，此亦吾曹常事。不一二日朝中喧然以谓谤及时政，吁可骇也。故台中奏疏（赵怒二谏尝论其不才故也），天子辨其诬，不下其削，台中郁然不快，无所泄愤，因本院神会，又意君预焉（时君与赴会诸君同出馆过邸门），于是再削，其削亦留中不出，诸台益忿，重以秽渎之语上闻，列章墙进，取必于君，知二相胆薄畏事，必不敢开口以辩。既而起狱，震动都邑，又使刻薄之吏当之（陶翼本宪长所举中人，追押席客皆翼之请也），希望沽激，深致其文，枷掠妓人，无所不至，设有自诬者则席宾皆遭污辱矣。且进邸神会，比年皆然，亦尝上闻，盖是公宴，台中谓去端闱不远，以榷货务较之孰近（榷务后邸中两日作会甚盛）？若谓费用过当，以商税院比之孰多？舜钦或非时为会，聚集不肖，则是可责也。原叔、济叔辈皆当世雅才，朝廷尊用之人，因事宴集，安足为过？卖故纸钱旧已奏闻，本院自来支使，判署文记前后甚明，况都下他局亦然（不系诸处帐管），比之外郡杂收钱岂有异也（外郡于官地种物收利之类甚多，下至粪土柴蒿之物，往往取之，以助筵会）？当时本恶于胥吏辈率醵过多，遂与同官各出俸钱外，更于其钱中支与相兼，皆是祠祭宴会上下饮食共费之。今以监主自盗定罪，减死一等，科断使除名为民，与贪吏掊官物入己者一同（始府中敕断追两宫，罚铜二十斤，后六日府中复遣吏来取出身文字，殊不晓）。阁下观其事，察其情，岂当然乎？舜钦虽不足惜，为国计者岂不惜法乎（自有他条不用私贷官物，有文记准盗论，不至除名，判署者五匹，杖九十，其法甚轻）？审刑者自为重轻，不由二府，苟务快意，坏乱典刑（丁度怒京兆不逐之翰也）。二相恐栗畏缩，自保其位，心知非是，不肯开言（上有怒意皆不敢承当）。复令坐客因饮食被刑，斥逐奔窜，衔愤沥血，无人哀矜，名辱身冤，为仇者所快，辇毂之下尚尔，远民冤滥，孰肯更为辨之？近者葛宗古、滕宗谅、张亢所用官钱钜万，复有入己，惟范公横身当之，皆得末减，非范公私此三人，于朝廷大体实有所补多矣。国朝本以仁爱抚天下，常用宽典，今一旦台中蓄私憾，结党绳小过以陷人，审刑持深文以逞志，伤本朝仁厚之风，当途者得不疾首而叹息也。舜钦年将四十矣，齿摇发苍，才为大理评事，廪禄所入不足充衣食，性复不能与凶邪之人相就近，今得脱去仕籍，非不幸也。自以所学教后生、作商贾于世，必未至饿死，故当缄口远遁，不复更云。但以遭此构陷，累及他人，故愤懑之气不能自平，时复嵘于胸中，一夕三起，茫然天地间无所赴。天子仁圣，必不容奸吏之如此，但举朝无一言以辩之，此可悲也（掖垣诸君列章论馆中人，此自古未有，唯赵叔平不署，且有削，极言辩之，可重可重）。舜钦素为永叔奖爱，故粗写大概，幸观过而见察也。苦寒，伏望保重，不宣。舜钦再拜。欧阳公书其后云：子美可哀，吾恨不能为之言。又联书一行云：子美可哀，吾恨不能言。盖公已自谏省出矣。予近见子美墨迹一卷，皆自书其所作诗，行草烂然，龙蛇飞动，其中有《独酌》一诗云：一酌浇肠俗虑奔，微鹏大岂堪论。楚灵当日能知此，肯入沧江作旅魂。卷尾题云：庆历乙酉十月书于姑苏驿舍。考其时，盖是被罪之明年居沧浪时所书，其诗语闲放旷达如此，或谓流落幽忧以终，非也。
    ○陈少阳遗文
    陈少阳遗其家书，南徐刻本以传，人多知之，而其为文世所罕见。胡苍梧尝得其跋蔡君谟《茶录》，予惜其流落不传，为载于此，少阳跋云：余闻之先生长者，君谟初为闽漕时，出意造密云小团为贡物，富郑公闻之叹曰：此仆妾爱其主之事耳，不意君谟亦复为此。余时为儿，闻此语亦知感慕，及见《茶录》石本，惜君谟不移此笔，书《旅獒》一篇以进。
    ○韩蕲王词
    绍兴间韩蕲王自枢密使就第，放浪湖山，匹马数童，飘然意行。一日至湖上，遥望苏仲虎尚书宴客，蕲王径造其席，喜甚醉归。翌日折简谢，饷以羊羔，且作二词，手书以赠苏公，缄藏之，亲题其上云：二阕三纸勿乱动。淳熙丁未，苏公之子寿父（山）丞太府，携以示蕲王长子庄敏公，庄敏以示予，字画殊倾欹，然其词乃林下道人语。庄敏云：先人生长兵间，不解书，晚年乃稍稍能之耳。其一词《临江仙》云：冬看山林萧疏净，春来地润花浓，少年衰老与山同。世间争名利，富贵与贫穷。荣贵非干长生药，清闲是不死门，讽劝君识取主人公。单方只一味，尽在不言中。其一《南乡子》云：人有几何般，富贵荣华总是闲。自古英雄都如梦，为官宝玉妻男宿业缠。年迈衰残，鬓发苍浪骨髓干。不道山林有好处，贪欢，只恐痴迷，误了贤世忠上。
    ○烈女守节
    中兴死节之士固不乏，而女子守节者亦多有之。洪鸿父（羽）之女适繁昌焦洧，一日遇巨盗于江中，欲逼之，女义不受污，投江而死。两侍儿大曰宜恩，小曰均奴，姓吴氏女兄弟也，俱有色艺，亦相随赴水死。焦之甥徐伯远传其事，竹坡周少隐为之赋二诗云：就死由来不自疑，玉颜那为贼锋低。了知今日投渊妇，犹胜当年断臂妻。虏骑战舰骄，春江漫漫湿金翘。但将红袖供歌舞，却为周郎笑二乔。丁文简公五世孙女世为郑州新郑县人，年十六，嫁进士张晋卿，靖康中与其夫避地大隗山，虏至，丁被擒，挟之上马，丁投地以丑语诋之，且曰：我宁死耳，誓不辱于汝辈也。虏始亦不怒，但屡扶上马，丁骂不已，乃忿然目，遂绝于梃下。晏元宪公四世孙女，其父孝广为邓州南阳县尉，女小字师姑，年十五，从叔孝纯官于广陵，建炎三年陷于虏，系以北去，每欲侵陵之，辄掷身于地，僵仆气绝，或自经，或投于井，皆救而获免，其主母爱之，抚育如己出，虏中争传夸焉。又有陈氏女，其父寿隆绍兴初为湖北提刑，卒于官，其子造之，挈妹至吴，欲适吕丞相之子，舟至焦山遇贼，其家被害，贼欲逼，女力拒之，大声呼其更曰：不如俱投江，俾此身明白，无为贼辱。因跃入水死，其尸浮数里不没，贼怒，因撞以矛，乃没，女时年十四。洪氏事周少隐既赋诗，关子东（注）亦写之乐府，丁晏二事则朱少章（弁）奉使归奏之，陈氏事则故老为予言。古今烈女史官不及知而湮灭无传者何可胜数，是以表而出之。
    ○《改德士颂》
    宣和庚子改僧为德士，一时浮屠有以违命被罪者，独一长老遽上表乞入道，其辞有“习蛮夷之风教，忘父母之发肤，倘得回心而向道，便更合掌以擎拳”等语。彼方外之人，乃随时迎合如此，亦可怪也。又一长老道行甚高，或戏之曰：戴冠儿稳否？答曰：幸有一片闲田地。此意甚微婉，直以为游戏耳。时饶德操已为僧，因作《改德士颂》云：自知祝发非华我，故欲毁形从道人。圣主如天苦怜悯，复令加我旧冠巾。旧说螟蛉逢蜾蠃，异时蝴蝶梦庄周。世间化物浑如梦，梦里惺惺却自由。德士旧尝称进士，黄冠初不异儒冠。种种是名名是假，世人谁不被名谩。衲子纷纷恼不禁，倚松传与法安心。瓶盘钗钏形虽异，还我从来一色金。小年曾着书生帽，老大当簪德士冠。此身无我亦无物，三教从来处处安。
    ○英雄先见
    古之英雄智略相当，其所以为胜负者无他，正如弈棋，特争先法尔。曹操赤壁败归，道经华容，地多芦苇，先使老弱践之以过，曰：刘备智过人而见事迟，若使人纵火，吾属无类矣。王稽载范睢入秦，值穰侯行郡邑，睢匿车中，穰侯果谓王稽曰：谒君得无与诸侯客子俱来乎？无益，徒乱人国耳。王稽曰：不敢即别去。范睢曰：吾闻穰侯智士也，其见事迟。向者疑车中有人，忘索之。于是范睢下车走曰：此必悔之。行十馀里果使骑还索车中，无客乃已。且穰侯既疑有人，当即索之，投机之会，间不容发，顾去而复来，则已堕睢计中矣。后人论曹操、刘备之强弱，穰侯、范睢之成败，不必求诸他，止观此二事足矣。
    ○树稼灵误
    《唐会要》：开元二十九年冬十月京城寒甚，凝霜封树，学者以为《春秋》雨木冰即是，亦名树介，言其象介胄也。宁王见而叹曰：此所谓树架者也，谚云：树架达官怕，必有大臣当之，吾其死矣。《新唐书?五行志》记永徽年凝冻封树，引刘向语亦谓之树介，而《旧唐书》作树稼。白乐天乐府《新丰折臂翁》云：君不见开元宰相宋开府，不赏边功防黩武。注云：开元初突厥数寇边，天武军牙将郝云岑斩默啜，献首阙下，自谓有不世之功。时宋为相，以天子好武，恐徼功者生心，痛抑其赏，逾年始授郎将。云岑遂恸哭呕血而死。按此则名云岑，而《旧唐书》作灵俭，《新唐书》作灵，《资治通鉴》作灵荃，《考异》中亦无之。
    ○陆宣公裒方书
    陆宣公在忠州裒方书以度日，非特假此以避祸，盖君子之存心，无所不用其至也。前辈名士往往能医，非惟卫生，亦可及物，而今人反耻言之。近时士大夫家藏方或集验方流布甚广，皆仁人之用心。《本草》单方近已刻于四明，然唐人及本朝诸公文集杂说中名方尚多，未见有类而传之者。予屡欲为之，恨藏书不广，倘有能用予言，集以传诸人，亦济物之一端也。
    ○药方传人
    有蓄药方之验者可传诸人，得饮食之法者不可传诸人，非谓自珍口腹之奉也。盖传人以药则能卫生，教人饮食则必伤生。君子以仁存心，故不当尔。而世人有疾病得名方而愈者，往往秘藏不肯示人，至于烹物命以资匕箸，一有适口则夸诧广坐，人人相效，所杀不胜计，其用心相反如此，得无谬误乎？
    ○《闻见后录》论田横
    邵公济（博）著《闻见后录》云：田横居万里海外，高祖必欲其来，不则发兵诛之。四皓近在商山，以高祖之暴而不能致，盖四皓振世之豪，与高祖同，高祖已帝则可隐矣。故高祖全之，非不能屈也。大父康节云：公济之说如此，予窃以为不然。方高帝时群雄逐鹿，惟田横最得人心，至从海岛者五百人，蹈死不变，其得士可知矣。高帝汲汲欲其来，万里召之，岂真有意于招贤人哉？其意谓同心协力数百人萃于一国，彼岂终帖帖者邪？外以礼诱之，终以兵胁之，必使之死而后已，此高帝本心也。若夫四皓则高帝视之邈然，其于进退初无益于汉之成败，当时逃秦人皆此徒耳。汉初无轻重于其间也，其后为太子羽翼，适会高帝势有不可，又叔孙通之徒争之力，故子房倡为上素高此四人之语，以遮当世耳目。而邵氏独以道里远近为言，又谓康节之说如此，岂其然邪？
    ○程文简碑志
    《闻见后录》又云：某公在章献明肃后垂箔日，密进唐武氏《七庙图》，后怒，抵之地，曰：我不作负祖宗事。仁皇帝解之曰：某但欲为忠耳。后既上宾，仁皇帝每曰某心行不佳，后竟除平章事。盖仁皇帝盛德大度，不念旧恶故也。自某公死，某公为碑志，极其称赞，天下无复知其事者矣。某公受润笔帛五千端云。予按颖滨《龙川略志》载进《七庙图》乃程文简也。夫善恶之实公议不能掩，所谓史官不记，天下亦皆记之矣。然程公墓志、《神道碑》皆欧阳公所为，凡碑志等文或被旨而作，或因其子孙之请扬善掩恶，理亦宜然。至于是是非非则天下自有公论，欧阳公一世正人，而谓受润笔帛五千端，人不信也。
    ○称象出牛之智
    智之端人皆有之，惟智过人者能发其端，后人触类而长之，无所不可。魏曹冲五六岁有成人之智，孙权曾致巨象，曹操欲知其重，冲曰：置象大船之上，而刻其水痕所至，称物而载之，则校可知矣。操大悦而行之。本朝河中府浮梁用铁牛八维之，一牛且数万斤，治平中水暴涨绝梁，牵牛没于河，募能出之者，真定府僧怀丙以二大舟实土，夹牛维之，用大木为权衡状钩牛，徐去其土，舟浮牛出。转运使张焘以闻，赐以紫衣，此盖因曹冲之遗意也。
    ○士人祈闲适
    有士人贫甚，夜则露香祈天，益久不懈。一夕方正襟焚香，忽闻空中神人语曰：帝悯汝诚，使我问汝何所欲。士答曰：某之所欲甚微，非敢过望，但愿此生衣食粗足，逍遥山间水滨，以终其身足矣。神人大笑曰：此上界神仙之乐，汝何从得之，若求富贵则可矣。予因历数古人极贵念归，而终不能遂志者比比皆是，盖天之靳惜清乐百倍于功名爵禄也。
    ○蔡绦著书
    蔡绦奸人，助其父为恶者也。特以在兄弟间粗亲翰墨，且尝上书论谏，故在当时稍窃名。著书甚多，大抵以奸言文其父子之过，此固不足怪。至《谈丛》所载其家佞幸滥赏、可丑可羞之事，反皆大书特书以为荣，此乃窜南荒时所作，至是犹不悟，真小人而无忌惮者哉！
    ●卷九
    ○刘高尚事
    刘高尚者滨州安定人，家世为农，生九岁不茹荤。后稍稍不语，问以事则书而对，其语初若不可晓，已而辄验。家人为筑别室以居，久之言皆响应，远近以为神，声闻京师，徽宗三使往聘之，辞疾不奉诏。宣和间赐号高尚处士，而建观以居其徒，因以其号名之。靖康之扰，棣人白其守使迎高尚，守具安车邀之，不至。一日弃滨而来，滨人大恐，后二日滨州兵叛，屠其城。高尚至棣，棣人喜，守为扫邮传，供帐以舍之。高尚见之笑去，乃即城隅治舍水傍。滨人或持金帛携家室以就其庐者，人往往笑之，既而敌骑大至，城且陷，人之死于兵者以万数，而火不及其居，就之者果赖以免。敌人见高尚皆下马罗拜，不敢入其里，高尚尝有言曰：世之人以嗜欲杀身，以货财杀子孙，以政事杀人，以学问文章杀天下。后世识者尊为名言，镂板以传。竹坡周少隐既为之传，又推广其言，而为之说曰：此佛、菩萨、老聃、庄周之徒所以敕溺起死还真之论，岂区区为世俗言语文章者所能至哉？夫畏途者十杀一人则父子兄弟相戒，必盛卒徒而后敢出焉。至于衽席之上，饮食之间，其祸有甚于畏途者而不知戒，则是终不知嗜欲之能杀身矣。黩货嗜利之士食厚禄而取民财，虽丧亡之祸仅免其身，而千金之产不足以供不肖子一醉之费，人祸天殃不在其身而在其后，则货财岂不足以杀其子孙哉？秦自商鞅之事孝公始用刑名，而李斯之事始皇，赵高之事二世，皆以是道，百年之间天下之人不死于刑而死于兵盖不知其几千百万。桑弘羊开利说以中主欲，不过欲自售一身而已，祸流后世，至唐宇文融、皇甫之徒皆用其说以取尊位，而天下自是数蒙诛求之祸，其杀人固无异于以梃与刃。行政之弊一至于是，岂不痛哉！昔人有欲注《周易》与《本草》者，或劝其注《本草》曰：注《本草》误不过杀一人，注《周易》而误则其祸道也大矣。不然孟子之辟杨墨，子云之诋申韩，退之之斥佛老，其忧天下后世之意何其深且切哉！后世断章析句、背正失理之学兴，其徒从而和之，更相标榜，迭相师授，以盗名声而取富贵，寝不可救，岂非至人之前知，知其必有斯祸而为是说乎？紫芝闻先生之言，尝私窃以为嗜欲之杀身，货财之杀子孙与夫政事之杀人三者，人犹得而知之。若夫学问文章杀天下后世，则周公孔子之言也。先生农家子，未尝读书事师而有是言，岂神仙中之知道者乎？此与夫熊经鸟伸，吐故纳新，区区积岁月之功而欲著名于仙籍者固有间矣。
    ○事有专验于一数
    天下事固莫不有数，然士大夫或有终身专验于一数者，殆不可晓。韩康公行第三，发解、过省、殿试皆第三，以元三年三月薨，皆三数，故苏子容作挽诗云：三登庆历三人第，四入熙宁四辅尊。何清源第五，微时从人筮穷达，其人云：公不第五？何曰：然。其人拊掌大笑，连称奇绝，因曰：公凡遇五即有喜庆。何以熙宁五年乡荐余中榜，第五人及第，五十五岁随龙，崇宁五年拜相，每迁官或生子非五年即五月或五日，其验如此。二事不知何故，深于数者必能知之。
    ○谭命
    近世士大夫多喜谭命，往往自能推步，有精绝者。予尝见人言日者阅人命，盖未始见年月日时同者，纵有一二必唱言于人以为异。尝略计之，若生时无同者，则一时生一人，一日当生十二人，以岁计之，则有四千三百二十人，以一甲子计之，止有二十五万九千二百人而已。今只以一大郡计其户口之数，尚不减数十万，况举天下之大，自王公大人以至小民，何啻亿兆，虽明于数者有不能历算，则生时同者必不为少矣。其间王公大人始生之时则必有庶民同时而生者，又何贵贱贫富之不同也？此说似有理，予不晓命术，姑记之以俟深于五行者折衷焉。
    ○江阴士人强记
    江阴士人葛君忘其名，强记绝人，尝谒郡守，至客次，一官人已先在，意象轩骜，葛敝衣孑孑来揖之，殊不顾。葛心不平，坐良久谓之曰：君谒太守亦有衔袖之文乎？其人曰：然。葛请观之，其人素自负，出以示，葛疾读一过即以还之，曰：大好。斯须见守，俱白事毕，葛复前曰：某<骨皮>之文，此官人窃为己有，适以为贽者是也。使君或不信，某请诵之。即抗声诵其文，不差一字，四座皆愕。视此人且杂靳之，其人出不意，无以自解，仓皇却退，归而惭恚得疾，几死。葛浮沉闾里间，家傍有民张染肆，置簿书识其目，葛尝被酒偶坐其肆，信手翻阅。一夕民家火作，凡所有之物并文书皆烬焉。物主竞来索数倍债偿，民无以质验，忧挠不知所出，其子谋诸父曰：吾闻里中葛秀才天性能记，渠昨过吾家，尝阅此籍，或能记忆，盍以情叩乎？即日父子诣葛，言其状，葛笑曰：汝家张染肆，且吾何从知其数邪？民拜且泣，葛又笑曰：汝以壶酒来，当能知之。民喜，亟归携酒饣肴至，葛饮毕，命取纸笔为疏，某月某日某人染某物若干，某月某日某人染某物若干，凡数百条，所书月日、姓氏、名色、丈尺无毫发差。民持归呼物主，读以示之，皆叩头骇伏。胡苍梧记张文定诸公取相国寺前染簿，各记十版，此或出于用意，故能默识，非若葛之无心而然。信天禀记问不可及也，邦人至今谈其事云。
    ○《本草》误
    张文潜好食蟹，晚苦风痹，然嗜蟹如故，至剔其肉，满贮巨杯而食之。尝作诗云：世言蟹毒甚，过食风乃乘。风淫为末疾，能败股与肱。我读《本草》书，美恶未有凭。筋绝不可理，蟹续牢如ㄌ。骨萎用蟹补，可使无骞崩。凡风待火出，热甚风乃腾。中炎若遇蟹，其快如霜冰。欲传未必妄，但恐殊爱憎。《本草》起东汉，要之出贤能。虽失谅不远，尧跖终殊称。书生自信书，俚说徒营营。文潜为此诗殆嗜蟹之僻而为之辩耶？抑真信《本草》也。如河豚之目并其子凡血皆有毒，食者每剔去之，其肉则洗涤数十过，俟色如雪方敢烹。故侮圣俞诗云：烹い苟失所，入喉为镆钅耶。而《大观本草》乃云：河豚性温无毒。所谓注《本草》误而能杀人者，殆此类邪？
    ○张文潜《粥记》
    张文潜《粥记赠潘老》云：张安道每晨起，食粥一大碗，空腹胃虚，谷气便作，所补不细，又极柔腻，与脏腑相得，最为饮食之良妙。齐和尚说山中僧每将旦一粥，甚系利害，如或不食，则终日觉脏腑燥渴，盖能畅胃气，生津液也。今劝人每日食粥，以为养生之要，必大笑。大抵养性命，求安乐，亦无深远难知之事，正在寝食之间耳。或者读之，果笑文潜之说。然予观《史记》阳虚侯相赵章病，太仓公诊其脉曰：法五日死。后十日乃死，所以过期者，其人嗜粥，故中藏实，中藏实故过期。师言曰：安谷者过期，不安谷者不及期。由是观之，则文潜之言又似有证。后又见东坡一帖云：夜坐饥甚，吴子野劝食白粥，云能推陈致新，利膈养胃，僧家五更食粥，良有以也。粥既快美，粥后一觉，尤不可说，尤不可说。
    ○著书称谓
    古人文字间于辈行称谓极严，凡视子犹父者则名之，马大年尝论退之作诗名籍彻而字东野，则知东野乃其友而籍彻辈则弟子也。大观政和间有达官著书于欧阳叔弼、苏叔党，皆直名之，如曰“予见言”又曰“子见过当问之”之类，此达官于六一东坡既非辈行，以前辈著书之法观之，恐不当名其子也。
    ○作字提笔法
    陈寺丞（昱）闲乐先生伯修之子也，少好学书，尝于闲乐枕屏效米元章笔迹，书少陵诗。一日元章过闲乐，见而惊焉，闲乐命出拜，元章即使之书，喜甚，因授以作字提笔之法，曰：以腕着纸，则笔端有指力无臂力也。陈问曰：提笔亦可作小楷乎？元章笑，因顾小史索纸书其所作《进黼赞表》，笔画端谨，字如蝇头，而位置规无皆若大字，父子相顾叹服。因请其法，元章曰：此无他，惟自今已往每作字时不可一字不提笔，久久当目熟矣。
    ○何秘监语
    蜀人何道夫秘监（耕）常言一切世间虚幻留之不住，将之不去，士大夫惟当做留得住将得去底事耳。又云官不必高，但愿衣冠不绝，而常为士类；家不必富，但愿衣食粗足，而可以及人。道夫平生香火祷祈每及于此，乐善者镂版以传其言。道夫仕宦得任子思，辄先及犹子，既殁，三子泽皆不及，已而德彦、德固联登淳熙丁未进士第。绍熙庚戌德方亦决科，识者知其为善之报焉。
    ○官户杂户
    律文有官户、杂户、良人之名，今固无此色人，谳议者已不用此律。然人罕知其故，按唐制凡反逆相坐没其家为官奴婢，反逆家男女及奴婢没家皆谓之官奴婢，男年十四以下者配司农，十五以上者以其年长令远京邑，配岭南为城奴也。一免为番户，再免为杂户，三免为良人，皆因赦宥所及则免之。凡免皆因恩言之，得降一等、二等或直入良人，诸律令格式有言官户者是番户、杂户之总号，非谓别有一色，盖本于此。
    ○惟扬澄江
    古今称扬州为惟扬，盖掇取《禹贡》“淮海惟扬州”之语，然此二字殊无义理，若谓可用，则他州亦可称惟徐、惟青之类矣。又多以江阴为澄江，意取谢元晖“静如练”之句，然元晖作诗初不指此地而言也。滁州环城多山，故《醉翁亭记》首言“环滁皆山也”，流俗至以环滁目是邦，此尤可笑。
    ○戚氏词
    程子山（敦厚）舍人跋东坡《满庭芳》词云：予闻之苏仲虎云：一日有传此词以为先生作，东坡笑曰：吾文章肯以藻绘一香篆乎？然观其间如“画堂别是风光”及“十指露”之语，诚非先生肯云。子山之说固人所共晓。予尝怪李端叔谓东坡在中山，歌者欲试东坡仓卒之才，于其侧歌戚氏，坡笑而领之，邂逅方论穆天子事，颇摘其虚诞，遂资以应之，随声随写歌，竟篇才点定五六字，坐中随声击节，终席不间他辞，亦不容别进一语。临分曰：足以为中山一时盛事。然予观其词有曰：玉龟山东皇灵，媲统群仙。又云：争解绣勒香鞯。又云：銮辂驻跸。又云：肆华筵，间作脆管鸣弦，宛若帝所钧天。又云：尽倒琼壶酒，献金鼎药，固大椿年。又云：浩歌畅饮，回首尘寰烂漫，游五辇东还。东坡御风骑气，下笔真神仙语，此等鄙俚猥俗之词殆是教坊倡优所为，虽东坡灶下老婢亦不作此语，而顾称誉若此，岂果端叔之言邪？恐疑误，后人不可以不辨。
    ○薛能诗
    野史杂说多有得之传闻，初未尝考究其实而相承以为然者。世传秦宗权始为薛能吏，坐法笞背，薛因唱云：素脊鸣秋杖。良久不继，因幕吏白事，续云：乌靴响暮厅。乃命决行。其后宗权起兵，首捕薛，令举前诗，因又续云：刃飞三赤雪，白日落文星。遂害之。按《唐史》广明元年九月忠武大将周岌逐其节度使薛能，能将奔襄阳，乱兵追杀之。先是军未变，泰宗权以许牙将调发至蔡，闻能死许州乱，托云赴难，募蔡兵，遂逐刺史，据其城，因以宗权为蔡州刺史。然则能死于许州时宗权自在蔡州，安有联诗被害之事邪？杂说中如此类甚多，殆不胜掊击也。
    ○陈子车殉葬
    《檀弓》陈子车死于卫，其妻与其家大夫谋以殉葬，定而后陈子亢至，以告曰：夫子疾莫养于下，请以殉葬。子亢曰：以殉葬非礼也，虽然，则彼疾当养者孰若妻与宰？得已则吾欲已，不得已则吾欲以二子者之为之也。于是弗果用。耶律德光之母述律左右有过者多送木叶山，杀于阿保机墓隧中，曰：为我见先帝于地下，后以事怒大将赵思温，使送木叶山，思温辞不肯行。述律曰：汝先帝亲信，安得不往见之？思温对曰：亲莫如后，后何不行？述律曰：我本欲从先帝于地下，以子幼国中多故未能也，然可断吾一臂以送之。左右切谏，乃断其一腕，而释思温不杀。此二事略同，思温虽本中国人，然武夫安识前言往行，盖理之所在有不约而同耳。
    ○乌江项羽神
    和州乌江县英惠庙其神盖项羽也，灵响昭著。绍兴辛巳敌犯淮南，过庙下驻军，入致祷，掷交数十皆不吉，怒甚，取火欲焚其庙，俄大虺见于神座，耸身张口，目光射人，敌骇怖而出，随闻大声发于庙后，若数百人同时喑呜叱咤者，举军震恐，即移电东去，竟不敢宿其地云。郡上其事于朝，诏封神为灵王，邦人益严奉之。
    ○二儒为僧
    近世儒者绝意声利、飘然游方之外者有二人焉，饶节字德操，临川人，以文章著名，曾子宣丞相礼为上客，陈了翁诸公皆与之游，往来襄、邓间，始亦有婚宦意，遇白崖长老，与之语，欣然有得。尝令其仆守舍，归见其占对异常，怪而问之，仆曰：守舍无所用心，闻邻寺长老有道价，往请，一转语忽尔觉悟，身心泰然，无他也。德操慨然曰：汝能是，我乃不能，何哉？径往白崖问道，八日而悟，尽发囊橐与其仆，祝发为浮屠。德操名如璧，仆名如琳，遍参诸方，陈了翁、关子开兄弟皆以诗称美之。至江浙乐灵隐山川，因挂锡焉。琳抱疾，德操躬进药饵，既卒，尽送终之义。后主襄阳天宁夏均父（倪）为请疏，其略云：无复挟书，更逐康成之后；何忧成佛，不居灵运之先。又云：岂惟江左公卿，尽倾支遁；独有襄阳耆旧，未识道安。时称其精当。德操自号倚松道人，所为诗文皆高迈，号《倚松集》云。吴元中丞相之弟名叙字元常，亦能诗，有“水竹清瘦霜松孤”之句，除南京敦宗院教授，未赴，忽弃宫为僧，法名正光，历住万年、国清诸刹，晚主衢之乌巨寺。一子亦早天，其妇守志不嫁，光年益老，感疾，妇必躬造饮馔以进，积久不懈。后元中丞相薨，当家无人，其祖母韩夫人奏乞元常归故宫，诏许之，元常迄不就，凡住名刹四十年而终。
    ○天生对
    前人记“崔度崔公度，王韶王子韶”，以为的对。绍兴中冯侍郎（<楫戈>）、罗侍御（汝楫）在朝，或戏为语云：侍郎侍御<楫戈>汝楫。无能对者，时范检正（同）、陈检详（正同）俱为二府掾属，徐敦济（康）续云：检正检详同正同。时以为天生此对也。
    ○唐重氏族
    唐自太宗命高士廉等撰《氏族志》，本恶山东人士，崔、卢、李、郑自矜地望，乃更以皇族为首，是亦自矜陇西著姓也。然魏征、房元龄家皆盛，与山东诸族为婚，由是旧望不减。至显庆中许敬宗等又升后族为第一等，于是益尚门阀，谄谀之徒不称人以官，而呼之为郎，犹奴之事主，盖当时门地高者以此名为贵重。宋广平呼张易之为卿天官侍郎，郑杲谓宋曰：中丞奈何卿五郎？宋曰：以官言之，正当为卿，足下非张卿家奴，何郎之有？杨再思为宰相而呼张昌宗为六郎，安禄山兼三镇节度使而呼李林甫为十郎，裴坦之子勋至呼其父为十一郎，明呈不以天子为贵，而自呼为三郎，当时献《五角六张赋》者，亦呼其君为三郎，流弊可骇如此。
    ●卷十
    ○陆鸿渐为茶所累
    人不可偏有所好，往往为所嗜好掩其他长，如陆鸿渐本唐之文人达士，特以好茶，人止称其能品泉别茶尔。所著书甚多，曰：《君臣契》三卷、《源解》三十卷、《江表四姓谱》十卷、《南北人物志》十卷、《吴兴历官记》三卷、《潮州刺史记》一卷、《茶经》三卷、《占梦》三卷。然世所传者特《茶经》，他书皆不传，盖为《茶经》所掩也。{巩革}县有瓷偶人号陆鸿渐，买十茶器得一鸿渐，市人沽茗不利辄灌注之，鸿渐嗜茶而终遭困辱，嗜好之弊至此，独不可笑乎？
    ○范信中
    范寥字信中，蜀人，其名字见《山谷集》，负才豪纵不羁，家始饶给，从其叔分财，一月辄尽之，落寞无聊赖，欲应科举，人曰：若素不习此，奈何？范曰：我第往即以成都第二名荐送。益纵酒，遂殴杀人，因亡命改姓名曰花但石，盖增损其姓字为语，遂匿傍郡为园丁，久之技痒不能忍，书一诗于亭壁，主人见之愕然曰：若非园丁也。赠以白金半笏遣去。乃往称进士，谒一钜公忘其人，钜公与语，奇之，延致书室教其子。范暮出，归辄大醉，复殴其子，其家不得已遣之。遂椎髻野服诣某州，持状投太守翟公（思），求为书吏，翟公视其所书绝精妙，即留之。时公巽参政立屏后，翟公视事退，公巽前问曰：适道人何为者？翟公告以故，公巽曰：某观其眸子非常人，宜诘之。乃召问所以来，范悉对以实。问习何经，曰治《易》书。翟公出五题试之，不移时而毕，文理高妙，翟公父子大惊，敬待之。已而归南徐，置之郡庠，以钱百千畀州教授，俾时畀其急缺，且嘱之曰：无尽予之，彼一日费之矣。顷之翟公得教授者书云：自范之留，一学之士为之不宁，已付百千与之去，不知所之矣。未几翟公捐馆于南徐，忽有人以袖掩面大哭，排闼径诣穗帷，阍者不能禁，翟之人皆惊，公巽默念此必范寥，哭而出，果范也。相劳苦留之宿，天明则翟公几筵所陈白金器皿荡无孑遗，访范亦不见。时灵帏婢仆门内外人亦甚多，皆莫测其何以能携去而人不之见也。遂径往广西见山谷，相从，久之山谷下世，范乃出所携翟氏器皿尽货之，为山谷办后事。已而往依一尊宿（忘其名），师素知其人，问曰：汝来何为？曰：欲出家耳。能断功名之念乎？曰：能。能断色欲之念乎？曰：能。如是问答者十馀反，遂名之曰恪能。居亡何，尊宿死，又往茅山投落托道人，即张怀素也，有妖术，吕吉甫、蔡元长皆与之往来，怀素每约见吉甫，则于香盒或茗具中见一圆药跳掷，久之旋转于桌上，渐成小人，已而跳跃于地，长大，与人等，视之，则怀素也。相与笑语而去，率以为常。时怀素方与吴储侔谋不轨，储侔见范愕然，私谓怀素曰：此怪人，胡不杀之？范已密知之矣。一夕储侔又与怀素谋，怀素出观星象曰：未可。范微闻之，明日乃告之曰：某有秘藏遁甲文字在金陵，此去无多地，愿往取之。怀素许诺。范既脱，欲诣阙而无裹粮，汤侍郎（东野）时为诸生，范走谒之，值汤不在，其母与之万钱。范得钱径走京师上变，时蔡元长、赵正夫当国，其状止称右仆射而不及司空、左仆射，盖范本欲并告蔡也。是日赵相偶谒告，蔡当笔据案，问曰：何故忘了司空耶？范抗声对曰：草茅书生不识朝廷仪。蔡怒目，嘻笑曰：汝不识朝廷仪。即下吏捕储侔等狱具。怀素将就刑，范往观之，怀素谓曰：杀我者乃汝耶？范笑曰：此朝廷之福尔。又谓刑者曰：汝能碎我脑，盖乃可杀我。刑者以刃斫其脑，不入，以铁椎击之，又不碎。然竟不能神，卒与储侔等坐死。洎第赏，范曰：吾不能知此，汤东野教我也。遂急逮汤，汤惶骇不测其由，既至，白身为宣德郎御史台主簿，范但得供备库副使勾当，在京延祥观，后为福州兵钤。其人纵横豪侠，盖苏秦、东方朔、郭解之流云。
    ○投水屈原
    有士人尝以非辜至讼庭，守不直之，士人愤懑大声称屈，守怒曰：若为士，乃敢尔，为我属对，不能，且得罪。因唱曰：投水屈原真是屈。士人应声曰：杀人曾子又何曾。守曰：吾句有二屈字，而汝句尾乃曾（音层）字，汝之不学明矣，顾何所逃罪邪？士人笑曰：此乃使君不学尔，按屈姓流俗皆如字呼，而屈到屈原皆九勿切，使君尝研究否？守惭，释遣之。
    ○祠庙之讹
    祠庙之讹甚多，彭郎、小姑固世所共知，其最可笑者邺中有西门豹祠，乃于神像后出一豹尾。舂陵有象祠，乃塑一象垂鼻轮。流俗之无知亦已甚矣。
    ○伏波崔府君庙
    后汉马文渊、路博德皆尝为伏波将军，又皆有功于岭南，海上有伏波祠，古今所传，莫能定于一。东坡作碑，谓两伏波均当庙食。政和中因修《九域图志》，以睢阳双庙为例，令祀两神。盖义理当于人心，虽是时正讳东坡议论，而亦不能废也。绍兴乙卯董令升舍人（）为吏部郎，以尝持节广西乞两庙封爵一等，诏从之。然不知政和未并建庙以前竟孰当此血食也？磁州有崔府君庙，邦人严奉，又京师北郊亦建庙，中兴驻跸临安，加封真君，筑祠西湖上，像设尤严，或以其神为崔子玉，非也。神乃唐正观中相州滏阳令，迁蒲州刺史，有惠爱于滏阳，后为磁州，民为立祠，殁，因葬其地。本朝景二年七月诏曰：眷是灵祠，本于外服，且以惠存滏邑，恩结蒲人，生著令猷，没司幽府，案求世系，虽史逸其传，尸祝王官而民赖其福，崔府君宜特封护国显应公，有司遣官祭告。然迄莫知其名字。
    ○临安旌忠庙
    绍兴初张、杨、郭三大将建永乐三侯庙于临安柴垛桥之东，赐额旌忠，各有封爵，三侯者高将军名永能，程阁使名博古，景崇仪名思谊。高西州人，世总蕃落，边人赖以安。程河南人，文简其诸父也，世业儒，独程以材武奋。景普州人，其大父讷有将材，西人畏之。永乐之役徐德占拔一时名将以行，故三侯皆被选，程首与虏战殁，高以策不用，知必败，以弓弦绝ㄕ死，景入说贼，被害。旧庙建于延安之肤施县，有古雍施巨济所作记云。然今临安新庙无复此碑，而故老犹能诵其略，三侯既庙食西边，每王师与虏战，屡施阴助，诸将来东南讨方腊，亦著灵异。故相与作庙于临安，庙初成，有匠者醉溺于庭，立死。时时有三蛇出没殿庑，或行庭下，大者长尺许，鳞鬣齿爪悉具，通身小方，胜如金色；其次长八九寸；又其次稍小，自首至尾其脊皆有金线，身纹尽同，惟次者尾稍秃。天宇晴明，变化数百，往来游戏于庭卉芭蕉间，或缘幡而上。近岁乃不复出，人或谓为陕西三龙王，盖三侯以节死，其英魂忠魄变幻飞潜，无所不可。东坡铭张龙公云：相彼幻身，何适不通。地行为人，天飞为龙。惠于有生，我则从之。信哉！今迁庙于丰乐桥之东北，故觉苑寺基也。
    ○二相公庙乞梦
    京师二相公庙世传子游、子夏也，灵异甚多，不胜载。于举子问得失尤应答如响，盖至今人人能言之。大观间先大父在太学，有同舍生将赴廷试，乞梦于庙，夜梦一童子传言云：二相公致意先辈，将来成名在二相公上。觉而思之，子游、子夏夫子高弟也，吾成名在其上，必居巍科无疑。窃自喜，暨唱名，乃以杂犯得州文学，大愤闷失意，私念二相之灵不宜有此，沉吟终夜，忽骇笑曰：《论语》云：文学子游、子夏，今果居其上乎？诘旦以语同舍，皆大笑曰：神亦善谑如此哉！
    ○蜀僧东明寺题诗
    蔡元长南迁，道出长沙，卒于城南五里东明寺，遂草殡于寺之观音殿后。有蜀僧游方，过之慨然，因题诗于壁曰：三十年前镇益州，紫泥丹诏凤池游。大钧播物心难一，六印悬腰老未休。佐主不能如傅说，知几那得似留侯。功名富贵今何在，寂寂招提一土邱。
    ○《梵志诗》
    山谷以茅季伟事亲引“梵志翻袜”之句，人喜道之。予尝见梵志数颂，词朴而理到，今记于此。其一日：欺诳得钱君莫羡，得了却是输他便。来生报答甚分明，只是换头不识面。又曰：多置庄田广修宅，四邻买尽犹嫌窄。雕墙峻宇无歇时，几日能为宅中客。又曰：造作庄田犹未已，堂上哭声身已死。哭人盖是分钱人，口哭原来心里喜。又曰：众生头兀兀，常住无明窟。心里为期谩，口中佯念佛。又曰：世无百年人，强作千年调。打铁作门限，鬼见拍手笑。又曰：劝君休杀命，背面彼生嗔。吃他他吃汝，循环作主人。又曰：他人骑大马，我独跨驴子。回顾担柴汉，心下较些子。又曰：家有《梵志诗》，生死免入狱。不论有益事，且得耳根熟。白纸书屏风，客来即与读。空饭手捻盐，亦胜设酒肉。
    ○王虚中
    王虚中名日休，龙舒人，早为太学诸生，传注经子数十万言，然不利于场屋，晚以特奏名廷试，不用条对式，但如科举答策，坐是竟不得官。独好佛，著《净土文》，直指西方净土，慧辩了然，观者起敬，或自力，或劝人哀金，走建安刊《净土文》板逾二十副，愿力洪深，修行尤精，苦讽诵礼拜，夜以继昼。馆于庐陵某通守家，一日谒通守，谓之曰：某去矣，以后事累公。通守愕然，虚中乃著白衫诣佛堂，合掌念佛，顷之，立化于植木矣。倾城纵观，累日不能遏，通守亦明眼人，乃命具棺，指虚中谓人曰：先生平时照了诸妄，坐卧自如，今请先生卧。即举而入棺。子旧见建安陈应行季陆道此，后访南北山云游诸僧，欲问其岁月并通守姓名，漫无知者，记其大略如此。
    ○惠历寺轮藏
    临江军惠历寺初造轮藏成，寺僧限得千钱则转一匝。有营妇丧夫，家极贫，念为转藏以资冥福，累月辛苦收拾，随聚随费，终不满一千。迫于贫乏，无以自存，嫁有日矣，而此心眷眷不能已，遂携所聚之金号泣藏前，掷金于地，轮藏自转，阖寺骇异，自是不复限数云。
    ○江东丛祠
    江东村落间有丛祠，其始巫祝附托以兴妖，里民信之，相与营葺，土木寝盛。有恶少年不信，一夕被酒入庙，肆言诋辱，巫骇愕不知所出，聚谋曰：吾侪为此祠劳费不赀，一旦为此子所败，远迩相传，则吾事去矣。迨夜共诣少年，以情告曰：吾之情状若固知之，倘因成吾事，当以钱十万谢。若少年喜问其故，因教之曰：汝质明复入庙，詈辱如前，凡庙中所有酒饣肴举饮啖之，斯须则伪为受械祈哀之状，庶印吾事，今先赂汝以其半。少年许诺受金，翌日果复来庙廷，袒裼[A14B]呼，极口丑诋不可闻。庙傍民大惊，观者踵至，少年视神像前方祭赛罗列，即举所祀酒悉饮之，以至饣肴馔无孑遗，旋俯躬如受絷者，叩头谢过，忽黑血自口涌出，七窍皆流，即仆地死。里人益神之，即日喧传，傍郡祈禳者云集，庙貌绘缮极严，巫所得不胜计。越数月其党以分财不平诣郡，反告乃巫置毒酒中杀其人，捕治引伏魁坐死，馀分隶诸郡，灵响讫息。
    ○作赋赎罪
    旧传滕达道未遇时与诸生讲学于僧舍，主僧出，诸生夜盗其犬而烹之。事闻，有司欲治其罪，滕公为モ免，守素闻其能赋，因谕之曰：如能为《盗犬赋》，则将释之。滕公即口占其辞曰：僧既无状，犬诚可偷。辍蓝宫之夜吠，充绛帐之晨羞。抟饭引来，犹掉续貂之尾；索牵去，难回顾兔之头。守大笑，即置不问，今人相传为口实。绍兴初予妻之祖强公叔章通守（黻）为临安录事参军，时予祖母之弟陈公宗卿侍郎（之渊）为府学教授，适学帑被盗，逻者夜搜沟中，而所盗金在焉。府学生黄其姓者立于傍，遂录送府，系之狱。生自辩数，然踪迹颇疑似。强公与府司户毛季中谋曰：行之则污辱士类，为学校羞矣。因引滕公作赋故事，言于府，乞俾之试。府主张公如莹尚书（澄）许之，俾诣都厅试，以（取伤廉）为题，生仓皇不成文，强公潜代为之，其一联云：门人窃屦，何伤孟子之贤；同舍诬金，始见直生之量。张公见之喜，即于赋后判云：黄某盗金情状颇著，曹官试赋文理稍佳，免送所司，押归本学，聊从五等，薄示诸生。遂以付学，陈公亦阴纵之，以此见前辈之盛德，持心皆近厚也。
    ○俚语盗智
    俚语谓盗虽小人，智过君子。此语固可鄙笑，然盗之奸诈实有出人意表者，可诛也。高邮民尉九疾足善走，日驰数百里，气势猛壮，非得树不能止，为盗寝淫，傍郡淮人皆苦之。其居高邮间，日则张食肆，夜则为盗。一日晨起，方坐肆间，有道人来食汤饼，食已，邀尉至闲处，呼为师父，且拜之。尉讶之曰：何为者？道人曰：某亦有薄技，然出师下远甚，闻楚州城外有一富家，今愿偕师行，庶凭藉有所获。尉许诺，使之先往，道人即驰去。逮夜尉张灯闭肆，怒其仆执事不谨，殴之，仆纷不服，乃呼逻者厢官，俱系之，须翌日送郡尉。密谓逻曰：吾与若厚，且家于此，必不窜，若姑纵吾归，明当复至也。逻许之，尉得释，即逾城驰二百里，至楚城外{鼓冬}{鼓冬}方二鼓矣。道人果先在，相见喜甚，尉自屋窗入，约道人伺于外。既入其室，视所藏金珠锦绮烂然溢目，即以百缣掷出，道人分两囊负之，斯须尉复由屋窗出。道人思天下惟尉为愈己，不如杀之，即拔刃断其首，随坠地，视之，则纸所为也，尉由他户复驰归高邮就逮。天方辨色，道人负重行迟，为追者所及，执送楚州狱，自列与尉同为盗状，州为檄高邮，高邮报云：是夕尉自与仆有讼，方系有司，无从可为盗也。道人终始堕其计，卒自伏辜。尉狡险万端，有术以自将，屡为穿窬，官卒不能捕。又有士夫调官都下，所居逆旅前张茗坊，与染肆相直，士无事日凭茶几阅过者，一日见数人往来其前数四，若睥睨染肆者，殊讶之。一夫忽前耳语曰：某辈经纪人也，欲得此家所曝缣帛，告官人勿言。士曰：此何预吾事，而肯饶舌耶？其人拱谢而退，士私念彼所染物皆高揭于通衢之前，白昼万目共睹，彼若有术可窃，则真黠盗也。因谛观之，但见其人时时经过，或左或右，渐久渐疏，薄暮则皆不见。士笑曰：彼妄人果绐我。即入房将索饭，则其室虚矣。
