　　蕉轩随录 　清　方浚师　

　　●序
　　　　  自稗官之职废，而说部始兴。唐、宋以来，美不胜收矣。而其别则有二：穿穴罅漏、爬梳纤悉，大足以抉经义传疏之奥，小亦以穷名物象数之源，是曰考订家，如《容斋随笔》、《困学纪闻》之类是也；朝章国典，遗闻琐事，巨不遗而细不弃，上以资掌故而下以广见闻，是曰小说家，如《唐国史补》、《北梦琐言》之类是也。作者朋兴，更相出入，编书者第从其多以归其类，而大纲既定，罕出范围。至于立言垂训，卓然自必其可传，则第视乎其书，而不系乎其体。同年观察方君子严，幼承家训，淬厉于学，自其束发受书，即能翻前人窠臼，抉其幽隐，其心有所得，见有可喜，必笔而录之。既而侍直禁林，橐笔天禄、石渠之地，凡史所载大圣人所以擅恩威而昭法戒者，可惊可愕，又备录而归。积之岁月，遂成巨帙。岁戊辰分巡岭西，期年政成，乃尽发其藏，删繁举要，编成如干卷，名曰《蕉轩随录》，而命光廷为序。尝读《易》曰：君子多识前言往行，以畜其德。而夫子教人亦曰：“多闻，择其善者而从之。”多见而识之，学不贵博乎哉？顾学博矣，而识不足，则无以剖析其精微。识足矣，而才气ぃ弱，笔不能自达，又无以擅文章而传远近。君搜罗既富，排比皆中法度，可谓善书矣。顾犹有说者，国家混一宇内，以节俭先天下，府库所储，海盈而山积，一遇军兴水旱，则又广筹经费，以实各省之藏。故朝廷日以风节厉天下，而小人即虱其间，侵吞剥蚀，或数百万、数十万，相沿既久，牵染且日众。虽有洁清自好之士，亦趑趄瑟缩，罔敢举发。赖天子神圣，往往于无关章奏，洞烛其奸，雷厉风行，朝发而夕断，骈诛至数十辈。人始知有国法，而司农得以举其籍。今官方澄叙，大法而小廉者，皆列圣整齐严肃之所诒谋也。最陕、甘之冒赈，淮、扬之侵帑，少时父老类言之，而不得其首尾，及君书一出，则当年事之始末，罪之轻重，岁时日月，灿然具在，使后之读者据是以参校国史，实足以传信而祛疑。凡类此者数十篇，其可传无疑也。若夫读书之间，搜典之僻，独抒所见，皆能开拓心胸，而得者既多，争者亦起。昔吴虎臣著《能改斋漫录》，刘兴伯纠其十一事。顾亭林积毕生之力成《日知录》，经阎百诗举正尚五十余条。入主出奴，迄今未经论定。以光廷之谫陋，诚不敢自任折衷，此须俟诸百年，而要不为无补耳。君功名方大起，而著述不辍，是书而外，复笺注其先《玄英集》、《朱子诗集》，及《二程粹言直解》、《随园诗注》、《年谱》，刻以问世。后此所出，当有如昌黎所云大书、屡书、不一书者。故既序以应命，又执笔以俟焉。同治十一年四月八日，治年愚弟番禺李光廷序。

　　●卷一

　　◎汝居稷《舜典》：“帝曰：”弃，黎民阻饥，汝后稷播时百谷。‘“蔡沈集注：”后，君也。“按：尧使弃居稷官，更国邰地，遂封弃于邰，号曰后稷。刘向撰《列女传》，谓姜源〔原〕生子弃，好种稼穑。尧崩，舜即位，乃命之曰：”弃，黎民阻饥，汝居稷播时百谷“。其后世世居稷云云。君申命于臣，似不必称其爵土之号。汉去古未远，向必有所据。则后字当作居字为是。且尧之使弃，亦使之居稷官，后与居字形相仿，其为错误无疑。阅《郑》注亦作居字。阮郎中（福）序向所撰《列女传》最详。

　　◎赣州府署楹帖宝坻李公（光先），吾师滋园先生之尊人也。乾隆戊申科举人，由工部郎出守江西赣州。循声卓著，为政不尚苛刻，尝题赣州府署大门楹帖云：“礼防于未然，惟愿人人自化；弊去其太甚，无庸事事更新。”存心如此，宜其炽昌厥后也。

　　◎太必兔康熙丙午，相国冯公（溥）官吏部侍郎，时四大臣欲各省差大臣二员设衙门于督抚之旁，以廉督抚。吏部满尚书阿思哈、侍郎太必兔议设衙门于各省东西，一切书役蒯隶人员，听其招募，颁与敕印。先生执不可，谓创造衙门，费将不赀。内之伤度支，外之劳民力，毁房坏屋，势必不免。且国家设立督抚，皆系重臣，今又不信，复遣两大臣实逼处此，东西相望而稽察之，甚无谓也。夫权太重，则势相轧，势相轧，则当之者碎，保无下属仰承左右讥苛为民害者。太必兔蒙古人，性暴无礼，闻先生语大恚，目起立，张拳向先生。先生徐应曰：“鸡肋何足安尊拳？尔我等也，既系公议，何必不容吾两议耶？且议之可否，自有圣裁，岂尔我所得而专主。”疏上，上是先生议，其事得止。其后太必兔反修好，每事就先生商酌，然终以夤缘得官伏诛。语详毛西河所撰《冯益都年谱》。

　　◎国书十二字头乾隆十五年五月，奉上谕：“我朝创制国书，分十二字头，简而能该，用之无所不备，而音韵尤得天地之元声。惟是汉人初学清字者，辩字审音，每借汉字音注，以便记诵。而汉字不能悉叶，不得已各从俗音，以意牵合，未经校正画一，将恐久而益差，闲尝读汉字《金史》，其用汉字音注国语者，本音几不可晓。谛寻之，则原清语所常悉。又如《元史》之达鲁花赤，以今蒙古音译之，当为达鲁噶齐，不华当为补哈，此类未易枚举。在史氏或以己意为音，或出于当时承习，盖由以汉字而注清语、蒙古语，既非本字，又无一定，是以讹复传讹。以此知官为较定之不可以已也。夫一天也，国书谓之阿补喀，蒙古谓之腾格哩，西番则谓之纳穆卡。至国书之腾格哩，则汉语所谓弦子耳。又如一日也，国书谓之舜，汉文谓之日，蒙古谓之纳兰，西番谓之尼吗。又如国语呼尔者，其音为西，而西方则称斡呼基。此在兼通清音汉文者无所疑义，而通清不通汉者，但知西之为尔，通汉不通清者，但知西之为西，而语之以斡呼基，且不知为何物矣。盖凡物之命名，本属后起。《尔雅》、《释名》，方言土训莫可殚悉，皆假象耳。若夫以汉字注清文，实假象中之假象，而必执此以较是非、定高下、寓褒贬，此特私心妄见耳。爰命大学士傅恒率同儒臣，重定十二字头音训。开章六字，则用直音，如阿、额、伊、鄂、乌、谔；余用二字合音，如阿纳、额讷、伊呢、鄂傩、乌努、谔懦；其余十二〔一〕字头，首六字用二字合音，如衣阿、衣额、衣伊、衣鄂、衣乌；以下俱用三字合音，如阿纳衣、额讷衣、伊呢衣、鄂傩衣、乌努衣、谔懦衣。以分轻重缓急，而国书之元声略可得梗概。是不过同文之一端，无关奥义，然习之于童蒙之始，有不容忽者。用申其义，传示久远，俾知所法守焉。特谕。”谨按：《西域同文志》二十四卷，《增定清文鉴》三十二卷，《补编》四卷，《总纲》八卷，《补总纲》一卷，《满洲蒙古汉字三合切音清文鉴》三十三卷，皆经钦定，条分缕析，贯串精详。余官京朝时，曾与满洲友人精习翻译者时加讨论，惜心计粗钝，究未能一一体会也。

　　◎习坎六十四卦名皆无卦上加字者，《坎卦》独加习字。或云：习上有坎字，盖《坎》卦名，习《坎》卦义也。程子《易传》：“习谓重习，他卦虽重，不加其名，独《坎》加习者，见其重险。险中复有险，其义大也。”按：郭雍《易说》孔氏正义云：“以《坎》为险难，故特加习名。”王原叔先生引徐氏《新义》，谓习坎字上脱卦名一坎字，而《易》中卦名之下，亦无重言卦者。故《离卦》不曰离、重离，《巽卦》不曰巽、重巽，其重言卦名者，皆孔子彖辞也。或者曰：本无习字，缘《坎卦》六画漫灭，正如习字，故传写者误以漫灭之卦画为习字，又于上添画一卦，是坎字上十二画矣。然虽以习字漫灭，观之仅有六画之象，如此则其误在隶古既出之后，而彖象皆已先言习坎，则此说又非矣。大抵《坎》加习字，学者思虑终不能得，不可更附会穿凿也。《坎》、《离》等六卦，卦辞并彖皆只以三画取义。《坎》以刚中而实，故称有孚。心亨有刚中之德者，未有不能济难也，故行有尚。如《颐》、《大过》、《噬嗑》、《中孚》之类，皆六画取象者也。《坎》以三画取义，是一卦之中，其象再见，故云习坎。岂《乾》、《坤》不可称习，而六子之序始于《坎》，故《坎》独称欤？其义则六卦俱有之矣。疑当阙之，未可深辩也。所论甚当，后之说《易》者，无此明晰也。

　　◎木中现进士二字沈存中笔记云：杭州南新县民家析柿木，中有“上天大国”四字，笔法类颜真卿。并云木中有文，皆是柿木。咸丰辛亥，建德张砚秋刺史子锡康，于柴薪中拾七寸许木，生成阳文“进士”二字。刺史尊人绘《童孙献瑞图》，广征题咏。余在东流时，曾亲见之。兵乱，图木俱付灰烬。刺史赋《满江红》一阕志之。词曰：“佳木成文，曾一笑，童孙携到。想个里，奇缘应是，春闱先兆。照眼光生银画细，绘图珍比金钩绕。记同人咳唾落珠玑，皆高调。才认取，奇材好，怎付与，狂灰扫。叹茫茫春梦，去来谁晓。霄汉伫冲雏风翼，丹青重写科名草。莫轻教韵事就销磨，伤怀抱。”

　　◎黄州谢上表王禹为知制诰，坐事责守黄州。《谢上表》有“宣室鬼神之间，岂望生还；茂陵封禅之书，惟期身后”之语。真宗览表，惊其词之悲，方欲内徙，会黄州境有二虎斗而食其一，占者以为咎在守土之臣，遽有旨移守蕲州，以避其变。敕下而禹死矣。此见魏泰《东轩笔录》所记。后见彭文勤公所编《宋四六选》，有禹《在黄州谢上表》，并无此一联。或别有一表未传耶？抑节录未全登耶？姑存以志疑。吴处厚《青箱杂记》云是《徙蕲州谢上表》。按蕲州敕下，禹已死，焉得有谢表耶？

　　◎协办内阁事协办大学士兼管总督者，不必仍带协办衔，见乾隆十三年邸抄。大学士张廷玉恩准五日一朝，协办大学士陈大受因病调理，汉大学士惟史贻直一人，需员协办，尚书汪由敦暂在内阁署理，见乾隆十四年邸抄。

　　◎雷同被黜乾隆壬子江南乡试，首题为《舜有臣五人而天下治》、《武王曰予有乱臣十人》。桐城家勿庵先生（诸）文格老识高，主司已定元，及搜落卷，得常字四十号，与先生文无一字异，遂被黜。先生始终未得一第，以明经终。惜哉！其同里光君（石均）跋先生文云：“方君墨卿（先生别号）以诗文驰声艺苑，凡吾乡工为文者，咸慕师之，谓足继百川、灵皋两先生。而起家贫，授徒凤、颍间，录窗课十余篇为诸生程式，盖有年矣。壬子省试，因窗课首艺有此文，不复重构，主试亟为叹赏，乃以常四十号复抄袭是文。鲁鼎之投，真伪莫辨，而方君遂被落。同人刻其遗卷，俾世之爱惜斯文者，知衡鉴之公，与先生暴腮之故，故在于此。”云云。昔欧阳文忠任滑州时，宋子京谓公曰：“某大官颇爱子文。”文忠遂授以近著十篇，后文忠知制诰，人或传有某大官极称一丘良孙之文章。文忠使人访之，乃前日所投十篇，良孙盗为己文以贽。而称美之者，即昔日子京所示之某大官也。文忠不欲斥其名，但大笑而已。以赝乱真，古今一辙。科名有命，当付之达观可也。

　　◎杨介坪中丞忆幼时曾记吾师杨壬生先生（若午）言，先生之叔父介坪公（怿曾）以辛酉翰林开春坊，受知仁庙，为大理卿最久。道光初，开府楚北，风骨铮然。薨后犹荷“清名夙著”之褒。尝被召，值天暑，公方掀帘，见上摇扇挥汗，即入跪。上将扇子却在座右，不复用，问公事甚详。良久热甚，上面汗如雨，竟不用扇。又久之，乃出，公已湿透纱袍矣。我朝君臣相见，严重如此。谨恭录而识之。

　　◎校对责戍诗嘉庆间恭修高庙《实录》，校对官吾乡龙子嘉驾部《汝言》、杭州顾渚茶中翰（英）暨某公与焉。每稿本成，必敬谨恭校，恐有讹错。未几进呈御览之本，误落甚多，并将高宗庙号“纯”字亦误书“睿”。皇帝震怒，将以大不敬论。诸校对皆下刑部，总裁为长白英公、江西陈公，俱革职待罪。龙公等三员，旋发新疆效力。适未多日，姚伯昂总宪业开坊，以大考三等降编修，朱咏斋尚书开列名次并不在先，忽擢春坊。京师有好事者合而成诗曰：“这回提调太荒唐，断送英陈两侍郎。出口可怜三校对，碰头空恼八亲王（某王曾为乞恩，故邀宽典）。一封咸奏推卿相，五月还官笑伯昂。开列尽先都是梦，咏斋今日竟春坊。”读之令人失笑。

　　◎宋明两太祖画像宋太祖微时游关中，寺僧严老常周之，往来无倦，阴异其骨气，使工人貌之。绘事本褐衫青巾，后易靴袍。明太祖本句容人，迁徙濠州，今凤阳府也。少年穷乏，为皇觉寺僧；神常示兆。御极后，遂改皇觉寺为龙兴寺，在府城外三里。佛堂中供太祖像，幅长丈余，神采勃勃现纸上。寺僧尊藏惟谨，不肯轻出示人。凡游客取观者，皆今画师所摹拟也。近年粤匪破凤阳，僧某负像逃，流离数省，乱后复归，像得无恙。岂高皇帝之阴灵有以呵护欤？惜宋祖之像，未知仍在关中否？（严老名守严，见《邵氏闻见录》）

　　◎一生不笑魏艾陵伯苌一生不笑，虽逢吉庆，未尝开口。见《魏书》。

　　◎家玉屏先生先生讳永，为五世祖奉政公从兄。博学工诗，尤精书法。晚年侨寓江宁，遨游三山二水间，卒遂葬焉。浚师曾在荒肆得先生素纸一书幅，自录《雨斋漫兴诗》，词翰双美。时尚童稚，不识收藏，今不知尚在荒箧中否也。仅记其诗曰：“雨团柳絮成干雪，香绕檐牙堕湿云。又是旧来双燕子，隔年离别语殷勤。”蕉窗忆及，敬录于此。

　　◎陈文悫公潍县陈文悫公（官俊），嘉庆戊辰进士，吾乡杨介坪公会试分校所取士也。入翰林后，侍学三天。时宣宗尚在潜邸，独喜公，公亦知无不言。故登极后，公之恩遇最隆。屡以事罢而复起。道光己亥，公已工部尚书矣。未几复因事罢，旋授通政使。至乙巳，遂拜副相。初，文悫同年钱金粟学士（林）人号为冥官，一日文悫与学士言：“人称君掌冥司职，能预知人富贵。君识我将来为何官耶？”学士应声曰：“吏部尚书协办大学士。”文悫以学士为戏语也。至己酉，文悫果以协揆长吏部，竟终于位。奇哉！文悫入相时，太夫人尚在堂。先世父属先资政代作贺启，中云：“天官掌六卿，持衡聿班三事；帝命协百揆，作相已迟十年。”又云：“衮衣依日月之光，知遇荷九重天子；莱服焕星辰之采，欢欣有八座慈亲。”公喜甚，每于家兄前称述之。

　　◎卓椅机凳周祈《名义考》：“天子诸侯席有黼黻纯饰，凭则设几。今俗言椅以代席也，言棹以代几也。棹椅本无此字，乃俗书。”《正字通》：“俗呼几案曰棹。”李义山《河阳篇》诗云：“忆得鲛丝裁小卓，蛱蝶飞回木棉薄。”此卓字之见于诗者。《宋史。舆服志》有靠背椅，真宗咸平、景德中，主家多造檀香椅卓（椅作倚）。此椅字之见于史者（按《默记》：“艺祖初命徐铉往见李煜，老卒取旧椅子相对。铉谓卒曰：”但正衙一椅足矣。‘顷李主出，下阶引其手以上。徐引椅稍偏，乃敢坐。“此见于宋初者）。《易。涣卦》：”涣奔其机。“《家语》：”仰视榱桷，俯察机筵。“此机字之始。《方言》：”榻前几，赵魏之间谓之筵。“又：”俎，机也。西南蜀汉之郊曰止（音赐）。省，肉机也。“《后汉书》：乐崧独直台上，无被止，食糟糠。又省亦肉机，音。似皆载肉之器。如《诗》”有救天毕，载施之行“，毕亦助载鼎实者，与今之几案不同（《仪礼》：”宗人执毕。“郑注：”状如叉。“）《礼记》於禁，似几属，然无足。斯禁似凳属，亦未能明言其制作。《世说》顾和外孙瞑在凳上。凳一作橙。晋《王献之传》：”魏时凌云殿榜未题，匠人误钉，不可下，使韦仲将悬橙书之。比讫，须发尽白。“此凳字之始（王州讥杨升庵孟光举案以为青玉碗为无据。不知宋曾《巩耳目》志载云：”孟光举案齐眉，俗直谓几案耳。吕少卫云：桉乃古碗字，故举与眉齐。张衡《四愁诗》’何以报之青玉楼‘，即青玉碗也。据此则《考工记》’案十有二寸‘，亦作此解为当。“曾说如此，岂可议升庵为无据耶？浚师又按：《考工记》：”诸侯享夫人案十有二寸。“注：”十有二列也。“是案字当作碗字解无疑）。

　　◎完白山人寄鹤书稿完白先生有《上樊太守陈寄鹤书》，复自录稿本一通，笔法苍劲，文亦如之。道光庚戌，先生哲嗣少白茂才（传密）以此册请先资政题识，因得抄一副本。先辈文字，获睹为幸。原文甚长，节录于此：完白山民邓石如顿首，奉书为启，陈寄鹤事。此鹤之主人闲有岁月可证者，已百三十有零岁，历公卿之门四。据宛陵张涵斋太史焘《古鹤行诗》，滇南中丞孙公曰秉刻之金陵藩署中，叙此鹤先在常熟蒋家，次居吴兴沈家，后归德清徐家。京口农部袁礼堂以千金聘归三十六峰山馆中，此百三十有余岁可屈指而计者。其前之岁月，则不可得而考矣。山民游于袁公家有年，农部之子廷极命鹤谓山民曰：“此尔主也。”谓鹤与山民宜，遂以赠山民。山民年垂耳顺，得此为老伴，洵旷事也。嘉庆元年秋，舟过金陵，孙中丞悦之，欲聘山民鹤，兼以灰鹤二赠山民。此海雀也，非鹤也。与鹤为奴，鹤不受也。却之，载吾鹤归。山民家徒壁立，食指甚繁，每一砚四方以活妻子，恐鹤遭野人之厄，遂择地而寄鹤于集贤关僧舍中。虽禅室荒陋，而林木蓊郁，竹树交翠，关隘险固，山石嵯峨，为达天衢之冲要道，又皖城龙脉所特起。僧欲仗佛力创兴之，以扶持行道，培护风水，其志诚深远矣。离山民居遥不三十里，担粮饲鹤，月有常例。虽待此鹤也，亦隐以待僧矣。因向僧唤鹤训而祝之曰：“尔乃胎禽浮丘，著经云门，鼓翅华表，飞声负霄汉凌云之志，恐终非贫家有也。尔有遐心，亦听尔之翱翔寥廓，可不尔羁也。今属尔寄于僧，以修尔龄。僧托于尔，以辅成其名。尔无负山翁寄鹤之意，以徜徉于此。此地有修竹古木，可庇荫尔；有古佛青灯，可忏悔尔；有灵幡宝盖，可威仪尔；有法座经坛，可庄严尔；有蹲狮伏象，可护持尔；有萝月松风，可徘徊尔；有山花野卉，可纾尔步；有溪泉潺，可濯尔羽；有积石漫山，可厉尔喙；有苔华绣砌，可逞尔狂；有高梧重重，可张尔盖；有苍藤垂垂，可排尔幢；有钟鼓镗钅答声，可遂尔海峤搏风盘礴乎青云之志；有风雨草木摇撼声，可触尔引领高唳，若有捍卫牧圉之任；有山禽鸣噪声，可助尔群下相融物我，熙熙共乐林泉之度；有车马行迈声，可慨其尘途仆仆，尔则梳翎戢羽，矫首而游观；有冠盖往来，贤士大夫之憩止，可念其干旌在野，载驰载驱，长路迢迢，趑趄日夕，益显尔之清旷劲逸，孑然而孤标。凡山中四时之致，雪月花风之候，阴晴雷雨之辱，尔得默领其常变。尔其钦承吾训辞。”又曰：“僧归尔伴，僧出尔守。月白风清，听经点首。毋徒饮啄，端洁毛羽，他日太清衣裳楚楚，岂不尔驾骑，尔遨游。贯无十万，难上扬州。我居不远，于焉卅里。尔若怀归，龙山凤水。尔其谛听吾祝词。”祝毕，鹤四顾惶然，若有逸志。乃慰之曰：“尔来前，尔其安于此矣。”鹤遂皈依于佛。虽皈依佛，鹤仍为山翁之鹤也。僧拟其名，余曰：“是昂藏物，非可以几名辱之也，惟佛可以使之。”遂更其名曰佛奴。寄鹤之地莫此若也，怡鹤之情莫此适也。鹤耶僧耶，其相助为理耶。山民家无担石储，前曾以十金助僧创寄鹤亭，施茶以济行人。昨秋枯旱，犹以钱十千佐僧架此东轩，今修竹万竿，清阴满座，过者可凭涤烦嚣也。今闻僧言，阁下花骢住此，鹤舞阶下，从官称庆，以为官阶一品之兆，直指日事耳。左右不察，爰遣厮卒束缚以去，送至署中。僧号于途，鹤厄于卒，不闻轩车之迎，而有囚系之辱，物之报人以嘉祥者，顾身受如是之困乎？从此莲幕宾朋，竞赏芸窗不聘之禽，而使冷院枯僧，日颜于寄鹤之山翁矣。山民知阁下意万不如是，不过近侍之人图此以邀赏赉耳。亦或梅开东阁，暂借娱情，张琼筵以咏花，命羽觞而醉客，不有翟翟之白鸟，其何足以畅此雅怀。乘兴招之，尽兴挥之，则鹤不日仍归山民。亦或政闲遐赏，睹物怀人，慕古人琴鹤之风，以益励其清廉，而光照皖国。山民得为治下之民，亦与有荣焉。若徒手而有之，山民能负袁郎中赠鹤之意乎？亦负惭于此鹤也。且起外议谓太守夺山人鹤之名。若以草野冒渎尊严而罪之，则山民化鹤，鹤化山民，所不辞也。故历陈古鹤之始末，与僧人、山民同此心事，特用缕述上陈，不胜恐惧悚惶之至。山民再顿。

　　又书后自记一则云：“鹤寿不知其纪，人寿修短，极之不过百年。均宇宙之寄物耳。此鹤寄于公卿，寄于山民，寄于僧佛，又寄于太守。太守也，僧佛也，山民也，公卿也，皆寄于鹤耳。鹤寄于人耶？人寄于鹤耶？然人鹤之寿虽有长短不齐，亦终当还宇宙也，于我何有哉！余长年仆仆四方，自有此鹤，归时不过以为耳目一瞬之玩，究未尝与鹤性灵相周旋也。作此书成，用鹤、恋鹤、训鹤、祝鹤，吾何得忘情于鹤。顾此虽亦无负于鹤，而心中有不释然于鹤者。存书以存鹤，可谓有鹤而无鹤，无鹤而有鹤也。鹤兮，鹤兮，不待吾他日碧水苍山偕游观于冥漠耶？奚去之遽也？

　　◎寝衣《寝衣》注：“孔安国曰：”今之被也。‘“《说文》：”被，寝衣也。长一身有半。“《广雅》：”寝衣、衾<韦佥>，被也。“《毛诗》疏：”今名曰被，古者曰衾。《论语》谓之寝衣也。“自汉迄唐，皆以寝衣为被，然从未作谨斋之说。管缄若先生作此文，谓：”《鲁论》记夫子必有寝衣，义自系之于寝，而不系之于斋。长一身有半，是谓寝衣之长，视一身有半，而非以半覆足。“议论绝大，足破拘经之习。先生自记云：”此论本之钱茶山尚书。“

　　◎帝王淫乱《七修类稿》载《帝王淫乱》一则，仍有未尽录者，爰补记之：如晋文公纳侄妇怀嬴，卫庶子顽于宣姜，灵公夫人淫于宋公子朝，宋文公通于祖母襄夫人王姬，卫宣纳仅妻，晋惠贾君，郑文公纳叔父妃而生子臧，甘昭公通于隗后，共仲通于哀姜，襄仲通于文公妃敬嬴，宋武帝其母路氏，废帝淫其姑，称为谢贵嫔，狎其姊山阴公主，北齐文宣帝高洋污其嫂，且曰“吾兄昔奸我妇，我今须报”，其弟武成帝亦淫之，齐高祖高欢收魏孝帝后尔朱氏为妃，又其妃郑氏生子冯翊王润与妃同寝，有秽杂之声。他若曹丕之收父妾，朱温之奸子妇，北魏张祚其叔母马氏及姑姊妹，兄弟之子皆淫之。蒙逊子牧犍淫其嫂李氏，兄弟三人传嬖之。呜呼！人之异于禽兽者几希。

　　◎瀛台设宴康熙二十年辛酉七月圣祖仁皇帝驻跸瀛台，召大学士以下各部院衙门官员赐宴，命内大臣传谕慰劳，赏赉有差。乾隆十一年丙寅八月，高宗纯皇帝亦设宴瀛台，先宴王公及近支宗亲，次宴大学士、九卿、京堂、翰、詹、科、道，并准诸臣中入宴赋诗。盛矣哉！喜起明良之风，于兹再见矣。

　　◎魏廓园先生年谱先生有自谱一册，云：“万历三年先孺人将坐蓐，壁栋间火光荧荧。先孺人以为鬼烧不祥，而火光缘栋上升，至脊梁正中。而予生时，先都谏睡梦中则又若见两童子执灯，导一金冠绯衣少年者入卧室。蘧然起，则闻予哭声矣。时十一月十四日亥时也。”先生名大中，官给事中，以劾魏阉事牵连下狱死。忠义贯日月，其前身岂偶然哉！

　　◎李仲达先生就逮诗仲达先生（应升）就逮诗有“臣罪应难赦，君恩本自宽”一联，此正合“臣罪当诛，天王明圣”之意。呜呼！若先生者，可以风矣。

　　◎贤母贤相公父文伯退朝，其母方绩。文伯以为蜀之家而主犹绩，惧干季孙之怒，敬姜则以劳逸之论训之。公仪休为相，归见其妻织，谓其妻曰：“吾为相食禄，今尔夺百姓之利，使民安归？”乃焚机以为戒。夫敬姜，贤母也。公仪休，贤相也。两人之语孰是孰非？

　　◎黄袍赵氏因点检之谶，遂有志天下。陈桥议起，黄袍加身。未及十朝，而高宗南渡。再传至绍熙，亲崩不能执丧，临朝一仆，以太后旨立嘉王。当嘉王之将立也，闻命惊惶欲走，宪圣令知阁门事韩胄掖持，使不得出。嘉王连称：“告大妈妈（宪圣也），臣做不得！做不得！”宪圣命胄：“取黄袍来，我自与他着。”胄从旁以天。命为劝，王乃衣黄袍亟拜（见叶绍翁《四朝闻见录》）。祖开国运，孙承大统，上下百六十余年，都被这一件黄衣，若必待强而后可。余谓太祖之黄袍，固是假意造作，即宁宗之黄袍，亦未必真意推辞。顾太祖任用赵普、曹彬诸贤，永绥国祚。惜宁宗只专任胄，不免国家倒置，根本剥丧，未始非兆于此。则八世孙诚愧乃祖万万矣。

　　◎侧室授封尹文端公侧室张氏曾蒙特恩，封一品夫人。随园先生有启贺之。恭读乾隆三十七年二月谕旨：“于敏中之妾张氏，于例原不应封。但于敏中现无正室，张氏本系伊家得力之人，且其所生次女，已适衍圣公孔昭焕长子孔宪培，系应承袭公爵之人，将来伊女亦可并受荣封。张氏著加恩赏给三品淑人。钦此！”此等旷典，亦本朝所希有也。

　　◎三元皆安徽人平湖徐辛庵少司农（士芬），道光壬午为江南副考官，得解元胡学博（国梁），宁国人。甲辰典礼部试，得会元焦锦江大令（春宇），太平人。是年秋复为江南主试，则解元林远村（之望）也，系怀远人。咸谓少农与安徽人有缘，信矣。

　　◎伪稿案乾隆十七年有伪作孙文定公（嘉淦）奏稿累万言，指斥乘舆，遍诋大学士鄂尔泰、张廷玉、徐本、尚书讷亲等，传播遐尔。事闻，上震怒，饬各省穷治，久不得主名。复命尹继善来京，随同在京各大臣审办，始讯出卢鲁生、刘时达等会商捏造实情。奉上谕：各省传抄伪稿一案，朕屡经降旨，宣示中外。此等奸徒，传播流言，其诬谤朕躬者，有无虚实，人所共见共知，不足置辩。而张为幻，关系风俗人心者甚大，不可不力为整饬。乃各省督抚，仅视为寻常案件，唯任属员取供详解，过堂一审，即为归案了事，以致辗转蔓延，久迷正线。各省就案完结情形，大略不过如此，而在江西为尤甚。即如施廷翰案之张三、施奕度，江西承审各官草率错谬，及到江南，亦不能审出实情，几认为捏造正犯，经朕命军机大臣等审明昭雪。而千总卢鲁生在江西两次到案，俱被狡饰脱漏，又经军机大臣从解京之书办段树武、彭楚白等供词互异之处细加穷诘，始将千总卢鲁生、守备刘时达传稿情节，逐层究出。比卢鲁生、刘时达先后到京，朕督令诸臣虚心研鞫，反覆推求，始则借端支饰，继则混指同寅，既不能推卸传稿实情，又不能供得稿来历。诘问再四，即各委之伊子，忍心害理，莫此为甚。迨情竭词穷，始得其会商捏造种种奸伪情节，并将伪稿条款逐一默写，及其造谋起意、于破案后商同借线掩饰情由，一一吐露，矢口不移。当此光天化日之下，乃有此等魑魅魍魉，潜形逞伪，实出情理之外。今不待重刑，供情俱已确凿。殆由奸徒罪大恶极，传抄贻累多人，好还之道，自无所逃耳。卢鲁生、刘时达著议政王大臣、大学士、九卿、科道，会同军机大臣再行详悉研鞫定拟具奏。至督抚为封疆大吏，不特此等大逆之犯，即寻常案件，孰非民生休戚攸关，而养骄饰伪，妄自托为敦体可乎？此案若查办之始即行竭力根究，自可早得正犯。乃粗率苟且，江西舛谬于前，江南迷误于后，均无所辞咎。江西近在同城，群卫弁腾口嚣嚣，毫无顾忌，串供借线，几于漏网吞舟，厥罪较重于南省。解任巡抚鄂昌、按察使丁廷让、知府戚振鹭俱著革职拿问，交刑部治罪。总督尹继善及派往江西同问之周承勃、高麟勋俱著交部严加议处。钱度、朱奎扬等尚与专委承办者有间，俱著交部议处。至卫弁乃总漕专责，瑚宝亦不能辞责，亦著交部严察议奏。当日查办之始，未知根源所在，须披叶寻枝，势不得谓法不及众，畏难中止，以致颟顸了事。朕犹恐拖累者众，屡经密谕各省督抚分别发落，以省拖延，即武弁大员曾经私看者，亦悉置不问。然在伊等食毛履土，见此大逆不道之词，当为痛心疾首，譬闻人詈其父祖，转乐为称述，非逆子而何？然使非有首先捏造之人，则伊等亦无从传阅。是传阅者本有应得之罪，不可谓被所愚弄。而朕则悯其无知，譬子虽不孝，父不忍不慈。今首犯既得，不妨曲宥，除在京人犯已予省释外，著传谕各省督抚通行出示晓谕，无论已未发觉，概行从宽免究释放。凡属此案例应拟罪人众，蒙朕格外宽宥，务宜痛自改悔，动尊君亲上之天良，戒造言喜事之恶习，安静守分，庶不致良苗化为稂莠，永受朕保全爱养之恩。夫谗说殄行，为圣世所不容，奸顽不除，则风俗人心何由而正？而吏治狃于因循，尤关治道。朕宵旰忧勤，与诸臣共相敦勉者，岂肯稍存姑息，致启废弛之渐。将此一并宣谕中外知之。钦此！

　　先是，御史书成不知大义所在，恐株连多，奏请罢查办。上以书成身为言官，不能备悉原委，远方传说，更难保其必无浮议，褫其职。盖上知外省姑容积习，非明白追究，无以正人心、维风俗也。而斯案始终于文定一无所问云。

　　◎惜抱论诗惜抱先生云：“黄仲则诗，读之固亦有才，然未为绝出。若管生，异日当或过之。”管生者，管异之（同）也。

　　◎戊辰召试嘉庆十三年戊辰春，圣驾巡幸淀津，特开召试之典。御制《赋得雨过潮平江海碧诗》云：“巨浸涵新涨，洪波浩瀚盈。雨收云雾净，潮卷水天平。大海一泓湛，长江万里晴。翠奁浮潋滟，碧浪晃晶莹。远挹三山秀，遥连四渎清。渊@@接蓬阆，澄澈达沧瀛。透润敷青甸，余霞建赤城。济川欣作楫，继起望群英。”御制诗注：“国家辟门吁俊，务博其途。即巡幸所莅省分举行召试之典，颇为得人。今朝列中如戴衢亨，即乾隆丙申我皇考巡幸天津所取一等二名士也。兹伊已渥荷两朝恩遇，荐用至户部尚书、协办大学士，且每日趋直枢廷，宣纶出谕，堪称任使。兹予以阅视河堤要工，莅临驻此，亦举斯典。惟冀尔多士中有能自砥砺，继起有人，为异日作楫之用。此予命题拈咏以望尔多士之至意也。”是年御试题是《竹箭有筠松柏有心赋》、《损上益下论》，五言八韵诗即御制题。一等共取六人，第一为桐城龙汝言，第二为婺源齐彦槐，第三为含山唐人最，第四为天津李大壮，第五乃臣伯父（士淦），顺天许椿颐则第六名也。恭识于此，以昭荣遇。

　　◎重荣树返魂梅常熟福山寺中有银杏一株，大可数亩。后寺毁于火，树亦寻枯。未几，僧人募化重修，此树复活。土人美其名曰“重荣树”（见钱希言《狯园》）。道光初，阮（元）总督两广时重修书院，有梅树百余年物也，碍于建屋，命工人移之后院，将枯死矣。一夕大风雨不止，清晨视此树，则依然畅茂。阮因题为“返魂梅”。可与“重荣树”作的对也。

　　◎许抑斋许抑斋少尉（祖益），华亭人也。少时随其叔父少萼太守宦闽，频游海上。后官安徽，署吾邑主簿，有声。善绘事，尤工松树。其法本于黄金吾，而神韵过之。先世父曾集杜句赠之云：“云闲到处观沧海，天下几人画古松。”

　　◎半园主人吾家自顺治初迁定远之炉桥镇。炉桥，古曲阳治也。地平衍，少冈峦。先伯曾祖余斋公归田后卜宅于曲阳门外后街，饶有花木，题其居曰半园，自号半园主人。今牡丹数十本，桂枝数株，皆六十年物也。公生平以廉洁自持，在都受业于窦东皋先生，能尽得所学。乾隆壬辰，公初捷南宫，东皋先生谓公曰：“谢侍郎（墉）慕君久矣，思欲收君门下，君盍往谒之？”侍郎文名藉甚，若得其揄扬，鼎甲可望也。公以为在京十余年，于侍郎从无一面，今方通籍，遂有干谒，殊失平日所守，竟毅然不顾。未几殿试，公卷已置前列，适侍郎亦奉派读卷，以公不愿在弟子之列，颇不喜，独抑置十名外，以朝考第八入馆选。朝殿阅卷者例得为师，公引见后谒侍郎，大加奖誉，赠五古一章，末句云“当时海上琴，大有成连在”，深以不先往谒为公惜耳。公恬然安之。公官编修十三年，始开春坊。纯皇帝知公名，将大用矣。复因不入故相和┞之门为所衔。至己酉京察，授浙江粮道，又缘事忤和相，未赴任即调江西。后授河库道，终以鲠介不谐于俗，引疾辞去。公门下士，蒋相国（攸）、玉尚书（保）皆尤著者也。

　　◎植桂图先大父有《植桂图》，徐君怡亭所画也。齐太守梅麓（彦槐）题五古一首云：“淮南有珍木，蜿蜓在山幽。上枝栖鸾凤，下根蟠蛟虬。此种月中来，人间安可求？仙人斫其下，丹实落齐州。先生得数粒，偶然植林丘。栽培岁月久，叶茂花复稠。八月秋风来，天香散书楼。楼中读书子，折桂登瀛洲。何必珠作林，何必玉作畴。树德莫如滋，即此良诒谋。郄诜已青云，窦公未白头。会邀娥宴，一醉三千秋。”幽秀之语，逼真王孟。

　　◎皖省山名吾皖据江之上游，丛山峻岭，山名同者最夥。今特表出之：安庆府西有黄山，潜山县北亦有黄山（以黄鲁直得名）。太平府西北亦有黄山，庐州府东亦有黄山，而池州府西南黄山，其上三十六垣，实与歙之黄山三十六峰相峙。按：歙之黄山本名黟山，唐改今名，高三千七百余丈，盘亘三百里。人之谭黄山者，歙之外不知仍有五黄山也。安庆之黄山，形如卧象，当冶湖之口，故又名象鼻山。而宁国县之南亦有象鼻山。潜山县北有凤凰山，宋王故宅在焉，而休宁县西北亦有凤凰山（一名灵鸟山，金声读书处）。祁门县南亦有凤凰山（南唐谢诠弃官居此），繁昌县西北亦有凤凰山，铜陵县东亦有凤凰山，石埭县南亦有凤凰山，凤阳府北亦有凤凰山，灵璧县西北亦有凤凰山，和州白云山亦名凤凰山，则已有九凤凰山矣。和州有白云山，而潜山之南、太湖之东北亦有白云山，至东流之白云山，则有洞可容数百人，是白云有四名矣。安庆府东北龙山，其名最著，而太湖之西有龙山（王荆公诗“吾欲鞭龙起，为霖遍九州”是也）。徽州之西有龙山，东流之东有龙山，太平之南有龙山。徽州府之灵山，香烟极盛，每年有会，朝山者以数万计，而池州之灵山、广德之灵山，得此为鼎足矣。宁国府有陵阳山，所属太平县亦有陵阳山。凤阳府有独山，所属宿州亦有独山，而建平、六安两处亦有独山。休宁有东山，元赵氵方筑舍于上，虞集为撰记，即此山也，而黟之东山峭绝天半，人迹罕到，巢之东山，相传为许由所居，即古之箕山，盱眙之东山，则旧名马鞍山，是四东山之称，亦与白云同。若马鞍山则更多于东山也，安庆府西北有之，滁州西南亦有之，广德州境内亦有之，而霍山县西北、西南、正西三处并有之，尤奇也。晋裴仙修炼于青山之中，草木秋冬皆青，仙迹昭然，今桐城青山是已，不知桓温、袁宏之游青山，则在太平府东南也，青阳以山得名，故青阳之北有青山也，而与石印山并峙者，又有建德之青山，在古之桃州治者，又有广德之青山。宿松之横山在其北，建德之横山在其东南，合之广德之横山、天长之横山，又四横山矣。桐城浮山为诸山之冠，层峦耸翠，石洞连云，海峰先生文集中《浮山记》详言之，而盱眙之山亦有以浮名者。滁之丰山，昔欧阳文忠所为记丰乐亭者，即指是山也，而和州之山亦有以丰名者。陡山之称，见于定远，而盱眙亦有陡山。泾县之眉台、眉池，著名于眉山者也，而无为连曲如眉之山亦曰眉山。李白诗“筑土接响山，频临宛水湄”，今宁国府南之响山也，而舒城、六安之山亦曰响山。桐城有大凹山，为平地突起，而庐江之大凹山，复以形凹得名。太湖之百药山以白香山命名而盛，庐江之百药山以李百药所游而名。建德有梅山，舒城有梅山，霍丘、含山亦各有梅山。池州有齐山，庐江复有齐山。石埭有历山，东流亦有历山，辨舜之耕历山者，至今纷如聚讼焉。他若凤阳、滁州之并有蒋山，繁昌、来安之并有三山，巢县、凤台、和州之并有八公山，以及得胜、荆山等名，各有所同。我国家统一函夏，地大物博，即一省之山已可概见，况按之天下之大乎？

　　◎钟馗终葵二字见于《考工记》并《玉藻》，不知何时讹作钟馗，《日知录》辨之审矣。今则专以玄宗入梦之事属之终南进士，似更不经也。梁山舟学士有《题董旭终南进士图》云：“一人硕且俨，两胫伟而毳。突兀升我堂，白日吠狂犭折。咄哉唐进士，入梦要皇帝。科名亦偶然，胡乃为此厉！尔家终南山，捷径一条在。是中鬼所聚，岂独一方外？其鬼多尖头，衣冠而轩骑。不比俾礼多，大可恣一嘬。市区万余鳞，无地著妖魅。公若伸指臂，塞破屋子大。郁郁非汝居，龊龊非汝对。门户床笫间，宵昼守毋怠。状貌各狰狞，伎俩百狡狯。徒为群儿嬲，反受鼠辈绐。莫怪变恼羞，发植齿<齿禁><齿介>.主人亦同袍，愿告钟先辈。尔丑人岂知，作俑画师画。遂令曲江仙，而作鬼伯卖。要当淬长剑，下搜虚空界。先缚鬼董孤（董旭以画钟馗名，而笔墨甚恶），扑杀此獠快。游戏之笔，足以解颐。（按：诗后学士复成一短序云：”吾乡陋俗，遇菰黍之节，凡高门大户、穷檐近市，无不揭钟进士像于堂壁，以辟恶厉，甚至溷圃之所，亦有进士在焉。其为状也，或嚼鬼肝，吸鬼髓，擢筋监脑，又或刀之、锯之、敲之。扑之，穷极变怪，靡所不至。而鬼实未尝不时时出没于青天白日之下。岂人见之而犹栗者，鬼见之而独不惧乎？吾想天地间，大鬼、小鬼、新鬼、故鬼，鬼生子，鬼又生孙，族类繁夥，不可算数。钟进士欲以一人而食尽天下之鬼，岂不难甚？且所随从者鬼，役使者鬼，跳踉跋扈于左右者何莫非鬼，安知钟进士当蒲觞一醉，不转为若辈所鼓弄哉？亦可为愚且拙矣。吾欲结柳车以送之，而其骨专车不能载，吾欲渍目粽以享之，而其腹彭亨不可饱。无已，则莫若出下策以攻之。斯时钟进士必眦裂发指，掀髯奋袂而去，而妖麽邪魅失所依归，因是望风而遁焉，各鸟兽散，未可知也。吾既举前诗为钟进士解嘲，复张此说于堂室窗户间，候天阴雨湿镫青夜悄时，果有嘻嘻出出嗟嗟<需鬼><需鬼>者否，吾将瞪目以伺之“。此一则尤为雅谑也。又唐温庭筠容貌陋甚，时人号为钟馗。《日知录》遗载，并识于此。）

　　◎徐太守祭先世父文先世父莲舫公卒于道光己酉闰四月十二日，五月赴至京师，余兄子箴方拜典试南之命，徒跣南归，辇下诸公锡以铭诔诗联甚夥。余曾抄录副册，藏之箧衍。兵燹后久已遗失，庚午在岭西，读六合徐彝舟太守（）《未灰斋文集》，中有祭公文一篇，传体颂文，哀终荣始，不减潘安仁之诔杨荆州也。文曰：维屠维作噩之岁，招摇指午之月，某等谨具牲醪，致祭于方公之灵曰：维兰有芳，焚而逾烈。维剑有芒，折之不缺。英英我公，万人曰桀。幽关洞开，蒙泉清洌。八岁读《雅》，曰周公作。梁山晋望，疑出依托。仁庙巡狩，召试多士。献册河干，天颜有喜。赐列贤书，作官中秘。遂来荆襄，盘错是治。白莲天主，莽戎潜伏。公歼厥渠，弗株其族。帝用嘉之，庸尔车服。咨汝浙西，秉鞭作牧。岁在癸未，民渐于ㄜ。扌蜀鳖以食，产蛙及庐。我公恻然，告诸大府。惩彼吏胥，蠲其全赋。三驳三申，大府积怒。石塘甫修，轮台远戍。祖帐岘南，士民痛心。公独洒然，赋壮游吟。曲涧通马，悬岩挟龙（公游崆峒句）。剑倚绝壁，篆镌崆峒（公有“西至崆峒”篆章）。逆回鸱张，杀我长吏。四城鼎糜，列戍烽燧。二杨桓桓，国之将帅。我公，军中掌记。诗唱刀头，墨磨盾鼻。伊犁边寒，转饷孔艰。公告将军，后路形孱。大营停运，军实乃完。冰岭千仞，冻裂人肌。天子有命，改道济师。公谓冰岭，天险可恃。准夷窥伺，弃之非计。将军入告，遂格前议。逆回絷辕，论功释愆。玉关生还，优游湖山。有子象贤，翱翔木天。义跃酒，群季翩翩。孤臣余生，得此已足。呜乎鬼伯，胡相迫促。敷衽徨，敢告巫阳。绝域殊乡，我公所伤。魂兮归来，毋适四方。荷屋药房，我公尚羊。ХЦ饣长饣皇，我公卒尝。魂兮归来，欣欣乐康。呜乎哀哉，灵其尚飨！

　　计吾世父之卒，迩来二十有二年矣。重展是篇，不禁感泣。又先师黄琴士先生（典五）挽公联语云：“五年典郡，二载从军，忆只身由绝域归来，教子尽成名，方期书著《蔗余》，坐拥百城夸学富；千里江云，三春淮雨，访先生正落花时节，赠诗偏爱我，讵料舟回菊所，别经日痛星沉。”盖先生为先公延至东流学署，浚师从而受业。东流为古彭泽，即渊明作宰处，名菊所。《蔗余偶笔》，先世父所著书也。先生与世父交谊最深，故吐词凄切乃尔。谨附志之。

　　◎论耶稣教魏默深前辈（源）撰《海国图志》搜采极博，其论回教、论天主教详矣。特仅分叙事迹，斥驳其书，而于回教、天主教源流，仍未能一一辨晰。大西洋玛吉士辑著《外国地理备考》，总其目为五大州，曰：欧罗巴州、曰亚细亚州、曰亚非里加州、曰亚美里加州、曰阿塞亚尼亚州。欧罗巴除回回国外，其余各国皆奉耶稣教，大同小异。亚细亚州（西藏、印度等处）。教门分歧，曰儒，曰释，曰道，以及回回、天主、大秦、星德（亦作新德）。那内克，趣向不同。亚非里加教有回回、有耶稣、有大秦等名目。亚美里加原奉古教，自欧罗巴人前往，始有奉耶稣教者，而余教亦复遵奉。阿塞亚尼亚有回教，有释教，有诸神教，有耶稣等教。其说纷纭，究亦莫能详其原始。浚师曾细考之，大要仍不出释、道两途。汉使骠骑将军霍去病出陇，过焉耆山，得休屠祭天金人。颜师古注曰：“作金人，以为天神之主。”则不必远引袄祠之说，可断为天主二字之始。后《魏书。释老志》：“其始修心则依佛、法、僧，谓之三归。又有五诫，去杀、盗、淫、妄言、饮酒，大意与仁、义、礼、智、信同。”泰西人纪犹太古事，示十诫以训民，教以事神天、敬父母、勿杀、勿奸、勿妄证、勿贪财、七日礼拜省过愆，则不必旁征天堂。地狱之说，而断为拾释氏之唾余。唐建中二年大秦寺僧景净述《景教流行中国碑》，有“三一妙身，无元真主”，按《升元经》曰：“道有大法，得之立得，是谓三一之道。”《太上素虚经》曰：“三一者，一身之虚宗，百神之命根，津液之山源，魂精之玉室。是以胃池体方而受物，脑宫圆虚而适真。”《登真隐诀》曰：“太极帝君宝章者，东海青童君授涓子以封掌名山。涓子剖鲤所获，是太上召三一守形也。以朱书素，佩之左肘，勿经履污秽，佩之八年，而三一俱见矣。三一者，三元真一君也，授其封掌之教。”《真诰》：“紫阳真人受苏君三一元丹之道。”则不必广穷其开生灭死之说，而断其为窃道流之宗旨。不特此也，《三才图会》载吉慈厄国皆大山围绕，盘山为城，礼拜堂百余所，出金、银、金丝锦，富民居住皆楼台。吉慈厄非即今之千丝蚋转音乎？《建康实录》吴赤乌十年：“胡人康僧会入境，帝曰：”昔汉明帝感梦金人，使往西方求之，得摩腾（名）、竺法兰（名）来中国立经行教‘。“今法兰西非即本法兰而名其国乎？回教自隋开皇中始入中国，《西域图志》：”回人尊敬造化之主，以拜天为礼，每城设礼拜寺，始生教主曰天主。“刘智（明江宁人，回回）。《天方舆地经》：”东土、西土、中土，自东至西作一直线，自南至北作一横线，两线相交为十字形，天方当其十字交处。“今天主教十字架非即回教之支流乎？天方经典：”凡我域中，不容欧若堂。“魏氏注：”欧若堂，天主教也。“不知亚细亚州各国所奉之教，天主、大秦亦所常有，似欧若堂，绝非天主堂。总之，释教、道教、回教，皆在天主教之前，彼盖变化而出之，以为不立新论则不能耸众，欲耸众则非撇去释、道、回回一切门面语不足以见立论之高，于是曼衍支离，患遂中于人心而莫之底止。和议既定，彼教遍行中国，愚夫愚妇从而习者，滔滔皆是。惟在地方大吏督率牧令，遇事持平，据其理之是非，化其心之畦畛。更以其暇劝农桑，兴学校，野无游手，家有盖藏，所以固结人心者，正不在刑驱势迫也。因阅《海国图志》而一论之，其他书所述未见于志中，及志中所载有于吾意不合并有舛误者，附录于后：《外国所奉各教名目》：罗马天主公教，加尔威诺修教，路得罗修教，厄肋西亚国修教，德亚古教，疴马尔回教，大秦教，星德教，那内克教，巴拉马教，诸神教。

　　《地理图考》惟于高丽国志云：“士则业儒，俗则崇释。”几内亚国云：“或拜山河，或奉禽兽，各从其志。”

　　《释氏通鉴》云：“河州东谷有一天寺，常闻钟声。”当是天主堂之滥觞。

　　莲池大师《竹窗随笔。天说》一云：“老宿言：”有异域人为天主之教者，子何不辩？‘予以为教人敬天，善事也。奚辩焉？老宿曰：“彼欲以此移风易俗，而兼之毁佛谤法，贤士良友多信奉者故也。’因出其书示予，乃略辩其一二：彼虽崇事天主，而天之说实所未谙。按经以证，彼所称天主者，忉利天王也，一四天下三十三天之主也。此一四天下从一数之，而至于千，名小千世界，则有千天主矣。又从一小千数之，而复至于千，名中千世界，则有百万天主矣。又从一中千数之，而复至于千，名大千世界，则有万亿天主矣。统此三千大千世界者，大梵天王是也。彼所称最尊无上之天主，梵天视之，略似周天子视千八百诸侯也。彼所知者，万亿天主中之一耳。余欲界诸天，皆所未知也。又上而色界诸天，又上而无色界诸天，皆所未知也。又言天主者，无形、无色、无声，则所谓天者，理而已矣。何以御臣民、施政令、行赏罚乎？彼虽聪慧，未读佛经，何怪乎立言之舛也！现前信奉士友皆正人君子，表表一时，众所仰瞻，以为向背者，予安得避逆耳之嫌，而不一罄其忠告乎？惟高明下择刍荛而电察焉。”

　　莲池大师《竹窗随笔。天说二》云：“又问：”彼云梵网言一切有生皆宿生父母，杀而食之，即杀吾父母。如是则人亦不得行婚娶，是妻妾吾父母也；人亦不得置婢仆，是役使吾父母也；人亦不得乘骡马，是陵跨吾父母也。士人、僧人不能答，如之何？‘予曰：梵网止是深戒杀生，故发此论，意谓恒沙劫来，生生受生生，生必有父母，安知彼非宿世父母乎？盖恐其或己父母，非决其必己父母也。若以辞害意，举一例百，则儒亦有之，礼禁同姓为婚，故买妾不知其姓则卜之，彼将曰：卜而非同姓也，则婚之固无害。此亦曰娶妻不知其为父母、为非父母，则卜之，卜而非己父母也，则娶之亦无害矣。礼云：倍年以长，则父事之。今年少居官者，何限其舁轿、引车、张盖、执戟，必儿童而后可？有长者在焉，是以父母为隶卒也。如其可通行而不碍，佛言独不可通行乎？夫男女之嫁娶，以至车马、僮仆，皆人世之所常法，非杀生之惨毒比也。故经止云一切有命者不得杀，未尝云一切有命者不得嫁娶、不得使令也。如斯设难，是谓骋小巧之迂谈，而欲破大道之明训也，胡可得也？复次，彼书杜撰不根之语，未易悉举，如谓人死其魂常在，无输回者，既魂常在，禹、汤、文、武何不一诫训于桀、纣、幽、厉乎？先秦、两汉、唐、宋诸君何不一致罚于斯、高、莽、操、李、杨、秦、蔡之流乎？既无轮回，叔子何能托前生为某家子，明道何能忆宿世之藏母钗乎？羊哀化虎，邓艾为牛，如斯之类，班班载于儒书，不一而足，彼皆未知，何怪其言之舛也。“

　　莲池大师《竹窗随笔。天说三》云：“复次南郊以祀上帝，王制也。曰钦若昊天，曰钦崇天道，曰昭事上帝，曰上帝临汝，二帝三王所以宪天而立极者也。曰知天，曰畏天，曰律天，曰则天，曰富贵在天，曰知我其天，曰天生德于予，曰获罪于天，无所祷也，是遵王制集千圣之大成者夫子也。曰畏天，曰乐天，曰知天，曰事天，亚夫子而圣者孟子也。天之说何所不足，而俟彼之创为新说也？以上所陈，倘谓不然，乞告闻天主，倘予怀妒忌心，立诡异说，故沮坏彼王教，则天主威灵洞照，当使猛烈天神下治之，以饬天讨。”

　　张尔岐《蒿庵闲话》云：“利玛窦，欧罗巴国人，万历辛巳来贡耶稣像、万国图、自鸣钟、铁丝琴。上命冯琦叩所学，惟严事天主，精器算耳。越庚戌，玛窦死，诏以陪臣礼葬阜城门外。刘侗《帝京景物略》云。然又闻玛窦初至广下舶，髡首袒肩，人以为西僧，引至佛寺，摇手不肯拜，译言我儒也。遂僦馆延师，读儒书。未一二年，四子五经皆通大义，乃入朝京师。其所著书，有《交友论》二十五言、《畸人》十篇、《天主实义》。同至诸人，亦各有论著。分言理、言器为二种，刻之曰《天学初函》。又所携书七千余卷，并未及翻译。所言较佛氏差为平实，大指归之敬天主，修人道，寡欲勤学，不禁杀牲。专以辟佛为事，见诸经像及诸鬼神像，辄劝人毁裂。所诋皆佛氏之粗者、诞者，有答虞德口、僧莲池二书，颇令结舌，亦一快事。然其言天主，殊失无声无臭之旨。且言天堂地狱，无以大异于佛，而荒唐悠谬殆过之。甲申后，其徒为耶稣教会者，男女猥杂，几与白莲、无为等，大非利氏之旧矣。以此为辟佛助儒，何异于召外兵而靖内难乎？要之，历象器算，是其所长，君子固当节取。若论道术，吾自守吾家法耳。”

　　张尔岐《蒿庵闲话》云：“耶稣教每月数日祀天主，剪牲陈馔，随其所有，质之天子祭天地、诸侯祭山川之义，僭甚矣。或曰贵贱虽殊，皆乾父坤母而为之子，先王制礼，乃大有限制，诸侯而下皆不得伸一献以答生成，于心不有歉乎？曰：不然。天子圜丘方泽，所陈者皆四方郡国之筐篚、田野细民之拮据也。贱者修其物，贵者修其仪，普天之下，固未尝一人不祭天地也。譬之事亲，亚旅耕田，牧者豢羊豕鸡豚，庖人司烹宰，妇孺洁器具、幂酒醴，奉而进之，二人之前者，宗子、方妇而已，余人未尝辄得至前也。苟欲事天，士大夫各勤其职，庶人谨身节用以供王税，于义备矣。因是而推，斯民和乐之气即为德馨，怨恫之声即为腥闻，诸吏民自养者，即盗窃天地神之牲粢盛而食者也。利氏固解人，当时何不以此告之？”

　　《海国闻见录》：“东南洋诸番，惟吕宋最盛。因大西洋干丝腊（即干丝蚋）是班牙（即西班牙）。番舶运银到此，交易岛番，土产云集。西洋立教建城，聚夷族，原系吕宋土番。”按：徐松龛中丞《瀛寰志略》引“吕宋原系土番”句节删不清，黄可垂《吕宋纪略》云吕宋为干丝蚋，当是千丝蚋据吕宋地。观《闻见录》及《纪略》后载可知。

　　《海国图志》引赵氏翼《檐曝杂记》：“天主堂供天主如美少年，名耶稣，彼中圣人也。像绘于壁而突出，似离立不著壁者。”按《建康实录》曰：“一乘寺，梁邵陵王纶所造。梁末贼起，遂延烧。陈尚书令江总舍堂宇寺，今之堂是也。寺门遍画凹凸花，代称张僧繇手迹。其花乃天竺遗法，朱及青绿所成，远望眼晕如凹凸，就视即平。世咸异之，乃名凹凸寺。”今洋人用药水映人像于镜中，及一切画册，望之无不凹凸随形者。赵盖未知西竺法耳。

　　李卫《改天主堂为天后宫碑记》、丘嘉穗《天主教论》、沈大成《读通典职官》，其贬斥与杨光先同。惟赵翼《天主堂说》颇有原委，《海国图志》均未载。

　　王昶《金石萃编》谓《景教碑》西洋与大秦相距辽远，似不能合。不知其地虽远，其教可传。如亚美里加州亦何尝不因欧罗巴人到其国，遂习耶稣教耶？今之航海来中国者，其相距不更远耶？昶又谓《唐传》载波斯国俗，似与今回回相同。碑称“常然真寂，戢隐真威”等，真字不一而足，回回礼拜寺亦谓之真教寺，似乎回回之教，未始不源于景教。其说更谬。回回入中国，见于《隋书》，景净《述景教碑》在唐时。天主教实从回教变幻而出（前已载明）。昶又谓碑称景教，景字之义与景星、景光流照之义相符，是真三家村学究解高头讲章语。道书具在，言景字者多矣，昶何以不一寓目耶？

　　◎国子《周礼。地官》：“师氏以三德教国子。”此公卿大夫之子弟名曰国子也。《左传。僖二十五年》：“卫人伐邢，二礼从国子巡城，掖以赴外，杀之。正月丙午，卫侯毁灭邢。同姓也，故名。礼至为铭曰：”余掖其国子，莫余敢止。‘“杜注：”邢之正卿国子。“后世以国子名官，殆仿此。冯惟讷《诗纪。古铭词》中遗未收入。

　　◎政由葛氏蜀后主谓诸葛公曰：“政由葛氏，祭则寡人。”葛氏之称特奇。

　　◎容甫书函汪容甫先生（中）乾隆丁酉科拔贡，湛深经学，以科名为不足重，遂不求进取。稚存太史诗中所谓“不敢随车试大廷，头衔应许号明经”是也。先生恃才傲物，多所白眼。毕秋帆宫保抚陕西时，知先生名而未之见也。一日，先生忽以尺书报之。宫保拆视，乃笺纸一幅，上仅书四句云：“天下有中，公无不知之理。天下有公，中无穷乏之理。”毕公阅竟大笑，即以五百金驰送其家。先生之旷达，宫保之礼贤，时两称之。先生子孟慈太守（喜孙）为先世父丁卯同年，余侍先世父时尝闻斯语云。

　　◎管夫人画卷管仲姬工绘山水人物，人罕知者。先世父曾藏其《海灵朝龙王》纸本卷子，长一丈余。岛屿苍茫，洪涛汹涌，幅中鼋鼍若者，龟鳖若者，鱼若者，虾若者，蚌蛤螺蜃若者，大而至于巨鳌怒蛟、长蛇封豕，（似江豚而圆黑。）出没隐现，神气勃勃。复有鬼怪腾踏波浪间，若金银，若珠贝，若珊瑚、木难，或顶于首，或负于背，或捧以玉盘，或裹以素绡，争作供献状。千变万化，不可思议，令观者目夺神骇。而章法细密，傅染雅洁，实为收藏家不可多得之品。宋三百年，宗室中惟赵仲︼妻和国夫人王氏与仲姬皆称书画名手。王氏真迹传者绝少，仲姬所传者亦只兰竹二种。若此卷，则世所仅见也。世父卒后，卷归先兄子应先生。咸丰丁巳春，兄避兵乱居怀远，犹携以自随。未几兄病殁，怀远亦陷，大约付之劫火矣。高要何叔度（元）《江上万峰楼诗钞》载管夫人墨竹画并自书一绝云：“夫君去日竹初栽，竹已成林君未回。玉貌一衰难再好，不如花落又花开。”款署“管仲姬寄子昂君览。”叔度题云：“至今见者犹销魂，何况泥里你我人。”颇有风趣，爰附记之。

　　◎歙肩《后汉书。张衡传》：“捷迳邪至，我不忍以投步；干进苟容，我不忍以歙肩。”歙肩，即胁肩也。

　　◎{既皿}领居{既皿}，兽名，似猬，毛赤。{既皿}音衤几。《山海经》作居{既皿}.《韩诗外传》：“昔者，舜甑盆无膻，而下不以余获罪。饭乎土簋，啜乎土型，而农不以力获罪。衣而{既皿}领，而女不以巧获罪。法下易由，事寡易为功，而民不以政获罪。”

　　●卷二

　　◎龙树寺京师宣武门外龙爪槐古刹为文人游宴之地。道光初，月亭上人重加修葺，复构小楼，曰蒹葭阁。鲍觉生先生诗所谓“野阔青三面，天空碧四垂”也。汤文端公（金钊）曾题一联云：“何处菩提，莫错认庭前槐树；无边法藏，且笑拈阁外芦花。”壬戌夏间，偕沈宝臣比部、薛淮生侍御、黄孝侯编修、孙稼生仪部、燮臣修撰公宴先师李文恪公（菡）于此。酒罢，公携予散步，亲指文端楹帖，谓予曰：“措词洒脱，用笔飞舞，此联、此书、此人，可称三绝矣。”偶忆公语，谨录识之。

　　◎三品小京堂四品少卿乾隆间奉有谕旨：黄登贤著以三品小京堂用，托隆著以四品少卿用。嘉、道以来，并无小京堂、少卿之称矣。

　　◎罔{穴良}《淮南子》：“南游罔{穴良}野，北息沈墨乡。”{穴良}，卢当切，音郎，凡物空者皆曰{穴康}{穴良}.

　　◎逍遥津在合肥城东，《三国。吴志》孙权为魏张辽所袭，乘马越渡处，今归王育泉丈（世溥）作别墅焉。曾绘《逍遥津图》征诗，余兄子箴撰联云：“地临飞骑桥边，问当年一船筝笛，万队旌旗，弹指话沧桑，只安排水国逍遥，已是鲲池庄叟境；春到听莺时节，看此日对月题诗，迎风把酒，散怀忘泛梗，且领略画图结构，俨然鹿柴右丞居。”

　　◎定时罗一名日晷，纹理工致，本质端好。《通志》所载惟程宏宇、汪永年二家制者，四方未有比伦。又罗盘称歙县为最，亦以汪、程二姓所造为精。近则日晷、罗盘专以方秀水家著名，并汪、程之名亦不知之矣。

　　◎歙墨南唐时李超及子廷自易州迁南，后主尝用其墨。廷父子以歙地多松，故留此造墨。至宋时，以大龙凤墨千斤充贡。仁宗宴廷臣于群玉殿，以李超墨赐之，曰新安香墨。其后赐翰林，皆廷墨。双脊龙样品尤佳，《墨谱》称之“上者拈来轻，嗅来馨，磨来清”，今失其传。近代制墨者，以程君房、方于鲁为上，吴去尘次之，今亦不可多得，惟曹素功紫玉光为海内所尚。自乾隆六年内廷取墨工于歙，歙令赵本以绩溪汪近圣应诏，给物料，令制十匣，而歙墨之名益著。

　　◎柳枝朝云诗东坡有“不学杨枝别乐天”句，盖反香山鬻骆放柳枝之意，嘉其侍儿王朝云也。梁山舟学士调陶篁村娶妾诗“不学朝云伴老坡”，则直用苏诗，而又反坡公之意矣。白、苏有知，当亦相顾失笑。

　　◎钱牧斋钱牧斋宗伯入圣朝后，思欲掌枢要，专史席，二者俱违其意，故郁郁不乐，终为有文无行之人。恭读纯皇帝题谦益《初学集》诗曰：“平生谈节义，两姓事君王。进退都无据，文章那有光？真堪覆酒瓮，屡见咏香囊。末路逃禅去，原为孟八郎。”大哉王言，足以鉴小人之肺腑矣。

　　◎钝翁周氏血书贴黄跋汪钝翁先生《跋周氏血书贴黄》，具附载《碧血录》后。今阅《尧峰文钞》，于前跋小有改窜，较初作更极轩朗。原跋云：“右血书（改作‘疏’）贴黄一百四十四字，周子佩先生（改‘周君子佩’）所书，盖将为其父忠介公讼冤，因姚文毅一言，改缮进御（自‘盖将’下改‘是时愍帝改元，子佩将讼其父忠介公冤，刺两指血写全疏既竟，先以示同乡姚文毅公。公摘贴黄中数字，命改缮以进’）。此其所存原本也，子佩自叙及诸公跋之详矣。予独叹忠介莅官清慎，家居数椽，仅蔽风雨，遇公正，辄发愤，为乡人所爱戴。而倪（添‘文焕’）、李（添‘实’）两疏敢于诬谰狂噬，几至东西易位，黑白改（易‘换’）色。如忠介之名，自当与日月相磨，而彼毛一鹭与诸小人（改‘彼倪、李诸小人’），则皆东坡所谓蛆蝇粪秽也。谗人罔极，交乱四国，此殆（改本无‘殆’字）古今同辙（添‘者’字），为之一慨。康熙乙卯春正月，长洲汪琬敬跋于尧峰之皆山阁。”可见前辈作文，不肯一字放松，正古人所谓三易稿而成者。昔欧阳文忠为韩魏公作《昼锦堂记》，脱稿数日，忽走价另易稿本示魏公，公阅之，与前作无一句更改，惟于“仕宦至将相，当贵归故乡。”二句中添两“而”字，魏公叹赏，以为文气始足。文家落笔不苟处如此，因附识之。

　　◎邓太史诗邓元昭太史（旭）有《寿胡节母七十诗》一首云：“海上麻姑信<单辰>然，椒盘十日寿杯前。补天却说烦娲手，掷地难忘述祖编。绣佛香灯归净业，板舆铛饭听胪传。南山静对何曾改，遮莫春风扫翠烟。”今阅《林屋集》中并无此诗。太史之子（）跋其集后云：“先公著作甚多，或随手弃置，散佚过多，今四方诗家选本颇有流传，而未见于家藏稿中，亦有前曾刊刻而稿中不载者。”据此则集内所存不过十之八九耳，亟录之以俟搜辑。

　　◎[C030]《头陀寺碑》文为王简栖著。简栖名[C030]，琅邪临沂人，今本皆误作“巾”。按《说文》：“[C030]，木初生也。象丨出形有枝茎也。古文或以为草字。读若彻。凡[C030]之属皆从丨。”徐氏锴曰：“[C030]从丨引而上行，音进，草始脱甲，未有歧根。今班固《汉书》多用此为草字。齐有辅国录事参军王中。”云云。则[C030]字应作[C030]字，若书作[C030]，亦误矣。

　　◎官厅家衣江兄（若夔）为有堂方伯少子，以名诸生困于家计，报捐县丞，分发江宁试用。尝作《坐衙诗》，尚记其一句云“星斗横天冷眼看”，语颇傲兀。昔王梦楼先生由翰林侍讲出守南，有“平生跋扈飞扬气，消尽官厅一坐中”之句，读之更怃然矣。

　　◎谦默华闻修《书绅要语》云：“谦，美德也，过谦者多诈。默，懿行也，过默者藏奸。”此二语非真有阅历者不能道破。

　　◎吕泉山庄诗辛亥秋，董啸庵学博来书，并惠寄其五世祖泽山先生（咸）《吕泉山庄遗草》一卷，仅七十余首。五言如《小楼看雨》云：“山连云影外，人坐雨声中。”《元日》云：“又添新岁月，未改旧须眉。”《幽居》云：“移竹愁春尽，栽花趁雨余。”《喜雨》云：“新秧增活色，枯涧走清泉。”七言如《送汉儒弟之苏州》云：“一棹烟波江上客，五更风雨梦中家。”《洪源鲁斋中小饮》云：“座上清阴先世树，案头缃帙古人书。”《送胡吟菊回里》云：“行踪似月归山远，别梦如云逐水流。”其他绝句有《山窗暝坐》云：“飞尘难到野人家，暮霭横山曲曲遮。萧寺晚钟鸣未息，墙头月已上梅花。”又：“翻疑世上功名事，不及田家酒一杯。”皆超拔可诵。

　　◎鲥鱼初夏时出，渔人听布谷声以为候，最爱鳞甲才一挂网便随水而上。予八载菊江，饱餐此味。每谓鲥鱼之美不及稻蟹而胜于河豚，识者恒以予为知言也。向有鱼贡，乾隆初元，恭奉上谕：“闻江南长江一带有贡献鲥鱼之例，至康熙年停止，因而改为折价向网户征收，充地方公用。乃历年既久，或网户改业，或移徙他方，辗转牵连，又加吏胥借端苛索，遂致沿江捕鱼之人，代受追呼之累。朕思当年圣祖仁皇帝停止贡鲜，乃爱惜民力之至意，何用此些须折价烦扰小民？著该省督、抚查明豁免，永以为例。”仰见圣主体恤民情，无微不至云。

　　◎詹湘亭秋闱曲吴苑詹湘亭明府（应甲）七赴春官，艰于一第。官湖北最久，诗文词曲，靡不精妙，其乡试时作《中秋夜闱中望月》北双调一套，尤脍炙人口。其词曰：“（《新水令》）了高台上月轮高，悄无声，酸风满号。碧油帘不卷，红蜡烛停烧。银汉迢迢，空隔着土泥墙，望不到。（《驻马听》）木板三条，覆鹿藏蕉。何处找，策题五道，涂鸦满卷未曾交。珠光剑气已全消，青天碧海劳相照。谁喧笑？隔墙老卒声声叫。（《沈醉东风》）猛听得错华灯游龙夹道，汲新泉渴马腾槽。号官儿意气消，号军儿语言妙。检筠篮冷炙残膏，我辈三年共此宵，博一个个团醉饱。（《折桂令》）忆秋闺独坐深宵，瓜果中庭，烛烬香烧。有花气，钗光袅袅，帘影萧萧。盼云阶兰房信杳，卧风檐棘院人遥。望断红绡，梦断蓝桥。只落得数更筹，至公堂静听鼓吹，明远楼高。（《沽美酒》）俺想那跨山塘花市遥，泛秦淮灯船早，竹西歌吹千家闹。同盼上琼楼瑶岛，争一刻是今宵。（《太平令》）堪笑的谱霓裳掷杖成桥，驾星槎折木为瓢。莫须有月斧亲操，想当然玄霜空捣，一种种云翘翠翘，被罡风吹掉，都散做花枝压帽。（《离亭燕》带歌拍煞）素娥掩面何须笑？朱衣点首何曾恼？君不见世上儿曹，有多少玉楼文，有多少金銮草，有多少孙山康了。洗愁肠一尊绿浇，粲心花三条红照，脱不尽书魔旧套。若不是广寒梯跌了脚，蓬瀛路迷了道，《郁轮袍》走了调，因甚价年年矮屋中，唤不醒才子英雄觉？担误着青衫易老，诌一套棘闱秋，要和那吹角声寒唱到晓。”

　　◎科名相同渔洋山人生于甲戌，以辛卯中乡试，乙未中会试，与侯官曹能始先生（学）相去一甲子，无不符合。舅氏陈小坪先生（鼎雯）以嘉庆癸酉拔贡，己卯举人，道光壬辰进士，而先伯曾祖余斋观察乃乾隆癸酉拔贡，己卯举人，壬辰进士。舅氏与观察亦相去六十年，科名如出一辙，真奇矣哉！

　　◎僧尼匹偶记振斋先生记僧尼匹偶之事，此吾乡近日一大佳话，不可不全录之。其文曰：“张善，桐城人。父文田佣耕糊口，生子二，善居次。兄某，长善二岁。善四岁时，桐城被水，佃田淹没，无以为生。文田挈妻子赴来安，垦种山地。数年后，夫妻相断殁。时善八岁，与其兄俱幼稚无依，不能自活，乃相与偕逃，信步行去，住无定所。一日坐石磴假寐，及醒，失兄所在，遍觅无踪。由是孤孑一身，往往误入僻径，或就山窟中止宿，见虎狼足迹满地，则骇然以惧。遇水阻，莫测浅深，适有木棒横地上，借得探水以渡，则欣然以喜。八岁儿徒步远行，胆怯腹枵，困惫日甚。道光丁酉八月十七日晚，行至滁州东厢庙门首，卧地不起。庙为三仪阁，老僧智慧乐善好施，有余蓄辄周贫乏。是日早起开门，瞥见，呼之不应，抚之奄奄一息，亟抱入庙，以姜汤频灌之，半日方苏。僧询明来历，知其幼弱无家，怜之，俾削发为徒孙圆来之徒，命名荣发，恩养有加焉。逾年，僧挈其徒移住城中龙兴寺，命荣发从师读书识字，为日后讽诵经卷计。及入塾，颖悟胜侪辈，师喜教之，一如教群弟子，不以其为僧异也。岁壬寅，张善年十三岁，时余奉檄至滁，假馆于龙兴寺之慧照堂，每夜辄闻僧舍读书声。异之，询知为寺中小沙弥，晚归自塾，而温习旧业者。亟召之来，试以对句，应声而对，语甚工，出题命作小讲，文理明顺。僧舍内外粘壁大字，每处皆其所书，颇有笔力。余惜其以有造之质而沦于缁流也，商诸智慧，以为余义子，即蓄发。携之归，延师课读，于今八载。时当授室，适余友合肥王君育泉言其中表寿州孙培元学博有养女及笄，愿为执柯，遂酌给财产，于己酉冬月出赘于孙氏之门。顾事以巧而见奇，人无独而有偶。彼孙女之遭际，则又有可述者。孙女父某，乡居务农，女八岁失恃，继母虐遇之，至不能相容，弃诸尼庵，削发为尼。孙氏固淮北望族，其大家巨室俱在城内，不知乡间远族有弃女之事。培元亦世居寿城，夙敦族谊，闻之恻然，出赀赎女归，恩养于家，蓄发待字数年矣。王君育泉为之择配，遂以归张。此不奇于两家僧尼之还俗，而奇于王君之适为撮合也。因书其事以记之。北平史积新书于合肥旅寓。”予按：张善后改名允庆，人甚醇谨，已入寿州籍，补博士弟子员。近杨小坡茂才原本此记，演成《鹦鹉媒》传奇二十四折，善得此可以传矣。

　　◎家衣江词衣江兄本名诸生，工诗善画，尤长小令。曾记其数阕，录之可见一斑。《泊舟晚眺》调寄《渔家傲》云：“日半衔山天欲暝，一江高卷西风紧。白望茫茫波万顷，谁最稳？老渔撒网撑孤艇。两岸萧萧吹更冷，芦花乱拂篷窗静。忽见团明月影，催诗兴，狂吟唤起蛟龙听。”又《钗头凤》无题云：“窗纱晓，房栊悄，离情细共炉烟袅。窥妆镜，调铅粉，坐依帘隙，海棠风紧。冷，冷，冷。

　　春光早，音书杳，知他别绪添多少。无聊甚，闲时闷，花朝何日，试猜芳信。近，近，近。“又《虞美人。归兴》云：”分明一水还家路，欲渡未能渡。青山怪我不归来，隔着寒江相待影徘徊。离情脉脉无人晓，又被西风恼。吹来满眼是芦花，怕似芦花踪迹绕天涯。“清新之笔，足可嗣响元人。

　　◎古铜壶尊乾隆间有庙祝以铜器一对典入质库，年久未赎。先大父以千钱买归，其形质口款足，甚古朴。以汉建初尺度之，高三尺四寸，椭圆口，唇厚五分，围三尺四寸五分，颈围三尺二分，腹围六尺五寸五分，腹下足上围三尺四寸六分，足围五尺一寸五分，兽耳径五寸三分，有棱圜，环围一尺九寸二分，合今制重一百五十斤。耳际、腹上、足跗三处，皆雷纹盘夔饰，腹中识云“至大己酉七月，建康路儒学作，大成殿永宝用”十六字，腹下一偏左、一偏右识云“大成殿祭器六百八十一件，至大二年，岁在己酉，建康路儒学”，皆篆文。腹下末行剥蚀莫辨，盖即古铜壶尊也。道光壬午，凤阳教授倪公（模）重修府学，先大父遂献之文庙。考至大己酉至道光壬午，已五百十四年，而此器相传，实系明初中都太学祭器，后改为凤阳府学，我朝乾隆丙子移学东城，竟而失去。数十年来，复归旧地，真一段美谭也（倪学博有记甚详）。咸丰癸丑，粤贼攻陷凤阳，焚掠一空，此器恐亦遭劫火矣，执笔为之怃然。

　　◎八叉虫伊犁有八叉虫，如土蜘蛛，长脚善走，啮人便死。见之者用黄纸收裹，送入庙中，亦有呼为八爷者。外夷人见之，卧于地，任其行走，以为祈福，如见喇嘛然。关门外到处有之，一入关中，绝不见矣。见先世父《伊江诗注》。

　　◎凌台诗唐许用晦（浑）《凌献台诗》：“宋祖凌乐未回，三千歌舞宿层台。江潭云尽暮山出，巴蜀雪消春水来。行殿有基荒荠合，寝园无主野棠开。百年便作万年计，岩畔古碑空绿苔。”胡Т叟云：“宋二武皆祖，武帝称高祖，孝武称世祖。凌在当涂黄山上。《地志》：”孝武有凌台，置离宫。“《本纪》亦载姑孰较猎一事。今于黄山西望天门，两崖中豁，江水真有巴蜀直来之势。东望牛渚，是为江潭，旧作‘湘潭’，字误也。”姚惜抱老人云：“用晦此诗，大为杨升庵诋斥，赖避瘠Т翁伸其屈。然‘江潭’一联，与上二句如何接下联，不免有句无章之病，‘寝园’二字亦凑用不的当，‘百年’句无着。此等诗姑以句取可耳。‘按渔详误以”江潭“一联为赵嘏诗，且依俗解作湘潭字，忽略甚矣。

　　◎啖蔗轩寿挽联先世父所撰寿挽联极多，不自收拾，稿都散佚，兹就（师）所记忆者，敬录之：“杖于朝，贵于室，富以文章，阅科第三十年，竞向鲤庭灿桃李；兰有秀，菊有芳，松征寿考，愿春秋八千岁，频添鹤算颂台莱。”（祝朱郁甫先生八十。咏斋尚书、恕斋方伯，皆先生哲嗣也。）“抑戒诗陈，竞喜耄年箴几侧；恩隆日秩，更逢佳节届天中。”（祝凌封翁德舆九十，诞日正端阳节。）“搞藻正三春，容我追随瞻福寿；登堂须十载，愿公耄耋至期颐。”（祝孙绍泉太守七十。时仲君晴轩孝廉方试春官。）“汉室一经传子弟，蜀峰千仞颂台莱。”（祝合肥戴太翁九十，令嗣官四川令最久。）“君家伯仲半雕零，羡珠树挺生，定向庭前延世泽；我有儿孙经拂拭，怅春风既往，只应空外感知音。”（代先朝议挽汪太守霖。浚师按：太守官凤阳，稚通叔父、子箴兄皆出公门。）“江流有声缅高阁，临风怨兴逝水；诗人多感览遗编，怀旧梦绕晨星。”（挽王竹屿都转凤生。都转寄居金陵上河，有《江声帆影楼新著》、《感旧集》七律百首。）“爱客满堂，下榻忆逢秋圃月；别君一载，临风遥怅暮天云。”（挽合肥蔡相侯先生。）“白露咽新声，知有林间鸣鹤警；苍生怀旧泽，何堪天上大星沉。”（挽六安杨兰如先生志信。先生历官山东藩司，署巡抚。）“杜老吟残，空向草堂留画稿；江郎才尽，那堪彩笔痛花飞。”（挽宫庶侯表弟，曾官四川州牧。）“四载谪边陲，赖有令原能急难；只身归净域，未忘冰岭去从军。”（挽徐司马润，殁于伊江，在戍四年，有从弟相随，时司马请于大帅，求逾冰山投营效力。）“杖履忆淮南，贱子曾亲床下拜；星霜詹冀北，荩臣新自日边来。”（挽朱郁甫先生。时长君咏斋尚书奉旨南来省视。）“贤守能诗，尚有篇章留舞水；荩臣恋阙，那堪风雨感秋声。”（挽凌谦斋太守。曾知镇远府，丁艰服阕，未补官卒于京。）“泪洒春风，感公意殷勤，竟许萝攀松上；泽留楚水，叹我来迟暮，果然仙去楼空。”（代恬庵叔挽庐江前湖北盐道章公廷梁。时叔迎养湖北学使署。）“离怀已届三年，小饮忆花开，万卷楼中齐握手；介寿方期九月，长淮惊鹤唳，八公山下黯消魂。”（挽寿州孙春墅广文。年甫六十，藏书最富，刊有《琅琊山馆丛书》。）“服佩返仙庄，携手同归，哀惨独遭三日内；交游遍人海，壮心未已，追随犹忆卅年前。”（挽前奉天治中吴公昆。公住居张庄，三日内夫人亦相继仙去，伤哉！）“廿载倍亲情，握手每惊须鬓改；六旬同岁月，怆怀顿觉死生分。”（挽孙陶圃通守。）

　　◎书周文忠公遗事周敬修先生（讳）天爵，山东东阿县人。起家县令，荐至湖广总督，缘事镌职，再起为漕运总督，旋以二品顶戴致仕。文宗御极，被诏入朝。适粤贼犯顺，命公为广西巡抚，屡立战功。年老乞归。癸丑春，贼陷皖城，复命公巡抚安徽，上疏辞职，加兵部侍郎衔，专办团练防剿事。积劳成疾，薨于颍州途次。特旨优恤，追赠尚书，予谥文忠，勿庸内阁撰拟。故事大臣非翰林不得谥文字，公得之，诚异数也。公年登八十，受恩三朝，其服官政绩应胪列国史，兹不具录。择其遗事数则信而有征者，敬识于此：公由嘉庆辛未科进士，归本班铨选。道光初授怀远县知县，单车赴任。公本寒素，性复廉介，久之，竭力屏挡，始迓太夫人及夫人辈至署。夫人勤于纺织，日课针黹。除奉太夫人甘旨外，布衣蔬食，官舍萧然。时当度岁，同城各官眷向有酬应，而夫人并无命服。怀远地僻，未易购办，公又不欲假诸绅之家，适典史孔君，平阳世家也，检笥中所藏旧七品服献之，夫人始得贺岁成礼焉。公之清风亮节，于作宰时已基之矣。孔时可茂才（昭镛）在东流时，亲为余言。

　　公自怀远调阜阳，政通人和，百废并举，惟捕缉认真，过于严厉。有忌公者，奏参公苛政虐民，得旨命大学士两江制府蒋砺堂先生按治其事。砺堂先生乃先伯曾祖余斋公授业弟子也，道经冶溪，访先叔祖溶川公，首以公事为问。溶川公与公素未谋面，重公为人，以“爱民如子，疾恶如仇”对。蒋公乃援以入告，成皇帝深为嘉许。公之受上知，自此始也。不数年，遂由宿州牧守庐州，备兵凤阳，陈臬百皖。公感溶川公知己，手书订交，通兰谱焉。

　　公罢官后卜宅于宿州之闵子集，乡居无事，日从事于农圃。课晴问雨，见者多不知为大僚。溶川公尝至公家，时太夫人尚健在，登堂拜母，太夫人率以子侄视之。每食，太夫人居中，溶川公与公东西坐，淆惟四簋，不以客礼待也。岁甲辰，许抑斋丈奉檄署理时村巡检，路过公门，以旧吏修晋谒之仪。阍者辞以出，抑斋遂登舆去。甫数武，遥见公立南亩中，御短布衣，戴大毡笠，正指挥牧童驱犊返也。将下舆伏谒，而公已由别径趋归矣。

　　公为两湖总督，又有奏公擅用非刑者。特派吴瀹斋宫保审办。随带司员，刑部郎中奎（绶）也，于公事多所挑驳，而公遂罢职遣戍。未及出关，适丁太夫人忧，有诏赐还。癸丑四月，粤贼窜扰凤阳，奎公正观察吾郡，无力堵御，连夜奔至定远。时公方督师，住宿州大营。诸公子素不满于奎，请于公，欲治奎以弃城之罪。公怒斥之，终以兵单饷竭闻。奎竟得末减。公以德报怨，大都如此。

　　捻匪陆遐林之陆梁于吾乡也，其子聚奎实恿怂成之。初遐林与聚奎父子并定远武生，聚奎弓马娴熟，有膂力，乡试几得复失，以父遐林因案株连入狱，郁郁思逞，武断乡曲，莫敢谁何。皖城既陷，遐林自狱中逃归，自谓时事多艰，官如木偶，起意揭竿啸聚，先寻报复。旬日之间，有众万人，焚烧驿号，抢劫质库，附近村庄，掳掠殆尽。知县郭师泰率乡兵往捕，聚奎三败之。郭抱头鼠窜，申文达公请救。公方部署队伍，闻信亲督兵至，驻扎炉桥。当是时，省垣失守，人心思乱。公不动声色，四面兜围，未十日而渠魁悉授首。风、颍两郡亿万生灵，得以苟安者，皆公力也。公初出师时，遣署炉桥主簿包曜升随同游击刘玉豹驰往东南一路会剿。曜升，卑鄙小人也，无胆识而妄自夸大。奉委后不俟玉豹，率先领乡勇百余人行，意气洋洋，以为首功可立致。甫至左家店地方，猝遇贼伏，未整队而贼蜂拥进，众寡不敌，曜升胆落，弃舆而奔，乡勇阵亡者十余人。公闻之大怒，立缚曜升至，命即行正法，为临阵脱逃戒。曜升叩头乞哀，公怒不解。适公爱将守备信长庆在侧，跪为缓颊，公意方释，呼舆夫解曜升，重责五十逐出。时侍立文武员弁数十，咸股栗，挢舌不下，曰真将军（公向有周将军之名）。自兹出队，遂无敢退却者。或有以公擅责属官为公咎，讵知公之用心哉！此事乡里至今称之。

　　◎和相和致斋公相本文生员，袭三等轻车都尉。乾隆四十九年，由吏部尚书协办大学士，五十一年授文华殿大学士。嘉庆四年仁宗亲政，以罪赐自尽。张船山太守（问陶）有《己未正月纪事诗》云：“金穴铜山意惘然，痴羊入肆尚流连。九泉添个寻常鬼，可惜黄扉十五年。”盖指和而作也。

　　◎主臣《通雅》以此二字乃发语敬谢之辞，犹主在上臣在下，自然敬恐。按《汉书。王陵传》，文帝问右丞相周勃天下一岁决狱几何，钱谷一岁出入几何。勃谢不知，汗出洽背，愧不能对。上亦问左丞相陈平。平曰：“各有主者。”上曰：“主者为谁乎？”平曰：“陛下即问决狱，责廷尉；问钱谷，责治粟内史。”上曰：“苟各有主者，而君所主何事耶？”平谢曰：“主臣！”注：“文颖曰：”惶恐之辞也，犹今言死罪也。‘孟康曰：“主臣，主群臣也，若今言人主。’晋灼曰：”主，击也。臣，服也。言其击服，惶恐之辞。‘师古曰：“文、晋二说是也。’”吴志伊（任臣）《十国春秋胡进思传》：“民有杀牛者，吏按之，引入所市肉近千斤。忠逊王顾进思曰：”牛大者肉几何？‘对曰：“不过三百斤。’王曰：”然则吏妄也。‘因问进思何能知其详，进思曰：“主臣！臣昔常从事于此。’”（进思湖州人，故屠牛为业）牛潜子（奂）于“主臣”旁注“句有疑误”四字，牛岂未读《汉书》耶？

　　◎幸不幸偶不偶“干戈扰乱，凶荒之岁，必有衣锦食稻处安乐之地而不觉者。太平日久，丰年谷贱，必有枵腹败衣遇患难之事而常戚者。此有幸不幸、偶不偶也。”见《无何集》。数语最为肯切。

　　◎记蒙斋年谱语吾宗家桐城者，一门七代官内阁中书舍人，实为本朝佳话。吾炉桥一支，自先伯曾祖余斋公由中书成进士入词馆，世父莲舫公、堂伯悔轩公并以中书一历知府、一历部曹入枢直。迨道光甲辰，伯兄子箴复在中书任内隽礼闱，改官翰苑。后先继美，可谓盛矣。浚师于咸丰乙卯应京兆试，列贤书，滥竽薇省。子箴兄喜谓浚师曰：“吾家最利凤池，弟又以科第进身，庶不负此清班耳。”故浚师有句云：“功名凤阁增新谱，文字《牛山》缔夙缘。”（乙卯乡试三艺命题系“虽存乎人者”一节，道光己亥伯兄乡试三题乃“出入无时”三句，及甲辰会试三题又系“以为未尝有材焉”二句，皆《牛山》章，洵奇事也。）诚纪实云。忆田蒙斋少农（雯）《古欢堂集》中载少农自为年谱，极言中书一官为人侮慢，盖国初尚依明制，此官皆生、监当之，无怪乎不为人所重也。退直暇重检是集，节录于此，以资掌故。蒙斋年谱云：“康熙丁未五月，奉旨：内阁中书员缺，准以进士考授。乡例内阁撰文办事中书，由监生、生员授职，未有以进士充者。进士秦敬传老，苦选滞，故辟此径。御史李棠上疏：密勿禁地，必进士出身，堪膺是选。俞旨允行。值部议裁推官改知县，同辈恿怂赴考，名列第五。六月十六日补授秘书院办事中书舍人，偕沈胤范、张鹏、张鸿猷、张衡、颜光敏、申オ、朱射斗、李回、梁联馨、纪愈、孙百蕃，共十二人入署办事。是职也，初茫然莫办，及入署，遭同年词林某侮辱，辄自悔，然已无及矣。时与张公鹏、申公オ闲坐叹息，云：”吾辈何日可成正果。“オ吟云：”书生薄命还同妾，丞相怜才不论官。“余吟云：”失路嗟何及，痴怀老渐平。“相对泣下。一日，集一友寓，一客后至，上坐大声曰：”非不揖让也，我词林，尔中书，贵贱别也。“又壬子科，词林山右某、中书张公鹏同典山东试，事既竣，扬语人曰：”此行是吾辈分内事，乃竟与中书下贱为伍，耻孰甚焉！“其轻侮如此。夫狗监马曹，衔亦不恶；柳筋颜骨，役只奴隶。敬传真作俑哉！同年谢龄诗云：”短气平生惟写字，伤心此日是求官。“二语尤真。

　　按：蒙斋先生德州人，中顺治辛丑进士，历任户部侍郎。此言当为康熙中叶而发，若康熙四十二年以后，列圣巡幸所临，特开召试之典，凡列一等者，赐举人，直薇省，百数十年，鼎甲台辅指不胜屈。彼自诩为严、徐、东、马者，其名实相去果何如耶？是亦无庸置喙也已。

　　◎先友李萧远《运命论》：“昔吾先友尝从事于斯矣。”铣注：“先友谓孔子，萧远自以老子后，老子与孔子为友，故曰先友。”或谓萧远去孔子远矣，断无称述数百年前裔祖之友而曰先友之理，况圣人乎？家北海先生亦言其意中暗有所指，信然。

　　◎武松《水浒》、《金瓶梅》二书倡盗诲淫，有害于世道人心者不小。按《金瓶梅》载武松、潘金莲等事，其说不一。包倦翁《闸河日记》云：“阿城，古甄治，陈王墓在焉。今属阳谷，唯阿井周围百步属东阿。故东阿有贡胶役，而土人颂之曰：”山东有二宝：东阿驴胶，阳谷虎皮。‘虎皮今藏阳谷库，土人传为武松所打死于景阳冈者也。景阳冈在阿城东南二十五里。土人又言明初有阳谷知县武姓者，甚贪虐，有二妻，一潘一金，俱助夫婪索。西门有庆大户尤被其毒，民人切齿，呼之为武皮匠，言其剥割也，又呼为卖饼大郎，言其于小民口边求利也。“据此，似作者不为无本。

　　◎西峰寺尝阅浮楂散人《秋坪新语》中《金岩观》一则，语涉淫污，深蹈文人口过。检书簏所收乾隆间邸抄，乃得悉此案颠末，因全录之：乾隆五十三年七月，步军统领绵（恩）奏：“西山戒台寺之北有西峰寺一座，内有戴发修行之妇人，自号西峰老祖活佛，能看香治病，请求符药者，服之即愈，动人观听，俱称灵验。京城以及四外之人，男女纷纷前往，竟似城市，殊堪诧异。臣思此处虽非京汛所辖，但附近京畿，似此煽惑人民，于风化有关，不可不速加查办。随于六月二十日，密派臣衙门司员前往。查得西峰寺离京六十余里，此妇人法名了义，俗家张李氏，原系顺义县人，现住西峰寺。殿宇四层，计五十余间，俱系新盖之庙。又离此庙二里许石厂地方，有灵应寺大庙一座，计房六十余间，亦系新盖。张李氏在两庙往来居住，每日午前给人看香治病。该员前往会同宛平县知县查办时，又查出有二十余岁之旗装女子二名。询得一名双庆，年二十四岁，乃原任大学士三宝家使女，系三宝之寡媳因病常往彼处治病，拜张李氏为师，随将使女留于庙中居住，用银一万五千余两修西峰寺一座。又一名玉喜，年二十二岁，系原任巡抚图思德之子、现任户部银库员外郎恒庆家使女，因恒庆之妻患病，亦认张李氏为师，随将使女施舍庙中，并用银二万余两修灵应寺一座。又在该氏屋内搜查，有符咒、丸药、经卷、画像等项，其画像五轴，系张李氏出身源流，均系修庙商人任五觅人绘画。看其情形，似任五有通同授意，传播其名，借以获利情节。又查出金六十四锭，重二百八十两，银二千六百两，金镯四只，重七两零，其余衣服、器皿、什物，间有非该氏应有之物，随交宛平县查封。该员等当将张李氏及伊长子张明德、三子僧人广月、商人任五等于二十一日拿解到署。臣亲加逐一研讯，将张李氏供词另行呈览外，臣查邪教感人，有干严禁。今张李氏本系乡野愚妇，并非僧尼，乃来京占踞大庙，戴发修行。从前不过化缘修庙，无甚劣迹，近日以来自称老祖活佛，妄自尊大，以看香治病为名，施舍符药，煸惑人心，从中获利。又令其子张明德置房开铺，以肥囊橐。甚至官员命妇在庙往来，施舍盖庙银至二三万两之多，而现起之金已有二百八十两，银有二千六百两。并该犯擅用黄缎坐褥、靠垫种种情节，实出情理之外。若不即加惩治，积之日久，恐生不法之事。而各犯所供，多有不实不尽之处，必须澈底审明，尽法究治。至大学士三宝之媳，自宜谨守闺门，乃远赴山庙，往来住宿看病，堕其术中，甚至拜师修庙，银库员外郎恒庆系图思德之子，纵令伊妻拜师看病，施舍金银，并各将使女舍入庙中，均属恣意妄为。且该两家现有应赔官项银两未交，何以不行节俭，先完官项，反舍庙中？其居心实不可解。臣见闻既确，不敢隐讳，理合具奏，请旨定夺。至此案一干人犯，及查出经卷，有无违碍字样，均应详加查看，应请旨派大臣会同臣衙门详审定拟之处，伏候谕旨遵行。再张李氏煽惑他人多金，盖造大庙，坐享厚资，虽将伊治罪，所存银两亦未便留于伊子承受，自应入官，已交于地方官宛平县知县逐一查封检点，应由顺天府照例办理外，至张李氏之子张明德、僧人广月所有家产，系伊母诈骗之财，亦应照例办理。至现在查出银两，应先交广储司入官。为此谨奏。”

　　八月，永（琅）等覆奏：“臣等遵提犯证，逐一研讯。据张李氏供：籍隶顺义县兴周营，嫁与本县民人张国辅为妻，生有三子：长子张明德，次子张新德已故，三子即广月，自幼出家为僧。乾隆三十七年，该氏因伊夫患痰迷病症，闻有瓦子街居住民妇李氏常拉铁练募化，代人治病，即请为伊夫医治。见李氏用手按摩，针扎病处，病即痊愈。该氏从此与李氏往来学习，粗知针扎治病之法。李氏故后，该氏即取其铁练拴系头项，出外化缘治病。走至通州旷野地方，时值隆冬，风雪交作，迷失路径，难以行走。该氏随在雪地，带锁打坐。适有居民路过，见而诧异，随向盘问。该氏即以在此结缘治病为答。随有人延请到家看病，该氏即学李氏按摩针扎，并假念经咒，病即痊愈。自此附近居民共相传播，多请该氏治病，往往有验。该氏借此思欲修庙赚钱，见所住兴周营地方七圣小庙坍塌，随将所得治病钱文修理，给伊子广月居住。其所供延请治病之家，皆彼处附近村民，因年久不能逐一供指。嗣于四十五年，送广月到戒台寺受戒。该氏亦来京，在总布胡同泰山庵拜已故尼僧福山为师，取法名了义。因闻伊夫患病，仍回顺义。伊夫旋于四十七年身故。复于四十八年来京，找见福山，带至潭柘寺受戒。该氏因见女僧受戒，俱系男人代为剃发，心中不愿，未经落发。走至西山西峰寺，依尼僧济广同住。起意将该寺立女常经为女僧传戒，又恐无道法，不足耸动众人，遂用油捻在左右臂膊烧点数处，含痛忍受，借此募化。以致附近居民闻知往视，见其坚忍，致相传播，偕往进香者渐多。有因病求治者，该氏即令跪香，假念经咒，为之求神。又有求药者，该氏无可给与，遂买药铺内五汁丸等药，改成小丸，并假画神符给与。竟有病即痊愈者，因而祈求布施者益众。适值原任大学士三宝寡媳乌佳氏患血气凝结病症，闻该氏素能治病，延至家中。该氏为之按摩，假念咒语，并代为祈祷。病愈后乌佳氏感激，欲向伊重谢，拜伊为师。该氏令其施舍金银，修整西峰寺。乌佳氏允从，当令管事家人许禄招工匠任五即任极盛修盖庙宇，先后给修庙工价银一万七千两，又置办供器银三千两，共计银二万两。其余陆续施给衣服器物，并施金镯及零星银钱不计确数，约亦不下万余金。又送使女双庆至寺，跟随跪香念佛。乌佳氏亦曾赴寺烧香。又现任银库员外郎恒庆之妻宜特莫氏素患痰喘病症，亦请该氏祈祷痊愈。宜特莫氏每月给该氏养赡银三五十两不等，又听从该氏修理石厂地方三教寺，舍银一万七千余两，又添凑金子二百八十两，合计共银二万余两。张李氏即将银两交给伊子广月修庙，金子自行收存，现经起获。宜特莫氏又令使女玉喜跟随服侍。庙修成后，改名灵应寺。该氏随在两寺来往，焚香治病。宜特莫氏亦曾至寺拈香。此张李氏先后跪香治病、惑众修庙之原委也。嗣因西峰寺后塔院工程未完，乌佳氏亦未再给银两。承揽修工之任五无从借工图利，随起意与该氏商允，因该氏曾向说称少时梦见观音菩萨，及在通州坐雪治病等事，即借此画出图像，装点神奇，表白灵异，希图哄骗。众人自必争施银钱，修造塔院，伊可于中取利。遂凭空点缀画成张李氏出身、坐雪、出家，及众人拜求治病各图像五轴，并捏称身能入定出神，且称该氏系菩萨转世。该寺旧有远年住持僧人塑像，原称西峰老祖，村人因该氏治病烧香，亦遂称为西峰老祖活佛。自是远近人民到寺烧香治病者，不一而足，俱有布施，每人自二三两至十余两不等。该氏自此益有蓄积，分给伊三子广月银一千两，修盖圆广寺，长子张明德银一千两，买房一所，开设木铺一座，其次子寡媳崔氏在籍典地一百余亩，俱系该氏前在通州、顺义治病时所得资财。而任五亦得修庙盈余银八百余两。此任五起意为张李氏装点图像惑众，因有老祖活佛之名号也。今步军统领衙门访获搜拿，奏请审办。臣等钦遵谕旨，会同研鞫，并将解任员外郎恒庆及应讯人等传案质审，俱各供认前情不讳。臣等以张李氏系乡愚妇女，胆敢在京畿重地号称老祖活佛，致男女纷纷到寺，甚至大臣官员家属争舍财物至数万之多，平日必有邪术及传徒授教不法等事。虽现在起出经卷详加核阅，均系旧有不全僧人斋诵之《金刚》、《观音》等经，其咒语一纸，俚俗不堪，亦无违悖妄诞字样，但究系传自何人，并治病如何灵验之处，复将该氏严切追究，加以刑吓，令其逐一吐供。据供：”我素不识字，亦无药方医书，初时不过学李氏针扎按摩的诀，后见请我治病人多，就将买来丸药改做，随意画符。我本无法术，怕人看出破绽，所以混念几句俗语，编几个佛号，作为咒语，叫儿子广月写就。施药时默念咒语，一心专求观音菩萨。并叫人服药时心心念佛，不料竟有灵验，致大家布施。后因修理塔院未成，工头任五向我商量，欲将我坐雪、出身、治病的原委画出图像，并因我从前梦见观音菩萨教我出家的话，并捏说我是观音转世。我听从他画成图像五轴，传播开去，以致人都称老祖活佛。这原是希图多得布施的意思，是我该死，并无别的邪术，亦无传授与人及别项不法的事。如有别情，现在双庆们俱在案下，这样严审，岂能替我隐瞒。‘等语。臣等覆查任五系市侩小民，揽修庙工，希图获利，自属常情，乃辄为该氏装点图像，且妄称身能入定出神，并妄称该氏为菩萨转世，以致该氏有老祖活佛之号，共相煽惑，或该犯传布邪术及另有不法别情，亦未可定。复将任五严加究诘，并用刑吓。据任五供：“我恿怂张李氏绘画图像，替他装点灵异，又谎称自己能入定出神，妄称该氏系菩萨转世，原想教众人敬信，多舍银钱，我借此修庙完工，可以从中得利。那图画俱系我凭空装点作成，总是我该死。并无邪法，亦没另有煽惑的事。’臣等又以张李氏修寺布施银两，除三宝、恒庆两家外，自必另有官员家属至庙施舍，不一而足。即两家所舍银两，亦尚不止此数。且该氏系乡愚下贱，竟敢擅用黄缎坐褥靠背，尤为狂妄不法。覆加严诘，又据张李氏供：”我兴修庙宇，实止三中堂、恒员外两家系大施主。其余人数众多，实在不能记忆，并没另有官员眷属大家施舍的，就是这两家给我银两。有任五、许禄及双庆、玉喜可以质问，并不敢以多报少。至黄靠背坐褥，我因见各庙供佛皆用，所以就做一副，以便做道场时供佛陈设，平时包好藏在屋内。昨有官员拿我时，这黄坐褥等物俱系包著，可见我不敢坐用，现有拿我官员可问求详情。‘质之双庆、玉喜并老尼济广等，供俱相符。原拿司员亦称靠垫实系包藏在庙起出，验无坐用痕迹。并诘讯恒庆，以该员系原任总督图思德之子，现有赔项，不思及早完缴，转任听妻子修庙布施至二万余两之多，是何居心？该员惟有伏地叩头，自认糊涂，无可置辩。复将各犯反覆究诘，矢口不移，案无遁饰。查律载’凡师巫自号端公、师婆名色，及妄称弥勒佛，一应左道隐藏图像，烧香集众，煽惑人民，为首者绞监候‘，又’官吏军民人等僭用黄紫二色，比照僭用龙凤缀律，拟杖一百，徒三年‘各等语，此案张李氏本一民妇，出家为尼，辄假烧香治病为名，念咒画符，煽惑远近居民及官员眷属，舍银多至数万余两，并被人称为老祖活佛，居之不疑。任五本系工匠，乃因修庙图利，辄敢起意为张李氏装点画像，妄称该氏为菩萨转世，哄骗众人，致该氏有老祖活佛称号，又骗得修庙工银八百余两。是张李氏假神画符烧香治病，敛钱惑众，固属为首，而该氏哄动远近，号为老祖活佛，实系任五起意绘画图像播扬所致，厥罪维均，未便分别首从。张李氏除擅用黄缎坐褥等物罪止满徒不议外，张李氏、任五均合依师巫妄称弥勒佛隐藏图像煽惑人民为首律，俱拟绞。但该氏既已为尼，又不剃发，复敢假神治病敛钱，甚至哄动官员眷属，得银数万，任五以修工匠役，希图修工赚钱，胆敢假捏张李氏为菩萨转世，煽惑人心，情罪均重。京畿为首善之地，尤宜肃清此等惑众妄为之徒，未便稍为稽诛。应请旨即行正法，以昭惩戒。张李氏长子张明德、三子僧广月虽讯明无帮同煽惑情事，但分受伊母骗得银两数至盈千，未便轻纵。张明德、广月应于张李氏绞罪上减一等，俱杖一百，流三千里，交与顺天府定地发配，至配所折责四十板。至恒庆系现任职官，任听伊妻入寺烧香，布施数万，并将分赏为奴使女玉喜给与服役。三宝之媳乌佳氏以大家孀妇，因张李氏治病有验，即拜伊为师，施银数万，并给与使女双庆跟随烧香，且均有官项未完，乃恣意滥费，实属妄为。除两家应缴修庙银两，业经该旗遵旨办理外，仍将解任员外郎恒庆交部严加议处，并恒庆之妻宜特莫氏、三宝之媳乌佳氏应遵旨交该旗族长严加管束，不许出门。仍行文各该旗并提督衙门、顺天府五城一体严饬官员人等，毋许纵令妇女入庙烧香，以维风化。张李氏、任五并张李氏之子张明德等所有在京财产，业经步军统领衙门查抄，应将金银房屋交内务府查收。其木头铺一座，交该旗招商认开。其衣服什物，交崇文门照例办理。所有张李氏庙内什物，及原籍房产，亦经顺天府查抄，应听顺天府分别办理。张李氏孀媳崔氏，向住原籍，讯无知情敛钱情事，应毋庸议，给与母家领回。任五所骗银八百两，应照追入官，查该犯家产，业经查抄，应毋庸议。许禄经管修庙，讯系听从主母之命，应与无干之玉喜、双庆、老尼济广等均免置议。但玉喜系同伊兄黄三分赏图思德为奴之人，应照例交该旗另行分赏为奴。双庆系三宝家契买民女，应交该县照例发卖，身价入官。张李氏所修西峰、灵应两寺交僧录司另选妥实僧人住持焚修。至圆广寺现有僧人住持，毋庸更换。再张李氏所供顺义县瓦子街居住之民妇李氏传授针扎治病之法，虽研讯，坚称李氏业已病故，是否属实，以及李氏有无另传他人及招摇煽惑情事，应交顺天府严查明确，照例办理，以净根株。“云云。

　　旋奉旨：“此案工匠任五即任极盛，因修庙图利起意，为张李氏装点画像，妄称该氏为菩萨佛祖转世，惑诱远近民人，是张李氏之种种不法，皆该犯怂恿所致，实为此案罪魁，且骗得修庙工银八百余两，亦应依窃赃满贯例办理。任五著照留京王、大臣等所拟即行处绞。至张李氏假神画符，以烧香治病为名，惑众敛钱，固属不法，但乡村愚妇，不过为图骗钱财起见，究无悖逆词语。张李氏著从宽，改为按例应绞监候，秋后处决。余依议。钦此！”

　　◎梅心驿古刹吾皖舒城县本汉龙舒治，宋时省，至唐开元分合肥、庐江二县置舒城，隶庐州，今困之。去舒城三十里曰梅心驿，近驿二里许有古刹一区，殿宇雄丽，供自来佛，盖大士像也。后楼三楹，尤宏敞，颜曰“仙好”，乌程钮西农明府福畴所修。对面松竹苯，峰峦﹀Ю，望之颇豁胸目。道光丁未十月，予随先师黄琴士先生过此，登绝顶瞻拜。先生纪以诗云：“闻说灵岩佛自来，虔诚膜拜陟崔嵬。烟霞叠叠仙居好，金碧层层福地开。涌座莲花藏世界，满山枫叶护楼台。钟鱼动我皈依念，一片名心到此灰。”“历遍崎岖世路难，朔风吹遣客衣单。征途喜近梅心驿，法雨新沾贝叶坛。立脚初桄原是岸，置身高处不知寒。慈亲愿托慈云庇，紫竹萱花一例看。”予步韵有云“礼佛但将诗供献，对僧翻觉我酸寒”，为先生称赏。呜乎！兵燹以来，名山胜境变为瓦砾之场，而吾师亦骂贼捐躯久矣。展诵是诗，不禁涕泗之盈掬也。

　　◎晋中军风于泽《左传》城濮之战，“晋中军风于泽，亡大旆之左旃。祁瞒奸命，司马杀之以徇于诸侯。”林注：“风，牛马牝牡相诱而走失也。”浚师按：左氏言晋中军风于泽，不言晋中军牛马风于泽，林氏误会“马牛其风”及“风马牛不相及”二语，亦遂指风于泽为牛马相诱走失，殊不知牛马相诱，下文则当明言牛马走失，何反接亡大旆之左旃？盖祁瞒奸命，罪在左旃之亡耳。风于泽，风字应如“风乎舞雩”之风解。时当六月（观下“秋七月丙申，振旅恺以入于晋”，可知是六月事。或云周之六月，夏之四月，此时河南地不甚热，似风字所解亦不确。按：“风乎舞雩”，非莫春时耶？此不必辩周正、夏正而可晓然者也），中军将士风于泽中，队伍参错，必无纪律，因而旆旃遗失。祁瞒有职掌之责，不能约束其众，故干犯军令，司马执而诛之。《甘誓》云：“左不攻于左，汝不恭命。右不攻于右，汝不恭命。御非其马之正，汝不恭命。用命赏于祖，不用命戮于社。”临战不用命，固有法，未战不用命，亦当有法也。此奸命即系不用命之证。李恢垣同年解为晋中军先军于泽，因遇大风，旃失军乱，祁瞒因而思变，是以司马斩之。其说亦新创，并录于后。

　　附录李恢垣同年光廷《风于泽解》子严观察以《左传。僖公二十八年》城濮之战“晋中军风于泽”句，谓风字不当作牛马牝牡相诱解，解如《论语》“风乎舞雩”之风，所见卓绝，然尚有可商者。杜预注云：“牛马因风而走，皆失之。”牛马自属增出，而风字似如字，未言牝牡相诱也。故刘炫《规过》以为放牛马于泽（此亦沿杜误）。遗失旆旃，不失牛马。孔氏正义则以为不失牛马，罪不至重，何须杀之以徇？引《费誓》所言“马牛其风，臣妾逋逃，则有常刑”为证，以驳刘申杜（按：“则有常刑”句亦是断章取义，经原云“复则赉，不复则刑”，分两层说也）。此皆误认下文“奸命”之解。杜注以为掌此二事而不修（二事指马牛及左旃之失）故致于杀，而不知其不可通也。按：《僖公四年》召陵之战“惟是风马牛不相及也”，服虔注：“风，放也，牝牡相诱谓之风。”风字别解始见于此。杜注则云：“牛马风逸，盖末界之微事。”又《费誓》“马牛其风”，孔安国注亦云“马牛其有风逸”而已。孔先于服，亦只作逸解，不云相诱也。夫一二牝牡相诱走失，固理之常至，全军牛马因诱尽失，此岂复可信？且左氏于召陵一役明云“风马牛不相及”，此处既指牛马，当云“晋中军牛马风于泽”，乃脱去“牛马”，与之为隐，尚可以说经乎？鄙意以为晋中军先军于泽，因遇大风，亡其大旆之左旃。军中以旆旆旃为号志，旃失军乱，祁瞒因而思变，是为奸命，故司马用法斩之以徇于诸侯。是奸命自有可杀之罪，非为上两事。若因此风而增出牛马之失，其失也又离却风逸之解，而另云牝牡相诱，是治丝而愈棼，有是注无是传也。经中实字活用，指不胜屈。风字解如“风乎舞雩”之风，理自正大，而有别者：风字注云“乘凉”，以童冠既祓，就荫乘凉，固自不碍，若移军以乘凉，其说虽圆，不如遇风为言，似较直捷耳。

　　◎奋伐荆楚《诗。商颂》：“挞彼殷武，奋伐荆楚。”朱子集传曰：“《易》‘高宗伐鬼方，三年克之’，盖谓此。”按：《太平御览。四夷部》列荆于南蛮，鬼方于西戎。陈仁锡《潜确类书》云：南蛮即唐虞要服，夏、商之时，渐为边患。暨于周代，党众弥盛。故《诗》曰：“蠢尔蛮荆，大邦为仇。‘至楚武王时蛮与罗子共败楚师，杀其屈瑕。楚师复振，遂属于楚。”（本《后汉书》）又云：“西羌本出三苗，盖姜姓，其国近衡山。及舜徙之三危，汉金城之西南羌地是也。滨于赐支（即《禹贡析支》）。至于河首，绵地千里，南接蜀、汉徼外蛮夷，西北鄯善、车师诸国。夏太康失国，四夷背叛，及后相立，乃征畎夷（即畎戎）。七年然后来宾。至于后泄，始加爵命，由是服从。后桀之乱，畎夷入居、岐之间。成汤既兴，伐而攘之。及殷室中衰，诸戎皆叛。至于武丁，征西戎、鬼方克之。”（亦本《后汉书》）是荆楚在南，鬼方在西，两不相涉明甚（唐李鼎祚《周易集解》：“干宝曰：”鬼方，北方之国。’“亦不确）。且《诗》明言：”维汝荆楚，居国南乡。昔有成汤，自彼氐羌，莫敢不来享，莫敢不来王，曰商是常。“郑康成笺云：”维女楚国，近在荆州之域，居中国之南方，而背叛乎？成汤之时，乃氐羌远夷之国来献来见，曰商王是吾常君也。此所用责楚之义，女乃远夷之不如。“故苏氏因之。朱子既采苏氏之说，而于前章又引”高宗伐鬼方“为即是荆楚，似未深考。王伯厚援《大戴礼帝系篇》”陆终氏娶于鬼方氏“，《楚世家》”陆终生子六人，六日季连，芈姓“，谓楚即其后，以证集传。是将季连作为外家之苗裔矣，所说尤舛。《诗地理考》亦伯厚所著，其于荆舒下曾引郑氏”僖公与齐桓公举义兵，北当戎与狄，南艾荆及群舒，天下无敢御“，何独于荆楚之《诗》，又信朱子集传耶？

　　◎湛若水钤山堂集序湛甘泉曰：“佛氏初心，躯壳起念即是苦根。尘绝伦理之罪，是同条共贯事。然问罪者，必须按其实迹赃证，乃可诛之也。今只诛其躯壳起念，则彼又有无诸相之说，必不肯服。”浚师按：今之论甘泉者众矣，大要不出阳明“求之于外”一言，所论犹躯壳也。若其《钤山堂集序》一篇，非赃证之实迹乎？吾即以甘泉按佛氏之赃证，转而按甘泉之赃证焉。《序》曰：嘉靖三十年三月朔旦，元相大学士介溪严公以其《钤山堂文集》三十二卷，寓甘泉子于天关，授以首简叙之。于时水也以病废文字十余年矣，焚香对书，再拜再拜复再再拜，上以答公礼数之殊也，亦以贺公求言之笃也。曰：推公此念，人将轻千万里来进之以嘉言矣，况受知如水者乎？展而读之，凡为赋、诗古律绝句七百八十，颂、序、记、碑五十有九，内制、讲章二十有七，杂著二十有五，铭四十有三。曰：富矣哉集乎！娴矣哉文乎！有诗不戾乎《风》《雅》汉唐矣，有言不戾乎训诰诏令矣。于是心悦而神悸焉，悦然如入陶朱之室，开宝藏之库，万珍烁灼，文彩夺目，令人应接不暇，又爽然若自失也。乃作而言曰：盖尝大观天地间文而已矣，文即道之著也。语大天下莫能载焉，语小天下莫能破焉。故或识其大，或识其小。大小一文也，一道也。道生天地，文在天地，天地生圣人，文在圣人。是故经乎天而文，纬乎地而文，观乎人而文，三才之道，文而已耳。天之覆帱也，地之持载也，日月之代明也，星辰之朗耀也，云汉之为章也，风雨之润贲也，雷霆之轰烈也，山峙之巍巍也，川流之粼粼也，昆虫之要要也，草木之夭乔也，尧之光被四表也，舜之重华焕乎其文章也，禹汤之文命、之圣谟、之嘉言、之洋洋孔彰也，文武之丕显、丕承也，皆文也。然天地万物所以覆载，所以代明，所以决烈，所以昭章，所以流峙，所以鼓耀夭乔，圣人所以光被，所以重华，所以文命洋洋孔彰，所以显承，其必有所以为之者矣。《诗》曰‘维天之命，于穆不已’，盖曰天之所以为天也。‘于乎不显，文王之德之纯’，盖曰文王之所以为文也。孔子曰：“文王既没，文不在兹乎？‘是故天地圣人文焉尽之矣。知天之所以为天，文王之所以为文，则知钤山之文所以为文矣。或曰：请问其所以。曰：神而已矣。夫神者，道之妙也，文之本也。子不闻钤山之降神乎？吾于留都，已形于咏歌矣。介翁生而神气以灵，疏朗开豁，童言宿生之事，矢口成章之能，应机万变之妙，辛甘调剂之宜，履历于艰难，允媚于天子，良工心苦，人莫与知。然则非公之神之精之为之乎？曰：请问根本之说。曰：子谓参天之木，果外假而为之者哉？所由本根也。得天之气，受地之质，气质合一，生生不测，莫知其然，之谓神。故能申根而干，而枝而叶，而华实以参天。夫华实也者，文之类也。根本也者，所以为华实之神之类也。知木之所以为华实，则知钤山之文所以为文矣。水也年将九十矣，亦伏生言语支离之时，岂复有文乎哉？据案随笔书之，重以报公之礼意之隆也，亦将以来天下之善言。从水也始，巩太平之基，于无穷，而太平一老亦得以安卧于无穷无虞之天也。是故力疾为《钤山堂集叙》。嘉靖三十年，岁在辛亥，夏四月二十一日，赐进士出身、资政大夫、前南京兵部尚书、奉敕参赞机务、国子祭酒、翰林侍读、同修国史、经筵讲官，林下年末八十六甘泉生湛若水顿首谨书。

　　以钟鸣漏尽之岁，作此寡廉鲜耻之文，宜朱竹太史读之目张，以为讲学者不意贡谀若是也。黄宗羲著《明儒学案》，其《凡例》云：“有明文章事功皆不及前代，独于理学，前代之所不及。”鸣乎！若若水者，前代理学家诚不多觏矣。

　　◎狩于河阳刘知几《史通。惑经篇》曰：“狄实灭卫，因桓耻而不书；河阳召王，成文美而称狩。”浚师按：《春秋。僖二十八年》“天王狩于河阳”，传曰：“是会也，晋侯召王，以诸侯见，且使王狩。仲尼曰：”以臣召君，不可以训。‘故书曰’天王狩于河阳‘，言非其地也，且明德也。“杜注：”隐其召君之阙，欲以明晋之功德。河阳之狩，赵盾之弑，泄冶之罪，皆违凡变例，以起大义危疑之理，故特称仲尼以明之。“苏氏曰：”明晋侯之德，没其召君，书天子之狩，显其失地，便是褒诸侯、贬天子。所以然者，此亦假其失地之文，欲明王狩所在，非实贬也。若隐其召君，则全没不书，于义为可。必书天王非地之狩者，若全没其文，无以明晋侯尊崇天子之德，故书天子出狩，诸侯往朝。“苏氏之意，与杜氏同。特两家所论，尚有不尽当者。周室既衰，天子微弱，晋文帅九国之师，力图霸业，不合诸侯，不足以取威，不尊天子，不足以正名。其不欲朝周者，非自嫌强大而不敢也，九国聚会于温，设声言朝周，一国不从，便损威重。莫若讽王出狩，以君就臣，遂使各国有不得不朝之势，显示以名义之正，而阴逞其威胁之私。左氏谓非其地，而又继之以明德一语者，盖讽王出狩，而自明其朝王之功德。若曰仲尼既讳为天王狩河阳矣，此而明正其非，不几失夫子修《春秋》之旨乎？故曰”非其地也，且明德也“，委婉其辞，褒贬自见。杜氏明晋之功德，与苏氏明晋侯尊崇天子之德，皆不能体会入微也。黄东发引木讷之言，以为河阳之狩非晋文召王，则举三传皆不足信矣。桓谭《新语》：”秦始皇见周室失统，自以当保有九州，见万民碌碌，犹群羊聚猪，皆可以竿而驱之。“襄王之世，非东周以后可比。而齐、鲁、宋、蔡、陈、郑各国，又非晋文所可竿而驱之者，不得已而作挟天子令诸侯之举。河阳一出，有以知晋文之用心矣。善乎伊川先生之言，曰：”晋文公欲率诸侯以朝王，正也。惧其不能，故谲以行之，召王以就焉。人独见其召王之非，而不见其欲朝之本心，是以谲而掩其正也。“

　　◎烈风雷雨弗迷“纳于大麓”，孔安国传：“麓，录也，纳舜使大录万机之政，阴阳和，风雨时，各以其节，不有迷错愆伏。明舜之德合于天。”东坡先生《书传》云：“‘烈风雷雨弗迷’，是天有烈风雷雨，而舜弗迷也。今乃以为阴阳和、风雨时，逆其文矣。”浚师按：孔传阴阳和，风雨时，正以各有其节，故无烈风雷雨之迷错愆伏耳。东坡信《史记》，又截去“各以其节”二语，便觉孔传所说不圆。安国盖本《孔丛子》孔子答宰我之间，杨升庵《笔记》采之。升庵曰：“今以大麓为山麓，是尧纳舜于荒险之地，而以狂风霹雳试其命，何异于茅山道士之斗法哉？”语谑而虐，其意在驳蔡沈集传，不知蔡沈实从司马公、东坡先生来也。

　　◎吴侍郎奏疏同治甲子秋七月，克复江宁。捷至，霍山吴公有《请加敬惧持以恒永》一疏，得旨嘉奖，并发交弘德殿，俾资省览。一时传抄疏稿，几于纸贵。录其原疏云：户部左侍郎兼署刑部右侍郎臣吴廷栋跪奏：窃臣恭读本月初三日奉上谕：自古君臣安不忘危，治不忘乱等因，钦此！方今江宁克复，元凶授首，四方指日荡平。普天臣民，同深庆幸。乃圣心犹戒慎恐惧，不自满假。谆戒统兵大臣、督、抚等，及内外大小臣工，慎始图终，无荒无怠。此诚四海臣民万世无疆之福也。而臣窃有虑焉。万方之治乱在朝政，百工之敬肆视君心。事不贵文，贵其实。下不从令，从其所好。敬为皇太后、皇上陈之：夫治乱决于敬肆，敬肆根于喜惧。从古功成志遂，人主喜心一生，而骄心已伏，宦寺即有乘此喜而贡其谄媚者矣，左右即有因此喜而肆其蒙蔽者矣，容悦之臣即有迎此喜而工其谀佞者矣，屏逐之奸即有窥此喜而巧其夤缘者矣。谄媚贡则柄暗窃，蒙蔽肆则权下移，谀佞工则主志惑，夤缘巧则宵小升。于是受蛊惑，塞聪明，恶忠说，远老成。从前戒惧之念，一喜败之；此后肆侈之行，一喜开之。方且矜予智、乐莫违、逞独断、快从容，一人肆之于上，群小煽之于下，流毒苍生，遗祸社稷，稽诸册史，后先一辙。推原其端，只因一念之由喜入骄而已。军兴以来，十余省亿万生灵惨遭锋镝，即倡乱之民，莫非朝廷赤子，大兵所加，尽被诛夷。皇太后、皇上体上天好生之心，必有哀矜而不忍喜者。使万几之余，或有一念之肆，虽纶音告戒，而群臣第奉为故事，多方且视为具文，积习相沿，徒为粉饰；将仍安于怠惰废纵矣。是非坚定刻苦，持之以恒，积数十年之恭俭敬养，有未易培国脉、复元气者矣。夫上行下必效，内治则外安。其道莫大于敬，其几必始于惧。惧天节无常，则不敢恃天；惧民情可畏，则不敢玩民；惧柄暗窃，则谄媚必斥；惧权下移；则蒙蔽必照；惧志易荡，则谀佞必远；惧邪易侵，则夤缘必绝。凡此，皆本于一心之敬。盖惧在敬之始，敬在惧之实。敬则大智愈明，神武益彰。天之明节常顾子目。民之怨咨如闻于耳。一人笃恭于上，盈廷交儆于下。群帅知惧，必协力以靖余氛，残寇无难尽扫；大吏知惧，必竭心以图善后，灾黎得庆再生。而宵旰勤劳仍复其难其慎，曰与二三大臣开诚布公，集思广益，无欲速，无见小，一切抚绥培养之要，无不次第筹其万全。庶几至诚无息，久道化成，绍祖宗富有之大业，开子孙无疆之丕基，是皆由皇心之敬成，而实由皇心之惧始也。要之，存亡决于敬肆，敬肆根于喜惧。唐太宗身乎群寇，贞观之治轶于汉文，而以骄矜致侮。明皇亲定大辞，开元之治等于太宗，而以泰侈召祸。若夫帝舜之治，大禹戒以无傲无慢，而《虞书》首曰“钦”，此所以成中天之运也。武王之治，太保训以玩人玩物，而《周书》首曰“敬”，此所以永八百之祚也。喜而肆者如彼，惧而敬者如此。《易传》曰：“危者使平，满者始倾，惧以终始。其要无咎。”《诗》曰：“敬之敬之，天维显思，命不易哉！”可弗以为承鉴欤？臣不揣冒昧，窃献刍言，披沥渎陈，伏乞皇上圣鉴。谨奏。

　　按：此疏内阁发抄后，浚师适在倭艮峰相国宅。相国持以谓浚师曰：“足下今日见竹翁所奏否？陆宣公以来有数文字也。”浚师对曰：“程明道王霸之辨，朱晦翁面奏之词，无以过矣。”相国曰：“子以竹翁笃守程、朱，故以洛、闽为比耳。”浚师复对曰：“晦翁面奏子内云：”伏愿陛下自今以往，一念之萌，则必谨而察之：此为天理耶？为人欲耶？果天理也，则敬以扩之，而不使其少有壅阏。果人欲也，则敬以克之，而不使其少有凝滞。推而至于言语动作之间，用人处事之际，无不以是裁之。‘吴公奏疏，实本此数语，脱化而出，特当日未闻有诏褒晦翁之忠直，而今则德音下逮，且谓其剀切敷陈，深得杜渐防微之意焉。则圣主之圣，与庸主之庸，又岂可同日语哉？“相国笑而颔之曰：”子言诚然。“

　　●卷三

　　◎误截山谷诗首句“青衫乌帽芦花鞭，送君直至明君前。若问旧时黄庭坚，谪在人间十一年。”此山谷送乡人赴廷试诗，见宋吴《五总志》。今山谷诗别集据《西清诗话》截去首句，“十一年”讹“今八年”。青神史季温注云：“近世诗格必欲合联以成章，三句者盖亦罕见。周诗则亦有之，《麟趾》、《甘棠》等篇是也。山谷此诗盖舍近例而援古法。由是推之，山谷不特平生句法奇妙，早年诗格已高古矣。”按：季温不考其讹误，而直夸奖三句诗为高古，颇蹈疏陋。

　　◎隔山消隔山消形似何首乌，又类天花粉。秋冬收买，贯以线，阴于檐下。磨烧酒，涂一切痈疽发背，随涂随消，不可封顶，治疗尤良。予有句云：“词怜小海唱，药觅隔山消。”盖本草所未载。

　　◎武职得入文庙康熙五十九年庚子春，令武职得入文庙，与文职一体行礼。先是止许三品以上武员入庙，至是官无尊卑，俱得随班行礼焉。

　　◎中饱晋薄疑谓赵简主曰：“君之国中饱。”简主欣然而喜，曰：“如焉？”对曰：“府库空虚于上，百姓贫饿于下，然而奸吏富矣。”

　　◎叶仲方江宁叶仲方（守矩），道光己酉举京兆乡试，入直薇省，久困春官。同治壬戌已擢主事分刑部矣，是科会试竟中式。仲方每言，闱中遇其尊甫同年或监临、或知贡举，矮屋中或遇年老钦赐副榜举人者，则此科必不得中，屡试屡验。壬戌知贡举为桑百斋侍郎（春荣），仲方尊甫遂生先生壬午同榜，自谓又无望矣。榜发，同人戏语之曰：“年伯何负于年家子耶？”仲方性不耐静，敝车羸马，日驰逐软红尘土中。好交游，健饭善谈，每宴集，四座但闻仲方喧笑声。顾坐无车，公亦不乐也。官刑部未久，染时疫遽卒，年未五十。惜哉！侯官杨子恂太史（仲愈，本名仲愉，仲方同榜进士），曾为仲方作时文两比，洵一则雅谑。文云：“考试几三十回，文章竟七百字。堂上虽有同年之伯，闱中并无寿榜之人。占吉事于龙门，已兆三场之号（仲方乡会中式，皆坐龙字号）。壬戌进士仲方所以有必中之方也，后一名则许星叔，前一名则李勺山（会榜仲方名次与许、李两君联）。官先擢于刑部之中，衔仍列于题名之内（内阁题名甫成）。分余辉于凤阁，居然六子之班（中书是科中式六人）。癸丑中书，老道所以无终老之道也（仲方有老道之称）。”

　　◎剑而行剑字有二义，一作兵器用，一作携挟用。《礼记》“负剑”句，郑注“负”谓“置之于背”，“剑”谓“挟之于旁”。孔疏云：“负谓置儿背上，剑谓挟于胁下，如带剑。”欧阳公《泷冈阡表》所谓“剑汝而立于旁”也。颜修来先生作乳母传、鲍觉生侍郎作年谱，皆用“剑而行”句，盖皆本《礼》语。

　　◎乌号“乌号，桑柘。其材坚劲，乌峙其上，及其将飞，枝必桡下，劲能复巢。乌随之，乌不敢飞，号呼其上。伐其枝以为弓，故曰乌号之弓也。”见《淮南子注》。其说较“鼎湖龙去，臣下抱弓而号”为新。

　　◎赵普二女为尼《宋书。赵普传》：“普卒，有二女时皆及笄，普妻和氏言愿为尼。太宗固谕之不能夺，因赐长女名志愿，号智果大师，次女名志英，号智圆大师。”姊妹同时为尼，亦绝无仅有事。

　　◎凤阳鼓楼楹联风阳郡城有钟鼓楼，东西相向峙，明太祖建以培皇陵风水也。钟楼久圮，惟鼓楼尚存。王文简公（士礻真）题楹联云：“相阴阳，度原隰，想前朝创业艰难，惟余陵寝盘空，江淮带郭，望离离满眼旧山川，彼何人哉，顿伤心于青袍白马；省刑罚，薄税敛，沐当代深恩浩荡，但见闾阎扑地，舸舰迷津，欣蔼蔼一天新雨露，登斯楼也，岂侈观乎绿树红云。”

　　◎重修奎宿楼记先大夫官太湖教谕时，有《重修奎宿楼记》，无集可归，敬录于此：邑之有奎宿楼也，创始于康熙戊戌，徙建于乾隆庚午。自是以还，递有兴修。夫奎为西方七宿之一，居戌，为鲁分野，故曲阜圣庙有奎文阁，谓奎璧联辉也。《宋史》：“五星聚奎，占者谓主文教昌明，真儒辈出。”《孝经。援神契》：“奎主文昌，虽为武库，实文章之府。”故奎宿与文昌，学并祀焉。楼在宫墙左，形家言其向居丙，丙属火，而象文明。邑之获大魁，掇巍科，文运蒸蒸日上者，皆兆基于此。顾自嘉庆壬戌重修之后，将及卅年，风霜久阅，鸟鼠频穿。窗或剥蚀而倾欹，檐或渗漏而脱落，过其下者将有覆压之虞，甚非所以耀文明而肃祀典也。道光丙戌，山阴孙汝舟太史出宰斯邑。甫下车，谒学，见斯楼之颓败，即进前任司铎黄、秦两先生谋所以更新之。因费无所出，越明年冬，侯于邑之好义者劝捐二百余金，已召匠估修，以地冻未果。戊子夏，侯适有分校南闱之役，又以斯楼为一邑文风所关，现届乡试，暂缓鸠工，盖有望于邑之应试者登贤书、捷南宫、获大魁而掇巍科，恐一兴而于文风或有妨焉。则舍其旧而新，是谋必有议其后者，此侯之深意也。己丑八月，余甫抵任，侯即为余言。余曰：“一科而得一殿撰、一庶常，盛之极也，可以慰君望矣。仆请为斯楼诹吉兴工可乎？”侯曰：“善。”于是以前赀畀余，余乃禀请大宪，择邑之老成廉正者十人为首事，选材庀工，去朽蠹而施丹ぬ，费有不给，则更首捐倡募。不数月，而檐桷棂槛焕然一新。是役也，邑侯倡义筹赀于始，余与韦君光第、孟君继伟、蒋君劝、雷君之沅、余君启福、李君振、振璜、曹君福恒、增茜暨周生廷瓒，则始终其事，以迄用有成者也。夫天下事始创者不易，继修者亦不易。以斯楼之或建或徙，而知前此莅斯土者培植学校之心，不至于极盛之地，必不能已。且此不能已之心，非惟建之、徙之者为然，即今之修之者，亦恐不得其时而或有所妨，将并前人建之、徙之之心全功而尽弃也。则修斯楼者，亦仍建斯楼、徙斯楼之意而已矣。定远方士鼐记。

　　◎裁缝旁坐雍正间陕西巡抚西琳接见属员，有二裁缝旁坐缝衣，不但司道恭揖，二裁缝稳坐，至府厅以下长跪回话，二裁缝稳坐如故。凡地方紧要事件一一听闻，大小官员莫不骇异。见陕西粮盐道杜滨奏折。

　　◎洋呢今外洋所织羽毛大呢各料，即古之西番褐也。呢字当作尼，黄山谷诗云：“饥蒙青精饭，寒赠紫驼尼。”盖指此。

　　◎画兰诗予官京师时，散步厂肆，见旧纨扇一柄，画墨兰数笔，并题一绝于上云：“不买胭脂画牡丹，三秋风雨楚江寒。可怜一样瑶阶种，摇落人间当草看。”寄托深情，读之令人生感，惜不著作者姓名。

　　◎妓随园老人谓陈使妇人饮南宫万酒，此妇人当是妓女之滥觞。不知洪涯妓三皇时人，娼家托始，见《万物原始》。又萱草别名妓女，见《本草纲目》。草以妓名，亦新。

　　◎镜诗“河山历历看来空，万古消沈向此中。便是秦时明月在，可能还照栎阳宫？”此高念东侍郎（珩）咏秦镜诗也。梁晋竹孝廉（绍壬）为人题隋宫镜云：“就使隋堤明月在，可能还照玉钩斜？”直袭侍郎语意，未免生吞活剥矣。

　　◎νν音狄，好也。唐有于ν，元末绩溪人舒ν字道原，著《华阳文集》七卷。

　　◎采苓《采苓》，《小序》以为刺晋献公听谗作。毛传：“苓，大苦也。”朱子集注从之，谓：“叶似地黄，即今甘草。”愚按：既曰甘草，何得言苦？《穆天子传》：“天子于是休猎，于是食苦。”注：“苦，草也。”不言甘。《诗》：“谁谓荼苦，其甘如荠。”最明显。故《采菽》传：“菽所以Ρ太牢而待君子，羊则苦，豕则薇。”注：“苦，荼也。”蔡卞《毛诗名物解》：“苓，所以和百药之性，使之相为用。”然亦泥毛氏之说，以苓为大苦。不知《尔雅》“{艹灵}，大苦”，{艹灵}与苓通，究无据。王雪山《诗总闻》：“苓，茯苓也。”按《本草经》曰：“茯苓，一名茯神，味甘平，生山谷。”以苓之甘与菜之苦对说，实为恰当。盖就本字解经，较甘草之说尤确。欧阳公《诗本义》曰：“采苓者积少成多，如谗言渐积以成惑，与《采葛》同。”陆农师曰：“谗人无所不至，其害人也，皆因其事而谮之也。采苓因人之甘而谮之，采苦因人之苦而谮之，葑有时而甘，有时而苦，言因人之甘苦而并谮之。”（逸斋《诗补传》所论与农师同。李樗、黄熏集解谓陆说穿凿之甚，殊失平允。）近俞氏樾《群经平义》云：“苓之为言怜也。”则匪夷所思矣。

　　◎南宫真迹予家所藏米南宫墨迹手卷，长数丈，字近三寸余，笔势飞舞，洵希世宝也。予官京师，请吾师椒生先生补题卷尾。先生题云：“米南宫书梁简文帝《梅花赋》卷子，为宋内府物，旧藏太仓某巨绅家。宋牧仲尚书抚吴时，以千金购得之。嗣归亳州梁闻山明府，明府与定远方耐斋赠公（熙）为莫逆交，耐斋精青乌术，为明府先世卜吉壤，明府感其谊，持此为谢。耐斋殁后，屋庐不戒于火，仓猝间是卷为奴子窃去。历数年，耐斋犹子豫圃司马复购归，付其子调臣学博守之。学博工八法，富于收藏，合肥黄季侯中丞欲以宋椠五经见易，学博未许也。岁癸丑，贼氛肆扰，学博所藏金石书画悉成煨烬，独此卷岿然尚存，非冥冥中有神物护持耶？惜卷后赵吴兴、许祭酒、高青丘、李空同、王凤洲、董玄宰、王逊之、王觉斯、龚孝升及王渔洋、汤潜庵、傅青主、笪江上诸公题跋因卷长均失去。学博子浚师携至京，重加装治，乃述其缘起如此。时同治六年秋七月，顺德罗衍识。”

　　◎书养一斋诗话余官京师，子箴兄自粤中来书，索潘四农孝廉（德舆）《养一斋集》，京师书肆中无之，偶与何骏卿中翰（其杰）言及。中翰山阳人也，乃致书于其家人，寄以饷予。适予病足请假，秋宵无事，取全集读之。中有《诗话》十卷，详古略今，分唐界宋，可议处甚多。粗举数条，非故蹈文人争执习气，亦凭我之一得质诸世之知诗者，庶不蹈レ埴索涂之诮云。

　　《养一斋诗话》云：“近人诗话有名者，如渔洋、秋谷、愚山、竹、确士所著，不尽是发明第一义。”云云。浚师按：严沧浪谓论诗如论禅，禅道唯在妙悟，诗道亦在妙悟，学者须从最上乘具正法眼悟第一义。潘说盖本此。然作诗发明第一义尚可，说诗而欲发明第一义，不知《三百篇》何篇为第一义也？文衡山叙《都元敬诗话》云：“诗话必具史笔，宋人之过论也。元辞冷语，用以博见闻、资谈笑而已，所贵正在识见耳。”此言极当。见闻博则可以熟掌故，识见正则不至谬是非。古人学问各有所得，但当遵守其长处，若一概抹煞，岂非愚妄？

　　养一斋《题近人诗集》绝句有云：“蒋袁王赵一成家，六义颓然付狭邪。稍喜清容有诗骨，飘流不尽作风花。”以六义望蒋、袁、王、赵，似视四公太重；以狭邪加蒋、袁、王、赵，又似视四公为太轻。其实四公长处，潘恐未必能梦到也。乡校俚儒，携《兔园册》，教田夫牧子，而曰吾之议论足以上俪十三经，下包廿四史，廉顽起懦，挽俗振颓。其不为识者所笑，鲜矣。

　　又云：“杜诗一首之中好丑杂陈，然拙处在此，高出千古处亦在此，非丑拙之不可及。盖题无巨细，句无妍媸，一派滚出，所以为江河力量。若着意修饰，使之可人，则近人之作耳。”此论颇有见地，何以又将放翁诗重复句一一指摘，并将押了字韵十数句全行标出，似深以放翁诗近万首不易检寻为憾。果尔，必使放翁着意修饰比于近人乎？周公作《无逸》有七“呜呼”，《麟趾》、《驺虞》有五“吁嗟”，太史公《平原列传》有无数“先生”。诗文理本一贯，重复云乎哉？

　　又云：“退之《雪》诗‘随车翻缟带，逐马散银杯’，诚不佳。然欧阳永叔、江邻几所称‘坳中初盖底，垤处遂成堆’，亦琐细无味。”予按：退之此等句，系从惠连《雪赋》“因方为，遇圆成璧”脱化而出，特不如其浑成耳。退之工拙却不在此。

　　又云：“予欲世人选诗读诗者，如曹操、阮籍、陆机、潘岳、谢灵运、沈约、范云、陈子昂、宋之问、沈期诸乱臣逆党之诗，一概不选不读，以端初学之趋向，而立诗教之纲维。盖人品小疵，宜宽而不论，此诸人非小疵也。”议论亦是，后忽录宋贼刘豫诗“寒林烟重暝栖鸦，远寺疏钟送落霞。无限岭云遮不断，数声和月到山家”一首，为“清光鉴人，竟不可以人品定”。将以刘豫为小疵，可以宽而不论乎？我所不解。

　　又云：“范文论七律，谓李、杜之后当学者许浑而已，吾甚不然其说。必求浑之名句，惟‘山鸟一声人未起，半床春月在天涯’，‘湘潭云尽暮山出，巴蜀雪消春水平’。”云云。按：“湘潭”句系浑《凌敲台诗》。台在姑孰（今太平府）黄山上。胡Т叟云：“于黄山西望天门，两崖中豁，江水真有巴蜀直来之势。东望牛渚，是为江潭。旧作‘湘潭’，字误。”（详予笔记中第二卷）潘依俗本，未加考核，且不究其命题命意所在，而徒以名语许之。说诗者不应粗率乃尔。

　　又云：“晚宋张泽民有‘才放一花天地香’句，似夺胎于晦翁‘数点梅花天地心’句，而脱去道学门面语，便可诵。”按：“数点梅花天地心”，乃翁森《四时读书乐诗》，非晦翁句也。潘于历朝诗家源流评择无遗，何尚沿俗说舛错如此？

　　又云：“杜紫薇谓李长吉诗：”少加以理，奴仆命《骚》可也。‘夫奴仆命《骚》者，唯《三日篇》耳。长吉为《骚》之奴仆而不足者也。“予按：”杜论固非，潘论亦未为得。古人体裁各异，《骚》自《骚》，长吉自长吉也。长吉之可传，自有长吉妙处。使起长吉于九原，而问其可以奴仆命《骚》，长吉敢当之否耶？如谓《三百篇》方可奴仆命《骚》，不知《三百篇》而上若有诗人，亦将奴仆《三百篇》乎？潘之胸总横一朝代界限，窥其意，必以汉魏为《骚》之奴仆，六朝为汉魏之奴仆，唐宋又为六朝之奴仆，方为痛快。噫！过矣。一代著述，必有专家，君子立言，贵乎不朽，诵其诗知其人可矣，奚沾沾焉于朝代求之哉？随园老人谓“唐、宋者，历代之国号，与诗无与；诗者，各人之性情，与唐、宋无与”，潘亦曾称其隽语解颐、一空障矣，何不即随园此言自明其惑，而勿谓随园之滋惑也。

　　又云：“王阳明诗‘江流天地变秋声’，宋荔裳诗‘江流日夜变秋声’，此袭而善者也。”予按：宋只换得“日夜”二字，以局势言，“天地变秋声”殊雄壮，“日夜变秋声”殊软弱，何所见而以为袭而善也？

　　又云：“汉人乐府‘白露变为霜’，杜诗‘马鸣风萧萧’，只添《风》、《雅》一字，而别成气格，此唯汉人、杜公可也。”语尤浅陋。昔某作《行路难》诗云：“风萧萧兮江水寒，天荆地棘兮行路难。”人讥其上一句只改得一“江”字，下一句除“行路难”题目三字，只做得“天荆地棘”四字，正与汉人、杜公同一毛病。持此为汉人、杜公讳，而谓其别成气格，何异瞽者自号伯明也。曹孟德“对酒当歌”，声调苍凉，其直书《鹿鸣》数言，亦可谓别有格耶？

　　又云：“韦左司‘寒雨暗深更，流萤度高阁’，范德机‘雨止修竹间，流萤夜深至’，王贻上‘萤火出深碧，池荷闻暗香’，巧朴之分也，而时代远近寓之。”予按：贻上诗妙在“出”字，且二语的是一见一闻，境最高，律最细，盖较韦、范当有过之无不及者。即以韦、范论，范句亦迥胜于韦，不知有何巧朴？有何时代远近？此等说诗，洵堪捧腹。又按：刘孝威“栖禽动夜竹，流萤出暗墙”，王子安“复此凉飙至，空山飞夜萤”，笔致皆在左司上，潘何不更以巧朴时代别之耶？

　　往予与杨小坡表兄、家子箴兄在书塾中坐雨闲话，兄见案上《小仓山房诗集》，指为予曰：“随园嗣香亭子，赋诗中一联云‘妻妾无功兄弟补’，此句已奇绝警绝矣，下句更推开说，汝记得否？”曰：“不记也。”兄曰：“何不思为之对？”予与小坡相视久之，竟无以应。亟阅原集，乃“园林有主水云安”也。一收一放，何等气魄，何等性灵。盖即质实兼到之证。予用力于袁诗，实始于此。因论《养一斋诗话》而附及之，讵可为门外汉道哉！

　　◎铁公二女诗明成祖御极，山东布政使铁铉不屈被杀，家属发教坊为娼。铉有二女，誓不受辱。仁宗即位赦出之，皆嫁朝士。二女为诗自述，事详王文恪（鏊）《震泽纪闻》，朱竹太史《明诗综》未经收入，特录于此。长女诗曰：“教坊脂粉洗铅华，一片闲心对落花。旧曲听来犹有恨，故园归去已无家。云鬟半绾临妆镜，雨泪空流湿绛纱。今日相逢白司马，樽前重与诉琵琶。”其妹诗曰：“骨肉伤残旧业荒，此身何忍去归娼。涕垂玉箸辞官舍，步蹴金莲入教坊。览镜自怜倾国貌，向人休学倚门妆。春来雨露宽如海，嫁得陶郎胜阮郎。”

　　◎岳王坟诗明丘文庄（浚）题岳王坟诗云：“我闻岳王之坟西湖上，至今树枝尚南向。草木犹知表荩臣，君王乃尔崇奸相。青衣行酒谁家亲，十年血战为谁人。忠勋翻见遭杀戮，胡儿未必能亡秦。呜呼！臣飞死，臣俊喜，臣浚无言世忠靡，桧书夜报四太子，臣构再拜从此始。”《秋雨庵随笔》谓是小说中语，误。

　　◎榕粉小儿疮痂以榕粉日傅之，则易瘥而无痕。见《汗漫录》。

　　◎天子不言有无《后汉书。朱晖传》中载晖奏疏引《王制》“天子不言有无，诸侯不言多少”，检《王制》无此二语，盖出《韩诗外传》。

　　◎军机处光州吴红生观察（葆晋）曾语予曰：“在京师时，有恨事二：中进士不入馆选，宫中书未直军机处。故每遇翰林，未尝与之讲词章；遇军机章京，未尝与之论朝政也。”予曰：“公此言殆亦偏见。某在京，惟知访品学兼优之士师之友之，并不知何者为翰林，何者为军机也。”公笑而首肯。按：军机处设于雍正午间，其初直房章京皆中书为之，后则间用部属，再后则中书少而部属多。予从伯父悔轩先生讳（铭彝），在军机处二十年，官止郎中。盖升迁迟速，亦不尽系乎此。潘木君督部有《圆明园军机直班文》两比，脍炙人口，录之以资谈柄：“寅初入如意之门，流水桥边，唤取衣包于厨子。茶熬几碗，烛剪三条，两班公鹄立枢堂，幸值此八方无事之时，奉朱笔而共商起草。未正动归心之箭，夕阳窗外，频催抄折于先生。开面数行，封皮两道，八章京跄直署，谨遵夫四日下班之例，交金牌而齐约看花。”朋中肆外，属对工整，以此行走枢垣，宜矣。

　　◎十年不调汲长孺老于淮阳，十年不调。马季长滞于东观，亦十年不调，然而人品优劣分矣。

　　◎信天阁诗序夏紫嶷大令著，余曾为之序云：“唐夏鸿客闽中，诗名播远迩，今仅传《赠妙空禅师》七言一首。甚矣，诗之传不在多也。年丈紫嶷先生以名孝廉宰闽之嘉禾，有惠政。公暇惟诗画自娱，洎罢官侨寓，益纵情吟咏，士林争相传诵。顾不自收拾，脱稿辄弃去。嗣遭兵燹，存者更鲜。哲嗣伯音农部检箧中所藏三百余篇，都为一卷，颇以裒集不多为憾。浚师受而读之，古体以逋峭胜，近体以澹远胜，不规规摹拟古人，而能自成一家，动与古合。其间忧时感事，接己待人，隐然以著作寓惩劝，非徒以风云月露为工。诗学至斯，可谓深矣。伯音夙禀庭训，廉介居官，其所以传先生不在是。即以是编论，先生一生品诣，亦可略见一斑也。请速授之梓，俾海内知先生者咸先睹为快，则先生诗名又岂闽中客所可仿佛耶？钟乱千钧，不若仙茅一握。多云乎哉？”按：先生讳（垲），江宁人。集中五言如《题陈少香鸥汀渔隐图》云：“光阴催过客，造物忌才人”。《画马》云：“盐车悲末路，刍枥了浮生。”《题金一山试马图》云：“俸怜仙尉薄，鞭让祖生持。”七言如《岁莫书怀》云：“五计已将蚕作茧，百忙犹似燕衔泥。”《梅花》云：“立干不随人曲折，托根何碍地荒寒。”《张莘田招饮即席和包大令韵》云：“但解赋诗非俗吏，谁知使酒是英雄。”又《蜡梅》截句云：“不嫁东风不姓林，香浓味淡少知音。蜡丸密密封无数，拟向何人寄素心？”

　　◎叶中堂咸丰己未七月，广东藩司毕君（承昭）奏称：“本年四月初间，广东省城传闻已革督臣叶名琛有在五印度地方病故之信，正在饬查问，即于九年四月十三日据英国官巴夏礼等送来照会，内称：”本年三月初八日，贵国前任两广总督叶名琛在印度城内病故。当经装殓妥协，派委向来陪侍之英官阿查利一路护送，于四月十二日晚到粤，本日已将棺柩及所遗银物均交南海县收领。所有上岸停放各事宜，随后妥商办理。‘等因。到，臣当即札县查明验收，妥办去后。旋据署南海县知县朱燮亲往洋船，将叶名琛棺柩验收，移至大东门外斗姥宫内妥为停放，并将带回所遗银物，逐一点明，封存县库。讯据随行家人许庆、胡福同供：“咸丰八年正月初三日，小的们与武巡捕蓝镔，跟随叶主人由省坐火轮船到香港，并厨子刘喜、剃头匠刘四一同，携带食物随行。初七日由香港开船，十六日到吗喇国，即新歧坡。十八日由新歧坡到孟喀喇，即五印度。二月初一日搬上炮台居住，于三月二十五日又迁往相距十五里之大里恩寺花园楼上居住。自到大里恩寺后，洋人预备车马，屡请游玩，主人不允。迨至九年二月二十日后，带去食物已尽，小的们请在彼处添买，主人不允，且云：”我之所以不死而来者，当时闻夷人欲送我到英国，闻其国王素称明理，意欲得见该国王，当面理论，既经和好，何以无端起衅？究竟孰是孰非？以冀折服其心，而存国家体制。彼时此身已置诸度外，原欲始终其事，不意日望一日，总不能到他国，淹留此处，要生何为？所带粮食既完，何颜食外国之物“？屡经翻译官将食物送来，一概杜绝不用。小的们屡劝不从，于二月二十九日得病不食，至三月初七日戌时病故。临绝并无别话，只说辜负皇上天恩，死不瞑目。当时有翻译官阿查利在场料理，于初八日酉时用棺装殓。至二十四日夷人方将棺木运上火船，翻译官带同小的们坐火轮船运回广东，至四月十三日到省。蓝镔已于九年正月二十二日在孟喀喇病故，寄葬客地。’谨奏。”奉朱批：“览。钦此！”叶公汉阳人，道光乙未进士，由翰林外任知府，荐擢巡抚，己酉年与鹿邑徐仲升制军因办理夷人进城事宜，得旨嘉奖，徐封子爵，叶封男爵。后徐公罢职，叶遂总督两广，晋大学士。丁巳冬，粤城变作，为夷所虏。晚节末路，难矣哉！

　　◎张文和公本朝汉大臣得配享太庙二百余年，唯桐城张文和公一人。恭读乾隆十四年十一月二十三日内阁奉上谕：“大学士勤宣伯张廷玉，先朝耆旧，宣力有年，光辅端揆几三十载。上年陈情请告，朕以其神明不衰，尚可从容襄赞，番番黄发，领袖班行，当以匪躬之节为群臣先，讵可恝然动林泉之兴，是以未允所请。复申明大义，布告在廷。自是而大学士弗复以此为言，盖亦深知于义有所不可也。乃自今年秋冬以来，精采矍铄视前大减，盖人至高年，阅岁经时，辄非曩比。每召见之顷，细加体察，良用恻然。朕思鞠躬尽瘁，固臣子致身之谊，而引年尚齿，亦圣人安老之仁。在为臣者，预存一奉身而退之念，则将匪国是恤，惟身是图，始而营心干进，则策励奉公，迨志愿满而荣宠备，则乞身强健，乐志林泉。举若是其工于自谋，国家将何赖焉？此在三之义，矢以毕生，实分固然也。然自为君者视之，则壮用其力，老息其劳。使臣以礼，事君以忠，斯为各尽其道。朕之前旨乃谓人臣不当存此心，大学士尤不当存此心，初非欲著为成例，即至年迈力衰，不能任职，必不令其归荣故里也。昨召对尚书梁诗正，偶论及此事。梁诗正奏云：”故乡为祖先坟墓所在，桑榆莫景之人，依恋弥笃。‘此言虽属宛转，亦与情理未协，盖离乡远宦者早已不能岁时瞻扫，岂待迟暮方知？设当荣宠少壮或五六十时，溘先朝露，又将奈何？梁诗正亦无辞以对。第朕既体察及此，安能无动于怀。唯是大学士在皇祖时值内廷，陟卿贰，皇考优加柄用，荣冠臣僚。朕在书斋，即所敬礼。御极至今，眷倚隆重。夫座右鼎彝古器，尚欲久陈几席，何况庙堂元老，谊切股肱。然朕亲见其老态日增，强留转似不情，而去之一字，实又不忍出诸口，用是踌躇者久之。既而念大学士养疴暂告，已屡赐医存问，因令军机大臣等同往省视，传谕朕旨。大学士感激涕零，谓：“受恩至深，无可图报，何敢以孱躯动履，日烦轸念。因遵前旨，不敢自陈，仰蒙体恤垂询，实出望外。请得暂辞阙廷，于后年江宁迎驾。’大学士既陈奏恳款如此，应加恩遂其初愿，示朕优老眷旧，恩礼始终之意。著准以原官致任，伯爵非职任官可比，仍著带于本身，俟来春冰泮，舟行旋里。届期朕当另颁恩谕。南巡时即可相见，至朕五十正寿，大学士亦将九十，轻舟扶鸠入觐，成堂廉盛事，不亦休欤！钦此！”

　　旋以不亲至谢恩，次日复面陈宪皇帝遗诏，许其身后配享一节，经九卿议奏，蒙恩仍留大学士衔，削伯爵回籍。十五年，值上巡幸，复以随众送驾，未曾道傍叩首，且时遭皇长子丧，甫过初祭，即奏回南，特旨罢其配享。至二十年，文和在籍薨逝，奉上谕：“致仕大学士张廷玉历事三朝，宣力年久，勤劳夙著，受恩最深。前以其年届八旬，精神衰惫，特加体恤，准令退休，实朕优念老臣本怀。至于配享太庙一事，系奉皇考世宗宪皇帝遗诏遵行，而恩礼攸隆，则非为臣子者所可妄请。及朕赐诗为券，又不亲赴宫门谢恩，自不得不示以薄谴，用申大义。今张廷玉患病溘逝，要请之愆，虽由自取，皇考之命，朕何忍违？且张廷玉在皇考时勤慎赞襄，小心书谕，原属旧臣，宜加优恤。应仍谨遵遗诏，配享太庙，以彰我国家酬奖勤劳之盛典。其余应得恤典，并著该部察例具奏。朕于满汉诸臣，从无歧视，赏罚予夺，一准乎情理之至当，以孚天下后世之大公。并将此谕通行传谕知之。钦此！”仰见圣人用心仁至义尽，岂特文和一身衔结于九泉哉。

　　◎累世同居乾隆二十四年陕西巡抚钟音题报乾州民宁尔强八世同居，又乾隆三十年陕西巡抚和其衷题报泾阳县贡生张七世同居，均蒙高宗纯皇帝御赐诗章并上用缎匹。按乾隆间山西巡抚觉罗石麟题报翼城县生员李煊七世同居，安徽巡抚准泰题报桐城县监生钱云凤七世同居，福建巡抚陈宏谋题报漳州府贡生陈茂椿六世同居，直隶总督方观承题报任丘县民徐岱七世同居，陕西巡抚和其衷题报朝邑县民薛务本八世同居，洵为熙朝盛事，张公艺不得专美于前矣。

　　◎羿唐时羿为诸侯，河伯溺杀人，羿射其左目，风伯坏人屋室，羿射中其膝，又诛九婴、{穴契}窳之属，有功于天下，死托祀于宗社。今人但知有穷后羿。

　　◎壁虱壁虱状如狗蝇而黑，臭秽之虫。惟畏班鸠，闻声则化为水。人多养鸠避之。见《暖姝由笔》。

　　◎记建文事与正史异新城邓徵君（元锡）编《皇明书》，其录建文帝事曰：“《大逊记》内载：正统五年思恩知州岑瑛出行部，有僧当道坐，呵不起，曰：”我建文皇帝也。自蜀历滇南，今游方至此。老矣，欲送骸骨归故乡。‘瑛大骇，闻巡按御史，令传至藩台。长身巨鼻，音如洪钟，曰：“我朱允文也。’御史诘曰：”老和尚，事真伪未可知，即真也，天下事今大定，若至此，欲安所为乎？‘辄应曰：“天下大定，吾尚欲何为？顾吾今老矣，此一把骸骨，当付何地？欲归葬父祖陵旁耳。’御史为奏上，驿送赴京师，号老佛，寓京大兴隆寺。京城内外僧拜谒无虚日，曰此海外高僧也。言官恐惑众，请下于理。天子终不忍，以太监吴亮尝经侍建文君，使探视。老佛见亮曰：”汝非吴亮耶？‘亮曰：“非也。’老佛曰：”我昔御便殿，时汝尚食。食子鹅，弃片肉于地，汝时手执壶，据地饣舌食之。何乃云非是也？‘亮伏地哭，不能仰视，复命毕，自经死。于是取老佛入西内，后不知所终。或曰以寿终，葬西山，不封树云。“（此《明鉴》之所本，惟添入自称九十余，御史诘以建文生洪武十年，至正统五年，当六十四岁，乃建文帝左趾有黑子等语。王鸿绪《明史稿建文》、《正统》两本纪皆不载。）按徐兼山（充）《暖姝由笔》载：”无锡盛都宪（）言：为御史在北台日，鸿胪寺忽报各官明日宜早至午门议事。命吏访之，云捉一假皇帝。明早文武咸集，一僧颀然而长，跏趺向北坐，问之不应。欲议诛之无名，众亦疑焉。有题本请发安乐堂老内官辨认，得四十三人，一一令人夹持经过，认之，皆以不识对。过毕，老僧遽指一老宦者曰：“你这老奴也不认得我？某年月日某殿打碎一玉盏，不曾杀你。’始知为建文也。安置凤阳皇陵，后不知所终。”又云：“太祖问诚意伯刘基国家祸患，不答，久之进一白木匣，置宫中，待有急则开，闲时开者不验。传至建文，北兵至南京，建文乃开匣，内有袈裟僧帽并剃刀度牒而已。时有五百僧在内诵经解厄，急落发混众从洪武门出。后游至陕，九十余矣。因卖玉带，人疑，执至察院。御史后进不知前事，考掠不伏，故械送京。人言曾至交趾，有弟子二僧带回。盛亦不曾说，亦不曾见其作诗。”据此，与《皇明书》所纪取入西内不符。然则天下大师墓果谁为之耶？予考明张太后临终语杨士奇曰：“我有一二事未行，建文之号宜复，孝孺之禁宜开。”安知不因建文之归而有动于中也。

　　◎戴文进恬庵先叔祖家藏戴文进绢本山水大幅，千岩万壑中风雨忽至，竹树枝叶俱作披拂势，山涧中一桥横跨，有两人过桥，共持一伞，逆风而前，神气勃勃纸上，洵妙品也。遭粤匪之乱，付诸兵燹。惜哉！按：文进在明宣德间行取至京考试，令戴画龙，戴本以山水擅名，非其本色，随常画龙皆四爪呈御。上大怒曰：“我这里用不得五爪龙？”着锦衣卫重治，打御棍十八发回。盖为昆山画士谢庭循所轧（见李诩戒《庵漫笔》）。宣德时文进画法实高于等辈，顾以谗毁屏弃。一技尚然，矧其大者。

　　◎出口入耳“出君之口，入臣之耳，人孰知之者乎？”此张孟谈说韩、魏二君而败智伯也。“言出子口而入吾耳，尚未可以言欤？”此刘琦谋于诸葛公而请外守也。

　　◎鹊巢内阁古树极多，浓阴老干，皆数百年物也。每遇会试年，有鹊架巢，则是科必得鼎甲，历验不爽。咸丰辛酉夏间，予入直，甫至后门，忽满票签墙外大树一株无故自倒，围墙尽塌，屋瓦碎如齑粉。次日命工伐作薪，枝叶堆积，几与檐齐。未几，协办大学士宗室肃顺缘事伏法。

　　◎拟谥本朝大臣准予谥者，内阁侍读酌拟十六字呈大学士阅定八字，缮单请旨。孔绣山（宪彝）官侍读时，最喜拟谥，又独出心裁，力求新异。如华亭张诗ぎ司空（祥河）奉旨圈出“温和”二字，亦绣山所拟也。同治丁卯，商城周芝台相国薨于位。相国生平于谥法爱“敏”字，每为人言，将来得附赵吴兴、董华亭之称，于愿斯足。予谥之旨下，予适司其事，遂以“文敏”列第一。同人知予与商城为姻娅，而黄县师相又商城儿女亲家也，满侍读锦绣谷（成）亦感商城知遇，催缮奏折。缮定送黄县阅看，黄县忽变异，以为必须另拟。绣谷争之再四，执不可，竟以“文勤”作首。奏上，奉旨圈“文勤”二字。事有定数，非可强求。信然！

　　◎父在观志解明朱近斋曰：“父在，观其志；父没，观其行。先意承志，继志述事之教，非孔子观人也。若曰父在子不得自专，而志则可知，是启后人以阴蓄叛父之志也。”

　　◎东坡兄名景欧阳文忠作《苏明允墓志》云：“生三子：曰景，早卒；轼、辙，为某官。三女，皆早卒。”据此，东坡行二之说不诬。

　　◎柳如是戴雉尾冠福王僭位南都，起钱谦益、陈子壮、转黄道周各礼部尚书。谦益之起也，以家妓为妻者柳如是自随，冠插雉羽，戎服骑入国门，如昭君出塞状（见《五藩实录》）。呜呼！廉耻道丧，至于斯极，欲不亡，得乎？予有《咏拂水山庄》句云：“两朝青史千秋恨，一个红妆万事空。”

　　◎黄山黄山三十六峰，曰浮丘，曰飞龙，曰叠嶂，曰天都，曰芙蓉，曰松林，曰翠微，曰紫石，曰掷钵，曰圣泉，曰仙都，曰轩辕，曰九龙，曰棋石，曰紫云，曰青鸾，曰上升，曰云际，曰桃花，曰炼丹，曰云外，曰望仙，曰清潭，曰石门，曰云门，曰容成，曰石柱，曰狮子，曰丹霞，曰石人，曰仙人，曰布水，曰石床，曰采石，曰朱砂，曰莲花。

　　◎朝臣真人长安初，日本遣朝臣真人粟田、副使仲满贡方物。朝臣真人犹唐官尚书也。

　　◎知县加衔嘉庆八年九月，御史花良阿奏：“外省知县身膺民社，时有祭祀典仪，请仿照赞礼郎加衔之例，准戴六品衔顶，挂用朝珠。”等语。奉上谕：所奏殊属不通。向来恭遇坛庙大祀，朕亲诣行礼，赞礼郎等官因在朕前执事，是以准换六品衔顶，挂用朝珠，并赏穿貂，以崇体制。外省知县，虽有承祭礼仪，只系寻常祀典，获与执事，何得援引此例，辄请一体换用衔顶朝珠，变更旧例乎？原折折掷还。钦此！“军兴以来，捐例日增。各官有准捐虚衔之条，近则知县无不捐戴同知、知州衔顶，七品冠服，十百中不过二三人矣。名器之滥，是宜省也。

　　◎山胡粤中有鸟名山胡，或云即桑，形类百舌，善鸣。予曾购一头，能学人言，尤奇。东坡《涪州得山胡次子由韵》诗云：“谁知声画画，亦自意重重。”

　　◎御园侍游玉将军（明）有《侍游御园记》，成竹坪同年（林）曾属予代作跋语，恭书于后。按，《记》云：“咸丰六年秋七月二十一日，奉旨：本日散朝后，著玉明、肃顺自备鞍马，午初一刻进西南门，在山高水长伺候。有顷，上从内乘船，至山高水长后阁扇下船，出前门，谕玉明、肃顺暨珠勒亨、西拉布、托云、德勒格尔、伊勒东阿等脱去外褂。上乘马，命七臣随行。自山高水长游藻园，至厂地，过汇芳书院，复由紫碧山房至鱼跃鸢飞少坐。过蕊珠宫门，至黄花磴进茶毕，往西洋楼海宴堂，至转马台，过小角门，至狮子林清淑斋赏饭。左右四卓，命七臣坐，并奉温谕可饱食，非外边筵宴比也。上命膳房先给七臣面各一器，上进面，复进饭，颁赏御用菜蔬，七臣叩头谢。上进粥，复赏粥毕。随驾起行，由宝相寺、法慧寺、谐奇趣过明春门，至雷峰夕照马头，坐如在天上船，游福海。上命笔砚作诗毕，至渊氵亭镜澈马头下船。进丽春门骑马，由旧园东墙根过敷春堂，游西大堤汉城关，至含辉楼下马，命七臣散归。玉明自道光十一年由侍卫擢厕御前二十余年，仰邀优渥，得遍瞻御园盛景。欣感之余，谨作记以纪荣遇。”

　　◎衙参倚几圣祖仁皇帝试武进士骑射，尚书赵公（申乔）与诸臣坐班，不觉睡去。圣祖知其笃老，但训诲之。雍正七年成都府知府王氵符年近七旬，侍巡抚宪德考验武弁，在座酣睡不醒。经宪德参奏世宗谕旨援引赵申乔旧事，宽其处分，令补用京职。仰见两朝圣人矜怜衰迈臣工，不加谴责至意。道光间故相耆英总督两广，值衙参之期，有同知某进见，以手倚茶几而坐。耆大怒，斥其不敬。命巡捕扶出，将勒令休致。某挽司道力为缓颊，始免参劾，而所费已三千金矣。

　　◎寿数《洪范》五福，以寿居首。然亦有幸有不幸者。周太公以八十而遇文王，汉申公以八十而应征聘。蜀谯周年登大耄而亲捧降表，宋夏贵七十又九而降作元臣。

　　◎题程枕山画全椒程枕山（章）精绘花卉，名与江宁张白眉（耆）相伯仲。道光癸卯，吾师黄琴士先生曾以枕山所绘《馈岁图》见赐。枕山题诗于上云：“才经馈岁又迎年，篮果瓶花各样鲜。料得山中春最早，南枝开在雪霜前。”诗既清新，画尤鲜艳。南船北马，恒以自随。戊午、己未遭兵燹，敝庐悉成灰烬，此幅垂亡，思之恻然。甲寅冬，予题七言古云：“一瓶纸上光陆离，非铜非石非花磁。旁写一篮复不俗，编就数竿绿。篮中三五花枝横，牡丹色艳玉兰清。胆瓶旁列大如斗，松竹缤纷岁寒友。老梅一枝吐奇香，蛟脊冻破含冰霜。果蔬罗列得兼味，渲染丹青亦名贵。连朝腊鼓冬冬催，屠苏酒泛流霞杯。闭门对画且枯坐，壁间已觉韶华来。韶华瞥眼太匆遽，尺幅犹存画工去（枕山久归道山）。曾记吾师手赐时，悬向书斋最深处。读书无用徒。名场叹息十三年。床头金尽食客散，唯与斯幅相周旋。昨日祭诗殊潦草，今日题诗转懊恼。豺狼逐队荆榛多，孰把烽烟尽挥扫。春风吹暖寒气除，催耕陇畔闻提壶。但愿桑麻遍野干戈息，岁岁年年视此图。”

　　◎清语官职予直史馆，校雠之暇，与鲍子年丈康语及本朝翻译音义，并考清语官职有今废者，有换汉字者。如五大臣（今无此官）、八大臣（与今之议政大臣同）、十六大臣（八大臣后所增）、左翼总理（今无此官）、一等昂邦章京（今无此官）。一等总兵官世职（今废）、一等副将世职（今废）、固伦额驸（固伦，国也。额驸即驸马）、和硕（一隅也）、多罗（作内字解）、固山贝子（贝子，爵名）、固山额真（又名固山昂邦。凡固山读如姑色，昂邦读如按班，下同。此即今之都统）、梅勒额真（又名梅勒章京。凡章京读如瞻依，即今副都统）、墨勒根虾（即蒙古侍卫）、驻防昂邦章京（今之驻防副都统司）、八门总管（即盛京步营司协领）、纛章京（纛读如推，即护军统领）、扎尔色齐（即游牧主事）、牛录章京（即佐领）、噶喇昂邦（即左右翼前锋统领）、戈什昂邦（又名郭齐哈昂邦，即御前大臣）、包衣昂邦（即总管内务府大臣）、一等精奇尼哈番（即子爵）、一等阿思哈尼番（即男爵）。又达海者，造国书之人。额尔德尼者，即喇嘛。墨尔根代青及额尔克楚虎，皆蒙古也。

　　◎苕溪小景题册嘉庆庚辰，先世父守湖州，年丈周芸皋观察（凯）绘《苕溪十二小景》册子以赠。设色雅洁，置之元人画品中，几不可辨。为先资政公所藏，兵乱失去。咸丰丁巳冬，予在怀远荒肆，复购得之。重加装制，携至都，乐初长公（长善）见之，爱不能释，每幅题短古一章，音韵高古，读之如挫糟冻饮，飘飘乎有清凉之致。因录于后，亦一段翰墨缘也。

　　附录长公诗《箬溪草阁》灌木排云护，清溪绕屋流。飒然风雨夕，五月寒如秋。不觉客怀寂，出居深自幽。

　　《华峰晚翠》一雨众峰霁，落照绚霞壁。层峦蔚回合，叠翠浓如滴。白云不相招，怅望浮岚入。

　　《月汀夜泛》湖光清我心，山色悦我颜。荡舟明月汀，月照山水间。愿为泛宅翁，苕相往还。

　　《烟坞村居》迢迢山半村，郁郁云中树。参差隔樵径，缭绕疑无路。不闻鸡犬声，但见炊烟互。

　　《桐院秋声》中庭百尺桐，叶叶战寒绿。西风一以至，似听瑶琴曲。鹤梦凉初醒，清冷洗幽独。

　　《松林读易》达人爱松风，抱经偶结庐。霜筠见晚节，道心穷太初。百年松荫长，好著名山书。

　　《荷风玩暑》清风不可买，烦嚣避人境。北窗一枕余，诗茗消日永。曲榭环柳塘，坐挹荷香静。

　　《夕阳亭子》落日澹疏林，小亭绝尘央。萧然对远山，天外诗情爽。独立苍茫间，抱琴结孤赏。

　　《古木新篁》亭亭一林石，点衬有深意。老干写婆娑，嫩玉抽青翠。同沾雨露恩，各抱风云气。

　　《空山萧寺》青山深复深，路转三百曲。隐见云木中，丹碧横闪倏。数声钟磬音，沈沈度空谷。

　　《秋湖帆影》秋风动乡思，远水逼霜晓。片帆舟去遥，隐约如飞鸟。多少未归人，梦断江湖杳。

　　野渡溪光渡头秋水落，沙岸平如掌。老屋两三家，当门晒鱼网。时见白鹭飞，倒影沿溪上。

　　◎鼓儿曲怀远杨筱坡茂才（组荣）于丙辰、丁巳间遭粤匪、土匪之乱，只身飘泊，目击时艰，作《西山鼓儿曲》以寄感愤。词旨哀艳，可泣可歌，本宋安定郡王赵令商调鼓子词、金董解元ㄐ弹词之意而变其声调。侯官老友林芗溪征君采入《海天琴思续录》中，或有谓征君滥收俚语，有乖风雅者。浚师按：王圻《续文献通考经籍》中列《西厢记》、《琵琶记》各种。陈晋之《乐书》二百卷，凡雅俗胡部音器乐舞，下及优伶杂戏，无不备载，《四库全书提要》称其“包括历代，总述前闻”。既欲备悉源流，不得不兼正变。盖诗自五代后流而为词，词自金、元后又流而为曲。词乃诗之余波，曲又词之变格。支派虽分，源流则一。以故杨升庵挽双丫髻，涂抹脂粉，身登氍毹场，作《天魔舞》，奋其笔舌，编成《十七史弹词》，迄于今家弦户诵。本朝毛检讨四河全集有《拟连厢词》，尤西堂杂组〔俎〕有《序周星曙试言》，郑板桥作道情，袁随园《诗话》收徐灵胎《嘲时文俳曲》，可知古人或作或述，皆非无本。浚师与芗老相处久，于经史诗文亦颇有议论不合，未敢附和者，然其读书之多，见闻之博，实今近所罕见，讵可持此而轻议其体裁不合耶？

　　◎瀚海赋《大清一统志》：“唐贞观中，回纥来朝，以其部置瀚海、燕然、金微、幽陵、龟林、颜七州，以部长为都督、刺史、长史、司马，即故单于台置燕然都护府统之。龙朔中，以燕然都护府更号瀚海都护府，以碛为限，今属喀尔喀地。”（《外藩蒙古统部。突厥故城》下载：“麟德初，改燕然为瀚海都护府，领回纥，徙故瀚海都护府于古云中城，号云中都护府。碛以北蕃州悉隶瀚海。”）宝佩蘅尚书（宝）出使时，作《瀚海赋》云：“咸丰四年，宝衔天子命，出使喀尔喀三音诺彦部。八月癸亥，行抵喀尔沁穆哈里哈顺境，译者曰：”此瀚海界也。‘尔乃冈陵渺绵，沙黄际天。乍起乍伏，将断将连。闻走轮而响石，思饮马而无泉。讶出没于前旌，红低斜日；合空于大野，碧冷荒烟。远路迢迢，川原寂寥。至牧羊处，节著名标。云有苏武，传自汉朝。称霍尼契（译言牧羊）。或金元辽。地宽平而坟衍（有土坟起如列冢，可千百计）。刹ㄈ诡而（有刹二，塔五六，皆番僧所经理）。凡百五十里而戾止，亦可谓远哉遥遥矣！李陵居之，固应腕扼；江淹闻此，当亦魂销。嗟乎！若苏子卿者，洵所谓豪杰之最也。十九年中，八千里外，毡嚼冰霜，心坚松桧。非管敢所得同，岂单于所能害。勋戚如卫霍，可云幸窃躬桓，阀阅若金张，亦止滥叨冠盖。鸿雁书神，麒麟阁绘，迄今千余载，而地以人传。于以见景慕之深，于以见声名之大。羌一望兮无涯，谁九原兮可作。驰骤锋车，居停毳幕。忽大风之怒号，恍洪涛之绎络。况玉雪之纷飞，又银朝之腾跃。倘疑海藻，时见夫扎噶诸丛（若扎噶，若布达拉噶那，皆木类，拂地而生。若德勒苏，色白，若贺勒苏，色红，皆草类，多成丛薄，时断时续，互相萦带）；何处海鸥，徒忆夫伽陵等雀（内大臣马思哈《行军瀚海纪程》颇详。据云鸟有吉溜抓蓝，如伽陵之鸟，具百鸟音。又有白灵一种。今则白灵有之，余未之见）；迨毕勤格库以及塞尔乌苏诸台，无非砂砾纵横，山原盘错。横绝北溟，是名大漠。钦惟我圣祖仁皇帝乎三汗之难，奠四部之居。万年带砺，一统车书。列朝屡加以恩泽，皇上复广其储胥（不忍外藩捐输，以示体恤。见驳庄亲王封奏之旨），联各盟而情达，币爱曼而欢胪。小臣载持旄节，如在里闾。昼驱驺从，夜稳穹庐。虽来异域，益感德舆。惭武库之无闻，时羡勋名于费扬古（平准噶尔时费扬古为大将军）；幸词林之忝附，敢忘著述于木元虚哉！“尚书天才雄迈，故下笔亦汪洋恣肆，卓尔不群。符南樵《诗话》中称其考核精详，为千古未有之作，洵非溢美。赋中所纪扎噶、德勒苏诸草木皆一《统志》所未载也。过张遂宁《使俄罗斯记》远矣。

　　◎居居究究《唐风。羔裘章诗序》：“刺时也。晋人刺其在位不恤其民也。”故曰：“羔裘豹祛，自我人居居。”“羔裘豹，自我人究究。”毛传：“居居，怀恶不相亲比之貌。”郑笺云：“羔裘豹祛，在位卿大夫之服。役使我之民人，意居居然有悖恶之心，不恤困苦。”其笺“岂无他人，维子之故”、“岂无他人，维子之好”云：“岂无他人可归往，乃念于故旧之人。”又云：“我不归往他人，乃念子而爱好之。民之厚如此，亦唐之遗风。”朱子诗传“居居”、“究究”均注“未详”，并云“此诗不知何谓，不敢强解”。盖不信《诗序》，遂并毛、郑之说而删去之。浚师按：《尔雅》：“居居、究究，恶也。”郑渔仲注谓“相憎恶”，实与《诗》义合。李、黄《毛诗集解》疑《尔雅》出于汉世，以居究为恶，未甚显然明白。而但是郑氏笺“维子之故”句，不知居究字义，不作憎恶解，则下文“维子之故”、“维子之好”亦解释不明。张横渠先生曰：“自我人居居，自我人而晏安之。自我人究究，言得我民而察察作威。皆怨其反不恤己也。”其说虽迂曲，究从《诗序》中体会而出，非凭空穿凿。集解谓其难晓，亦属非是。惟黄实夫解曰：“桓叔既修其政，而卿大夫乃不恤其民，是为曲沃驱民。”本欧阳公“国人将叛而归沃，未尝适他国，而其心已离”数语，实亦从《诗序》中“不恤其民”四字体会而出也。实夫《总论》又曰：“《诗》美是人，则言其车马衣服之美盛；而刺是人，亦复以是言之。此当观其爱恶之情，不必辨其物之等差也。”是真善言《诗》者矣（逸斋《补传》云：“作《诗》者与在位有旧，故曰我以不恤民之事语子，与子故旧相好，是以不嫌强聒也。”是又一解）。

　　◎唐捐《法华经》：“若有众生，礼拜恭敬观世音菩萨，福不唐捐。”又《维摩经》：“诸有所作，亦不唐捐。”注：“唐捐，虚设也。”

　　◎长风沙李青莲诗云：“相迎不道远，直至长风沙。”注：“池州雁汊下八十里，名长风沙。”今繁昌县境也。

　　◎人{艹参}王荆公曰：“平生无紫团{艹参}，亦活到今日。”按：《本草》：“人{艹参}生潞州太行山上，谓之紫团{艹参}.”六朝以前诗文集中见者颇少。《尔雅翼》云：“{艹参}如人形，有神，出新罗。三桠五叶，背阳向阴。”故《高丽人{艹参}赞》引之。陈修园援《神农本草经》，以为人{艹参}乃甘寒之品，其温补回阳之说，倡自宋、元而大盛于薛立斋、张景岳、李士材辈。而李时珍《本草纲目》尤为杂沓。并云：“回阳方中绝不加此阴柔之品，反缓姜附之功。”议论颇透。《冠子。道端篇》：“白参明起，气荣相宰。”盖谓参能明起于上，为气荣之主宰。言气而血在其中，言荣而卫在其中也。陆佃所释，君臣同体之况，未明豁。

　　◎日月合璧五星联珠本朝日月合璧、五星联珠，凡三见：一为雍正三年秋，一为道光元年四月初一日，一为咸丰十一年八月初一日。

　　◎四柏轩雅集启总理各国事务衙门之设也，正值军书旁午，洋务葛。长乐初将军为领班章京，实终始其事。维时各务创始，文移笺奏，均各章京分任之。供事数人，抄胥而已。两班诸君子事日久，艰难困苦，相与共尝，盖不独同僚，亲若弟昆。即堂官，亦视诸章京如左右手也。乐初旋授副都统离署。癸亥十月，乐初约同人雅集四柏轩中，而属予为之启，想见友朋交谊之笃，录之留为后来一段佳话。启云：“译署公，寒暄屡易。京旗承乏，韬略未娴。虽跻鹭之班，愧领貔貅之师。螭坳侍从，忆陆机入洛之年；马策追随，值魏绛和戎之岁。缅昔山云招我，出岫无心；何图宦海劳人，飞鸿印迹。自维樗散，幸缔兰盟。火急官书，挑灯共草；潮平估舶，环海安澜。素餐而句儆《风诗》，十二时矜严一饭；刊谱而数侪烟阁，廿四人考证三生。兹者仕途易辙，尘俗填胸。言念同舟，亟思把袂。则有夺魁佳客，久佐金<辶吾>（成竹坪林）；载笔仪曹，将拖银绶（志克庵刚，时以知府待铨）；名传商岭，采芝久羡黄公（夏伯音家镐）；谈继梦溪，搦管常披青简（沈彦征敦兰）。蔡端明擅书中之妙，墨染池鱼（蔡臣世俊）；陈曲逆宰天下之才，刀分社肉（陈子敬钦）。苏门君子，长啸干云（孙稼生家谷）；黟国公孙，雄思画日（方子严浚师）。试邀明月，影成李白之三（李叔彦常华、李村衢亨、肖良汝弼）；好挹仙风，肩拍洪崖之右（洪子球绪）。有豢龙真好，珠许探骊（叶仲方守矩）；开逐鹿先声，囊看脱颖（毛升甫鸿图）。部司武库，双璧堪珍（齐敬斋克慎、成子鹤孚，皆官兵部）；阁近文渊，七贤并美（锦绣谷成、瑞黼侯璋、庆景辰云、舒春舫文、联星五恩、恩笠农霖、长久山恒）。风流学士，欣叨鸾诏之班；星使皇华，甫晋鸿胪之秩（阿竹坪昌阿、文ㄈ南硕）。爰萃群僚簪组，式联异姓埙篪。静炉烟，蜗居频扫；归谋斗酒，蚁酿新藏。输北海之豪情，续东坡之雅集。晚菘霜韭，属付园丁；野鹜家禽，安排厨子。重阳负约，登临怀萸菊之觞；五夜消寒，歌咏结芝兰之友。届时入座，分日开筵。敢凭短札以催君，愿速高轩而过我。”按：乐初斯会，梁稚香（承光）已以同知赴山西，黎召民（兆棠）为沈幼丹中丞奏调江西差委，均未与。六七年来，臣观察常、镇，敬斋改官四川，子鹤观察开、归，绣谷一麾出守，ㄈ南远镇边陲，予亦分巡岭西，克庵、稼生使西洋各国，稚香、仲方墓且有宿草矣。大苏诗云：“人生聚散知何似应？似飞鸿印雪泥。”读之惘然。

　　◎退一步斋古人云：“退一步行安乐法，道三个好欢喜缘。”予有悟斯旨，因以“退一步”名斋。贾运生方伯（臻）起病入都，为予书额，并加以跋语云：“退之时义大矣。《易》曰：”亢之为言也，知进而不知退。‘又曰：“洗心退藏于密。’记有之：”君子难进易退。‘是不仅如老氏所云以退为进之说也。臻自早岁登朝，即以退自号，虽仕途偃蹇，历官中外三十余年，危疑震撼，中得力于退者居多。子严五兄年未强仕，才气兼人，又所历皆顺境，宜其踔厉无前，而亦兢兢焉以’退一步‘颜其退食之室，此其熟于身世之故为何如？而子严深远矣。“是跋作于癸亥十月乙丑夏间，方伯奉命督办畿辅团练，旋授黔藩，中道复内召，旧疾举发，留滞汴梁，未几竟卒。追念良朋切磋之言，不胜今昔之感。又方伯赠予五古诗云：”凤池地清切，挑灯日起草。书生报国心，岂在文字好。即以文字论，亦自非时藻。吏能复殊众，岂合中书老。元方我旧游（谓子箴），大笔千军扫。解后复见君，孤秀擢林表。我惭退院僧，衰落木已槁。君才待发挥，星月中天皎。图艰赖有人，筹策裕宜早。敢谓答高吟，聊藉纾夙抱。“萧颖士好推引后进，予未免滋愧矣。

　　◎汉鸡鸣戟胡书农先生（敬）有《咏汉鸡鸣戟诗》，其《序》云“戟铜为之，援广八寸，胡六寸，内四寸，皆稍杀。内间铭文三，曰‘采阿左’。按：古文闻作[1234]，闰作[1234]，皆从采。则采为古门字无疑。门阿，见《左传》。古门戟列门两旁，故以左右别之。其名鸡鸣戟者，据郑君《冶氏》注谓：”戈，今句孑戟，或谓之鸡鸣，或谓之拥颈。‘古戈戟名散文可通。郑氏言之，举汉法以晓俗。其实戟有刺，戈无刺。《方言》：“凡戟而无刃，吴、杨间谓之戈。’《说文》：”戈，平头戟。‘刃即刺，无刺即平头，此无刺，乃是戈，通谓之鸡鸣戟耳。“云云。浚师按：《释名》：”戟，格也，旁有枝格也。“《周礼。考工记。冶氏》：”戈，胡三之。“”戟，胡四之。“三之谓，长六寸；四之谓，长八寸。今曰胡六寸，则是戈而非戟矣。《正字通》：”锋之曲而旁出者曰胡。胡，戈颈也。“鸡鸣戟三字见于张敞《晋东宫故事》。郑氏注举汉法以晓俗，而汉纪载中不闻明言鸡鸣之义者。惟《汉宫仪》云：”宫中不畜鸡，卫士候朱雀门外，专传鸡鸣。“卫士居执戟之班，或鸡鸣由此而起欤？铭文”采阿左“，采字先生定为门字，引《左传》”门阿“为证，不知王宫门阿之制五雉，已见《周礼。冬官匠人》章。门旁列戟，不必天子为然，大官家亦有之。此”采阿左“，愚意当是”太阿左“。王莽时以王舜为太傅左辅，甄丰为太阿右拂。公卿列戟于门，或即以官名纪之。如河间献王子名阿武，后有藏其所造之戈铭曰”阿武“者。古来制器，记官记名最多，似不必拘定汉廷故物也。姑存之以俟博物君子。

　　◎馘《诗。大雅》：“执讯连连，攸馘安安。”郑笺：“讯言也。执所生得者而言问之。”毛传：“馘，获也。不服者杀而献其左耳，曰馘。”《礼王制》：“以讯馘告。”注：“讯是生者，馘是死而截耳者。”故《说文》馘字以“军战断首”为解。《唐书。隐太子传》：“尝循行北边，遇贼四百出降，悉馘其耳而纵之。”是以馘作截字解矣。

　　◎元旦瑞雪雍正十二年正月元旦雪，恰遇甲寅年、丙寅月、戊寅日、甲寅时，占者以为嘉祥之最。

　　◎朱椒堂先生诗嘉庆戊寅，先世父由中书佐郡德安，将出都，同人公饯于汪孟慈丈宅中，即席多有赠句。朱椒堂先生为弼作七律二首最佳。诗云：“忽当春半唱骊歌，把酒临歧意若何？先领莱衣乡国景（君先乞假回定远），再移画舫楚江波。薇花纵使仙风好，棠树由来化雨多（时写棠花便面为别）。那用依依苦回首，他时五马待重过。”“春明饯别自年年，旧侣分飞各一天。君是丝纶称好手，我惊霜雪到华颠。云期作雨迟归岫，材已成舟望济川。屈指秋风多得意，定从黄鹤访神仙。”至庚辰，世父被荐入都，旋拜湖州之命。先生复叠前韵送行云：“何妨对酒便高歌，那用当前唤奈何。已见拜恩趋凤阙，更欣得意泛鸥波。爱山愧我心难至，为政如君绩甚多。他日扁舟寻旧雨，道场绝顶一来过。”“宜蚕宜稻足丰年，巢结高林有信天。螭负残碑莘老癖，鸦涂醉墨米家颠。好风拂面过三伏，朗月当心照万川。记取熊︶重见访，金台延伫会群仙。”四诗皆书于扇，词翰双绝，惜兵燹遗失矣。

　　◎锦瑟义山《锦瑟诗》，或谓“梦蝶”指当时之牛、李，“望帝”指宪、敬二宗之被弑，“珠有泪”指悼亡之感，“蓝田玉”指龙种凤雏。盖总五十年世事身事言之。细按究觉牵强。《缃素杂记》云：“山谷读《锦瑟诗》，不晓其意，以问东坡。坡曰：”此出《古今乐志》。锦瑟之为器也，其弦五十，其柱如之。其声也，适怨清和。以中间四句配之，曲尽其意。‘“是说较诸家为长。

　　◎私意撰宇南唐刘Ζ初名岩，采“飞龙在天”之义，改名Ζ，音俨。以私意而撰成俗字也。明末怀宁阮大铖，铖字亦字书所无，不知何所取意，而妄自杜撰。奸邪之性，实与人殊与？

　　◎太极图石姜绍书《韵石斋笔谈》载：“孙石云过鬻古肆，见一圆石，莹润精采，摇之则中空而有声。孙疑以为璞，以数易之。命玉工剖开，乃天成太极图也，黑白分明，阴阳互位，边萦红线，绚若明霞。后石云子龙池以百金售于杨文襄之孙。杨以袭荫请旨，馈于分宜严相。严氏籍没，入内府。”按：“《天水冰山录》中仅登其石屏风、玩器等若干，此物惜未曾详记也。

　　◎龙攫泷冈碑欧阳永叔作《泷冈阡表》，相传龙王欲读公此文，遣龙攫之而去，旋为公立于墓所，故碑旁有爪角痕不磨灭。沈归愚宗伯断为妄语不可信。按：曾敏行《独醒杂志》载：“公罢政，出守青社，自为阡表，刻碑以归。江行过采石，舟裂碑沉。舟人曰：”神如有知，石将出。‘有顷，石独见，遂得以归。“敏行庐陵人，与公为同乡，所纪必确。或者后人因碑石曾沉于江，讹为龙王攫取耳。

　　◎取谳谳音臬，与法字同。见《路史》。

　　◎仉姓王渔洋《池北偶谈》载新城旧事云：“邑有仉姓、俳姓、其姓、见姓。”按：仉，止两切，音掌。孟子母仉氏，梁四公一姓仉，名。

　　●卷四

　　◎古今诗句下字之妙古今诗句下字之妙，有不可移易者。如：杜少陵“苦遭白发不相放”，放字妙。刘文房“欲买云中若个峰”，买字妙，钱仲文“已觉轻寒让太阳”，让字妙。戎昱“虫声竟夜引乡泪”，引字妙。李长吉“鱼拥香钩近石矶”，拥字妙。李文饶“月中清露点朝衣”，点字妙。杨万里“荒荒瘦日作秋晖”，作字妙。陆放翁“丁丁残漏伴斜河”，伴字妙。蔡端明“陌头霏霰与风俱”，俱字妙。王禹“海门山色滴吟窗”，滴字妙。宋子京“箫声催暖卖饧天”，催字妙。刘公茂“栖鸦不动寒偎树”，偎字妙。雷希颜“雪压池塘惨不波”，惨字妙。元遗山“千首新诗工作祟”，祟字妙；又“杨柳搀春出新意”，搀字妙。黄氵晋“百虫专夜故秋声”，专字妙。倪云林“帘钩半怯杏花风”，怯字妙。予曾有句云：“漫把蟛蜞比司马，恐教馋煞卓文君。”未知于古人何如也。

　　◎地名节称何子贞撰其先文安公行状，列文安在府尹任奏疏，动称“顺属”，人讥其陋。谨读乾隆间高庙谕旨：“内外各衙门题奏事件，遇有地名字面，理应遵照全写。向来章疏只图省便，每将地名节称一字，其谬不可枚举。如热河之但称为‘热’，多伦诺尔之但称为‘诺’，则其尤甚者。此皆幕友吏胥相沿行文陋习，形之奏牍，殊非敬谨入告之体。昨户部进蠲免海州、沭阳积欠本内，辄照原题写作‘海属’字样，内阁亦即照依票签，经朕指示改正。今杨应琚奏开渠增垦一折，称巴里坤为‘坤城’，亦令增改发钞矣。前因各该衙门有称满洲、蒙古作‘满、蒙’者，曾经降旨训饬。此等字面，皆可类推，何竟不知举一以例三耶？嗣后凡遇地名字面，一概全写，不得竞简易，致乖体制。钦此！”按：割裂地名字义，最为鄙俗。予曾见无为州公牍称“无邑”，尤可笑。近日粤东罗定属邑每称“三罗”，亦无谓也。

　　◎觉罗肇祖原皇帝曾孙为兴祖直皇帝。兴祖直皇帝有六子，第四子即景祖翼皇帝。其第一子、第二子、第三子、第五子、第六子五支即玉牒内所称觉罗大祖、觉罗二祖、觉罗三祖、觉罗五祖、觉罗六子也。景祖翼皇帝有五子，第四子为显祖宣皇帝。自显祖宣皇帝本支以下，俱为宗室。第二子慧哲郡王，第三子宣献郡王俱无嗣外，第一子武功郡王、第五子恪恭贝勒二支因属景祖翼皇帝之子，景祖行次居四，即称为觉罗四祖。咸丰丁巳，予充玉牒馆校对，特恭录而记之。

　　◎司马《尧典》、《舜典》无司马官名。《文献通考》载且鸠氏为司马，又尧时弃为后稷，兼掌司马。此外无闻。《淮南子。齐俗训》：“尧之治天下也，舜为司徒，契为司马，禹为司空，后稷为大田师，奚仲为工。”按：契为司马，不知何据，大田师之名并未见于经籍。《史记。周本纪》：“帝尧举弃为农师。”腐迁最好奇，亦不闻有此称谓。奚仲岂即羲仲耶？姑识之以俟博雅者（传曰：奚仲为车正，封于薛）。

　　◎骨鲠方鄱阳汪友良因食辣蹄，误食骨如指大，鲠于喉间，累日不下，家人忧之。汪昏睡间，如见朱衣人来告曰：“闻汝骨鲠苦痛，吾有一药可治，乃南硼砂，最妙。”即觉，索砂一小块，净洗噙化。食顷，脱然消融。见明张子正（谊）《宦游纪闻》。

　　◎徐文诰案文人欺世盗名，古今一辙。泾县包慎伯大令（世臣），先世父戊辰同岁生，所著《安吴四种》，隐然以兵、农、礼、乐自任，兼有杜陵许身社稷之想，其实迂谬不通。所谓待腰飞兔而驾之，则世莫乘车也。集中书三案始末，陆名扬一案以司刑名者强改名扬为明扬，以耸观听。按：陆名扬本多年包漕积匪，地方官必应惩办。慎伯若许其为义侠者，颇夸直笔，妄矣。至记徐文诰案，事主名字颠倒错误，而于大小承审官员隐匿其名，直笔更不应若此。兹阅静海张君某（历官山东、浙江知县，著《宦海闻见录》，未刊）所记一则，实为详审，特录之以见慎伯掉弄笔头之陋。张君记云：“汪梦楼（汝弼）为泰安令。泰安徐家楼徐文诰者，家素富有，盗瞰之，以徐昆季皆善鸟枪，不得近。嘉庆乙亥，徐深夜闻盗警，兄弟持枪出。徐宅门南向，周宅外皆甬道，外周皆佃屋，外周之西南隅为木栅门。徐兄弟偕立宅门首，蓦见二人自西甬道出，趋而东。徐兄弟揣为盗，二枪并发。既察之非盗，一为族人徐士朋，一为佃人某，皆徐氏防夜人也。徐士朋伤稍轻，调理旋愈。佃某左前胁、右后肋皆有枪子伤，立死。则以盗劫杀人控县。县诣验查勘情形，徐宅门左右壁上无形迹可查，其木栅门内泥壁上有烟火痕，并嵌有枪子。诘以盗曾入室否，则以砸毁楼窗越入对。察其楼，凡上下两层，窗居上层，去地丈余，势不能飞而出入。诘其所失何赃，则以查点未清对。乃谕令查清补报。徐文诰旋呈失物单衣服二十五件，诘其颜色表里领袖，多与失单不符。询其故，则皆文诰弟衣也。询其室，则文诰所居。诘以文诰衣何所在，则在弟室。诘以储藏何必互相异，不能对。越数日，文诰忽具呈曰雇工柏永柱室中有三眼神枪一具，请问诸柏。讯之，柏果以疑贼击毙引服。月余，柏妻忽喊控，谓伊夫初无击贼事，乃主人以五百千赂令顶认也。说事某，过钱某，言之凿凿，以赂未全付，故不甘。提讯柏，柏亦翻异。饬传徐，徐遁赴省垣。当是时，历城捕役获贼犯杨进忠，供有在徐家楼枪毙事主语。而徐随以杨进忠供认上控，委历城令赴泰安查勘，与汪原勘同，乃委济南守胡（祖福）、候补守钱（俊）、候补令周厚田（承宽）会讯，而厚田实主之。讯杨进忠，坚不承其前供，则历城捕役以百金诱之也。讯捕役，亦坚不承。历城令郭春卿（志青）与厚田同里，谓厚田曰：”此事情伪灼然，君必欲研讯捕役，将置予何地乎？‘厚田诺，乃专讯徐文诰，具得疑贼击毙，赂柏顶认状。狱成，徐兄弟皆拟徒。厚田嫌过轻弗署稿，随以胡、钱衔名上。臬司程鹤樵（国仁）贳文诰弟，文诰乃独当罪。旋奉部驳，谓一枪不能伤两面，且鸟枪杀人例同故杀，何得拟城旦？饬复讯。济南守委候补牧李（冈）讯之。徐语戆，李怒曰：“尔恃尔为事主耶？现奉部驳，将论故杀，决尔首，尔事主奚足恃！’徐大惧，乃以盗毙事主，委员周刑求事主，委员李妄拟事主大辟控都。奏闻，上大怒，旋严谕，略曰：”国家设立州县，本以戢盗安民，乃平日疏防，以致盗贼横行，已属不职。及事主被贼伤毙，贼已供认，不向贼犯严鞫，乃反刑求事主，逼令伐贼认罪，且欲置之大辟。此等情节，较之盗贼，尤为可恶。交东抚立即严办。‘等因。谕旨’尤为可恶‘旁奉朱笔添注曰：“益觉可恨，直同唐之来俊臣矣。此李委员竟应正法，断不可恕。’谕至，人人惴栗，汪亦虑祸及。时直督温景侨（承惠）降为东臬，汪故英相高足，温亦英相门下也，乃属汪以原勘、原讯情形通禀。抚军遂据禀覆奏，奉朱批：”秉公研讯，勿枉勿纵。‘批折返，众心少安。严缉逸贼，获九人，皆供系未获之王大壮、王二壮施放鸟枪，击毙事主。诘其鸟枪所自来，则窃自历城宋姓。查历城果有宋姓报案，而无鸟枪。讯诸宋姓，则曰：“鸟枪实被窃，以系军器，不敢呈报。’讯以伤人后枪置何所，则贼已潜置馆陶县界河畔淤泥中。饬委员赴馆陶查起，甫至河，则有以鸟枪来献者。诘所自，则得自渔人。诘以渔人何在，则丛人中应声出。谓得自河畔淤泥中。持以示宋姓，良不谬。济南守胡（祖福）已升登莱青道，趋至省。时温讯办颇严切，然初无意与原审诸君相仇也。胡如作乞怜语，温亦自有解免术。胡至省未晤温，辄谒抚军和舜武曰：”此案皆徐文诰银钱买出，仍用柏永柱顶凶故智耳。‘和然之，谓委员赵盥溪（毓驹）曰：“尔讯泰安案乎？’赵唯唯。和曰：”胡弗为子孙计耶？‘赵怒，诉诸温，温亦怒，则具禀诸假，锐意严鞫之，贼供认如初。余王古渔（殊渥）、高初亭（泽履）覆鞫，均称不谬。二人皆胡密友也。乃以印禀申抚宪，而于次日上谒。和曰：“闻此案系徐姓买成者。’温曰：”有买必有卖，委员鬻狱耶？本司鬻狱耶？果有确据，盍参办？‘和曰：“案多疑窦。’温曰：”请指驳之，本司能顶覆。‘和曰：“胡弗用印详？’温曰：”此案系奉旨交抚臣督同臬司审办，故弗详。此固易事，明日当以印详来。然既用印详，则各官处分便当叙入矣。‘和曰：“盗首未获，应监候待质。’温曰：”无庸也。获犯过半，且先后拿获，隔别研讯，如出一口，例得先决从罪，何必待质？如必欲以待质，请宜先以本司无庸待质之言奏。‘和依言奏请，奉上谕，待质以一年为限，如一年不获，先决从罪。而温随悬重赏捕逸贼，尽获之，皆供认不讳。和抚感疾卒，程鹤樵由浙抚调东抚，程知温老于吏事，惧弗敌，乃引兖沂道童（槐）为助，携至省。童于温、程两公子皆同年友，而程相知最深，与温素不协。程以原转官奏请回避，奉旨毋庸。程曲意结欢，温偃蹇遇之。程无如何，惟于温详册籍细故驳饬，为延宕时日计，如是者屡矣。时山左当大比，程入为监临，藩司为提调，适以东昌河事，程属温往勘视。温曰：“此藩司事，臬司奚能往？’程具奏曰：”乡试，大典也。臣监临，藩司提调，均不能分身，东昌河事急，须大员前往勘视，臣愚以为人臣事君，惟力是视，不宜过分畛域，坐视误公。乃臬司温承惠屡经敦促，坚执不往。臣窥其意不过以曾为总督，不肯受人驱使耳。臣坐困闱中，奋飞无术，焦急万状，呼应不灵。臣实无可如何。‘云云。奏入，上褫温职，以童槐司东臬，并饬查温在东省有无劣迹。童列款上告，并于折尾声明：“臣与温某之子温启鹏本系同年，断不敢瞻徇年谊，上负天恩。’旋奉旨：”温启鹏革职，温某戍边。从此吴越一家，可冀指挥如意矣。‘而徐文诰又以抚军回护原转，有心苛驳控都。钦差帅仙舟（承瀛）赴东讯办。东省至都九日程，急足不三日可达，乃伪为弗知也者。据实驰奏，各官均拟褫职。奉旨：“童槐甫经到任，乃能不避嫌怨，秉公办理，甚为可嘉。’既得旨，星使亦不敢异同，惟各官褫职无一拟戍者，疑未协。而各官中汪乃英相高足，钱乃抚军（臻）介弟，李亦奥援胡与卢冢宰（荫溥）为世讲，与总宪吴（芳培）为亲家翁，而胡以故父尚书（高望）在日侍学书房，屡承眷问，唯厚田无凭借，乃决意戍厚田。而徐氏以厚田承审时穷追研究，不遗余力，衔恨甚，乃属徐士朋捏称厚田曾令跪炼数昼夜、掌责三十五下逼供入罪，提验跪炼疤痕，士朋以左足呈，果有疤痕如豆。乃熬讯厚田三日，厚田百喙不能解。事急，厚田愤然曰：”参员虽昏愦糊涂，何至使受伤人跪炼？然既遭毒噬，无以自明，请验其右膝，如亦有疤痕，参员认罪可耳。‘验其右膝，实完好。厚田曰：“世亦有屈一膝跪炼者耶？’时讯供者满汉二司员，满员某顾戴姓汉员曰：”前议不可用矣。‘而士朋诬执，掌责愈力，厚田不敢复辩，乃诬服。时各官皆照原奏，而厚田独科以任性妄断请发新疆。奉旨：“胡祖福、钱俊、李冈、周承宽、汪汝弼均革职，其任性妄断之周承宽，著发往新疆效力赎罪。’盗犯首从分别斩枭，发遣有差。圣鉴渊深，明见万里，一经转移，铢两悉称。异哉！厚田亲供，本出孙良炳手，予以戊寅至东，厚田持示予。予曰：”误矣！细绎供意，皆归罪徐文诰。今各盗供认甚坚，而君力与严旨抗，祸且不测。君只以‘同奉司委，并未会衔画行’十字为护身符，其案情之是非，置勿辩可也。‘厚田是之，予随为改拟。潘丽槎至，复为笔削。丽槎去，予又加以改窜。厚田乃以此呈星使。时胡祖福欲诿罪厚田为承审，而自承率转，故以同奉司委破其说云。厚田既具亲供，赴臬司禀知。童阅其供，曰：“尔欲牵涉抚军耶？’厚田曰：”臬札具在，则司委非捏饰。原详具在，则未会衔画行可覆核也。何牵涉之有？‘童弗应，移便坐观书。厚田起曰：“参员来禀知，礼也。大人乃以非礼相加乎？参员去矣。’不顾而出。童追送之，拊其肩，慰藉甚至。此案盗与事主之枪同时并发，各伤一面，两不相蒙，亦两不相知。迨积重难返，乃仅以盗伤定案耳。不然，事主之枪不能伤及两面，岂盗犯便能一枪而伤两面耶？”

　　◎醮字作尽字解予过高邮州，有句云：“短棹摇波烟醮碧，长堤垂柳叶搓黄。”或疑醮字系蘸字之误。按：《尔雅》“水醮曰<厂晷>”，醮，尽也。《荀子》“利爵之不醮也”，亦作尽字解。予诗中用醮字，本此。

　　◎星陨如雨《前汉书。五行志》引《春秋。庄公七年》“星陨如雨”，如字作而解。刘歆、杜预、范宁均本其说。按：刘敞曰：“如雨者，言众多不可为数也。《春秋》记星陨为异耳。夜中而雨，何足记乎？”《御纂》采之，以为其义甚精。吴中朱师晦（元英）《左传拾遗》云：“以星陨如雨为与雨偕，则辞拙矣。谓天方雨而星偕之以陨乎？谓星方陨而雨偕之乎？雨则必云，星陨于云，贯云而后按于地，则何以知其为星也？偕之辞不得设也。星陨于先，雨于后，则亦书星陨而已矣。偕之辞尤不得设也。以偕训如，其义不类。若以如读为而，是又后儒不得夫偕之义，而迁经以就传之失也。”此说盖原本刘氏。

　　◎昌羊退之《进学解》云：“訾医师以昌阳引年，欲进其苓。”东坡曰：“不知退之即以昌阳为昌蒲耶？抑谓其似是而非，不可以引年耶？”按：《淮南子。说林训》：“昌羊去蚤虱而来今穷。”注：“昌羊，昌蒲也。”韩文引用不误，后人传写或以羊作阳耳。

　　◎自署其字管异之孝廉（同）题王悔生先生文集，中有云：“恽氏《大云山房文集》动于篇中署‘恽子居曰’四字，意甚以为不典。恽氏孤学无师，无足怪耳。桐城王悔生从海峰游，于此等宜素讲，今其集首《孟献子论》亦自署‘王悔生曰’，是岂合古人之义法哉？”不知张河间《髑髅赋》起首云：“张平子将目于九野，观化乎八方。”西汉文字已如此，不得谓之不典也。

　　◎帐帐，计簿也。《前汉书。武帝纪》：“明堂朝诸侯，受郡国计。”注：“若今之诸州计帐也。”唐时有户帐，《北史》苏绰有六条之奏，周文置诸坐右，令百司习诵，其牧、守、令、长，非通六条及计帐者，不得居官。

　　◎好恶倒置二叔以周公将不利孺子；盗以孔子为伪；马季常为梁冀奏诬太尉李固；刘歆为王莽定西京郊社之礼；扬子云献《美新》文；蔡中郎表荐董卓；荀文若阿附曹操；孔北海论汉高祖过于周武王；路粹奏杀孔北海；殷仲文谄桓玄；田承嗣以安史为圣；永贞八司马皆茂材异等，乃结党王叔文；钱氏因私怨诬欧阳公帷薄之丑；曾公亮力荐王安石；孔文仲攻伊川，谤为“五鬼”之魁；东坡目程颐为奸邪；胡安国信游酢言，谓秦桧似荀文若，贤于张浚；朱晦翁攻苏氏之学，以为害天理，乱人心；陆放翁为韩胄作《南园记》；张度劾奏高季迪为苏州府魏观作上梁文；王阳明比朱晦翁如洪水猛兽；本朝李穆堂力争严嵩不应入《奸臣传》。彼小人无论已，贤哲中亦复蹈此，怪哉！何好恶倒置，若斯之甚？

　　◎王子怀侍郎咸丰丙辰夏，予在圆明园直班，是日为万寿圣节，礼成，王子怀侍郎邀周芝台相国（时官尚书）。车意园侍郎来予直庐小憩。予问公：“未饭否？”甫呼庖人，公曰：“勿庸，我代君作主人，可乎？”遂出酒肴相款。公健饭，每食必三碗。相国戏之曰：“今日尚能三碗耶？”相与大笑。予赋诗有句云：“白头依寿母，青眼到狂生。”公颇称赏。引疾后，不复出矣。今上登极，命恭亲王及军机大臣传公至，询病状，并奉“志虑忠纯，直言敢谏”之褒。公感激两朝知遇，再起为吏部侍郎。谳狱山西，丁太夫人艰，归皖江。一日予午睡，梦公入，手一纸示予，阅之乃七律一章，醒仅记其一句，云“报来霜信故迟迟”。未几讣至，公已捐馆舍。奇哉！予挽公诗记其事，载集中。

　　◎何波吕东莱有“惊起何波理残梦”之句，波字多不知何解。按：范石湖《吴船录》载王波渡，波者，尊老之称。祖及外祖皆曰波，又有所谓天波、日波、月波、雷波者，此王波或王老或王翁也。宋景文尝辨之，谓当作皤。鲁直贬涪州别驾，自号涪皤，或偶从其俗也。

　　◎读胡文忠遗集胡文忠公（林翼）勋业彪炳，今读其遗集，乃知经济皆从学问中来，非寻章摘句辈纸上空谈比。择其议论之卓然可传者录之。昔谢秘书爱《沈约集》，行立坐卧，靡不讽咏。予于公之文章，殆庶几矣。

　　读《小宛》之五章，疑传笺释义盖未尽也。传曰：“交交，小貌。”应释为群飞貌。笺曰：“窃脂无肉，食粟失其性，不能自活。”亦未尽当也。“交交桑扈，率场啄粟。”喻今人之差胥，周围民居所在啄食之人也。交交，喻群党之义。窃脂，喻贪之状。“哀我填寡，宜岸宜狱。”诗人自知孤弱无可诉，而以岸狱为宜，其忠厚悱恻，哀而不怨，亦可伤矣。呼长上而冤莫能伸，即卜之鬼神，亦无善兆。诗旨尤为沈痛。

　　徒曰俭以养廉，尚未足尽司牧之责。必能除一切苛政，胥吏皆设法箝制之，使无舞弊。并探风问俗，去其害马，以安驯良。冫民雀角鼠牙之衅，不惊不扰，民得宽然。而尽地力，时兴之课勤警惰，讲信修和，则教养兼施，可以召庥祥而除夭札。

　　昔汉光武于兄齐武王之惨死，枕边时有涕泣，而平时言笑如常。以其时密创大业，另树鸿基。英雄作事，以大志为尚，不可作儿女子涕泣。且天下之贼多，而乱亦日甚，涕泣悲伤可以止贼耶？

　　贵而无位，高而无民，则虽以诸葛公之才，亦必一事无成。此古今不易之定局。

　　兵事以气为主，譬之孺子之戏，猪脬缚以绳而鼓以气，闭其外而实其中，方其气之盛，满千锤不破，一针之隙，全脬{艹尔}然。

　　兵事以攻城为下策，得一坚城，破数十巨垒，杀贼不多，贼氛仍炽，而士卒伤残，元气不复，非用兵之至计。又当逼城攻垒之时，如雀之伺蝉，志在于蝉，而不知弋人之又伺其后。攻坚不克，志懈力疲，他贼旁援，往往误事。

　　求才如相马，得千里马而人不识，识矣而不能用，方且乐驽骀之便安，而斥骐骥之英俊。使韩、彭、英、鄂不遇沛公与秦王，亦奚自展使？韩、彭、英、鄂更易姓名，即日在人前，而人亦不识人才，奚以振拔哉！日坐厅事，门无留宾，专意询访，集思广益，即使纵横说士射利营私，而明镜在胸，本无成见，正未可因噎废食也。

　　自来西域、台湾、达州起事，均因官吏贪污，会匪得以借口。川省之恶戴如煌而誉刘青天，近年新宁因贪吏李博平籴勒价二千文一石，次年差役讹诈雷再浩之妻党，以致李元发又复倡乱。桂平韦正因谬悬登仕郎匾额，叠次讹诈，因而倡乱，伪称为王。前此固羡慕登仕郎而不可得者也，铤而走险，谁为厉阶？是会匪极多之地，如得廉吏主持，必不致酿成事端。即无会匪之地，而以贪吏混迹，则平民亦可酿乱。明季张、李之乱，岂尽拜会者乎？

　　富郑公言：“凶险之徒，读书应试无路，心常怏怏，因此遂生权谋，密相结煽。此辈散在民间，实能嫁祸，要在得人而縻之。”苏子瞻云：“穷其党而去之，不如因其材而用之。”明丘浚亦言：“纷纷扰扰之徒从无定志，所虑者粗知文义识古今者耳，平时宜有以收拾之。”观诸公所论，实切今日之务。盖驾驭人才，即以消弭隐患。先为布置，使得生养，授以羁勒，范我驰驱。内蠹不生，外侮自息。故用士用民，乃今日之先务（浚师按：凤台诸生苗沛霖颇有胆识，贼氛起时，请于署寿州知州金光箸，求入团练局。光箸不许，复轻侮之。沛霖怒归，乃揭竿啸聚，卒酿大患）。

　　操之太急，是晁错峭直之弊；委心任运，是胡广中庸之诮。

　　祸积于萧墙，势处于危急，而不能不资成案、秉旧例。条侯之乞怜于牍背，魏尚之见屈于刀笔吏，古今同慨。必至决裂，不可收拾。

　　兼弱攻昧，取乱侮亡，言道学者疑之，而英雄贤相之方略，实不外此。自强者，天道之所取；自弱者，《洪范》之谓极。帝王驭世之微权，必取强桀之人预为驾驭，为我用而不为人用。

　　军旅之事，以一而成，以二三而败。唐代九节度之师溃于相州，其时名将如郭子仪、李光弼亦不能免。盖谋议可资于众人，而决断须归于一将。

　　团练之弊，此中过误不在民，而在吏。州县苟师法子羽、子贱，以得人为先，有兄事、师事之人，则亦未始不可戢奸谋而清内患。三代以下，官与士民相隔绝，所与处者役耳。事奚由理？今日之事，当进君子之真团，而退小人之伪团。团练可张虚声、杜奸细、追败贼、绝掳掠。

　　大抵用人之法，总须用苦人。心思才力，多出于磨练，故遇事能知其艰苦曲折，亦能耐劳。膏粱纨绔，皆下材也。

　　财用如人身气血，弱必自保，强或妄为。但肢体有疾，如痈疽疮疖之类，病在一肢一胫，而周身之血脉皆阻。

　　军士伤，尚可完；大将亡，不可赎。

　　军事必有所忍，乃能有所成；地方必有所舍，乃能有所全。

　　佐杂必不能不循资格，否则司吏胥高下其手，而撞骗万端。司中于循资序补、挨补之余，访拔其声名之尤美，参劾其贪鄙之太甚者，即可以整饬。惟州、县有民社之寄，断不可仅守资格，要缺必须遴员差委，例得酌量。昔年从政，见天下之督、抚、藩、臬，一差一缺，无一不照例而行，即无一不挟私以徇。其瘠苦烦难，人所弃者，则尚有轮补、轮委之人，而肥美滑甘则皆捷足者所得。悬一例而预谋于例先更变一说，以圆通于例外，实足以快其私，而不足以杜一切之弊。盖轮补、酌补、轮委、酌委，本有两端之避，而颠倒之心、上下之手，则仍在督抚藩臬耳。昔在黔湘，见藩臬某某，动辄言例，无一事不照例，实则无一事真照例。京官有所嘱托，或吏有贿求，如鼓答桴，其应如响。京信朝至，司牌夕悬。苞苴夜行，委札晨发。甚有一出省而获盗数十名，专意请托，而记功十次、数十次者。故曰循例适足以快其私，而某愿破格，以一人执咎也。

　　祸福有定命，显晦有定时，去留有定数，避嫌怨者未必得，不避嫌怨者未必失也。古人忧谗畏讥，非以求一己之福也。盖身当其事，义无可辞，恐谗谤之蜚腾，陷吾君以不明之故。故以悄悄之忧心，致其忠爱之忱耳。至于一身之祸福进退，何足以动其毫末哉？

　　富国之道，须先利民，乃有根本。欺民者，诈也，自愚而以之愚人，智者不为也。剥民者，自剥其身也，割肉充饥，腹未饱而身已残，仁者不为也。

　　去冗官，裁额兵，是节饷之大政，富国强兵之远谋。顺治初年，御史林起龙即奏言：“本朝兵多，必贫必弱。”又乾隆年间；阿文成力争不复名粮，嘉庆圣训称文成老成谋国。若去塘汛，专交地方官护解饷鞘、人犯，亦可节去兵额十分之三。惟以出缺悬粮，永不补额为汰兵至法。

　　果决人宜兵，柔懦人不宜；直爽人宜兵，修边幅人不宜也。自古无不上当之圣贤豪杰，不因此而别有所趣向，乃算志气。

　　自来义士忠臣于曾经受恩之人，便终身奉事惟谨。韩信为王，而不忘漂母一饭之恩。张苍作相，而退朝即奉事王陵与陵之妻如父母，终身不改。此其存心正大仁厚，可法可师。

　　时事艰难，吾辈所做之事皆是与气数相争，然成败之数、盈虚之效，有天命焉。非忧思所能稍减。

　　时事艰危，宵小满天下，所望仁人君子广大宅心，敬贤包荒，以扶持元气。若先自同事猜疑，则谗慝之口即乘隙而来。凡道府州县每好谗谤客官绅士，以投本省长官之嗜好，不可不察也。昔年涤帅治兵长沙，专衔参中协清德，而不会抚衔，骆帅容之、忍之，至今湘人贤者不多涤帅之抗直，而多吁帅之有容也。

　　程子称司马公为九分人，又称为脚踏实地人。盖经天纬地之才，并非骛高远、谈奇妙之谓，不过踏实二字，便是奇才。

　　官先事，士先志。志在为好官，必无不好之理。尝笑近年官吏，若以小学生作八股之勤苦施于政事，事无不办，若以岁得束之数为自奉，于官场则虽瘠苦，亦沛然有余。

　　朝廷之设官，其禄养固较束为优矣。近数十年，凡蠹国病民之吏，其子孙至今有昌炽者乎？

　　吾辈既忝颜而居民上，便不当谋利。如欲谋生，则天下可以谋生之途甚多，何必借官而谋及其私。此一说也。又大乱之后，必须明其政刑，姑息因循，实足误事。

　　进贤退不肖，太守之职也。昔楚有严公乐园先生官秦，作守令几二十年，宦迹循声，治行第一。尝曰：“长官之于属吏，必当扬善公廷，规过私室。”仁哉斯言，可为法守。

　　昔年未入仕途，不复关心晴雨，近年则忧患乃深。杜老所谓“在家常早起，忧国愿年丰”者，诚为切至之言。治乱安危之数，天也，而实本于人心。人苟获罪于天，则祸且立至，人苟未绝于天，则福亦可求。词讼案牍，日与士民相亲，亦须苦口婆心，以正人心、厚风俗为先务。

　　东坡谓牧马者“马瘠则添一人以牧之，添一人而马愈瘠”，此可悟用人行政之法。

　　王文成龙场之行，于清端罗城之事，一生功勋，皆从苦境中磨练而成。惟百折不回之志气，则万万不可稍挫稍松耳。

　　世俗不杀人以阴骘，为说忍于善人，而不忍不善人，且不论人之善恶，而以为杀人则必受殃咎。昌黎不云乎？“凡有殃咎，宜加臣身。”我愿执其咎矣。且姑息养奸之古人，莫如吴下老公，终为侯景所制，其子孙又各自戕贼。今人则有郑巡抚祖琛之在粤西，杀一盗必念佛三日，遂以贻祸天下，涂炭至今。不知所谓阴骘者安在。

　　然则好杀不好杀，均非物理之平。惟其生杀之当而已矣。以杀人之政行其不嗜杀人之心，而归于生道，杀人而已矣。

　　予守黎平，延见士类及椎结苗头，以保甲册籍为团练张本。自朝至莫，口不绝音。其士类来见，或坐或立，其苗头来见，或赐以酒食，令其据地席坐，均详询以民情地势，使各得尽其意而去。俗人畏见士民，疑其请托，否则谓亵尊失体耳。夫公事准其直陈，私情嘱托，假公言私，何难立破其奸，坐堂皇以申法律。至亵尊失体之说，尤为鄙俗，吾视天下公卿至于黎庶，其贵贱亦正相等（浚师按：白香山《王夫子诗》：“吾观九品至一品，其间气味都相似。紫绶朱绂青布衫，颜色不同而已矣。”公所言盖本白诗）。不因亲民而贱，不因简傲不亲民而贵也。

　　◎荔枝草荔枝草又名虾蟆草，方茎尖叶，枝节对生，叶上起点如荔枝，故名荔枝草。其草二月生苗，八月萎。如被犭制犬伤，即起根叶，不拘多少，佐以五爪叶草，入臼捣烂，取汁对酒饮，或用酒熬浓汁服，拥被厚盖，如得汗出，即愈。七日一服，三服即瘥。此乃起死回生之方。

　　◎驴朱梁遣使致书于蜀。命诸从事韦庄辈具草，皆不惬意，因使冯涓修复，一笔而成，大称旨。召诸厅同宴，饮次，涓曰：“偶记一语。涓年少多游谒诸侯，每行必广赍书策，驴亦驮之，马亦驮之。初戒途，驴咆哮跳踯，与马争路而先，莫之能制。行半日抵一坡，力疲足惫，遍体汗流，回顾马曰：”马兄，吾去不得也，可为弟搭取书。‘马兄诺之，遂并在马上。马却回顾谓驴曰：“驴弟，我谓你多少伎俩，毕竟还搭在老兄身上。’”蜀主大笑。又梁人遣使至辽，求辕轴材。耶律铎臻语太祖曰：“名为求材，实觇吾轻重。宜答之曰：”凡材所生，必深山穷谷，有神司之。须白鼻赤驴祷祠，然后可伐。‘如此则其语自塞。“已而果然。又宋兵与辽战于高梁河，休哥、斜轸横击，大败之。宋主至涿州，乘驴车去。金世宗尝按鹰高桥，见道侧醉人堕驴而卧，即命左右扶而乘之，送至其家。此四事《渊鉴类函》所未载。

　　◎诞先登于岸‘诞先登于岸“，朱注：”岸，道之至极处。“毛传：”岸，高位也。“郑笺：”岸，讼也。“按：此诗以密人不恭，敢违天命，而擅兴师旅，故设为天命文王之辞。若曰：”不意密人如此之畔道援取，如此之歆动羡慕，且诞妄欲先登高位也。今既侵阮徂共，是敢拒大邦之命矣。文王于是赫怒，整兵往遏其众。当此征伐之始，爰以笃周祜，而布告于天下。不然，天既命文王伐密矣，乃先告以不可如此畔援歆羡，岂非赘话？朱子又斡旋“畔援”、“歆羡”二语，而谓文王无是二者，独能先觉先知，以造道之极至，更属赘话中之赘话矣。何以故？密人违天兴师，文王之德足以代天讨罪，安所用其先知先觉而造道之极至乎？是岸字当以毛传作高位解为长，至郑氏谓阮、徂、共三国犯周，徂字不作往字解，则又汉儒之臆论耳。

　　◎葛纱夏布明正德四年镇守江西等处太监王某，差吏龚新赍银一百两，收买庐陵葛纱。时王文成公官庐陵令，备文乞免。又太仓夏布贡，弘治间由张国舅始。孝宗见而悦之，遂定贡御，细者至用官价银三两。惜当时无阳明其人者为之蠲除，以苏民困也。

　　◎新罗王诗唐高宗永徽初新罗国王织锦为颂，遣使来献。颂曰：“巨唐开洪业，巍巍皇猷昌。止戈成大定，兴文断百王。统天崇雨施，治物体含章。深仁谐日月，抚运迈成康。幡旗既赫赫，钲鼓何。淳风凝幽显，遐迩竞呈祥。四时和玉烛，七曜巡万方。维岳降宰相，维帝任忠良。三五成一德，昭我皇家唐。”按：《唐诗纪事》载此《颂》，“巨唐”作“大唐”，“成大定”作“戎衣定”，“治物”作“体物”，“迈成康”作“迈陶唐”，“何”作“亦”：“淳风凝幽显”上添“外夷违命者，翦覆被天殃”二句。

　　◎黄氏翰林不寿罗仲芳（）为予言：顺德黄家凡入翰林者皆不寿。如侍御（玉衡）、编修（统）、廉访（经），皆四十余即卒。《五代史》唐臣赵凤家世无五十者，此理殊不可晓。

　　◎记游四松园事道光甲辰，予年十五，初应江南乡举。试毕，戴君豫庭拉游四松园（即陶文教所建印心石室）。适会稽潘少白先生（谘）寓此，延予入，询里居姓字，复询铁君太史是何辈行。予曰：“叔父也。”先生问予读何经，从何师，予俱详答。因与予纵谈辛丑、壬寅间海氛不靖事，如林少穆、牛镜堂。伊莘农、裕鲁山诸公皆有褒贬语。予童子无知，唯唯而已。濒行，先生持新刊诗文全集见赠。予随手翻阅一卷，见五律诗有“坦坦平平地，青青白白天”一联，请曰：“先生此诗，得毋非大家数耶？”先生惊喜曰：“足下知诗乎？”予曰：“初学耳。”时夕阳西坠，月光初上，门前一池水，秋荷尚有残花，四山云起，峰峦在若隐若现间。先生指以示予，曰：“何不即景一吟？”予即口占云：“波静月疑动，云多山转孤。”先生点头者再，摩予顶谓戴君曰：“后生可畏也。”是年冬，先生在扬州晤铁君叔父，曰：“阿买才可爱，惜未从吾游，但宜做实在工夫，勿务浮华，他日未可量矣。”叔父归为予述之。予感先生意，自是用力于学，一知半解，未始非先生有以启之也。

　　◎戊午科场案戊午顺天乡试，监临为梁矩亭（同新），提调为蒋霞舫（达）。甫入闱，即以供应事议论不合，互相诋讠其。八月初十日，头场开门，蒋贸然出。各官参奏，蒋褫职，梁亦降调，识者已知其不祥。榜发，谣诼纷起。天津焦桂樵（瀛）时以五品卿充领班军机章京，为其太夫人称寿湖广会馆中。大僚半在座，程楞香（庭桂），本科副主考也。谈次，叙及闱中正主考柏公（）有改换取中试卷之事，载垣、端华、肃顺皆不满于柏，思中伤之，以蜚语闻。适御史孟（传金）奏第七名举人平龄素系优伶，不谙文理，请推治（后庾死狱中）。上愈疑，饬侍卫至礼部立提本科中式朱墨卷，派大臣覆勘。诸臣签出诗文悖谬之卷甚多，载垣等乘间耸动，下柏公家人靳祥于狱。旋褫柏职，特派载垣、端华、全庆、陈孚恩会讯，又于案外访出同考官浦安与新中式之主事罗鸿绎交通关节，鸿绎对簿，供吐不讳。而居间者乃鸿绎乡人兵部主事李鹤龄也，于是并逮鹤龄。时罗织颇严，都城内外，无敢以科场为言者。未几察出程楞香子（炳采）有收受熊元培、李旦华、王景麟、潘敦俨并潘□□（祖同）代谢森墀关节事。程父子亦入狱。讯程时，程面语孚恩曰：“公子即曾交关节在我手。”孚恩答然。次日具折检举，并请回避。得旨逮孚恩子（景彦），孚恩勿庸回避全案。孚恩以儿子事甚不乐。潘□□（祖同）者，□□（工部）侍郎□□（曾莹）子，孚恩知潘与程往来密，遂以危词挟侍郎自首。侍郎恐，如其教，而□□（祖同）亦赴狱中矣。李古廉（清凤），告病在籍侍郎也，程供牵连其子旦华，解京审办，古廉忧惧，病益剧，竟死。其余牵连者惟彭祖彝查无实据。己未二月，狱成，请先结柏与鸿绎等一案，上御勤政殿，召诸王大臣入，皆惴惴。麟公魁竟至失仪。旨下，柏与浦安、鸿绎、鹤龄同日弃西市。刑部尚书赵公（光）偕肃顺监视行刑。是日，柏公坐蓝呢后档车，服花鼠皮褂，带空梁帽，在半截胡同口官厅坐候谕旨。浦安等三人皆坐席棚中，项带大如意头锁，番役数人夹视之。肃顺自圆明园内阁直庐登舆，大声曰：“今日杀人了！”钱揆初中翰（勖）在直庐亲聆之。抵菜市口，即下舆至官厅，与柏携手，寒暄数语出，会同赵公宣旨，意气飞扬。赵惟俯首而已。秋七月，庭桂父子案结，载垣等以刑部定拟未平允，奏称送关节无论已中、未中，均罪应斩决。孚恩先乞怜于两王，乃先开脱送关节之陈、潘、李诸人，而以程父子拟斩决。赖上圣明，决庭桂子（炳采），发庭桂军台效力。庭桂出狱，暂寓彰仪门外华严寺中，孚恩飞舆来候，一见即伏地哭不起。庭桂曰：“勿庸，勿庸，你还算好，肯饶了我这条老命。”孚恩颜而去。此案主考柏正法，程发遣，惟朱公（凤标）仅罢职，旋即以侍讲学士衔仍直书房，盖清名素著也。同考官、内外监试及收掌、对读、弥封、誊录等官，处分殆遍。前有星变，此其验耶？后三年，肃顺缘事籍没，亦弃西市。昔周太祖枭苏逢吉头，适当李崧被刑之所。呜乎！异矣。

　　◎绿蛾“闽县绿蛾能引客，泉州乌药好防身”，施肩吾诗。人谓绿蛾，酒也。然酒但名绿蚁，并无绿蛾。按：王子年《拾遗记》：“西王母与燕昭王游于燧林之下，谈炎上钻火之术，取绿桂之膏，然以映夜。忽有飞蛾衔火，状如丹雀，来拂于桂膏之上。蛾出于员丘之穴。”此绿蛾之出典也。

　　◎李白二孙女白有孙女二，一归陈云，一归刘劝。元和中观察使范传正访得之，召见问所由，答曰：“父伯禽不禄，有兄一人，出游不返，俪于农夫，救死而已。”请改瘗白于青山之南。传正相与泣下，劝二女另适。曰：“不可。孤穷失身，仗威改配，非所愿也。”范奇之，复其家。见《太平府志》。宋子京《唐书》不载陈云、刘劝二人名。

　　◎咏镜“万般物象皆能鉴，一个人心不可明”，唐僧若虚《古镜诗》也。随园先生《咏镜》云：“望去空堂疑有路，照来如我竟无人。”可谓空前绝后。

　　◎掘得金山乾隆丙戌，甘肃高台县民胡暖、杨洪得等于武威县山中掘得金山一座，经山西民任天喜引验缴官。

　　◎华尔华尔，美国部落钮要人，充该国武弁。咸丰十年来游中土，经苏松太道吴煦雇令管带印度兵。十一年冬十二月，逆匪扑吴淞镇，扰及东西摆渡，窥伺上海。英、法文武各员，挖濠筑墙，筹防剿，并会合官兵攻击，军威甚壮。华尔请于吴煦，愿隶中国籍伍，更易中国服色。煦许之，令带洋枪队。迎旗浜贼营势猖獗，华尔带队轰击，毙贼千余人，擒斩数百人，贼众惊溃。同治元年春正月，官军进攻天马山、辰山贼营，华尔首先冲阵，所向辟易，踏毁贼营十一座。江苏巡抚薛焕奏闻，得旨赏给四品顶戴、花翎，仍令在松江教习兵勇，并著传旨嘉奖。嗣是，洋枪队兵勇甚得力，名常胜军，即以华尔管带，归吴煦暨道员杨坊督率。逆匪自受惩创，退踞天马山后及陈坊桥等处，副将李恒嵩挑选兵勇，乘胜攻破。贼退入青浦城，松江情形稍松，惟浦东贼踪遍地，距沪、城只一浦隔。其大股蟠踞高桥镇，欲断我吴淞要隘。薛焕饬吴煦飞调华尔带常胜军来沪，华尔愿告奋勇，邀英提督何伯，假扮西洋打猎商人，亲入贼巢，察看周围形势。归与杨坊同至松江，选勇五百六十名，驾轮船抵沪，泊高桥之天灯港口。预约英提督何伯、法提督卜罗德各带枪炮队伍，并炮船、轮船十一只，齐抵该处。以炮船排泊浦滨，华尔率队登岸，首先冲入高桥，英、法二国队伍列阵于镇之西路。贼在环镇各村，分筑巨垒六座，炮台五十余处，西面一村，为贼首巢穴，遂以常胜军径扑该村。贼开枪炮拒敌，我军以洋枪连环轰击。华尔同时分攻镇东第二村，杀贼三百余名，转至第三村，贼党且拒且退，击杀尤多。尚有居中一大村，环筑土垣，炮台分列四门，内匿贼万余，凭险坚抗。经英提督何伯带队驰至，与常胜军易地而战，常胜军转至镇西，对准贼之炮台，隔濠力击。鏖战两时许，华尔冒烟直进，破贼营，与贼巷战，杀贼一千五百余名。转至镇北一村，贼负隅抵拒，亦经常胜军攻入，砍杀二百余名，余皆溃。另镇东一大垒，共屯贼三千余，因见各村皆破，贼势穷蹙奔逃。华尔督队会英、法将士，向东南穷追，叠有斩馘。追出三十余里，沿村搜捕，已无一贼。是役也，华尔与英、法两提督所带兵勇，并计不过一千五百余人，而敌悍贼二三万之众，并将贼首吉庆元刺伤堕马而死。浦东以高桥为扼要之区，我军攻破高桥，而浦西之警稍纾。浦南以萧塘为进兵之路，贼负隅萧塘，而浦北之势愈迫。华尔邀同英提督何伯，酌带队伍，由闵行镇渡江查探贼营，周视萧塘镇，见该处贼垒坚固，挖濠两道，外濠坚排鹿角，内濠密布竹签，大路各筑炮台，小路砌墙塞断。贼观望未敢出巢。华尔故作疑兵，从容收队，旋约英、法提督各带车炮，齐抵闵行镇。二月朔黎明，渡过浦南，率队登岸，近逼贼卡。外国兵列于该镇西北，常胜军列于西南，对准贼营，火器齐发。贼凭垒抵拒，枪炮子落如雨，华尔屡扑贼濠，叠受枪伤七处。贼坚伏不出，幸英、法车炮猛列西北，贼势渐靡。华尔分队涉濠而过，攻破西南炮台，外国兵亦乘势扑入会合，与贼巷战，斩馘千余名。华尔仍率队焚烧贼巢，踏毁炮台五座，杀贼不计其数，并阵斩助贼夷匪十余名。贼再三回扑，常胜军以洋枪直前奋击，并先于东南路大屋中埋伏枪勇两队，齐起截杀，贼始大败。讯据生禽逆匪供称：萧塘逆首李姓，南桥逆首享天安王姓，均被我军杀毙。华尔正与英、法将士会商进攻南桥，适松江、宝山各贼分股四出，扑犯泗泾、七宝、月浦，野鸡墩等处，而平湖之贼水陆并进，意图窜犯洙泾。薛焕因饬华尔率常胜军暂回松江，并饬各军均回原防，徐图进取。奏入，赏华尔三品顶戴，青浦大股逆匪，东自桐石村，西自朱家角，水陆并进，图犯松江。自二月初间窜扑泗泾各营，华尔领洋枪队八百名驰抵泗泾，即由中路进攻，首先冲入贼阵，枪毙骑马黄衣贼目二名，夺取绣龙黄绸大旗一杆。贼众惊惶扰乱，常胜军一拥而上，连环施放洋枪，毙贼无算，生擒一百二十余名。余匪大败，夺路奔逃，踏断浮桥，淹毙尤多。中路之贼，靡有孑遗。华尔复助水军夺获炮船十二只，烧毁炮船十余只，小船百余只，立解泗泾之围。三月，奉上渝：“华尔率队剿匪，迭著战功，前经赏加三品顶戴，此次冲锋陷阵，尤属异常奋勉，著加恩赏加副将衔，以示破格优奖。等因。钦此！”贼于屡经击败后，复盘踞王家寺、龙珠庵等处，华尔与都司王步云等会同英、法提督及新到俄国兵会防局炮勇，由上海驰至七宝，诸军会合，直攻王家寺之贼。齐出拒敌。中外队伍三面环列，先之以洋枪，继之以炸弹、火箭，贼营六座同时火起。贼大乱，常胜军与英、法各兵当先冲入烟焰中，大呼奋击，擒斩甚多。贼益不支，向北奔溃，沿途击杀及落水淹毙者，不可数计。追至诸翟、华漕等处，踏毁大小贼卡十余，余匪向南翔而窜。华尔复带小队欲赴泗泾与李恒嵩乘夜攻击，何伯偕往。甫近龙珠庵贼营，贼即施放枪炮，阻截去路。华尔督勇迎击，无不一以当百，贼凭墙坚拒，我军连放炸弹。华尔率领中外士卒，冒烟扑进，立将贼营九座攻毁。两日之战，均获全胜。共计生擒长发悍贼八百余名，夺获战马百余匹，旗械、伪印等物一千一百余件。泗泾、七宝之路既通，松江、上海之严骤解。逆贼在王家寺、龙珠庵连营数十里，深沟高垒，与嘉兴联为一片，意在步步为营，直薄上海城下。华尔每战必先，所向披靡。其部领队法尔师等四人，均受重伤，裹创力战，出力异常。四月，薛焕奏曰：“华尔约同英、法两国将士，攻破高桥、萧塘贼垒，力辞官军协助，独显其功。臣仍令各营出队，为之声援，截贼兜抄之路。王家寺、龙珠庵之役，各营呈验俘馘，及受伤士卒，均经查明属实。故法国提督卜罗德回军抵沪，曾为臣言：在防兵勇，不乏能战之人，华尔陷阵冲锋，实为诸军之冠。臣屡戒其恃勇轻敌，每战必饬官军策应。其所教习之常胜军，初止二百余人，以次渐至千余人，操练实极认真。臣先已就各营兵勇陆续选派，吴煦亦有添募壮勇，一并交令教练，约计共有三千余人。察其才力，亦止于此，过多即恐不能尽精。抑臣更有鳃鳃过计者：华尔由吴煦与杨坊雇募教习中国兵勇，若第令练成劲旅，归我调遣，其法实为尽善。窃窥华尔近日渐觉志满气骄，隐然以常胜军为己任，所部进止，自为主持。每遇出队，不能如官军之令下即行，大有不受羁鞫之意。且每战必求重赏，溪壑亦未易盈。外国人嗜利好胜，积习固然，但性与人殊，心尤难测。臣本不敢保其始终如一，惟当默为裁制，化其桀骜不驯。万一所部过多，恐有尾大不掉之虑。时人见其五战五捷，交口称扬，而吴煦等信之过深，以为长城可恃。臣窃谓驾驭外国之人，似应操纵在我，庶可得其用，而不受其害。”疏入，谕曰：“现在李鸿章所带湘勇到沪，即可将沪上各营，力加整顿，不必专借华尔之军，方能剿贼。著薛焕、李鸿章酌量情形，如果兵力已敷堵剿，即可无须再添，以杜后患。等因。钦此！”五月，华尔上书总理衙门，略云：“去冬浙宁失守，粤匪盘踞至今。华尔探得该逆意图，造办轮船，置备各式精工枪炮，为此熟商英提督何伯，前往剿除。华尔当经拨派常胜兵勇，复先驰赴浙宁之江北岸防剿，随时接应。我军甫及半途，英、法二国已经规复宁郡。我军闻捷星驰，随同各门防守，共计常胜兵军七百名。但宁郡地近海隅，潮通歇浦，最为扼要。须得就地添募壮丁五百名，合力固守，方可无虞。伏思宁郡原系浙江，未奉宪檄，本不当越疆进剿，窃念志切同仇，不遑请令，会同官弁协力汇攻，致干罪戾。嗣今规复地方渐多，而攻守兵勇不足，可否恩赏微权，随时各防调堵。”旋经总理衙门以中国定例，凡属员弁如有禀陈，必须先行禀知专阃大员，代为申呈。军中体制，一切军务均归管辖之统兵大臣调度，纪律綦严。该副将率具禀呈，殊于体制不符，应恪遵中国法度，不得遽行越禀，咨行上海通商大臣、江苏巡抚转饬遵照。嘉定、青浦二城克复后，中国兵勇三千、外国兵三百协守嘉定，华尔所部专守青浦。乃援贼大股骤至合围，洋人苦守旬日，力不能支，挟中国兵退回。是月洋兵会剿南桥，法提督卜罗德阵亡。华尔带西兵三千余名，会合官军，克柘林、奉贤二城，并踏毁贼营。七月，华尔率常胜军会同李恒嵩攻青浦城南门，以轮船驰进城河，安放大炮，轰倒城垛数处。贼不敢接仗，全退入城。华尔复将门南城墙轰裂十余丈，喷筒、洋枪并放，城头悍贼纷纷倒地。我军一拥而进，贼众拚死由西北两门夺路而逃。青浦县城自四月间复被贼踞，至是又克。华尔先于七月随同官兵收复余姚县城，八月念五日余姚复陷。华尔仅带常胜军一百四十二人往攻，正在督队登城，遽被贼枪击中胸腕殒命。署江苏巡抚李鸿章督令吴煦等为改中国冠裳，买棺收殓，葬于松江城外，奏请优恤，为之丰碑高冢，表扬事迹。而常胜一军允华尔遗嘱，饬白齐文管带云（此系传体，故于薛公、李公皆书名）。

　　◎五斗陶渊明不为五斗米折腰，王无功嗜酒，饮至五斗不乱，乃作《五斗先生传》。皆隐逸中具真性情者。

　　◎五十以学易“加我数年，五十以学《易》。”刘聘君见元城刘忠定公，自言尝读他《论》，“加”作“假”，“五十”作“卒”，朱子是之，且引《史记》“假我数年”为证。按：何晏注云：“《易》穷理尽性，以至于命。年五十而知天命，以知命之年，读至命之书，故可以无大过。”此论甚明晰。又按：《说文》：“加，语言加增也。”即曰增我数年解，亦无不可。

　　◎杨六郎宋杨业子延昭以善战著，在边二十年，契丹惮之，呼为杨六郎。此《杨家将》小说之张本。

　　◎乱字乱字作治解，惟《书经。皋陶谟》、《盘庚》、《梓材》、《洛诰》，此外无闻。马融注“予有乱臣十人”，亦训乱为治。朱子虽引马氏解，而下复注曰：“乱本作[1234]，古治字也。”似朱子亦颇疑之。按：《论语》二十篇，凡用乱字者，如“不好犯上而好作乱”、“子不语怪力乱神”、“勇而无礼则乱”、“好勇疾贫，乱也”、“人而不仁，疾之已甚，乱也”、“《关雎》之乱”、“唯酒无量不及乱”、“巧言乱德”、“恶郑声之乱雅乐”、“君子有勇而无义为乱”，皆从本字，何独于“乱臣”乱字别有假借？明系[1234]字错书耳。至《关雎》之乱，郑康成曰：“周道衰微，郑、卫之音作。正乐废而失节，太师挚识《关雎》之声，而首理其乱者，故洋洋盈耳，听而美之。”是乐之卒章解，亦不确。

　　◎粤东舟人挽篙屈翁山《广东新语》曰：“江自凌、浈、湟、武诸水以下至清远，一路滩高峡峭，水多乱石。其船食水浅，率以樟木为之，底薄而平，无横木以为之骨。放之顺流，遇及硪大石，一折而过，势如矢激，故曰纸船。其逆崩流而上者，触崖，随石回旋，扌堂者、钩者数人，牵者数人。牵者在隈岸或怪石间，为深林密箐所蔽，前后不相顾。舟子虑其或过、或不及，冲陷石棱，则终日大叫。叫且如哭、如相杀声，一一凄酸郁怒，或于石告哀，或与石拒敌。其船乍前乍却，前者如暴虎，后者如搏熊。一篙失势，舟破碎漂没，入于涡盘矣。故舟子非强有力者不能胜，故曰铁船。”张瘦铜中翰诗曰：“群山万壑峡门通，一路沿洄地势穷。小杜无心诗宛合，人歌人哭水声中。”予往来西、北两江，方知此诗之妙。

　　◎自娱儿戏“老臣妄窃尊号，聊以自娱。”此南越尉佗语也。辽道宗咸雍三年，有司奏新城县民杨从谋反，伪署官吏。上曰：“小人无知，此儿戏耳。”僭号而曰自娱，谋反而曰儿戏，大奇。

　　◎和凝衣钵《宋书。范质传》：“和凝典贡举，重质文，遂以自昔登第名在十三，即擢质第十三，贡闱中谓之传衣钵。盖五代时故事如此。”按：《五代史》云：“唐故事，知贡举者所放进士，以己及第时名次为重。凝及第第五，是科第五范质也。”一作十三，一作第五，未知孰误。

　　◎苋陆《易》“苋陆”，子夏传：“木根草茎，刚上柔下也。”马氏、郑氏、王氏皆云苋陆一名商陆。方密之《通雅》：“《尔雅》‘{艹}{艹富}’，毛曰恶菜，郑曰商陆”。查毛、郑笺注，司农并无以{艹}为商陆解。按：《玉篇》：“{艹商}陆，{艹逐}也，{艹易}也（{艹易}即所谓枝枝相对，叶叶相当者）。{艹陆}亦作陆。程传：”苋陆感阴气之多，九五当决之时，为决之主，而又不为暴合于中行。“此正合刚上柔下义，特专以今马齿苋属之苋陆，恐亦未当。不如正义直以草之柔脆者为断，较更精确。盖苋有白苋、赤苋、人苋、五色苋等名，种于园圃，生于野田，随处有之，似不必拘定马齿苋一种。董遇独谓：”苋，人苋；陆，商陆“。分为二物。按：苋之名见于《本草》，有六。而《博雅》之{艹ぁ}，《尔雅》之蒉，皆为苋。至菜名连虫陆，草名薰陆，又陆之实证也。鄙意浑苋、陆而统名之，则”草之柔脆者“五字最明豁。别苋、陆而分名之，则董氏之说亦不为无见。毛检讨《仲氏易》以苋为菜，以陆作高原，究涉牵强。若惠定宇本《虞氏易》苋读如莞尔而笑之莞，陆为和睦之睦，且引汉、《唐扶颂》、《严举碑》、《郭仲奇碑》作陆字的据，穿凿附会，以之解经，入魔道矣。

　　◎驱鳄伯益掌火烈出泽而焚之，但云禽兽逃匿耳。禹治水，掘地而注之海，但云驱蛇龙而放之菹耳。韩昌黎作《鳄鱼文》，运其雷霆斧钺之笔，而鳄鱼竟徙。盖浩然中存，足慑丑类。《易》所谓“信格豚鱼”也。宋陈文惠（尧佐）判潮州，有张氏子随其母濯于江，鳄鱼尾而食之，母弗能救。尧佐命吏拿小舟操网捕鳄。鳄至暴，非网可得，及是竟弭首受网。因作文，肆诸市而烹之。明夏侍郎（原吉）时鳄鱼复出，夏令渔舟五百只，各载矿灰，以击鼓为令。闻鼓声，渔人齐覆其舟，奔窜远避。少顷如山崩龙战，至暮寂然无声，鳄鱼种类，皆死于海滨。此二事，夏之殄除，容或有之，陈能使鳄鱼俯首就网，恐未必然。自来为贤哲作传，多傅会其奇行异闻，以为不如此不足表其气慨。然而为益、禹所窃笑矣。

　　◎外江寇莱公谓晏元献为外江人，真宗顾元献曰：“张九龄非江外人耶？”今广东转称各省人为外江老。

　　◎仙词杨升庵曰：“世传《沁园春》及《解红》二词为吕洞宾作。按：《沁园春》词宋驸马王晋卿初制此腔。解红儿则五代和凝歌童，凝为制《解红》一曲，初止五句，见陈氏《乐书》，后乃衍为《解红儿幔》。焉有洞宾在唐，预知其腔而填为此曲乎？”此论驳得极痛快。近侯官林芗老辑《海天琴思录》，载关帝降乩《西江月》词一阕，亦无稽之甚也。

　　◎水神明编修戚澜为鄱阳湖水神，曾见梦于丘文庄公夫人，得免溺舟之厄。文庄有文祭之。乾隆间，新建裘文达公卒，托梦其家人，云为燕子矶水神。故随园老人有诗云：“江神如识我，应送好风多。”

　　◎晚晚吾皖桐城人呼叔曰椒椒。按：明史《痛余杂录》：“辰州俗呼叔曰晚晚，言晚得也。有称父为晚晚者，认为伯之子，言易长养，无刑克也。”

　　◎瓦氏兵明石硅秦良玉屡立战功，夫人而知之矣。嘉靖时倭寇作乱，有田州瓦氏兵甚骁勇。瓦氏，土司岑彭妾也，以妇人将兵，颇饶纪律，所至秋毫无犯。

　　◎王振永乐末，诏许学官考满乏功绩者，审有子嗣，愿自净身入宫中训女官辈。时有十余人，后独王振官太监。正统初，居中得宠。至张太后崩，权倾中外。岁己巳，也先犯边，劝上亲征，乃没土木之难。世莫知其由教职，故识之以示后。见明黄溥《闲中古今录》。今《明史。宦官传》亦不载。

　　◎使穷百姓有饭吃汉申公曰：“为治不在多言，顾力行何如耳。”明崇祯间，昆山蔡忠襄（德懋）巡抚山西，召对时思陵问致治之要，对曰：“天下变乱，皆由民穷为盗。臣任抚绥，当使穷百姓有饭吃耳。然爱民先察吏，察吏莫先臣自察。臣不公不廉，何以服僚属心？愿正己率属，俾民不为盗，而臣无可见之功。不愿杀害百姓，以成一己之名。”云云。呜呼！如忠襄者，可谓言行相符者矣。按：《明史》忠襄事迹颇多脱略，当以魏叔子所撰《忠襄传》为详。

　　◎土墼墼，古历切，又吉历切，音激。《说文》：“瓴适也。”一曰：土墼，未烧砖坯。宋群牧司，领内外坊监使、副、判官，比他司俸入最优，又岁收土墼钱颇多，以充公用。见欧阳文忠《归田录》。

　　◎不弃盲妻钮玉樵《豫觚》载项城韩眉不肯毁婚戚氏盲女，以为宋之刘廷式再见。吾郡凤台刘公（志本），其夫人亦双瞽也。初，夫人之父以其女无目，招刘公之太翁欲辞婚。太翁意未决，问公，公毅然对曰：“是何言欤？儿与若结发为夫妇，使我瞽，若亦将辞婚耶？”太翁首肯，遂迎娶如礼。未几，公成进士，出宰剧邑。今孙曾绳绳，皆夫人之所出也。公为先世父戊辰同年。

　　◎果然怪哉虽交州以南有果然兽，其鸣自呼，身如猿，犬面，通身白毛，体不过三尺，而尾长四尺余。见《南州异物志》。汉武帝幸甘泉坂，驰道有虫，蟠而伏地，赤如生肝，头、目、口、鼻、耳、齿尽具。东方朔曰：“此虫名怪哉，秦始皇拘系无罪，幽杀无辜，众庶愁怨，咸仰首叹曰：”怪哉！怪哉！‘愤气所生，此必秦故狱处。“公孙弘按地图，果秦狱地。见《东方朔别传》。傅弘业宰天台县，有人得一兽，形如豕，仰鼻，长尾有歧，谓之怪。傅识之，曰：”虽（以醉反），非怪也，雨则悬于树，以尾塞鼻。“后验之，信然。见唐于逖《闻奇录》。

　　◎七十二岁中试宋绍兴间，黄公度榜第三人陈修，福州人。唱名时，高宗问：“卿年几何？”对曰：“臣年七十三。”问：“卿有几子？”对曰：“臣未娶。”乃诏出内人施氏嫁之，年三十，赀奁甚厚。时人戏为语曰：“新人若问郎年几，五十年前二十三。”云云。见罗大经《鹤林玉露》。同治庚午，余提调粤闱，填榜时第二十四名顺德县恩贡生刘枢，阅其年七十二矣。李恢垣吏部与之交好，据云：“刘精神强健，犹航海北赴春官。”孰谓古今人不相及耶？

　　◎记慧能生卒之误《七修类稿》载：“六祖姓庐名慧能，唐贞观戊戌生，年七十六，开元三年八月十三日没。”《广东通志》载：“慧能生贞观十二年二月八日子时，先天二年八月初三日端坐至三更迁化，春秋七十有六。”《肇庆府志》所载与《通志》同，惟生于贞观十二年作二十年。按：贞观十二年戊戌，至先天二年癸丑，实七十六年，与寿七十六之数相符，当以生于戊戌，卒于癸丑为断。若云开元三年，则不止七十六岁矣。至五祖以达摩所传衣钵付慧能，中宗时诏内侍薛简驰迎，慧能不肯奉诏，遂送百衲袈裟及钱帛等，以供奉养。《七修类稿》谓玄宗赐织成淡山水衣，《志》亦不载，惟记上元二年肃宗遣使请衣钵供奉。永泰元年代宗梦师衣钵，敕制史杨缄曰“朕梦慧能禅师请传衣袈裟却归曹溪（即韶州宝林寺），今遣镇国将军刘景崇顶戴而送，可于本寺如法安置”云。其没时，《类稿》作八月十三，《通志》又作八月初三，应考。嘉庆戊寅，阮文达总制两广，增修《广东通志》，至道光壬午告成，编纂悉委之扬州监生江藩，舛误甚夥。惜咸丰辛酉重镂板时，陈兰浦诸君亦未能细加较正也。

　　◎杨妃体弱玉环体肥，而香山居士诗一则曰：“贵妃宛转侍君侧，体弱不胜珠翠繁。”再则曰：“侍儿扶起娇无力，始是新承恩泽时。”

　　◎蓝面唐卢杞面蓝，宋丁大全面亦蓝色，皆奸臣也。

　　◎彭祖寿《寰宇记》：“殷贤臣彭祖，颛帝玄孙，至殷末寿七百六十七岁。”据此，则世称八百岁者，亦举成数而言之耳。

　　◎不通时务金兵再下，唐恪请驾西幸洛，连据秦、雍，以图兴复。开封尹何入见，引苏轼所论周之失未有如东迁之甚者，帝遂决计死守，已而城陷。明甲申之变，李建泰请驾南迁，大学士范景文等请先奉太子抚军江南，兵科给事中光时亨以诸臣欲为唐肃宗灵武故事，景文等不敢复言，已而国亡。读书不通时务。足致误事，彼何、光时亨者，非宋、明之罪人耶？

　　●卷五

　　◎杨赐碑刘舍人《文心雕龙》云：“自后汉以来，碑碣云起，才锋所断，莫高蔡邕。观杨赐之碑，骨鲠训典，陈、郭二文，词无择言。”按：中郎集中《杨公碑》凡三首，一题曰《司空文烈侯杨公碑》，一题曰《汉太尉杨公碑》，一题曰《文烈侯杨公碑》，两书公讳赐字伯猷，而《后汉书》赐字则作伯献。

　　◎处士《荀子》云：“古之所谓处士者，德盛者也，能静者也，修正者也，知命者也，著是者也。今之所谓处士者，无能而云能者也，无知而云知者也，利心无足而佯无欲者也，行为险秽而强高言谨悫者也，以不俗为俗、离踪而訾者也。”此言切中士弊。昔三士以二桃自杀，秦散三千金而士斗，叔孙通以五百斤金赐诸生，诸生喜谓叔孙先生真圣人。甚矣，虚声之可鄙也。

　　◎归鹿放虎《武成》：“归马于华山之阳，放牛于桃林之野。”宋袁文《瓮牖闲评》作“归鹿华山之阳，放虎桃林之野”，不知何据。

　　◎大风乾隆乙丑，袁简斋先生宰江宁。五月十日，天大风，白日晦冥。城中女子韩姓者，年十八，被风吹至铜井村，离城九十里。其村氓问明姓氏，次日送其还家。女婚东城李秀才子，李疑风无吹女子至九十里之理，必有奸约，控官退婚。先生曰：“古有风吹女子至六千里者，汝知之乎？”李不信，先生取元郝文忠《陵川集》示之。其诗云：“黑风当筵灭红烛，一朵仙桃落天外。梁家有子是新郎，{艹干}〔芈〕氏负从钟建背。争看灯下来鬼物，云鬓欹斜倒冠佩。”又云：“自说吴门六千里，恍惚不知来此地。甘心肯作梁家妇，诏起高门榜‘天赐’。几年夫婿作相公，满眼儿孙尽朝贵。”李无以应。先生复晓之曰：“郝文忠一代忠臣，岂肯诳语？但当年风吹吴门女，竟嫁宰相，恐此女无此福耳。”李大喜，两家婚配如初。制府尹公闻之曰：“可谓宰官必用读书人矣。”又纪文达《滦阳消夏录》载：“辟展土鲁番地有风穴，在南山，其大如井。风不时从中出，每出则数十里外先闻波涛声，迟一二刻，风乃至。所横径之路，阔不过三四里，可急行而避。避不及，则众车以巨绳连缀为一，尚鼓动颠簸如大江浪涌之舟。或一车独遇，则人马辎重皆轻若片叶，飘然莫知所往矣。风皆自南而北，越数日，自北而南，如呼吸之往返也。余在乌鲁木齐，接辟展移文云：”军校雷庭，于某日人马皆风吹过岭北，并无踪迹。‘又昌吉通判报：“某日午刻，有一人自天而下，乃特纳格尔遣犯徐吉，为风吹至。’俄特纳格尔县丞报徐吉是日逃，计其时刻，自巳正至午，已飞腾二百余里。此在彼不为怪，在他处则异闻矣。徐吉云：”被吹时，如醉如梦，身旋转如车轮，目不能开，耳如万鼓乱鸣，口鼻如有物拥蔽，气不得出，努力良久，始能一呼吸耳。“（按：韩女被风吹九十里，徐吉一时许二百里，此中国与沙漠形势不同。古称风灾鬼难之域，信然。又按：辽开泰七年，节度使勃鲁里至鼻洒河，遇雨，忽大风飘四十三人飞旋空中，良久堕数里外，勃鲁里幸免。时一酒壶在地，竟不移。袁、纪二公均未曾引及也。）

　　◎潘墨仙怀远潘墨仙（纪），少霞明府（绣）之兄也。六岁目双瞽，长而读书，一过即能熟记，兼工吟咏。性极孝，母殁，庐墓数年如一日。有《墓下作》云：“老母冢中藏，瞽儿冢边呼。倦极依冢卧，梦见醒又无。”后二语一字一血，汉、魏以来作者无此沈痛笔墨，乃于不识字之瞽人得之。觉《三百篇》“哀哀父母，生我劬劳”，仅止道著一面也。陆放翁云：“乃知母子意，更远未尝隔。”呜呼！如墨仙者，可谓孝矣。

　　◎李文姬东汉李固女名文姬，嫁同郡赵伯英。当固遭梁冀之难，三子两死狱中，文姬匿其弟燮，托固门生王成保全之。入徐州界，变姓名为酒家佣。冀诛，桓帝诏求固后，燮得还乡里。姊弟相见，悲感路人。《范史》叙其事于《固传》中而不入《列女》。彼陈留董祀妻蔡文姬被掳胡中十二年，曹操以其为蔡邕之女，金璧赎归，重嫁于祀。吾不知十二年在虏中，节耶？烈耶？然登诸《列女》之间，不几为李文姬窃笑欤？

　　◎随任应试康熙十一年壬子科，广西乡试，中式第十二名贾锡爵，满洲人，是时作宦者子弟随任准其与省试也。见《广西历科题名录》。

　　◎郢中九老歙鲍双五先生督学湖北，按试安陆时，府县学校官十人：钟祥县教谕蔡（理元），蕲州举人，年七十六；潜江县教谕徐（洲），兴国举人，年七十三；安陆府教授潘（恒月），兴国举人，年七十三；天门县训导胡（学洙），郧西岁贡，年七十；潜江县训导萧（协中），嘉鱼岁贡，年六十八；天门县教谕李（如筠），江夏举人，年六十七；京山县训导丘（齐益），武昌优贡，年六十五；京山县教谕柯（光澍），大冶举人，年六十二；安陆府训导杨（万炳），松滋岁贡，年九十一；惟钟祥县训导萧（龠），竹溪廪贡，年四十四为最少。白杨君以上九人，合六百四十三岁，连闰扣去虚日，共阅甲子三千九百一十有赢。先生有《郢中九老歌》，亦嘉话也。

　　◎顺治年绅纪文达公（昀）家藏顺治间《绅》一部，按其序文，始于顺治丙戌。盖自甲申定鼎，至丙戌年方有刊本，见吴香亭侍郎文集。（宋赵升《朝野类要》：“绅，仕宦之称，指其笏带而言也。”）

　　◎宁甯二字通用慕陵圣讳下一字今改作“甯”字。按：此二字古本通用。《史记。酷吏传》有宁成，《汉书。》作甯成；广宁县《汉书。地理志》作广宁，《晋书》作广甯。盖皆本于《左氏传》公孙宁仪行父《公羊传》乃作公孙甯仪行父也。改字敬谨避讳，适与古合。

　　◎竹夫人编竹如圆枕，空其中，长三四尺，夏月抱以卧，可以清暑，名之曰竹夫人。东坡诗：“留我同行木上座，赠君无语竹夫人。”是送竹几与谢秀才，俗呼竹几亦曰竹夫人也。

　　◎灭明澹台子羽名灭明，莒展舆之党有公子灭明，见昭公元年《左氏传》。

　　◎禅悦寺神钟澉浦东门外禅悦寺，有钟一口。相传初铸成时，叩之无声，僧某自海上来，云：“钟失魂，故不鸣。”乃使人入海招魂，再叩之，声闻数十里矣。

　　◎僧道加显秩魏僧法果、昙证并加老寿将军，唐武后加僧怀义左卫大将军、梁国公，中宗除道士史崇恩国子监祭酒，加道士叶静能金紫光禄大夫，睿宗时长安浮屠慧范封上庸郡公，与诛张易之，擢三品御史大夫。又代宗加不空和尚开府仪同三司、萧国公，辽太平五年加道士冯若谷太子中允，重熙十九年加僧惠鉴检校太尉，咸雍二年加僧守志、五年加僧志福并守司徒，宋钦宗靖康元年以僧赵宗印为参议官。元刘秉忠、明姚广孝、陶仲文可以有偶矣。

　　◎舆机《曾子问》“舆机”，疏：“以木为之，如床，先用绳系两头，谓之杩。”

　　◎姻妻父曰婚，婿父曰姻。定公十三年冬，晋荀寅、士吉射入于朝歌以叛。《左氏传》曰：“荀寅，范吉射之姻也。”荀寅之子娶吉射之女云。

　　◎兰花卷子词杨小坡茂才（组荣）工填词，有为王谦斋茂才题秦淮女史吴瑞云《兰花卷子》南北曲一套，声调苍凉，借题感兴，置之《曲谱》中，不减玉茗风韵也。词曰：“《正宫端正好》莽天涯，人何处？望江南，榛棘荒芜。花心更比人心苦，（是一篇）着色（的）《离骚赋》。《滚绣球》（想当初）十二栏干帘影疏，三五中秋月影孤。看楼外垂杨一树，把长桥遮得模糊。甚文章大小苏，甚神人大小姑，乔珠娘烟花寨主，俊王郎旷代才无。（那管他）桃花竟日随流水，（端的是）寒雨连江夜入吴，（对画兰）媚影亲摹。《脱布衫》你是个阮藉穷途，他是个卓氏当垆。（钟情的）梦儿中阳台遇雨，（传神的）画儿中空山泣露。《小梁州》（那时节）院落沈沈日影晡，（他为你）滴翠调珠，（还有个）可人捧砚，（是）掌中珠，回眸顾花也病难扶。《么篇》（怎）地中隐隐鸣金鼓，眼睁睁断梗江湖。（血染了）石头城，（尸填了）桃叶渡。（你尚有）生绡一幅花，不共人枯。《上小楼》（一霎时）香帘绣幕（都变了）几堆黄土，（再休提）风雨秋灯，烟波画船，诗酒狂徒。看栖鸟，听啼蛄，野花无主。（亭一点）画兰名，天还嫉妒。《么篇》（则为你）名魁花谱，花为香祖，（俺也曾）裘典，裙泼胭脂，帐掩珍珠。倡家雏，酒家胡，缓歌慢舞，（只落得）郁苍苍斜阳满树。《耍孩儿》（王郎呵，你）当年筝笛鸣秋浦，一片芦花舞絮。抽刀杀贼竟何如？破青衫依旧寒儒。（留得个）一丛香草三生石，（最伤心）满地飞灰万卷书。吃紧的相思谱。（虽则是）无人可赏，（却怎生）有口难糊。《五煞》（深惜你）倦吟花诗句香，醉谈兵胆气粗。大人藐视终难遇，祢衡不肯游江夏，西子何曾去五湖？目断台城路。（似你这）深山小草，（怎难忘）野水残蒲？《四煞》（最爱你）乱排场不让人，风头衔众口诬，薰莸杂处心良苦。（这壁厢）八公草木新烽火，（那壁厢）六代江山旧画图，一卷朝和暮。（猛想起）悲欢离合，（涂抹些）也者之乎。《三煞》（堪笑你）谒涂山眼界空，吊荆人独自哭。兰魂吹入琴堂幕，（说甚麽）黄衫倾倒真名士，（他也曾）红拂私奔莽丈夫，一瓣心香炷。（怎当日）飘零荡子，（又做了）勇敢狂奴？《二煞》（可恨你）破蒲团坐得拘，旧青毡守得愚。（怎）十家姊妹将人误？江淮才子名虽重，脂粉娇娃骨已枯，大劫皆天数。（可记得）红巾泪，绿酒提壶？《一煞》（俺劝你）谢风情多读书，觅生涯且滥竽，黄金杜牧人争铸。（只为你）深深香雾迷蝴蝶，（因此上）苦苦春风叫鹧鸪，一唱君当悟。（似这般）情苗恨蕊，（到不如）永断根株。《尾声》知君牵梦魂，代君诉肺腑。可怜曲误无人顾，（我待要）请正兰花，花不语。”

　　◎王世贞庸妄知人论世，士君子之责。然须实有见地，方不没是非好恶之公。若逞一己笔舌，轻议古人，则谬之甚者也。吾祖玄英先生遁隐会稽鉴湖之滨，渔钓为乐，时称逸士。广明、中和间江南为律诗，未有及先生者。玉赞序先生诗为入钱起之室。唐末宰臣张文蔚、中书舍人封舜卿奏名儒不遇十五人，请赐一官以慰其魂，先生其一。孙作传，亦推许极当。《唐诗纪事》所云：“先生为人野质，每见人设三拜，曰：”礼数有三。‘识者呼方三拜。“不过述名贤风韵，初无贬词也。王世贞《州四部稿》中以先生之三拜，比之宋朱元晦孙之号朱万拜者，断为人妖。浚师按：晦翁曾孙浚当贾秋壑柄国时官浙漕，每有札子禀事，必称”某万拜覆“，时人谓浚为朱万拜。夫先生之三拜，自鸣其高；朱之万拜，讠舀事权相。一名儒，一巧宦，谓巧宦为人妖则可，谓名儒为人妖，则世贞自居何等耶？《四库全书提要》称：”世贞初羽翼李攀龙，后岿然独存，为时耆宿，其声价遂出攀龙上，而摹拟剽袭，流弊万端，其受攻亦甚于攀龙。“洵属确论。归熙甫目世贞为庸妄子。信然哉！信然哉！

　　◎享国之久尧舜以后，人主享国之久者：夏履癸（即桀）。五十二年，商太戊七十五年，武丁五十九年，周昭王五十一年，穆王五十五年，宣王四十六年，平王五十一年，敬王四十四年，显王四十八年，赧王五十九年，汉武帝五十四年，蜀后帝四十年，梁武帝四十八年，唐玄宗四十六年，宋仁宗四十二年，理宗四十年，明世宗四十五年，神宗四十八年。其间夏桀昏暴，周昭溺楚，平王东迁，蜀后主出降，梁武饿死台城，唐玄宗遭禄山之乱，宋理宗局于南渡之后（按：辽圣宗在位四十九年，究非正统可比）。若我大清圣祖仁皇帝在位六十有一年，高宗纯皇帝在位六十年，尊太上皇帝四年。祖孙相承，垂衣裳而治者百二十余岁，万邦协和，中外臣民悉被太平之福。盛矣哉！足以方驾三、五，超迈汉、唐矣。

　　◎荤桃《礼。玉藻》：“膳于君有荤、桃、，于大夫去，于士去荤，皆造于膳天。”郑注：“膳，美食也。荤、桃、，辟凶邪也。大夫用荤、桃，士桃而已。荤，姜及辛菜也；，帚也。”按：《檀弓》：“君临臣丧，以巫祝桃执戈恶之。”桃是桃枝，是萑苕，所以扫除不祥，若君用膳，何必用此辟凶邪之物，且不知有何凶邪之可辟？殊觉牵强不近理。鄙意荤即葱、蒜等物，释家以大蒜、小蒜、兴渠、{艹各}（音格）、葱为五荤，道家以韭、蒜、芸台、葱、薤为五荤。桃即桃诸，王肃云：“诸，菹也。”即《尔雅》勃，注：“一名石芸。”《说文》凡草之可食者皆曰菜，芸草似目宿菜。《急就篇》注：“芸蒿生熟皆可啖。”则石芸当即芸台。范石湖诗：“菘心青嫩芥台肥。”可证芸台、芥台皆食品所必需。

　　◎省中诗吴潘黻庭前辈（曾绶）《省中杂诗》云：“秋高万籁静无声，官烛名花照眼明。不见薰香双侍史，窥人只有月多情（徐中丞士林，康熙癸巳进士，初官中书，有句云：”归来惹得山妻问，侍女薰香近有无？‘）。中书典故费探研，画省簪毫二十年。闭户著书人海里，至今一序共流传（杭州王峨山正功出入省闼二十年，每入直，辄搜考档案，勒成一书，名《中书典故汇纪》，其目有六，曰：《官制》、《职掌》、《仪式》、《恩遇》、《建置》、《题名》，而以《杂录》终焉。杭世骏为作序）。人分四值共趋班，辰入申归仆仆间。齐下三单忙注本，一鞭恰趁夕阳还（遇启銮封印日，则三日本齐下）。领归折件写分明，守晚亲听玉漏清（圣驾进宫日，早班领每日上谕、奏折，候夜直交代，为守晚）。更有改签新式样，除官朱笔自题名（凡御笔亲书者，为朱签。特旨改票，为改签）。楮阴缭绕北垣前，妙笔鸿胪点缀妍。日影参差人久坐，相公真是地行仙（内阁北垣下有老楮一株，岁久成阴，相国泽州公机务之暇，时一憩焉。泰州禹之鼎绘成《楮窗图》，公自题二诗，查慎行和之云：“洵知黄阁异人间，独树能高便不顽。萧洒坐看移日影，婆娑行爱绕苔斑。堂餐撒后仍开卷，赐杖携来正押班。为报官居如邸第，太平机务有余闲。’）”。余亻暴直十年，校书三馆，诵黻庭诗，觉此身犹在五云深处也。

　　◎耳衣唐李廓《送振武将军诗》云：“金装腰带重，锦缝耳衣寒。”按：耳衣即今北地冬月所用耳套。

　　◎九说董酝卿尚书有《九说》一篇，兹录之。《说》云：“岁乙丑，总税务司赫德言数之中惟九最奇。详叩其说，曰：”一九自成为九，及十九、百九、千万九、亿九、凡无奇零，与一九同者，不必言也。至如二九一十八，一八，九也；三九二十七，二七，九也；四九三十六，三六，九也；五九四十五，四五，九也；六九五十四，五四，九也；七九六十三，六三，九也；八九七十二，七二，九也；九九八十一，八一，九也。又如十一九为九十九，九九即一十八，一八，九也；十二九为一百八，一八，九也；十三九为一百一十七，一一七，九也；十四九为一百二十六，一二六，九也；十五九为一百三十五，一三五，九也；十六九为一百四十四，一四四，九也；十七九为一百五十三，一五三，九也；十八九为一百六十二，一六二，九也；十九九为一百七十一，一七一，九也；二十九为一百八十，一八，九也。又如二十一九为一百八十九，一八九即一十八，一八，九也；二十三九为一百九十八，一九八亦即一十八，一八，九也；二十二九为二百七，二七，九也；二十四九为二百一十六，二一六，九也，推而至于二十九九，为二百六十一，二六一，九也，又推而至于九十九九，为八百九十一，八九一即一十八，一八，九也。又如一百一九为九百九，九九即一十八，一八，九也；一百二九为九百一十八，九一八亦即一十八，一八，九也；一百三九为九百二十七，九二七亦即一十八，一八，九也；推而至于一百九九，为九百八十一，九八一亦即一十八，一八，九也，又推而至于九百九十九九，为八千九百九十一，八九九一即二十七，二七，九也，又推而至于九千九百九十九九，为八万九千九百九十一，八九九九一即三十六，三六，九也，又推而至于九万九千九百九十九九，为八亿九万九千九百九十一，八九九九九一即四十五，四五，九也。又如八亿九万九千九百九十一减一九，余八亿九万九千九百八十二，八九九九八二即四十五，四五，九也；再减十九，余八亿九万九千八百九十二，八九九八九二亦四十五，四五，九也；再减百九，余八亿九万八千九百九十二，八九八九九二仍四十五，四五，九也；再减千九，余八亿八万九千九百九十二，八八九九九二亦仍四十五，四五，九也。又如八亿八万九千九百九十二减九千九为八万一千，余八亿八千九百九十二，八八九九二即三十六，三六，九也；再减八千九为七万二千，余七亿三万六千九百九十二，七三六九九二亦三十六，三六，九也；再减七千九为六万三千，余六亿七万三千九百九十二，六七三九九二仍三十六，三六，九也；再减六千九为五万四千，余六亿一万九千九百九十二，六一九九九二亦仍三十六，三六，九也；再减五千九为四万五千，余五亿七万四千九百九十二，五七四九九二仍三十六，三六，九也；再减四千九为三万六千，余五亿三万八千九百九十二，五三八九九二仍三十六，三六，九也；再减三千九为二万七千，余五亿一万一千九百九十二，五一一九九二即二十七，二七，九也；再减二千九为一万八千，余四亿九万三千九百九十二，四九三九九二即三十六，三六，九也；再减一千九为九千，余四亿八万四千九百九十二，四八四九九二亦三十六，三六，九也，推之而再减九十九九为八百九十一，余四亿八万四千一百一，四八四一一即一十八，一八，九也；又推之而再减九百九十九九为八千九百九十一，余四亿七万五千一百一十，四七五一一亦即一十八，一八，九也；又推而再减九千九百九十九九为八万九千九百九十一，余三亿八万五千一百一十九，三八五一一九即二十七，二七，九也。离之而九，合之而九，益之而九，损之而九，纵之而九，横之而九，盖随意所之，回环往复而无不然也。由是而兆、而京、而垓、而秭、而壤、而沟、而涧、而正、而载，亦无不然也。此惟九为然，八以下皆不能然也。覆按之，信。恂惟《六经》言数，莫详于《易》。而《乾》元用九，未著此义。畴人书汗牛充栋，号九九术，而目所经见，亦未有此者。恂生五十九年矣，今乃以至浅至近者，而竟闻所未闻，则终身由之而弗之觉，此外正不知凡几也。噫，可惧也。“

　　◎惠刘瞿锐《周礼。司兵》之掌，以戈、殳、矛、戟、牟夷为五兵。《司马兵法》以弓矢、殳、矛、戈、戟为五兵。樊文渊《七经义纲》格论车上五兵，戈、殳、车、戟、酋矛、牟夷；步卒五兵戈、殳、车戟、酋矛、矢。是《司兵》所掌，乃车上之器；司马所云，乃步卒之器也。古兵器体异名殊，形制难于稽考。《书。顾命》执惠、执刘、执、执瞿、执锐，他经传中皆无闻。郑氏云“惠，状斜刃，宜芟刈”，“刘，今斧”，“、瞿，今三锋矛”，与孔安国注“惠，三隅矛”，“刘，钺属”，“，瞿、皆戟属”不同。按：惠本通φ。《集韵》：“钅惠，音。侍臣所执兵器。”瞿通φ。《唐韵》：“古四出矛为φ，又作钅瞿，《说文》：”兵器也。‘“锐当即《左传成二年》”锐司徒免乎“之锐。盖司徒主锐兵者也。然则郑、孔所注，不如王肃”皆兵器之名“五字为简截了当。

　　◎应元佳谶宝应王补帆中丞（凯泰）官广东布政使时，倡设孝廉书院，择地于粤秀山麓之应元宫。宫祀雷神，岁久倾圮，爰移雷神于后山颠，而讲堂成焉。应元之名出道书，中丞即因“应元”二字为书院名，实为会试、殿试之佳兆也。中曰乐育堂，右曰红杏山房，左曰仰山轩、曰奎文阁。堂之下又堂三楹，东偏为监院，院东曰十三本梅花书屋。中丞五世伯祖楼村先生（式丹），康熙癸未会、状，尝以所居十三本梅花书屋绘图征诗，故中丞植梅题额如之，不特述祖德，亦仍以佳名为之兆也。书屋西偏为董事所，外出为中门，又出为大门，门外为莲池。自大门至乐育堂累数十级，西邻菊坡精舍，距学海堂不半里许，皆课士地。中丞题仰山轩楹联云：“岳峙层霄，海内斯文尊北斗；雷鸣昨夜，天公有意属南州。”又题十三本梅花书屋楹联云：“开阁集群英，到处宛如逢旧雨；和羹期异日，诸君何以对名花？”己巳秋，书院落成，延冯展云少詹主讲。中丞复筹备经费，手订规条，彼都人士皆欣欣然相告曰：“阮文达建学海堂后，此其继矣。”庚午科，予提调粤闱，与中丞共事月余。适中丞奉命开府八闽，濒行约予遍行游览，予有诗纪之。越明年辛未，殿试一甲一名进士果顺德梁耀枢，书院中肄业孝廉也。中丞狂喜不禁，复撰一联寄题讲堂云：“瑞兆岂无因，不负隔年弹柳汁（书院首课曾以‘柳汁染衣’命题）；科名原有定，适逢佳会种梅花。”盖培植士林之盛心，不仅使八百孤寒下泪矣。昔宋广平投《梅花赋》于苏味道，而得列闻人之目，今中丞种梅花于书院，而遂兆大魁之祥，是所望于安排状元宰相之人哉！又汀州童贰尹（源润）精青乌学，曾为梁君之祖卜吉壤，许葬后可得鼎甲。不二十年，其应如响。术亦神矣。爰连类书之。

　　◎记台湾渡海开禁事台湾自古不通中国，名曰东番。明天启中红毛荷兰夷人居之，属日本。本朝顺治六年，郑成功据而逐荷兰夷，伪置承天府，名东都，设二县，曰天兴、万年。其子郑锦改东都曰东宁省，升县为州。康熙二十年，用姚启圣议，授施良为靖海将军征之。二十二年，良率舟师，由铜山进人八罩，直抵澎湖，歼其精锐，郑克爽穷蹙归命。台湾平，改置府治，领县三。雍正元年，复添设一县。初，私渡之禁严，闽、粤人利其土地肥美，辄偷往开垦。久之，欲归则不忍弃业，归则干例禁，其父母妻子之在内地者，亦不得往。大吏悯焉，曾奏宽其禁，未几复停罢。乾隆己卯，光州吴湛山先生（士功）抚闽，特以情上闻，其疏曰：“凡有渡台人民，禁绝往来，不能搬移。现在台地汉民已逾数十万，其父母妻子身居内地者，正复不少。若弃之而归，则失谋生之路；若置父母妻子于不顾，更非人情所安。故其思念父母，系恋妻孥，实有不能自已之苦衷。以致急不择音，冒险偷渡，百弊丛生。伏查乾隆十七年原任台湾县知县鲁鼎梅纂修《台湾县志》云：”内地穷民在台者数十万，其父母妻子俯仰乏资，急欲赴台就养，格于例禁，群贿船户，顶冒水手姓名挂验，妇女则用小渔船夜载出口，私上大船。抵台复有渔船乘夜接载，名曰灌水。经汛口觉察，奸梢照律问遣，固刑当其罪，而杖逐回籍之民，室庐抛弃，器物一空矣。更有客头串通习水积匪，用湿漏船只收载数百人入舱，将舱盖封钉，不使上下，乘夜出洋，偶值风涛，尽入鱼腹。比到岸，恐人知觉，遇有沙汕，辄赶骗离船，名曰放生。沙汕断头，距岸尚远，行至深处，陷没泥淖中，名曰种芋。或潮涨漂溺，名曰饵鱼。穷民迫于饥寒，相率入陷阱。言之痛心。‘《志》言如此，臣思愚民之被害，奸梢之肆恶，鲁鼎梅身莅台湾，见闻自确，载诸邑乘，考订非虚。臣一载以来，留心察访，实属确有之事。然卒未有因陷溺而告发者，缘在汪洋人迹罕到之地，被害者既已溺于波臣，幸免者亦缘自干禁令，莫敢控告。故例禁虽严，而偷渡接踵。臣计自乾隆二十三年十二月至二十四年十月，一载之中，共盘获偷渡民人二十五案，老幼男妇九百九十九名口，内溺毙男妇三十名口。其已经发觉者如此，其私自过台在海洋被害者，恐不知凡几。伏念内外民人，均属朝廷赤子，向之在台为匪者，悉出只身无赖，若安分良民，既已报垦立业，有父母妻子之系恋，有仰事俯育之辛勤，自必顾惜身家，各思保聚。此从前督抚诸臣所以叠有给照搬眷之请也。及奉准行过台以后，亦未有在台滋衅生事者。乃因奸民偷渡，致令良民在台者身同羁旅，常怀内顾之忧，在内者怅望天涯，不免向隅之泣。以故老幼妇女，茕独无依之人，迫欲就养，竟致铤而走险，毕命波涛。非所以仰体我皇上如天之覆，一视之仁也。合无仰恳敕部定议，嗣后除内地只身无业之民，及并无嫡属在台者，仍遵例不许过台，有犯即行查拿递回外，若在台有业良民，果欲迎其祖父母、父母、妻妾、子女、子妇、孙男女及同胞兄弟过台者，许赴台地。接管官报明籍贯眷属姓氏年岁册，移原籍核覆，给照回籍搬接。其在内地眷属，欲过台完聚，报明该管地方，移台核覆，申督、抚给照亦如之。过台时验照放行，如人照不符而放行，及滥给路照，各当该官司均分别议处。其余偷渡人，仍如旧例严禁。“疏入，下部议行。从此渡海良民，感颂皇仁，咸有室家之庆矣。

　　◎张说汉安丘懿侯张说（师古曰：“说读曰悦”），以卒从起方与，属魏豹。二岁五月以执盾入汉，以司马击项羽，以将军定代侯，二千户。唐张燕公盖袭其名。是古今有两张说也。

　　◎蒋太史答随园书二首蒋心余先生《藏园文集》，文孙云樵太守（立昂）重刊于广州，持以饷予，独缺《答随园老人》二书，特为录出，并属太守补刊于后也。

　　附录《答随园书》士铨顿首，随园先生：士铨生于贫贱，又少师承，天性所发，遂恣肆为诗，问质之时贤，所赞皆不中。窃以自厌乳臭之子才知平仄，便掉一帙，邀名于盲瞽之大人先生，心窃非之，故行年四十，无一句镌板者。意欲得大知识正法眼论定，然后自信。读公来札数千言，如久痼之人得和、缓砭针，始而肌肉然，继则筋骨融融然，终之以畅然、熙然，而疾霍然大起。公才冠一代，乃于区区之后生，片长薄技，苦心鞭策之。珍爱若斯，使公为宰相，则三百六十之官，皆得其能者而用之，天下宁有弃物？士铨何足重轻，而公之心乃斯文命脉所关，此士铨所以为天下不遇知己者哭，更为天下幸获知己者狂舞欢笑而不能自止也。拙诗断自甲子，甲子以前一火了之，后至壬申。才汇草稿，得公震撼之，今年当于会稽卒其业。士铨昨日服七品官服，拜祖先毕，即躬走谒，盖欲面叩千百，求为先公存数字。不料公以校勘拙集之故为我谢，我感泣何似？否则贺前辈年，正不必如此其至诚也。先公事实无诬罔，公酌收之，不拘体制，并不必拘立传与铭墓也。覆书方去，诗册遽来。就老母炉火光中急读之，觉天云下垂，海水斗立。此气乃孟子之气，岂贲、黝所能万一，而云学某体何也？士铨感激汗，不知所措，宝之拜之，所针砭处字字确当。怅得师之晚，悔失路之多，怦怦不能自已，收之桑榆，不敢不勉。

　　公文海涵地负，岳峙渊停，为四五百年来第一作手。大抵以《史》、《汉》为根柢，而沉浸于欧、柳之文，其风趣隽妙，又兼《南》、《北史》、《晋书》之神。真气鼓荡，刻画忠孝，标绘奇诡，使读者或哭或笑，狂叫跳舞，不能自止。一代巨公元老，传之史册者，不能详其轶事，非滞则板，未足尽其人生平。两夕以来，朗诵二过，老母、山妻、掩泣者累，献辄不胜。而幼子闻角黍蘸朱，及戴石臼而舞、书佛顶罗汉身上诗，皆笑跃不止。季者问曰：“当更觅题佛身上诗来一读之，必惊倒阿爷也。”然则公文之传百世而入肌骨，于此已见其端矣。方知公文在人间，乃天地鬼神假公巨手以发灵秘，定非寻常生一才人可比，铨又何足以少益高深乎？铨遍观时贤所为古文，无十分满意者。魏叔子失之杂，侯壮悔失之空，汪钝翁间露时文气，若灵皋乃枯骨槁木，不足言简洁，文隶凑成句，至气满纸，阅之不能终篇。公才大心细，识超学醇，故宏放中顿挫剪裁，掩出诸公之上，铨惟有五体投地而已。彼规摹古人而自命者，不能骗苕生一长揖也。饶舌狂言，死罪死罪。

　　◎凤凰来仪雍正七年十一月三十日，天台山中有凤凰，高五六尺，毛羽如锦，五色俱备，立处群鸟环绕，北向飞鸣。八年正月二十日，房山县石梯构〔沟〕山中凤凰集于峰顶，文彩烂然。工匠樵牧民人等千有余人，无不共见。

　　◎春宫允遗诗长白春玉峰先生（春辂）与其兄都护公（春熙）同举京兆，同隽礼部，复同入翰林。历官中允，工诗、古文辞，惜稿多散佚。哲嗣南星同年（瑞昌）检书簏中所藏遗诗数首见示，各体均有唐音，亟登之，俾读者尝鼎一脔，亦足珍也。五古如《冷家庭院海棠盛开答德临皋前辈》（德兴）云：“入门春正赊，蜂蝶喧晴昼。花开如有约，客至适云觏。红酣春睡足，环燕较肥瘦。卯醉晕朝霞，午薰堆锦绣。天心夸旖旎，美景良难售。此行已清暇，况复名花就。将军镇古易，清风冠宇宙。虎帐运韬钤，玉堂钦夙旧。赠我锦囊什，语隽夺山秀。馈我盆中花，异香散衿袖。闻说镇署前，春事尤繁茂。富贵乃天成，神仙亦邂逅。香霏敞高阁，清宴开觞侑。雅音谢殷勤，芜词愧荒陋。借此杯酒欢，愿为将军寿。”七古如《新店早发》云：“荒鸡喔喔啼未已，野店晨光催客起。出门宿霭散苍茫，日华涌出扶桑紫。忽闻人语出烟中，春耕力作千家同。麦苗绿润蜻蜓雨，菜甲黄翻蛱蝶风。马行缓辔摇珠勒，领略岚光与水色。倪迂画本辋川诗，万变云烟争顷刻。心安不知途路长，邮亭驿堠遥相望。安得闲游恣登眺，芒鞋踏遍春山苍。”《临皋前辈招饮赏花赋谢》云：“将军招客开琼筵，锦屏绣幕春风妍。春光九十风廿四，等闲花里逢神仙。神仙偏欲留春住，华天遣春阴护。将军家在香国中，富贵风流本天赋。今我来思赏此花，举杯何惜醉流霞。旧雨重逢欣促膝，芝兰臭味无纤差。对酒频将既醉歌，今年花事赏心多。晓钟未动春犹在，明日寻春奈去何。”近体如《暮宿陶家屯》云：“野店人来少，幽闲慰客情。饼香初识味，腐美早知名（相传此地小底麦饼、酱煮豆腐最佳）。远树斜阳尽，深林暮霭横。绳床安卧后，宵梦有余情。”《督工易水呈文孔修师》云：“京国春光九十时，轻车遄发载驱驰。庀材细检《冬官》记，尚匠重寻夏后规。敢以粗才卑末伎，须知善事有先资。机宜指画凭遵守，窃喜晨昏近绛帷。”“鹊华秋色蓟门烟，次第星轺奉使旋（乙酉、乙未，师皆入闱校士）。虎榜昔罗多士盛，鸠工今构众材全。移将玉尺供裁度，别有金绳界曲拳。毕竟矩规资哲匠，古来板筑属名贤。”《游张氏园林》云：“几日黄沙扑面迎，喜从别墅解行旌。到门山色还相引，映户花光倍有情。市近不愁沽酒远（出门数武，即半壁店街），泉高偏爱煮茶清。尘劳顿息天机适，静听时禽自在鸣。”《文孔修师见示赠答德临皋总戎招饮赏花诸作赋诗纪事》云：“香满纸赋新诗，风雅骚坛仗主持。旧雨联吟开画阁，春阴著意护花枝。幽怀畅叙空前哲，胜日芳菲订后期（原作有”开到牡丹期后约“句）。我读瑶章频往复，欲摹高格愧芜词。”《和临皋前辈海棠诗韵》云：“瞥眼韶华已十分，淡红香白一群群。绣屏高敞霏香阁，锦阵横排细柳军。客里看花春似醉，公余遣兴气如云。羡君坐镇饶清福，徙倚朱兰对夕曛。”“谁家金屋贮相当，深锁东风绝世妆。蝶梦有痕寻旧约，驹阴如驶惜流光。邀来名友诗兼酒，谱定神仙色是香。回首昔年鸿爪印，国花犹记咏禅房。”“群芳管领付诗人，又结三生未了因。金谷园中春似海，碧鸡坊里艳如神。柔丝莫遣风相妒，瘦影偏依月作邻。开到牡丹期后约，敢辞下里和阳春。”《谢文公分赐南鲜》云：“登盘珍果许分尝，也抵南丰奉瓣香。吟罢不愁诗思苦，好调冰雪润枯肠。”“芳园小聚一樽开，怦到刚逢佳客来（是日方留文晴轩水部便饭）。春橘猩红梨雪白，主宾花下侑衔杯。”又《咏海棠花》云：“一抹朝霞晕晓妆，猩红艳绝碧鸡坊。从来有色香原淡，何必春深恨海棠。”

　　◎鸡犬飞升《神仙传》：八公与淮南王安临去时，余药器置在中庭，鸡犬舐啄之，尽得升天。故鸡鸣天上，犬吠云中。又《水经注》：唐公房学道，得仙合丹服之，白日升天，鸡鸣天上，犬吠云中。唯以鼠留之，乃感激，以月晦日吐肠胃更生，故时人谓之唐鼠。是鸡犬得仙事有二。吴梅村诗：“我本淮王旧鸡犬，不随仙去落人间。”予谓梅村晚节不特有愧刘安之鸡犬，并不能效感激之唐鼠也。

　　◎食鼠岭南好为蜜唧，取鼠胎未瞬者饲之，以蜜之。筵上以箸挟取啖之，唧唧作声，故曰蜜唧。见《朝野佥载》。岭南人食鼠，号为家鹿。见《倦游录》。予官岭西，同年李恢垣吏部以番禺乡中所腌田鼠见饷，长者可尺许，云味极肥美，不亚金华火肉。予究有所嫌，未敢入口也。

　　◎模木楷木模木生周公冢上，楷木生孔子冢上，见淮南王《木谱》。

　　◎称公《尔雅。释诂》：“林、、天、帝、皇、王、后、辟、公、侯，君也。”汉晁错父谓错曰：“上初即位，公为政用事，侵削诸侯，别疏人骨肉，外议多怨公。”此父称子以公也。文帝问田叔：“公知天下长者乎？”对曰：“臣何足知长者”。上曰：“公长者，固宜知”。叔顿首曰：“孟舒其人”。此君称臣以公也。宋何偃呼颜延之公，颜曰：“身非三公，又非田舍公，又非君家阿公，何见呼为公？”偃惭甚。今人尊显位及长辈为公，而于平辈曰君、曰侯，颇有轻重之别矣。

　　◎梦在君边道光戊申，铅山熊筱泉（存汉）在扬州寄牙章见赠，篆文曰“梦在君边”。章法古逸，云是旧鹾商某家物。携之箧中十余年，余弟浚益甚爱之，遂举以付弟，嘱善守勿失。或问于余曰：“君边二字俗否？”余曰：“‘君边云拥青丝骑，妾处苔生红粉楼’，李青莲《捣衣篇》也。”或始恍然悟。

　　◎不探虎穴焉得虎子见《吴志。吕蒙传》。蒙十五六，随邓当击贼，母欲罚之。蒙曰：“贫贱难可居，不探虎穴，焉得虎子！”

　　◎尹侍郎博野尹元孚（会一），少孤贫，读书励志，笃信程、朱，所著述有《君鉴》、《臣鉴》、《士鉴》、《女鉴》、《增定洛学编》、《北学编》。事母孝，乾隆八年，高宗特赐太夫人御制诗及楹联，天下荣之。官江南学政时，莅金陵，徒步造清凉山下潭亭，谒吾宗望溪先生，执弟子礼恭甚。旋卒于官，先生曾为志墓。少宰子嘉铨由举人官部曹，荐历方伯，擢任京卿。乾隆四十六年休致在籍，忽遣其子赍折，为少宰请谥，并请将少宰从祀孔子庙廷。上震怒，命英公（廉）、袁公（守侗）检查嘉铨京寓及本籍所著各书，其中颇有悖谬处。恭读上谕，中云：“朋党为自古大患，我皇考世宗宪皇帝御制《朋党论》，为世道人心计，明切训谕。乃尹嘉铨竟有‘朋党之说起而父师之教衰，君亦安能独尊于上哉’之语。古来以讲学为名，致开朋党之渐，如明季东林诸人讲学，以致国是日非，可为鉴戒。乃尹嘉铨反以朋党为是，颠倒是非，显悖圣制，诚不知是何肺肠？且其书又有‘为帝者师’之句，则竟俨然以师傅自居。无论君臣大义不应如此妄语，即以学问而论，内外臣工各有公论，尹嘉铨能为朕师傅否？昔韩愈尚言‘自度若世无孔子，不应在弟子之列’，尹嘉铨将以朕为何如主耶？又其书有《名臣言行录》一编，将本朝大臣如高士奇、高其位、蒋廷锡、鄂尔泰、张廷玉、史贻直等悉行胪列。无论此诸臣居心行事不能及古名臣，且以本朝之人标榜当代人物，将来伊等子孙恩怨，即从此起，门户亦且渐开，所关朝常世教均非浅鲜。即伊托言仿照朱子《名臣言行录》，朱子所处，当宋朝南渡式微，且又在下位，其所评骘尚皆公当，今尹嘉铨乃欲于国家全盛之时，逞其私臆，妄生议论，变乱是非，实为莠言乱政。又尹嘉铨在山东藩司任内，面求赏戴花翎，且敢于朕前肖述伊妻言状，称‘不得赏，即无颜相见’等语。彼时伊毫不知耻，而朕之深鄙其人，实从此始也。然尚欲全伊颜面，从未宣示廷臣。昨日廷讯，伊自述不愧。此种行径，岂讲学者所宜为耶？至其托言梦中神人告以系孟子后身，当传孔子之道。又朕御制《古稀说》颁示中外，而伊竟自号古稀老人，且欲娶年逾五十之处女为妾。所行种种乖谬，出于情理之外。其他狂悖诞妄，见于所著各书者，尚不一而足。正所谓少正卯言伪而辩，行僻而坚，为所必诛者。伊从前经朕屡次保全，休致回籍，本可终其余年，幸逃法网，乃恶积罪盈，自行败露，此实天理昭彰，可为天下盗窃虚名、妄生异议者之戒。等因。钦此！”旋即处绞。自来讲理学者不失迂曲，即失执拗，此圣人所以重体用兼备也。

　　◎双生《扬子方言》：“东楚间凡人兽乳而双生，谓之厘。秦、晋间谓之亻连子。自关以东谓之孪。”孪，双生也。殷王祖甲之一へ一良，许厘庄公之一姝一茂。若周八士一母四乳，陆终氏娶鬼方氏之女一产六人，尤为奇特。《左传，昭公十一年》：“孟僖子会邾庄公，盟于祥。泉丘人有女，梦以帷幕孟氏之庙，遂奔僖子，其僚从之。僖子使助氏之，生懿子及南宫敬叔。”杜预集解谓似双生。果尔，以一奔女诞生两贤，且并及孔子之门，亦罕见也。

　　◎我观周道诸城刘燕庭先生（喜海）性喜谐谑，官浙藩时，有周君者以观察需次浙中。一日衙参，司道毕集，周不至。先生问之，旁有告者曰：“周君病痢甚剧，已请假，是以不果来也。”公笑顾同官曰：“‘我观周道，幽（忧）厉（痢）伤之’矣。”合坐为之捧腹。

　　◎生谀死讪王述庵侍郎（昶）致袁简斋先生书，一则曰：“执事以科第耆英，文章老宿，作鲁灵光，岿然为东南士人所仰止。此固圣朝人瑞，微独坛坫增辉而已。”再则曰：“弟选《湖海诗存》已断手，亦作诗话以发明之，中论大作，谓‘如香象渡河，金翅擘海，足以推倒一世豪杰’。明岁勒成，当以呈教。”云云。今阅《湖海诗传》中《蒲褐山房诗话》，称其：“太丘道广，无论赀郎、蠢夫，互相酬答。又取英俊少年，著录为弟子，挟之游东诸侯。更招士女之能诗画者共十三人，绘为《授诗图》，燕钗蝉鬓，傍花随柳，问业于前。而子才白须红舄，流盼旁观，悠然自得。”又云：“谢世未久，颇有违言。吴君嵩梁谓其诗人多指摘，今予汰其淫哇，删芜杂，去纤佻，清新隽逸，自无惭于大雅。”云云。及观所选随园诗，仅二十首，随意编录，似未尝经心者。不特“香象渡河”数语，全行删去，且藉存其诗而大肆讥讪。以为随园可议也，生前不应作谀词。即曰谀之于前，而后有悔心，何不并其诗删除之，置之不论不议之列。乃既佩其才华，复妒其声望，而又不敢涂抹其盛名，遂故作抑扬语，欲掩前此贡谀之丑。至拉出吴嵩梁，谓其诗人多指摘。夫嵩梁少时依傍随园门墙，希冀一语奖励，以耸动公卿耳目，固人所共见共闻者。何于随园身后，竟尔逞其狂吠，等于今之鸟蜀兽触辈耶？嘉庆庚辰，先世父出守湖州，嵩梁赠诗，末云：“我识碧澜堂下路，愿为六客继清游。”推尊极矣，亲书短轴以送，即索百金去。嗣刊诗集，此首不存，先世父曾笑为势利之交。予录出，属林芗溪广文收之《海天琴思续录》中。昔张商英作《元嘉禾颂》、《司马文正祭文》、《上吕公著诗》求进，移书苏颍滨求入台，多谀词，有“老僧欲住乌寺呵佛骂祖”语，后乃乞扑司马公、吕公神道碑。呜呼！朝野小人，此物此志也。

　　◎腰舆腰舆以手挽之，别于肩舆也。《南史》：“张宝积乘腰舆诣萧颖胄。今汉大臣中有赐紫禁城骑马者，或年已衰老，或不善骑马，许用小椅一，托以平板，两旁设短木杆，以二人舁之入。满大臣非年七十者则否。盖即腰舆之遗制。余官京朝时，见汪啸庵总宪（元方）、谭竹岩（廷襄）、董酝卿（恂）两尚书，皆能策骑而行。合肥李节相（鸿章）赏马时，年甫四十有六，据鞍振辔，缓踏玉墀，又吾江北人所常习也，歙王子怀少宰（茂荫）以南人乘骑不惯，又不欲添舆夫之费，仍步行入朝。一日，与余相遇东华门，余笑谓曰：”公俭不中礼，敢委君贶耶？“公亦笑，无以答。至肩舆入直者，如长文襄（长龄）、曹文正（振镛）、富文诚（富俊）、潘文恭（世恩），皆出特恩。咸丰、同治以来，惟惠端亲王、恭亲王乘轿进内，则又两朝圣人敬长酬庸之旷典矣。

　　◎觉生先生遗稿余既搜辑鲍觉生先生未刻诗四卷，复从子年太守处得先生零星手稿，无集可入，虑其久而散佚也，爰登之《随录》中，以志景仰：《蒋韦玉先生（炜）遗墨赞》（为程乐静泰题）

　　古也有志，民生于三。猗师教之，君亲义参。薄俗日颓，《礼经》畴肄？去故即新，生而倍弃。款款程生，昔于蒋师。蓝染荆琢，念兹在兹。手泽弗谖，矧曰提耳。遗墨是珍，况云遐轨。高义古情，迈于等侪。披观枨触，实感余怀。黄海云归，紫泉月冷。思我哲人，涕下如绠（谓先师吴澹泉夫子）。

　　《张杨园先生像赞》前身仁山，曰张杨园。幅巾道袍，倚风禁寒。樗写之，晓沧继焉。侍御陈君，见而{幸}然。倩野云氏，摹之素缣。呜呼先民，邈矣九原。不有好事，馨曷存？冰由水成，火以薪传。我为赞词，以诏后贤。

　　《宋平遥（竹苞）祷雨赞》放勋遗封，曰古陶邑。有崇山焉，飚出电入。英英宋侯，来绾邑符。时值@@干，走望而趋。侯跻厥巅，穆与神对。神俯而答，吾膏汝逮。油云草兴，惠风徐徐。侯未还邑，甘澍已濡。岂惟濡之，又滂沛之。氓抒叟呼，曰永赖之。翳神之灵，翳侯之爱。敬告后贤，芳徽无沫。

　　《宋忻州（竹苞）伏狐赞》公昔祷雨，神惠伊溥。公兹伏妖，神感匪遥。惟公与神，以两而化。惠岂公私，感岂公借。古阳曲地，今公桐乡。父老相告，轶事能详。治谱克传，象贤斯在。铺此赞词，永怀遗爱。

　　《徐晴圃方伯同年（斤）从军图赞》府设掾史，军有咨谋，记室典签，风誉炳彪。晋唐以降，实存名改，请侯宾客，心膂斯在。堂堂徐卿，修武纬文，入赞密勿，出参雄军。终南之山，峻与天际，螺旋鸟伸，疲ぃ万骑。以一书生，慨慷其间，盾墨四飞，票彡羽而还。桅暮沈，偃伯朝告，西望陇云，宿障如扫。图之烟楮，被以声诗，壮哉斯游，谈者色飞。弃请缨，吾少也志，鬓霜已秋，掩卷吁б！

　　《陈定斋先生玩易图为闻之同年（若畴）题》玉门演，铁挝折。十言宣，一画泄。汉宋竞，理象歧。猗先生，一贯之。起边隅，官中外。《震》无咎，《乾》知退。万山中，手一编。俯孳孳，服拳拳。猗先生，不可作。天地心，圣贤躅。嗟末学，向纷如。高山仰，在斯图。

　　《云门六叟图赞为乔鸥邮先生》昔唐九老，有狄兼谟。涑水踵之，耆英是俱。乔公六二，论年犹少。以道则尊，名高德劭。偕彼五叟，萃为六逸。秀眸丰颐，其气冲谧。凫舄倦飞，鸥屯阝独还。双桨碧溆，一筇青山。绘之画图，申以歌咏。千载风流，霞奔玉映。

　　《晋江杜贞义姑赞》不男而庭趋，不妇而治厨，不[B11B]而抚孤。集蓼茹荼，撤环者七十年有余。以敉厥居，以增厥庐，阅再世而将六雏，以光启其门闾。伟哉乎！杜氏之姑。

　　《读书图赞》（为殳虞卿作）

　　维春之韶，丽哉皇京。玉河始清，群芳载荣。靡靡绿杨，关关流莺。书帷既褰，琴和酒清。抚卷长啸，四无人声。落花不言，新诗偶成。羁怀浩然，何羡组缨。

　　《诗龛图赞》（为法梧门先生）

　　猗猗长松，下荫高竹。天风临之，振响如玉。中有诗人，积卷盈屋。不知冬春，何论荣辱。落花微红，晓月初绿。诗怀浩然，如水赴谷。斯龛斯图，惟千载独。

　　《诚一先生像赞》（为吴锡泰作）

　　学诚心一，貌清而颀。伯阳知足，蘧子觉非。生不入东林党，没而祀淮海祠。鸿之冥冥耶？凤之师师耶？非夫乐天知命而不疑者耶？

　　《爱石图赞》（为王石如作）

　　金之将将，不如石之；玉之录，不如石之硌硌；卉木之便娟，不如石之坚顽。惟介斯贞，惟不才斯寿，惟崎而怪丑，斯不为万物垢。噫！嗟嗟！夫是之谓石友。

　　《训儿语》道光初元，辛巳孟夏，余将解组，儿也牵衣。有惭康成，无慕靖节，倚装书此，示庚、е两儿：一曰：慎起居。劳惫之躯，当惩既往，稚弱之质，宜戒将来。正心以清其源，窒欲以遏其流。如是而已。

　　一曰：省思虑。传箴越畔，礼慎出谋。悠悠我心，耿耿不寐，此大惑也。昔余覆辙，作尔前车。

　　一曰：澹荣利。穷通有数，富贵在天。荣者辱之媒，利者害之薮。匪能外之，姑云澹之。

　　一曰：择交游。益友辅仁，燕朋废学。交流不慎，害不胜言。亲君子，远小人，是谓能择。

　　《题徐晴圃同年拈花行看》同年徐晴圃方伯以行看子属题，问何名，曰“拈花”。余展观之，画凭槛执兰状，余谓方伯曰：“此宜名采兰，不当名拈花也。”方伯曰：“有说乎？”余曰：“有。方方伯之为此图也，时在闽。闽兰甲天下。方伯旬宣来此，布德意，申条教，则崇兰扇芬也。式古训，肃官箴，则纫兰为佩也。培善类，伸士气，则滋兰九畹也。进君子，退小人，则艺兰十步也。而且室有同心，则兰言可诵焉。庭有佳树，则兰荑争翘焉。其于兰也，登坂而寻之，披榛而采之，不其汲汲矣乎？若夫世尊拈花，迦叶微笑，乃释氏超悟之说，非所语于方伯。斯时也，又况绮窗独凭，琼萼在手，庐山面目宛然矣。”方伯笑曰：“有是哉！请更其名曰‘采兰’。”

　　《题司空表圣诗品》碧月堕水，梅花不知。万籁萧然，其中有诗。耳受则窒，□滕益离。咄哉司空，乃拾得之。元气在手，溢而为辞。珠零锦粲，不著一丝。清琴罢弹，好风徐吹。后有作者，其曰□□。

　　《鞍毁说》觉叟市一鞍以饰骑，骑自秦中来，被而骋于郊。骑惊，叟堕伤股。叟惜鞍之新也，幂而庋之西室之隅。一日移几下，几长十尺，局两足，纳鞍绰有余也。是夕叟不寐，起凭几作书罢，归东室卧。少选，鼻端有烟气。疑之，四顾无所见，复就枕。俄闻击柝者呼，遽起趋西室，则火赫然。然遏于几，未炎。且急沃以水，火灭而鞍毁焉。叟俯而思，盖作书时误投烛烬于鞍上也。或曰：“异哉！叟惜物而物毁，物固不宜惜欤？”或曰：“鞍不移不毁，是毁于移也。”或又曰：“幸也，鞍之移才一日，其毁，数也。设不移，则其地逼，他物所毁将愈甚。”叟笑曰：“然哉，诸子之言也。抑日者谓予六十将大厄，曩骑而堕，厄矣，岂鞍祟耶？今鞍毁则祟者去，吾其免于厄矣。且乌知鞍之祟非为我德乎？”作《鞍毁说》。

　　《拟朱子毁秦桧祠檄》窃见故丞相秦桧，虺蜴为心，蛛蝥无智。头能压日，威震主而窃自北庭；德果格天，议和戎而迫成南渡。举天下志士仁人之气，销作佞柔；极古来乱臣贼子之奸，无其伦比。冤哉赵相，空归绝徼之魂；痛矣岳侯，竟抱奇冤而死。其他毒害，不可殚原。幸而潜伏冥诛，未尽忠良于一网；何得滥叨血食，徒贻唾骂于千秋！亟予毁除，用申彰瘅。

　　◎三后群后仪征阮氏叙刘向《列女传》，谓“汝后稷”作“汝居稷”，汉去古未远，必有所据。予颇然之，已载于《随录》中。因思《毕命》之“三后协心”，指周公、君陈、毕公，《吕刑》之“三后成功”，指伯夷、禹、稷，《泰誓》“群后以师毕会”，指大会孟津之诸侯。古人用字甚宽，似于君后等字亦不甚分别。“后稷”或是“居稷”之误，若“三后”、“群后”，其辞显然，断无讹舛也。《四子书》：“干戈，朕；琴，朕。”《离骚》：“朕皇考曰伯庸。”臣下自称尚如此，安见后之不可称臣下耶？

　　◎连敖票客《功臣表》载韩信入汉为连敖票客。师古曰：“以其票疾而宾客礼之，故云票客。”票音频妙反。

　　◎洪武追封纪信为王汉高祖即皇帝位，八载而天下乃平，论功定封，讫十二年，侯者百四十有三人，《功臣表》共百四十七人，周吕、建成在《外戚》，羹颉、合阳、沛、德四人在《王子》，凡百五十三人。论者每谓纪信、周苛同困荥阳，一以守城被烹，一以诳楚被烧，苛之子成以父功封高景侯，而信独无闻。读高祖诏：“吾于天下贤士功臣，可谓亡负”一语，竟不为舍身救主之乘黄屋左纛者一动念，汉于功臣负耶？否耶？信墓在荥泽县，《魏书》及《水经注》并详之。宋真宗景德四年幸西京，经信冢，赠位太尉。明正统三年敕重建纪信庙，追封荥阳侯，谥忠烈，命有司致祭。皆见于《大清一统志》中。河南固始县城隍忠佑王庙有洪武五年五月五日诏敕一道，云：“咨尔纪信，汉代忠荩。秉捐躯之节，命如叶轻；甘蹈火之惨，心比丹赤。约会固陵，君方避威漆井；围困荥阳，臣竟赴难东阙。孤忠兴刘，开四百年之运；大节诳楚，成千万载之名。何蹑足以封雍，忍大肚而忘纪？幽魂沈沦，千秋遗恨。朕因阐扬，以慰忠灵。维彼荥阳，尔信升遐之区，特祠之祀之；乃若固陵，尔信从龙之地，亦祠之祀之。爰追封尔纪信为护国翊汉幽明显应本县城隍，忠佑王，永镇两邑。尔妻董氏为护国翊汉辅忠一品夫人，尔父纪百栋为护国翊汉忠佑王，尔母黄氏为护国翊汉辅忠一品夫人，子纪潼为护国翊汉辅忠世子。呜呼！移孝作忠，贞心凛凛如在；取义成仁，浩气耿耿常新。鉴投水之韩成，波捍白浪三千；思入火之纪信，焰结红光万叠。事出两人，行同一辙。前后辉映，若合符节。汉荩明ブ，颜尔庙额。有志景从，敬畏奇烈。钦哉！念哉！特敕。”按明高帝与陈友谅战鄱阳，时友谅骁将张定边前犯上舟，舟适胶浅沙，贼围迫几殆。亲兵总制韩成曰：“事急矣，古人有杀其身而成君者，臣何敢辞！”遂服上袍冕，对贼众赴水中。贼众欢呼万岁，战遂懈。而常遇春从旁舟射定边，上舟得脱。破友谅后，诏封成高成侯，因汉之未封纪信，乃追封之。此元至正二十三年事。盖至洪武五年始颁敕建庙耳。英宗正统间去洪武已五十载，岂不知高皇帝追封诏旨，何以复赠为荥阳侯、谥忠烈？夫先侯而后王，可也；既王矣而又赠侯爵，绝无是理。礼臣不应疏忽乃尔。明丁自申《纪侯庙碑记》、本朝吴香亭侍郎（玉纶）《固始县城隍忠佑王序》皆未加考证。惟《姓氏谱》载信立庙于顺庆，曰忠，诰词云：“以忠徇国，代君任患，实开汉业。后世知君为重、身为轻，虽糜捐不避者，侯何有焉。”云云。“忠”二字，却与洪武诏旨合，而诰词亦未详何人所作也。

　　◎九仙公主唐王建《九仙公主旧庄诗》，杜紫纶（诏）谓《唐公主列传》无九仙之名，惟《方伎传》载玄宗时有夜光者，因九仙公主召见温泉。予按：刘禹锡亦有《经东都安国观九仙公主旧院诗》云：“仙院御沟东，今来事不同。门开青草日，楼闭绿杨风。将犬升天路，披云赴月宫。武皇曾驻跸，亲问主人翁。”据此是武皇驻跸，当在会昌年间。然武宗七女并无号九仙者。禹锡于会昌中加检校礼部尚书，卒年七十二，岂宣宗时禹锡尚在耶？姑存以考。

　　◎钱以瑛条奏雍正间知县钱以瑛行取入都，补授御史。条奏三事：一请饬各省督抚，勒令尼姑还俗。一民间养女至二十岁外者，请饬督抚谕令速行择配。一民间斗殴每起于数十文之微，请令有司于境内查明，需用数十文钱之穷民，赏给钱文，济其缓急，以息争端。奉上谕：“甚属鄙琐不通，著以主事原职衔勒令休致回籍。”其条奏亦著发还。

　　◎告状今民间控诉于官衙者，曰告状。按：状，札也，又牒也。《北史魏秦王翰传》：“翰子仪，道武数幸其第，如家人礼。仪矜功恃宠，遂与宜都公穆崇伏甲谋乱。崇子遂留在伏士中，道武召之，将有所使，遂留闻召恐发，逾墙告状。帝秘而恕之。此殆告状二字之始。

　　◎供养《礼月令》：“收禄秩之不当，供养之不宜者。”供养，下奉上也。《诗》“有母之尸饔”，《笺》：“己从军而母为父陈饮食之具，自伤不能供养也。”供亦作共，养音恙。后汉章帝建初五年春二月朔日食，诏曰：“朕新离供养，愆咎众著，上天降异，大变随之。诗不云乎？‘亦孔之丑’。又久旱伤麦，忧心惨切。公卿已下，其举直言极谏、能指朕过失者各一人，遣诣公车，将亲览问焉。其以岩穴为先，勿取浮华。”按：帝母马太后崩于四年六月，故有“新离供养”语。李密《陈情表》“臣以供养无主”，亦此义也。

　　◎乡试增五言诗乾隆二十四年己卯科裁去表、判，增用五言八韵诗。随园老人《送香亭乡试诗》云：“圣主崇诗教，秋闱六韵加。今年得科第，比我更风华。”按：六韵当作八韵。是科先伯曾祖余斋公讳（炜）由癸酉科拔贡隽京兆，其试帖实五言八韵也。

　　◎拟筹积贮书管异之孝廉（同）有《代人拟筹积贮书》，是一篇绝大经世文字，非寻常纸上空谈者也。书云：“臣闻京师者，天下之大本，积贮者，国家之大务。今海内飞刍挽粟，岁至京师，意京仓所积谷，多备数十年，少亦宜支数岁。而以臣所闻，不过仅支一岁而止。臣甚骇之，记曰：”国无六年之畜曰不足，无三年之畜曰急。‘以国家之全盛，积贮止此，设不幸东南有水旱，漕不克继，或淮、徐、兖、济之间有大盗如王伦者阻于途，俾不得达，或畿辅仓卒有事，用谷倍常时，三者有一焉，虽有研、桑，不知计所从出矣。且夫一州一县之大，仓库空虚，则事至而无以办，况于煌煌帝都，宗庙乘舆之所在者乎？以国家之威，皇上之仁圣，曩所云三患，固万万不当有，然而思患预防，势之所及也，患既至而后为之所，势之所不及也。此臣之所以大忧也。臣窃惟国家富强，本逾前代。当乾隆中岁，京仓之粟，陈陈相因，以数计之，盖可支二十余岁。乾隆之去今时，既未远加以数十年，内未阙一州，未损一县，未加一官，未增一卒，何以曩者备二十岁而有余，今则仅支一年而不足？论者皆谓迩年以来，苗贼迭起，水旱间作，高宗皇帝屡施豁免之恩，皇上数沛停征之惠，坐是积贮亏缺，不能复旧。臣以为是固然矣，而抑犹未尽。伏查京仓所放米，曰官俸，曰兵粮，二者去通漕不过十分之六，其一养工匠岁赐之粟，名曰匠米。匠米在当时去京仓百分之一，今则人数百倍于前，而米去京仓十分之一矣。其一国初定鼎，宗臣封亲王者六，曰豫、睿、礼、郑、肃、庄，封郡王者二，曰顺承、克勤，世宗皇帝之弟封亲王者一，曰怡贤。此九王者，皆世袭罔替。七亲王之世子，世封亲王，其他子则封公，公之子封镇国将军。二郡王之世子世封郡王，其他子亦封镇国将军。凡镇国将军之子封辅国将军，辅国将军之子封奉国将军，奉国将军之子封奉恩将军。凡俸，亲王万斛，郡王五千，公一千，以次降，合而名曰恩米。夫九王之初封，其子孙不过数人，后则愈衍愈众，至于今枝繁叶盛，盖其人已数倍于前矣。而国家封爵赐米必一一如其人数，是以国初恩米去京仓不过百分之一，今则不啻十之三四矣。以通漕十分，官俸、兵粮去其六，匠米去其一，恩米去其三四，是故一岁之漕，仅敷一岁之用。漕一不足，则必抽旧积。旧者日绌，而新者无赢。然则京仓之粟，日减日虚，二十年而大变于前者，无足怪也。夫国家之大，所赖以办事者官，所赖以捍患者兵。官俸、兵粮，势不可减。而我朝于满兵尽人而养之，自乾隆时论者已忧焉，无善计耳。至于工匠，则事不同矣。经曰’既廪称事‘，又曰’考其弓弩，以上下其食‘，然则古之工匠，食称其事，初无虚养之时。今之匠役，无事而食者盖过众。为今日计，莫若裁汰散遣，仅留其魁若干人。俟有兴造，然后及时召募，计其工而赐之食。如此则下无游食之民，上无虚縻之赐，而所谓匠米者可以复减如前矣。九王之子孙，爵禄丰厚，此自国家追念前勋，恩德至渥。然臣闻之，亲亲有杀，尊贤有等。以人臣之嗣，世同皇昆弟、皇子之封，其酬勋已至极，而其他子孙又人人食王公之禄，则待之毋乃过优乎？国家享祚亿万年，诸王子孙日众，海内物力必有不给之时。人臣与国同休戚，主上匮乏，而私室丰盈，诸王之灵抑恐未安于地下也。为今日计，爵则仍之，禄则减之。彼其人果才贤，自可为国当官，别受在官之俸，而愚不肖者，不得滥叨厚赐。如此则宗室皆知奋励，而所谓恩米者可以复减如前矣。夫匠米、恩米复减如前，则京仓所积岁已有余，以数计之，盖三年则可余一年之食，九年则可余三年之食，然则不出十年，而京仓之积贮已多矣。论者或谓匠米可减也，减恩米恐非圣世所宜行。臣请有以折之。昔周之初，大封同姓，而武王昆弟五叔乃无官，矧其子孙？岂容不辨别贤否，而概以王公之禄予之？宋相王安石议减宗室恩例，宗室伺其出群哗马首，安石厉声斥曰：“祖宗亲尽则祧，何况贤辈！’诸人遂无辞而退。至哉言乎！不可以人废也。臣愚以为此事也行，有五利焉：京师积谷有余，一利也；匠民散于民间，畿辅谷贱，二利也；诸王子孙不骄惰，三利也；积谷有余则径可停运一二年，而用其间以大治河工，四利也；旗丁但予坐粮，则所云帮费者省，而州县之亏空可弥矣，五利也。变一事而兴五利，补救之谋无加于此。若夫兴水利，议屯田，裁减满兵粮额，事体重大非旦夕所可行，臣今未敢议焉。”

　　●卷六

　　◎宋牧仲六境图商丘宋牧仲尚书（荦）有《六境图》。盖宦辙所至，取名胜之最者，绘为图。凡六册，乌目山人王手笔也。王渔洋、尤展成、朱竹诸公均有题咏。尚书裔孙备恪作令皖江，携以自随。粤贼乱后，闻此图归怀远人某，嗣屡遭兵燹，不知尚存否。予与备恪有一面之识，惜未向其索观也。

　　◎梁闻山先生小牍黄虎痴（本骥）编《明人尺牍墨华》，其自叙云：“短柬片札，亲手自书，或言国政，或言交情，或言家常，琐屑极细极微之事，大抵皆仓卒濡毫，不假修饰。寥寥数语，流落人间，而其人品之醇驳，性情之邪正，往往于无意中流露而出。则以言观人，莫尺牍若也”。浚师先世由休宁迁定远县之炉桥，自五世祖兼山府君以来，多以文章品谊相砥砺，一时名辈，交往最多。如查公（士标）、李公（东槐）、龚公（朝聘）、梁公（），皆久馆吾家，先资政公所藏诸公墨迹，曾汇为数帙。兵燹之后、荡然无存。兹匣中尚有闻山先生小札一卷，皆与碧岑、庶咸两伯曾祖往还手毕也。先生书名冠海内，当时有“南梁北孔”之目。今观此卷，不特书法超妙，而措词用意，楚楚有致，展玩之余，恍如对面也。谨登于后，吾子孙其世宝之。

　　附录书札八通前月一晤，足慰渴怀。惊扰竟日，谢谢。本拟由桥上赴淮，闻南路不甚好走，仍由北路行矣。幸致敝同年龚公，晤期当在来夏也。庶老四兄。弟喊顿首。

　　前月芙园赴炉桥时，以方到书院，诸务匆忙，未暇修候，曾属代致鄙意，并候近安。归时得手函，深蒙关注，感谢感谢。令郎夜课不倦，将来何可限量。小儿幼而失学，尚未明白，刻下已打点应试观场，断无侥幸万一之想也。附上仿本二卷，又临颜书一卷，百不如人，只此事少有进境耳。碧岑大哥。四哥不另札。愚弟梁顿首。

　　前小儿投府谒见取扰，谢谢。令侄册子一本附便奉缴检收。日前一晤，颇为畅聚，别后想近履安和。此谢。并候。庶老四哥。愚弟梁顿首。四月十五日。

　　顷得手函，谂令兄得二甲，亦不为低。安徽此番无多出色者，令兄馆选可必也。金五哥鼎元原意中事，然究竟是命。如金五哥而不得一第者，岂少哉！承惠荜麻子油，谢谢。附上拙书四张，聊供补壁。此复。并候。庶老四哥。愚弟梁顿首。鱼门信便中有人入都，烦为寄去。又行。

　　去岁得令兄大哥手函，临行匆匆，未及作答。刻下到寿，始为书就册页，并覆书，便中望为寄上。舍舅在府，诸蒙青照，感感。兹有渠家信，望转致。此候近好。不一。庶老四哥如手。愚弟顿首。三月廿二日。

　　客秋一别，匆匆至今。诸承盛情，铭感何既。去夏至寿，仅两月即返舍安葬先灵，地尚平妥，因道远概未讣报，想四哥定见原也。久未通候，则心绪不佳，又多俗冗之故。今春闻龚澄庵兄罢官，或言其尚有亏空，仍有余情，未见的确。四哥必得其详，望便中示知，以免悬念。大哥想久进京，老弟及世兄所养已裕，秋闱在迩，当翘听佳音也。兹碑客曹兄之便，顺布数行，并候近祉。不既。庶老四哥如手。愚弟梁顿首。六月初三日。

　　今春服满，已具病呈，命运不佳，不敢复出山矣。又行前俞奎兄归，弟正在病中，不及作札致候。顷承手翰，兼大哥都中见惠书帖，感谢感谢。兹来人回桥，率笔奉复，并帖二本、书一封，祈便中寄京。匆匆不多及。庶咸四哥如手，愚弟梁顿首。

　　闻四哥有姑苏之游，故久未通候。比想回府矣，迩祉增胜。拙书册页二本，为令弟及世兄作贺。真所谓秀才人情也。并候，不一。庶老四哥如手，愚弟梁顿首。

　　◎张仲雅诗张仲雅（云敖）有《飞来峰访清凉居士翠微亭题名诗》，中云：“我思南朝国计方苦贫，主和之说非无因。长城莫坏且休甲，沿边之镇烦重臣。养精蓄锐一朝举，韩、岳具在皆天人。欲教南北各疆域，莫使文武分畦畛。朝廷不知此，中丞弹章更御史。宰相不知此，大将吞声书一纸。将军亦复不知此，尘土经年行不止。幸有韩王早见机，岂是武臣真惜死。”语语沈卓，史识诗才两兼之矣。（浚师案：秦桧力主和议，尝言今日当南人自南，北人自北。高宗谓之曰：“朕北人，亦当归北乎？”桧无以应。李纲之召也，中丞颜岐五上章，言纲为金人所恶，虽已命相，宜及其未至罢之。高宗谓之曰：“如朕之立，恐亦非金人所喜。”岐语塞。呜呼！若高宗者，亦未始非有为之主，特无知人之明耳。）

　　◎朱学士采访遗书条奏四库馆之开，始于安徽学政朱公（筠）条奏采访遗书事宜一疏。余曾于邸报中检出大学士刘公（统勋）等会议奏稿，慈全录之，以征昭代同文之盛。

　　“一，据称：”汉、唐遗书，存者希矣。而辽、宋、金、元之经注、文集，藏书之家尚多有之。顾现无新刻，流布日少，其他九流、百家、子余、史别，往往卷帙不过一二卷，而其书最精，宜首先购取，官抄其副，给还原书，用广前史《艺文志》之阙。‘等语。查古今书籍，其梓印行世者固足广资传播，而名山著述或因未经剞劂，抄帙仅存，亦可备储藏而供研讨。伏读原奉上谕：“在坊肆者，量为给价；家藏者，官为装印；其有未经镌刻，只系抄本存留，不妨缮录副本，仍将原书给还。钦此！’钦遵通行在案，是抄本一项应与刻本一体搜罗。圣训煌煌，自无不恪遵办理。现在各该督、抚等奏到书单内，于抄本书籍亦系兼为甄录，果能实力从事，妥协访求，将来裒集日多，则所称辽、宋、金、元之经注、文集及九流、百家、子余、史别等部，自当并归收录，不致有虞挂漏。至官抄其副，给还原书之处，久经钦奉谕旨，遵照办理，不必另定章程。应将该学政所奏之处，毋庸再议。

　　一，据称：“宋臣郑樵以前代著录陋阙，特作《图谱》、《金石》二略以补其失。欧阳修、赵明诚则录金石，聂崇义、吕大临则录图谱，并为考古者所依据。请于收书之外，兼收图谱一门，而直省所在现存钟铭碑刻，悉宜拓取汇送。‘等语。查自古左图右史，经纬相资，原可互为订证。其金石文字垂世最久，尤可借以考古，而不失其真。惟阮孝绪作《七录》，始不专列图谱一门，而马氏《经籍考》于诸经部内无不咸归甄录。自不便因其与诸书体制稍殊，竟致听其沦轶。应如该学政所奏，令各该省于收书之外，凡有绘写制度名物，如聂崇义《三礼图》之类，均系图谱专家，宜并为采辑。其有将古今金石源流裒叙成书，如欧阳修、赵明诚所著者，亦宜一体汇采。仍开入书目，先行奏明，以便甄择取进。至古来金石刻文，现经流传可考者固多，其有僻在山林荒寂之所，一时难以搜寻者，若必令官为拓取，恐地方有司办理不善，转滋纷扰。所有该学政请将钟铭碑刻悉宜拓取汇送之处，应毋庸议。

　　一，据称：“汉臣刘向校书之例，外书可以广中书，中书亦用以校外书。请先定中书目录，宣示外廷，然后令各举所未备以献，则藏┑日广。‘等语。备查汉代藏书有中禁、外台之别，又有太常、太史、中秘之分。品目本自纷歧，是以彼此必须互为校定。至我国家，稽古右文，表章经籍，凡十三经、廿四史、三通等部可以嘉惠艺林者，俱久经厘订，颁行中外，无不周知，无庸另为宣示。至现今采访遗书，业经奉旨令各督、抚等先行叙列目录奏闻，俟汇齐后令臣等详加检核，再行开单行知取进。如其中查系内府现有之书，臣等即可声明扣除，不必列单移取。是该学政所奏先定书目宣示之处，毋庸再行置议。再该学政又称：”前明《永乐大典》其书虽少伦次，然古书之全者具在，请择取其中若干部，分别缮写，各自为书，以备著录。’等语。查《永乐大典》一书系明永乐初年所刊，凡二万二千九百余卷，共一万一千九十五册，最称浩博，旧存皇史，复经移置翰林院典籍库。收贮既久，卷册又多，既官隶翰林者不得遍行检阅，今该学政所奏亦只系约略，大凡于原书未能悉其梗概。臣等因派员前往库内逐一检查，据称此书移贮之初，本多缺失，现存在库者共九千余本，较原目数已悬殊。复令将原书目录六十本取出，逐细阅看，其书大指系用韵以统字，用字以统事，将平上去入韵字为纲，依次编序，凡经史子集等部，或依其音，或从其类，随字收载，多系割裂琐碎。但查原书采取各种为数甚夥，其中凡现在流传已少，不恒经见之书，于各卷中互相检勘，有足裨补缺遗津逮后学者，亦间有之。若一概摒为陈册，不为分别拣查，殊非采购遗书本义。惟是卷帙繁多，所载书籍又多散列各韵之中，非一时所能核定。相应奏明，容臣等就各馆修书翰林等官内，酌量分派数员，令其陆续前往，将此书内逐一详查。其中如有现在实无传本，而各门凑合尚可集成全书者，通行摘出书名，开列清单，恭呈御览，伏请训示遵行。

　　一，据称：“前代校书之官，如刘向、刘知几、曾巩等，并著专门之业，列代若《七略》、《集贤书目》、《崇文总目》，其书具有师法，请诏下儒臣，分任校书之选。每一书上，必校其得失，撮举大旨，叙于本书卷首。伏查武英殿原设总裁，纂修、校对诸员，即择其尤专长者俾充斯选。‘等语。查古人校定书籍，必缀以篇题，诠释大意。《汉书。艺文志》所称’条其篇目，撮其指意‘者，所以论次得失，使读者一览了然，实为校雠良法。但现今书籍，较之古昔，日更繁多，况经钦奉明诏访求，著录者自必更为精博。若如该学政所奏，每一书上必撮举大旨，叙于卷首，恐群书浩如渊海，难以一一概加题识。查宋王尧臣等《崇文总目》、晁公武《读书志》皆就所有之书，编次目录，另为一部，体裁最为简当。应即仿其例，俟各省所采书籍全行进呈时，请敕令廷臣详细校定，依经史子集四部名目，分类汇列，另编目录一书，具载部分、卷数、撰人姓名，垂示永久，用昭策府大成，自轶唐、宋而更上矣。以上各条，臣等谨就意见所及，逐加核议。是否有当，统候命下，交与礼部行知，各该督、抚、学政一体遵照。”乾隆三十八年二月初六日奉旨：“依议。钦此！”

　　◎佟渊若尚书佟渊若司马（法海），元舅忠勇公（国纲）之次子也。中康熙癸酉乡举，联捷成进士，历官兵部尚书。雍正间命往西宁搬取塞思黑家口，未请训即行，迨抵保定，复独自进京。上责以前此既不请训旨，今又何必渎奏。公闻谕又回保定，将塞思黑家口带领来京，交内务府收管。上怒，革公职。究以公为勋戚故旧，不加罪，听公闲居，所以保全之者至深切也。公时寓居古寺，终岁不还私室，疏布羊裘，从者老仆一人，然若有以自得者。高宗嗣位，大司空来公（保）掌教咸安宫官学生，引公与赫司空自助。家望溪侍郎时直武英殿，与公交最密。侍郎尝称其诗忠孝发于至诚，非虚誉也。初公馆选时，即荷圣祖特达知，由检讨迁讲学，侍从皇子，讲读十年，直辞正色，以不欺闻。中废复起，荐至粤东巡抚，特参大吏更盐政。粤人至今思之。曾奉命巡察海疆，历粤、闽、两浙、江南诸省，而督学江南，尤为士林称颂。其诗集予曾得之，惜兵燹遗失矣。

　　◎异端天主教弛禁以来，中外交涉事件不能持平办理，往往激成事端，识者忧之。谨记雍正五年四月宪皇帝谕内阁九卿等曰：“今日为佛诞之期，恰遇西洋国使臣上表称贺。两事适然相值，故于在廷诸臣奏事之暇，偶将朕意宣谕尔等知之。向来僧道家极口诋毁西洋教，而西洋人又极诋佛老之非。彼此互相讪谤，指为异端。此等识见，皆以同乎己者为正道，而以异乎己者为异端，非圣人之所谓异端也。孔子曰：”攻乎异端，斯害也已。‘孔子岂以异乎己者概斥之为异端乎？凡中国、外国所设之教，用之不以其正，而为世道人心之害者，皆异端也。如西洋人崇尚天主，夫天以阴阳五行化生万物，故曰万物本乎天，此即主宰也。自古以来，有不知敬天之人乎？有不敬天之教乎？如西洋教之敬天，有何异乎？若云天转世化人身以救度世人，似此荒诞之词，乃借天之名，蛊惑狂愚率从其教耳，此则西洋之异端也。朕意西洋立教之初，其人为本国所敬信，或者尊之如天。倘谓立教之人居然自称为天主，此理之所无者也。释氏原以清净无为为本，以明心见性为功，所以自修自全之道莫善于此。若云必昧君臣之义，忘父子之亲，弃置伦常，同归寂灭，更有妄谈祸福，煽惑凡庸，借口空门，潜藏奸宄，此则佛教中之异端也。儒者守先王之道，读圣贤之书，凡厥庶民，奉为坊表，倘或以《诗》、《书》为弋取功名之具，视科目为广通声气之途，又或逞其流言邪说，以动人之听闻，工为艳词淫曲，以荡人之心志，此则儒中之异端也。即如巫、医二者，虽圣人之所不弃，然亦近于异端。而巫以祀神，医以疗疾病，皆不得不用者。至村巫诱人为非，庸医伤人之命，此即巫、医中之异端也，安可因其异端有害于人而不用药乎？不独此也，即一器一物皆以备用，乃位置不得其宜，或破损失其本体，便成异端矣。子疾病，子路请祷，子曰：“某之祷久矣。’盖子路之祷，异端也；夫子之祷，正道也。同一事而其中之是非邪正分焉。是者、正者即为正道，非者、邪者即为异端。故所论只在是非邪正之间，而不在人己异同之迹也。凡天下中外设教之意，未有不以忠君孝亲、奖善惩恶、戒淫戒杀、明己性、端人品为本务者，其初创设之人，自然非寻常凡夫俗子，必有可取，方能令人久久奉行也。至末学后人敷衍支离，而生种种无理悖谬之说，遂成异端矣，与其教有何涉乎？中国有中国之教，西洋有西洋之教，彼西洋之教不必行于中国，亦如中国之教岂能行于西洋。如苏努之子乌尔陈等愚昧不法之辈，背祖宗，违朝廷，甘蹈刑戮而不恤，岂不怪乎？西洋天主化身之说尤为诞幻，天主既司令于冥冥之中，又何必托体于人世？若云奉天主之教者即为天主后身，则服尧之服、诵尧之言者，皆尧之后身乎？此则悖理谬妄之甚者也。西洋人精于历法，国家用之。且其国王慕义抒诚，虔修职贡，数十年来海洋宁谧，其善亦不可泯。蒙古之人尊信佛教，惟言是从，故欲约束蒙古，则喇嘛之教亦不轻弃。而不知者辄妄生疑议，乃浅近狭小之见也。总之，天下之人存心不公，见理不明，每以同乎己者为是，以异乎己者为非，遂致互相讥诽，几同仇敌。不知人之品类不齐，习尚亦不一，不能强之使异，亦不能强之使同。且各有所长，各有所短，惟存其长而弃其短，知其短而不昧其所长，则彼此可以相安，人人得遂其用，方得圣帝贤王明通公溥之道，而成太和之宇宙矣。”嗣因乌尔陈等私入西洋教，经王大臣等议奏，奉上谕：“乌尔陈、苏尔金、康尔陈等不遵满洲之正道，崇奉西洋之教，朕令伊等悛改，屡次遣王大臣等降旨分晰，开导询问。乃伊等固执己见，坚称不愿悛改。如此昏庸无知，与禽兽奚别？其心固已先死，何必加以诛戮。乌尔陈等非鄂伦岱、阿尔松阿、阿其那、塞思黑等力能摇动政事，断不可姑容于世者可比，此等人正法与否，并无关系。今王大臣等因苏努父子从前所行大逆不道，请将乌尔陈等即行正法，所奏虽是。但朕从前已将伊等之罪暂行宽宥，今复将伊等正法，西洋人不知其故，必以为伊等因入西洋之教被戮，转使伊等名闻于西洋。著将乌尔陈等交与步军统领阿齐图，择一地方牢固锁禁，俾得用力穷究西洋道理。伊等如知西洋敬天之教，自然在朕前奏请改过也。”恭读一过，足征大圣人议论周详，具兼容并包之盛量也。

　　◎河泊所广东番禺县有河泊所，所官一员。按：河泊所吾皖亦有之，属无为州。民池所在州南五十里刘家渡，明正德七年裁。官池所在州东门龙潭湾南，明隆庆元年裁。

　　◎戚施《尔雅。释训》：“，口柔也。戚施，面柔也。”《黄氏日钞》：“雪山云：”。今龟胸。戚施，今驼背。‘“

　　◎宿昼“孟子去齐，宿于昼。”注：“齐西南近邑。”孔本、韩本皆作“画”。《史记》：“燕兵入齐，闻画邑人王贤，令军中曰：”环画邑三十里无入。‘以王故。“刘熙注亦曰：”齐西南近邑。画音获。“按：《括地志》云：”戟里城在临淄西北三十里，春秋时棘邑。“又云：”氵画邑，所居即此邑，因氵画水为名。“《水经注》：”临淄惟有氵画水，西北入沛。“又：”水出时水东，所谓中也。俗以氵画水为宿留水，一作氵画。“据此，氵画字亦不应作昼字，况孟子去齐归邹，邹在齐之西南。刘熙及朱子注皆云”齐西南近邑“，不特孟子宿昼不得作宿画，即王亦不得作画邑人。《风俗通》”昼邑大夫之后，因而为氏“，最为可据。予所藏明赵维寰《读史快编》其录《田单传》”画“皆作”昼“，赵必有善本，毛氏汲古阁刊本在赵后也。

　　◎大声疾呼辛幼安既没，其墓傍僧舍，时有大声疾呼堂上，若鸣其不平者。此悲壮之气有以激发之也。韩昌黎《上宰相书》亦欲大声疾呼，较之幼安何如？

　　◎太老师明郑仲夔《冷尝》云：“云间杨太史汝成，癸酉典豫章试。榜放，诸门生执羔雉来谒，一无所受，但语之云：”余曩出眉公陈师之门，赖其提训，以至于兹。诸君计偕日，盍迂途一见，胜馈遗我多耳。‘夫眉公博物，比之张茂先、杨用修，真堪鼎峙，固属一时人豪。然自流俗观之，犹然一布衣耳。太史不视为云泥分隔，而称师不置，又能率其门人，以溯蜿蜒之自，师生之谊，真当于古人求之。“予按：今日叙述师生之谊者，皆属乡会试座主。门生门下，夸示渊源。若平素之授业师，从无过而问者。戊辰会试，赵君（曾向）与分校，家兄芰塘比部出赵君房，赵君乃太湖赵岵存观察（匀）壬子本房所中也。岵存子子方（继元）是科亦中式。子方宴客于松筠庵，赵君与余皆在坐。或谓兄弟之师例称师，余傲然不顾，或颇讶之。饮酒间，赵谓子方曰：”曾令敝门生到世兄处谒见，未知去否？“子方唯唯，余他视而笑。盖赵君实不知其房师岵存为先公授业弟子也，余亦终席绝不提及。世道不古，若岂独师生一事耶？闽林芗溪学博为陈恭甫太史门生，恭甫己未座主为阮文达相国，芗溪每称文达，必曰太老师，自以得列文达门生门下为荣。一日予邀芗溪及李恢垣同年（光廷）、林子隅太守（直）小集，芗溪又谈其阮太老师经学若何，诗学若何，本朝《儒林》、《文苑》中，似舍文达外无能并驾者。予不能耐，因对芗溪曰：”子亦知文达出身之地乎？文达在翰林时，故相和┞适掌院事，文达执弟子礼甚谨。值大考翰詹，纯皇帝以眼镜命题。和┞知上高年不用眼镜，先漏泄于文达，故文达诗有’四目何须此，重瞳不用他‘句，暗合圣意，置高等，开坊。以今日言之，子固不能不以沆瀣一气相夸，恐当日贵老师恭甫先生断不肯认和┞作太老师耳。合坐鼓掌。芗溪知予好戏言，亦不以为忤。既而思之，毕竟芗老能不忘其师，究胜于视师门如陌路也。

　　◎名手虚心文待诏称沈启南为先生，每谓人：“吾先生非人间人也，神仙人也，百文某安敢望。”王廉州荐石谷于奉常，奉常曰“此烟客师也，焉复能师烟客耶？”前辈谦抑乐善之心，即一技之微，不肯稍形满假。今文章家动以讥讪加人，闻二公之风，亦可以少愧矣。

　　◎肉树州山人《艺苑卮言》载：“肉树，端溪猪肉子也。大如杯，炙而食之，味如猪肉而美”。检《高要县志》，并无此名。

　　◎李涉称弟曰李渤相传刘文清公寄其父文正公家报，下书“男刘墉百拜”。按唐李渤乃李涉之弟，涉有《与李渤新罗剑歌》，所谓“我有爱弟都九江，一条直气今无双”也。称弟曰李渤，亦奇。

　　◎新妇生子尹文端公在翰林时，未司文枋，至乾隆丙戌，始奉命为会试考官。上戏之曰：“汝可谓新妇生子矣。”是科监试刘松台侍御，亦从未分校，自谓似未字之女。时人传为佳话。文端有二截句云：“杏苑悬弧典故新，每因生子忆生身。凌云老树枝分后，可念当年手种人（予之座师、房师俱已辞世）？宫花彩映绣衣新，半老依然未字身。自笑殷勤还学养，宜男却是让他人。”

　　◎零丁戴良字文让，《失父零丁》曰：“敬白诸君路行者，敢告重罪。自为（《续古文苑》下有‘祸’字），积恶致灾，交（《续古文苑》无‘交’字）天困我。今月七日失阿爹，念此酷毒，良可痛伤。当以重币（《续古文苑》无‘币’字）赠用相偿，请为诸君说事状：我父躯体与众异，脊背伛偻芒如，唇吻参差不相值，此其庶形何能备。请复重陈其面目，鸱头鹄颈猖狗眼（《续古文苑》无‘眼’字），眼泪鼻涕相追逐，吻中含纳无牙齿，食不能嚼左右蹉，似西域骆驼。请复重陈其形骸：为人虽长甚细材，面目芒芒如死灰，眼眶白陷如米（《续古文苑》无‘米’字）羹杯。”按：零丁即今之招帖也。

　　◎郭子兴滁阳王郭子兴，其先曹州人。父郭公，以日者术游定远，言祸福辄中。元末子兴与其党孙德崖起兵，据濠州，称元帅。明太祖初至，子兴厚遇之，因得成大业。及即位，子兴久没，洪武三年追王建祠。按：滁阳王据濠时，麾下有郭子兴，与王同姓名。太祖在甥馆，子兴归心焉，军行尝备宿卫，累功进统军元帅。后随徐达取中原，克汴梁，守御河南，移镇巩昌，卒赠陕国公，谥宣武。

　　◎记甘肃收捐监谷案甘肃产米较少，边地仓储，必须充裕，故藩库有收捐监谷之条，藉所收粮石以资裒益。行之日久，官幕家人竟视为利薮，因缘滋弊。乾隆四十六年阿文成公（桂）剿办甘肃逆番诸事，李相国（侍尧）再起为陕甘总督，有旨饬阿、李二公实心查办。文成覆奏称：“系王望任藩司时怂恿勒尔谨奏请开例，且一面奏立规条，一面即公然折色包捐，望得拥厚赀而去。”上震怒，提讯勒尔谨，并将望拿交刑部审讯。复令阿、李二公将历任道府何人，如何冒销赈济，如何勒买分肥，逐一查明参奏。旋据奏称：“按察使福宁供：”开捐之始即系折色，并未交粮。其时王望将实收总交兰州府存贮，给发各州县，或多或少，俱系藩司主政。至折色银两，并未见买补归仓，多系放银抵粮，盘查结报，皆系具文。‘又据知府宋开煌供：“前因敦煌、玉门两县册结以未经盘查，详请展限，王望不准，只得在省出结。’又据福宁供：”各属报灾分数，俱由藩司议定具奏，复补行取结，并未亲往勘验，放赈亦不监视。‘且各州县多捐者赈恤必多，无灾者报捐亦少。王望竟若预知被灾轻重，定发实收多寡，其为侵蚀浮销，毫无疑议。再王望于每名监生公费四两外，又加杂费一两。王廷赞复任后，又加银一两。至此事总不过首府、首县数人经手，请将兰州府知府蒋全迪、前任皋兰县知县捐升刑部员外郎程栋革职提审，并王望任内假捏结报之历任道府王廷赞、秦雄飞、福宁等现任官二十一员革职审讯。又丁忧事故之潘时选等十三员由吏、刑二部查明，将现在者一并革职解审。“得旨：”先将蒋全迪、程栋拿解兰州，其曾任本道、首府及首县者，一体拿解审讯。王廷赞解交行在，俟王望等解到，再行会讯。“廷赞又供出馈送王望银两之武威县知县朱家庆、固原州知州郭昌泰、泾县知县丘大英、西宁县知县詹耀，分别提取讯供。行在大学士、九卿会审，按律定拟，请将勒尔谨、王望、王廷赞即行正法。上赐勒尔谨自尽，望立斩，廷赞改绞监候。旋将全案拟定罪名奏入，奉上谕：”侵冒赈银互万两以上之程栋、陆玮、那礼善、杨德言、郑陈善、蒋重熹、宋学淳、李元椿、王臣、许山斗、詹耀、陈鸿文、黎珠、伍葆光、舒攀桂、丘大英、陈澍、伯衡、孟衍泗、万人凤等二十犯，又冒赈不及二万两，而任内有侵欺建仓银两之徐澍ヤ、陈韶二犯，改为应斩监候，入于本年勾到情实官犯内办理。今各省官犯已经勾决，著派刑部侍郎阿扬阿驰驿前往甘肃，会同该督李侍尧传旨晓谕，监视行刑，其侵冒银一万两以上之闵元、林昂霄、舒玉龙、王万年、杜耕书、杨有澳、李本楠、彭永和、谢桓、周兆熊、福明等十一犯，又冒赈不及一万，而任内有侵欺建仓银两之钱成均、王旭、陈金宣、宋开煌等四犯，从宽免入本年秋审，仍牢固监禁。其侵冒银自九千至一千两以上之韦瑗、尤永清、万邦英、丁愈、赵元德、顾汝衡、宋树谷、黄道、蒲兰馨、章汝楠、侯作吴、董熙、沈泰、墨尔更额、善达、华廷、贾若林、庞云、史堂、觉罗承志、李弼、申宁吉、谢廷庸、叶观海、麻宸、张毓林等二十六犯，俱依议应斩监候。其余拟流各犯，除夏恒一犯另有谕旨解部审讯外，余俱照所议完结。等因。钦此！“四十七年，上念兰州逆回苏四十三肆逆时谢桓、宋开煌、万邦英、董熙、黄道曾有微劳，免谢桓等死，发黑龙江充当苦差，遇赦不准援释，所生亲子亦不准应考出仕。并饬查通案有无似谢桓等情节，曾经阿桂等折内声叙出力者，许其自行陈诉。经李公查奏，蒙恩将舒玉龙等二十四犯，照谢桓等一体免死发遣。惟闵系告病之员，并未在甘，所陈随同守城竟系虚捏，仍予正法云。

　　◎万年庵湖北蒲圻县港口驿有万年庵，明崇祯三年邑令林增志重建。中供旃檀佛像，乃蜀僧松隐赴吴募造，载往峨眉，以路远乏资，遂留供於此。庵初建，林君名曰万年，甫落成而佛像适至。时吴之方伯张余峰《送松隐序》文有“万年安堵”语，越人吴元昌曾记其异。法堂题额“歇心处”三字，董文敏（其昌）所书。雍正癸卯，吴荆山尚书（士玉）奉使过庵，重修文敏题额，并成五律一章云：“桥外双溪合，奔流触石喧。荒庵喜夜寂，高枕听涛翻。洗钵持清课，看碑识旧恩。思翁题额在，长与镇山门。”嗣后和韵者至数百首，刊有《谘余录》一帙。先伯曾祖竹村通守（焯）乾隆戊戌官楚北时，曾宿庵中，其步韵诗云：“古寺苍崖里，那闻车马喧。泉声穿石响，鸟语杂花翻。残楮留新句，野僧述旧恩。我来聊小息，属尔守宗门”。“劳人心渐歇，无复问尘喧。山径松阴合，溪清竹影翻。有时参佛法，何日报君恩。此地如重过，还敲不二门。”竹村公为余斋公之兄，诗文均有宗法，兵燹散失，无从搜辑，何幸於兹录得之，亦吉光之片羽也。

　　◎虞筐《礼。丧大记》：“君里椁虞筐，大夫不里椁，士不虞筐。”郑注以为虞筐未详。按：《士虞礼》“报虞讣丧，虞，安也。筐，床名。”《庄子齐物论》：“丽之姬，艾封人之子也。晋国之始得之也，涕泣沾襟，及其至于王所，与王同筐床食刍豢，而后悔其泣也。”注：“司马云：”筐床，安床。‘崔云：“筐，方也。一日正床。’”据此，虞筐当即安床之别名。

　　◎烟草鼻烟烟草出吕宋国，一名淡巴菰，中国惟闽产佳。万历末有携至漳、泉者，马氏造之，曰“淡肉果”。渐传至九边皆衔长管而火点吞吐之，有醉扑者。崇祯时严禁不止。见方氏《物理小识》。本朝则到处有之。王阮亭先生所谓“今世公卿士大夫，下逮舆隶妇女，无不嗜烟草者”。乾隆以前，尚系用木管、竹管，镶以铜烟锅吸之，名曰旱烟。后则甘肃兰州产水烟，以铜管贮水其中，隔水呼吸，或仍以旱烟作水烟吸。而水烟之名，又有青条、黄条、五泉、绵烟诸目。旱烟袋大小不等，以京师西天成家为最。水烟袋用白铜制者，惟苏州汪云从著名，湖北汉口工人亦专精制造。近年来又有铜制二马车水烟袋者，以皮作套，空其中，一安烟袋，一安烟盒，两旁有烟纸筒二，可以息火，制作益精，且便于携带，于北地车中最宜。洋人复制烟叶，卷束如葱管，长仅三四寸，以口衔之，火燃即吸，其味烈易醉，又于马上最宜。若鸦片烟之流毒天下，实非旱烟、水烟比矣。献县纪文达公好吸旱烟，每一次烟锅中可装二两，自内城至海淀尚不尽，都人呼为纪大锅。吉林文博川宫保吸水烟，一次可二三十袋。予每遇作诗文时，亦手不肯释然。不过时吸时止，不能如宫保之吸而不歇也。烟草之外，复有制为鼻烟者，细如粉末。《香祖笔记》云：“可明日，有避疫之功。以玻璃为瓶贮之，瓶之形象种种不一，颜色亦具红、紫、黄、白、黑、绿诸色，白如水晶，红如火齐，极可爱玩。以象牙为匙。”云云。不知近日鼻烟壶专尚翡翠、白玉、玛脑、蜜蜡诸品，一壶有直数十金、数百金者。昔司马温公携茶，以纸为贴，范蜀公用小木盒子盛之，温公见而惊曰：“景仁乃有茶器也。”盖不知后来茶器精丽，极世间之工巧者。古今时势，如出一辙。今之烟壶，非即昔之茶器欤？升勤直公（升寅）《戈壁道中竹枝词》云：“皮冠冬夏总无殊，皮带皮靴润酪酥。也学都门时样子，见人先递鼻烟壶。”可见此物流传之远矣。

　　◎李广文南海李葆初广文（恺畴）以名孝廉秉铎高要，训课有程式，人亦朴实，不愧校士之官也。著《海楼吟草》。录其佳句，五言如《登镇海楼》云：“河山分一角，天地豁双眸。”《春暮》云：“落花红满径，飞絮白随波。”七言如《帆影》云：“一片夕阳芳草渡，六朝烟雨落花洲。”《水仙花》云：“漱石已无烟火气，还丹全换绮罗身。”《春郊》云“桃叶渡头双桨去，杏花村外一筇来。”《野望》云：“半竿红日衔珠勒，一路香风趁酒旗。”《浈江》云：“薄宦头衔清似水，暮年心事懒于云。”《长夏》云：“饮水自知同我淡，栽花翻比应官忙。”又五绝一首云：“鱼子荡轻舟，打鱼水深处。满天风雨来，掉入芦花去。”皆清微淡远，饶有唐音。

　　◎记望溪先生事康熙五十年辛卯，左都御史赵公（申乔）劾编修戴名世所著《南山集》语多狂悖，吾宗望溪先生以集序列名，牵连被逮，下江宁县狱。旋解至京师，下刑部狱。其序文实非先生作也。五十一年正月，刑部等衙门题：“察审戴名世《南山集。孑遗录》内有大逆语，应即行凌迟。已故方孝标所著《滇黔纪闻》亦有逆语，应М尸。汪灏、方苞为名世作序，应立斩。方正玉、尤云鹗闻拿自首，应发宁古塔安插。编修刘岩虽不曾作序，然不将书出首，亦应革职。癸巳二月狱决，蒙圣祖矜疑宽宥，免治出狱，隶籍汉军。盖狱词具于辛卯冬，五上〈五〉折本，至是章始下。圣祖素知先生文学，三月二十三日朱谕：”戴名世案内方苞，学问天下莫不闻，下武英殿总管和素。“翼日特旨召入南书房，命撰《湖南洞苗归化碑文》，越日，又命作《黄钟为万事根本论》，越日又命作《时和年丰庆祝赋》。上告诸翰林：”此赋即翰林老辈中兼旬就之，不能过也。“嗣是，每以御制诗文宣示南斋诸臣，辄问曰：”方苞见否？“与诸大臣论本朝文学，必曰：”视方苞何如？“白衣侍直，实异数也。既而移直蒙养斋，与徐公蝶园承修乐律。上命诸皇子与之游，自诚亲王以下，皆呼之曰先生。世宗嗣位，覃恩赦归原籍。而《滇黔纪闻》案内先生近支族人之隶汉军者，亦肆赦。上曰：”朕以方苞故赦其合族，苞功德不细也。“先生旋蒙恩眷，特擢中允，历官侍郎。乾隆初罢职，复赐侍讲衔归里，年八十二卒。按：先生以文章名久直禁廷，迁擢卿贰，然从未一掌文衡云。

　　◎程明道袭贾岛诗“松下问童子，言师采药去。只在此山中，云深不知处。”贾岛诗也。明道先生《九日访张子直诗》云：“下马问老仆，言公赏花去。只在近园中，丛深不知处。”直袭岛语，何耶？

　　◎祀鼠鼠嫁女汉昭帝元凤元年九月，燕有黄鼠衔尾舞于宫端门中。往视之，舞如故。王使夫人以酒脯祀鼠，舞不休。按：近俗每于除夕备酒果，置空室中饲鼠，谓可免鼠啮，盖有所本。又相传除夕为鼠嫁期，小儿女用馒头插通草花于上，散置僻处，谓之送嫁。某人曾有句云：“迨吉宛同人有礼，于归谁谓汝无家。”真妙绝也。

　　◎先黟侯传先黟侯讳（储），字圣明（《艺文类聚》八十八卷作圣明，《歙县志》则作圣公，《家谱》作胜明）。《太平御览》三百四十五卷引谢承《后汉书》曰：“丹阳方某为郎中，章帝使文郎居左，武郎居右，公正住中，曰：”臣文武兼备，在所施用。‘上嘉其才。’云云。《歙县志》：“公精《孟氏易》，通图谶。建初四年举孝廉，又举贤良方正，对策为天下第一。五年春二月庚辰朔，日有食之。诏举极谏之士，丹阳太守周歆以公进，公极言天降灾咎之由，上召见公等，试解棼丝，众莫能理。公拔剑断丝，对曰：”反经任势，临事宜然！‘上深伟之。除郎中，寻出为句曲令。六年，迁阜陵令。遭母丧，奠土成坟，种松柏嘉木数十本，致鸾鹤白兔之瑞。元和初，转洛阳令。和帝永元五年六月，将郊祭，以公善天文，问之。劝帝毋往。其曰天晴明，帝遂行，诏责其欺。公曰：“臣受书先师，推步萌兆，今咎时且至，愿乘舆亟还。’使者去，公叹曰：”为人臣耻蒙不忠名。‘遂自杀。比驾还，雨雹大如雁子，卤簿后乘士皆疾驰去。帝大惊，使召公，公已死。帝甚伤之，追赠太常、尚书令，封黟侯，诏护其丧还葬。世皆言圣公仙去，于是民庙祀之。兄侪，南郡太守；俨，丹阳太守。刚果皆类公。“按：建初五年二月日食，永和五年六月雨雹，皆与《范史》合。惟《方氏宗谱》载公由洛阳令授太常卿，言天变不报，自杀；夫人包氏，大鸿胪咸之女孙，亦以死殉。《志》所称赠太常、尚书令，不知何据。汉《百官志》：”太常卿，中二千石。尚书令，千石。“注：”蔡质《汉仪》曰：“故公为之者，朝会不陛奏事，增秩二千石。’”品秩较异。既赠太常，不应又赠尚书令，当以《家谱》为正。然《家谱》书官至尚书、《黟县开国公》亦误。尚书止六百石，秩尤卑也。《谱》又称公夫人王氏，或先娶于王，后娶于包欤？公三子，长讳睹，次讳觌，次讳洪。

　　◎试士废八股文康熙三年，以八股文多剿袭，乡、会试改用策论。甲辰会试，丙午直省乡试，皆照改定章程行。至八年己酉科，复用八股试三场（前科改三场为二场）。乾隆九年，兵部侍郎舒赫德上疏请废科目，大学士鄂尔泰等议驳，迄今遂仍其旧云。

　　◎令狐令狐，地名也，又复姓也。令音零。唐令狐以其姓氏少，宗族有投归者，多荐之。远近趋走，至有胡氏添“令”者。温飞卿曾戏为词曰：“自从元老登庸后，天下诸胡悉带令。”

　　◎古文辞类纂序目本朝论文章者，必以桐城三家为正宗。望溪侍郎开其先，海峰学博继之，姬传郎中又继之。邓ㄍ筠尚书谓：“学庐陵而兼子固者，望溪也。学庐陵而兼长公者，海峰也。姬传文师庐陵而上溯子长，与熙甫皆神似而不以貌。”此论甚确。余则谓侍郎文，今之布帛菽粟也。学博文，今之锦段组绣也。郎中文，才高识广，理境澈透，于方、刘两家外又别出机杼。近人颇有以薄弱少之，非知文者矣。郎中撰《古文辞类纂》七十五卷，首刻于兴县康氏，再刻于金陵吴氏，兹录其《序目》，俾后学行文知有正鹄，不致流于邪派。

　　附《序目》鼐少闻古文法于伯父姜坞先生及同乡刘耕南先生，少究其义，未之深学也。其后游宦数十年，益不得暇，独以幼所闻者置之胸臆而已。乾隆四十年，以病请归，伯父前卒，不得见矣。刘先生年八十，犹喜谈说，见则必论古文。后又二年，余来扬州，少年或从问古文法。夫文无所谓古今也，惟其当而已。得其当则六经至于今日，其为道也一。知其所以当，则于古虽远，而于今取法，如衣食之不可释。不知其所以当，而敝弃于时，则存一家之言以资来者，容有俟焉。于是以所闻习者，编次论说为《古文辞类纂》。其类十三：曰论辨类、序跋类、奏议类、书说类、赠序类、诏令类、传状类、碑志类、杂记类、箴铭类，颂赞类、辞赋类、哀祭类。一类内而为用不同者，别之为上下编云。

　　论辨类者，盖原于古之诸子，各以所学著书诏后世。孔孟之道与文至矣，自老庄以降，道有是非，文有工拙。今悉以子家不录，录自贾生始。盖退之著论，取于六经、《孟子》，子厚取于《韩非》，贾生、明允杂以苏、张之流，子瞻兼及于《庄子》。学之至善者，神合焉。善而不至者，貌存焉。惜乎！子厚之才可以为其至而不及至者，年为之也。

　　序跋类者，昔前圣作《易》，孔子为作《系辞》、《说卦》、《文言》、《序卦》、《杂卦》之传，以推论本原，广大其义。《诗》《书》皆有序而《仪礼》篇后有记，皆儒者所为。其余诸子或自序其意，或弟子作之，《庄子。天下篇》、《荀子》末篇皆是也。余撰次古文辞，不载史传，以不可胜录也。惟载太史公、欧阳永叔表志叙论数首，序之最工者也。向、歆奏校书，各有序，世不尽传，传者或伪。今存子政《战国策序》一篇，著其概。其后目录之序，子固独优已。

　　奏议类者，盖唐虞三代圣贤陈说其君之辞，《尚书》具之矣。周衰，列国臣子为国谋者，谊忠而辞美，皆本谟、诰之遗，学者多诵之其载《春秋》内外传者不录，录自战国以下。汉以来有表、奏、疏、议、上书、封事之异名，其实一类。惟对策虽亦臣下告君之辞，而其体少别，故置之下编。两苏应制举时所进《时务策》，又以附对策之后。

　　书说类者，昔周公之告召公，有《君》之篇，春秋之世，列国士大夫或面相告语，或为书相遗，其义一也。战国说士说其时主，当委质为臣，则入之奏议，其已去国或说异国之君，则入此编。

　　赠序类者，老子曰“君子赠人以言”，颜子、子路之相违，则以言相赠处，梁王觞诸侯于范台，鲁君择言而进，所以致敬爱、陈忠告之谊也。唐初赠人始以序名，作者亦众。至于昌黎乃得古人之意，其文冠绝前后作者。苏明允之考名序，故苏氏讳序，或曰引，或曰说，今悉依其体，编之于此。

　　诏令类者，原于《尚书》之誓、诰。周之衰也，文诰犹存，昭王制，肃强侯，所以悦人心而胜于三军之众，犹有赖焉。秦最无道，而辞则伟。汉至文、景，意与辞俱美矣，后世无以逮之。光武以降，人主虽有善意，而辞气何其衰薄也！檄令皆谕下之辞，韩退之《鳄鱼文》，檄令类也，故悉傅之。

　　传状类者，虽原于史氏而义不同。刘先生云：“古之为达官名人传者，史官职之。文士作传，凡为圬者、种树之流而已。其人既稍显，即不当为之传，为之行状上史氏而已。”余谓先生之言是也。虽然，古之国史立传，不甚拘品位，所纪事犹详。又《实录》书人臣卒，必撮序其平生贤否。今《实录》不纪臣下之事，史馆凡仕非赐谥及死事者，不得为传。乾隆四十年定一品官乃赐谥，然则史之传者亦无几矣。余录古传状之文，并纪兹义，使后之文士得择之。昌黎《毛颖传》嬉戏之文，其体传也，故亦附焉。

　　碑志类者，其体本于《诗》，歌颂功德，其用施于金石。周之时，有石鼓刻文，秦刻石于巡狩所经过，汉人作碑文，又加以序。序之体，盖秦刻琅邪具之矣。茅顺甫讥韩文公碑序异史迁，此非知言。金石之文，自与史家异体。如文公作文，岂必以效司马氏为工耶？志者，识也，或立石墓上，或埋之圹中，古人皆曰志。为之铭者，所以识之之辞也。然恐人观之不详，故又为序。世或以石立墓上曰碑、曰表，埋乃曰志。及分志、铭二之，独呼前序曰志者，皆失其义。盖自欧阳公不能辨矣。墓志文录者尤多，今别为下编。

　　杂记类者，亦碑文之属。碑主于称颂功德，记则所纪大小事殊，取义各异，故有作序与铭诗全用碑文体者，又有为纪事而不以刻石者。柳子厚纪事小文，或谓之序，然实记之类也。

　　箴铭类者，三代以来有其体矣。圣贤所以自戒警之义，其辞尤质而意尤深。若张子作《西铭》，岂独其理之美耶？其文固未易几也。

　　颂赞类者，亦《诗。颂》之流，而不必施之金石者也。

　　辞赋类者，《风》《雅》之变体也。楚人最工为之。盖非独屈子而已。余尝谓《渔父》及《楚人以弋说》襄王、宋玉《对王问遗行》，皆设辞无事，实皆辞赋类耳。太史公、刘子政不辨而以事载之，盖非是。辞赋固当有韵，然古人亦有无韵者，以义在托讽，亦谓之赋耳。汉世校书有辞赋略，其所列者甚当。昭明太子《文选》分体碎杂，其立名多可笑者。后之编集者或不知其陋而仍之，余今编辞赋，一以汉略为法。古文不取六朝人，恶其靡也，独辞赋则晋宋人犹有古人韵格存焉。惟齐梁以下则辞益俳而气益卑，故不录也。

　　哀祭类者，《诗》有《颂》，《风》有《黄鸟》、《二子乘舟》，皆其原也。楚人之辞至工，后世惟退之、介甫而已。

　　凡文之体类十三，而所以为文者八，曰：神、理、气、味、格、律、声、色。神、理、气、味者，文之精也。格、律、声、色者，文之粗也。然苟舍其粗，则精者亦胡以寓焉？学者之于古人，必始而遇其粗，中而遇其精，终则御其精者而遗其粗者。文士之效法古人，莫善于退之。尽变古人之形貌，虽有摹拟，不可得而寻其迹也。其他，虽工于学古，而迹不能忘，扬子云、柳子厚于斯盖尤甚焉，以其形貌之过于似古人也。而遽摈之，谓不足与于文章之事，则过矣。然遂谓非学者之一病，则不可也。

　　◎阳童阴童童，未冠者之称，女子在室亦曰童子。颛顼子号老童。《礼杂记》：“于殇，称阳童某甫，不名神也。”阳童谓庶殇，宗子则曰阴童。见郑《注》。

　　◎存存元冯山人号存存，本朝亦有李存存。

　　◎州妄语王元美《卮言》云：“得姓之贵者，无过于我朱及刘、李、赵也。明朱姓自高祖于今十三帝矣，真王代传，前后不下四百，郡王将二十倍之矣。又有闰帝，则梁太祖父子也。”浚师按：明高定鼎后，撰《朱氏碑记》，叙述本支高曾以前无考者，悉付阙如。此盖帝王之有真识见处，不似李唐之冒认玄玄皇帝为始祖也。元美以梁氏父子比明高得姓之贵，将欲明高与乱臣贼子作同宗乎？可为谬妄。

　　◎冶溪故里吟先六世祖公衍府君讳（景蕃），避明末兵乱，于顺治八年迁居定远县西乡炉桥镇，遂家焉。二百余年聚族而居，今已七八传矣。咸丰癸丑，粤匪陷皖，淮北土匪蜂起，吾乡屋庐田产，荡焉无存。子箴兄官南韶连道时，曾作《冶溪故里吟》，兹择录五十三首，逐句注释，付臻哲、臻喜两儿收之。缅祖宗缔造之难，阅人世沧桑之变，且以验物情、纪服食，抚今追昔，感慨系之，可当一编周处《风土记》读也。诗曰：“铸铁熔金事有无，传闻故老定非诬。曲阳古治今雄镇，漫把南炉较北炉（原注：吾乡为北炉桥，炉塘寺为南炉桥，相传皆魏武铸军器地）。鳞鳞千傍肥河，清洛西流卅里多（浚师注：清洛涧属定远县治，即苻坚屯兵为晋师追败处）。岂止寿州街接壤（浚师注：寿州街去炉桥西门三里），远邻保信近平阿（浚师注：保信系乡集名。平阿，怀远县也，与炉桥接壤）。牵车服贾度间关，铃铎郎当三里湾（浚师注：三里湾去炉桥三里，为往来贸易通衢）。除却水乡平似砥，眼前突兀舜耕山（浚师注：舜耕山系怀远西乡）。海阳聚族鄣源地，三十三都旧有村（浚师注：予家先世住休宁三十三都鄣源村，休宁乃古海阳治也）。白岳雨中真入画，飘零无复雪泥痕（原注：先大夫曾至鄣源省墓，归倩施丈墨痴绘《雨中望白岳图》，今已不存）。清白家风六代传，渡江卜筑庆绵延。泮芹化出科名草（浚师注：予家自五世祖兼山府君康熙壬申入定远籍，补博士弟子员，自壬申至同治己巳，入泮者一百十人，中乡举者十六人，登进士者六人，五贡十余人，皆兼山府君本支），瑞兆隹城十里边（浚师注：公衍、兼山两府君暨五世伯祖子闻府君均葬炉桥之河头郑堡，俗名十里庙）。北堂种德毓孙枝（浚师注：先曾祖龙坡府君早世，曾祖母陈太夫人苦节抚孤，蒙恩旌表），想见津门献赋时（浚师注：嘉庆戊辰，仁宗巡幸淀津，世父莲舫府君献赋行在，拔置一等，赏给举人）。苦节冰霜天不负，‘筠心’两字表崇祠（浚师注：津门召试，系《竹箭有筠松柏有心赋》题，曾祖母陈太夫人节孝坊成，即建支祠于后，因以”筠心“颜堂额）。说史谈经骨相癯，含饴膝下乐喁喁。《九河》一赋波澜阔（原注：予少作《禹疏九河赋》，先大父甚赏之），毕竟还堪覆瓿无（浚师注：先大父豫圃府君晚年率先公督八叔父稚通公及子箴兄读书于半舫，子箴兄十四岁时曾作《禹疏九河赋》，先公手为点定，大父阅之甚喜。今此稿尚存浚师匣中）？玉关生入喜何如？恬退甘为林下居。鹤发婆娑雁行肃，芝兰吐秀满庭除（浚师注：先世父效力伊江，道光戊子蒙恩赐环，归筑抚松草堂，侍先大父。暇与诸伯叔父谈经讲艺，棣棠之雅，实近今所希）。柳骨颜筋腕底分，研池镇日长烟云（原注：先大夫有《涤研图》小照，今亦不存）。愧予无笔传家学，孤负芸窗指授勤（浚师注：先世父与先公并工八法，临池染翰，淮南北有‘二难’之目。兵燹后浚师搜罗先世父、先公手迹，双钩寿诸梨枣，题曰‘二方合璧’，俾吾子孙世守焉）。阿叔爱侬如爱儿，琢磨许到凤凰池（原注：三叔父课予诗文）。即今双鬓消磨日，难忘垂髫问字时（浚师注：子箴兄自数龄至入泮，皆先公亲课之）。浓淡清奇细讨论，无私化雨沐深恩（原注：予制举业，受益于叔祖采卿公居多）。残笺剩墨归何处（原注：当年所笔削文字，无一存者），肠断梅花山畔村（浚师注：采卿公讳玉ロ，嘉庆丙子单人，己卯进士，制艺最为座主萧山汤文端公推许。卒葬梅花庄）。瞻榆望杏向平梁（原注：先大夫与诸叔父在庐州公置筠心堂祭田），欲仿吴中范氏庄。莫谓前贤难接武，今人亦自有晁（六安）、张（华亭）。接灶迎神祀天地，炷香默祷矢虔诚。尊卑娴习元辰礼，家庙返来天未明（浚师注：吾家沿徽州旧俗，腊月廿四日送灶，除夕五鼓迎灶神后，设香案在厅事中展拜，谓之接天地。礼毕，尊长率卑幼赴宗祠拜祭）。清明冬至典交崇，华胄遥遥元老公。少小青衿司祝版，也能朗朗达神聪（浚师注：吾家宗祠定期清明、冬至两祭，请年长登仕版者主祭，子弟之在黉宫者司献帛、献爵及读祝文等事。祭毕，设席堂中，所以享余也）。年年除夕架松盆，肃拜堂前笑语温。六簋家风仍不改，二更守岁便封门（浚师注：除夕用铁盆架松枝、松叶于阶下焚烧，谓之架松盆。二更用红纸封门守岁，年节饮馔，惟六盘六碗，以示节俭）。迢递泷冈展孝思，每逢佳节益凄其。龙钟祭墓人犹健，几辈儿童策马随（浚师注：先曾祖父母暨先大母宣太夫人葬丘家岗，先大父暨先大母徐太夫人葬高塘寺，先大母庞太夫人葬吴家湖。每值年节，伯叔父偕子侄等祭扫，并次第拜各先世墓）。中馈羹汤手自调，机声轧轧到寒宵。庭帏慈俭垂型久，每饭恒思陋巷瓢（原注：吾家自先曾祖母每日以粥饭之余施乞丐，数十年遵行不改云）。博士龙眠奉女宗（原注：谓桐城女师吴先生），深闺展卷习雍容。书声忽地琴声和，窗外蟾辉分外浓（浚师注：桐城吴夫人钟文贞馆予家十年余，予母陈太夫人、叔母宣太宜人暨诸姑祖母、诸姑母咸受业焉。吴夫人刊有诗集行世，即《随园诗话》中所称钟睿姑是也）。浑坚朴素立规模，养拙唯期守敝庐（原注：旧居厅西小轩额曰‘养拙’）。底事琼瑶炫珍异，斑斓独爱古钅享于（浚师注：先世父所藏古钅享于，高三尺许，五色斑斓，希世宝也。先公亦藏有诸葛铜鼓一器，今铜鼓尚存，而钅享于已付劫火矣）。漫同阮氏分南北，休戚相关俨一家（原注：先世十房，东西分居）。泽底冈头洵鼎盛，铜盘会食不须夸（浚师注：予曾祖辈共十三人，存十人，皆同胞、同祖兄弟。后分东南两房居之。东门皆高祖厚斋府君支派，南门则叔高祖存斋府君支派也）。茏葱烟霭河塘畔，老圃经营十几秋（原注：豫圃为先大父所筑，其后八叔父居之）。拳石盆花自料理，登临不用杖扶鸠。令名恰称陶嘉月，迤逦房栊曲沼隈。好景教人忘不得，绣球如雪傍檐开（浚师注：豫圃西偏有船房一区，先大父颜之曰‘陶嘉月’，檐傍绣球一株，大可合抱，百余年物，开时晶莹一片，足称雅观）。爱竹山房藕正花，倚云轩内绿阴斜。夕阳雨过登高看，天外一峰横镆（浚师注：豫圃中爱竹山房、倚云轩皆歙鲍双五侍郎所题。镆山为定远最幽险处，游踪不断）。池心亭子榜新辛，楼角花枝簇簇匀。四面为嫌山色远，嵌空平地起が峋（浚师注：新辛亭建于道光辛巳，先大父所亲署也。大父以曾伯祖余斋河库归田后亦曾建亭起园，栽花种竹，此亭之建，恰又值辛年，故名新辛云。假山在亭之左，登之可瞰十数里）。甲第纷如列戟排，编茅别创读书斋。海棠烂漫春风后，月写孤松影上阶（浚师按：予家分东南两门居住，宅第均闳厂，先之以土匪，继之发贼，千檐万瓦，都付焚如，可胜浩叹）。台榭玲珑数望园（原注：四叔父所居），红牙低唱夜开樽。出门乘醉归犹懒，且去敲棋柏荫轩（原注：子祥、子健两弟书室。浚师按：叔父芝山公筑望园于东门外，饶花木之盛。柏荫轩在望园对门，二伯父俊叔公宅也）。花意都随笑口开，朱朱白白艳重台。半园击钵联吟日，惆怅玉堂人未回（浚师按：余斋河库归田后，于曲阳门外后街卜宅。弛其地数亩，叠石种树，颜曰半园。后归世父莲舫公。道光甲辰，半园牡丹开至三百余朵，世父邀杨体之大令、黄琴士先生、汪杏池丈及先公、先叔辈饮酒赋诗，极文宴之乐。子箴兄即于是年登词馆）。烟波渺渺集帆樯，汇入淮流匹练长。一夜五桥春水漫，鹭丝飞到月牙塘（浚师按：月牙塘在东门外后街，塘形如月，其源直通长淮）。高田下隰绿油油，塘坝虽多旱尚愁。两季午秋需雨泽，老农都说望天收（浚师按：吾乡田地以麦为最，有‘一麦抵三秋’之谣。望天收言雨应时，自获丰稔，盖亦乡谚也）。田将牛计休论种（原注：吾乡田百亩则曰一具牛），佃倩人耕只问租。大户村庄难考核，入仓升斗尽模糊。庄收麦子隔年陈，老米偏呼稻粒新。粥饭三餐兼饼饵，纵然鲑菜也调匀。蒸和菽乳配晶盐，芥子葫芦不用添（原注：吾家居南街者以市酱得名，其秋油可匹镇江醋）。自古八珍推是主，玫瑰羞说富家甜（浚师按：吾家南门三房有酱园一所，开设一百余年）。麦黄豆绿均堪酿，拇战分曹酒国降。谁道五香（酒名）供软饱，白波终不敌封缸（浚师注：吾乡五香酒最有名，封缸酒则以糯米酿成者，味甜而醉人较五香甚。又去炉桥九十里，地名龙冈，酿大曲酒亦佳，足敌山西汾酒）。飞罗密糁白于霜，牢九堆盘肉贯汤。羡煞如酥寒具薄，陶家制作最精良（浚师按：炉桥有陶允谦者，制油酥饼绝妙。其薄如纸，二文一枚。陶死，其子复袭其业）。白鱼入馔嫩于鲥，紫蟹红虾伴玉卮。更有面条殊脆滑，冰鲜北地漫称奇（浚师按：黄瓜鱼出淮河，极鲜美，即京城之冰鲜也）。雏鸡鸭都名笋，到口浑疑玉版鲜。割取一脔圆若盖（原注：猪尾肥美，不亚于金华火肉），老饕相对欲流涎（浚师按：吾乡以雏鸡、雏鸭名曰笋鸡、笋鸭，言其嫩也。猪尾远近呼曰桥尾，他处屠人无能仿效者）。不似江瑶圆柱撑，却侔花蛤要姜烹。嫔珠本入天家贡，渔父如何唤作蛏（浚师按：淮河蛤蜊俗呼蛏子，壳不甚大，渔人剥其肉，以木棍鞭其四围极薄，肉贯于中，清炖红烧，异常鲜美。扬州醉蚶、广州豪食，皆不及也）。新摘马兰甘类荠，筠筐甜菜（原注：即枸杞苗）卖长街。厨娘秋末饶风韵，满架垂垂红绣鞋（原注：扁豆名。浚师按：马兰头其甘如荠，淮南北有之。红绣鞋子大而皮薄，味异他种）。似闻番舶爱金针（原注：菜名），马齿丛生石磴阴。早韭晚菘齐减味，担来霜里菊花心（原注：菜名。浚师按：金针菜、马齿菜、菊花心白菜，皆吾乡所出，贾人捆载赴各处售卖）。靓客频婆貌不同，芬馨远过麝香红（原注：形大如李，俗名曰柘，由青而黄、而红，其味皆美）。怜渠未入诗人咏，埋没钟离片壤中。徽歙龙孙裹冻芽，六安栗子霍山茶。丹砂万颗（原注：石榴）淮滨熟，亲串分投酒兴加（浚师按：”一夜四山雷起雨满林无数长龙孙。‘放翁诗也。吾乡少笋，冬月自徽、歙来者绝佳。怀远石榴子小而肉厚，味甜如蜜，不亚白马寺种也）。朱家郭解人推重，已伏兵机歌舞场。一片鱼鳞寒似雪，春灯影里护红妆（浚师按：凤阳乡俗每值灯节前后数日，率以花鼓灯为戏，往往纷争构衅，雕青恶少，率带刀剑护持之。沿及后来，强梁愈甚，遂遇事即白刃相向矣）。姑息因循可奈何，无端蛮触起风波。四门帅主分雄长，不是当年安乐窝（浚师按：炉桥初团练乡兵，以主簿统之，颇有约束。后则官势日蹙，而刁民肆起，邀结东西南北四门，自称帅主。官绅拱手，莫可如何）。持筹握算剧艰辛，孤立何曾德有邻。一自皖江驰羽檄，虎狼权当保家人（浚师按：匪乱时各家皆募勇丁为之保家，稂莠不齐，后即由保家者串通外匪，强劫财物，受害益深）。酾酒椎牛户户忙，秃襟短袖太猖狂。意园（原注：铁君叔父别业）花木含愁甚，蜡屐无人三径荒（浚师按：铁君叔父意园经始于咸丰元年，园甫成而寇乱作，楼台花竹，拆毁一空。园中堆石有极绉、透、漏之巧，系自半园移来，为余斋河库所亲置者）。清淮楼下拥貔貅，百里冲寒虎帐投。两度留兵卫桑梓，书生岂为室家谋（浚师按：炉桥一带外侮内讧，朝不谋夕，先公属铁君叔父及子箴兄两赴临淮大营，商之袁午桥漕帅，拨一军专驻炉桥，扌耆拄三年，贼不得入。迨先公与铁君叔父先后避嚣寿州，子箴兄携余与弟侄辈北上，肩事无人，遂遭蹂躏）。泉刀散尽总无厌，蚕食鲸吞衤固已占。碧血横流筝笛浦，满腔愁绪万重添（浚师按：江中丞守庐州城，兵饷两乏，时舒兴阿拥兵八千人，去庐八十里驻扎，坐视不救，以致失陷。庐州破而淮南北事遂不可问矣）。南北诸军壁上观，老师縻饷共偷安。雄才半入莲花幕，傲骨羞将剑铗弹（浚师按：淮南北兵溃后，贼焰愈炽。佥壬宵小，方且以军营为得计。予家虽南北奔驰，无一人投营者）。文字无灵骨董灾，盗非有道令人哀。探囊去箧寻常事，万卷图书付劫灰（浚师按：先世父与先公收藏最富，金石书画插架盈箱。癸丑以来，迭遭兵燹，所存者百中之一二矣）。书来沪渎快开函，浩渺重阳稳挂帆。流寓他乡终计左，好寻大蜀（山名）赋长（原注：子祥昨有书来，已由上海返兴化，予甚望其归庐州，并可探吾乡消息。浚师按：子祥兄浚履，官桐城训导，庚午丁艰，尚留滞桐城）。僦宅楼桑近日边（原注：友兰兄全家居涿），吾宗孝友独称贤。伶仃异地同齐赘（十弟尚在山左，依其岳家），未敢轻登泛海船（浚师按：友兰兄名汝翊，大挑知县，官直隶最久。兵乱后徙家涿州，今复作归来之计矣。十弟浚观以署正供职京师，丁卯夏遽尔疾殁。其孤臻贵，予携之赴粤，惟望其读书成立耳）。半百光阴荏苒过，时艰无补忽蹉跎。白头贡叔相思否？独向西湖理钓蓑（原注：闻闵丈献之居颍州。浚师按：闵丈名士暄，戊子孝廉，官天长训导。其尊人超亭先生，先世父业师也）。幻影泡光感不禁，闲中屈指去来今。淮山淮水都无恙，可许他年拄杖吟？“

　　◎买卖入诗东坡诗：“一枕清风直万钱，何人买向北窗眠。”此翻用太白“清风明月不用一钱买”意也。若施希圣“兰缸如昼买不眠，玉炉夜起沉香烟”，不特东坡句不及，即太白句亦不及。庐陵诗：“梅穷独我知，古货今难卖。”此翻用工部“尽捻书籍卖，来问尔东家”意也。若梅宛陵“欲卖蟾蜍一寸魄”，不特庐陵句不及，即工部句亦不及。录之以质世之分唐界宋者。

　　◎文庙行礼仪节汉高祖过鲁，以太牢祀孔子。读史者谓汉家四百年精神命脉，全在于此。我朝雍正四年八月，上亲诣文庙行礼。祭毕，谕礼部侍郎三泰、太常寺卿孙柱曰：“仪节内开献帛、进酒皆不跪，朕今跪献，非误也。若立献于先师之前，朕心有所不安。尔衙门可记档案，以后照此遵行。”仰见圣主崇儒重道至意，谨恭识之。

　　◎乌什洪北江太史著《乾隆图志》，载乌什在库车西北千里，亦汉时城郭诸国。乾隆四十年赐乌什名永宁城。城周数里，移参赞大臣驻此。其东二百里，为阿克苏回城；又东四百五十里，为拜城；又东八十里，为赛里木回城，皆统于乌什参赞。长白春介轩先生（春熙）曾镇斯土，有《书怀诗》四首云：“难得亲朋雁讯通，易收骏骨渥洼中。听歌犹是伊凉调（前任甘凉道七年），问俗谁移郑卫风？场藿园蔬清有味，刍粮蒲酒户常丰。柳泉更称梭梭木（土人呼炭曰梭梭木），且试新茶拨火红。春深亦有好桑麻，白板红桥翠影遮。几讶尉头非绝域（乌什，汉为尉头国），却从天外望中华。云霞艳艳笼山庙（山庙为本地一景），杨柳依依荫使衙（署左右柳树成行）。堪羡前贤楹帖好，暂留只看一时花（厅事有麟梅谷前辈楹联云：”且少憩，从万里程来；莫久留，看一时花去。‘）。晚上城楼独抚阑，苍然云物望中宽。地当一面崇墉壮，堞倚层峦六月寒。边镇事真成杂霸，河山局本是偏安。参军莫讶多蛮语，半属夷官半土官。一隅浑似隔尘寰，阊阖天高绝仰攀。远宦倍思乡国好，专城偏有簿书闲。长驱士马谁称霍，久镇边疆却忆班。惆怅年来轮铁尽，陇云湘月又关山（予由甘凉道陈臬湘南，今复拜领乌垣使节）。“按：柳树泉在乌什城南五里，柳树中有泉水涌出。回人呼为哈喇插起，译言灵泉也。多水则丰，少则岁歉，甘则太平，苦则灾。见《西域闻见录》。梭梭木及山庙等故实，又他书所未载也。先生以名翰林曾分校春秋闱，出任监司，历官都护，风流文采，倾倒一时。读其诗，可以想见其人矣（李恢垣光廷《汉西域图考》：”乌什城，乾隆三十年重建。赐名永宁，始住办事，是岁移为参赞治所。五十二年移参赞于喀什噶尔，乃设办事大臣一员、帮办大臣一员、满营佐领一员、八旗换防兵百四十名、城守都司、守备各一员、绿旗换防兵百八十五人、屯田参将一员、兵二百五十人。嘉庆二十一年，裁绿旗兵六十名，拨阿克苏。“据此与洪氏《图志》作乾隆四十年建，赐名永宁异，应考）。

　　◎石棺铭《史记。秦本纪》：“蜚廉生恶来，恶来有力，蜚廉善走，父子俱以材力事殷纣。周武王之伐纣，并杀恶来。是时蜚廉为纣石北方（作石椁于北方）还，无所报，为坛霍太山而报，得石棺，铭曰：”帝令处父不与殷乱，赐尔石棺以华氏。‘死，遂葬霍太山。“按：此铭北海冯惟讷《诗纪》中漏载。

　　◎公主再嫁汉光武以湖阳公主寡，欲妻宋弘，隋文第五女兰陵公主初嫁仪同王奉孝，卒，再适河东柳述。此公主再醮之见于史册者。《唐书》专撰《公主列传》，其间高祖十九女，高密嫁长孙孝政，后嫁段纶；长广嫁赵景慈，又嫁杨师道；房陵嫁窦奉节，又嫁贺兰僧伽；安定嫁温挺，又嫁郑元敬。太宗二十一女，襄城嫁萧铣，又嫁姜简；南平嫁王敬直，又嫁刘元意；遂安嫁窦逵，又嫁王大礼；晋安嫁韦思安，又嫁杨仁辂；城阳嫁杜荷，又嫁薛；新城嫁长孙诠，又嫁韦正矩。高宗三女，太平嫁薛绍，绍死，又嫁武承嗣，会承嗣小疾，罢昏，武后杀武攸暨妻，以配主。中宗八女，安定嫁王同皎，又嫁韦濯，又嫁崔铣；长宁嫁杨慎交，又嫁苏彦伯；安乐嫁武崇训，崇训死，主素与武延秀乱，即嫁之。睿宗十一女，薛国嫁王守一，守一诛，又嫁裴巽；息阝国嫁薛儆，又嫁郑孝义。玄宗二十九女，常山嫁薛谭，又嫁窦泽；卫国嫁豆卢建，又嫁杨说；贞阳嫁源清，又嫁苏震；宋国嫁温西华，又嫁杨徽；齐国嫁张，又嫁裴颍，又嫁杨敷；咸宜嫁杨洄，又嫁崔嵩；广宁嫁程昌胤，又嫁苏克贞；万春嫁杨フ，又嫁杨（太华公主亦嫁杨）；新平嫁裴珍，又嫁姜庆初。肃宗七女，肃国嫁郑巽，又嫁薛康衡，乾元元年降回纥英武威远可汗；郜国嫁萧征，又嫁萧升。自代宗后公主无再嫁者。宣宗时诏夫妇教化之端，其公主、县主有子而寡，不得复嫁。所以维持风化者，深且远矣。又按：睿宗女玉真公主号上清玄都大洞三景师，天宝时乞去公主名号，宝应时卒。玄宗女万安公主末嫁，天宝时为道士。楚国公主嫁吴澄江，后亦为道士。代宗女华阳公主未嫁，丐为道士，封琼华真人。顺宗女寻阳公主太和三年与平恩、邵阳二主并为道士。宪宗女永嘉公主、永安公主、穆宗女义昌公主亦均为道士。李唐家法，真不可解（《三国志》吴大帝二女，长曰鲁班，字大虎，前配周瑜子循，后配全琮。少曰鲁育，字小虎，前配朱据，后配刘纂）。

　　◎楹联林芗溪征君谓：“作长联如悬绳千尺崖，坠而不断。又如骑五花快马，奔山绝涧，一勒便转。”王补帆中丞在福州寄浚师书曰：“吾弟作长联尤雄健，兄于斯事亦有癖，但不为长句，每以为楹帖只可一二行，若太长，则似一幅挂屏，非楹帖也。又似文章后、束二比，或又似一阕《满江红》。”云云。观林、王两公之言，皆拈出此中三昧。何地山侍郎则曰：“长联、短联皆要有法。能脱去文章语、词曲语，即长联亦自超妙，若为之不合法程，即五字、七字，直两句律诗耳。”所言亦深切著明。然补帆、地山作实均简净名贵。如补帆题浙江臬司署大堂云：“堂前草木新栽，春色自留生意在；门外湖山不远，清光先照我心来。”又福州新修《绘春园》，其地相传为耿藩别业，现改劝桑局，并为同人游宴之所。题云：“如此园林，志乘无名谁是主；不妨冠盖，游踪偶驻且看花。”又题云：“水石为邻，况有桑阴连十亩；云霞出海，可无榕荫在三山。”又题江西省新建江安会馆云：“联衤艺集群贤，都看五色云中，恩迎日下；停骖逢盛会，犹忆百花洲上，春到江南。”又题浙江孝廉讲院，时已量移粤藩，云：“云路及时登，盼诸君同咏霓裳，传来南海；风帆随处好，许他日重携文酒，泛到西湖。”又题福建抚署大门云：“舟行瀛海南头，正三岛风清，十洲云朗；人在嵩山顶上，看庭前草色，门外榕阴。”又寄题京城重修扬州新馆云：“海峤望京华，五朵云开，共沐恩光迎北斗；珠巢良宴会，二分月到，更饶春色胜江南。”馆在珠巢街，为高邮、宝应、兴化、泰州、东台五属乡会士子所居者。以上数联，笔势飞舞，一气相生。地山所谓合法程者，断推此种。若广东应元宫东厅补帆题云：“绕廓云烟收一览，出山雷雨慰群生。”则予早卜其有封疆之度矣。地山在粤东题新建阳江厅试院大堂云：“万里下征轺，从羚峡南来，见此邦民物山川可跻列郡；千间开广厦，对鼍峰西峙，愿多士文章事业胜似前贤。”又题廉州试院余园欣赏楼云：“辟地无多，却分广厦数椽，门径不容人迹到；论文有暇，试上层梯一望，海山胜向画图看。”又题廉州府署还珠亭云：“太守昔称廉，千载还珠传盛事；使君重起废，一亭流水喻澄怀。”又题龙川县通衢司景韩书院云：“此乡为闽峤通衢，前朝战垒犹存，宜以《诗》《书》回犷俗；其地有昌黎遗庙，多士讲堂新立，固应山斗奉名贤。”又题江西省江安会馆云：“俱是宦游人，从大江南北来，追忆昔贤，犹传鹿洞学规，蠡滨政迹；曾为持节使，登匡庐左右望，瞻言故里，如见白门烟树，黄海云涛。”又挽蒋朴山中丞云：“同馆十六年，内参侍御，外历封圻，遗爱在人，应憩堂阴歌召伯；隔君一万里，远望函关，近瞻庐阜，招魂何处，空怀竹径哭元卿。”又挽吴竹庄方伯云：“君为百皖福星，武能戡乱，文足经邦，忆昔年驿馆停骖，曾听乡人歌子产；我念双江旧雨，案有遗书，箧藏赠稿，待他日蠡滨返擢，定攀墓树吊徐公。”忆戊辰冬，浚师之官粤东，道出皖江，与竹庄畅聚数日，民生吏治，悉力讲求，非寻常庸庸碌碌者比。乃年未六旬，遽捐馆舍，读地山挽语，可以尽竹庄生平矣。地山所撰楹联最夥，此则录其尤著者耳。浚师曾题岭西道署仪门云：“重门洞开，要事事勿负寸心，方称良吏；高山仰止，莫矜矜不持一石，便算清名。”昔包孝肃守端，一砚不携，予有见于今之官场积习，故更进一层言之，非于孝肃有异同也。又端州北门外宝月台，四面荷花，星岩拱峙，为名胜之最，台已颓废，浚师鸠同人重兴之，亦题一联云：“对面即星岩，七朵芙蓉呈绮丽；赏心倾露盏，一池菡萏正芬芳。”谬为诸君夸赞，附录于此。视补帆、地山手毕，正如叶公之好伪形，见真龙而失色矣。

　　●卷七

　　◎王文成寄弟书王文成公有《寄诸弟书》一通，《阳明全集》中所未载也。黄虎痴先生于收藏家见之，刊入《尺牍墨华》中。书云：“乡人来者，每询守文弟，多言羸弱之甚，近得大人书，亦以为言，殊切忧念。血气未定，凡百须加谨慎。弟自聪明特达，谅亦不俟吾言。向日所论工夫，不知弟辈近来意思如何，得无亦少荒落否？大抵人非至圣，其心不能无所系著，不于正，必于邪，不于道德功业，必于声色货利，故必须先端所趋向，此吾向时立志之说也。趋向既端，又须曰有朋友砥砺切磋，乃能薰陶渐染，以底于成。弟辈本自美质，但恐独学无友，未免纵情肆志，而不自觉。李延平云：”中年无朋友，几乎放倒了。‘延平且然，况后学乎？吾平生气质极下，幸未至于大坏极败，自谓得于朋友挟持之力为多。古人蓬麻之喻，不诬也。凡朋友必须自我求之，自我下之，乃能有益。若悻悻自高自大，胜己必不屑就，而日与污下同归矣。此虽子张之贤，而曾子所以犹有堂堂之叹也。石川叔公，吾宗白眉，虽所论或不能无过高，然其志向清脱，正可以矫流俗污下之弊。今又日夕相与，最可因石川以求直谅多闻之友，相与讲习讨论。惟日孜孜于此，而不暇及于其他，正所谓置之庄、岳之间，虽求其楚，不可得矣。守俭弟颇好仙，学虽未尽正，然比之声色货财之习，相去远矣。但不宜惑于方术，流入邪径。果能清心寡欲，其于圣贤之学犹为近之。却恐守文弟气质通敏，未必耐心于此，闲中试可一讲，亦可以养身却疾，犹胜病而服药也。偶便灯下草草，弟辈须体吾言，勿以为孟浪之谈，斯可矣。长兄守仁书，致守俭、守文弟，守章亦可读与知之。“

　　◎婆婆张齐贤母入大内，上曰：“婆婆万福。”见《长编》。

　　◎续断续断一名属折，一名接骨，皆以功命名。蒙古人谓之绰尔海。谨按：圣祖《庭训格言》曰：“药品不同，古人有用新苗者，有用曝干者，或以手折口咬，撮合一处。如今皆用曝干者，以分量称合，此岂古制耶？如蒙古有伤损骨节者，则以青色草名绰尔海之根，不令人见，采取食之，甚有益。朕令人试之，诚然。验之，即内地之续断。由此观之，蒙古犹有古制。药惟与病相投，则有毒之药亦能救人；若不当，即人参人亦受害。是故用药贵与病相宜也。”后数语，知医者当奉为圭臬。

　　◎子孙肖祖唐薛用弱云：“三五世后，子孙必有一人肖祖者。”予从叔祖讳（玉涛，行十一）面貌与五世祖兼山府君绝似。忆予八九岁时，年节至宗祠拜祭，先公携予至兼山府君真容前曰：“汝知尊长中有面貌相似者乎？”予对曰：“南门十一叔祖可谓逼肖矣。”（予家分东南两宅居，故有东门、南门之称）先公笑而颔之。迄今追忆，益信薛言为不诬也。

　　◎庶吉士列京察乾隆三年京察，教习庶常馆保送一等，修撰、编修共五员，庶吉士共九员。嗣于乾隆五年吏部议定，初任未及三年，俱不准保列一等。其历次所保修撰庄培因，编修赵翼、韦谦恒，庶吉士褚廷璋等，俱系中书出身，积算前俸。庶吉士景福系壬申科进士，甲戌科未经散馆，至丙子历俸已满三年，是以循例保列。至三十六年四月，奉上谕：“本日引见京察各员内，翰林院庶吉士亦有列入一等者，该员尚未散馆授职，不应遽膺荐剡，著撤去。嗣后庶吉士保列一等之例，著停止。钦此！”

　　◎王望王味兼（望）官浙藩时，集诸名刻中米书，检其尤精者命工双钩上石。后有二集、三集、四集之刻。梁山舟学士曾作跋语，亦公卿中风雅也。后官浙江巡抚，适丁忧，应回籍，高宗以海宁改建石塘，王在浙肯担当事务，令其在工督办。王与李质颖共事，意见不合，李赴京入对时，奏王居丧携家属仍住杭州安然聚处。上疑之。旋奉谕旨，中有云：“从前伊父王师品行甚正，无负读书，不应有此等忘亲越礼之子。”褫王职，仍留塘工效力。未几甘肃收捐监粮案发，伏诛。

　　◎居德则忌潘子善问朱子曰：“‘居德则忌’，传曰：”则，约也。忌，防也。谓约立防禁，则无遗散。‘某于此义不能无疑，更乞批报。“朱子答曰：”未详。“王弼注：”《》者，明法而决断之象。忌，禁也。法明断严，不可以慢，故居德以明禁，施而能严，严而能施，健而能说，决而能和，美之道也。“《虞氏易》：”阳极阴生，德不久居。阳当忌阴，故居德则忌。“毛检讨《仲氏易》谓：”泽升于天，则降泽及下，居则不得矣，故禁之。禁，忌也。言禁使勿居也。凡此，皆于卦名外别是一义。“愚按：泽上于天，敷润及下。施禄之君子，功德昭著，自然健而能说，决而能和。若以功德自居，则失刚正明信之公道，转无以见孚，号有厉矣。此德字当如《左传。成三年》”然则德我乎“德字解。不自居功德及下，正老子所谓”功成而弗居“也。《仲氏易》”居则不得矣“，语意颇合，特未能明显耳。至谓”凡此，皆于卦名外别是一义“，殊费解。

　　◎定远村舍诗潘功甫前辈（曾沂）有《经定远村舍诗》，云：“客入定远县，野趣不可画。杂豆聚作花，长葵列为界。丝瓜露筋倒，大匏拖藤挂。稻柴驾驴走，菜把杂鱼晒。一羊角触篱，逸出与犬邂。一鸡俯而啄，一爪拨沙块。一鸡趋与叫，一斗强作快。一牛伏树根，叱起状甚懈。两豕杂色毛，未秃苦癞败。老翁敲火立，招入灶下话。老妇削姜皮，石板摊饼卖。小妇理麻绳，客至结不解。弃去拾马粪，出门耙柄坏。看奴驱车去，笑言负饼债。投钱复饮马，颇遭老妇怪。求益虽不多，恶其遽<禁页><齿介>.老翁颇解事，贵客爱脱洒。颐妇莫作，以杖指欲拜。”予定远人也，诵之，觉家乡光景如在目前。兵燹之余，不堪回首矣。

　　◎袁太翁律例条辨邹蓉诗曰：“生我无闻鬼叫冤，藏园有父胜随园。”以为苕生先生为其父作行状，随园老人无之，此迂陋之见也。庸德庸行，皆世之常，不烦人子称述。若逞文人笔墨，铺张扬厉，又实蹈诬亲之咎。孔子圣人，《礼经》仅记合葬于防，不闻别有纪载。盖至敬无文耳。然随园尊人精于刑名之学，其议论见随园《答金震方问律例书》，有考核数条，足以信今传后。兹录于后，使读者知随园表彰先人事迹，不在区区一行状、一墓碣也。

　　袁先生滨《律例条辨》一，“调奸不成，本妇自尽者拟绞”。此旧律所无，而新例未协也。事关风教，无可宽弛，然和与调无异。调者，和之未成者也。其调者，和在意中；其自尽者，变生意外。其意内之杖尚在难加，而意外之绞忽然已至，诚可哀怜。夫调之说，亦至不一矣。或微词，或目挑，或谑语，或腾秽亵之口，或加牵曳之状。其自尽者亦至不一矣，或怒，或惭，或染邪，或本不欲生而借此鸣贞，或别有他故而饰词诬陷。是数者全在临时详审，分别办治。若概定以绞，则调之罪反重于强也。强不成，止于杖流；调不成，至于抵死。彼毒淫者又何所择轻重而不强乎？彼殴詈人，人自尽者罪不至绞，则调人，人自尽者亦罪不至绞。何也？殴詈与调，均有本罪，而其人之自尽，皆出于意外。孟子曰：“可以死，可以无死，死伤勇。”其不受调本无死法，律旌节妇，不旌烈妇，所以重民命也。调奸自尽，较殉夫之烈妇，犹有逊焉，而既予之旌，又抵其死，不教天下女子以轻生乎？俗传有年少某，悦邻女，揖而自媒，女拒之，再揖而谢，女归缢死，某竟拟绞。合郡之人以为三揖三让而死，莫不掩涕。愚以为羞忿自尽者，照骂殴人而人自尽之条，饬有司临时按阅作何调法，以为比拟，其情重者，别请圣裁。

　　一，律注内“始强终和者，仍以和论。”此本律所无，而增例未协也。按：注曰：“裂衣损肤，及有人闻知者为强。”此说是也。然既以裂衣毁肤、有人闻知为始强之据，又何所见衣破复完、肤创仍复为终和之据耶？夫相爱为和，女既爱之，又何恨之而诬以为强耶？在被奸者必曰以强终，在强者必曰以和终。信彼乎？信此乎？事属暗昧，讯者茫然，势必以自尽者为强，而不自尽者为和，是率众强而为和也。夫死生亦大矣，自非孔子之所谓刚者，谁能轻死？女果清贞，偶为强暴所污，如浮云翳白日，无所为非。或上有舅姑，下有孩稚，此身甚重，先王原未尝以必死责之。而强者之罪，则不可不诛也。今之有司，大抵宽有罪、诬名节，以为阴德。然则不肖之人逆知女未必能死，将惟强之是为，而到官后诬以终和，则其计固已得矣。或曰：“终和之据，以叫呼渐轻，四邻无闻者为和。”不知啼呼之声果闻四邻，则奸且不成，而强于何有？强者大率荜门蓬户，四邻无闻，而后敢肆行者也。四邻之人即或闻之，又谁辨其声之始终乎？又谁质证之以陷人于死地乎？然则始强终和，亦终于无据而已矣。律曰：“强者斩，未成者流。”语无枝节，何等正大。注中增以“终和”二字，而行险徼幸者多。按：律文强者诛，和者并杖，凌暴之徒既已辱人，而又引与同杖以众辱之，恶莫甚焉。就使妇志不坚，自念业已被污，而稍为隐忍，以免传播，其心亦大可哀矣。较夫目挑心与，互相钻逾者，罪当末减。是始强终和，就使确鉴有据，而男子拟杖犹轻，女子拟杖已重。愚以为律重诛心，强者女当死，调者女不当死，然而或死或不死，则其所遭者异也。在强者之心，业已迫人于死，虽女子不自尽，其罪重。调者之心本不迫人于死，虽女子自尽，其罪轻。今例注重其所轻，轻其所重，似有可疑。

　　一，“犯罪存留养亲”，载在《名律》，始于北魏太和五年，金世宗引“丑夷不争”之礼以除之，极为允当。然律称奏请上裁，是犹未定其必赦也。今刑部或不上请，但依例允行。愚以为杀人者死，虽尧舜复生，不能通融。孔子曰：“一朝之忿，忘其身以及其亲，非惑与？”可见三代无留养之文。若此者，非圣人之所矜也。夫杀人者之父母，何与于被杀者之冤魂？忘其亲杀人，其不孝宜诛；恃其亲杀人，其心术宜诛。按：律内“知有恩赦而故犯者，加本罪三等”，恶其有所恃也。彼恃有留养之例而故犯者，何以反得宽其本罪乎？父母不能教子，致陷于恶，虽老而冻馁，亦所自取。或圣王仁政，务出万全，则按其情罪，临期请旨亦可。

　　一，尊长杀卑幼，律无明文，尊名分故也。考史册亦颇不然。汉贾彪不按盗贼，而先按母杀子者，曰：“盗贼杀人，事之常有，母子相残，违天悖理。”竟按致其罪。是母不得杀子也。赵广汉以丞相夫人杀婢，曳夫人跪庭下受讯。是夫人不得杀婢也。唐敬宗时姑鞭妇至死，有司请偿。是姑不得杀媳也。马端临曰：“子有罪，父不得而生；则子无罪，父不得而杀。”世宗宪皇帝特斩胡璁芳奸子妇者，皇上特绞徐某烹家奴者，此皆圣明独断，非凡所及愚。窃以为父母之于子女，家长之于奴婢，俱不应非理而杀。其尤甚者，姑杀妇，妻杀妾也。妇与姑本非天属，或待年之女幼住夫家，受姑凌逼，力难抵拦。或悍妻严妒，动用非刑。地方官拘于名分，拟以杖赎。费金钱，许人命，较之鸡狗所值尤微。不知服制妇死姑报以期，是杀妇者，即杀期服亲也。士妾有子而为之缌，是杀妾者，即杀夫缌麻亲也。在民家为妇、为妾，在国家皆为百姓，在天地皆为苍生，皇上不忍杀一无辜之百姓，而恶姑悍妻乃能杀无罪之苍生，其得罪于卑幼者小，其得罪于天地、皇上者大。请嗣后将尊长非理杀卑幼者，别将冤酷情形，分别治罪，所保全者实多。

　　◎林德阳霁山集“珠亡忽震蛟龙睡，轩敞宁忘犬马情。亲拾寒琼出幽草，四川风雨鬼神惊。”“一А自筑珠丘土，双匣犹传竺国经。独有春风知此意，年年杜宇泣冬青。”“昭陵玉匣走天涯，金粟堆前几吠鸦。水到兰亭转呜咽，不知真帖落谁家。”“珠凫玉雁又成埃，班竹临江首重回。犹忆年时寒食祭，天家一骑捧香来。”世皆传为唐珏作，而林德阳（景熙）集中亦载之。按：德阳《霁山集》五卷，纪文达撰提要云“札木杨喇勒智（原作杨琏真伽）发宋诸陵，以遗骨建镇南塔。景熙以计易真骨葬之。其忠义感动百世，然诸书或以其事归唐珏。今考此集载《梦中作》四诗，与诸书所载珏作同。珏他诗不概见，而此四诗词格实与景熙他诗相类，且‘双匣亲传竺国经’句，与景熙葬高、孝两陵之说合，与珏同葬诸陵之说不合。考集中有《和唐玉潜》一诗，玉潜即珏之字，则二人本属旧友，或当时景熙与珏共谋此举，其事秘密，传闻异词，遂讹为珏作也。”浚师按：徐沁《金华游录》注云：“杨琏真伽发陵事，诸书纪载，岁月不同。按：《元史》世祖至元二十一年九月丙申，以江南总摄杨琏真伽发宋陵冢所收金银宝器修天衣寺。又按：宋文宪《书穆陵遗骼事》及丘文庄《续资治通鉴》，皆云至元二十一年甲申，僧嗣占、妙高上言欲毁宋会稽诸陵，江南总统杨琏真伽与丞相桑哥表里为奸，明年乙酉正月奏请如三僧言。盖其谋始于甲申，而成于乙酉，与周草窗密《癸辛杂识》年月正同。是时会稽唐玉潜珏、永嘉林景熙德阳、郑宗仁朴翁与皋羽咸主王监簿家，协谋收掩陵骨。故唐玉潜作《冬青树引》以纪其事，而景熙答皋羽诗亦有‘夜梦绕勾越，落日冬青枝’，岂非诸公共事之明证乎？又郑明德《遂昌杂录》云：”当发陵时，林景熙故为丐者，背竹箩，挟竹夹，遇物夹投箩中。潜铸金牌系腰间，贿西僧求得高、孝两陵骨，贮两函，葬东嘉。‘故梦中作诗有“双匣亲传竺国经”之句。厉太鸿孝廉编《宋诗纪事》，谓六陵遗骨《癸辛杂识》、《辍耕录》俱云葬兰亭，若云高、孝两陵林携葬东嘉，则诗中所云’水到兰亭‘句又何谓耶？当以周草窗、陶南村所纪为是，而景熙则共事人也。梦中诗系唐玉潜作，云景熙作者非。“此论亦确，特并存之（浚师又按：王监簿名英孙，号修竹，郑宗仁号朴翁，亦号即翁，曾著《易说》若干卷，俱见诗集。本朝全祖望所著《六陵祠祭议》、《冬青义士祠祭议》等篇尤详）。

　　◎王安石乖僻王莽有五均、六管之条，王安石新法中青苗取息，类所祖述也。人谓安石事事学周公，不知但拾新莽唾余耳。安石《诗经义》成书，比神宗于文王，亦俨然以周公自命。其用事时，富郑公罢政过南京，谓张文定公曰：“不料其如此，亦尝荐之。”文定操南音曰：“富七独不惭惶乎！”公曰：“吾丈待之何如？”文定曰：“某则不然，初见其读书，亦颇有意于彼。既而同在试院，见其议论乖僻，自此疏之。”可见乖僻自是者，必误人家国也。

　　◎皇后称朕辽景宗八年二月壬寅，谕史馆学士：书皇后言亦称“朕”暨“予”，著为定式。

　　◎汪容甫先生传宝应刘端临先生（台拱）遗书第八卷二十叶《竹邻张君家传》十一行后接刊“死节之臣，作《广陵对》凡三千言”云云，细阅乃是汪容甫明经传也。此篇后又刊《竹邻张君家传》，盖前之十一行刊刻舛误，先生外孙阮恩海未曾校出。兵燹后不知先生家尚有藏本可以补入否，亟录于左，以待搜辑。

　　刘端临先生《容甫汪君家传》（阙前十一行，读其文义，实家传体）。

　　死节之臣，作《广陵对》凡三千言。君少作诗，上规汉、晋，下追韩、杜，三十以后，遂不复作。古文辞醇茂渊懿，义例谨严，根柢经史，熔式汉、唐，不入欧、曾、王、苏之室。所为六朝骈体文，哀感顽艳，志隐味深，无近人规模汉、魏，排比奇字之失。尝自序生平，以为比迹孝标，四同五异。又撰《哀盐船文》、《吊黄祖文》、《狐父之盗颂》、《吊马守真文》、《汉上琴台之铭》，并著于世。晚年颛治经术，举其大者，释以义例，纵横贯穴，博大淹通，卓然成一家言。承学之士，初若创获，及反复考订，乃知依古。以来经师大儒所未发明者，自君抉其精奥，所谓县诸日月不刊之书也。好《左氏春秋》，作《春秋释义》数十条，又采定、哀之后列国之事，撰《春秋后传》未成。病后人之诬左氏、疑《周官》也，作《春秋左氏释疑》、《周官征文》。病女子未嫁守贞之非礼，作《女子许嫁而婿死从死及守志议》。病近世立家庙有不为妇人作主者，作《妇人无主答问》。又谓“媒氏中春会男女”，读若司会之会，作《释媒氏文》。凡所为文，并有益经术，维持风教。君于史学，贯穿勃，尝取宋氏宗室之见于《纪》《传》者，为《宋世系表》，补沈约书之缺。撰《宋世系表序》，又撰《广陵曲江证》、《答钱少詹事问》、《江淹墓辨》、《江都县榜驳义》，并根据列史，辨证地理之误。荀子、墨子之书，皆所卒业，以今世所行贾谊书篇次失序，依《汉书》本传校录，次为内外篇。所撰《荀子通论》、《年表》、《墨子序》、《墨子后序》、《贾谊新书序》、《年表》，并著于《述学内篇》。君搜辑三代、两汉学制，以及文字、训诂、度数、名物有系于学者，分别部居，为《述学》一书，属稿未成。更以平日读书所得，及所论撰之文，分《述学内外篇》。又仿大事记之例，撰《广陵通典》十卷，次及杨行密本事而止。君藏书多善本，朱墨烂然，横列座右，杂以金石彝器之属，凡数十年未尝去手。王侍郎昶、拟广师谓君有扬、马之文。孙粮储星衍作传，谓“解经有神识，于古文书翰，振笔千言，不加点窜，无不如人意所欲出。”阮抚部元叙录《述学》，谓“心贯九流，口敝万卷，鸿文崇论，上拟汉、唐”。此皆足以语君之问学者。君与毕尚书沅书云：“某少日问学，实私淑顾宁人处士，尝推《六经》之旨，以合于世用。及为考古之学，实事求是，不尚墨守，以此不合于元和惠氏。其所为文，恒患意不称物，文不逮意，不专一体。”此非君自道其实，能若是之亲切有味与？君所著有《春秋述义》、《春秋后传》、《知新记》、《述学》、《广陵通典》、《金陵地图考》若干卷，诗一卷，选经史子及汉、魏、六朝、三唐人之文为《喜诵》十卷，又选屈、宋以下哀艳之文为《伤心集》未成。君以乾隆五十九年十一月二十日卒于杭州葛岭园。君生平刚肠疾恶，遇事便发，以故人多嫉之。然君孝事寡母，同出姊妹二人，母邹太孺人爱怜少女，君待之有加礼，抚外甥如己出。每至一地，披荆棘拜师友之墓，遗金赠其后人。尝读《阮嗣宗传》，谓“外坦荡而内淳至”，以例君之行事，其殆千秋之公评也夫（浚师按：传中所云王侍郎昶、拟广师、孙粮储星衍作传，阮抚部元叙录《述学》，子箴兄于同治己巳重刻《述学内外篇》，仅登王观察念孙一序，余均未刊入。兄跋语谓容甫著述尚有《广陵通典》、《大戴礼正误》、《经义知新记》并诗集，而传中所记《春秋后传》、《金陵地图考》、《喜诵》各种，大约久经散失矣）！

　　◎倒退虫南海黎棠村（国琛）《连山学署杂咏诗》云：“岂知倒退虫相似，蹲伏虚堂一样闲。”按：连山有虫，在屋内地作穴，穴形如臼，光滑异常。穴有广狭，因虫之大小为之。虫伏泥中，终日不出，以手引之，状类肥蚰，仍卷伏不动。土人呼为倒退虫，以其从地上旋转而上也。

　　◎天行健俞文豹《吹剑录外集》云：“《易》诸卦大象皆言卦名，《乾》、《坤》类也，《坤》曰‘地势坤’，《乾》亦当曰‘天行乾’，而乃曰‘天行健’，何也？说者谓《乾》不可以象求，然《说卦》谓《乾》为天、为君、为父、为金玉，非象而何？李子美云：”集韵曰健字即乾字，以乾为健，传写误。‘此说差近之。“（按：李子美名隆，临安人，楼攻愧之客）。

　　◎杨龟山被荐杨龟山（时）以宰相王黼荐，除秘书郎。召至阙，迁著作郎，累迁给事中。绍兴初为工部侍郎，卒。志铭及《言行录》皆讳言所荐。按《宋史》张{角}（音学，亦音确）《传》，蔡京求善训子弟者，或荐张{角}.一日顾谓诸生：“汝曹曾学走乎？”诸生骇问。{角}曰：“今天下被若翁破坏，旦夕大乱起，贼至，必先入汝家，汝曹惟善走，庶可逃死耳。”诸子告京，京问计。{角}曰：“宜亟引耆德老成置诸左右，以开导上心，此为第一义耳。”京叩所知，因荐杨时。据此，龟山固首受蔡京荐也。呜呼！京父子素以爵禄钓知名士，而独不能致者，惟潘良贵一人而已。

　　◎前身郑愚醉眠，左右见一白猪，是愚前身为白猪也。钱武肃前身为蜥蜴。徐知诰前身为赤蛇。欧阳文忠闻榆荚香，悟前身为瞿鹆。刘沆守陈州，梦登谯楼，抱鼓而卧，明日吏告夜将四鼓，有蜈蚣长三尺许，盘旋鼓上，乃知沆前身为蜈蚣。本朝袁随园先生前身为点苍山白猿，纪文达协揆前身为蟒精，吴香亭侍郎前身为虾蟆。

　　◎生台李洞诗：“禁院闭生台，寻师别绿槐。”生台乃浮屠施食之处。袁清容（桷）所谓“哀猿依讲席，饥鸟下生台”也。

　　◎文昌帝君吴荷屋中丞（荣光）《吾学录》载：“文昌之祀，其说有二。一以为天神，《天官书》斗魁戴匡六星，一上将，二次将，三贵相，四司命，五司中，六司禄，是为文昌宫，文昌之称始于此。一以为人鬼，在周为张仲，在汉为张良，在晋为凉王吕光，在五代为蜀主孟昶。在姚秦之世，又为越人张恶子立庙梓潼山，唐明皇西狩，追封左丞，僖宗入蜀，封顺济王，宋咸平中改封英显，元延（）初加封辅元开化文昌司禄帝君，帝君之称始于此。”按：《潜确类书》：“文昌六星在北斗魁前，如筐形，天之六府也，主集计天道。一曰上将大将军，建威武；二曰次将尚书，正左右；三曰贵相太常，理文绪；四曰司禄司中，隶赏功进爵；五曰司命怪太史，主灭咎；六曰司寇大理，佐理宝。占光色明润，大小均齐，则天瑞臻，百职理。”云云。所云“六曰司寇”，与《天官书》“六曰司禄”不符。《寰宇记》：“济顺王本张恶子，晋人，战死而庙存。唐广明二年僖宗入蜀，神见于利州桔柏津，封为济顺王，亲幸其庙，解剑赠之。时王铎扈从，因题诗云。”《舆地纪胜》：“灵应庙即梓潼庙，在梓潼县北十八里七曲山。”《明一统志》：“按《图志》，神姓张，讳亚子，其先越人，因母报仇徙居是山。自秦以后，世著灵异。宋建炎以来累封神文圣武孝德忠仁王。”所记济顺王与吴录作顺济王不符。又《寰宇记》：“张恶子昔至长安，见姚苌，谓曰：”却后九年，君当入蜀。若至梓潼七曲山，幸见寻。‘至建元十二年，苌随杨安南伐，未至七曲山，迷道。游骑忽见一鹿，逐至庙门，鹿自死，迫骑共剥之。有顷，苌至，悟曰：“此是张君为吾设主客之礼。’烹食而去。”据此，梓潼灵应庙似专为张亚子立。余家旧藏梓潼县七曲山文昌帝君像石拓，所乘骑或曰白特。特，雄也，牡马亦曰特，《周礼。夏官。校人》“凡马，特居四之一”是也。朱文正公（）自以前身为文昌宫之盘陀石，因号盘陀老人。有扶乩者谓文正系文昌二世储君，名渊石，故字石君，奏加文昌封号，行九拜礼。虽传闻异词，然既列于祀典，而举业家求科名者遂崇奉罔替。吾邑文昌祠据形家言地势最佳，为合邑人文所关，以故香火较他处极盛。道光间先资政公曾捐赀重修，复书楹帖云：“人间文字无凭，惟行阴骘；天上主司有眼，但看心田。”不沾滞考据文昌是星、是人，而专就读书进取者勉其存心立品，宜吾师黄琴士先生叹为超脱也。

　　◎作事相类老聃至西戎，效夷言，卫侯亦效夷言。东方朔射覆，尹方（王莽时人）亦射蜚虫荚射。公冶长解鸟语，侯瑾亦解鸟语。李广射石，李远亦射石。苏武在匈奴牧羊，韩延徽亦在契丹牧马。曹操呼刘景升子为豚犬，朱温亦呼其子为豚犬。韩退之谏佛骨，李尉亦谏佛骨。

　　◎苏迈诗句苏伯达（迈）有句云：“叶随流水知何处，牛带寒鸦过别村。”此袭先玄英先生“鹤盘远势”一联语意，然而“蝉曳残声过别枝”，千古无偶，岂后人所能摹拟耶？

　　◎小侄今人于尊长世交前自称曰小侄。《侯鲭录》：“钦之作中丞，言刘仲冯。一日贡父逢之，曰：”小侄何过，致起台章？‘“

　　◎徐渭寿严嵩生日启徐文长（渭）在胡宗宪幕府，藉势颇横。及宗宪下狱，渭惧祸，遂发狂，引巨锥事刂耳深数寸，又以椎碎肾囊，皆不死。已又击杀继妻，论死系狱，里人张元忭力救得免。其为人盖狂荡不羁流也。曾作《代寿严公生日启》一篇云：“门弧县月，俨依赐胜之图；卮酒流霞，满逗传柑之液。年年此节，在在回阳。伏念某官，河岳储精，凤麟协瑞。生缘吉梦，盛传孔、释之微；出遇明时，绰有皋、夔之望。历几迁而入相，同一德以格天。四海具瞻，万邦为宪。恭惟华诞，爰属首春。八帙初跻，同尚父遇君之日；一年以长，多潞公结社之时。荚征舒，已含元气；支干更始，载历二旬。兼齿德爵而全之，天为独厚；积岁月时而值此，人所希逢。某夙侍讲筵，幸承余教；自叨节镇，几动浮言。曲荷保全，尚充任使。知我比于生我，益征古语之非虚；感恩图以报恩，其奈昊天之罔极。遥思旭旦，宾从如流；自阻修途，心摇若旆。是用致水土之薄物，敢窃比于珍从；述功德以片词，不自知其芜陋。托之百拜，驰以寸衷。伏愿保固台严，膺绥福履。年高德邵，永调伊、傅之盐梅；主圣臣贤，远迈乔、松之呼吸。就车舆以应召，赐几杖而乞言。寿考百年，讵止武公之睿圣；弼亮四世，永作康王之父师。”谀词满纸，且有“知我生我”、“昊天罔极”等语，可谓廉耻丧尽。按：严公乃介溪，其生日在正月。嘉靖二十一年壬寅介溪入相，年六十三，至辛酉政八十，实嘉靖四十年也。录之足为文人无行者戒。

　　◎李雯烧香曲摄政睿亲王致明大学士史可法书，相传为李雯所作。雯，江苏人，顺治初曾官内阁中书舍人。予见其《中秋夜烧香曲》一首，轻盈浏亮，置之温、李集中，几可乱真。沈归愚《别裁集》、张南山《诗人征略》皆未收李诗，盖湮没不传久矣。兹录其《烧香曲》云：“金闺秋净天如水，桂花坐落凉风里。东墙云叶吐明蟾，绣户鸾屏临夜起。翡翠瓶高金博山，隔窗云母香盘盘。细劈犀纹怜素手，斜分麝月弄青烟。凭将桂火沈沈力，吹散行云袅空碧。各存密意对秋风，共展芳襟礼瑶席。江南画阁复重重，欲卷珠帘怨不逢。莫愁堂上无消息，几度香销明月中。”

　　◎记睿亲王事摄政睿亲王以顺治七年十二月初九日戌时薨于喀喇城，年三十有九。未几，苏克萨哈、詹岱、穆济伦首告王谋篡逆迹，罢追封，撤庙享。十年，谕工部：“睿王坟园，因伊罪恶，竟行废坏，似属不忍。其房屋门墙，俱著修理，柱用黑色。仍命信郡王看守。”十二年，副理事官彭长庚言：“诸王俱树勋劳，而睿王之功为冠，当其初薨，尚无异议，乃为时无几，朝议纷起，论事削爵，毁灭过甚。方今水旱相继，似同风雷之警，或其中不无冤抑，乞赐昭雪。”又一等子许尔安言：“睿王罪固难辞，而功亦不可泯。乞笃亲亲之谊，隆敬大臣之典。”均奉旨密议，经王、大臣等议，彭长庚欺诳妄言，许尔安与长庚无异，均应斩决。蒙恩改徙宁古塔。迨乾隆四十三年正月初十日，内阁奉上谕：“睦亲彰善，王政宜先。继绝昭屈，圣经所重。朕自临御以来，间日恭阅列祖列宗《实录》一册，因得备知祖宗创业艰难，及尔时懿亲荩臣，勤劳佐命，底定中原，伟伐殊功，实为从古所未有。而当时策勋锡爵，荣号崇封，所以酬答者，本从优厚，迨其后或有及身缘事，旋被降削者，或有子孙承袭，更易封号者。迄今平情准理，若不为之溯述阐扬，追复旧恩，于心实有所未惬。因念睿亲王多尔衮当开国时，首先统众入关，扫荡贼氛，肃清宫禁，分遣诸王追歼流寇，抚定疆陲，一切创制规模，皆所经画。寻即奉迎世祖车驾入都，定国开基，以成一统之业。厥功最著，顾以摄政有年，威福不无专擅，诸王大臣未免畏而忌之，遂致殁后为苏克萨哈等所构，授款于其属人首告，诬以谋逆，经诸王定罪除封。其时我世祖章皇帝实尚在冲龄，未尝亲政也。夫睿王果萌异志，则方兵权在握，何事不可为？且吴三桂之所迎，胜国旧臣之所奉，止知有摄政王耳，其势更无难号召。即我满洲大臣心存忠笃者，自必不肯顺从，然彼诚图为不轨，无难潜锄异己，以逞逆谋。乃不于彼时因利乘便，直至身后以敛服僭用明黄龙衮，指为觊觎之证，有是情理乎？况英亲王阿济格，其同母兄也。于追捕流贼回京时，诓报李自成自死，且不候旨班师，睿王即遣员斥责其非，并免王公等往迎之礼。又阿济格出征时，胁令巡抚李鉴释免逮问道员，及擅至鄂尔多斯、土默特取马，会议其罪，降为郡王。平日办理政务，秉公持正若此。是果有叛志、无叛志乎？又《实录》载睿王集诸王、贝勒、贝子、公、大臣等，遣人传语曰：”今观诸王、贝勒、大臣，但知谄媚于予，未见有尊崇皇上者，予岂能容此！昔太宗升遐，嗣君未立，英王、豫王跪请予即尊位，予曰：“尔等若如此言，予当自刎，誓死不从。”遂奉皇上缵承大统。似此危疑之时，以予为君，予尚不可，今乃不敬皇上而媚予，予何能容！自今以后，有尽忠皇上者，予用之、爱之，其不尽忠、不敬事皇上者，虽媚予，予不尔宥也。‘且云：“太宗恩育予躬，所以特异于诸子弟者，盖深信诸子之成立，惟予能成立之。’每览《实录》至此，未尝不为之堕泪。则王之立心行事，实能笃忠荩，感厚恩，深明君臣大义，尤为史册所罕觏。使王彼时如宋太宗之处心积虑，则岂肯复以死固辞而不为邪说摇惑耶？乃令王之身后，久抱不白之冤于泉壤，心甚悯焉。假令当时王之逆迹稍有左验，削除之罪果出于我世祖圣裁，朕亦宁敢复翻成案？乃实由宵小奸谋构成冤狱，而王之政绩载在《实录》者，皆有大功而无叛逆之迹，又岂可不为之昭雪乎？昨于乾隆三十八年，因其茔域久荒，特敕量为缮葺，并准其近支以时祭扫。然以王之生平尽心王室，尚不足以慰彼成劳。朕以为应加恩复还睿亲王封号，追谥曰忠，补入玉牒，并令补继袭封，照亲王园寝制度修其茔墓，仍令太常寺春秋致祭。其原传尚有未经详叙者，并交国史馆恭照《实录》所载，敬谨辑录，添补《宗室王公功绩传》，用昭彰阐宗勋至意。又如豫亲王多铎，从睿亲王入关，肃清京辇，即率师西平流寇，南定江、浙，实为开国诸王战功之最，乃以睿亲王之诬狱株连，降其亲王之爵，其后又改封信郡王，虽至今承袭罔替，但以王之勋绩超迈等伦，自应世胙原封，以彰殊眷，岂可以风影微眚，辄加贬易乎？朕以为应复其原封。又诸王中披坚执锐，拓土开疆，共成一统之业者，如礼亲王代善，后改封康亲王；郑亲王济尔哈朗，后改封简亲王；肃亲王豪格，后改封显亲王；克勤郡王岳托，后改封平郡王；当时俱茂著壮猷，克昭骏烈，载在宗盟。今其子孙所袭，均非始封之名，外人不知，妄疑宗藩当国家缔造时有大勋劳，而后裔均不得长延带砺，似为阙典。即其本支承家袭庆，亦以去祖渐远，几忘其先世锡封之由，弗克顾名奋效，所系于宗室子孙者甚重。况功臣封内，如扬古利之英诚公，费英东之信勇公，额亦都之果毅公，俱以本号相传，其子孙承袭者，各能溯勋阀以宣伟绩，不失故家乔木之遗。今以亲贤世胄，竟改其初封嘉号，何以垂诒奕祀，示酬庸追本之义乎？朕以为应复其原号。著交军机大臣会同宗人府悉心妥议具奏。其余宗室诸王、贝勒等，如有显著功绩，其封爵后经降夺者，除本人身罹重愆，自不当复邀优典，若系承袭之子孙获咎议处者，仅当斥其本身，而不当追贬其祖宗世爵，方为平允。亦著一并会查议奏。再配享太庙诸王，仅有通达、成功、慧哲、宣献四郡王，其太祖、太宗、世祖时戮力行间，栉风沐雨之亲藩，如向所举数人皆未之及，盖由当时议礼诸王各怀私意，遂尔湮没其勋伐，不得同侑馨香，岂足以彰公道？所有睿亲王、礼亲王、豫亲王、郑亲王、肃亲王、克勤郡王俱著补置牌位，配享太庙，用以妥功宗而昭渥典。至通达郡王系显祖之子，武功、慧哲、宣献三郡王系景祖之子，当时虽身与配享，第以宗支而论，已在觉罗之列，是以宗室王公表传内未经列传，但思宗室传既限于支派，国史传又以届在宗潢，令此四王无所附丽，亦觉欠缺。著并交国史馆查明四王事实，补为立传，列于国史诸大臣传之前。即或当时纪载简少，其功绩无由稽核，无妨不拘详略，各立一传，以征信实。并将此通谕知之。钦此！”大哉王言，所以笃念亲藩、表扬忠绩者，至深且切。盖我纯皇帝之心，即列祖、列宗之心也。浚师备员薇省，校修玉牒，曾阅王之事迹，退而笔之于书。复检家藏邸报，谨恭录之，俾览者有所考焉。

　　◎泰否拔茅《泰》之初九，三阳同志，拔茅茹以其汇，征吉。假外物以明义也。《否》之初六，三阴同道，拔茅茹以其汇，贞吉，亨。假外物以明事也。故君子处泰而不可失辅相之宜，处否而不可有卑谄之相。

　　◎居官勿矫情饰貌叔孙昭子所到，虽一日，必葺其墙屋。程伊川衣冠必整，蔬饭必洁。朱子谓王荆公节俭恬退，皆不合乎中。如《谈往》所载：“万历间宦局世风，崇尚朴素，贪索名高。寓此馆者，初则门为薪，继则椽槛佐爨，前人苇席遮穿，后人则拆三并两，更为一，至于广筵长夜之器用，主以情借，仆以奸卖，空空如也。清谈简率，俭啬鄙陋，官于此屋争品，屋亦因此官而告颓。”实道尽当时之弊。乾隆八年冬，奉上谕：“朕君临天下，勤求治理。小民生养之源，无日不为深计。而劝谕之术，尤在久道化成，是在督、抚诸臣董率群吏，日就月将，实用其心于兴化致治之要，以于上理，非徒奉文守法，循分苟安，遂谓无忝厥职也。朕闻雅尔图之在河南，官署鞠为茂草，许容之居湖南，至以文书废纸糊窗，此即孙樵所谓以官为传舍，醉Ο饱鲜，笑与秩终而已。雅尔图、许容尚称勤于职事者，而犹有此，则推而至于他省，等而至于州县，其在官无异一驿耳。古之人臣处官事如家事，试问今之为官者，其料理家务，果肯若此之草率简陋，漫不经心乎？此虽细务，可见其心不在官，欲望其曲体民情而代谋家室，此必不可得之数也。张九龄云：”县得良宰，万户息肩。州有贤牧，千里解带。‘盖吏数变易，则下不安业；久于其任，则民服教化。若当官而存苟且之心，将百事皆从废弛矣。汉时治尚循良，玺书勉励，增秩赐金，储以公辅之用，意在久安以安民也。虽朝廷用人，量才审器，必酌人地之宜，自不能一无更调，而欲吏与民相接，俾气协而情通，究以久任为常法。居是职者暂不忘入〔久〕，即一日而为数十年之计，久不生倦，数十年仍当如一日之心，则训俗型方，自必视为切己事也。今亲民之官，不至苞苴肆行，而多竞竞职守，然仅惕于功令，以遏其贪饕，迫于考成，以策其勤敏。簿书期会之外，岂真有以民心之淳薄为念者欤？此闾阎之所以不尽驯良，而化导之未洽也。夫身膺民社，即为其父母师保，官之视民如子弟，则民之视官若父兄。官民同其休戚，而情意相浃，斯叩之而即应，感之而易从。今之州县，于黎元之身家性习，视同膜外，平时不相联属，而诫谕俱属具文。浇漓溺于其心，陵竞狃于所习，此则所谓痼疾，外视若无所苦，而病隐中于本根，愈久愈大，治之甚难，诚不可不亟为究心者。试思身为牧令，若但司簿领、事承接，则一书吏之能事，何以官为？昔韩延寿闭阁思过，而民自悔悟，吴佑以身率下，而民不忍欺，是民非无良，而权操之在上。惟教深于隐微，故其树绩益显。为督、抚者，果以此为课最，使有司提撕警觉，百姓观摩渐渍，日计不足，月计有余，将见官与民相习，情与事相通，一气感孚，不致格，于以兴教化而移风俗无难也。倘任其波流，无以发其孝弟廉让之至性，岂能使之奉长吏之命，而群然相从乎？朕闻驷马不驯，御者之过也。百姓不治，有司之过也。有司与民漠不相关，咎在督、抚；不能使有司化诲其民，咎即在朕。今吏多玩忄曷而风不古，若朕实愧之。国家承平日久，治具毕张，虽久道化成，未易骤至，而整吏治以戒因循，正人心以除积习，凡有莅民之责者，皆当审时务之急，先思致治之根本，而加之意焉。其各遵奉毋忽。特谕。钦此；“恭读一过，凡百在位者，其亦憬然于民生吏治之大端，而勿徒矫情饰貌，以博虚誉也。

　　◎蛤庵禅师蛤庵禅师名本圜，自云出身无姓，年十六谒戒行僧明然，削发入空门。久之，参报恩通禅师。会报恩赴世祖章皇帝召，携师入京，侍万善殿。每上前问答，稍稍及师名，师微言承应，辄当上意。时报恩侍者多湖人，师年最少。章皇帝以“小湖广”呼之。康熙乙丑，圣祖仁皇帝幸柘潭，召见师于玉泉行在，赐饭，命赋诗，撤所荐含桃食之。是年疾，赐医诊视。及卒，命侍臣吊问奠茶。师临终作偈云：“屙了吃，吃了屙。百万人天嗅不多，香臭十分原有价，莫教后代有请讹。”洵古之无上士也。有诗集，沈归愚选国朝诗，未收。

　　◎停进牡丹东坡《荔支叹》云：“洛阳相君忠孝家，可怜亦进姚黄花。”洛中贡牡丹，自钱惟演始。乾隆二十九年军机处行知山东巡抚崔应阶，奉上谕：“山东巡抚向来有岁进牡丹之例，此等花卉，京师皆能莳植，何必远道进献。嗣后著停止。钦此！”仰见圣主不好玩物至意。迨道光间，闽、粤荔支亦停止入贡云。

　　◎李穆堂文集君子不以人废言，明钱谦益降志辱身，进退无据，实为小人之尤。然纯皇帝御选《唐宋诗醇》，于工部诗中亦尚采其评语。圣度恢阔，非凡庸所可仰企也。康熙间两江总督噶礼参奏陈公鹏年《游虎丘诗》多含讥刺，摘印下狱，蒙圣祖宽释不问，即擢鹏年霸昌道。乾隆戊子，江西巡抚吴绍诗奏李绂诗文集语句愤嫉，又李任氵英、傅占衡集内亦多狂悖不法，请将李绂等子孙革审，查封家口房屋，并请将李茹口、冯咏、冯谦、万承仓、吴名岸、黄石麟等查办。旋奉谕旨：“检阅各签，如李绂所作诗文，其间诚有牢骚已甚之词，但核之多系标榜欺人恶习，尚无悖谬讪谤实迹。即其与戴名世七夕同饮，原在戴名世未经犯案以前，且坐中不止一人，无足深究。至李任氵英之于吕留良语多推许，然其所指不过专为讲章时文而言，彼时该犯罪案亦未发觉，初非甘心附会逆恶。若傅占衡狂吠之语，其人生于明季，濡染末流无知妄作之风，当时类此者恐不独傅占衡一人，且其人久经物故，子孙又阅世辽远，如一一跟究，滋扰蔓延，于事体既为未协，并恐无识之流或疑其文字获罪，转得遂其诡激沽名之隐，甚属无谓。该抚所奏，一并无庸置议。但此等纰谬语言，既已刊刻成书，倘仍听其谬种流传，其于世道人心贻误不浅，所有各项书本板片，该抚可逐一查明，即行销毁，无令留遗。等因。钦此！”初，吴公参奏时，通省惴惴，以为必兴重狱。迨谕旨下，而人心乃定，靡不感颂仁恩。此事江西人至今尚有能道之者。

　　◎二五梁五与东关五皆晋献公时嬖大大，《晋语》所谓骊姬赂二五也（按：予家所藏《左氏传宋》椠本，“二五耦”句无“五”字，阮氏仿宋椠本亦然）。

　　◎租庸调唐初赋敛之法曰租庸调，有田则有租，有身则有庸，有户则有调。至德宗建中元年杨炎建议作两税法，夏输无过六月，秋输无过十二月，视大历十四年垦田数为定。马端临曰：“随田之在民者税之，而不复问其多寡，使于商鞅。随民之有田者税之，而不复视其下中，始于杨炎。三代良法，坏于鞅；唐租庸调良法，坏于炎。”

　　◎汉学宋学灵皋侍郎主宋学，仪征相国主汉学，一诋康成，一笃信康成，故《皇清经解》中凡侍郎著作皆不载。愚谓读经者之于汉、宋两家，犹之说诗者之于唐、宋两派，但须择取精华，归于至是，不可稍涉门户之见也。黄东发平生服膺程、朱，而遇有他说之胜于程、朱者，亦未尝不兼收并录，经学家之最为平允者。纪文达《笔记》曰：“宋儒之攻汉儒，非为说经起见也，特求胜汉儒而已。后人之攻宋儒，亦非为说经起见也，特不平宋儒之诋汉儒而已。平心而论，王弼始变旧说，为宋学之萌芽。宋儒不攻《孝经》，词义明显，宋儒所争只今文古文字句，亦无关宏旨，均姑置弗论。至《尚书》、《三礼》、《三传》、《毛诗》、《尔雅》诸注疏，皆根据古义，断非宋儒所能。《论语》、《孟子》，宋儒积一生精力，字斟句酌，亦断非汉儒所及。盖汉儒重师傅，渊源有自，宋儒尚心悟，研索易深。汉儒或执旧文，过于信传；宋儒或凭臆断，勇于改经。计其得失，亦复相当。惟汉儒之学，非读书稽古不能下一语；宋儒之学，则人人皆可以空谈，其间兰艾同生，诚有不能尽餍人心者。”此论出，虽起郑、孔、程、朱、于九泉问之，当亦心折也。毛大可专攻考亭，江藩著《汉学师承记》，据除〔干〕窥井，何如借鉴见睛也哉？

　　◎黄勤敏公李次青同年撰《国朝先正事略》，于吾皖黄勤敏公事迹颇不详审。公之品节，以不入故相和┞门为最著。初公之为诸生也，即有名。乾隆癸巳，高宗五巡江、浙，公献赋行在，列二等，文誉日起。和┞思罗致之，公不应。迨庚戌成进士，未殿试，和又使人招之，公笑而不答。和衔甚，遂未与馆选。公试卷实前十本云。官部曹，未几即假归，主讲书院，课徒自给。家无储粟，晏如也。曾有句云：“藏身人海日憧憧，沈谢何刘亦难记。驰驱九陌逐下风，不肯轻投一人刺。”其孤标如此。嘉庆己未，和相伏法，睿皇帝亲政，召公入都，赐对便殿。谕曰：“朕在藩邸，即知汝名。”旋以主事在懋勤殿行走。甲子，特旨授赞善，入直南斋。视学山右，屡典春秋闱，荐历正卿。成皇帝登极，命公在军机大臣上行走。丙戌，以户部尚书予告回籍，赏食全俸。在政府时，最为成皇帝倚任，遇事侃侃，不避嫌怨。好汲引后进士，有一技长，必称道不去口。而民生吏治，每造膝敷陈，多所启沃。公懔温树不言之训，人莫之知。顾或者但以诗画目公为文人，实不知公者也。辛巳，公配邵夫人事，上遣军机章京赵光禄赍朱渝宣慰，中云：“伉俪之情，自难强抑，然卿已年逾七旬，气质初非十分强壮者可比，矧天时暑热，只可于无可如何之中节之以礼，切勿有过哀伤。总之，国事为重，倚任方深，务加意自重，永保康强，佐朕以襄上理。”盖眷注之隆，近今罕见。上尝幸万寿山玉澜堂，锡十五老臣宴，并命扈从静宜园诸臣随游香山，公皆预焉。先是七十时，蒙仁庙赐额锡庆。至八十，又蒙宣庙赏寿。公谢折有云：“以臣庸陋，自揣平生，进不足以酬知，退难言乎补过。徒以遭逢圣世，终始成全。壮不如人，乃奉‘尽职趋公’之谕；老将及耄，犹荷‘学优人谨’之褒。惟天地之包涵，终无弃物；俾江南之散秩，永保荣名。此臣刻骨镂心，感深涕出者也。”又云：“夕阳无限，敢云已近黄昏；湛露方浓，窃喜长依化雨。”一时遍传大江南北。丙戌、戊戌，两赐人{艹参}.复奉谕旨：“江湖阻隔，倏尔数年矣，想精力自必如常。知卿原不假{艹参}　苓之力，聊伸眷念耳。转瞬明秋，特颁庆赐卿，其善自静摄，朕欣待之也。”浚师惟人臣遭际，若梁武帝之与陶弘景，诏书稠叠，可为荣矣。然而弘景位不过奉朝请，年不过八十一，以视公之开百秩，跻极品，宣猷枢密，养望林泉，富贵神仙，远愈于山中宰相矣。著有《壹斋集》、《画友录》、《泛桨录》、《夜航琐语》及奏疏若干卷。公原名戊，字左君，后改名钺，字左田。目有微眚，又自称井西盲左。

　　◎平王之孙齐侯之子《诗序。何彼衤农矣》：“美王姬也。虽则王姬，亦下嫁于诸侯，车服不系其夫，下王后一等，犹执妇道以成肃雍之德也。”“平王之孙，齐侯之子，”毛传：“平，正也。武王女，文王孙。”郑笺则不言文王、武王，后人或指平王即宜臼，引《鲁庄元年》“王姬归齐”为证，以为平王之孙嫁齐襄公子。朱晦翁并存其说，无所折衷。本朝顾亭林谓：“平王而附于《召南》，其与《文侯之命》以平王之事而附于《书》一也。东周以后诗得附《二南》，惟此一篇。”撇去毛传“武王女，文王孙”六字，直定为东周以后诗，似以毛传所云康成亦未曾牵就欤？宋袁絮《讲义》云：“平王之孙，平王以德而言，以平王之孙而适齐侯之子，以齐侯之子而娶平王之孙，等而言之，不敢自大也。”此论最与《诗序》合，但仍以齐为齐国。愚按：《诗序》言王姬下嫁于诸侯，不过统言王之女嫁侯之子，能执妇道成肃雍之德，并未指明齐国。犹之《采蘩》“夫人不失职”，《采苹》“大夫妻能以礼自防”，不过统言夫人及大夫妻，若必考其系何姓夫人，系何姓大夫之妻，恐吾夫子删《诗》时，亦不能为之详核也。《尔雅。释诂》：“平，成也。”《白虎通》：“妻者，齐也。与夫齐体也。”盖明言成德之王孙，妻侯之子，而能执妇道耳。是齐字作妻字解，于义颇洽。呜呼！《诗序》废而《诗》义微矣。

　　◎玉臂峰金莲峰王禹卿太守（丈治）《观无夜居士张士荦题断腕将军（将军姓朱名士鼎）墨迹歌后书野史一则有感》云：“楚人鹅掌宴嘉宾，惨报须臾便及身。玉臂金莲两峰峙，只今说着尚惊人。”野史云：“献贼陷湖广，断男女手足如冈阜，男曰玉臂峰，女曰金莲峰。先是，汉阳诸府盛行鹅掌宴客，非此为不敬。庖人煅地极红，令鹅履其上，须臾，掌肿厚加倍，鹅渴甚，食以醯酱，乃断其足，以为上品。后遭献贼断截手足之惨，咸以为食鹅之报也。”浚师按：南唐僧谦光无拘检，尤嗜鹅鳖，常曰：“但得鹅生四只妥，鳖著两重裙。”佛法慈悲，何缘生此败类。玉臂峰头，正少斯人不得耳。

　　◎陈先生绛雪堂稿贵池陈信吾先生（之瑞）以选拔贡生官教谕，荐升知县。乙卯在京需次，过从无虚日。先生为人胸无城府，每发一议，必倾倒其座人。与先资政公订忘年交，爱浚师尤甚，每折辈行相视，浚师不敢也。先生作字宗山谷，作诗近玉溪，而于经学则博取两汉以来诸家笺疏，参互考证，不尚宋儒空谈，亦不染汉儒穿凿附会之习，期于理不背经，经从理出。著《绛雪堂集》，汤文端称其文笔矫健，洵非溢美。录其《阴阳一太极论》、《书人字解后》二篇，俾学者读之，可以窥见一斑也。

　　《阴阳一太极论》“五行一阴阳也，阴阳一太极也。”二语本周子《太极图说》。然夫子系《易》则曰：“易有大极，是生两仪。”是言大极生两仪，非大极一两仪也。如两仪乃阴阳之呈形，亦不得谓阴阳即两仪也。且大字固包太字义，泰、太通，经书无太字，亦不当直加点作太也。凡物皆有极，易之极，乃大极也。当物未有极，易之极，乃太极也。周子之学纯粹，为后儒法，本不当议，然亦有不可不辨者。汉儒讲学往往实事求是，宋人则不免有空谈，此风气然也。既名为图说，则当言图之所以然。《易》注：“极者，无称之称，不可得而名也。”又诸家皆曰：“太极者，其理也。”此空谈之明征也。何以画○？古圜字也。此圜惟《易》有之，《易。乾》圜周，《易。乾》为天、为圜，日月周天皆圜象，故为圜先为君、为父而言之也。《说文》诂极曰：“栋也。”诂栋曰：“极也。”丨读若衮，引而上行，读若囟（信，）引而下行，读若退。丨画自下而上，易之例。丨，《易。乾》圜下极至北极，上极至南极。极，至也。下画而上，当中央位，是栋极象，此为“易有大极，是生两仪。”丨在中央，便将○分为两列。《易》曰：“《乾》、《坤》成列，而易行乎其中矣。”《乾》、《坤》之道，左阳仪，右阴仪，从丨画分出，此大极生两仪也。一至而二分，南北为至，冬至、夏至言至，东西为分，春分、秋分言分。古人称谓之间，一丝不容假借也。《乾》一即《乾》乙。易大极始《乾》西北亥，《大过》下天一本，乃栋极也。《大过》“栋隆吉”是也。丨为极，易立其中，乙为极，易行其中。一，乙也。■，行乎其中，则阴阳盈虚消长从此而生。此盈则彼虚，此虚则彼盈，间不容发也。易大极为天地干，贞者，事之干也。贞在北，木生自下，而上干天干也。何以知之？《坤》“畅于四支”，地支也。《乾》干立极，有《坤》。乙，两仪所自出。■，乙是也。天地之数从一而二，即一二，渐而四，而八，《渐卦》“可用为仪”是也。■，极横画，是一二之一，《说文》：“惟初大始，道立于一，造分天地。”《易》曰：“天地设位。”即此位也。■，卯酉地平，上皆天也。故曰天道犹张弓也，又曰天形如覆笠。■，卯酉天平，下皆地也。是以日出地值卯，日入地值酉也。天得一以清，地得一以宁，分阳形而上者天，分阴形而下者地。此极南北一至，仪东西二分，从直■画为横一，上下位定，先天《坎》、《离》，日月行乎其中矣。曰建首，实也，从■，又从■。月建首，阙也，从■。明字从■，皆不离乎本也。本即大极图也。一横一竖，合而为十。■，两仪生四象也。极者，还而至之之辞，四象从两仪于中央，春分、秋分、冬至、夏至，极还为四时也。从此四时生八卦，生生不已，无物不有，无时不然。“皇建有极”，极，栋也。故言建说云：二五之精妙，合而凝极。亟字从二五，是十方，则亦有训诂之义焉。他如仁义善恶，理固能包，而非大极图说也，姑弗论云。

　　《书人字解后》余同里国子学正王先生（有《书经正讹》，载《皇清经解》）著《人字解》，大文也。大意谓：人字一撇，轻在上，阳；一捺，重在下，阴。篇中畅论阴阳五行之理，余窃以为未从其朔也。字学先篆，隶次之，又次之为隶变。书家上乘皆寓篆、隶，意不忘本也。人字大篆从■，此《道德经》所谓万物负阴而抱阳也。其画自下而上，易之例也。一阴一阳之谓道，谓之一画，不可也，谓之二画，不可也。是一是二，一生二，二生三，《乾》之三爻《艮》，《艮》寅，人生于寅，■字即■卦《艮》，覆碗是也。《艮》为人三，是以隶书从■，不忘三也。先儒云：“读书先要识字。”余进一解曰：“识字先要读书。读书不通，亦无从识字。”识字总以圣经之有左验者为可据。如欲识《四书》字义，非明于《易》理，不可闻一以知二，闻一以知十。一，数之始；十，数之终。一者，《乾》之初九一画也。初九一画勿用，大衍之数五十，衍从水行，其用四十有九，一勿用也。《乾》初九一画，位《坎》，《坎》子，深潜勿用。勿用一而用二，勿用子而用丑也。故曰：万事万物起于牵牛。牵牛，丑也。天一地二，天三地四，天五地六，天七地八，天九地十。天一，《乾》；地二，《坤》。《乾》者万物资始，《坤》乃万物资生也。《易。咸》无《恒》有，《坎》子一至《兑》酉十，八月为地十终。岁从步、戌，九月岁功成，草木黄落。戌，无也。咸之字从戌、口，兑口入戌，无。故咸，无也。物生于有，有生于无。然夫子序《易》但云受之以《恒》，不云受之以《咸》。无，佛教也，夫子不以佛教教人也。学《易》者学之于一二三四五六七八九十，学之于子丑寅卯辰巳午未申酉戌亥，则思过半矣。袁简斋先生云：“甲乙丙丁无可推，如一二三四之无可推。”此真早年科第者之言也。学字从子，子《坎》一，由一以贯十，则学博矣。教官之称曰学博，非学之博，不足以言教也。余作教有年，用是乃惶然矣，用是乃复留心于《易》矣。学字篆文上从■，下从■，由子之初爻以通三爻、通六爻、通三百八十四爻，成天下之■■，乃可言学。学字又从■，■■是也。博从甫、寸，从十。甫，始也。自一之始，至十之终，皆以寸心通之，乃可言博，自子一以贯酉十。《兑》卦兑为言、为羊。羊者，养也。详从言、羊，说从言、兑，孟子曰：“博学而详说之。”说当读悦，即“学而时习之，不亦说乎”之说。说后朋来，《兑》卦“君子以朋友讲习”，博学而详说之，所以反说约也。约者，一也，一二易简。十者，数之终。无一理不详，即无一理不说，说详即是说博，知十之详，本一之约，所以反说约也。庠字从羊。羊，养，培养也。非学之博，有不愧为上下庠之先生者乎？天地间事事物物，皆不用子，用丑，事字从■，一中贯丑，事从丑。事虚而物实，物故从牛，牛实。物从牛之理易明，物从勿之理难明。不知物即“潜龙勿用”之勿，勿用子，用丑，勿用子而犹存子之虚位也。物有本末，上《兑》下《巽》，《大过》■，《大过》下天一本，故曰本末弱也。“事有终始”，“大明终始”，皆《乾》一用九以终始之也。终始与先后不同。《易》凡言先后，皆先天后天卦往来象也。知止，《艮》止之也。《序卦》“物不可以终动”，止之二字特笔也。止于至善，善亦从羊，是故君子无所不用其极。极，大极。极，栋也。《大过》“栋隆吉”。《乾》初《坎》，《乾》二天地中《震》、《兑》。《兑》。庚酉辛。九二曰：“庸言之信，庸行之谨。”庸从庚、用，《兑》口庸言，《震》足庸行，是以庸言、庸行不系之九三，九三非其位也。位从立、人，《易》例一圣人，二庸人，三君子。《乾》，君；《震》，子，君子。圣从壬，壬，善之始。壬子《坎》，《坎》又为耳，《兑》为口、为圣。圣道一以贯之，一贯始子丑一二。子一，《坎》中心，丑二如心，如《坎》中心。夫子之道，忠恕而已矣。一而十，十而复一，终始西北《艮》。《乾卦》山天，《大畜》多识蓄德，女以予为多学而识之者与？非也。予一以贯之，皆《易》一贯道也。《乾》九四应初“或跃在渊”，渊水回旋，复圣名回，故字渊也。《乾》为圜，往而屈者，左回而入渊；来而信者，右回而出渊。阴阳相薄，如用薄纸画回，自左而右旋，背面视则自右而左旋也。《乾》三“君子以自疆不息”，《乾》二“在田”，九二重田，故《乾》三为■，引而伸之为疆。“夕惕若”，夤。夤从夕、寅，夕日终戌，夤日始寅。夤，敬也，寅宾出日，蛇三上《艮》爻，“艮其限，列其夤。”寅有始，则戌不至无终。“终日乾乾”，行事恃夤，脊骨疆不息也。《乾》初九，天一勿为首。道字从■，《乾》一不为首，《坤》二为■，■从■。■为文，文以载道，《坤》为载。地二，阴无《乾》首而先，“先迷”是也。天地二七数，《离》方。离，■。■，旅行也。■从鹿，鹿旅行。鹿天七数，鹿以夏至天七《■》一阴生，鹿角解。地二数，《坤》迷。迷，麋也。鹿之大者曰麈，群鹿皆随麈（晋人挥麈，今称麈教）。“先迷后得主”，麈也。“乃终有庆”，庆从鹿省。吉礼以鹿皮为庆是也。曾子曰：“君子思不出其位。”《艮》，止之也。思从囟，头脑会盖也（凡人思往事，眼返视脑）。《艮》上爻是《乾》，《乾》首囟而上兼山，《艮》不止《兑》，《兑》上引，兑■成《咸》。《兑》朋，“朋从尔思，憧憧往来”，《咸》卦也。“其如示诸斯乎”，指其掌。帝，■也，从示。《艮》为掌，示诸掌。爪，古文掌字。颜渊、季路言志，自称曰“愿”。《履》初：“素履之往，独行愿也。”《履》初天一，是《复》小。《复》：“中行独复。”“独行愿”，愿小而志大也。又“愿为小相焉”，曰“愿闻子之志”，志大也。《复》小而《临》大，《临》上，志在内也。内〔六〕五“大君之宜”，行中之谓也。举一隅不以三隅反，则不复也。四隅之卦，自东北隅《艮》始，反复西南隅，《坤》、《艮》、《乾》三爻，三反复道也。观天察地，是用地方矩仰观天，■；用天圆规俯察地，■。子午卯酉四正，天圆；《艮》《坤》《乾》《巽》四隅，地方。“七十而从心，所欲不逾矩”，《坎》为心，从心所欲。《乾》圜往不逾《坤》方矩，《坤》方来也。夫子一身，盖于《易》彬彬矣。《易》旨数千，文数万，略举大概，谓之一隅之举也可。

　　●卷八

　　◎柳子厚语柳子厚曰：“退之病余与浮屠游，予与之游者，非必能通其言也。凡为其道者，不爱官，不争能，乐山水而嗜安闲。吾病世之逐逐然惟印组是务以相轧也，则舍是其奚从？”其言如此。吾不知党韦、王时凭藉势权，排挤士类，是不爱官、不争能、不务印组之本心否？古文家动以柳配韩，实千古不平事。

　　◎捣网唐参寥子《阙史序》：“或预闻长者之论，退必草于捣网。”捣网，疑即简牍之属。

　　◎蔡陈自强蔡附蔡京，叙族属，尊京为叔父。京命其子攸、修等出见，遽云：“向者大误。公乃叔祖，此诸父行也。”陈自强系韩胄童子师，恒居称胄为恩王（每谓人曰“吾惟一死以报恩王”）、恩父，而呼堂吏史达祖为兄、苏师旦为叔。《管子》曰：“礼义廉耻为四维，四维不张，国乃灭亡。”此辈岂非国之妖孽乎？叶梦鼎怒贾似道，曰：“吾断不为陈自强！”抗章求去。其识见远矣。

　　◎沈确士先生长洲沈确士先生晚年登第，荐历卿贰，复优游林下者十余年，寿九十有八。自古诗人遭际，罕有其比。恭读纯皇帝《御制诗注》曰：“沈德潜与钱陈群余尝称为江浙二老，施恩则同，而守分承恩则沈不逮钱远甚。德潜，吴中诸生，久困场屋。乾隆戊午举于乡，年已七十，其成进士、选词林，皆由物色而得之。授职甫三年，即擢至詹事，再迁礼部侍郎，命在尚书房授诸皇子读。戊辰秋，引年乞休，准致仕。濒行呈所作《归愚集》，吁赐序文。德潜早以诗鸣，非时辈所能及，余耳其名已久，频年与之论诗，名实信相副。笑俞所请，因云：”非常之人，然后有非常之遇。德潜受非常之知，而其诗亦今世之非常者，故以非常之例序之。‘盖异数也。辛未南巡，命在籍食俸，丁丑加礼部尚书衔，乙酉赐其孙维熙为举人。嗣复时予存问，冀跻百龄，寻以己丑秋卒于家，闻而赠阶优恤，以示轸惜，并人祀贤良祠。生前身后，宠荣至矣。顾其辛巳来京，以选刻《国朝诗别裁集》乞序，阅之则以钱谦益辈为本朝之冠，其人皆士类所不齿，德潜首列之，离忠孝而言诗，乖于正道。其他序次，亦多春误，意德潜耄荒，或其门下士依草附木者流所为，而德潜未及检。因命内廷翰林重为精校，以定去留，并序示大义而还之，犹包容不加责也。戊戌秋，徐述夔逆词案发，沈德潜曾为作传，称其品行文章皆可法，直视悖逆诗句为泛常，转欲为之记述流传，则良心澌灭尽矣。使其身尚在，获罪不小，虽已死，亦不可竟置不论。因下廷臣议，佥云应削夺所有阶衔祠谥，并仆其墓碑，以为众戒。并从之。今作《怀旧诗》，仍列词臣之末，用示彰瘅之公，且知余不负德潜，而德潜实负余也。徐述夔家饶于赀，德潜为之作传，不过图其润笔，贪小利而谀大逆，不知有耻，并不知畏法矣。德潜无子，其嗣子种松不知何所来，人甚不肖，狎邪作恶，曾命该抚就近约束之，幸而未致生事抵罪，而德潜末年所得谀墓财，皆被其荡费罄尽，娶妾至多，养子至十四人，其因德潜赐举人者，不久即夭，其余无一成材者。实德潜忘良负义之报也。“

　　◎飞天神图直隶曲阳县北岳正殿两画壁，相传为唐吴道子真笔。西壁最高处画有飞天神，貌极狰狞有威。明万历间邑令赵岱刻诸石，其图几传遍海内，所称曲阳鬼者即此，非招福门壁唐人刘伯荣画也（北岳庙招福门壁上唐人刘伯荣画鬼尉像，毛骨森奇，神采飞动，世称为妙技）。摹拓既久，漫灭已甚。殿壁原图现尚完全无缺。道光二十七年，署邑令邓廷梅恐石刻既漫灭，泥壁终必毁坏，倩善绘者依壁钩摹，重刻诸石，其较旧为大者，旧图乃缩小，此则原迹也。语详《定州志》。家子言兄（汝嘉）权令高邑，卸事后侨居曲阳，曾拓以见饷云。

　　◎椒花雨杨诚斋自酿酒，曰椒花雨。见《南湖集》诗注。

　　◎秦梓林桷秦桧之兄名梓，曾官直学士。其孙婿（喜之女夫）。林桷，字子长，一字景安，长溪人，绍兴二十一年进士，官右司郎中，有《横堂小集》。

　　◎宋朝李杜李韶五岁能赋梅花，杜范亦以廉直显时，并称李杜。

　　◎吴侍郎手札吴香亭侍郎（玉纶）有致先伯曾祖耐斋公书云：“三月初五日，接四兄手翰，猥以亡室任夫人葬事重承枉奠，指示周详，舍其旧而新是阡，绘图以寄。礻几祥之说，我不敢知，所慰者平安两字。向例作碑板文字，不讳言谢，重其事也。岂亡者之体魄赖以封且安而忘之乎？弟与君家素托姻好，自庚子春假省还朝，踪分南北。抵闽后，与诸郎君判袂京华，不得觇所学进境者久矣。已往之光阴如掣电，后生之期望如置邮，想阿翁同此情怀耳。弟邵武试竣，按临汀州。汀为牛、女分野，其水南流入于海，出丁位，利科甲，故以汀名郡。闽重形家言，而汀为甚。诸所见墓门安置，备极精整。前由邵而汀也，在清明之后三日，翠华、莲峰间，冢上挂纸钱者累累矣，颇触春露秋霜之感。因思《礼经》载卿以下有圭田，《四牡》之《诗》曰‘不遑将母’，古圣王恩明意美，不啻入其室家，代为筹画。予以祭而丰，念其禄之养，皆本至性至情所推及，非以发其天地生成之感，为奔走公、孤、卿、尹、百执事之具也。然上所以慰劳而逮恩者，既如《礼》与《诗》之详且至，百尔君子，载驰载驱，自不容一刻缓。所谓士重报礼，忠尤性生者乎！况余奉冰鉴于九重之训，历星轺于三载之间，月旦从容，按期蒇事，非若遗大投艰之况瘁也。以视四兄，乐天伦于诵读，望佳气以登临，逸者忘其逸，犹劳者忘其劳也。君子素位而行，易地皆然，要以东坡‘若过七十年，便是百四十’之说，思之所得较多，健羡何似。”按：耐斋公讳（熙），别字庶咸，精青乌术，书中故有汀为牛、女分野一段。纸用桃花笺，凡八叶，每叶六行，为先资政公所藏。癸丑贼乱，付诸煨烬矣。重读一过，不禁怃然。

　　◎论书如树梢挂蛇东坡尝论山谷书曰：“鲁直字虽清劲，而笔势有时太瘦，几如树梢挂蛇。”山谷曰：“公之字固不敢轻议，然间觉褊浅，亦甚似石压虾蟆。”二公大笑。先资政公曾有句云：“牙签落架因生蠹，秃笔临书挂死蛇。”

　　◎六六七七八八冯六六，元之名妓也。殷七七，能开顷刻花者也。陶八八，以丹授颜鲁公，肃宗时道士也。

　　◎排冲亻类不一，大者为排，小者为冲。见《连山志》。

　　◎广东地暖广东地气温暖，冬月蟋蟀满阶，蚊虫飞扰，无异夏时。花木四时皆开放。东坡诗云：“静看月窗盘蜥蜴，卧闻风幔落伊威。”又正月与数客野步，杂花盛开，云：“涓涓泣露紫含笑，焰焰烧空红佛桑。”袁文《瓮牖闲评》以为蜥蜴、伊威非冬间所有之物，含笑、佛桑夏中所放，盖未到岭南，读苏诗而疑之也。

　　◎礼义信足以成德东坡试制科《形势不如德论》，不知出处，《礼义信足以成德论》（《吹剑录外集》作“礼知信”，误）。知子由记不得，乃厉声索砚水，曰：“小人哉！”子由始悟出樊迟学稼注。按：何晏《论语集解》“焉用稼”下注：“包曰：”礼义与信足以成德，何用学稼以教民。‘“朱注未曾采入（宋张根《吴园易解》：”《坎卦》’王公设险‘注：“形势不如德，非大人莫能守也。”本《史记。吴起传》）。

　　◎游龙杖汤文端公（金钊）《游龙杖歌》云：“休闲老人栖蓬庐，荒园日涉成清娱。散步瓜畴与芋区，秋花错杂烂漫敷。鸡冠凤仙紫白朱，豆荚羊眼葵叶凫。映带游龙十数株，丹珠璎珞垂流苏。中有一株高丈余，花叶峻茂与众殊。老人对此三踌躇，上循其顶下至趺。叮咛园僮慎勿锄，当老其材为杖扶。天寒霜肃百卉枯，兹材玉立苍于。深根拔出污泥涂，夭矫头角张虬须。暴以杲日芟繁芜，直节外挺中心虚。神物变化来仙都，轻逾邛竹堪风趋，坚比鹤胫铿庭除。老人腰脚忘疲劬，撰杖低头起长吁：世间良材何处无，不遇知己粪土如。薅以赵同朽荼，谁信功与灵寿俱。芦帘梅帐竹几铺，陪以朱履行于于。寄语水国多选储，上之伊耆养老须。杖国杖朝尔与吾，延年绘入《香山图》。”按：《诗》“湿有游龙”，传：“游，枝叶放纵也。龙，红草，一名马蓼，叶大而色白，生水泽中。”文端择其干之老者制为杖，质坚而体轻，甚适于用。今粤东山中老藤，色似黄杨，或留本色，或施以朱漆，制杖亦可手。李太白诗所谓“手中万岁胡孙藤”也。唐、宋诸公，多有吟咏。若文端此诗，实开山弟一章矣。

　　◎人臣存心当敬唐宣宗即位于太极殿，宰臣李德裕行册礼，退。上谓宫侍曰：“适行近我者，非太尉耶？此人每顾我，使我眉发森竖。”后二日，遂出为荆南节度。明神宗冲龄在讲筵，读《论语》“色勃如也”，误读作背。张居正忽从旁厉声曰：“当作勃字。”上悚然而惊，同列皆失色。身后卒致削夺之祸。呜乎！霍光骖乘，汉宣帝若有芒刺在背，及安世代光，而帝乃从容肆体。传曰：“为人臣止于敬。”何二公之见不及此也！

　　◎手无斧柯“欲伐而不得，生斧柯。欲鸟而不得，生网罗。”《汲冢周书》语也。手无斧柯，盖本此。

　　◎读经流涕晋王褒以父死非罪，每读“哀哀父母，生我劬劳”则流涕。北齐赵郡公高献生三旬而失父，及数岁，读《孝经》则流涕。

　　◎官年今之履历，年岁每增减若干，谓之官年。不知此风自宋已然。岳珂《愧郯录》：“世俗便文自营，年事稍尊者率损之以远垂车；襁褓奏官者，又增之以觊速仕。士夫相承，遂有官年、实年之别。间有位通显者，或陈情于奏牍间，亦不以为非。珂考之，治平四年五月二十八日，诏劾内殿崇班郭继勋增加岁数情罪以闻。以其陈乞楚州监当，自言出职日实尝增十岁也。”按：《北史》傅修期年逾八十，犹能驰射盘马奋稍，常讳言老，每自称六十九。是可作今之官年论矣。

　　◎吕留良论南雷文案吕留良卒于康熙二十二年，后四十余年而有湖南人曾静之案牵及留良，世宗查阅留良所著诗文日记，语多狂悖，并其子葆中戮尸枭示。相传留良之戮尸也，开棺时面如生，颈受刃尚血痕缕缕（详纪文达《笔记》）。按：留良字用晦，号晚村，为我朝诸生十余年，忽自以淮府仪宾之后，追念胜朝，弃青衿而为僧。平生笃信程、朱，又负重望，遂敢肆意讥讪，卒罹国法，识者虽〔嗤〕之。余在京师，于荒肆中见有《晚村文集》数十叶，鼠啮蠹蚀，破碎不堪读，惟答张考夫与魏方公两书尚完备。考夫者，杨园先生也，馆留良家，故有“虚席以侍伊、洛临讲”语。其与魏方公书则专论《南雷文案》者。书云：“惠示《南雷文案》，雨中无事，卒阅之。其议论乖角，心术锲薄，触目皆是，不止如尊意所指摘，仅《旦中》一首也。《旦中志铭》固极无理，而莫甚于与李杲堂、陈介眉一书。其意妄拟欧阳《论尹师鲁墓志》之作，词气甚倨，俨然以古作者自居，教二生以古文之法及为志铭之义。夫不论法与义，则愚不得而知，若犹是法也、义也，则某窃有词矣。凡铭之义，称美而不称恶，原与史法不同。称人之恶则伤仁，称恶而以深文巧诋之，尤不仁之甚，然犹曰不没其实云尔。未闻无其实而曲加之，可以不必然而故周内之，而犹曰古志铭之法当然也。所引昌黎铭法为证，犹可笑。李虚中、卫之玄、李于〔千〕之方术烧丹，其平生他无足传，而实以好异死，法固不得而易也。王适之谩妇翁，所以状侯高之与适之负奇耳，如《史记》称高祖贺钱万，实不持一钱，岂为谤高祖哉？至柳子厚之志铭，则更不然。子厚之党叔文辈也，事关国史，其是非既不可移，而为子厚志，则此其一生之大事，又非细故琐语之可隐而不必存者也。然至今读其文，淋漓悲痛，但致叹于无推挽与排挤下石之人，盖已深为之湔祓矣。今谓旦中工揣测人情于容动色理之间，巧发奇中，不必纯以其术。试取此数语思之，其人品心术为君子乎？为小人乎？谓旦中之医为下品，某不敢知；谓旦中之人品心术为小人，此某之所决不敢信也。若太冲本意，止叹惜旦中驰骋于医，而不及从事太冲之道，则亦但称其因医行而废学，亦足以遣词立说矣，何必深文巧诋之如此。是昌黎一志而出于厚为君子，太冲一志而入旦中于小人，其居心厚薄何如也？乃欲以犭制獒之牙，拟触邪之角哉？且昌黎立身爵然，未尝与子厚同党，故可以叹惜不讳。若旦中之医，则固太冲兄弟欲借其资力以存活，故从臾旦中提囊出行，其本末某所亲见具悉。今太冲书中亦明云‘弟与晦木标榜而起矣’旦中果有过乎，则太冲者旦中之叔文也，使叔文而叹惜子厚，天下有不疾之者欤？又谓：”宁波诸医，肩背相望，旦中第多一番议论缘饰耳。‘太冲尝遣其子名百家字正谊者（后托贵人为二子百家、百学援闽例，贵人偶误记，纳百家、正谊为二，今改百学名百家以应之，非昔之百家矣），纳拜旦中之门学医矣。夫以旦中之术庸如此，其缘饰之狡狯又如此，旦中于太冲其归依相知之厚也又如此，不知太冲当时何以不一救止之，而反标榜之，又使其子师事之，及其死也，乃从而掎摘之。驱使于生时，而贬驳之身后，则前之标榜既失之伪，今之志铭又失之苛，恐太冲亦难自免此两重公案也。即’身名就剥‘句引欧阳铭张尧夫例，亦属不伦。欧阳所谓昧灭，叹年位之不竟其施也，太冲所云，讥其不学太冲之道而抹扌杀之也。旦中生平正志好义，才足有为，其大节磊落足传者颇多，固不得以医称之，又岂遂为医之所掩哉？世有窃陈、王之余涎，掇杂流之枝语，簧鼓聋，建孔招颜，藉讲院为竿牍之阶，饰丹黄为翰苑之径，一时为之哄然。然而山鬼之技终穷，妖狐之雾必散。此及所谓’身名就剥‘者耳。旦中身无违道之行，口无非圣之言，其生也，人亲之，其没也，人惜之。然则旦中之日虽短，而身名固未尝剥也。太冲虽欲以私意剥之，亦乌可得耶？夫德不如曾、史，功不如禹、稷，言不如迁、固，即曰身名就剥，然则太冲之必不如曾、史、禹、稷、迁、固，已万万可信也，日空长而名蚤剥，方自悲之不暇，而遑及悲旦中乎！所云’是是非非，一以古人为法，言有裁量，毁誉不淆‘，古文之道，岂复有出于此。然拔太冲之茅〔矛〕以刺其盾，其志铭中如降贼后遁者，授职伪府、贼败惭死者，劝进贼庭、归而伏诛者，概称其忠节，而愤其曲杀，以国论之大，名教之重，逆迹之昭然，不难以其私昵也而曲出焉，一故人阴私之未必然者，则必钩抉而曲入焉，是非毁誉淆乎？否乎？言之裁量谬乎？否乎？当道朱门，枉辞贡谀，纨铜臭，极口推尊，余至么{麻骨}嵬琐，莫不为之灭瘢刮垢，粉饰标题，独取此贫交死友，奋然伸其无稽之直笔，而且教于人曰此为古文之法、志铭之义当然也，世间不少明眼，有不为之胡卢掩鼻欤？太冲有云：“昔之学者，学道者也；今之学者，学骂者也。’观《南雷文案》一部，非学骂之巨子乎？骂人之骂而自好骂人，此楚围之转受﹃于庆封也。夫骂焉而当，则曰惩曰戒；骂苟不当，则曰悖曰乱。今以悖乱之骂，而横加诸人，曰此古法也，岂惟古文之道亡，将生心害事，其为世道人心之祸，又岂小小者乎？旦中临绝有句云：”明月冈头人不见，青松树下影相亲。‘此幽清哀怨之音也，太冲改’不见‘为’共见‘，且训之曰：“形寄松下，神留明月。神不可见，即堕鬼趣。’夫使旦中之神共见于明月冈头，真活鬼出跳矣。旦中之句以鬼还鬼，道之正也。如太冲言，即佛氏大地平沉有物不灭之说耳。青天白昼，牵率而归阴界，太冲之云，无及正堕鬼趣乎？即‘不见’、‘共见’以诗家句眼字法而论，孰佳孰否，老于诗者皆能辨之。此文义之失，又其小者矣。飘风自南，青蝇满棘，本不足与深辨，但念旦中畴昔周旋，今日深知而敢辨者，仅某一人而已。若复闵默畏罪，是媚生贵而灭亡友也。故欲直旦中之诬，则不得不破太冲之罔耳。又念信旦中之审者，莫如贤叔侄兄弟，故敢唠叨及之。至太冲所以致憾旦中而必欲巧诋之死后，其说甚长，亦不欲尽发也。昨吴孟举兄亦深为叹惜，寄示此书。后有续集《吾悔集》四卷，则此本犹有未全者。谨纳上，幸视至。不宣。”《南雷文》为黄黎洲（宗羲）著。黎洲列蕺山门下，又为忠端之子，见赏于虞山钱牧斋，伪鲁王监国时擢至副都御史。海上之变，不能一死塞责，迨尘氛靖后，圣祖如天之德，不复根究伪朝从亡诸人，黎洲乃俨然自居明之遗逸，草间苟活，年逾八旬，忠节两字我不敢知也。今所刊《南雷文定》，盖晚年删定之本，如《高旦中墓志》等篇均削去不复存，或亦自知其短，冀身后之掩覆欤？江藩《汉学师承记》殿黎洲、宁人于八卷之末，而褒贬究未允当。予之录留良文，盖欲后人知黎洲为人，亦不以人废言之义也。

　　◎学而时习“学而时习之”，何晏集解：“王肃曰：”时者，以时诵习。诵习以时，学无废弃，所以悦怿。‘“皇侃疏引《白虎通》，云：”学，觉也，悟也。言用先王之道导人情性，使自觉悟而去非取是，积成君子之德。时者，凡学有三时，一就人身中为时，二就年中为时，三就日中为时也。一就身中时者，受学之道择时为先，长则捍格，幼则昏迷；二就年中者，夫学随时气，则受业易入；三就日中，前身中、年中二时而所学并日日修习，不暂废也。“李季可《松窗百说》云：”所学者道，而道不可见，散而为事业，在学者时时习而行之，知其为善有益而非难，故悦。时者，不欲尽拘以渐进之之意。“按：朱子分先觉、后觉，而解时习如鸟数飞，似不若王氏等论切当也。

　　◎施全葛诚宋小校施全刺秦桧不中死，人呼为施将军。明吴人葛诚以蕉扇招市人杀税监参随，人呼为葛将军。

　　◎谢表沈痛明陈ㄈ崇祯十五年拟《蠲赋清狱群臣谢表》，中云：“民穷则盗起，为民清盗，而驱民于盗者更多；法玩则奸生，用法除奸，而借法行奸者益众。”语语沈痛，实能道出衰时弊政，不徒赏其文字之工也。

　　◎给暹罗檄谕乾隆四十年秋间，广东船商陈万胜带投暹罗国郑昭文禀一件，内称平定打马部落，人众投归，内有滇省赵成章等十九名附商船送回，并情愿合击缅匪，乞赏给磺铁炮位等语。时大学士李公（侍尧）总督两广，据郑昭所禀奏闻，并拟檄谕一道，意欲准其合击缅匪。奉上谕：“中国当此全盛之时，如果欲征剿缅甸，何必借助于海外小邦。况抚驭外夷，亦自有道，若借其力翦灭叛蛮，彼必恃功而骄，久且效尤滋甚，更难驾驭。此乃一定之理，李侍尧等盖见未及此也。现令军机大臣代拟檄稿发去，李侍尧接到后，即照向例缮写发往。等因。钦此！”自来借助外族，必有后患。我高皇洞悉隐微，力持大体，实非臣下所能企及于万一者。附录檄谕于后：两广总督李为檄谕事：本阁部堂接阅来禀，并开列名单送回滇省兵丁十九名，具见小心恭顺。所请磺铁铳仔，前经驳饬，今除铳仔一项，关系军器，定例不准出洋，未便给发外，其需用硫磺铁锅，准照上年请买之数，听尔买回，以示奖励。至所称‘若以缅匪凶顽，罪在不赦，欲加天讨，昭愿率兵合击，但昭统摄初安，军需缺乏，冒乞恩赐磺铁铳仔，并恳据情呈奏’等语，所言已悉，但天朝统驭寰宇，中外一家，国富兵强，势当全盛，前此平定准噶尔回部，西北拓地二万余里，今因两金川狼狈为奸，负恩抗拒，官兵征剿，现已捣其巢穴，大功指日告成，献俘行赏，西南诸番部亦可永庆安全。德威所布，遐迩莫不震摄。至缅匪顽蠢负，甘弃生成之外，实为覆载所不容，亦属贯盈所自取。迩年因伸讨金川，遂将滇兵暂撤。今策勋在迩，或阅一二年稍息士卒之力，再行厚集兵力，将缅匪一举荡平，此时自难预定。若果欲扫除缅匪，则以百战百胜之王师，奋勇直前，所向无敌，视攻捣阿瓦，不啻摧枯拉朽，何借尔海外弹丸，聚兵合击。或尔欲报故主之仇，纠约青霾、红沙诸邻境，悉力陈兵，尽除花肚，亦尔自为之。设或尔志得伸，据实禀报，本阁部堂覆核无异，自当代为奏闻。大皇帝势天下共主，亦必鉴尔忠诚，予之嘉奖。至于中国之欲平缅匪与否，圣主自有权衡，固非我守土之臣所敢料，亦非尔之所当请问也。为此详悉檄谕知之。须至，檄者。“

　　◎郑司农郑玄字康成，桓、灵时遭党锢十四年，蒙赦，大将军何进、袁绍等皆辟，不起，征为大司农，以病乞还，故称郑司农。郑众字仲师，郑大夫兴之子，亦称郑司农。康成学本马融，而参取杜子春、郑大夫、郑司农之说。

　　◎尔雅非周公作葛洪《西京杂记》曰：“茂陵郭威好读书，以为《尔雅》周公所著，而《尔雅》有‘张仲孝友’，张仲，宣王时人，非周公所制明矣。余尝以问扬子云。子云曰：”孔子门徒游、夏之俦所记，以解释六艺者也。‘“家君以为《外戚传》称史佚教其子以《尔雅》，又记言孔子教鲁哀公学《尔雅》，《尔雅》之出远矣。世父莲舫先生髫龄时，先大父授以《尔雅》，并引《西京杂记》告之。世父对曰：”昨读’梁山，晋望也‘，按成王封弟叔虞为唐侯，至子燮乃改国号曰晋。周公时安得有晋耶？“大父惊异，谓非常儿所能。

　　◎地中有水《易》取对待。师，众也，故象曰：“地中有水，师，君子以容民畜众。”比，辅也，故象曰：“地上有水，比，先王以建万国、亲诸侯。”疏：“地中有水，欲见地能包水，水又众大，是容民畜众之象。若其不然，或当云地在水上，或云上地下水，或云水上有地，今云地中有水，盖取容畜之义也。”愚按：行师之处，水草为先。地中有水，方足供民众之用。《管子》：“凡立国都，非于大山之下，必于广川之上。高毋近岸，而水用足；下毋近水，而沟防省。”其用意正同。

　　◎梆今官衙中，知府以上早晚发鼓，州县发梆。《正字通》：“斫木背穿孔，官衙设之为号召之节。”或以竹作筒，两头留节，旁穿小孔，击之有声，似古之用厄。若《宋史》官舍击梆自守，则近于今之支更巡夜者。

　　◎阎百诗阎百诗于康熙元年游京师，依托合肥龚端毅公为之延誉，由是知名。其卒也，相传世宗宪皇帝亲制祭文并挽诗以赐，然恭阅世宗御集均不载。仪征阮文达公（元）撰《儒林传稿》，称其所著《孔庙从祀末议》十一事，乾隆十二年检讨山阳阮学浩上其议，部议未准。浚师恭读高宗纯皇帝谕旨曰：“翰林院检讨阮学浩所奏贡生阎若璩《孔庙从祀末议》十一条，朕粗加披阅，大概多前人所已经议，及非有卓然至当不易之论有裨典制，必当见之施行者。即如议乐舞宜用八佾，笾豆宜用十二一条，其意谓尊崇祀典宜用天子礼乐，夫孔子道德高厚，与天地参，即备天子礼乐以奉之，亦未足以昭崇报。我朝列圣隆礼致敬于先师至矣，尽矣，而乐舞仍用六佾，非略而未讲也。朕谓季氏八佾舞于庭，孔子斥其‘是可忍也，孰不可忍’，今顾以孔子所非者祀孔子，是得为敬孔子乎？在他人则议之，在己则受之，于圣人之心安乎？谓孔子生未尝为诸侯，六佾亦岂所固有，此乃本之宋臣王安石谓《史记》不当列孔子于世家，不过文人翻新立说，岂足据为定论。且天子尊师，所贵宣明德化，敦叙彝伦，实能行圣道以端治理，明圣教以淑人心，坐而言，起而行，使天下无一人不与被圣人之泽。至于乐舞之仪文，笾豆之度数，其末节耳。而以此为尊师首务，岂所谓能知轻重者乎？又所称两庑先贤、先儒位次凌躐，宜请厘正一条。两庑从祀诸人，累朝互有出入，盖书生习气，喜呈臆断而訾典章，就其一偏一曲之见，言人人殊，考之前史，甚至有迎合时事，党护乡曲者。汉臣议礼如聚讼之议，良有以也。阮学浩所信者，阎若璩之说。而阎若璩此条，如何厘正，若者宜先，若者宜后，在阎若璩即可定论？况孔庙祀典，于雍正二年奉皇考世宗宪皇帝谕旨，令廷臣集议，所有应增祀、复祀之先贤、先儒，已经一一厘正，阎若璩所谓西多于东者，盖未厘正以前之旧。今定从祀东庑六十二人，西庑六十一人，位次秩然，初无凌躐，现载《大清会典》。阎若璩固未及见，阮学浩何备官而亦未之闻耶？祀典关系重大，若只凭其私心浅见，率议更张，忽进忽退，忽东忽西，成何政体？以朕观之，此二条即不可施行。是以明切晓谕，令众知之。其余各条，或有应议之处，大学士会同该部详议具奏。钦此！”谨绎天语，足破儒生迂腐之见也。

　　◎正一真人正一真人本承袭一品，宣城梅文穆公（成）奏请裁抑，经大学士会部议降五品，奉旨改视三品职，著为例。此乾隆三十一年事。

　　◎使鳖长而后食缙云氏有不才子，贪于饮食，谓之饕餮。甚矣，饮食之人则人贱之也。鲁公父文伯饮南宫敬叔酒，以露睹父为客。羞鳖焉小，睹父怒。相延食鳖，辞曰：“将使鳖长，而后食之。”遂出。酒食所以合欢，文伯与敬叔两贤相合，不知何以添此恶客，真令人败兴。

　　◎胜古者三毛大可检讨撰《沈君益园遗状》，中云：“予尝谓今人不及古，而胜古者三：古祭不及祧，而今则四亲以上同堂共祀，于礼为黩。赠君曰：”吾宁为其黩者。‘古一姓而分数氏，一氏而分数族，族愈烦则分愈远。而今则上联遥胄，下通疏属，不无太滥。乃赠君修谱，偕族兄度支员外名振豪者统宗而合族，自晋、唐至今，异地散处者，纤悉不漏。曰：“吾宁为其滥者。’古父子异宫，兄弟远房室，故缌麻之服不及五世，至六世而亲服俱绝。而今则两世共财，三世共爨，甚至七世、九世、十八世犹然同居而合处，谓之畸行，亦谓之异节。而赠君与两弟公财共居，垂老不分爨，曰：”吾宁为其畸且异者。‘“此一段，读之令人油然生孝悌之思。

　　◎画像画像二字见于《周礼》，但专指旃等名。《论衡》称俗画女娲像为妇人形，《吴越春秋》称覆釜山禹庙有神姑像，《图画见闻志》后汉光武明德马皇后尝从观画，见娥皇、女英，帝指之，戏为后曰：“恨不如此为妃。”又前见陶唐之像，后指尧曰：“群臣百僚恨不得为君如是。”是画像由来已久。今之绘衣冠者曰影、曰真容，图行乐者曰小照、曰行看子。为人子孙，岁时伏腊，悬其祖若父影像于堂，相率展拜，亦如生如存之意。程子谓：“今人以影祭，或画工所传一髭发不当，则所祭已是别人，大不便。”是说也，予不谓然。手泽杯卷随在，皆若吾亲之降临左右，何独于影像而疑之？画之逼似者，固俨然吾先人之遗貌也，即画之稍不似者，以吾之精诚，与吾之先人神气息息相关，不犹愈于设尸立主耶？

　　◎两淮提引案乾隆戊子德州卢雅雨先生以告病在籍运使，因两淮提引事发，政府亦有中伤之者，遂革职下狱死。此乾隆间一大案。予于家藏邸报中，缕记之，特录于此。尤拔世之初任两淮盐政也，奏称：“上年普福奏请预提戊子纲引目，仍令各商每引缴银三两，以备公用，共缴贮运库银二十七万八千有零。普福任内所办玉器古玩等项，共动支过银八万五千余两，其余现存十九万余两，请交内务府查收。”上以此项银两，历任盐政并未奏明，私行动用，检查户部档案，亦无造报派项用数文册。且自乾隆十一年提引之后，二十年来银数已过千刀余两，显有混侵蚀情弊。密派江苏巡抚彰宝会同尤拔世详悉清查。旋据彰宝等查奏：“节年预行提引，商人交纳余息银两共有一千九十余万两，均未归公。前任盐政高恒任内查出收受商人所缴银两至一十三万之多，普福任内收受丁亥纲银私行开销者已八万余两，其历次代购物件借端开用者，尚未逐一查出。”奉旨褫奉宸院卿衔黄源德、徐尚志，王履泰、布政使衔江广达、按察使衔程谦德、汪启源职，解现任运使赵之璧任，前任运使卢见曾、盐政高恒、普福并褫职。押见曾赴扬州审讯，谳成，得旨交军机大臣会同该部议奏。经大学士公傅恒等覆奏云：“查两淮商人叠蒙皇上赏给卿衔，厚加赐赉，受恩至为优渥。乃于历年提引一案，将官帑认为己资，除自行侵用银六百二十余万两外，或代购器物，结纳馈送，或借称差务，浪费浮开。又复冒销银至数百余万两，于法于情，均属难宥。今既败露犯案，又蒙格外天恩，免其治罪。所有查出各款银两，自应尽数迫缴，以清国帑。查历年提引应行归公银一千九十二万二千八百九十七两六钱，此内除奉旨拨解江宁协济差案，及解交内务府抵换金银牌锞，与一切奏明动用，并因公支取，例得开销银四十六万一千七百六十九两九钱二分五厘，又现贮在库归款银二十六万二百六十五两六钱三分六厘二，共银七十二万二千零三十五两五钱六分一厘，应如该抚等所请，免其追缴外，所有各商节年领引未完纳银六百二十五万三千五百八十四两一钱六分六厘，又总商借称辛力膏火银七十万三千六百二两，又楚商滥支膏火银二千两，又总商代盐政等购办器物浮开银十六万六百八十七两零，又各商借差动用银一百四十八万二千六百九十八两八钱，并办差浮开银六十六万七千九百七十六两八钱，以上商人名下共应缴完银九百二十七万五百四十八两七钱七分九厘。其各商代吉庆、高恒、普福购办器物，作价银五十七万六千七百九十二两八钱二分一厘，又各商交付高恒家人张文学及顾蓼怀等经收各项银二十万七千八百八十七两八钱五分二厘，又各商代高恒办做檀梨器物银八万六千五百四十两一钱四分四厘，均系该总商等有意结纳，于中取利，以致浪费无节，亦应照该抚等所请，高恒、普福名下无可追抵之项，均着落总商名下赔完，通共计应追缴银一千一十四万一千七百六十九两六钱。至普福自向运库支用并无档册可稽之丁亥纲银四万二千八百五十一两四钱三分九厘，该抚等既称虽非各商经手，但正项亏缺，未便无着，若普福不能追抵，在于通河众商名下均摊赔补，亦应如所奏办理。其卢见曾婪得商人代办古玩银一万六千二百四十一两，例应于卢见曾家属名下勒限追缴。但查此项代办古玩银两，原系各商有意交结运使，滥行动用，如卢见曾家属名下不能全完，亦应在商众名下着落分赔。至该抚等所称商众情愿于本年戊子纲一年限内先缴银一百二十七万五百四十八两七钱七分九厘，其余应完之八百万两，可否分限完纳，按纲带完一百万之处，查应完银两，自应酌与限期，俾伊等得以从容完缴，不致有碍运务，应如所请，本年先完银一百二十七万五百四十八两七钱七分九厘，其余八百万两，自明年为始，每年完银一百万两，分至八年全完。至代盐政购办器物，及交付张文学、顾蓼怀，并办做檀梨器物，应行着赔之八十七万一千二百二十两八钱二分一厘，又普福自支取丁亥纲银四万二千八百五十两四钱三分九厘，亦着落众商赔完。又代卢见曾办古玩银一万六千二百四十一两，如伊家属名下不能完抵，并于各商名下著追。俟伊等本身应缴银两全完后，所有各项应行追赔银两，亦限一年完缴。通计分作十年全完，应请交与盐政、运使等分年按数催缴，每年如数交库。仍令该盐政附折奏闻，倘逾限不完，除将该商从重治罪，盐政、运使即照承追不力例议处。再查乾隆十一年提引以后，历任运使系朱续卓、舒隆安、郭一裕、何胃、吴嗣爵、卢见曾、赵之璧，除卢见曾业已定议治罪外，其余各员既经该抚等讯无馈遗染指、与商人结纳情弊，除已故之朱续卓、舒隆安、郭一裕三员均应如该抚所请，毋庸置议外，其现任河南布政使何胃、江苏淮徐道吴嗣爵不能详请早定章程，革除盐务隐弊，均属不合，应将该二员俱照不应重私罪降三级调用。查何胃现任有纪录十二次，应销去纪录十二次，抵降三级，免其降调。吴嗣爵任内有加一级，应销去加一级，仍降二级调用。已经解任之运使赵之璧，在任五年之久，目击盐政妄行，库内收贮银两任职普福提用，不能阻止。及护盐政时，又不能据实具奏，殊属有心徇隐，应照溺职例革职。所有赵之璧现袭世职，交与兵部照例办理。至于现任总督高晋，从前署任盐政四十余日，不能据实具奏，前任总督尹继善在任最久，且有统理盐务之责，乃竟全无觉察，均难辞咎，应一并交部严加议处。”得旨：“吴嗣爵从宽改为革职留任，余依议。”是狱也，盐政高恒、普福、运使卢见曾均伏法。而刑部郎中王昶、内阁中书赵文哲、徐步云因私行送信与见曾，获严谴。纪文达公亦牵连责戍焉。

　　◎垂老遇仙吴山尊学士续配孙恭人，渊如观察之妹也。学士年四十一入赘兖州，胡城东（唐）镌小印赠之，文曰“垂老遇仙”。观察催妆诗云：“他时上传佳话，更指南楼作凤台。”张船山太守亦有诗云：“莫倚元龙湖海气，须妨谢女弟兄才。”盖调之也。

　　◎陆机真迹二陆俱以书名，王僧虔云：“陆机书，吴士书也，无以较其多少。”《宣和书谱》：“机能章草，以才见掩。”成哲亲王藏有士衡真迹一卷，乃孝圣宪皇后所赐。王精于八法，著有《论书管见》。

　　◎行露《诗序行露》：“召伯听讼也。衰乱之俗微，贞信之教兴，强暴之男不能侵陵贞女也。”晦翁《诗传》：“南国之人遵召伯之教，服文王之化，有以革其前日淫乱之俗，故女子有能以礼自守而不为强暴所污者，自述其志，作此诗以绝其人。”此说实与《诗序》合。戴岷隐溪谓：“男有强委聘者，女不从而讼。”引《列女传》为证。家望溪侍郎谓：“《行露》之诗，世儒多引韩婴及刘向《列女传》以谓申人之女许嫁于酆，夫家不备礼而欲迎之，虽致狱讼，女终不行。诬矣哉！婴与向胡为而传此乎？盖此诗既女子所自作，则失怙恃，且无兄弟之依可知矣。曰嫁则许之者，必父兄也。遭家之变，莫为之主，虽自归于舅姑，不得谓非义，况其夫就而迎之乎？既有狱讼，以召伯之明，则必开以大义，而官为之配。其诗曰‘谁谓汝无家’，信如所传，是故有室家之约也。以一礼未备，而终不肯行，则将转而之他乎？此害义伤教，不近于人情，而可列正始之风，以为教于闺门、乡党、邦国欤？婴、向之蔽，良由未达于室家不足之云，而以辞害义。不知设诈以求偶，即此已不足为人夫，此贞女所以疾之深而拒之决也。”愚按：侍郎此说极透辟，惟“设诈求偶，不足为人夫，贞女所以疾深拒决”数语，虽驳汉儒，仍未脱汉儒窠臼。《诗序》明明以“强暴之男，不能侵陵贞女”为断，即朱子“以礼自守，不为强暴所污”意。一添入强委聘、不备礼等词，便枝节横生，了无情理。袁斋《毛诗经筵讲义》曰：“女以贞信自守，惟恐少有点污，冰清玉洁，克保其身，岂容强暴之男得以侵陵？明于听讼者，视其貌，察其言，观其理之然否，固知其大节无亏。”是真善于说《诗》者矣。若王雪山《总闻》云：“暴男侵贞女，乱世容或有之，而召公分壤，被美教，成雅俗，不应如此。女固可尚，男为何人，岂文王之化独及女不及男耶？”云云。雪山与郑、朱诸公均不宗《诗序》，吾得而驳之曰：“轩辕之化，何以有蚩尤耶？虞舜之化，何以有四凶耶？文王之化，何以有管、蔡耶？此诸人较之强暴者何如？”呜乎！废《诗序》而言《诗》，何异瞽者之无相哉！

　　◎何少司农宁晋何赓卿先生（彤云）浚师试京兆座主也。弱冠登科第，供奉南斋，问学渊博，心气和平，与人语从无疾声厉色。门生属吏侍其侧者，终日无倦容，以故皆乐亲近之。丁艰回籍，殁于成都旅寓，年甫四十。惜哉！故事，值内廷卿贰，赴衙门办事者鲜。先生官户部侍郎，一日文宗召见，问：“汝常到部否？”先生奏：“臣今日即去。”人服其应对之敏。忆乙卯、丙辰间，浚师在圆明园直庐，每散后过澄怀园，先生必留饮书室中。偶呈一诗，作一文，深蒙奖掖。迨先生出都时，濒行执浚师手不忍别，且谕之曰：“贤好为之，非翰苑中无以位置也。”呜乎！<毛蒙><毛童>之鹤，不飞不舞，实为羊公辱矣。谨识数语，亦足征先生爱士之一端云。

　　◎海洋记略《扬子法言》云：“君子避碍则通诸理。理，势所在有，未可一概论焉。”浚师官京朝十年，从事于洋务者七年，每于官文书中择其事理之当否，审乎时势之艰难，或存于心，或记于简，其机密者不敢言，而其可言者要不外理、势之两途。昔程子谓宋世有不可及者数端，而其一曰待夷狄以礼。礼者，理也。我有理以通之，亦何患乎彼之无礼哉！尊周攘夷之义，无日不在士大夫心也。而所以尊之、攘之之道，又非徒士大夫空言塞责也。兹就见闻所及，录于后，俾质诸世之讲经济者。

　　“粤东准外国通商以来，惟英吉利国生理较大。向经该国设有公局，派令大、二、三、四班来粤经理贸易，其公司船每年于七八月间陆续来粤兑换货物，至十二月及次年正二月内出口回国。该大班商人等，于公司船出口完竣之后，请牌前往澳门居住，俟七月八月间该国货船至粤，该大班人等复请牌赴省料理。嗣因公司散局，大班不来，现值该国来船络绎，商船人等实繁有徒，亟资钤束，以期绥靖。今洋人义律领有该国公书文凭，派令经管商梢事务，虽核与向派大班不符，但不别有干预，似可量为变通。查照从前大班来粤章程，准其至省照料。”（道光十七年正月，广督邓廷桢奏折）此英领事义律住广东省城之始，今则建领事官署，尽河南沙面地基盖造洋楼。而各省海关均有领事官署，且于京城设驻京全权大臣。

　　中外诸洋，以老万山为界。老万山以外汪洋无际，是为黑水洋，非中土所辖。老万山以内如零丁、九洲等处洋面，是为外洋，系属广东辖境。其逼近内地州县者，方为内洋，如金星门其一也。（道光十八年正月，广督邓迁桢奏折）

　　太常寺少卿许公乃济奏请收鸦片烟税。道光十八年闰四月，鸿胪寺卿黄公爵滋奏请严禁，引余文仪《台湾志》云：“交留巴本轻捷善斗，红毛制造鸦片烟诱使食之，遂疲羸受制。”此禁烟之始。今鸦片烟仍弛禁而收税。黄固正论，许官粤东监司久，所议亦不为无见。事激则变，《易》之戒履霜，信然。

　　英义律之在粤也，曾言马化伦系英国官目，来粤稽查贸易，令伊进省代具呈词，免写“禀”字。道光十八年七月，广督邓公廷桢奏闻。此洋官致督抚书函不称“禀”之始。今条约中全权大臣等与部院督抚用照会，领事官以次用申呈。

　　粤东陆路各口岸人烟稠密，良莠杂处，以潮州府澄海县属之汕头、潮阳县属之达濠为最。今汕头建有官署，惠潮嘉道往来于其间，而洋人入潮城之举，迄未能阻。署粤东巡抚郭公嵩（焘）有言：“议款以后，内地府县各城听从游历，载在和约，诸君子严拒之之义，而先违谕旨。是彼之欲入城，其势顺；我之阻其入城，其势已先处于逆。洋人通商汕头，距潮州咫尺，商贾觑其余利，而与之交易，工匠夫役受其雇值，而为之奔驰，徒恃一二学者持不准入城之议，以求相胜，其言诚正，其气已孤。”数语实为颠扑不破。

　　道光十九年三月，林公则徐等奏：“趸船鸦片销除净尽，乃为杜绝病源。臣则徐当撰谕帖，责令各洋人将所有烟土尽行缴官。即于二月十三日据领事义律禀覆，向各洋人名下追究呈明，共有二万二百八十三箱。”此查缴鸦片烟土之始，以后复陆续令其呈缴，并严定夹带罪名。或者曰：“禁内地之吸烟，即不能不杜绝外地之卖烟，禁果行矣。内地无吸食之人，外来之烟土从何售卖？今乃勒缴烟土，彼商原为谋利而来，利不获而并其本没之，激之甚而反相陵者，势也。文忠斯举，不无遗憾。

　　“番船初到时，先于虎门口外寄碇，如担杆山、铜鼓洋、大屿山、零丁洋、尖沙嘴、仰船洲、琵琶洲、上下磨刀、沙湾、石笋、九洲沙、沥潭，仔鸡颈等洋，皆向准洋船寄泊之所，此等洋面虽在老万山以内，而老万山并无口门，洋船必雇引水小船，报明引入虎门口内，停泊黄浦，始得开舱验货，按则报税互市。其在虎门以外寄泊中路各洋者，皆未入口之船。”（道光十九年七月，广督林则徐奏折）据此，虎门乃天险也。险而能守，是在人事。

　　“广东水师大鹏营所辖洋面，延袤四百余里，为海船经由停泊之区。其尖沙嘴一带，东北负山，西则有急水门、鸡踏门，东则有鲤鱼门、佛堂门，而大屿巨岛又在其西南。四面环山，藏风聚气，波活浪静，水势宽深。就粤省海道而论，凡东赴惠、潮，北往闽、浙之船，均不能不由该处经过。尖沙嘴山麓有石脚一段，其形方长，官涌偏南一山，前有石排一段，天生磐固。两处各建炮台一座，声势既相联络，控制亦极得宜。”（道光二十年四月，广督林则徐奏折）

　　道光二十年六月初七日，定海镇臣张朝发与英人接战，此洋人攻城之始。

　　“定海、镇海相距仅止百有余里，一帆可到。镇海口直通内地，其要隘全在笠山外障，与招宝山及金鸡山对峙，作为钤口。”（道光二十年七月，浙抚乌尔恭额奏折）

　　钦差大臣左公宗棠曰：“泰西诸国以奇巧著闻，自唐以来，载籍详之矣。惟火轮船之制，从前未有所闻。据彼中人言，近四十余年乃始造成。以西历推之，则道光初元前后也。”浚师按：道光二十年七月，广督林公则徐奏称：洋人先后来有车轮船三只，以火焰激动机轴，驾驶较捷。此项船只前曾到过粤洋，专为巡风送信。“盖彼中历千数百年研精覃思，发其奇秘，父以是嘱之子，师以是望之弟，不至于极诣不止。黠哉！人巧乃夺天工。

　　钦差大臣左公宗棠曰：“学习西洋制器，内地工匠执柯伐柯，所得者不过彼柯长短之则，至欲穷其制作之原，通其法意，则固非习其图书算学不可。故请于船局中附设艺局，招十余岁聪俊子弟，延洋师教之，先以言语文字，继以图书算学。学成而后，督造有人，管驾有人，轮船之事始为一了百了。如果有成，则海防、海运、治水、转漕，一切岁需之费，所省无数。而内纾国计利民生，外消贼患树强援，举在乎此。”善哉言乎！同文馆学习西洋文字之八旗俊秀，予曾历试以各国洋字文件，均能通晓译写，此非其明效与？考试之奏，出台臣、阁臣，发明《春秋》正论，事虽未罢，而有名无实矣。予尝有句云：“局外是非谈似易，个中筹画解原难。”知我乎？抑罪我乎？

　　“杭州省城东面清泰等门，近临钱唐江岸，江水南来北流，至银〔艮〕山门之东北转而向东，由凤皇山鳖子门下注于海。两岸涨沙，时坍时长，平日止通小船，遇有潮汛，微大船只亦可乘潮而入。查得水面较窄，枪炮易施之潮神庙地方，为咽喉要路。”（道光二十年七月，杭州将军奇明保等奏折）

　　道光间英人马里逊能书汉字，义律亦英人，十余岁时前来澳门，有马里臣者教以汉洋言语文字，管理贸易、带兵等事，后为英国领事官，告示文字，悉出其手。英国兵船向泊离粤二万余里之孟甲喇、万打喇沙等处，皆听义律调遣。

　　直隶总督琦善公奏折中有云：“该洋人呈阅所谓全句，其式圆而上有斑文，近似符。”不知全权者，乃彼国之全权大臣，洋人所谓保其自主之权而可以代其君主发号施令也。外国印信，或圆、或方、或长、或大、或小，无一定。从前止有洋字，今则加以汉字。凡和约等件，用蜡饼印成，堆出纸上。有斑文而似符者，实印信耳。当时未能考核。陶弘景所以致慨于一事不知也。

　　嘉庆二十一年英国官罗斗何、美士德等自北遣回，由内河逐站护送回粤，予曾遍访其成案，竟未得见。

　　《宋史。邓肃传》肃尝言：“外夷之巧在文书简，简故速；中国之患在文书烦，烦故迟。”今之制轮船、修铁路、设铜线，欲其速耳，不仅在文书一端也。署广东巡抚郭公嵩焘曰：“鄙意欲仿宋、元遗制，稍加变通，于通商各口，设立市舶司，由督抚择本地士绅为之，达其名于部，令海关量给经费，三年一更置而授以官。凡商民制造轮船，司其籍而稽其贸易之盈虚，其赴各国贸易者，由市舶司给照而移知各国领事，加勘合焉。凡与洋人贸易交涉事宜，悉听理处。大者白于督抚，而课税仍责之监督，市舶司不得干预，有营私者罪之。其余出海各船，皆听稽查。从前文武各官稽查海船出入旧例，悉罢除之。去官吏烦苛之政，而稍通以情；司海船修废之籍，而务课以实。而后中国商民得以渐服官之约束，乃可推类以及洋人。其与修铁道、铜线之属，皆责成中国商民主之。而于所过关津市镇卸载货物，依课则征税。闻南海伍氏借修花旗铁道银一百万两，为花旗商民所推重。若一切由中国商民主持，则洋人之助工者，亦伍氏帮修铁路之类也。中国之实情，计无有逾于是者。故各省官置轮船，一时之利也，可以议行；而使商民得公置轮船，永远无穷之利也，一切皆可以是推行。官商各船运载货物，沿海畅行，其有裨于国家之经费，亦必多矣。”予每读之，辄为击节。惜此议迄未有成。郭公又曾致予一书，亦经国之要务，藏之匣中，未敢宣播云。

　　江苏巡抚李公鸿章曰：“西士出入中国，其书之译行者，天算之外，有《奇器图说》诸书。佛郎机各火器图式，载于戚继光兵书。佛郎机即法兰西，以国名其炮也。而其数术，终明之世，抑不见用。我朝定鼎，确有见于中法之不合天行，首以西术列于台官。顺、康之初，西士肩臂接于京师，仁皇帝特爱其术，童而习之。逮吴三桂之变，南怀仁时官钦天监监正，奉谕多造西洋轻便铜炮，以便攻伐，卒削平三藩。嗣以平定准部、攻金川、征缅甸、剿川、黔土司，皆以炮火随征，所向克捷，于是有八旗火器营之设。耿光大烈，有自来矣。西人既受中国宠任，倡行耶稣之教，几遍海内。物忌太盛，乾隆中乃有杨光先者著《不得已》一书，极言天主教之害。其言谓宁可天算违行，不可任用西士，学士大夫亦交口丑诋，于是严行驱禁，毁其堂宇，西士绝迹于中土者近百年。然台官循其法不能变，军火利器依旧式制造，亦无奇巧变幻之方。孰意智巧之士，伏于海外，殚精竭虑，日新月异，其锋驯致不可当，而中国未知也。然其法既出，亦必不能深自藏匿。某考道光初年英吉利犹入贡，间有小巧火器，载在《礼部则例》。揆其意，盖隐然以此相炫耀。其时识者已为海洋抱隐忧，假令昔日体会仁皇帝圣人学于万物之意，去短取长，则天主教自不妨禁，西士自不妨留。梯航踵接，必有如南怀仁能为中国效力制造，尽其思之所至，变化出之，安见轮船、硼炮、洋枪、铜帽之独为外国擅绝也。至今日而杨光先《不得已》之论果何如哉？某每一念及，未尝不叹一孔之儒，贻误至此。是故火器之亟宜精学，非谓剿除贼盗少此不可，实则自强之道舍此莫由。”

　　江苏巡抚李公鸿章曰：“购买外洋各种军火，尽心研究，略知端倪，又雇募精巧匠人，留心仿制，近来稍有把握。试将各局制造施放之有成效者，约略言之：一曰长炸炮，大者吃子至百余磅，小者吃子至十余磅。造炮之法，先铸一实心大铁块，头大尾小，外如塔形，铸就后锉削炮质，先定何处为炮耳，何处为浮线，外面锉磨光滑，然后用铁车对准中线，车空炮腹，由小而大，由浅而深，至近头之处，铁皮极厚，缘此处药气紧闭，其力甚猛，比药在空地然者其力约加三十倍，愈近尾则力愈松，是以近口处铁可稍薄。降而至受二十四磅弹、三十二磅弹之炮，则铜铸、钢铸者尤妙。弹有空腹者，有实心者。空腹之弹，先制内模，搏沙为球，蒂系铁丝，炭焙令沙燥，则内模成。次制外模，和泥为之，揉以稻穗，底盖如一，刳其中令空，宽过内模二三寸，盖端穿小穴，置内模于底而加盖，则蒂端铁丝贯出穴上，匠人将就铁汁斜倾入穴内，俟满，然后决去弹心内模之泥，而弹以成。弹口必用螺旋，冒以锡盖，以免潮湿。弹口用引，或以铜，或以黄杨木，外国人击远敌用铜引，击近敌用木引。中国仿制则用木引，较灵木引长二寸至四寸不等，首尾皆平圆，形如锥柄。引首圆径约一寸，尾圆约七分，引首中镟陷二分许，外备轮廓，中通而不到底。中通处入缓药，陷深处施药线。引旁穿细眼，或九、或十七、或二十一。其及远之可稽算者，以二百步起，至二千一百步止。弹入炸药后，木引配好舂紧，其口朝外。炮药然时，其火焰包出弹子之外，初而然及木引首之药线，继而然及木引中之缓药。如击近，则就靠上之细眼钻穿，火力行至此斜穿，然及炸药，而弹炸矣。击稍远，则就中间之细眼钻穿，再远则就靠下之细眼钻穿。时时较试，自有效验。凡长炸炮之弹，皆下施木座，络以马口铁，出口时势才直而不偏。一曰短炸炮，身短而口哆，炮耳在后，形如怒蛙，俗名田鸡炮，其口斜昂向天，故外国人又名天炮。分周天三百六十度八分之一为四十五度，炮口测准四十五度，不可时高时低，但以药之多寡，定弹之远近。从高坠下，落地开花。内地炉所制短炸炮，有受十八磅之弹，炮重不满五十斤，用药仅三两许，远及千余步，最为轻便。其次有受四十八磅之弹，有受一百零八磅之弹，用药递加，弹迹递重。大约轰坚城，破炮台，则用长炸炮，雷奔电击，累累贯珠，击厚攻坚，殆同摧枯。惊敌心，散敌阵，则兼用短炸炮，砉然中坠，势若下石，洞垣穿墉，虽趋莫避。炮有不同，而用弹则一律，惟以莹滑合膛为主。大约炮口径一寸，弹必径九分六厘，所争不过一皮纸厚，药气不外泄，弹方能及远有力。其余各弹，有椭圆者，有顶锐而底平者，有首尾俱尖如橄榄形者，有双层上实药而下实子，中间以铁皮者，又有洋铁盒内藏群子者，又有菩提子弹，用绳络大子，涂以漆，击远则四散者，又有腰包锅中施铁柱，内藏自来火，触物而机自发者，又有三眼喷火子，用以烧物者。以上各种炸弹，皆可仿铸。至如英、法近来新出之炮，有炮尾开门，决去螺旋以受弹者，其炮腹亦有螺旋药，然则弹子旋转而出，势最猛烈而击远，名曰来福炮。又炮腹有火药房，比长炮较短，而比短炮较长，名曰蒿勿惹炮。又有无双耳，腹下有一圈，此乃击近所用，名曰加鸾力炮。此皆妙品，最难仿制。某曾购有西人汽炉，镟木、打眼、铰螺旋、铸弹诸机器，皆绾于汽炉。中盛水而下炽炭，水沸气满，开窍由铜喉达入气筒，筒中络一铁柱，随气升降俯仰，拨动铁轮，轮绾皮带，击绕轴心，彼此连缀，轮旋则带旋，带旋则机动。仅资人力之发纵，不靠人力之运动也。”

　　《万国公法》，美国丁韪良所译，予与陈子敬、李叔彦、毛升甫三君竭年余之力，为之删削考订，其中于中外交涉事宜，颇多可采。惟以钩格磔之谈，律以中华文字，不无勉强牵就，并有语气不合处。有心者分别体会，未始不可据理论辩，因势利导也。全书具在，披览可知。

　　《乘查笔记》斌君（斌椿）著，予曾为之校订。所至者九国，但叙其程途之远近，服御之奇巧，大要仍不出《瀛寰志略》范围。验游踪则可，无甚关系处，故不具录。

　　◎无可大师桐城家密之先生（以智）鼎革后削发为僧，居粤中，改名无可。康熙初年，其子陪翁（中通）迎之归里，舟次万安卒，停柩月水山中。其法嗣弟子将建塔以葬，次子素北（中履）质诸当事，以爪发付僧家瘗诸塔，肉身仍归方氏，素北乃扶榇回桐城，葬于浮山花冈。朱笥河先生过浮山拜先生墓诗云：“万安好住师须住，骨肉儿孙仍乞还。”

　　◎鱼鹰鸬鹚食鱼，入喉则烂，其骨主鲠及噎。峡中人称鸬鹚为乌鬼，蜀人养此鸟使捕龟，得鱼则倒提而出。杜诗“家家养乌鬼，顿顿食黄鱼”，盖言此鸟捕鱼而人得食也。《禽经》：“王雎、雎鸠，鱼鹰也。”注：“《毛诗》曰王雎，鸷而有别，多子，江表人呼以为鱼鹰。江干渔户驯养极多，捕鱼出，不令食，鹰饥则捕鱼愈力。”或亦乌鬼之类欤？吾师黄琴士先生有《鱼鹰诗》云：“江上有鱼鹰，赋性贪且狡。终日波浪里，攫拿恣翻搅。大鱼惊逃避，小鱼供餍饱。岂知老渔翁，网罗遍围绕。将汝笼致之，生涯在是了。予汝三日饿，肠空目深。皮环扼汝喙，麻绳缚汝爪。纵汝入水中，泅身没头脑。鲂子亦何仇，张口吞多少。纵汝复擒汝，倾囊得鲜{蒿死}.赖汝口中物，换得米盐好。善哉用汝贪，汝不如人巧。”借题发挥，足为贪婪之吏下一针砭。螳螂捕蝉，黄雀在后，涉世者可勿戒哉！

　　◎到喇诗家多有作《到喇词》者，按《帝京景物略》，到喇者，掏拨数唱杂剧之名。

　　●卷九

　　◎古文不宜减字换字家望溪侍郎尝以所撰《大父马溪府君墓志铭》就正于李穆堂先生，先生书其后云：“篇首三句‘家于桐’及‘副宪公迁金陵’似俱未稳。散体文自明嘉靖以后伪体盛行，谬为减字换字法以示新异，而文理实未可通。相沿至今，贤者不免。桐城止言桐，则嘉兴有桐乡，严州有桐庐，南阳有桐百，四川有桐梓，后之读是文者，乌知其非桐乡、桐庐、桐柏、桐梓耶？此减字法必不可用也。副使道易以副宪，则世俗于副都御史亦有此称，后之读是文者，乌知其非副都御史耶？此换字法必不可用也。”又云：“金陵古无此地，秦始置县，旋改秣陵。自秦至今千六百年，惟唐初曾复此名，亦二年即改，不可用也。”按：今《望溪文集》刊本已改为“苞先世家桐城，明季曾大父副使公以避寇乱之秣陵，遂定居焉”云云。愚意“秣陵”二字仍不若改称江宁为得耳。

　　◎让探花明李瓒原中一甲三名进士，以让会元陈澜，改二甲第一。我朝雍正癸丑，殿试十卷进呈，上阅第五卷字画端楷，策语恳挚，置一甲三名。及拆号，乃大学士张廷玉子若霭。上遣人往谕，廷玉再三恳辞，遂改若霭二甲一名，而原拟二甲一名沈文镐改探花。古今事竟有相同者。

　　◎宇宙四方上下曰宇，往古来今曰宙，夫人而知之矣。子华子曰：“太古之时，澹泊恬愉，鹿聚而居，其知徐徐，其乐于于，夫是之谓宇。有无以相反也，高下以相倾也，盛盈{分田}息以相薄也，庞洪芦符以相形也，由是以生，由是以死，由是以亏，由是以成，夫是之谓宙。宇者，情相接也。宙者，理相通也。”此说特奇。

　　◎胞衣紫色黄色齐射阳王敬则生时胞衣色紫，明晋江蔡黄卷生时胞衣色黄，敬则历官三公，黄卷仅以教职止。然一为叛臣，一为名儒，相去远矣。

　　◎若卢王州《赠孙一谦》诗云：“青衫白马帝城西，祖道无人日欲低。犹有若卢方亩地，赭衣能作数行啼。”一谦，温府人，万历戊子、己丑间为南都司狱有名。按：若卢，狱名，属少府黄门内寺，见《王商传》。

　　◎受有亿兆夷人予读《泰誓》“受有亿兆夷人，离心离德”，于夷字不能无疑。传训夷为平人、凡人。《左传。昭公二十四年》：“刘子谓苌弘曰：”甘氏又往矣。‘对曰：“何害？同德度义，《太誓》曰：”纣有亿兆夷人，亦有离德。’“杜预注言：”纣众亿兆，兼有四夷，不能同德，终败亡。“孔颖达驳之曰：”亿兆夷人，则受率其旅若林，即曾无华夏人矣。“按：《左氏》成公二年《传》曰：”大夫为政，犹以众克，况明君而善用其众乎？《太誓》所谓‘商兆民离，周十人同’者，众也。“林氏注引《书》云”受有亿兆商人“，然则”夷人“必”商人“之误矣。

　　◎逃雨《黄忠端文集》有《逃雨道人舟中记》。按：《淮南子。齐俗训》云：“譬犹逃雨也，无之而不濡。”忠端值板荡之会，以此自名，亦可哀也。

　　◎崔清献诗崔清献公与之《峡山飞来寺》诗云：“万里星槎海上旋，名山今喜得攀缘。猿挥孙恪千年泪，月照维摩半夜禅。磴长荒苔人迹少，崖攒古树鹊巢悬。江流上溯曹溪水，时送钟声到洞前。”按清献字正子，广州增城人，宋理宗朝累除广东安抚使，拜参知政事、右丞相，致仕，卒封南海郡开国公，著有《菊坡集》。近南海伍崇曜刊清献诗文五卷，独遗此诗。

　　◎学道可怪康熙间浙江学道程汝璞每于按临考试，私带姬妾，或以七相公乳母为名，或以阅文相公为名，用轿抬入试馆。嘉兴府等处有十可怪之谣，如“一可怪，增廪入学一齐卖；二可怪，吓诈教官骂奴辈；三可怪，到处出巡带奶奶”等语，见魏环溪尚书奏疏。

　　◎蒙斋笔谈宋湘山郑景望著《蒙斋笔谈》上下两卷，曾收入《稗海》中，《学海类编》仅录其九则刻之，误以景望作景璧。按：《笔谈》叙杜杞治广西贼欧希范事，以欧与其党蒙干来降云云，《欧阳文忠集。杜杞墓志》则书为蒙赶也（谨案：钦定《四库全书总目》载此书，全录叶梦得《岩下放言》之文，但删其十分之三四，而颠倒其次序。景望名伯熊，登绍兴十五年进士，累官太子侍读、宗正少卿，谥文肃，见陈傅良《止斋集》中。厉鹗《宋诗纪事》既载伯熊诗于四十七卷中，又据此书于三十七卷别出一郑景望，亦殊疏舛也）。

　　◎酒胡子唐卢注《酒胡子》诗云：“同心相遇思同欢，擎出酒胡当玉盘。盘中О不自定，四座清宾注意看。可亦不在心，否亦不在面，徇客随时自圆转。酒胡五藏属他人，十分亦是无情劝。尔不耕亦不饥，尔不蚕亦有衣，有眼不能分黼黻，有口不能明是非。鼻何尖，眼何碧，仪形本非天地力。雕镌匠意若多端，翠帽珠衫巧妆饰。长安斗酒十千酤，刘伶平生为酒徒。刘伶虚向酒中死，不得洒池中拍浮。酒胡一滴不入眼，空令酒胡名酒胡。”按：《墨庄漫录》：“饮席刻木为人而锐其下，置之盘中，左右欹侧，О然如舞状，力尽乃倒，视其传筹所至，酬之以杯，谓之劝酒胡。”

　　◎嫁树元日五更以火把照树，果木等树则无虫；以刀斧斑驳敲打树身，则结实必多，名曰嫁树，《齐民要术》云是嫁枣。见《家塾事亲》。李冠卿扬州所居堂前杏一株，花多而不实，一媒姥曰：“来春与嫁了此杏。”冬忽携酒一樽来，云婚家撞门酒，索处子裙一腰，系杏上，已而奠酒辞祝再三，春果结子无数。见《文昌杂录》。茄子欲其子繁，待其花时，取叶布于过路，以灰规之，人践之，子必繁，俗谓之嫁茄子。见《酉阳杂俎》。

　　◎宇文护母阎氏家书明张天如溥辑汉、魏、六朝诗文多至一百三家，本张燮七十二家集，而补缀以梅氏《文纪》、冯氏《诗纪》，可谓勤矣。特嫌其于正史中及各家说部中所载零篇断简，未能广搜博采。如后周宇文护母阎氏遗护一书，读之令人增慈孝之感，实古今有数文字，不徒赏其情词怆恻也。书曰：“天地隔塞，子母异所，三十余年，存亡断绝，肝肠之痛，不能自胜。想汝悲思之怀，复何可处。吾自念十九入汝家，今已八十矣。既逢丧乱，备尝艰阻。恒冀汝等长成，得见一日安乐。何期罪衅深重，存没分离。吾凡生汝辈三男二女，今日目下，不睹一人。兴言及此，悲缠肌骨。赖皇齐恩恤，又得汝杨氏姑及汝叔母纥干、汝嫂刘新妇等同居，以故行动饮食，幸无多恙。但为微有耳疾，大语方闻。今大齐圣德远被，特降鸿慈，既许归吾于汝，又听先致音耗。积稔长悲，豁然获展。忆汝与吾别时，年尚幼小，以前家事，或不委曲。昔在武川镇生汝兄弟，大者属鼠，次者属兔，汝身屑蛇。鲜于修礼起日，吾阖家大小，先在博陵郡住。相将欲向左人城，行至唐河之北，被定州官军打败。汝祖及二叔，时俱战亡。汝叔母贺拔及儿元宝，汝叔母纥干及儿菩提，并吾与汝六人，同被擒捉入定州城。未几间，将吾及汝送与元宝掌。贺拔、纥干，各别分散。宝掌见汝云：”我识其祖翁，形状相似。“时宝掌营在唐城内。经停三日，宝掌所掠得男夫、妇女，可六七十人，悉送向京。吾时与汝同被送限。至定州城南，夜宿同乡人姬库根家。茹茹奴望见《鲜于修礼》营火，语吾云：”我今走向本军。‘既至营，遂告吾辈在此。明旦日出，汝叔将兵邀截，吾及汝等，还得向营。汝时年十二，共吾并乘马随军，可不记此事缘由也？于后，吾共汝在受阳住。时元宝、菩提及汝姑儿贺兰盛洛，并汝身四人同学。博士姓成，为人严恶，汝等四人谋欲加害。吾共汝叔母等闻之，各捉其儿打之。唯盛洛无母，独不被打。其后尔朱天柱亡岁，贺拔阿斗泥在关西，遣人迎家累。时汝叔亦遣奴来富迎汝及盛洛等。汝时著绯绫袍、银装带，盛洛着紫织成缬通身袍、黄绫裹，并乘骡同去。盛洛小于汝，汝等三人并呼吾作’阿摩敦‘。如此之事，当分明记之耳。今寄汝小时所着锦袍表一领，至宜检看，知吾含悲戚多历年祀。属千载之运，逢大齐之德，矜许相见。一闻此言，死犹不朽。禽兽草木，母子相依，吾有何罪，与汝分离，今复何福，还望见汝。言此悲喜，死而更苏。世间所有，求皆可得，母子异国，何处可求。假汝贵极王公，富过山海，有一老母八十之年，飘零千里，死亡旦夕，不得一朝见，不得一日同处，寒不得汝衣，饥不得汝食，汝虽穷荣极盛，光耀世间，于吾何益？今日之前，汝既不得申其供养，今日以后，吾之残命，唯系于汝。尔戴天履地，中有鬼神，勿云冥昧而可欺负。汝杨氏姑，今虽炎暑，犹能先发。关河阻远，隔绝多年，书依常体，虑汝致惑，是以每存款质，兼亦载吾姓名。当识此理，不以为怪。“按：《周书》护母阎姬与皇四姑并没入齐，被幽系。护求弗得，及护作相，周、齐议和，因并许归，已复先归皇姑，而仍留其母，故阎作书遗之。或曰齐令人为阎作，护性至孝，得书悲不自胜，左右莫能仰视云。呜呼！庾信、王褒之外，复有此巨手，宇文氏亦有人哉！

　　◎隐《左传》：“初，斐豹，隶也，著于丹书。栾氏之力臣曰督戎，国人惧之，斐豹谓宣子曰：”苟焚丹书，我杀督戎。‘宣子喜曰：“而杀之，所不请于君焚丹书者，有如日！’乃出豹而闭之，督戎从之。逾隐而待之。督戎逾入，豹自后击而杀之。”杜预注：“隐，短墙也。”按：诸经无以隐为墙者，宣子出豹而闭其门，督戎见豹，出门从之，拒战，豹逾墙隐蔽以待，督戎逾入，遂自后击杀。当以“逾”（名）“隐而待之”（句）语气便合。宣子出豹而闭之，不言闭门，则斐豹逾亦不必言逾墙，自然知逾墙待于隐处也。古人文章减字法，大都如此。或曰：何所凭而断隐非墙也？曰：《襄二十四〔五〕年》吴子伐楚，牛臣隐于短墙以射之，卒。何不曰“待于隐而射之”耶？

　　◎金史《金史》修于元顺帝至正三年，丞相托克托（原作脱脱。）等分撰，仍据刘祁、元好问原本稍为增益，体裁颇称严简，惟稽诸《辽》、《宋》、《元》诸史，其中尚有异同。乾隆丁酉八月，奉上谕：“顷阅《金史。世纪》云：”金始祖居完颜部，其地有白山、黑水。‘白山即长白山，黑水即黑龙江。本朝肇兴东土，山川钟毓，兴大金正同。又史称金之先出部，古肃慎地，我朝肇兴时，旧称满珠，所属曰珠申，后改称满珠，而汉字相沿讹为满洲，其实即古肃慎，为珠申之转音，更足征疆域之相同矣。又《后汉书三韩传》谓辰韩人儿生欲令头匾，压之以石。夫儿初堕地，岂堪以石压头？其说甚悖于理。国朝旧俗，儿生数日，置卧具，令儿仰寝其中，久而脑骨自平，头形似匾，斯乃习而自然，无足为异。辰韩或亦类是。范蔚宗不得其故，曲为之解，甚矣其妄也。若夫三韩命名，第列辰韩、马韩、弁韩，而不详其义，意当时三国必有三汗，各统其一。史家不知汗为君长之称，遂以音同误译，而庸鄙者甚至讹韩为族姓，尤不足当一噱。向曾有《三韩订谬》之作，惜未令人尽读之而共喻耳。若唐时所称鸡林，应即今吉林之讹，而新罗、百济诸国，亦皆其附近之地，顾昔人无能考证者，致明季狂诞之徒，寻摘字句，肆为诋毁。此如桀犬之吠，无庸深较，而舛误之甚者，则不可以不辨。若夫东夷之说，因地得名，如孟子称舜东夷之人，文王西夷之人，此无可讳，亦不必讳。至于尊崇本朝者，谓虽与大金俱在东方，而非其同部，则所见殊小。我朝得姓曰爱辛觉罗氏国语谓金曰爱辛，可为金源同派之证。盖我朝在大金时未常非完颜氏之服属，犹之完颜氏在今日皆为我朝之臣仆。普天率土，统于一尊，理固如斯也。譬之汉、唐、宋、明之相代，岂皆非其胜朝之臣仆乎？又有云我祖宗时曾受明龙虎将军封号，亦无足异。我朝初起时，明国尚未削弱，因欲与我修好，借此以结两国之欢，我朝固不妨为乐天保世之计。迨我国声威日振，明之纲纪日隳，且彼妄信谗言，潜谋戕害，于是我太祖赫然震怒，以七大恨告天，兴师报复。萨尔浒、松山、杏山诸战，大败明兵。明人欲与我求和，斥而不许，彼尚安能轻侮我朝乎？且汉高乃秦之亭长，唐祖乃隋之列公，宋为周之近臣，明为元之百姓，或攘或侵，不复顾惜名义。若我朝乃明之与国，当闯贼扰乱，明社已移之后，吴三桂迎迓王师入关，为之报仇杀贼，然后我世祖章皇帝定鼎燕京，统一寰宇。是得天下之堂堂正正，孰有如我本朝者乎？至若我国家诞膺天眷，朱果发祥，亦如商之玄鸟降生，周之高衤某履武，纪以为受命之符。要之，仍系大金部族。且天女所浴之布勒瑚里，地即在长白山，原不外白山、黑水之境也。又《金世纪》称唐时有渤海王，传十余世，有文字礼乐。是金之先即有字。而本朝国书，太祖时命额尔德尼、巴克什等遵制通行。或金初之字，其后因式微散佚，遂尔失传，至我朝复为创造，未可知也。他如建州之沿革，满洲之始基，与夫古今地名同异，并当详加稽考，勒为一书，垂示天下万世。著派大学士阿桂、于敏中、侍郎和┞、董诰悉心捡核编辑，以次呈览，候朕亲加厘定，用昭传信，而辟群惑。并将此通谕知之。钦此！“谨按：钦定《辽》、《金》、《元》三史《国语解》四十六卷，以满洲语正《金史》凡十二卷，首君名，附以后妃、皇子，次部族，次地理，次职官，附以军名，次姓氏，次人名，附以名物，共六门，著其名义，详其字音，辨析精微，折衷至当。是书出，而前代之谬讹，足以湔洗一空矣。

　　◎陈霸先墓陈霸先墓在高要县治五十里，《舆地纪胜》及《广舆记》并载之，此谬妄之谈也。按：《隋书。王颁传》：颁为王僧辨子，僧辨为陈武帝所杀。及隋灭陈，或为颁计，请发武帝丘垄。诸人具锹锸，一旦皆萃，于是剖棺，见武帝须并不落，其本皆出自骨中。遂焚骨取灰，投水饮之。据此，霸先墓在隋初已遭毁掘，何得于岭外更有墓耶？《大清一统志》削而不书，有以哉。

　　◎和肩字韵卓文端公（秉恬）真除揆席，赋《纪恩诗》，一时和者集。惟肩字韵，皆押“及肩”、“仔肩”，作寻常套语，无出色者。余母舅陈小坪先生有句云：“此时饮马长城窟，也和新诗一耸肩。”时先生正官代州刺史也。公叹为绝调。余官中书，公犹在相位，晋谒时曾为余述之。

　　◎孙稼生书同治丁卯冬，以洋人换约期近，选可以使外国者，得旨遣记名海关道志刚、礼部郎中孙家谷为辨理中外交涉事务大臣，加二品冠服，前往各国宣布德意。所以云联络，而兼可观采风谣也。浚师时充总理各国事务衙门领班章京，一切章程体制，与夏奉常（家镐）、毛户曹（鸿图）手自核定，呈堂分别奏咨而行。原以一年为期，乃因事耽延，志、孙两君迟至庚午冬始回京复命。辛未之春，浚师在岭西，得孙君书，悉其安稳归舟，为之喜而不寐。兹录其来书云：“家谷顿首，致书子严姨弟妹丈同年足下：仆自戊辰二月初旬行抵沪渎，由大东洋放碇，茫茫前途，水天一色。洋舶四十余丈，入沧海中，仅一粟耳。漂流两月有余，任其所之，始抵美里坚合众国京都。国无君长，公议立一统领，四年一更，择贤而立。亲递国书后，遨游山水，伊邦风土，略见一斑。秋后渡西洋，抵英吉黎岛国，见其女君，礼节不过进退三鞠躬而已。彼此立谈，无拜跪之文。赞以美词，循旧典也。住英三月，西行赴法兰西巴里都邑。法人喜夸诈，急功利，市廛繁富，甲于欧洲。其君又专以诈伪交邻国，愚黔首，而见中华使臣，未尝越礼焉。同事有一美国人，蒲姓，名安臣，充我国领事使臣，歆羡法邦繁华，一住半年，致我等羁留阻滞，而一年之奏限逾矣。直至己巳冬初，始克成行，由法之瑞。瑞，小国也，处北海之滨。由瑞之丹，丹与瑞邻。由丹之荷兰。荷兰，旧国也，与中国通商最早，近亦日削矣。由荷之布，布路斯昔为日耳曼一隅，今则并吞而并盟会，居然富强，与英、法并峙而三。犹袭日耳曼余风。彼都人士，竞谈礼貌，其君善待远人，自谓与中华人相处甚厚。惜无人以孔、孟之道化之耳。今春第二日，北行抵俄罗斯国，正直天寒地冻，海立冰凝，行人涉冰而度。国都在欧洲北鄙，而疆宇直包括新疆、回疆而东抵黑龙江岸，南抵印度回城，近日蚕食一萌，英、法即从而遏之，恐其纵横无敌也。而我疆我界，往来于胸中，卧榻之旁，岂能容此酣睡乎？杞人之忧，未免耿耿。俄事一毕时，维三月，顺道比利时小住十余日，仍回法都。正直天津衅起，彼族视我等为鱼肉，我以静镇处之，彼亦无如之何。五六两月，先赴义大利，继赴大吕宋，两国向来著名，今成新造。吕宋尤当大乱之后，新政一切草创，人物无足取，而地方名胜详于前人记载中，尚属不诬。七月初又回法都，复值布与法哄，危邦不可久居，亟觅归槎。于八月初旬东驶，由地中海入红海，由红海入印度海，由印度海入大南海，经印度、暹罗、缅甸、越安诸海口，一水直扌氏广东之香港，由香港换船循粤洋、闽洋而抵沪渎。陆居十日，又挂征帆而驶至津门。连遭风波之险，舟不没者仅一篙耳。仰伏圣天子洪福，百灵效顺，俾家谷等暨随从员役，全数生还，无不吁叩上苍，欢欣鼓舞。十月念六，重谒都门，雉堞巍巍，街衢攘攘，风景犹昔，如醉初醒。因忆三年艰难困苦，无不备尝，虽身体尚可支持，而内伤已深，一发即不可遏。所幸老母康强，眷属均适，悲喜交集，乐事方殷。仆虽病在膏盲，何敢稍露病容，致老母又添一层心事。上月初七日具折请安，仰蒙召见，温语褒嘉，劳使臣所以柔远人也。仆抚躬循省，才识疏迂，在外三年，惟知谨慎，周游十有一国，往返十余万程，奉命而往，抱节而归，未敢陨越，上贻君父之羞。博望遭际，为古今第一福人，仆何人斯，不敢设想。而苏子卿苦节十九年，位亦不过典属国，公道自在人心，惟听其自然，庶可无毁无誉耳。日来奔走热尘，朝饮暮醉，朔风骤寒，病体承受不起，而旧病触类而长，头眩心悸，气逆痰阻，左臂麻木，两肋凝痛，百种缠绵，二竖愈虐，卧床旬日，饮食莫进。却喜疾终牖下，胜于留享异域。幸而天怜苦人，得遇扁鹊，饮以上池，渐有生机，而疲弱不堪，几成废物。延迟至今，未能以近况上闻者，非敢缓也。西洋风土，惟《瀛寰志略》一书尚堪尽信，但未详耳。仆于公牍之外，私有记载，意欲别立体裁，不落近人日记习套。拟明春请假数月，整理成帙，再行寄呈雅政。缕此奉达，不尽区区。庚午腊月中浣，家谷顿首。”

　　◎抱老寿石荣通室魏御史中尉王显奏言：“风闻前洛州刺史阴平子石荣、积射将军抱老寿，恣荡非轨，易室而奸，臊声布于朝野，丑音被于行路。即摄鞫问，皆与风闻无差。犯礼伤化，老寿等即主。谨案：石荣籍贯兵伍，地隔宦流，处世无入朝之期，在生绝冠冕之望。遭时之运，逢非次之擢，以犬马延慈，簪履恩念，自微至贵，位阶方岳。不能怀恩感德，上酬天施，乃咎彰遐迩，向秽京墟。老寿种类无闻，氏姓莫纪，丐乞形余之家，覆养阉人之室。蒙国殊泽，预班爵序。正宜治家假内，（疑）教诫闺庭。方恣其淫奸，换妻易妾。荣前在洛州，远迎老寿妻常氏，兵人千里，疲于道路。老寿同敝笱之在梁，若其原（疑）之无别，男女三人，莫知谁子。人理所未闻，鸟兽之不若。请以见事，免官付廷尉理罪，鸿胪削爵。”诏可。晋祁胜与邬臧通室，为祁盈家臣所杀。抱、石之罪，等于胜、臧，得逭诛，幸矣。惜乎祁盈之不能如王显也。

　　◎请安《仪礼。乡射礼》：“西阶上，北面请安于宾。”注：“传主人之命也。”《左传。昭公二十七年》：“公如齐，齐侯请餐之。子家子曰：”朝夕立于其朝，又何飨焉？其饮酒也。‘乃饮酒，使宰献，而请安。“杜注：”献，献爵也。礼君不敌臣，晏大夫，使宰为主献宾。今齐侯此献，比公于大夫也。请安，齐侯自安，不在坐也。“此”请安“二字之始。

　　◎咏端砚诗不考作诗好堆典故、讲考据，固不可与言诗，然不审事物之原，落笔便有舛误。端砚以水坑为上，而水坑分上中下三层，又以第三层水归洞为上。一石而能备青花、蕉白、冰纹、鱼脑诸美，非水归洞断无此品。盖水归洞极水岩之尽处，与海相通，得天地之气，凝结温软。端人精辨砚材者，于三层中尚微分上下两层，往往得数寸之材，即珍如珙璧。管缄若（世铭）《咏响泉砚》诗云：“本出端溪最上坑，苍烟软玉韬光精。”非知砚者矣。

　　◎司经局正字中书舍人例有一人兼司经局正字，乾隆中议裁。见赵损之（丈哲）诗注。

　　◎三朝要典沈归愚先生《咏三朝要典》诗云：“熹庙御极颓干纲，疏远保傅亲貂。茄花委鬼互虬结，薰天势焰何披猖。守原、之问史贬斥，况令妇寺紊朝常？顾命老臣半诛戮，朝衣血裹投圜墙。清流白马祸更惨，一纲尽矣空岩廊。颠倒是非著秽史，手翻三案词亻舟张。词云梃击陷国戚，追论可灼诬先皇。移宫哕鸾肆迫胁，康妃八妹奔苍黄。更云笔削继孔圣，大书持书明王章。永为人臣不忠戒，冠以御制文煌煌。党与秉笔乱忠佞（顾秉谦、黄立极、冯铨等），霾闭日月无精光。同文馆狱书党籍，元君子遭摧戕。二蔡二悼恣儿戏，竟使二帝幽穷荒。此书千古同缪戾，力Θ忠耿扶奸疆。从来事往有定论，青绳白璧终显彰。刑余死骨断身后，正士祀典修尝。所惜国本既剥丧，再传宗社旋沦亡。小人勿用著圣训，承家开国须周防。”按：明季梃击、红丸、移宫三案，夏允彝《幸存录》持论最为平允。余官京师，曾于厂肆中购得《要典》一书，大致以梃击归罪于王之き，红丸归罪于孙慎行，移宫归罪于杨涟、左光斗等要结内侍王安。其书遵嘉靖时《明伦大典》例，以年系月，以月系日。梃击始万历乙卯五月，红丸始泰昌庚申八月，移宫始庚申九月，迄天启丙寅，每一奏疏议揭，后加史臣论断。总裁为顾秉谦、黄立极、冯铨，副总裁为施凤来、杨景辰、孟绍虞、曾楚卿，纂修为徐绍吉、谢启光、余煌、朱继祚、张、华琪芳、吴孔嘉、吴士元、杨世若，誊录为乔炜、李桐、张载征，收掌为张承爵、姜云龙。首列熹宗御制序文云：“朕惟自古帝王，莫不有徽猷巨训，以迪众庶而信来兹。矧纲常万古为昭，故父慈子孝，君令臣共，其道光明，无纤芥可疑之隐，其事平实，无非常可喜之功，其行之为一时赏罚，定之为万世是非，则确然直截，无依违可借之影响。循此则忠良，悖此则奸贼，独奈何使奸贼得窃忠良之号哉？诚折纷而定论，当据事以直书，亦觐扬陟降之善物也。本朝家法，炳如日星。仰惟我皇祖神宗显皇帝建元良以系海寓之心，真慈夙注；我皇考光宗贞皇帝体先志而舒云雨之泽，纯孝丕彰。迨龙驭之上宾，肆冲人其缵绪，名正言顺，猜忖曷庸。不意群奸巧于构疑也，疑梃击，则托护东宫者进矣；疑红丸，则援不尝药者进矣；疑移宫，则造为垂帘者进矣。总三案之奸凶，皆一堂之衣钵。将使皇祖、皇考抱疑不白，而朕躬亦几陷于不孝，深用痛心。幸正论时闻，业已区分陟斥。犹虑遐方耳目，缘簧鼓而渐致沦胥；来祀汗青，杂狐疑而罔知断案。又以事历三朝，或多挂漏，特降手谕，俾史臣仿《明伦大典》故事，将前后明旨、章奏编缉成书。其总裁、副总裁及纂修等各官，俱朕慎简，自兹岁丙寅春正月开馆纂修，迄今编成，爰定其名为《三朝要典》，以其专为三朝慈孝作也。斯编行且颁天下矣，朕复自序其首曰：嗟乎，小人之祸人国甚哉！指宫闱为攘功之地，则翼戴莫出其先；诬君父以不美之名，则定策肯居于后？且事极常而故张之，踪本杳而故文之，或十余年，或五六年，几成蜩螗沸羹之世宙。藉非皇祖、皇考默牖朕衷，则真是真非，其何结局之有？当我世宗肃皇帝时，虑统嗣混而不得尊其亲，故其书主于定大统；在朕今日虑贞邪淆而将不免于诬其亲，故是书主于剖大疑。令天下万世，睹是书而悟曰：前星立矣，藩封遣矣，即有风癫，立付市曹，于国本无恙也，其无容疑者一。鼎湖之悼，实慕缘孝，笃疾以慕深，孰得以一月天子，掩其为千秋圣人哉？其无容疑者二。茕疚集蓼，此何时也？遗言未往，封号在心，宫自当移，宁俟逼而后移？其无容疑者三。虽朕中兴之业，不敢望与世宗媲美，或庶几可免于戾乎？然朕览斯编，愈惕然于阴阳消长之际也。方三案之鸣也，其时邪与正互猗，今心术各揭于青编，断案亦章于白日，讵非阳长阴消之一会？第邪虽芟而能保无伏莽？正虽显而能保无遗珠？万一倚伏贞胜之几，稍不审而至于误用，将奚以为先德光继？自今尚赖尔诸臣，靖乃志以佐澄清，竭股肱而襄祗，庶在天之灵，于兹降格，而斯编亦不徒托诸空言矣。是为序。天启六年六月十九日。”卷末则顾、黄、冯三序，而冯序中有云：“不特可以继《春秋》之绝笔，而并可以绎《孝经》之微言。何者？《春秋》，刑书也，其德为，其道为权，故读之而乱臣贼子惧。《孝经》，生理也，其德为萃，其道为恒，故读之而忠臣孝子感。”尤为丧心病狂。呜呼！门户分而宵小遂得乘隙以肆其毒，盈庭聚讼，十余年不休，口舌未干，社稷亦已丘墟矣。可胜道哉！

　　◎官常彭春洲明经（泰来）有绝句四首云：“灵峰山是小蓬莱，天上将军避寇来。战舰如云无用处，龙舟听令夺标回。千尺风鸢上碧虚，放鸢军赏顶车渠。可怜前日苍黄际，不送围城一纸书。珠江片月出云西，多少人家掩面啼。玉帐宝刀生喜气，素娥流照饼师妻。史书灾异不无端，物祸人妖一例看。叵奈市儿工狡狯，沿街犬戴进贤冠。”按：道光辛丑，粤东海氛不靖。夷兵退后，靖逆将军住雨帽街邓家祠，参赞大臣住观音山蓬莱仙馆，日以龙舟、纸鸢为乐，无耻者至有以美女媚之。第四首则专刺名器之滥，是时羊头关内，羊胃骑都，六品功牌一纸，售洋钱六圆。明经此作，实诗史也。然犹曰一时变异耳，粤西逆寇之兴，穷天下兵力，竭天下财赋，仰赖庙谟广运，将帅成功。十余年间，得以底定东南，虽西北一隅，尚烦天讨，而贼势穷蹙，不难指日荡平。惟宦途流品混杂，兰艾同升，以余耳闻目睹者，如由一布衣费百余金报捐县丞，荐牍一次则知县，蓝翎矣；二次则同知、直隶州，花翎矣；三次则知府矣；四次则监司且加至两司衔顶矣。不特此也，地方官自方面至丞簿，或因挂误，或经甄别，或犯六法之重，辄以军营为开复地，弹章朝挂，军营夕投，此方劾以贪婪，彼旋奖以清直。圣明在上，万不敢稍涉欺朦，第一人之身，或毁或誉，一官之授，或升或降。加之捐输费减，无人不官。即以现在一省论之，佐杂得优差、优缺一二年者，便捐升丞、ヘ矣；州、县得优差、优缺一二年者，便捐升道、府矣。及时自效，岂乏贤能，但铨政既鲜添注之法，长官亦无位置之方，设钻刺夤缘者虱其间，吏治安得不坏，风气安得不偷耶？近日参劾章疏中，屡有不准投效各路军营之请，封疆大吏，力挽颓波，似乎可以稍息。至饷糈仍亟，捐例难停。愚谓去其泰甚，莫若立止捐纳道、府一条。查一岁之中，各省分发道、府者多不过三五员，以三五员约计之，即一岁十八省中多亦不过六七十员。此六七十员或半捐半保，或签掣指留，尚不能平地楼台，全倾囊橐。现在捐数较从前十分之一二，即以一员五千金计之，统计六七十员，每年亦仅收三十余万金。江、浙为财赋重区，河之南北，山之左右，以及川、湖、闽、广民力渐纾，厘金未撤，此数省中每年但须稍为节省，另筹一款，足抵一年所捐道、府银数。况海关、盐务，颇有赢余，疆臣、监司受恩优渥，但能裒多益寡，不必居掊克之名，区区数十万、百万之费，亦何难料理哉？为政在人，苟能是，岂仅去捐纳道、府之弊，即协饷、月饷、京饷，皆可从容挹注也。或曰：“子之说似矣，捐例势不能尽停，独斤斤争止道、府两途；不禁延路之鄙歌，而专遏阳阿之高唱，可欤？”余曰：“恶，是何言也！君子务其远者、大者。道，观察使也，刑名、钱谷，分布、按之权。府，方面也，察吏、安民，具表率之责。定例京职非膺京察截取，外吏非由大计卓荐，均不得与用。非其人，僚属轻之，绅民侮之。古人讥尸位素餐，矧加以簋不饬耶？停其捐而人之视道、府重，视之重而丞、ヘ、牧、令必竭其心力，修其政事，期氵存跻其位以为荣。人皆可以为尧、舜，讲学家空谈也。人皆可以为道、府，吾斯之未能信矣。吴黄盖为石城长，置两掾，分主诸曹，教曰：”令长不德，徒以武功得官，不谙吏事。“刘宋时淮西北长吏，悉叙劳人武夫，多无政术。嗣临川王义欣请敕选部任得其人，庶不劳而治。以黄盖之勋迹，尚谦抑未遑，以刘宋之偏隅，尚求材佐治。赫赫圣朝，居位者可勿长思远虑乎？记乾隆三十九年吏部奏已革广东龙川县知县汪承澍捐复原官一折，奉上谕：”汪承澍系汪由敦之子，汪由敦为国家得力大臣，朕每追念惋惜。今汪承澍因衙役徐海诈赃毙命，将白役张五一刑求诬服，所犯非但私罪，且以酷被劾，其情尤重。朕之恶酷吏，甚于恶贪官，贪官既永不叙用，岂酷吏转可复令登进乎？且汪承澍今春在盘山接驾，业已查阅原案，使其尚可弃瑕录用，朕彼时即可加恩，何待彼自行捐复？其案情具在，酷虐显然，在外在内，俱难令其复行供职，岂能以汪由敦之故，废公义而曲徇恩施？至汪承澍原拟杖流，论理本不应捐赎，彼时尚因念及伊父汪由敦，又以其母年老，特予矜怜，允从其请。朕办理已未免失之姑息，此时再欲加恩，亦只可令共捐一职衔，俾得顶戴荣身足矣，岂可复令重列仕途，贻害地方？又何以惩酷暴而肃吏治乎？吏部堂官前此为衍圣公孔昭焕奏请开复一案，办理即属错误，仅予传旨申饬，理应稍知儆畏，何得复有此奏？汪由敦系舒赫德业师，今为汪承@@具奏，显系周旋世谊，其余众堂官又从而随同瞻顾，吏部堂官着交都察院严加议处。至现在捐复人员，并著吏、兵二部查核，如有私罪，即奏明扣除，勿仔冒滥。等因。钦此！“呜呼！一县令耳，我高宗准理衡情，不惮反覆周详，谆谆训戒，所以整饬官常者良非浅鲜。有民责者，宜何如愧悚也哉！

　　◎历代帝王庙祀“大唐前修礼令。无祭先代帝王之文。礼部尚书许敬宗等奏：”谨按《礼记。祭法》云：“圣王之制祭祀也，法施于人，以死勤事，以劳定国，能御大灾，能捍大患则祀之。”其汉高祖祭法无文，但以前代迄今，多行秦、汉故事，始皇无道，所以弃之，汉祖典章，法垂于后。自隋以上，亦在初例。今请聿遵故实，三年一祭，以仲春之月。‘天宝六载正月，制：“三皇置一庙，五帝置一庙，有司以时祭享。’至七载五月，诏：”三皇以前帝王，宜于京城内共置一庙，仍与三皇、五帝庙相近，以时致祭天皇氏、地皇氏、人皇氏、有巢氏、燧人氏，其祭料及乐，请准三皇、五帝庙，以春秋二时享祭。历代帝王肇迹之处，未有祠宇者，所在郡置一庙享祭，仍取当时将相德业可称者二人配享。‘“此杜佑《通典》所载也。宋太祖诏修建先代帝王庙，自女娲至石晋高祖共四十人。是时吴、蜀未平，故六朝帝庙阙而不载。其中如秦始皇，以李斯、蒙恬配，庙在长安；魏武帝，以钟繇、荀攸、程昱配，庙在相州；朱梁太祖，以刘、敬翔、葛从周、袁象先配，庙在河南府（详《挥尘前录》）。始皇暴虐无道之主，曹操乃汉贼臣，生前并无伪号称尊，至朱温则篡逆大憝，不知当日议礼诸臣，何以将其滥入祀典？明洪武六年建历代帝王庙于南京，崇祀者三皇、五帝、夏禹、商汤、周文、武、汉高祖、汉世祖、隋高祖、唐高祖、唐太宗、宋太祖、元世祖，凡十九帝。已而罢周文王、隋、唐两高祖之祀。嘉靖九年罢南京庙祀，另建历代帝王庙于北京。二十四年又罢元世祖之祀。我大清世祖章皇帝定鼎燕京，因明代祀典，顺治二年增祀辽太祖、金太祖、金世宗、元太祖、明太祖凡五帝。康熙六十一年圣祖谕旨凡帝王在位，除无道、被弑、亡国之主外，尽宜入庙崇祀。礼臣议增祀夏、商以来诸帝王一百四十三位。乾隆五十年高宗亲诣庙祀，先敕大学士、九卿等更议增祀晋元帝以来二十五帝，撤去汉之桓、灵，并蒙御制诗文，垂示中外。仰见瘅彰旌别，协公论于千秋矣。

　　◎夏桂洲夏桂洲就逮，实缘严嵩修怨，代仇鸾草奏，讦夏纳曾铣金，交关为利。夏抵通州，再疏讼冤，谓嵩静盲庸违似共工，谦恭下士似王莽，奸巧弄权、父子专政似司马懿。世宗已先入嵩谮，竟弃市。贵溪、分宜，盖乡人也。夏直率，严阴险。夏为先达，援严自代，辄以门客畜之。嵩始而谨事，继而蓄怒，终而倾陷，虽奸邪狠毒，亦夏之有以召之矣。尝阅《钤山堂集》，其与桂洲酬赠唱和之什，盈篇累幅。如“殿头鹄立知元辅，亲佐唐尧致太平”，乃《和桂翁郊坛喜晴奉天殿捧诏》诗也：“商岩先梦说崧岳，会生申乃祝少师”，《桂翁寿辰》诗也。至《赠桂洲作宗伯序》，以马周之奏疏、苏轼之文章，皆不足为桂洲道。撰《严州夏公祠碑》，以宋欧阳观任绵州推官，为死狱求生，实生文忠公修为宋宗臣，比夏鼎之生桂洲，可谓推崇到极处。顾执笔如此，设心如彼，殆小人之所以为小人欤？余曾读《保孤记》，知桂洲死后，妾崔氏遗腹生一子，托赵金五护持，中更患难，至十五岁崔氏已卒，乃复归于桂洲继妻苏夫人所。而吴学愚（春，桂洲婿）与夏少洲一书，极言保孤始末。少洲疑即桂洲从子主事克承，克承先削籍为民。遗孤名先承，从其序也。《明史》谓夏妾有身，妻忌而嫁之，当时未见《保孤记》耳。又记中附载：嘉靖二十六年十二月初五日陕西澄城县界头岭山吼，至二十七日劈裂一半，东西移走三里，南北移走五里，分宜乘隙趣陶仲文以楚昭王军中见赤云如鸟，夹日而飞，周太史占移祸福于楚将相之说上，故夏及于难。并云：夏生于壬寅年丁未月丙寅日壬辰时，江西星士王玉章者，于其少时预批命书云：“如今还是一书生，位至三公决不轻。莫道老来无好处，君王还赠一车斤。”车斤者，合之为“斩”字。是说也，余盖存而不论云。

　　◎泰誓十有三年辨闽方子向迈曰：“《尚书。泰誓》曰‘唯十有三年春’，十三者，连文王九年言之，武王在位止四年，蔡传以为武王之十三年，夫武王安得有十三年乎？武王自诸侯为天子，前后不过十年而殂。《大戴礼》云‘文王十五而生武王’，则文王殂时，武王已八十三岁，又明年八十四岁而即位，若又十有三年而后伐纣，合武王九十三年计之，已死四年。然而文王受命改元称王之说，宋儒力辟其谬。夫受命之说，本出后人推原，或未必然。惟改元则于事理皆未尝谬。盖文王自幽囚里以来，死生存亡，皆未可必。失国再复后改元年，三代以下天子、诸侯多有之，何独疑于文王？若武王宜改元反不改元者，正唯文王已改，故武王不必复改。孝子之道，不忍忘亲，亦以历年未久，无容屡更也。观后有天下尚不改元，则改元非古人所重明矣。《多方》曰：”天唯五年，须假之子孙，诞作民主。‘则武立五年而即伐纣，其所谓十三年者，果武合文年无疑。“云云。此拾毛西河之唾余也。文王生于祖甲二十八祀甲寅，帝乙七祀丙子嗣位，年四十七岁。自丙子嗣位至纣二十祀丙寅，五十一年而薨。武王生于帝乙二十三祀壬辰（以时计之，文王二十三岁。与《大戴礼》”文王十五而生武王’不合），纣二十祀丙寅嗣位，年七十四岁，次年改元，至纣三十三祀恰十三年。蔡传曰：“十三年者，武王即位之十三年也。”最为确当。自《汲冢书》以文王受命九年春在高阝，而改元之说兴，自马迁有受命之年称王，而称王之说兴，皆由不推详时历，而后人议论纷起，并将文王九十七而崩，武王九十三而崩二语一概抹却。宋陈经《尚书详解》、钱时《融堂书解》与蔡沈间有异同，而于称王、改元，亦无一言议及。欧阳公《泰誓论》尤为千古名论，盖宋学可议者多，此则不当置喙也。善乎黄东发之言曰：“经解惟《书》最多，至蔡九峰参合诸儒要说，尝经朱文公订正，其释文义，视汉、唐为精，其发指趣，又视诸家为的。《书经》至是而大明，如揭日月矣。”今之哓哓于《尚书》古文、今文者，其亦可以废然思返哉。

　　◎王定国笔记之妄蔡确，奸臣也，尝从吴处厚学作赋。确作相，处厚通笺乞怜，确无汲引意，遂相仇怨。后处厚得确《车盖亭诗》引郝甑山事，乃笺释上之云：“郝处俊封甑山公，会高宗欲逊位武后，处俊谏止。今乃以比太皇、太后，且用沧海扬尘事，尤非佳语，讥谤切害，非所宜言。”确遂南窜。王定国（巩）《随手杂录》以为文潞公处置确过当，且云潞公因司马康不质证邢恕言确社稷臣事为不肖，于确不无偏护。邢恕本为司马文正客，绐文正子康手书，取信于确。会确得罪，恕亦被谪。阴险小人，康何必为之讳耶？定国不以己意短潞公，而以潞公目康不肖，形潞公之短，其居心尚可问哉？纪文达公《四库全书总目》中未曾论及，特拈出以明定国之妄（按：定国《闻见近录》潞公与张后事，亦与《碧云》同）。

　　◎哄士李义山谓花间喝道为杀风景之一。按：《隋书》尚书令给哄士十五人，左右仆射各十二人，殆即今之喝道欤？

　　◎麦鱼麦鱼生东流县卧虎潭一带，麦熟时出，其形似麦，上至石人山濑则形渐大，过此则化蜻蜓。又君鱼产贵池，绿鱼产石埭，鱼产青阳之九华山，皆水鲜之最美者。

　　◎仰今公牍中上行下之文曰仰。按：隋开皇三年诏：“有志节高妙，越等超伦，仰使人就加旌异，令一行一善，奖劝于人。”可见用仰字相沿已久也（《香祖笔记》引孔平仲《杂说》始于北齐《孝昭纪》）。

　　◎掌胶禅家合掌作礼曰和南，又曰合十。黄滔《丈六金身碑文》：“檀信及门而膝地，童髦遍城而掌胶。”掌胶二字，较和南、合十尤新。古人下语之妙如是。

　　◎公李墨庄前辈（鼎元）《使琉球记》云：“嘉庆庚申闰四月十六日戊辰，黎明至冯港，恭请天后行像并公登舟，祭用三跪九叩首礼。命道士举醮祭桅，行一跪三叩首礼，取旗祝之，巽以酒，合口同言顺风吉利。海船以鸦班为重，每舟三人，人管一桅，各披红执旗，缘一绳而上，疾如飞鸟，不负鸦班之目。公者，闽口人，常行贾舟，卧闻神语某日当行毒某地，公谨伺之，至期果见一人抛毒水中，公投水收取，尽食之，遂卒，以故面作靛色。土人感其德，祀之。以为口人，故曰公。或曰公卜姓，以业舟得名。按：林芗溪《砚耕绪录》：”公，邵武口人，姓卜，得异人授仙术仙去，明季尝化舟子而救人者。《公碑》今在省垣藩署，邵武府、县志皆失载。“云云。余曾托闽友拓《公碑》文，至今尚未寄到也。

　　◎刘三妹清溪小姑祠祀汉蒋子文妹，所谓蒋三妹是也。广东阳春县北八十里思良都铜石岩东之半峰，相传为李唐时刘三仙女祖父坟，今尚存，春夏不生草。刘三仙女者，刘三妹也。《寰宇记》、《舆地纪胜》均载阳春有三妹山，以三妹坐岩上得名，今不知何在。正可与清溪小姑并作文人诗料矣。

　　◎不肯不肯二字，《韵藻》只载《隋书。柳述传》及《梦溪笔谈》二事，不知先见于经传也。《左传。文十六年》：“春王正月，及齐平公有疾，使季文子会齐侯于阳谷，请盟。齐侯不肯，曰：”请俟君间。‘“（又”莒人不肯“，见《宣公四年》）

　　◎安哉李尤《安哉铭》曰：“安哉令名，甘旨是盛。埏埴之巧，甄陶所成。食彼美珍，思此《鹿鸣》。”见《太平御览。器物》七百六十。明张溥编《李伯仁集》，仅注云“陶器”，究不知系何器也。

　　◎西伯戡黎“《西伯戡黎》不叙戡黎事，专记祖伊告王之词。盖西伯既专征伐，德业日盛，纣恶不悛，必有覆亡之虑。故祖伊不避忌讳，沈痛道之，冀纣改悔，洵不愧直言敢谏之臣。读经者念祖伊之忠良，恨受王之不晤可也。乃抛却正文，但辨戡黎为武王，非文王，而蔡氏复谓周家初无利天下之心，又谓殷之亡初无与于周，究竟为文王讳乎？为武王讳乎？苏东坡曰：”祖伊之谏，尽言不讳。汉、唐中主所不能容者，纣虽不改，而终不怒，祖伊得全。则后世人主不如纣者多矣。“此言实为透辟。观《东坡书传》中，绝无一语及周不利殷，而直本《史记》，断西伯为文王。呜呼！祖伊之心何心哉？恐而奔告，所恐者谁哉？”《北轩笔记》（元陈世隆著）所论，仍是争辩西伯一面，于祖伊心事似尚未明了。顾其说有洽于愚衷，因附录之。考亭云：“《西伯戡黎》看来只不伐纣，其他事亦都做了。若说文王终守臣节，何故有此？只是后人因孔子‘以服事殷’一句，遂委曲回护如此。其说然否？曰‘文王三分天下有其二，以服事殷’，其中有多少道理，多少忠孝，多少诚心。委曲至此，便是至德。其伐崇戡黎，只因纣赐弓矢铁钺，得专征伐，故不道之国西伯得而伐之耳。然则祖伊之奔告谓何？盖臣子之心有见于兴亡之会，故因戡黎之事恐而奔告，虑纣之必亡，欲其改过以图存。非谓文王取纣之天下也。观其奔告之词，只称殷之不德，而不及周，则其本情可知矣。若曰文王伐崇戡黎都做了，只不伐纣，是谓曹操东征西讨都做了，只未取汉是一样，然则孔子何私于文王，特为溢美？后人何私于孔子，曲为回护？若以孔子之言未可信，则天下更有可信之言乎？或曰武王继文王为西伯，戡黎者武王也。纣使胶鬲视师，而曰西伯何来？盖武王将欲伐纣而先戡黎也。若然，则文王之心事愈益明白。使西伯而文王也，则祖伊之恐徒以其理，使西伯而武王也，则祖伊之恐明见其势。可恐而卒不如所恐，文之所以为文也，可恐而即如其所恐，武之所以为武也。”而考亭于武之伐纣，则曰“武王于此自是住不得”，于文王以服事殷，却曰“只不伐纣”，是以文王之伐纣反不如武王之伐纣为直截也，失之矣。

　　◎昭君王嫱字昭君，齐武明后娄氏（高欢妻）亦字昭君。

　　◎楚材“昭王之不复，君其问诸水滨？”语婉而劲，恐管夷吾亦当心折。《左氏》不著语自何人，《谷梁》以为屈完语。余观屈完盟于召陵，其方城、汉水之对，亦复刚健婀娜，绝无畏葸之态。前此使与师言，必完无疑。惟楚有材，信矣。

　　◎族人之仇《礼》：“父之仇，弗与共戴天。兄弟之仇，不反兵。交游之仇，不同国。”《白虎通》：“父之仇，不与共天下。兄弟之仇，不与共国。朋友之仇，不与同朝。族人之仇，不共邻。”

　　◎讽诗愈疟《太平御览》载道士舒道云病疟比年，吴猛授以《三皇诗》。使讽之，顿愈。《三皇诗》无可考，惜未能与杜子美“子章髑髅”之作同传千古也。

　　◎な罗萨垂乌场国有な罗放儿之所，萨垂投身之地。な罗、萨垂，名均未详。（僧肇曰：“《菩萨正音》云：”菩提萨垂。菩提，佛道名也，萨垂，秦言，大心。众生有大心，入佛道。‘“）

　　◎钞径《真诰。协昌期第一》云：“求道要先令目清耳聪，为事主也。且耳目是寻真之梯级，综灵之门户，得失系之而立，存亡须之而办也。今钞径相示，可施用也。”注：“此谓《宝神经》中要径之事。”按：今行路之捷速者曰钞径，作事之简截者曰钞径，方言俚语盖无一字无来历者。

　　◎禹贡直解言有不可以人废者，余读严介溪集中《禹贡直解》五条，简洁明畅，不作一穿凿傅会语。撇去汉、宋诸儒固习，真善于说经者。呜呼！钤山十载，学业不为不深。奈之何用力于文章，而不尽心于政事，使天下后世目为佥壬之首耶？

　　附录《禹贡直解》“导弱水至于合黎，余波入于流沙。”

　　这是史臣记禹浚川的事，西海之山有水，散涣无力，不能负芥，故名弱水。万水皆能载，此水独弱而西流，其性异矣。禹则导其正派，至于合黎之山，余波入于流沙之境。

　　“导黑水至于三危，入于南海。”

　　汾关之山有水名黑水，万水皆清，此水独黑而南行，其色异矣。禹又导其经流，至于三危之地，入于南海之中。此水之在外国者，禹皆导之。

　　“导河积石，至于龙门。南至于华阴，东至于底柱，又东至于孟津，东过洛亻丕，至于大，北过洚水，至于大陆，又北播为九河，同为逆河，入于海。”

　　水之在北者，莫大于河也。积石在金城河阙县西南羌中。龙门，山名，两岸石壁峭立，河出其下，奔放喷薄如雷。禹则因积石导河至于龙门，自北而南，至于华阴，已而自南而东，至于底柱，又东所经，则至孟津、过洛，以及于大亻丕焉。自东而北，又过洚水，至于大陆，又北所经，播为九河，同逆河以入于海焉。九河，《尔雅》一曰徒骇，二曰太史，三曰马颊，四曰覆釜，五曰胡苏，六曰简洁，七曰钩盘，八曰鬲津，其一则河之经流也。俱在古沧、德、棣州之境，海水沦没，今迹不存矣。

　　“れ蒙导漾，东流为汉，又东为沧浪之水，过三ㄛ，至于大别，南入于江，东汇泽为彭蠡，东为北江，入于海。”

　　水之在南，莫大于江、汉也。れ蒙，山名，在陇西郡氐道县，漾水所出也。源发れ蒙为漾，至武都为汉，又东流为沧浪之水。盖水之经历，随地得名。禹自れ蒙导漾，由是东流为汉水，又东流为沧浪、三ㄛ之水，则过于大别之山，南入于江，东汇为彭蠡之泽，东为北江，而其流入于海矣。

　　“岷山导江，东别为沱，又东至于澧，过九江，至于东陵东迤北会于汇，东为中江入于海。”

　　岷山在蜀郡茂州文山县，江水所出也。禹自岷山导江，由是东流为沱水，又东至澧泽，过九江，至于巴陵之地，由东迤逦来，而北以会于汇，东为中江，而其势已趋于海矣。九江即今之洞庭沅水、渐水、元水、辰水、叙水、酉水、澧水、资水，湘水，皆合于洞庭，是名九江也。夫弱水、黑水，外国之异水也。河、汉、江水，中国之大水也。禹浚诸水，各有所归，其功用先后之序如此，无非行所无事，为中国之民除害也，夫岂骋其私智而为之耶？

　　◎太白楼楹联太白楼在采石矶上，回阑杰栋，高出层霄。四壁有萧尺木先生绘《四大名山图》，游人登眺，颇豁胸目。楼中楹帖甚夥，或以为仙，或以为狂，或谓到此不敢题诗，千手雷同，绝少佳构。更或专赋太白，不切楼，或但赋楼景，不切太白。虽吴山尊学士所作脍炙人口，究亦非完壁也。吾师黄琴士先生道光丙午秋泊舟翠螺山下，曾制联云：“侍金銮，谪夜郎，他心中有何得失穷通，但随遇而安，说甚么仙，说甚么狂，说甚么文章，声价上下数千年，只有楚屈平、汉曼倩、晋陶渊明，能仿佛一人胸次；踞危矶，俯长江，这眼前更觉天空地阔，试凭栏远望，不可无诗，不可无酒，不可无奇谈，快论流连四五日，岂惟牛渚月、白伫云、青山烟雨，都收来百尺楼头。”气机雄宕，脱去畦町，可谓前无古人，后无来者。

　　◎薄，卫臣，姓，见《国策》。《左传僖元年》：“莒人来求赂，公子友败诸郦，获莒子之弟。”韩昌黎第四女名。按：“、拿二字，经史传注多通用，女加切，又音如。”

　　◎咨脉明万安刘咸栗（玉）著《执斋集》，有咨脉一篇，云：“天以二气五行化生万物，灵而为人。然察其虚实、寒温、燥湿、死生，存乎脉尔。自《素》、《难》抉其微，王叔和萃为《脉经》，世所传《脉诀》，盖六朝高阳生所缵。其为言曰：”左心、小肠、肝、胆、肾、右肺、大肠、脾、胃、命。“又曰：”妇人反此，背观之。尺脉第三同断病。“褚澄为之论曰：”男子阳顺，自下生上，右手之尺为受命之本。既受命矣，万物从土而出，惟脾为先，故尺土之关为脾。脾土生金，故关上之寸为肺。肺金生水，故自右手之寸越左手之尺为肾。肾水生木，故左手尺上之关为肝。肝木生火，故关上之寸为心。“其言如此，可谓察于理而得其要矣。然又谓：”女子阴逆，自上生下，左手之寸为受命之本。万物从土而出，惟脾为先，故左手寸下之关为脾。脾土生金，故关下之尺为肺。肺金生水，故左手之尺越右手之寸为肾。肾水生木，故右手寸下之关为肝。肝木生火，故关下之尺为心。“其言又如此，则可谓惑于人而不察其理也。人禀天地之气，以生四体百骸，男女无不同者，岂独至于脉相反如此哉？窃尝考之；心，火也。火旺于南，故心之脉见于左寸。肚，木也。木旺于东，故肝之脉见于左关。肺，金也。金旺于西，故肺之脉见于右寸。脾，土也。土旺于四季，中无定位，寓于西南，故脾之脉见于右关。肾，水也。水旺于北，故肾与命门之脉皆见于左右尺。以人身而言，心与肺在膈膜之上，其气至清。肝与脾在脏腑之中，其气次浊。肾与命门在丹田之下，其气至沉。以五行之数而言，火数二七，金数四九，阳胜乎阴也。木数三八，土数三八，土数五十，阴阳相近也。水数以六，阴胜乎阳矣。故心与肺同居于寸，肝与脾同居于关，肾与命门同居于尺。然心、肝、肾，阳属也，故同居于左；肺、脾、命，阴属也，故同居于右。此自然之理，不可得而易也。《难经》所谓男子尺脉常弱，女子尺脉常盛，盖以男女阴阳有盛衰之别尔，岂谓脉之相反男女殊绝？上者下而左者右，十二时将安属？证何以察而治何以处乎？然则反此之说，其义何居？曰：《脉经》所言是已。《脉经》不言者，《素》、《难》未尝言也。《素》、《难》未尝言，《脉诀》何自而言之邪？纂之者务简而不精，申之者承讹而愈失。明于《难》、《素》、《脉经》者，必有审于斯。按：郑樵《通志。职官略》中载：”唐武德中关中多骨蒸病，得之必死，递相传染。许胤宗每疗皆愈。或谓曰：“何不著书以贻将来？‘答曰：”医乃意也，在人思虑。有脉候幽微，苦其难别，意之所解，口莫能宣，求之名手，唯是别脉，然后识病。病之于药，有正相当者，唯须单用一味，直攻彼病，立即可愈。今人不能别脉，莫识病源，以情意度，多用药味。譬之于猎，不知兔处，多发人马，空广遮围，或冀一兔偶然逢也。如此疗病，不亦疏乎？既不可言，故无著述。’“观刘、许二家之论，足征深于医学者，必以脉理为先，世有和、缓其人乎？请以此说质之。

　　◎鸣锣开道外官仪仗，有锣、有红帽、黑帽喝道役，皆《会典》所不载。《周礼。鼓人》：“以金镯节鼓，形如小钟，军行鸣之，以为鼓节。”镯，钲也。钲即今之铜锣。《正字通》：“筑铜为之，形如盆，大者声扬，小者声杀。”《乐书》有铜锣，自后魏宣武以后有铜钹、沙罗。沙罗即钞锣。《洛阳伽蓝记》：“于阗国王头着金冠，似鸡帻，头后垂二尺生绢，广五寸，以为饰。威仪有鼓、角、金钲，弓箭一具，戟二枝，槊五张，左右带刀不过百人。”唐《百官志》：“节度使掌总军旅，颛诛杀。初授，具兵仗，诣兵部辞陛。辞日赐双旌、双节，行则建树大纛，中官祖道，次一驿辄上闻。入境县筑节楼，迎以鼓、角，衙仗居前，旌幡居中，大将鸣珂，金钲、鼓角居后。”盖金声皆用于军旅，不知何时并入衙仗中。今则文武各员无不开锣矣。督抚出则十三击，司道十一，知府、丞、ヘ九，州、县七，各省皆然。武职视文职之品级相当者。至红黑帽，书籍不恒见。《潜确类书》云：“褚亮诗‘彤驺出禁中’，盖伍伯戴红帽以唱驺。”杨维桢《铜将军诗》：“高纱红帽铁篙子，南来开府称藩臣。”殆自唐以来即有之欤？若鸣驺驺唱，见于史册，舆隶唱，见于皮日休诗。则今之京师各堂官入署亦有皂役喝道，并不似外官之必用红黑帽也。

　　◎用致夫人《礼》不王不，成王赐鲁以天子礼乐于周公之庙而文王，故周公之庙亦称太庙。《僖八年》：“于太庙，用致夫人。”杜注：“致者，致新死之主于庙，而列之昭穆。夫人淫而与杀，不薨于寝，礼不应致。僖公迟历三行之，嫌异常，故书。”据此，《左氏》谓而致哀姜，毫无疑义。黄东发亦云：“先师谓哀姜之恶，僖公不敢致其主于庙，迟之八年，大举祭，因而致焉。《公羊》以为僖公娶楚女为嫡，齐女为媵，齐大先至，胁公立为夫人。不知十一年公及夫人姜氏会齐侯于阳谷，僖娶于齐审矣。毛西河谓其不知何据，安得借大时杂行其礼？亦有断制。《梁》谓是立妾母成风为夫人。夫妾子为君，其母自应为夫人，母以子贵，何必再立（毛西河亦本杜氏《释例》）？宋萧楚《春秋辨疑》断为《梁》能得其实，盖本胡氏、孙氏、张氏、崔氏祖董、刘之说。而孙莘老谓：”《春秋》之法，祭祀失礼者，书其祭名。书曰“于太庙”，非所宜而也。圣人以不宜用、不宜致之辞，加之夫人之上，则夫人不足道也。《春秋》没去其姓氏，但书夫人，以谓凡夫人者皆不可也。‘直欲删去《三传》，自为立论，颇为武断。“浚师按：前此”夫人氏之丧归自齐“，不书姓氏，此之”用致夫人“，不书姓氏，亦同一例耳（杜氏云有阙文，不必从）。则哀姜之死也，书葬、书夫人、书小君，历历可验。今之祭，而致称夫人，亦犹称夫人氏也。或曰：”子不信《梁》是已，《成九年》：“夏，季孙行父如宋致女。’注：”女嫁三月，又使丈夫随加聘问，谓之致女。‘《公羊》以为公娶齐女，立为夫人，则书致夫人’，非与书‘致女’同乎？“曰：不然。”致女“者，送诣也。焉有僖公庙而齐人送女之理？程子有言：”看《春秋》若经不通，则求之传，传不通，则求之经。“余之信传，正以信经也。信《左氏》则不必疑杜注矣。惜抱老人以夫人非哀姜，且云：”哀姜之亡久矣。《春秋》于君之妻生曰夫人，死则称谥与姓。“不知”夫人氏之丧归“，亦何尝称姓耶？

　　◎鸟鼠同穴《东坡先生书传》“西倾、朱圉、鸟鼠”下注：“鸟鼠同穴山，在陇西首阳县西南。”不言<鸟余><鼠突>共处之事，诂经最为有体。然杨之《洛阳伽蓝记》、杜宝《大业杂记》、李吉甫《郡县志》均言之凿凿。蔡沈集注以为孔安国之说怪诞不经，不足信，盖本之程氏。不右程氏所云“鸟鼠共为雌雄，其说甚怪，而本之《尔雅》，不敢遽言其非”，蔡截去“本之《尔雅》”二语，遂目为不经耳。明袁仁《尚书蔡传考误》：“蔡谓鸟鼠为同穴之枝山，误矣。鸟鼠、同穴既是二山，导山必自本而枝，岂有先导枝山之理？又孔氏鸟鼠共为雌雄，同穴而处，蔡斥为不经。按《释文》云：”鸟鼠同穴，其鸟为<鸟余>，其鼠为<鼠突>.鸟鼠之名共处一穴，天性然也。‘郭璞云：“<鼠突>，如人家鼠而短尾。<鸟余>，似而小，黄黑色。穴入地三四尺，鼠在内而鸟在外。’今人有入是山而亲见之者，宇宙之间，何所不有，安得以己所不见而遂疑其怪也。”本朝胡渭《禹贡锥指》云：“鸟鼠同穴四字为一山之名，上文从省曰鸟鼠，此全举四字，盖属辞之体，详略各有所宜。”颇与《东坡书传》合。至谓宋儒不信<鸟余><鼠突>共处之事，浚师按：宋傅寅《禹贡说断》云：“余曾询曾官陇西者，曰鸟鼠各有雌雄。”胡盖未见傅氏《说断》之书也。

　　◎观音观世音菩萨，始见于《法华经》。观音大士，始见于《禅林实语》。陈后主沈皇后讳婺华，常遇岁旱，自暴而诵佛经，应时雨降。陈亡入隋，及炀帝崩，自广陵过江，于毗陵天静寺为尼，名观音。

　　◎智惠经语严君平卜筮于成都市，以为卜筮者贱业，而可以惠众人，有邪恶非正之问，则依著龟为言利害，与人子言依于孝，与人弟言依于顺，与人臣言依于忠。《智惠经》曰：“与人君言则惠于国，人父言则忠于子，人师言则爱于众，人兄言则悌于行，人臣言则忠于上，人子言则孝于亲，人友言则信于交，人妇言则忠于夫，人夫言则和于室，人弟言则恭于礼，野人言则劝于农，道士言则止于道，异国人言则各守其域，奴婢言则慎于事。”比君平语尤详晰，而笔致雅近史迁，绝无道流玄虚气习。

　　●卷十

　　◎成阝わ《左传。文十二年》：“春，成阝伯卒，成阝人立君，太子以夫钟与成阝わ来奔。”注：“成阝わ，邑名。”《太平御览皇亲》十二云：“成阝わ，一曰成阝邦之宝圭。太子父在而自安于夫钟，国人以为不顺，故成阝伯卒而更立君，太子以其国宝与地夫钟来奔也。”按：杜预《春秋释例》：“成阝在濮州雷泽，武王封季载于成阝。”杜《通典》：“唐制雷泽县属濮州，古成阝伯国。”わ字他书不多见，《汉书。地理志》注：“秦武公伐わ戎置，当在冯翊、陇西间。”所谓上わ、下わ，与成阝地殊远，仍以杜注“わ邑名”为是。盖太子自安于夫钟，窃邑而来，わ必在夫钟左近也。若以わ为宝圭，文义不能联贯矣。

　　◎吴征君歙吴澹泉征君（定）为诸生，久困场屋，受学桐城刘海峰学博，得文章宗派。平生法守程、朱，尤邃于《易》。《周易集注》一书，用力四十年，贯穿理数，为唐、宋以来所罕见。著有《紫石泉山房》等集，鲍双五侍郎为之刊刻。诗宗子美，继乃刻意汉、魏、六朝五言，诸体之工，置之古人集中，几不可辨。侍郎所刊者惟五言三体诗如干首，此外各体未曾搜辑。录其古意十首。其一云：“峨峨城南山，其下路逶迤。春风方浩荡，桃花忽已萎。人生气所化，盛衰日推移。寝兴不自觉，时至方知之。登高览中原，云霞绚华姿。祥飙荡楼台，罗缨纵横飞。身世非胶漆，旦暮不可知。王侯与编氓，奄忽皆等夷。及今崇令德，没世扬光辉。”其二云：“娟娟楼上女，灼灼池中蕖。清风从何来，芬芳相有余。峨冠者谁子？下马立中衢。对之喜还叹，咄咄捻髭须。私怜咫尺间，无由通素书。苟合非所宜，欲进还趑趄。美人默无声，上马独踌躇。”其三云：“高楼广百尺，思妇居中央。漠漠不闻语，歌声连华堂。纤指逐高徽，随风白低昂。曲半忽呜咽，节促不能长。云中有灵鸟，人称为鸾皇。十年无俦侣，羽翮将摧伤。终焉守故巢，日夕遥相望。此情奚由已，因风发中肠。”其四云：“贱者忽以贵，富者有时贫。登高何所见，江上水。长安佳丽地，豪贵驰雕轮。头上玳瑁簪，腰佩双。势位一朝失，鹑衣不复温。黄鹊东南来，中道遇浮云。裴回草泽间，偃卧辄经旬。美人方娱乐，何由达殷勤。”其五云：“原野直复斜，山川相倚伏，翱翔未终朝，杨柳黄以绿。蓬莱有仙人，金银为楼屋。招我从之游，授以长生录〔〕。盛衰互迁代，天地有不足。吾生会有归，明德为礻是福。”其六云：“改弦不成音，冶容非绝姿。多谢世间人，吾其从此辞。愿将青青柏，赠汝长相思。有客为予言，君言毋乃乖。芬芳盈路隅，自古谁致之？愿君执高节，惠我以无私。念此不能寐，鸡鸣来海沂。”其七云：“结发行事君，垂老伤乖离。携手立长衢，依依复累累。仓卒难为言，羲阳忽已移。出门非故乡，微躯安可知。亲戚隔层云，饥渴当告谁？保君千金躯，欢会未有期。愿将霜下兰，长托琼树枝。”其八云：“疏星不成列，中夜起傍徨。俯仰无所为，但见沙禽翔。我行逾千里，岁月未可量。水中无萍实，何以充饥肠？登高望旧林，六翮不得长。思为金与石，欢爱长不忘。”其九云：“翩翩梁上燕，秋风旋北归。栖栖远游子，采去不自知。盛年难久留，芳草亦已萎。有亲亲相怜，无亲私自悲。浮云忽飘，为我东南飞。”其十云：“世路多艰险，出门始怀忧。层云蔽大陆，黄河滔滔流。中有沉溺人，哀鸣如有求。浮生易位置，对此增绸缪。太息舍之去，访我旧林丘。潜身以立命，天地良悠悠。”又律诗如《之金陵》云：“年荒为客苦，亲老别家难。”《送姚姬传比部归桐城》云：“野阔风驱雾，秋深月带霜。”《泊金山》云：“金银浮夜气，江海接秋声。”《过新岭》云：“日随众峰隐，人与乱云寒。”《余忠宣墓》云：“纲常支一代，骨肉痛全家。”《春感》云：“蘼芜江上绿，杨柳陇头黄。”皆卓然可传之句也。

　　◎西倾因桓是来阎百诗《尚书疏证》云：“‘西倾因桓是来’，朱子亦从康成书注，曲为之说，宋叶氏曰：”雍言织皮昆仑、析支、渠搜‘，非中国之贡明矣。疑西倾即西戎之境，’熊、罴、狐、、织皮‘与’西倾因桓是来‘相属，四兽、织皮，西倾之戎因桓水而以此来贡也。“明袁良贵（仁）《尚书蔡注考误》亦引叶氏说，并云：”西倾必系西戎之国，因下导山有西倾，故以为山。然西倾之山自在雍州，于梁无与，且梁在帝都之西，岂有贡道乃从雍州之山而来者乎？况各州贡道，皆以浮字起，若割’西倾‘句属上，而以’浮于潜‘起，则九州一律矣。“梁玉绳《瞥记》谓”倾“字是”戎“字之讹，仍有改经之疑，当以袁说为正。

　　◎人螭汉崔琦《外戚箴》云：“初为天子，后为人螭。”言商纣暴虐无道，卒以亡国也。按：螭与魑通。《左传。昭公九年》：“先王居杌于四裔，以御螭魅。”注：“山神，兽形。”

　　◎改国号著述家搜罗宏富，而于眼前经籍，往往漫不省记。梁曜北《瞥记》云：“辽自太宗始建国号，圣宗统和元年忽去之，称大契丹，至道宗咸雍二年复称辽号。历代以来，未见有改国号者。”余尝举以问友，猝不能答。余曰：“子未读‘盘庚迁于殷’乎？”友乃抚掌。

　　◎金银铜轻重金立方一寸重十六两八钱，银立方一寸重九两，铜立方一寸重七两五钱。

　　◎炀东昏陈后主入隋后，仁寿四年十一月卒，谥之曰炀，而杨广后陈主十三年为宇文化及所弑，亦谥曰炀，金海陵王大定二年亦谥曰炀。萧衍入建康追废萧宝卷为东昏侯，金海陵降前帝熙宗为东昏王，可称同类（魏帝纥那亦谥炀）。

　　◎万寿图记康熙三十二年癸巳，我圣祖仁皇帝六旬万寿，内直诸臣，纂录《万寿盛典》一百二十卷，分列六门，其五曰《庆祝》，有图有记，以及名山祝厘、诸臣朝贡之仪，罔不备载。书中图二卷，媛本为宋骏业所创，后王原祁等重加修润。兹录临川李穆堂先生（绂）撰《万寿图记》，以征巷舞衢歌之盛焉。记曰：“图以臣民北面仰瞻摹绘而成，故始神武门而竟于畅春园。记以御辇所经次第先后而作，则始畅春园而竟于神武门。义各有取尔也。由畅春园花洞迤东，过双闸，至宫门前，直南五色锦缯大彩墙一坐，结‘万寿无疆’四字，左右大彩坊各一。过小东门，东偏有寺，曰清梵，诸皇子于内建万寿经坛，演剧彩台一，幡竿二，寺外结大彩坊一，有联曰：”普天共效三多祝，大地齐呼万岁声。‘左右彩坊一，坊外鼓亭各一。先是有乾清宫太监等亦如清梵寺建庆祝经坛，寺前结彩坊，坊外夹道为彩廊各八楹，中悬百老图，南头仍蔽以横坊。既诸王经坛建，乃撤所设于西厂，今图兼，仍其旧也。由清梵寺前径南稍折而东，曰太平庄，为直隶九府臣民庆祝界。道旁有通州进鱼回民百余，民陈鱼于道左。稍前过街大彩坊一进，坊左右鼓亭一。又前路左演剧彩台一台，前有淮、扬、徐沿河耆民及河兵千余人建黄幛彩坊，上书’圣驾临视河工，指示方略，小民丰衣足食，感戴天恩‘等语，前列万寿亭，左右旗仗、宫灯、黄伞，中陈进上冠服及土宜食物。又前路右有漕运旗丁数百人庆祝陈设，与淮、扬耆民同。又前夹路彩廊，左有耕图，右为织图，用绢为田夫、红女，按农桑事次第，各录御制诗一篇，凡四十楹。又前路左竹式演剧台一，木质而竹理。又前折而南，为葡萄长亭，以绿彩为葡萄，横荫数亩，中设御座，旁翼以百蝶小轩，外周以花篱。前有小桥，过桥稍折而东，路右连像歌台一，歌始北方，以童子结束，歌甘、凉西音，和以弦索。过台为小关帝庙，有膳房诸臣庆祝经坛。庙前为龙棚，棚前有彩坊，曰’寿齐天地‘。坊左右为鼓亭，循鼓亭折而前，过街彩坊二，左曰’鸾翔凤翥‘，右曰’日升月恒‘，前立表棚一，幡竿五。出日升月恒坊，路右演剧彩台一。稍前路左有庵，曰兴隆，有算法人员庆祝经坛。庵前灯坊一，坊有联曰：“百生逢此日，万寿愿齐天。’坊左右灯楼各一，直坊路右表棚一，幡竿三，又前为节节高歌台。节节高以童子结束，耸立人肩，从高歌舞，颇类连像，尤加恢诡云。又前连像歌台一，路左雕木演剧台一，前接杏花林，周遭花阑六十丈，内十番平台一，颜曰‘清音’。长草亭一，曰‘酒市’，方草亭一，曰‘松峰’，六角亭一，曰‘团瓢’。又前路右有包衣昂邦庆祝龙棚，前建彩坊。又前路右有庙，曰皇庄关帝庙。庙旁为松亭，又前松墙百余丈。路左鳌山重台一座，高四丈五尺，周二十一丈，下演剧，上节节高歌台。前为牡丹圃圃，下为荷池，池底以板为之，清波潆洄，锦鳞翔泳。台后石山矗起，林木蔚然，皆绘茧结撰者。又前为直隶臣民接驾处，路左有坊，曰‘多士嵩呼’，路右有坊，曰‘老人华祝’。又前为万寿宝阁，阁三层，高五丈五尺，绝巨丽。阁前有彩坊，曰‘日华云烂’，坊左右为彩屏，屏下彩狮六，各高丈二尺。直坊路右，大彩墙一座，结‘天子万年’四字。墙左表棚一，又前有包衣人庆祝龙棚。棚外幡竿二，左右鼓亭前立彩坊，坊曰‘万年有道’。坊下有彩桥，过桥幡竿四。又前路右演剧彩台一，鼓亭二。又前夹道彩坊二，右坊曰‘万国咸宁’。自太平庄至此，夹道灯墙彩廊，曲折凡三里。经万国咸宁坊稍前，有彩坊，曰‘民和年丰’，进坊为苏州臣民庆祝界。坊左鼓亭一，路右有演剧棕台，曰‘云中天乐’。台脊棕结‘衢歌巷舞’四字。又前为皇棚，彩帘四，映周阎为黄幔三层，下绕以朱栏，中设御座。座旁大理石屏二，后设红哆呢幔金书《天保》九如诗。棚后辟小轩五楹，陈设文玩盘花，左右园林小景，曲廊横亘。竟左有松亭，曰‘云生松栋’，竟右有柏亭，曰‘翠柏长春’。亭外杂植桃李，掩映飞动。前建大彩坊，曰‘圣寿同天’，有联曰：”万年人庆长生节，三月天开四海春。‘坊左右为灯廊，中设庆祝表屏。坊前有耆老贡献土物百盘，坊下彩桥一，左右小红桥二。过彩桥路左大彩墙一座，广四丈，彩结大寿字五，左右为抱角灯棚。又前路右有演剧棕台，曰’万国欢声‘，台脊棕结’民安物阜‘四字。直台路左为耆老接驾棚，前设龙亭、御仗、旗伞，后张百寿黄幔，长三丈，绣寿字百。图中御辇直皇棚前，羽葆翠华，照耀云日，臣民皆跪，衣冠万众，鱼鳞相切，弥望无际。耆老执爵上万岁寿，天颜有喜。又前过街彩坊一，曰’四海升平‘，坊右鼓亭一。白民和年丰坊至此夹道彩廊四百楹，花槛灯墙，缤纷浩闹，计长一里半。过四海升平坊为江南江、常等十三府庆祝界。路右有候选、候补官员建黄棚一，内设万寿图屏，金书寿字各体者万，左右鼓亭各一。又前路左为松江府在籍诸臣及耆民庆祝皇棚一座，左右彩廊。直棚路右为表棚，又前夹路彩坊二，右曰’六合同春‘，右曰’万年一统‘。又前路右为演剧彩台，又前为小景棕亭，亭前为花篱，骇绿纷红，蔓延二十余丈。又前路左为十三府庆祝皇棚，中设御座，前陈古鼎、蟠桃、长生花、万民宴、万民衣，左右彩廊，木施陛，右平左戚，高数尺。棚前大彩坊，曰’天子万寿‘，有联曰：“皇极建而岁月日时无易，圣德大而禄位名寿并隆。’棚左右松柏亭各一，花架四，外周以彩廊，廊外左右鼓亭。直坊路右为表棚，棚左右灯楼各一。又前路右演剧台一，又前夹道彩坊二，左曰‘舜日光华’，右曰‘尧天浩荡’。径两坊间折而东，路左有庵，曰百祥。自四海升平坊至此，灯廊花槛数百楹，红桥二十一，花树数百，计长一里半。百祥庵前有彩坊，曰‘敷天湛露’，过坊为浙江臣民庆祝界。坊左有通州坐粮厅庆祝龙亭，设大鼎一，龙烛二，烛长丈。又前有通漕七省旗丁陈设庆祝龙亭、香亭，又有一统万年青亭。万年青，草名，高尺余，叶青葱可爱，四时不雕，一名千年运。又前有过街彩坊，曰‘天长地久’。过坊路右演剧彩台一，又前有过街彩坊，曰‘皇州春色’。过坊路右有扮演故事台，演海上群仙。又前有过街彩坊，曰‘万寿同天’。过坊路左为皇棚，颜曰‘太和元气’，中设御座，旁引两廊，杂陈古玩。廊外左右鼓亭，前建彩坊，曰‘瑞现星枢’。直坊路右灯棚一，棚左右故事台二，左三星，右五老。又前有过街坊，曰‘海晏河清’。过坊路左为浙江耆老接驾棚。又前路右故事台一，演《瑶池仙乐》。又前有四角击壤亭，中设玻璃屏，书《击壤颂》。又前有过街彩坊，曰‘一人有庆’。过坊稍折而东，路右有庙，曰茶棚关帝庙。庙前为江宁、苏州、杭州三织造庆祝经棚。棚前有彩坊，曰‘圣寿齐天’，左右为鼓亭，直坊路右为表棚。又前路左有彩坊，曰‘瑞叶青阳’，过街彩坊，曰‘增辉紫极’。过坊路左有演剧彩台，曰‘万国讴歌’。又前香亭一，夹道鼓亭二。自百祥庵至此，曲槛花廊，计长一里半。由茶棚关帝庙东行，有过街彩坊，曰‘万福攸同’。进坊为福建、山东、江西、河南、广东、广西六省臣民庆祝界。路左为耆老接驾棚，路右演剧彩台一。又前路左木龙亭一，亭八角，前柱金龙对蟠，鳞爪腾攫飞动，中设御座，左右灯廊双引，前辟卷棚五楹。棚前有大彩坊，高三丈余，木干彩章，流苏璎珞，藻绣纶连，下接于地，颜曰‘万寿’，有联曰：”两地参天，日月冈陵开寿域；锡畴敛福，凤麟河岳献贞符。‘匾联皆铜质，洗磨如镜，光闪烁夺目，丽日烛之，不可迫视。坊下彩狮二，尤狰狞。亭左右各辟小园，花阑周数亩，圜窗曲径，沓{穴条}相通，牡丹、荼コ、丁香、桃李，诸名花颖发条竖，各建小轩，珠灯密布，与花柳掩映争妍。出花阑，由万寿坊前过小桥，直坊路右为表棚，棚左右鼓亭各一。又前路右有重楼，曰’金声玉振‘，上悬名灯，下奏十番清乐。又前松亭一，亭下三面周以花阑。又前路左有彩坊，曰’厚德无疆‘。又前路左八角演剧台一，有联曰：“天乐动南薰，彩风高临青玉案；瑶池供寿酒，彤云轻护紫霞杯。’路右六角演剧台一。又前路左牡丹棚一，路右柏亭一。又前路左有灯楼，曰‘光被四表’，过楼稍折而东，地名大柳树，有古柳树一株，万丝拂空，垂荫盈亩。自万福攸同坊至此，彩廊数百楹，间以荔墙，绣错绮分，计长三里。过大柳树，有过街彩坊，曰‘风动时雍’。进坊为四川、陕西、山西、湖广、贵州、南六省臣民庆祝界。路左五彩重台一，上以绢制群仙，下陈设古玩。过台稍折而南，有彩坊，曰‘羲轩风景’。路左有彩坊，曰‘德洋恩溥’。又前路左柏亭一，路右棕亭一。又前路左有灯楼，曰‘万物皆春’，路右演剧台一。又前路左为皇棚，棚据高地，俯视平畴，澶漫靡迤，陛郁律，历级而上，三阶重轩，镂槛文，干霄蔽日，中设御座，前列Х妆如寿桃者数千。棚外大彩坊，曰‘万邦维庆’，有联曰：”天申命用休，四方来贺；皇建其有极，万福攸同。‘左右鼓亭一，直坊彩桥一，桥三洞，经以彩阑，雁翅参差，望之屹然，如偃月垂虹，蜿蜒数丈，观者讶为神速。盖木质施以丹绘，俨然石梁也。棚左右龙旗二，竿绝高，缥缈拂霄汉。直坊路右十番彩台一，台前表棚一。又前路左有灯楼，曰’光华复旦‘。又前有演剧彩台，曰’钧天广乐‘。又前夹道彩坊二，左曰’三台玉烛‘，右曰’八表金瓯‘。又前有清音台，曰’万籁和鸣‘。又前有过街彩坊，曰’华渚神光‘。出坊有寺，曰慈献。自大柳树至此，彩廊数百楹，绣而云楣，曲折参差，长三里。过慈献寺，有寺曰隆昌，有长芦众商人于寺前建庆祝皇棚。棚前有彩坊，曰’万年景运‘。直坊为榜棚，棚左右鼓亭一。又前路右故事台一，演木公、金母诸仙。又前路左节节高歌台一。又前路右为小花园，园中六角亭一。又前夹道演剧台二，鼓亭二，过街彩坊二，左曰’六龙时御‘，右曰’大地同春‘。又前路左有寺，曰广通，有五旗诸王建庆祝经坛于内。寺前彩坊三，中曰’德配乾坤‘，左曰’寿同悠久‘，右曰’福并升恒‘。稍前过街彩坊左右各一，右坊外路为诸王接驾处。直中坊路右榜棚一，幡竿五。棚后迤右演剧彩台一，又前路左有庙，曰天仙。过天仙庙为真武庙，有巡捕三营将校建庆祝经坛于内。庙前为龙亭，亭中以童子演八仙，陈《蓬瀛仙乐》。左右彩坊各一，左曰’万年玉历‘，右曰’三祝华封‘。直亭有彩坊，曰’悠久无疆‘。稍前有庵，曰五圣，庵旁榜棚一。又前路左有演剧彩台，曰’万年欢‘。又前路右有西直门市民建彩坊，曰’共乐尧天‘。径南有彩坊，曰’天子万寿‘。近坊折而东，有彩坊，曰’万年景福‘。出坊过石桥，有过街大彩坊，曰’普天同庆‘。过坊进西直门，有过街大彩坊，曰’万国来朝‘，则皆提督九门步军统领臣隆俄多所建也。图中大驾卤簿竟此，迤逦夹道，直接太平庄。进西直门，过万国坊，路左桦皮厂胡同内有庙，曰西三官庙，有吏、户二部尚书以下诸臣建庆祝经坛于内。临街设龙亭一，亭前有彩坊，曰’天成地平‘。坊左右鼓亭，循亭折而前，过街彩坊各一，左曰’华祝三多‘，右曰’嵩呼万岁‘。路右直两坊间彩坊一，坊后灯楼一，楼下为榜棚，棚后幡竿五，棚左演剧彩台一。又前路右马香儿胡同内有庙，曰关帝庙，有西四旗前锋统领、护军统领以下诸臣建庆祝经坛于内。临街结彩坊三，中曰’天人胥庆‘，左曰’金阙垂光‘，右曰’瑶池献寿‘。坊前彩结须弥座，座上为万寿景命亭。亭后设金书百寿字围屏，左右堆纱屏各一。屏外为鼓亭，亭外周以彩墙，广十有七丈。循墙折而前，为过街彩坊二，左曰’德迈古今‘，右曰’道参天地‘。直中坊路右榜棚一，幡竿五，棚右有五彩重台，曰’祝尧歌舜‘，台高六丈，广称之，下演剧，上放飞鸟。棚后有皇十四子结彩坊二。又前路右有寺，曰崇寿，有宁寿宫太监等建庆祝经坛于内。寺前皇棚一，棚外有大彩坊，曰’庆洽天人‘。坊左右鼓亭，循亭折而前，过街彩坊二，左曰’运献长庚‘，右曰’天开寿域‘。路左榜棚一，幡竿五。又前路左北草厂内，有庵曰万福，有宁寿宫老福金建庆祝经坛于内。临街建皇棚，棚外彩坊三，中曰’建中锡福‘，左曰’雨顺风调‘，右曰’日升川至‘。左坊外鼓亭一，折而前有过街彩坊，曰’尧天舜日‘。右坊外鼓亭一，折而前有过街彩坊，曰’景星庆云‘。坊路右榜棚一，幡竿五，棚左右有彩坊，左曰’春台‘，右曰’寿域‘。出尧天舜日坊，有放生彩台，日放鸟雀无算。厂内又有寺，曰万寿，有内务府正黄旗包衣参领以下、护军以上建庆祝经坛于内。临街建皇棚一，棚外八字彩墙，中辟圜门，门外彩亭一，左右鼓亭、幡竿各一，前结大彩坊三，中曰’允执厥中‘，左曰’群黎欢庆‘，右曰’列圣鉴临‘。左右折而前过街，彩坊各一，左曰’祥洽万方‘，右曰’寿同南极‘。直两坊间路左榜棚一，幡竿七。出祥洽万方坊，演剧彩台一。又前路左有庙，曰东三官庙，有大理寺、太常寺卿以下诸臣建庆祝经坛于内。临街建八角万寿松楼，左右松棚各一，棚右演剧彩台一，楼前鼓亭二，过亭彩坊三，中曰’万寿尊亲‘，左曰’庆集三辰‘，右曰’德周八表‘。左右折而前，过街彩坊各一，左曰’七曜腾辉‘，右曰’五云绚彩‘。直两坊间路右榜棚一，幡竿七，棚左右朴棚各一。又前路左有观，曰崇正，有正黄旗满洲、蒙古、汉军都统以下建庆祝经坛于内。临街为经棚，棚左右为鼓亭，前建彩坊三，中曰’圣寿无疆‘，左曰’庆衍同文‘，右曰’光昭大象‘。左右折而前，为过街彩坊，左曰’道超九圣‘，右曰’德覆万方‘。直两坊间路右榜棚一，幡竿五。出道超九圣坊，过石桥，路左演剧台一，台左右彩结海山，如赤城霞起，Лヴ可观。又前路左有寺，曰北广济寺，有礼部、刑部、国子监、光禄寺、鸿胪寺尚书、祭酒、卿以下诸臣建经棚于内。寺外左右鼓亭一，前结彩坊三，中曰’寿节天开‘，左曰’咸歌舜日‘，右曰’同祝尧天‘。稍前左右过街彩坊二，左曰’百禄是荷‘，右曰’万福来同‘。直两坊间路右榜棚一，幡竿五。出万福来同坊外，演剧彩台一，过此为新街口。折而南，路右有寺，曰祝寿，有兵、工二部尚书以下诸臣建庆祝经坛于内。寺外左右鼓亭，前结彩坊三，中曰’文武圣神‘，左曰’宝历弘长‘，右曰’金瓯永固‘。左右稍前，过街彩坊二，左曰’皇仁广运‘，出坊演剧彩台一，右曰’帝德覃敷‘。直两坊间路左为榜棚，棚前上谕龙亭一，棚后幡竿五。又前路右有寺，曰龙泉。有都察院、通政司、大仆寺、顺天府、六科及大、宛二县、五城兵马司诸臣建庆祝经坛于内。寺外左右鼓亭，前结彩坊，曰’日丽星辉‘。坊前大彩坊三，中曰’天开寿域‘，左曰’九龙洽圣‘，右曰’□□□□‘。折而前为过街彩坊，左曰’瑞霭千门‘，右曰’五纬联光‘。折而前为过街彩坊，曰’春明九陌‘。直两坊间路左榜棚一，幡竿五。出春明九陌坊，路左演剧台一，又前路右有东四旗满洲、蒙古、汉军都统以下建百老献寿台，颜曰’南天门‘。台九级，扮百老人各执金寿字层累而上。又前路右帽儿胡同内有庙，曰关帝庙，又东四旗前锋统领、护军统领以下，护军以上建庆祝经坛于内。胡同口有彩坊，曰’同登仁寿‘，出街有彩坊，曰’太平有象‘。坊前鼓亭二，右有彩坊，曰’金轮现采‘，左有彩坊，曰’宝历呈祥‘，又左有彩坊，曰’翠柏长春‘。左右过街彩坊二，左曰’乾坤交泰‘，右曰’宇宙同春‘，幡竿各二。直两坊间路右榜棚十六楹，棚前彩亭二，棚后幡竿十四。出乾坤交泰坊，路右演剧台一，路左彩坊三，中曰’集圣大成‘，左曰’大地山呼‘，右曰’钧天雅奏‘。又左有过街彩坊，曰’日丽天衢‘。又前路右有寺，曰宝禅，有九门步军统领以下将校建庆祝经坛于内。寺前彩坊一，曰’卿云五色‘。稍折而左，有彩坊，曰’宝历万年‘。出街大彩坊一，曰’九州向化‘，坊前鼓亭二。左右周街彩坊各一，左曰’瑞辑共球‘，右曰’祥开景庆‘。直两坊间路左榜棚一，幡竿五。瑞辑共球坊外路右演剧彩台一。出祥开景庆坊又前，路右有寺，曰普庆，有内阁、翰林院、詹事府、中书、科诸臣建庆祝经坛于内，有彩坊，曰’圣人首出‘。寺外为经棚，左右鼓亭。棚前彩坊三，中曰’化日舒长‘，左曰’德辉三五‘，右曰’道焕古今‘。过街彩坊二，左曰’就日瞻云‘，右曰’参天赞地‘。直两坊间路左榜棚一，幡竿五。出参天赞地坊外，演剧彩台一。又前路右石碑胡同内，有寺曰西方，有镶红旗满洲、蒙古、汉军都统以下建庆祝经坛于内。寺前有彩坊，曰’万年鸿祚‘。稍前有彩坊，曰’南极呈祥“。出胡同左右鼓亭，前结彩坊三，中曰‘与天齐寿’，过街彩坊二，左曰‘九天花雨’，右曰‘万国衣冠’。直两坊间路左榜棚一，幡竿五。出万国衣冠坊外，路左演剧台一。又前路右有庵，曰般若，有镶蓝旗满洲、蒙古、汉军都统以下建庆祝经坛于内。庵前彩坊一，左右鼓亭，前结彩坊三，中曰‘乘乾景运’，左曰‘玉历凝休’，右曰‘皇图永固’。左右折而前，过街彩坊二，左曰‘圣德光华’，右曰‘皇仁浩荡’。路左两坊间为榜棚，棚内万寿诗屏二，棚后幡竿五。出皇仁浩荡坊，路右演剧彩台一，又前为毛家湾，路左有副都统赖都母吴苏氏接驾龙亭一。又前为街心观音庵，有大市街北小民建庆祝经坛于内。庵外经棚一，幡竿二。又前路右有庙，曰真武，有正红旗满洲、蒙古、汉军都统以下建庆祝经坛于内。庙前彩坊三，中曰‘寿域巍峨’，左曰‘万年永命’，左曰‘九德当阳’。坊前彩门一，左右为彩墙，墙左右为鼓亭。循鼓亭折而前，过街彩坊二，左曰‘四海腾欢’，右曰‘六符御极’。路左面北演剧台一，台以五色缯帛结为流苏网户，当目辄嵌小镜，灿若千星，亦奇观也。又前路右有庙，曰双关帝庙，有直省督、抚、提、镇率所属来京诸臣建庆祝经坛于内。庙前彩坊曰‘万方仁寿’。坊前设鼓亭、幡竿，左右为彩墙，近墙彩坊一、彩亭二。左右过街彩坊二，左曰‘河山永固’，右曰‘云日增辉’。直两坊间路左为榜棚，棚后幡竿五。出云日增辉坊，路右演剧彩台一。又前路左有寺，曰ヤ檀。有庄亲王建庆祝经坛于内。临街为皇棚，棚外彩坊三，中曰‘云开兜率’，左曰‘花连上苑’，右曰‘乐应中和’，坊左右鼓亭。折而前，过街彩坊二，左曰‘天衢耀彩’，右曰‘辇路呼嵩’。直两坊间路左为榜棚，棚后幡竿五，左右彩坊二，左曰‘圣德凝图’，右曰‘鸿庥协极’。出天衢耀彩坊，路左演剧彩台一。又前为四牌楼，图中旗手卫乐器自此陈设，直至西安门。四牌楼径南，市民夹道为灯廊百余楹，有过街彩坊，曰‘庆洽无疆’，竟南头有坊，曰‘恩光普被’。近坊折而东，有过街彩坊，曰‘如日之升’。图中陈设卤簿始此。巨象神驹，与御辇间列，望之如山岳、如云霞然。又前过街彩坊，曰‘物被仁风’。过坊路左有庙，曰关帝庙，有西安门外小民建庆祝经坛于内。庙前有彩坊，曰‘九州同庆’。直坊路右有彩坊，曰‘万灵效顺’。又前为皇城西安门，进西安门路左西十库口内，有上三旗三十家包衣人目天王殿旧址建寺唪经，庆祝万寿，奉敕赐名慈云，寺前夹道新植松柏百余株。临街为彩坊，曰‘福禄来同’，坊左右鼓亭，亭外济贫钱棚。循棚折而前，过街彩坊二，左曰‘八方寿域’，右曰‘一气鸿钧’。直两坊间路右为演剧彩台，台左为济贫饼棚，右为榜棚，棚后幡竿六。出一气鸿钧坊，路左有包衣妇女千百人于此接驾。又前有包衣三旗广储司人员庆祝彩坊，曰‘卜年兆亿’，左右鼓亭一。循鼓亭折而前，过街彩坊二，左曰‘乘六御乾’，右曰‘兼三出震”。右彩坊内路左演剧彩台一，出左坊，稍前路左有内务府官学教习及官学生庆祝彩坊，曰’五福陈畴‘，左右鼓亭。循亭折而前，为过街彩坊，左曰’大德曰生‘，右曰’至诚无息‘。直两坊间路右为榜棚，棚后幡竿三。出大德曰生坊，稍前路左有古北口大粮庄头等建演剧彩台一。左右为过街彩坊，左曰’人寿年丰‘，右曰’时和世泰‘。出人寿年丰坊，稍前路左有二月分新选诸臣建庆祝皇棚，棚为六角，饰以五彩，左右六角鼓亭，前结大彩坊，曰’太平景象‘。过街彩坊二，左曰’亿万斯年‘，右曰’受天之祜‘。直两坊间路右榜棚一，幡竿五。出亿万斯年坊，又前为金鳌玉鳌桥，过桥由团殿后折而北，登堆云积翠桥，望隔河西北有寺，曰ヤ檀，有上三旗内大臣延喇嘛千众建庆祝经坛于内，梵声殷地，幡影拂空，缥缈隐现间。过桥有寺，曰白塔，有上三旗包衣佐领等建庆祝经坛于内。坛前有大彩坊，曰’健配天行‘，坊外左右鼓亭。由堆云坊北折而东，路左为经棚，棚左右为灯棚。折而前，过街彩坊二，左曰’瑞叶斗枢‘，右曰’光流华渚‘。直两坊间路右为演剧彩台。出瑞叶斗枢坊，稍折而北，路右有太监等设接驾龙牌、仪仗。又前有过街彩坊，曰’菁葱佳气‘。过坊路右有演剧彩台。遥望西岸团殿东，有镶黄、正白二旗包衣护军、参领以下将校演剧彩台，若相应和焉。又前过石桥，进雪池红门，夹道灯廊数百楹，半道左右鼓亭各一。又前有过街彩坊，曰’诞膺多福‘。过坊夹道彩坊二，左曰’翠凝庥‘，右曰’紫苞肇泰‘。又前僧道经棚各一，夹道彩墙，直接景山。南瞻禁城，双阙耸出霄汉。北顾五龙亭，波光森动周遭。绣幕相连，笙歌互起，金石千声，云霞万色，盖莫能殚述焉。是时京城内外，金碧相辉，锦绮相错，华灯宝烛，霏雾氤氲，弥漫周匝。其辇路所经，既已绘图，系之以记。至于翠华未历之境，庆祝同心，几无隙地。若海淀则有上清正一嗣教真人张继宗建金醮坛于永宁观，翰林院编修高舆率领浙江耆老三百余人建千佛道场于万寿寺。地安门外则有养心殿、武英殿、御书处、景山玻璃厂各监造诸臣建经坛于药王庙。正阳门内则有太医院诸臣，外城则有提督四译馆、太常寺少卿以下诸臣，行人司司正以下诸臣，各建经坛于衙门内，候补候选诸臣三百九十二员，建经坛子仁威长寿观。正阳门外士民商贾万余人建经坛于珠市口。郊畿则有两淮商人集黄山僧众，建经坛于西顶广仁宫。莫不树坊立木，张乐然灯。宝榭层楼，成于俄顷，宫墙绮陌，忽改常观。至于溢巷阗街，肩摩毂击。琳宫梵宇，纟番琼签贝叶之篇；火树银花，放铁锁星桥之禁。周遭百里，延历数旬。万户千门，繁丝脆竹，深坊小巷，绣阁珠帘。虽游骑轻车，莫能穷际，诚非丹青所及详，毫翰所胜载矣。“谨按：乾隆五十四年高宗纯皇帝八旬延庆，亦有盛典之刊。猗与休哉！两朝圣人，祖武孙谋，实为千古帝王所未有也。

　　◎王大令进书诀表孙氏《续古文苑》载大令《进书诀表》云：“臣献之顿首言：臣年二十四隐林下，有飞鸟左手持纸，右手持笔，惠臣五百七十九字。臣未经一周，形势仿佛。其书文章不续，难以究识。后载周以兵寇充斥，道路修阻，乞食扬州市上。一老母姓沈，字光姜，惠臣一餐，无以答其意。臣于匙面上作一夜字，令便市赁。近观者三，远观者二，未经数日，遂获千金。所有《书诀》，谨别录投进，伏乞机务燕闲，留神披览，不胜万幸。臣献之顿首。”乃从《墨池编》中录入也。按：飞鸟授书，迹涉怪诞，即匙面之字价值千金，尤觉夸大。此何等语，而登之奏牍耶？《宣和书谱》只载大令游名山间，有授其书五百七十九字，而不言飞鸟，亦不载为沈光姜书匙面上作一夜字事。明张天如辑大令诗文，亦无此表。天如谓大令简帖，颇多伪笔，然则《书诀表》亦后人伪作欤？

　　◎望溪文阮亭诗“一代正宗才力薄，望溪文集阮亭诗。”袁随园老人论诗绝句也。朱心池大令赠袁云：“灵皋健笔渔洋句，才力输公尚十分。”先世父莲舫公题袁集云：“望溪文字渔洋句，果否先生胜一筹？”朱诗太直，不若世父之婉言有味。

　　◎珠扌答当钱象祖尝献珠扌答当于韩胄，迨其致仕，词臣草诏，封为珍国公。见叶绍翁《四朝闻见录》。按：《风俗通》：“耳珠曰。”李义山诗：“玉缄札何由达，万里云罗一雁飞。”珠扌答当盖即玉也。

　　◎书用外国银两事咸丰间长白恒祺公为粤海关监督。时值粤氛正炽，需用浩繁。商人伍崇曜有借用美国银两之举。事平，未筹给。同治初，美国缮递总理衙门照会，索还原款。余以天朝之待外国，首重诚信。此项既归官用，自应由官给还，请于堂官，一面奏闻，一面分咨户部暨广东督、抚妥为筹画。顺德罗椒生师方领司农，具疏密陈，持论极正。第事本在官，未便推脱，为外人口实，故所陈仅奉旨抄交该衙门查核而已。庚午粤闱中凉秋公暇，与李星衢中丞道及，中丞亦颇以余论为然。并云乾隆丁酉奉有谕旨一道，曾托院幕友人抄稿存匣中，实为今日所当法守。出闱后余向中丞索取稿本，谨录于此。乾隆四十一年十一月二十四日奉上谕：“刑部奏驳李质颖咨称革监倪宏文赊欠英咭利国夷商嗡等货银万余两无还，问拟杖责未协，议将倪宏文改拟杖流监追一案，已依议行，并明降谕旨，将李侍尧申饬，李质颖交部察议，令将倪宏文查产变抵，仍勒限一年监追，再照部议发遣，如该犯限满不完，即令该省督、抚、司、道及承办此案之府、州、县官于养廉内照数摊出，并传朕旨，赏给该夷商收领归国，以示体恤矣。此等夷商估舶，冒越重洋，本因觅利而至，自应与之公平交易，使其捆载而归，方得中华大体。若遇内地奸民，设局赊骗，致令货本两亏，尤当如法讯究。乃李质颖仅将该犯拟以薄惩，而欠项则听其自行清结，所谓有断无追，竟令外洋孤客负屈无伸，岂封疆大臣惩恶绥遐之道？幸而刑部奏驳，朕始得知其详，为之更正。若部臣亦依样葫芦照覆，其错谬尚可问乎？中国抚驭远人，全在秉公持正，令其感而生畏，方合政经。若平时视之如草芥，任听地棍欺凌，而有事鸣官，又复袒护民人，不为清理。彼既不能赴京控诉，徒令蓄怨于心，归而传语岛夷，岂不轻视督、抚，鄙而笑之？且或虑粤商奸恶，至呼吁仍复成空，将来皆裹足不前，洋船稀至，又复成何事体？且朕此番处置，非只为此事，盖有深虑汉、唐、宋、明之末季，多昧于柔远之经，当其弱而不振，则忽而虐侮之，及其强而有事，则又畏惧而调停之。姑息因循，卒致酿成大衅而不可救。宋之败，明之亡，皆坐此病，更不可不引为殷鉴也。方今国家全盛，诸属国震慑威棱，自不敢稍生异志，然思患预防，不可不早杜其渐。英咭利夷商一事，该督皆以为钱债细故，轻心掉之，而不知其关系甚大，所谓涓涓不息，将成江河者也。朕统御中外，一视同仁，如内扎萨克诸藩恭顺诚服，其辈行本小，朕皆抚若儿孙，每至必欢欣踊跃，与旧满洲、蒙古之执役无异。而新附之准夷、回部年班来者，朕亦必联之以情，待之以礼，厚其饩赉而遣之，众亦莫不怀德戴恩，几与内扎萨克相等，皆内外臣工所共知者。即如伊犁与哈萨克易马一节，辨理亦须妥善。或哈萨克所驱至者，本不皆善马，原不妨如法择而取之。若既是可用之马，即当按其所值，与之市易，始能经久无弊。设或所给缎匹轻薄，暗减其价，致所得不偿所售，哈萨克贸易已非一日，皆能悉其底里，口即不言，而心岂能允服？即违立法通市之本意，其流弊且无所底止。朕每以此廑怀，该伊犁将军不可不实力妥办，以裕永远之规。若听其日趋日下而不知返，朕一有所闻，惟该将军是问，恐不能任其咎也。又如朝鲜、安南、琉球、日本、南掌及东洋、西洋诸国，凡沿边、沿海等省分，夷商贸易之事，皆所常有，各该将军、督抚等，并当体朕此意，实心筹办。遇有交涉词讼之事，断不可徇民人以抑外夷。即苗疆、番境诸省，亦当推广此意妥行。若仍视为具文，再有此等事件，一经发觉，或经朕访闻，及为言官纠劾，必将该将军、督、抚重治其罪。不能似此案之仅予议处也。将军、督、抚皆朕委任之人，惟当善体朕意，毋怠毋违，自可寓久安长治之计。即我世世子孙，敬体朕训，守而勿失，亿万年无疆之庆，讵不在是耶？此旨著传谕各将军、督抚一体遵照，并著入于交代，令各后任永远遵行，勿稍玩忽。并另录一分，交上书房，俾皆恪循罔懈。钦此！”恭绎天语，知圣人用心周密，得长驾远驭之方，非庸愚所能管窥蠡测也。余从事洋务有年，遇事禀承堂官，每拟一奏疏、一公牍，惴惴焉惟恐稍失其平。不知者或以措置太弱，论事过琐诮之，然而臣之心在《扬水》卒章之四言矣。

　　◎烹鱼雅趣邵暗谷太守夫人善烹鲟鳇鱼头。张瘦铜中翰与赵云松观察半夜买鱼，排闼喧呼。太守夫妇已寝，闻声出视，不得已属夫人起而治庖。鱼熟命酒，东方明矣。三人为之笑乐。中翰有句云：“昔年邵七同街住，半夜打门索煮鱼。”想见前辈风流洒脱。道光间徐稼生庶子与张星白侍郎同年至好，一日庶子饮侍郎斋中，大醉，径内室。适侍郎夫人在玻璃窗下倦绣，庶子隔窗戏谑，夫人大怒，呼舆至庶子宅，立将庶子姬人携归，且告徐曰：“此非汝妾，乃张星白之妾矣。”迨夜深仍不放归。徐姬人眼雨首蓬，几至构衅，同人力为排解乃罢。凡戏无益，此则不如暗谷夫人烹鱼雅趣也。

　　◎蒙求《蒙求集注》据《四库全书提要》，定为晋李瀚著，宋徐子光补注，颇便初学。明萧汉冲（良有）仿其意作《龙文鞭影》，龙眠杨古度（臣诤）复为增订。近番禺李子良（晖吉）、徐兰畦（忄赞）又同辑二集上下卷，较《蒙求》更精，不特为童稚之课程，亦足资文人之獭祭矣。

　　◎五鬼宋真宗时五鬼媚上横行，王钦若、丁谓、陈彭年、刘承、林特也。其后党祸兴。刘器之论程颐、欧阳、毕仲游、杨国宝、孙朴交结执政子弟，绅之间号为五鬼，将以程、欧阳诸公等于王、丁辈耶？器之乃司马公门生，抑知文正曾荐伊川否？

　　◎倭文端公蒙古倭文端公（倭仁）道光辛巳与先叔祖勉亭公（玉达）、先叔父铁君公（锴）同举乡试，己丑复与铁君公同成进士，入词馆，故交谊最笃。铁君公尝集诸同年于京邸，殿撰李海初先生（振钧）性通脱，不拘小节，公则践履笃实。不妄发一语。铁君公戏之曰：“今日之宴，可谓风流才子、理学名臣并萃于吾榜矣。”公入阁后，浚师官侍读，侍公独久。请于公，不循年家子例，照阁中师生称谓，公笑而许之（公长子福咸又与浚师己酉同年）。当公之侍学弘德殿也，春冬日必未刻，夏秋日必午刻乃散。内阁公事率俟公散值后，在景运门外朝房呈回。遇有撰拟文字，会议奏疏，及派审案件，公搦管商酌，虽严寒酷暑不稍倦。一日，公事毕，问浚师曰：“外间颇有目我为迂者，汝意云何？”浚师不敢对。再问之，浚师曰：“公宗宋儒，某又公门下士也。愚见揣之，惟朱光庭辈能知程明道之非迂，惟吕陶辈能知苏东坡之非迂。范景仁之学术，司马君实之政事，异地则皆然耳。”公默然首肯，出语吴霍山侍郎：“方某见解甚透，未可以书生待之。”丁卯京察，浚师列一等。周商城相国顾而谓曰：“倭艮峰以足下不愧方面之选矣。”窃念浚师性情与公似不甚同，而公之揄扬如此，良可感也。公见人极谦谨，商城与公有通家之谊，大学士行走班次，公在商城前，而晏见必让商城居上。尝公选玉牒馆校对等官，公至朝房，又与商城让。商城笑推之，曰：“二哥，你又同我让了。此何地耶？”公乃就坐。贾黄县师相以足疾行最缓，公与黄县入朝，必随其后，无逾越，从不失尺寸云。公佩带之物，率铜质、硝石，无贵重品。朝珠一串，价不过数千，冬夏均不更换。袍惟用蓝，绝不用杂样花色。一生寒素，至无余资乘轿。罗顺德尚书辄叹为操守第一人。戊辰，浚师外擢，濒行，辞公于邸，且乞训言。公曰：“汝无他，心直口快，亦君子之一病。昨汝属老夫书楹联，已加墨。”手持以示，阅之，乃“海纳百川，有容乃大；壁立千仞，无欲则刚”十六字。浚师拜而受之，愿终身记公之诲焉。今者，公往矣，浚师学不加进，又奉职无状，徒抱兹孤直之衷，恐不克副公期许也。噫！

　　◎尚书疏证中论状元阎百诗《尚书古文疏证》六卷中一条云：“有杭州人至局中（时设局洞庭东山，撰辑《一统志》），首问余曰：”闻新志人物项别立一状元项，有是事否？‘余笑曰：“俗不至此。’越两月，偶阅景泰间陈循撰《寰宇通志》，果有状元一项，传讹以此。语局中诸公曰：”状元三年一人，何啻车载。循当日曷不立状元兼宰相者一项，以自位置，不尤夸乎？所谓“姚涞、杨维聪只会中状元，更无余物”，今世岂复有道著耶？“姜西溟曰：”此说见钱氏《列朝诗集》，诬罔之甚。某亲遇姚氏后人，授《明山存集》刻本，中有《赠衡山先生南归序》，曲尽向往之志，揄扬之词。其知衡山也深矣，乌得有相轻语？‘亟呼仆’取我箧衍此序来。‘既至，余读其首幅云’自唐承隋后，设科第以笼天下士，而士失自重之节者几八百余年。然犹幸而有独行之士出，其时如唐之元鲁山、司空表圣、陆鲁望，宋之孙明复‘云云。指曰：“《新唐书。卓行传》元德秀少举进士擢第，司空图咸通末进士，岂不从科第者耶？有明状元，乃不读《新唐书》！’胡フ明从旁赞曰：”惟不读《新唐书》，方中状元，若读《新唐书》，状元中不得矣。‘哄堂大笑。“浚师按：此一则直是骂状元，骂《明山文集》，并骂姜西溟耳，于《尚书》古文有何疏证？有何干涉？令人不直一噱（序引元鲁山、司空表圣不过谓此二人虽得科第，而犹为独行之士。即陆鲁望亦何尝不应进士科而未第者？以此当考据，且讥其不读《新唐书》，岂非迂谬）。

　　◎相如四壁司马相如以訾为郎。师古注曰：“以家财多，得拜为郎也。”病免游梁，归而家贫。不过宦游后家渐清贫，不如前之多财耳。观其赴卓王孙之召，亦复车骑雍容，闲雅甚都，何至与文君归成都，竟家徒四壁立耶？即曰家真四壁，更无资产，不知其从人车骑作何安置？及其再至临邛，卖车骑，买酒舍，自著犊鼻与佣保杂作。稍知自爱者不为，而谓长卿为之乎？此与颜子在陋巷箪食瓢饮，而有负郭五十亩田，同一谎语。吾于此等处，不能无惑。

　　◎明堂解明堂者众矣，或曰九室，或曰五室，或辨其户若干，牖若干，上如何圆，下如何方，东西南北如何殊位，太庙、世室如何同异。自汉迄今，纷如聚讼。讲考据者矜其渊博，作时文者奉为秘本。究竟古人不曾留下图样，当日建造之工匠，又不曾以其建法贻之子孙。身未亲历其地，目未亲见其制，而于数千年后凭其臆断，曰“我之说实确切不易”焉，是何异瞽者谓与离朱同眼，而不知己之不能视也。林芗溪学博《三礼通释》叙明堂始末至数千百言，独推阮元《明堂图说》、江藩《明堂议》为确得古人规制。余读《孟子。明堂》章，果周天子明堂耶，诸侯安得居天子明堂？国人请毁，独孟子对以欲行王政则勿毁，是将启齐宣行天子之政矣。果诸侯不应有明堂耶，齐本侯国，擅建明堂，国人请毁，独孟子对以欲行王政则勿毁，是不特启齐宣行天子之政，直将使齐宣居天子之位矣。孟子大贤，何至出此。赵岐注：“泰山下明堂，本周天子东巡狩朝诸侯处，齐侵地得而有之。”盖泥于诸侯不应有明堂，齐之明堂必是侵周地而有。朱子集注引赵说，添入“汉时遗址尚在”六字，又泥于公玉带上黄帝时《明堂图》。愚意明堂之当毁不当毁，与齐宣之可毁不可毁，应以诸侯当有明堂不当有明堂为断。齐之明堂，鲁之明堂也。孟子所对，指诸侯而言，非指天子而言也。其义吾征诸《礼》矣。昔者，周公朝诸侯于明堂之位（郑注：“周公摄王位，以明堂礼仪朝诸侯。”此言最当。至“天子负斧依南乡而立”，注：“天子，周公也。”则误。周公摄政朝诸侯于明堂，制礼作乐，公虽居摄，臣也，成王虽幼，君也。故建明堂之仪，而使成王负斧依南乡而立，所以尊天子也。若云周公以天子自居，岂不谬甚）。七年致政，成王以公勋劳，封公于曲阜，地方七百里，命鲁公世世祀周公以天子之礼乐。故太庙如天子之明堂，而“鲁公之庙，文世室也，武公之庙，武世室也。”郑注：“此二庙象周文、武之庙。世室者，不毁之名。”是故，鲁王礼也，凡四代之服、器、官，鲁兼有之，岂仅明堂一事哉（王石梁云《明堂位》多诬，尤谬）？田氏，其先田常割安平以东至琅牙自为封邑，已大于平公所食。及为诸侯，齐疆日辟，楚、宋、魏、赵诸地，悉为邻壤，鲁地尽入于齐，鲁之明堂，遂为齐有。观宣王击魏后，三晋之王皆因田婴朝齐王于博望，其势颇张，明堂一问，夸大可知。故孟子对曰：“明堂者，王者之堂也。”吕氏谓王者不专指天子，凡诸侯能行王政者便是，极有见地。欲行王政，明明告以善行诸侯之政。夫善行诸侯之政，孰有如鲁之先公乎？鲁先君周公，相王室，有勋劳于天下，得备王礼，立明堂，今者归于齐国，王诚居鲁之明堂，思周公之善政，则必晓然于不行王政，虽毁无益，苟行王政，虽勿毁无伤矣。文王治岐，公刘好货，太王好色，皆就诸侯布政出令，一一透发，见得行王政在此，励臣节亦在此。正假明堂一问，隐抑其急功好利之心。《左传。文公二年》彭衙之役，狼覃曰：“勇则害上，不登于明堂。”正与孟子所言事异而义同，未可以杜预之注为然也。考据家不知命义所在，哓哓不休，徒争论于屋宇之方位，尺寸之广狭。呜乎！何举世之多工匠哉！至杨氏谓孟子之对，有以识其非曲学阿世之言，而知所以克己复礼之端，则又迂儒腐论，无足道矣。

　　附录李恢垣同年书阅大著谓孟子之言明堂，当指诸侯，不属天子。其言创获，有关世道。今为详考地理，以复左右。按：《论语》闵子对使曰：“如有复我者，则吾必在汶上矣。”注云：“如若再来召我，则当去之齐。”是齐、鲁以汶为界也。考今图经，汶水出山东泰安府莱芜县，西流右合泮河，折而南，新泰县之水从东来，合而西南流，经汶上县西北，又南入于运河。而《春秋》时汶自入济。《水经注》：“汶水所经，出自莱芜县原山，西南流径嬴县、奉高，右合北汶，径徂徕山、博县龙乡亭、亭山、巨平至鲁国汶阳县，径蛇丘、冈县至东平、章县、桃乡、寿张至安民亭，入于济。”大抵今泰安以东逾汶即为齐，而泰安之西汶阳仍为鲁地。故《鲁颂》曰：“泰山岩岩，鲁邦所詹。”毛传以为鲁境所至，孔疏则云泰山在齐、鲁之界，故云所詹。是泰山之东北为齐，西南为鲁。今之莱芜、泰安、宁阳、肥城、东平、汶上，皆鲁境也。《史记封禅书》云：“天子封泰山，泰山东北址古时有明堂处，处险不敞。”《汉书。武帝纪》：“元封元年夏四月癸卯，上还，登封泰山，降坐明堂。”此即注所云“汉时遗址尚在”者。此泰山之址，地属奉高，为今泰安县，正属鲁地。其后得济南人公玉带《明堂图》，令奉高作明堂汶上。《汉书》亦云：“二年秋，作明堂于泰山下。”此特汉之明堂耳。又程春海《国策地名考》：“战国之齐，南至徐、泗，邻楚；西南至曹县，邻宋；西至阳武，邻魏；东北至天津，邻燕；北至任丘，邻赵。”疆土日辟，已全举鲁地。盖楚虽灭鲁，而地入于齐，故明堂亦在其境。窃疑明堂本周初东巡之所，昭王以后，久废不治。鲁自惠公得请于朝，用天子礼乐追周公所自出，上祀文王。既于境内建为周庙，又见《诗》有宗祀之文，即巡守明堂，稍复故观，以祀文王而配上帝；与许田为周公礻方同其夸大，此固事理所有也。齐既并鲁，文王之祀废，堂亦虚悬，故人以为可毁。孟子告以法文王，皆据事迹为言，不同臆说。不然齐方据十二之雄，西向思逞，而故导以问鼎兴甲之举，如梁武之襄阳，神尧之汾晋，启篡弑而勤战伐，岂复成孟子语哉？若夫巡守必有明堂，说不可废，幸为详论，以定折衷可耳。

　　◎记田督事田文镜，汉军正黄旗人，由福建长乐县县丞历官巡抚、总督，雍正元年以内阁侍读学士告祭华岳，回京时面奏山西荒歉情形，直言无隐。命赴山西赈济平定等四州县，即授山西藩司，旋调河南。久之，特授河南、山东总督。眷遇之厚，同时疆吏罕有其比。及卒，赐谥端肃，于河南省城建立专祠，并准入祀豫省贤良祠。文镜在豫治吏严，一疏参劾辄十数员。临川李绂方为直隶总督，过河南，见文镜，一揖未毕，即厉声问曰：“公身任封疆，有心蹂践读书人，何耶？”文镜即密以绂语奏。绂入觐，亦首劾文镜负国殃民，又连疏纠劾。文镜复劾绂乖张数事，下绂于司败议斩。两次决囚，上命缚绂诣菜市口，刀置于颈，问：“此时知田文镜好否？”绂奏：“臣愚，虽死实不知田文镜好处也。”乾隆五年，河南巡抚雅尔图奏：“文镜在豫，百姓至今怨恨。豫省贤良祠不应列入”。奉上谕：“此等事，何须亟亟为之。若行撤去，岂不有悖于前旨乎？使田文镜尚在，朕不难去之、罪之，今已没矣，在祠与不在祠，何碍于事？况今日之在祠，将来应撤者正不知其几何也，何必亟亟于一田文镜。若出于识见之迂，尚可；若出于逢迎与彼不合之人之意，则朕所望于汝者又成虚矣。朕观雅尔图此奏并不从田文镜起见，伊见朕降旨令李卫入贤良祠，其意以为李卫与大学士鄂尔泰素不相合，特借田文镜之应撤，以见李卫之不应入耳。当日王士俊请将田文镜入贤良祠，系奉皇考谕旨允行者，今若又将撤出，是翻从前之案矣。试思田文镜留于祠中，于国计民生有何关系？而此时必欲行此翻案之事乎？又如前日查克旦奏请弘章迎养嫡母一事，弘章系获重罪之人，朕所以给与红带子者，诚恐日久之后，漫无分别，多有未便，乃事之不得不如此办理者。至于迎养伊母之奏，朕若允行，在伊一家自必感激朕恩，然以今日之迎养为恩，必以从前之治罪为怨，似此市恩翻案之举，朕必不为也。当日鄂尔泰、田文镜、李卫，皆督抚中为皇考所最称许者。其实田文镜不及李卫，李卫又不及鄂尔泰，而彼时三人素不相合，亦众所共知。从前蒋炳条陈直隶裁兵一事，又有人条奏直隶总督应改为巡抚者，外间皆以为出于鄂尔泰之意。前日李卫之子李星垣初到京师，即具折奏称伊父李卫平日孤身独立，恐不合之人欲图报复。朕命讷亲严行申饬云：”汝不过一武职小臣，即有与汝父不合之人欲图报复者，朕乾纲独揽，洞察无遗，谁能施其报复之私心？汝系新进之人，即存此念，甚属糊涂，将来岂能上进？‘李星垣陈奏时虽未明言，朕即知其指大学士鄂尔泰也。从来臣工之弊，莫大于逢迎揣度。大学士鄂尔泰、张廷玉乃皇考简用之大臣，为朕所倚任，自当思所以保全之。伊等谅亦不敢存党援庇护之念，而无知之辈妄行揣摩，如满洲则思依附鄂尔泰，汉人则思依附张廷玉，不独微末之员，即侍郎、尚书中亦所不免。即如李卫身后无一人奏请入贤良祠者，惟孙嘉淦素与鄂尔泰、张廷玉不合，故能直摅己意，如此陈奏耳。朕临御以来，用人之权，从不旁落。试问数年中，因二臣之荐而用者为何人？因二臣之劾而退者为何人？即如今日进见之杨超曾、田懋，皆朕亲加简拔，用至今职，亦何尝有人在朕前保荐之乎？若如众人揣摩之见，则以二臣为大有权势之人，可以操用舍之柄，其视朕为何如主乎？但人情好为揣摩，而返躬亦当慎密。即如忒古尔德尔因派出坐台，托故不往，朕加以处分。又刑部承审崔起潜一案拟罪具题时，鄂尔泰曾为密奏，后朕降旨从宽。而外间即知为鄂尔泰所奏，若非鄂尔泰漏泄于人，人何由知之？是鄂尔泰慎密之处不如张廷玉矣。嗣后言语之间，当谨之又谨。又额驸策令到京，曾奏忒古尔德尔年老，请令回京。又法敏、富德、常安辈，策令亦曾在朕前奖以好语，又谓富德宜补随印侍读。此必鄂尔泰曾向伊言之，故伊如此陈奏也。今鄂尔泰奏辩并未向伊言之，夫向伊言之而奏，固属不可；若未向伊言，而伊揣摩鄂尔泰之意，即行陈奏，则势力更重。额驸且然，何况他人？鄂尔泰亦能当此语乎？朕于大臣，视同一体，不但欲其保全始终，且于疑似之际，亦每为留意，以杜外人之议论。即如前日刑部侍郎缺员，朕原欲批用张照，因彼时鄂尔泰未曾入直，而张廷玉在内，朕恐人疑为张廷玉荐引，是以另用杨嗣。又如励宗万人不安静，钻营生事，朕因其小有才具，尚可驱策，令其在武英殿行走，亦足满其分量矣。而外人以为张廷玉所劾，不得起用。其实当日励宗万保举受贿一节，果亲王曾经奏闻，并非出于张廷玉也。朕之用舍，悉秉至公。朕之继述，期于至当。若谓皇考当日所用之人，不应罢黜，当日所退之人，不应登进，如大学士鄂尔泰岂非告退闲居，而朕特用之大臣乎？又如前日吏部为恒德袭职事具折请旨，朕因折内奏称“虽与销减之例相符，而与奉有特旨多颇罗之案似同一例”等语，恒德系讷亲一族，不应如此措辞。朕不准行，且面加训谕。鄂尔泰、张廷玉乃皇考与朕久用之好大臣，众人当成全之，使之完名全节，永受国恩，岂不甚善。若必欲依附逢迎，日积月累，实所以陷害之也。朕是以将前后情节，彻底宣示，深欲保全之。二臣更当仰体朕心，益加敬谨，以成我君臣际遇之美。钦此！“按：纯皇帝谕旨国史馆于《文镜列传》中仅摘叙数语，今谨全录之，仰见圣心措置周备，不特于文镜一身曲示成全，即鄂、张二公，当日所以成全之者，亦深且切也。

　　◎明辽王取外舍儿事明张太岳《王承奉传》云：“王承奉大用者，霸州人也，逮事敬皇帝，为奉御，侍慈寿皇太后于仁寿宫。毅皇帝时升御马监太监，赐蟒衣，内苑乘马，通显矣。然性刻廉刚直，弗能下其俦辈，以是不得久内庭，出为辽府承奉。是时辽庄王病，不能视事，委政国妃毛氏。国妃贤，通书史，沉毅有断，而承奉从内佐之，所厘正国家事，不可胜道。顷之，庄王与国妃相继薨，嗣王立。王聪敏辩给，而嗜利刻害。及长，多不法，常出数百里外游戏，有司莫敢止。故无所惮，然心独惮承奉。承奉好直谏，王积弗能忍，乃曰：”承奉老矣，宜免朝请。‘于是承奉希得见王。王少无子，所幸乐妇生子置外舍。久之，王有痿病，度终无子，乃取外舍儿内宫中，时儿已八岁，诈曰宫人某氏子，欲以闻于朝。故事，王子生，承奉司郎具所生母姓名及产媪状，关相长史，乃得奏附玉牒。王以其事下承奉，承奉曰：“王安得有子？承奉乃不识何宫人有娠及产子状，不敢奉令。’王大怒，曰：”老奴！敢尔者死邪！‘于是尽捕承奉诸用事者，皆榜笞数百，被重罪，欲以迫胁承奉。承奉终不为动。王乃召承奉，缪为好语曰：“而不知予之为病耶？事成而后，有主而富贵可长保，独奈何为他人忠？’承奉伏地叩头，流涕曰：”老奴受国厚恩，死无以报。顾此事涉欺罔，法例严甚。王子非真子，外悉知之。后有发者，祸且不测。老奴死不敢奉命。‘王谬谢曰：“承奉言是也。’乃以计绐夺其印，而自署承奉名行之。承奉既见欺，无可奈何，怼，以首撞壁，大叫曰：”生不幸为刑余，又弃外藩。今王所为如是，吾弗能匡救，祸且及矣！诚不忍老见刑狱。‘即闭户自经，绳欲绝，会有救者，得苏。日夜涕泣，竟至失明以死。国人悲焉。太史张氏曰：“余在史局，好问先朝事。诸老阉语及孝庙时，辄流涕有哽咽者。及归楚，见王承奉，忆往事犹能历历道也。语具别录中。夫地之美者善养禾，君之仁者善养士。何敬皇帝时人物之茂，乃其厮隶亦莫不有大臣风节焉！观其临议执正，毅然不为利回，不为威惕，虽壮夫哲士，何以加焉。第令久内庭枢密，如近时兴安、怀恩辈，讵足多哉！余以是知敬皇帝之泽入人深矣。”王承奉盖弘治间人。浚师按：《明史》辽庄王名致格，嘉靖十六年薨。子宪节嗣，以奉道为世宗所宠，赐号清徽忠教真人，予金印。隆庆初，先以不法事夺真人号及印，旋以巡按郜光先劾其大罪十三，命刑部侍郎洪朝选往勘。副使施笃臣诈称王反状，朝选实王罪，不言王反。大学士张居正家荆州，与宪节有隙，属巡抚劳堪罗织之。后居正死，宪节讼冤，籍居正家。并无取外舍儿内宫中事。或居正以宿憾诬之欤？存以俟考。

　　◎西藏西藏在四川、南徼外，东西六千四百余里，南北六千五百余里，东至四川界，东南至南界，西至大沙海，北至青海界，至京师一万四千余里。其地有四，曰卫（所属诸城自拉萨至盆多，共三十一城），曰藏（所属诸城自札什伦博至埒阿木凌，共十九城）。东境曰喀木（所属诸城自达尔至努布尔，共十城），西境曰阿里（所属诸城自《布朗达克喀尔》至毕底，共十二城），统计所辖七十二城（魏源所记六十九城，误）。卫与喀木皆属达赖喇嘛，藏与阿里皆属班禅喇嘛，别设驻藏大臣镇抚之。凡封爵承袭及入贡事宜，隶于理藩院。置互市于四川打箭炉，贡道由打箭炉分为二班。凡喇嘛道行最高者曰胡土克图，转世者曰呼毕尔罕。其秩之贵者曰国师、曰禅师，次曰札萨克大喇嘛、曰札萨克喇嘛，又次曰大喇嘛、曰副喇嘛。自札萨克喇嘛以上，皆颁给印信。其徒之分处喀尔喀即内札萨克部落者，皆为蒙古所尊奉，仍遥属于达赖喇嘛、班禅喇嘛。余见《皇清文献通考》。姚惜抱笔记所载前后藏道里远近甚详，魏氏源《绥抚西藏》两《记》及《西藏後记》多未采入，今并录之，以资掌故。姚记云：“中国至西藏有南北二道，北道自甘肃西宁出口，西南行，由青海至前藏四千一百余里，南道自成都西九百二十里至打箭炉出口，西六百八十里至里塘，西五百余里至巴塘，西千四百里至察木多，四千五百里至拉里，西千里至札什城。札什城者，前藏也。南道别一途自打箭炉稍北行由草地至察木多，由察木多复稍北又由草地，亦至札什城，其路近于里塘、拉里之路，然与北道皆寒苦尤甚，故行者由南道里塘为多。昔汉欲求大夏，四道并出，其北方闭氐、笮，南方闭隽、昆明。计今通藏之南道，汉氐、笮所闭道也。自札什城南行九百里，至札什伦布，所谓后藏也。自札什伦布又南行，则至怒江，接南域外西夷之境。自前后藏东至里塘，司其地者皆以僧与民长杂治之。而僧尤重，在前藏者曰达赖喇嘛，在后藏者曰班禅喇嘛此其尤尊者，呼曰胡土克图。胡土克图者，师也。其弟子曰班弟，班弟所任职曰仓储巴者，主其财，任其烦事。其分居他部为喇嘛之长曰堪布，而民长曰碟巴，又有堪布兼碟巴者。盖西夷所敬惟僧也。喇嘛者，皆于佛法修夙命通，死而知所往生之所，然亦间有死而失其通者。其班弟辄讳之，迎民间子择其慧者一人，以谓即其先师。曰先师受生数十余世矣，而犹一人也。其寺宇极华盛，然禁妇女入甚严。胡土克图出，则班弟驱少妇不使见，盖恐其心乱而失道。乾隆四十五年，高宗寿七十，班禅自后藏来觐为祝，上礼敬之甚隆。而西山一僧直至其前，斥责甚厉，以谓入中国见繁丽盛美，非其宜也。班禅闻而伏首，愧服之甚。未几，果死于京师，不能言所往生。其后后藏犹立所谓班禅者，而实迎异人子当之而已。”

　　●卷十一

　　◎北君太傅释氏称孔子为儒童菩萨，自称比丘，而女子之入空门者称比丘尼，狂诞极矣（莲池大师《竹窗随笔》中辩比丘非比孔，亦不确）。《真诰》载炎帝为北太帝君，夏启为东明公，周文王为西明公，武王为鬼宫北斗君，尤属无稽。至谓曹操为北君太傅，北君者，武王也，乱臣贼子乃作圣王之师！陶贞白学仙好奇，不应收此谬妄之语。

　　◎再论改国号梁曜北《瞥记》载辽改国号为古今所无，前卷已论之矣。李恢垣同年复举齐次风侍郎所撰《历代帝王年表》，谓东晋成帝咸康四年，代王翳槐卒，弟什翼犍立，仍称代，孝武帝太元元年代亡，地入秦。十一年，代拓拔徙都盛乐，改号魏，为登国元年。女真自辽天祚帝乾统时兵始满千，至天庆四年，女真阿骨打立，始强，仍称女真，天庆五年，女真改号曰金，为太祖收国元年。金熙宗皇统七年（宋高宗绍兴十七年），蒙古始称帝，金章宗泰和六年，蒙古铁木真灭乃蛮部，为太祖元年，仍称蒙古，灭金后，元世祖至元八年改国号曰元。以为改国号者，不仅殷商。浚师按：晋孝武帝太元十一年正月，拓拔即代王位，二月幸定襄之盛乐，五月改称魏王，是为登国元年（魏又兼称代，魏崔浩所云“我国家兼称代魏”是也）。以代易魏，可为改国号之证。然时尚称王，并非即帝位。女真至阿骨打称皇帝，国号大金，改元收国，此实称帝定国号之始。元熬罗极烈，绍兴十七年自号大蒙古国，称祖元皇帝，改元天兴，宋宁宗开禧二年（金泰和六年），蒙古铁木真称帝于鄂诺河，宋度宗咸淳七年为蒙古至元八年，十一月建国号曰元，诏书云：“谓既成于大业，宜早定于鸿名。”盖至此始建号，其前之称蒙古，犹金之前称女真耳。明太祖先称吴王，后建国曰明。我大清世祖章皇帝定鼎燕京，登极诏中有：“仍建有天下之号曰大清。”皆此例也。然则盘庚之改殷，辽之先称契丹，后改辽，又称契丹，复改辽，实为独有千古矣。

　　◎钻头钅音簪。《礼。丧大记》：“君裹棺用朱绿，用杂金钅。”注：“钅，兹甘切，钉也。用金钉以著朱绿著棺也。《太平御览》引挚虞《决略录要注》曰：”小会殿，就席皆钅头而坐。“区划钅头，伏地也。欲起亦先钅头。按：《湘山野录》：”契嵩师以著《辅教编》携诣阙下，大学者若今首揆王相、欧阳诸巨公，皆低簪以礼焉。“低簪即钅头之称。

　　◎活罗《金史。世纪》景祖时有叛去者，遣人谕诱之，叛者曰：“汝主，活罗也。活罗，吾能获之。”按：活罗，汉浯慈乌也。《佩文韵府》收入罗字韵下，今译活罗为和銮。

　　◎以望复关《诗》“乘彼危垣，以望复关。”毛传：“复关，君子所近也。”朱子集注从之。王伯厚《诗地理考》云：“《寰宇记》：澶州临河县复关城在南黄河北阜，复关堤在南三百步，自黎阳下入清丰县界。”按：顿丘、复关皆卫地名，故前章言涉淇至顿丘，此章言乘垣望复关也。

　　◎崔浩论诸葛武侯毛修之入魏后，官位居崔浩之次。浩以其中国旧门，虽学不博洽，而犹涉猎书传，每推重之，与共论说。言次遂及陈寿《三国志》有良史之风，其所著述，文义典正，皆扬于王廷之言，微而显，婉而成章，班史以来无及寿者。修之曰：“昔在蜀中，闻长老言，寿曾为诸葛亮门下书佐，被挞百下，故其论武侯云‘应变将略，非其所长。’”浩乃与论曰：“承祚之评亮，乃有故义过美之誉，案其迹也，不为负之，非挟恨之矣。何以云然？夫亮之相刘备，当九州鼎沸之会，英雄奋发之时，君臣相得，鱼水为喻，而不能与曹氏争天下，委弃荆州，退入巴、蜀，诱夺刘璋，伪连孙氏，守穷区之地，僭号边夷之间。此策之下者，可与赵他为偶，而以为管、萧之亚匹，不亦过乎？谓寿贬亮非为失实。且亮既据蜀，恃山之固，不达时宜，弗量势力。严威切法，控勒蜀人；矜才负能，高自矫举。欲以边夷之众，抗衡上国。出兵陇右，再攻祁山，一攻陈仓，疏迟失会，摧衄而反。后入秦川，不复攻城，更求野战。魏人知其意，闭垒坚守，以不战屈之。知穷势尽，愤结攻中，发病而死。由是言之，岂合古之善将见可而进，知难而退者乎？”修之谓浩言为然。浚师按：武侯功业，震古铄今。浩何人斯？乃敢肆意污蔑！国书事发，宜其身陷刑戮，姻戚悉被诛夷也。赵氏维寰《读史快编》节录修之数语，末添“浩不以为然”，误甚。

　　◎古欢堂湖堤绝句赵秋谷（执信）《谈龙录》曰：“德州田侍郎纶霞（雯）行视河工，至高家堰，得诗三十绝句。南士和者数人，余适过之，亦以见属。余固辞，客怪之。余曰：”是诗即我之作，亦君作也。‘客曰：“何也？’曰：”徒言河上风景，征引故实，夸多斗靡而已。孰为守土？孰为奉使？孰为过客？孰为居人？且三十首重复多矣，不如分之诸子。‘客怃然而退“。据此，知秋谷不特薄渔洋，并薄山姜矣。兹录山姜绝句于后，以待后之论定，不复为两家骑驿焉。

　　◎附录田山姜《湖堤绝句》三十首二月淮南春事无，马蹄不惜蹋寒芜。可怜杏白饧香日，风雨潇潇叫鹧鸪。

　　汉水春风唱《柘枝》，“大堤”一曲写乌丝。今番应笑无佳句，合付孙郎仗下儿。

　　卢家风物那堪论，漠漠湖光断客魂。沙鸟一行弄烟雨，不知何处莫愁村。垂柳贪眠傍水涯，小红桥外路三叉。湖村村畔多游女，日暮溪头弄菜花。

　　昨趁夕阳芳草归，鞭丝帽影雨霏微。可堪三月春风老，到处桃花燕子飞。

　　棱棱堤作双眉绿，瑟瑟波如一镜明。片片辛夷惜花尽，朝朝布谷喜春晴。

　　落日芜城一抹霞，竹西水调乱昏鸦。樊川不作扬州梦，孤负唐昌玉蕊花。

　　重到淮南少拍张，牵船岸上亦无妨。分明半笏维摩室，只少天花作道场。张旗打鼓放江船，负弩人来忆往年。莫怪一番花寂寞，春深老柳不吹绵。

　　客愁还借诗排遣，往事都从梦破除。何逊清吟狂熊作，樽前沈范两尚书。

　　一间草屋荇{唐}扉，鸬鹚相狎来依依。移家已上桃花岸，更有鸬鹚无数飞。

　　大堤荦确小堤平，狡狯春风故故生。谢絮沈钱填马路，蜂须勘蝶碍人行。

　　朝朝暮暮浪花中，闲立沙头水勃公。不分鸳鸯菱叶上，奢云艳雨浴衣红。烟中艇子柳边楼，消得愁人几许愁。唯有一条袁浦上，酒家帘影落春流。

　　衣叠苔钱将入夏，钗分燕尾已过春。莺梳一段烟丝缕，织作蕉衫付酒人。

　　四月八日拂生日，野色湖光妙谛参。几啭栗留代清磬，一枝麦穗当优昙。

　　湖边芍药二三种，白糁红酣山寺开。料得无人相谑赠，僧雏折献水神来。

　　柳接隋家帝子栽，长条尽作马挝材。黄鹂应是精灵使，勾引双柑斗酒来。枇杷颗颗黄将尽，桑椹离离鸟啄残。可笑多情白翎雀，满身烟雨恋江干。

　　憔江潭落照斜，子山多病未还家。愁听小谢轻埃雨，半湿新桐抱凤花。

　　食法严龟太琐细，天教馋口养粗才。长须解办花前酌，买得芦芽蛤蜊来（《唐书》有《严龟食法》二卷）。

　　罗含宅废情无赖，王粲楼荒魂黯销。未卜梁鸿何处住，绿槐深巷是皋桥。一局丁东入夜阑，三条蜡泪玉虫残。此行不比羊玄保，愿作宣城太守官。

　　老夫多痒倩谁爬，鸿爪留痕病转加。闲读《汉书》过戊夜，神仙不到蔡经家。

　　绝少当垆买酒钱，孤村小肆麦风前。故人为解相如渴，汲尽春申涧底泉。

　　病马龙钟似瘠竹，短鬣那复森开张。杜陵野老作浪语，苦试明年春草长。

　　便欲结茅湖上住，屋旁鸭嘴小渔船。惯掺思话纤腰鼓，不费君平卜卦钱。诗思刁骚爨下琴，短吟弹出又长吟。十三徽碎钟期少，不向人间更铸金。

　　渺渺鸿陂白练铺，芋魁豆饭野风呼。它的两鹄歌声歇，似得浮山一格无（鸿陂见《汉书》。荆山为上格，浮山为下格，见《南史》）。

　　沿溪鸦髻数儿童，倒接来指老翁。休唱白矜醉态，须教拍手笑山公。

　　◎记程总兵事高要彭春洲明经不肯为其乡人张国梁作传，持论甚正。浚师窃有议焉。重臣大将，从事戎行，一旦失利，辱身降志，其罪实无可逭。若乡曲愚氓，被贼裹胁，而能力持大义，杀逆投诚，其卒也复以死报国，秉笔者方当为之涤荡瑕秽，表录勋绩，使仍执从贼之说，苛责而屏弃之，几何不阻人以自新之路哉？吾皖程学启者，其终始与国梁等投诚，后迭著战功，蒙恩擢至江西南赣镇总兵，遇缺题奏提督，给云骑尉世职、勃勇巴图鲁名号。同治三年督兵攻嘉兴府城，枪子贯入头脑，医治无效，遂死。江苏巡抚李公（鸿章）奏闻，得旨照提督阵亡例优恤，予谥忠烈。一介乡氓，得此可以不朽矣。学启，桐城人，英逆四眼狗之扰皖省也，学启为所掳，屡思逃去，贼拘禁之，不得脱。四眼狗知其勇，极为笼络，加以重用。学启见其荼毒百姓，颇不喜。咸丰十年四月，曾公（国荃）军逼安庆，学启乘隙纳款，曾公壮之，遂留营带队，旋克复安庆省城，叙功得保官职。同治元年三月，李公有上海之命，仅带学启所部两营往。半年之间，连获虹桥、北新泾、四江口之捷，军威大振。先后收复青浦、嘉定、太仓、镇洋、昆山、新阳、吴江、震泽各州邑。二年七月，进逼苏州。学启由娄门外节节进剿，历将城东之宝带桥、五龙桥，城北之华口、黄埭，城西之浒关、虎丘各处贼卡悉数扫平，派兵屯扎，又分队剿退嘉兴、湖州等路援贼。学启不甚通文字，而每战辄出奇谋制胜。十月，苏垣恢复，降贼郜云官九人率二十余万众，谋踞城要挟，管带洋兵之总兵戈登又受贼愚，多方代为乞请。学启毅然不为动，请于李公，于猝不及妨时立斩郜云官九贼首，悬竿示众。二十余万贼无一敢逞者，顿时解散。人服其勇敢决断云。学启死，年甫三十有五。戈登闻之，痛哭流涕，向李公索学启打仗时随身长旗，携回本国，留作记念。呜呼！窃钩者诛，窃国者侯。粤贼本小丑，乃跳梁潢池，蔓延至十数省，穷凶极恶，即穴中妇孺，亦应歼戮靡遗。学启一蚩蚩氓耳，律以窃国之义，罪何所辞，然而画计献城，身经百战，嘉兴之役，碎脑捐躯。我国家如天之仁，优其饰终之典，死而有知，宜如何感激耶？说者曰：李公沪上之功，半成于学启之手。是不特不知李公，并不知学启矣。夫学启之勇，非李公善用之，不足显；李公之功，非善用学启，与学启之感李公知，尽心为其用，亦不能底成。追杀兔兽，狗也；发纵指示，人也。汉高祖论功臣，惟萧相国食邑独多，有以哉！浚师官总理衙门时，洋人持学启及戈登照像来，视之修眉方口，两颧微露，恂恂然中人资。用是知以貌取人之所失多也。

　　◎表章学庸不始程朱李恢垣吏部曰：“《大学》、《中庸》二书，表章自二程子，朱子为之章句，始并《语》、《孟》为《四书》，户知之矣。按《中庸》一书，《汉。艺文志》有《中庸说》二篇。又戴氏《中庸传》二卷，梁武帝《中庸讲疏》一卷，见《隋。书经籍志》。司马光《大学广义》一卷，《中庸广义》一卷，见陈氏《书录解题》，均在二程之前。是不过因程、朱而显，非程、朱始能表章也。宋郑景望《蒙斋笔谈》阐发尤显，其论韩退之、李习之二人优劣，谓退之《原道》出于《大学》而未至，习之《复性篇》出于《中庸》而不胶。其论曰：”今世言三代周公、孔子之道，详者莫如《礼记》。《礼记》之传驳，而真得孔子之言者惟《中庸》与《大学》。‘其言固深切著明矣。按：景望为徽宗时人，距二程稍后，而斯时三党相轧，程子之说未行。《笔谈》中所引文、富、杜、王诸公逸事，绝不及二程，且其言谓’古之至理有不谋而冥契者，吾儒之言《易》，佛之言禅是也‘，又言’老子正今所谓禅者，但名不同耳‘，是以三教归一为说，与程子迥殊，岂肯袭其言者？则此亦有识皆同之见，无容恃为绝学也。又按：《论语》自汉已立博士，而《孟子》一书虽有注疏，实表自王荆公，而苏辙《孟子解》、张九成《孟子传》、余允文《尊孟辨》，皆在朱子之前（石纟京《中庸辑略》亦在朱子前，序所云’取石氏书，删其繁乱，名曰辑略者‘也）。今人第知《四书》为朱子之功，不知《集注》而外，诸家尚不可胜数耳。“

　　◎御屏风宋真宗时田锡请约略四部，别为《御览》三百六十卷，万几之暇，日览一卷，经岁可毕。又采经史切要之言，为《御屏风》十卷，置坐之侧。真宗善其言，诏史馆以群书借之。较太宗选杨徽之诗十联在御屏风，相去远矣。

　　◎日本舆地予得日本赖襄（安艺人，字子成）所著《新策》六卷，首载六略，曰《舆地》，曰《封建》，曰《官制》，曰《兵制》，曰《财用》，曰《法律》。其叙彼邦舆地颇为明备，历朝史册及我《皇清四裔通考》、顾亭林《天下郡国利病书》、魏默深《海国图志》皆未得其详细。今为缕记之俾读者有所考焉。

　　赖襄曰：皇和之邦，处于大海之心，东西六百余里，南北二百余里，其形如磬折（魏氏图志注云：“尝见日本所刻《和汉纪年》，其国本曰和，华人讹称曰倭也。”）其地脉起于中而左右降，中最隆，东北亚之，西南最纤。故东北以连山斜限，连山外弃之毛夷。景行天皇使皇子日本武尊逾连山东征而辟之，成务天皇隔山河而分国县，随阡陌以定邑里。东西为日纵，南北为日横，凡为国百有四十四。尔后相继，竟有四裔。至文武天皇因山海形势，分为六十六国（顾书：“国王一姓，历世不易。初号天御中主，居筑紫宫。其子号大材云尊，自后皆以尊为号。传世三十二，至彦潋尊第四子号神武天皇，徙太和州强元宫。传至守平天皇，凡四十一世，复徙都山城国。两汉时始通中国。魏、晋以后得五经、佛教于中土，于是沙门之教盛行。唐贞观间遣使往谕。宋初遣国僧{大周}然浮海贡献，太宗赐紫衣，厚存抚之。其传国已六十四世。”浚师按：梁玉绳《元号补遗》云：“同里王觐宸自日本归，得其国人新刻《大成年代广纪》，凡百二十代，起周惠王十七年，至我朝嘉庆五年。上纪本国年代，黑字，下记中国年代，朱字，了若指掌。”今考《新策》所纪年号次序，与《广纪》正合。四十一世系持统，唐垂拱三年立，至万岁登封元年，在位十年。六十四世系圆融，宋开宝三年立，至雍熙元年，在位十五年。顾氏谓太宗赐以紫衣，当是六十六代一条、六十七代三条时事。魏氏图志谓顾书所云六十四世，溯之当在商、周，其国王一切名号，当系通华文后增饰为之。盖未见《广纪》而凭其臆说耳）。畿内凡五州，曰山迹，曰山背，曰河内，曰和泉，曰摄津（顾书谓是山城、太和、河内、摄津、和泉），地拖于尾西北海中。其南滨七国，曰播磨，曰备前，曰备中，曰备后，曰安艺，曰周防，曰长门，合称山阳道。北滨九国，曰丹后，曰丹波，曰但马，曰因幡，曰美作，曰伯耆，日出云，曰石见，曰隐岐，合称山阴道（山阴一曰景背，山阳一曰景面。景，日景也）。山迹之南一国，曰纪伊。纪伊西北海中一国，曰淡路。其西南四国，曰阿波，曰赞岐，曰土佐，曰伊豫，合称南海道。南海之西、山阳之西南海中九国，曰丰前，曰丰后，曰筑前，曰筑后，曰肥前，曰肥后，曰日向，曰大隅，曰萨摩，合称西海道（肥前西北有二岛，曰壹岐，曰对马。对马、萨摩管朝鲜、琉球二蕃。二蕃与毛人，景行以来皆服日本，经源氏、足利氏而浸倨，丰臣氏而降服，故皆贡方物，萃于征夷府。朝鲜之地倍毛人，琉球三分毛人之一，最纤软易制，故其执礼尤恭。顾书谓日本三岛，一伊岐，一对马，一多衤艺。误壹岐为伊岐，而添出多衤艺一岛。魏氏图志谓日本三岛英人图萨摩于对马西为大误，并云萨摩即萨峒岛，居日本之南，皆误于各纪载耳食之谈。如萨摩在日本南，则不得称之为西海道矣）。日向为神武天皇兴起之地，神武都山迹，仁德都摄津（神武、仁德二君当在唐贞观以前）。天智都近江（天智为三十九代君，立于唐龙朔二年，至咸亨二年，在位十年）。元明都山迹之平城（元明为四十三代君，立于唐景龙二年，至开元二年，在位七年），五帝因之（五帝当是四十四代元正、四十五代圣武、四十六代孝谦、四十七代废帝、四十八代示德、四十九代光仁，其六代而曰五代者，或废帝不列入欤）。至桓武天皇（五十代，唐建中三年立，至永贞元年，在位二十四年）乃定都山背。自山背之背缘北海而东北上七国，曰若狭，曰越前，曰加贺，曰能登，曰越中，曰佐渡，曰越后，合称北陆道。自山迹缘南海而东上十五国，曰伊贺，曰伊势，曰志摩，曰尾张，曰参河，曰远江，曰骏河，曰甲斐，曰伊豆，曰相模，曰武藏，曰上总，曰下总，曰安房，日常陆，合称东海道。南海、北海之间八国，曰近江，曰美浓，曰飞弹，曰信浓，曰上毛，曰下毛，曰陆奥，日出羽，合称东山道，东山谓其多山也。而信浓与东海之甲斐，所谓连山斜限者。东山道一曰中山道。南北遭运由于河（遭运当是漕运），东西之运由于海。桓武之世改山背曰山城，都曰平安。东左京，西右京，各领三十坊，南北九条皇城在中。四面十四门，置六关，曰相坂（在近江），曰铃鹿（在伊势），曰不破（在美浓），曰清见（在骏河）曰须磨（在摄津），曰赤间（在长门）。清见以上控其东，须磨、赤间扼其西也。以六关制七道。道以统国，国六十有六（南怀仁《坤舆图说》所记同）。国以统郡，郡六百有四（《潜确类书》作五百七十二郡。顾书作五百八十五郡，朱竹《静志居诗话》作六百一十三郡、八十二浦，皆与《新策》不符）。郡以统乡，乡一万三千。国有五等，曰大、上、中、下、小，郡亦如此。七道之驿三百九十三（东山八十余，南海二十余，西海九十余，山阳、东海合五十，山阴、北陆各三十余）。建太宰府于西海，以备西蕃（朱竹《静志居诗话》谓：“日本国俗无冠，国王但著乌帽”。皆不确。按：赖襄《官制略》云：“天智、文武之际，官制大定。盖比推古、舒明始通隋、唐简质者，渐于文。以冠服采色定其位级，推古帝创十二阶冠，孝德帝制七色十三阶冠，天武帝改爵位号，定朝服采色。至称德帝变官名，光仁帝即位，尽复其旧。其大定至今，自一位至三位，各分正从，为六阶；自四位至八位，各分正从，而正从又各分上下，为二十阶；从八位下之下有大少、初位，各分上下，为四阶；凡三十阶，以叙诸臣。别有一品至四品四阶，以叙亲王。别有勋十二等，第一等准正三位，第十二等准从六位下，凡位、阶皆以少者为贵）。四边之塞，四十里一堠。凡海内形势、风气、民俗，畿内以西之民勤农而少熟，东北民惰农而多熟，皆无鱼盐蛤蠃之利。畿内及阿波、赞岐、播磨以东，伊势以西，其风气同，其地小险小沃，其民柔软，好机利，其言语浮俐，其产纤工奇技，其港泊或多任侠，而要之非用武之地。甲斐、信浓、越后、越中，其地大险，其民沈毅精悍，业及蚕丛，其言语深重，其产金、铁、文绢、佳鹰。关八州尾张以东诸国，其地大沃，其人爽达，果断喜武，其言语斩截，其产竹箭、利刀、善马。常陆、陆奥、出羽，其地大险大沃，其人似关八州而朴挚，其言语前卑后高，其产巨牛、善马。其朴挚愈北愈甚，毛人乃其极者。毛人之国固（疑是涸）。泽咸卤，不生五谷、桑麻、六畜，其民茸毛，妇人黥面文身，男子挟弧插毒矢于头，射熊罴猎虎，扌蜀鲑鱼以为食，无文书，刻木结绳以为约束，独知敬日景，曰是天皇所宗也。毛人北与鲁西亚夹海相望，自鲁西亚西南缘海与北陆、山阴、西海千里相望。山阳、山阴、西海及伊豫、土佐其风气相同，地小险小沃，其民鄙琐，言语卑贱，产荐席、致布，特肥前、土佐以西颇有大险大沃者，其民颇类信浓、陆奥。陆奥、西海其人长大，山阴、山阳其人短小。朝鲜、琉球与毛人间北海而相去者四百余里云。

　　是书前有大和菊山骢序，谓伊藤氏之唱古义，物氏之唱古文辞，皆立不朽之业，又谓此录可补常藩之史志、表未具之阙。惜均未获睹也。

　　◎胜克斋胡文忠致曾侍郎书有云：“胜帅以招降为得计，盖亦今之熊文灿耳。”胜帅者，克斋（胜保）也。以庚子举人、外班翰林，存至内阁学士。文宗登极初年，上疏论南北形势颇切，上嘉之，迭加拔擢，任以军务。丰县之役，战绩甚伟。迨至督兵数省，渐跋扈。在皖北时招抚逆捻张氵隆。氵隆妻有姿首，出入辕门，毫无顾忌，用是丑声达内外。四眼狗就禽后，余孽不多，胜不肯遏击，安坐颍州，遂致入关肆掠，而陈得才山南之祸烈焉。苗沛霖骚扰江、淮、逞其一枭破獍之心，罪无可逭，胜则一意纵容保护。其间劣绅某某及臬司张某、总兵博某等幸灾乐祸，甘为苗逆牙爪，风承痔舐，靡恶不为。厥后凶焰日张，虽受苗胁制，听苗指挥者不仅胜一人，而生灵荼毒，推原祸始，皆胜之养痈贻患也。胜由皖而豫，由豫而秦，凡用兵处，所贪污欺饰，不可悉数。同治初元，奉旨革职拿问。胜供词狡辩，案未定。给事中赵君（树吉）复严劾之，御史某君因赵君疏加以申救，为同台刘君（其年）所纠，并陈其悖谬有八。中云“该御史自知强词夺理，清议不容，所以挟制朝廷者，尤在‘将帅寒心，衅人藉口’二语。臣谨按：《春秋》之法，人臣无将，将则必诛。今该御史为此诬罔诞妄之言，意存禁吓，律以无将之义，何所逃罪？盖该御史之兄，前在咸丰年间因案革职，得入胜保军营。效命私门，甘心鹰犬，原折流布，举国哗然。若犹颜与之同列，臣甚羞之”等语。疏入，上为动容，旋赐胜自尽。胜之缳首也，大学士周文勤奉派传旨。文勤赴狱中，胜直前牵其衣，曰：“中堂，许某效临刑呼冤乎？”文勤窘甚，退至门外，曰：“我不管！我不管！”论者谓周延儒自尽时，语剌剌不能休，监视者急，在外大声呼周曰：“老师，天明矣！天明矣！”胜此举可谓确肖。京师相传，无不发噱云。胜尊人戊辰乡举，先世父同岁生也，人极笃厚。胜官京朝时，亦颇爽直不阿，晚节不终，惜哉！石埭杨朴庵（ゼ藻）负理学名，胜执经问业者有年。朴庵屡以书规之，卒不省，其及于罪也固宜。初外省督抚、统兵大臣交章劾胜，而首先举发者实光禄寺卿潘君（祖荫）。潘乃文恭相国（世恩）之孙，晏敦复峭直敢言，无忝厥祖矣。

　　◎祭神《大清通。礼》：“元日恭祭堂子，飨殿内奉，朝祭神位于东，夕祭神位于西。舆前设案各一，每案陈香碟，朝夕守堂子人上香。除夕内务府官诣圜殿焚旧楮钱，总管大臣率诸王长史诣圜殿县新楮钱。总管大臣于殿内高案下杉柱县楮钱二十有七，诸王长史、护卫等依次各县楮钱二十有七。有司陈香镫，司俎官上香。其祭堂子前一日，所司立杆于圜殿南正中石座，祭日县黄幡，系采绳，缀五色缯百缕，楮帛二十有七，备香镫。司俎官由大内恭请神位，安奉于祭神殿内，南向，陈馐饵盘九，酒饯三。圜殿陈馐饵盘三，酒饯一，楮帛如数。”谨按：堂子之祭，为我朝敬事天神令典。乾隆十九年四月，谕礼部等衙门：王公等建立神杆，按照爵秩等差设立齐整。寻议神杆立座每翼为六排，每排为六分，皇子神杆列于前，其次亲王、郡王、贝勒、贝子、公，各按排建立，从之。以故满洲士庶家均有祭神之礼，亲友之来助祭者，咸入席分胙，谓之吃肉。浚师官京师时，曾屡与斯会。兹录麟丈见亭河帅《鸿雪因缘图记》中祭神一则，以资考证焉。记曰：“道光二十有五年，岁次乙巳，麟庆年五十五岁，蒙恩家居调理腿疾。秋八月，夙恙就痊，发愿祭神于宅内五福堂。其名五福者，则以官总督时叠邀御书‘福’字之赐，汇摹其五，永迓嘉祥也。爰蠲吉日，选牺牲，前期命长媳造醴酒、打洒糕，届期在杆前供糕、酒，命长子崇实告祭。屋内西炕悬镶红云缎黄，粘纸钱三挂，前设红棹，供糕十三盘，酒十三盏，香三碟。免冠叩首，易酒三次，焚纸钱一，移南一香碟及第三糕盘于版上，请牲（称曰黑爷）入，提耳灌酒，省之，（避杀字）取阿穆孙（也）供棹北。俟肉熟，奉俎以献，首向上，振鸾刀插之。免冠叩首，撤受胙。夕祭设架于北炕，系小黄，仪如朝祭。惟糕、酒数各十一，请牲不取血。献熟时息香撤火，布幔遮窗，主妇叩首，谓之背镫，呼烛后撤分胙。次早在杆前祭天，先置大铜海，设高棹，陈五碟，实以米、盐、香、水，一空，留贮阿穆孙。洗斗升旧骨于屋上。免冠叩首，撒米三次，请牲省之，盛血以盆，衅杆尖，脱衣（避剥字）解节，俟肉熟，跪切细丝，盛以碗，配卑米饭同供。免冠叩首，取碟中物贮斗内，剔项骨共贯于杆立之，转俎分胙。午后撂骨燎牲衣，礼毕。余家旧有萨玛，（译言祝辞）今则乐设不作。其器有神箭、桦铃、拍板、手鼓、腰铃、三弦、琵琶、大鼓，凡八具。”谨按：满洲所祀神有画像者，坤宁官系佛菩萨，关帝、穆哩罕，又相传祝词所称丹珲珲即七星，鄂谟锡玛玛即保婴，尚锡即田祖，纽欢台吉武笃本贝子，皆有功德者，余无考。盖自金天兴以后文献无征，世远年湮，国语惟凭口授，不能尽详始末。考《礼记。文王世子》“释奠于先师”，郑玄注不能举先师为谁。以《周礼》瞽宗为例，知古人于相传祀典皆不妄实其人，故我纯庙修祭神祭天典礼，亦阙所不知，正合祭法所谓“有其举之，莫敢废”也。至祝文“鄂罗罗”诸字，有声无义，亦如汉乐府《临高台》之收中吾有所思之“妃呼”尔。

　　◎田巴对齐王《新序》：“齐有田巴先生者，行修于内，智明于外。齐王闻其贤，聘而将问政焉。田巴先生改制新衣，饰冠带，顾谓其妾曰‘何若？’其妾曰‘佼’。将出门，问其从者曰：”何若？‘从者曰：“佼。’过于淄水，自窥丑恶甚矣。遂见齐王，齐王问政焉。对曰：”政在正身，正身之本在于群臣。今者大王召臣，臣改制饰，将造公门，问于妾，妾爱臣，谀臣曰佼。将出门，问从者，从者畏臣，曰佼。臣临淄水而观影，然后自知丑恶也。今齐之臣妾，谀王者非特二人也。王能临淄水见己之恶，过而自改，斯齐国治矣。‘“此与《国策》邹忌谏齐威王同一意致，而寥寥数语，了无枝蔓。可见古人胎息之善。

　　◎虞美人“项王夜闻汉军四面皆楚歌，乃大惊曰：”汉皆已得楚乎？是何楚人之多也？‘夜起饮，帐中有美人名虞，常幸从，骏马名骓，常骑之。于是项王乃悲歌慷慨，自为诗曰：“力拔山兮气盖世，时不利兮骓不逝。骓不逝兮可奈何，虞兮虞兮奈若何！’歌数阕，美人和之。项王泣数行下，左右皆泣，莫能仰视。”此一段写英雄末路，有声有色，千载而下读之，犹为感慨。龙门之笔，所以高出寻常万万也。司马温公作《资治通鉴》，独删去之，岂以美人、骏马不足纪乎？浚师按，虞美人有答项王楚歌云：“汉兵已略地，四面楚歌声，大王意气尽，贱妾何聊生！”辞旨悲惋，实开汉以后五言之先声。“美人名虞”，注：“一曰姓虞。”《后汉书。灵帝纪》熹平四年拜冲帝母虞美人为宪园贵人，是古今有两虞美人也。

　　◎色斯举矣翔而后集何义门《读书记》曰：“‘色斯举矣’二句，集解中本不与下‘雌雉’相属，朱子亦据胡氏谓：”雉之飞也决起，其止也下投，无翔集之状。‘故虽与下通为一节，注中仍谓二句上下必有阙文。其谓色举翔集即雉，移山梁一句冠于首，则辞意尤明，始于陈定宇。“浚师按：《程子外书》云：”’山梁雌雉，时哉时哉！色斯举矣，翔而后集。‘子路闻之，竦然共立，后乃三嗅而作。文如此顺，恐后人编简脱错。“又云：”’山梁雌雉，时哉时哉！‘此圣人歌雉在山梁得其时，而民不得其时也。子路不察，乃共之，三嗅而作，使子路知我意不在是也。“朱子之说实出于程子，未必以胡氏为据。马融注色举，但曰见颜色不善则去。周生烈（仍有周氏，未详其名）注翔集，但曰回翔审观。故正义曰：”此言孔子审去就也。谓孔子所处，见颜色不善，则于斯举动而去之，将所依就，则必回翔审观而后下止。翔而后集，以飞鸟喻也。“宋儒于汉学最多攻驳，独此节不肯轻发议论。如蔡节《论语集说》则曰：”色，谓人之容色也。举，谓飞而去之也。“张南轩《癸巳论语解》则曰：”此非止为事君而言。色斯举矣，炳先见于几微也。翔而后集，从容审度而后处之也。若是则悔吝何由而至？“真西山则曰：”色斯举矣，去之速也。卫灵公问陈而孔子行，鲁受女乐而孔子去。翔而后集者，就之迟也。伊尹俟汤三聘而后幡然以起，太公、伯夷闻文王善养老而后出。后世如汉穆生以楚王戊不设醴而去，诸葛武侯必待先主三顾而后从之，皆有得乎此。“朱子知上下必有阙文，又谓不可强为之说，而于马注”见颜色不善则去“添出”言鸟之见人颜色不善则飞去“，似乎拘泥”翔集“二字，不知《礼记》”行不翔“，《论衡。定贤篇》”大贤之涉世，翔而后集“，翔字皆属人说。近时高头讲章有云：”一说注明指鸟下，单指雉。“于朱注”人之见几而作，审择所处，亦当如此“句全不体会矣（《韩诗外传》引”色斯“三句证接舆辞楚王之招，西山先生之所本也）。

　　◎放炮年羹尧官总督时，自以曾佩大将军印，威福独擅，不准同城巡抚放炮。按：王州《觚不觚录》：“先朝之制，惟总兵官列营始举炮奏鼓吹，而吾苏韩襄毅公（雍）以右都御史总督两广，开府梧州最盛，自是三边、宣大之总督，以至内地带提督者皆然，若巡抚则不尔。先君代杨襄毅总督驻密云，晚堂则不举炮奏鼓吹，云杨公固如是。得非密云迩京辇，当稍从裁省耶？然自后巡抚无不举炮奏鼓吹矣。倭变以来，巡江御史亦行之。五六年前，吾州兵道亦行之。”云云。我朝官制，半沿明习。今各省同城将军、督、抚、学政，及部差、监税、织造等官，皆出入举炮奏鼓吹，巡道之驻扎外府者亦然。广州满洲、汉军两副都统，出门向只奏鼓吹，不举炮，长乐初将军莅任，属其一体举行，嗣后必沿以为例云。

　　◎储贰金鉴高宗纯皇帝命诸皇子同军机大臣及上书房总师傅等，将历代册立太子事迹，有关鉴戒者，采辑成书，名为《古今储贰金鉴》，是书外间罕有见者。谨案：乾隆四十八年九月三十日，内阁奉上谕：“朕阅馆臣所进《职官表志》，詹事府一门，其按语内称‘詹事为东宫官属。我国家万年垂统，家法相承，不事建储册立，詹事府各员留以备词臣迁转之阶’等语，是书馆臣因朕前降渝旨，于建储一事之断不可行，明切训示，故于按语内特为揭出。其实书生拘迂之见，岂能深计及此。且使是书留传后世，安知不又訾议馆臣为无奈迎合谕旨，非其本怀耶？用是不得不再为明白宣谕。夫尧授舜，舜授禹，唐虞固公天下，即禹之传启亦非于在位时有建立太子之事。三代以后人心不古，秦、汉预立太子，其后争夺废立，祸乱相寻，不可枚举。远而唐高祖立建成为太子，至于兄弟相残，建成被害。近而明神宗朝群臣奏请预立国本，纷纭扰乱，大率皆为后来希荣固宠之地。甚至宵小乘间伺衅，酿为乱阶。如挺击等案，神宗召见太子，泣为慰藉，父子之间，至于如此，阅之真可寒心。可知建储册立，非国家之福，召乱起衅，多由于此。即以我朝而论，皇祖时理密亲王亦尝立为皇太子，且特选公正大臣如汤斌者为之辅导。乃既立之后，情性乖张，即汤斌亦不能有所匡救。群小复从而蛊惑，遂致屡生事端，上烦皇祖圣虑，终至废黜。且即理密亲王幸而无过，竟承大统，亦不过享国二年。其长子弘纵欲败度，不克干蛊，年亦不永。使相继嗣立，不数年间，连遭变故，岂我大清宗社臣民之福乎？是以皇祖有鉴于兹，自理密亲王既废，不复建储。迨我皇祖龙驭上宾，传位皇考，绍登大宝，十三年励精图治，中外肃清。我皇考敬法前徽，虽不预立储位，而于宗┙大计，实早为筹定。雍正元年，即亲书朕名，缄藏于乾清宫‘正大光明’扁内，又另书密封一匣，常以随身。至雍正十三年八月，皇考升遐，朕同尔时大臣等敬谨启视传位于朕之御笔，复取出内收缄盒密记，核对吻合，人心翕然。此天下臣民所共知者也。朕登极之初，恪遵家法，以皇次子孝贤皇后所生嫡子为人端重醇良，依皇考之例，曾书其名藏于乾清宫‘正大光明’扁额后。乃禀命不永，未几薨逝。遂命大学士鄂尔泰、张廷玉等将其名撤出，追谥为端慧皇太子，是未尝不立嫡也，但不以明告众耳。嗣后皇七子亦孝贤皇后所出，秉质纯粹，不久亦即悼殇。其时朕视皇五子于诸子中觉贵重，且汉文、满洲、蒙古语、马步射及算法等事，并皆娴习，颇属意于彼，而未明言，乃复因病旋逝。设依书生之见，规仿古制，继建元良，则朕三十余年之内，国储凡三易，尚复成何事体？是以前于癸巳年复书所立皇子之名，藏于匣内，常以自随。是年南郊大祀，令诸皇子在坛襄事，曾以所定皇子，默祷于上帝。若所定之子克承堂构，则祈昊苍眷佑，俾得年命延长。倘非天意所属，则速夺其算，朕亦可另为选择，毋误我国家宗社生民重寄。本年恭诣盛京，只谒祖陵，亦如告天之言，默祝于太祖、太宗之前，仰祈灵爽式凭，永垂昭鉴。朕非不爱子也，诚以宗社为重，若朕之子孙皆以朕此心为心，实大清国亿万斯年之福也。今日召对诸皇子及军机大臣等，面降此旨，即朕前所默告上帝、祖宗之言，岂容有丝毫虚饰耶？朕于天下一切庶务，无不宵旰勤求，悉心筹画，宁于继体付托之重，转不早为定计乎？秋间朕于避暑山庄河岸御枪打，失足落水湿衣，其时不特御前王公大臣等闻知，俱即趋至问安，即汉军机大臣亦接踵前赴该处。朕仍率伊等谈笑而行，并未有因内廷禁地，太监等敢于阻止者。设朕起居偶有违和，大臣等俱可直诣寝所，此皆由朕平日君臣一体，无日不接见，诸臣面承谕旨，何至有若前代‘夜半禁中出片纸’之语，为杞人之忧乎？总之，建储一事，即如井田、封建之必不可行，朕虽未有明诏立储，而于天、祖之前既先为斋心默告，实与立储无异，但不似往代覆辙之务虚名而受实祸耳。故现在詹事官属虽沿旧制，而其实一无职掌，只以备员为翰林升转之资耳。因明切宣谕，我子孙其敬承勿替，庶几亿万年无疆之休，其在斯乎！总之，此事朕亦不敢必以为是，其有欲遵古礼，为建立之事者，朕亦不禁。俟至于父子兄弟之间猜疑渐生，酿成大祸，当思朕言耳。并谕馆臣将此旨录冠是编之首，俾天下万世咸知朕意。钦此！”恭读一过，仰见圣主近承祖宗家法，远鉴历代弊端，议论崇闳，巍巍乎度越千古矣。

　　◎奔者不禁《周官。媒氏》：“仲春之月令会男女，于是时也，奔者不禁。若无故而不用令者罚，之。”钱竹汀少詹述德州梁鸿翥解曰：“会字读如‘惟王不会’之会。谓会计其未嫁者，令其及时嫁娶。古者女于有罪为人妾，而《内则》云：”奔则为妾‘，以其六礼不备卑之也。仲春奔者不禁，谓不禁其为人妾耳。圣人岂导民以淫奔哉？“林芗溪《三礼通释》云：”万氏谓奔者不禁，是作《周官》者见周末时俗有男女相诱，如《溱洧》诗所云，而官不禁者，遂以为《周礼》固然，而遂笔之。案：孙卿曰：“霜降逆女，冰泮杀止。’谓九月即有昏娶，至冰泮农业起，则昏礼杀也。毛公《诗》传多用其说。据此，则仲春正昏娶杀礼之时，故有故而迟至于此，礼虽不备，官可不禁。叶氏亦谓奔非《桑中》所谓奔。万氏以为即《诗》所刺之奔，误。”临海洪颐煊《读书丛录》云：“《礼记。内则》：”聘则为妻，奔则为妾。‘郑注：“奔或为。’《说文》”‘[1234]，行且卖也。’重文作。奔者不禁，亦谓卖者不禁，疏义失之。“以上三说，皆似是而非。梁主不禁为人妾之议，不知有罪为人妾，与六礼不备之为妾，皆无所用其禁。林之有故而迟，礼虽不备，官可不禁，较梁说差胜，然有故而迟解下”无故而不用令“句则可，乃明明指为”仲春之月，令会男女“，而必强谓仲春正昏娶杀礼之时，插入”有故而迟“四字，颇不圆到。（何异孙《十一经问对》：”会男女于仲春者，顺时令阴阳交也。周正建子，即今十二月，故《诗》曰‘士如归妻，迨冰未泮’，独奔者不禁。注疏郑解不通，聘为妻，奔为妾，淫奔之事，安有不禁乎？尝谓全《礼》非周公之全书，必末世添入者。“）洪录以《说文》字拉到卖字，亦属牵强无味，近于改字陋习。浚师按：宋乐清王东岩（名与之，一号次点）《周礼订义》引郑锷云：”或谓是时令会男女之当嫁娶者，使得以及时，则奔者宜禁，反不禁之。郑康成以谓‘重天时权许之’是否，余以为康成一语之谬，伤败风教，至今牢不可破。周人立法之本义，言奔者不禁若无故而不用令，与今律文言若之若问。若之为言，及也。谓不禁男女之奔及无故不用令者，俱有罚耳，奈何以‘重天时权许之’耶？“此论未经人道，盖贾公彦已有”权许之实，实非正礼“之语也。颍州连叔度《周官精义》于”仲春之月“至”司男女之无夫家者而会之“三十七字，谨遵御案，断为莽歆增窜，群儒强为之说，皆不足辩。所见实正大。其注”娶判妻“谓已出之妇入，”子“谓他人之子，书之虑其有悔，亦原本郑锷《订义》（俞氏樾《群经平议》谓”娶判妻“判字系衍文，谬）。浚师又按：”司男女之无夫家者。“注：”无夫家是鳏寡之人。“寡可以称无夫家，鳏亦可以称无夫家乎？是真不得其解矣（王开祖曰：”奔者不禁，示天下无礼。复仇而义，示天下无君。盖疑《周礼》削于六国，焚于秦，出诸季世，所存者寡。圣人不作，无从而取正也。“）

　　◎置闰嘉庆十八年癸酉，时宪书系闰八月。是年冬至在十月内，为向来所未有。因推算十九年三月亦无中气，可以置闰，经管理钦天监定亲王（绵恩）等奏闻，奉旨：“详细再行通查。”旋据奏称：“康熙十九年、五十七年俱闰八月，是年冬至仍在十一月，与郊祀节气均相符合。今嘉庆十八年闰八月，冬至在十月内，则南郊大祀不在仲冬之月，而次年上丁、上戊又皆在正月，不在仲春之月，且惊蛰、春分皆在正月，亦觉较早。若改为十九年闰二月，则与一切祭祀节气均属相符。复将以后推算至二百年，其每年节气及置闰之月，俱与时宪书无讹。”上从之。时宪科五官正王嵩龄、何元泰、陈恕、何元海蒙恩各加一级云。

　　◎音韵宁都曾青藜（灿）选辑国初诸家诗，名《过日集》，其凡例有云：“诗以道性情，音韵相近，声律自谐。《三百篇》至汉、魏、六朝、初无一定之韵。自沈约《韵谱》一出，唐人稍加增损，取以设科，名曰《礼部韵略》，遂使千余年间学诗者奉为刑书。余考：沈韵东、钟、真、文、支、微、鱼、模、寒、删，萧、豪，庚、青，覃、盐、应分也。今不分东、钟，鱼、模，而以东、冬，鱼、虞，分为二韵；支、微，真、文，寒、删，萧、豪，庚、青，覃、盐，数韵虽分，而微韵之惟、危、眉、悲，删韵之残、阑、餐、珊，文韵之春、纯、屯、轮，青韵之清、情、精、莺，混入支、寒、真、庚诸韵；真、文又分为真、文、元，庚、青分为庚、青、蒸，萧、肴分为萧、肴、豪，覃、盐分为覃、盐、咸；江、阳本一音也，分而为二；麻、遮本二音也，合而为一。种种舛谬，不可殚述。明初宋文宪等正讹订谬，定为《正韵》，虽东、钟，支、齐，庚、青，真、文，诸韵间有混淆，然尚不失《中原音韵》之正。至韵谱之舛，则在唐李涪已极言之矣。况唐时多有不拘沈韵者，又或谓古风不拘，律则未有不严者。不知少陵五律《雨晴》‘从西万里风，久雨不妨农’，《摩诘》五排《禊饮应制》‘宜春小苑东，灞氵产亦朝宗’，《扈从温汤》‘旌旗渭水东，词赋属文宗’，襄阳《元日》‘今朝岁起东，无禄尚忧农’，岂非东、冬二韵乎？襄阳五律《省觐》‘劳歌涉海涯，亲望老莱归’，岂非支、微二韵乎？少陵七律《崔氏东山草堂》‘落日更见渔樵人，饭煮青泥坊底芹’，岂非真、文二韵乎？善夫夏洪基曰：”学唐者宜学其品格之高古，气韵之浑厚，学李、杜者又宜学其才情识力，学其清新俊逸，卓炼沈雄，不徒拘拘于韵谱也。若必韵谱之拘，则三唐悉用沈韵，而诗如李、杜者有几？今人知依唐韵而诗如唐者复有几？其所重概可知已。况音有古今、异读，盖运会使然，不可强合。纵使孔子复生，恐不能以《三百》之韵比今人，而同之以故。沈韵之不合古者多矣，今韵之不合沈者又多矣。岂沈不用古则是，而今不用沈则非哉？‘宋濂溪曰：“《国风》、《雅》《颂》四《诗》，以位言之，则上自王公，下逮小夫贱隶，莫不有作。以人言之，其所居有东西南北之殊。故所发有剽疾重迟之异，四方之音，万有不同。孔子删《诗》，皆堪被之管弦者，取其音之协也。楚、汉以来，《离骚》之辞，《郊祀》、《安世》之歌，以及于魏、晋诸作，曷尝拘于一律？亦不过协比其音而已。明末云间陈大樽选近诗，凡用《正韵》者，诗虽佳弗录。甚矣夫，其舍父而庙别祖也！今余所选，率多唐韵，习尚既久，不能厘正。而用《正韵》者，亦并存之。若一律兼用两韵，则不敢收入也。”按：此论极精确，讲韵学者宜三复之。

　　◎角门辕门见于《周官》，其名最古。《唐。张仲方传》：“两省官入朝宣政，衙门未开，百官错立于朝堂。”此尚是朝门，非若今之官署也。国初任葵尊（宏嘉）为御史，疏定朝服，三品以上乃得衣貂及舍利狲。渔洋先生戏为诗曰：“京堂铨翰两衙门，齐脱貂裘舍利狲。昨夜五更寒透骨，举朝谁不怨葵尊？”是可为后来衙门典故。《明史》沐昆袭黔国公，初喜文学，自矜厉，其后浸骄，陵三司，使从角门入。盖外官衙署正门左右各有门一，谓之东角门、西角门，属官参谒，均由角门入也。

　　◎程孟阳诗朱竹先生谓程孟阳诗近体多于古体，七律多于五律，格调卑卑，才庸气弱。就其集中稍成章者录得八首，入《明诗综》中。其实孟阳诗未可厚非也。《渔洋诗话》云：“明末七言律诗有两派，一为陈大樽，一为程松圆。大樽远宗李东川、王右丞，近学大复。松圆学刘文房、韩君平，又时时染指陆务观。此其大略也。松圆警句如：”爪步江空微有树，秣陵天远不宜秋。‘’梅残烛烬西窗雨，雪冻香浓小阁云‘。’古寺正如昏壁画，层湖都作水田衣。‘’梦里楚江昏似墨，画中湖雨白於丝。‘’远雁如尘飞水面，乱帆随月下吴头。‘’回峰冻雨皆成雪，出雾危峦半是云。‘’多年华发丝相似，三月春愁水不如。‘’间饮断虹明积翠，湖飞片雨乱斜阳。‘’雨声变后寒风急，虹影消来白日过。‘’城上雪声游子屐，县南风色酒人家。‘’岳寺夜眠春间雨，浦楼寒醉雪山风。‘皆不愧古作者。“沈归愚先生《别裁集》云：”孟阳诗亦娟秀少尘。自钱牧斋訾瞀李、何、王、李诸人，推孟阳为一代宗主，几与高季迪、李宾之前后相埒矣。而阳羡邵子湘有心矫枉，摘其累句，谓其秽亵俚俗，几于身无完肤。予录其气清格整，去《风雅》未远者四章，见孟阳自有真诗，勿因牧斋之过许，而毛举其疵以掩之。“浚师按：竹于嘉定四君子诗，皆若有不满之意。《明诗综》为一代传书，未敢轻为议论。然所收曾传灿诸人，实皆食圣朝之粟，不得比于前代之遗民也。兹特记王、沈两公之说，并择录孟阳古体诗四首于后，明眼人自能辨之，且以明区区非阿好乡人焉。

　　◎附录程孟阳（嘉燧）诗△孙履正履和北上予同舟送之入郡舣舟白莲桥信宿临别题赠长句凉风一杯酒，明月万里心。双帆飞度吴苑树，澄江远挂秋河阴。君过三山向京阙，扬子津楼秋涨没。广陵豪士邀醉君，期我不来意超忽。君不见梁园归弄黄河ザ，惊沙刮地哀鸿高。又不见吴都走马来观试，霜叶覆阶雅满寺。壮心{斯}荡功名疏，剑歌萧条风雨至。逐君兄弟岁月深，寸心匪石千黄金。脱衣贳酒君酌斟，君胡不饮心沈吟。沈吟欲言向余久，旧时好事还能否？黄罗峰头搔首问青天，逸句惊人落杯酒。此中二月梨花明，绿莎锦湍飞羽觥。千林皑皑雪照夜，踏冰响さ空岩声。玉屏门西初罢射，挥鞭半醉归侵夜。将军开ト遮马迎，琉璃烛晃金盘炙。别来耕商甘隐沦，此日感叹伤精魂。令弟胸怀万人略，结束弓矢干金门。仲今落魄向侯邸，食鱼有无那可论。送君江边天迢迢，月明青天生夜潮。我醉仍眠为君侣，起看日暮阳山雨。朝来移艇游村南，碧梧苍翠藏精蓝。龙鳞古木不见日，菱花演漾开风潭。卷帷散发荫深樾，此时赋诗思清发。忽然二子就我来，手指月出浮云开。溪桥石路皎霜雪，顾影踏月心徘徊。徘徊不眠欲至曙，预愁明日还归去。白莲桥西题赠君，千载知余送君处。

　　△宿牛首城南遍兰若，兹山何穹窿？鞍马上几盘，迫察势犹雄。崖昃日半倾，光射东南峰。阑干倚峻壁，毫末纷玲珑。路回见塔寺，到门罗杉松。积翠扶层皆，暝色带远江。高殿夜突兀，古木枝あだ。尚骇仰睇赊，未觉俯历崇。细路绕殿角，欲上闻鸣钟。扪萝踏深影，林幽径难通。悄然心神凄，却顾来惊风。下归白云梯，微月光ㄔ胧。明当上绝顶，冥搜恣所穷。兴剧耿无寐，清宵殊未终。

　　△赠张翁茂仁二丈达士志匡时，经纬随弛张，小儒竞枝叶，雕绘攻词章。张翁磊落人，所思济时康。上下数千年，扌氏掌如倾囊。治乱本代兴，史乘记多方。搜罗到根源，补苴见周防。贾生著《过秦》，荀卿法后王。阿汾述元经，斟酌惟行藏。惜哉时命违，白首徒栖遑。材大不谋身，仅饱核与糠。伊余为童儿，见翁吾师旁（年十四，与唐叔达同受经徐师门下）。开口据上坐，大声论兴亡。斯岂古人欤？自分不得当。何图卅年闲，折节夷辈行。扣门来相求，令我神扬扬。谓余可与言，勖之以自强。云堪托子孙，怀此何能忘。萧萧伯通庑，峨峨德公床。过从礼雪晨，斗酒激中肠。相彼岁寒松，摧颓回冰霜。孰知岩壑姿，可以栋明堂。

　　△题画雪景送师归黄山喝石居（去年除夕师以余疾出山，兹感旧作歌）

　　莲花峰腰三丈雪，飞鸟无声人迹绝。山僧冒寒晨出山，触踏层冰跗拆裂。远来问疾刚一笑，寒缸结花如吐屑。纸窗竹屋岁聿除，驹隙光阴催电掣。故人游山恨不俱，愁我无缘上{山截}で（海虞公曾语师云云）。八十衰翁老亡力，贾勇扳跻强得得。前推后挽赖师，擐肘牵裾抱腰衤棘。穿崛渡壑扪确荦，十步回头五步息。忽然坐我天门间，自怪凭空生羽翼。此时日下千崖赤，相去半鸣望碣石。崖松龙拿亘相引，林石人形如欲沫。庵前矮垣齐及肩，道上清泉才没跖。仰头天都五千仞，俯瞰莲沟十万尺。瞳瞳檐松树羽盖，幂幂枫林排画壁。廿年茅斋落梦境，方丈香厨共禅席。床下地炉火长活，龛里灯明磬方寂。八月山寒苦风雨，有客夜投同软语。山芋煨来手自剥，秋芽焙出还亲煮。老人拥衾日僵卧，小师《莲经》晨夕课。开门忽报下方晴，空中灵鹊过。

　　◎三余冬者，岁之余；夜者，日之余；阴雨者，晴之余。此董季直所云三余也。梁武帝时童谣有云“王气在三余”，武帝于余干、余姚、余杭为压胜之法。不知长兴有余干山、余罂水、余鱼浦，陈武帝实生其处，卒应谣辞也。

　　◎自有留人处“此处不留人，自有留人处”，二语熟在人口。偶阅六朝诗，乃知为陈后主所作。后主宠张贵妃，每御沈后处，暂入即还，谓后曰：“何不见留？”遂赠以诗云：“留人不留人？不留人也去。此处不留人，自有留人处。”后答之云：“谁言不相忆，见罢倒成羞。情知不肯住，教遣若为留？”

　　◎王敬作所“王敬作所不可不敬德”，孔安国传曰：“敬为所不可不敬之德，则下敬奉其命。”本作一句读，《东坡书传》曰：“作所者，所作政事也。既敬其事，又敬其德，则至矣。”薛季宣《书古文训》曰：“推之以往，实赖王者敬为之所。”胡士行《尚书详解》曰：“以敬作所，止其所止。”皆作实字读。朱子本孔传。蔡沈集注以所字为句，不可不敬德为句。真氏以蔡说为长。独林之奇《尚书解》是孔传，谓其不可以不敬德，王当敬作之。黄东发亦谓古注作一句读，不费力。后来攻蔡氏者益多。魏子才云：“关西方言，致力于一事曰所。迩言而义远。”李献吉云：“西土人谓着力干此事，则呼为所，今作处所解之，便悖。”袁良贵（仁）《蔡传考误》云：“‘君子所其无逸’，注训所为处，本吕东莱之说，当时朱晦翁亦讥其太巧。按：《说文》引《诗》‘伐木所所’，训所为用力。杨用修云：”所犹勉也。西士人谓用力于有事为所。《召诰》“王敬作所”，与此义同。‘似觉明顺。“浚师按：”所其无逸“，所字在上。”王敬作所“，所字断不可连下读。是所字在下作实字解为当。宋、元以来，但知引”所其无逸“证”王敬作所“，不知《大诰》”天毖我成功所，予不敢不极卒宁王图事“，此所字焉能作虚字读耶？林之奇驳王氏、苏氏于所字强生义理，其辞为费，而注”成功所“则云”此正我戡定祸乱以成功之所也“，是亦未之思已。

　　◎蟒襄壮公廖柴舟文集有《蟒将军传》，云：“公名蟒吉图满洲人（满俗不尚姓，故蟒亦称名）。年十九，袭父职，随征云、贵，夺铁索桥，复征楚之毛鹿山，功俱称最。康熙十三年，逆藩吴三桂、耿精忠相继叛，公奉命随镇南将军尼某援粤东。后某卒，将军舒恕署公副都统，护总督金光祖守肇庆。未几，尚之信复以粤叛。我军退保赣州，伪帅马雄率众围肇急，公念与其坐困穷城，孰若背城借一，尚可死地图存。遂突围出，贼分道追蹑，复行伪檄，沿路要截。日军无乡导，公以指南车谕众东北走，间关险阻，转斗二千余里，凡九十日，经大小七十余战，始达信丰。被困已久，城将陷，贼众号数万，我军出肇庆时计七千有奇，至此仅六百余人。饥疲之余，多不堪命，佥曰：”惫矣，况众寡不敌，不如疾走赣州，会大军以图再举。‘公曰：“城中数万生灵，不救将尽毙。我军虽疲极，然屡战屡克，余勇犹堪再鼓。况遇敌而避，非丈夫也。’诸将士咸感泣，奋起一战，围解。旋会大军于赣，复击走贼之寇南康者。捷闻，上惊叹曰：”蟒吉图以数百之疲师，当数万之强寇，突围陷阵，所向靡前。虽三国赵云当阳长坂之战，何以加此！‘持节拜公镇南将军。将军舒恕以下皆听节制。随题恕安南将军，留镇赣州，而与各都统收复南安，降伪帅严自明、王虎等。逾梅关，传檄南、韶、广、肇，尚之信旋复归正，全粤遂定。时公以韶与楚邻，为粤咽喉，命都统穆成格驻守，为犄角计。自提大军赴省会，商进取机宜。十六年六月，伪帅马宝、张星耀等复陷韶州，公闻驰还，登城审视，正北当冲，急筑土围以防。贼用大炮攻城，城墙崩陷，赖土围得存。贼复乘夜由北而西，渡河东踞莲花山，绝我饷道。先是，公檄将军额楚来援，至是骤至，方下营，贼乘虚来攻。公以五十骑出城遮道赴敌，并檄绿旗援军夹击，遂大破之。贼因遁去。佥谓使全粤复得安枕者，公解韶围之力也。寻进征粤西，围平乐。将下，同事有龃龉者，移营渡河而南，意欲截贼上流，值霖雨二十余日，江水暴涨，贼乘舟直冲其营，我军以河阻，救援不得，遂失利，暂旋军苍梧。公引罪上疏自劾，温旨三慰谕焉。是岁冬，贼复来犯，公率师败之，乘胜复浔、横、永淳诸要地。时南宁郭义潜约内附，为伪帅吴世琮所觉，围之急。公方卧病，闻之跃起，曰：“岂可以我一人误国事！’力疾趋战，大败贼于八尺江。世琮为贼之骁勇善战者，全军覆没，而桂林、柳、庆等郡知失援难守，遂相率请降。上闻奏，喜曰：”真将军也！‘诏加公诸路总统将军。初，马承荫之降也，公觉其诈，密令将军额楚驻永淳防变。后承荫果叛，公往征，败贼于陶邓，得象、马、军器无算。进击三江口，与提督军会，直扌氏柳城，而承荫就擒，粤西复平。方拟进伐滇、黔，而公于是岁戊午七月，以疾卒于军，年四十有七。公忠孝根于天性，早孤，事母最孝，每食必侍立，亲进所奉。军行之日，母谕诫酒，遂终身不饮。问候书必跪拜而后遣使传。母命至，亦如之。伪将张星耀家口在韶，所积甚多，公毫无所取。有一妾殊色，召其父还之。公御军严肃，然亦不多杀戮，其下畏之如神明。性谦让，不伐能，与士卒同甘苦。尤善于筹画，以故战无不克，所在立祠祀。公卒之先，有巨蟒见于柳之山麓，公一矢中其项而毙。次日公项发肿，大如斗，寻卒。人以公名蟒，故蟒为之先兆云。曲江廖燕曰：滇逆变起，粤、闽继之，而西南遂成战区。公能奋不顾身，卒以偏裨而膺大任，克复两粤，厥功大矣。且公忠诚罔贰？而内行凛然，似将才不足以尽之，殆古君子之流亚欤？呜呼！何其贤也！予韶人，公守韶之功居多，不可忘，因摭其巅末而为之传如此。“浚师按：蟒吉图当作蟒依图，廖传中所载，与国史馆大臣传悉合，而叙其战功较国史尤详。惟蟒卒于康熙十九年八月，此作十七年戊午七月，误。蟒于乾隆初元曾蒙恩赐谥襄壮云（镇南将军尼某者，尼雅善也，穆成格当作穆成额）。

　　◎龟言鹤讶庾开府《小园赋》：“龟言此地之寒，鹤讶今年之雪。”注引符〔苻〕坚建元十二年高陆县民穿井得龟事，及刘敬叔《异苑》晋太康二年（《广博物志》作大兴二年）南州白鹤语桥下事。浚师按：《法苑珠林》佛告比丘过去世时阿练若池水边有二雁与一龟共结亲友，后时池水涸竭，二雁作是议，言今此池水涸竭，亲友必受大苦。议已，语龟言：“此池水涸竭，汝无济理，可衔一木，我等各衔一头，将汝著大水处，衔木之时，慎不可语。‘即便衔之。经过聚落，小儿皆言：”雁衔龟去！雁衔龟去！’龟即嗔言：“何预汝事！‘即便失木，堕水而死。”又孙吴时永康之龟人言，韩昌黎《杂说》：“谈生之为《崔山君传》，称鹤言者，岂不怪哉！”注未详其出典。崔山君当是崔文子，昔李浮丘以《相鹤经》授王子晋，王子晋授崔文子，崔文子藏嵩山石室中，淮南八公得之。

　　◎王翁桓谭《新论》称王莽为王翁。

　　◎金井龙神祠碑记湖州山川幽险，以金井为最，在弁山之东麓。梁贞明初有黄龙见，故又名黄龙洞。宋真宗时祷旱灵应，赐金简于龙神祠。明初道士潘桂源铸铁牌以实之，旧藏郡署内库，鼎革后失去。乾隆己酉夏，不雨者两月，郡守雷轮率属致祷，复于郡圃爱山台下得潘铸铁牌。土花剥食，隐现五星灵文，割牲涂衅，悬洞中。不数刻，甘霖如注，岁以有秋。先世父莅湖时重建神祠，并为之碑记，敬录于此。记云：“粤自高闻天语，重峦分苍弁之支；寒出地根，石窟神龙之穴。春祈秋报，雨无愆；捍患御灾，潜灵斯妥。膏泽因之畅遂，品汇赖以华滋。秩祀之兴，由来尚矣。则有吴兴福地，金井名区，列丹窦于岩间，簇云檐于天半。虹梁百尺，界石扇而中开；鳞爪千年，破危崖而飞去。奔腾绝壑，忽走雷声；萧瑟平林，常含雨气。是知仙灵窟宅，弥增洞壑之幽深；风雨均调，悉借神功之布。固宜翠屏华盖，侈述灵踪；桂庑松楹，肃将祀典。在昔宋熙宁间，孙州守祈而应，遂建祠于洞之右偏祀龙神焉。尔其烟扉豁达，雾道萦纡，傍碧嶂而开基，缘丹梯而结宇。含岈一径，疑接珠宫；盘曲千寻，还凭石阙。虚堂掩冉，遥闻笙鹤之音；灵驾じ<走覃>，直挟风云之气。加以凭陵奥壤，嘘翕重渊。扬馨而罔象潜驱，触石而丰隆远震。铁牌高揭，云阴陡起于天边；金简初投，涛响俄奔于地底。虹垂碧涧，即拟腾虚；雨洗空坛，无劳说法。斯则辉煌宝篆，不惭显利之名；窈窕崇祠，深慰闾阎之望。无何沧桑屡易，躔度载更，残碑志兴废之年，灵驭失回翔之地。飞仙络绎，犹认三茅；古洞苍茫，空留双柱。一田芝草，寻遗础而无存；万壑松涛，讶长吟而不返。栋宇由其倾覆，奚以昭虔。士淦绾绶山墟，探幽灵穴。苍精毓秀，神鬼削之多奇；绣野胪欢；阴伏阳愆之罔告。胥邀神贶，合奉明。特标像设之区，用展雩宗之礼。虽重甍迢递，有待经营；而正殿崔嵬，先从缔造。由是凭高构址，据险分楣，崇楹界缥缈之中，飞宇出青冥之表。晨曦流景，晖画ㄆ而高悬；怪石昂霄，簇虬檐而竦峙。千钟石乳，净滴苔阶；四壁银涛，寒生绣座。雕帘浸月，骊珠含的之光；藻井栖烟，鱼媵结联翩之影。岂直钩连角尾，上应星躔；错落丹黄，下方鳞屋。昔者苇萧传火，莘老写其游；神井流云，坡翁酬其雅什。并因祈祷，各著篇章。爰于殿庑之旁，合奉吉蠲之祀。飘神驭，游碧汉而初回；寂寞吟魂，入清都而宛在。从此荐馨仲夏，纪胜灵湫。话旧迹于朱梁，访神踪于秘府。庶几云车风马，千秋昭显应之奇；物阜年丰，四境享康平之福。工既竣，书年月于石，并作神弦之曲以乐神曰：贝阙兮金堂，实庑门兮芳香。灵连蜷兮徕止，扬华绥兮纷旖旎。弭云盖兮翠旌，灵既留兮中庭。历秘岩兮迢递，通林屋兮杳冥。分龙兮吉日，坎鼍鼓兮纟亘瑶瑟，灵殷殷兮远翔，锡祉福兮乐且康。烂杨光兮煜龠，灵之归兮赴幽壑。沛施泽兮年年，长雨兮时若。大清道光三年，岁次癸未，清和月初吉，郡守定远方士淦撰。”

　　◎择虱扪虱采虱晋王导在扬州，辟顾和为从事。月旦当朝，未入，停车门外。周ダ遇之，和方择虱，夷然不动。桓温入关，王猛被褐而谒之，一面谈当世之事，扪虱而言，旁若无人。南宋卞士蔚居贫多病，萦寝败絮，采搔蚤虱，日不替手，乃作《枯鱼赋》以见意。

　　●卷十二

　　◎载华岳而不重家望溪公文集中，指《金》、《大诰》大《周官》等书多王莽时改窜伪作，于是桐城文章家攻汉学者，每读经传，吹毛索斑，往往于一字一句，直疑为汉儒之伪。浚师尝举以告李恢垣同年曰：“叶书山庶子（酉）谓圣贤引用，皆指所近而言。如孔子曰‘泰山其颓’、‘登泰山而小天下’，孟子曰‘泰山之于丘垤’之类。《中庸》‘载华岳而不重’，明是以长安之人指长安之山，其为汉儒伪托无疑。此论君以为然否？”恢垣曰：“圣言且不论，孟子所引乃有若之言（应引‘挟泰山以超北海’句）。此已一误。而泰山河海尚近于鲁（按：语气与凤凰麒麟为类，不单泰山而何举耶）？若执‘载华岳而不重’一言，指《中庸》为汉儒所作，不知尚有‘振河海而不泄’句也。按《周礼。职方氏》：”河南曰豫州，其山镇曰华山。‘郑注云：“在华阴。’‘正西曰雍州，其山镇曰岳山。’郑注云：”岳，吴岳也。‘《尔雅。释山》：“河南，华；河西，岳。’郭璞注与郑合，而皆本诸《汉书》。《汉书。地理志》京兆尹县十二，其五华阴，班氏自注云：”太华山在南，有祠，豫州山。‘右扶风县二十一，其十五，班氏自注云：“吴山在西，古文以为山，雍州山。’（《后汉书。郡国志》有吴岳山，注曰：”别名吴山，《周礼》所谓岳山。‘即郭注也）。核以今之舆图，华山在同州府华州，岳山在凤翔府宝鸡县，皆隶陕西，是固西京三辅之地，河流亦径华阴，此无可疑。而海则远矣。考西北潴水之泊，如蒲昌、青海、居延之类，亦名为海，而陕西并无。是海则非东海，即南海，相距数千里，犹可指为近地乎？一孔之儒，固多目论，存之徒起争端，非所取耳。“

　　◎林文忠赠联泾县潘芸阁先生（锡恩），子箴兄辛丑考取中书座主也。先生由嘉庆辛未翰林，大考试《澄海楼赋》，蒙拔置高等开坊，氵存至南河总督。侯官林少穆尚书赠以联云：“三策治河书，纬武经文，永作江淮保障；一篇《澄海赋》，天藻地，蔚为华国文章。”先生乞病家居，咸丰间值寇乱，以团练捐输事，被张小浦中丞（芾）参奏罢职。嗣乡试周甲，重宴鹿鸣，特恩加太子少保衔。其卒也，张子青制军（之万）疏其河工政绩，请宣付史馆，并邀易名之典。小浦中丞为先生殿试阅卷所取传胪，子青制军亦先生丁酉拔贡门生云。

　　◎邯郸龙王庙铁牌《一统志》载：“圣井在邯郸县西北二十里高阜上，水与井平，其深莫测。水溢出北流，汇而为池，祷雨多应。”《邯郸县志》：“元二年，乡人董社长辈建龙王庙，井居庙中神像前，遇水旱于此取祷，屡有征验。”井周径九尺有奇，井底堆铁牌，祷雨者请铁牌供奉之，雨应时而至。同治丁卯京师亢旱，会稽张霭堂农部（霞）在总理衙门行走，言于恭邸及各堂官，遂属霭堂亲往邯郸请铁牌至京，奉安都城隍庙中。未至时即阴云密布，礼成而甘霖大沛。畿南千有余里，旬日之间一律沾足。官绅士庶，罔不额手称庆。恭邸奏闻，皇太后、皇上圣心悦豫，命内务府制造金牌一面，龙旗、彩仗各一分，交该庙道士永远陈设。并派万藕ぎ尚书赴庙报谢，尚书时兼尹顺天也。

　　◎雨土雨毛殷纣时十日雨土于亳。汉武帝时天雨白毛。隋开皇二年二月庚子，京师雨土；六年七月乙丑，京师雨毛如马鬃。京房《易传》曰：“内淫乱，百姓劳苦，则雨土。”又曰：“邪人进，贤人逃，天雨毛。”天象明验如是，可不畏哉（《诗》“终风且霾”，注：“霾，雨土蒙霾也。”）！

　　◎时节始置伏羲初置元日，神农初置腊节，轩辕初置二社，巫咸始置除夕节，周公始置上巳，秦德公初置伏日，晋平公始置中秋，齐景公始置重阳、端午，楚怀王初置七夕，秦始皇初置寒食，汉武帝始置三元，东方朔初置人日，见《事物纪原》。

　　◎安积信叙梅村诗“早年坛坫各相期，江左三家识力齐。山上蘼芜时感泣，息夫人胜夏王姬。”洪北江先生论诗截句，为吴祭酒咏也。日本刊有《梅村诗钞》，其国人安积信（姓安积，名信，字思顺）。序云：“清朝右文，作者蔚兴，而王阮亭为一代冠冕。先阮亭而鸣者，为吴梅村，后阮亭而鸣者，为袁子才，并皆卓然成一家矣。近儒抄王、袁二家集，即刊行于世，而梅村不与焉。柳田仲静惜之，就《吴诗集览》录数百首，厘为三卷，将以与二家并行，而为学诗者之准也。征予序，予非知诗者，何足以品藻之？然其请不可拒，乃漫叙所见曰：梅村溯源《风》、《骚》，陶治六朝、三唐；其高者直闯李、杜之室，次亦可以参长庆一席。镂金错采，出天入渊，纵横变化，不拘常套，要皆从胸臆间流出，而风格之高超，法度之齐整，悉具其中矣。谁谓之非大家耶？若阮亭专以神韵为主，诗品固已乎无上，而其才学又足以振之，是以气格高古，风骨清遒，几当与王、孟、韦、柳并驾而齐驱焉。而至于鲸鱼碧海，牢笼千古，则恐未能摩少陵之垒。子才天分极高，学问极博，才华飘逸，惊心动魄，颇有李青莲之风，而其间未免纤巧奇僻之习，要皆不若梅村之具众美也。故赵耘松《诗话》推梅村为大家，不取渔洋，实为卓见。然则后学所宜取准，其不在乎梅村耶？第梅村受知于庄烈帝，南宫首策，莲烛赐婚，不十年累迁至宫詹学士，负海内重名久矣。当都城失守，帝殉社稷时，不能与陈卧子、黄蕴生诸贤致命遂志，又不能与顾亭林、纪伯紫诸子自放山林之间，委蛇优游，遂事二朝，是则不及尚书之峻整、随园之清高远矣。向使梅村能取义成仁，或隐身岩穴间，其节概文章，皆足为后学标准，而天下所推为一代冠冕者，亦将不在阮亭而在梅村矣。岂不尤可惜哉！”浚师按：倭奴小邦，其议论精严如此。祭酒有知，能毋九泉汗下耶！

　　◎听松看月诗姚惜抱老人曰：“盛唐人诗固无体不妙，而以禅家妙悟论诗，当以王、孟为最。”今之学王、孟者，不失之弱，即失之浅。番禺陈兰浦学博（澧）五言古近体是真得王、孟神髓者。记其《听松看月》一首云：“草堂东面开，最好看明月。谁云海上生，乃似池中出。池水大圆镜，环以万林樾。月出水底明，万树影皆活。须臾月渐高，亭榭尽如雪。其中恰三人，清光见毛发。瑶台白玉京，此境不可说。却忆渡江人，夜潮鸥梦阔。”极清微淡远之致，绝无浅弱流弊，置之渭川、南亭诸什中，几不可辨也。

　　◎求其生不得《孔丛子》书曰：“若保赤子。子张问曰：”听讼可以若此乎？‘孔子曰：“可哉！古之听讼者，恶其意，不恶其人，求所以生之，不得其所以生，乃刑之，君必与众共焉。今之听讼者，不恶其意而恶其人，求所以杀，是反古之道也。’”浚师按：欧阳文忠《泷冈阡表》述其太夫人之言曰：“汝父为吏，尝夜烛治官书，屡废而叹，吾问之，则曰：”此死狱也，我求其生不得尔。‘吾曰：“生可求乎？’曰：”求其生而不得，则死者与我皆无恨也。矧求而有得耶？以其有得，则知不求而死者有恨也。夫常求其生，犹失之死，而世常求其死也。‘“此一段全从《孔丛子》运化而出，不知者专以”求生不得“二语属之文忠先人矣。宋以来作者，于文章传注引用古人言语，往往作为己意，虽考亭亦不免。韩昌黎云词必己出，宜三复之焉。

　　◎三萍船吾宗密之先生（以智）《七星岩分韵》诗云：“兵戈秋兴几曾经，怪得笙箫谷口听。乱后天容人择地，洞中石指客为星。郡斋载酒开山径（注曰：子暇时守端州）。幕府停旌问草亭（注云：巢友新构，瞿年伯留此，为之落成）。独喜牵船岩下住，随风飘泊号三萍（注云：时予造一舟）。浚师按：顺治三年，故明桂王由榔从兵部侍郎瞿式耜等请，称尊号，改元永历，以肇庆府署为行宫。未几，广州破，桂王出奔，命朱治忄间总督两广，守肇庆。子暇者，治忄间之号。时密之与瞿稼轩、林六长、徐巢友均在端。四年，大兵克肇庆，桂王复奔桂林。密之与吴炳并为大学士，同瞿公人阁办事。此诗盖作于三年春也。三萍船，人无知者，《肇庆志》亦不载。

　　◎官场称谓大人二字，见于《周易》、《孟子》。魏道武帝登国元年，以长孙嵩为南部大人，叔孙普洛为北部大人，尚是官长之名。唐回纥见郭子仪，喜曰：“初发本部日，巫师云：”此行大安，稳见一大人，即归。‘“此则近于今之称大人者。我朝文武各官相见仪注，载在《会典》，惟平行官及僚属见上司称谓，并无明文。明王州《觚不觚录》云：”京师称谓，极尊者曰老先生，自内阁以至大小九卿皆如之。“又云：”两司自方伯至佥宪，称抚台曰老先生，称按院则曰先生。大人其语虽不雅，而相承已久。二十年来，凡宣大之守巡与吾南直隶之兵备，皆以老先生称按院矣。“据此，似终明之世无大人之称。蒲留仙《志异》云：”康熙四十余年中，称谓之不古，甚可笑。举人称爷，二十年始。进士称老爷，三十年始。司院称大老爷，二十五年始。“浚师分巡岭西，尝游七星岩，憩水月禅林，是崇祯时广督熊文灿开创建置，康熙时广督石琳增修而扩充之，有石公塑像，案前供铁香炉一，镌云”两粤兵民铸造香炉一副，恭献钦命总督两广部院大老爷石长生座前，永远供奉。大清康熙，岁次庚辰，仲冬吉建。佛山隆盛炉造。“按：庚辰乃康熙之三十九年，与《志异》所记称大老爷自二十五年始适合。若文职内而六部、大小九卿、翰林院侍讲以上、詹事府赞善以上，外而督、抚、藩、臬、运、道，武职都统、副都统、口外大臣及绿营提督、总兵称大人，则必在雍正以后（梅文穆公曰：”康熙中非钦差中使即督抚亦不称大人“，可为雍正后之证）。至中堂、将军之称，由来已久，尚觉雅道。嘉、道间，外省风气较前稍异，然尚不离其宗。府、厅以下称督、抚、司、道皆大人，督、抚加宫太保、宫少保衔者，均称宫保。惟裕庄毅公（裕泰）总督湖广，晋太子太傅，皆称之曰宫傅（杨侯芳亦然）。京官仍无此称。如曹文正、潘文恭生前加太傅，亦但称中堂，迄今不易。浚师官京朝，堂官中贾筠堂、周芝台、瑞芝生、文博川、宝佩蘅诸公，均曾加宫衔，亦只称中堂大人。军兴以来，卿贰、督抚总理军务者，营员悉尊之为大帅，是又加乎大人之上也。大老爷之称，变而为大人，故移而称知府为大老爷。后则同知、通判与府为同僚，遂亦如称知府者称之。知州官从五品，亦称之。知县只称太爷。佐贰杂职不过统名之曰老爷耳。今亦不然，知府有加至二品、三品职衔者，无不”大人“矣。知县有加至四品五品职衔者，无不”大老爷“矣。州所谓”谄谀冗，流秽人目“者，非耶？又按：属官之自称者，京官则有司员、章京、笔式帖等目（惟内阁系师生称谓，遇公牍则称侍读、称中书。侍读学士以上见中堂称晚生。中书、侍读、侍读学士、内阁学士相见皆平等称谓）。外官三司则称司里（公牍称本司）。道称职道（近有称道里者，僭矣）。府称卑府。同知以下称卑职（盐运司运同亦称卑职）。凡属官初见长官，及有迁调者，均递履历。司、道由巡捕官呈递，府以下皆自行面递，递履历则必着蟒衣（浚师曾见恩朴庵制军与其妹夫某观察书曰：”道员初到省，禀谒院宪，例上三日衙门，皆蟒袍补服。第二三日院宪有请道台宽蟒袍者，则即遵谕宽去，只着补服。“此嘉庆末、道光初事，近则无此举矣）。盖二百余年尚未变异也（道、府同城，府来见，迎送均开暖阁门，所以示谦也。省城司、道则不然。此就粤省而言）。其平行者，巡抚之于总督，遇有公、孤衔者，或用教弟，或曾为属官者，用旧属，大学士兼总督者，则必用晚生道于两司皆教弟，同、通于知府用晚生（称之曰堂翁或堂台）。司、道首领官照《会典》，见知府用晚生帖，近则皆用手版，以分府者须知府差委也。州、县于同、通向用手版，捐例日开，同、通之赀轻于州、县，故州、县视同、通亦平等，往还持一名片而已。官场之大略如此。此固综同治以前之事言之也。

　　◎太监读书刘若愚《明宫史》载：“内书堂读书（宣德间创始，命大学士陈山教授之，后以内臣任焉）。凡奉旨收入官人，选年十岁上下者二三百人，拨内书堂读书，本监提督总其纲，掌司分其劳，学长司其细，择日拜圣人，请词林众老师，初则从长安右门入，北安门出，后则由北安门出入。每生一名，亦各具白蜡、手帕、龙挂香，以为束。至书堂之日，每给《内令》一册，《百家姓》、《千字文》、《孝经》、《大学》、《中庸》、《论语》、《孟子》、《千家诗》、《神童诗》之类，次第给之。又每生给刷印仿影一大张，其背书、号书、判仿、然判仿止标日子，号书不点句也。凡有志官人，另有私书自读，其原给官书故事而已。派年长有势力者六人或八人为学长，选稍能写字者为司房。凡背书不过，写仿不堪，或损污书仿，犯规有过者，词林老师批付提督责处之。其余小事，轻则学长用界方打手，重则于圣人前罚跪，再重则攀着几柱香。攀着者，向圣人前直立弯腰，用两手扳着两脚，不许体屈，屈则界方乱打如雨。或半炷香，或一炷香，其人必眼胀头眩，昏晕僵仆，甚而呕吐成病。此最酷不近理之法也（凡强凌弱、众暴寡、长欺幼者，每贿托学长借公法以报私怨）。遇令节朔望，亦放学一日。每日暮临散则排班题诗，不过‘云淡风轻’之类，按春夏秋冬，随景而以腔韵。题毕，方摆列鱼贯而行。误乱搀越者，必群打诟辱之。别衙门官遇学生摆列行走，必拱手端立让过，即司礼老公遇之亦然。凡各衙门缺写字者，即具印信本奏讨，奉旨拨给若干，即挨名给散。若已拨散将完，无人读书，该监题知，于二十四衙门官占官下及监工，改读书以补之。”浚师谨按：我朝万善殿向派汉教习一员，专课年幼太监。乾隆己丑冬，高宗纯皇帝谕内阁曰：“太监职在供给使令，就使读书，不过教之略识字体，何必派选科目人员与之讲授，令其通晓文义乎？在前明阉竖擅政，司礼秉笔，惟所欲为，因使若辈通文，便其自利之计，甚至选词臣课读，交结营私。此等秕政，朕每深非而痛斥之。我朝宫府肃清，太监等从不令干预政事，即不识字何碍？或伊等间有登记档册之处，但能粗辨字画足矣。现今读清书之太监等，在长房一带派内务府笔帖式课之，此等读汉书之人，原可附近该处，另选内务府笔帖式之曾读汉字书者授之句读，又何必为之专设—汉员教令读书乎？所有万善殿派用汉教习之例，著永远停止。其如何酌拨房屋、选派人员各事宜，交总管内务府大臣定议具奏。钦此！”即此一端，亦足征宫掖肃清，杜渐防微之至意焉。特恭录而志之。

　　◎冰冷吴野人“好好一个苍头，被东坡教坏了。”此司马君实语也。王渔洋先生笑吴嘉纪曰：“一个冰冷吴野人，被君辈弄做火热，可惜！”趣语解颐，谑而不虐。乃知名贤偶尔吐属，都有所本。

　　◎黄皮果蒋叔起观察（超伯）《咏黄澹》诗曰：“香意空真佛界，つ枝蟠郁本王坛。”注：“黄皮果世称黄弹子，非也，当作黄澹，见张世南《游宦纪闻》，其实仍是王坛之讹。此树因生仙人王霸坛侧，故名王坛子。”浚师按：世南《纪闻》云：“果中又有黄澹子、金斗子、菩提果、羊桃，皆他处所无。黄澹大如小橘，色褐，味微酸而甜，本草载于橘柚条，岂橘中别有名黄澹者？《长乐志》曰王坛子，旧记又云相传生于王霸坛侧。明董斯张《广博物志》云：”关桃子，其味酸；士翁子，如漆，子大，熟时甜酸，其色青黑；拘槽子，如指头大，正赤，其味甘；鸡橘子，大如指，味甘；永宁界中有之。猴总子，如小指头大，与柿相似，其味不减于柿；多南子，如指大，其色紫，味甘，与梅子相似；出晋安。王坛子，如枣大，其味甘，出侯官，越王祭太乙，坛边有此果，无知其名，因见生处，遂名王坛，其形小于龙眼。“董盖据《临海异物志》所载也，与世南《纪闻》异。予在岭西，喜食之，平肝理气，胜于化州橘红，浸酒饮尤佳。

　　◎放心章《韩诗外传》：“孟子曰：”仁，人心也。义，人路也。舍其路弗由，放其心而弗求，人有鸡犬放则知求之，有放心而不知求，其于心为不若鸡犬哉！不知类之甚矣。悲夫！终亦必亡而已。故学问之道无他焉，求其放心而已。‘“与今《告子》章不同。

　　◎不瑕有害“遄臻于卫，不瑕有害。”毛传：“瑕，远也。”毛以为我思欲出宿于干，先饮饯于言，而归卫国耳，则为我脂车，则为我设牵，而还回其车，我则乘之以行，而欲疾至卫，不得为违礼远义之害，何故不使我归宁乎？王肃云：“言愿疾至于卫，不远礼义之害。”《黄氏日钞》：“郑曰：”瑕，过也。‘严曰：“归卫未过有害也，何为不可乎？’张曰：”不大有害。‘愚按：近人，〈情〉逸斋《诗传补》：“自谓虽不瑕疵，而未免有害于礼。’王雪山《诗总闻》：”亦欲亟至卫，虽无瑕，然有害。言夫必以为罪，故不敢言归。‘“朱子集注以为瑕、何古音相近通用，然不何有害，似语句不甚明晰。明陈ぅ《槎上老舌》：”瑕，玷也。若曰虽无有玷，得无有害？朱子改瑕作何。’假以溢我‘，注：“假，大也。’义颇顺，朱子又改假作何。”浚师按：训瑕为何，自黄东发以来，均不以为然。而《诗》中瑕字及遐字，集传皆作何字解。或云：《表记》引《隰桑》诗“遐不谓矣”，郑康成以何训遐，此朱子之所本。第朱子不从康成注本诗，训瑕为过，而独取康成注《礼记》训瑕为何，亦尚是后人臆见，不可为据。《诗序》：“卫女嫁于诸侯，父母终，思归宁而不得，故作是诗。‘嫁于何国，不得其详。《左传。哀公六年》：”春城邾瑕。“《七年》：”季康子伐邾，师宵掠，以邾子益来献于亳社，囚诸负瑕。“注”负瑕，鲁邑，高车南。平阳县西北有瑕丘城。“又《桓公六年》：”楚武王侵随，使章求成焉，军于瑕以待之。“注：”瑕，隋邑。“《泉水》四章，曰泉水、曰淇、曰、曰祢、曰干、曰言、曰肥泉、曰须与漕，皆指其地而言。则”遄臻于卫，不瑕有害“，安知非卫女嫁于瑕，今思归宁于卫，又恐去瑕有害，如雪山所云夫必以为罪，故不敢言归耳。以本字解本字，不愈于近日拘拘许氏《说文》者谓某字通某字，妄为揣测耶？

　　◎亿秭北周甄鸾《五经算术》载：“《诗。伐檀》毛、郑注不同法，云：”不稼不穑，胡取禾三百亿兮？不狩不猎，胡瞻尔庭有县特兮？‘注云：“万万曰亿，兽三岁曰特。’笺云：”十万曰亿，三百亿，禾秉之数也。‘甄鸾按：黄帝为法，数有十等，及其用也，乃有三焉。十等者，谓亿、兆、京、垓、秭、壤、沟、涧、正、载；三等者，谓上、中、下也。其下数者十，十变之，若言十万曰亿，十亿曰兆，十兆曰京也。中数者万，万变之，若言万万曰亿，万万亿曰兆，万万兆曰京也。上数者，数穷则变，若言万万曰亿，亿亿曰兆，兆兆曰京也。据此而言，郑用下数，毛用中数矣。又《诗丰年》毛注数越次法，云：“丰年多黍多余，亦有高廪，万亿及秭。’毛注云：”丰，大。余，稻。廪所以藏盛之穗，数万至万曰亿，数亿至亿曰秭。‘笺云：“丰年，大有之年。万、亿及秭，以言谷数多也。’甄鸾按：毛注云‘数万至万曰亿’者，此即是中数万万曰亿也。又云‘数亿至亿曰秭’者，或有可疑，何者？按黄帝数术云中数者，万万曰亿，万万亿曰兆，万万兆曰京，万万京曰垓，万万垓曰秭，此应云‘数亿至垓曰秭’，而言‘数亿至亿曰秭’者，有所未详。”浚师于《九章》法从未留意，阅甄论，颇觉明显易晓。宋以来攻毛、郑者多矣，恐未能如甄之精实也。录之以俟讲盈不足者。

　　◎注鸣旁鸣《考工记》：“外骨，内骨，却行，仄行，连行，纡行，以ㄕ鸣者，以注鸣者，以旁鸣者，以翼鸣者，以股鸣者，以胸鸣者，谓之小虫之属，以为雕琢。”郑康成注：“外骨，龟属。内骨，鳖属。却行，寅衍属。连行，鱼属。纡行，蛇属。登鸣，蛙黾属。注鸣，精列属。旁鸣，蜩属。翼鸣，发皇属。股鸣，蚣胥动股属。胸鸣，荣原属。”浚师案：寅音寅，又音钅引，神蚓也。精列，蜻ㄇ也，即蟋蟀，见《唐风诗》疏，一名促织，亦名趣织。蜩，蝉也。，寒蜩。发皇，友友蟥、并属。《尔雅释虫》：“蟥，。”注：“甲虫也，大如虎，豆绿色，今江东呼黄并（音屏）。《说文》：”蟥以翼鸣。‘“蚣胥，蚣本作松（音淞），一名松众，一名蝽[1234].陆玑云：”蝽箕即蝽[1234]，蝗类。“荣原，俗名蛇脚，扬雄以蛇医或谓之荣原。蟋蟀与蝉皆翼鸣，从未闻注鸣、旁鸣。蟋蟀有所谓哑翅者，翅虽拍张而无声，此明验也。宋林[C160]斋（希逸）《考工记解》以翼鸣为蟋蟀之属，甚当，而云：”注，口也。注鸣，鸟之属。旁鸣，蜩蝉之属。“《记》本言小虫，何得言鸟？蜩蝉旁鸣，仍沿康成之旧，至以荣原作荧原，亦误。虫鱼笺注，岂易事耶？

　　◎履帝武敏歆“履帝武敏歆”毛传：“帝，高辛氏之帝也。武，迹；敏，疾；歆，飨也。”郑笺：“帝，上帝也。敏，拇也。有大神迹，姜原履之，足不能满履其拇指之处，心体歆歆，如有人道感己。”朱子集注因之，而复引张子、苏氏之说，以释先儒之疑。故叶贺孙录云：“帝王之兴，受命之祥，如《河图》、《洛书》、《玄鸟》、《生民》之诗固有是理，学者推之过详，流人谶纬，而后人举从而废之，过矣。”浚师按：欧阳公《诗本义》云：“秦、汉之间学者，喜为异说，谓高辛氏之妃陈锋氏女，感赤龙精而生尧；简狄吞<鸟乙>卵而生契；姜原履大人迹而生后稷。郑学博而不知统，又特喜谶纬，故于怪说尤信。洪驹父曰：”尧、舜与人同耳，血气之类，父施母生，耳听目视，二足而行，是圣智、愚不肖之所同也，何必有恢奇诡谲之观，然后为圣且神哉！‘“《古今考》紫阳方氏（名回，字万里）曰：”帝王之生，固不偶然，好事者多从而附益之，则怪以传怪。《生民》之诗谓姜原之生后稷也，履大人之迹，歆然身动而孕，不假人道而生。《列子》、《史记》皆有是言。朱文公则疑’履帝武敏歆攸介攸止‘，歆字在上下句之间，皆不成文，盖心不然之也。文公又按毛公之说不过谓姜原出祀郊，履帝喾之迹而行，将事齐敏而已，然无如郑玄之笺本诸《列子》、《史记》之妄何。文公谓诸儒多是毛公而非郑，亦谓郑非臆说，以其有所本也。回则谓《列子》、《史记》皆不足信，惟诞之隘巷、平林、寒冰一章，若姜原尝弃后稷而不子者，故或者得以神其说。回谓姜原当时恐不无郑庄公寤生之惊而恶之，故有不举之意。厥初祀郊以求子焉，得无人道而虚求之？《诗》有’先生如达‘一句，足证也。盖以其生之时，忽然而堕，故其家异之耳。以敏字训为足大指，岂非好怪而至于此欤！回断然以为稷之名弃，不过有如庄姜之恶而弃之，所以招此怪说也。《玄鸟》之诗’天命玄鸟，降而生商‘，毛公止谓春分玄鸟时降，有氏女简狄配高辛氏帝，帝率与之祈于高而生契，无他异也。又不幸而郑玄为笺，亦本《史记》等书，谓玄鸟遗卵，简狄吞之而生契。又玄之为人，酷信哀、平间谶纬之书，当是暗引谶纬，而隐其所本。近世吕成公《读诗记》但存毛传，尽删郑笺，良以人类生育，决无吞一燕卵而能生子之理也。此二说者既明，则刘邦之生决无梦与神交而生之理。《史记》书曰：“母媪尝息大泽之陂，梦与神遇，是时雷电晦冥，父太公往视，则见交龙于上，已而有娠’。然则媪之所梦者，神也，而非龙；太公之所见者，交龙也，而不见其神。交龙恐是两龙相交于大泽之上，而媪适偃息其下，两不相关。今医家言梦与鬼交，男子妇人独宿而有淫思，则必梦中有之，皆梦人也，非梦鬼也。此姐之非心邪念，梦中所见，亦必人而已矣。龙交陂上，自有其偶。好事之人，喜奇嗜怪，见刘邦起于亭长，为王为帝，则相与扶合附会，以诧其异。苟如是言，则汉高非太公之子，乃龙之子也。龙之精血，合交于其类而生卵，然后卵中出龙，今托于人体而变为人，无是理也。太公、吕后求汉高所居，上常有云气。范增谓吾使人望其气，皆为龙，成五色。汉儒陋习，惑于俗传，而司马迁尤好奇，采以成史。班固因之，不能改。知道君子于此等诡妄，皆一切扫除而勿信可也。”以上诸说，力排《列子》、《史记》、郑康成之说，未可轻议。元东阳许《谦诗集传名物钞》云：“姜源者，姜姓之处女，其性好事鬼神，能精意享祀，正犹陈大姬好巫觋祷祈鬼神之类。为其能祀也，故鬼神依之而生神子，于是因出郊履大人之迹而生稷焉。‘克克祀’，非求子也。‘以弗无子’，神之异也。”据此，则姜原是一无夫处女，后稷实一无父之儿，较之他说，尤为荒谬。谦乃宗王鲁斋（柏）一派，鲁斋之所不敢言者，谦敢笔之于书，何诞妄一至于此，善乎逸斋《诗补传》曰：“后世因祷而生，如尼丘之类固多矣，不可谓无人道而生。当知圣贤之生，出于天命，故神灵异于常人，而去其无人道之说，庶乎通论也。”玩此数言，真得说经之旨矣。客阅至此，谓浚师曰：“子盍取明以后及本朝诸讲经学者著作，再观之，尚有别出新议否？”浚师笑答之曰：“我岂有工夫为俗人拭涕耶？”客亦一笑而罢。

　　◎明末佚事诗江宁夏子俊先生书《明末佚事诗》，其一云：“秦夫人，堂堂白杆兵。刘夫人，弯弓射贼宁武城。游击将军沈云英，锦袍金甲道州营。宫中夜半刀光横，刺虎谁假徽是名？呜呼妇人乃若此，视贼区区不如蚁。一声杀贼双蛾喜，宝剑轻提莹秋水，桃花万片飞纤指。不闻声嘶股栗危城里，不闻楚囚相对泣弗止。骂贼死，鸩贼死，何况琼枝曼仙两妓耳。呜呼彼丈夫，请看诸女子！”其二云：“陈典史，如母慈。阎典史，如严师。江阴死守八十日，万家亻并命无所悲。卵石不敌心已知，残民奋臂将何为？开门突斗奇兵奇，雷火不孤延眉。白虹一道森旌旗，男儿死耳安足辞。城头秋苦月如水，五更转曲哀歌起。两公大笑刀光里，浴血裹创人似蚁，短兵巷战鼓声死。十万人头跃向天，冤血平沈三百里，帝曰顽民真义士。吁嗟乎！好男子！吁嗟乎！两典史！”其三云：“桂林开，定南来。粤兵散，镇兵回。红灯惨澹临堂皇，督师制府瞿与张。高冠大袖岸然坐，舌端如剑飞锋。绝命诗词盈百纸，慷慨从容乃如此。此身免作钱虞山，此膝不屈毛家子（孔有德幼为毛文龙养子）。六龙南遁五虎奔，湘中王死天昏昏。刚虫入海相尸出，孱王欲哭声先吞。一堆碧血重泉闭，戴头同诉高皇帝。赭收拾费弓弦，还待圆圆好夫婿。吁嗟乎！东风回首雪交亭，何处残山海外青？”浚师按：石主土司，献贼终不敢犯。宁武之役，周萃庵都督偕其夫人同以身殉，使有救援，闯逆岂能长驱直入？山阴沈至绪以武进士为道州守备，高、紫二源亻贼犯州城，至绪战死，其女（名官弟，字云英）知书，通兵法，年甫十五，闻信出战，大获胜，夺父尸还。贼遁，而州得全。云英后嫁四川贾万策。京师陷，宫人费氏被掳，怀利刃断罗贼之喉。忠孝节列〔烈〕得之巾帼中，难矣。陈明遇、阎应元守江阴八十余日，城亡与亡。瞿公留守桂林，从容就义，不愧“精忠贯日”之褒。而张别山业已南走，中道折回，誓与瞿公同死，风洞山头，英灵宛在，我圣朝优加美谥，载在史官。彼绛云一叟，与毛姻家奴者，究竟何为也哉？呜乎！吃缅人咒水之孱王，卒收拾于圆圆夫婿之手。先生三作，洵诗史也。先生讳爽，道光乙未与家子箴兄同榜乡举。著有《篆枚堂诗集》，癸丑兵燹，遗失过半，其犹子伯音同年（家稿）属浚师为之校订，尚余五卷，当已付筑氏云。

　　◎陈七张太岳苍头游七入赀为官，勋戚文武之臣多与往还，通姻好，七具衣冠报谒，列于士大夫。严惟中家奴严年与罗龙文交关为奸利，年最黠恶，朝士至以萼山先生呼之。我朝政治肃清，大小臣工恪遵体制，即一二权奸如明珠、隆科多辈，事败后亦尚未闻其奴仆有横恣如游七、严年者。福隆安家人在金陵会馆酗酒殴人，纯皇帝明正其罪。和┞秉政时，其仆坐车，见巡城御史不避道，立被重刑。和虽衔之，亦无如何也。惟外官督、抚中此辈往往恃其主势，擅作威福。道光丙年、丁未间，清苑王晓林侍郎巡抚吾皖，门丁陈七小有才干，侍郎信任之，不肖文武贝弁中多仰其鼻息。先公官东流，因事在郡，郡守仇公（恩荣）招饮，都司某亦在座。仇公问曰：“足下在省城，何耽阁许久？”某曰：“我本欲早回，缘王抚台生少爷，须随同各官禀贺，不意抚台门公陈七爷亦生少爷，既贺抚台，不得不贺陈七爷，故回署稍迟耳。”仇公正色曰：“抚台生子，汝可贺。抚台门丁生子，汝贺之，不畏人骂乎？”某唯唯，尚欲解说。仇公笑谓先公曰：“且食蛤蜊。”仇公官池州，十年不调，后引疾归曲沃原籍，殉贼乱。观公所云，可以知公之刚直焉。侍郎莅皖久，陈七所入甚厚，咸丰初混迹京华，冒捐官职。癸亥正月，王笑山侍郎（发桂）赴同乡某宅庆贺，见有一人与之同席，蓝顶貂褂，亟询之，旁有告者曰：“此陈小山，不识耶？”盖陈七自号小山，俨然以官宦自居矣。次日为御史孟君（传金）奏参，奉旨交部办理，后不知所终。

　　◎宋贺契丹正旦宋仁宗朝贺契丹正旦书，称：“伯大宋皇帝致书于侄大契丹圣文神武睿孝皇帝”。英宗朝贺契丹正旦书，称“兄大宋皇帝致书于弟大契丹圣文神武睿孝皇帝”，贺契丹皇太后正旦，称“侄大宋皇帝谨致书于婶大契丹慈懿仁和文惠纯孝广爱宗天皇太后。”神宗朝贺辽正旦，称“侄大宋皇帝致书于叔大辽圣文神武全功大略总仁睿孝天睿皇帝”，贺辽皇太后正旦，称“侄孙大宋皇帝致书于叔祖母大辽慈懿仁和文惠纯孝显圣昭德广爱宗天皇太后”。见王《华阳集》。

　　◎尸温刘公是先生（敞）集载：“广陵蒋生死十四年矣，尸犹温。其妻与其女闭门守之，未尝与邻里通水火。或者疑其有道，而杜君懿实之，盖尝有自远来者，以书一封畀其家，视之，蒋生迹也，故俗以为仙。因作五言赠君懿诗云：”仙翁弃妻子，往为壶中客。玉棺竟未掩，人世已成昔。白云无回期，三径灭余迹。犹传有青鸟。往往寄消息。‘“浚师按：《文子》有云：”人之生气也，聚则为生，散则为死。“盖气一散，断不能复聚。蒋生而仙也，必不死，若既死矣，留此躯壳累其妻若女相守十四年之久，岂非怪事？是宜速朽之为愈耳。

　　◎菊名《燕门百菊咏》，不著作者姓名。陶丈凫芗侍郎曾为署签，其诗序：“宋刘克庄题建阳马君《菊谱》，言菊之名著于《周官》，咏于《诗》《骚》，植物中可方兰桂，人惟灵均、渊明似之，而致谨于伯始之为辱，相期于韩崔之为荣，可谓彰瘅淑慝者矣。虽然，犹未能察物理、揆人风也。曾端伯以菊花为佳友，张敏叔以菊为寿客，此亦推尊之至，未尽鉴别之详。夫天地之气，春为发生，木气应之；秋为收敛，金气应之。发统乎万，敛归于一。随生随敛，故万物之于四序，各有一秋；随敛随生，故四序之于万物，各有一春。乘木序者生于春，乘火序者生于夏，乘金序者生于秋，乘水序者生于冬。菊于秋为春，故当敛而生也。《埤雅》云：”菊从鞠，穷也，花事至此而穷尽也。‘生于生之序者，不穷则不变；生于敛之序者，一穷而百变。然则观变之几，莫大于是矣。世称菊有九百种，若《群芳谱》所汇至三百余种，犹不过三之一。此其变又乌可穷哉！高人逸士，遗世绝虑，静观两仪之运，默验往复之故，以为此物体秉日精，德备阴成，足以挽回气数，横塞天地。然而以一统万，则奇正参焉。以万归一，则纯驳寓焉。反之，天道通之人事，盖不可不审也。京师寺僧多以种花为业，如天宁、花之诸刹，卖菊至数千盎，他处所鬻，辄复相等。爰购集之，而为之定其品有九，辨其名有百。夫数究于九，具于十，十十而百，亦云备矣。渊明晋代高士，托兴南山，固非楚灵均忧愁幽思、泽畔行吟之比迹，其躬耕训子，有本业焉。而予以田园荒芜，弃而不治，于红尘中闭户养疴，沓若附赘，方之古人，岂不愧甚？顾乃沿袭昔尚，搜剔今情，啸侣命俦。动劳虎仆。孔子云博弈犹贤，为无所用心者戒也。且反覆以尽其态，合离以穷其神，苟长于讽，何绌于言。庄子云：“以指喻指，不如以非指喻指之为得也。以马喻马，不如以非马喻马之为得也。’世有知者，当共喻之。”诗多不具录。其名曰黄云捧日，曰桑晓日（即大洋红莲）。曰朝阳素（红、白、粉红三种）。曰夕阳秋水，曰夕阳斜照，曰金盘拓月，曰月镜，曰紫云盘，曰云涛，曰雨过红，曰金盘桂露，曰小天霞，曰霓盖（即大桃红针）。曰青山挂雪，曰水天一色，曰玉楼春晓，曰雪塔，曰冰壶，曰紫泥封诰，曰金薤琳琅，曰紫电青霜，曰老君眉，曰仙人玉蝶，曰仙人鹤氅，曰金佛座，曰佛前灯，曰伽蓝袈裟，曰老僧衣，曰潇湘妃子，曰飞燕新妆，曰醉杨妃，曰桃花人面，曰藕色衣裳（有红、白二种）。曰觞咏，曰兰陵酒，曰一品冠，曰大金盔（另有渗金盔一种）。曰真紫钩，曰铁笛横秋，曰方金印，曰金钩挂玉，曰金如意，曰金缕衣，曰金连环（又有蜜连环一种）。曰金钩，曰玉曰玉扇（有黄、白二种）。曰桃花扇，曰玉梅，曰白玉枝，曰珊瑚枝，曰水晶盘，曰蜜腊盘，曰霞环（有紫、黄二种）。曰米金管，曰黄神管，曰泥金管朱（即泥金万点，又名玉匙调红）。曰泥金钵，曰粉屏，曰朱砂尖，曰朱砂盖雪，曰胭脂瓣，曰软金素，曰玉女针（又有大银针一种，桃红针、银红针、水红针三种）。曰粉毛球（即毛菊）。曰珍珠绣球，曰紫芝，曰玉笋长，曰秋禾（有三季秋禾一种，又有红、白二种）。曰素富贵，曰国色天香，曰粉红牡丹（又有银红、泥金二种）。曰金莲花，曰红莲（有桂红莲、海红莲、洋红莲三种，又有朱瓣湘莲一种，二色莲一种，又有紫莲花一种）。曰青莲紫，曰出水芙蓉，曰落红万点，曰镫草管，曰金凤翎，曰金凤衔珠，曰绿鹤毛（又有黄绿鹤毛一种，青鹤翎一种）。曰杏林春燕，曰玉燕投怀，曰紫燕（即徐家紫）。曰平沙落雁，曰芙蓉秋雁，曰金鸡报晓，曰寒鸦铺锦，曰鸥影，曰鹅翎管，曰鹦哥抱子，曰墨麒麟，曰玉狮子，曰虎须（有大、小二种）。曰金虎爪，曰玉蝙蝠，曰紫龙开爪，曰苍龙须，曰金龙尾，曰蟹爪金钩，曰金螺蛳。按：菊之名夥矣，是编所载与各谱不同，录之以待广续《群芳》者之鉴别焉。又按：菊花无蓝色，小蓝菊（即俗名江西辣）。无黄色，化工之妙，若于二种中特各留缺陷，以表异。是真格物家百思而不得矣。

　　◎曹武惠王刀同治戊辰，萍乡文树臣观察（星瑞）在海、陆军营得一刀，云自广西来者，长二尺五寸，广九分，棱镌一虎，作下坡势，足踏三鞭，面背各有铭，共二十四字，一曰“宽猛从心，操纵在手”，一曰“千载藏锋，一朝戡乱。君子佩之，为国桢干”。又一行云“开宝六年制”。下小印一，作“臣彬”二字。开宝为宋太祖年号，树臣定为曹武惠王故物，作诗纪之。

　　◎侍读唐明皇读书无从质疑，卢怀慎荐马怀素、褚无量更日侍读。此侍读名见史传之始。本朝官制，内阁设汉侍读二员，翰林院设汉侍读三员，编修、检讨或大考，或循资，得侍读尚易，惟中书、典籍得侍读者最难。同治甲子，浚师以保荐补侍读缺。未几，歙鲍子年丈（康）亦升授侍读，而翰林侍读三缺，一为定远何地山（廷谦），一为寿州孙燮臣（家鼐），一为旌德吕寿棠（锦文）。同时馆阁五侍读，皆安徽人，凤阳一府竟得其三，实前此所未有。戊辰秋，浚师奉观察粤东之命。继浚师而得侍读者，又婺源江蓉舫（人镜）也，尤属难得。浚师曾绘《馆阁六侍读图》以志盛。

　　◎封外祖及姑姊唐权德舆、刘总均请封外祖。宋枢密副使王尧臣请封其亲姑王氏为寿安县太君。吏部尚书陈执中请封其姊为安康郡太君。

　　◎杨士奇高士奇明杨士奇由儒士荐举，历官大学士。本朝高士奇由布衣为纳兰太傅记室，荐授詹事府录事，旋擢中书侍讲，而至礼部侍郎。两人皆名士奇，皆非科目出身，可谓巧合。

　　◎朱尔墨特那木札尔魏默深前辈撰《国朝绥服西藏记上》云：“朱尔墨特者，颇罗鼐之子也。乾隆十二年袭封郡王，以驻藏大臣不便于己，先奏罢驻防之兵，阴通书准噶尔，请兵为外应。旋袭杀其兄，扬言准部兵至，聚党二千谋变。驻藏都统傅清、左都御史拉布敦觉其逆芽，欲先发，而左右无一兵，乃以计诱至寺中，登楼手刃之，旋害于贼党。时第五世班禅已卒（乾隆四年卒）。达赖剌麻使番部公爵班替达（班替达当作班第达），摄藏事，禽逆党以闻。我将军策楞、班第至藏。诏以二臣先事靖变，赠一等伯，即以其地立双忠之祠，永禁唐古特及准夷往来之使。至是，西藏始不封汗、王、贝子。以四噶布伦分其权，而总于达赖剌麻。”浚师按：乾隆十五年，朱尔墨特那木札尔（《记》作朱尔墨特，非）之变，其始皆驻藏大臣纪山酿之。初，纪山之在藏也，性怯懦，惟知顺从朱尔墨特那木札尔，任其妄为，并与之盟誓。令兵丁演戏，名自乐班，时与朱尔墨特那木札尔宴会观剧。又送八轿一乘，派轿夫前往教演番奴抬轿。迨傅清、拉布敦至，示以体制，朱尔墨特那木札尔不遵，积成嫌衅，遂自立名号，潜遣其心腹坚参札锡等通款准噶尔，称策旺多尔济那木札尔为汗，求其发兵至拉达克地方，以为声援。值准夷内溃，所遣使人回藏被获，得其逆书及馈献诸物，其事遂败。该逆就擒后，将军策楞等据实入奏，而纪山先已拿交刑部治罪，上怒甚，念其父曾经出师阵亡优恤，不忍肆诸市，命刑部尚书阿克敦、内大臣嵩春赍旨往狱中，令其自尽。详见乾隆十六年邸钞。

　　◎伊川错引论语番禺陈兰浦学博腹笥最富，曾与浚师评本朝人物，谓袁简斋先生不喜考据之学，而《随园随笔》一书实考据家所不能及者，因举《随笔》一条示浚师曰：“《郊特牲》云：”郊之日，丧者不哭，不敢凶服，敬之至也。‘宋哲宗贺明堂礼成，温公薨已六日，群臣是日往吊。伊川不引《郊特牲礼》以折东坡，而乃引《论语》’是日哭则不歌‘，致为东坡所戏，坐经学之疏。“又云：”梁左军将军冯道根卒，是日上春祀二庙，帝问朱异曰：“吉凶同日，可乎？”异引《檀弓》卫侯祭庙，即日往吊柳庄为证以答，是吉凶可以同日之证。东坡知戏伊川，而不引此事以折伊川，亦坐史学之疏。“以上二说，七百年来曾有人道过否？学博有《读书记》，较亭林《日知录》尤多。近与李恢垣诸君谋为刊刻之，亦他日必传之作。《随园随笔》中如辨盘庚迁殷非改国号；古人自称其字，但引匡衡、王右军数人而不引王褒《僮约》、张平子赋、李遐叔文皆尝称字；铁氏二女诗引钱牧斋谓为沈愚，朱竹谓为范宽，而未见《皇明文征》所载甚明（《皇明文征》，竹亦未见者）。拙录中皆未敢从同，盖见解各有心得，正不必一一符合也。

　　◎时宪书纪年浚师髫龄时，在家塾书厨中检有雍正十三年时宪书一本，刊刻工致，后叶纪年只刊六十甲子，与今所颁之体式不同。询于人，亦无知者。嗣阅家藏邸报内载高宗谕旨云：“国家熙洽化成，薄海共跻寿宇，升平人瑞，实应昌期。是以每岁直省题报老民、老妇年至百岁及百岁以上者，不可胜纪。因思向来所颁时宪书后页纪年，只载花甲一周为断，殊不知周甲寿所常有，而三元之序数，本循环成例，拘墟未为允协，著交钦天监自乾隆三十六年辛卯为始，于一岁下添书六十一岁，仍按干支，以次载至一百二十岁。则开帙犁然，期颐并登正朔，用符纪岁授时之义。钦此！”谨按：每年钦天监题本恭进次年时宪书，用粉白纸细书，亦系一月一叶，字迹端整，无一挖补，无一俗体字，可谓精妙之极。浚师直内阁屡见之，进呈后仍发内阁，归满票签收。二百余年，未知能不缺失否（赵云松观察《陔余业考》云：“向来时宪书后止追列一甲子六十年，近日吾乡刘文定公奏请再列一甲子，以便检阅，遂著为例。按：此本宋初故事也。《春明退朝录》：”至道二年司天杨文镒建言历日六十甲子外，请更留二十年。太宗谓支干相承，虽止六十，然本命之外，却从一岁起首，年老者并不见当生年数，宜存两甲子，使期颐之人犹见本生年号。饬司天生议行之。‘是宋时原列两甲子。王棠云近代只列一甲子，不知何时更定。“按：刘文定纶卒于乾隆三十八年，史馆列传并无奏请再列一甲子事。谕旨中亦未提文定所奏，或文定在枢垣久，曾经面陈，断自圣裁欤？）

　　◎黄山摄影录予中表兄筱坡杨君（组荣）著《黄山摄影录》，文甚长，不及备载。其自记云：“新安山水堪游览者，在在有之。今就黄山合评之：他山如蓬门女子，裙布荆钗；黄山如天仙化人，靓妆艳服。他山如瓶花盆树，差堪娱目；黄山如牡丹万朵，芍药千枝，与玉树琼林互相照耀。他山如蔬食菜羹，萧然寒素；黄山如入五都之肆，左顾右盼，金碧辉映，但知为宝，莫指其名。他山如茆舍竹篱，自成村落；黄山如建章宫万户千门，使入者迷其所向。他山如初拓《黄庭》，恰到好处；黄山如岣嵝古碑，钟鼎奇字，虽笔笔耐人领会，而未许后学轻摹。他山之片石孤林，只如倪、黄小景；黄山则长松倚天，奇峰拔地，纯乎荆浩、关仝大家风范。总之，黄山之妙，非亲到不知。若详细写之，则合此万言，只足画遥山一角耳。”又云：“余游白岳；则记之，而黄山之游初无心以记者，何也？盖白岳一丘一壑，游人罕至，故不惜三千余言为名山点染，且志中诸作佳者亦复寥寥。若黄山则不然，试观本志所载，不下百余家，正如三十六峰各具妙相，虽欲另辟一境，别开一面，实无从措手也。第诸公文字虽佳，究未深穷乎六法，惟曹钅分一篇，深合画理，洵杰作也。闻钅分游山归，其尊人太守公谓曰：”凡人胸中无丘壑，不能结山水因缘，笔墨无灵气，不能为名山写照。‘余谓此公能作是语，宜其公子是一代作家。因就原记合余之所见而改创之，成此万言，以贻世之爱黄山者。即或未能身到山中，不啻先睹黄山之影，何快如之？“浚师按：筱坡精绘事，性喜游山，足之所至，笔亦随之，发为文，汪洋恣肆，不落前人窠臼。观其文之工，可以知其画之工矣。自总角时，先资政公即携之左右，日与解释经史，旁及金石书画，独能悉心领悟。先资政公每语人曰：”吾读书三十年，成就一子一甥，实足乐也。“呜乎！浚师谫陋，不克仰承先训，而筱坡饥趋廿载，终困一衿，竟郁郁以死。近为搜其遗稿，将刊以问世，披览之余，不胜于邑矣。

　　◎长友诗后汉时都夷作《慕化归义诗》三章，犍为郡掾田恭讯风俗，译辞语，梁州刺史朱辅上之，东观记载其歌，并重译训诂为华言。范吏所载是也，注则本之东观所录夷语。其《远夷乐德歌诗》曰：“大汉是治（提官隗构），与天合意（魏冒逾糟）。吏译平端（罔译刘脾），不从我来（旁草〔莫〕支留）。闻风向化（征衣随旅），所见奇异（知唐桑艾）。多赐缯布（邪毗堪绣），甘美酒食（推潭仆远）。昌乐肉飞（拓拒苏便），屈申悉备（局后仍离）。蛮夷贫薄（偻让龙洞），无所报嗣（莫知度由）。愿主长寿（阳雒僧鳞），子孙昌炽（莫稚角存）。”《远夷慕德歌诗》曰：“蛮夷所处（屡让被尼），日入之部（且交陵悟）。慕义向化（绳动随旅），归日出主（归〔路〕且亻东雒）。圣德深思（圣德渡诺），与人富厚（魏菌度洗）。冬多霜雪（综邪流藩），夏多和雨（榨邪寻螺）。寒温时适（藐浔泸漓），部人多有（菌补邪推）。涉危历险（辟危归险），不远万里（莫受万柳）。去俗归德（术叠附德），心归慈母（仍路孳摸）。”《远夷怀德歌》曰：“荒服之外（荒服之仪），土地尧角（犁籍怜怜）。食肉衣皮（阻苏邪犁），不见盐谷（莫砀粗水〔沐〕）。吏译传风（罔译传徽），大汉安乐（是汉夜拒）。携负归仁（踪优路仁），触冒险陕（雷折险龙）。高山歧峻（伦狼藏幢），缘崖石（扶路侧禄）。木薄发家（息落服淫），百宿到洛（理沥髭洛）。父子同赐（捕ぇ菌毗），怀抱匹帛（怀稿匹漏）。传告种人（传室呼敕），长愿臣仆（陵阳臣仆）。”按：原作多不可晓，故范氏谓“远夷之语，辞意难正，草木异种，鸟兽殊类”也。英吉利使臣威妥玛尝译欧罗巴人长友诗九首，句数或多或少，大约古人长短篇耳。然译以汉字，有章无韵，请于甘泉尚书，就长友底本，裁以七言绝。尚书阅其语皆有策励意，无碍理者，乃允所请。兹录之，以长友作分注句下，仿注范书式也。徼外好文，或可为他日史乘之采择欤？诗曰：“莫将烦恼著诗篇（勿以忧时言），百岁原如一觉眠（人生若虚梦）。梦短梦长同是梦（性灵睡即与死无异）。独留其气满坤乾（不仅形骸，尚有灵在）。天地生材总不虚（人生世上，行走非虚生也，总期有用），由来豹死尚留皮（何谓死埋方至极处）。纵然出土仍归土（圣书所云人身原土，终当归土），灵性常存无绝期（此言人身，非谓灵也）。无端忧乐日相循（其乐其忧，均不可专务），天命斯人自有真（天之生人，别有所命）。人法天行强不息（所命者作为专图，日日长进），一时功业一时新（明日尤要更有进步）。无术挥戈学鲁阳（作事需时，惜时飞去），枉谈肝胆异寻常（人心纵有壮胆定志）。一从《薤露》歌声起（仍如丧鼓之敲），丘陇无人宿草荒（皆系向墓道去）。扰攘红尘听鼓鼙（人世如大战场），风吹大漠草萋萋（如众军林下野盘）。驽骀甘待鞭笞下（莫如牛羊无言，待人驱策），骐骥谁能辔勒羁（争宜勉力作英雄）。休道将来乐有时（勿言异日有可乐之时），可怜往事不堪思（既往日亦由已埋已），只今有力均须努（目下努力切切），人力殚时天之（中尽己心，上赖天）。千秋万代远蜚声（著名人传，看则系念），学步金鳌顶上行（想我们在世，亦可置身高处）。已去冥鸿犹有迹（去世时尚有痕迹），雪泥爪印认分明（势如留在海边沙面）。茫茫尘世海中沤（盖人世如同大海），才过来舟又去舟（果有他人过海）。欲问失风谁挽救（船只搁浅，受难失望），沙洲遗迹可探求（见海边有迹，才知有可解免）。一鞭从此跃征鞍（顾此即应奋起动身），不到峰头心不甘（心中预定，无论如何，总期有济）。日进日高还日上（日有成功，愈求进功），旨教中道偶停骖（习其用工坚忍，不可中止）。”按：道光间西洋人汗得能汉语，略解《鲁论》文义，介通事杨某谒高要苏赓堂河帅，（廷魁）河帅示以诗云：“宣尼木铎代天语，一警愚聋万万古。圣人御世八荒集，同文远被西洋贾。窄衫高帽款门至，碧眼停观若心醉。谁教奇字访扬雄，岂购新诗识居易？通辞不减叶河王，就书《鱼论》三两章。自言孝弟是五宝，更慕有朋来远方。日本朝鲜重文籍，于今益知素王力。鲸鲵穴伏溟渤青，翘首神州日华赤。在昔康熙正《三统》，象牙龙脑却珍贡。节度争称国李，都督时来广平宋。岛夷怀德二百年，楼馆鳞比城西偏。中朝不改《旅獒》册，绝域应焚《亚孟编》。（彼国经文。）”孔子作《春秋》，诸侯用夷礼，则夷之；夷而进于中国，则中国之。读尚书及河帅之诗，可以见两公用心矣。

　　◎女贵男贱女多男少郑渔仲《通志》：“女国在葱岭之南，其国代以女为国主。其地女贵男贱，妇人为吏职，男子为军士。女子贵者则多有侍男，男子不得有侍女。虽贱庶之女，尽为家长，有数夫焉，生子皆从母姓。”“吐火罗在乌浒河南，即妫水也，与挹怛杂居。多男子，少妇人，故兄弟通室。妇人五夫，则首饰戴五角，十夫，戴十角。男子无兄弟者，则与他人结为昆弟，方始得妻。不然，终身无妇。生子属其长兄。

　　◎元泰定帝诏元泰定帝即位诏曰：“薛禅皇帝可怜见嫡孙、裕宗皇帝长子、我仁慈甘麻剌爷爷根底，封授晋王，统领成吉思皇帝四个大斡耳朵及军马、达达国土都付来。依著薛禅皇帝圣旨，小心谨慎，但凡军马人民的不拣甚么勾当里，遵守正道行来的上头。数年之间，百姓得安业。在后，完泽笃皇帝教我继承位次，大斡耳朵里委付了来。已委付了的大营盘看守著，扶立于两个哥哥曲律皇帝、普颜笃皇帝，侄硕德八剌皇帝。我累朝皇帝根底，不谋异心，不图位次，依本分与国家出气力行来；诸王哥哥兄弟每，众百姓每，也都理会的也者。今我的侄皇帝生天了也么道，迤南诸王、大臣、军上的诸王、驸马、臣僚、达达百姓每，众人商量着：大位次不宜久虚，惟我是薛禅皇帝嫡派，裕宗皇帝长孙，大位次里合坐地的休例有；其余争立的哥哥兄弟也无有，这般，晏驾其间，比及整治以来，人心难测，宜安抚百姓，使天下人心得宁，早就这里即位提说上头，从著众人的心。九月初四日，于成吉思皇帝的大斡耳朵里，大位次里坐了也。交众百姓每心安的上头，赦书行有。”云云。诏文由蒙古语译汉，俚俗太甚，本朝重为校正，改云：“朕考晋献武王，色辰皇帝之嫡孙，裕宗皇帝之长子也。圣慈眷爱，封授晋王，统领青吉斯皇帝四大鄂尔多及军马、达勒达国土。就国以后，恪遵色辰皇帝圣旨，小心谨慎，凡军马人民一切事宜，咸由正道而行。故数年之间，群臣各敬其事，百姓得安其乐。嗣后谔勒哲图皇帝命朕继承藩服，仍统领四大谔尔多及北边军马，翼戴朕兄库鲁克皇帝、布延图皇帝，朕侄硕迪巴拉皇帝，历事累朝，无贰尔心，以继朕皇考固让之志，恪恭厥职，屏卫王家。朕之行事，诸王宗室臣民皆所素知。今大行皇帝上宾，迤南诸王、大臣、军士及诸王、驸马、臣僚、达勒达百姓等，咸谓天位不宜久虚，乾纲固有专主，近属之中，惟朕为色辰皇帝嫡曾孙，裕宗皇帝嫡蒙孙，以长以亲，于义皆无可让。况大行晏驾，事变非常，及今加意抚绥，犹恐皇皇未定，宜早正宸极，镇安百姓，使天下人心得宁。朕以臣民劝戴之故，俯顺舆情，九月初四日，即位于青吉斯皇帝之大鄂尔多。布告中外，咸与维新，可大赦天下。”云云。按：此诏邵学士《宠简录》略而不书，其识见过宋金华远矣。

　　◎英雄作用詹伯劝礼重耳，否则杀之；声子劝复椒举，否则赂盗使杀；施伯劝杀管仲，而以其尸授鲁；范增劝项王杀沛公；平林诸将劝更始杀刘纟寅兄弟；英雄作用，大抵略同。若王夷甫识胡雏之不凡，杨国忠决猪龙之必反，卒致排墙殒身，马嵬授首，虽奸邪有以自取，殆亦天意存乎其间也。

　　◎绍兴酒山阴县西有投醪河，一名箪醪河，亦名劳师泽。相传句践栖会稽，有酒投池，民饮其流，战气百倍。今绍兴酒遍天下，殆权舆于此。郎北轩（廷极）《胜饮编》记酒之出产甚详，而不及绍兴酿法。

　　◎奶奶庙毛西河《送曼殊》诗，其序云：“曼殊病中梦阿母促之归，乃貌以木，衣装送奶奶庙。”

　　◎头可断诗不可选毛西河与李天生（因笃）论古韵，不胜天生，大怒，始而恫喝，继将加以拳勇。汪苍霖与汪容甫在舟中叙宗谊，受容甫侮，苍霖欲推容甫于江中，同人力救得免。林芗老不喜南海李子虎诗，作诗话时，人有以李集示之者。则曰：“吾头可断，诗不可选也。”名士性情坚韧，似乎太过，然而其狷不可及也。

　　◎好音休去声明陈季立（第）《毛诗古音考》：“好音休，去声。”证《羔裘》之诗，旁引《九章。惜诵》云：“晋申生之孝子兮，父信谗而不好。行幸直而不豫兮，玄功用而不就。”浚师按：《九章》又云：“自前世之嫉贤兮，谓蕙若其不可佩。妒佳冶之芬芳兮，嫫母姣而自好。”此好字若作休去声读，使与佩字不协矣。抑佩字另当一音读耶？

　　◎病证病症，症字诸书所无，当作证字。《列子。周穆王篇》：“秦人逢（音庞）氏有子，少而惠，及壮，而有迷罔之疾。杨氏告其父曰：”鲁之君子多术艺，将能已乎，汝奚不访焉？‘其父之鲁，过陈，遇老聃，因告其子证。“

　　◎五黄王逸《荔枝赋》：“润侔和璧，奇喻（一作逾）五黄。”人无解者。按《本草》，人参在五参中色独黄，属土，故有黄参之名。逸赋所用，当是此典。

　　◎经筵浚师在内阁，恭阅《圣祖仁皇帝实录》，自康熙十年辛亥御经筵始，至六十一年壬寅，共御经筵五十八次。迨后列圣嗣统，监于成宪，缉熙典学，日有孜孜，实从来史册中所未有者矣。

　　◎奖忠盛典乾隆乙未冬，奉上谕：“崇奖忠贞，所以风励臣节，然自昔累朝嬗代，凡胜国死事之臣，罕有录予易名者。惟我世祖章皇帝定鼎之初，于崇祯末殉难之大学士范景文等二十人，特恩锡谥。仰见圣度如天，轸恤遗忠，实为亘古旷典。第当时仅征据传闻，未暇遍为搜访，故得邀表章者止有此数。迨久而遗事渐彰，复经论定，今《明史》所载可按而知也。至若史可法之支撑残局，力矢孤忠，终蹈一死以殉；又如刘宗周、黄道周等之立朝謇谔，抵触佥壬，及遭际时艰，临危授命；均足称一代完人，为褒扬所当及。其他或死守城池，或身殒行阵，与夫俘擒骈﹃，视死如归者，尔时王旅徂征，自不得不申法令以明顺逆，而事后平情而论，若而人者皆无愧于疾风劲草。即自尽以全名节，其心亦并可矜怜。虽福王不过仓猝偏安，唐、桂二王并且流离窜迹，已不复成其为国，而诸人茹苦相从，舍生取义，各能忠于所事，亦岂可令其湮没不彰？自宜稽考史书，一体旌谥。其或诸生韦布，及不知姓名之流，并能慷慨轻生者，议谥固难于概及，亦当令俎豆其乡，以昭轸慰。尝恭读我《太祖实录》，载萨尔浒之战，明杨镐等集兵二十万，四路分出，侵我兴京。我太祖、太宗及贝勒、大臣等，统劲旅数千，歼戮明兵过半。一时良将，如刘纟廷、杜松等皆没于阵。近曾亲制书事一篇，用扬祖烈，而示传信。惟时王业肇基，其抗我颜行者，原当多为。然迹其冒镝撄锋，竭忠效命，未尝不为嘉悯。又若明社将移，孙承宗、卢象升等之抵拒王师，身膏原野，而周遇吉、蔡懋德、孙传庭等以闯、献蹂躏，御贼亡身，凛凛犹有生气。总由明政不纲，自万历以至崇祯，权奸接踵，阉竖横行，遂致黑白混淆，忠良泯灭，每为之切齿不平。福王时虽间有追谥之人，而去取未公，亦无足为重。朕惟以大公至正为衡，凡明季尽节诸臣，既能为国抒忠，优奖实同一视。至钱谦益之自诩清流，颜降附，及金堡、屈大均辈之幸生畏死，诡托缁流，均属丧心无耻。若辈果能死节，则今日亦当在予旌之列，乃既不能舍命，而犹假语言文字以自图掩饰其偷生，是必当明斥其进退无据之非，以隐殛其冥漠不灵之魄。一褒一贬，兖钺昭然，使天下万世，共知朕准情理而公好恶，以是植纲常，即以是示彰瘅。所有应谥诸人，并查《明史》及《辑览》所载，遵照世祖时之例，仍其原官，予以谥号。其如何分别定谥之处，著大学士、九卿、京堂、翰、詹、科、道集议以闻，并通谕中外知之。钦此！”次年丙申二月，大学士、九卿等将明季并建文时殉节诸臣，查核史乘，参互考证，分册开具姓名事实，进呈御览。得旨命名为《胜朝殉节诸臣录》，计十二卷，交武英殿刊刻颁行。谨按：录内专谥共三十三人；通谥较著者曰忠烈，共一百二十四人；曰忠节，共一百二十二人；其次曰烈愍，共三百七十七人；曰节愍，共八百八十二人。至微官未秩，诸生韦布，及樵夫市隐，名姓无征，不能一一议谥，并祀所在忠义祠，共二千二百四十九人。合共三千七百八十七人。若杨维垣等附和逆阉，杨文骢为马士英党，张家玉、傅鼎铨等曾降闯贼，马吉祥、蒲缨、马雄飞等朋奸误主，虽一死足以自赎，究于公议难逃，并屏斥不录云。

　　◎保辜史游《急就章》：“疾（音纸洧，<疒只>又音支）。保辜讠（啼）呼号。”颜师古注曰：“殴人皮肤肿起曰<疒只>，殴伤曰，保辜者各随其状轻重，令殴者以日数保之，限内致死，则坐重辜也。讠呼号者，被殴之人称痛酷也。”

　　◎骟马宦牛骟马、宦牛、羯羊、阉猪、镦鸡、善狗、净猫，见《瞿仙肘后经》。又接树曰骟树，《月令广义》有骟树法，一作扇。《五代史郭崇韬传》：“谓继岌曰：”当尽去宦官，至于扇马亦不可用。‘“

　　◎袁子正书唐魏征等奉敕撰《群书治要》，首六经，讫《袁子正书》、《抱朴子》，共六十七种。日本刊之，其凡例云：“此书距今殆千年，而宋、明诸儒无一言及者，则其亡失已久。”云云。谨阅《四库全书。目录》，亦未载有此书，知日本所云不谬。内《袁子正书》下注袁淮著。按：汉以前无袁淮其人，惟晋袁准字孝尼，袁瑰从祖，以儒学知名，注《丧服经》，官至给事中，见《晋史。袁瑰传》后。则袁淮或即袁准也。袁书中多精粹语，有益于人心治道不浅。如云：“不急之官，则有不急之禄，国之蛑贼也。明主设官，使人当于事，人当于事，则吏少而民多。民多则归农众，吏少则所奉寡。使吏禄厚则养足，养足则无求于民，无求于民，奸轨息矣。禄足代耕则壹心于职，壹心于职则政理，政理则民不扰，民不扰则不乱其农。”又云：“服物不称，则贵贱无等，于是富有逾侈，贫者不及，小人乘君子之器，贾竖袭卿士之服。被衣绣，佩银黄，重门而玉食，其中左右叱咄，颐指而使。是故有财者光荣，无财者卑辱。”书多不备载，偶录二则于此。有心风俗者，其念之哉！

　　◎陈同甫书陈同甫与朱子书，略云：“因吾眼之偶开，便以为得不传之绝学，三三两两，附耳而语，有同告密；画界而立，一似结坛，尽绝一世之人于门外，而谓二千年之君子，皆盲眼不可点；洗二千年之天地日月，若有若无，世界皆是利欲；亦过矣。”浚师按：此数语道尽当时流弊，不廑为讲学家下一针砭也。
