《默记》 宋 王铚

●卷上 

　 

　　艺祖仕周世宗，功业初未大显。会世宗亲征淮南，驻跸正阳，攻寿阳刘仁赡未下，而艺祖分兵取滁州。距寿州四程皆大山，至清流关而止。关去州三十里则平川，而西涧又在滁城之西也。是时，江南李景据一方，国力全盛。闻世宗亲至淮上，而滁州其控扼，且援寿州，命大将皇甫晖、监军姚凤提兵十万扼其地。太祖以周军数千与晖遇于清流关隘路，周师大败。晖整全师入憩滁州城下，令翼日再出。太祖兵再聚于关下，且虞晖兵再至，问诸村人，云有镇州赵学究在村中教学，多智计，村民有争讼者，多诣以决曲直。太祖微服往访之。学究者固知为赵点检也，迎见加礼。太祖再三叩之，学究曰：“皇甫晖威名冠南北，太尉以为与己如何？”曰：“非其敌也。”学究曰：“然彼之兵势与己如何？”曰：“非其比也。”学究曰：“然两军之胜负如何？”曰：“彼方胜，我已败，畏其兵出，所以问计于君也。”学究曰：“然且使彼来日整军，再乘胜而出，我师绝归路，不复有噍类矣。”太祖曰：“当复奈何？”学究曰：“我有奇计，所谓‘因败为胜，转祸为福’者。今关下有径路，人无行者，虽晖军亦不知之，乃山之背也，可以直抵城下。方阻西涧水大涨之时，彼必谓我既败之后，无敢蹑其后者。诚能由山背小路，率众浮西涧水至城下，斩关而入，彼方战胜而骄，解甲休众，必不为备，可以得志。所谓‘兵贵神速，出其不意。’若彼来日整军而出，不可为矣。”太祖大喜，且命学究指其路。学究亦不辞，而遣人前导。即下令誓师，夜出小路亟行。三军跨马浮西涧以迫城，晖果不为备，夺门以入。既入，晖始闻之，旋率亲兵擐甲与太祖巷战，三纵而三擒之。既主帅被擒，城中咸谓周师大兵且至。城中大乱，自相蹂践，死亡不计其数，遂下滁州。即《国史》所载，太祖曰“余人非我敌，必斩皇甫晖头”者，此时也。滁州既破，中断寿州为二，救兵不至，寿州为孤军。周人得以擒仁赡，自滁州始也。擒晖送世宗正阳御寨，世宗大喜，见晖于篑中，金疮被体，自抚视之。晖仰面言：“我自贝州卒伍起兵，佐李嗣源，遂成唐庄宗之祸。后率众投江南，位兼将相，前后南北二朝，大小数十战未尝败。而今日见擒于赵某者，乃天赞赵某，岂臣所能及！”因盛称太祖之神武，遂不肯治疮，不食而死。至今滁人一日五时鸣钟，以资荐晖云。盖淮南无山，惟滁州边淮，有高山大川，江、淮相近处，为淮南屏蔽，去金陵才一水隔耳。既失滁州，不惟中断寿州援，则淮南尽为平地。自是遂尽得淮南，无复障塞。世宗乘滁州破竹之势，尽收淮南，李景割地称臣者，由太祖先擒皇甫晖，首得滁州阻固之地故也。此皇甫晖所以称太祖为神武者。晖亦非常人，知其天授，非人力也。其后仁宗时，所以建原庙于滁而殿曰端命者，太祖历试于周，功业自此而成，王业自此而始，故号“端命”。盖我宋之咸、镐、丰、沛也。其赵学究即韩王普也。实与太祖定交于滁州，引为上介，辟为归德军节度使巡官。以至太祖受天命，卒为宗臣，比迹于萧、曹者，自滁州始也。 

　　王朴仕周为枢密使。五代自朱梁以用武得天下，政事皆归枢密院，至今谓之二府。当时宰相但行文书而已，况朴之得君哉！所以世宗才四年间，取淮南，下三关，所向成功。时缘用兵，朴多宿禁中。一日，谒见世宗，屏人嚬蹙，且仓皇叹嗟曰：“祸起不久矣！”世宗因问之，曰：“臣观元象大异，所以不敢不言。”世宗曰：“如何？”曰：“事在宗社，陛下不能免，而臣亦先当之。今夕请陛下观之，可以自见。”是夜，与世宗微行，自厚载门而出，至野次，止于五丈河旁。中夜后，指谓世宗曰：“陛下见隔河如渔灯者否？”世宗随亦见之，一灯荧荧然，迤逦甚近则渐大，至隔岸大如车轮矣。其间一小儿如三数岁，引手相指。即近岸，朴曰：“陛下速拜之。”既拜，渐远而没。朴泣曰：“陛下既见，无可复言。”后数日，朴于李谷坐上得疾而死。世宗既伐幽燕，道被病，归而崩。明年而天授我宋矣。火轮小儿，盖圣朝火德之盛兆，岂偶然哉！陆子履为先子言。 

　　艺祖初自陈桥推戴入城，周恭帝即衣白襕，乘轿子出居天清寺。天清，世宗节名，而寺其功德院也。艺祖与诸将同入内，六宫迎拜。有二小儿丱角者，宫人抱之亦拜。询之，乃世宗二子，纪王、蕲王也。顾诸将曰：“此复何待？”左右即提去，惟潘美在后以手掐殿柱，低头不语。艺祖云：“汝以为不可耶？”美对曰：“臣岂敢以为不可，但于理未安。”艺祖即命追还，以其一人赐美。美即收之以为子，而艺祖后亦不复问。其后名惟正者是也。每供三代，惟以美为父，而不及其他。故独此房不与美子孙连名。名夙者，乃其后也。夙为文官，子孙亦然。夙有才，为名帅，其英明有自云。 

　　徐铉归朝，为左散骑常侍，迁给事中。太宗一日问：“曾见李煜否？”铉对以：“臣安敢私见之！”上曰：“卿第往，但言朕令卿往相见可矣。”铉遂径往其居，望门下马，但一老卒守门。徐言：“愿见太尉。”卒言：“有旨不得与人接，岂可见也！”铉云：“我乃奉旨来见。”老卒往报，徐入立庭下久之。老卒遂入取旧椅子相对。铉遥望见，谓卒曰：“但正衙一椅足矣。”顷间，李主纱帽道服而出。铉方拜，而李主遽下阶引其手以上。铉告辞宾主之礼，主曰：“今日岂有此礼？”徐引椅少偏乃敢坐。后主相持大哭，及坐默不言。忽长吁叹曰：“当时悔杀了潘佑、李平。”铉既去，乃有旨再对，询后主何言。铉不敢隐，遂有秦王赐牵机药之事。牵机药者，服之前却数十回，头足相就如牵机状也。又后主在赐第，因七夕命故妓作乐，声闻于外，太宗闻之大怒；又传“小楼昨夜又东风”及“一江春水向东流”之句，并坐之，遂被祸云。 

　　先子言，钱俶所以子孙贵盛蕃衍者，不特纳土之功，使一方无兵火之厄，盖有社稷大勋，虽其子孙莫知之也。从太宗平太原，即擒刘继元以归，又旁取幽燕，幽燕震恐。既迎大驾至幽州城下，四面攻城，而我师以平晋不赏，又使之平幽，遂军变。太宗与所亲厚夜遁。时俶掌后军，有来报御寨已起者，凡斩六人。度大驾已出燕京境上，乃按后军徐行，故銮辂得脱。不然，后军与前军合，又虏觉之，则殆矣。盖一夜达旦，大驾行三百里乃脱，皆俶之功也。 

　　世传王迥遇女仙周瑶英事，或言非实，托寓而为之尔。是诚不然。当斯时，盛传天下，禁中亦知。是时，皇储屡夭。晏元献为相，一日，遣人请召迥之父郎官王璐至私第，款密久之。王璐不测其意。忽问曰：“贤郎与神仙游，其人名在帝所，果否？”王璐惊惶，不知所对，徐曰：“此子心疾，为妖鬼所凭，为家中之害，所不胜言。”晏曰：“无深讳。不知每与贤郎言未来之事，有验否？”王璐对曰：“间有后验，而未尝问也。”晏曰：“此上旨也。上令殊呼郎中密托令似，以皇子屡夭，深轸上心，试于帝所，问早晚之期，与后来皇子还得定否。”王璐曰：“不敢辞。”后数日，来云：“密言谩令小子问之。小子言，其人亲到九天，见主典簿籍者，言圣上若以族从为嗣，即圣祚绵久，未见诞育之期也。虽其言若此，愿相公勿以为信，以保家族。”晏公默然。其后闻所奏者，亦不敢尽言。富郑公乃晏婿也，富公为宰相，皇子犹未降，故与文潞公、刘丞相、王文忠首进建储之议，盖本诸此。 

　　王溥，五代状元，相周高祖、世宗，至本朝以宫师罢相。其父祚，为观察使致仕，待溥甚严，不以其贵少假借。每宾客至，溥犹立侍左右，宾客不自安，引去。《国史》言之详矣。祚居富贵久，奉养奢侈，所不足者未知年寿尔。一日，居洛阳里第，闻有卜者，令人呼之，乃瞽者也。密问老兵云：“何人呼我？”答曰：“王相公父也。贵极富溢，所不知者寿也。今以告汝，俟出，当厚以卦钱相酬也。”既见，祚令布卦，成，又推命，大惊曰：“此命惟有寿也。”祚喜问曰：“能至七十否？”瞽者笑曰：“更向上。”答以至八九十否，又大笑曰：“更向上。”答曰：“能至百岁乎？”又叹息曰：“此命至少亦须一百三四十岁也。”祚大喜曰：“其间莫有疾病否？”曰：“并无。”固问之，其人又细数之曰：“俱无，只是近一百二十岁之年，春夏间微苦脏腑，寻便安愈矣。”祚喜，回顾子孙在后侍立者曰：“孙儿懑切记之，是年且莫教我吃冷汤水。” 

　　太宗长子楚王元佐既病废，次即昭成太子元僖，封许王，最所钟爱。尹开封府，择吕端、张去华、陈载一时名臣为之佐。礼数优隆，诸王莫比。将有青宫之立。王丰肥，舌短寡言，娶功臣李谦溥侄女，而王不喜之。嬖惑侍妾张氏，号张梳头，阴有废嫡立为夫人之约。会冬至日，当家会上寿，张预以万金令人作关捩金注子，同身两用，一着酒，一着毒酒。来日，早入朝贺，夫妇先上寿。张先斟王酒，次夫人。无何，夫妇献酬，王互换酒饮，而毒酒乃在王盏中。张立于屏风后，见之，撅耳顿足。王饮罢趋朝，至殿庐中，即觉体中昏愦不知人。不俟贺，扶上马，至东华门外，失马仆于地，扶策以归而卒。太宗极哀恸，命王继恩及御史武元颖鞠治。顷刻狱就，擒张及造酒注子人凡数辈，即以冬至日脔钉于东华门外。赠王为太子，府僚吕端、陈载俱贬官。而张去华已去官，旋以它事贬云。去华之孙景山言，亲见其详。今《国史》载此事多微辞，惟言上闻之，停册礼，命毁张之坟墓而已。 

　　晏元献守长安，有村中富民异财，云素事一玉髑髅，因大富。今弟兄异居，欲分为数段。元献取而观之，自额骨左右皆玉也，环异非常者可比。见之，公喟然叹曰：“此岂得于华州薄城县唐明皇泰陵乎？”民言其祖实于彼得之也。元献因为僚属言：“唐小说：唐玄宗为上皇，迁西内，李辅国令刺客夜携铁搥击其脑。玄宗卧未起，中其脑，皆作磬声。上皇惊谓刺者曰：‘我固知命尽于汝手，然叶法善曾劝我服玉，今我脑骨皆成玉；且法善劝我服金丹，今有丹在首，固自难死。汝可破脑取丹，我乃可死矣。’刺客如其言取丹，乃死。孙光宪《续通录》云：玄宗将死，云：‘上帝命我作孔升真人。’爆然有声。视之，崩矣。亦微意也。然则，此乃真玄宗之髑髅骨也。”因潜命瘗于泰陵云。肃宗之罪著矣。或云，肃宗如武乙之死，可验其非虚也。 

王朴仕周世宗，制礼作乐、考定声律、正星历、修刑统，百废俱起。又取三关，收淮南，皆朴为谋。然事世宗才四年耳，使假之寿考，安可量也？尝自谓“朴在则周朝在”，非过论也。王禹偁记朴在密院，太祖时为殿前点检。一日，有殿直冲节者，诉于密院。朴曰：“殿直虽官小，然与太尉比肩事主，且太尉方典禁兵，不宜如此。”太祖耸然而出。又周世宗于禁中作功臣阁，画当时大臣如李谷、郑仁诲与朴之属。太祖即位，一日过功臣阁，风开半门，正与朴像相对。太祖望见，却立耸然，整御袍襟领，磬折鞠躬顶礼乃过。左右曰：“陛下贵为天子，彼前朝之臣，礼何过也？”太祖以手指御袍云：“此人若在，朕不得此袍著。”其敬畏如此。又《闲谈录》云，朴植性刚烈，大臣藩镇皆惮之。世宗收淮南，俾朴留守。时以街巷隘狭，例从展拓，怒厢校驰慢，于通衢中鞭背数十。其人忿然叹云：“宣补厢虞候，岂得便从决！”朴微闻之，命左右擒至，立毙于马前。世宗闻之，笑谓近臣云：“此是大愚人，去王朴面前夸宣补厢虞候，宣其死矣。” 

　　吕申公为相，有长者忠厚之行，故其福禄子孙，为本朝冠族。尝因知制诰有阙，进拟晁宗悫。仁宗曰：“无甚文名”，命别拟人。申公曰：“臣之所见或异于是。今内外之臣，文字在宗悫之上固多，但宗悫父迥年逾八十，受先朝尊礼。若使其生见子为侍从，且父子世掌丝纶，尤为盛事。迥必重感戴，足以惇圣朝孝悌之风。”上许之，即降旨召试。是日，亟命至中书。迥方熟睡，不暇白知也。既毕还家，而迥老病卧于床上，注目以待宗悫之归，问：“今日来何晏也？”宗悫具白：“召试毕方归，故不暇白大人也。”问：“试得意否？”宗悫曰：“甚得意也。”迥大喜，遽下床扶行，失病所在。盖久病卧于床，因喜其子召试而忘其疾也。宗悫在词掖久之，父子每同锡燕，搢绅荣之。宋绶云：“自唐以来，惟杨于陵身见其子嗣复继掌书命，至是有晁氏焉。”然则吕申公作相而恤人之老，真宰相器也，其有后宜哉！ 

　　章懿李太后生昭陵，而终章献之世，不知章懿为母也。章懿卒，先殡奉先寺。昭陵以章献之崩，号泣过度。章惠太后劝帝曰：“此非帝母，帝自有母宸妃李氏，已卒，在奉先寺殡之。”仁宗即以犊车亟走奉先寺。撤殡观之，在一大井，上四铁索维之。既启观，而形容如生，略不坏也。时已遣兵围章献之第矣。既启观，知非鸩死，乃罢遣之。 

　　丁谓当国，权势震主，引王沂公为参知政事，谄事谓甚至。既登政府，每因闲暇与谓言，必涕泣作可怜之色，晋公问之数十次矣。一日，因问，闵默对曰：“曾有一私家不幸事，耻对人言。曾少孤，惟老姊同居，一外生不肖，为卒，想见受艰辛杖责多矣。老姊在青州乡里，每以为言。”言讫又涕下。谓亦恻然，因为沂公言：“何不入文字，乞除军籍？”沂公曰：“曾既污辅臣之列，而外生如此，岂不辱朝廷？自亦惭言于上也。”言毕，又涕下。谓再三勉之：“此亦人家常事，不足为愧，惟早言于上，庶脱其为卒之苦尔。”自后谓数数勉之留身上前奏知，沂公必涕下曰：“岂不知军卒一日是一日事？但终自羞赧尔。”晋公每催之，且谓沂公曰：“某日可留身奏陈。”沂公犹不欲，谓又自陈之。一日，且责沂公：“门户事乃尔缓？谓当奉候于阁门。”沂公不得已，遂留身。既留身逾时，至将进膳犹不退，尽言谓之盗权奸私，且言：“丁谓阴谋诡谲、多智数，变乱在顷刻。太后陛下若不亟行，不惟臣身齑粉，恐社稷危矣！”太后大怒，许之，乃退。晋公候于阁门，见其甚久，即顿足捩耳云：“无及矣！”方悟知其令谓自为己谋，不使之觉，欲适当山陵之事而发故也。沂公既出，遇谓于阁门，含怒不揖而出。晋公始悟见卖，含毒而己不觉也。是日，既至都堂，召两府入议，而不召谓。谓知得罪，祈哀于冯拯、钱惟演及曾等，曰：“今日谓家族在诸公矣。”太后欲诛谓，拯申理之。沂公奏请召知制诰，就殿庐草制罢之，不复宣麻。太后从之。责太子少保，分司西京，俄窜崖州。向使谓防闲沂公，则岂有此祸？故知权数在谓之上也。 

　　章献太后智聪过人。其垂帘之时，一日，泣语大臣曰：“国家多难如此，向非宰执同心协力，何以至此。今山陵了毕，皇亲外戚各以迁转推恩，惟宰执臣寮亲戚无有恩泽。卿等可尽具子孙内外亲族姓名来，当例外一一尽数推恩。”宰执不悟，于是尽具三族亲戚姓名以闻奏。明肃得之，遂各画成图，粘之寝殿壁间。每有进拟，必先观图上，非两府亲戚姓名中所有者方除之。 

　　狄青善用兵，多智数，为一时所伏。其出师讨侬智高也，既行，燕犒士卒于琼林苑中，将士皆列坐。酒既行，青自起巡而问之曰：“儿郎若肯随青者，任其愿同去。若有父母侍养，及家私幼小，畏怯不愿去者，便请于此处自言。若大军一起之后，敢有退避者，惟有剑耳。”于是三军之士感泣自励，至岭外，无一人敢有怠惰者。 

　　侬智高犯广南，破诸郡，官军屡败，朝廷震动，遂遣狄青作宣抚招讨使。青至洪州，闻陶弼在外邑丁忧，盖弼久作广南官也。青至，微服往见弼，问筹策。弼察其诚，为青言广南利害，曰：“官吏皆成贪墨不法，惟欲溪洞有边事，乘扰攘中济其所欲，不问朝廷安危，谓之‘做边事’，涵养以至今日。非智高能至广州，乃官吏不用命，诱之至此。智高岂能出其巢穴至广州哉？今诚能诛不用命官吏，使兵权在我，一变旧俗，则贼不足破也。”青大奇之，所以初至广州，按法诛不遵节制、出兵而败陈崇仪而下三十余人。明日一鼓而破贼，二广晏然者，用弼之策也。青南讨至岭下，随军广南转运使李肃之等迎于界首，具櫜建谒青，曰：“某等随军转运使，今已入本界，请大军粮食之数，及要若干硕，数月日多少，请预备之。”青答曰：“此行亦无东西南北远近所在，亦无岁月多少之期。既曰随军转运，须着随军供赡，人人足备。若少一人之食，则先斩转运使。”肃之等悚然而退。故其军食足而成功捷，此善为将帅者也。` 

　　高遵裕之为将取灵州也，范纯粹、胡僧孺为转运使。既至军前，大陈军仪，会将校。二漕同禀：“此行军粮多少月日？”遵裕捻须熟计久之，反覆思索而言曰：“且安排一月。”二漕应诺，对遵裕呼书吏取纸，自书一月军粮状，遵裕判押照会讫乃罢。其后灵州城下军溃乏食，死亡几半。朝廷罪遵裕，遵裕以乏食自解。置狱华州，二漕使出遵裕所押一月军令状自解，故遵裕深责，而二漕止降一官。以此二者观之，大帅之语默举措可以见成败矣。 

　　滕元发言：杜祁公作相，夜召元发作文字，因观其状貌，叹曰：“此骨相穷寒，岂宰相之状也？”徐命左右秉烛，手展书卷，起而观之，见眼有黑光径射纸上。元发默然曰：“杜公之贵者此也。”后与王介甫同作馆职，同夜直。忽见介甫展书烛下，黑光亦径射纸上。因为荆公说祁公之事，言介甫他日必作相。介甫叹曰：“子勿相戏，安石岂愿作宰相哉？”十年之间，果如元发之言。 

　　董士廉，关中豪侠之士，佐刘沪同擅筑水洛城，尹师鲁大非之。其后，狄青帅渭，希师鲁意，以沪擅兴，械送狱，将按诛之。时士廉已罢幕府至京师，青请于朝，槛车捕送，欲至渭而诛之。时士廉过华阴县，姚嗣宗知县事。姚、董，意气之交也。县当发人护送，而监者兵仗严密，如护叛逆者，不得语也。嗣宗交护送者于路，因呼士廉行第，屡引两手向上示之。士廉应曰：“会得嗣宗意，令作向上一路出此槛车也。”既至渭州，青方坐厅事，列兵仗，盛怒以待之。士廉在槛车中见青，大呼曰：“狄青，你这回做也！你只是董士廉碍着你，你今日杀了我，这回做也！”青闻之大惊，不敢诛。盖青起于卒伍而贵，尝有嫌疑之谤，心恶闻此语。因破槛车，械送狱。既在有司，士廉得以为计矣。其后反讼师鲁赃罪，师鲁贬死，而士廉从轻比者，用姚嗣宗之计得脱也。 

　　狄青宣抚广南，平侬智高。未出师，先大陈军仪，数诸将不俟大军之到，先出师不利。就坐擒陈崇仪等三十余人，拽出斩之。次问余襄公，襄公瞿然下拜，而孙元规颇申理之，得免。次及提刑祖择之，问诸将兵败亡之由。择之知必不免，勃然起对曰：“太尉不得无礼！无择来时，金口别有宣谕。”其客将在厅下，即呼牵提刑马，遂就厅事上马，以出于甲胄兵戈之间。既至所舍，便溺俱下，满于鞍鞯。此所谓气胜也。盖青武人，非仓猝之间言“金口别有宣谕”，以折其谋，则必不免矣。 

　　晏元献自西京以久病请归京师，留置讲筵。病既革，上将临问之。甥杨文仲谋谓：“凡问疾大臣者，车驾既出，必携纸钱。盖已膏肓，或遂不起，即以吊之，免万乘再临也。”遂奏：“臣病稍安，不足仰烦临问。”仁宗然之。实久病，忌携奠礼以行。然后数日即薨。故欧公作《神道碑》言：“明年正月，疾作，不能朝。饬太医朝夕视，有司除道，将幸其家。公叹曰：‘吾无状，乃以疾病忧吾君。’即奏：‘臣疾少间，行愈矣。’乃止。丁亥，以公薨闻，上以不即视公为恨。”盖此意也。 

　　曹襄悼利用既忤宦者，明年，会其侄汭在真定因侍婢与中馈争宠，嫁出之，而汭犹过其家不已。其夫不胜愤，因汭衩衣衣淡黄袄子入其家，而其夫山呼，汭仓卒不知避。宦者为走马奏之，即倡言汭与其叔利用谋不轨，差王博文勘其事。锻炼既成，以大镬煎油，拉汭烹之。至今都监之廨凶不可入，盖汭之冤鬼犹在也。欧阳叔弼言：“顷于青州王家见章献与王沂公亲札一纸云：‘曹利用与其侄儿谋叛，事理分明也，须早杀却。若落他手，便悔不及也。’ 

　　王介甫初罢相，镇金陵，吕吉父参知政事，独当国。会李逢与宗室世居狱作，本以害王文恪陶、滕章敏元发、范忠宣尧夫三人也。王、滕皆李逢亲妹夫，而忠宣李氏之甥，逢之表兄弟。狱事之作，范公知庆州，忽台狱问：“皇祐年，范公与逢相见，语言不顺。”范公仓卒无以为计。忽老吏言：“是年，文正方守庆州。”检架阁库，有文正差兵士送范公赴举，公案尚在。据其年月，则范公方在庆州侍下。其月日不同，安得语言与逢相见也？遂据公案录白申台中乃止。向非公案，则无以解纷矣。范公得脱，而元发坐亲累，落职知池州。王以东宫官，神宗保全之，乃免。 

　　王介甫罢相守金陵，吕吉父参知政事，起郑侠狱，欲害介甫。先罢王平甫，放归田野。王、吕由是为深仇。又起李逢狱，以李士宁，介甫布衣之旧，以宝刀遗宗室世居事，欲陷介甫。会朝廷再起介甫作相，韩子华为次相，急令介甫赴召，其事遂缓。故介甫星夜来朝，而得解焉。李之仪端叔言：“元祐中，为六曹编敕删定官，见断案：李士宁本死罪，荆公就案上亲笔改作徒罪；王巩本配流，改作勒停；刘瑾、滕甫凡坐此事者，皆从轻比焉。” 

　　张茂实太尉，章圣之子，尚官朱氏所生。章圣畏惧刘后，凡后宫生皇子、公主俱不留。以与内侍张景宗，令养视，遂冒姓张。既长，景宗奏授三班奉职。入谢日，章圣曰：“孩儿早许大也。”昭陵出阁，以为春坊谒者。后擢用，副富郑公使虏，作殿前步帅。中丞韩绛言：“茂实出自宫中，迹涉可疑。富弼引以为殿帅，盖尝同奉使，交结有自。”弼惶恐待罪。然朝廷考校茂实之除岁月，非弼进拟。出绛知蔡州，弼乃止。厚陵为皇太子，茂实入朝，至东华门外，居民繁用者，迎马首连呼曰：“亏你太尉！”茂实皇恐，执诣有司，以为狂人而黥配之，其实非狂也。茂实缘此求外郡。至厚陵即位，避藩邸讳，改名孜，颇疏之，自知蔡州坐事移曹州，忧恐以卒。谥勤惠。滕元发言：尝因其病问之，至卧内，茂实岸帻起坐，其头角巉然，真龙种也，全类奇表。盖本朝内臣养子未有大用至节帅者，于此可验矣。其子询，字仲谋，贤雅能诗。有子与邸中作婿，此可怪也。 

　　韩魏公帅定，狄青为总管。一日会落，妓有名白牡丹者，因酒酣劝青酒曰：“劝班儿一盏。”讥其面有涅文也。青来日遂笞白牡丹者。后青旧部曲焦用押兵过定州，青留用饮酒，而卒徒因诉请给不整，魏公命擒焦用，欲诛之。青闻而趋就客次救之。魏公不召，青出立于子阶之下，恳魏公曰：“焦用有军功，好儿。”魏公曰：“东华门外以状元唱出者乃好儿，此岂得为好儿耶！”立青而面诛之。青甚战灼，久之，或曰：“总管立久。”青乃敢退，盖惧并诛也。其后，魏公还朝，青位枢密使，避水般家于相国寺殿。一日，衩衣衣浅黄袄子，坐殿上指挥士卒。盛传都下。及其家遗火，魏公谓救火人曰：“尔见狄枢密出来救火时，着黄袄子否？”青每语人曰：“韩枢密功业官职与我一般，我少一进士及第耳。”其后彗星出，言者皆指青跋扈可虑，出青知陈州。同日，以魏公代之。是夕，彗灭。 

　　王广渊识英宗于潜邸，及即位，欲大用之。不果。然中外之事莫不以闻，又论宰执专权，须收主威。英、神二朝俱主其说，时宰患之，无如之何。乃反间谏官司马君实，力言其奸邪不可近。章至八九上，广渊竟出外。世徒知君实言广渊，而不知宰相之反间也。然则阴讽台谏，以逐人主亲臣，古今之所不免。其后神宗时，君实言杨绘不当言曾公亮事。神宗御批与滕元发，令谕绘云：“光醇儒少智，未必不为人阴使之耳。”盖广渊被逐，尝言君实纯直，受人风指之误而云耳。 

　　司马温公屡言王广渊，章八九上。留身乞诛之以谢天下，声震殿廷。是时，滕元发为起居注，侍立殿{土幻}。既归，广渊来问元发：“早来司马君实上殿，闻乞斩某以谢天下，元发在螭{土幻}，不知圣语如何？”元发戏云：“只我听得圣语云：‘依卿所奏。’ 

　　欧阳大春，湖南人，元祐初为广东幕官。尝梦入一僧舍，稍新洁，有大榜大题其西室曰：“宰相蔡确死于此室。”既寤，不晓其旨。时持正尚在相位。未几，闻外补，而大春以漕檄权知新州。一日，入僧舍，宛然梦中所见。又有西室，亦如梦也。方叹息与同官言之。未几，持正责新州。州无它僧寺，竟居于此寺，而所卒之地，悉如前梦。又何异也！ 

●卷中 

　 

　 

　　李宗易郎中，陈州人，诗文、琴棋、游艺皆妙绝过人，前辈中名士也。晏临淄公为陈守，属伏暑中，同诸客集于州之后圃。时炎曦赫然，晏公叹曰：“江南盛冬烘柿，当此时得而食之，应可涤暑也。”宗易忽对曰：“此极易致，愿借四大食合。”公大惊，遽令取之。宗易起，入于堂之西房，令取合，复掩关少刻而出，振衣就席，徐曰：“可令开合。”既如言，烘柿四合俱满。正如盛冬初熟者，霜粉蓬勃，分遗众客及其家，靡不沾足。晏公曰：“此人能如此，甚事不可做！”自是遂疏之。 

　　神宗初即位，慨然有取山后之志。滕章敏首被擢用，所以东坡诗云“先帝知公早，虚怀第一人”，盖欲委滕公以天下之事也。一日，语及北虏事，曰：“太宗自燕京城下军溃，北虏追之，仅得脱。凡行在服御宝器尽为所夺，从人宫嫔尽陷没。股上中两箭，岁岁必发。其弃天下竟以箭疮发云。盖北虏乃不共戴天之仇，反捐金缯数十万以事之为叔父，为人子孙，当如是乎！”已而泣下久之，盖已有取北虏大志。其后永乐、灵州之败，故郁郁不乐者尤甚，怆圣志之不就也。章敏公为先子言。王君辰榜，是时，欧公为省元。有李郎中，忘其名，是年，赴试南宫。将迫省试，忽患疫，气昏愦。同试相迫，勉扶疾以入。既而疾作，凭案上困睡，殆不知人。已过午，忽有人腋下触之。李惊觉，乃邻座也。问所以不下笔之由，李具言其病。其人曰：“科场难得，已至此，切勉强。”再三言之。李试下笔，颇能运思。邻座者乃见李能属文，甚喜，因尽说赋中所当用事，及将己卷子拽过铺在李案子上，云：“某乃国学解元欧阳修，请公拆拽回互尽用之，不妨。”李见并怀若此，顿觉成篇，至于诗亦然。是日程试，半是欧卷，半是欧诗。李大感激，遂觉病去。论策二场亦复如此。榜出，欧公作魁，李亦上列，遂俱中第云。后李于家庙之旁画欧公像，事之等父母，以获禄位者皆公力也。李尝与先祖同官，引先祖至影堂观之。先祖、先公每言此，以为世之场屋虚诞、以相忌嫉者之戒云。 

　　京兆李植，字化光，观察使士衡之孙。自少年好道，不乐婚宦。初，为侍禁，约婚慈圣。既娶，迎入门，见鬼神千万在其前。植惊走，逾墙避之。后时即还父母家，俄选为后焉。植后自放田野，往来关中、洛阳、汝州，人以为有道之士也。刘贡父过宝应僧舍，与昭禅师者语。壁有画山水极妙，昭语贡父：“乃化光所画。”贡父率然赞之曰：“昆仑有名，瑶池非实。在梦暂覯，观幻旋失。惟是墨妙，半壁萧瑟。崎峨坎壈，云舒川疾。是心中象，非笔端物。大士观化，四海一室。” 

　　先公言，刘庄恪公平初及第，为常州无锡尉。时有巨盗在境上未获。会岁旦日，入谒县宰。是时，循国初故事，多用齐、鲁鄙朴经生为县令，而无锡令又昏老之经生也。令厅吏赞簿、尉廷趋，而端坐于厅事受之。平素尚气，不能堪。径趋厅事，捽而奋拳痛殴之，踣于座下，左右挽引以去。一邑喧传，尉殴死令矣。平亦不顾，归而酣饮至醉。群盗闻尉殴令死，大喜，乘节日至邑之草市饮酒。会有密报平者，乘大醉亟呼弓手并市人径捕之。诸盗俱醉，且不虞尉能遽至也。平手杀五人，擒得者二十余人，全火并获，凯旋归邑。会令家嚾药救之得苏。功过俱奏上，诏改大理评事，知鄢陵县，由此知名。 

　　王荆公于杨寘榜下第四人及第。是时，晏元献为枢密使，上令十人往谢。晏公俟众人退，独留荆公，再三谓曰：“廷评乃殊乡里，久闻德行乡评之美。况殊备位执政，而乡人之贤者取高科，实预荣焉。”又曰：“休沐日相邀一饭。”荆公唯唯。既出，又使直省官相约饭会，甚殷勤也。比往时，待遇极至。饭罢，又延坐，谓荆公曰：“乡人他日名位如殊坐处，为之有余矣。”且叹慕之又数十百言，最后曰：“然有二语欲奉闻，不知敢言否？”晏公言至此，语欲出而拟议久之，乃泛谓荆公曰：“能容于物，物亦容矣。”荆公但微应之，遂散。公归至旅舍，叹曰：“晏公为大臣，而教人者以此，何其卑也！”心颇不平。荆公后罢相，其弟和甫知金陵，时说此事，且曰：“当时我大不以为然。我在政府，平生交友，人人与之为敌，不能保其终。今日思之，不知晏公何以知之；复不如‘能容于物，物亦容焉’二句，有出处，或公自为之言也。” 

　　王荆公议阿云按问自首法，举朝纷纷，惟韩持国与公议同。一日晚，见持国叹曰：“此法至近而易知之事，乃与时议如此大异！”持国因曰：“此事维与介甫同，因夜来枕上不能寐，细思之亦有可议也。”荆公叹曰：“此一事安石理会来三十年矣，持国以一夕聪明胜之，不亦难乎！” 

　　夏英公其父侍禁，名廷皓。因五鼓入朝，时冬月盛寒，见道左有婴儿啼甚急，盖新生子也。立马遣人烛下视之，锦绷文葆，插金钗子二只，且男子也。夏无子，因携去育之，竟不知谁氏子焉。稍长，其父没王事，得官润州丹阳主簿。姚铉作浙漕，见其人物文章，荐试大科，遂知名。 

　　章子厚作宰相日，齐州奏孙耿镇监镇武臣私官奴，乃本镇富民所畜也。一夕，诣官奴，为富民结客殴之，伤重垂尽而逸，且阴遣人诉于州。州奏监罪，请置于法。子厚为请，富民诛于镇市中，监官放罪还任。 

　　神宗遣贵珰张茂则传宣抚问韩魏公，公待以旧例常礼。或谓公：“茂则贵密方亲信，宜厚遇之。”公曰：“正谓此也。我若过礼之，茂则归奏，必为人主所窥，不若且守中而已，乃所以防闲也。” 

　　陈秀公罢相，以镇江军节度使判扬州。其先茔在润州，而镇江即本镇也。每岁十月旦、寒食，诏许两往镇江展省。两州送迎，旌旗舳舰，官吏锦绣，相属于道，今古一时之盛也。是时，王荆公居蒋山，骑驴出入。会荆公病愈，秀公请于朝，许带人从往省荆公，诏许之。舟楫衔尾，蔽江而下，告街于舟中，喝道不绝，人皆叹之。荆公闻其来，以二人肩鼠尾轿，迎于江上。秀公鼓旗舰舳正喝道，荆公忽于芦苇间驻车以俟。秀公令就岸，大船回旋久之，乃能泊而相见。秀公大惭，其归也，令罢舟中喝道。 

　　先子言，元丰末，王荆公在蒋山野次，跨驴出入。时正盛暑，而提刑李茂直往候见，即于道左遇之。荆公舍蹇相就，与茂直坐于路次。荆公以兀子，而茂直坐胡床也。语甚久，日转西矣，茂直令张伞，而日光正漏在荆公身上。茂直语左右，令移伞就相公。公曰：“不须。若使后世做牛，须着他与日里耕田。” 

　　华州西岳庙门里有唐玄宗封西岳御书碑，其高数十丈，砌数段为一碑。其字八分，几尺余，其上薄云霄也。旧有碑楼，黄巢入关，人避于碑楼上，巢怒，并楼焚之。楼既焚尽，而碑字缺剥焚损，十存一二也。京兆姚嗣宗知华阴县，时包希仁初为陕西都转运使，才入境，至华阴谒庙，而县官皆从行。希仁初不知焚碑之由，礼神毕，循行庙内，见损碑，顾谓嗣宗曰：“可惜好碑，为何人烧了？”嗣宗作秦音对曰：“被贼烧了。”希仁曰：“县官何用？”嗣宗曰：“县中只有弓手三四十人，奈何贼不得。”希仁大怒曰：“安有此理！若奈何不得，要县官何用！且贼何人，至于不可捉也？”嗣宗曰：“却道贼姓黄名巢。”希仁知其戏己，默然而去。 

　　李后主手书金字《心经》一卷，赐其宫人乔氏。乔氏后入太宗禁中，闻后主薨，自内廷出其经，舍在相国寺西塔以资荐，且自书于后曰：“故李氏国主宫人乔氏，伏遇国主百日，谨舍昔时赐妾所书《般若心经》一卷在相国寺西塔院。伏愿弥勒尊前，持一花而见佛”云云。其后，江南僧持归故国，置之天禧寺塔相轮中。寺后失火，相轮自火中堕落，而《经》不损，为金陵守王君玉所得。君玉卒，子孙不能保之，以归宁凤子仪家。乔氏所书在《经》后，字极整洁，而词甚凄惋，所记止此。《徐锴集》南唐制诰，有宫人乔氏出家诰，岂斯人也？ 

　　李师中诚之，其父纬，坐镇戎军退阵，当斩。诚之赴省试，讼父之冤，且乞斩韩魏公，以其起陕西民兵，乃应贼致败。是时，诚之叔纮知开封府，诚之方年十八岁。一日，纮坐厅视事，见朝廷押上书人至阶下。视之，乃其家六秀才也。寻得释，是年遂登科。 

　　李师中与王介甫同年进士，自幼负材气。一日，广坐中称其少年豪杰。介甫方识之，见众人称誉其豪杰，乃云：“唐太宗十八岁起义兵，方是豪杰，渠是何豪杰？”众不敢以对。 

　　刘贡父与王介甫最为故旧。荆公尝戏拆贡父名曰：“刘分攵不值一分文。”谓其名也。贡父复戏拆荆公名曰：“失女便成宕，无宀真是妒，下交乱真如，上交误当宁。”荆公大叹而心衔之。 

　　嘉祐中，士大夫之语曰：“王介甫家，小底不如大底；南阳谢师宰家，大底不如小底。”谓安石、安礼、安国、安上，谢景初、景温、景平、景回也。 

　　晏元献以前两府作御史中丞，知贡举，出《司空掌舆地之图赋》。既而举人上请者，皆不契元献之意。最后，一目眊瘦弱少年独至帘前，上请云：“据赋题，出《周礼?司空》，郑康成注云：‘如今之司空，掌舆地图也；若周司空，不止掌舆地之图而已。’若如郑说，‘今司空掌舆地之图也，’汉司空也。不知做周司空与汉司空也？”元献微应曰：“今一场中，惟贤一人识题，正谓汉司空也。”盖意欲举人自理会得寓意于此。少年举人，乃欧阳公也，是榜为省元。 

　　石介作《庆历圣德诗》以斥夏英公、高文庄公曰：“惟竦、若讷，一妖一孽。”后闻夏英公作相，夜走台谏官之家，一夕作乘马为之毙。所以弹章交上，英公竟贴麻，改除枢密使，缘此与介为深仇。其后介死，英公每对官吏或公厅，时失声发叹曰：“有人于界河逢见石介来。”后卒有投蕃将发棺之事，有旨下兖州验实。杜祁公罢相守兖州，力为保明，乃免。 

　　徐常侍铉自江南归朝，左散骑常侍，贬静难军行军司马，而卒于邠州。铉无子，其弟锴有后，居金陵摄山前，开茶肆，号徐十郎。有铉、锴告敕，备存甚多。仆尝至摄山，求所谓徐十郎家观之。其间有自江南归朝初授官诰云：“归明人伪银青光禄大夫、知内史事、上柱国徐铉，可依前银青光禄大夫、守太子率更令”云云，知内史乃江南宰相也，银青存其阶官也。 

　　晏知止作府推，时诸子房中案牍犹多，祖宗自批判者文字甚众。祖宗时，不惟宰相，虽百执事皆起复，至富郑公乃以太平而辞耳。本朝儒臣杨大年、王元之、晏相皆不曾持父母服也。富公之后，如陈升之亦百日则起复耳。此盖朝廷体貌，况在兵革之际乎？其来否，则在人耳。蹇授之以废孟后见章子厚言：“后一段当如何？”子厚曰：“除是惇不在此地，有死而已。”谓立刘后也。然不久遂立中宫，子厚但奉行而已。 

　　范景仁父名文度，为蜀孔目官，事张乖崖。时见发郡人阴事而诛之，而不知其何以知之。但默观一小册，每钩距得人阴事，必记之册上，书讫入箱，封题甚密。文度日侍其旁而莫测也。然每观小册，则行事多杀人或行法。一日，乖崖方观小册，忽内迫，遽起，不及封箱。文度遽取其小册观之，尽记人细故，有已行者，即朱勾之，未行者尚众也。文度阅华，始悟平日所行乃多布耳目所得，遂毁而焚之。乖崖还，见几上箱开，已色变。及启观小册已失之，大怒之次，文度遽前请命，曰：“乃某毁而焚之，今愿以一命代众人死，乞赐诛戮。”乖崖问其故，答曰：“公为政过猛，而又阴采人短长，不皆究实而诛，若不毁焚，恐自是杀人无穷也。”乖崖徐曰：“贷汝一死，然汝子孙必兴。”自是益用之。景仁其子也。既起家，又以其家三翰林，百禄为执政。何乖崖之知人而贳文度？其后果兴。 

　　小说载江南大将获李后主宠姬者，见灯辄闭目云：“烟气！”易以蜡烛，亦闭目云：“烟气愈甚！”曰：“然则宫中未尝点烛耶？”云：“宫中本阁每至夜，则悬大宝珠，光照一室，如日中也。”观此，则李氏之豪侈可知矣。 

司马温公为相，除张茂则之子巽为阁门使。本朝无内臣之子在阁门者。君实明日语给事中蔡元度、王子发曰：“光不敢争，正留以成给事之贤名耳。” 

　　杨康国为先子言，治平中，彭汝砺谅阴榜赴省试。时以汴河上旧省为试院，既闻榜出，与同试数人自往探榜。既出门，则报榜者纷然天汉桥。忽有一肥举人跨蹇自河路东来者，问报榜者曰：“状元何人？”对曰：“彭汝砺也。”跨蹇者闻之即时回，更不至省前。康国追问随行小童，曰：“此雍丘许秀才名安世也。”康国骇之。次举闻安世第一人及第也。 

　　李公弼字仲修，登科初，任大名府同县尉。因检验村落，见所谓鱼鹰者飞翔水际，问小吏，曰：“此关雎也。”因言：“此禽有异，每栖宿，一窠中二室。”仲修令探取其窠观之，皆一窠二室，盖雄雌各异居也。因悟所谓“和而别”者以此也；“鸷而通”者，习水而善捕鱼也。“和而别”者因此悟明。仲修且叹：“村落犹呼曰关睢，而‘和而别’则学者不复辨矣！” 

　　东坡自海外归，至南康军，语刘羲仲壮舆曰：“轼元丰中过金陵，见介甫论《三国志》曰：‘裴松之之该洽，实出陈寿上，不能别成书而但注《三国志》，此所以□陈寿下也。盖好事多在注中。安石旧有意重修，今老矣，非子瞻，他人下手不得矣。’轼对以：‘轼于讨论非所工。’盖介甫以此事付托轼，轼今以付壮舆也。”仆闻此于壮舆，尽直记其旧言。 

　　时彦举进士第一人，后为江东小漕。因按部舟行于大江，阻风系舟僻左港汊一山下。因与同载二三举人，尽却从者，上山闲步。山甚峻，披荒以行。及转山背，忽一小寺出于山顶，已有一老僧下山迎问曰：“岂非时状元乎？”彦既讶：了无从者，且非当路，何以知其至也？僧曰：“此寺佛殿后有人题壁曰：‘某年月日，时状元到寺。’某志之有年，今日乃其所记之日时也。某及时晨起，相望久矣。”彦始吐实，而未之信也。相与至佛殿后，旋扫去积尘，始见其字，皆如僧言。而别有题年月，则彦尚未生之前也。观其旁又曰：“此去十三年，官终四品。”彦录之以归，尝以语于人。至大观初，彦以吏部尚书卒，正四品。距见题字时，适十三年矣。 

　　刘琯，河中人，枢密学士综之孙也。其庶母王氏既生琯而出外。琯事嫡母任氏，三十年不懈。嫡母死，寻访王氏，了不可得。遂弃官，布衣蔬食，跣足走天下访之，莫知其生死。数年而琯志益坚，誓不见母不复为人。会岁除日，行次汝、洛间地名彭坡者，逆旅羁栖，岁尽未遂所志泣于村市酒肆中。忽见日者，琯忧郁中谩呼令作卦。日者端策云：“此《坤》卦乘《乾》卦，父母爻动，必求访父母。今《坤》卦为主，则必母也。”因自喜曰：“平生求之未见。”曰：“喜神临之如化速，但不须发去，只留此以俟。匪惟在今日，且在今一时之内，所谓大庆可以贺矣。”琯虽心喜能知本意，而后段悠漫，乃日者之常态，唯唯不应。日者临行犹曰：“即应，无相忘也。”琯愈惑。旋闻箫鼓喧阗，乃村人嫁女于除夕也。举酒肆人奔往观之。琯独坐无聊。已而观者稍复还坐，各说所见。一老卒在坐曰：“此本县富人之女，嫁此村富家，其送女者所生也，其婿家去此才十步。此妇人先在一大官家，闻生子今作官矣。又入一家，再为此富家侧室，生儿女三人，今嫁其季也，故今自送嫁。其正室已亡，家甚富，而专家事，于资送女甚厚也。”琯引身稍相近，问翁：“知温之姓氏与前主之姓氏乎？”曰：“此妇姓王，闻前主姓刘，其子小名则琯也。”琯始惊，问翁：“何以知其详如此？”兵曰：“我放停兵也，固尝役于其家，且每祝我此事，故我尝在心也，盖纸书其姓名状貌以千计矣。”出腰间系衣中小纸示琯，因略道所以。方语话酬酢间，村市小儿之慧黠者潜往报此妇人矣。已而老兵问琯详细，曰：“当为验之。”然琯久求母不获，而为人绐之，疑似多矣。意事与名字或有相同者，未敢必信也。已而小儿辈与老兵继往。妇人闻之，亟遣骑乘迎琯。琯犹未信，漫往。既各细验之，真琯母也。贮心滋久，再见于不料，母子相持号恸殒绝于村市久之。事定，因访日者，莫见也。问于村中，亦曰：“未尝有此色目人。”意以琯纯孝所感，天假神灵以告之尔。琯后迎母同居，久之以寿终。琯仕遇神宗，累膺繁剧，为世名臣。子二：何、勃皆登科。其家光显贵盛，亦天之报也。 

　　李教者，都官郎中昙之子。自少不调，学左道变形匿影飞空妖术。既成而精，同党皆师而信服焉。昙之母以夏月昼寝于堂，而堂阶前井中，忽雷电霹雳大震，续有黄龙自井飞出。昙母惊起，开目见之，怖投床下径死。家人徐视之，乃教所变，龙即教也。昙见母死，吼怒杖之垂尽，逐出。教益与恶少薄游不检。一日，书娼馆曰：“吕洞宾、李教同游。”昙知其尚存也，遣人四出捕之，寻获矣，教皇窘自缢死。久之，王则叛于贝州。其徒皆左道用事，闻教妖术最高，声言教为谋主用事。朝廷亦知教妖术最高，果为则用，不可测也。闻之大骇，捕昙及教妻儿兄弟下狱，冀必得教。虽昙言教逐出既自缢死，终不信也。又于娼馆得教所题“教与吕洞宾同游”，又诏天下捕李教及吕洞宾二人。会贝州平，本无李教者，始信其真死矣。乃独令捕吕洞宾。甚久，乃知其寓托，无其人，乃已。虽知其贝州无李教，所部监司、太守如张昷之、张存十数人前皆重贬，昙责昭州别驾，教妻子皆诛死。今《仁宗实录》虽载此，而无如此之详，故表见之。 

　　吕文穆蒙正少时，尝与张文定齐贤、王章惠随、钱宣靖若水、刘龙图烨同学赋于洛人郭延卿。延卿，洛中乡先生。一日，同渡水谒道士王抱一求相，有僧应门曰：“师出矣。”众问僧：“何为师道士？”僧曰：“学术数于道士三十年矣。”众因泛问之，僧曰：“吾师切戒：术未精切，慎毋为人言。君等必欲知，明日复来叩师可也。”明日，遂见之。文穆对席，张、王次之，钱又次之，刘居下座。坐定，道士抚掌太息。众问所以，道士曰：“吾尝东至于海，西至流沙，南穷岭峤，北抵大漠，四走天下，求所谓贵人，以验吾术，了不可得，岂意今日贵人尽在座中！”众惊喜。徐曰：“吕君得解及第，无人可奉压，不过十年作宰相，十二年出判河南府，自是出将入相三十年，富贵寿考终始。张君后三十年作相，亦皆富贵寿考终始。钱君可作执政，然无百日之久。刘君有执政之名，而无执政之实。”语遍及诸弟子，而遗其师。郭君忿然，以为谬妄，曰：“坐中有许多宰相乎？”道士色不动，徐曰：“初不受馈，必欲闻之，请得徐告：后十二年，吕君出判河南府，是时君可取解。次年，虽登科，然慎不可作京官。”延卿益怒，众不自安，乃散去。久之，诏下，文穆果魁多士，而延卿不预。明年，文穆廷试第一。是所谓“得解及第，无人可压”矣。后十年作相，十二年，有留钥之命，悉如所言。延卿连蹇场屋，至是预乡荐。鹿鸣燕日，文穆命道士与席。宾散，独留二人者入内阁，尽欢如平生。文穆矜叹，赋诗曰：“昔作儒生谒贡闱，今为丞相出黄扉。两朝鸳鹭醉中别，万里烟霄达了归。羽客渐垂新鹤发，故人犹着旧麻衣。洛阳漫说多才子，从昔遭逢似我稀。”道士索纸札似若复章者，乃书偈曰：“重日重月，荣华必别。笙歌前导，偃师看雪。”文穆心知其异，敬收之。其后，钱贰枢府，未百日罢；张、王先后登庸；刘守蒲中，朝廷议除执政，命未及下而卒；延卿以文穆极力推挽登第，未久改秩，后卒。无一差者。独赠文穆之偈，乃致仕薨于西京，以重阳日丧过偃师。是日，大寒微霰，笙歌乃敕葬卤簿鼓吹也。 

　　郑翰林獬，郎官纾之子也。獬虽负时名，然累赴殿试、省试，俱不利。纾为狄青征广南辟客。是时侬智高鸱张，未知胜负，留家在雍丘舟中；而獬赴殿试罢，在京师候唱名。其母与尽室忧纾从军未知吉音，又忧獬仍旧黜于殿试。一家屏默惶惑之次，忽舟尾晨炊釜鸣，声甚厉，震动两岸，举家不知所为。釜鸣未定，忽岸上亟寻郑郎中船，乃报捷者南来，且附《纾》书云：“已破侬贼，杀戮殆尽，走入溪洞，且议赏超迁矣。”语次，又有北来报榜者驰至云：“二秀才昨日唱名而出，已状元及第矣。”釜鸣盖有为吉者。 

　　郑毅夫幼弟名猷，字献嘉。风流文雅，人物秀少，翩翩佳公子也。又自幼随侍毅夫守东南名郡，如钱唐之类，所阅佳丽皆一时之选。喜读书，而诗章翰墨皆有声。毅夫既没，求监安州酒税。安州其乡里，以便亲养也。久之，湖南招降得蛮首舒光勇者，溪洞生黎，面色如漆，声音侏{亻离}，如鬼物然。朝廷不杀，以三班差使亦来监安州酒税，与猷同官。猷以其素茹蛇馅蛊之人，每于其家送食，必作两分，与之对飧。然光勇终不快意，盖未尝知中国士夫家尝馔也。每食馔毕，必令拦头辈于务前饼店以四钱买胡饼二枚。光勇既取食，必大称味之美，以谓平生未尝知此味也。一日，又以对猷言如前。猷因语之曰：“汝本溪洞腥臊生蛮，不知有饮食，乍得此至下之物，食之以为未始有也。”猷谓所善曰：“此事固小，可以喻大，凡不知而妄作者，皆舒光勇之类也。” 

　　王景彝以御史中丞知贡举，而王平甫被黜。平甫对客云：“就试前，梦御街上骑驴而坠地，今果为驴子所落。”景彝闻而大衔之。其后，平甫式大科，景彝弹其士检不修，罢之。又曾子固作中书舍人还朝，自恃前辈，轻蔑士大夫。徐德占为中丞，越次揖子固甚恭谨。子固问：“贤是谁？”德占曰：“禧姓徐。”女固答曰：“贤便是徐禧？”禧大怒而忿然曰：朝廷用某作御史中丞，公岂有不知之理？”其后，子固除翰林学士，德占密疏罢之，又攻罢修《五朝史》。 

　　喻皓所造开宝塔，为天下之冠。康定中，白昼，人见塔上一灯明，顷刻数盏以至千百盏。须臾，大雷雨作而焚尽。都人大骇，此真天火也。祖母为先子言。 

　　刘原父就省试，时父立之为湖北转运使。按部至鄂州，与郡守王山民宴于黄鹤楼，数日不发，谓守曰：“吾且止此，以候殿榜，儿子决须魁天下。”守心不平，且曰：“四海多士，虽令似才俊，岂可预料？”立之曰：“纵使程试不得意，亦须作第二人。”来日，殿榜到州，原父果第二名。继得家书云：“初考乃状元，为赋中小误，遂以贾黯为魁。”立之即以书示郡守而行。所谓“知子莫若父”也。 

●卷下 

　 

　 

　　颍上安希武殿直言：太祖受命，封丘独守城不下，其曾祖尝随太祖自攻之。后守封丘者奏职，既入拜，诸司使陈桥门开以迎太祖，即斩守门者。又言，其祖乃安习也。太宗判南衙时，青州人携一小女十许岁，诣阙理产业事。太宗悦之，使买之，不可得。习请必置之，遂与银二笏往。习刀截银一二两少块子，不数日，窃至南衙。不久，太祖知之，捕安习甚严。南衙遂藏习夫妇于宫中，后至登位才放出，故终为节度留后。其青州女子，终为贤妃者是也。 

　　欧公云，太祖英武。潞州李筠反状至，怀其奏，召其子皇城使守节言父反事，惶恐。次谓：“彼只少尔，但速去。”来日，方出奏示臣僚。守节至潞州，开城降，兵不血刀。 

　　庆历二年，御试进士，时晏元献为枢密使。杨察，晏婿也，时自知制诰，避亲，勾当三班院。察之弟寘时就试毕，负魁天下望。未放榜间，将先宣示两府，上十人卷子。寘因以赋求察问晏公己之高下焉。晏公明日入对，见寘之赋已考定第四人，出以语察。察密以报寘。而寘试罢与酒徒饮酒肆，闻之，以手击案叹曰：“不知那个卫子夺吾状元矣！”不久唱名，再三考定第一人卷子进御。赋中有“孺子其朋”之言，不怿曰：“此语忌，不可魁天下。”即王荆公卷子。第二人卷子即王珪，以故事，有官人不为状元；令取第三人，即殿中丞韩绛；遂取第四人卷子进呈，上欣然曰：“若杨寘可矣。”复以第一人为第四人。寘方以鄙语骂时，不知自为第一人也。然荆公平生未尝略语曾考中状元，其气量高大，视科第为何等事而增重耶！ 

　　杨宣懿察之母甚贤。能文，而教之以义，小不中程，辄扑之。察省试《房心为明堂赋》榜，登科第二人。报者至，其母睡未起，闻之大怒，转面向壁曰：“此儿辱我如此，乃为人所压，若二郎及第，待不教人压却。”及察归，亦久不与语。置果魁天下。 

　　欧阳文忠庆历中为谏官。仁宗更用大臣，韩、富、范诸公，将大有为。公锐意言事，如论杜曾家事，通嫂婢有子，曾出知曹州，即自缢死；又论参知政事王举正不才；及宰臣晏殊、贾昌朝举馆职凌景阳娶富人女，夏有章有赃，魏庭坚逾滥，三人皆废终身。如此之类极多，大忤权贵，遂除修起居注、知制诰。韩、富既罢，未几，以龙图阁直学士为河北都运，令计议河北。二相贾昌朝、陈执中争边事。其实宰相欲以事中之也。会令内侍供奉官王昭明同往相度河事，公言：“今命侍从出使，故事无内侍同行之理，而臣实耻之。”朝廷从之。公在河北，职事甚振，无可中伤。会公甥张氏，妹婿龟正之女，非欧生也，幼孤，鞠育于家，嫁侄晟。晟自虔州司户罢，以替名仆陈谏同行，而张与谏通。事发，鞠于开封府右军巡院。张惧罪，且图自解免，其语皆引公未嫁时事，词多丑异。军巡判官、著作佐郎孙揆止劾张与谏通事，不复支蔓。宰相闻之怒，再命太常博士、三司户部判官苏安世勘之，遂尽用张前后语成案。俄又差王昭明者监勘，盖以公前事，欲令释恨也。昭明至狱，见安世所劾案牍，视之骇曰：“昭明在官家左右，无三日不说欧阳修；今省判所勘，乃迎合宰相意，加以大恶，异日昭明吃剑不得。”安世闻之大惧，竟不敢易揆所勘，但劾欧公用张氏资买田产立户事奏之。宰相大怒。公既降知制诰、知滁州；而安世坐牒三司取录问吏人不闻奏，降殿中丞、泰州监税；昭明降寿春监税。公责告云：“不知淑慎以远罪辜，知出非己族而鞠于私门；知女归有室而纳之群从。向以讼起晟家之狱，语连张氏之资，券既不明，辨无所验。以其久参侍从，免致深文，其除延阁之名，还序右垣之次，仍归漕节，往布郡条，体余宽恩，思释前咎。”又安世责词云：“汝受制按考，法当穷审，而乃巧为朋比，愿弭事端，漏落偏说，阴合传会。知朕慎重狱事，不闻有司，而私密省寺，潜召胥役，迹其阿比之实，尚与朋党之风”云云。其后，王荆公为苏安世埋铭，盛称能回此狱。而世殊不知揆守之于前，昭明主之于其后，使安世不能有所变改迎合也。然则二人可谓奇士尔。昭明后亦召用。而揆，饶州人，终殿中丞。当张狱之兴，杨辟叔外为举人，上书陈相力救之。今《宋文集》中有外书。曾存之言。 

　　欧阳公为河北都运使，时程文简知大名府。欧公性急自大，而文简亦狷介不容物。宰相意令二人愤争，因从而罪之。公悟其旨。初至大名，文简迎于郊，因问欧公所以外补之由。公叹曰：“吾侪要会得，此正唐宰相用李绅、韩愈，令不台参故例耳。吾二人岂可堕其计中耶？”文简亦大叹，二人遂益交欢相好。宰相闻知，不久有孤甥之狱。 

　　《达奚盈盈传》，晏元献家有之，盖唐人所撰也。盈盈者，天宝中贵人之妾，姿艳冠绝一时。会贵人者病，同官之子为千牛备身者，父遣往视之。因是以秘计相亲盈盈，遂匿于其室甚久。千牛父失子，索之甚急。明皇闻之，诏大索京师，无所不至，而莫见其迹。因问近住处，其父言：“贵人病，尝往回之。”诏且索贵人之室。盈盈谓千牛曰：“今势不能自隐矣，出亦甚无害。”千牛惧得罪，盈盈因教曰：“第不可言在此，恐上问何往，但云所见人物如此，所见帟幕屏帏如此，所食物如此，势不由己，则决无患矣。”既出，明皇大怒。问之，对如盈盈言，上笑而不问。后数日，虢国夫人入内，明皇戏谓曰：“何久藏少年不出耶？”夫人亦大笑而已。为人妾者，智术固可虑矣。又见天宝后，掖庭戚属莫不如此，国何以久安耶！此传晏元献手书，在其甥杨文仲家。其间叙妇人姿色及情好曲折甚详，然大意若此。 

　　皇祐二年，有狂人冷青言，母王氏本宫人，因禁中火，出外。已尝得幸有娠，嫁冷绪而后生青，为药铺役人。与高继安者谋之，诣府自陈，并妄以神宗与其母绣抱肚为验。知府钱明逸见其姿状魁杰，惊愕起立。后明逸以狂人置不问，止送汝州编管。推官韩绛上言：“青留外非便，宜按正其罪，以绝群疑。”翰林学士赵概亦言：“青果然，岂宜出外？若其妄言，则匹夫而希天子之位，法所当诛。”遂命概并包拯按得奸状，与继安皆处死。钱明逸落翰林学士，以大龙图知蔡州；府推张式、李舜元皆补外。世妄以宰相陈执中希温成旨为此，故诛青时，京师昏雾四塞。殊不知执中已罢，是时宰相乃文、富二贤相，处大事岂有误哉？ 

　　刘原父好杂记事，或古或今，动成卷轴。予尝见其一卷内逐段事。一云：萧固为广西转运使，时侬智高未反，但诱聚亡命，阴为窥边计。边吏皆不悟，固遣人诱说，且奏朝廷乞与智高一官，善抚之，因令间交趾。奏下枢密院，难问再三。固又言：“请择将吏，缮兵械，修城郭，”至六七皆不报。固既召归，智高果反，破城杀吏，大困一方，所至骚然。至遣大臣，仅免败亡，则枢密院乃归责于固，以知吉州，所谓“曲突徙薪无恩泽，焦头烂额为上客”也。又一云：进士滕甫最能为省题诗。皇祐元年，狄青成功于广西，时甫廷试《西旅来王诗》云“葱岭占佳气，毡裘拜未央”，最为佳句。此皆原父亲札尔。康定中，元昊上言：“为诸羌所扰，不得已，请朝廷加一名号。”宰相大怒，即乞削属籍，出兵加讨。时惟谏官吴育言：“夷狄难以中国叛臣处之，乞加以名号。”不听，卒致侵边患，颇与固相类。然古今如此者多矣，郑畋乞与黄巢节度使、吕琦乞和番之类是也。 

　　刘原父学际天人。知永兴日，已被病。时所亲贾常彝父同在雍，夏月，与常露坐，见一流星甚大，原父惊曰：“当有亲王为九五者。”后数月，乃英宗为皇子。 

　　赵至忠虞部自北虏归朝，尝仕辽中，为翰林学士，修《国史》，著《虏廷杂记》之类甚多。《杂记》言：“圣宗芳仪李氏，江南李景女。初嫁供奉官孙某，为武疆都监。妻女皆为圣宗所获，封芳仪，生公主一人。晃补之为北都教官，因览此书而悲之，与颜复长道作《芳仪曲》云：“金陵宫殿春霏微，江南花发鹧鸪飞。风流国主家千口，十五吹箫粉黛稀。满堂侍酒皆词客，拭汗争看平叔白。《后庭》一曲时事新，挥泪《临江》悲去国。令公献籍朝未央，敕书筑第优降王。魏俘曾不输织室，供奉一官奔武疆。秦淮潮水钟山树，塞北江南易怀土。双燕清秋梦柏梁，吹落天涯犹并羽。相随未是断肠悲，黄河应有却还时。宁知翻手明朝事，咫尺千山不可期。苍黄三鼓滹沱岸，良人白马今谁见。国亡家破一身存，薄命如云信流转。芳仪加我名字新，教歌遣舞不由人。采珠拾翠衣裳好，深红暗尽惊胡尘。阴山射虎边风急，嘈杂琵琶酒阑泣。无言遍数天河星，只有南箕近乡邑。当年千指渡江来，千指不知身独哀。中原骨肉又零落，《黄鹄》寄意何当回。生男自有四方志，女子那知出门事？君不见李君椎髻泣穷年，丈夫飘泊犹堪怜。”余尝游庐山，见李主有国时修真风观，皆宫人施财，刊姓氏于碑。有太宁公主、永嘉公主二人，皆景女，不知芳仪者孰是也。 

　　龙衮《江南录》有一本删润稍有伦贯者云：李国主小周后随后主归朝，封郑国夫人，例随命妇入宫。每一入辄数日而出，必大泣骂后主，声闻于外，多宛转避之。又韩玉汝家有李国主归朝后与金陵旧宫入书云：“此中日夕，只以眼泪洗面。” 

　　欧阳公为西京留守推官，富郑公犹为举子，每与公往来。是时，胥夫人乳媪年老不睡，善为冷淘，郑公喜嗜之。每晨起，戒中厨具冷淘，则郑公必来。公怪而问之，乳媪云：“我老不睡，每夜闻绕宅甲马声，则富秀才明日必至，以此验之。若如常夜，则必不来。”欧公知富公必贵。 

　　尹师鲁性高而褊，在洛中与欧、梅诸公同游嵩山，师鲁曰：“游山须是带得胡饼炉来，方是游山。”诸公咸谓：“游山贵真率，岂有此理！”诸公群起而攻之。师鲁知前言之谬，而不能胜诸公，遂引手扼吭，诸公争救之乃免。 

　　李士宁缘以金鈒龙刀遗世居坐罪，许安世亦连坐焉。初，许既魁多士，其父许珫为越州知录，往省觐。道出杭州，见沈文通。召食罢，延之书斋，玩好尽在，见此宝刀以金涂双龙缠之，制作精巧，光芒射人。安世见而叹爱，且屡目之。文通曰：“少张喜此耶？通自得此刀，家间祸患相继，每欲与人。今公方魁天下，福气必能胜之，敢以为赠。”安世得之，宝惜特甚。而士宁素为安世所仰，一日以示，士宁见遂拜曰：“此物乃在公所耶！此徐温所佩，有二刀焉，其雌者士宁已得之，此其雄也。士宁为此刀亲渡海，往外国求之而不得，今乃近在公处。”叹息惊骇久之。安世问其意，士宁密曰：“我大丹未成，不得仙去者，此刀未获也。若得此二刀以炼丹，不惟我受其功，药成亦可分遗公矣。”安世素神信士宁，遂举以与之。尔后寂然久之。至世居事作，此刀在焉，乃士宁私以遗世居也。士宁既坐私入宫赠诗与世居，又有龙刀，故坐罪配永州。而询其所由，乃安世处得之，故亦坐贬。噫！物之为祸有如此者。 

　　先公言：与阎二丈询仁同赴省试，遇少年风骨竦秀于相国寺。及下马去毛衫，乃王元泽也。是时盛冬，因相与于一小院中拥火。询仁问荆公出处，曰：“舍人何久召不赴？”答曰：“大人久病，非有他也。近以朝廷恩数至重，不晚且来。雱不惟赴省试，盖大人先遣来京寻宅子尔。”询仁云：“舍人既来，谁不愿赁宅，何必预寻？”元泽答曰：“大人之意不然，须与司马君实相近者。每在家中云：‘择邻必须司马十二，此人居家事事可法，欲令儿曹有所观效焉。’” 

　　政和中，青溪知县、奉议郎盛龠因事对移桐庐县丞。冬至夜，宰会同官至深夜。明日五鼓漏欲尽，往贺。邑宰未出，坐于客次。见有绯鱼入坐，盛既至，遽起，就马亟去，且云：“儿子不孝，某有职事，天将明，不可留矣。”龠惊问小吏，答云：“知县寻常享祀最早，夜来以会客饮酒过多，天晓方设祭。此其先父也。” 

　　吕吉甫自罢参知政事，最为偃蹇。元祐间，贬为散官，居于建州凡十年。再见绍圣，固当预政。章子厚、蔡元度先得路，百计逐之，老于为师。继以蔡元长久据大权，以妖人事再贬武昌。至张天觉作相，始荐于上皇，召为宫使，留京师。吉甫作谢表云：“历官三十八任，受恩虽出于累朝；去国四十二年，留侍方从于今日。”徽庙大喜，甚有大拜意。一日，书于纸曰：“何执中除太傅平章事，张商英左仆射兼门下侍郎，吕惠卿右仆射兼中书侍郎。”既书之矣，适一士人献《宫词》百篇，其一首云：“先帝熙宁有旧臣，曾陪元宰转洪钧。嗣皇不减周文美，八十重来起渭滨。”徽宗改“不减”作“不啻”，御书二扇，一以赐吉甫。众谓必相矣。然何执中、郑居中方攻天觉，尽用其党逐天觉门人，起大狱为奇祸。而吉甫以腹疾乞致仕，卒于京师，其命矣乎！ 

　　贺方回遍读唐人遗集，取其意以为诗词。然所得在善取唐人遗意也，不如晏叔原尽见升平气象，所得者人情物态。叔原妙在得于妇人，方回妙在得词人遗意。非特两人而已，如少游临死作谶词云“醉卧古藤阴下，了不知南北”，必不至于西方净士。若王荆公、司马温公、赵阅道必不如此道也。非特贺、晏而已，凡古今之词人尽然如此而已矣。若荆公暮年赋《临水桃花诗》：“还如景阳妃，含叹堕宫井。”此善体物者也。然不止此而已，终云“惆怅有微波，残妆坏难整”，此乃能见境而却扫除净尽，此所谓“倒弄造化手”也。 

　　章子厚在睦州，见贡士学制分攵下，谓郡守方通曰：“蔡元长改学制，自旧用诗赋，也有状元，也做宰相；后用经义，也有状元，也有宰相。” 

　　章申公在睦州，暮年有妾曰蒨英，有殊色，公宠嬖之。一日，其子援至所居乌龙寺僧房，有玉界尺在案上，乃公所爱。因究其所从，群婢共言与僧通已久。公怒，令为爨婢，布衣执爨而已，未尝棰也。而罪群婢不能防闲，缚而尽棰之。蒨英既执爨，请令十二县君供过，乃援妻也。缚其僧，棰而送郡，其供出事目如牛腰，即械送狱。郡守方通亲鞠而亟断之，杖其背，厅事震动，而僧不动如山。蒨英执爨四十日，衣敝。申公思之，令援曰：“十二县君不须出，令蒨英依旧伏侍。蒨英即着旧衣。”蒨英坚不肯着，呼至前，曰：“相公送至州县则送之，蒨英不着好衣，不伏侍相公。蒨英宁死尔！”言讫，吞气立死。 

　　世言章申公在睦州遇猴事，时方通为守，实然也。云有大猿数十，章遂使人擒而缚之。忽于乌龙山后突出数千大青猿，解缚夺而去之，人皆莫敢近。余晋仲目击。 

　　晏元献罢相守颍州。一日，有歧路人献杂手艺者，作踏索之伎。已而掷索向空，索植立，遂缘索而上，快若风雨，遂飞空而去，不知所在。公大骇莫测。已而守衙排军白公曰：“顷尝出戍，曾见此等事，但请阖郡谯门大索，必获。盖斯等妖术未能遽出府门也。”公如请，戒众兵曰：“凡遇非衙中旧有之物，即以斧斫之。”既周视无有。最后于马院旁一卒曰：“旧有系马柱五枚，今有六枚，何也？”亟斫之，即大呼，乃人尔。遂获妖人。 

章子厚少年未改官，蒙欧阳公荐馆职。熙宁初，欧公作《史照岘山亭记》以示子厚。子厚读至“元凯铭功于二石，一置兹山，一投汉水。”子厚曰：“今饮酒者，令编札斟酒亦可，穿衫着带斟酒亦可，令妇环侍斟酒亦可，终不若美人斟酒之中节也。‘一置兹山，一投汉水’亦可，然终是突兀，此壮士编札斟酒之礼也。惇欲改曰‘一置兹山之上，一投汉水之渊’，此美人斟酒之体，合宜中节故也。”文忠公喜而用之。 

王荆公知制诰丁母忧，已五十矣。哀毁过甚，不宿于家，以藁秸为荐，就厅上寝于地。是时，潘夙公所善，方知荆南，遣人下书金陵。急足至，升厅，见一人席地坐，露颜瘦损，愕以为老兵也，呼院子令送书入宅。公遽取书，就铺上拆以读。急足怒曰：“舍人书而院子自拆可乎！”喧呼怒叫。左右曰：“此即舍人也。”急足皇恐趋出，且曰：“好舍人！好舍人！” 

　　欧阳文忠公在两禁，因赴李都尉家会，至五鼓，传呼呵殿而归。至内前，禁中讶趋朝之早，呼欧公官，使人密觇之，知赴李氏集方归。明日，出知同州。执政留之甚力，以修《唐书》为言，方不行。 

　　光州有村民毕姓兄弟二人，养母佣力，又雇二人担粪土，得钱以养母尽孝道。一日，至食时雇者不至。兄弟惶惑，夜无母饭，不知所为。遂各担箩遍村求售担物，无有也。念母过时未食，茫然四顾，力乏枕担于杏山观前左。忽一道士自观中呼二人，问其困睡状，起对以曲折。道士曰：“我政欲淘厕，汝能从我？”至观中，因指示其处。二人共淘之，皆若器皿；既视之，皆金器，两担光彩烂然。二人亟寻适来道士，已不复见。问观中无此色人，因担以示观主，闻之于官。太守曰：“此汝得之物，官难取也。”尽以给之。二人变其业，尽以置田，遂为富人。教子读书，京中进士第。京生二子，之才、之翰皆为郡守。天之报施昭显如此。 

　　石曼卿与刘潜、李冠为酒友。曼卿赴海州通判，将别，语潜曰：“到官可即来相见，寻约痛饮也。”既半载，往见。到倅厅门，其阍者迎谓曰：“自此入客位，勿高声也。”既见谒者，问知无官，请衣襕郭。潜曰：“吾酒友也。”典客者曰：“公勿怒，既至此，无复去之理，我为借以衣。”不得已衣之。坐几两时，胸中不胜愤。典谒者言：“通判歇息，未敢传。”坐几三时，馁甚。忽报通判请，赞者请循廊。曼卿道服仙巾以就坐，不交一言，徐曰：“何来？”又久之曰：“何处安下？有阙示及。”一典客从旁赞曰：“通判尊重，不请久坐。”潜大怒索去。云：“献汤。”汤毕，又唱：“请临廊。”潜益愤，趋出。曼卿曳其腰带后曰：“刘十，我做得通判过否？扯了衣裳，吃酒去来！”遂仍旧狂饮，数日而罢。 

　　蒋希鲁守苏州，时范文正守杭州，极下士。王荆公兄弟时寄居于杭，平甫尚布衣少年也。一日，过苏见希鲁，以道服见之。平甫内不能平，时时目其衣。希鲁觉之，因曰：“范希文在杭时，着道服以见客。”平甫对曰：“希文不至如此无礼。” 

　　诸先生者，失其名，杭州人。举进士，当赴礼部间，遇异僧慈上座传以《易》数云：“《易》有三术：上者不可言：中者犹足了死生，证心地；下者知象数休咎。”且言：“子当传吾术，足以资身，不必仕宦，盖子命薄也。”遂授其术，尽验，遂不复就省试。又以授其子，亦验。慈上座者别去曰：“他时见胡钉铰者，知吾所在也。”后失其子。章丞相当国，必欲致之，声言：“吾已使人求得其子，须来，则面与之见。”先生遂往见，章丞相大喜其学。且问其子所在，曰：“吾欲相见，诈言之耳。”且入朝荐其学，以不肯赴举为言。诏特赴殿试，先生惊悔走避。丞相召乡人赴殿试者，令速结保。乡人泣请：“若忤丞相，则我辈垂得一官而失，皆子之致矣。”不得已赴试，而犯庙讳。丞相入奏：“斯人不欲仕，故为之尔。”特置第五甲。既悒悒不乐，一日，勉往置冠带。而作带者极有士人风范，问之，则胡钉铰也。惊问慈上座所在，曰：“君既仕宦矣，各行其志可也。慈上座其可得而见耶？”先生固请往见之，曰：“上座于人，才举意则知之，况顷刻已万里矣，何可知其处也？”先生益不乐，失志得疾，不俟注黄甲，以疾还乡而卒。独其书人犹得之，号《三宫易》、《六遇易》。晁以道得其书，不可用。 

　　胡先生翼之尝谓滕公曰：“学者只守一乡，则滞于一曲，隘吝卑陋。必游四方，尽见人情物态，南北风俗，山川气象，以广其闻见，则为有益于学者矣。”一日，尝自吴兴率门弟子数人游关中。至潼关，路峻隘，舍车而步。既上至关门，与滕公诸人坐门塾少憩。回顾黄河抱潼关，委蛇汹涌，而太华、中条环拥其前，一览数万里，形势雄张。慨然谓滕公曰：“此可以言山川矣，学者其可不见之哉！” 

　　滕公尝语人：胡先生有人伦鉴。在太学时，如宝卞、汪辅之一时学者数百人相随，每于众中尝称誉安焘厚卿曰：“安秀才骨相，他日必贵。”如此数十次。众有不服者，请其由。先生曰：“此亦易见尔。安君，金玉色也，金玉必须富贵者所用，置之粪壤可乎？人有瓦砾色者至多，若瓦砾者何所用耶？亦不待相书而后知也。”众人乃服。其后，安公三作执政。初预政，父母俱存，官至观文殿学士以终。 

　　恩官人学王书，甚有楷法。常书以示众云：“书者，一艺尔。可以记言纪事，非道人之所游心，知之不免生死，不知不障涅槃。有志于道者，请事斯语。” 

　　颍人沈士龙字景通，高节独行，过于古今，尤工于诗。庆历登科，既改官，以秘书丞为益州司录。会宋子京为帅，惟事宴饮，沉湎日夜，衙前陪费多自经。景通上书子京，力言差役之害，请减饮宴。子京不听。又于本路转运使赵抃阅道，不行。乞解官寻医，又不许。遂挂衣冠置本厅，载其母去官。子京遣人追之，不回。过关无以为验，景通言其情于关吏，怜而义之，听其过关。坐是勒停，关吏亦得罪。久之，御史中丞韩绛言其非辜，复官。王荆公行复官词，略曰：“况尔之去官，志于善乎！”后居颍，无丰中卒。YlQAp 

张君房字允方，安陆人，仕至祠部郎中、集贤校理，年八十余卒。平生喜著书，如《云笈七签》、《乘异记》《丽情集》、《科名分定录》、《潮说》、《脞说》之类甚众。知杭州钱唐，多刊作大字版携归，印行于世。君房同年白稹者，有俊声，亦以文名世，蚤卒，有文集行于世。常轻君房为人，君房心衔之。及作《乘异记》，载白稹死：其友行舟，梦稹曰：“我死罚为龟，汝来日舟过，当见我矣。”如其言，行舟见人聚观，而乌鹊噪于岸，倚舟问之，乃渔人网得大龟。其友买而放之于江中。《乘异记》既行，君房一日朝退，出东华门外，忽有少年拽君房下马奋击，冠巾毁裂，流血被体，几至委顿。乃白稹之子也，问：“吾父安有是事？必死而后已！”观者为释解，且令君房毁其版，君房哀祈如约，乃得去。 

　　裴鉶《传奇》曰：“陈思王《洛神赋》乃思甄后作也。”然无可疑。李商隐诗曰：“君王不得为天子，半为当年赋《洛神》”是也。按《洛神赋》李善、五臣注云：“曹植有所感托而赋焉。”则自昔已传甄后之事矣。至《洛神赋》曰：“怨盛年之莫当，抗罗袂以掩涕兮，泪流襟以浪浪。”善注曰：“盛年，谓少壮之时。不能当君王之意，此言感甄后之情。”以上皆李善之注语也。善已言“感甄后之情”，则此事益明。然谓“少壮之时不能当君王之意”，则误。按甄后自为袁熙妻，而魏文帝为五官中郎将，平袁氏，纳甄后。至即位之二年，黄初二年，而甄后被杀，时年二十余。而甄后死之年，文帝已三十六矣。谓文帝在位七年，而年四十，于黄初七年乃崩，即黄初二年，年三十六可验。故赋谓，“人神之道殊兮，怨盛年之莫当”者，意非文帝匹敌，及年龄之相远绝故也。此有深旨，仆考之旧事，知其明甚。《世说》云：“甄慧而有色，先为袁熙妻，甚获宠。曹公之屠邺也，疾召甄，左右白曰：‘五官中郎将已将去。’公曰：‘今年破贼，正为此奴’云云。故孔融闻五官将纳熙妻也，以书与曹公曰：‘武王伐纣，以妲己赐周公。’太祖以孔融博学，谓书传所记，后见问，对曰：‘以今度古，想其然也。’”由是观之，不独兄弟之嫌，而父子之争亦可丑也。又按《洛神赋序》云：“黄初三年，予朝京师，还济洛川。古人有言，斯水之神名曰宓妃。感宋玉对楚王神女之事，遂作斯赋。”而《魏志》曰黄初二年，甄夫人卒。”乃甄后死后一年作赋也。故此赋托之鬼神，有曰“洛灵感焉”，又曰：“悼良会之永绝，哀一逝而异乡。”又曰：“忽不悟其所舍，怅神霄而蔽光。”又曰：“冀灵体之复形，御轻舟而上诉。”皆鬼神死生之语也。《魏志》曰：“植几为太子数矣，而任性而行，不自雕励。”又“黄初二年，监国谒者灌均希旨，奏‘植醉酒悖慢，劫胁使者’，有司请治罪。帝以太后故，贬爵安乡侯。诏曰：‘朕于天下无所不容，况植乎？’”按此皆甄后死之年也。惟李商隐诗再三言之，有《涉洛川诗》：“通谷杨林不见人，我来遗恨古时春。宓妃漫结无穷恨，不为君王杀灌均。”注曰：“灌均，陈王之典签，谮王于文帝者。”又商隐《代魏宫私赠诗》先于其下注曰：“黄初三年，已隔存没，追代其意，何必同时？亦《广子夜鬼歌》之流。”诗云：“来时西馆阻佳期，去后漳河隔梦思。知有宓妃无限恨，春松秋菊可同时。”仆意李义山最号知书，意必有所据耳。元微之《代曲江老人百韵诗》有曰：“班女恩移赵，思王赋感甄。辉光随顾步，生死独摇唇。” 


