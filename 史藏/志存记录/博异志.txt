博异志 唐 郑还古
    ◎序
    夫习识谭妖，其来久矣，非博闻强识，何以知之。然须钞录，见知雌黄事类。语其虚，则源流具在；定其实，则姓氏罔差。既悟英彦之讨论，亦是宾朋之节奏。若纂集克备，即应对如流。余于志西促宦，北阙因寻往事，辄议编题类成一卷。非徒但资笑语，抑亦粗显箴规。或冀逆耳之辞，稍获周身之诫。只求同己，何必标名。是称谷神子。
    ○敬元颖
    天宝中，有陈仲躬，家居金陵，多金帛。仲躬好学，修词未成，乃携数千金于洛阳清化里假居一宅。其井尤大，甚好溺人，仲躬亦知之。志靡有家室，无所惧。仲躬常抄习不出，月余日，有邻家取水女子，可十数岁，怪每日来于井上，则逾时不去，忽堕井中而溺死。井水深，经宿方索得尸。仲躬异之，闲乃窥于井上。忽见水影中一女子面，年状少丽，依时样妆饰，以目仲躬。仲躬凝睇之，则红袂半掩其面，微笑，妖冶之资出于世表。仲躬神魂恍惚，若不支持。然乃叹曰：“斯乃溺人之由也。”滋不顾而退。后数月，炎旱，此井亦不减。忽一日，水顿竭清。旦有一人扣门云：“敬元颖请谒。”仲躬命入，乃井中所见者，衣绯绿之衣，其制饰铅粉乃当时耳。仲躬与坐而讯之曰：“卿何以杀人。”元颖曰：“妾实非杀人者。此井有毒龙，自汉朝绛侯居于兹，遂穿此井。洛城内都有五毒龙，斯乃一也。缘与太一左右侍龙相得，每相蒙蔽，天命追征，多故为不赴集役，而好食人血，自汉已来，已杀三千七百人矣，而水不曾耗涸。某乃国初方随于井，遂为龙所驱使，为妖惑以诱人，用供龙所食。其于辛苦，情所非愿。昨为太一使者交替，天下龙神尽须集驾，昨夜子时已朝太一矣。兼为河南旱，被勘责，三数日方回。今井内已无水，君子诚能命匠淘之，则获脱难矣。如脱难，愿于君子一生奉义，世间之事，无所不致。”言讫便失所在。仲躬乃当时命匠，令一信者与匠同入井，但见异物，即令收之。至底，无别物，唯获古铜镜一枚。面阔七寸八分。仲躬令洗净，安匣中，焚香以洁之。斯乃敬元颖者也。一更后，忽见元颖自门而入，直造烛前设拜，谓仲躬曰：“谢以生成之恩，煦衣浊水泥之下。某本师旷所铸十二镜之第七者也。其铸时皆以日月为大小之差，元颖则七月七日午时铸者也。贞观中为许敬宗婢兰苔所堕。以此井水深，兼毒龙气所苦，人入者闷绝而不可取，遂为毒龙所役。幸遇君子正直者，乃获重见人间尔。然明晨内望君子移出此宅。”仲躬曰：“某以用钱僦居，今移出，何以取措足之所？”元颖曰：“但请君子饰装，一无忧矣。”言讫，再拜云：“自此去不复见形矣。”仲躬遽留之。问曰：“汝以红绿脂粉之丽，何以诱女子小儿也？”对曰：“某变化无常，各以所悦，百方谋策，以供龙用。”言讫即无所见。明晨，忽有牙人扣户，兼领宅主来谒仲躬，便请仲躬移居，夫役并足。到斋时，便到立德坊一宅中，其大小价数一如清化者，其牙人云：“价直契书，一无遗阙。”并交割讫。后三日，会清化宅井无故自崩，兼延及堂隍东厢，一时陷地。仲躬后丈战累胜，大官，有所要事，未尝不如移宅之绩效也。其镜背有二十八字，皆科斗书，以今文推而写之曰：“维晋新公二年七月七日午时，于首阳山前白龙潭铸成此镜，千年后世。”于背上环书，一字管天文一宿，依方列之。则左有日而右有月，龟龙虎雀并依方安焉。于鼻中题曰：“夷则之镜。”
    ○许汉阳
    汉阳名商，本汝南人也。贞元中，舟行于洪饶间。日暮，洪波急，寻小浦濡入，不觉行三四里，到一湖中，虽广而水才三二尺。北行一里许，见湖岸竹树森茂，乃投以泊舟。渐近，见亭宇甚盛，有二青衣双发若亚，素面如玉，迎舟而笑。汉阳讶之，而入以游词。又大笑，返走入宅。汉阳束带上岸投谒，未行三数步，青衣延入内厅，揖坐云：“女郎等易服次。”须臾，青衣命汉阳入中门，见满庭皆一大池，池中荷艾芬芳，四岸砌如碧玉，作两道虹桥以通南北。北有大阁，上阶见白金书曰“夜日宫”。四面奇花异木，森耸连云。青衣引上阁一层，又有青衣六七人，见汉阳列拜。又引上二层，方见女郎六七人，目未尝睹，相拜问来由。汉阳具述不意至此。女郎揖坐云：“客中止一宵，亦有少酒，愿追欢。”揖坐讫，青衣具饮食，所用皆非人间见者。食讫命酒。其中有一树高数丈余，干如梧桐，叶如芭蕉，有红花满树，未吐，大如斗盎，正对饮所。一女郎执酒相揖，一青衣捧一鸟如鹦鹉，置饮前阑干上，叫一声而树上花一时开，芳香袭人。每花中有美人，长尺余，婉丽之姿，制曳之服，各称其质。诸乐弦管尽备。其鸟再拜，女郎举酒，众乐具作，萧萧冷冷，杳入神仙。才一巡，此夕月色复明。女郎所论，皆非人间事，汉阳所不测。时因汉阳以人间事杂之，则女郎亦无所酬答。欢饮至二更已来毕，其树花片片落池中，人亦落，便失其所在。一女郎取一卷文书以示，汉阳览之，乃《江海赋》。女郎令汉阳读之，遂为读一遍。女郎请又自读一遍，命青衣收之。一女郎谓诸女郎兼白汉阳曰：“有感怀一章，欲诵之。”诸女郎及汉阳曰：“善。”乃言曰：“海门连洞庭，每去三千里。十载一归来，辛苦潇湘水。”女郎命青衣取诸卷，兼笔砚，请汉阳与录之。汉阳展卷，皆金花之素，上以银字扎之。卷大如拱，已半卷相卷矣。观其笔，乃白玉为管；砚乃碧玉，以颇黎为匣。砚中皆研银水。写毕，令以汉阳之名押之。展向前，见数首，皆有人名押署。有名仲方者，有名巫者，有名朝阳者，而不见其姓。女郎遂却索卷，汉阳曰：“有一篇欲奉和，拟继此，可乎？”女郎曰：“不可。此卷每归呈父母兄弟，不欲杂尔。”汉阳曰：“适以弊名押署，复可乎？”曰：“事别非君子所论。”四更已来，命发收拾。挥霍次二青衣曰：“郎可归舟矣。”汉阳乃起。诸女郎曰：“欣此旅泊，接奉不得郑重耳。”怅怅而别。归舟，忽大风云，色斗暗，寸步黯黑。而至平明，方自观夜来饮所，乃空林树而已。汉阳解缆，行至昨晚渡口江岸人家，见十数人，似有非常故，泊舟而讯之，曰：“渡口溺杀四人，至二更后却捞出三人已卒，其一人虽似活而若醉。”有巫女以杨柳水洒拂禁咒，久而乃言曰：“昨夜海龙王诸女及姨姊妹六七人过归洞庭，宿于此处，取我辈四人作酒。缘客少不多饮，所以我却得来。”汉阳异之，乃问曰：“客者谓谁？”曰：“一措大耳，不记姓名。”又云：“青衣言：‘诸小娘子苦爱人间文字不可得，常欲请一措大丈字而无由。’”又问：“今在何处。”已发过也。”汉阳乃念昨宵之事，及感怀之什，皆可验也。汉阳默然而归舟，觉腹中不安，乃吐出鲜血数升，方知悉以人血为酒尔。三日方平。
    ○王昌龄
    开元中，琅琊王昌龄自吴抵京国。舟行至马当山，属风便，而舟人云：“贵贱至此，皆合谒庙以祈风水之安。”昌龄不能驻，亦先有祷神之备，见舟人言，乃命使赍酒脯纸马献于大王，兼有一量草履子上大王夫人，而以一首诗令使者至彼而祷之。诗曰：“青骢一匹昆仑牵，奉上大王不取钱。直为猛风波裹骤，莫怪昌龄不下船。”读毕而过。当市草履子时，兼市金错刀子一副，贮在履子内。至祷神时忘取之，误并履子将往，使者亦不晓焉。昌龄至前程，偶觅错刀子，方知误并将神庙所矣。又行数里，忽有赤鲤鱼，长可三尺，跃入昌龄舟中。昌龄笑曰：“自来之味。”呼侍者烹之。即剖腹，得金错刀子，宛是误送庙中者。昌龄叹息曰：“鬼神之情亦昭然。尝闻葛仙公命鱼送书，古诗有‘剖鲤得素书’，今日亦颇同。”
    ○张竭忠
    天宝中，河南缑氏县东太子陵仙鹤观常有道士七十余人，皆精专修习，法斋戒皆全。有不专者，自不之往矣。常每年九月三日夜，有一道士得仙。已有旧例。至旦，则具姓名申报以为常。其中道士，每年到其夜，皆不扃户，各自独寝，以求上升之应。后张竭忠摄缑氏令，不信。至时，乃令二勇者以兵器潜觇之。初无所睹。至三更后，见一黑虎入观来，须臾，衔出一道士。二人遂射，不中，奔弃道士而往。至明，并无人得仙。具以此白竭忠。竭忠申府，请弓矢大猎。于太子陵东石穴中格杀数虎，或金简玉泊冠帔，或人之发骨甚多，斯皆谓每年得仙道士也。自后，仙鹤观中即渐无道士。今并休废，为守陵使所居也。
    ○崔玄微
    天宝中处士崔玄微，洛苑东有宅，耽道，饵木伏苓三十载。因药尽，领童仆入高山采之。采毕方回，宅中无人，蒿莱满院。时春季夜门，风月清朗，不睡，独处一院。家人无故辄不到。三更后，忽有一青衣人云：“在宛中住，欲与一两女伴过至上东门表里处，暂借此歇，可乎？”玄微许之。须臾，乃有十余人，青衣引入。有绿裳者前曰：“某姓杨。”指一人曰：“李氏。”又一人曰：“陶氏。”又指一绯衣小女曰：“姓石名醋醋。”各有侍女辈。玄微相见毕，乃命坐于月下，问出行之由。对曰：“欲到封十八姨。数日云欲来相看不得，今夕众往看之。”坐未定，门外报封家姨来也，坐皆惊喜出迎。杨氏云：“主人甚贤，只此从容不恶，诸处亦未胜于此也。”玄微又出见封氏，言词冷冷，有林下风气。遂揖入坐，色皆殊绝，满坐芳香，<香孛>々袭人。处士命酒，各歌以送之。玄微志其二焉。有红裳人与白衣送酒歌曰：“皎洁玉颜胜白雪，况乃当年对芳月。沈吟不敢怨春风，自叹容华暗消歇。”又白衣人送酒歌曰：“绛衣披拂露盈盈，淡染胭脂一朵轻。自恨红颜留不住，莫怨春风道薄情。”至十八姨持盏，性轻佻，翻酒污醋醋衣裳。醋醋怒曰：“诸人即奉求，余不奉求。”拂衣而起。十八姨曰：“小女子弄酒！”皆起，至门外别，十八姨南去，诸子西入苑中而别。玄微亦不至异。明夜又来，云：“欲往十八姨处。”醋醋怒曰：“何用更去封妪舍！有事只求处士，不知可乎？”醋醋又言曰：“诸女伴皆在苑中，每岁多被恶风所挠，居止不安，常求十八姨相庇。昨醋醋不能低回，应难取力。处士倘不阻见庇，亦有微报耳。”玄微曰：“某有何力得及诸女？”醋醋曰：“但处士每岁岁日与作一朱幡，上图日月五星之文，于苑东立之，则免难矣。今岁已过，但请至此月二十一日平旦，微有东风则立之，庶夫免于患也。”处士许之。乃齐声曰：“不敢忘德。”拜谢而去。处士于月中随而送之，逾苑墙乃入苑中，各失所在。依其言，至此日立幡。是日，东风刮地，自洛南折树飞沙，而苑中繁花不动。玄微乃悟诸女曰姓杨、李、陶，乃衣服颜色之异，皆众花之精也。绯衣名“醋醋”，即石榴也。封十八姨乃风神也。后数夜，杨氏辈复来愧谢，各裹桃李花数斗，劝崔生服之：“可延年却老。愿长于此住，卫护某等，亦可致长生。”至元和初，处士犹在，可称年三十许，人言此事于时人，得不信也。
    ○阴隐客
    神龙元年，房州竹山县阴隐客，家富，庄后穿井，二年已浚一千余尺而无水，隐客穿鉴之志不辍。二年外一月余，工人忽闻地中鸡犬鸟雀声。更鉴数尺，傍通一石穴，工人乃入穴探之。初数十步无所见，但扪壁而傍行。俄转会如日月之光，遂下。其穴下连一山峰，工人乃下于山，正立而视，乃别一天地日月世界。其山傍向万仞，千严万壑，莫非灵景，石尽碧琉璃色。每严壑中皆有金银宫阙。有大树身如竹，有节，叶如芭蕉，又有紫花如盘。五色蛱蝶，翅大如扇，翔舞花间；五色鸟大如鹤，翱翔乎树杪。每严中有清泉一眼，色如镜；白泉一眼，白如乳。工人渐下至宫阙所，欲入询问，行至阙前，见牌上署曰：“天挂山宫”，以银字书之。门两阁内，各有一人惊出，各长五尺余，童颜如玉，衣服轻细，如白雾绿烟，绛唇皓齿，鬓发如青丝，首冠金冠而跣足，顾谓工人曰：“汝胡为至此？”工人具陈本末。言未毕，门中有数十人出，云怪有昏浊之气，令责守门者。二人惶惧而言曰：“有外界工人不意而到，询问次，所以未奏。”须臾，有绯衣一人传敕曰：“敕门吏礼而遣之。”工人拜谢未毕，门人曰：“汝已至此，何不求游览毕而返？”工人曰：“向者未敢，倘赐从容，乞乘便而言之。”门人遂通一玉简入。旋而玉简却出，门人执之，引工人行至清泉眼，令洗浴及浣衣服。又至白泉眼，令与漱之，味如乳，甘美甚。连饮数掬，似醉而饱。遂为门人引下山，每至宫阙，只得于门外，而不许入。如是经行半日，至山趾，有一国城，皆是金银珉玉为宫室，城楼以玉字题云“梯仙国”。工人询曰：“此国何如？”门人曰：“此皆诸仙初得仙者，关送此国，修行七十万日，然后得至诸天，或玉京、蓬莱、昆阆、姑射，然后方得仙官职位，主、主符、主印主衣，飞行自在。”工人曰：“既是仙国，何在吾国之下界？”门人曰：“吾此国是下界之上仙国也。汝国之上，还有仙国如吾国，亦曰：“梯仙国”，一无所异。言毕，谓工人曰：“卿可归矣。”遂却上山，聿寻来路，又令饮白泉数掬。欲至山顶求来穴，门人曰：“汝来此虽顷刻，已人间数十年矣。却出后穴，应不可矣。待吾奏请通天关钥匙，送卿归。”工人拜谢。须臾，门人携金印及玉简，又引工人别路而上。至一大门，势侔楼阁，门有数人俯伏而候。门人示金印读玉简，划然开门。门人引工人上。才入门，风云拥而去，因无所睹，唯闻门人云：“好去！为吾致意于赤城真伯。”须臾云开，已在房州北三十里孤星山顶洞中。出后而询阴隐客家，时人云：“已三四世矣。”开井之由，皆不能知。工人自寻其处，惟见一巨坑，乃崩井之所为也。时贞元七年，工人寻觅家人，了不知处。自后不乐人间，遂不食五谷，信足而行，数年后，有人于剑阁鸡冠山侧近逢之。后莫知所在。
    ○岑文本
    贞观中，文本下朝，多于山亭避暑。日午时，寐初觉，忽有叩山亭院门者。药竖报云：“上清童子元宝，故此参奉。”文本性慕高道，束带命入，乃年二十已下道士。仪质爽迈，衣服纤异，冠浅青圆角冠，衣浅青圆陂，履青圆头履，衣服轻细如雾，非齐纨鲁缟之比。文本与语，乃曰：“仆上清童子，自汉朝而果成。本生于吴，已得不凝滞之道，遂为吴王进入见汉帝，有事拥遏教化不得者，无不相问。仆常与方圆行下，皆得美畅。由是自文武二帝，迄至哀帝，皆相眷。王莽作乱，方出外方，所在皆沐人怜爱。自汉成帝，遂厌人间，乃尸解。或秦或楚，不常厥居。闻公好道，故此相晓耳。”文本诘以汉、魏、宋、齐、梁间君王社稷之事，了了如目睹。因言：“史传间屈者虚者亦甚多。”文本曰：“吾人冠帔，何制度之异？”对曰：“夫道在于方圆之中，仆外服圆而心方正，相时仪也。”又问曰：“衣服皆轻细，何土所出？”对曰：“此是上清五铢服。”又问曰：“比闻六铢者，天人衣，何五铢之异？”对曰：“尤细者则五铢也。”谈论不觉日晚。文本乃别，出门而忽不见。丈本知是异人。乃每下朝即令伺之，到则话论移时。后令人潜送，诣其所止。出山亭门东行数步，于院墙下瞥然不见。文本命工力掘之三尺，至一古墓，墓中了无余物，唯得古钱一枚。文本悟上清童子是铜；名元宝，钱之文也；外圆心方，钱之状也；青衣，铜衣也；五铢服，亦钱之文也。汉时生于吴，是汉朝铸五铢钱于吴王也。文本虽知之，而钱帛日盛。至中书令十余年，忽失古钱所在，文本遂薨。
    ○沈亚之
    沈亚之以记室从陇西公，谓军泾州，昔见陇西公言：“少从那凤游。”凤，帅家子，无他能，后寓居长安平康里南，以钱百万质故豪洞门曲房之第。即其寝而昼偃，梦一美人自西楹来，环步从容，执卷且吟，为古妆而高发长眉，衣方领绣带，被广袖之襦。凤大悦，问丽人：“何自而临我哉？”美人笑曰：“此妾家也，而君容千妾宇下，焉有所自！”凤曰：“愿示其书目。”美人曰：“妾好诗而常缀此。”凤曰：“丽人幸少留，得赐观览于人。”美人授诗坐西床。凤发卷，视其首篇题之曰《春阳曲》，终四句。其后他篇皆数十句。美人曰：“君必欲传之，无令过一篇。”凤即起，从东庑下几上取彩笺，传《春阳》之曲。其词曰：“长安少女踏春阳，何处春阳不断肠？舞袖弓弯浑忘却，罗帏空度九秋霜。”凤吟卒请曰：“何谓弓弯？”曰：“妾昔年父母教妾此舞。”美人乃起，整衣张袖，舞数拍，为弓弯之状以示凤。既罢，美人泫然良久，即辞去。凤曰：“愿复少从容。”须臾间竟去，凤亦旋觉昏然，忘有所记。凤更衣，即于怀袖中得其词，惊视，方省所梦。时贞元中也。又吴兴姚合谓亚之曰：“吾友王炎云：元和初，夕梦游吴，侍吴王。久之，闻宫中出辇，鸣箫击鼓，言葬西施。王悲悼不止，立诏词客作挽歌，炎遂应教作西施挽歌。其词曰：“西望吴王阙，云书凤字牌。连工起珠帐，择土葬金钗。满地红心草，三层碧玉阶。春风无处所，凄恨不胜怀。”进词，王甚嘉之。乃悟，能记其实。炎，太原人也。
    ○刘方玄
    山人刘方玄，自汉南抵巴陵，夜宿江岸古馆之厅。其西有巴篱所隔，又有一厅，常扃锁，云多有怪物，使客不安，已十数年不开矣。中间为厅廊崩摧，州司完葺至新净，而无人敢入。其夜，方玄都不知之。至二更后，见月色满庭，江山清寂，唯闻听西有家口语言啸咏之声，殆不多辨。唯一老青衣语声稍重，而带秦音者言曰：“往年阿郎贬官时，常令老身骑偏面，抱阿荆郎。阿荆郎娇不肯稳坐，或偏于左，或偏于右，堕损老身左膊，至今天欲阴，使我患酸疼焉。今又发矣，明日必大雨。如今阿荆郎官高也，不知知有老身无？”复闻相应答者。俄而有歌者，歌音清细，若曳绪之不绝。复吟诗者，吟声切切，如含酸和泪之词，幽咽良久，亦不可辨其文，而无所记录也。久而老青衣又云：“昔日阿荆郎爱念‘青青河畔草’，今日亦颇谓‘绵绵思远道’也。”仅四更，方不闻其声。明旦，果大雨。呼馆吏讯之，吏云：“此西厅空更无人。”方叙此中宾客不曾敢入之由。方玄固请开院视之，则秋草满地，苍苔没阶。中院之西则连山林，无人迹也。启其厅，厅则新净，了无所有，唯前间东面柱上有诗一首，墨色甚新。其词曰：“耶娘送我青枫根，不记青枫几回落。当时手刺衣上花，今日为灰不堪着。”视其书则鬼之诗也。馆吏云：“此厅成来，不曾有人入，亦并无此题诗处。”乃知夜来人也。复以此访于人，终不能知其来由耳。
    ○马侍中
    马燧贫贱时寓游北京，谒府主不见，而乃寄于园吏。吏曰：“莫欲谒护戎否？若谒，即须先言，当为其岐路耳。护戎讳数字而甚切，君当在意，若犯之，无逃其死也。然若幸惬之，则所益与诸人不同，慎忽暗投也。某乃护戎先乳母子，得以详悉，而辄赞君子焉。”燧信与疑半。明晨，入谒护戎，果犯讳，庭叱而出。畏惧之色见园吏，吏曰：“是必忤护戎耳。”燧问计求脱，园吏曰：“君子戾我而ゐ遑如是。然败则死，不得渎我也。”遂匿燧于粪车中，载出郭而逃。于时，护戎果索燧，一报不获，散铁骑者每门十人。燧狼忙窜六十余里，日暮，度不出境，求避于逃民败室中。尚未安，闻车马蹄声，人相议言：“更能三二十里否？”果护戎之使也。俄闻势渐远，稍安焉。未复常息，又闻有悉人行声，燧危栗次。忽于户牖见一女人衣布衣，身形绝长，手携一袱，曰：“马燧在此否？”燧默然不敢对。又曰：“大惊怕否？胡二姊知君在此，故来安尉，无至忧疑也。”燧乃应唯而出。胡二姊曰：“大厄然已过，尚有余恐尔。君固馁，我食汝。”乃解所携袱，有熟肉一瓯，胡饼数枚。燧食甚饱。却令于旧处，更不可动。胡二姊以灰数斗，于燧前地上横布一道以授之，言曰：“今夜半有异物相恐，劫辄不得动。过此厄后，勋贵无双。”言毕而去。近夜半，有物闪闪照人。渐近，户牖间见一物长丈余，乃夜叉也。赤发猬奋，金牙绛铄。臂曲瘿木，甲挚兽爪。衣豹皮裤，携短兵，直入室来。狞目电延，吐火巽血，跳踯哮吼，铁石消铄。燧之惴栗，殆丧魄亡精矣。然此物终不敢越胡二姊所布之灰。久之，物乃撤一门扉，藉而熟寝。俄又闻车马来声，有人相请曰：“此乃逃人之室，不妨马生匿于此？”子时，数人持兵器下马入来，冲踏夜叉。夜叉奋起，大吼数声，裂人马，啖食血肉殆尽。夜叉食既饱，徐步而去。四更，东方月上，燧觉寂静，乃出而去，见人马骨肉狼藉。燧乃获免。后立大勋，官爵穹崇，询访胡二姊之由，竟不能得。思报不及，每春秋祠飨，别置胡二姊一座列于庙左。
    ◎逸文
    ○白幽求
    唐贞元十一年，秀才白幽求频年下第，其年失志，后乃从新罗王子过海。于大谢公岛夜遭风，与徒侣数十人为风所飘，南驰两日两夜，不知几千万里。风稍定，徐行，见有山林，乃整棹望之。及前到，山高万仞，南面半腹有城壁，台阁门宇甚壮丽。维舟而升，至城一二里，皆龙虎列坐于道两边，见幽求，乃耽耽而视幽求。幽求进路甚恐惧，欲求从者，失声彷徨。次于大树，枝为风相磨，如人言诵诗声。幽求谛听之，乃曰：“玉幢亘碧虚，此乃真人居。徘徊仍未进，邪省犹难除。”幽求犹疑未敢前。俄有朱衣人自城门而出，传敕曰：“西岳真君来游？”诸龙虎皆俯伏曰：“未到。”幽求因趋走前见，朱衣人不顾而入，幽求进退不得。左右诸龙虎时时目幽求。盘旋次，门中数十人出；龙虎奔走，人皆乘之下山。幽求亦随之。至维舟处，诸骑龙虎人皆履海面而行，须臾没于远碧中。幽求未知所适，舟中具馔次。忽见从西旗节队伍仅千人，鸾鹤青鸟飞引于路，骑龙控虎，乘龟乘鱼。有乘朱鬣马人，衣紫云日月衣，上张翠盖，如风而至。幽求但俯伏而已。乃入城门，幽求又随觇之。诸龙虎等依前列位，与树木、花药、鸟雀等，皆应节盘回如舞，幽求身亦不觉足之蹈之。食顷，朱衣人持一牒出，谓龙虎曰：“使水府真君。”龙虎未前，朱衣人乃顾幽求授牒。幽求未知所适，朱衣曰：“使水府。”以手指之。幽求随指，而身如乘风，下山入海底。虽入水而不知为水，朦胧如日中行。亦有树木花卉，触之珊珊然有声。须臾至一城，宫室甚伟，门人惊顾，俯伏于路。俄而有数十人，皆龙头鳞身，执旗杖，引幽求入水府。真君于殿下北面授符牒，拜起，乃出门，已有龙虎骑从俨然遂行，瞬息到旧所。幽求至门，又不敢入。虽未食，亦不觉馁。少顷，有觅水府使者，幽求应唯而入殿前拜，引于西廊下，接诸使下坐，饭食非人间之味。徐问诸使中：“此何处也。”对曰：“诸真君游春台也。主人是东岳真君，春夏秋冬各有位，各在诸方，主人亦各随地分也。”其殿东廊下列玉女数百人，奏乐，白鹤孔雀皆举翅动足，更应玄歌。日晚乃出殿，于山东西为迎月殿。又有一宫观望日，至申时，明月出矣，诸真君各为迎月诗。其一真君诗曰：“日落烟水黯，骊珠色岂昏。寒光射万里，霜缟遍千门。”又一真君诗曰：“玉魄东方开，嫦娥逐影来。洗心兼涤目，光影游春台。”又一真君诗曰：“清波滔碧鸟，天藏黯葚连。二仪不辨处，忽吐清光圆。”又一真君诗曰：“鸟沉海西岸，蟾吐天东头。”忘下句。其余诗并忘之矣。赋诗罢，一真君乃命夜戏。须臾，童儿玉女三十余人，或坐空虚，或行海面，笙箫众乐，更唱迭和。有唱步虚歌者数十百辈，幽求记其一焉。词曰：“凤凰三十六，碧天高太清。元君夫人蹋云语，冷风飒飒吹鹅笙。”至四更，有绯衣人走入，鞠躬屈膝白：“天欲曙。”唯而趋出，诸君命驾各辞。次日，昨朱衣人屈膝言曰：“白幽求已充水府使，有劳绩。”诸真君议曰：“便与游春台洒扫。”幽求ゐ惶，拜乞却归故乡。一真君曰：“卿在何处。”对曰：“在秦中。”又曰：“汝归乡何恋恋也？”幽求未答。又曰：“使随吾来。”朱衣人指随西岳真君。诸真君亦各下山，并自有龙虎鸾凤，朱鬣马龟鱼，幡节羽旄等。每真君有千余人，履海面而行。幽求亦操舟随西岳真君后，自有便风，迅速如电。平明至一鸟，见真君上飞而去。幽求舟为所限，乃离舟上岛，目送真君，犹见旗节隐隐而渐没。幽求方悔恨恸哭，而迢迤上岛行，乃望有人烟。渐前就问，云是明州。又却喜归旧国。幽求自是休粮，常服茯苓，好游山水，多在五岳，永绝宦情矣。（《太平广记》卷四六）
    ○杨真伯
    弘农杨真伯，幼有文，性耽玩书史，以至忘寝食，父母不能禁止，时或夺其脂烛，匿其诗书。真伯颇以为患，遂逃过洪、饶间，于精舍空院肄习半年余。中秋夜，习读次，可二更已来，忽有人扣学窗牖间，真伯淫于典籍，不知也。俄然有人启扉而入。乃一双鬟青衣，言曰：“女郎久栖幽隐，服气茹芝，多往来洞庭云水间。知君子近至此，又骨气清净，志操坚白，愿尽款曲。”真伯殊不应，青衣自反。三更后，闻户外珩璜环之声，异香芳馥。俄而青衣报：“女郎且至。”年可二八，冠碧云凤翼冠，衣紫云霞日月衣，精光射人。逡巡就坐，真伯殊不顾问一言。久之，于真伯案取砚，青衣荐笺，女郎书札数行，忄典然而去。真伯因起，乃视其所留诗曰：“君子竟执逆，无由达诚素。明月海上山，秋风独归去。”其后亦不知女郎是何人也，岂非洞庭诸仙乎？观其诗思，岂人间之言欤！（《太平广记》卷五三）
    ○许建宗
    唐济阴郡东北六里佐山龙兴古寺前，路西第一院井，其水至深，人不可食，腥秽甚，色如血。郑还古太和初与许建宗同寓佐山，仅月余，闻此井，建宗谓还古曰：“可以同诣之。”及窥其井，曰：“某与回此水味，何如？”还古及院僧曰：“幸甚！”遂命朱瓯纸笔，书符置井中，更无他法。遂宿此院。二更后，院风雨黯黑，还古于牖中窥之，电光间，有一力夫自以钓索于井中，如有所钓。凡电三发光，洎四电光则失之矣。及旦，建宗封其井。三日后，甘美异于诸水。至今不变。还古意建宗得道者，遂求之。云：“某非道者，偶得符术。”求终不获。后去太山，不知所在。（《太平广记》卷七九）
    ○马奉忠
    唐元和四年，宪宗伐王承宗，中尉吐突承璀获恒阳生口马奉忠等三十人。驰诣阙，宪宗令斩之于东市西坡资圣寺侧。斩毕。胜业坊王忠宪者，属羽林军，弟忠弁，行营为恒阳所杀。忠宪含弟之仇，闻恒阳生口至，乃佩刃往视之。敕斩毕，忠宪乃剖其心兼两髀肉，归而食之。至夜，有紫衣人扣门，忠宪出见，自云马奉忠。忠宪与坐，问所须。答：“何以苦剖我心，割我肉？”忠宪曰：“汝非鬼耶？”对曰：“是。”忠宪云：“我弟为汝逆贼所杀，我乃不反兵之仇，以直报怨，汝何怪也？”奉忠曰：“我恒阳寇是国贼，我以死谢国矣。汝弟为恒阳所杀，则罪在恒阳帅，我不杀汝弟，汝何妄报吾？子不闻父子之罪尚不相及，而汝妄报众仇，则汝仇极多矣。须还吾心，还吾髀，则怨可释矣。”忠宪如失理云：“与汝万钱，可乎？”答曰：“还我无冤，然亦贳公岁月可矣。”言毕遂灭。忠宪乃设酒馔纸钱万贯，于资圣寺前送之。经年，忠宪两髀渐瘦，又言语倒错惑乱，如失心人。更三岁而卒。则知志于报仇者，亦须详而后报之。（《太平广记》卷一二二）
    ○崔无隐
    唐元和中，博陵崔无隐言其亲友曰：“城南杜某者，尝于汴州招提院，与主客僧坐语。忽有一客僧，当面鼻额间有故刀瘢横断其面，乃讯其来由。僧良久惨而言曰：‘某家于梁，父母兄嫂存焉。兄每以贾贩江湖之货为业。初一年，自江南而返大梁，获利可倍。二年往而不返。三年，乃有同行者云兄溺于风波矣。父母嫂俱服未阕，忽有自汉南贾者至于梁，乃访召某父姓名者。某于相国精舍，应曰：“唯。”贾客曰：“吾得汝兄信。”某乃忻骇未言。且邀至所居，告父母而言曰：“师之兄以江西贸折，遂浪迹于汉南。裨将怜之，白于元戎，今于汉南，虽缗镪且尽，而衣衾似给。以卑贫所系，是未获省拜，故凭某以达信耳。”父母嫂悲忻泣不胜。’翌日，父母遣师之汉南以省兄。师行可七八日，入南阳界，日晚，过一大泽中，东西路绝，目无人烟，四面阴云且合。渐暮，遇寥落三两家，乃欲寄宿耳。其家曰：‘师胡为至此？今为信：宿前有杀人者，追逐未获，索之甚急，宿固不可也。自此而南三五里，有一招提所，师可宿也。’某因言而往。阴风渐急，飒飒雨来，可四五里，转入荒泽，莫知为计，信足而步。少顷，前有烛光，初将咫尺，而可十里。方到，风雨转甚，不及扣户而入。造于堂隍，寂无生人，满室死者。瞻视次，雷声一发，师为一女人尸所逐。又出，奔走七八里，至人家。雨定，月微明，遂入其家。中门外有小厅，厅中有床榻。卧未定，忽有一夫，长七尺余，提白刃，自门而入。师恐，立于壁角中，白刃夫坐榻良久，如有所候。俄而白刃夫出厅东。先是有粪积，可乘而觇宅中。俄又闻宅中有三四女人，于墙端切切而言。须臾，白刃夫携一衣袱入厅，续有女人从之，乃计会逃逝者也。白刃夫遂云：‘此室莫有人否？’以刃绕壁画之。师帖壁定立，刃画其面过，而白刃夫不之觉，遂携袱领奔者而往。师自料不可住，乃舍此又前走。可一二里，扑一古井中，古井中已有死人矣，其体暖。师之回遑可五更。主觉失女，寻趁至古井，以火照，乃尸与师存焉。执师以闻于县。县尹明辩，师以画壁及墙上语者具狱，于宅中姨姑之类而获盗者，师之得雪。南征垂至汉南界，路逢大桧树，一老父坐其下，问其从来，师具告。父曰：‘吾善《易》，试为子推之。’师呵蓍，父布卦，嘘而言曰：‘子前生两妻，汝俱辜焉。前为走尸逐汝者，长室也。为人杀于井中同处者，汝侧室也。县尹明汝之无辜，乃汝前生母也。我乃汝前生之父。汉南之兄已无也。’言毕，师泪下。收泪之次，失老父所在。及至汉南，寻访其兄，杳无所见。其刀瘢乃白刃夫之所致也。”噫！乃宿冤之动作征应，委曲如是。无隐云：“杜生自有传，此略而记之。”（《太平广记》卷一二五）
    ○赵昌时
    元和十二年，宪宗平淮西，赵昌时为吴元济裨将，属张伯良。于青陵城与李九月二十七日战，项后中刀，堕马死。至夜四更，忽如睡觉，闻将家点阅兵姓名声，呼某乙，即闻唱唯应声。如是可点千余人。赵生专听之，将谓点名姓。及点竟，不闻呼之。俄而天明，赵生渐醒，乃强起，视左右死者，皆是夜来闻呼名字者也，乃知冥中点阅耳。赵生方知身不死。行归，月余疮愈。方知战死者亦有宿命耳。（《太平广记》卷一五三）
    ○吕乡筠
    洞庭贾客吕乡筠，常以货殖贩江西杂货，逐什一之利。利外有羡，即施贫亲戚，次及贫人，更无余贮。善吹笛，每遇好山水，无不维舟探讨，吹笛而去。尝于中春月夜，泊于君山侧，命樽酒独饮，饮一杯而吹笛数曲。忽见波上有渔舟而来者，渐近，乃一老父，鬓眉皤然，去就异常。乡筠置笛起立，迎上舟。老父维渔舟于乡筠舟而上，各问所宜。老父曰：“闻君笛声嘹亮，曲调非常，我是以来。”乡筠饮之数杯，老父曰：“老人少业笛，子可教乎？”乡筠素所耽味，起拜，愿为末学。老父遂于怀袖间出笛三管，其一大如合拱，其次大如常人之蓄者，其一绝小，如细笔管。乡筠复拜请老父一吹。老父曰：“其大者不可发，次者亦然，其小者为子吹一曲，不知得终否？”乡筠曰：“愿闻其不可发者。”老父曰：“其第一者在诸天，对诸上帝，或元君，或上元夫人，合上天之乐而吹之。若于人间吹之，人消地拆，日月无光，五星失次，山岳崩圯，不暇言其余也。第二者对诸洞府仙人、蓬莱姑射、昆丘王母、及诸真君等，合仙乐而吹之。若人间吹之，飞沙走石，翔鸟坠地，走兽脑裂，五星内错，稚幼振死，人民缠路，不暇言余也。其小者，是老身与朋侪可乐者，庶类杂而听之。吹的不安，未知可终曲否？”言毕，抽笛吹三声。湖上风动，波涛沆洋，鱼龟跳喷。乡筠及童仆恐耸栗。五声六声，君山上鸟兽叫噪，月色昏昧。舟楫大恐。老父遂止。引满数杯，乃吟曰：“湘中老人读黄老，手援紫ぱ坐翠草。春至不知湘水深，日暮忘却巴陵道。”又饮数杯，谓乡筠曰：“明年社，与君期于此。”遂棹渔舟而去，隐隐渐没于波间。至明年秋，乡筠十旬于筠山伺之，终不复见也。（《太平广记》卷二○四）
    ○李序
    元和四年，寿州霍丘县有李六郎，自称神人御史大夫李序，与人言，不见其形，有王筠者为之役。至霍丘月余，赁宅住，更无余物，惟几案绳床而已。有人请事者，皆投状。王筠铺于案侧，文字温润，须臾满纸。能书，字体分明，休咎皆应。时河南长孙郢为镇遏使，初不之信，及见实，时与来往。先是，官宅后院空宽，夜后或枭鸣狐叫，小大为畏，乃命李六郎与疏理，遂云：“诺。”每行，似风雨霎霎之声，须臾闻笞捶之声，遣之云：“更不得来。”自是后院遂安。时御史大夫李湘为州牧，侍御史张宗本为副史。岁余，宗本行县，先知有李序之异而不信，乃长孙郢召之。须臾而至。宗本求一札，欲以呈于牧守。取纸笔而请，序曰：“接对诸公，便书可乎？”张曰：“可也。”初，案上三管笔，俄而忽失一管，旋见文字满纸，后云：“御史大夫李序顿首。”宗本心服，归而告湘。湘乃令使邀之，遂往来数日。云：“是五岳之神之弟也。第七舍弟在蕲州，某于阴道管此郡。”亦饮酒，语声如女人，言词切要，宛畅笑咏，常作笑巫诗曰：“魍魉何曾见，头旋即下神。图他衫子段，诈道大王嗔。”如此极多，亦不全记。后云：“暂往蕲州看舍弟。”到蕲乃七月中，仍令王筠送新粳米二斗、札一封与长孙，邻近数州人皆请休咎于李序，其批判处犹存。（《太平广记》卷三○八）
    ○张遵言
    南阳张遵言，求名下第，涂次商山山馆。中夜晦黑，因起厅堂督刍秣，见东墙下一物，凝白耀人。使仆者视之，乃一白犬，大如猫，须睫爪牙皆如玉，毛彩清润，悦怿可爱。遵言怜爱之，目为捷飞，言骏奔之甚于飞也。常与之俱。初令仆人张志诚袖之，每饮饲，则未尝不持目前。时或饮食不快，则必伺其嗜而啖之。苟或不足，宁遵言辍味，不令捷飞之不足也。一年余，志诚袖行，意以懈怠，由是遵言每行自袖之，饮食转加精爱。夜则同寝，昼则同处，首尾四年。后遵言因行于梁山路，日将夕，天且阴，未至所诣，而风雨骤来。遵言与仆等隐大树下。于时昏晦，默无所睹，忽失捷飞所在。遵言惊叹，命志诚等分头搜讨，未获次。忽见一人，衣白衣，长八尺余，形状可爱。遵言豁然如月中立，各得辨色，问白衣人何许来，何姓氏。白衣人曰：“我姓苏，第四。”谓遵言曰：“我已知子姓字矣。君知捷飞去处否？则我是也。君今灾厄合死，我缘爱君恩深，四年已来能活我，至于尽力辍味，曾无毫厘悔恨。我今誓脱子厄，然须损十余人命耳。”言讫，遂乘遵言马而行。遵言步以从之。可十里许，遥见一冢上有三四人，衣白衣冠，人长丈余，手持弓剑，形状环伟，见苏四郎，俯偻迎趋而拜。拜讫，莫敢仰视。四郎问：“何故相见？”白衣人曰：“奉大王帖，追张遵言秀才。”言讫，偷目盗视遵言。遵言恐，欲踣地。四郎曰：“不得无礼！我与遵言往还，君等须与我且去。”四人忧恚啼泣，而四郎谓遵言曰：“勿忧惧，此辈亦不能戾吾。”更行十里，又见夜叉辈六七人，皆持兵器，铜头铁额，状貌可憎恶，跳梁企踯，进退狞暴。遥见四郎，戢毒栗立，惕伏战悚而拜。四郎喝问曰：“作何来？”夜叉等霁狞毒为戚施之颜，肘行而前曰：“奉大王帖，专取张遵言秀才。”偷目盗视之状如初。四郎曰：“遵言我之故人，取固不可也。”夜叉等一时叩地流血而言曰：“在前白衣者四人，为取遵言不到，大王已各使决铁杖五百，死者活者尚未分。四郎今不与去，某等尽死，伏乞哀其性命，暂遣遵言往。”四郎大怒，叱夜叉。夜叉等辟易，崩倒者数十步外，流血跳迸，涕泪又言。四郎曰：“小鬼等敢尔！不然，且急死。”夜叉等啼泣喑鸣而去。四郎又谓遵言曰：“此数辈甚难与语。今既去，则奉为之事成矣。”行七八里，见兵仗等五十余人，形神则常人耳，又列拜于四郎前。四郎曰：“何故来？”对答如夜叉等。又言曰：“前者夜叉牛叔良等七人，为追张遵言不到，尽以付法，某等惶惧，不知四郎有何术，救得某等全生。”四郎曰：“第随我来，或希冀耳。凡五十人，言可者半。须臾，至大鸟头门。又行数里，见城堞甚严，有一人具军容，走马而前，传王言曰：“四郎远到。某为所主有限，法不得迎拜于路，请且于南馆小休，即当邀迓。”入馆未安，信使相继而召，兼屈张秀才。俄而从行。宫室栏署，皆真王者也。入门，见王披衮垂旒，迎四郎而拜。四郎酬拜，礼甚轻易，言词唯唯而已。大王尽礼，前揖四郎升阶。四郎亦微揖而上，回谓遵言曰：“地主之分。不可不迩。”王曰：“前殿浅陋，非四郎所讠燕处。”又揖四郎。凡过殿者三，每殿中皆有陈设盘榻食具供帐之备，至四重殿中方坐，所食之物及器皿，非人间所有。食讫，王揖四郎上夜明楼，楼上四角柱，尽饰明珠，其光如昼。命酒具乐，饮数巡，王谓四郎曰：“有佐酒者，欲命之。”四郎曰：“有何不可？”女乐七八人，饮酒者十余人，皆神仙间容貌妆饰耳。王与四郎各衣便服，谈笑亦邻于人间少年。有顷，四郎戏一美人，美人正色不接，四郎又戏之，美人怒曰：“我是刘根妻，不为奉上元夫人处分，焉涉于此，君子何容易乎！中间，许长史于云林王夫人会上轻言，某已赠语杜兰香姊妹，至多微言，犹不敢掉谑，君何容易欤！”四郎怒，以酒卮击牙盘一声，其柱上明珠毂毂而落，暝然无所睹。遵言良久懵而复醒，元在树下，与四郎及鞍马同处。四郎曰：“君已过厄矣，与君便别。”遵言曰：“某受生成之恩已极矣，都不知四郎之由，以归感戴之所。又某之一生，更有何所赖耶？”四郎曰：“吾不能言，汝但于商州龙兴寺东廊缝衲老僧处问之，可知也。”言毕，腾空而去。天已向曙，遵言遂整辔适商州。果有龙兴寺，见缝衲老僧，遂礼拜。初甚拒遵言，遵言求之不已。老僧夜深乃言曰：“君子苦求，吾焉可不应。苏四郎者，乃是太白星精也。大王者，仙府之谪官也，今居于此。”遵言以他事问老僧，老僧竟不对，曰：“吾今已离此矣。”即命遵言归。明辰寻之，已不知其处所矣。（《太平广记》卷三○九）
    ○李昼
    李昼为许州吏，庄在扶沟。永泰二年春，因清明归，欲至伯梁河。先是路傍有冢，去路约二十步，其上无草，牧童所戏。其夜，李昼忽见冢上有穴，大如盘，兼有火光。昼异之，下马跻冢焉，见五女子衣华服，依五方，坐而纫针，俱低头就烛，不歇。昼叱之一声，五烛皆灭，五女亦失所在。昼恐，上马而走，未上大路，五炬火从冢出，逐昼。昼走不能脱，以鞭挥拂，为火所。近行十里，方达伯梁河，有犬至。方灭。明日，看马尾被烧尽，及股胫亦烧损。自后遂目此为五女冢，今存焉。（《太平广记》卷三三七）
    ○阎敬立
    兴元元年，朱Г乱长安，有阎敬立为段秀实告密使，潜途出凤翔山，夜欲抵太平馆。其馆移十里，旧馆无人已久，敬立误入之，但讶莱芜鲠涩，即有二皂衫人迎门而拜。控辔至厅，即问此馆何以寂寞如是。卓衫人对曰：“亦可住。”既坐，亦如当馆驿之礼。须臾，皂衫人通曰：“知馆官前凤州河池县尉刘ㄈ。”敬立见之，问曰：“此馆甚荒芜，何也？”对曰：“今天下榛莽，非独此馆，宫阙尚生荆棘矣。”敬立奇其言，语论皆出人右，ㄈ乃云：“此馆所由并散逃。”因指二皂衫人曰：“此皆某家昆仑奴，一名道奴，一名知远，权且应奉尔。”敬立因于烛下细目其奴。皂衫下皆衣紫白衣，面皆昆仑，兼以白字印面分明，信是ㄈ家人也，令觇厨中，有三数婢供馔具甚忙，信是无所由。良久，盘筵至，食精。敬立与ㄈ同餐，甚饱。畜仆等皆如法，乃寝。敬立问ㄈ曰：“缘倍程行，马瘦甚，可别假一马耶？”答曰：“小事耳。”至四更，敬立命驾欲发，ㄈ又具馔，亦如法。ㄈ处分知远：“取西槽马，送大使至前馆。”兼令道奴：“被东槽马，我饯送大使至上路。”须臾马至，敬立乃乘西槽马而行，ㄈ亦行。可二里，ㄈ即却回执别，异于常馆官。别后数里，敬立觉所借马，有人粪之秽，俄而渐盛，乃换己马被驮而行四五里，东方似明，前馆方有吏迎拜。敬立惊曰：“吾才发馆耳。”曰：“前馆无人，大使何以宿？”大讶，及问所送仆马，俱已不见。其所驮辎重，已却回百余步置路侧。至前馆，馆吏曰：“昔有前官凤州河池县尉刘少府殡宫，在彼馆后园，久已颓毁。敬立却回验之，废馆更无物，唯墙后有古殡宫，东厂前有搭鞍木马，西侧中有高脚木马，门前废堠子二，殡宫前有冥器数人。渐觉喉中有生食气，须臾，吐昨夜所食，皆作朽烂气，如黄衣曲尘之色，斯乃榇中送亡人之食也。童仆皆大吐，三日方复旧。（《太平广记》卷三三九）
    ○李全质
    陇西李全质，少在沂州。尝一日欲大蹴鞠，昧爽之交，假寐于沂州城横门东庭前。忽有一衣紫衣、首戴圆笠直造其前曰：“奉追。”全质曰：“何人相追？”紫衣人曰：“非某之追，别有人来奉追也。”须臾，一绿衣人来，曰：“奉追。”其言忽遽，势不可遏。全质曰：“公莫有所须否？”绿衣人曰：“奉命令追，敢言其所须！”紫衣人谓绿衣人曰：“不用追。”以手麾出横门。紫衣人承间谓全质曰：“适蒙问所须，岂不能终诺乎？”全质曰：“所须何物？”答曰：“犀佩带一条耳。”全质曰：“唯。”言毕失所在，主者报蹴鞠，遂令画犀带。日晚，具酒脯，并纸钱佩带，于横门外焚之。是夜，全质才寐，即见戴圆笠紫衣人来拜谢曰：“蒙赐佩带，惭愧之至，无以奉答，然公平生水厄，但危困处，某则必至焉。”洎太和岁初大水，全质已为天平军裨将兼监察，有切务，自中都抵梁郡城。西走百歇桥二十里，水深而冰薄，素不谙委。程命峻速，片时不可驻，行从等面如死灰，信辔委命而行。才三数十步，有一人后来，大呼之曰：“勿过彼而来此，吾知其径，安而且捷。”全质荷之，反辔而从焉。才不三里，止泥泞，而曾无寸尺之阻。得达本土，以财物酬其人，人固让不取。固与之，答曰：“若仗我而来，则或不让。今因我而行，亦何所苦。”终不肯受。全质意其鲜焉，乃益之。须臾复来，已失所在。却思其人，衣紫衣，戴圆笠，岂非横门之人欤？开成初，衔命入关，回宿寿安县。夜未央而情迫，时复昏晦，不得已而出逆旅，三数里而大雨，回亦不可。须臾，马旁见一人，全质诘之：“谁欤？”对曰：“邮牒者。”更于马前行，寸步不可睹。其人每以其前路物导之，或曰树，或曰椿，或曰险，或曰培娄，或曰穷，全质皆得免咎。久而至三泉驿，憩焉。才下马，访邮牒者欲酬之，已不见矣。问从者，形状衣服，固紫衣而首戴笠，复非横门之人欤？会昌壬戌岁，济阴大水，谷神子与全质同舟，讶全质何惧水之甚，询其由，全质乃语此。又云：“本性无惧水，紫衣屡有应，故兢栗之转切也。”（《太平广记》卷三四八）
    ○沈恭礼
    阌乡县主簿沈恭礼，太和中摄湖城尉。离阌乡日，小疾，暮至湖城，堂前卧。忽有人绕床数匝，意谓从行厅吏雷忠顺。恭礼问之，对曰：“非雷忠顺，李忠义也。”问曰：“何得来此？”对曰：“某本江淮人，因饥寒佣于人，前月至此县，卒于逆旅。然饥寒甚，今投君，祈一食，兼丐一小帽，可乎？”恭礼许之，曰：“遣我何处送与汝？”对曰：“来暮，遣驿中厅子张朝来取。”语毕，立于堂之西楹，恭礼起坐。忠义进曰：“君初止此，更有事，辄敢裨补。”恭礼曰：“可。”遂言：“此厅人居多不安，少间，有一女子，年可十七八，强来参谒，名曰蜜陀僧，君慎不可与之言。或托是县尹家人，或假四邻为附，辄不可交言，言则中此物矣。”忠义语毕，却立西楹未定。堂东果有一女子，峨鬟垂鬓，肌肤悦泽，微笑转盼，谓恭礼曰：“秋室寂寥，蛩啼夜月，更深风动，梧叶堕阶，如何罪责羁囚如此耶？”恭礼不动。又曰：“珍簟床空，明月满室，不饮美酒，虚称少年。”恭礼又不顾。又吟曰：“黄帝上天时，鼎湖元在兹。七十二玉女，化作黄金芝。“恭礼又不顾。逡巡而去。忠义又进曰：“此物已去，少间，东廊下有敬寡妇、王家阿嫂，虽不敢同蜜陀僧，然亦不得与语。”少顷，果有一女郎，自东庑下，衣白衣，簪白簪，手整披袍，回命曰：“王家阿嫂，何不出来？”俄然有曳红裙，紫袖银帔而来，步庭月数匝，却立于东庑下。忠义又进曰：“此两物已去，可高枕矣。少间纵有他媚来，亦不足畏也。”忠义辞去，恭礼止之：“为我更驻，候怪物尽即去。”忠义应唯。而四更已，有一物，长二丈余，手持三数髑髅，若跃丸者，渐近厅檐。忠义谓恭礼曰：“可以枕击之。”应声而击，Ξ然而中手，堕下髑髅，俯身掇之，忠义跳下，以棒乱殴，出门而去。恭礼连呼忠义，不复见，而东方已明。与从者具语之，遂令具食及市帽子，召厅子张朝诘之，曰：“某本巫人也，近者假食为厅吏，具知有新客死客鬼李忠义。”恭礼便付帽子及盘餐等去。其夜，梦李忠义辞谢曰：“蜜陀僧大须防备，犹二三年奉扰耳。”言毕而去。恭礼两月在湖城，夜夜蜜陀僧来，终不敢对。后即归阌乡，即隔夜而至，然终亦不能为患。半年后，或三夜五夜一来。一年余，方渐稀。有僧令断肉及荤辛，此后更不复来矣。（《太平广记》卷三四八）
    ○薛淙
    前进士薛淙，元和中游河北卫州界村中古精舍，日暮欲宿，与数人同访主人僧。主人僧会不在，唯闻库西黑室中呻吟声。迫而视，见一老僧病，须发不剪，如雪，状貌可恐。淙乃呼其侣曰：“异哉病僧？”僧怒曰：“何异耶？少年子要闻异乎？病僧略为言之。”淙等曰：“唯，唯。”乃曰：“病僧年二十时，好游绝国。服药休粮，北至居延，去海三五十里。是日平明，病僧已行十数里，日欲出，忽见一枯立木，长三百余丈，数十围，而其中空心。僧因根下窥之，直上，其明通天，可容人。病僧又北行数里，遥见一女人，衣绯裙，跣足袒膊，被发而走，其疾如风。渐近，女人谓僧曰：‘救命，可乎？’对曰：‘何也？’云：‘后有人觅，但言不见，恩至极矣。’须臾，遂入枯木中。僧更行三五里，忽见一人，乘甲马，衣黄金衣，备弓剑之器，奔跳如电，每步可三十余丈，或在空，或在地，步骤如一。至僧前曰：‘见某色人否？’僧曰：‘不见。’又曰：‘勿藏。此非人，乃飞天夜叉也。其党数千，相继诸天伤人，已八十万矣。今已并擒戮，唯此乃尤者也，未获。昨夜三奉天帝命，自沙吒天逐来，至此已八万四千里矣。如某之使八千人散捉，此乃获罪于天，师无庇之尔。’僧乃具言。须臾，便至枯木所。僧返步以观之，天使下马，入木窥之，却上马，腾空绕木而上。人马可半木已来，见木上一绯点走出，人马逐之，去七八丈许，渐入霄汉，没于空碧中。久之，雨三数十点血，意已为中矢矣。此可以为异。少年以病僧为异，无乃陋乎！”（《太平广记》卷三五七）
    ○张不疑
    南阳张不疑，开成四年宏词登科，授秘书。游京，假丐于诸侯回，以家远无人，患其孤寂，寓官京国，欲市青衣，散耳目于闾里间。旬月内，亦累有呈告者，适憎貌未偶。月余，牙人来云：“有新鬻仆者，请阅焉。”不疑与期于翌日。及所约时至，抵其家，有披朱衣牙笏者，称前浙西胡司马，揖不疑就位，与语甚爽朗，云：“某少曾在名场，几及成事。曩以当家使于南海，蒙携引数年，记于岭中。偶获婢仆等三数十人，自浙右已历南荆，货鬻殆尽。今但有六七人，承牙人致君子至焉。”语毕，一青衣捧小盘，各设于宾主位。俄携银樽金盏，醪醴芳新，馨香扑鼻。不疑奉道，常御酒止肉，是日不觉饮数杯。余命诸青衣六七人，并列于庭，曰：“唯所选耳。”不疑曰：“某以乏于仆使，今唯有钱六万，愿贡其价，却望高明，度六万之直者一人以示之。”朱衣人曰：“某价翔庳各有差等。”遂指一鸦鬟重耳者曰：“春条可以偿耳。”不疑睹之，则果是私目者矣。即日操契付金。春条善书录，音旨清婉，所有指使，无不惬适。又好学，月余日，潜为小诗，往往自于户牖间题诗云：“幽室锁妖艳，无人兰蕙芳。春风三十载，不尽罗衣香。”不疑深惜其才貌明慧。如此两月余。不疑素有礼奉门徒尊师，居天观。相见，因谓不疑曰：“郎君有邪气绝多。”不疑莫知所自，尊师曰：“得无新聘否？”不疑曰：“聘纳则无，市一婢耳。”尊师曰：“祸矣！”不疑恐，遂问计焉。尊师曰：“明旦告归，慎勿令觉。”明早，尊师至，谓不疑曰：“唤怪物出来。”不疑召春条，泣于屏幕间，亟呼之，终不出来。尊师曰：“果怪物耳。”斥于室内，闭之，尊师焚香作法，以水向东而巽者三，谓不疑曰：“可往观之，何如也？”不疑视之曰：“大抵是旧貌，但短小尺寸间耳。”尊师曰：“未也。”复作法禹步，又以水向门而喷者三，谓不疑：“可更视之，何如也？”不疑视之，长尺余，小小许，僵立不动。不疑更前视之，乃仆地，扑然作声。视之，一朽盟器，背上题曰“春条”，其衣服若蝉蜕然，系结仍旧。不疑大惊。尊师曰：“此虽然，腰腹间已合有异。”令不疑命刀劈之，腰颈间果有血，浸润于木矣，遂焚之。尊师曰：“向使血遍体，则郎君一家皆遭此物也。”自是不疑郁悒无已。岂有与盟器同居而不之省，殆非永年。每一念至，惘然数日，如有所失。因得沈痼，遂请告归宁。明年，为江西辟，至日使淮南，中路府罢。又明年八月而卒。卒后一日，尊夫人继殁。道士之言果验。（《太平广记》卷三七二）
    ○又
    一说：张不疑常与道士共辨往来，道士将他适，乃诫不疑曰：“君有重厄，不宜居太夫人膝下，又不可进买婢仆之辈。某去矣，幸勉之。”不疑即启母卢氏。卢氏素奉道，常日亦多在别所求静，因持寺院以居，不疑旦问省。数月，有牙僧言，有崔氏孀妇甚贫，有妓女四人，皆鬻之，今有一婢曰金红，有姿首，最其所惜者，今贫不得已，将欲货之。不疑喜，遂令召至，即酬其价十五万而获焉，宠侍无比。金红美言笑，明利轻便，事不疑，皆先意而知。不疑愈惑之。无几，道士诣门，及见不疑，言色惨沮，吁叹不已。不疑诘之，道士曰：“嘻！祸已成，无奈何矣！非独于君，太夫人亦不免矣。”不疑惊怛，起曰：“别后皆如师教，尊长寓居佛寺，某守道殊不敢怠，不知何以致祸？且如之何？”哀祈备至。道士曰：“皆无计矣，但为君辨明之。”因诘其别后有所进者，不疑曰：“家少人力，昨唯买一婢耳。”道士曰：“可见乎？”不疑即召之，金红不肯出，不疑连促之，终不出。不疑自诟之。即至，道士曰：“即此是矣。”金红大骂曰：“婢有过，鞭挞之可也。不要，鬻之可也。一百五十千尚在，何所忧乎？何物道士，预人家事耶！”道士曰：“惜之乎？”不疑曰：“此事唯尊师命，敢不听德。”道士即以拄仗击其头，沓然有声，如击木。遂倒，乃一盟器女子也，背书其名。道士命掘之，五六尺得古墓，柩傍有盟器四五，制作悉类所焚者，一百五十千在柩前俨然，即不疑买婢之资也。复之。不疑惝发疾，累月而卒。亲卢氏，旬日继殁焉。（《太平广记》卷三七二）
    ○刘希昂
    元和中，内侍刘希昂将遇祸，家人上厕，忽闻厕中云：“即来，且从容。”家人惊报希昂。希昂自往听之，又云：“即出来，即出来。”昂曰：“何不出来？”遂有一小人，可长尺余，一家持枪跨马，而走出迅疾，趁不可及。出门而无所见，未几而复至。七月十三日中，忽有一白衣女人，独行至门曰：“缘游看去家远，暂借后院盘旋，可乎？”希昂令借之，勒家人领过，姿质甚分明。良久不见出，遂令人觇之，已不见。希昂不信，自去观之，无所见，唯有一火柴头在厕门前。家属相谓曰：“此是火灾欲起，觅术士镇压之。”当镇压之日，火从厨上发，烧半宅且尽。至冬，希昂忤宪宗，罪族诛。（《太平广记》卷三七三）
    ○郑洁
    郑洁，本荥阳人，寓于寿春郡，尝以假摄丞尉求食。婚李氏，则善约之犹子也。洁假摄停秩，寄迹安丰之里。开成五年四月中旬，日向暮，李氏忽得心痛疾，乃如狂言，拜于空云：“且更乞。”须臾间而卒，唯心尚暖耳。一家号恸，呼医命巫，竟无效者，唯备死而已。至五更，鸡鸣一声，忽然回转，众皆惊捧。良久，口鼻间觉有嘘吸消息。至明，方语云：“鬼两人把帖来追，初将谓州县间，犹冀从容，而俄被使人曳将，怕惧，行亦不觉甚难。至一城郭，引入，见一官人，似曹官之辈。又领入曹司，聆读元追之由，云某前生姓刘，是丈夫，有妻曰马氏，马氏悍戾，刘乃杀而剔其腹，令马氏无五脏，不可托生。所诉者马母。某便告本司云：‘居欲得马氏托生，即放某回，尽平生所有，与作功德，为计即可也。若今追某，徒置于无间狱，亦何裨于马氏哉？’本司云：‘此则自辨之。’须臾，马氏者到，李恐，马氏无礼，遂对官人云：‘何得如此狡毒！’李具以私中之言对之。官人问马氏曰：‘何如？’马氏曰：‘冤系多年，别罪受毕，合归，生路无计，伏取裁断！’李氏又云：‘且请检某算寿几何。若未合来，即请依前说。若合命尽，伏听处分。’官人云：‘灼然有理。’遂召司命。须臾，一主者抱案入来云：‘李未合来，昨追时已检讫。’须臾更检。检出，捧呈官云：‘更有十八年合在人间。’本司云：‘且令随衙勘责，夜则放归耳。’彼处欲夜，所司放出，似梦而归也。”自是人间日暮，追使即来，鸡鸣即放回，如常矣。郑虽贫苦，百计只待来使。三五日后，使人惭谢郑曰：“百味之物，深所反侧，然不如赐茶浆水粥耳。”茶酒不如赐浆水，又贫居之易办，自是每晚则备浆水及粥，纸钱三五张。月十日后，每来皆语言商议，出拔李氏。李氏初每归来，并不敢言，自使人同和，兼许微说冥间事。常言人罪之重者，无如枉法杀人而取金帛。又曰：“布施者，不必造佛寺，不如先救骨肉间饥寒。如有余，即分锡类，更有余，则救街衢间也。其福最大。”郑君兼凭问还往间一人寿命官爵。回报云：“此人好受金帛，今被折寿，已欲尽矣。然更有一官，如能改，即得终此秩。若踵前，则不离任矣。”又云：“每烧钱财，如明旦欲送钱与某神祗，即先烧三十二张纸钱以求五道，其神祗到必获矣。如寻常烧香，多不达。如是春秋祭祀者，即不假告报也。其烧时，辄不得就地，须以柴或草荐之，从一头以火热，不得搅碎，其钱即不破碎，一一可达也。”至八月中，李却回，忽喜曰：“已有计可脱矣。”郑询之曰：“奈何？”“然须致纸钱三五万，令他行下可矣。”郑乃求于还往，一邑官吏并知之，共与同力，依言救之。后数日方肯说，因云：“冥司又有剔五藏而杀人者，冥司勘覆未毕。且取彼五藏置诸马氏腹，令托生矣。”自是追乎稍稀，或十日方一去，但云磨勘文案未毕，所言受罪亦不见，其余但拷问科决而已。又尝言当邑某坊曲某姓名人，合至某月日卒，至时更无差谬。又郑君自云：“某即合得摄安丰尉。”至明年正月三日，果为崔中丞邀摄安丰县尉，皆其妻素知之。自正月已后，更免其追呼矣。郑君自有记录四十余纸，此略而言也。（《太平广记》卷三八○）
    ○杨知春
    开元中，忽相传有僵人在地一千年，因墓崩，僵人复生，不食五谷，饮水吸风而已。时人呼为地仙者，或有呼为妄者。或多知地下金玉积聚焉，好行吴、楚、齐、鲁间。有二贼乘僵人言，乃结凶徒十辈，于濠、寿开发墓，至盛唐县界。发一冢，时呼为白茅冢。发一丈，其冢有四房阁。东房皆兵器，弓矢枪刃之类悉备。南房皆缯彩，中奁隔皆锦绮，上有牌云：“周夷王所赐锦三百端。”下一隔皆金玉器物。西房皆漆器，其新如昨。北房有玉棺，中有玉女，俨然如生。绿发稠直，皓齿编贝，纤修短中度，若素画焉。衣紫帔，绣鞋珠履，新香可爱。以手循之，体如暖焉。玉棺之前，有一银樽满。凶徒竞饮之，甘芳如人间上樽之味。各取其锦彩宝物。玉女左手无名指有玉，贼争脱之。一贼杨知春者曰：“何必取此！诸宝已不少。”久不可脱，竞以刀断其指。指中出血，如赤豆汁。知春曰：“大不仁！有物不能赎，卒断其指，痛哉！”众贼出冢，以知春为诈，共欲杀之。一时举刀，皆不相识，九人自相斫俱死，知春获存。遂却送所掠物于冢中，粗以土瘗之而去。知春诣官，自陈其状。官以军人二十余辈修复。复寻讨铭志，终不能得。（《太平广记》卷三八九）
    
    ○苏遏
    天室中，长安永乐里有一凶宅，居者皆破，后无复人住。暂至，亦不过宿而卒，遂至废破。其舍宇唯堂厅存，因生草树甚多。有扶风苏遏，忄空忄空遽苦贫穷，知之，乃以贱价于本主质之，才立契书，未有一钱归主。至夕，乃自携一榻，当堂铺设而寝。一更已后，未寝，出于堂，彷徨而行。忽见东墙下有一赤物，如人形，无手足，表里通彻光明，而叫曰：“咄！”遏视之不动，良久，又按声呼曰：“烂木！咄！”西墙下有物应曰：“诺。”问曰：“甚没人？”曰：“不知。”又曰：“大硬锵。”烂木对曰：“可畏。”良久，乃失赤物所在。遏下阶，中庭呼烂木曰：“金精合属我。缘没敢叫唤？”对曰：“不知。”遏又问：“承前杀害人者在何处？”烂木曰：“更无别物，只是金精，人福自薄，不合居之，遂丧逝，亦不曾杀伤耳。”至明，更无事，遏乃自假锹锸之具，先于西墙下掘。入地三尺，见一朽柱，当心木如血色，其坚如石。后又于东墙下掘两日，近一丈，方见一方石，阔一丈四寸，长一丈八寸，上以篆书曰：“夏天子紫金三十斤，赐有德者。”遏乃自思：“我何以为德？”又自为计曰：“我得此宝，然修德亦可禳之。”沉吟未决。至夜，又叹息不定，其烂木忽语曰：“何不改名为有德，即可矣。”遏曰：“善。”遂称“有德”。烂木曰：“君子倘能送某于昆明池中，自是不复挠吾人矣。”有德许之。明辰，更掘丈余，得一铁瓮，开之，得紫金三十斤。有德乃还宅价修葺，送烂木于昆明池，遂闭户读书。三年，为范阳请入幕。七年内，获冀州刺史，其宅更无事。（《太平广记》卷四○○）
    ○赵齐嵩
    贞元十二年，赵齐嵩选授成都县尉，收拾行李，兼及仆从，负以行，欲以赴任。然栈道甚险而狭，常以马鞭拂小树枝，遂被鞭梢缴树，猝不可脱，马又不住，遂坠马。枝柔叶软，不能碍挽，直至谷底，而无所损。视上直千余仞，旁无他路，分死而已。所从仆辈无计，遂闻于官而归。赵子进退无路。坠之翌日，忽闻雷声殷殷，乃知天欲雨。须臾，石窟中云气相旋而出，俄而随云有巨赤斑蛇，粗合拱，鳞甲焕然，摆头而双角出，蜿身而四足生，奋迅鬣，摇动首尾，乃知龙也。赵生自念曰：“我住亦死，乘龙出亦死，宁出而死。”攀龙尾而附其身。龙乘云直上，不知几千仞，赵尽死而攀之。既而至中天，施体而行，赵生方得跨之，必死于泉矣。南视见云水一色，乃南海也。生又叹曰：“今日不葬于山，卒于泉矣。”而龙将到海，飞行渐低。去海一二百步，舍龙而投诸地。海岸素有芦苇，虽堕而靡有所损。半日，乃行路逢人，问之，曰：“清远县也。”然至于县，且无伴从凭据，人不之信，不得缱绻。赵生当门而长安。月余日，达舍，家内始作三七斋，僧徒大集，忽见赵生至，皆惊恐奔曰：“魂来归。”赵生当门而坐，妻孥辈亦恐其有复生，云：“请于日行，看有影否？”赵生怒其家人之诈恐，不肯于日行，疏亲曰：“若不肯日中行，必是鬼也。”见赵生言，犹云：“乃鬼语耳。”良久，自叙其事，方大喜。行于危险，乘骑者可以为戒也。（明钞本《太平广记》卷四二一）
    ○韦思恭
    元和六年，京兆韦思恭与董生、王生三人结友，于嵩山岳寺肄业。寺东北百余步，有取水盆在岩下，围丈余，而深可容十斛，旋取旋增，终无耗，一寺所汲也。三人者自春居此，至七月中，三人乘暇欲取水，路臻于石盆，见一大蛇长数丈，黑若纯漆，而有白花，似锦，蜿蜒盆中。三子见而骇，视之良久，王与董议曰：“彼可取而食之。”韦曰：“不可。昔葛陂之竹，渔父之梭，雷氏之剑，尚皆为龙，安知此名山大镇，岂非龙潜其身耶？况此蛇鳞甲尤异于常者，是可戒也。”二子不纳所言，乃投石而扣蛇且死，萦而归烹之。二子皆咄韦生之诈洁。俄而报盆所又有蛇者，二子之盆所，又欲击。韦生谏而不允。二子方举石欲投，蛇腾空而去。及三子归院，烹蛇未熟，忽闻山中有声，殷然地动。觇之，则此山间风云暴起，飞沙走石，不瞬息至寺，天地晦暝，对面相失。寺中人闻风云暴起中云：“莫错击。”须臾，雷火中半下，书生之宇，并焚荡且尽。王与董皆不知所在，韦子于寺廊下无事。故神化之理，亦甚昭然：不能全为善，但吐少善言，则蛟龙之祸不及矣，而况于常行善道哉。其二子尸，迨两日于寺门南隅下方索得。斯乃韦自说，至于好杀者足以为戒矣。（《太平广记》卷四二二）
    ○李黄
    元和二年，陇西李黄，盐铁使逊之犹子也。因调选次，乘暇于长安东市，瞥见一犊车，侍婢数人于车中货易。李潜目车中，因见白衣之姝，绰约有绝代之色。李子求问，侍者曰：“娘子孀居，袁氏之女，前事李家，今身依李之服。方除服，所以市此耳。”又询：“可能再从人乎？”乃笑曰：“不知。”李子乃出与钱帛，货诸锦绣。婢辈遂传言云：“且贷钱买之，请随到庄严寺左侧宅中，相还不负。”李子悦。时已晚，遂逐犊车而行，碍夜方至所止。犊车入中门，白衣姝一人下车，侍者以帷拥之而入。李下马，俄见一使者将榻而出，云：“且坐。”坐毕，侍者云：“今夜郎君岂暇领钱乎？不然，此有主人否？且归主人，明晨不晚也。”李子曰：“乃今无交钱之志，然此亦无主人，何见隔之甚也！”侍者入，复出曰：“若无主人，此岂不可。但勿以疏漏为诮也。”俄而侍者云：“屈郎君。”李子整衣而入，见青服老女郎立于庭，相见曰：“白衣之姨也。”中庭坐。少顷，白衣方出，素裙粲然，凝质姣若，辞气闲雅，神仙不殊。略序款曲，翻然却入。姨坐谢曰：“垂情与货诸彩色，比日来市者，皆不如之。然所假如何？深忧愧。”李子曰：“彩帛粗缪，不足以奉佳人服饰，何敢指价乎？”答曰：“渠浅陋，不足侍君子巾栉，然贫居有三十千债负，郎君倘不弃，则愿侍左右矣。”李子悦，拜于侍侧，俯而图之。李子有货易所先在近，遂命所使取钱三十千，须臾而至。堂西间门豁然而开，饭食毕备，皆在西间。姨遂延李子入坐，转ツ炫焕。女郎旋至，命坐，拜姨而坐。六七人具饭，食毕，命酒欢饮。一住三日，饮乐无所不至。第四日，姨云：“李郎君且归，恐尚书怪迟，后往来亦何难也。”李亦有归志，承命拜辞而出。上马，仆人觉李子有腥臊气异常。遂归宅。问：“何处？许日不见。”以他语对，遂觉身重头旋，命被而寝。先是，婚郑氏女，在侧云：“足下调官已成，昨日过官，觅公不得，某二兄替过官，已了。“李答以愧佩之辞。俄而郑兄至，责以所往行。李已渐觉恍惚，祗对失次，谓妻曰：“吾不起矣。”口虽语，但觉被底身渐消尽。揭被而视，空注水而已，唯有头存。家大惊慑，呼从出之仆考之，具言其事。及去寻旧宅所，乃空园，有一皂荚树，树上有十五千，树下有十五千，余了无所见。问彼处人云，往往有巨白蛇在树下，便无别物。姓袁者，盖以空园为姓耳。
    复一说：元和中，凤翔节度李听从子，任金吾参军。自永宁里出游，及安化门外，乃遇一车子，通以银装，颇极鲜丽，驾以白牛，从二女奴，皆乘白马，衣服皆素，而姿容婉媚。贵家子，不知检束，即随之，将暮焉。二女奴曰：“郎君贵人，所见莫非丽质，某皆贱质，又粗陋，不敢当公子厚意。然车中幸有妹丽，诚可留意也。”遂求女奴，乃驰马傍车，笑而回曰：“郎君但随行，勿舍去，某适已言矣。”既随之，闻其异香盈路。日暮，及奉诚园，二女奴曰：“娘子住此之东，今先去矣。郎君且此回翔，某即出奉迎耳。”车子既入，乃驻马于路侧。良久，见一婢出门招手。乃下马，入座于厅中。但闻名香入鼻，似非人世所有。遂令人马入安邑里寄宿。黄昏后，方见一女子，素衣，年十六七，姿艳若神仙。自喜之心，所不能谕。及出，已见人马在门外，遂别而归。才及家，便觉脑疼，斯须益甚，至辰巳间，脑裂而卒。其家询问奴仆昨夜所历之处，从者具述其事，云：“郎君颇闻异香，某辈所闻，但蛇臊不可近。”举家冤骇。遽命仆人于昨夜所止之处覆验之。但见枯槐树中，有大蛇蟠屈之迹。乃伐其树，发掘，已失大蛇，但有小蛇数条，尽白，皆杀之而归。（《太平广记》卷四五八）
    ○木师古
    游子木师古，贞元初行于金陵界村落。日暮，投古精舍宿，见主人僧，主人僧乃送一陋室内安止，其本客厅乃封闭不开。师古怒，遂诘责主人僧。僧曰：“诚非吝惜于此，而卑吾人于彼。俱以承前客宿于此者，未尝不大渐于斯。自某到，已三十余载，殆伤三十人矣。闭止已周岁，再不敢令人止宿。”师古不允，其词愈生猜责。僧不得已，令启户洒扫，乃实年深朽室矣。师古存心信，而口貌犹怒。及入寝，亦不免有备预之志，遂取箧中便手刀子一口，于床头席下，用壮其胆耳。寝至二更，忽觉增寒，惊觉，乃漂沸风冷，如有扇焉。良久，其扇复来。师古乃潜抽刀子于幄中，以刀子一挥，如中物，乃闻堕于床左，亦更无他。师古复刀子于故处，乃安寝。至四更已来，前扇又至，师古亦依前法，挥刀中物，又如堕于地。握刀更候，了无余事。须臾天曙，寺僧及侧近人，同来扣户。师古乃朗言问之为谁，僧徒皆惊师古之犹存，询其来由。师古具述其状，徐徐拂衣而起。诸人遂于床右，见蝙蝠二枚，皆中刀狼籍而死，每翅长一尺八寸，珠眼圆大如瓜，银色。按《神异秘经法》云：“百岁蝙蝠，于人口上，服人精气，以求长生。至三百岁，能化形为人，飞游诸天。”据斯未及三百岁耳，神力犹劣，是为师古所制。师古因之亦知有服练术，遂入赤城山，不知所终。宿在古舍下者，亦足防矣。（《太平广记》卷四七四）
