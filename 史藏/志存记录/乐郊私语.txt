乐郊私语　　（元）姚桐寿 撰 

　　余于后至元己卯，教授余干时，同知州事为海盐沈仲实也。仲实开朗好读书，与余倾盖若平生欢。两人以为相见之晚，遂结姻盟。庶几久要不忘之义，乃不三四载，各以解官星散。忽于至正已丑，仲实奄弃宾客。余裹粮走海上哭之。刘夫人出拜余曰：“老身惟一爱女，不欲远嫁。郎君婚期已近，倘能就婚，相倚为命，是未亡人之愿也。”余悲其言而许之。至岁壬辰，儿年十八，行将逆妇。老妻谓余曰：“大儿已堪自立，此儿犹黄口，忍弃置海上乎？”遂夫妇移家于丰山之阳，至明年二月，始毕婚事。刘夫人复拜余曰：“亡人所遗，只一襁中婴孺，门户衰冷。所冀翁媪郎君为我支办，倘云此后终当离异，是非亡人托契于翁媪之意也。”余益悲其言，谓吾妇曰：“世方扰扰，桐江迫处孔道，所必被兵。且此州僻悬海上，亦自可托，何必故乡？”遂定居州城，往来于丰阳别业之间，称此州寓公也。既而与新故知交，若云间杨廉夫、嘉禾员廷臣、潘泽民张子晦、本州杨友直，时于春林夏泽，寻讨旧迹，遣拨旅怀。凡耳目之所睹记，有触于中，辄为条载。数年不觉丛聚成帙，私为之叹曰：“天下土崩，余犹得拈弄笔墨，如此海上真我之乐郊也！”遂题之曰《乐郊私语》，以就正于后之博达君子云。 

　　至正癸卯春三月，桐江钓叟姚桐寿乐年叙。 

　　余始至州，舟过鹿苑废刹。时方深秋，红树扶疏，隐映败榱破壁，大足供客中吟眺。因维梢登览读壁间旧记，有鲁简肃公罗汉见梦事，括苍吴思齐题其旁曰：“是法本平等，无怠亦无敬，如何证无生，却来见参政？”余谓阿罗汉，自敬正人，不敬参政。简肃风范，凛凛载在史册，每—翻诵，未尝不想见其为人。及入城，谒所谓鲁公祠。祠旁有思鲁桥，壁端有卜茭词，州民有疑，辄问凶吉如响。公之精灵不昧，更有如此者！柱上有联云：“舄去占祠留鸟翼，名从青史识鱼头。”是县令蒋行简所书。 

　　天仙湖急递铺，在城西十里，仅一大漾耳。湖旁相传有徐湾故居。湾得仙道者，后以委蜕仙去，故以名湖。然后有庙神称徐乏，盖误以徐湾为徐王也。庙后有老人甚褴缕。问之，姓郭氏，乃宋枢相慎求之后，贫无以资，充铺长以自给，因出枢相诰身像赞相示。余摄衣冠拜之，乃分裹粮之余为赠，始知韩昌黎“不见三公后，饥寒出无驴”之句为不诬也。 

　　六里山旧有石刻云：“天册元年，旃蒙协洽之岁，孟冬阳月，日维壬寅朔，石篑神道忽白开发，拾得青石玺符文：‘吴真皇帝。’”共三十八字。余按：吴天册元年，为晋武帝咸宁元年。是年七月甲中晦，日有食之，则孟冬朔，非甲申，则乙酉也。壬寅当在望后，安得有壬寅朔乎？此必里人伪为符瑞，漫不考其日月，以悦世主于一时耳。 

　　括苍刘伯温，多才艺，能涛文，尤善形家言。尝以儒学提举，得相见于钱塘。后十年所，刘已解官，复见于海盐之横山，把臂道故，至于信宿。谓余曰：“中国地脉，俱从昆仑来。北龙、中龙，人皆知之。惟南龙一支，从峨嵋并江而东，竟不知其结局处。顷从通州泛海至此，乃知海盐诸山是南龙尽处。”余问：“何以知之？”刘曰：“天目虽为浙右镇山，然势犹未止。蜿蜓而来，右束黟浙，左带苕霅，直至此州长墙秦驻之间而止。于是以平松诸山为龙，左抱以长江淮泗之水；以庆绍诸山为虎，右绕以浙江曹娥之水。然诸水率皆朝拱于此州，而后乘潮东出，前复以朝鲜、日本为案，此南龙一最大地也。”余问：“此何人足以当之？”曰：“非周、孔其人不可，然而无有乎尔。吾恐山川亦不忍自为寂寂若此也。” 

　　至正丙申三月日晡时，天忽昏黄，若有霾雾。市中喧言，天有雨日。予立庭中视之，初以老眼不能正视，眩然若有数日。久之，果见两日交而复开，开而复合者，凡数千百遍。回视窗隙壁窦，皆成两圆形，若重黄卵，亦复开合不常，此数十年来目所未睹之异也。发书占之，李淳风曰：“日不可有二，风霾日无光。占为上刑急，人不乐生。又日变色，有军急，其君无德，其臣乱国。”嗟嗟，今岂其时乎！ 

　　十六年五月，声言张兵南下。杨参政完者，以数万众屯嘉兴，军容甚盛。先锋吕才，以七千众屯王江泾，商旅不行，川途严肃。张兵遂不敢取道嘉禾，乃自平望、乌墩直捣武林。达丞相以为杨当必扼其锋，漫不为备。及敌已入境，仓徨出拒，遂至破军杀将，达仅以身免。杨得破城之问，乃跌足曰：“罪诚在我！”即统苗土官军，分为三路：使蒋英从大麻、唐栖，董旺从硖石、长安，身率刘震、朱钺从海盐、黄湾而进。以吕才、吕升屯守嘉兴。张军知杨分路而来，遂应接不暇，一败于皋亭山，再败于谢村，三战而败于夹城巷。张军悉水从德清、陆从海盐遁还。初杨过海上，余与杨别驾郭大理，谒之，劝其留兵三千，遏其归路。杨云：“此行贼具成擒，安得有归者？”不听，已而竟得纵逸而击。 

　　德藏寺，在县北五十里。寺虽濒市，亦深静可憩。国初有僧真谛，性若戆骏，而恪守戒律，第为寺中樵汲而已。时有国师杨连真伽来寓寺中，声言欲发天女等墓。然皆古冢，实无意开发，意以云间陆左丞爱女及朱提举夫人，皆以有色夭死，闻用水银装殓，欲发尸淫秽之耳。及杨下令，果及二墓。真谛闻之，怒形于色。众僧惧其以戆致祸，苦为阴劝。及杨五鼓肩舆发众出寺，真谛忽起抽韦驮木杵奋击。杨命擒之，时众虽数百，皆披荡不能拒，伤者凡百余人，至有头破臂折者。人见真谛于众中超跃，每逾寻文，若隼撇虎腾，飞捷非人力可到。一时灯炬皆灭，锄畚插皆为段坏。杨大惧，谓是韦驮显圣，遂不敢往发。鼓柁率众而去，亦不敢问此僧也。后二年，真谛行脚峨嵋，不知所往。 

　　州衙前有黄郎中庙，相传是前代贤令，故立庙于此。考之旧记，惟绍兴间有黄昱，乾道间有黄纶，然庙为何执中重建，则何又先于二黄，竟不知为谁。按：《重修碑记》云：“黄公不知何代，不知何名，亦不知何许人。惟此中旧老云：‘公为县有善政入民，民不解于心，相与尸祝者，又不知几何年！’”今庙且颓圮，民复奉主环泣请余新之。余惟人莫亲于祖先，然亲尽则毁。兹黄公以前朝一令，世何远也！世远则政隔，泽无及也。世与泽两不可知，则心所不属也。而民犹恋恋若不释然者，是岂人情哉！我知其以前令劝后令耳！以为彼善为民，民亦不忘，虽千百世不改。则今之为牧者，曷不尽若黄公，使后世不忘，若今日之不忘黄公也！余亦勉承民志，重为建祠，以副其不忘黄公者。余岂敢望民不忘如黄公也哉！此《记》亦大有关于为政者，故录于此。 

　　赵子固，宋宗室也。入本朝，不乐仕进，隐居州之广陈镇。时载以一舟，舟中琴书尊杓毕具，往往泊蓼汀苇岸，看夕阳、赋晓月为事。尝到县，县令宣城梅黻到船谒公。公飞棹而去。梅伫立岸上言曰：“昔人所谓‘名可闻而身不可见’，殆谓先生欤？”公从弟子昂自苕中来访。公闭门不纳，夫人劝之，始令从后门入。坐定，第问：“弁山笠泽，近来佳否？”子昂云：“佳。”公曰：“弟奈山泽佳何？”子昂惭退。公便令苍头濯其坐具，盖恶其作宾朝家也。余生也晚，乃少从妇翁得见子固。今虽身寓公里，第有想像鼓棹行吟胜处耳。至于子昂风神美丽而和易可亲，文章、书、绘，人号“三绝”。若夫怂恿彻里，竟诛桑哥之奸，亦当代第一流人也。 

　　税务在安仁桥西十五步，务为宋枢密郭三益彰庆馆基也。余悲此地昔为迎宾文酒之所，今为剥敛叫嚣之场，前后何雅溷悬隔也！近来盗贼四起，在在用兵，课赋无艺。即税额一节，往往增加无算，市中不堪其扰。当延祐间，程文宪条言“江南茶、盐、酒、醋等税，近来节次增添，比初时千倍。今又逐季增添，正缘管课程官虚添课额以谄上司，其实利则归己，虚额则张挂欠籍”云云。奉仁宗皇帝圣旨，诸色课程，从实恢办。既许从实，岂可虚增？“除节累增课额实数及有续次虚增数目，特与查照，并行蠲减，从实恢办。”明旨凛然，今但挂壁而已。 

　　张氏之陷平江也，总管宣城贡师秦怀印脱身，易姓名为端木氏，隐居云间。时一往来海上，尝寓于资圣寺，与僧寿量相得甚欢。寿量有戒行，尝绝江浮淮以游湖湘之间，泛彭蠡，过洞庭，登祝融，望大庾，还至天目，传法于中峰大师，行脚于四远，凡三十年。于是归隐于寺，题其栖禅之室曰“大隐”。贡因述其意，作《大隐记》，记载礼部集，文多不具载。 

　　杨友直元坦，尝于后至元问判余干，与余情昵。而福儿托契仲实同守，友直实为合二姓之好，然未尝悉其上世所从来。兹卜居丰阳，去友直所居仅一舍，因得拜其先莹及高曾以下诸像，乃知杨氏为宋文公亿之后，有以武功起家者。土著盐之澉浦，高祖春宋武经大夫，国朝赠中宪大夫、松江知府、上骑都尉，追封弘农郡伯。曾祖发宋右武大夫、利州刺史、殿前司选、锋军统制，官枢密院副都统，国朝内附，改授明威将军、福建安抚司，领浙东、西市舶总司事，赠怀远大将军、池州路总管、轻车教尉，追封弘农郡侯。祖梓嘉议大夫、杭州路总管，致仕赠两浙都转运盐使、上轻车都尉，追封弘农郡侯，谥康惠。父楧敦武校尉、赣州路同知、知宁都州事，卒于官。友直生方晬耳，母周夫人携孤扶榇而归。时康惠公及陆夫人与楧生母訾夫人，相与保护。至泰定丁卯康惠薨逝，友直已年二十余矣。为人倜傥多才，好学不倦，能嗣其先德。江浙财赋总管韩仲山重其才，以女妻之。比官上饶，通守常州，所在著积。方将振其家声，而天不悔祸，复于至正丁酉，溘然长逝，春秋仅五十有五。少寡遗孤，茕茕在疚。伤余结契仲实不幸早逝，惟友直足为旅人相依。今复尔，则信乎？其命之穷也。嗟乎！友直往矣。无以报称，惟应状君世德及所行事，以请于当代大方，为友直不朽计耳。 

　　丁酉八月，张氏以水师数万来攻嘉兴。羽檄星驰，川陆戒严。海盐自州佐巡场以下，皆统兵北屯半逻新丰，广陈以备他道。州城闭塞兼旬，民间米谷骤踊，而薪爨不属，多破斫簷柱几榻而炊。杨完者以大军四伏，使小舟数十百艘饵之。敌樯舻蔽天，排川而下，追至杉青，东西岸多积苇以待。时南风大作，岸上举火，敌舟焚燎至四十里不止，死者甚众。遂舍舟登陆，进逼城下，战于东瓜堰。大破之，斩首万七千级，俘者数千。张氏统军张士信，以伏水遁还。然完者凶肆，掠人货钱，至贵家命妇室女，见之则必围宅勒取，淫污信宿，始得纵还。少与相拒，则指以通贼，纵兵屠害。由是部曲骄横，凡屯壁之所，家户无得免焉。民间谣曰：“死不怨奉州张，生不谢宝庆杨。”善乎！余廷心之言曰：“苗獠素不被王化，其人与禽兽等，不宜使人中国，他日为祸将不细。”今若此，何其言之若持左券也？ 

　　张氏既归命本朝，兄弟相继拜太尉、平章之命，乃于十九年秋七月大城武林，至起平、松、嘉、湖四路官民以供畚筑。虽海盐一州，发徒一万二千，分为三番，以一月更代，皆裹粮远役。而督事长吏复藉之酷敛，鞭朴棰楚，无有停时，死者相望。至本年十月，始得迄功。凡费数十百万，而《新城碑记》至以南仲山甫为譬。其辞有曰：“有嘉太尉，克绥我民，畴其相之，平章弟昆。”又曰：“我作我息，我出我入，变呻为讴，伊谁之力？”岂不惭靦斯言也乎？ 

　　州濒海，盐为国利，然亡命得以私贩擅之，每操兵飞棹，往来贾贩，虽吏兵莫之敢撄。至正丁酉，泺城范廉卿以荫补芦沥巡检。其为人，恂恂儒者。顾长骑射，无论鸟兽，不及飞窜。虽海涂上跳鱼子蟹之细，捷射之，百不失一。夜每悬火竿上，去竿三百步，从暗中射火无不灭也。于是亡命心惧，毋敢于州北私贩，境内为之肃然。先是，本路推官陈春以平反盐狱数百人见称，至是本路大僚曰：“使巡官人人如范，何必陈司理平反也？” 

　　楚石大师，为沙门尊宿，尝从驾上都，有《漠北怀古》诸作。余尝读其“自言羊可种，不信茧成丝”之句，疑以为羊可种乎？固以问师。师曰：“大漠迤西，俗能种羊。凡屠羊，用其皮肉，惟留骨，以初冬未日，埋着地中。至春阳季月上末日，为吹笳咒语，有子羊从土中出。凡埋骨一具，可得子羊数只。此盖四生胎外之化也，亦不足怪。特非中国所有，致生疑耳。”后读浦江吴立夫《西域种羊皮书?褥歌》云：“波斯国中神夜语，波斯牧羊俱杂虏。当道剚刀羊可食，土城留种羊胫骨。四围筑垣闻杵声，羊子还从胫骨生。青草尽抽脐未断，马蹄踣铁绕垣行。羊子跳踉却在草，鼠王如拳不同老。饫肉筵开塞馔肥，裁皮褥作书林宝。南州侠客遇西人，昔得手褥今无伦。君不见永蚕之锦欲盈尺，康洽年来贫不贫？”此又云“以胫骨种之”，与琦师目见之者不同也。盖波斯国别有种法，如吴诗所闻耳。 

　　州学在净业寺南，神宇斋舍，颇亦宏厂。有至元六年知州赵孟贯、贾禧重修碑，至正六年知州叶彦中再修亦有碑。然三州守皆贤，有治声于当时。赵字子唯，台州黄岩人，治海上有惠政，民到于今犹念之。其祖子英，为宋宗正少卿，南迁时，以宗室从为黄岩丞，遂家焉。有子六人，皆以文学登膴无仕。至其孙师渊为太常丞师，夏为判官，皆受业于紫阳之门，且缔姻焉，故能以礼世其家，施于有政云。贾字吉甫，宛丘人，能行之以正，限之以信，群佐若卑弟生之听严传老胥，肃然若家老之奉其尊也。叶字大中，松阳人，尝以才敏有风操，为江南行御史台架阁管勾，所至皆有休绩可纪。至于留神庠校，崇道重学，则三君之雅意均也。 

　　《杜少陵集》，自《游龙门》至《过洞庭》，诗目次第，为此州先正鲁訔季钦编定。太都一循少陵生平行迹，亦可以见其诗法升降，亦随其年自少而壮而老愈入于细而化也。注脚多所补益，极为后学借资。第音切类多吴音，其他注释如以“铁马汗常趋”为“昭陵石马果常有汗”；以“空同小麦熟”为“不近武威林间踏凤毛”，“踏”字为“跨”字之误；“汝与山东李白好”，以“山东”为“东山”；“天阙象纬逼”，以“天阙”为“天阅”；“江月满江城”，以“江月”为“秋月”，“赤骥顿长缨”，以“缨”为“辔”之类，不免为杜集增累。 

　　州弟子员张炯子晦，卓荦有奇表，与子为道义交。每言其祖文穆公受知于世祖皇帝，尝被召入便殿，问当时急务。时方隆冬，上以所坐貂褥撤赐命坐，别以他褥进御。公所上数十条，皆当时切要。上命执政以次第举行。而桑歌、卢世荣辈，以罢冗官一条为侵夺朝权，詈声朝堂曰：“何物蛙虾儿，遽欲夺吾柄邪？”夜令健儿俟之途，将甘心焉。幸中表赵文敏知之，邀远邸中得免。明日虽拜翰林承旨，寻以惧祸病免。及卢、桑伏诛，诏还前官。大德间，以老疾不起，时论惜之。有《集》若干卷，行于世。 

　　澉浦市舶司，前代不设，惟宋嘉定间，置有骑都尉监本镇及鲍郎盐课耳。国朝至元三十年，以留梦炎议置市舶司。初议番舶货物，十五抽一，惟泉州三十取一，用为定制。然近年长吏巡徼，上下求索，孔窦百出。每番船一至，则众皆欢呼曰：“亟治！厢廪家当来矣！”至什一取之，犹为未足。昨年番人愤愤，至露刃相杀，市舶勾当死者三人。主者隐匿，不敢以闻。射利无厌，开衅海外，此最为本州一大后患也。 

　　潘从事泽民，尝为余言本州达鲁花赤也先不花本北人，以至正三年至海上。时方八月，秋涛大作，潮声夜吼，震撼城市。不花初至，闻此夜不敢卧，起问门者。门者熟睡，呼之再三，始从梦中答曰：“潮上来也。”及觉，知是官问，惧其答迟，连声曰：“祸到也，祸到也。”狂走而出。不花误听，遂惊跳入内，呼其妻曰：“本冀作达鲁花赤，荣耀县君，不意今夕，共作此州水鬼！”遂夫妇号泣，合门大恸。外巡徼闻哭，传报州正佐官，皆颠倒衣裳来救，以为不花遭大变故也，因急扣门。不花愈令坚闭，庶水势不得骤入。同寮益急，逐破扉倒墙而入。见不花夫妇及奴婢皆升屋大呼：“救我！”同寮询知，不觉共为绝倒。乃知唐人“潮声偏惧初来客”为真境也。不花今为参知政事。 

　　己亥秋九月晦，余晓诣嘉禾时，晓星犹在树杪，忽西南天裂数十百丈，光焰如猛火，照彻原野。一时村犬皆吠，宿鸟飞鸣。余谛观其裂处，蝡蝡而动，中复大明，若金融于冶铸者，少时方合。操舟者谓余曰：“此天开眼也。”彼不知天者至尊，裂者极祸，关系岂藐小乎哉！是年冬十二月，有州东赵氏家屠豕，脱治已竟，既出肺肠。其肠忽蜿蜓疾行，虽健蛇不若也。主人追之不能及，遂出城遇海而止。此盖国家有心腹肾肠之人，归向宽大容蓄之象也。 

　　州民有朴知义者，家翁庄堰，幼生而不慧，至八岁不语。一日俄谓其母曰：“今日墙外牛斗，娘可避之。”举家骇而且喜。已而邻人之牛果斗墙外，是后复不言。数日复言：“有官兵来。”未几，张军从云间来。自此言无不验，四方挟钱帛来问者如见神明，家至骤富。然见人有凶事，辄指而告之如响。由是人见之，始多面如死灰，惟恐其有恶言也。母因戒之，其后惟母告之言则言。年十九始娶，与其妻一接而殒。此虽人妖，亦似乎保真通灵，故能前知如此。及少近妇人，忿焉灭没，殆真泄而神与之俱亡，无足怪也。 

　　金粟寺有康僧真身像，余于至正癸己，始得顶礼。明年春，余以伯兄见背，到寺礼忏。复与潘广文泽民，检发唐代所书《三藏》，然零落过半，惟《华严》、《法华》、《楞严》、《宝积》、《维摩》、《长阿舍》及诸律论之半，犹完整不坏。翻阅逾旬，忽于晡时作礼像前，见像眉间有光，须臾光若白线，袅袅而出，盘绕华盖而上。余遂鸣钟聚僧，称佛名号，礼拜赞诵。至暮而光复从眉间收摄，人人叹为稀有。泽民因作《放光记》，纪其事曰：“夫佛者，觉也。觉者，灵照不灭也。舍之可以内照六根，放之可以旁烛三界，此从七佛，至于未来，圣尊一光，相续而常照者也。第能保光于无始，常照而不断，则虽百千万劫，此光常若如新。粤自汉年觉光东渡，迄于吴代，犹未该被。于是康法师以舍利示感，始辟法门于吴会，传像教于江左，是盖以身光照摄东南四生之祖也。既而立化天禧，腾身金粟，灵像栖托实在于广慧焉。甲午之春三月十有三日，前教授余干桐江姚桐寿乐年以孔怀之戚，礼忏像前，忽眉问若有白云一线，出于针孔者，蜿蜒少时，遂若朱蛇游雾，欻闪盘旋，难以名状。久之，或若虹拳，或如波曲，或延袤长引，或轮困成晕。时佛日朗映，俄见天地楼阁皆成五彩，似从放光石中，看金碧世界也。于是大众惊叹此瑞，为世稀有。余以为此宁独法师觉光常照而已哉！要亦以广文宿习圆满。今之虔祷，发于天情，故与灵契冥格。若以铁击石、以木钻燧，感极而光灵示现之耳。此一光也，更不特为广文感极之证。而见前千万善信，莫不摄身神光之内，各为照彻，因地使信心复萌。此又法师了却过去劫中普照群有之一大愿力也。余身被灵瑞，五体投地，援笔记此，为后学启信。” 

　　州著姓常氏，自忠毅公与秦桧不合，退居海上，遂家焉。其后有号蒲溪者，亦官参知政事。入本朝，子孙多不学，尝言有厥祖遗像一幅，以兵乱失之，后复得之民间，因出以示余。其像瘦恶而髯带貂蝉，冠上有赞曰：“佑时生甫，同德暨汤；治格一隆，力成再造。长乐温清，遂明王孝理之心；海宇阜丰，跻斯民仁寿之域。公功棐迪，帝庸作歌。列辟具瞻，谓相君之形惟肖；睿辞敦奖，见王者之制坦明。郁郁乎其文哉，皜皜不可尚已。”其后题曰：“绍兴龙集壬申仲春，觳旦门下士武原鲁瑮拜赞。”余甚疑之。此赞似宰相，两常公皆不得柄国，奈何有此？后检宋《范茂明集》，有《代贺秦太师画像启》，乃知此赞是摘《启》中数语为赞耳。此盖桧像，而子孙爱重此《启》，摘去和戎等语，而借以为赞耳。年代既久，沦落民间，为常氏所得，复以鲁瑮为本州人，益信而不疑耳。不知鲁中绍兴甲午赵逵榜，桧方柄国，故称门下，第不识茂明何故代瑮作《启》？余备录以示，常氏不以为然，愈益珍重。嗟嗟！是忘乃祖之仇，而拜其仇也。子孙诚不可不学如此。 

　　嘉兴通守缪思恭，当张氏来攻嘉兴，杨完者命缪典火攻，我师遂大捷。既而张氏归命，因大城武林，檄缪统所属工徒以赴其役。张阴属其弟士信：“乘此戮辱之。”众皆为缪心战，缪不以介意。缪当治西北面数十百丈，以松江路工徒属之。缪每事作则先人，止则后众，劳来督罚，殊得众心。由是视他所筑，愈益坚好，士信亦无奈何。忽一日，巡工至缪所辖地分，时日已虞渊，而工犹未辍。士信曰：“日出而作，日入而息。汝何独劳民如此？”缪曰：“平章礼绝百司，犹敬其皇命，日夕尚勤畚插。况为之民者，敢偷余晷！”士信曰：“此人口利如锥，何怪杉青闸畔，烈烈逼人！”缪曰：“今幸太尉革面，国家借此得成奖顺之典。若念杉青之役，犹恨不力纵逸平章耳！”士信曰：“别驾好将息，言及杉青，犹能使人肉跳不已。” 

　　余读海盐州学黄侍讲《大成乐记》，言“真州贝君，身为考其度数齐量，范金为钟，而协以古律管，彼此适均，吹其律而钟自应。至于琴瑟，亦率自制”云云。余心甚慕之。及甲午春祭，以余家所藏崇宁大晟乐大吕、无射二钟，持与考击，则比余所藏声益加高，判不相协。余乃窃叹曰：“彼贝君者，果足与言乐乎？金既如此，丝石可知。知其声者，则州之丧没匪久矣。”按：大晟乐，国初东严严氏一承宋旧者也。当宋徽庙时，有魏汉津者，以一蜀黔卒为造此乐，县以帝皇制乐，实自其身得之，请以徽庙中指三节三寸定黄钟之律。蔡京亦从更其说，即使范金裁石，用之郊庙，至颁其乐于天下。然徽庙指寸，视人加长，而乐律遂高。虽汉津亦私谓其弟子任宗尧曰：“律高则声过哀，而国乱无日矣。当今圣人，其身出而身遘之乎？”未几，遂有靖康之祸。今州学钟高倍崇宁，则宜乎州之曰阽危于清河锋锻也。第所谓考其度数、协以古律者，岂别有出于缇室葭灰之外者乎？ 

　　州少年多善歌乐府，其传皆出于澉川杨氏。当康惠公存时，节侠风流，善音律，与武林阿里海崖之子云石交善。云石翩翩公子，无论所制乐府散套骏逸，为当行之冠，即歌声高引，可彻云汉，而康惠独得其传。今杂剧中有《豫让吞炭》、《霍光鬼谏》、《敬德不伏老》，皆康惠自制，以寓祖父之意，第去其著作姓名耳。其后长公国材，次公少中，复与鲜于去矜交好。去矜亦乐府擅场，以故杨氏家僮千指无有不善南北歌调者。由是州人往往得其家法，以能歌名于浙右云。 

　　相传绍兴间有海盐丞简傲不羁，志轻一世。尝谒一乡大夫，主人偶迟迟而出，丞故好睡。比主人出，则丞已鼾声如雷矣。主人以客睡不敢呼，亦复就睡。及丞觉，亦以主睡不敢呼，更复就睡如初。究之主客更相卧醒，至日没，丞起而去，竟不交一言。赵子固爱其事，为作图，纪其说于上，置之座右曰：“此二人大有华胥风气，足以箴世之责望宾主者。” 

　　杨廉夫寓云间，及余到海上时一过余。岁壬寅冬，杨从三泖来宿余斋头。适檇李贝廷臣以书币为萧山令尹本中乞《吴越两山亭志》，并选诸词人题咏，于时杨尹已移官嘉禾矣。杨即为命笔，稿将就，夜已过半。余方从别室候之，俄门外有剥琢声，启扉视之，则皆嘉禾能诗者也。余从壁间窥之，率人人执金缯，乞杨留选其诗。杨笑曰：“生平干三尺法，亦有时以情少借，若诗文则心欲借眼。眼不从心，未尝敢欺当世之士。”遂运笔批选，止取鲍恂、张翼、顾文烨、金炯四首。杨谓诸人曰：“四诗犹为彼善于此，诸什尚须更托胎耳。”然被选者无一人在，诸人相目惊骇，固乞宽假得与姓名，至有涕泣长跪者。杨挥出门外，闭关灭烛，骂曰：“风雅扫地矣！” 

　　州诗人陈彦廉，好作怪体，兼善绘事。其母庄，本闽人。父思恭商于闽，溺死海中。庄誓不嫁，携彦廉归本州，抚育遂成名士。彦廉有才名，交往多一时高流，最与黄公望子久亲昵。彦廉居硖石东山，终身不至海上，以父溺海故也。子久岁一诣之，至则必到海上观涛，每拉彦廉同往，不得已偕至城郭。黄乞与同看，陈涕泣曰：“阳侯吾父仇也，恨不能如精卫以木石塞此，何忍以怒眼相见？”子久亦为之动容，不看而返，因为作《仇海赋》，以记其事。 

