勾吴癸甲录
佚名

 《勾吴癸甲录》，钞本，存苏州市博物馆。作者姓名不详，无锡人。

咸丰三年癸丑正月十三日，锡山驿塘报，粤匪由武昌夺舟南下，两江总督陆建瀛赴九江防守，江南戒严。粤匪洪秀全，先于咸丰元年在广西煽乱，占据安平[永安]州。督师赛尚阿奉命讨之，相持一载。
二年三月，溃围而出，直扑省城。巡抚邹鸣鹤与向提镇荣力守，月馀解围去，径渡湖湘。
十二月，破武昌。
三年正月，乃有南下之事。时邹鸣鹤于贼退后为赛尚阿所揭，落职回籍。比破武昌，陆建瀛将赴九江，先期以书邀邹至金陵，询以防堵事宜，奏请协守。
十四日，总督陆建瀛师溃于九江。十九日，回江宁。江苏巡抚杨文定由江宁退守镇江，江南大震。此于二十四日顾竹由金陵陆制军幕得信，星夜回锡，始得其实。自此，吴中避乱者络绎于道。
二月十四日塘报：江宁省城于初九日失守。流言贼匪不日至苏，城中迁徙一空。前月二十九日匪抵金陵，邹有家书回，犹云是盐枭也。嗣后音讯不通。金陵之破也，匪从凤仪门（仪风门）入，将军祥厚力战死之， 陆建瀛亦死，邹鸣鹤殉难于三山街，次子觐仪、从孙笥踉跄潜回。二十二日破镇江，杨文定遁，守令俱弃城走。伪东王杨秀清悬令下苏州，俄闻向提军兵到，乃止。时扬州有媚贼者，倡众馈酒肉、银米，贼受之，遂取扬城。
二十二日，锡邑南乡张西桥土匪丁阿葸，倡众抢劫。是时，人心惶惶，土匪窃发。邑南太湖之滨，日日鸣锣聚众，始于二十一日斩代站头秦墓数百年松楸，一朝而尽。逾日，张西桥又抢李典，荡然一空。其近村烧香浜，有大户萧某者，乡人遍贴传单，约于二十六日午刻毁其居。有富家陆，寄居于萧，闻信夜遁。届期如蜂屯蚁集者千人，萧延许舍拳勇顾大成保卫，並许给放平米，始稍稍解散去。时各乡俱粜平米，乡中大户及由城徙乡者皆有捐，诸不逞稍安。平米者，向例于歉岁青黄不接时周济平民者也。
二十七日，锡令吴（时行）拿获丁匪杖毙之，徇于南吊桥。是日，有官兵哗于北门外，遂讹言贼匪已到，城中人纷纷南窜，于丁匪徇处互相践踏，死者二十七人，逾时人心始定。自丁匪毙后，土匪稍敛迹。
三月初八夜子（时），地大震。自西南至东北，有声如风吼，房屋掀侧殊甚，逾刻乃定。前岁十一月初五日夜戌刻地震，大致相同。至是再震，不半年也。
十二月，丁港官兵哗于北门外，邑人复有奔窜者。
十七日申刻，地又震。
四月十四日，锡令查勘秦墓。是日带乡勇二百名整队而去，衔舻接舳，午刻登岸，会大风雨，草草履勘，而土匪俱逃遁无踪矣。
五月初三日，奇寒，服重绵。
十五日，黄埠墩口设盘查局，司事者原任中书王言铸、生员训导孙元楷、六品军功华翼纶，副贡秦树业、举人汪望求、周汝立，生员钱勖、职员严锡懿，呈名请县具详。时在籍礼(吏）部侍郎侯桐奉旨团练，屡办未就。周汝立与王言铸谋以军功起用，另设盘查局，周与邑令吴内姻也，请毋不行，惟 虑经费无出，爰纠孙、华、汪、秦诣恒善堂，商用两邑公项。恒善堂者，邑人办公处也，堂中司事者难之，乃复相与谋曰：公项内有宾兴生息银及书院饭食银，皆吾辈有份之款，彼乌乎阻我者？遽定议呈县立案，支用此项，而局遂成。后书院饭食银，秦容莹持不可，竟不给付。乡试一项，亦以慑诸生未敢动用，止动会试公项耳。周与严昵，华侦知之，不许入局。此外尚有帮办诸人，或出或入，或暂或久，以县详无名，概置不录。
六月十三日，贼烧邓提镇绍良营于丹徒镇，邑人震惊。先是局中司事倡设同心防守四字，尖角旗，城厢内外各衢巷皆有之，得报，顷刻收去。
十六日，狂风起，半月始息。
七月十九日，欃枪星见于西方。星随日没，其光寻常，凡见十日。委员分局盘查。阳湖令带崇明兵驻北里放生池，奉檄盘查奸细，与本邑局中兵勇争执，大哄。寻议上、下水分司其事，乃解。后崇明兵盘获崇明人王大眼。王本重犯，坐以通贼，枭示高桥。崇明兵不久奉调去。
八月，盘查局收纳船料钱，旋即停止。局设以来，除收捐项外，客货如苏木等以为犯禁，查出充公。又凡船载绸缎杂有红、黄之色在内，以为必与贼市，一概起存，变价留用。本邑乡间，向有江北贸贩之船，孙、华定议，每船一只，量其长短大小，定其纳钱之多少，给与本局执照放行。行之一月，乡人将以私税呈控，有解之者曰：子毋然，吾试以子意晓之，彼已即已，勿为已甚。既而果闻风即止。乃事解之后，华、周大肆咆哮，不以解之为德，而反以诅（沮）之为怨矣。
邑有按田捐饷之议，不果行，定议照上届赈案捐数减半劝捐。时锡令吴侯时行，金令高侯凤清也，按议每亩捐钱五十文，系恒善堂主议。周佩安致书吴侯，有四不可，四难之论，久之，竟格不行。周书附录，将来如有复议捐田者，可取省览焉。
致吴侯书：国家承平二百馀年，恩周黎庶。今以贼氛迫近，小民失业播迁，谕旨旧欠钱粮及本年上忙新赋缓至秋后察看，一议捐田，则凡零星小户均在派累之列，于圣意大有背谬，不可一。邑民自逢灾后，元气未苏，一议捐田，虽盖藏已罄，不容少减丝毫，于民力大有竭蹶，不可二。加赋预征，最为前明弊政，一议捐田，即已暗加于赋，于国体大有损失，不可三。田多未必尽富，田少或拥厚资。必取之有田之家，殷富典商转而从而减省，何以服人心？锡金捐事，历有旧章，一议捐田，恐从此遵以为例，有田之累，伊于胡底？而况仅缴筹垫，既费周章，拖欠钱漕，更多借口，于时事大有关拟[碍]，不可四。又致吴侯书：臆见以为四不可之外，又有四难。捐田必先清粮，锡邑于道光八年办理推收，年分未远，金邑则雍正年间清粮之后，迄今一百三十年，差田差号，不知凡几，既不能户户核实，即恐有彼推此诿，其难一。正项钱粮，历年尚多拖欠，捐派之款，岂能一律清完？其难二。锡、金两邑平田共一百二十馀万亩，今捐钱每亩五十文，可得钱六万串，其间大户居甚[其]七，本需捐输，其馀三成一万八千串，应由小户捐出，殊不知大户数多而易集，小户数少而莫措，其难三。贫苦乡农，将来捐缴不前，势必追呼。如将种田资本挪以缴捐，田禾缺少栽培，收成歉薄，为害尤烈，其难四。有此四难，办理必多棘手，孰若于别项有馀捐户之中酌加成数，补此一万八千串之阙，既免穷檐之累，更无按亩之应，造福于两邑者岂浅鲜哉。初七日塘报：上海另股贼匪戕官据城，青浦亦告变，邑人益震。邑入自四月后避难于乡者，陆续回城，至是复有迁移者。青浦匪首周立春旋即擒治，而上海匪首刘利（丽）川结连英夷，盘据甚固。巡抚许乃钊率师往剿，久未克复，甚至以就抚之说，计诱军营委员谢继迁入城，剖腹以死。
十月，改设征收局于崇安寺，绅士代征。时以贼氛迫处，县未开征，而军需孔亟，绅侯桐等十人具呈请征，县即延绅士代征，故改设崇安寺。每两缴制钱二千一百文，绅民一律。十一月初五日，南禅寺设坛公祭故广西巡抚江宁殉难邹鸣鹤，同祭者吴江赵鲁沂、同邑顾爽、顾翰、顾箴、顾蕙生，丁彦和、秦文楷、秦丽昌也。
十九日，锡令杀无为教首陈汤元，枭示黄埠墩。先是乡人有张宝者，素奉无为邪教，传徒于钱桥一带，来城则寓惠山之离垢庵。局中钱勖素知之，并悉其口诀。孙元楷之子勋立[鼎烈）亦在局帮办，乘月夜率乡勇往擒到局，钱以口诀投之，悉合，乃送县究出教首陈汤元。陈，丹阳人，邑北门外修发匠也。捕治之无讳饰，乃坐以通贼杀之。寻将张宝解苏局，人遂率乡勇毁离垢庵，起获其传徒名籍，按名擒拿，将兴大狱。有争之者曰：是邪教，非贼匪也，诛其渠魁足矣，若欲尽杀之，恐生变。乃止。
十二月初二日，王侯汝林来摄锡令。吴令杀陈汤元后，方自谓整顿地方，忽被劾去。
初四日，金邑三坝桥纠众抗租滋事。是岁大稔，而各乡佃户不肯纳租，三坝桥则地总费阿庆主其谋，有大户赵姓首县，乘其来城应卯，为县所拘，其邻镇张金[泾]桥绅土顾凤仞为之调停，请县释放。乃愈调停而势愈蹶[獗]张，竟有聚众劫抢赵姓之事。锡邑西阳山下亦纠众抗租。阳山一带鸣锣聚众约数千人，扬言要抢大户，并指算要抢新渎桥钱勖家。钱大惧，遂议请常郡团练局绅董赵振祚来锡商办。
初七日，常绅赵振祚率洲勇来县查拿乡人之不法者。是日乘船数十，整队下乡，旗帜鲜明，前往阳山一带，示威于各乡镇。过新渎桥，有吴增寿者出言狂悖，立擒之。增寿父某，诸生，即钱之业师也。阳山人闻风远飏，遂往三坝桥，彼处约众抗拒，沙勇火枪并举，烧毁村庄，村人始惧，逃遁一空。顾凤仞以酒肉迎犒，遂回城。赵骑马，穿大红斗蓬[篷]入城，观者以为贼。
十七日，金三坝桥拿获费继祖（等）二犯，正法枭示。费继祖即地总费之弟也，俗所云顶缸者。
二十一日，锡倪孟寿、孙杏寿、吴增寿正法枭示。锡令本将以立枷毙之，数日不死，乃杀之。除夕城门戒严。是日局中派人守门，戒商店收帐不得至夜。北门有绰号锡金叫化者，酗酒妄言，华叱之，剃其眉以示髡钳之辱。先是局中执犯禁者，割其耳，周视四门，用古刵刑也。
四年甲寅正月，孙元楷及子勋立密请县详叙功优奖，秦树业及王言铸、华翼纶等以不公控府。自盘查以来，惟陈汤元一犯县官杀之，指以通贼者也。孙氏父子以此居功，除以侯桐名呈县请以训导孙元楷加同知衔，其子孙勋立用中书，县照详而侯不知。秦白之侯，侯忿，以捏呈白县，而秦与王、华连名控府。府下之县，饬令查覆，彼此哓哓。孙旋请某等调停，案悬而事遂中缀。汪助孙大诟于市，孙意在讲和，力止之。旋请丁某等调停，乃改详而同局如故。
二月初九日，张宝悬首于惠山离垢庵之侧。张久滞苏狱，苏近有警，重囚皆决，故张亦被戮，传首示众。邑举人张应兰殉难于临清，奉旨照知府陈（阵）亡例议恤。应兰原名兰阶，道光癸卯江南乡试举人，考取教习拣选知县，投效直隶军营，胜帅保拨隶先锋善禄麾下。二月，贼扑大营，应兰帅众迎拒被执，骂贼不屈，受害甚惨。胜帅奏照知州死事议恤。上嘉其忠，特照知府陈(阵）亡例，盖异数也。
四月，苏抚许（乃钊）、会钦差向、总督怡（怡良），以邹鸣鹤殉难入奏，寻奉旨：已革广西巡抚六品顶载（戴）邹鸣鹤协力防守金陵，被贼戕害，实堪悯恻，着加恩追赏道衔，即照道员陈[阵]亡例议恤。邹殉难已隔一年，缘金陵未复，死事诸臣多未入奏。本年二月，邑绅侯桐等连名具呈请恤，由县申详请奏，始得奉是恩旨。廿八日，局董周汝立死。或云鬼祟之也。
五月十二日，南水仙庙增设盘查局。是为南局，按船抽厘，孙元楷主其事。先是二月间，孙早拟设此局，侯侍郎力阻之曰：此何事必请旨乃可。孙复挽常绅赵振祚来 商，侯贻书反覆驳辩，突于五月初，局中人扬言已奉宪谕收税矣，随于南水仙庙设栅收鸦片厘头，谓之洋货，而两县实未奉明文。且鸦片久干例禁，亦无可明文者，邑人皆曙眙不解。又以南乡有蚕桑之利，乡人赶买新丝，并于丝价抽厘。何孝廉近山南乡人也，特为其乡请免，不得已，十日乃止。法兰西夷来开天主堂传教。按潜研堂金石跋云：今欧罗巴奉天主耶苏[稣]，溯其生年，当隋开皇之世，或云即大秦遗教。大秦即梨轩，见汉书西域传。阿罗本于贞观九年至长安，此天主教入中国之始，唐有景教流行中国碑，丙庚讳作景。是中国之有天主教旧矣，特在禁例，未敢公然传习。自道光二十年英夷构衅，议约内有中国习教免罪一条，经广督耆英奏请，但止准在通商五口地方建礼拜堂，不得擅入内地传教。今锡邑有天主堂一所，在北门外三里桥下，向系各渔船私集礼拜，从无人知。道光廿六年始于内堂悬天主堂壹额，然房屋锁闭，未敢令外人见。本年夏，有法兰西夷号称桑先生者，剃发易服，偕通事自上海来，公然开堂传教，每逢礼拜日，渔船来集此者数百人，毫无禁忌，是实因中国变法，乘虚而入。教行内地，识者忧之。
廿一日，锡、金令调任去，张侯景渠来摄县事。六月初七日，大雨，凡五日，大水陡发。米价腾贵，幸即晴霁，水稍退，然低洼成浸，已不免成灾矣。
廿三日，巢湖船匪纠众持械，围庐州客舟于北黄泥桥下，抢劫一空，杀伤甚众。
巢湖船者，向贩私盐为业，约数百人，近又散居北里四宝桥一带，诸多不法。自上年腊月庐州失守，庐客挟资负贩来锡，泊舟于北黄泥桥下，内有米商，素与米行熟识，惟因米不通，商改贩杂货，兼以烟土取利，而又借广、潮人包送，不肯于南局抽厘。有见其贩土多资者，以形迹可疑之说白之局，局告之县，县虑其非贼，不肯妄拿。而巢湖人愿任其事，局中华翼纶深信之，遂有是举。凡杀十三人，伤八人。金令闻报大骇。某人告曰：此案以擒杀贼匪办之即了矣。而侯正色曰：人可欺，天不可欺。遂晋省奉宪查办。
七月初一日，县示本邑商店酌捐助饷，凡船载货物禁止抽厘，出示之后，一面谕撤南局。
初三日，大宪檄县访拿盘查局匪徒。按察使吴奉督宪怡札开访问锡、金二县有匪徒借称盘查，抢劫行李，又闻该县境内设栅抽厘骚扰，饬县会营，不动声色，密速查拿，从严究办。
十四日，巢湖船总领刘正宇及凶犯二名斩首枭示。刘正宇者，久于锡，与各商素识，凡彼处经纪悉由刘关说。庐州之案，自谓非主谋，挺身到县，且坚供火枪兵器非其所自有。若据其一面之词，将兴大狱，乃杀之。
十五日，撤南局。撤局早奉县谕，迁延半月，差催始撤云。城厢行二十家牌。十家牌本保甲遗意，主察奸细，昼则盘诘，夜则巡警，昔王文成[王阳明]行之赣南而效者也。上年五月，寇警沓至，有识者议及此，而当事者不以为然，张侯令锡劝行二十家牌。各团插旗数面，添更夫数人，又添巡夜数人。
闰月十六日，县奉宪檄裁撤北局。藩宪陶[恩培]批详内开：盘查奸细，原所以保卫地方，全在经理得人，如任事者孳孳为利，按船抽捐，假公事以饱私囊，扰累商民，怨声载道，是外患未至，内讧将作，尚复成何世界？今据该县等会详，请将此局一并裁撤，系为安内起见。应如所详办理。又奉抚宪吉[吉尔杭阿]批：仰即遴选公正绅董另行设局，不得仍前扰累商旅。
八月，金匮饯侯德诚莅任。
九月，复设北局。详易新董顾凤仞等八人。日，无锡吴侯淳镛莅任。自此旧行二十家牌法尽撤。
十月，拿获匪徒潘正法，枭示黄埠墩。该匪狂言无忌，或云此病失心疯者。
十一月初五日，水鬥。无论河水、池水，东西高下，震荡如鬥状，晌午约刻许。廿六夜子（时），地震。声向东南来，掀簸三，四数。
