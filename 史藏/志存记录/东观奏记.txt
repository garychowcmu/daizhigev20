东观奏记 [唐]裴庭裕

东观奏记序    
上卷    
中卷    
下卷    
缪荃孙跋   



东观奏记序
    圣文睿德光武弘孝皇帝自寿邸即位，二年，监修国史、丞相、晋国公杜让能以宣宗、懿宗、僖宗三朝实录未修，岁月渐远，虑圣绩湮坠，乃奏上，选中朝鸿儒硕学之士十五人，分修三圣实录。以吏部侍郎柳玭、右补阙裴庭裕、左拾遗孙泰、驾部员外郎李胤、太常博士郑光庭专修《宣宗实录》。
    庭裕奉诏之日，惕不敢易，思摭实无隐，以成一朝之书。踰岁，条例竟未立。国朝故事，以左、右史修起居注，逐季送史舘，史舘别设修撰官。起居注外，又置日历。至修实录之日，取信于日历、起居注，参而成之。伏自宣宗皇帝宫车晏驾，垂四十载，中原大乱，日历与起居注不存一字，致儒学之士搁笔未就。非官旷职，无凭起凡例也。
    庭裕自为儿时，已多记忆，谨采宣宗朝耳目闻睹，撰成三卷。非编年之史，未敢闻于县官，且奏记于监国史晋国公，藏之于阁，以备讨论。



上卷
    孝明郑太后，润州人也，本姓朱氏。李锜据浙西反，相者言于锜曰：「朱氏有奇相，当生天子。」锜取致于家。锜既死，后入掖庭，为郭太后侍儿。宪宗皇帝爱而幸之，生宣宗皇帝，为母天下十四年。懿宗即位，尊为太皇太后。又七年，崩。以郭太后配享，出祭别庙。 
    上性至孝，奉郑太后供养，不居别宫，只于大明宫朝夕侍奉。亲舅郑光，即位之初，连任平卢、河中两镇节度使。大中七年，自河中来朝，上因与光商较政理，光素不晓文字，对上语时有质俚。即命宰臣别选河中节度使，留光奉朝谒。后或以光生计为忧，即厚赐金帛，不复更委方面。 
    宪宗皇帝晏驾之夕，上虽幼，颇记其事，追恨光陵商臣之酷。即位后，诛除恶党无漏网者。时郭太后无恙，以上英察孝果，且怀惭惧。时居兴庆宫，一日，与二侍儿同升勤政楼，依衡而望，便欲殒于楼下，欲成上过。左右急持之，即闻于上，上大怒。其夕，太后暴崩，上志也。 
    懿宗郭太后既崩，丧服许如故事。礼院检讨官王皞抗疏，请后合葬景陵，配享宪宗庙室。疏既入，上大怒。宰臣白敏中召皞诘其事，皞曰：「郭太后是宪宗春宫时元妃，汾阳王孙，迨事顺宗为新妇。宪宗厌代之夜，事出暗昧，母天下历五朝，不可以暗昧之事黜合配之礼！」敏中怒甚，皞声益厉。宰臣将会食，周墀驻敏中厅门以俟同食。敏中传语墀：「正为一书生恼乱，但乞先之。」墀就敏中厅问其事，皞益不挠。墀以手加额于皞，赏其孤直。翌日，皞贬润州句容令，墀亦免相。大中十三年秋八月，上崩，宰臣令狐绹为山陵礼仪使，奏皞为判官。皞又拜章论懿安合配享宪宗，始升袝焉。 
    上延英听政，问宰臣白敏中曰：「宪宗迁座景陵，龙輴行次，忽值风雨，六宫、百官尽避去，惟有一山陵使，胡而长，攀灵驾不动。其人姓氏为谁？为我言之。」敏中奏景陵山陵使令狐楚。上曰：「有儿否？」敏中奏长子绪，见任随州刺史。上曰：「可任宰相否？」敏中曰：「绪小患风痹，不任大用；次子绹，见任湖州刺史，有台辅之器。」上曰：「追来。」翌日，授考功郎中、知制诰。到阙，召充翰林学士。间岁，遂立为相。时人咸叹敏中亮直无隐，不掩人于上。 
    上因读《元和实录》，见故江西观察使韦丹政事卓异，问宰臣孰为丹后。宰臣周墀奏：「臣近任江西观察使，见丹行事，余风遗爱，至今在人。其子宙，见任河阳观察判官。」上曰：「速与好官。」持宪者闻之，奏为侍御史。  
    加赠故楚州刺史、尚书工部侍郎李德脩礼部尚书。德脩，宪宗朝宰相吉甫长子也。古甫薨，太常谥曰简。度支郎中张仲方以宪宗好用兵，吉甫居辅弼之任，不得谓之「简」。仲方贬遂州司马。宝历中，仲方徵谏议大夫，德脩不欲同立朝[１０]，连牧舒、湖、楚三州。时吉甫少子德裕任荆南节度使、检校司徒、平章事。上即位普恩，德裕当追赠祖父，乞回赠其兄，故有是命。 
    白敏中守司空、兼门下侍郎，充邠宁行营都统，讨南山、平夏党项。发日，以禁军三百人从。敏中上论，请以裴度讨淮西故事，开幕择廷臣，不阻大吏。上允之，乃以左谏议大夫孙商为左庶子、行军司马，驾部郎中，知制诰蒋（名与庭裕私讳同）为右庶子、节度副使，驾部员外李荀为节度判官，户部员外李玄为都统掌记，将军冉昈、陈君从为左、右都虞候。 
    上亲妹安平公主下嫁驸马都尉刘异，上命宰臣与一方面，中书拟平卢节度使。上谓曰：「朕只有一妹，时欲相见，淄青去京敻远，卿别思之。」宰臣乃奏邠宁节制，近于平卢。仍许安平公主岁时乘传入京。 
    刘异将赴镇，安平入辞，以异姬人从。安平左右皆宫人，上尽记之，忽见别姬，问安平曰：「此谁也？」安平曰：「刘郎音声人。」（俗呼如此。）上悦安平不妬，喜形于色，顾左右曰：「便与作主人。」不令与宫娃同处。上之甄别防闲，纤微不遗如此。 
    万寿公主，上女，钟爱独异。将下嫁，命择郎婿。郑颢，相门子，首科及第，声名籍甚，时婚卢氏。宰臣白敏中奏选尚主，颢衔之，上未尝言。大中五年，敏中免相，为邠宁都统。行有日，奏上曰：「顷者，陛下爱女下嫁贵臣，郎婿郑颢赴婚楚州，会有日。行次郑州，臣堂帖追回，上副圣念。颢不乐国婚，衔臣入骨髓。臣且在中书，颢无如臣何；一去玉阶，必媒孽臣短，死无种矣！」上曰：「朕知此事久，卿何言之晚耶？」因命左右便殿中取一柽木小函子来，扃锁甚固。谓敏中曰：「此尽郑郎说卿文字，便以赐卿。若听颢言，不任卿如此矣！」敏中归启，益感上聪察宏恕，常置函子于佛前，焚香感谢。大中十二年，敏中任荆南节度使。暇日，与前进士陈锴销忧阁静话，追感上恩，泣话此事，尽以示锴。 
    杜悰通贵日久，门下有术士李（失名），悰待之厚。悰任西川节度使，马植罢黔中赴阙，至西川，术士一见，谓悰曰：「受相公恩，久思有效答，今有所报矣！黔中马中丞，非常人也，相公当厚遇之。」悰未之信。术士一日密于悰曰：「相公将有甚祸，非马中丞不能救！」悰始惊信。发日，厚币赠之，仍令邸吏为植于都下买宅，生生之计无缺焉。植至阙，方知感悰，不知其旨。寻除光禄卿，报状至蜀，悰谓术士曰：「贵人至阙，作光禄卿矣！」术士曰：「姑待之。」稍进大理卿，又迁刑部侍郎，充诸道盐铁使，悰始惊忧；俄而作相。懿宗皇太后崩后，悰，懿安子婿也，忽一日，内牓子检责宰相元载故事。植谕旨，翌日延英上前万端营救。植素辨博，能回上意，事遂中寝。 
    武宗朝任宰相李德裕，德裕虽丞相子，文学过人，性孤峭，疾朋党如仇讐，挤牛僧孺、李宗闵、崔珙于岭南。杨嗣复、贞穆李公珏（庭裕亲外叔祖。）以会昌初册立事，亦七年岭外。上即位之后，岭表五相同日迁北。以吏部尚书李珏为检校尚书右仆射，充淮南节度使。珏字待价，赵郡赞皇人。早孤，居淮阴，事母以孝闻。弱冠，徒步□□□□□□举明经。李绛为华州刺史，一见谓之曰：「日角珠庭，非常人也，当掇进士科。明经碌碌，非子发迹之路。」一举不第，应进士。许孟容为宗伯，擢居上第。释褐，署乌重胤三城推官，调进书判高等，授渭南县尉，迁右拾遗，左迁下邽令。丁母忧，庐居三年不入室。免丧，诸侯羔雁四府齐至门，皆不就。牛僧孺为武昌节度使，奏章先达银台，授殿中侍御史、内供奉、武昌掌书记。徵归御史府。韦处厚秉政，一见笑曰：「清庙器，岂击搏材乎？」擢拜礼部员外，改吏部员外。李宗闵为相，以品流程式为己任，擢掌书命，改司勋员外、库部郎中。文宗召充翰林学士。珏风格端肃，属词敏赡，恩倾一时。累迁户部侍郎承旨，许立相者屡矣。郑注以药术为侍讲学士，李训自流人召入内廷，珏未尝私焉。训、注交谮，贬江州刺史。未几，训为相，造假甘露，谋上左右，与王涯等十一人赤族伏诛，人方服珏守正之佑。徵为户部侍郎，与杨嗣复同日命相。上虽求理心切，终优游不断。同秉政者陈夷行、郑覃请经术孤单者进用，珏与嗣复论地胄词采者居先。每延英议政，率相矛盾，竟无成政，但寄颊舌而已。文宗将晏驾，以犹子陈王成美当璧为讬。建桓立顺，事由两军。潁王即位，贬昭州刺史。上即位，累迁河阳三城节度使、吏部尚书。至是，崔郸薨于淮南，辍之。抚理凡三载，薨；谥贞穆。 
    上临御天下，得君人法。每宰臣延英奏事，唤上阶后，左右前后无一人立，才处分，宸威不可仰视。奏事下三四刻，龙颜忽怡然，谓宰臣曰：「可以闲话矣。」自是，询闾里闲事，话宫中燕乐，无所不至矣。一刻已来，宸威复整肃，是将还宫也，必有戒励之言。每谓宰臣：「长忧卿负朕，挠法，后不得相见！」度量如此。赵国公令狐绹每谓人曰：「十年持政柄，每延英奏对，虽严冬甚寒，亦汗流洽背。」 
    李廓为武宁节度使，不理。右补阙郑鲁上疏曰：「臣恐新麦未登，徐师必乱。乞速命良将，救此一方。」上未之省也。麦熟而徐师乱，上感鲁言，即擢为起居舍人。 
    吏部侍郎孔温业白执政，求外任。丞相白敏中曰：「我辈亦须自检点，孔吏部不肯居朝矣！」至理之世，丞相畏人也如此。 
    上微行至德观，女道士有盛服浓妆者，赫怒，亟归宫。立宣左街功德使宋叔康，令尽逐去，别选男道士二十人住持，以清其观。 
    上将命令狐绹为相，夜半幸含春亭召对，尽腊烛一炬，方许归学士院，乃赐金莲花烛一作炬送之。院吏忽见，惊报院中曰：「驾来！」俄而赵公至。吏谓赵公曰：「金莲花乃引驾烛，学士用之，莫折事否？」顷刻而闻傅说之命。 
    侍御使冯缄与三院退朝入台，路遇集贤校理杨收，不为之却。缄为朝长（台中故事，三院退朝入台，一人谓之朝长。）拉收仆台中笞之。集贤大学士马植奏论：「玄宗开元中，幸丽正殿赐酒，大学士张说、学士副知院事徐坚已下十八人，不知先举酒者。说言：『学士以德行相先，非具员吏。』遂十八爵齐举。今冯缄笞收仆者，是笞植仆隶一般，乞黜之！」御史中丞令狐绹又引故事论救之；上两释之。始着令：三舘学士不避行台。 
    李丕以边城从事奏事，上召至案前问系绪，丕奏系属皇枝。上曰：「师臣已有一李丕，朕不欲九庙子孙与之同名。」良久，以手画案曰：「丕字出下，平字也。卿宜改名『平』。」舞蹈而谢。平后终于邠宁节度使。 
    武宗好长生久视之术，于大明宫筑望仙台，势侵天汉。上始即位，斥道士赵归真，杖杀之，罢望仙台。大中八年，复命葺之。右补阙陈嘏已下抗疏论其事，立罢修造，以其院为文思院。上英睿妙理，尤长于纳谏，从之如转丸。李璲除岭南节度使，间一日，已命中使颁旄节，给事中萧仿封还诏书。上正听乐，不暇别召中使，谓优人曰：「汝可就李璲宅却唤使来。」旄节及璲门而反。刘潼自郑州刺史除桂州观察使，右谏议大夫郑裔绰疏言不可。中使至郑，颁告已数日，却命追制。纳谏从善，皆此类也。 
    马植为相，与左军中尉马元贽有亢宗之分。上初即位，元贽恩泽倾内臣，曾赐宝带，内库第一者，元贽辄以遗植。一日，便殿对，上覩植带，认是赐元贽者，诘之，植色变，不敢隐。翌日，罢为天平军节度使。行次华州，取植密吏董侔下御史狱，尽闻植交通之状，再贬常州刺史。 
    杜濛授左拾遗，庭裕先父任左补阙，以濛家行不修，薄妻孥，为众所闻，不可处谏臣之列。丞相魏謩盛怒。顷，濛上事，先君见魏于政事堂，曰：「必要任濛，乞先移他官。」丞相重违，即改授濛太常博士。 
    上追感元和旧事，但闻是宪宗朝卿相子孙，必加擢用。杜胜任刑部员外，阁内次对，上询其祖父。胜以先父黄裳，永贞之际，首排奸邪，请宪宗监国。上德之，面授给事中。 
    裴谂为学士，一日加承旨。上幸翰林，谂寓直，便中谢。上曰：「加官之喜，不与妻子相面，得否？便放卿归。」谂蹈谢。却召，上以御盘果实赐之，谂即以衫袖张而跪受。上顾一宫嫔，取项下小帛，裹以赐谂。谂父度，元和中君臣鱼水之分，遂于谂恩礼亦异焉。 
    上雅尚文学，听政之暇，常赋诗，尤重科名。大中十年，郑颢知举后，上宣索《科名记》。颢表曰：「自武德已后，便有进士诸科。出莺谷而飞鸣，声华虽茂；经凤池而阅视，史策不书。所传前代姓名，皆是私家记录。虔承圣旨，敢不讨论。臣寻委当行祠部员外赵璘采访诸家科目记，撰成十三卷，自武德元年至于圣朝，谨专上进，方俟无疆。」勅：「宜付翰林，自今放榜后，并写及第人姓名及所试诗赋题目，进入内，仍仰所司逐年编次。」 
    术士柴岳明洞阴阳术数，于公卿间声名籍甚。上一日召于便殿对。上曰：「朕欲为诸子孙□□院，卿宜相其地。」岳明奏曰：「人臣迁移不常，有阳宅、阴宅。入阴宅、入阳宅者，祸福刑尅，师有传授。今陛下居深宫，有万灵护卫，阴阳二宅不言帝王家，臣不敢奉诏！」上然之，赐束帛遣之。 
    司封员外郎、充史舘修撰权审，于衢路突尚书左仆射、平章事崔铉。判曰：「宰相之统庶寮，仆射之临郎吏，岂有导骑已过，按辔横冲？权审久在班行，合谙典故，便知素履，且举旧条，送都省罚七直。」审以素履之言难□就列，寻左迁宿州刺史，自尔不复立朝矣。 
    贬前乡贡进士杨仁赡为康州参军，驰驿发遣。仁赡女弟出嫁前进士于瓌，纳函之朝，有朞国恤，仁赡不易其日。宪司纠论，遂坐贬。  



中卷
    上每命相，尽出睿旨，人无知者。一日，制诏枢密院：「兵部侍郎、判度支萧邺可同中书门下平章事，仰指挥学士院降麻处分。」枢密使王归长、马公儒以邺先判度支，再审圣旨，未识下落，抑或仍旧？上意贵近佑萧也，乃宸翰付学士院：「户部侍郎、判户部事崔慎由可工部尚书、平章事，落下判户部事。」宸断如此。 
    河东节度使刘瑑在内署日，上深器异。大中十一年，上手诏追之，令乘递赴阙。初无知者，瑑奏发太原，人方信之。既至，拜户部侍郎、判度支。十二月十七日，次对，上以御案历日付瑑，令于下旬择一吉日。瑑不谕旨，上曰：「但择一拜官日即得。」瑑跪奏：「二十五日甚佳。」上笑曰：「此日命卿为相。」秘无知者。高湜自集贤校理为蒋系凤翔从事，湜即瑑旧僚也。二十四日，辞璩于宣平里私第。湜曰：「窃度旬日，必副具瞻之望。」瑑笑曰：「来日具瞻，何旬日也！」湜惊，不敢发。诘旦，果奚立矣，始以此事毕泄于湜。既入相，深有升平之望。与慎由议政于上前，慎由曰：「唯当甄别品流，上酧万一。」瑑曰：「昔王夷甫当衰晋之末，崇尚浮虚，祖述流品，终致中原版荡，晋室沦夷。今当盛明之朝，不能循名责实，使百吏各称其职，上酧陛下，而遽以品流为先，臣未知致理之由！」慎由不能对。因此，恩泽浸衰，罢为东川节度使。 
    魏国公崔铉秉政，郑鲁、杨绍复、段瓌、薛蒙一时俊造，铉所取信，凡有补吏、议事，或与之参酌。时人语曰：「炙手可热，杨、郑、段、薛；欲得命通，鲁、绍、瓌、蒙。」时鲁为刑部侍郎，铉欲引以为相，圣旨授河南尹，不测其事。赴后，上问：「郑鲁发后，除改卿还自由否？」铉惊恐，密以此事访于左右，云：「御扆上题此四句。」铉益畏。 
    上听政之暇，多赋诗，令翰林学士属和。一日，赋诗赐寓直学士萧寘、曹确，令继和。寘手状谢曰：「陛下此诗，虽『湘水日千里，因之平生怀』，亦无以加也。」明日，召学士韦澳问此两句。澳奏曰：「齐太子家令沈约诗，寘以睿藻清新，取方沈约尔。」上不悦，曰：「将人臣比我，得否？」恩遇渐薄，执政乘之，出为浙西观察使。
    崔罕为京兆尹，内园巡官不避马，杖之五十四方死。上赫怒，令与远郡。宰臣论救，上曰：「罕为京兆尹，锄强抚弱，是其职任。但不避马，便杖之可矣，不合问知是内园巡官方决，一错也；又人臣之刑，止行二十七，过此，是朕刑也。五十四杖颇骇闻听！」宰臣又论救。上曰：「与一廉察，奋梃者宜抵罪。根本轻，致罕过制耳。」宰臣益贺上无幽不察。罕止贬湖南观察使。
    故事，京兆尹在私第，但奇日入府，偶日入递院。崔郢为京兆尹，囚徒逸狱而走，上始命造京兆廨宅，京兆尹不得离府。上以崔罕、郢并败官，面召翰林学士韦澳，授京兆尹，便令赴任。上赐度支钱二万贯，令造府宅。澳公正方严，吏不敢欺。委长安县尉李信主其事，造成廨宇，极一时壮丽，尚有羡缗却进。澳连书信两上下考焉。 
    韦澳为京兆尹，豪右敛手。国舅郑光庄不纳租，澳系其主者，期以五日，不足必抵法；太后为言之上。延英问澳，澳具奏本末。上曰：「今日纳租足，放否？」曰：「尚在限内，来日即不得矣。」澳既出半廷，上连召之曰：「国舅庄租今日纳足，放主者否？」澳曰：「必放。」上入告太后曰：「韦澳不可犯也，且与送钱纳租。」顷刻租足而放。 
    先是，京兆府进士、明经解送，设殊、次、平等三级，以甄别行实。近年公道益衰，止于奔竞，至解送之日，威势挠败，如市道焉。至是，澳榜曰：「朝廷将裨教化，广设科场。当开元、天宝之间，始专重明经、进士。及贞元、元和之际，又益以荐送相高。当时务尚切磋，不分党甲，绝侥幸请讬之路，有推贤让能之风。等列标名，仅同科第，既为盛事，固可公行。近日已来，前规顿改，互争强弱，多务奔驰。定高卑于下第之初，决可否于差官之日。曾非考覆，尽系经营。奥学雄文，例舍于贞方寒素，增年矫日，尽取于党比羣强。中选者曾不足云，而争名者益炽其事。澳叨司畿甸，合贡英髦，非无藻鉴之心，惧有爱憎之谤。且李膺以不察孝廉去任，胡广以轻举茂才免官；况其管窥，实难裁处。况礼部格文，本无等第，府廷解送，不当区分。今年合送省进士、明经等，并以纳策试前后为定，不在更分等第之限。」词科之盛，本以京兆府等第为梯级。建中二年，崔元翰、崔敖、崔备三人，府元、府副、府第三人，于卲知贡举，放及第，并以府列。盖推崇艺实，不能易也。自文学道丧，朋党道兴，纷竞既多，澳不胜惧，遂此厘革。盖救一时之弊，人多惜之。 
    上至孝，动遵元和故事。以宪宗曾幸青龙寺，命复道开便门。至青龙佛宫，永日升眺，追感元和圣迹，怅望久之。 
    上敦睦九族，于诸侯王尤尽友爱。即位后，于十六宅起雍和殿，每月三两幸，与诸侯王击鞠合乐，赐赉有差。进士司马枢为《雍和殿赋》，词虽不典，亦志一时之事实。 
    牛藂任拾遗、补阙五年，频上封事，上密记之。后藂自司勋员外为睦州刺史，中谢，上命至轩砌，问曰：「卿顷任谏官，颇能举职，今忽为远郡，得非宰臣以前事为惩否？」藂曰：「陛下新有德音，未任刺史、县令，不得任近侍官。宰臣以是奖擢，非嫌忌也。」上曰：「赐卿紫。」藂退谢毕，前曰：「臣所衣绯衣，是刺史借服，不审陛下便赐紫，为复别有进止？」上遽曰：「且赐绯！且赐绯！」 
    上慎重名器，未尝容易，服色之赐，一无所滥。李藩自司勋郎中迁驾部郎中、知制诰，衣绿如故。郑裔绰自给事中以论驳杨汉公忤旨，出商州刺史，始赐绯衣银鱼。沈询自礼部侍郎为浙东观察使，方赐金绶。苗恪自司勋员外除洛阳令，蓝衫赴任。裴处权自司封郎中出河南少尹，到任，本府奏荐赐绯，给事中崔罕驳还。上手诏褒奖，曰：「有事不当，卿能驳还，职业既修，朕何所虑？」
    上每孜孜求理，焦劳不倦。一日，密召学士韦澳，尽屏左右，谓澳曰：「朕每便殿与节度、观察使、刺史语，要知所委州郡风俗、物产。卿宜密采访，撰次一文书进来，虽家臣舆老，不得漏泄。」澳奉宣旨，即采《十道四蕃志》，更博探访，撰成一书，题曰《处分语》，自写面进，虽子弟不得闻也。后数日，薛弘宗除邓州刺史，澳有别业在南阳，召弘宗饯之。弘宗曰：「昨日中谢，圣上处分当州事惊人。」澳访之，即《处分语》中事也。君上亲总万机，自古未有。 
    上校猎城西，渐及渭水，见父老一二十人于村佛祠设斋。上问之，父老曰：「臣礼泉县百姓，本县令李君奭有异政，考秩已满，百姓借留，诣府乞未替，来此祈佛力也。」上默然，还宫后，于御扆上大书君奭名。中书两拟礼泉令，上皆抹去之。踰岁，宰执以怀州刺史阙，请用人，御笔曰：「礼泉县令李君奭可怀州刺史。」莫测也。君奭中谢，宸旨奖励，始闻其事。 
    大理寺直王景初与刑部郎中唐技议谳不平，景初坐贬潭州司户参军。制下，景初挝登闻鼓称寃，再贬昭州司户。制曰：「不遵严谴，辄冒登闻，以惩不恭也。」 
    京兆府参军卢甚升进士第，入官，甚孤贫，有文学。京兆尹遣巡舘驿，左补阙崔瑄婚姻回，与甚长亭相遇，争厅。甚以官虽卑，乃公行，略不让瑄。瑄责其不逊，遂相诋诃。甚来，下御史台按问，吏云：「当服白衫。」甚曰：「非国恤，不素服。」上闻之，以甚言涉大不敬，除籍为民，投之岭表。行至洛源驿，赐死。瑄左迁河南府阳翟县令。 
    大理卿马曙任代北水运使，代北出犀甲，曙罢职，以一二十领自随。故事，人臣家不得蓄兵器。曙既在朝，乃瘗而藏之。一日，奴有犯罪者，曙笞之，即告于御史台，称曙蓄兵器，有异谋。命吏发曙私第，得甲不虚，坐贬邵州刺史。谏官上论，以奴诉郎主，在法不治。上命杖杀曙奴于青泥驿，曙贬岭外，人臣无不感悦。
    司农卿韦廑夜令术士为厌胜之术，御史台劾奏，贬永州司马。
    优人祝汉贞词辨敏给，恩倾一时。嗣朝王乾佑以金帛结之，求刺史，尽纳贿矣，而未敢言。御史台劾奏，汉贞杖二十九，流天德；乾佑窜岭外。 
    上雅重词学之臣，于翰林学士恩礼特异，宴游密召，无所间隔，惟于迁转，皆守彝章。皇甫珪自吏部员外召入内廷，改司勋员外，计吏员二十五个月限，转司封郎中、知制诰；孔温裕自礼部员外改司封员外，入内廷，二十五个月，改司勋郎中、知制诰。动循官制，不以爵禄私近臣也。
    广州节度使纥干{上自下豕}以贪猥闻，贬庆王府长史，分司东都。制曰：「钟陵问俗，澄清之化靡闻；南海抚封，贪渎之声何甚！而又交通诡遇，沟壑无厌。迹固异于澹台，道殊乖于吴隐。」舍人韩宗之词也。书上，一朝不进用矣。工部尚书杨汉公前任荆南节度使，以不廉闻，公议益喧，左迁秘书监。制曰：「考三载之绩，尔最无闻；致多士之嘲，人言未息。既起风波之论，难安喉舌之司。」舍人沈询词也。至大中十三年，汉公除同州刺史，给事中郑公舆、裔绰三驳还制书。上自即位，但闻谏官论执，左曹驳正，无不立从其奏。至是，惑于左右，三下汉公同州之命，不允所论。时属寒食，内宴百寮。上因击毬，巡班慰劳。至给事中班，谓公舆、裔绰曰：「卿凡有驳议，朕无不允从。唯论汉公，事涉朋党。」裔绰前曰：「同州是太宗皇帝兴王之地，陛下为子孙，尤须慎择牧守。汉公在荆南日，贪残已经朝责，陛下岂可以祖宗重地，私于此人？」上变色而回马。翌日，裔绰贬商州刺史。
    武昌军节度使副使苗（名与庭裕家讳同）责童子严不避马，擒至幕，笞其背。严母诣阙称寃，苗贬江州司马。制曰：「避马虽乖于严敬，鞭人合顾于簪缨。」舍人杨绍复之词也。苗自此为清议所薄。 
    高品吴居中承恩泽甚厚，访□术者，欲固其事，术者令书上尊号于袜。有告者，上召至，视之信然。居中弃市。 
    蓝田尉、直弘文舘柳珪擢为右拾遗、弘文舘直学士，给事中萧仿、郑公舆、裔绰驳还，曰：「陛下高悬爵位，本待贤良。既命浇浮，恐非惩劝。珪居家不禀于义方，奉国岂尽于忠节？」刑部尚书柳仲郢诣东上阁门进表，称：「子珪才器庸劣，不合尘玷谏垣；若诬以不孝，即寃屈为甚。」太子少卿柳公权又讼侵毁之枉。上令免珪官，且在家修省。贞元、元和已来，士林家礼法严整，以韩皋、柳公绰、柳仲郢为首称。一旦子称不孝，簪组叹之。 
    太尉、卫国公李德裕，上即位后，坐贬崖州司户参军，终于贬所。一日，丞相令狐绹梦德裕曰：「某已谢明时，幸相公哀之，放归葬故里。」绹具为其子滈言。滈曰：「李卫公犯众怒，又崔、魏二丞相（崔铉、魏謩）皆敌人也，见持政，必将上前异同，未可言之也。」后数日，上将坐延英，绹又梦德裕曰：「某委骨海上，思还故里。与相公有旧，幸悯而许之。」既寤，召其子滈曰：「向来见李卫公精爽尚可畏，吾不言，必掇祸！」明日，入中书，具为同列言之。既于上前论奏，许其子蒙州立山县尉（名与今上御名同）护丧归葬。
    翰林学士、驾部郎中、知制诰庾道蔚，勅曰：「以艺文擢居近密，乖检慎，难处禁林。宜守本官、续连州刺史。」郑朗为御史大夫，道尉以事干之，乞庇罪人者，朗衔之。朗既大用，积前事，尽闻于上，故及此罪。 
    监修国史、门下侍郎兼礼部尚书、平章事郑朗奏：「当舘修撰、直史共四员，准故事，已通籍者为修撰，未升朝者为直舘。伏以修史重事，合选廷臣，秩序或卑，笔削不称。其直舘伏请停废，更添置修撰两员。」勅曰：「宜依。直馆万年县尉张范、泾阳县尉李节勒守本官，以户部郎中孟穆、驾部员外郎李涣并充史舘修撰，通籍为四员，分修四季之事。」 
    以左拾遗郑言为太常博士，郑朗自御史大夫命相。朗先为浙西观察使，言实居幕中。朗建议；「以谏官论时政得失，动关宰辅，郑言必括囊形迹，请移为博士。」至大中十一年，崔慎由自户部侍郎秉政，复以左拾遗杜蔚为太常博士。蔚亦慎由旧僚也，踵为故事。至理之代，动循至公，后代方之难矣。
    以楚州刺史裴坦为知制诰，坦罢任赴阙。宰臣令狐绹擢用，宰臣裴休以坦非才，不称是选，建议拒之，力不胜坦。命既行，至政事堂谒谢丞相。故事，谢毕，便于本院上事，四辅送之，施一榻，压角而坐。坦巡谒执政，至休厅，多输感谢。休曰：「此乃首台缪选，非休力也！」立命肩舁便出，不与之坐。两阁老吏云：「自有中事，未有此事也。」人多为坦羞之。至坦主贡举，擢休子弘上第。时人云：「欲盖而彰，此之谓也。」 



下卷
    大中九年正月十九日，制曰：「朝议郎、守尚书刑部郎中、柱国、赐绯鱼袋唐技、将仕郎、守尚书职方员外郎裴，（庭裕先父）早以科名，荐由台阁，声猷素履，亦有可嘉。昨者，吏部以尔秉心精专，请委考覆，而临事或乖于公当，物议遂至于沸腾，岂可尚列弥纶？是宜并分等符，善绥凋瘵，以补悔尤。技可虔州刺史，散官、勋封如故；裴可申州刺史，散官如故。」舍人杜德公之词也。
    吏部侍郎，兼判尚书铨事裴谂左授国子祭酒，吏部郎中周敬复罚二月俸，监察御史冯颛左授秘书省着作佐郎；考院所送博学宏词科赵秬等十人，并宜覆落，不在施行之限。初，裴谂兼上铨，主试宏、拔两科。其年，争名者众，应宏词选，前进士苗台符、杨岩、薛訢、李询、古敬翊已下一十五人就试。谂宽豫仁厚，有赋题不密之说。前进士柳翰、京兆尹柳憙之子也。故事，宏词科只三人，翰在选中。不中选者言翰于谂处先得赋题，讬词人温庭筠为之。翰既中选，其声聒不止，事彻宸听。杜德公时为中书舍人，言于执政曰：「某两为考官，未试宏词，先锁考官，然后考□□□□□□□□文书。若自先得赋题者必佳，糊名考文书得佳者，考官乃公。当罪上铨为宜，考官不合坐。」宏词赵秬，丞相令狐绹故人子也，同列将以此事嫁患于令狐丞相，丞相遂逐之，尽覆去。初，日官奏：「文星暗，科场当有事。」沈询为礼部侍郎，闻而忧焉。至是，三科尽覆，日官之言方验。
    上自党项叛扰，推其由，乃边将贪暴，利其羊马，多欺取之。始用右谏议大夫李福为夏州节度使，刑部侍郎毕諴为邠宁节度使，大理卿裴识为泾原节度使。发日，临轩戒励，禀奉宸威，绝侵夺之贪。边方帖息，烽燧不复告惊矣。 
    浙东观察使，兼御史中丞李讷为军士噪逐，坐贬朗州刺史，驰驿赴任。讷性褊狷，遇军士不以礼，人皆怨之，遂及于难。监军使王景宗责抚循无状，杖四十，流恭陵。自此，戎臣失律，监军皆从坐。 
    宰臣郑朗自中书归宣平私第，内园使李敬寔衢路冲之，朗列奏。上诏敬寔面语，敬寔奏：「供奉官例不避。」上曰：「衔天子之命横绝而过可矣，安有私出不避辅相乎！」剥紫绶，配南衙。 
    太常卿封敖于私第上事，御史台弹奏，左迁国子祭酒。故事，太常卿上日，庭设九部乐，尽一时之盛。敖拜太常卿，欲便于亲阅，遂就私第视事。法司举奏，遂薄责焉。 
    上励精理天下．一纪之内，欲臻升平。自大中十二年后，藩镇继有叛乱。宣州都将康全泰逐出观察使郑薰，湖南都将石再顺逐出观察使韩琮，广州都将王令寰逐出节度使杨发，江西都将毛鹤逐出观察使郑宪。上赫怒，命淮南节度使、检校左仆射、平章事崔铉兼领宣、池、歙三州观察使，以宋州刺史温璋为宣州刺史，以右金吾将军蔡袭为湖南观察使，以泾原节度使李承勋为广州节度使，以光禄卿韦宙为江西观察使，只取邻道兵送赴任，凶渠如期授首，皆不劳师，斩定诛锄，尽副圣旨。  
    李景让为吏部尚书，抗疏言：「穆宗至敬宗、文宗、武宗四庙当迁出。以穆宗是上兄弟，文宗以下是上犹子。陛下拜兄尚可，拜侄可乎？使陛下得亲事七庙，宜重升代宗以下入庙，以正三昭三穆之序。」事下百官集议，不定而止。时人以上方衔穆宗，深谓景让希旨，多不直其事。  
    刘皋为盐州刺史，甚有威名。监军使杨玄价诬奏皋谋叛，函首以进。阖朝公卿，面折庭争，上重违百辟之言，始坐玄价专杀不辜之罪。 
    上晚岁酷好仙道。广州监军使吴德鄘离阙日病足，已蹒跚矣。三载，监广师归阙，足疾却平。上诘之，遂具为上说罗浮山人轩辕集医憗。上闻之，甘心焉，驿诏轩辕集赴京师。既至，馆于南亭院外庭，莫之面也。谏官恐害政，屡以为言。上曰：「轩辕道人，口不干世事，卿勿以为忧。」留岁余，放归，授朝奉大夫、广州司马；集坚不受。临与上别，上问理天下当得几年，集曰：「五十年。」上闻之慰悦。及遏密之岁，春秋五十。 
    李景让、夏侯孜偘偘立朝，俱励风操。景让为御史大夫，视事之日，以侍御史孙玉汝、监察御史卢狷、王觌不称职，请移他官。孜为右丞，以职方郎中裴諴、虞部郎中韩瞻俱声绩不立，诙谐取容，諴改太子中允，瞻改凤州刺史。 
    于延陵授建州刺史，中谢，上问之曰：「建去京师近远？」延陵曰：「八千里。」上曰：「朕左右、前后皆建人也，郡极不恶。卿若为我廉洁奉公，绥缉凋瘵，长在我面前无异；或挠枉法度，远人无聊，即朕三尺阶前，便是万里，卿知之否？」延陵悸慑失序，上抚而遣之。  
    越人仇甫聚众为乱，攻陷剡县、诸暨等县，浙左骚然。上用王式为浙东观察使，以武宁军健卒二千人送式之任。式生擒仇甫以献，斩于东市。  
    始选前进士于琮为婿，连拜秘书省校书郎、右拾遗，赐绯，左补阙，赐紫，尚永福公主，事忽中寝。丞相上审圣旨，上曰：「朕此女子，近因与之会食，对朕辄折匕筯，性情如此，恐不可为士大夫妻。」许琮别尚广德公主，亦上次女也。  
    上委信宰辅，言发计从，就中于元辅恩礼稍异。白敏中赴邠宁行营，上幸兴福楼送之，自楼上投下朱书御札一副与敏中，言君臣注倚之分；崔铉赴镇淮南，幸通化楼送之，并赐诗四韵，以宠行迈。铉刻其诗于宣化驿。 
    僧从晦住安国寺，道行高洁，兼工诗，以文章应制。上每择剧韵令赋，亦多称旨。晦积年供奉，望紫方袍之赐，以耀法门。上两召至殿，上谓曰：「朕不惜一副紫袈裟与师，但师头耳稍薄，恐不胜耳！」竟不赐，晦悒悒而终。 
    宪宗鼎成之夜，左军中尉吐突承（下一字犯懿宗讳）实死其事。上即位，追感承□死于忠义，连擢其子士（下字与今上御名同）至显贵，为右军中尉、开府仪同三司，恩礼始终不替焉。 
    毕諴本估客之子，连升甲乙科。杜悰为淮南节度使，置幕中，始落盐籍。文学优赡，遇事无滞，在翰林，上恩顾特异，许用为相。深为丞相令狐绹所忌，自邠宁连移凤翔、昭义、北门三镇，皆绹缓其入相之谋也。諴思有以结绹，在北门求得绝色，非人世所有，盛饰珠翠，专使献绹。绹一见之心动，谓其子曰：「尤物必害人，毕太原于吾无分，今以是饵吾，将倾吾家族也！」一见返之。专人不敢将回，驿候諴意。諴又沥血输启事于绹，绹终不纳。乃命邸吏货之。东头医官李玄伯，上所狎昵者，以钱七十万致于家，乃舍之正堂，玄伯夫妻执贱役以事焉。踰月，尽得其欢心矣，乃进于上。上一见惑之，宠冠六宫。玄伯烧伏火丹砂进之，以市恩泽，致上疮疾，皆玄伯之罪也。懿宗即位，玄伯与山人王岳、道士虞紫芝俱弃市。  
    大中十二年，始用左谏议大夫郑漳、兵部郎中李邺为郓王已下侍读。时郓王居十六宅，夔、昭已下五王居大明宫内院。数日，追制改充夔王已下侍读，五日一入乾符门讲读。郓王即位后，其事遂停。  
    武宁军节度使康季荣不恤军士，部下噪而逐之，投于岭外。上以左金吾大将军田牟曾任徐州，有政声，特开延英殿召对，再命建节，往镇一方，于是安帖。  
    韦澳在翰林极承恩遇，自京兆尹出为河阳三城节度使，当轴者挤之也。大中十三年三月，魏博节度使何弘敬就加中书令，上命宣徽南院使王居方往魏博赐麻制，假道河阳。上以薄纸手诏澳，曰：「密饬装，秋当与卿相见。」戒居方曰：「过河阳以此赐澳，无令人知。」居方既至，密以宸翰授澳。上七月寝疾，八月晏驾，遂中寝。   
    命监察御史杨戴往浙西道勘覆军额。大中十二年，宣州叛将康全泰噪逐观察使郑薰，朝廷用宋州刺史温璋问罪。时萧寘为浙西观察使，地与宣州接连，遂擢用武臣李瑑代寘，特建镇海军节，镇抚之，以张犄角之势。兵罢后，谤者言瑑虚署官健名，广占衣粮，没入私家。上遂命戴往，按覆军籍，无一卒虚额者。戴还条奏，谤者之言始不胜。  
    度支奏状言「渍污」疋段误写「清污」，上一见觉之。枢密使、承旨孙隐中谓上未省也，添成「渍」字。及中书复入，上赫怒，勘添改表奏者，罚责有差。   
    大中十一年正月一日，上御含元殿受朝，太子太师卢钧年八十矣，自乐悬之南步而及殿墀，称贺上前，声容朗缓，举朝服之。至十二年元日，含元受贺，太子少师柳公权年亦八十矣，复为百官首，含元殿廷敻远，自乐悬南步至殿下，力已绵惫，称贺之后，上尊号「圣敬文思和武光孝皇帝」，公权误曰：「光武和孝。」御史弹出之，罚一季俸料。七十致仕，旧典也，公权不能克遵典礼，老而受辱，人多惜之。  
    太常卿高铢决罚礼院礼生，博士李慤引故事，见执政，以礼院虽系太常寺，从来博士自专，事无关白者。所以太常三卿初莅事，博士无参集之礼。今铢重罚礼生，有违典故。丞相以铢夙德，唯唯而已。铢曰：「吾老而不能退，一旦为后生所辱！」遂乞罢。  
    勅：「乡贡进士温庭筠早随计吏，夙着雄名，徒负不羁之才，罕有适时之用。放骚人于湘浦，移贾谊于长沙，尚有前席之期，未爽抽毫之思，可随州随县尉。」舍人裴坦之词也。庭筠字飞卿，彦博之裔孙也，词赋诗篇冠绝一时，与李商隐齐名，时号「温李」。连举进士，竟不中第。至是，谪为九品吏。进士纪唐夫叹庭筠之寃，赠之诗曰：「凤凰诏下虽沾命，鹦鹉才高却累身。」人多讽诵。上明主也，而庭筠反以才废。制中自引骚人长沙之事，君子讥之。前一年，商隐以盐铁推官死。商隐字义山，文学宏博，牋表尤着于人间。自开成二年升进士第，至上十二年，竟不升于王庭，而庭筠亦恓恓不涉第□□□□者。岂以文学为极致，已靳于此，遂于禄位有所爱耶？不可得而问矣。  
    山南西道观察使奏：「渠州犀牛见，差官押赴阙廷。」既至，上于便殿阅之，仍命月华门外宣示百僚。上虑伤物性命，便押赴本道，复放于渠州之野。   
    上命左军中尉王宗实治道，将幸华清宫，两省供奉官拜疏极谏。上谓宰臣曰：「华清宫是祖宗旧宫，又朝元阁圣祖现真容地。朕一纪在位，未尝瞻拜，深觉缺仪。今排比皆是军司，不劳州县，卿宜勉谕谏官，勿更论列。」宰臣奉旨而退，召两省官宣谕；俄而谏表再入。上谓宰臣曰：「谏官疏极恳切，且言：『自穆宗巡幸之后，列圣未尝出宫。居安虑危，乞留圣虑。』朕闻此语，决不为华清宫之幸矣！宣召两省官，说我此意。」   
    十二年七月十四日，三更三点追朝，唯宰臣夏侯孜独到衙。以御史大夫李景让为检校吏部尚书，充剑南西川节度使。时中元休假，通事舍人无在馆者。麻案既出，孜受麻毕，乃召当直中书舍人冯图宣之，捧麻皆两省胥吏。自此，始令通事舍人休澣亦在馆俟命。   
    上自不豫，宰辅侍臣无对见者。疮甚，令中使往东都太仆卿裴诩宣索药，中使往返五日。复命召医疮方士、院生对于寝殿，院言可疗。既出，不复召矣。大渐，顾命内枢密使王归长、马公儒、宣徽南院使王居方，以夔王当璧为讬。三内臣皆上素所厚者，泣而受命。时右军中尉王茂玄心亦感上，左军中尉王宗实素不同。归长、公儒、居方患之，乃矫诏出宗实为淮南监军使，宣化门受命，将由右银台门出焉。左军副使丌元实谓宗实曰：「圣人不豫踰月，中尉止隔门起居，今日除改，未可辨也，请一面圣人而出。」宗实始悟，却入。即诸门，已踵故事，添人守捉矣。丌元实翼导宗实直至寝殿，上已晏驾，东首环泣。宗实叱居方等下，责以矫宣，皆捧足乞命。遣宣徽北院使齐元简迎郓王于藩邸，即位，是为懿宗。归长、公儒、居方皆诛死，籍没其家。    
    晁美人薨，上震悼久之。美人上在藩邸时承恩遇。实生郓王、万寿公主焉。薨后，诏翰林学士萧寘为志文，皆刻其事。及夔、昭以下五王居内院，而郓王独还藩邸。大中末嗣位之后，人间切有拟议者。寘以此事言于公卿，方辨立长之顺。郓王嗣位后，美人追崇为皇太后，太常杜宣猷献谥曰元昭，配享宣宗庙室。



缪荃孙跋
    右《东观奏记》三卷，唐裴庭裕撰。按庭裕一作廷裕，并有作延裕者，字膺余，闻喜人，官右补阙。其名见《新书．宰相世系表》，所谓裴氏东眷者也。王定保《摭言》称其「乾宁中，在内廷，文书敏捷，号下水船。」其事迹则无可考。其书专记宣宗一朝之政绩，书中事实颇具首尾，《通鉴》采及三十二条，《考异》一条，在唐朝杂史中最称翔实。世固有商维濬《稗海》本、《唐宋丛书》本、《小石山房》本，均脱自序，《小石山房》本卷上末又脱二叶，未为完善。昔年收得戈小莲《半树斋旧钞》本，首有自序，字句亦较各刻本为妥，并以《唐语林》校过，粗为可读。脱字三处尚无订正之本，谨空如右。唐人杂史寥落如晨星，全书如《创业起居注》、《安禄山事迹》，辑佚如《牛羊日历》、《广陵妖乱志》，同此刊行，为读《唐书》者之一助。
                                    光绪戊申冬月长至日，江阴缪荃孙识。


