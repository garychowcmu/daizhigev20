耆旧续闻 宋 陈鹄
    ●卷一
    朱司农载上尝分教黄冈，时东坡谪居黄，未识司农公，客有诵公之诗云：官闲无一事，蝴蝶飞上阶。东坡愕然曰：“何人所作？”客以公对，东坡称赏再三，以为深得幽雅之趣。异日公往见，遂为知己，自此时获登门。偶一日谒至，典谒已通名，而东坡移时不出，欲留则伺候颇倦，欲去则业已达姓名，如是者久之，东坡始出，愧谢久候之意，且云：“适了些日课，失于探知。”坐定他语毕，公请曰：“适来先生所谓日课者何？”对云：“抄《汉书》。”公曰：“以先生天才，开卷一览可终身不忘，何用手钞邪？”东坡曰：“不然。某读《汉书》，至此凡三经手钞矣。初则一段事钞三字为题，次则两字，今则一字。”公离席复请：“则不知先生所钞之书肯幸教否？”东坡乃命老兵就书几上取一册至，公视之，皆不解其义。东坡云：“足下试举题一字。”公如其言，东坡应声辄诵数百言，无一字差缺，凡数挑皆然，公降叹良久，曰：“先生真谪仙才也。”他日以语其子新仲曰：“东坡尚如此，中人之性岂可不勤读书邪？”新仲尝以是诲其子辂。（叔云）
    中书待制公翌新仲尝言：后学读书，未博观人文字，不可轻诋。且如欧阳公与王荆公诗云：翰林风月三千首，吏部文章二百年。荆公答云：他日若能窥孟子，终身安敢望韩公。欧公笑曰：“介甫错认某意，所用事乃谢眺为吏部尚书，沈约与之书云：‘二百年来无此作也。’若韩文公，迨（一作迄）今何止二百年邪？”前后名公诗话至今博洽之士，莫不以欧公之言为信，而荆公之诗为误，不知荆公所用之事，乃见孙樵《上韩退之吏部书》“二百年来无此文也。”欧公知其一而不知其二，故介甫尝曰：“欧公坐读书未博耳。”虽然，荆公亦有强辩处。尝有诗云：黄昏风雨满园林，残菊飘零满地金。欧公见而戏之曰：秋英不比春花落，传语诗人仔细吟。荆公闻之，曰：“永叔独不见《楚辞》‘夕餐秋菊之落英’邪？”殊不知《楚辞》虽有落英之语，特寓意朝夕二字，言吞阴阳之精蕊，动以香净自润泽尔。所谓落英者，非飘零满地之谓也。夫百卉皆凋落，独菊花枝上枯，虽童孺莫不知之。荆公作事动辄引经为证，故新法之行，亦取合于周官之书，其大概类此尔。
    待制公十八岁时，尝作乐府云：流水冷冷，断桥斜路横枝亚。雪花飞下，全胜江南画。白璧青钱，欲买应无价。归来也，风吹平野，一点香随马。朱希真访司农公不值，于几案间见此词，惊（一作叹）赏不已，遂书于扇而去，初不知何人作也。一日，洪觉范见之，扣其所从得（一作来），朱具以告，二人因同往谒司农公问之，公亦愕然。客退，从容询及待制公，公始不敢对，既而以实告。司农公责之曰：“儿曹读书正当留意经史间，何用作此等语邪？”然其心实喜之，以为此儿他日必以文名于世。今诸家词集及《渔隐丛话》皆以为孙和仲或朱希真所作，非也。正如《咏折叠扇》词云：宫纱蜂趁梅，宝扇鸾开翅，数折聚清风，一捻生秋意。摇摇云母轻，袅袅琼枝细，莫解玉连环，怕作飞花坠。余尝亲见稿本于公家，今《于湖集》乃载此词，盖张安国尝为人题此词于扇故也。大抵公于文不苟作，虽游戏嘲谑，必极其精妙。尝《咏五月菊》词云：玉台金盏对炎光，全似去年香。有意庄严，端午不应忘却重阳。菖蒲九节，金英满把，同泛瑶觞。旧日东篱陶令，北窗正卧羲皇。又《与秦师垣启》：鸡鸣函谷，盂尝由是以出关；雁落上林，属国已闻于归汉。盖秦尝留金庭，未几纵还，既而金人复悔，遣骑追之，已无及矣。公之用事亲切多类此，遂得擢用。
    吕伯恭先生尝言：“往日见苏仁仲提举，坐语移时，因论及诗。苏言南渡之初，朱新仲寓居严陵时，汪彦章南迁，便道过新仲，适值清明，朱《送行》诗云：天气未佳宜且住，风波如此欲安之。盖用颜鲁公帖及谢安事，语意浑成，全不觉用事，二十年欲效此体，用意不到。比作《陆仲高挽章》，偶然得之，云：残年但愿长相见，今雨那知更不来。盖用杜于美诗句‘但愿残年饱吃饭’、‘但愿无事常相见’，及《秋述》‘常时车马之客，旧雨来今雨不来’，亦不觉用事也，恐可庶几焉。”乃知待制公之诗，在当时已为前辈所推重如此。（苏训直云。案：苏训直名比，陆渭南集有墓志）
    有问刘元城先生：“‘吾犹及史之阙文也：有马者借人乘之。今亡矣。’夫先儒说此多矣，但难得经旨贯串。”元城曰：“子但熟味及字与亡字，自然意贯。‘有马者借人乘之’便是史之阙文。夫有马而借人乘，非难底事，而史且载此，必是阙文。及如及见之谓。圣人在衰周犹及见此等史，存而不敢削，亦见忠厚之意。至后人见此语颇无谓，遂从而削去之，故圣人叹曰：今亡矣。夫，盖叹此句之不存也。故圣人作《春秋》，于郭公夏五皆存之于经者，盖虑后人妄意去取，失古人忠厚之意，书之所以示训也。”故先生尝言：“‘直其正也，方其义也，君子敬以直内，义以方外’，当为‘正以直内’；‘能悦诸心，能研诸侯之虑’，当为‘能研诸虑’。如此类者，五经中极多，前辈恐倡后生穿凿之端，故不敢著论。若或为之，倡后生竞生新意以相夸尚，六经无全书矣，其害多于无人论说之时。此前辈所以谨重，姑置之不言可也，此正有得于圣人阙文之意。”又问：“汉之四皓，扬子云尝称其美行，子云于高帝世为近，必其事之不可诬者。司马温公作《通鉴》，削而去之，以为高祖不废太子者，但以大臣皆不从，恐身后赵王不能独立，故不为耳，岂山林四叟片言能尼其事哉？若四叟实能制高祖，使不废太子，是留侯为子立党，以制其父，留侯岂为是哉？此特辨士欲夸大其事，故云司马迁好奇多爱而采之，今皆不取斯言，果然否？”元城曰：“此殆有深意。老先生作《通鉴》，欲示后世劝戒之意，正如子夏问‘巧笑倩兮，美目盼兮，素以为绚兮’，夫子既告之以‘绘事后素，又发起子之叹。至于删诗，则削而去之，今《硕人》诗之二章，无‘素以为绚兮’一句。盖礼与生俱生，不可后也，子夏疑之，曰‘礼后乎’，故夫子许其可与言《诗》。若此之类，又不可以概论。”（晋原伯云）
    曾文清公吉甫，三孔出也，少从诸舅游，见元城先生谈论间多及《论语》，其言曰：“‘知之为知之，不知为不知，是知也’，真实处便是真知，才以不知为知，必是欺伪的人，如此则所丧者多矣，故老先生常守一个诚字。又言诚自不妄语中入，盖为是也。”又曰：“‘民可使由之不可使知之’，若如此，则大有识义理者，岂可禁之使勿知？殊非人皆可以为尧舜，途人可以为禹之意。盖当熟味使字，如孟子言‘梓匠轮舆，能与人规矩，不能使人巧’之义，圣人能以理晓人，至于知处，贵乎自得，非口耳可传授，故曰‘人莫不饮食也，鲜能知味也’。”
    陆太傅轸，会稽人，神采秀异，好为方外游。七岁犹不能语，一日乳媪携往（一作至）后园，俄而吟诗曰：昔时家住海三山，日月宫中屡往还。无事引他天女笑，谪来为吏在人间。后仕至兵部郎官，力请老归稽山，宋元宪公、杜祁公，一时名胜皆有送行诗，篇中多及神仙之事，盖公之雅志也。公晚年专意炉鼎，丹将成，偶一日妻夫人冈事怒击碎，其丹化为双鹤飞去。尝视诸孙中，指农师之弟倚承奉公曰：“此儿有仙风道骨。”
    承奉公倚，少无宦情，家人勉其从吏。初为余杭尉，沿檄出邑，道逢一皓鬓翁，遽下拜之，翁趋避，公随其所之，翁知其势不可辞，遂曰：“尊官何以知某为异人？”公曰：“凡人行皆有影，惟公独无，所以知之。”翁曰：“尊官所欲学者何术邪？贫道有黄白之术当奉传。”曰不愿。又欲授以黄帝房中秘术，皆不愿，翁曰：“然则尊官所欲者何？”曰：“所愿延年益寿，神仙之术尔。”翁遂授之以秘诀，同行里许，忽不见。公即弃官，径归其家，筑草堂三间于家侧，日夜寝处其中，独有一老兵执役，每日濯其冠，弊则更之。老兵不执役，则屏于舍外，常闻其中若有对语者，近听之则寂然，如是者四十余年，虽去家跬步，未尝过而问焉。一日，忽召其子，令洒扫，具朝衣香案，其子怪问其故，公曰：“少顷有召命至矣。”已而果召公赴阙，公谢恩毕，辞命复入草堂，其后将终，谓其子曰：“死生如旦昼，勿以为念。”笑坐而逝。先一夕，天庆观羽士梦有神人告之曰：“陆某乃河伯水官。”交代急遣骑迎之。是夜天大雨，水暴涨，浸没其家三尺许，家人登避救死不暇，沃及公尸，顷刻水退，舁敛，轻如纸，则公为水仙矣。
    太傅公尝守会稽，上元夕放灯特盛，士女骈阗。有一士人从贵宦幕外过，见其女乐甚都，注目久之，观者狎至，触坠其幕，贵宦者执其士以闻于府，公呼而责之曰：“为士不克自检，何邪？”对曰：“观者皆然，竟自脱去，独某居后，所以被辱。”公观其应对不凡，必是佳士，因谓曰：“子能赋此斑竹帘诗，当释子罪。”盖用斑竹帘为幕也。士子索笔，落纸立就，其诗曰：春风忄戚忄戚动帘帷，绣户朱门镇日垂。为爱好花成片段，故教直节有参差。又曰：昔年珠泪虞姬，今日侯门作妓衣。世事乘除每如此，荣华到底是危机。公览诗大奇之，延为上客。（子逸云）
    ●卷二
    陆辰州子逸左丞，农师之孙，太傅公之玄孙也。晚以疾废，卜筑于秀野越之佳山水也，公放傲其间，不复有荣念。对客（一作客至）则终日清谈不倦，尤好语及前辈事，纟丽纟丽倾人听。余尝登门，出近作赠别长短句以示公，其末句云：莫待柳吹绵，吹绵时杜鹃。公赏诵久之，是后从游颇密。公尝谓余曰：“曾看东坡《贺新郎》词否？”余对以世所共歌者，公云：“东坡此词，人皆知其为佳，但后扌颠用榴花事，人少知其意。某尝于晁以道家见东坡真迹，晁氏云：‘东坡有妾，名曰朝云、榴花，朝云死于岭外，东坡尝作《西江月》一阕，寓意于梅，所谓“高情已逐晓云空”是也。惟榴花独存，故其词多及之，观“浮花浪蕊都尽，伴君幽独”可见其意矣。’又《南歌子》词云：紫陌寻春去，红尘拂面来。无人不道看花回，惟见石榴新蕊一枝开。冰簟堆云髻，金樽滟玉酷。绿阴青子莫相催，留取红巾千点照池台。意有所属也。或云赠王晋卿侍儿，未知其然否也？”
    余谓后辈作词，无非前人已道底句，特善能转换尔。《三山老人语录》云：“从来九日用落帽事，东坡独云‘破帽多情却恋头’，尤为奇特。”不知东坡用杜子美诗“羞将短发还吹帽，笑倩傍人为整冠”。近日陈子高作《谒金门》云：春满院，飞去飞来双燕。红雨入帘寒不卷，小屏山六扇。乃《花间集》和凝词“拂水双飞来去燕，曲槛小屏山六扇。”赵德庄词云“波底夕阳红湿”，红湿二字以为新奇，不知盖用李后主“细雨湿流光”与《花间集》“一帘疏雨湿春愁”之湿。辛幼安词：是他春带愁来，春归何处，却不解带将愁去。人皆以为佳，不知赵德庄《鹊桥仙》词云：春愁元是逐春来，却不肯随春归去。盖德庄又本李汉老《杨花词》“蓦地便和春带将归去”。大抵后之作者，往往难追前人。盖唐词多艳句，后人好为谑语，唐人词多令曲，后人增为大拍，又况屋下架屋，陈腐冗长，所以全篇难得好语也。公之词传于曲编者，独《瑞鹤仙》“脸霞红印枕”之句，有和李汉老“叫云吹断横玉”，词语高妙，惜其不传于世，其词云：“黄橙紫蟹，映金壶潋滟，新醅浮绿。共赏西楼今夜月，极目云无一粟。挥麈高谈，倚栏长啸，下视鳞鳞屋。轰然何处，瑞龙声喷蕲竹。何况露白风清，银河澈汉，仿佛如悬瀑。此景古今如有价，岂惜明珠千斛。灏气盈襟，冷风入袖，只欲骑鸿鹄。广寒宫殿，看人颜似冰玉。”观公之词，可以知其风流蕴藉矣。
    鲁直跋东坡道人黄州所作《卜算子》词云：“语意高妙，似非吃烟火食人语。”此真知东坡者也。盖“拣尽寒枝不肯栖”，取兴鸟择木之意，所以谓之高妙。而《苕溪艳隐丛话》乃云：“鸿雁未尝栖宿树枝，惟在田野苇丛间、此亦语病。”当为东坡称屈可也。又古词“水竹旧院落，樱笋新蔬果”，盖唐制四月十四日堂厨及百司厨通谓之樱笋厨，此乃夏初词，正用此事，而《丛话》乃云“莺引新雏过”，而以樱笋为非，岂知古词首句多是属对，而樱笋事尤切时耶？
    赵右史家有顾禧景蕃《补注东坡长短句》真迹，云：“按唐人词旧本作‘试教弹作忽雷声’，盖《乐府杂录》云：‘康昆仑尝见一女郎弹琵琶，发声如雷；而文宗内库有二琵琶，号大忽雷、小忽雷，郑中丞尝弹之’。今本作‘辊雷声’，而傅注亦以辊雷为证，考之传记无有。”又云：“余顷于郑公实处，见东坡亲迹《书〈外算子〉断句》云：寂寞沙汀冷。今本作‘枫落吴江冷’，词意全不相属也。”又：“《南歌（一作柯）子》云：游人都上十三楼，不羡竹西歌吹古扬州。十三间楼在钱塘西湖北山，此词在钱塘作，旧注云汴京旧有十三楼，非也。”
    曩见陆辰州，语余以《贺新郎》词用榴花事乃妾名也，退而书其语，今十年矣，亦未尝深考。近观顾景蕃续注，因悟东坡词中用白团扇、瑶台曲，皆侍妾故事。按：晋中书令王珉好执白团扇，婢作《白团扇歌》以赠珉。又，《唐逸史》许澶暴卒复悟，作诗云：晓入瑶台露气清，坐中惟见许飞琼。尘心未尽俗缘重，千（一作十）里下山空月明。复寝惊起，改第二句，云：“昨日梦到瑶池，飞琼令改之，云不欲世间知有我也。”按：《汉武帝内传》所载董双成许飞琼，皆西王母侍儿，东坡用此事，乃知陆辰州得榴花之事于晁氏为不妄也。本事词载榴花事，极鄙俚，诚为妄诞。
    徐师川云：“东坡《橄榄》诗云‘纷纷青子落红盐’，盖北人相传以为橄榄树高难取，南人用盐擦，则其子自落。今南人取橄榄虽不然，然犹有此语也，东坡遂用其事。正如南海子鱼出于莆田通应王祠前者味最胜，诗人遂云‘通印子鱼犹带骨’，又云‘子鱼俎上通三印’，盖亦传者之讹也。世只疑红盐二字，以为别有故事，不知此即《本草》论盐有数种，北海青，南海赤，橄榄生于南海，故用红盐也。又《太平广记》云：‘交河之间，平碛中掘数尺，有末盐红紫，色鲜味甘。’本朝建炎间亦有贡红盐者。红盐字雅宜用之。”
    吕紫微居仁云：作文必要悟入处，悟入必自工夫中来，非侥幸可得也，如老苏之于文，鲁直之于诗，盖尽（一作得）此理。
    韩退之文浑大，广远难窥测；柳子厚文分明，见规模次第。学者当先学柳文，后熟读韩文，则工夫自见。韩退之《答李翱书》、老苏《上欧阳公书》，最见为文养气妙处。
    西汉自王褒以下，文字专事词藻，不复简古，而谷永等书杂引经传，无复己见，而古学远矣。此学者所宜深戒。
    学文须熟看韩柳欧苏，先见文字体式，然后更考古人用意下句处。
    学诗须熟看老杜苏黄，亦先见体式，然后遍考他诗，自然工夫度越过人。
    学者须做有用文字，不可尽力虚言。有用文字，议论文字是也，议论文字须以董仲舒、刘向为主，《周礼》及《新序》、《说苑》之类，皆当贯串熟考，则做一日便有一日工夫。
    后生学问，且须理会《曲礼》《少仪》等，学洒扫应对进退之事，及先理会《尔雅》训诂等文字，然后可以语上，下学而上达。
    学者当以质直为本。孔子曰：“质直而好义。”孟子曰：“不直则道不见，我且直之。”放勋曰：“康之直之。”孟子曰：“以直养而无害。”《楞严经》亦言：“三世诸佛，皆以直心成等正觉，因地不直，果招迂曲。”《维摩经》言：“直心是菩萨净土。”但（一作历）观古人为学，只是一个直字，学者不可忽也。
    学问当以《孝经》、《论语》、《孟子》、《中庸》、《大学》为主，此数书既深晓，然后专治一经，以为一生受用。说受用已是不是，只要成自己之性而已。
    大凡为学，须以见贤为主。孟子言：“友一乡之善士，至友天下之善士。”孔子言：“事其大夫之贤者，友其士之仁者。”所谓贤者，必须取舍分明，不可二三易，所谓定其交而后求者是也。既能见贤，须尊贤，若但见而不能尊，则与兽畜之无异。今人于有势者则能屈，而于贤者则不能尊，是未之熟思。韩退之作《师说》，曲中今世人之病，大抵古人以为荣，今人以为耻，于不能尊贤之类是也。
    威仪辞令，最是古人所谨。春秋时，人以此定吉凶兴衰，曾子临死以此等事戒孟敬子。此等事最宜留意，最是君子养成处。
    作文不可强为，要须遇事乃作，须是发于既溢之余，流于已足之后，方是极头，所谓既溢已足者，必从学问该博中来也。
    后生为学，必须严定（一作立）课程，必须数年劳苦，虽道途疾病，亦不可少渝也。若是未能深晓，且须广以文字，淹渍久，久之间自然成熟。
    自古以来，语文章之妙广备众体、出奇无穷者，唯东坡一人。极风雅之变，尽比兴之体，包括众作，本以新意者，唯豫章一人：此二者当永以为法。
    老杜歌行并长韵、律诗，切宜留意。
    老苏作文，真所谓意尽而言止也，学者亦当细观。外弟赵承国，至诚乐善，同辈殆未见其比，盖其性质甚良，不可以他人语也，若少加雕琢，少下勤苦，便当不愧古人。政和三年四月，相遇于楚州宝应，求余论为学之道甚勤，因录予之闻于先生长者本末告之，随其所问，信笔便书，不复铨次，当更求亢之考人印证也（案：考人或古人之讹）。
    古人年长而为学者多矣，但看用功多寡耳。近时司马子立，年逾二十不甚知书，人多以为懦弱，后更激励苦学，不舍昼夜，从伊川张思叔诸人讲求大义，数年之间，洛中人士翕然称之，向之笑之者，皆出其下，此学之不可以已也。承国既以余言为然，便当有力行之实，临川羡鱼不如退而结网，此真要语也。
    东莱此帖，今藏承国之家，承国乃侍讲荥阳公之外孙也。
    慈圣光献大渐，上纯孝欲肆赦，后曰：“不须赦天下凶恶，但放了苏轼足矣。”时子瞻对吏也，后又言：“昔仁宗策贤良，归喜甚，曰：‘吾今日又为子孙得太平宰相两人’。盖轼、辙也，而杀之可乎？”上悟，即有黄州之贬。故苏有闻太皇太后服药赦诗（一本云：故苏后闻太皇太后不豫有诗）及挽词，甚哀。
    王升之，少从东坡学，甚俊敏，东坡既除西掖，乃以古槐简赠，曰：“此笏曾奉制策入三等，曾召对议事，不合而逐，曾对御史诏狱，曾不试除三字，毋轻吾笏。”
    宣和间，重华葆真宫（曹王南宫也）烧灯都下。癸卯上元，馆职约集，而蔡老携家以来，珠翠阗溢，僮仆杂行，诸名士几遭排斥。已而步过池北，游人纵观。时少蓬韩驹子苍咏小诗曰：玉作芙蓉院院明，博山香度小峥嵘。谁言水北无人到，亦有跚勃行。
    大观初，上元赐诗曰：午夜笙歌连海峤，春风灯火过湟中。群臣应制，皆莫能及，独府尹宋乔年诗云：风生阊阖春来早，月到蓬莱夜未央。乃赵<龠虎>之子雍代作也，雍少学于陈无己，有句法（一本此则在第三卷之首）。
    陈无己少有誉，曾子固过徐，徐守孙莘老荐无己往见，投贽甚富，子固无一语，无己甚惭，诉于莘老。（下有脱文）子固云：“且读《史记》数年。”子固自明守亳，无己走泗州，间携文谒之，甚让，曰：“读《史记》有味乎？”故无己于文，以子固为师。元初，东坡率莘老、李公择荐之，得徐州教授，徙颍州。东坡出守，无己但呼二丈，而谓子固南丰先生也。《过六一堂》诗略云：向来一瓣香，敬为曾南丰。世虽嫡孙行，名在恶子中。斯人日已远，千岁幸一逢。吾老不可待，露草湿寒蛩。盖不以东坡比欧阳公也。至论诗，即以鲁直为师，谓豫章先生。无己晚得正字，贫且病，鲁直《荆州南》十诗曰：闭门觅句陈无己，对客挥毫秦少游。正字不知温饱未，春风吹泪古藤州。无己殊不乐，以闭门觅句为歉，又与死者相对为恶，未几果卒也。
    ●卷三
    陈恭公执中当国时，曾鲁公由修起居注除待制群牧使。恭公弟妇，王冀公孙女，曾出也。岁旦拜恭公，恭公迎谓：“六新妇，曾三除从官喜否？”王固未尝归外家，辄答曰：“三舅甚荷相公收录，但太夫人不乐，责三舅曰：‘汝三人及第，必是全废学，丞相姻家备知之，故除待制也。’”恭公默然。未几，改知制诰，盖恭公不由科举，失于夷考也。女子之警敏有如此者。
    晁无咎闲居济州金乡，葺东皋归去来园，楼观堂亭，位置极萧洒，尽用陶语名目（一无目字）之。自画为大图，书记其上，书尤妙。始无咎请开封解，蔡儋州以魁送，又叶梦得舅也，故比诸人独获安便。尝以长短句曰《摸鱼儿》者寄蔡，蔡赏叹，每自歌，其群队之。道语余：“梦无咎监泗（一作池）州税，何祥也？”已而吏部调知达州，张无尽改泗州，言者论罢，令赴通州。无咎不乐舣舟收税亭下，以疾不起。（一本有“而蔡梦”三字）果有数乎？
    晁咏之之道，美叔子，奇士也，宏词第一人，负其才可凌厉要途。以元符封事废，有诗曰：元年四月朔，日食国有赦。又有“已失青云空老去”之语。后为西京管库，蔡元度留守稍礼之，以系籍，不能荐，忽谓晁曰：“如子之才，何必上书之道罔措？”徐曰：“只是没处顿文章。”蔡亦大笑。之道年四十余终朝请郎（一有而已二字）。
    许尚书光凝君谋（一作谟，下同），论本朝内制惟王岐公《华阳集》最为得体。盖禹玉仕早达，所与唱和无四品以下官，同朝名臣，非欧阳公与王荆公铭其葬者，往往出禹玉手，高二王狄武襄碑尤有史法，而贵气粲然。君谋，岐公婿也。
    黄鲁直少有诗名，未入馆时，在叶县大名吉州太和德平，诗已卓绝。后以史事，待罪陈留，偶自编《退听堂诗》，初无意，尽去少作。胡直孺少汲，建炎初帅洪州，首为鲁直类诗文为《豫章集》，命洛阳朱敦儒、山房李彤编集，而洪炎玉父专其事。遂以退听为断，以前好诗皆不收，而不用吕汲老杜编年为法，前后参错，殊牾也，反不如姑胥居世英刊《东坡全集》，殊有叙，又绝少舛谬，极可赏也。庐陵守陈诚虚中刊《欧阳公居士集》亦无伦次，盖不知编摩之体耳。
    祖宗故事，凡仆射、使相、宣徽使皆判州府。宣和初，余丞相以少保武威军节度使知福州，有司失之也。靖康初，白丞相请外，特进大观文，时李河内公士美当国，考故事除判寿春府。建炎四年，吕相及刘少傅光世，皆以使相分镇江浙，吕知池州，刘知镇江府，又失之也。吕以使相罢平章事，不加食邑食实封，亦非故事。
    陈述古诸女，亦多有文。有适李氏者，从其夫任晋宁军判官，部使者以小雁屏求诗，李妇自作黄鲁直小楷题其上二绝，云：蓼淡芦欹曲水通，几双容与对西风。扁舟阻向江乡去，却喜相逢一枕中。曲屏谁画小潇湘，雁落秋风蓼半黄。云淡雨疏孤屿远，会令清梦绕寒塘。
    林文节子中帅并门，席间与幕府唱和，有徐姓帅属忘其名，内子能诗，林公每出首唱，徐密写韵归，众方操觚，内子诗已来，必可观也。一日，幕府有醉起舞者，时和林公藜字，其诗曰：幕中舞客呈鸲鹆，帐下牙兵困蒺藜。又送一属官径（一作往）除监司，林公押僚字，徐妇和曰：华衮自宜还旧物，绣衣先见冠同僚。监司，故相家也，林公甚赏之。
    程文简公就试，梦观音从天乘彩车下降，惊觉乃类旌旗车辂事，果试《德车结旌赋》。平生五更诵观音菩萨数百遍，晚年亦不废（一本云其后老年不废）。
    蔡绦作《西清诗话》，载江南李后主《临江仙》，云围城中书，其尾不全。以余考之殆不然。余家藏李后主《七佛戒经》及杂书二本，皆作梵叶，中有《临江仙》，涂注数字，未尝不全，其后则书李太白诗数章，似平日学书也。本江南中书舍人王克正家物，后归陈魏公之孙世功君懋。余，陈氏婿也。其词云：樱桃落尽春归去，蝶翻轻粉双飞，子规啼月小楼西。玉钩罗幕，惆怅暮烟垂。别巷寂寥人散后，望残烟草低迷。炉香闲袅凤凰儿，空持罗带，回首恨依依。后有苏子由题云：“凄凉怨慕，真亡国之声也。”
    嘉治平间，韩氏吕氏，人望盛矣，议者谓魏公将老，置辅非韩即吕，故王介甫结韩持国，又因持国以结子华。持国入政府，每言介甫知经术，可大用，神宗初政，即以学士召。又与子华同入爰立，遂用晦叔为中丞，已而不合，虽子华极力弥缝，亦不乐，而持国、晦叔几若世仇。然介甫微时，与曾子固甚欢，曾又荐于欧阳公，既贵而子固不屈，故外补近二十年，元丰末方召用。又每于上前力诋子固与苏子瞻，《日录》可考也。
    介甫既（一作晚）归钟山，有诗曰：穰侯老擅关中事，常恐诸侯客子来。我亦暮年专一壑，每逢车马便惊猜。此盖平生之志，非特丘壑间也（赵伯山云）。
    《书评》谓羊欣书，如婢作夫人，举止羞涩，不堪位置，而世言米芾喜效其体，盖米法欹侧，颇协不堪位置之意。闻薛绍彭尝戏米曰：“公效羊欣，而评者以婢比欣，公岂俗所谓重亻台者耶？”
    世传米芾有洁病，初未详其然，后得芾一帖：“朝靴偶为他人所持，心甚恶之，因屡洗，遂损不可穿。”以此得洁之理，靴且屡洗，余可知矣。又，芾方择婿，会建康段拂字去尘，芾择之曰：“既拂矣，又去尘，真吾婿也。”以女妻之。又一帖云：“承借剩员，其人不名，自称曰张大伯。是何老物，辄欲为人父之兄？若为大叔犹之可也。”此岂以文滑稽者耶？
    米芾得能书之名，似无负于海内。芾于真楷篆隶不甚工，惟于行草，诚入能品。以芾收六朝翰墨副在笔端，故沉着痛快，如乘骏马，进退裕如，不须鞭勒，无不当人意。然喜效其法者，不过得外貌，高视阔步，气韵轩昂，未究其中本六朝妙处，酝酿风骨，自然超逸也。
    本朝承五季之后，无复字画可称，至太宗皇帝，始搜罗法书，备尽求访。当时以李建中字形瘦健，姑得时誉，犹恨绝无秀异。至熙丰以后，蔡襄、李时雍，体制方入格律，不为绝赏，苏黄米薛，笔势澜翻，各有趋向。然家鸡野鹄，与草木俱腐者。（案：此条未完，一本连下为一条，似误）
    徽庙尤喜书，立学养士，惟得杜应稽（一作杜康稽）一人，余皆体仿，了无精（一作神）气。因念东晋渡江后，犹有王谢而下朝士无不能书，以擅一时之誉，彬彬盛哉。至若绍兴以来，杂书游丝书惟钱塘吴说，篆法惟信州徐兢，亦（疑是余）皆碌碌，可叹其弊（一作衰）也。
    本朝自建隆以后，平定僭伪，其间法书名迹皆归秘府。先帝时又加采访，赏以官联金帛，至遣使询访，颇尽采讨。命蔡京、梁师成、黄冕辈编类真赝，纸书缣素，备成卷帙，皆皂鸾鹊水锦衤票褫、白玉珊瑚为轴，秘在内府。用大观政和印章，其间一印，以秦玺书法为宝，后有内府印，标题品次，皆宸翰也。舍此衤票轴，悉非珍藏。其次储于外秘。余自渡江，无复钟王真迹，间有一二，以重赏得之，衤票轴字法，亦显然可验。（高宗御书赐曹勋）
    仁庙将欲封皇女，下崇文院，检寻典故。王洙等言：“唐制封公主，有以郡国名者，有以美名者，文皇幼女，在宫有晋阳之号，若明皇永穆、常芬、唐昌、太华，皆为美名。”乃诏封长女福康公主，次女崇庆公主，盖用明皇故事也。
    国朝命妃，未尝行册礼，然故事须候旨方以诰授之。凡降诰，皆自学士院待诏书词，送都堂列三省衔，官诰院用印，然后进入。庆历间，加封张贵妃，时宋翰林当制，宣麻毕，宋止就写告直取官诰院印用之，遽封以进。妃宠方盛，欲行册命之礼，怒掷地，不肯受。宋祁落职，知许州，乃令丁度撰文，行册礼。宋氏子弟云：元丰末，东坡赴阙，道出南都，见张文定公方平，因谈及内庭文字，张云：“二宋某文某文甚佳，忘其篇目，惟记一首是（张贵妃制）。”坡至都下，就宋氏借本看，宋氏诸子不肯出，谓东坡滑稽，万一摘数语作诨话，天下传为口实矣。《张贵妃制》，今见本集。
    宋子京素有士望，而才高为众所媚，竟不至两地。初在翰苑时，兄莒公执政一日对昭陵，天颜不怿，久乃曰：“岂有为人兄而不能诏其弟乎？”莒公知谮者，因答云：“臣弟兄才薄非据，冒荣过分，方俟乞外。”昭陵曰：“甚好，将取文字来。”对毕，同时上章，告退。已而莒公守维扬，子京守寿春。凡贵臣出守，朝辞例有颁赐，子京告下，遂入朝辞榜子，宰相吕许公于漏舍呼阁门询之曰：“宋学士甚日朝辞？”阁门云：“已得班。”许公于是愕然，曰：“敏哉。”盖欲放谢辞截其颁赐也。子京辞退，到都堂叙述兄弟久叨至庇，今兹外补扬寿，相去不远，尽出陶之恩。许公曰：“更三年后相见。”此语宋氏子弟云。
    宋子京知定州日，作十首《听说中山好》，其一云：听说中山好，韩家阅古堂，画图新将相，刻石好文章。有谮于韩魏公者，魏公于是亦不喜之。
    欧阳文忠撰《薛参政墓志》云：“明道二年，章献明肃太后欲以天子衮冕见太庙，臣下依违不决，公独争之曰：‘太后必若王服见祖宗，若何而拜乎？’太后不能夺，为改他服。”则是太后不以衮冕谒庙。而宋景文公奏议乃云：“太后晚节恪于还政，弗及永图，厌内阃之靓闲，乐外朝之照，执镇圭乘大辂，垂十二旒之冕，被十二章之衮，率百官陈万骑，跪奉币瓒，历见祖宗，古今未闻典礼，不载，此亦一胜之咎，所共知也。”盖是时有旨差赴编修《明道参谢宗庙记》所检讨校勘，故宋公奏议如此，然则墓志又不足据。此事正与东坡记欧阳公作《范文正神道碑》相类：“碑载章献太后临朝时，仁宗欲率百官朝正太后，范公力争乃罢。其后轼先君修太常因革礼，求之故府，而朝正案牍具在，本末无谏止之事而有已行之明验，先君质之于文忠，文忠曰：‘文正实谏而卒不从，墓碑误也，当以案牍为正。’”余谓文忠于志不苟作，况一时耳目所闻，睹二事岂皆误耶？盖所以书于墓志者，不欲开后世弱人主强母后之渐，而公文必传于不朽，其为戒深矣。
    ●卷四
    闻州有三雅池，《潘远记闻》云：“古有修此池者，得三铜器，状如酒杯，各有二篆，曰伯雅曰仲雅曰季雅。或谓刘表二子好酒，尝制三爵，大曰伯雅，受一斗，次日仲雅，受七升，小曰季雅，受五升。”赵德麟云：“恐是盛酒器，非饮器也。”余以问曾存之，存之言：“古人躯干大，升合小。”王仲弓《伤寒证治》论汤剂，注云：古方三两当今一两，三升当今一升。然则存之之言信矣。余按《广韵》，{疋皿}字注云：酒器，{疋皿}雅同音。则{疋皿}字盖借用三雅，乃酒杯也，无可疑者。
    过曾大中书室，因论《法帖》载孙权遣方士取[A229]鱼作脍，人皆不解，[A229]鱼作图，音读。靖康元年，余以事至合流镇，见人家壁间有唐明皇御注《道德经》：终日行而不离[A18P]重，辎字偏旁作[B115]，乃悟[A229]为鲻也。然则考古者，不可不博也。（《温氏杂志》）
    天禧元年八月，敕自今两省谏舍宗室将军以上，许乘狨毛暖座，余悉禁止，仍绝采捕，此乃狨座之始也。
    故刑部胡尚书尝云：“祖宗时，馆职暑月许开角门，于大庆殿廊纳凉，因石曼卿被酒，扣殿求对，寻有约束，自后不复开矣。”
    故事：馆职每洛阳贡花到，例赐百朵，并南库法（一有过字）酒。此二者《麟台故事》不载，因并志之。
    曾元忠谏议云：“先朝郎官兼修日历者，衔上但称兼著作，无郎字。”
    庆历二年，西方用兵，张安道奏议乞并枢密院归中书，因除昭文相吕申公兼判枢密院，除集贤相章郇公兼枢密使，而加晏元献同平章事，依旧枢密使。时宋元宪知维扬，王荆公为佥判，代作贺启三首，内昭文一首，宋公别撰，涂抹殆遍，前辈于礼仪语言间，谨重如此。宋氏稿副尚存，顷获观之，乃具录焉。荆公启云：“恭审肃被宠灵，参司枢要，伏惟庆慰。窃以安危所系，文武相须。眷注意之殊特，崇仰成之异礼。至若万务通于四海，二柄萃于一门。简在休辰，职由全德。恭以昭文相公，风华博照，天韵雄成。挟旦之谋谟，袭韦平之系胄。逢辰鼎盛，序爵弥高。清议被民，卓冠一时之杰；丰规振俗，遄跻三代之隆。嗟彼羌豪，警吾边吏，有严天讨，爰整王师。上方深拱以倚平，博谋而取重。异兹全责，钦若壮猷。舆讼所同，岩瞻惟允。昔馈通函谷，系沛邑之宗臣；威被匈奴，实汉家之良相。宜今具美，与古兼徽。某夙附末光，雅烦善庇。伏藩城而待罪，隐若自安；占宿邸之移文，跫然滋喜。依归之素，有过等夷。”宋公自作启云：“右某启：近得本州进奏院状报，伏承诞膺明制，兼管鸿枢，伏惟庆慰。恭以昭文仆射相公，业总将明，地尊弼直。绸缪三事，敷变九功。穆<鬲>假以无言，陟大猷于同体。屡还休册，专逊硕肤。列让弥高，群瞻益洽。向属戎亭之警，载系庙略之勤。唯是本兵，别归谋幄，弥纶虽一，名分或殊。果咨相府之尊，并统机庭之重。特颁圣训，参告治朝，创宥密之判规，宠裁成之政本。协修一德，允赖于汤臣；外抚四夷，更光于汉业。安危所注，左右咸宜。”观元宪之意，谓国朝未有判枢密之院者，以上之注意尤重，故云“创宥密之判规，宠裁成之政本”也。
    四声分韵，始于沈约，至唐以来，乃以声律取士，则今之律赋是也。凡表启之类，近代声律尤严，或乖平仄，则谓之失黏。然文人出奇，时有不拘此格者，《缄启新范》载：李秀才贺滕学士一启，全用侧声结句，其辞云：“伏审荣承紫涣，进联闺彦。某被遇有素，起惭后。且贤者器业，本不在于文藻；而国之钧轴，实藉此而进用。恭以某官，率志雅远，持论忠实，惜舒卷尚曰淹晚。今幸以材而抡攉，必将副之。必知所谓豪俊，骤扬庭选，伫见风节，耸闻天下。某成乐樊圃，系心京毂，伏冀上为宗稷，精治兴寝。”
    梅圣俞尝云：“古人造语，有纯用平声琢句，天然浑成者如‘枯桑知天风’是也，有纯用侧声作诗，云：月出断岸口，影照别舸背。且独与妇饮，颇胜俗客对。”
    内翰洪公帅会稽日，余尝乘间问曰：“禹穴有二处，其一在禹庙告成观，穴上有窆石是也；其一去禹庙十余里，名曰阳明洞天，即稽山之麓，有石径丈余，中裂为一罅，阔不盈尺，相传指此为禹穴。《图经》云：禹治水，投玉简于此穴中。未知孰是？”公云：“禹穴二字出司马迁书，虽其事不经，必是秦汉以来相传如此。张晏注《汉书》云：禹巡狩至会稽而崩，因葬焉，上有孔穴。民间云禹入此穴，又不经之尤者。要之，子长谓‘上会稽探禹穴’，言极其高深也，探者取极深之义。今阳明穴中，投物于中，不知其底止，当以此为禹穴可也。非谓禹葬之地。”又问：“若耶溪去镜潮二十余里，乃一小涧，水溪旁人烟极萧条，但有云门寺犹存焉。庸人诗中多言若耶溪畔采莲女，何也？”公曰：“所谓采莲女者，亦指西子而言也。时之盛衰不同，唐之初年必是胜地。何以知之？今去耶溪三里许，地颇平旷，世传以为虞世南宅之旧址，杜子美诗云：若耶溪，云门寺，青鞋布袜从此始。则为唐之胜地（一作境）可知矣。”予因言：“《史记》载秦始皇三十七年出游，过丹阳，至钱塘，临浙江，水波恶，乃西百二十里，从狭中渡，上会稽，祭大禹，望于南海而立石，刻颂秦德。所谓狭中者，即今富阳县绝江而东，取紫霄宫路是也，江流至此极狭，去步才一二百步，水波委蛇，始皇正从此渡，取暨阳界，至会稽山。今暨阳县外有始皇祠宇，乃经从之处。徐广注《史记直指》以为在余杭，不知余杭非江流之所经也。”公深以为然。
    郑戬字天休，知开封府，府吏冯元者奸巧，通结权贵，号为立地京兆尹，戬穷其罪，流于海岛。后移守长安，有表曰：“听严宸之钟鼓，未卜何辰；植劲柏于雪霜，更观晚节。”上称诵者数四。代范仲淹为西路招讨，置府于泾州，元昊拥众临黑山，戬勒兵巡边趋莲花堡。时天寒风劲，置酒高会，旗帜绛野，铙鼓聒天，虏众十万不敢动，元昊曰：“已遣使称臣，何为复用此公护诸将？”观此，则守帅谢表亦可以见其志节也。范文正公守饶州，谢表云：“此而为郡陈优，优布政之方；必也立朝增蹇，蹇匪躬之节。”天下叹公至诚许国，终始不渝，不以进退易其守也。王元之守滁日，谢表云：“诸县丰登，苦无公事；一家饱暖，全藉君恩。”欧阳公取其语发为歌咏云：诸县丰登少公事，一家饱暖荷君恩。亦见身在外服，不忘其君之义也。自祖宗以来，凡外郡谢表，未有不报行者，庆元初，权奸用事，轮对官希旨乞勿报行，遂以为例矣。
    许下士夫云：“章子厚当轴，喜骂士人，常对众云：‘今时士人如人家婢子，才出外求食，个个要作行首。’张天觉在旁云：‘如商英者，莫做得一个角妓否？’章笑，久之遂迁职。”子厚之孙章大方云：“不然。天觉好诙谐，先祖丞相曰：‘岂有禁从作是俳语？好挞。’天觉应声云：‘某权其职。’且二年，切告相公挞下权字，丞相笑，未几，乃落权字。”
    子厚为商州推官时，子瞻为凤翔幕佥，因差试官开院，同途，小饮山寺，闻报有虎者，二人酒狂，因勒马同往观之。去虎数十步外，马惊不敢前，子瞻云：“马犹如此，著甚来由？”乃转去。子厚独鞭马向前去，曰：“我自有道理。”既近，取铜沙锣于石上扌颠响，虎即惊窜，归谓子瞻曰：“子定不如我。”异时奸计已见于此矣。
    ●卷五
    古人作文多为伐山语，盖取诸书句要入之文字中，贵其简严。杜子美诗云：配极元都，取是谓配天之极也。又尝见宋宣献《青词》用渊宗二字，取渊兮似万物之宗也。此类甚多，而配极、渊宗二语特妙。（《温氏杂志》）
    又云：作诗用经语，尤难得峭健。杜子美《端午赐衣》诗“自天题处湿，当暑著来轻”，自天、当暑皆经语，而用之不觉其弱，此可为省题诗法。至落句云“意内称长短，终身荷圣情”，其语又妙。余谓近日辛幼安作长短句，有用经语者，《水调歌头》云：凡我同盟鸥鹭，今日既盟之后，来往莫相猜。亦为新奇。
    又云：诗有律。子美云：晚节渐于诗律细。余少学诗，乡先生云：“‘侵凌雪色还萱草，漏泄春光有柳条’。‘卑枝低结子，接叶暗巢莺’。此细律也。唐之诗人及本朝名公，未有不用此。洪龟父诗云：琅严佛屋，薜荔上僧垣。山谷改上句云‘琅鸣佛屋’，亦谓于律不合也。”余谓：陆务观尝学诗于曾文清公，有《赠赵教授》诗云：忆昔茶山听说诗，亲从夜半得元机。律令合时方贴妥，工夫深处却平夷。每愁老死无人付，不谓穷荒有此奇。世间有恨知多少，未得从君谒老师。亦以合律为工。‘穷荒有此奇’见东坡帖“穷荒有此奇观”，用字皆有来处。
    前辈曰：为文叙事，要在切当，不必引证以求奇也。唐李石镇荆南日，崔铉为从事，未几入为司勋员外郎，历翰林学士，不二岁，拜中书侍郎平章事，而石尚在镇，其贺崔相状曰：“宾筵初启，曾陪樽俎之欢；将幕未移，已在陶熔之下。”盖节度巡官李陟词也。其后，崔铉自右仆射镇淮海，杨收以前太常博士从铉为支使，未几入为侍御史吏部员外郎，历翰林学士，甫二岁，拜兵部侍郎平章事，亦未移镇，其贺杨相状曰：“前时里巷，初迎避马之威；今日藩垣，已仰问牛（一作乌）之化。”盖崔澹之词也。
    四六用经史全语，必须词旨相贯，若徒积叠以为奇，乃如集句也。杨文公居阳翟时，谢希深与之启云：“曳铃其空，上念无君子者；解组弗顾，公其如苍生何？”文公书于扇，曰：“此文中虎也。”盖善其用经史语如自己出，特为豪健。张安道为曹修节度使副制云：“世载其德，有狐赵之旧勋；文定厥祥，实姜任之高姓。”王荆公知制诰，见其稿，深加叹赏，此亦全语最亲切者也。
    东坡自海外归，谢表云：“七年远谪，不意自全；万里生还，适有天幸。”盖亦用班史之全句而不觉也。
    曾元丰为南宫舍人，时相令撰秋宴乐语，因问坐客曰：“霜始降而百工休可对甚语？”久之，坐客云：“苦无全句可偶，当劈破用。”曾于是云：“始降霜而休百工，正得秋而成万宝。”坐客称善。既而文成，颂圣德一联云：“惟天为大，荡荡乎无能名焉；如日之并，皓皓乎不可尚已。”坐客皆击节赏之。
    东坡谪黄冈，元丰末移汝州团练副使，制词云：“苏某谪居之久，念咎已深，人才实难，不忍终弃。”坡甚叹服，盖王子发词也。元初，坡入掖垣尚与子发同僚，和子发诗云：清篇带月来霜夜，妙语先春发病颜。盖为此也。
    唐制给事中亦行词，高宗改给事中曰东台舍人是也。德宗时，给事中袁高宿直，当撰卢（一作虞）新州为饶州刺史诰，高执以诣宰相，宰相不从，乃命舍人撰之。
    靖康初，陈莹中赠大谏词云：“汲黯何为，坐致淮南之惧；魏公若在，必辍辽东之行。”盖谭勉翁词也。其后勉翁赠官，汪彦章为之词云：“虽甄济佯，终逃天宝之难；而龚胜已死，不见南阳之兴。”识者美之。吴丞相元中谕燕山父老云：“桑麻千里，皆祖宗涵养之休；忠义百年，系父老训诲之力。”徽庙极称赏之。又宣和末，为徽庙罪己诏云：“重念累圣仁厚之德，涵养天下百年之余；岂无四方忠义之人，来徇国家一日之急。”识者韪之。又《谢右揆表》云：“上圣中兴，方拥风云之会；下臣孤进，忽叨梦卜之求。”又云：“从唐尧于汾水之阳，骇莫惊于思虑；赞黄帝于涿鹿之野，恨未畅于声威。”词人多美之。元中居仪真时，复职奉祠，谢表云：“流年往矣，渐知蘧瑷之非；此道茫然，未愿漆雕之仕。”人皆传诵。王达可自翰苑出知镇江，吴元中与之诗云：醉中掷笔金鸾殿，睡起鸣笳铁瓮城。可谓壮语。
    东坡十岁时，侍老苏侧，诵欧公《谢对衣金带马表》，因令坡拟之，其间有“匪伊垂之，带有余；非敢后也，马不进”，老苏笑曰：“此子他日当自用。”至元中，再召入院，为承旨谢表，乃益以两句云：“枯羸之质，匪伊垂之而带有余；敛退之心，非敢后也而马不进。”
    梅和胜执礼，宣和初为给事中，与时相王黼论事不合，改礼部侍郎守蕲，复落职责守滁。王黼罢，复职镇江，靖康初以翰林学士召，其谢表云：“喜照壁间而见蝎，乍离枫下而闻钟。”盖“照壁喜见蝎”，此韩退之诗也，而“离枫下闻钟”事偶不记，后数年，因阅刘禹锡《自武林例召赴京》诗，曰：云雨湘江起卧龙，武陵樵客蹑仙踪。十年楚水枫林下，今夜初闻长乐钟。盖用此也。和胜，婺之浦江人也，未冠时家极贫，而亲老无以为养，大雪中以诗谒邑宰云：有令可干难闭户，无人堪访懒移舟。邑令延之，令训其子弟，后蔡榜登科，终于户部尚书，死于靖康之难（庚溪）。
    温叔皮《杂志》云：舍人行词或有未当，则执政请以稿议改定。杨文公有重名于世，尝因草制为执政者多所点窜，杨甚不平，因以稿上涂抹处，以浓墨傅之，就加为鞋底样，题其榜曰：世业杨家鞋底。或问其故，曰：“是他别人脚迹。”当时传以为咀噱，自后舍人行词，遇涂抹者必相谑云：“又遭鞋底。”
    杨文公常草答契丹书，有“邻壤交欢”之语，进草既入，章圣自注其侧云：“鼠壤粪壤。”文公遽改为邻境，盖当时以改制为常。又即位之次年，赐李继迁姓名，复进封西平王，时宋白、苏易简、张泊在翰林草诏册，皆不称旨，惟宋赜上意必欲推先帝欲封之意，因进词曰：“先帝早深西顾，欲议真封。属轩鼎之俄迁，逮汉坛之未遂。故兹遗命，特付眇躬。尔宜望弓剑以拜恩，守疆垣而效节。”上大喜，不数日，参大政。
    仁宗朝，晏元献撰《章懿李皇太后神道碑》，破题云：“五岳峥嵘，昆山出玉；四溟浩渺，丽水生金。”盖言诞育圣躬实系章懿，然仁庙夙以母仪事明肃太后，膺先帝拥幼之托，难为直致，才者虽爱其善比，独仁庙不悦，谓晏曰：“何不直言诞育朕躬，使天下知之？当更别改。”晏曰：“已焚稿于神寝。”上终不悦。逮升二后赦文，孙丞旨当笔直叙曰：“章懿太后丕拥庆衍，实生眇冲。顾复之恩深，保绥之念重。神御既往，仙游斯藐。嗟夫！为天下之母，育天下之君。不逮乎九重之承颜，不及乎四海之致养。念言一至，追慕增结。”上览之，感泣弥月，明赐之外，悉以东宫旧玩密赉之，岁余遂参大政。
    景初，张唐乡榜赐特恩出身章服等，诰词略云：“青衿就学，白首空归。屡尘乡版之书，不预贤能之选。靡务激昂以自励，止期皓首以见收。”仁宗怒曰：“后世得不贻子孙之羞乎？”御笔抹去。宋郑公庠别进云：“久沦岩穴，夙蕴经纶。莺迁未出于乔林，鹗荐屡先于乡版。纵辔诚希于远到，抟黾勉屈于卑飞。”上颇悦。
    庆历七年春旱，杨察隐甫草诏，既进，上以罪己之词未至，改云：“乃自去冬时雪不降，今春大旱，赤地千里。天威震动，以戒朕躬。兹用屈己谢愆，归城上叩。冀高穹之降监，悯下民之无辜。与其降戾于人，不若移灭于朕。自今避殿减膳，中外实封言事。”（《金坡遗事》）
    自苏子美监（一有察字）奏邸，旧例鬻故官┮以赛神，因而宴客。时馆阁诸名公毕集，独李定不预，遂捃摭其事，言于中丞王拱辰。御史刘元瑜迎合时宰之意，兴奏邸之狱，一时英俊（一作隽）斥逐殆尽，有一网打尽之语。故梅圣俞有诗云：一客不得食，覆羹伤众宾。盖指李定也。自此禁苑阙人，上谓少年轻薄不足为馆阁重，时宰探上意，乃引彭乘备数。乘，蜀人，少时常欲贽所业于张忠定公，因门僧文鉴求见，僧先以所贽示公，公览之殆遍，都掷于地，乘大惭而退，其谬可知矣。及在翰林，有边帅乞朝觐，上许候秋凉即途，乘为批答，诏云：“当俟肃肃之候，爰堪靡靡之行。”田况知成都，两蜀荒歉，饥民流离，况即发仓赈济，既而上表待罪，乘又当批答，云：“才度岩岩之，便兴恻恻之情。”人传以为笑。后观赵子崧《中外旧事》云：嘉丁酉，李驸马都尉和文之子少师端愿作来燕堂，会翰林赵叔平概、欧阳永叔修、王禹玉、侍读王原叔洙、舍人韩子华绛，永叔命名，原叔题榜，联句刻之石，可以想见一时人物之盛。盖仁宗末年，文富二公为相，引用得人如此。
    淳熙间，周益公子充久在禁苑，及除右揆，李子山当制，词中有“三母之戒”，公力辞不拜命。寿皇宣谕令改之，然制麻已廷告，既而复改，人颇异之。不知祖宗朝改制率以为常，但改之于未宣之前尔。又有中书舍人权直崔敦诗，时谢后自贵妃册后，内廷文字颇多，崔非所长，苦思遂成瘵疾，临卒，有子尚幼，手书一纸，戒其子无学屑文，悉取其所为稿焚之。王右司公衮吉老尝语余云：“余后读本朝名臣传，翰林学士彭乘不训其子文学，参军范宗翰学士责之曰：‘王氏之琪琰，器尽；韩氏之综缝缜维，才皆经纬。非荫而得，由学而然’。二事绝相类。今人教子惟恐不能文，二公乃以属文为戒，与窦禹钧、麻希梦之训子异矣。”此可以续《金坡遗事》。
    ●卷六
    本朝名公，四六多称王元之、杨文公、范文正公、晏元献、夏文庄、二宋、王岐公、王荆公、元厚之、王履道。元之出补外，贺同时在翰林大拜者云：“三神山上，曾陪鹤驾之游；六学士中，犹有渔翁之叹。”又《滁州谢表》云：“诸县丰登，苦无公事；一家饱暖，全赖君恩。”文公以母病不谒告，兄弟径归许下，责授秘书监分司西京，谢表云：“介推母子，愿归绵上之田；伯夷弟兄，甘受首阳之饿。”后除汝州，盲者攻击不已，公又有启云；“已挤沟壑，犹下石而不休；方困蒺藜，尚弯弓而相射。”文正公初随母嫁朱氏，后复姓，谢表云：“志在逃秦，入境遂称于张禄；名非霸越，乘舟乃效于陶朱。”文庄父官河北，契丹犯界，没于王事，后丁母忧，起复奉使契丹，辞表云：“父没王事，身丁母忧。义不戴天，难下穹庐之拜；礼当枕块，忍闻夷乐之声。”荆公尤工于四六，并见本集。吕吉甫监杭州酒务时，元厚之自侍从出守，每过之，必论文至通夕。他日，吉甫见荆公，问：“钱塘往来之冲，有佳士子乎？”吉甫曰：“才士极难得，如元某，好个翰林学士。”公曰：“有甚制作？”吉甫乃于书（一作画）瓮中出其一编，皆元所为文也，荆公熟味甚喜。已而元为词臣，多士犹未深知之，及荆公除昭文相，制麻云：“若砺与舟，世莫先于汝作；惟衮及绣，人久伫于公归。”于是众皆叹服。王安中履道，初任大名府元城县簿，吉甫一见奇之，未知其有文也。会熙河奏捷，履道代为贺表，云：“方叔壮猷，顾自嗟于老矣；皋陶赓载，尚希赞于康哉。”盖能发其微也。
    南渡内外制，多出汪内翰彦章之手，脍炙人口。同时有孙仲益、韩子苍、程致道、张焘、朱新仲、徐师川、刘无言，后有三洪兄弟。至辛巳岁，容斋草亲征诏曰：“惟天惟祖宗，方共扶于基绪；有民有社稷，敢自佚于宴安。”又曰：“岁星临于吴分，定成淝水之勋；斗士倍于晋师，可决韩原之战。”是时岁星在楚。檄书曰：“为刘氏左袒，饱闻思汉之忠；彳奚汤后东征，必慰戴商之望。”汪浮溪《王复官制》曰：“圣人之心，如权衡之公法无私者；君子之过，如日月之食人皆见之。卫侯醇谨，初岂有于他肠；颜子庶几，尚何忧于贰过。”《赐王为从弟投拜金人自劾不允诏》曰：“昔羊舌坐诛，靡连叔向；王敦稔恶，犹赦茂宏。盖古者君臣相与于腹心之间，未尝以兄弟辄投于形迹之地。”《代嘉王谢及第表》：“鹏击天潢之浪，莺迁帝苑之春。昔惭假宠于分茅，今喜成名于拾芥。”《知徽州乡郡谢封新安郡侯表》：“久客还家，方憩南飞之鹊；通侯授印；忽成左顾之龟。宋人以得封，望胡（一作敢）及此；汉将银黄而夸里，荣乃过之。”《贺收复杭州表》：“河有防而蚁为之决，稼太盛则螟生其间。唯兹啸聚之徒，盖以承平之久（一作故）。敢摇蜂虿之毒，盗弄萑蒲之兵。折棰一笞，投戈四溃。旃戎所向，举江山归指顾之中；帅藩复完，他郡县可谈笑而得。”靖康末《代群臣劝进表》：“辄慕周勃安刘之计，庶伸程婴存赵之忠。幸率土相从而归启，且诸侯不辍以事周”。又表：“整襄城之驾，而早戒修途；除高邑之坛，而亟临大宝。方图后效，如成王小毖之诗；光复丕基，迈文帝大横之兆。”靖康二年，皇太后手诏：“历年二百，人不知兵；传序九君，世无失德。虽举族有北韩之衅，而敷天同左袒之心。”又曰：“汉家之厄，十世宜光武之中兴；献公之子，九人唯重耳之尚在。”
    周益公久在禁林，词章为一时之冠，《辞免直学士院状》云：“顾仙岭之提鳌，自存大手；矧明庭之仪凤，方集奇才。”《谢内相表》：“视淮南之书，岂但矜夸于下国；听山东之诏，固当裨助于中兴。”《谢衣带鞍马表》：“褐衣褐见，莫陈流戍之便宜；马去马归，敢计塞翁之倚伏。”除大观文判潭州，以言者夺职罢镇，后复职，仍判潭州，到任谢表云：“谓昔之销印，重违白笔之公言；故今者剖符，庸示清衷之本意。类雁门之复，梦成鹿野之真。”又《谢复职表》云：“华阳黑水，裂地而封；旧物青毡，从天而下。”人皆传诵。
    郑元枢惠叔知建宁日，因前所荐舒光改秩，后光以贿败，公坐降两秩，谢表云：“视所以观所由，不加详审；听其言信其行，竟堕欺诬。迨兹累年，果尔连坐；亦羿有罪，于予何诛？”又云：“敢不励缁衣好贤之心，谨推毂下士之礼。期不坠于家世，庶少酬于国恩。”盖用郑家事，尤为亲切。
    吕洞宾先生多游人间。丁晋公通判饶州日，洞宾往见之，语公曰：“君状貌颇似李德裕，他日富贵皆如之。”公咸平初与杨文公言其事，今已执政。张洎家居，忽外有一隐士通谒，乃洞宾名姓，洎倒屣迎见之。洞宾自言：“吕渭之后四子温、恭、俭、让，让终海州刺史，洞宾系出海州房，所任官《唐史》不载。”索笔八分书七言四韵留与洎，颇言将佐鼎席之意，末句云“成功当在破瓜年”，俗以破瓜字为二八，洎年六十四卒，乃其识也。滕宗谅守巴陵，回道士上谒滕，口占曰：华州回道士，来到岳阳城。别我留何处，秋空一剑横。回大笑而去。吕有诗在人间极多：三入岳阳人不识，朗吟飞过洞庭湖。又：饮海龟儿人不识，烧山符子鬼难看。又：一粒粟中藏世界，二升锅内煮山川。并见杨公《谈苑》。又：卖墨年年到鼎州，无端知府问踪由。家居北斗魁星下，剑挂南窗月角头。《东坡诗话》云：熙宁元年八月十九日，有道士过沈东老，饮酒用石榴皮，写绝句壁上，自称回道人，出门至石桥上，先度桥数十步，不知所在。或曰：此吕洞宾也。诗云：西邻已富忧不足，东老虽贫乐有余。白酒酿来缘好客，黄金散尽为收书。此东坡ヘ钱塘之日。今在石村沈家，画壁犹在，所画之像，藤蔓交蔽其体，惟面貌独出，余往来苕香，屡见之。其他如磨铁镜，舞画鹤，设僧供于长沙，隐姓名于谷客，其异迹固多有之。惟渡江以来，近在辛卯岁，尝游毗陵，系青结巾黄道服，阜绦草履，手持笠，自题曰知命先生，自呼于市。荆门守胡公俦闻其声，颇异，延之问命，先生曰：“公有寿，且得见，次不在清明前五日即在清明后七日。”至期忽得报云：第二政已改，受他郡。七日后又得报云：见政有召命。胡始知其为异人，乃悟知命字皆从口，必是吕洞宾无疑，深恨不款延之，日夜追想其状貌，欲使画工图之，不可得。及至荆门半载，忽一日，公厅肃客有急足声，喏云：“某知州府有书信，今且往某州下书，回途却请回书。”客退开书，通寒暄外无他语，有一轴信，开视乃是南京石本吕公画像，与在毗陵日所见，衣巾状貌无少异，公益叹慕。胡后守滁州，为刻石以志其事，余乙亥岁为滁教，距辛卯岁五十余年矣。以此知先生未尝不游人间，但世人少有仙风道骨，遇之者鲜矣。
    华山狂子张元，天圣间坐累□身，尝作《雪》诗云：七星仗剑搅天池，倒卷银河落地机。战退玉龙三百万，断鳞残甲满天飞。又《鹰》诗云：有心待搦月中兔，更向白云头上飞。其诗怪谲多类此。韩魏公在延日，元以策于公，不用，后流落窜西夏，教元昊为边患。及公抚陕右，书生姚嗣宗献诗云：踏破贺兰石，扫空西海尘。布衣能办此，可惜作穷鳞。公曰：“此人若不收拾，又一张元矣。”遂表荐官之。又尝题诗于关中驿舍云：欲挂衣冠神武门，先寻水竹渭南村。却将旧斩楼兰剑，买得黄牛教子孙。东坡见而志之，后闻乃嗣宗诗。又有诗云：崆峒山叟笑不语，静听松风饱昼眠。皆豪语也。
    施逵字必达，建阳人，少负其才，有诗名。建炎间，早擢上第，为颍州教官，秩满而归，时范汝为为寇，据建城，执逵而胁之，令书旗帜，遂陷贼党。朝廷命韩世忠讨之，城破乃捕逵付军帐，至临安送府狱，编隶湖外。离家之日，度此去必无生还，乃嘱其妻令改适，其妻悲泣鬻奁，具所有以给行囊。及出狱，赂防送卒，使缓其行，买一犭自随，所至宿舍，纵其通淫。行至中途村舍，一夕，多市酒肉，令恣饮，中夜酣卧，手刃二卒及婢，乃变衣易姓名窜于淮甸滁黄间。后朝廷图影重赏，捕之甚急，逵乃为僧，行入边界山寺中，主僧见其执役惟谨，亦异顾之，疑其必非凡夫。一日，以事役其徒众使出，独留逵在，呼而问曰：“朝廷严赏捕囚命之人，若是，汝可以实告，我却为汝寻一生路脱去；不然，不独汝身被戮，亦累及山门。”逵力讳拒，僧曰：“我观汝面目不是庸人，爱汝故尔。”逵乃感泣下拜，悉露情悃，僧又恐其疑己，谓曰：“我即坐此，汝自往吾卧内取一箱袱来。”预作一书并白金数两，取出赠之云：“可速入彼界，寻某寺僧某投之。”逵拜谢而去，遂至某寺，岁余，主寺见其能书翰，甚喜之。逵于暇日买北庭举业习之，易名宜生，举进士，廷试《天子日射三十六熊赋》云：“圣天子内敷文德，外扬武功。云屯一百万骑，日射三十六熊。”遂冠榜首，仕于金国，后为中书舍人，入翰苑。绍兴庚辰，逆亮谋犯淮，先遣逵为贺正使，凭狐据慢，朝廷以尚书张焘为馆伴使，每以首丘桑梓之语动之，意气自若，临岐顾张曰：“北风甚劲。”张因奏早为备。逵少时尝有诗云：久坐乡关梦已迷，归来投宿旧沙溪。一天风雨龙移穴，半夜林峦鸟择栖。卖菜无人求好语，种瓜何地不成畦。男儿未老中原在，寄与鸡莫浪啼。又《严子陵钓台》诗：悬崖断壑少人踪，只合先生卧此中。汉业已无一А土，钓台今是几秋风。同学刘郎已冕旒，未应换与此羊裘。子云到老不晓事，不信人间有许由。《至黄州吊东坡》诗：文星落处天应泣，此老已知吾道穷。事业漫夸生仲达，功名犹忌死姚崇。至一寺中，为僧题屏风八景，其《平沙落雁》云：江南江北八九月，葭芦伐尽洲渚阔。欲下未下风悠扬，影落寒潭三两行。天涯是处有菰米，如何偏爱来潇湘。此诗已有异志。又《感春》诗云：感事伤怀谁得知，故园闲日自晖晖。江南地暖先花发，塞北天寒迟雁归。梦里江河依旧是，眼前阡陌似疑非。无愁只有双蝴蝶，解趁残红作阵飞。又《感钱王战台》诗：层层楼阁捧昭回，元是钱王旧战台。山色不随兴废去，水声长逐古今来。年光似月生还没，世事如花落又开。多少英雄无处问，夕阳行客自徘徊。此诗是出塞作。又《题将台》诗：梅花摘索未全开，老倦无心上将台。人在江南望江北，征鸿时送客愁来。此诗奉使本朝时作。又《题壁》云：君子虽穷道不穷，人生自古有飘蓬。文章笔下千堆锦，志气胸中万丈虹。大抵养龙须是海，算来栖凤莫非桐。山东宰相山西将，莫把前功论后功。逵尝卜葬地，卜者曰：“若近里葬，三纪后可出侍从，子孙绵远；近前，一纪年穷困，后方显达，但不归家乡。”逵曰：“子孙富贵何预于我邪？”即从前葬。韩蕲王之孙枝（一作大）尝语余云：“后见赵左史再可，云靖康之难，有族人陷于北境，叶ヘ者，建宁人，仕于南京，亦留金国，逵为其子叶寮执伐，娶赵氏。后和好既成，金还河南地，于是陷金者皆得归江南。”寮今为杂卖场监官，亦能言宜生之事。逵祖坟今在邵武建宁县施村，土人犹能言其事，墓尚存。
    ●卷七
    乡音是处不同，惟京师天朝得其正。陆德明作《释音》，韵切亦多浙音，司马温公论九旗之名与相近，缓急何以分别？《小雅?庭燎》诗：言观其。《左传》：龙尾伏辰，取号之。然则此当为芹音耳。关中人言清浊之清不改清字，丹青之青则为萋音，又以中为蒸，虫为尘。不知本是芹音，亦周人语转，如青之言萋也。五方言若是者多，闽人以高为歌，荆楚人以南为难，荆为斤，文士作歌亦多不悟。真宗朝试《天德清明赋》，有闽士破题云：“天道如何？仰之弥高。”考官闽人，遂中选。（《古今诗话》）
    荆南进士为《雪》诗，始用先字，后云“十二峰峦旋旋添”，以添为天也。向敏中镇长安，土人不敢卖蒸饼。（陈辅之）
    余闻英华之事旧矣。岁在庚辰，道出缙云，访其遗迹，得缙云令林毅夫《赠英华诗集》一编，考其年代姓名，乃元丰二年（一作三年）夏五月，县令开封李长卿女也。李有二女，慧性过人，闻诵诗书皆默记之，姿度不凡，俄染疠疾而逝，殡于邑之仙岩寺三峰阁，李公满罢，因舁以归。宣和庚子，盗起严之青溪，所过焚燎无遗，惟三峰阁独存。主簿以为廨舍，每见女子，态貌绰约，彩衣翩跹，啸歌自得，命玉虚羽士奏词，终莫能去。簿遂移于寺之浴堂故趾，别创廨宇，遂无所见。代者济南王传庆长兴，与弟传及、内表曹颖偕来馆，曹于厅治之东，未几曹神气恍惚，若有所凭。一夕吏散，庭空月明，曹与女罗觞豆，献酬欢洽，严更者黎明告于簿，簿惊愕，力扣曹，曹不可隐，具言：“有女子每夕扣扃而至，与语皆出尘气象，诘其姓氏，曰开封李长卿女，秀萼其名，英华其字。父任邑令，随侍而至，偶遇真人，授丹砂，辟谷有年，身轻于羽，蓬莱虽远，一念至，则瞬息间耳。若青城、紫府、桃源、天台，吾游息之所也，仙都洼尊特侨寓尔。知子鳏居，故来相慰。更唱迭和，殆无虚日。”时长至节，传庆休于中堂，空中闻笑语声，王云：“汝非英华邪？”揖而问焉，与曹之言无少异。自是形迹不秘，去来不时，窗壁题染，在在可录，王尽室见之，不以为怪。有亲陈观察者，挽之从军，将就道，英华情不忍释，祖于黄龙之僧舍，与诀曰：“妾与子缘断矣。念寓簿舍日，子尝求我辟谷方，岂靳而不与者？但子宿缘寡浅，尘业未偿，非仙举之姿。他时当有兵难，妾岂能终为子保？敬授灵香一瓣，有急请熟以告，当阴有所护。不然，亦无如之何也。”曹公勇为朔方之行，不意获谴麾下，追惟英华之言，欲取所遗香之，军行无宿火，卒正法。英华诗百余篇，其警句有《春日述怀》二绝云：三月园林丽日长，落花无语送春忙。柳绵不解相思恨，也逐游蜂过短墙。园林簇簇日晖晖，白蝶黄蜂自在飞。公子醉眠芳草岸，风移花片点春衣（一云落花片片点春衣）。又云：醒酒清风摇竹去，催诗小雨过山来。又：缘发照波秧正暖，黄云卧陇麦初成。非诗人所易到也。其诗无凄凉悲怨之词，皆艳丽欢愉之语，殆亦鬼中之仙耶。若言曾生之遇，尤异。余友人曾亨仲，少随表兄陈梦良任岳之嘉鱼尉，秩满移寓于崔府君祠下，馆会于东庑。忽一夕，闻窗外异香扑鼻，微吟云：芳心欲割凭谁诉，惟有清风明月知。次夜复吟。曾穴窗视之，仿佛有女子过庑下，但见云鬟斜，若懒妆之态。是夕忽入，与之遇，力扣其姓氏，不告，强绝之，乃云：“妾本府君之女。”又问其年若干，云：“年当二八时。”又问何故懒妆，云：“对妆慵览镜。”又问：“答我一似吟诗。”云：“拈笔爱题诗。”一日，曾往祠下，遍阅无女子像貌，疑是寓居女，恐事觉，欲绝之，女云：“君若见疑，可同往。”乃引至一大府，有童姬百辈候迎于门，延至中堂茶汤罢，登望月台，罗列肴馔酒果，甚设酬劝浃洽（一作欢洽）。台旁有碑，记其岁月，云无为子撰，曾问：“无为子是何人？”云：“即妾也。”酒罢已五鼓，曾携果核归，醉寝，其子侄至，取其果与之，无异人间者。又尝吟云：“欲择纯良婿，须求才学儿。期君终远大，富贵我皆知。”曾云：“何以知之？”云：“吾父掌人间善恶祸福，各有簿，吾尝窃视之。”曾遂扣以前程事，云：“遇鸡年即发。”自此每夕寝处如常，但神情颇瘁，其家疑为妖魅所惑，力扣之，乃以实告。郡有孔法师，符法甚灵，乃密以状告，孔为具牒，令就城隍司投之，且云：“今夜若有影兆，见报。”是夕，府君从窗外长叹而过，有数狱卒押其女随后，女举手指曾数其负约。翌旦，孔咒符与饮，自此遂不至。八月，郡以祠为漕试院，遂移寓南草市，女子复来，自后往来不可禁，唱和诗词盈轴，其家视以为常，亦不复怪。来春，曾欲试上庠，女泣别曰：“与君相从许，久苦留不住，先动必有灾，前途宜自谨。”曾至黄池镇，一夕被寇席卷而去，曾狼狈而归，至中都复丁母艰，始验其言。后累举，遇鸡年皆不验，后馆于赵大资德老之门，至癸酉岁果请浙漕荐，年几七旬矣。女子之言异哉。余谓：妖魅之惑人，未有久而不毙者，独二子所遇不能为之害，曹果死于兵难，曾虽蹭蹬不第，年逾八帙以寿终。余淳熙甲辰，初识曾于临安郡庠，一日乘其醉扣之，曾悉以告，尝为作传以纪其事矣。亨仲乃郑鉴自明之内表，尝以其事语于伯恭先生，士夫间亦有闻之者，偶读李英华集，某以其事正相类，因并录之。
    温叔皮云：“三衢柴翼客沪渎，余谒之。因谈兵火以前，湖南一士人过泗州，有解太素脉者诊之，云：‘公来年有官，然有病也。’士子竦然曰：‘当得何病？’曰有痈疽病。士留五日，求为处一方，脉者竟不能为之，乃指京师某人者俾访之。士子到京，来年果登第，求诊脉于医，医问：‘君所嗜何物？’答曰：‘物物皆吃。’医曰：‘吃果子否？’梨正熟，有某梨者，买二百许，每日食毕，恣啖之。一两旬，复谒医，医问：‘啖多少梨？’答云二百许。医曰：‘可喜！今君无事矣，然须生疮。’既而三四日间，遍身患大疮，以药调和其内，寻愈。出京过泗州，见向诊脉者，问：‘君得官又安乐，医以何药疗君病？’答云：‘某不病，但生疮尔。’医者诘之，乃以食梨事对，脉者呼其子设香案，望京师而拜曰：‘不可谓世间无人。’乃志其方，盖以梨发散其痈疽之气，变作浑身疮尔。士子及太素脉者忘其姓名，唯记京师医者是大马刘家。”
    张文定公年十六发解入京，从汴岸日者问休咎，日者曰：“子来正及时，吾嗜酒，然术甚高，每醉则不能推测，今日偶不饮，当为尽言。”良久曰：“言之勿怒，子更十年当以三人及第，又二年当为状元。”文定大怒曰：“三人及第，岂再魁乎？”拂衣而去。是岁下第，后十年始以茂才异等除校书郎，知昆山县，三人恩例也。又二年再举贤良方正，除将作监丞通判睦州，状元恩例也。文定公孙婿曾统云。（同上）
    郑燕公居中达夫，开封人，少游上庠，登舍选职学事，每休沐，常与郑绅游。绅尝为省直官，官罢，贫不事生产，公每给之。一日，同至相国寺，有日者榜卦肆，一卦万钱，公如其数，扣之，日者云：“此命大贵，与蔡太师相类。”究其详，则拾起卦子不复言矣。行数步许，语郑曰：“汝试令看。”郑笑曰：“我有万钱即登旗亭痛饮，决不与此曹。”公云：“吾为偿金。”强之往，日者曰：“吾每日只推算一命，要看时可预录下，来日见访。”二人如期而往，日者默然良久，云：“怪咤！这五行又与孟太尉相类。”公颇不乐而去。盖公少年驰声学校，意气方盛，得日者言，益喜，试以郑验其术何从解贵，然心怀觊望。又语郑曰：“吾二人更各以五千令覆算。”日者不纳，谕以覆看前二命，乃受，曰：“二命皆大贵，先看者将来与蔡太师同官，后看者却先发，大抵相去不远。”公复问：“何时当贵？”日者曰：“若见雪纷纷下时，却来相谢。”公戏郑曰：“术者道我贵，吾今已升舍，若登甲科，贵亦不难。谓汝贵，时恐无此理。”郑徐答曰：“我亦有少寅缘，但不欲言。”公力诘之，乃曰：“某自丧偶后，有息女甫七岁，无人鞠养，将与中贵为养女，间尝进入内，性极慧黠，颇得宠遇，恐异时因此进身，未可期。某以私告，切勿语人。”公闻之沾沾自喜，且欲验日者之言，与郑剧饮而归。后复与郑同行，忽遇雪下，公笑曰：“日者言雪下时，汝当贵。”郑曰：“今得一杯暖寒足矣，望岂及此。”公因留外馆，流连逾日。忽有快行屡至学，寻问颇急，学臧辈不知公寓处，及归乃以告，公亦惊讶，未知何事。语未竟，复至，喜曰：“幸得见学士。慈德宫郑押班欲寻其父，遍问莫有知其家者，闻常与学士相过。”公曰：“少顷须至，但贫甚，吾每之，更宽两日，为办些衣服方可去。”时公新婚，奁具甚厚，有银盂在侧，持以予之曰：“漫为酒资，可以此意覆知押班。”快行得之殊过望，悉以其语达押班，甚德之。及郑入见，具言居贫，每藉公恤，谊过手足。郑自此有居第，庖供日丰，与公往还，情好愈笃。及徽庙登极，慈德太后以押班赐上，封贤妃，未几为贵妃，恩宠日盛，六宫无出其右。政和元年，册后，以绅为乐平郡王。公初擢第，任真定教官，绍圣初，为太学博士，上即位，迁大宗正丞，崇宁间，自礼部郎召试中书舍人，除知枢密，以后故也。政和三年，再知院，六年，拜少丞太宰兼门下侍郎，蔡儋州再入，正与之同相。日者之言异哉！葛文安公与公之孙为僚婿，尝语余云。
    文安公又言：“某自上元丞满罢，除浙东机幕待次，有相士赵蓑衣者，谓某曰：‘公面有忧色，主服，然便得见任。’不待终，更召为学官，历清要，不出国门，至宰相，月余果丧偶，又数月，报代者事故。到官逾年，刘侍郎孝维榻前特荐，除太学博士。及为给舍时，赵来见，某令看两府谁先入相。时赵雄为枢密，相士所言皆不验，岂其术偶中，亦有时而差邪？”余后读范蜀公蒙求云：张邓公尝谓范公曰：“某举进士时，与寇莱公游相国寺，诣一卜肆，卜者曰：‘二人皆宰相也。’既出，遇张齐贤、王随，复往卜之，卜者大惊曰：‘一日之内而有四人宰相。’四人相顾而笑以退。因是卜者消声，不复有人问之，卒穷饿以死。”其后四人皆如其言。邓公欲为之作传，因循未能，时公已致仕，犹能道其姓名，今余又忘之。
    绍兴初，日者韩操、曹谷皆奇术也。汤丞相进之史丞相二公微时，尝往扣之。一日调官中都，复同往，韩偶修屋，无延坐处，其家绐云：“出去。”韩，瞽者，闻其声而诧之，亟呼曰：“二相公来，岂可不留坐？”后皆如其言。又，刘枢密珙父、吕检详仲发同访之，时二公已京秩为干官，韩云二命皆改秩，又指刘后当至枢使，吕为卿监。后刘果为枢密，但非使尔，吕为检详，直显谟阁，终朝议大夫，亦卿监贤序。又余同里前辈林佥判元祖，省试已迫期，病甚，肩舆往扣之，韩云：“今年当第。”临试前一日自愈，是岁果第。余幼年犹及见之，与余言及曹谷，与韩齐名，晚年术多差。曹，丹阳人，有士人初荐，问省试得失，曹不许，云：“须至免举年方登第。”果下省，至免举，复扣之，曹又不许，士子曰：“公向年许我免举登第，何相反邪？”曹曰：“若果是曹谷相许，但以往日之言为据，是时命运通利所言无不中，今时运不如昔，故亦有时而差尔。”后果第。然则日者之术验否，亦系时运，不专在术邪？
    ●卷八
    王钦若乡荐赴阙，张仆射齐贤时为江南漕，以书荐于钱希白易。钱时以才名独步馆阁，适延一术士以考休咎，不容通谒，王局戚门下，厉声诟阍人，术者遥闻之，谓钱曰：“不知何人耶？若声形相称，世无此贵者，但恐形不副声尔。愿延之使某获见。”希白召之。冀公单微远人，神貌竦瘦，复赘于颈，举止山野，希白蔑视之，术者悚然，侧目谛视。既退，术者稽颡兴叹曰：“人中之贵有此十全者！”钱戏曰：“都堂便有此等宰相乎？”术者正色曰：“公何言欤？且宰相何时而无？此君不作则已，若作则天下富盛，而君臣相得，至死有庆而无吊。不完者，但无子而已。”钱戏曰：“他日当陶铸吾辈乎？”术者曰：“恐不在他日，即日可得，愿公毋忽。”后希白方为翰林学士，冀公已真拜。
    马尚书亮使淮南时，吕许公为布衣，侍其父罢江外县令，亦至淮甸，上书求见，马公一阅知其必贵，遂以女妻之。马公知江宁时，陈执中以光禄寺丞经过，马谓曰：“寺丞他日必至真宰相。”令其诸子出拜：“愿以老夫之故，他日得预陶铸之末。”曾致尧谏议一日在李侍郎虚己坐上见晏元献公，公，李之婿也，时方奉礼郎。曾熟视之，曰：“他日甚贵，但老夫不及见子为相也。”
    黄朝美云：“风鉴一事，乃昔人甄识人物、拔擢贤才之所急，非市井卜相之流用以贾鬻取赀者。”前世郭林宗、裴行俭又考器识以言臧否，余亦粗知大概，尝与富文忠论之，文忠曰：“观子之论多取丰厚，若（一作者）是，屠儿饣丕饣乇师皆贵矣。”余复思之，大凡相之所先，全在神气与心术，更或丰厚，其福十全。
    唐人以格律自拘，唯白居易敢易其音于语中，如：照地骐（音佶）麟袍、雪摆胡（音鹘）腾衫、栏干三百六十（音谌）桥。晏殊尝评之曰：“诗人乘俊语当如此用字。”故晏公《与郑侠》诗云：春风不是长来客，主张（去声）繁华能几时。然杜诗如此用字亦多：将军只数汉嫖姚。《汉书》音漂鹞，而杜作平声之类。李嘉诗云：门临苍茫经年闭，身逐嫖姚几日归。又张诗：洛水暮天横苍莽，邙山落日露崔嵬。东坡诗：峥嵘依绝壁，苍茫瞰奔流。苍茫二字，古人用之皆是平声，而此作仄声。又《石鼻城》诗：独穿暗月朦胧里，愁渡奔河苍茫间。亦作仄声。鲁直亦多如此用字。
    沈存中《笔谈》云：“治于初（一作中），杭州南新县（今新城）民家析柿木，中有上天大国四字，予亲见之，书法类颜真卿，极有笔力。其木剖偶，当天字中分而天字不破，上下两画并一脚，皆旁挺出半指许，如木中之节，以两木合之如合契焉。”是时正中原全盛之时，安知有驻跸临安之事？此正符中兴渡江之兆。偏方之地谓之大国，而天字不破，乃中兴再纂绍鸿图之谶也。莫非前定？存中但记其字体之异，岂知有后日之事邪？
    江南保大中浚秦淮得石志，案其刻有大宋乾德四年凡六字，他皆磨灭不可识，令诸儒参验，乃辅公反江东时年号。太祖受命，号宋，改元乾德，江左始衰，岂非威灵（一作棱）将及，而符谶先著邪？又刘贡父诗话云：“太祖欲改元，须古来所未有者，宰相以乾德为请，且言前代所无。三年正月平蜀，有宫人入掖庭者，太祖因阅其镜奁，背有乾德四年，大惊，曰：‘安得四年所制乎？’宰相不能对，陶谷窦仪奏对曰：‘蜀少主曾有此号。’太祖叹曰：‘作宰相须是读书人。’”然二公又不知辅公已有此号矣。
    庆历七年，贝州卒王则叛，参政文彦博请行，仁宗忻然遣之，且曰：“贝字加文为败，卿擒贼必矣。”逾月以捷报闻，诏拜平章事，改贝为恩，此与真宗幸澶渊，院（一作校）尉宋捷迎驾，上喜以为必破虏，其先兆相类。
    凤凰穴在南恩州北甘山，壁立千仞，有瀑水淙下，猿不能至。凤凰巢其上，彼人呼为凤凰山。所食亦虫鱼，遇大风雨或飘坠，其雏小者犹如鹤而足差短，南人或取其嘴，谓之凤凰杯。古书凤凰生于丹穴，即南方也，盖此禽独出于尘寰之外，能远罗弋，其智能远害，逢时而出也。本朝常集清远合欢树。
    腊茶出于福建，草茶盘于两浙，两浙之品日铸为上。自景以后，洪之双井白芽渐盛，近岁制作尤精，囊红纱不过一二两，以常茶十数斤养之，用避暑湿之气，其品远出日铸上。鲁直与陈季常帖云：“双井前所选，乃家园第一，如所论（一作谕）不可解，窃意似南方士人观国尔。昔有南方一士人，初入都，见县巷燕支铺群婢，即叹息以为燕赵之绝色，及其游界南北，真见妖丽之姝，遂复寻常尔。岂曩时所见长鹰爪者，初至县巷者乎？今漫寄数两大爪，然其味乃不甚良也。”自山谷品题之后，双井之名益著，东坡虽欲臣双井，其可得哉？
    东坡云：“唐人煎茶用姜，故薛能诗云：盐捐添常戒，姜宜着更夸。据此则又有用盐者矣。近世有用此二物者，必大笑之，然茶之中等者用姜煎，信佳也，盐则不可。”东坡之说如此，不知今吴门、毗陵、京口煎点茶用盐，其来已久，却不曾有用姜者，风土嗜好各有不同。
    范文正公《茶》诗云：黄金碾畔绿尘飞，碧玉瓯中翠涛起。蔡君谟谓公曰：“今茶绝品者甚白，翠绿乃下者尔。”欲改为玉尘飞、素涛起。君谟之说固然，然今自头纲贡茶之外，次纲者味亦不甚良，不若正焙茶之真者，以带微绿为佳。近日士夫多重安国茶，以此遗朝贵而夸，茶不为重矣。唐李泌《茶》诗：旋氵未翻成碧玉池。亦以碧色为贵，今诸郡产茶去处，上品者亦多碧色，又不可以概论。
    前辈谓：伊川尝见秦少游词“天还知道，和天也瘦”之句，乃曰：“高高在上，岂可以此渎上帝？”又见晏叔原词“梦魂惯得无拘检（一作束），又踏杨花过谢桥”，乃曰：“此鬼语也。”盖少游乃本李长吉“天若有情天亦老”之意，过于渎，少游竟死于贬所，叔原寿亦不永，虽曰有数，亦口舌劝淫之过。
    管宁泛海，几覆舟，自言：“平生一朝科头，三晨晏起，其过在此。”今人有愧于冥冥之中者，其过何止科头晏起而已哉？东坡云：“司马温公有言：‘吾无过人者，但平生所为未尝有不可对人言者尔。’”《晁氏客语》云：“怕人知事莫萌心。”此与苏子由云“但置一卷历子，日有所为皆书之”相类。
    后唐明宗，公卿大夫皆唐室旧儒，其时进士贽见前辈，各以所业，止投一卷至两卷，但于诗赋歌篇古调之中，取其最秀者投之，行两卷，号曰双行，谓之多矣。故桑魏公维翰只行五首赋，李相愚只行五首诗，便取大名以至大位，岂必以多为贵哉？裴说补阙，只行五言十九首，至来秋复行旧卷，人有讥之者，乃云：“只此十九首苦吟，尚未有见知，何暇别卷哉？”余谓：国初尚有唐人之风，赵叔灵（一作琳，误。案：叔灵名湘，诗名《南阳集》），清献之祖也，初举进士，主司先题其警句于贡院壁上，遂擢第。有诗集数十篇，闲雅清淡，不作晚唐体，自成一家。清献漕成都日，宋祁公镇益都，为序其诗（案：叔灵《南阳集》近有聚珍版本行世，予从宋本《严陵集》复得佚诗五首，附录于此。《新定旅馆中作》云：岁月乡关外，溪山瞑色中。孤城秋闭雨，独客夜闻鸿。病使新髭出，贫令旧业空。思归不得梦，欹枕近梧桐。《桐江晚望》云：叠浪浸天青，离愁望处生。雨余孤岛瞑，花落一船横。岸远红兰湿，鱼狂白鸟惊。无人问行客，山寺暮钟声。《暮冬新定郡楼闲望》云：江城逢岁暮，独自倚楼台。积雪明孤岛，微阳在早梅。水摇冰欲泮，春近雁思回。故国还如此，归心但暗催。《秋晚舟泊桐江》云：严子陵边水自流，夕阳无语倚松舟。乍逢风月羞为客，及到溪山识尽秋。移树断蝉初过雨，立沙孤雁偶随鸥。乡心旅思何人会，芦苇萧萧一笛幽）。
    ●卷九
    夏文庄举制科对策罢，方出殿门，遇杨徽之，见其年少，遽邀与语曰：“老夫他则不知，唯喜吟咏，愿丐贤良一篇，以卜他日之志。”公欣然援笔曰：殿上衮衣明日月，砚中旗影动龙蛇。纵横礼乐三千字，独对丹墀日未斜。杨公叹服曰：“真宰相器也。”此《青箱杂记》所载。又，《东轩笔录》与此少异，云：公举制科对策，廷下有老宦者，前揖曰：“吾阅人多矣，视贤良他日必贵，求一诗以志今日之事。”因以吴绫手巾展前，公乘兴题曰：帘内衮衣明黼黻，殿中旗旆杂龙蛇。纵横落笔三千字，独对丹墀日未斜。然不若前诗用字之工，所谓宦者以吴绫手巾求诗，想必有此。至今殿试唱名，宦者例求三名诗，但句语少有工者，诗亦不足重矣。
    祖宗朝，一时翰苑诸公唱和，有《上李舍人》诗：西掖深沈大帝居，紫微西省掌泥书。天关启钥趋朝后，侍史焚香起草初。又：黄扉陪汉相，彩笔代尧言。又《和人见贺》：分班晓入翔鸾阁，直阁旁联浴凤池。彩笔闲批五色诏，好风时动万年枝。又：太□西入凤池边，□阁凌云为起烟。彩笔时批尺一诏，直庐深在九重天。又《内直》诗：紫泥初熟诏书成，红药翻阶画影清。屋瓦生烟宫漏永，时闻幽鸟自呼名。李《燕会》诗：衣惹御香拖瑞锦，笔宣皇泽洒春霖。贾黄中：青纶辉映轻前古，丹地深严隔世尘。钱若水：日上花梢帘卷后，柳遮铃索雨晴初。杨徽之：诏出紫泥封去润，朝回莲烛赐来香。皆灿然有贵气。
    王元之尝作《三黜赋》以见志，后知制诰，忤时相，出知黄州。苏易简榜下放孙何等进士三百余人，奏曰：“禹禁林宿儒，累为迁客。臣欲令榜下诸生送于郊。”奏可之，禹作诗谢曰：缀行相送我何荣，老鹤乘轩愧谷莺。三入承明不知举，看人门下放诸生。时交亲循时好恶，不敢私近，独窦元宾执手泣于阁门。公后以诗谢之曰：惟有南宫窦员外，为余垂泪阁门前。权德舆不由科第知贡举，三年，门下诸公继为公相，以元之之才不得知贡举，抑命也夫。
    前辈论藏书画者多取空名，偶传为钟王顾陆之笔，见者争售，此所谓耳鉴。又有观画以手模之，相传以谓素隐指者为佳画，此又在耳鉴之下，谓之揣骨听声。画之妙当以神会，不可以形器求也，此固善于评画者。然余观近代酷收古帖者，无如米元章，识画者，无如唐彦猷。元章广收六朝笔帖，可谓精于书矣，然亦多赝本。东坡跋米所收书云：画地为饼未必似，要令痴儿出馋水。山谷和云：百家传本略相似，如月行天见诸水。又云：拙者窃钩辄折趾。盖讥之也。杨次翁守丹阳，元章过都，留数日，元章好易他人书画，次翁作羹以饭之，曰：“今日为君作河豚。”其实他鱼，元章疑而不食，次翁笑曰：“公可无疑，此赝本尔。”因以讥之。唐彦猷博学好古，忽一客携黄筌《梨花》，卧鹊于花中敛羽合目，其态逼真。彦猷蓄书画最多，取蜀之赵昌、唐之崔彝数名画较之，俱不及，题曰：“锦江钓叟笔，绢色晦淡，酷类唐（一作古）缣。”其弟彦范揭图角绢视之，大笑曰：“黄筌唐末人，此乃本朝和买绢印，后人矫为之。”遂还其人。以此观之，真赝岂易辨邪？世之溺于书画者，虽不失为雅好，然亦一癖尔。欧阳公有《牡丹图》，一猫卧其下，人皆莫知，一日，有客见之，曰：“此必午时牡丹也，猫眼至午精细而长，至晚则大而圆。”此亦善于鉴尽者。
    欧阳公《石月屏序》云：“张景山在虢州时，命治石桥小版，一石中有月形，石色紫而月白，中有树森森然，其文黑而枝叶老劲，虽世之工于画者不能为，盖奇物也。景山因谪留以遗予，因令善画工模写以为图，并书以遗苏子美。其月满，西旁微有不满处，正如十三四时，其树横生，一枝外出，皆其实如此，不敢增损，贵可信也。子美、圣俞皆有诗。”余尝于赤岸陈文惠裔孙忠懿家，出示余此屏，自言：“文忠公所藏之本，其月、树、枝、叶与公之序无少异，但其图与石屏微不类尔。岂公所谓世之工于画者不能为乎？”忠懿且求余跋语，余谓：“欧公方夸此石，自云每到月满时，石在暗室光出檐，圣俞则曰：‘曾无纤毫光，未若灯照席，徒为顽璞一片圆，温润又不如圭璧。’何贬此石之甚邪？虽然，此屏不幸而遇圣俞，亦幸而有圣俞，则此屏可以长宝而不为好事者夺，岂愿复有欧阳公者，出而见之乎？”
    容斋先生语余云：“唐金城冯贽编《云仙散录》，不著出处，皆为伪撰，初无此事。予偶得此本，退而读之，有张曲江语人曰：‘学者常想胸次吞云梦，笔头涌若邪溪，量既并包，文亦浩瀚。’殊不知若邪在会稽云门寺前，特一涧水耳，何得言涌耶？以此知其伪明矣。观贽自叙之文，乃是近代人文格，亦非唐人之文也。世有伪作《东坡注杜诗》，内有《遭田父泥饮篇》‘欲起时被肘’云：‘孔文举就里人饮，夜深而归，家人责其迟，曰：“欲命驾，数被肘。”工部造诗要妙，胸中无国子监书者，不可读其书。’此大疏脱处，不知国子监能有几书，亦何尝有此书邪？”余谓：笔头涌若邪溪与胸中无国子监书可谓的对，后以语容斋，遂共发一笑。
    伪注《赠王中允维》末句云：穷愁应有作，试诵白头吟。旧注虞卿著《白头呤》以人情乐新而厌旧，义自明白。伪注乃云：“张跋欲娶妾，其妻曰：‘子试诵《白头吟》，妾当听之。’跋惭而止。此妇人女子善警戒者也。”是以《白头吟》为文君事，有何干涉？往往特引史传所有之事及东坡已载于笔录者，饰伪乱真，其言又皆鄙谬。近日有刊《东莱家塾诗武库》如引伪注“苦吟诗瘦翠屏晚”对“眼前无俗物，短发不胜簪”、“日月不相饶，独立万端忧”等事。伪作《东坡注》不知此何传记邪，世俗浅识辈又引其注为故事用，岂不误后学哉？所谓《诗武库》者，又伪指为东莱之书也。余后观周少隐《竹溪录》云：东坡《煮猪肉》诗有“火候足”之句，乃引《云仙录》火候足之语以为证。然此亦常语，何必用事？乃知少隐亦误以此书为真，后来引用者，亦不足怪。
    《梅词?汉宫春》，人皆以为李汉老作，非也，乃晁叔用赠王逐客之作。王甫（一作仲甫）为翰林，权直内宿，有宫娥新得幸，仲甫应制赋词云：黄金殿里，烛影双龙戏。劝得官家真个醉，进酒犹呼万岁。锦ブ舞彻凉州，君恩与整搔头。一夜御前宣唤，六宫多少人愁。翌旦，宣仁太后闻之，语宰相曰：“岂有馆阁儒臣应制作狎词耶？”既而弹章罢。然馆中同僚相约祖饯，及期无一至者，独叔用一人而已，因作《梅词》赠别，云：无情燕子，怕春寒、轻失花期。正谓此尔。又云：问玉堂何似，茅舍疏篱。指翰苑之玉堂。《苕溪丛话》却引唐人诗“白玉堂前一树梅，今朝忽见数枝开”，谓人间之玉堂，盖未知此作也。又：伤心故人去后，零落清诗。今之歌者类云冷落，不知用杜子美《酬高适》诗“自从蜀中人日作，不意清诗久零落”，盖零字与泠字同音，人但见泠字去一点为冷字，遂云冷落，不知出此耳。王仲父字明之，自号为逐客，有《冠卿集》行于世。（陆务观云）
    余尝见本事曲《鱼游春水》词云：因开汴河得一碑石，刻此词，以为唐人所作，云：嫩草初抽碧玉簪，绿杨轻拂黄金穗。盖用唐人诗“杨柳黄金穗，梧桐碧玉枝”，今人不知出处，乃改作黄金蕊或黄金缕。又如周美成《西河》词“赏心东畔淮水”，今作伤心。如此之类甚多。
    景德中，夏英公初授馆职，时方早秋，上多宴后庭，酒酣遽命中使诣公索新词，公问上在甚处，云在拱宸殿按舞。公即抒思立进《喜迁莺》，曰：“霞散绮，月沈钩，帘卷未央楼。夜深河汉截天流，宫殿锁清秋。瑶阶曙，金茎露，凤髓香和云雾。三千珠翠拥宸游，水殿按凉州。”上大悦。
    熙宁中，高丽遣使入贡，且求王平甫学士京师题咏，有旨令权知开封府元厚之内翰钞录以赐。厚之自诣平甫求新著，平甫以诗戏之曰：谁使诗仙来凤沼，欲传贾客过鸡林。
    王建宫词百首，多言唐禁中事，皆史传小说所不载者，往往见于诗。如：内中数日无呼唤，拓（一作传）得滕王《蛱蝶图》。滕王元婴，高帝子，新、旧《唐书》皆不著其所能，惟《名画录》略言其善画，不云其工蛱蝶也。唐世一艺之善如公孙大娘舞剑器、曹刚琵琶、米嘉荣歌，皆见唐贤诗句，遂知名于当世。其时山林田亩潜德隐行君子，不闻于世者多矣，而贱工末技得所附托，乃垂于不朽，盖各有幸不幸也。
    晏元献公，文章擅天下，尤喜为诗，而多称引后进，一时名士，往往出其门。圣俞平生所作诗多矣，然公独称其两联，云：寒鱼犹著底，白鹭已飞前。又：絮暖鱼繁，豉添莼莱紫。魏泰尝于圣俞处见公自书手简，再三称赏此二联，疑而问之，圣俞曰：“此非我之极致，岂公偶自得意□其间乎？”乃知诗人好恶去取，不可强同也。
    元献尝问曾明仲云：“刘禹锡诗有‘西春水纹生’，此生字作何意？”明仲曰：“作生发（一作育）之生。”晏曰：“非也。作生熟之生语乃健。”（宋景文《笔记》）
    赵龙图师民，名重当世，而文章之外，诗思尤精，如：麦天晨气润，槐夏午阴清。又：晓莺林外千声啭，芳草阶前一尺长。前辈名流所未到也。
    ●卷十
    东坡论柳子厚诗在渊明下，韦苏州上，退之豪放奇险则过之，而温丽清深则不及也。所贵于枯淡者，谓其外枯而中膏（一作腴），似淡而实美，渊明、子厚之类是也。若中边皆枯，淡亦何足道？譬如食蜜，中边皆甜，人食五味，知其甘苦者皆是，能分别其中边者，百无一也。周少隐云：“诗人多喜效渊明体者，非不多，但使渊明愧其雄丽耳。韦苏州诗云：霜露悴百草，时菊独妍华。物性有如此，寒暑其奈何。掇英泛浊醪，日夕会田家。尽醉茅檐下，一生岂在多。非惟语似，而意亦大似。故东坡论柳子厚诗，晚年极似陶渊明，知诗病者也。诗之用事当以故为新，以俗为雅，好奇务新乃诗之病。子厚南迁后诗：秋气集南涧，独游亭午时。清深纡余，大率类此。故谓子厚诗在渊明下，苏州上。山谷书柳子厚诗数篇与王观复，欲知子厚如此学渊明乃能近之耳。如白乐天，自云效渊明数十篇，终不近也。”
    沈存中云：“馆阁每夜轮校官一人直宿，如有故不宿，则虚其夜，谓之豁宿。故事豁宿不得过四，遇豁宿，历名下书：肠肚不安免宿。故馆阁宿历相传谓之害肚历。”余为太学诸生，请假出宿，前廊置一簿，书云感风，则害肚历可对感风簿。
    余弱冠，客会稽，游许氏园，见壁间有陆放翁题词，云：红酥手，黄藤酒，满城春色宫墙柳。东风恶，欢情薄，一怀愁绪，几年离索。错，错，错。
    春如旧，人空瘦，泪痕红鲛透。桃花落，闲池阁，山盟虽在，锦书难托。莫，莫，莫。笔势飘逸，书于沈氏园，辛未三月题（案：《齐东野语》云绍兴乙亥岁）。放翁先室内琴瑟甚和，然不当母夫人意，因出之，夫妇之情，实不忍离。后适南班士名某（案：《齐东野语》云改适同郡宗子士程），家有园馆之胜，务观一日至园中，去妇闻之，遣遗黄封酒果馔通殷勤，公感其情，为赋此词。其妇见而和之，有“世情薄，人情恶”之句，惜不得其全阕，未几怏怏而卒，闻者为之怆然。此园后更许氏，淳熙间，其壁犹存，好事者以竹木来护之，今不复有矣。公官南昌日，代还，有赠别词云：雨断西山晚照明。悄无人，幽梦自惊。说道去多时也，到如今真个是行。远山已是无心画，小楼空斜掩绣屏。你更早收心呵，趁刘郎双鬓未星。又，闲居三山日，方务德帅绍兴，携妓访之，公有词云：三山山下闲居士，巾履萧然。小醉闲眠，风引飞花落钓船。二词并不载于集。南渡初，南班宗子寓居会稽，为近属。士家最盛园亭，甲于浙东，一时坐客皆骚人墨客，陆子逸实预焉。士有侍姬盼盼者，色艺殊绝，公每属意焉。一日，宴客偶睡，不预捧觞之列，陆因问之，士即呼至，其枕痕犹在脸，公为赋《瑞鹤仙》，有“脸霞红印枕”之句，一时盛传之，逮今为雅唱，后盼盼亦归陆氏。二陆兄弟俱有时名，子逸词胜，而诗不及其弟。
    秦埙以状元及第，李文肃公邴贺秦相：“一经教子，素钦丞相之贤；累月笞儿，敢起邻翁之羡。”秦甚喜。浮溪贺启：“三年而奉诏策，固南宫进士之所同；一举而首儒科，乃东阁郎君之未有。虽迫于典故，姑令王勃以居前；而结此眷知，行见鲁公之拜后。”或以为讥刺，用是得谤。文肃《贺除太师启》云：“推赤心于腹中，君既同于光武；有大勋于天下，相自比于姬公。”秦以为讥己，答云：“君既同于光武，仰归美报上之诚；相自比于姬公，其敢犯贪天之戒。”文肃得之，不能不恐，然亦终不加害也。
    徐渊子《贺谢相深甫二子登科启》云：“三槐正位，人瞻衮绣之荣；双桂联芳，天发阶庭之秀。出则告辰猷于虎拜稽手之际，入则训义方于鲤趋过庭之时。沧海珠胎，发为朝采；蓝田玉种，积有夜光。”又云：“虽官爵乃公家之自有，而世科岂人力之能为？”谢以为讥己，亦不乐之。
    本朝状元多同岁，但数问术者，无从晓之尔。徐爽、梁固皆生于乙酉，王曾、张师德皆生于戊寅，吕溱、杨皆生于甲寅，贾黯、郑獬皆生于壬戌，彭汝砺、许安世皆生于辛巳，陈尧佐、王整皆生于庚午。
    翰林王公洙、修撰钱公延年，俱以丁酉八月丑时生，王十九日，钱二十日，钱以嘉二年（案：□海刻《青箱杂记》作六年）六月卒，时王公已病。或谓王公起于寒素，早岁蹇剥，庶可以免灾，侍郎掌公曰：“钱虽少年荣进，晚节滞留，王虽早岁奇蹇，晚节迁擢，长短比折，祸福适均。”王公竟不起。王端明素、卢太尉政，俱以丁未八月二十四日辰时生，而王出于贵胄，卢起于军伍，王卒于边藩，卢薨于殿帅，事皆略同，亦可怪也。但卢之寿有过于王，得非以少年微贱耶？（《青箱杂记》）
    刘贡父、王介（一有甫字，下文亦只作介）同为考试官，因忿争，介以恶语侵，不与较，遂皆赎金。中丞吕公著意不乐，以为议罪太轻，遂夺主判，谢表曰：“广弩射市，薄命难遂；飘瓦在前，忮心不校。”又曰：“在矢人之术，惟恐不伤；而田主之牛，夺之已甚。”然《左传》“蹊人之田而夺之牛”，本无主字，语又俗，惟恐不伤是全句，已甚字外来，盍云“在伤人之矢，惟恐不深；而蹊田之牛，夺之已甚”方停匀？贡父工于四六者，岂不知？盖出于一时之愤气，不暇精思尔。熙宁初，张扶侍郎以二府初成，以诗贺王介甫，公和曰：功谢萧规惭汉第，恩从隗始说燕台。陆农师曰：“萧规、曹随，高帝论功萧何第一，而请从隗始，初无恩字。”公笑曰：“韩退之《斗鸡联句》感恩隗始，若无据，岂当对功字？”观此，则二公之文章优劣可知矣。
    唐刘邺特赐进士第，韦岫贺之曰：“三十浮名，每科皆有；九重知己，旷代所无。”
    进士褚载投贽于苏威侍郎，有数字犯讳，谢启曰：“曹兴之图画虽精，终惭误点；殷浩之兢持太过，翻达空函。”
    《国史补》云：元和之后，文章学奇于韩愈，学涩于樊宗师；歌行则学矫激于孟郊，学浅于白居易，学淫靡于元稹，俱名元和体。大抵天宝之风尚党，大历之风尚浮，正元之风尚荡，元和之风尚怪也。
    鲁直《书王元之〈竹楼记〉后》：或传云王荆公称《竹楼记》胜欧阳公《醉翁亭记》，或曰此非荆公之言也。某谓：出此言未失荆公评文章常先体制，而后论文之工拙。盖尝观子瞻《醉白堂记》，戏曰：“文词虽极工，然不是《醉白堂记》，乃是韩白优劣论耳。”以此考之，优《竹楼》而劣《醉翁记》是荆言，无疑也（案：以上全是黄书后语，似当连下为一则，以各本俱分为二，姑仍之）。
    东坡云：“永叔作《醉翁亭记》，其辞玩易。盖戏云耳，又不自以为奇特也。而妄庸者乃作永叔语云：‘平生为此文最得意。’又云：‘吾不能为退之《昼记》，退之亦不能为吾《醉翁亭记》。’此又大妄也。”陈后山云：“退之作记，记其事尔，今之记乃论也。”少游谓：“《醉翁亭记》亦用赋体。”余谓：文忠公此记之作，语意新奇，一时脍炙人口，莫不传诵，盖用杜牧《阿房赋》体游戏于文者也。但以记其名醉为号耳。富文忠公尝寄公诗云：滁州太守文章公，谪官来此称醉翁。醉翁醉道不醉酒，陶然岂有迁客容。公年四十号翁早，有德亦与耆年同。又云：意古直出茫昧始，气豪一吐阊阖风。盖谓公寓意于此，故以为出茫昧始，前此未有此作也。不然，公岂不知记体耶？观二公之论，则优《竹楼》而劣《醉翁亭记》必非荆公之言也。
    刘昌言，太宗时为起居郎，善捭阖以迎主意，未几以谏议知密院。一旦上眷忽解，曰：“刘某奏对皆操南音，朕理会一字不得。”虽是君臣隆替有限，亦是捭阖之术穷矣。
    王嗣宗，太祖时以魁甲登第，多历外郡，晚方入朝。真宗时为副枢，以老辞位，真宗遽止之，嗣宗曰：“臣力不任矣。但恨天眼迟开二十年。”
    蔡忠怀公持正为某州司理日，韩康公宣抚陕右河东，道出其境，太守具宴，委蔡撰乐语口号，一联云：文价早归唐吏部，将坛今拜汉淮阴。康公极喜，请相见，观其人物高爽，议论不凡，谓群将曰：“蔡司理非池中物。”因相与荐之，改秩，已而荐与弟持国。时持国知开封府，初置八厢，乃辟为都厢，暇日相见，颇加礼接，后已举为府曹。持国既入翰苑，刘彦（一作库）尹京趋上幕府阶墀，持正独否，刘大怒，奏闻，得旨取勘，持正不答，乞移棘寺，乃供状云：“京朝官著令无阶墀。盖太宗、真宗为牧时讲此礼，今辇毂之下，比肩事主，虽故事不可用，而开封府尚仍旧例，未当。”大理卿求对，特袖蔡所供呈奏，裕陵喜曰：“蔡确知典故，何得作幕府？可除馆职。”到馆复进百官图，识者云：“此生看看待作宰相。”久之果然。故元新州之贬，程颢有忧色，盖忧其已甚也。
    熙宁六年，有司言：“日当食四月朔。”上为彻膳避殿。一夕微雨，明日不见日食。是日有皇子之庆，百官入贺，蔡持正为枢副，献诗，前四句曰：昨日薰风入舜韶，君王未御正衙朝。阳辉已得前星助，阴诊潜随夜雨消。其叙四月一日避殿、皇子庆诞、云阴不见日食，四句尽之，当时无能过之者。
