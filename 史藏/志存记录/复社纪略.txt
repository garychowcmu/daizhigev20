复社纪略

　　●复社总纲

　　崇祯元年〔戊辰〕：上年丁卯，张釆中式经魁，张溥恩贡，周锺选社十三子文。

　　崇祯二年〔己巳〕：尹山大会。温体仁入阁。用内臣。蒋德璟授编修，黎元宽、周镳俱礼部主事（周南主），张釆授临川知县，徐汧、金声并庶吉士。

　　三年〔庚午〕：乡试，杨廷枢中解元，张溥、吴伟业并经魁，吴昌时、陈子龙并中式。金陵大会。

　　四年〔辛未〕：会试，主考周延儒；会元吴伟业、会魁张溥，杨以任、马世奇、成德、管正传、周之夔、刘士斗并中式；殿试，吴伟业榜眼、张溥庶吉士、周之夔授苏州府推官、刘士斗授太仓州知州。钱龙锡戍定海卫，吴伟业疏参蔡弈琛。

　　五年〔壬申〕：张溥给假葬亲，归。虎邱大会，张溥为盟主，合诸社为一，定名复社，刊国表社集行世。十二月，周镳疏谏用内臣，奉旨削籍。

　　六年〔癸酉〕：六月，周延儒驰驿归，温体仁为首辅。乡试，姜曰广为正主考；陈名夏、胡周鼒、归继登并中式，刘侗在北闱中式。

　　（七年甲戌事未详）

　　八年〔乙亥〕：行保举。七月，文震孟拜大学士，撤回内臣，召起刘宗周、惠世扬、黄道周。十月，文震孟闲住，何吾驺致仕。

　　九年〔丙子〕：二月，三科武举陈启新建言，授吏科；张汉儒疏讦钱谦益、瞿式耜，奉旨逮问。五月，监生陆文声疏论复社。夺情召起杨嗣昌为兵部尚书。八月，孙以敬、周家玉并中式。

　　十年〔丁丑〕：会试，孙以敬中式。

　　十一年〔戊寅〕：吴昌时授行人，拜首辅薛国观门下。薛国观疏题监生王陛彦为中书舍人。

　　十二年〔己卯〕：三月，考选，吴昌时授科，钦改礼部主事。乡试，赵自新、张若义、吴晋锡并中式。

　　十三年〔庚辰〕：会试，胡周鼒中式。四月，黄道周、解学龙下狱六月，给事中袁恺疏参贪官受贿，首辅薜国辅回籍。冢臣傅永淳、少司寇蔡弈琛俱下狱，叶有声亦下狱，薛国观即讯。十二月，吴昌时给假归。

　　十四年〔辛巳〕：二月，黄道周戍辰州卫。三月，杨嗣昌自缢于军。四月，召起阁臣周延儒、贺逢圣、张至发（辞不起），延儒、逢圣应命。五月，张溥卒。六月，薛国观赐死、中书王陛彦弃市，各籍其家。

　　十五年〔壬午〕：二月，吴昌时起官礼部主事，寻改文选司郎中。黄道周复职。皇极门黏贴二十四气。钦点吴甡、陈演、黄景昉入阁。下冢臣李日宣于狱，并及司官。

　　十六年〔癸未〕：四月，周延儒视师。九月，会试，会元陈名夏，吴易、张若羲、黄淳耀、周锺、朱积时中式；时贼势孔迫，故改试期。十二月，周延儒赐缢，吴昌时弃市。

　　●复社纪略卷之一

　　令甲以科目取人，而制义始重。士既重于其事，咸思厚自濯磨，以求副功令。因共尊师友，互相砥砺，多者数十人、少者数人，谓之文社；即此以文会友、以友辅仁之遗则也。好修之士，以是为学问之地；驰骛之徒，亦以是为功名之门：所从来旧矣。粤稽三吴文社最盛者，莫如顾文康公之邑社；社友十一人，如方奉常、魏恭简辈，后皆为名臣，可谓彬彬者矣。嗣后归希甫有光为南、北二社，一时文学之士霞布云蒸。若李廉甫、方思曾、吴秀夫，以时文步古文之脉，实自废城始。

　　章皇帝初元，有诏限字。陈晋卿、许公旦、顾茂善改为知社；而其后顾实甫、王幼文继之，后先增美。后稍中衰，王淑士、张宗晓遂起其靡。遗清堂稿出，顾九畴为海内所宗。次之则推豫章，郝仲兴、邱毛伯称作家，陈大士际泰、费无学而隐为一时文雄，吴门文文起、姚孟长汇邱、陈行卷暨艾千子南英、罗文止万藻诸稿为一帙，谓之江右奇文；由是，天下皆推豫章。同时中洲吴峦稚锺峦、梁溪马君常世奇、武林宋羽皇凤翔，并号文章宗匠。已而抚州章大力世纯以善曾南丰、汤若士之学显，其时月旦谓之陈、艾、章、罗，海内业制举家争延致之。以故千子与莱阳宋九青玫，大力与景陵谭服膺元礼同砚席，天下羡之如神仙。然熹宗定大力「举子乡墨义」出，遐迩奉为法程。迨甲子艾得隽，而以策论讥讪时政，与主司同受罚，天下不惟重其文，兼重其人，于是司清议者易其称，又谓之艾、罗、陈、章云。四子之学各有短长：大士优于时艺五经，文能补笺注所未备，而拙于古文词；然其时艺即古文，亦其才然也。章、罗皆法晋、魏，而大力用意胜，时时失之俚；文止擒词胜，或流于靡：两人相师而不能相通，亦限于才耳。千子进取秦汉、唐宋诸大家，讲开阖变化、首尾埋伏之法，卓绝一世，独于制艺斤斤格套，不出前人窠臼；但以善于训诂、切于脉理，选义出，举世群然师之。吴越、浙南以外，俱奉为准的云。

　　周介生锺，金沙望族。神庙时，锺祖于德登进士，为贵宦；伯应秋以解元联捷，维持泰时，踵发一时。锺父绍诗困于诸生，有子四人：长铨字简臣，仲即锺叔镕字我客，季钺字我成；读书尺木居，昆弟相师友。简臣少鲁而攻苦力学；惟介生敏颖绝伦，角丱时五车万卷无留牍矣，诗文纚纚万言有倚马之目，诸昆仲皆莫及也。房选华锋出，时尚一新，天下竞称之。由是，向日推豫章者，相率而推金沙矣。艾千子乃作书与介生曰：『今日制艺一道，赖兄主持，真如日月之中天，万物皆睹。但文之通经学古者，必以秦、汉之气，行六经、语、孟之理；即降而出入于欧、苏、韩、曾，非出入数子也。曰是数子者，固秦、汉之的脉也。今也不然，为词章者不知古人为何物，而袭大力、大士轻俊诡异之语为之，甚至造为一种似子非子，似晋、魏非晋、魏，凿空杜撰之言，沾沾然以为真大士、真大力已。夫文之古者，高也，朴也，疏也，拙也，典也，重也；文之卑而为六朝者，轻也，渺也，诡也，俊也，巧也，排也：此宜有识者所共知。弟杜门山居，兄邮中以选目见示，互相参订，必有不刊者』。介生得书，以成、弘诸选，封缄相质，至庆、历而后，仍任己意，间涉时趋。选本出，千子大不悦，复书致介生，力为责难争论，谓其过于夸汰。嗣是江左声气稍与江右别，而介生所谓随声附和而亦不复与千子参订。介生谓兄简臣曰：『鄙儒不知时变』！从此亦不复通问矣。先是，贵池吴次尾应箕与吴门徐君和鸣时合七郡十三子之文为匡社，行世已久；至是，共推金沙主盟。介生乃益扩而广之，上江之徽、宁、池、太及淮阳、庐、凤与越之宁、绍、金、衢诸名士，咸以文邮致焉。因名其社为应社，与莱阳宋氏、侯城方氏、楚黄梅氏遥相应和。于是应社之名，闻于天下。

　　张溥字天如，号西铭，太仓人。父太学生翊之；翊之兄辅之，以进士由兵垣历官大司空。翊之子十人，溥以婢出，不为宗党所重。辅之家人遇之尤无礼，尝造事倾陷于翊之。溥洒血书壁曰：『不报仇奴，非人子也』！奴闻而笑曰：『塌蒲屦儿，何能为』！溥饮泣，乃刻苦读书，无分昼夜。尝雪夜已就寝复兴，露顶坐而晓，困病■〈鼻血〉。时三吴文社，人人自炫；溥一不之省，独与张釆订交。釆字受先，号南郭，以善戴氏学，有声黉序。溥延为馆宾，读书七录斋。时娄文卑靡，两人有志振起之。溥矫枉过正，取法樊宗，师刘知几；岁试乃踬。闻周介生倡教金沙，负笈造谒之。三人一见，相得甚欢，辨难亘昼夜，订盟乃别。溥归，尽弃所学，更尚经史；试乃冠军。溥矜重名、釆尚节概，言论丰采，目光射人，相砥濯自砺。时魏珰败，鹿城顾秉谦致仕家居，方秉铎于娄中；溥与釆率诸士驱之，檄文脍炙人口，郡中五十余人敛赀为志镌石。由是，天下咸重天如、受先两人矣。

　　始，周介生之应社，社目若茂苑杨维斗廷枢、徐九一汧、常郡荆石兄艮、虞山杨子常彝、顾麟士梦麟、吴江吴茂申有涯、吴来之昌时、松郡夏彝仲允彝、陈卧子子龙及闽中陈道掌元纶、蒋八公德珰咸在列，而独以凡例为天如手定；盖两人相信在语言文字外，别有契合也。丁卯，受先、九一与介生弟镳皆乡举，而罗文止、蒋八公各举于其乡。明年戊辰，溥以覃恩选贡入京，受先第三，九一、八公皆告捷；江西黎友岩元宽已冠礼闱，为主试所抑，置之第二：皆社中才杰也。溥廷、对高等诸贡士入太学者俱愿交欢溥，争识颜面，因集诸多士为成均大会。是时宇内名卿硕儒，前为崔、魏摧折投荒削逐者，崇祯新政，后先起用；闻溥名，皆愿折节订交，骚坛文酒、笈筐车骑，日不暇给。由是，名满京都。已而德珰授编修，汧考庶吉士，元宽授礼部主政，镳授南礼，釆授江西临川县知县。釆初期得馆选，不意失之；及尹临邑，转怼为愉曰：『人臣致身，何官不可效！吾今入文学礼义之乡，得挹罗一峰、邹守益之高风，与闻良知宗旨，相与切劘道学也』。遂与溥归，偕同志扬扢社事而后赴任。由是，海内同人翕然共宗天如矣。

　　艾千子时客齐鲁，闻之，遽莅吴门，约同周介生往会；互证文体，衡定是非，欲两挫之而独伸其说。时陈卧子才高意广而与之争辨，扁舟逆之吴门，各持所是；语多不合，日晷移影乃退。卧子复手书诘难，称词宗旨崇重。凤洲空同。艾持其瑕而折之曰：『向在娄江舟中见足下谈古文，辄诋毁欧、曾诸公而守一李于鳞、王元美以为足，即评隙他文亦未当。盖足下未尝读古人书，故欲足下读书十年，学渐充、心渐细而后可也。及足下行后，友人持足下「悄心赋」至，如此乃「昭明文选」中之卑腐，欧、曾大家力排之者，足下斤斤师法之；无怪乎侈口骂欧、曾、宋景濂，骂震川、荆川也！足下谓宋文最近，不足法，当求之古；其究竟则归重王、李二人耳。何足下所志甚大，而所师甚卑也？足下谓宋之大家未能超津筏而上，又谓欧、曾、苏、王而上，有左氏、司马氏，不当舍本而求末。夫足下不为左氏、司马氏则已，若真为左氏、司马氏，则舍欧、曾诸大家何由法？夫秦、汉去今远矣，其名物器数、职官地理、方言俚俗而自以沾沾为秦、汉，则足下之极赏于王、李者耳。不佞方由欧、曾以师法秦、汉，足下乃谓不当舍秦、汉而求欧、曾，所见不亦左乎』？足下又曰：「宋文好新而法亡，好易而失迂」。夫文之法最严，严孰有过于欧、曾、苏、王者！荆川有言曰：「汉以前之文，未尝无法，而未尝泥法；法寓于无法之中，故其为法也密而不可窥。唐与宋之文，不能无法，而能毫厘不失乎法；以有法为法，故其法也严而不可犯」。间尝三复，以为至言。宋之文由乎法不至于有疏而太严者，欧阳子也；故当推为宋之第一人。不佞方以法太严病宋人，而足下谓其无法；足下读古人书而潦草如是，不已过乎！乃若王、李之文，徒见夫汉以前之文似乎无法也。窃而效之，决裂以为体、饾饤以为词。盖去夫开阖首尾、经纬错综之法，而别为一种臃肿窘涩浮荡之文；其气离而不属、其意卑、其语滞，乃真无法之至者。而足下以为有法，可乎？足下又痛诋昭代之推宋人者，如荆川、震川、遵严三君子。嗟乎！古文至嘉、隆间坏乱极矣，三君子当其时，天下之言不归李则归王；而三君子寂寞著书，受其诋訾，不少易志。古文一线得留天壤者，三君子之力也。其文纵不及韩、欧，乃遂不如王、李耶？至于宋景濂佐高祖定制度、修前史，当时大文字多出其手。国朝文大家，自当首推其文以应制，故不甚鬯；要皆师摹欧、曾，不可诬也。足下试取其叙记传读之，可及乎，不可及乎？震川集，愿足下迟迟其论。足下未至震川，至震川驳之未晚。贵乡有娄子柔、陈仲醇两人，虽未得韩、欧之深，然皆能言其本末。足下宜贽请于师，得其一言，昼夜思之，思无越畔，然后十年读书，与不佞论文，未为晚也』！卧子得书恚甚，复作报言。彝仲惧其伤疋，手疏千子，言两人之书不必外传，以滋物议。

　　岁戊辰，诸家房选出，若马君常、宋羽皇、吴峦雉、项仲昭、荆石兄辈各有选本；千子皆无讥焉，独取天如所选表经诋毁之。其「房选删定序」曰：『今世举业家所据以为名者，曰经也，史也，子也；是三者，两汉以后立言之士莫不由之，何独至今而疑之而有不然者！史自左邱明，观固止已；然其职官氏族、战攻治乱之法与兴业之文既不相入，至其风度格韵驰骤跌宕、变化离合之微，非得其神者又无由而至。故为盗于举业者遍天下，而卒未有入左氏、司马氏之室者，力不能也。独诸子之言浩渺宽博，以无所附丽为长；则文之诲盗者，无如是书。然在当时已有黄、老、农、墨、刑名、纵横之异，其大旨既悖谬于圣贤，学者未能考正古人，则虽晋、魏、隋、周依托周、秦诸子之目以自见，而亦为所欺。基则以剧秦美新之扬雄而群然尸祝之，习其书、效其词，比于周，孔，离未罔两之言盈天下。甚矣，其不学也！善夫！目不识诸子而剽窃人言者，即以是人为诸子。及其不足，则雕诸伪辞以代之。其冒滥如是，固不足责。其有黠者出而晦之，于史不能、于子不可，又逃而曰遵经。夫遵经之名立，而天下之奉之者庶有词矣。虽然，亦有以古之为经者告之乎？古之为经者曰：「本之书以求其资，本之诗以求其恒，本之礼以求其宜，本之春秋以求其断，本之易以求其动，本之乐以动其机；若稽古而后为学，乾坤九六而后为易也」。夫圣人之言各有所为而发，盖有前后不相袭者矣。今必赘经语以就题，复强吾意以就经。况夫专经而不能通其解、业一经而误用其四，而号于人曰尊经，吾恐先圣有知，必以为秽而吐之矣！呜呼！今日制举之弊，已至于此！一人倡之，人人和之，遂至臭腐而不可读；吾以为此皆空疏不学之故也！富人镪万镒、臧获万计无所不有，而若一无所有。三家之村，稍稍温饱，得一金而张皇色动。又有寠人丐夫焉，饥寒迫之，不得已而为盗。为大盗，则剽富人之藏；不能为大盗，则取大盗之所剽而负贩之。遇水旱凶荒，则三家村之温鲍者，且将为寠人丐夫矣；寠人之为盗者，执而归司败，又将入于刑焉。今之为文，何以异此！使其读古人书，得夫本末源流无所不有，而又若一无所有；何至得一金而色喜，与夫剽富人之藏、又从大盗而为之负贩哉！救斯病也，莫若以今日之文，救今日之为文者；此吾所以不得已而再有房选删定之役也。呜呼！与吾选者，其是非天下既得与见已；不与吾选者，其是非天下尚未得见也，今日制举之弊，可胜言哉』！天如贻书受先曰：『阅艾千子房选，显肆攻击，大可骇异！吾辈何负于豫章而竟为反戈之举！言之痛心！兄见之，须面责问其故。艾为人贪利无耻，出其性本；又住武陵最久，中间构衅不少。且往来俱铜臭之子，固宜与名教悖戾也。弟断不能嘿无一言，特以闻之老兄，可与大士、大力、文止讲明。弟与介生心忖兄在临川、豫章之交，自固不患一人之跳梁生事也，惟早图之。弟意如此之人，断不容其稍有出头，须作一字与九青，先断其根可也』。吴江吴来之亦致书受先曰：『天如、介生负海内重望，与兄主盟周旋者非一日；而贵治子民有心怀反侧，倡议翻为，遂至指介生为罪人、目天如为黠恶者。两兄当之，又付不校；吾辈闻之，耻辱莫甚于斯！且言论狂妄，视应社皆目不识丁，意如吾也何？如同社诸兄弟何？人非至愚，必能分别邪正；而一种未附意气，与外相附而中怀观望者，咸窃其说以为谈资，如吾乡之金五贞，岂非门墙一大患哉！……卓生小叛，亦攻之至于尽。使叛逆如千子，竟以容之一字置之，则是小敌勇、大敌怯矣！且以吾辈为大盗、为寠人丐夫、为司败之刑人，不修一矢以加之，何以为令于四方！又吾党素为名教主，乃有毁周、孔而不问，毁吾明先贤而不问，何以为名教主哉！弟不揣愚陋，伏祈深结豫章之在声气者，独摈此叛道负友之小人，使乡党弃之、天下嫉之，则鬼魅之术立破矣』。受先得书，手疏婉规千子，言『江左、江右，并为人文渊薮。在豫章，向操海内衡文之柄。近日介生、天如先后执牛耳，然皆声气相倚，未有不奉豫章者也。宜共遵尊经笃古之约，力追大雅，以挽颓靡；幸勿自开异同，为世口实』！千子答书曰：『吾辈声价非谤者坏之，乃尊奉者坏之也。譬有人焉，遇周、孔而知敬；及遇盗跖亦以为周、孔，则周、孔何地可以自容？此不特大士、大力、文止诸兄学问渊源，尝为评其品地，不可向盐醋缸中埋杀；即老父母文章经术，亦当有以自明。将来取盐醋缸中物同类而并称之，老父母甘之乎？不肖备极苦心独救一人，正为诸兄弟并为老父母地也』！其词坚僻，人言不能入。未几，四家摘谬出其批抹豫章，即诋訾金沙、吴下。受先知不能合，始以天如之书示罗陈章，而特函告之莱阳。时宋有答书甚秘，人莫得窥。于是，三吴社长传单各邑共绝之。某月日，侦千子来吴，谬约之面相参证，会于娄之弇山园。语不合，陈卧子及周介生之幼弟我客共挟之，千子即夜去。由是，社集取其名，金沙、东合词布告于同志云。

　　吴江令楚人熊鱼山开元，以文章经术为治，知人下士。慕天如名，迎至邑馆；巨室吴氏、沈氏诸弟子俱从之游学。于是，是为尹山大会；苕、霅之间，名彦毕至。未几，臭味翕集，远自楚之蕲、黄，豫之梁、宋，上江之宣城、宁国，浙东之山阴、四明，轮蹄日至。比年而后，秦、晋、闽、广多有以文邮致者。

　　是时江北匡社、中洲端社、松江几社、莱阳邑社、浙东超社、浙西庄社、黄州质社与江南应社各分坛坫，天如乃合诸社为一，而为之立规条、定课程曰：『自世教衰，士子不通经术。但剽耳绘目，几幸弋获于有司；登明堂不能致君，长郡邑不知泽民：人材日下、吏治日偷，皆由于此。溥不度德、不量力，期与四方多士共兴复古学，将使异日者务为有用，因名曰复社』。又申盟词曰：『毋从匪彝，毋非圣书，毋违老成人；毋矜己长，毋形彼短；毋巧言乱政，毋干进辱身。嗣今以往，犯者小用谏，大则摈。既布天下，皆遵而守之』。又于各郡邑中推择一人为长，司纠弹、要约、往来传置。天如于是裒十五国之文而诠次之，目其集为国表，受先作序冠弁首。集中详列姓氏，以示门墙之峻；分注郡邑，以见声气之广云。社目曰：「是社始于七郡，故原本先列七郡，首姑苏焉」。

　　太仓州；张溥（天如）、赵自新（我完）、张谊、王家颖（处卿）、顾梦麟（麟士）、管士琬（君售）、王瑞国（子彦）、张达孝（孚先）、何南春（梅先）、吴伟业（骏公）、孙以敬（浣心）、胡周鼒、蔡伸（伯引）、张浚（禹疏）、张王治（无近）、周群（子达）、张源（来宗）、王启荣。

　　吴县：杨廷枢（维斗）、徐鸣时（君和）、钱僖（吉士）、朱镒（彦兼）、袁良弼（星况）、章美（拙生）、朱衮（九章）、邱民瞻（天民）、许元弼（仲良）、许元恺（德先）、周茂兰（子佩）、朱隗（云子）。

　　长洲县：许元溥（孟宏）、顾企宗（公远）、刘曙（公旦）、华渚（方雷）、沈明伦（伯叙）、王宗（东材）、戴之杰（石房）、陈性（身之）、管正传（元心）、钱位坤（与立）、叶襄（圣野）、薛宗廉（伯清）、戴之俊（务公）、卢经林、徐籀（亦史）、张邕（羽民）。

　　吴江县：吴有涯（茂申）、吴昌时（来之）、沈初馨（青芝）、吕云孚（石香）、吴甡（扶九）、沈自炳（君晦）、张泽（艹臣）、吴昌迪（迪之）、张峣（山尧）、吴晋锡（兹受）、周灿（闇昭）、孙兆奎（君昌）、吴翱、庞承源、孙聚奎。

　　常熟县：杨彝（子常）、诗士骥（德生）、蒋棻（畹仙）、许重熙（子治）、赵士春（景之）、王曰俞、许瑶（文玉）、祝谦吉（尊光）、顾琅先（令征）、祝升吉、祝泰吉、朱镳（右服）、许棐（辅公）。

　　昆山县：王志庆（与游）、陆世鎏（彦修）、陈言先（敷功）、王志长（平仲）、顾继绅、顾晋瓒、雷开远、归奉世（文君）、陆嘉胤。

　　嘉定县：朱之尚、曹讷、侯岐曾、徐时勉、陶士彦、沈宏祖、陈舒征、江贞泰。

　　松江府：夏允彝（彝仲）、朱灏、徐德广（思旷）、周室勋、周希文、陶履偁、徐凤釆、夏鼎、张寿孙。

　　华亭县：周立勋（勒卤）、徐孚远（闇公）、彭宾（燕又）、余廷谔、顾开雍、盛庆远、徐炜、徐恒鉴、徐致远、徐缵善、周季勋、吴忻、盛仲辉、赵核。

　　上海县：潘桓、马元调、朱存标、朱在镐、潘钊奇、范鍪弧、潘尧纳、王元玄。

　　青浦县：陈子龙（卧子）、宋存楠（尚木）、杜麟微（仁趾）、赵侗如、李雯。

　　金山卫：盛翊进、杜骐征、姜尔殊、宋与琦、陈秉教。

　　常州府武进县：韩钟勋、刘宪章、邹嘉榖、徐法、徐洽、顾澹生。

　　江阴县：黄毓奇、徐时进、徐遵汤、袁珍。

　　宜兴县：徐懋贤。

　　镇江府：周锺（介生）、周镕、周钺、周钺、张明弼、史弘谟、高遇、刘国钦、周钦、王士宁、蒋鸣玉、蒋焕、周而沛。

　　丹阳县：荆艮、荆廷实、荆廷壁、贺儒琛、盛顺、贺裳、贺燕征。

　　淮安府：夏曰瑚、白受藻。

　　盐城县：张树屏。

　　安索县：王启运、刘符赤、齐日盛、苏国美。

　　桃源县：王立身。

　　宿迁县：陆奋飞、姚禹命、陆奋武。

　　杨州府江都县：郑元勋、李元介、顾问、李枢、吕尚絅、梁于涘、汤允中。

　　高邮州：杨先春。

　　兴化县：许同诜、解诜、王允士。

　　宝应县：成明文、成明善。

　　徐州：万寿祺（年少）。

　　安庆府：蒋卜臣、赵相如、范世鎾、潘映委、左毅、方启曾、江之水、吴遇。

　　徽州府：程允晋、江知默、朱泰阳、江调鼎、江静、吴承中。

　　宁国府宣城县：沈寿民、沈寿国、徐贞一、孙文煌、梅朗中。

　　泾县：万应隆、赵初浣、王徽、万祝。

　　池州府贵池县：刘城、詹政、吴应箕、刘廷銮。

　　青阳县：吴钟、孙象壮、吴中美、吴介、孙象震、姜寅、张国敉。

　　太平府：邵锦、邵璜、邵晃、邵镒。

　　芜湖县：卓人月、陈浚、徐■〈翙，山代止〉、卓霜回、潘曾绶。

　　海宁县：徐元灿、徐永平。

　　余杭县：顾有棐：

　　嘉兴府：孙淳夫、陈恂、徐彬臣、赵汝璧、项声国、张次柳、孙振、蒋芬、金维恭、程定国、枕嗣选、钱嘉征、陈恪、马厺锡、谭贞良、叶灿、孙耀祖、沈嗣征、徐白、张宗一。

　　秀水县：常彝、朱茂晖、包鸿达、卜升、吴翷、钱昌、谢涧、朱茂畅、徐天俊、周禹锡。

　　嘉义县：钱■〈施，冉代也〉、支如增、陆文机、魏子濂、钱继章、钱棻、戈用忠、吴三锡、顾潜、夏缁、魏学洙、柳素、钱继振、钱继禧、蒋莳、陈舒、刘芳、钱格、赵韩、徐鸿祚、吕鼐、过舒簠、陆上澜、屠象美、施洪烈。

　　海盐县：张奇龄、蔡士奎、陈梁、张瞻韩、朱学章、冯景裕。

　　桐乡县：盛涞、朱万钦、盛方涵、朱万钦、盛裕。

　　湖州府：严启隆、沈中台、闵正中、韩昌箕、卢兆阶、潘基依、章平、严彧、沈锺兆。

　　归安县：沈绪奎、李令哲、陆熙运、邱志晃、陈骃、沈绪来、韩曾驹、章上奏、闵自寅、沈维显、闵元京、锺镜如、吴振昆、尹卫、尹任、凌尔翰、凌森美。

　　乌程县：温以介、姚延启、黎树声、钱瀛选、沈蒨、潘基庆、韩千秋、韩绎祖（求仲子）、钱鹤、顾翰、严求宁、严翀、费景沅、沈光胤、陶铸、沈钫、严思镠、沈鑅。

　　德清县：章美墐、章美埕。

　　武康县：骆弘珪、卓汉鮟。

　　安吉州：潘基祉、潘基礽、沈建吴。

　　宁波府：董守谕、陆符、钱厺锡、费隐、冯眉。

　　绍兴府：李宗铭、章重行、徐腾、余增光、孟称尧、孟称舜、赵之蔺、吴应芬、金停、袁师孔、吴维修、顾纶揆。

　　金华府：傅岩、叶干、倪仁贞。

　　衢州府：翁祚祚、徐泰征。

　　江西南昌府：刘斯陛、万时华、余正垣、仇鐄、黄维藩、裘崇禧、黄镐、罗高淑、徐元朗、杨昌、章士鸿、刘斯陆、杨耆、易道泰、喻周、喻士锦、熊文举、吴奇杰、吴廷献。

　　新建县：陈弘绪、邓履古、万日佳、徐世溥、甘元晏、李奇、万搏、舒忠谠、姜之祥、徐世清、陈弘纶、徐应棻。

　　丰城县：胡学浃。

　　进贤县：李先倬、陈维谦、朱徽、饶有岐、陈维恭、熊人霖、饶有致、陶文畴、朱健。

　　饶州府：罗伏龙。

　　广信府上饶县：徐自定、徐自宁、郑仲夔。

　　玉山县：董思玉。

　　弋阳县：李调鼎。

　　铅山县：费兆甲、费映环。

　　建昌府南城县：吴兆、郑之玄、邱时宪、吴观之、俞一经、姚光远。

　　新城县：张之奇、曾汝亨、黄之香、江世祥、江之望。

　　南丰县：曾升。

　　广昌县：何三省、揭希朋、刘大年、刘大巩、刘大常、刘大千。

　　抚州府临川县：陈际泰（大士）、罗万藻（文止）、章世纯（大力）、曾亨应、章世谦、傅占衡、汤大耆、汤开远、王秉干、章宏岳、邱而旭、揭重熙、谢宾王、游为光、舒佳桂、汤开先、陈士凤、谢廷简、曾拭、邱而昶、吴程、陈才奇（大士长子）、曾益、刘锺秀、陈士骥、谢应宸、李上、封诰、郗光绪、游为龙。

　　宜黄县：涂柏。

　　吉安府庐陵县：赵尔沂、黄震象。

　　泰和县：曾文饶、刘捷音、龙起弘、杨嘉珩、杨学愿、黄令甲、郭承瑚、曾世冲、萧秉镇、梁天爵、康榖。

　　吉水县：刘同升、李陈玉、刘孟钦。

　　安福县：傅鼎臣、伍以竑。

　　永新县：贺贻孙。

　　瑞州府新昌县：李之溉、漆嘉祉。

　　袁州：易嗣重。

　　赣州府宁都县：杨文彬、杨文彩。

　　湖广武昌府：刘敦仁、戴埙、孟登、陈沂、游明哲、李楚生、刘日襄、张仲庶、蔡仕。

　　嘉鱼县：任弘震、任乔年、熊升元。

　　汉阳府：谢淳培、谢正培、瞿然、龙■〈土贯〉、易道三、程性学、易道暹、易为鼎、易为瑚、易为琏、易为瑞、朱荃宰、刘文运、胡世忠、胡有牧、何履顺、何履吉。

　　安陆府京山县：王福亶。

　　景陵县：谭元春、谭友夏、谭元礼、谭元方、赵家栋。

　　襄阳府：欧阳化。

　　德安府孝感县：辛昴。

　　黄州府蕲水县：黄正色、冯云路、金瓯、官抚邦、官抚极、官抚辰。

　　黄安县：耿如志、耿如思。

　　麻城县：梅之埙、王都俞、杨鲁、刘侗、李春江、周应华、刘辉、曹之栋、耿应衡、周邦炳。

　　蕲州：张宿、邱之宗。

　　荆州府江陵县：徐养心、王南国。

　　公安县：袁祈年。

　　石首县：刘长庆、夏云鼎。

　　岳州府华容县：张斯抟、黎志升。

　　常惠府桃源县：阙士琦。

　　福建福州府：陈肇曾、韩廷锡、陈燕翊、周之夔、陈元纶、曾异撰、陈世睿、董养河、邓寿、陈奎辉、周恂、张利民、董谦吉、许豸、卓震、齐庄、林昕、陈知章、林兆清、张纶、邹景文、叶有禄、曾人翰、陈金铉、林逢经、穆尔佳、陈兆相、林正立、李时成。

　　泉州府：颜茂猷。

　　廷平府：罗明祖、宁永龄。

　　江州府：裴养清、李世熊。

　　兴化府：曾世衮、徐胤铉、翁显、林尊宾、周言、黄梦吉。

　　山东莱阳诸邑：宋继澄、宋珵、左懋泰、赵士骥、宋珏、孙凤毛、宋璜、宋瑀、宋瑚、左懋第、赵尔汲、姜澜、宋澜、陈维价、左良辅、任梦麟、陈昙、杨泉。

　　新城县：王与夔、王衮。

　　山西太原府：韩霖、韩珩、尢二卿、陶世征。

　　河南开封诸邑：陈衷一、贾心明、吴从周、蔡琮、贾开、张光世、张正谊、郑观光。

　　广东广州诸邑：黄舜年、蔡承瑚、吴道坤、王学、黎遂球、梁志勤、锺新、陈子贲陈象明、麦克勤、林佳相、庄珩、陈衍虞、韩如璜。

　　陕西：田而腴。

　　四川成都诸邑：张尚、韦铉、庄祖谊。

　　贵州：杨文骢（龙友）。

　　按目计之，得七百余人，从来社集未有若是之众者。计文二千五百余首，从来社艺亦未有如是之盛者。嗣后名魁鼎甲多出其中，艺文俱斐然可观；经生家莫不尚之。金阊书贾，由之致富云。

　　●复社纪略卷之二

　　崇祯庚午乡试，诸宾兴者咸集，天如又为金陵大会。是科主裁为江右姜居之曰广；榜发，解元为杨廷枢，而张溥、吴伟业皆魁选，陈子龙、吴昌时俱入彀，其它省社中列荐者复数十余人。明年辛未会试，伟业中会元，溥与夏曰瑚又联第，江西杨以任、武进马世奇、盛德、长洲管正传、闽中周之夔、粤东刘士斗并中式；主试为周延儒首相也。旧例会试，主裁元老以阁务为重，应属次辅；乃周以越例得之，大非次辅温体仁意，是以会元几挂吏议。盖延儒诸生时游学四方，曾过娄东，与伟业之父禹玉相善；而伟业本房师乃南星李明睿，李昔年亦游吴馆于邑绅大司马王在晋家，曾与禹玉相善。是科延儒欲收罗名宿，密嘱诸分房于呈卷前，取中式封号窃相窥视，明睿头卷即伟业也；延儒喜其为禹玉之子，遂欲中式。明睿亦知为旧交之子，大喜悦，取卷怀之，填榜时至末而后出以压卷。伟业由此得冠多士，为乌程之党薛国观泄其事于朝。御史袁鲸将具疏参论，延儒因以会元卷进呈御览，烈皇帝亲阅之，首书「正大博雅，足式诡靡」八字，而后人言始息。此温、周相轧之第一事也。

　　故事：新进士刻稿，皆房师作序。是时天如名噪甚，会元稿竟以「天如先生鉴定」出名；明睿大怒，欲削伟业门人籍。同馆徐汧率伟业负罪，因诿之书肆，执送五城惩示以解。当是时，明睿所争者体例，非仇溥也；而溥大不悦，两人自此遂相隙。及殿试，伟业所得榜眼，馆选天如得庶吉士。初，延儒但闻天如名，未识其面；及榜发后晋谒，延儒恨相见晚，恩礼倍至，天如由此得馆选。翰苑规制：庶常居造就之列，遇馆长如严师，见先达称晚进；公会隅坐，有命唯诺惟谨。溥任意临事，辄相可否，有代天言作诰命者，文稿信口甲乙；同馆皆忌之。有谮于内阁者，延儒犹委婉为解。温体仁则曰：『是何足患！庶吉士有教读成例，成材则留，不成材则去；去之亦何难』！溥闻之恚甚，乃缉其通内结党、援引同乡诸事，缮成疏稿，授伟业参之；伟业立朝未久，于朝局未习练，中情多怯，不敢应。时温之主持门户、操握线索者，德清蔡奕琛为最；伟业虽拒师命，乃取参体仁疏增损之，改坐奕琛。体仁大怒，将欲重处，延儒从中曲解之；体仁、奕琛由此侧目溥。明睿又以刻稿衔之，时时督过。溥不自安；壬申，告请葬亲，给假归。

　　伟业以溥门人联捷会元、鼎甲，钦赐归娶，天下荣之。远近谓士子出天如门者必速售，大江南北争以为然。以溥尚在京师，不及亲炙；相率过娄，造庭陈币，南面设位，四叩定师弟礼，谓之遥拜，浼掌籍者登名社录而去。比溥告假归，途中鹢首所至，挟策者无虚日。及抵里，四远学徒群集。癸酉春，溥约社长为虎邱大会。先期，传单四出；至日，山左、江右、晋、楚、闽、浙以舟车至者数千余人。大雄宝殿不能容，生公台、千人石鳞次布席皆满，往来丝织。游于市者争以复社会命名，刻之碑额。观者甚众，无不诧叹；以为三百年来，从未一有此也！武陵、苕、霅之间为泽国，士大夫家备舱艎，悬灯皆颜「复社」，一人用之，戚里交相借托，几遍郡邑。久之，泖河群盗多窃效，官司多捕获，当事颇以为诟。天如病之，力禁而不能止而谤讟兴矣。

　　复社声气遍天下，俱以两张为宗，四方称谓不敢以字：天如曰西张，居近西也；于受先曰南张，居近南也。及门弟子，则曰南张先生、西张先生；后则曰两张夫子。溥亦以阙里自拟，于是好事者指社长赵自新、王家颖、张谊、蔡伸为四配，门人吕云孚、周肇、吴伟业、孙以敬、金达盛、许焕、周群、许国杰、穆云桂、胡周群为十哲，溥之昆弟十人张浚、张源、张王治、张撙、张涟、张泳、张哲先、张漼、张涛、张应京为十常侍。又有托托门下效奔走、展财币者，若黄、若曹、若陈、若赵、若陶，则名五狗。而溥奖进门弟子，亦不遗余力。每岁、科两试，有公荐、有转荐、有独荐。公荐者，某案领批，某科副榜，某院某道观风首名，某郡某邑季考前列；次则门弟子某公弟，至某公孙、某公婿、某公甥；更次则门墙某等，天如门下某等，受先门下某等。转荐者，江西学臣王应华视荐牍发时案抚州三学，诸生噪鼓，生员黜革，应华夺官，后学臣相戒不受竿牍；三吴社长更开别径，关通京师权要，专札投递，如左都商周祚行文南直学宪，牒文直书「仰甘学润当堂开拆」，名为公文，实私牍也。独荐者，公荐虽已列名，恐其泛常或有得失，乃投专札。尔时有张、浦、许三生卷已经黜落，专札投进，督学倪元珙发三卷于苏松道马元扬达社长，另换誊进，仍列高等；是大妨贤路。局外者复值岁、科试，辄私拟等第名数；及榜发，十不失一。所以为弟子者争欲入社，为父兄者亦莫不乐之子弟入社。迨至附丽者久，应求者广，才隽有文、倜傥非常之士虽入网罗，而嗜名躁进、逐臭慕膻之徒亦多窜于其中矣。

　　当天如之选「国表」也，湖州孙孟朴淳实司邮置，往来传送，寒暑无间；凡天如、介生游踪所及，淳每为前导，一时有孙铺司之目。两粤贵族子弟与素封家儿，因淳拜居周、张门下者无数。诸人一执贽后，名流自负，趾高气扬，目无前达。乌程温育仁，相国介弟也；心鄙之，着「绿牡丹」传奇诮之。一时争相搬演，诸门生深以为耻，飞书两张先生，求为洗刷；两张因亲莅浙，言之学臣黎元宽——黎与两张同盟也，因禁书肆、毁刊本、究作传主名，执育仁家人下于狱，狱竟而后归。当是时，粤中皈命社局者，争诵两张夫子不畏强御；而娄江与乌程显开大隙已。未几，有苏理申文一事。

　　苏理刑周之夔字章甫，福建莆田人，素与吴越声气通。崇祯辛未，天如同榜进士；官吴邦司理，与社局诸人雅相善也。时东粤刘瞻文（讳士斗）亦同籍，知太仓州事；下车后，每事谘之。受先及天如告假归里，尝与瞻文密相左右焉。旧例：邑吏分考，每有纪录，故有司争欲得之；以郡临邑县，考房恒逊理官。癸酉南闱，之夔已谋定易三房矣，两张为州官地，临期骤易士斗；之夔心恨三人特甚。是岁大风杀稼，斗粟千钱，太仓漕无输；士斗念切民瘼，与两张谋救荒之策。广访博采，得府胥宋文杰言：『吴郡属邑八，而太仓、镇海两卫独隶娄卫军，军储四万九千石，多支长、吴、嘉、吴江、太仓、常熟七邑。考军储旧制：其初两卫之军原在本地支销，后来分支各邑。诚能使支独归太仓军储，越岁而收，又无增耗，即可减漕粮十之七：此目前救荒之善策也』。釆大喜，即着「军储说」；甚言散征各邑之苦，独归太仓之便。溥为作跋语于后，因共谒士斗而详言之。会州民王廷条陈荒政，亦以请复军储旧额为言。太、镇两指挥陈邦、王时济申宪移州，士斗遂据之申文两院言：『娄民不幸，一岁两灾；风潮蝥蠹，斩我有秋。目击心伤，殆有不忍言者！向因申报两台，会疏上叩，无奈仓廪之可赈也。兹就时艰而言，必得大赐蠲折，可慰重地穷黎；然九边多警，度支告匮，则议蠲所不可得。至若漕粮，各邑灾荒，例于八月以前方许题折；乃今漕单久废，钦限愈严，则请折亦恐后时。夫以卑职菲材，滥膺重任；若输挽愆期，甘为子民受过。独念蕞尔一州，原割昆山、常熟、嘉定之边隅，坐枕狂流。近海之田，沧桑不一；腹里水旱多艰，植花者众，栽禾者寡，即大有之年，但以木棉变价易米；较诸各邑，大不相侔。况遍地不毛，米诚玉粒，从何贸易！且目前米价腾涌，白米一石贵至一两三钱；将来漕艘鳞集，价必愈昂。哀哀穷黎，即售土竭庐以应兑，如何竣事？卑职夙夜焦思，寝食俱废。多方存恤，自谓救援之无谋；辗转踌躇，孰是公私之两便？适灾民王延等议以各县额派太、镇军储，抵本州岛之漕兑。卑职反复思维，此说似为可行。何也？盖州县各有起运、各有存留，揆情度势，不可更张。但娄之田地较之各邑低而且瘠，娄之风潮困坐海滨倍灾。且查征赋册载：两卫军储原议派州不足，方以别县补之；盖因太、镇两卫坐居本州岛，以本州岛之粮给本州岛之军，彼此两便，军更乐从。若使娄之存留量给于各邑，亦不为过。今计太仓、镇海、浏河各卫所本色军储共该四万九千九十一石，内厅州额原纳四千八百六十余石，其余向派长洲、吴县、吴江、昆山、常熟、嘉定等县。今以各该县之储米归之州额，彼本州岛两卫军官就近支领，仍以本州岛漕运扣还本县，以足彼此之额粮，设法调剂：诚救荒之一策也』。时之夔署府篆，应监兑；得士斗申文，欲借此陷士斗并倾二张。乘溥公谒，谬言未知军储原委，欲得「军储说」一观。溥信之，归以语釆，采即手疏封进之。之夔遂坐溥、采悖违祖制、紊乱漕规，指士斗为行媚乡绅。六年十一月冬，揭之总漕及巡漕两学士，与两张皆未之知也。十二月，士斗署昆山县事，运丁勒加赠耗，军民相殴；泗洲卫指挥张景文诬揭士斗减运米脚价，致激军变。巡漕万好善疏劾士斗疏中追论之夔前揭，言太仓州官不宜洒兑。得旨：『刘士斗违法干誉、紊乱漕规，该部从重议处。昆山兑粮鼓噪事情，即着万好善确议具奏。部覆，又得旨：『刘士斗违紊漕规，致有嚣变；何得复留地方？着降四级调用』。士斗治娄清廉而有惠政，士民惜其去，负石迭垒国门以留，倾国数十万人为罢市。两张于公会日面责之夔，之夔几无所容；又走书都门同人之仕于朝者——若黄石斋道周、蒋八公德璟等，言之夔无端倾陷循吏。石斋诸公皆不直之夔，其房师许石门士柔书达之夔，嘱其更弦改过，否则为时贤所摈，仕途难自振矣。吴门文文起震孟亦言苏州两廉吏俱被章甫逐去——盖同知晏日曙亦因计典见斥也。之夔知诸公訾论，深自愧悔；具申台司，自咎私士斗之非，不忍令贤牧独去官：「某今抱痾累旬，应与同罢」等语。盖欲假引咎之言，冀人原之，庶几上台留之也。乃两张逐之夔之局，已成无可挽矣。绅士为刘映蘅祖饯，两张举杯酹地曰：『异日使贤父母独离地方者，有如此酒』！因令门人制檄文驱逐之夔，黏布通衢；檄中言：『之夔受州同林朝钦厚贿，欲荐署州正篆，故揭去刘知州以遂其私』。乃先逐朝钦去职，时崇祯七年也。先是，生员科试旧例：府州县官录送宗师，而后宗师录优者送院。之夔署府篆，考生童惟凭请托，竟不阅卷。案出，各邑孤寒虽才高望重，俱落孙山。由是各学沸然，甚至抬城隍神像坐府署诅之；则诸生即非复社中人，亦恨之深也。至是年四月朔，乘之夔下学，诸生噪而逐之。之夔惭忿，申文两台，惟自劾，不敢及诸生；以为首皆权要之子弟故也。因杜门谢职。两台欲和解之，姑令署吴江篆以远避焉。之夔至吴江，则复社生徒再聚沈初馨家，复噪逐如郡城时。之夔审势不可留，乃始露章显讦两张，言已遵制、遵漕，横被谤逐；又致札主盟文文起等，白其事；复专札达两张，与复社寻隙。受先覆书曰：『日者刘父母昆山兵变一事，老公祖中怀不安，渐多迁怒，持剑争漕题，自督责不休，始仅及弟；今并及西铭兄，以两社门人闲入口语之内。清夜自思，不知其故？老公祖震电凭赫，弟寂无一言。诚以事关通国，无烦置辨；亦以子民谊当束身知亡，情甘唾面，久当睍息也。不意近日申文，竟以向来仁孝之思、霜露之感，尽云弟罪。弟何人斯，敢为造物受过哉？夫老公祖之屡请、各上台之代题，非田间人所与知，弟可嘿嘿；独「争执漕储」四字，有不得不平心剖析者。敝州军储存留，本由祖宗创制，关系防海。癸酉之秋，敝州风潮甚，太、镇两卫官军申复本地对支，州民即继请；刘父母遂于祁按台公祖询问救荒事宜，附进此议。既而州民公安乡绅令出公函，敝州诸大老为倡，弟与西铭兄不过随例署名耳。未几，复聚族而谋，谓时将临兑；恐言之无益，即移书如意，请息其议。嗣是，绝口不复谈矣。至「军储说」者，弟叨辑洲志，因旧记载向未编成，要西铭跋语。适西铭入郡，老公祖向之索取；遂于公函中附进者，所以复台命也。事之颠究，昭昭耳目；老公祖亦历历在心，岂其一旦忘之！据称争漕、护漕，弟实不解！窃谓言护漕则必有误漕者，敝州独先完运，未有误也；言争漕则必有相与争者，敝州绅士忘于无言，未有争也。且军储之议，敝州人请之，即敝州人止之；无论老公祖未尝出片词争执，且其事亦无所用其争执也。两番公启与老公祖两番报札，姓名词旨，斐然具在；乃戈矛横起，梦想不及！西铭生平隐恶扬善，老公祖亦称其诚厚；因弟迁怒，今忽首旨，又何心乎？弟麋鹿性成，长卧林麓；成败得丧久付度外，何暇与人角口！但念老公祖十年交谊，甘出恶声；委巷之子，犹不忍为！又恐老公祖果病，忘其常事，敢书以相质；可告朋友，即可告君父。区区之怀，聊毕于此。若老公祖必借不合时宜之人为富贵显达之地，弟惟义命自安而已』。之夔得书，以词直不能难。两台批申，不尤请病；之夔乃于九月十六日改告终养，两院始为准题。部覆：『周之夔争执军储，奉公维法，肩劳任怨；至谓援引养亲之说，亲兄尚在，养例不合』。得旨：『照旧供职』。之夔遂于八年二月初三日复任。莅任匝月，郡中绅士无一投刺见者。之夔知人情不悦，自春徂夏，强并谢事，屡乞文休；两院具题，奉旨准致仕。七月去任，八月抵家。一日，母随殁，具报丁艰。之夔通计在任俸足三年一阅月，各院正荐十二次、提荐三次、纪录一次。自此告致休职，不及考满邀事父母，心甚恨之。濒行，草「复社或问」一编，传送以去。

　　中州名宿吴锺峦（字峦雉），宜兴周挹斋诸生时授业业师，锺峦为之延誉于四方。宜兴之登巍科，其奖借之功为多。锺峦狷介有守，宜兴贵为首揆，未尝有所干请。癸酉春，锺峦游吴，谒文湛持；天如与之邂逅席次，言论丰采迥异时流，天如心重之。询及宜兴，曰：『挹斋坐客皆声色货利之辈，绝无一文士，吾不乐近之。谢政后，始往一见耳』。天如益重其为人，力为引掖，得贡入北雍；复嘱湛持言选司，授宛平教谕，以便入场。是年，得膺顺天乡试，荐明年甲戌会试。先是，湛持将赴职时，郡绅饮饯于徐九一之止水，天如谓湛持曰：『明年会试，同考公必压帘。今海内举子不愧会元者，惟陈大士暨杨维斗二人耳。幸留意』！湛持曰：『天下人读大士文，取巍科者不知凡几；而大士久困，吾此番当收之夹袋中』。天如转语项水心煜曰：『然则维斗乃公责也』。水心亦首肯。天如又言吴峦雉久为海内师范，此番不可不使之释褐。两人唯唯。比入闱，湛持压帘，觅得大士卷袖示水心曰：『昔为老社长，今作老门生』。水心狡，欲会元出已房，乃持一卷示湛持曰：『已得维斗卷矣。大士、维斗与吾党交情，无少轩轾。但冠冕天下，与其邻省，毋宁吾乡』。湛持乃持卷细阅曰：『诚维斗焉，何得不让？脱非维斗，奈何』？水心曰：『今场屋中谁能作此等文者？若非维斗，当抉吾眼悬之国门』！湛持见其真恳，遂许之。旧例：会元必让压卷，填卷在末后。时主司注视项卷，湛持反为逊谢，出己卷先填而让项卷冠军；及拆卷，乃李青也。湛持恚甚，然已无如之何矣。煜缪负罪，湛持正色曰：『此举不惟负大士，并负张天如矣』！榜发，锺峦亦中式。同帘薛国观出告体仁，以其「国表」姓氏查对，见中式者多出复社。体仁后欲废科目、用保举，以此。

　　社事以文章气谊为重，尤以奖进后学为务。其于先达所崇为宗主者，皆宇内名宿：南直则文震孟、姚希孟、顾锡畴、钱谦益、郑三俊、瞿式耜、侯峒曾、金举、陈仁锡、吴甡等，两浙则刘宗周、钱士升、徐石麟、倪元璐、祁彪佳等；河南则侯恂、侯恪、乔充升、吕维骐等，江西则姜曰广、李邦华、熊明遇、李日宣等，湖广则梅之焕、刘弘化、沈维炳、李应魁等，山东则范最文、张凤翔、高弘图、宋玫等，陕西则李遇知、惠世扬等，福建则黄道周、黄景昉、蒋德璟、刘长等，广东则陈子壮、黄公辅。诸公职任在外，则代之谋方面；在内，则为之谋爰立：皆阴为之地而不使之知。事后彼人自悟，乃心感之。不假结纳，而四海盟心；门墙之所以日广、呼应之所以日灵，皆由乎此。是时议起废，欲推举钱谦益；而阁部折之坚，乃共推文震孟、侯恂、倪元璐、刘宗周、姜曰广、黄道周，相继登用。又复引掖后进，内而中行评博、外而推知，有名望应考选者，俱力行荐拔。其六部迁转及台省举劾，皆得与闻。天如虽以庶常在籍，骏骏负公辅之望云。

　　当黎元宽之究治书贾也，两张以为快；而温氏子弟以为辱，入京达之体仁，使为区处。体仁久震复社，得家报愈大恚，并恶元宽，欲逐之。黎元宽字左若，南昌人，少负才名。戊辰，拟中会元，三日以他故改第二；其第三名，即张釆也。釆与元宽虽同社而未得识面，释褐日始聚首。两人才名久着，俱有馆选之望；然以才锋大露，故皆失之。元宽授礼部主事，公务之暇，惟作诗文，远近传录，几于长安纸贵。考满，升浙江督学副使；通敏勤职。然以知交广，颇徇情面，声望稍减。既从两张之命，开隙乌程；体仁遂进密揭言：『各处提学官进学冒滥，以致士风颓靡，文体日坏。乞降明旨，令部院查核处治；庶可挽回士习，以振兴学政』。奉旨下部查核：『惟浙江学臣黎元宽，臣部磨勘解卷，大约标新拔异之意多，返雅还醇之力少。据取钱塘学一等第一名金翀「以能问于不能」全章题起讲云云等语皆属说梦，又「是奚足哉」三句题尤背题旨；嘉兴府学第一名袁祚亨「志于道」四句，其起比后比云云竟似呓语，又「彼白而我白之」至「无以异于白人之白也」题起股云云更属荒唐。而学臣公然前录，何以式众？所当循例查参者也』。元宽遂革职，时甲戌十二月也。元宽被处，半由社局起见。自此，复社诸公参论体仁无虚日矣。

　　两张既与乌程有隙，乌程深虑溥虽在籍，能遥执朝政，乃令心腹往官吴地，伺其隙而中之。闻江南缙绅优免徭役、偏累小民，又多纵奴仆欺诈闾里，疑清河尤甚；因选御史路振飞为苏松巡按，使图之。路按御至松，即具疏曰：『臣闻国在赋役，赋役关乎民生；故均则众擎易举，偏则独累难堪。吴民之苦于役，有不可胜言者。江南缙绅蔚起，优免者众，应役之田什仅五、六；再加隔邑官户占籍优免，应役者什仅四、五。大户之有力者又通官奴，诡寄花分，应役者止三、四已。凡承重役，无不破家；应役卖产，仍归官籍。于是大户不足役及中户，中户不足役及朋户：穴居野处，无不役之人；累月穷年，无安枕之日。彼官宦族党奴仆坐享高腴，耳不闻当差一字。不均如此，其何以堪？

　　况有轻粮如军储、南运各项，耗费较省；或为请托，或为暗卖。若漕粮重务，独派小民。恐反裘负薪，皮毛俱尽，孰与共赋役而办国计哉！臣已重申典例，凡绅宦各以现任、原任品秩免所应免外，余田悉照民间一体当差。其隔属寄籍与官户已故者，概不准免；仍令县禁其诡寄花酒，严处卖富差贫之总书。而轻粮一项，年丰各县均派，以同其甘苦；岁俭荒区独任，以恤其灾疲。但查赋役不均，前经奉旨严饬，而不均如故；皆由强梗挠阻，吏胥作奸，有司奉行不力，故一番调剂终成故纸也。伏祈敕下该部严行禁止，使小民无不均之嗟，地方幸甚』！奉旨：『豪绅占免诡寄、奸蠹贿结花分，致重役独累小民，深可痛恨！路振飞即通饬有司恪实力行，有强梗阻挠、守令畏徇的，指名参来重处』。阅数日，振飞按部莅苏，又惧民蠹实多；疏曰：『江南之民，一困于赋、再困于役，盖已皮尽而骨存矣！不意又有如蝇如蚁、吮血嘬骨、破其骨而吸其髓者，曰衙役。夫衙役有额设者也，江南则千百成群。各有顶首，占踞衙门，吞噬百姓。一役而父子兄弟传为世守。里下之都图区甲，各有分司。无一人不害民、无一事不扰民，而总书为尤甚。诸如皂快之鸱张、捕役之蔓害，不一而足。虽屡经禁革，如扇驱散而复聚。有司以忠勤而信任之，害益不可言矣！又有为狐为妖、窃威逞、使人触之立碎者，曰豪仆——俗谓之鼻头云者。吴音呼「嘴」为「主」，以其主在而反居主之上也。借主之权势，每以假尸抄捉、扛抬钉对，修往年之睚眦，争久卖之田产。且门墙连户，百党聚会；小民畏惧，甚于乡绅。门宦者不知也，有司忌器而姑容之，实有不可言矣。又有如狼如虎、咆哮市肆、使人谈之色变、闻之心悸者，曰恶棍。歃血会盟，恃众藐法。各处有天罡打降之不一其号，而天罡中又有文武大小之不一其人。斗殴则此投彼诉，讦讼则伙告伙证；或报私仇、或假公愤，遇可欺则陵，遇可欲则夺。屡置之法，愍不畏死。有司以人众而不治，害益不可言矣。而又有分身法，父役公堂、子投宦族，兄弟与恶少为缘，兔窟相匿。又有合身法，被告则役通消息，求赎则仆作先容；意所不惬，则恶少为之瞋目。三者之为地方害，人人痛恨之，人人能言之。今使以里胥之有无需索，定有司操守；以宦仆之有无纵恣，定有司之风力；以乡村市肆之有无弱肉强食，定有司之政教。恳祈明旨严饬有司同心救民，违者容臣不时参处，民庶几得安乎』！体仁见疏，即手拟旨：『这奏内衙役、豪仆、恶棍皆为民害，即着痛革严惩。如有徇玩乡绅庇纵的，路振飞不时参来』。

　　张溥之父翊之失欢于其兄大司空辅之，辅之有仆陈鹏、过昆，又从而构之。鹏善笔札，主人章奏书牍皆出其手；岷长于聚敛，司空宠之甚。因此内外家政，事无大小，必由两人。翊之以主分临之，两人益恚；至刺翊之，司空不觉也。溥啮血书壁曰：『不报仇奴，非人子也』！两奴闻之答曰：『塌蒲虎何能为』！以天如母本婢也。受先闻之，愤谓溥曰：『我二人日后苟得志，使两奴得生盖载者，非夫也』！岁丁卯，受先举于乡。当树棹楔，末有八字，受先欲锯去之；曰：『是大类鼻孔，吴下鼻头最坏事，其除之』！□与亲友皆难之，云无此例。受先不能强，曰：『吾有法于此；从前鼻向外，故奴多出外生事，向内或差。今即不之去，鼻宜朝内、不朝外』。故受先植楔木八字，孔独向内，其托志如此。及戊辰联捷，作书约同年缙绅将收投靠家人。吴下薄俗，为之一变云。路振飞按娄东，溥言陈、过二奴于四府理刑黄瑞旃、徐曰义、徐世荫、雷起剑，达之当道，檄拘陈、过二奴，下之崇明县学；知县颜魁登授意狱吏，暗毙之。振飞任满，继为巡方者上虞祁彪佳□□□□□□□之婿也。轮差时，亦密有旨授按部。时适两张治衙蠹，有奸胥董寅卿者，南赣抚军陆文献之仆也；为库吏时，侵盗钱粮，加派病民。两张致意祁公，立毙之杖下，太仓之害顿除云。

　　●复社纪略卷之三

　　正月考选，吏部题截俸行取，将在京俸足中行评博及行取推知等官逐一考选，分别科道部属等官。是时秉轴者皆浙人，以故冢臣门人张缵曾、少宰张捷之侄张孙振皆恃奥援，意为必得。而是时吴门望重，旧台省多附之，掌垣、掌道又为门墙声气；所欲进者宋学显、叶高标、何楷、张盛美、胡江、郑尔说、徐耀诸人为最，已定之为科道矣。乃缵曾、孙振为所轧，仅得部属主事。部堂俱不悦，觇知体仁之姻商周祚、门人薛国观皆未入选也，因怂恿体仁，揭请皇上御览与诸考各官官守乡评实绩，钦自点定；谓之改授。以故汪惟效原拟兵科，今授户科；王之晋原拟陕西道、刘昌原拟浙江道、程源原拟江西道、荆永祚原拟福建道、王正志原拟广西道、辜朝荐原拟山东道，今俱改给事中；郑尔说、胡江改部主事，张缵曾、张孙振改授御史：颇俱依拟。郑尔说系孙淇澳之甥、胡江系马君常之门人，皆已入台而改部；缵曾、孙振皆已注部而改台。人咸以转移疑体仁，胡江等因心恨之。又何楷、张盛美文章治行，社局所推；复为权要所摈，公论为之惋惜。明日，吏部又奉上传部属何楷、张盛美俱改授科道；体仁与诠部亦莫测其得之之由，因此益忌之云。是年，冢臣为谢升、宪臣为唐世济、考功郎为蔡弈琛，皆浙脉也；掌垣为卢兆龙、掌道为卢元宾，颇与声气合。南冢臣为张延登、考功郎为屈动，各以门户修隙；而最腾论议者，北案用胡浩然南察、用罗元宾北察。

　　自秦寇之再入楚、豫也，南京枢臣吕维祺以凤阳单弱为忧，疏请淮抚标兵移镇汝宁，当贼来路，毋使得近中都。乃淮抚杨一鹏老眊畏贼，使人至阁臣所求为之地。体仁遂票旨：淮抚督漕任重，不必移镇。乙亥正月七日，贼自汝宁攻凤阳，中都失陷，焚毁皇陵，体仁因具慰安圣衷疏。适江南绅士有公揭投入各衙门曰：『前日当国者欺罔圣明，自哆票拟尽职。夫票拟之失，孰有大于私顾门墙、徇庇乡曲，祻及陵寝者耶！国家二百七十余年，仇耻莫过于是，则不必移镇之旨误之；虽祻陵者寇，而纵寇祻陵者实票拟者为之，岂得谓非其罪也？我辈臣子当穴胸断胫、明目张胆，求正厥辜，以雪此耻，以复此仇』！揭布，人情为之震悚。于是，给事中刘昌期欲收灭贼之胜算，先斥误国之枢臣。其疏上，吏科许誉卿直攻体仁；宋学显继之，御史张盛美又继之。上谕：『淮抚杨一鹏锦衣卫逮问，张凤翊戴罪视事』。阁臣置不问。刑部主事胡江疏参首辅，温体仁疏比他疏语加厉。上降严旨：『胡江借端攻讦，诬蔑大臣，着锦衣卫逮下刑部法司究罪』。

　　时浙人党魁张捷用事，护持其党甚力；冏卿史■〈范上土下〉前任御史时，参劾异己，恣意倾排门户，欲处之。■〈范上土下〉先巡按淮扬，婪贿甚多；天如嘱扬郡春元郑元勋廉之，备得其赃迹，乃以款单达之台省。传单时，捷力为之地，而莫能得。■〈范上土下〉自此被察，传旨逮问，下狱追赃。

　　蔡弈琛父起家一榜，未仕家贫，与同郡胡浩然交好，少结姻娅。及浩然成显宦，门庭盛炽，弈琛躬往修候，服御俭素，浩然心易之。知交询问东床贤否？浩然曰：『一长可取』；谓弈琛徒有伟干而无他材能也。弈琛闻之，心恨。及成进士，其戚体仁为首辅，弈琛迁考功郎；掌案列胡浩然十事皆赃迹，遂入察籍，谓人曰：『彼往日语吾一长可取，今彼有十短宜罪，可速归矣』！其睚眦必报如此。

　　刘宗祥钦差四川巡按时，少宰张捷以成都知县贺襦珍嘱其举荐卓异。后襦珍有秽声，宗祥疏参之。比宗祥回道，捷欲罗入察籍；文湛持为护持，始免入。宗祥遂疏发捷徇私嘱托、庇佑墨吏，以所投私书达之御前，几被严旨谪斥；乌程密为之地，捷始得安。

　　乙亥京察，张溥虽庶常，得与闻察事；以前会元刻稿事，恨李明睿。时为掌院者，姜曰广也；系溥座师，与明睿同榜、同官。广避嫌，乃先致书明睿，使知有人欲处之，而己不开送以示德；拾遗仍用之，而委其责于台省。是年明睿虽幸免，而拾遗仍被纠。后明睿知被处之由，疏参曰广，亦以私书入奏；曰广疏辨，两相讦奏，纷纷几至不可解云。

　　浙人主察者，南部较之北察，尤偏徇在佐察者。南考功屈动为社局仇，前甚嗔罗元宾，至处史■〈范上土下〉拾遗疏，亦罗入考功法。以南部而制北部之命，大是变局。

　　南左都张延登于计典持议稍平，而当局者欲处南本兵吕维祺，延登以维祺负时望，恐招物议，称病注籍。大计疏上，始出。后维祺终以阻内官一疏为体仁所不喜，被拾遗去。

　　甲戌会榜发，弈琛以「国表」姓氏查对，见新进士多出社局，大异之。因思变取士之制，以禁其将来，且可进其私党。又念事关重大，未易举行；踌躇数月，未得其便，拟伺间论之。

　　东林浙党各有籍开列某处应用诸人，持局者传授弈世，不敢少变。庶常郑鄤乃振先之子，少才负名，尤为浙人忌嫉；于鄤未起用之前，先推毂吴宗达入相，盖欲因之以螫鄤也。比鄤补官编修，惧体仁抑之，逢人肆诟，言吾必纠之；特以用虚声为恐吓耳，未见果施行也。体仁决计黜除，先从宗达处购得鄤昔年杖母揭帖，草奏纠参。一日，诸臣在直，言及翰林升转，论资不论俸；文震孟从容言：『郑鄤阳俸虽足，年资甚深，应进宫坊』。体仁艴然袖出一揭，拱手谓文曰：『正有一揭上达，欲借重大名。今若此，则不敢烦矣』！推案而起，遂投进特纠灭伦词臣揭，时己亥十月也。

　　河南抚臣□□□疏报饥民从贼，寇势燎原；上附膺叹息，夜不成寝。体任揭言：『中原寇盗之多，由于民之从贼；而民之轻于从贼，由于饥寒之迫；民之困于饥寒，由于贪官污吏之朘削。臣日夜思维，弭盗之方，莫如慎择守令。诚使守令得人，则民生安；民生既安，自不肯从贼而贼势自衰：此追本穷源之道也。臣观今之守令，大半出于进士。盖进士出身，但凭三场文字取中，房师主试不能豫知其人之长短，未免贤愚互收、贪廉杂取。况人才之生，迥不如古，贤者少而不肖者多；则当今取人之法，不可不思变通之计也。太祖高皇帝洪武四年，一举制科后，以其徒有文词而鲜实行，六年即罢科学，端用征辟。有经明行修、怀材抱德、贤良方正之人才，孝弟诸科，郡举于朝，以次除用。盖荐举，亲见其人之才品而后荐之；非真实贤，不轻荐也。故其时，得人为盛。但国初风俗淳厚、人情谨愿，所誉无不得当；今法纪凌夷、人情习玩，而贿赂在所宜防。臣请易其名为保举，其所举之人果称任使，即谓所保得当；如本人一有过犯，即谓所保不当，举主一体连坐：庶人心悚惧，莫敢行欺而滥荐也。所举得人，则守令皆贤，而百姓安全；百姓既安，即驱之为盗，臣知其不愿矣』。上览揭、手报曰：『卿所云诚救时硕像画。人情既有身家，自然不愿为盗贼。安得贤守令以爱养吾民，使不从贼乎！但科举从来已久，岂能遽废！卿当更熟思之』。体仁复揭言：『国家科目用人，行之二百五十余年；一旦议更，人情必然不欲。但今请求变通之法，故不得不出于此耳。臣以为科目虽未能遵废，保举请暂一举行。俟其考成，以两者相校，若科举得人多而保举少，则请仍行科举；若保举得人多而科举少，则请专行保举』。上从之。保举命下，社局主盟集同志谓曰：『若吾等止行科举，吾等三年始得一出身；若保举，可岁岁登进矣』。

　　乃传示各邑社长，推择经济博达之士能兴道致治者与材力智术能排斥异己者，汇造一册。又马君常与天如言，宜用忠谏，后人乃坐名推举知名：新建陈洪绪、桐城左光先、无锡高如麟、南昌万六吉、莆田黄以升、吴门徐鸣时、张世炜、昆山陆逊之、太仓沈绵应、黄翊金、宣城沈寿民、永州袁耀祥、桐城阮之钿、慈溪秦俊德、山西辛全德、关中秦所式、临川曾式九、李茂实、武陵朱常湄、陕右张兆、朱罴、江右由栻、怀宁蒋臣赓皆登启事，一时称得人云。吏部开送保举人员姓名，弈琛以复社党目查对，反居大半；以告体仁。体仁大骇曰：『为之奈何』！弈琛曰：『闻上急于程效，将来保举一途定于期年考成，信否』？体仁曰：『然』。弈琛曰：『社局诸人既得任职，自能有力进身；是入台省者，较之两榜反捷。尔时参论吾党必力，患尤剥肤；是以保举适以自戕也』。体仁怅然曰：『念不及此。然则并废行取何如』？弈琛曰：『恐未易行也』。体仁言：『内阁票之，何患不行』？弈琛乃诣韩城为述体仁语，薛国观曰：『此事大乘物情，恐衙门与吾辈合者亦无人敢任；若异己者知所由来，必万矢丛集矣。以愚所见：莫若令皇上青衣布袍斋居武英殿，以火星逆行，下诏求言，许民直陈时政缺失，纳奏应行事宜，以弭大灾。乃募一有学识秀才或博闻强识布衣，授之意旨或缮疏与之，令其出名上奏。士民不识忌讳，言纵戾常，无关理乱；乃假借明旨行之，且录其人，破格尊显之，以示必行之意。斯时即举朝议论纷纭，政地与言路皆不任咎矣』！弈琛大喜，乃与体仁密授意阅吏王藩，使四出求其人，如所画以为之云。

　　丙子春二月，淮安卫三科武举臣陈启新奏：『为独违时尚，宜直布病衷，泣陈天下大病根，力复祖制，以破群迷，急解民阨，以平诸乱；果世登上理，臣死有余荣事』。恭惟皇上屡旨清问，与圣人之畴咨无异。臣生逢明圣，曷胜慰荷！而无如世道如阱，时切隐忧何也！顾今日文明盛矣、制度详矣，臣下未见有巨慝权奸者，何以曰阱？臣正谓端尚文辞而鲜实效、因循苟且而制度废弛、臣下工射利徇情而误国殃民，尤甚于奸慝矣。此臣习贾谊之痛哭流涕，盖已有日；自伤卑贱，不敢遽言，尚冀有能言之者。乃面奉圣谕，竟无一人告者。何也？因诸臣迷于情利之局，故不能作局外观、具局外语也。臣旁观甚清，所以不敢不言。皇上宵旰之劳、拊髀之思、便殿之居、责躬之谕，减膳撤乐，且欲与行间共甘苦，是上有尧、舜之君；而群臣悠悠忽忽，不能仰取宣布。谚云：「有君无臣」，诓不信然！臣寸心莫遏，所以不忍不言。窃谓今天下有三大病根，总成迷局：一曰以科目取人，是病根也。今日文章之士，孝弟与尧、舜同辙，仁义与孔、孟争衡；及其见于政事也，恣性情、任喜怒，所云孝弟仁义，竟成纸上空言。计其幼学之时，莫不谓读书可致富贵，莫不谓读书可荣身亲。迨历任既久，又莫不谓读书可卜封荫。自此三者而外，谁复思君而我致、有民而我择者乎？臣所以效贾谊之痛哭流涕者此也，则亦何赖以科目取人哉！一曰以资格用人，是病根也。伏考国初曾以典史冯经任佥都、以贡士彭有信任布政、以秀才曾泰授尚书，何尝以资格限之！嘉靖中，犹三途并用。今则惟尚进士一途，贡生官止于贡，举人官止于举；界限既分，菀枯遂判。贡生明知前途无路，取如是、不取亦如是；毋宁多取以为身家计乎！举人明知历任有限，贪如是、不贪亦如是；毋宁多贪以为子孙计乎！若进士，则朝廷之爵，皆其砧几上物；天下之官，皆其朋比之人：嘘成一气、打成一片，贤否莫问，贿赂通行。诚有如圣谕所云「明言可藐，暮金自如」者。臣正就见闻一二言之；如禁肩舆，未尝不许其乘马；长安道上数日前犹半肩舆。即此细事，尚不之道；况值财利之大者，安望其不藐旨而趋之乎！如禁交通，未尝不处其违玩；而诸臣私第，谁无亲故径窦居间？辇毂之下，尚不之遵；远方外郡，又安望其恪守乃职而不入暮金乎！设有一二清廉自爱者，且共目为矫、共訾其异，其谁肯为孤注之掷乎？臣所以效贾谊之痛哭流涕者此也，则亦何取以资格用人哉！一曰以推知行取科道，是病根也，旧制：给事御史，以进士、举人、教官等项除之，后又以行人博士、中书及行取推官、知县充之；弘治中，又以助教、教官兼选；嘉靖中，犹令行取推官、知县、进士三分举贡，一分考选；今则惟以进士选矣。夫推知选科道，若谓其谙练世务，熟识民情耳。审是，则中行评博，当不入选矣。既中行评博可选，是亦无用其谙练熟识，则推知可以舍矣。盖推知行取科道，无异民间窝访作奸之辈，谋入上司衙门，名为躲雨者。夫推知何仇于臣，而臣必欲塞其向往之路哉？盖为民怨之而不敢言也；民怨不敢言，以致其为盗也。今之为知县者既失爱养，复加暴征；暴征不已，复益赎锾。赎锾不前，挺而立毙者不知凡几；不胜刑挞，迫而走险者不知凡几。挺政兼杀，酷以济贪；沟壑中皆瘠民、庖厨中尽肥肉，民之憔悴于虐政，未有甚于此时者。以皇上之行仁，有司从而扞格之，奉蠲停而追比如故、焚火耗而勒索愈加；使民积蓄无余于三冬，罔嗟剜肉之苦；新丝已卖于五月，莫窥敲骨之苦。民既畏官如狼虎、畏政如水火，安得不畏世如陷阱乎？所以然者，良由行取科道也。彼受任时先以科道自居，谓异日吾能举劾人、能荣辱人。及至地方，上司□□科道相待，谓彼异日可举劾我、可荣辱我，结交可为膀臂、投契可为奥援；敬畏之不暇，又何敢忤其意、制其行乎！故虐民、剥民、颠倒民、凌毙民，无不肆其所欲。可怜蚩蚩之民，叩阍无路、赴愬无门，举疾首蹙额而相计曰：「与其罹罪而速死，毋宁逃亡而偷生；与其立为杖下鬼，毋宁且为釜中鱼」！于是，咸以从盗为得计；遂倡之和之，而半中原皆盗矣。臣所以效贾谊之痛哭流涕者此也。若夫推官掌一郡之刑名、寄巡方之耳目，权能生杀人，势可威偪人。加之自恃为科道、人恃为科道，而不擅势横行、要挟有司、凌虐僚属者有几？有不纵容衙役、窝访市访，报眶眦、图厚利，害平民者有几？骄恣如是，下民又可能安其生乎？民既不能安其生，又能已于乱乎？则又何取于以推知为科道哉！夫国家受此三大病根，依然章句日闻、党与日盛、苛暴日加、罗网日密，惟利是好、非情不行，竟成一迷局，举世尽醉梦中不醒矣。每见青衿中朝不谋夕者有之，一叨乡荐，便无穷举人。及登甲科，遂钟鸣鼎食、肥马轻裘，膏腴遍野、大厦凌空；此何为乎来哉？嗟嗟！财聚则民散，财散则民聚。今之财，苟其在下也，今日输税赋、明日输加征，犹有入之之日；即其在上也，今日发内帑、明日发京库，犹有出之之时。独至侵夺于缙绅之家，则何日得其出而流通于世乎！不独不出也，彼且产无赋、身无徭、田无粮、厦无税，其所入正未有艾也。即或有时出焉，非买科第，即买田宅、买升转，而出一无不获百者；况出而世世买科第，则世世以一获百矣。夫天下有数之财，岂能当此永聚不出，而使永获入者乎？又何怪乎朝廷匮、闾阎空乎？人谓汉之财耗于匈奴，唐之财耗于藩镇，宋之财耗于纳虏，皇明之财耗于九边。臣谓非耗于九边也，耗于诸缙绅也。因而胥吏效之，舞文作弊求获也，项首遂至数千万金；隶卒效之，明奸助恶求获也，项首亦数百数千金。因而将士效之，求获于偷安蚕食，兵法坏矣，而将士以疲；官旗效之，求获于干折盗卖，漕法坏矣，而商灶亦困。何也？凡有败露，仍诸缙绅治之；有罚赎，仍诸缙绅收之。以故富者贫、贫者怨，怨极思乱，而盗起由此也。今日诸臣又求获在全身保家，而欺罔犹是也；今日兵将求获在乘机掳掠，而削弱犹是也。上好下甚，熏蒸习染，日趋日极。若病根不痛加攻除，迷局必不能破，盗贼必不能息。盗贼不息，内而元气受伤，奴虏必不能灭。奴虏不灭，外而神气再亏，势不至举皇上之天下，断送于章句腐儒之手不止也。臣尝欲唤醒众人醉梦，急救民生倒悬，故狂言无忌。然臣言出口，臣身必死矣！以拂人所好当死，以触人所忌当死。设自皇上殊恩，即待臣以不死，而举天下何地无推知？遍朝野何地非进士？聚众之唾，可以没臣之身；萃众之口，可以销臣之骨。与其死于妒嫉之手，不若就皇上刑西市，以为天下后世出位妄言之惑为愈也。再陈治病之急有四：一曰速停科目，以黜虚文；一曰速举孝廉，以崇实行；一曰速罢推知行取，以除积年恣横之陋习；一曰速蠲灾伤钱粮，以苏累岁无告之颠连。夫停科目，非臣创论，太祖尝行之，见于「通纪」可考。今复祖制而行之，则诸臣不至争立党羽、固结情面，而世臻上理矣。举孝廉、行超擢，亦非臣臆说也，列祖尝行之，昭昭布在方策。今遵祖制而行之，则人尽安分，不但进士咸奋为名儒，即贡举亦不自画于不肖，而世臻上理矣。至推知一罢行取，则推官自居为推官、知县自居为知县，道府可制推知，推知亦知畏道府，从前骄恣之习难以复逞；去其害民者，则民生足矣。民生既足，盗自寡助；盗寡势孤，不招自归：盗息民安，而世臻上理矣。目今四郊多垒，庚癸频呼；蠲停钱粮，恐未易言也。然臣有说焉：二祖开基，兵农合一，令军什三、备操什七，屯粮食士，粮力守卫：万代善术也。使长守不变，何至募兵代卫士而以输将为年例哉！臣尝论国家之患，半在文士、半在募兵；兵不耕而食，失意则哗，殆可畏焉。臣窃思今日不急复屯政，天下终无宁日也。盖财敛于中，上与下交困。免加派，兵无以饷；行加派，民不聊生：非屯兵莫救也。犹记万历四十五年，张抱赤上兴屯书纚纚二万余言，深为屯政硕画；臣怪当日何寝阁不行也！倘皇上加意于此，幸缓臣须臾之死，容臣缮本另进。虽时异势殊，稍加损益而行之，实天以久塞之泉源待皇上疏通，成中兴不世之美政也。迨至饷充矣、兵足矣，然后访求大将而任之。耕渔屠钓中，宁无伊、吕、韩、岳其人，为皇上治乱持危、灭虏剿寇者？缘病根日深、迷局日固，豪杰即出而掣肘者多，虽超乘之财，将安所施？又何怪乎裹足而不至哉！虽然，将亦难言之矣，仰鼻息于文臣、听提缀于下吏，自文官视如奴隶，故三军遂玩若匏瓜；威望既不重于平时，号令何能施于对垒！故虏寇之来，风闻先溃而莫制；虏寇之去，侦望狼狈而不前。惟事掠拾余赀以满壑、执杀难民以杜口，此兵之第一能事；以致民之畏兵，甚于畏贼。生灵涂炭，几高白骨之山；即郡县凋残，已见金瓯之缺。今兹皇陵震动、汤沐受伤，皆由任将不专之所致也。臣以为当征求名将，既得其人，即当礼聘。凡军国重务，悉以委之，予以尚方便宜行事；有司害民者，亦俾处分；罢一切监制。今天下晓然知皇上不惮屈己重将以削平祸乱也如此，知皇上以除民贼之任亦付之大将、大将破陋习以救民也如此，三军亦知天子之重其事而隆礼于我将也如此；军气自壮，兵威自肃。行见壁垒改观，旌旗变色。此一役也，民怨可平、寇贼可化，以慰皇上上悯下疚之怀不难矣。伏望皇上审时酌理，毅然独断，毋徇群工而滋惑、毋因游谈而废言；臣虽死，当快愉也。臣家世淮阴，八岁丧父；刘母苦节三十六年，纺绩育臣，幸邀武科。

　　是臣有母尚未终养，年四十尚未有子；有母无后，遽以死言，是天下之大不孝无过于臣者矣。但臣不言，知必无言者；臣及今不言，后虽言有无益者，故不惜冒死尽言。臣虽死，知皇上必怜而怜存臣家臣母，即为臣养不亏！臣虽死，知后臣必有以臣为忠，即属臣后未斩。臣不为势阻、不为威惕，捐糜沥血以上告圣明，臣曷胜悚惶待命之至』！奉旨：『开科取士，原属典制。其中岂无才能，何可尽罢！举孝廉、举推知行取、求将与兴屯各款，该部确议奏。张抱赤书，着即进览。陈启新敢言可嘉，着授吏科给事。如遇不法之事，许直陈不讳。各衙门一体相待；若有排挤轻侮者、重处不贷』。启新旬再疏进张抱赤兴屯书，得旨留览。广东道御吏詹尔选题「为敬循职掌，明剖是非，以定人心、以塞乱源事」。略曰：『高皇帝钦定御史职掌内一款；「凡学术不正之徒上书陈言变励成宪、希求进用或才德无可称、挺身自拔者，随即纠劾，以戒奔竞」。近者陈启新一疏，亦或从愤激中来；然何至论及制科与知推贪污不肖，一至于此！甚而欲大将登坛以尚方剑杀有司，创此不经之论也！高皇自设制科以来迄交三百年，从无废弛。间有大过□次年即为补行，岂不偶行征辟？而毕竟以正科为主、孝廉为副。以故名卿砚辅皆于科目中得之，士亦未尝尽负国家也。故谓科目皆贤，固偏辞也；谓尽无贤，岂非诬指乎？即谓推知有不肖，诚确论也；谓皆不肖，岂遂为公论乎？臣僚如此其众矣，皇上进一启新以愧励群臣，岂足为异！但天下之为启新不少，恐此途一开，四方传食之徒，孰不欲富贵？孰不蓄眶眦？里粮而至者不知凡几！囊空望奢，作何散遣？不审皇上何以处此也？为今之计，愿皇上立召九卿科道，令启新觌面敷陈，罄其底蕴，使廷臣识其言论丰采。果有他长，使天下知启新特达之遇，本不偶然；庶几怀挟私意、希图躁进者，皆有所惕而知畏，则人心渐定而乱源可塞矣』。奉旨：『陈启新以敢言特擢，奉旨甚明；詹尔选何得又行渎扰！姑不究』。詹尔选疏入，陈启新具疏辞职，通政司格不上。启新疏再参纳言违背祖制、阻折言路，自击直鼓以闻。奉旨：『陈启新着恪遵供职，不必因言求退。奏内下马红牌不遵，殊属玩肆！着严行申饬』。詹尔选再疏参启新，严旨着缇骑拏送狱。阁臣揭救，奉旨：『奏内事情，前旨甚明；詹尔选何得借端逞臆！明属恣肆欺罔，本当重究；念阁臣申救，着锦衣卫放了，仍从重议处』。

　　詹尔选奉严旨后，社局主盟相聚而谋，谓科目中人参论启新，上必以为忌嫉，必不见听，反加重处；今后参论启新，必须科目以外人乃可。未几，求得候选府库大使程品一本「为乞斥负诞，行责实效，以全国脉、以维世道事」：『陈启新以三科武举建言而得吏科，臣不胜举手加额！以下臣而沐皇上之知，立贤无方之特典也。及读其疏，乃知凭逞胸臆，议论则多，惧成功之或少耳！臣反复而诛启新之心，无非迎合圣意以邀高位。臣试言之：启新之参科目，非参科目也，是伤国脉也；非参科目诸臣，参孔、孟也。古之取士，历朝有法；汉、晋、唐、宋选举孝廉，至我朝则以科目。若科目可罢，正所谓「居今之世，反古之道，灾必及其身矣」！有如皇上明旨：「科目取士，原为典制；其中岂无才能，岂可尽罢」！此即皇上敬天法祖，睿知聪明，乃知其为虚诞，但不忍塞其敢言之路。无奈其苏、张之口荧惑圣听，是以皇上不加之斧钺而反加之以显秩，将欲塞天下之人弃仁义而务口给也。方今四郊多垒，有九边、有外夷、有四方流寇、有各处骄兵，岂一登坛所能遥制之乎？臣视皇上遣督师、边臣内卫，此意启新不知也；皇上若欲专效，谁可登坛？谁可推毂？就令启新举何人以副皇上侧席之思，欲罢推知考选，此又不通之论也。推知贪滥者因有，而耿介者亦不少。每年有按臣入境，复命之举劾；有年终风闻，又有大计之黜陟：法网不为不密。贤者自应量选，否者自应摈斥；皇上自有睿鉴，岂容混淆！若云与中行评博并选，此三百年来不易之定典乃为至公至正，此即三途并用也。官无大小，止凭才守。然以进士才守论之，百十之中有一、二不才不肖；以举贡才守论之，百十之中有三、四不才不肖。以监儒言之，守有余即才不足；以吏言之，才有余而守不足；此资格所限。倘一概考选，则人人思为贤良；谁肯自暴自弃，甘心自处于污下哉？又曰：章句之士，无益于世。臣累举数人：如文天祥、王守仁、于谦、邹元标、孙丕扬、郭子章、杨琏、左光斗诸人，皆表表古今，炳耀史册者；此往哲之可鉴。至于今之在朝在野诸臣不敢举者，恐嫌附会线索，献誉邀宠之谓也。又曰：登一进士，则家计百万，少则十万。此在淮言淮，乃一隅之小见，非天下之通论也。以臣庐陵言之：如甲辰科萧象烈登贤书，二十年家徒四壁；一县如此，他县可类推。又曰：推知贪酷，小民日以鞭扑为事，惟利是图、情面是徇。种种描写，何异于战国诸人乎！他不可知，如原任吉安府知府毛堪、庐陵知府陆康稷，此二臣者，才比王佐、守并夷齐，谁不知之！启新，淮人也，知淮之推知而已，或有所以激之也。不然，焉能如孔、孟之席不暇暖，过化存仁而知天下之政乎！启新又恐谤儒之说不行，又杜撰有君无臣之谣，以欺诳皇上。夫谣者遍京内外，谁不闻之！而臣独不闻，不足取信；乞敕五城御史查访有无是谣，即知启新之无往而不虚诞也。充启新罪科目之念，不至于焚书坑儒不止也；充启新罪推知考选之念，不至于举天下之官不尽属启新之党羽不已也。启新极口谤儒，又恐诸臣之倾陷排挤也，而以一死箝天下之口，又何异于立监止谤也！夫给事何官、启新何人，而可以遽受之乎？礼曰：「爵人于朝，与众共之」。孟子曰：「左右皆曰贤，未可也；诸大夫皆曰贤，未可也；国人皆曰贤，然后用之」。是孔、孟不足法也。且天下有道，则庶人不议；启新之说可行，则凡稍有一知一识者无不效启新之说，奔趋阙下。恐不稽之言，汗牛充栋；而皇上又岂能一一遍观之乎！又岂能人人而与以启新之显秩乎！其势必至置之高阁，此辈又何以解散乎！不窜入流寇作头领，必奔走异域泄我情形；乱天下者必自启新始！且臣以启新遽授此官，必有奇谋陈之皇上，以为国为民为己任；不谓嘿嘿无言也！即如通政司以不封启新之疏开罪，启新首参之；是启新借此为泄忿报怨之地耳，焉得谓之侃直乎！及至详阅启新屯田一款，在赵充国言之详矣。今启新兴言及此，想亦素经筹划矣。若改启新为屯田之官，听其拨可以屯田之匠若干额、给牛种若干、费金钱若干、得子粒若干，计其利国之多寡为启新升补之崇卑，则朝廷之殊恩矣。臣之参启新，不但得罪于启新，亦且有干于皇上。臣岂不知巽语取容，危言死忠！愿皇上赫然震怒，以臣吏员下品敢逞螳臂、敢逆龙麟，斩臣头以谢启新，以遏乱萌。然后改启新为屯田之官，以责实效；温谕文武大小臣工，以全国脉、以维世道。在臣死之日，犹生之年也。治平之本，在大经大济，而不在小忠小信。流寇则解散而不在征诛，在善守以示其不敢犯而不在穷兵黩武以招其徕。以今日之急务，在省刑薄敛，怜才用人。此皇上自有宸断、廷臣自有硕画，又非区区小臣所得而言也。伏乞皇上宽而宥之』！奉旨：『陈启新擢用，有旨甚明；程品何得逞臆渎扰？着刑部提问具奏』。

　　启新入垣，同官交弃之，即公会无与接谈者；科道中公务，亦绝不与闻。心恨甚，故经年无所建白。时人以为诬，启新不得已，多言细事以塞责；有色衣穿朝、御街走马、护日不敬三疏，皆得温旨。又一日，启新复疏言烧窑伤龙，社局诸人群聚而姗笑之；因检宋书绍兴乙卯大旱，祷雨禁屠沽，谏议大夫赵霈上言：「自来断屠止禁猪羊，今并禁鹅鸭」；胡致堂曰：「可谓鹅鸭谏议矣」。嘉定中，察院罗相言「越州多虎，乞多方捕捉」；同台正言张次贤云：「八盘岭乃禁中来龙，宜禁人行」：大学诸生遂有罗擒虎、张寻龙之号。今日启新，正同此类。有以其事榜之六科廊者，启新恚甚；而不得主名，乃无如之何。某月考选，都谏姚思孝、孙鲁皆不与启新商酌，启新遂具「考选预定疏」参江南行取知县陆自岳访单「公举翰林」四字；遂奉严旨，自岳谪外——自岳乃马君常荐举、张天如门下也。自是以后，同垣愈绝之。比启新转刑科，左都谏宋玫与之同署，则欲与启新言医药卜筮事，娓娓不倦；启新乃喜，谓掌科亲我！未几，主垣局者为都谏徐耀，则曰「不可绝之过甚」；遂反前人所为，遇事与启新同议，启新喜甚。诠部缺，耀不遽坐名，对众以姓名阄置瓶中拈之，得行人张一如；启新在坐虽预，足不复疏纠，盖情分稍投，不忍立异也。启新喜与人交接，健谈，对客辄至移晷；议或投契，多自诉少时逆遭，不少隐讳。一日，同垣俱以公务他出，启新呼胥吏共语，语久款洽，谓『若辈即古之椽吏，皆有出身之阶；我少时亦尝从事此。此辈能奉公守法，我官即若官也』。始知启新昔尝为书手。社局闻之，遣班役往淮安访问启新履历；既得实，使人疏纠之焉。

　　●复社纪略卷之四

　　丙子八月，北兵入犯畿辅。启新轮守厚载门，时有官生杨光先欲缮疏参温体仁以及启新，见启新坐门，责以不请缨而守门。启新惭，答言「一死无益」。光先曰：『当今冠进贤者从寒窗攻苦得来，戴兜鍪者由先世汗马得来；公徒以口舌得官，既荷殊恩，当有异报，乃惮一死耶』！拂衣欲出。启新揖之入，光先复言：『前不当受职；既受职后，国纪民生、兵马钱粮，绝不侃侃直言；而乃今日一疏色服穿朝、明日一疏御街走马、后日一疏护日不敬。岂未为官时，天下便有许多可痛哭流涕处？一为官后，便人人迁善改过，事事无一可言耶』？启新不能答。光先曰：『公一味真方假药，怨人恕己，寻人小疵，搪塞了事；异日被圣明看破，做不得明哲保身，尔时思余言晚矣』！未几，光先舁厝大明殿前，击直鼓疏参陈启新以及首辅温体仁；奉旨，逮下狱。科臣章正宸疏言：『新安千户杨光先，草莽甲士，妄干朝事，已属不经；且以不祥之器轻污禁地，滔天之罪，可胜诛耶！盖条陈参劾亦常事耳，何须作此怪诞之为？第据所论陈启新与辅臣温体仁，则有未可尽非者。启新以胥役而受特恩，自当始终尽言，致死无二；何以尸位年余，一筹莫展？启新自负耶，抑忍于负皇上耶？臣意启新本是未尝读书之人，岂知致君泽民之道！今试举其所奏屯、漕诸大政，一一面问而诘以举行，其能之否？拾人之唾余，转眼而失已。在皇上置之谏垣，无非欲鼓舞廷臣，以激为劝耳。而沐猴天垣，遗羞名器，天下莫不惜之』！上以陈启新自破格特用后，军国大事竟无一言陈奏，着降二级。闰四月二十七日，启新复具「微臣名节，幸蒙睿鉴」疏入奏，上深责之。

　　陆文声字居实，少读书外父贡士周文潜家。时受先亦从文潜受经，两人同塾成交。后受先中进士，文声亦援例入雍。时钱肃乐来守娄东，于缙绅中独信受先，言听计从；立乡约正副，博采人言，分别淑慝而劝惩之，政声藉甚。文声间亦条陈地方利弊，肃乐亦采之。时有一陶姓恶人所为不法，受先嫉之，列其款恶欲达当道，偶置砚下；文声窃视，漏泄其事。陶人往张自辨，受先知文声所为，因大怒。文声央杨姓老儒同至张所解释，受先不顾，竟将文声褫抶；老儒厉声责受先，乃止——时丙子三月也。文声不堪楚辱，忿恨之甚。因星变求言，乃裒集受先交通上官、把持武断诸事，缮疏走入京，期登闻上奏。逢玺卿王时敏家人引之，进谒乌程。其党人自韩城、德清外，又有四任子焉：一为朱泰藩，文懿公赓之后也；一为许曦，颖阳相国之后也；一为袁枢，文荣公炜之后也；一为王时敏，文肃公锡爵之后也。四人皆以才识通练为相君所倚重；时敏与体仁又以两世通家谊，恩礼较他人尤厚。时太仓望族，琅琊、太原、清河称鼎峙。迨天如倡立复社，门墙炽盛，邑中若汝南、高阳、河南、焦国诸子弟皆贽居门下。时敏之子挺、揆、撰、甥吴世睿泽皆美秀能文，独外坛坫；两张以其立异，颇少之。延陵世睿有家僮张峣者，能文章，少受业于越自新；两张收之为弟子，主人不之许，使之供隶役，职抄誊。峣耻之，避之南张所。延陵拘系其父母，南张为请甚力，事虽解而使供役如故。峣不能堪，举家徙之武陵，吴来之处之客席。未几，两张使之入泮吴江；延陵控之当事，求正叛之罪，卒不胜。久之，两张嘱州守周仲琏携来之手书造延陵，进赎金，为峣削隶籍；延陵压于州父母，勉从之而内不能平。时敏家法素严，僮仆千余，深以此为耻，而竟无如之何。由此，蓄怨复社久矣。文声一见时敏，告以入京之意。前张峣事，两张主之；故时敏衔受先甚于天如，乃曰：『相君仇复社，参之正当其机。但相君严重，不轻见人；而主局者惟德清为政，宜就商之』。因导往弈琛。文声面进疏稿，弈琛即裒入示体仁；温意中不知有受先，且素无嫌怨，乃曰：『谁为张釆？不过三家村兔园学究耳！乌足渎圣听！今朝廷所急者，张溥耳；能并弹治溥，当授官如启新也』。弈琛出，为文声述相君语，令削草更进。阅数日，弈琛复述相君言：『张汉儒讦钱、瞿，已遣缇骑；此案遽列名，当并得逮。江南一时兴两狱，恐耸上听，反至起疑。不若借端筹饷历陈奸弊，末后指及党局，姑下地方查覆。俟钱、瞿狱竟，乃具第二疏指名究处耳』。袖出疏稿示文声。文声遂疏为赋繁难议缓；台奉旨：『三吴逋饷，悉由奸胥揽解、分派侵吞及范诡私占侵田引锐、优免冒散、水利阻挠、衙蠹豪奴籍势诈害，俱关地方重大情弊。着该抚逐款详查，明白奏夺。至太仓复社结党恣行、把持武断，提学臣所职何事？致士习嚣横如此！着倪元珙一面查究惩饬，据实回奏』。复社奉旨后，天如使人谓文声子陆茂贞曰：『忝在同里，与尊君素昧平生；若因他人负罪而无故加兵，是城火池殃也，如阴隙何』！茂贞因疾赴京，为文声述天如语，文声默然不答。茂贞曰：『复社党羽半天下，独不为子孙计乎』？文声乃许之。时社中夏允彝、陈子龙、吴克孝皆候选在京，谓陆必为浙人颐指，莫若说之就选，出之于外，社局始得安。乃醵金为部费，使择善地员缺。文声恐有报复——克孝又文声中表弟也，为之盟誓以坚之，始允就选。丁丑某月，茂贞北归，天如偕之谒苏松道马元扬、郡知府陈洪谥，言文声已就选，无复虑有后参矣；达之学臣倪元珙，谓可具疏回奏。元珙言：『须得生徒主名数人，然后可以塞清议。否则，恐得罪词臣』。徐汧谓元珙曰：『社中有杰才，科名恒出其中。但使社局得无恙，公祖目前虽暂屈，后必大伸』。元珙许之，乃据府道申文具疏回奏曰：『臣受命督江南学政，奉有复社一案。夫结社会友，乃士子相与考德问业耳；此读书本分事，不应以此为罪。陆文声挟私憾抵欺瞒，故奏事不以实，荧惑上听。臣昧死据实以闻』。其所指名，以事收废生顾敏思、陶镕、江德淳、董士镕、钱度等上奏。有旨：『倪元珙隐徇，着降二级，调外任』。

　　元琪既外转，继任督学者为山东方玮时，社局诸公疏参温相无虚日。弈琛促文声更上第二疏，当以陈启新例授御史；文声不应，佯言他事以谢。时虏兵已出归、巢，乃疏劾祖大寿「虏至不能力战，虏退但言尾追」。又荐刘泽清勇敢善战，德州赖之保全；原官大学士为诠捐家赀募士固守涿州，其功不细：均应叙录。无何，台臣姜思睿疏参体仁，兼进旧学臣黎元宽揭，内有体仁父子嘱托私书，几启上疑。体仁力辨，而惧不能安位，再授指文声参黎元宽进学冒滥，宜行追论。体仁因邀温旨，复入。未几，文声选湖广定州府道州吏目以去；其前参复社一案，有旨下方玮再勘。会玮丁艰归，济人张凤翮代之，延临川罗万藻阅文；学政为万藻一手握定，复社事再奉严旨，凤翮卒置不覆。弈琛计无所出，左右有言前泗洲卫弁李应实以逋运负罪居户部，系弈琛使人授之旨，供条陈漕政科弊，为之夔辨冤。通政司奏闻。有旨：『周之夔果否有病乞养，着该抚按确实具奏，不许徇饰取咎』。抚臣张国维、按臣路振飞下道臣根查，道臣冯元飙覆言：『李应实假借言事，代人游说；妄称祖制，与漕例不合』。乃引红牌例，坐应实说诳欺君，罪在不赦。应实惧及祸，挟弈琛手书至闽，令之夔赴阙辨白，原官可复得，且有不次升擢。之夔母服未终，应命。九年八月，之夔具呈应天府按。十月，原任苏州府推官告病丁忧。周之夔具「复社首恶紊乱漕规、逐官杀弁、朋党蔑旨」疏曰：『崇祯九年六月，见邸报户部为新运伊迩等事，奉旨：「周之夔去任情由，是否因病乞养？着抚按核实回奏，不许徇情取咎」。伏读惊惧！以弃废小臣，尚蒙清问，捐糜无地！惟是臣职兑护漕，受翰林院庶吉士张溥、江西临川告病知县张釆毒害，天下共知，抚按不敢言。即近日圣明严究复社，天下共晓；而溥、釆正复社首恶，宁代受谴，莫肯实对者，同党相护也。窃思苏属漕粮九十三万石，州县各有定额，而太仓、镇海二卫军储四万五千余石，分派长、吴五县支给。崇祯癸酉六年十一月，溥、釆假救荒言，用奸书宋文杰谋，夺各县所派，尽归掌握，岁扣万金。而本州岛漕兑洒各县代兑，令州申文；自刻「军储说」，勒臣奉行。臣思祖制，军储与兵粮皆分派协济，不使聚之一处、管于一人，防奸雄藉手耳。溥、釆身居海滨阻险，一旦欲聚军储，意将何为？况州漕卸县，谁甘邻壑！未经题请，谁敢乱制！利害所关，臣安得不争！及刘士斗署昆山县，减运米脚价，激泗州军变；漕臣禹好善录臣前疏揭劾，荷圣仁恩，但降处州官、未诛求豪绅，谅溥、釆可已矣。乃怼讪朝纲，而以雪愤；黏布榜帖，大肆谤诟。臣见凶焰，屡次乞休。臣母在家，闻祸惊泣。臣师庶子许士柔、南司农郑三俊，皆教臣急去避祸。今知府陈洪谥时在南都，亦手书促行。抚按不肯实题，勒臣改告养。臣出门，溥、釆令党人顾敏思、陶镕等骂殴，又坐吴江自馨家伏奸再逞；臣隐忍而去。不意后有运官李应实义激，条陈漕政中惜臣之去；奉旨查议。及吏部覆：臣争执军漕，奉公维法，肩劳任怨；亲兄尚在，养例不合。得旨：照旧供职。臣畏溥，釆情求抚按，不允再题，奉旨复任。溥、釆又假手下石：臣虑祸思亲，忧煎成病，嘱医徐继芳害臣。臣不得已，告病致仕。到家一日，仅及诀母，终天抱恨。窃思幼学壮行，幸逢尧、舜，岂甘自弃！况俸历四年，正荐十三次，纪录卓异。遭此，不得荣亲、竭忠报国。然弃一官而下争一郡久别利害、上护朝廷三百年漕规，臣之当为，虽困不悔；溥、釆可以已矣！又恨应实公言，创稿授腹吏翁思礼，令府臣陈洪谥称臣并无争漕；道臣冯元飙不依律例，擅引红牌坐应实说谎欺君。该弁辨冤，通政司咨部，复荷圣明洞照臣迹。九年八月、本年正月两次具呈，仅路振飞批会据实，溥、釆仍把持徇饰。夫臣争漕一案，勿论士民公呈、各院批语、乡绅书牍，即御前有屡旨也。溥、采敢蔑视而陷杀运弁以伏杀臣乎？且极力制缚，使箝口无诉；臣安得不求救于君父！当日抚臣张国维有「为门下拂衣计，必有一通融题目，始便措处」之语。按臣祁彪佳有「不佞欲以州官与门下去就，分为两截，不必黏带一团」。原书具在，则臣去任情由，今日岂容徇饰！至溥、釆自夸社集之日，维舟六七里、祖道六百人，生徒妄立四配、十哲，兄弟尽号常侍、天王；同己者虽盗跖亦曰声气，异己者虽曾、闵亦曰逆邪。下至娼优隶卒、无赖杂流，尽收为羽翊。使士子不入社，必不得进身；有司不入社，必不得安位。每一番岁科、一番举劾，照溥、釆操权饱壑；孤寒饮泣，恶已彰闻，犹为壅蔽。臣恐东南半壁，从此不可治矣！其它婪场弊、窝盗贼、诈乡民，有证据之赃已累巨万。一疏难尽，容臣列款详奏。臣母服未满，何敢冒渎！缘受害冤深，奉旨严查，犹经年寝阁；万不得已，七千里匍匐伏阙。臣孤立无援，撄此雄锋，自分必死。然生无可报国，不惜捐躯以明漕储利害、朋党罪恶。伏望皇上立奋干纲，大破党局，提张溥、张釆与臣面鞫得实，乞斩溥、釆以谢朝廷，并斩臣以谢朋党』。奉旨：『该部速严查具奏』。

　　二月，督学御史张凤翮久不回奏复社事，军例外转。

　　丁丑殿试，状元为刘同升、榜眼为陈之遴、探花为赵士春，皆复社中人也。先是，淮安府推官孙肇兴拔夏曰瑚于童试，送之入场；而肇兴分房，曰瑚卷又适在其房，取中头卷。末得赵士春卷，肇兴之意在推敲，主试令下之；肇兴见赵曰：『两君皆为名臣后，不可轩轾也』。乃舍之。辛未，曰瑚以第三人及第，士春历甲戌犹未得遇。时士春制义力摹先辈，非复向时才情；其不售由此。丁丑，曰瑚分房，士春始亦以第三人及第；时谓衣钵相传，后先不爽。浙人忌之，题其榜为社榜云。丙子，南场礼记分房，部司李瑞和与华亭诸生潘扆通关节，有定约矣。编号者失检，初场卷号误编太仓增广生孙以敬，二、三场则无讹。榜发，以敬魁选，扆落孙山。及操贡举，以敬之后场则潘扆卷也。扆家富，交游广，捐重币而不得隽，刻揭言以敬割卷弊中。以敬，天如门下也；言之郡守方岳，制扆使不得呈借端私。迎入衙署，许以贡入北雍，来科乡场补荐；扆不得已，勉从之。及以敬赴北会试，扆尾之而行，意尚不能忘。吴伟业闻之，密为以敬计。时礼记分房，一为夏曰湖、一为罗大任，伟业以以敬嘱之。既入闱，曰瑚病痢剧甚。同帘视疾，曰瑚口已不能言；见枕畔有一卷，大任取阅之，尚未动笔。众皆曰：『此必肤公心赏也』；遂荐之。主裁者知其故，因皆批取中。拆号，果为以敬卷，曰瑚竟卒于闱。潘扆见以敬联捷，乃无言而归。

　　六月，司礼监曹化淳使人发张汉儒、陈履谦阴事，讦之东厂太监王之心与锦衣卫掌印指挥吴孟明；拷讯得实，立枷长安门，钱谦益之狱乃解。

　　大学士温体仁再疏引疾，得旨允之，遣行人吴本泰护行。辞朝日，揭荐太常寺少卿薛国观、大理寺少卿蔡弈琛等可大用，纳之。八月，升国观礼部右侍郎，拜东阁大学士，入阁办事；弈琛刑部右侍郎、范复粹刑部左侍郎。

　　闰四月，朱国寿为主事，疏：为假言骗官，欺君辱国；恳乞宸断，立加褫逐，以雪公惯、以光青史事。窃惟六垣之长，表帅诸司、风厉天下，为皇上耳目；其官责綦重矣。皇上所以慎选其人，拔之制科；征其才品、试其治行，尤必考之乡评、酌之公议。凡此盖恐一落蒙恂，遂辱官方，并辱朝廷及天下后世也。今陈启新何物么么？假灭祖叛圣、坑儒乱世之言，遂骗六垣之长！今皇上用之，诚可以愧制科、励制科矣，独不思启新久为漕运刑司书乎？免狡蝇营之丑、舞文弄智之奸，大有所得，遂钻武举。谓启新为武举也，煊小孱夫，绝无赳赳壮气；谓启新为文士也，录抄掾役，亦非蔼蔼吉人。以不文不武之书手而用之，才品何在、乡评何在、公议又何在？竟俨然为垣长也！臣前闻之，犹以为此必异人，皇上赏识乃在寻常之外；谅渐敷奇树绩，以应皇上辟门布席之求，以短制科之气。使天下后世传诵皇上当夷氛寇剧之时，有拨乱反治之一异人也。孰知日以及月、月以及岁，不过烦琐细碎之事，苟且以塞责，大负皇上委任之心。幸奉圣旨：「陈启新自破格特用后，军国大事竟无一言陈奏，着降二级照旧。钦此」。大哉皇言，已看破启新之假骗矣。用一格外之启新，未暇计时之上理；只以长宵小躐等无上之奸，开匹夫无级而升之臆。当此剧寇猖狂，尚可开此端以引叛乱哉？天下之人愦愦久已，奉皇上明旨，谁敢言哉！然天下之人不敢言，惟辅臣可以言；辅臣休容之度不屑言，惟台省可以言。至台省而不言，臣知其故矣。大约谓我制科也，启新一书手也，制科而与书手争，不智矣；遂成启新之蒙面，各自尸其位。此省臣章正宸疏恬嘿自安，但获一官；有味其言之也。噫！辅臣应挽回而不言、台省应剥正而不言，乃言者独一官生之杨光先；臣是以有感于制科之不必设，而深慕杨光先之有激而言也。臣今日者策求为侃侃之忠臣，不愿为嘿嘿之良臣，以负皇上之纳言；天心回而霖雨布将，天开泰运而泽不溥于无疆乎？遂出位妄言，不避釜钺之诛，不避启新报复之祸。伏乞鉴臣愚衷、宽臣狂瞽，昭假骗以伸国法；庶传之天下后世，圣明一转圜间而褫辱之机，青史增光矣』！奉旨：『陈启新，已有旨了；朱国寿何又踵袭渎陈！至灭祖、叛圣、坑儒等语，尤为诞妄！着吏部议处』。

　　九月，左谕德黄道周疏劾扬嗣昌夺情，触上怒，降江西布政司都事。时乌程谢政，淄川张至发为首辅。

　　十月，应天巡抚张国维具疏回奏：『为直陈漕储无误之实、理官去任之由，明公道以祈圣鉴事。吏部咨：原任苏州府推官、今致仕周之夔奏「为复社首恶擅作威福，紊乱漕储、逐官杀弁事」，奉旨：「该部严查具奏」。咨查崇祯九年八月，户部为新运伊迩漕政可虞事，蒙部覆奉旨：「周之夔去任情由，是否因病乞养？着抚按确查具奏，不许徇饰取咎」。职时身在行间，未遑会覆。且以周之夔蓄疑逞臆，久当自悔；不意其母服未终，赴京上疏，复奉旨严查。夫之夔之去任，为由争漕也。臣请先言漕储之无误以破其借端，可乎！苏郡兑漕之外，复输仓粮以养本地之军，名曰军储。漕兑苦于横军勒索，耗赠日增；而军储则在地方交纳，绝无耗赠，小民利之。崇祯四年，太仓州值风潮伤稼，知州刘士斗请将他邑轻粮军储归之州额，以本邑漕运扣还各邑；此在州言州，出于救荒之迫念。前抚臣庄祖海有「漕、储二项，岂得更交易互兑」之批，前按臣祁彪佳有「漕运届期作速料理，毋使州民观望」之批，事遂不行。至士斗署昆山，为运弁张景文逞凶殴辱，事在崇祯六年；与太仓军储之议原系两时两事，迥不相涉。且其时昆民相率完兑，亦与太仓无异；漕储之无误，已较然矣。无所误而何必有争，无所争而何以求去？则因有私揭一事为公论所摈，乃借题以相陷也。之夔与士斗同年同时，然怀有夙隙，暗将士斗恤灾详文指为献媚乡绅，具揭于总漕两臣，而抚按不知。迨总漕、巡漕两臣因昆山县运军狂逞，并纠士斗引军储一节，指出之夔私揭。于是，都中夔议之夔者藉藉。臣时叨有抚吴之命，实稔闻之夔见士民吁留士斗，自知无所容于公论，而去志从此决矣。其详文有曰：「总漕、巡漕采职言入告，致刘士斗为法受过；职独何心，安位苟容」！似此数语，真心未泯，深惭私揭之非；可为去任之铁案。所云误漕、争漕，皆蛇足也。初次具详，即以终养为词，及转辗求去；臣惜其才，冀以善全其终，就累详所请归养代为具题，谁为强勒乎！迨蒙恩复任，臣等交相慰藉，人情绝无龃龉，之夔可以相安矣。忽而成病，一卧数月，舆疾竟归。此国人所共见闻，非有他端，臣又不得不为具题矣。夫前之去，由私揭发露，有漕臣之疏可稽；后之决去，由真病缠绵，有道府勘详可据。乃暧昧之情，欲掩覆于己；阴阳之患，反委咎于人。揣其意，不过从一官起见，然不妨徐为申理；胡为当陆文声、张汉儒高张之时，奔驰赴阙，拾其唾余？但知好莠自口，不顾衰服在身：士类鄙之，臣又焉能曲庇之乎？至于疏中摭拾，语语张大其词；似乎张溥、张釆有紊乱把持之事，宜即诘究。臣等为朝廷司法，岂肯姑容！但年年漕兑、军储如故，何须生事！之夔与欠粮之奸弁李应实自借端耳，张溥、张釆实无词组相干也。臣今会同巡按王志举查实上奏，仰祈圣鉴施行』。得旨：『该部参着看来说』。

　　是时有怨复社者，托名徐怀丹作十大罪檄。文曰：复社之主为张溥，佐为张釆；下乱群情、上摇国是，祸变日深，愚衷哀痛。尝着其论于数年之前，而因循莫悟；今复举其十罪，开诉四方，共祈鸣鼓焉。一曰僭拟天王。春秋之法，诛心为烈；素王之政，正名为先。惟天王至尊，称天以临之，莫有匹也。今张溥何人，敢僭号天如？其心之妄肆可知矣！且世有鹿马之指，而溥公然任之。张王治、张源、张质先、张浚等十人，时称十常侍，谚呼十大王；挟以江南小天子之威，聚财纳叛，隐姓埋名（一名李楢，一名沈景应）；意欲何为？此罪之一也。一曰妄称先圣。夫仲尼，万世莫京。而溥、釆何人？窃其位号。并以赵、张、王、蔡名四配（赵自新、王家颖、张谊、蔡申），孚、肇、敬、焕等称十哲（吕云孚、吴伟业、周肇、孙以敬、许焕、金达盛、吴周鼒、周群、吴国主、穆云桂十人）。其诞妄如此，罪之二也。一曰煽聚朋党。夫大道为公，而溥、釆惟私声气。至于千里赴会、万艘停桡，僧道优倡俱入社中，医卜星相莫非友人。其品行如此，罪之三也。一曰妨贤树权。夫赏罚为君柄，今溥、釆擅之，入其社者功名可操，在社外者摈逐迭加，使人俱震其权；罪之四也。一曰招集匪人。夫实行之士，杜门自守。今溥、釆社中，或号神行太保（孙孟朴），或称智多学究（曾同远），种种奸匪，聚匿为群，有司莫敢过问；罪之五也。一曰伤风败俗。夫圣王首重彝伦。今则托名士子，熏心利欲，富贵是图，子可以逐其父；名势相轧，弟可以倾其兄。其余长幼朋友以及君臣，又何知乎！习以成风，恬不知怪；其罪六也。一曰谤讪横议。夫有言责者，自当建议。今复社中同己者则亲之，异己者即谤之。遭其诋毁，虽公侯可骤失贵；邀其盼睐，虽寒畯可立致身。嘻！盟社如此，使人有履霜之警矣！罪之七也。一曰污坏品行。夫士为四民之首。今社中游博马吊之戏，老传而童习；中冓贾竖之言，途诵而口占。夸豪举于一掷，锱铢动兴诟詈；买欢笑于千觞，别袂已见睚眦。其劣薄如此，罪之八也。一曰窃位失节。夫有才干者，必建功名。今复社自称名士者几数万人，未见文追管、乐之猷，武比颇、牧之绩；以致有志之士，不肯与社中人同应制科，盖羞与为伍也。其为人所摈如此，罪之九也。一曰召寇致灾。夫灾盗贵乎能弭。今社党布结，横于朝野；主司无非社友，道府多是社朋。苞苴所遗，不问而收；拳勇之徒，不呼而集。大则肆其愤毒，小则开其衅端。故愆阴伏阳之变，有召而来；近日风蝗，亦由其所感：罪之十也。呜呼！牛、李兴而唐不振，蜀，洛甬而宋以衰；朋党之祸，自古有之。实因族类太别，则好恶恒僻；志气既乖，则争斗必纷。积轻成重，羽可覆舟；上误君父，下悖物情。况以越州踰郡之众、诸教杂流之技、诬罔骄狠之习、险诈谄鄙之谋，相率推戴！此狂妄之溥、釆闭贤路、绝公道、布爪牙、恣贪诡，靡人不有、靡凶不为。虽社稷灵长之福万代无穷，亦岂堪此辈朘削乎！是真当痛哭流涕而急以上闻者也。某等草昧疏贱，忠愤自矢。伏读制书严切，仰望锄奸诛叛、激浊扬清不得更容逆党，永长乱源。如其有此，则君子之道终消，治理殆不可复。非志士裂冠毁冕之日，即忠臣忘生厉节之秋；当不惮君门万里，要斧锧而鸣其罪矣！特此露布，以彰公讨。至于吞婪武断、耗弊乡曲，又通行之恶，非贼国之源；无重爰书，何堪毫举哉！嘉定徐怀丹布』。

　　●跋

　　「复社纪略」四卷，太仓陆世仪道威着；眉史氏，其号也。道威早岁亦署名复社，后以故自出；故其于社事多有微词。然前既为社中人，于社事始末甚悉。是编记载，首尾完备，实由身亲目击，故能言之凿凿可征。虽其间言外意有亵讥，犹不免门户私见；然读者知其事可耳，其是非，千古自有定论。

　　吾国自秦后，已成专制之局；故每至其末造，而党祸遂兴。士君子生值衰时，目睹朝政之昏乱、佥人之弄权得志，举世混浊，不得不以昭昭之行自洁。其讲学著书，皆其不得已之志，思以清议维持于下。如东汉之党锢，宋之元佑，明之东林、复社，其士夫忧时若痗之心不可见哉？惜乎！「人之云亡，邦国殄瘁」；清流既尽，而国亦随之以亡。然其霜雪正气，郁为国光；其于一代之人心风俗深有所感，常收其效于易代之后。历代专制之极，君昏于上，率兽食人；而民不至相食于下以入于禽兽者，实赖二三正类匡救扶持之力。

　　复社者为明末东南之大社，上继东林而下开几社；其社集之盛、声气之广，殊于当时社会大有关系。及至明亡而死国殉难之士，见于「姓氏录」者，乃至不可胜数；然其埋没不彰，甘心湛冥以自隐者，亦复何限！昔方望溪先生谓秀水朱竹坨得「复社姓氏录」，以其后事征之，死于布褐而无闻者十之三焉。呜呼！鼎革之际，事至难言；而诸君子宁以布褐终其身而不被新朝之一丝粟，其意微而志苦矣！使无是编，不特其事不可见，即其姓氏亦在有无之列；然则予之校刊是编，亦恶可已哉！

　　原本为旧钞本；丙午秋，予友诸君真长以遗予。字多讹谬脱落，请沈君真庐校之（厔卢家藏复社名人手札最伙，颇多勘正）。予复重校，然终以无别本可对，有心知其误而未敢妄改者，姑仍之。后附吴梅村「复社纪事」，读者比校观之，益有得社事之真面耳云。

　　顺德邓实跋。  
