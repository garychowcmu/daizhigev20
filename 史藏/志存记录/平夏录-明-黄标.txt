
平夏录
（明）黄标 撰 

元政不纲羣雄鼎沸盖天命　圣人必先以驱除云尔蜀有明氏 【一曰旻氏】 讳王珍 【一曰字玉珍】 随州玉沙村人也家世务农玉珍身长八尺目重瞳子乡闾有讼皆往质焉
至正辛卯岁汝颖兵起玉珍乃团结里中人屯于青山众推为屯长 【一曰为廵司弓兵牌子头随倪蛮子为盗蛮子即文俊也】 明年壬辰徐寿辉亦起于蕲黄
癸巳冬十一月寿辉僣大号都汉阳遣使招玉珍玉珍归汉阳授元帅益兵俾镇沔阳与元将哈林秃连战湖中飞矢中其右目人呼为旻眼子沔阳连岁饥乙未春 【一曰夏】 玉珍将斗船五十艘上夔府哨粮时夷陵皆属汉参政姜珏守之玉珍至巫峡贸粮皆满丙申冬辰州人杨汉者元义兵元帅也以精兵五千屯平西寨时行省右丞相完者都镇重庆招兵
丁酉春三月汉以兵屯江北完者都诱汉来谒席间杀之欲并其军麾下惧且怒乃虏船下流适遇玉珍于巫峡欣其事且言重庆一城并有左丞相哈林秃右丞相完者都两不相下郡无厚兵可攻也玉珍犹豫未决万户戴寿等曰鸟困投林人困投人且公在沔阳为民也远来贸粮亦为民也若分船为二以其半载粮还沔阳以其半因汉兵攻重庆事济则为之不济则归无损也玉珍从之道路俄见斗船远迩骚然完者都夜遁果州生获哈林秃父老迎玉珍入城玉珍禁侵掠城中安堵如故四方降者络绎不绝乃献哈林秃于汉阳是岁秋寿辉以玉珍为陇蜀省右丞
戊戌春二月完者都来自果州屯嘉定之大佛寺 【一名凌云】 规复重庆玉珍使义弟明二御之明二者黄陂人也智勇过人玉珍宠爱之妻以弟妇称为明二 【一曰三奴】 后复姓名曰万胜明二攻嘉定夜遣军人陈夜眼缘城刼乌牛山城破惟大佛未下相持越半载玉珍亲率兵继之旬日内溃入之赵资者行省参政也与完者都平章朗革歹同守嘉定明二陷嘉定时完者都朗革歹先遁惟资守大佛明二执资妻于江岸以招资资嘻曰痴妇不死何为汝不见平章妇乎平章妇者朗革歹妻也城陷时赴水死语毕以强弩射杀妻复欲射其子为众所拥不得射巳而大佛陷资亦遁三人者会于龙州谋兴复为游兵执至重庆玉珍欲用之馆之治平寺使人谕意三人曰国破家亡祈一速死尔玉珍犹欲生之时传赵参政兵将至三人者同斩于市 【即大十字街】 蜀人亦谓之三忠玉珍乃以礼葬之初玉珍攻完者都时道出泸州暮宿于河下宣使刘泽民曰此间有刘祯者字维周官为大名路经历前元进士也能文章政事避青巾李喜乱入居深山盍往见焉玉珍曰可与俱来泽民曰此可就见不可屈致也明日遂往见之相与讲论玉珍喜曰吾得一孔明也邀至舟与议国事即舟中拜为理问官巳亥遣使贡于汉阳时友谅矫命使会兵建康明年庚子春友谅弒寿辉自立玉珍曰陈友谅倪文俊同在徐朝为臣子今弒逆予当讨之遂令莫仁寿领兵守夔关绝不与通为寿辉立庙城南众推玉珍为陇蜀王
辛丑夏四月以刘祯为参谋朝夕侍讲祯屏人从容说曰西蜀形胜之地东有瞿塘北有剑门沃野千里自遭青巾之虐民物凋耗明公抚养民幸苏息人心之归则天命可知且陈友谅弒主自立明公必不肯听命也若不称大号以系人心恐军士俱四方之人或思其乡土而去明公孰与守取乎弗听明日祯又言玉珍乃咨谋于众以
壬寅年春三月戊辰即位于重庆 【纲目书三月明玉珍破云南夏五月自称陇蜀王】 国号大夏改元天统仿周制设六卿即日以戴寿为冢宰万胜为司马张文炳为司空尚大亨莫仁寿为司寇吴友仁邹兴为司徒刘祯为宗伯置翰林院以牟图南为承旨史天章为学士立妻彭氏为皇后子升为皇太子朝夕受学内设国子监教公卿子弟外设提举司教授生徒府置剌史州曰太守县曰县令去释老二教止奉弥勒夏定赋税十取其一农家无力役之征秋廷试进士赐董重璧等八人及第余出身有差置雅乐立郊社之祭冬命司马万胜领兵攻剌踏坎暜颜达史平章走之天统二年癸卯春命司马万胜攻云南由界首入司寇邹兴由建昌入指挥芝麻李由八番入胜兵不满万皆以一当
十二月八日抵云南梁王孛罗 【一名把都】 及云南行省廉访司官先二日走屯兵金马山 【一曰皆走楚威】 邹李不至遣使四出告谕招安降者日至即遣侍中杨源表闻获其象以献表曰圣德孔昭诞受维新之命王师所至宜无不服之邦大军既发于三巴踰月遂平乎六诏穷秪交贺远迩同欢恭惟皇帝陛下勇智如汤文明恊舜慨念中华之贵反为左袵之流矧在位之贪残致生民之困悴恭行天罚遂平定乎多方礼顺人情即进登于五位忝兹南诏邻比西戎藩公挟便宜行事之文专任憸人恣其饕餮守宰无恒心爱民之意肆为虐政害彼黔黎下诏杨庭出师讨罪初临乌撒蛮酋纳款以供输继次马隆敌众望风而奔溃遂由驿路踏入滇池士民冒雨以争降官吏叩头而请罪一毫不染万室皆安胜愧以庸才钦承威命凡此大勋之集断非小器之能皆圣人大庇之洪休抑诸将効劳于忠力深入不毛臣愧偶同于诸葛诞敷文命帝德齐美于有虞此邹兴所撰也
夏四月梁王下王傅官大都领兵回哨援之胜败于关滩时招安元帅姬安礼被执至行邸问兵多寡曰八千于是大都命集于大理是役也胜以孤军不可深入士多战伤乃留建水元帅府聂千户守之遂引还重庆天统三年甲辰司马万胜兵攻兴元围城三日不克而还命司寇邹兴攻巴州克之留兵镇守是年更立中书省枢密院戴寿为左丞相万胜为右丞相尚大亨张文炳为都察院邹兴为平章俾镇成都吴友仁镇保宁莫仁寿镇夔门俱为平章窦英姜珏为参政镇播州夷陵荆玉商希孟俱为宣慰镇永宁黔南
天统四年乙巳万胜取兴元时有刘谌者江西人为仁寿教官文章清古能作成后进玉珍入蜀弃官隐居泸州子弟多从之游玉珍屡征不就卒弟子葬之小市厢是年冬我　太祖高皇帝遣使通聘曰胡人本处沙塞今反居中原是冠履颠倒足下应时而起居地上流区区有长江之险相为唇齿协心同力并复中原惟足下图之玉珍遣参政江俨答聘
天统五年丙午春玉珍卒年三十六升袭位纔十岁改元开熙尊母彭氏为皇太后万胜与张文炳有隙文炳使玉珍义子明昭矫彭氏旨召胜杀之使刘祯代为丞相胜有开国功死非其罪人多不服吴友仁移檄兴兵升命戴寿讨之友仁遗书曰不诛昭国必不安昭若朝诛吾当夕至寿乃奏诛昭友仁入朝谢罪是年升遣使来贡　太祖命侍御史蔡哲报聘因挟一画史同往潜图其山川险易
巳酉大明洪武二年也　朝廷遣使入蜀求大木升亦遣使来贡使还　上赐玺书答之曰朕历观古之有蜀者如公孙述刘备李特王建孟知祥辈皆能乘机进取而善守之道未闻今足下据此必图所以善守可也朕连年出师所向皆捷诸将用命故能成功远劳致礼益见厚意因使者还姑以此复
是年冬十月　太祖遣湖广行省平章杨璟招谕升璟至蜀谕升祸福使同入觐升牵于羣议不能决璟还复以书晓之其略曰足下以幼冲之资袭先人之业不咨至计而听羣下之议以为瞿塘剑阁之险一夫负戈万人无如之何此皆不达时变以误足下何则昔之据蜀最盛莫如刘备诸葛孔明佐之训练士卒财用不足取之南蛮犹然朝不谋夕仅能自保今足下疆场南不过播州北不越汉中以此凖彼相去万万而欲以陡绝一隅之地延顷刻之命可谓智乎我　圣上以足下先人通好之故不忍加师数遣使谕意又以足下年幼未历事变恐惑于狂瞽之说失远大之利故复遣璟面谕祸福深仁厚德所以待明氏者至矣足下可不深念之乎且向者乱雄如陈友谅张士诚窃据吴楚造舟塞江河积粮过山岳强将劲兵自谓莫敌然鄱阳一战友谅授首旋师东讨张氏面缚此非人力实天命也足下视此以为何如祸福利害了然可观逆顺之图在足下审之而巳升不能从
洪武三年庚戌夏四月大将军徐达遣裨将金兴旺张龙由凤翔入连云栈合兵攻兴元兴元守将刘思忠知院金庆祥迎降达留兴旺龙镇守
七月吴友仁寇兴元兴旺击却之明日友仁复来攻兴旺与战面中流矢拔矢复战斩首数百时城中守兵纔三千友仁兵三万兴旺遣使间道走宝鸡取援兵友仁乃围城决濠填堑急攻兴旺婴城拒守发礟擂石敌兵多死时徐达在西安得报即帅师还屯益门镇先令傅友德率兵三千径趋黑龙江夜袭木槽关攻斗山皆下遂令军中人持一炬然于山上友仁见列炬起大惊乘夜遁去是年又遣使假道攻云南戴寿不奉命又遣蔡参政招谕升不从
四年辛亥春正月丁亥　上亲祀上下神祗告伐明升命中山侯汤和为征西将军江夏侯周德兴为左副将军德庆侯廖永忠为右副将军暨荣阳侯杨璟都督佥事叶升率京卫荆湘舟师由瞿塘趋重庆颖川侯傅友德为征虏前将军济宁侯顾时为左副将军暨都督佥事何文辉等率河南陜西步骑由秦陇趋城都谕和等肃部伍严纪律怀降附禁杀掠以王全斌事为戒戊子命宋国公冯胜往陜西修城池卫国公邓愈往襄阳练军马运粮饷以给征蜀将士
闰三月杨璟兵次夔州大溪口先是蜀人自谓瞿塘天险遣莫仁寿守之以铁索横断关口闻王师临境又遣戴寿邹兴飞天张益兵为固守计于铁索外北倚羊角山南倚南城寨凿两岸壁引缆为飞桥三平以木板置炮以拒我师璟等攻之弗克
是月傅友德攻蜀阶州克之先是友德陛辞　上密语之曰蜀闻吾兵至必悉其精锐东守瞿塘北阻金牛以拒我若出其不意直捣阶文门户既隳腹心自溃兵贵神速但患尔等不勇耳友德受命驰至陜集诸道兵扬言出金牛潜使人觇知青州来阳空虚阶文虽有兵垒而守备单弱遂引兵趋陈仓选精兵五千为前锋攀缘山谷昼夜兼行大军继之直抵阶州蜀守将平章丁世真率众来拒友德击败之生擒其将双刀王等十八人真遁去遂克阶州进至文州距城三十里蜀人断白龙江桥以阻我师友德督兵修桥以渡至五里关丁世真等复集众拒险都督同知汪兴祖跃马直前中飞石死友德怒奋兵急攻破之世真仅以数骑遁去遂拔文州
五月巳未友德兵至汉江不得渡乃命军中造船百余艘巳卯船成将进兵欲以军事达汤和而山川悬隔适江水涨乃以木牌数千书克阶文绵州月日投汉江顺流下
六月壬午友德拔汉州初夏人闻王师至命戴寿吴友仁等悉众守瞿塘以扼三峡之险及闻阶文破寿乃留邹兴飞天张守瞿城而自与友仁还援汉州以保成都未至而友德舟师巳逼汉川何大亨悉兵战于成都友德选骁骑击败之既而寿等兵至友德令诸将曰彼远来闻何大亨败众巳汹汹可一战克也乃迎击寿兵大败之遂拔汉州寿与大亨走成都临江侯陈德追击又败之获其卒三千马三百友仁走古城友德乃以顾时守汉州自将击古城又大败其众擒杀二千余人友仁遁还保宁
丙戌上闻汤和等驻兵大汉口欲候水平进师恐其逼遛失事　赐玺书促之廖永忠闻命率所部先进和犹迟疑未决及得木牌于江乃自盐山伐木开道由纸坊溪以趋夔州永忠兵至　夔州邹兴等出兵拒战永忠分军为前后陈前军既接后军为两翼旁击之兴等大败明日复并兵攻之杀溺死者甚众
辛卯永忠进兵瞿塘关山峻水急而蜀人铁索飞桥横据关口舟不得进遂遣壮士数百舁小舟踰山度关出其上流人持粮带水筒以济饥渴衣青莎衣以象草木色鱼贯出岩石间蜀人不之觉也度其巳至乃率精锐出墨叶渡夜分两道一攻陆寨一攻水寨船头皆铁褁置火器而前黎明蜀人尽锐来拒永忠巳破其陆寨矣俄而将士舁舟出上流者扬旗鼓噪齐下蜀人方大骇下流舟师亦进发火炮火筒夹击大破之邹兴中火箭死飞桥铁索皆断擒其将蒋达等八十余人斩首千余溺死无算飞天张铁头张等皆遁去永忠入夔州明日汤和兵至永忠乃与和分道并进和率步骑永忠率舟师约会于重庆
丙申傅友德进兵成都夏守金州九龙山寨平章俞思中率官属军民二千三百余人诣友德降是日永忠舟师抵重庆次铜锣峡升等大惧或劝升奔成都升母彭氏泣曰今势成破竹兵民皆巳胆落岂能効力驱之拒守死伤徒多终亦不免不如早降升遂遣使诣永忠军纳款永忠以汤和未至辞不受
癸卯汤和至会永忠兵驻朝天门是日升面缚衔璧与母彭氏及右丞刘仁等诣军门降和受璧永忠解缚承制抚慰下令将士不得侵掠抚谕戴寿何大亨等家令其子弟持书往成都招谕遣指挥万德送升等并降表于京师表略曰乾坤正一统知天命之有归日月仰大明抚华夷之无外万方丕■四海同欢钦惟　皇帝陛下功轶禹汤德侔尧舜运干元不息之妙寰宇肃清秉神武不杀之权生民永赖收豪杰于纷争之日施仁义于垫溺之时景运维新皇谟丕显故无征而不克无令而不从臣升僻处偏方懵无学识既靡窦融先机之智又乏钱俶达事之宜见出井蛙计同■兔揣罪实由于此启衅用非其人用揆愚蒙■于天讨顾闭关之何益遂开门以来降迎拜道旁窃效子婴之系颈仰瞻天上敢希孟昶之倾心谨将军马钱粮及土地人民以献
七月庚申友德兵围成都戴寿何大亨等出城拒战以象载甲士列于阵前友德命前锋以弩矢火器冲之象中矢还走反蹂寿兵□者甚众友德亦中流矢会寿等得家书闻升巳降而室家并完皆无鬬志乃籍仓库遣子纳款友德许之翊日寿等率其属诣军门降友德按兵自东门入得士马三万
壬戌友德分兵狥州县之未附者重庆知州尹善清拒战友德击斩之判官王柱华率军民降夏亡初保宁城中有韩氏女年十七遭明氏兵乱虑为所掠乃伪为男服混处民间既而果被虏居兵伍中七年人莫知其女子也后从玉珍兵掠云南还遇其叔父赎归成都以适尹氏人皆异之称为韩贞女
乙丑明升等至京师　上命礼官定受降礼礼部按孟昶入宋故事拟令升等于午门外进表待罪听宣制释罪赐冠服引入丹墀听宣谕　上曰明升与孟昶不同昶专制国政所为奢纵升年幼事由臣下宜免其叩头伏地上表请罪之礼是日升及其官属朝见百官称贺制授升为归义侯赐冠带衣服及居第于京师
八月庚子汤和遣周德兴会傅友德攻克保宁执吴友仁械送京师蜀地悉平 
广信府同知邹潘
推官方重
临江府推官袁长驭
上饶县学教谕余学申对读
湖州府后学吴仕旦覆订  
