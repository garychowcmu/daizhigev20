塞外杂识 清钱唐冯一鹏止园撰 
日月山在木尔乌苏东乃唐公主远嫁岛孙王经此刻日月于山前以望父母并以分中外之界也 
晾经台在通天河岸传是唐时三藏法师入西域取佛经回晒经于此石上狂风忽作诸径漂没无存惟剩心经一卷耳 
星宿海之下流为通天河再下则金沙江矣康熙庚子夏大兵进藏过此河巨浪翻腾既无舟楫又无竹木缘以牛皮吹气名曰昆仑入水不沈牵连如筏乘风挂帆而渡然人马惊惶十渡之中保全仅半一夜忽然水干浅见底伫而望之上游横锁水积如山三军乘马前进军过水来依然汹涌天子神圣山川效灵岂虚语哉 
青海在西宁镇海堡西二百里亦曰苦苦恼儿远望水高于地溶溶碧浪周围六七百里中有小山一二喇嘛修真于此无舟可通严冬海冻闲有人往来沿海而居者十八家王子即罗卜藏丹津等自雍正闲大兵洗荡之后已乏居人矣 
吐鲁蕃又在巴里坤大营西只隔大山一层便属准噶尔地界大营之兵每岁夏秋移驻于此十月后仍归巴里坤此地产大瓜如斗味甘如蜜即西路出兵之人有数十年不得一尝者 
回回瓜乃哈密瓜之变种形圆扁蒂深凹瓤白色味极香甜藏三五日则味变而瓤坏矣是以不入贡品产回纥地瓜名回眼取形似也 
哈密系沙城地不过千人不满万即回纥种类我朝西域用兵三十年皆从此起衅自大兵万里远戍彼始安堵无恐今城中楼高垣厚金帛多藏妻妾满前而军行过此粮草反索重价 
天山之下大鹿成羣自西北来官军排列鸟鎗数十杆各张弓矢以待鹿竟至人前悠然而逝鎗无一响矢无一着或曰此地除牛羊之外皆属天帝放生 
余于康熙庚子五月同将军宗查布出师西宁口外于堪布寺下营毕闲步小溪头见无鳞鱼拥挤而行随手取得数尾将付庖人将军适来立止云此地山神水神不服王化凡网鱼获兽者雷雨立至顷刻果如所言令人禳解乃止穹庐之外冰雹已堆尺许亦异事也 
驼背皆有两峰此野驼前后合成一峰有大力能负千斤且可半月不饮水日行千里性最慈每堕胎或伤子必哀鸣百日胡人唱胡歌弹胡琴以娱之则止不可多得进贡者七驼而已 
昭木哆华言百枝木也西方金气盛树木绝少此地有树百本因得是名康熙三十二年圣祖亲临沙漠逆夷噶尔丹之妻领兵接战于此我军一炮殒之金铠黄袍横尸道左老成将士昔在行营者犹能道其梗槩云 
西夷准噶尔等与蒙古四十八家地界相隔中有瀚海数千里信息不通是天限之也惟噶斯一路为稍近夷使骑骆驼负水而来则一月可至有水草处然噶斯亦不能驻兵是以大营驻于柴旦木 
雪虾蟆出巴里坤雪山中医家取作性命根源之药军中人争买之一枚价至数十金且不易得也 
雪莲花千年不化元雪处有之形似莲花高可丈许取以酿酒倍增春色盖阴极而阳生之意耳亦产巴里坤等处 
河西四郡武威张掖酒泉炖煌乃汉霍嫖姚将军所辟地筑长城夹道二千里横截匈奴右臂正所以断西北两方之连结长城之内城堡相连军民居之但宽阔处不过二十里狭隘处仅三五里长城之外西番杂处西番内附中国而外通西虏者也变乱丛生奸宄百出皆此种类 
庄浪古伊吾地路最狭羌戎逼处标掠行旅乃其长技尤为四郡及各路大营之要区当年仅设参将一员绿旗兵五百今添设满副都总兵各领重兵庶足以资弹压耳 
西宁古湟中地亦名河源羌戎土司绕其东南喇嘛回夷聚其西北黄河于此入口向设大兵重镇逆夷罗卜藏丹津起兵犯顺全力攻打西宁我兵固守城中及东路一隅耳提督岳锺琪自蜀赴秦先捣贼巢逆卷东来逆夷恐怖而去去后一月年羹尧之追兵始出青海一带不从贼而来降者皆扫除之 
西宁之西五十里曰多坝有大市焉细而东珠玛瑙粗而氆氇藏香中外商贾咸集一种缠头回子者万里西来独富厚于诸国又能精鉴宝物年年交易以千百万计 
佛氏相传云文殊舍利化身为宗哈巴而达赖喇嘛为宗哈巴大弟子阐扬佛教法力宏深托胎变化已六转人世今世名噶拉藏嘉谟撮年甫十三在西宁塔儿寺登宝座说法凡贵贱人等罗拜台下者何啻亿万康熙五十九年奉旨封以国师赐以金印大兵护送起行住持西藏聆其谢恩语有云我本童幼岂知前身是否佛子今既邀封谅已无差可谓谨而知礼矣 
方言呼脱脱华言再来人董噶尔其名也住苦苦恼儿东专窥清俊少年神魂出舍之顷彼即以神投其舍少年魂返无归则死千百年来不知伤几许人命自元明以来皆有国师之封册想借以惊服无知之番虏然修之终不能成天意存焉矣 
武威郡即今凉州府雍正元年冬青海反虏酋拨什格兔大青领十万众犯边锋甚锐是时提镇将弁及兵备道俱进剿卓子山番贼未还城中武职惟游击把总二员兵不满百仓卒无备官吏宾佐绅士民壮一拥上城日夜谨守库内旗旄军器尽列城上访拏奸细喇嘛八人即行枭示一面请援于西宁大营一面训习民兵旬日之闲得马兵三百步兵一千五百虏兵驻营二十里外遥望声势逡巡不进援兵又至解围而去 
山丹县界有水一勺停泓山下大碑屹立书大禹导弱水处六字 
凉州砂碛之区近城四面皆沙石大小磊磊无一寸土壤掘地至丈许尚皆大石然颇宜于果木而梨为最三春花似玉盘八月果成金坠形长而味美收藏至冬及春则皮黑剔破一指痕吸之入口清沁无比涤蠢人间烟火气矣 
山丹县城筑于山麓古云夺我胭脂山使我妇女无颜色即此遥观山色如一片晚霞相映万树桃花乱落走马垂鞭应接不暇 
祁连山即天山在甘州城南插天高峙延袤不断番虏往来孔道靖逆侯张勇提督甘州时游巡四出边境肃然一时名将如王将军进宝等皆出麾下雄风伟槩可以想见 
张掖郡即今甘州府池塘宽广树木繁茂地下清泉所在涌出张侯帅府之旁有园池沼曲折可作水游亭台山石布置得宜皆出笠翁李渔手名将风流有此遗迹 
甘州城中大石磊磊磨琢之皆成绿玉俗名噶巴玉嗤其似是而非也余曾令玉工制一盘可二尺许临发不能携至今惜之 
张掖山丹百里之中皆产林檎果甚甘美居民收而捣之作成单印为龙凤花卉之形宫中以为笼罩糖果之单遂得是名 
西番即犬戎羌戎是也不住房舍惟于窖穴藏身男戴白毡笠衣白褐衫妇女衣色褐当嫁时通身穿挂螺蛤之壳亦曰头面遂服之终身不解以西虏为主呼喇嘛为王每年纳贡于二处名曰天巴边将严明则奉法惟谨边备稍弛则乘闲而起康熙之末肆横异常赖凉庄兵备道蒋泂亲率民兵进剿民闲受其荼毒历有年矣及锋而用一以当千番人至今战栗 
台吉斋桑蒙古之亲族也官长也喇嘛兰占佛家弟子之通称也 
皐兰之僧多半茹荤庄浪以西则偕妻子而住庙中全不为怪矣俗名火居僧 
酒泉郡有泉香之异因以得名即今肃州地冷沙飞河西绝塞也惟有古钟二口一悬北门一在嘉峪每夜五更自鸣双应六十里之遥无闲隔也西方之金回异凡响 
炖煌郡即沙瓜州地今设安西镇出嘉峪三百里乃至其处向为荒垒今称雄镇为河西之锁钥 
康熙初年降将王辅臣原名马鹞子叛据临洮府城奋威将军王进宝领兵进攻黄河巨浪无舟贼人不备将军一人跃马渡河兵亦随之顷刻登城一战而复得大城辅臣又降遂成千古奇功至今边民图其酣战之形于寺壁 
高台属甘州乃来往大营必经之路县虽小而多泉居民颇识稻米之性播种得法此地开屯田最宜 
青海酋长大青和硕气察罕丹津原授亲王爵额尔得揑额尔克托托柰原授郡王爵雍正元年春与亲王罗卜藏丹津贝勒拨什格兔大青四人一同对天盟誓约会同犯各边将军宗查布领兵驻柴旦木已得实在情形并有出首之青海世袭公爵某某等呈状备细上闻是年二月朔日具奏适总督年羹尧在京世宗传询之羹尧云青海之人必不叛此宗查布欲生事立功耳是年秋大青和硕气领二万众进河州口额尔克额尔得涅领二万众进甘州口皆声言罗卜藏丹津烧我两家之佛像经卷是以进口躲避名虽内附将为外应羹尧各给口粮衣食糜费不少幸罗卜藏丹津在西宁败走拨什格兔大青在凉州观望而去此二假降之猾酋亦竟寂然而去耳羹尧授抚远大将军进封三等公其在边筹划类如此后以欺诳伏法青海于雍正元年十月反次年二月将军岳锺琪削平之 
汗血马从波斯内藏而来瘦骨棱棱其行如风乘者但闻耳中有声不知座下有马桃花血汗点点如珠只此一观仍由青海归藏去矣 
玉门即汉班定远屯兵处汉兵至此而止今大兵直驻巴里坤且灭吐鲁番已过二千余里矣 
瀚海有数十百里者有千余里者但有沙石而无水泉石中明亮多山川人物之奇形五彩云霞之变色光华灿烂莫可名状盖无形之水皆藏于石中也又曾于御史某处见瀚海石朝珠一串中皆水草鱼虾之属无不酷肖其形 
康熙庚子夏平逆将军贝勒延新奉旨领兵护送达赖喇嘛进藏皇十四子大将军于木尔鸟苏饯送旌旄戈甲宝盖幡幢金鼓号令之声铃钹宣扬之器一时并发列队以行允称盛事 
砖井在陕西榆林定边之闲村中有此一井四外皆五十里方有泉水康熙五十七年大兵过此人马十余万日需水数万石守土者先期竭蹶运送仅供人饮马渴不能顾矣是日午时兵到大营方定山水忽来滔滔不绝沟浍皆盈皇十四子大将军遣飞骑远寻水脉在砖井村东北三十里山中忽开一石口水从此出流至次日军去而水亦止今山上立龙王庙砖井堡外立无量寿佛寺穹碑特立颂圣天子功德以垂之永久云 
黄河自西宁入口流至宁夏复出口环遶二千里至山西保德州陕西府谷县两山夹峙处复入口套中二千里地一片膏腴周遭平坦可畊可居可渔可猎中原之所必争也今已归诚边民出种无分彼我矣 
贺兰山在宁夏西百里向无人居康熙闲固始可汗之曾孙阿保首先内附仁皇帝怜而养之命大学士明珠教习满汉书尚和硕庄亲王郡主使世居贺兰山今青海诸酋皆叛去惟此独存 
元太祖陵在河套中闲不封不植深埋于地下葬后放马十万匹使土平草长了无痕迹然后掣去之 
方言鄂尔多斯华言上账房河套之中有穹庐十顶系蒙古诸王奉元太祖春秋享祀处至今蒙古人过此皆为下马四十八家各派宗支官属守之分为六旗皆服本朝衣冠受爵禄丁查拉史者即鄂尔多斯之台吉也康熙五十九年自领蒙古部落五百人随大兵进藏归至甘州余因问其曾读汉书否答以蒙古语曰默得黑乌归即汉语不知道也细诘之则壁上诗词句解字识方知口外有藏书乃元末时带出至今有传之者 
石花鱼出保德州府谷县两山中闲黄河深处但食岩上落下之翠苔肥美无比 
归化城南二十里即大青山万壑潺潺羣峰迭迭树木丛茂烟霞变幻疑入天台路矣行过数里转入一区则峭壁凌空青绿之色出自天然峰腰石榜有四大字曰大痴笔意而不书姓名 
康熙六十一年夏余出皇甫川口至归化城望大青山下高冢巍峨翠屏环列细草茸茸轻烟缈缈标致不同询之土默忒人曰此昭君冢也因下马息于旁舍题七古一篇于壁上诗载止园集中青冢之草四时皆有人骨知之尤可异者家在平地朝朝暮暮青烟缭绕或如宝盖结其顶或如裙幅拖其足或如束带缠其腰或上下左右劈空半掩皆画然整齐无一些拖带处余在归化寓居最为高敞轩窗之外即望见之且久留五旬余是以见之甚悉噫此天地山川之灵气特为昭君表其奇节耶 
胡女之已嫁者左右各垂一发辫未嫁者发辫零星下垂已嫁而夫亡者则倒卷其辫以绳扎之各戴帽帷入招时则皆脱帽长跪摩顶受戒招者华言寺庙之类也归化城有大招小招藏经在焉喇嘛居之朔望日妇女求嗣者入招礼拜 
土默忒妇女已半改内妆惟入招礼佛则系红黄紬一缣于胸前谓之胡巴三什其男子亦有拴红布橐于腰闲者谓之胡巴什皆华言在家修行之谓 
妇女上塔周行手持数珠宣扬佛号谓之转轮求免轮回之厄也余于康熙后壬寅五月在归化城见野外桃花正开花深红而艳绝然皆高不满二尺少陵诗云短短桃花临水岸想蜀中桃花与此无异也 
望乡台在雁门杀虎之两口闲乃李陵宴苏武于此望乡台因以得名 
李陵碑在归化城西南百余里荒草中颓然而峙人犹呼李将军碑然字迹已不可彷佛矣 
花园在宣化怀安两邑之闲传是萧太后避暑时所建有洗妆楼今已悉毁其地山回水曲风景甚佳当年韵致可想见耳 
山海关为长城关镇自秦汉以来数千年防守至谨本朝应天顺人坐定中原蒙古四十八国皆我藩篱也 
一片石在遵化西北高山迭迭长城倚之片石岩岩立关为口有明之所恃以为险者王师既入流寇远亡任人往来矣三屯营在丰润界景忠山下乃明帅戚继光屯兵处其时纪律明而修筑整者此营为最船厂之东有拉泊石山也四面平坦中闲一山突然而起上有石楼楼中有石鼓鼓在空虚行人一望可见但闻木鱼声无路径可上周遭绿水环之水冷入骨盖石山之来自长白绿水之源出鸭绿江宜其清且秀有若此 
鸭绿江水绿真如鸭头中多珠蚌其壳厚且长产珠极光圆微带青色有官监采择其合度者进上用余皆一撒江中以山海关禁严不得私带颗粒入关故尔 
威虎者独木船也以大木剖而凿之坐以浮江甚稳便松花江出大鲟鳇亦以此船施网得之 
自宁古塔北上往三姓路中有小石室数百闲其高不满三尺沿江而居传是古小人国处室在而人不可问矣 
石头店在宁古塔之南生成一片石横亘十余里绝无土壤能生松柏下闻水声潺湲破隙闲投以小石丁东有声或曰昔仙人炼丹于此倾其炉化为此大石也余亦疑而未决云 
洗北之人即鱼皮达子是也住伊兰哈郎乌苏里一带不生五谷但知渔猎然鱼多于兽不须网罟每岁鱼大来时逆流而上一拥万万至滩浅处皆跃而过焉人排立于滩上以棒击之鱼被伤顺流而下乃于下滩截取堆积如山风干盐晒藏为半年之用人食之余即以喂马喂犬豕并取其皮为衣帬颇光耀夺目 
阿机即树林自船厂至宁古塔经过两树林一在拉泊南长七十里一在拉泊北长九十里弯弯如弓状其实两林即一林也行者适逢其两弓梢耳延袤数百里林中蔽日遮天兽蹄鸟迹在在皆是中有小径仅容一车然高低坑坎艰难万状刨参者争趋之不知有性命之忧也林树皆枒楂屈曲惟松树直上冲霄无一旁枝有类于杉结果大如半升松仁生则草气晒干则可食矣自宁古塔之北犬多于众畜且大而有力冬春之际冰雪载道凡薪米之物皆用冰床装载缚犬数十拉运长鞭以驱犬行疾而冰更滑日驰数百里犬之有功于人若此 
自乌苏里以北家家使鹿亦犹三姓等处之使犬也不特驾车亦可乘骑野兽也而驯服若此昔有扶南国以鹿驾车见之南史今信然 
北海人多数百龄者百岁而死便为殀矣其三时亦如平人惟冬至之日一家男女老幼闭藏密室共为长夜之寝至来春雷响则起如虫入蛰然有乌苏里男子娶妻于北海即家焉又暂往他处至腊方归启户视之妻已熟睡不忍遽别以脸相喂而去夏月又来妻竟伤其面矣 
五国城在宁古塔东北七十里俗名<扌昱>黑金主逼辱宋徽钦二宗即其地也 
国语哈郎犹言聚族而居也赵家哈郎在五国城之北金人迁宋二帝自五国城来居于此冷山在其前河流绕其后阴风惨淡积雪弥漫至今人犹呼赵家哈郎云 
事古塔有弹丸之城副都统镇之城外即松花江沿江而居者皆未入关之满洲凡崔峰乌苏里三姓红旗街黑龙江新城各处所之人参东珠貂皮元狐一切箭杆弓料之物每岁秋冬皆货于此江南各省之人亦万里而来乃一小都会也 
采参之人过宁古塔则分三路北曰乌苏里东曰崔峰西南曰红旗街数干部票各分头采取有得数十斤者有仅得数两者交官之外听其自售 
船厂今改永吉州伐木为城倚江为险发各省刑徒充配于此设将军镇守之盖阃外各镇之要区也顾刑徒俱非善良生聚日众不惟约束当严亦宜开屯田兴学校俾风俗日进于淳可耳 
长白山在船厂东北四百余里本朝发祥之地也圣祖仁皇帝遣大学士索额图等十人前往致祭山高而深鸿蒙杳渺云气长浮从未有人登其颠十人虔洁拜祷顷刻之闲川壑峰峦无不朗照祭毕下山忽见大鹿十只从高堕下如束缚然十人知为山神所赐各载一鹿而归十人中有孔公古礼乃满洲镶白旗参领为余言之特详 
屏风十二在白山之顶江源之旁屹然高峙屏上细草如茵繁花似锦缠锦周匝错采镂金天工人巧莫可名言 
三江水出东西北三面如船厂新城齐齐哈郎三姓等处江水皆可灌地地亦滋肥发生最易其收获较之关西数倍惜居人稀少渔猎为生不知畊种偶见刨参人带出菜子种之每株重二十余斤地脉之厚可知 
三江源在长白山顶周围几及百里泉源如沸清可见底荇藻参差织尘不染乃鸭绿松花黑龙三江发脉之处也 
负义侯田份伊祖田雄乃前明靖南伯黄得功之中军得功阵亡雄挟福王出降是时世祖封以侯爵重信赏耳加以负义使天下后世共凛君臣之分也及其孙应袭圣祖存其爵而革其俸永为船厂水手之长有客过江则以名帖拜而求助焉 
黄龙府即金东都在石头店之东北故垒犹存城西有水泺甚宽广鱼肥美鲫鱼一尾重五斤即关东亦推为珍味 
红旗街在宁古塔西北五六百里江沿之际水亦清浅江北乃朝鲜界并望见其城 
鹿肚石从鹿肚中剖出形如鸡卵见风即硬斧凿不能施色微黄闲嫩绿绿者皆成竹叶纹采参商人得之进上颇邀温语始知其为祈雨灵应之物 
护拉以皂皮为面以鹿皮为底即革履也内填白草草茸而暖即名护拉草穿之踏冰雪甚宜兴王之初无分贵贱御寒必穿此履 
哈石马即水鸡也在石隙中皮黑而油珠满腹以香糟制之则油不化鲜而且肥关东口外有之 
江珧柱其壳如蚌而一角长舒只在春分前后三五日闲江边有之过此则不知所在矣土人呼为独角<虫称-禾> 
红旗街已接海岛海蠏随潮而上大者横长丈许小者亦径数尺与犬獐等物遇则张螯夹之必折其股居人素不识其为何物见其来则羣走而避之余知其为蠏令人以石击之盖碎膏流煮食之味至美至今为居人添一食品云 
遮鲈出松花江四鳃大寻丈入贡者衣以布编以荆专车而送之为上膳之珍京师市上无有也惟有塔厂者俟入贡后闲得一二尾 
松花江多鲟鱼大者二丈许渔人以游丝细网横江截之鲟鱼入网自爱其身不敢用力渔者几十人乘小舟左右牵网以行至一日夜而鱼力竭矣则顺手一拽而起否则有裂网沈舟之患 
沈阳城中向多僧尼道众本朝初定关东选僧尼之少壮者一千人即成婚配后所生子女编籍曰千丁 
诸外国奉贡职惟谨莫如高丽一岁之闲使者不绝于道且衣冠礼乐有古风焉 
山海关外四十八家亲王郡王贝勒贝子公等悉皆元代后裔受爵本朝奉正朔依服制世为婚姻岁岁接踵来朝因得安居近塞存其宗祀 
蟒式乃国家逢大典所行歌舞之式蒙古皆能之 
俄洛斯地处极西过此则缠头回子国矣亦一二年闲使臣一至带来皮张货物颇堪适用其人喜食胡椒等热物又每于冬月中入冰中洗浴盛暑时仍戴貂皮暖帽 
缠头回子国在俄洛斯准噶尔两国之闲郭以铜砖垒之城以玻璃砌之郭外行四十八日而始一周其中宫阙之巍峨衣冠之美丽珍宝玩器之多舆马仆从之盛实为西南第一区历古今无二主邻国来犯其境其君使人谓之曰尔国尚有乞丐偷儿吾不与较也亦从不通使于中国其买卖交易至西宁多坝口而止 
喇嘛一教有黄衣者如达赖喇嘛等修真养性来去明白寥寥数人而已有红衣者如地母地藏等呼风呼雨遣将驱雷亦止数人而已我圣祖仁皇帝常治地母以法而彼竟无如何也此以下更不可问总之诸蒙古信其法而归其教纷纷迷惑莫可救矣每见其念经作佛事之日则晨起饱食牛羊酥酪到坛则摇鼓弄钹打鬼耍叉骇入耳目以为娱乐都人谓之喇嘛戏其经卷皆西番字试问喇嘛中能解经义者几人哉 
西洋人知历法通天文更精黄白术到处开点诱人入教而终不传于人器用虽多不过奇技淫巧供玩赏而已非中国所必需惟酒味清洌善饮者数杯即醉
