北轩笔记　　（元）陈世隆 撰 



　　宋台始建，谢瞻为中书侍郎，弟晦为右卫将军。时晦权遇已重，瞻见其宾客辐辏，谓曰：“吾家素以恬退为业，不愿干预时事，交游不过亲朋。而汝今势倾朝野，岂家门之福邪？”乃以篱隔门庭，曰“吾不忍见此。”又谓宋公宜赐降黜，以保衰祚。晦或以朝廷密事语瞻，瞻故向亲旧陈说，用为嬉笑，以绝其言。及宋公即位，晦以佐命功，位任益隆，瞻愈忧惧。至是遇病不疗，临终遗晦书曰：“吾得启体幸全，亦何所恨！弟思自勉励，为国为家。”谢瞻之于兄弟，刘镇之之于叔侄，颜延之之于父子，虽品格不同，而教戒俱有至理。居盛满者，不可不熟味其言。 

　　司马公置独乐园，当春明之际，卉木繁秀，观者咸以钱与园丁吕直，谓之茶汤钱。积十千而纳于公。公却之曰：“吾岂少此哉？”就与之。直曰：“天地间只端明不爱钱邪？”于是尽其钱创一井亭，以便行客。只一不爱钱，可并端明，亦可以醒端明，要非端明不能有此仆也。不意君实秀才之外，复有此一等人。 

　　伍子胥进伯嚭，伯嚭卒谗子胥；殷景仁引刘湛，湛卒抑景仁；韩愈荐李绅，绅卒诋愈；李德裕起牛僧孺，僧孺卒排德裕；寇准任丁谓，谓卒陷准；王安石用吕惠卿，惠卿卒毁安石；吕大防厚杨畏，畏卒叛太防；张浚、赵鼎举秦桧，桧卒害浚、鼎。小人之不可信如此！虽然，始之信之，知人固未易也。 

　　宁州频岁饥疫，五苓夷强盛，遂围州城。李毅病卒，女秀明达，有父风，众推领州事。秀奖励战士，婴城固守。城中粮尽，炙鼠拔草而食之。伺夷稍怠，辄出兵掩击破之。荀崧都督荆州，屯宛，杜曹引兵围之。崧兵食尽，欲求援于故吏襄城太守石览。崧小女灌，年十三，帅勇士数十人，逾城突围夜出，且战且前，遂达览所。又为崧书，求救于周访。访遣子抚帅兵，与览共救崧。又唐崔旰入朝，以弟宽为留后。杨子琳帅精骑数千，乘虚突入成都，宽不能制。旰妾任氏出家财募兵，得数千人，帅以击子琳，破走之。兵凶战危，男子不免为床下伏，奇女奇妾于黄卷中得之，吾独为之一快。 

　　《庄子?逸篇》：浦衣八岁，而舜师之。《战国策》：甘露言项橐七岁为孔子师。古之圣贤必有师，其名见书传间多矣。蒲衣、项橐，诚何如人？《列女传》：睪子生五岁而赞禹。言幼悟者，三子其最乎？桓谭《新论》云：“殷之伊尹、周之太公、秦之百里奚，咸有天才，皆年七十余，乃升为王霸师”。是皆学行之成于晚者。乃知生而颖异者，世不常有，或遭坎凛而失诸盛年者，犹当晚学，不可遽自弃也。 

　　楚公子微服过宋，门者难之。其仆操而骂曰：“隶也不力”。门者出之。东坡谓事有倒行而逆施者，以仆为不爱公子则不可，以为事公子之法亦不可。晋文帝为琅琊王，至河津，为吏所止。从者宋典后来，鞭帝马而笑曰：“舍长官，禁贵人，汝亦被拘耶”？吏乃听过。宋王廞讨王恭，败走。少子华，随沙门昙冰逃匿，使提衣袱从后。津吏疑之，冰骂华曰：“奴之怠，行不及我。”以杖捶之数十，由是得免。袁顗起兵襄阳，不成而死。子昂藏于沙门，将以出关。关吏疑非常人，沙门杖而语之，遂免。后周宇文泰与侯景战河上，马逸坠地。李穆见之，以策鞭泰背曰：“陇东军士，尔曹主何在？尔独住此。”追者不疑为贵人。与之马俱还。是皆类于楚公子之仆者，乃知可以脱人于难，虽倒行而逆施之，未必非良计也。 

　　考亭云：“《西伯戡黎》，看来只不伐纣，其他事亦都做了。若说文王终守臣节，何故有此？只是后人因孔子‘以服事殷’一句，遂委曲回护如此。”其说然否？曰：“文王三分天下有其二，以服事殷。其中有多少道理、多少忠孝、多少诚心，委曲至此，便是至德。其伐崇、戡黎，只因纣赐弓矢铁钺，得专征伐。故不道之国，西伯得而伐之耳。然则祖伊之奔告谓何？盖臣子之心，有见于兴亡之会，故因戡黎之事，恐而奔告。虑纣之必亡，欲其改过以图存，非谓文王取纣之天下也。观其奔告之词，只称殷之不德，而不及周，则其本情可知矣。若曰文王伐崇、戡黎都做了，只不伐纣，是谓曹操东征西讨都做了，只未取汉是一样。然则孔子何私于文王，特为溢美；后人何私于孔子，曲为回护。若以孔子之言未可信，则天下更有可信之言乎？或曰武王继文王为西伯，戡黎者，武王也。纣使胶鬲视师，而曰西伯何来？盖武王将欲伐纣，而先戡黎也。若然，则文王之心事，愈益明白。使西伯而文王也，则祖伊之恐，徒以其理；使西伯而武王也，则祖伊之恐，明见其势。可恐而卒不如所恐，文之所以为文也；可恐而即如其所恐，武之所以为武也。而考亭于武之伐纣，则曰武王于此自是住不得；于文王以服事殷，却曰只不伐纣。是以文王之不伐纣，反不如武王之伐纣为直截也。失之矣。” 

　　装局取物，俗语谓之设法。受者非惠，与者如弃，谓之白著。王安石新法既行，散青苗钱于设厅，而置酒肆于谯门，民持钱出者，诱之使饮。又恐其不顾也，则令妓女坐肆作乐，以蛊惑之。小民无知，争竞斗殴，则又差兵校、列枷杖以弹压之，名曰设法卖酒。此设法之名所由始也。唐刘展乱纪，元载以吴越州县赋调积逋，郡吏重敛，不约户品上下，但家有粟帛者，则以人徒围捕，然后薄录其产而中分之，甚者，十去八九。时人谓之白著，言其厚敛无名，其所著者，皆公然明白，无所嫌避。此白著之名所由始也。呜呼！元载、王安石，忍人哉。 

　　问：“鲁两生云：‘今天下初定，死者未葬，伤者未起，又欲起礼乐。礼乐所由起，积德百年而后可兴也，吾不忍为公所为。’其言如何？”曰：“两生不知礼乐。礼乐无一事可无，无一时可无。古之圣人躬蹈礼乐之实以化天下，迨其既久，礼之用行而乐之用达，名分定，风俗淳，百姓泰和，暨鸟兽鱼鳖咸若，是之谓兴。非谓百年之后，乃始制礼作乐也。如必待百年而后制作，则汉已越高、惠、文、景、武而之昭矣。至此时，方言礼乐乎，则自是以前，何以为君臣？何以为上下？何以朝会？何以祭享？可漫无仪式，而苟以为之乎？孔子云：‘王者必世而后仁’。夫所谓‘必世而后仁’也，岂三十年后，始修仁政哉？行仁之久，积至一世，乃始沦浃尔。两生不达，而为此迂谈，君子固无取也。” 

　　樗里子者，秦惠王异母弟也。历事武王、昭王，战胜攻取，号曰智囊，显赫尊重，卒以寿终，可谓人臣之极矣。独可异者，其卜葬渭南章台之东，尝谓人曰：“后百岁，当有天子之宫夹吾墓。”至汉兴，果建长乐宫于东、未央宫于西，而武库正当其墓。夫秦自惠文至庄襄，越百年而始为始皇，在位又三十七年。樗里子之后，秦方自王而帝，开代以来大一统之盛。而汉宫之地，已默定于一丘墓之间，盛衰倚伏，孰非前定？语曰：“力称任鄙，智称樗里。”自非神圣，恶能前知若此哉？ 

　　和洽言于操曰：“天下之人，才德各殊，不可以一节取也。俭素过中，自以处身则可，以此格物，所失或多。今朝廷之议，吏有著新衣、乘好车者，谓之不清；形容不饰、衣裘敝坏者，谓之廉洁。至令士大夫或污辱其衣，藏其舆服，朝府大吏或自挈壶飧，以入官寺。夫立教观俗，贵处中庸，为可继也。今崇一概难堪之行，以捡殊涂，勉而为之，必有疲瘁，而或容隐伪矣。”操善之，下令：“不必廉才而后可用，二三子佐我明扬仄陋，惟才是举。”和洽此议，极合中道。观其不就刘表，特从操辟，以伸此议，亦可谓知所事者。 

　　龙，角浪凹峭、目深鼻豁、髻晃鳞密、上壮下杀、朱火煜煜者雄，角靡浪平、鼻直髻隐、目圆鳞薄、尾壮于腹者雌。猬，毛顺者雄，逆者雌。啄木，羽斑者雄，褐者雌。樗鸡，五色具者雄，青黑质白斑者雌。又，蜥蜴亦五色具者雄，不备者雌。牡蛎，左顾者雄，右顾者雌。蜻蜓，身绿色者雄，腰间一遭碧色者雌。鼠，粪头尖者雄，两头圆者雌。雀，粪尖者雄，圆者雌。又，右翼掩左翼者雄，左掩右者雌。鹊，翼左覆右者雄，右覆左者雌；烧毛内水中，沉者雄，浮者雌。蛤蚧，皮粗、口大、身小、尾粗者雄，口尖、身大、尾小者雌。鲎鱼，雄小雌大，水中浮者雄，沉者雌。 

　　《史记》，公孙宏、主父偃两人均起于微，老于贫。方宏牧豕海上，与偃之困厄燕、齐，其穷一也。六十上书而不称旨，与晚学纵横，干谒求通，不召用，其厄同也。一旦遇合，鱼水交欢，恨相见之晚，其遭际同也。宏外宽内深，阴贼险刻，杀主父，徙仲舒；偃迫齐王，慑燕、赵，其心术同也。乃究其始终，一则位终宰相，封列侯，蒙身后之显名，而延子孙之富贵；一则身死族灭，为天下笑，使非汶人孔车，则白骨且不收矣。天之祸福，何同类而异施如此！ 

　　裴度隶人王义，当度为御史中丞，与武元衡议讨淮蔡。李师古为淮、蔡请，不得摇，阴遣人刺武元衡于道，并刺度击首，以毡帽厚，得不死，坠沟，义为扦刃而死。贼意度死沟中矣，遂舍之。度免，为文祭义，仍厚给其妻子。淮、蔡许大功勋，皆以为成于裴度、李愬，而不知无王义，度与元衡同鬼录矣。朝廷论淮、蔡功，而不及义。裨官小说，安可废乎？ 

　　天道好生恶杀，未有杀人而无报者也。人但知英布反状，漏泄于幸姬之就医，疑姬与邻人贲赫通，将欲捕赫，为赫所告。及其败走江南也，又以妻为番君女，故走番，为番阳人所杀。不知项羽坑杀千万人，皆布为首虐。故始则假手于项伯，杀其妻子，终则发难于爱姬，戮及其身，此天道之不爽者也。史称其为布衣时，有客相之曰：“当刑而王。”并不闻谓王而复刑。盖初之坐法而黥，出于无心，乃骨相之成于天者也；终以多杀而刑，乃孽由己作，非天也，故不形于相也。三人一体之中，韩、彭之诛，大都亦坐妄杀之故。后世之将，可以鉴矣。 

　　建武中，郡国群盗并起。郡县追讨，到则解散，去复屯结。光武遣使者下郡国，听群盗自相纠摘，五人共杀一人，除其罪。吏虽逗遛回避勿问，但以获贼多少为殿最，唯蔽匿者罪之。于是更相追捕，贼并解散。徙其魁帅于他郡，赋田受廪，使安生业。自是牛马放牧不收，邑门不闭。非帝少在民间，熟知盗情，亦不能为此法也。 

　　王晏外弟阮孝绪，知晏必败，不与相见。尝食酱美，问知得于晏家，吐而覆之。及晏败，人为之惧。孝绪曰：“亲而不党，何惧之有？”卒免于罪。王晏背齐主恩，劝萧鸾以弑所托，非人哉！华林之诛，欲尝啖粥，得乎？阮孝绪吐酱，高矣。 

　　毕再遇，兖州将家也。开禧用兵，诸将多败事，独再遇累有功。金虏认其旗帜，即避之。累迁至镇江都统制、扬州承宣使、骁卫上将军，后以老病致仕。始居于霄，有战马号黑大虫，骏快异常，独主翁能御之。再遇既死，其家以铁维系之阑中，适遇岳祠迎神。闻金鼓声，意为赴敌，于是长嘶奋迅，断ㄌ而出。其家虑伤人，命健卒十余挽之而归，乃好言戒之云：“将军已死，汝莫生事累我家。”马耸耳以听，汪然出涕喑哑，长鸣数声而毙。呜呼！人之受恩而忘其主，曾异类之不若，能无愧乎？ 

　　伯阳生李树下，遂指李为姓。马援本赵奢后，奢能驭马，号马服君，子孙因以为姓。胡广本姓周，以端午日生，不举，用葫芦盛之弃水，为吴姓者所得，及长，托胡为姓。陆羽，有人得之水滨，及长，筮得鸿渐于陆，因以陆为姓。车千秋，齐田氏族也，年老，乘小车出入省中，人谓车丞相，子孙因以为氏。席豫，本姓籍，避项羽名，改姓为席。束皙，本疏广后，因避难，去[C055]为束。枣据以避仇，改姓为棘。代醉篇中，尚有姓原之可考者，兹仅录其所见。 

　　赵奢以田部吏为将，破秦阏与之下。即其去邯郸三十里而军，坚留二十八日不行，以懈秦师。武安君，智者，岂其料不及此？及二日一夜，卷甲而趋阏与，亦已疲矣。秦人悉甲而至，未之或懈也，危矣哉：止争先据北山上，因以取胜，固倏忽之奇乎？前此坚留一舍二日，而数百里趋利，其不至蹶上将也，幸矣。他日，与田单论兵，而以正兵用众，诎单之奇兵用寡，是乎？非乎？奢以全赵为阏与之一战，单以败齐完七十余城，如反掌。吾未见安平之果在马服下也。 

　　宜城驿有楚昭王庙，乔木万株，多不知其名，历代不敢剪伐。每岁十月，民相率聚祭。庙后山城，即王居也。其地独高，广围八九十亩，号殿城。其砖可为书砚。驿前有井，亦云起昭王时，每著灵异，人莫敢汲。岂以云不移祷、河非获罪而能于赫至今邪？袁有萍乡，即王昔时得萍实处。 

　　苏仙公耽升云而去，后有白鹤立郡城北楼，以爪攫楼板书云：“城郭是，人民非，三百甲子一来归。我是苏公，弹我何为？”又，丁令威仙去，后亦化鹤来归，集辽东华表柱上，语亦相同。又，唐玄宗时，蜀道士徐佐卿化鹤被箭。帝幸蜀，见壁间箭，问其弟子。曰：“此吾师所留，俟箭主至，还之。” 

　　唐兴以来，边帅皆用忠厚名臣，不久任，不遥领，不兼统。功名著者，往往入为宰相。其四夷之将，虽才略如阿史那杜尔、契苾何力，犹不专大将之任，皆以大臣为使以制之。及开元中，天子有吞四夷之志，为边将者十余年不易，始久任矣。皇子则庆、忠诸王，宰相则萧嵩、牛仙客，始遥领矣。盖嘉运王忠嗣专制数道，始兼统矣。李林甫欲杜边帅入相之路，以胡人不知书，乃奏言：“文臣为将，怯当矢石，不若用寒族、胡人。胡人则勇决习战，寒族则孤立无党，诚以恩结之，彼必为朝廷尽死。”玄宗悦，用其言，始用安禄山。至是，诸边节度使尽胡人，精兵咸戍北边，天下之势偏重，卒致禄山倾覆京室。呜呼！奸相固宠一言可以亡国。将相中外之关，可不慎欤！ 

　　南阳僧静如得一古砚，置案头，把玩间，忽堂下一甲士，长三四寸，升阶，依案宣言曰：“吾君欲观渔于端溪，僧其避之。”随有渔人六七辈，长如甲士，撒网于砚池。一将军长五寸许，与左右三十余，升砚指挥。顷时，网起，获鱼数头，遽命厨人促膳。将军指僧，谓左右曰：“此亦可烹，以益鱼席。”静如怒而大喝，即灭无有。俄有甲士拥之以去，倏忽入一宫，见前将军坐而怒曰：“何物大胆，乃敢惊余，其置之死。”于时宫中火起，僧因得逸。闻有谓之者曰：“助汝金，以快尔心。”又曰：“尔胡不为宋郊？”僧梦觉，身卧堂下土穴傍。于是命徒持锄开穴，得一蚁冢。思助金，锄也。又感郊渡蚁事，遂掩而不毁焉。 

　　赵邻几好学，善著述，太宗擢知制诰，逾月卒。子东之，亦有文才，前以职事死塞下。家极贫，三女皆幼，无田宅以生。其仆赵延嗣，义不忍去，竭力营衣食给之，劳苦不避。如是者十余年，三女皆长，延嗣未尝见面。至京师，访舍人之旧，谋嫁三女于李翰林硕、杨侍郎徽之，发声大哭。二公惊，谢曰：“吾被衣冠，且与舍人交，不能恤其孤，不逮汝远矣。”即迎三女归京师，求良士嫁之。皆有归，延嗣乃去。徂徕石守道为之传，以厉天下。尝读《李善王成传》，救主孤于患难之中，皆古来奇男子。而延嗣拮据，赡养邻几三女，且不敢一面，及长而走京师，访主故交，谋适良士，何其从容有为若此！乃知成仁取义，必皆无所为而为者。彼延嗣亦何知，天下后世咸高其行谊邪！ 

　　魏文帝既立为嗣，喜，因抱辛毗颈曰：“辛君知我喜否？”君子于此，有以占其器之不宏矣。唐庄宗入梁，喜不自胜，手引李嗣源衣，以头触之曰：“吾有天下，卿父子之功也。天下与尔共之。”有以知其业之不远矣。呜呼！二君何足道哉。刘先主之得蜀也，于涪置酒大会，谓庞统曰：“今日可谓乐矣。”统曰：“伐人之国，而以为欢，非仁者之兵也。”先主醉，怒曰：“昔武王伐纣，前歌后舞，非仁者耶？卿言不当，宜速起出。”统退。先主寻悔，请还。统复故位，先主曰：“向者之论，阿谁为失？”统曰：“君臣俱失。”先主大笑，宴乐如初。先主袭夺璋土，权以济业。昔人譬之断手全躯，何乐之有？而酣醉中失辞如此！季汉之不能恢复旧物，其器亦有所未优乎？而吾于亚子辈何讥？ 

　　善谋者，如弈之布子，子定而势从之，势定而翕张从之，翕张定而胜从之。昔汉高都关中，据天下之势，从袁生出广武，以致敌人之从，是也。羽已得关中，而更弃之，则韩生以为沐猴而冠。故曰：“凡与人斗，不扼其吭而拊其背，而能胜者，未之有也。”昔诸葛公欲据荆州以争天下，而曰：“跨有荆、益，保其险阻，东和孙权，西交马、韩，待天下有变，一军出宛、洛，一军向长安，百姓孰不箪食壶浆以迎王师？”此诸葛公之志、诸葛公之事也。及据荆不得而定都成都，观其措置颇大，和孙权，安南中，抚辑蜀土，屯田渭滨，使诸葛不死、走生仲达者，关中宁可保哉？关中既破，许昌瓦解，又安在无土不王？故其与华歆、王朗一书，精明果确，举朝心悸胆落，莫知税驾之所。夫操之临死，何为而咿嘤泣涕？畏诸葛也。分香卖履，有求为黔首不得之念，知丕等不足赡健儿衣食也。操实蹙死于汉中，而史讳言之。视公如龙、视操如鬼之论，信矣。虽然，亦不都荆州之失也。 

　　唐刘晏领度支，死之日，籍录其家，惟杂书二乘、米麦数斛而已。史称其理财以养民为先，因平准法，干山海，排商贾，制百物低昂，操天下赢赀，以佐军兴。虽用兵数十年，敛不及民，而用度足。唐中偾而复振，晏有劳焉，是干国之臣也。特以功名日盛，眷遇日隆，故娟嫉之人，如常衮辈者忌之。至其诛死，则因昔勘元载，鞫狱伏诛，而其党杨炎坐贬。后炎专政，衔私恨，为载报仇，遂诬构以死，而天下冤之。使晏不勘载事，虽理财，固不死也。勘载事，即不理财，固亦死也。胡致堂乃谓晏以理财而死，遂谓是言利背义之为害。若天道报恶者然，将使司国计者，不以足国为务，而徒以不言利为高，则国亦何利焉？嗟乎！兵以子乱，乃不论丈人之师、弟子之师，而徒曰：兵者老氏之所忌，是天下无兵也。刑以诘奸，乃不论出于哀矜、出于苛刻，而徒曰：皋陶之无后，为主刑也。而遂有纵盗贼以为阴骘者，是使天下无刑也，而可乎？龙逢、比干之死，亦未必言利背义之为害。甚矣！胡氏之说，不当事情，不可以为训也。 

　　礼有谥，自尧而上，王者子孙，据国而起，功德浸盛，故造美谥。舜、禹本以白衣砥行显名，升为天子，虽复制谥，不如名著。舜者，准也，循也。禹者，补也。汤者，攘也。文、武皆以其长言之，二王岂不能兼文武者哉？夏、商继世之君，未尝立谥。至周，始加谥而有幽、厉之名，孟子所谓孝子慈孙，百世不能改焉者也。秦人鉴此，谓以子议父、臣议君也，遂去谥法。后世自汉以下，帝王谥号，在易代之日，有美无恶。若增累美谥，盖始唐代宗时。颜真卿上言：“上元中，政在宫壶，始增祖宗之谥。玄宗末，奸臣窃命，累圣之谥，有加至十一字者。按周之文、武，言文不称武，言武不称文，岂盛德所不优？盖群臣称其至者故也。故谥多不为褒，少不为贬。今谥号逾古，请自中宗以上，皆从初谥。”当时百官集议，儒学之士，皆从真卿议。独袁傪谓庙陵玉册，皆已刊成，不可轻改，事遂寝。后世谥号，益衍而广，皆准唐为例，非古制也。 

　　后汉赵岐，字邠卿。初名嘉，少负节概。妻马氏，外戚家马融兄女也。岐鄙融，不与相见，仕州郡，以廉直见惮。年三十，以重疾卧蓐七年，尝敕兄子曰：“丈夫生世，退无箕山之操，进无伊、吕之勋，天不与我，复何言哉！我死，可立一圆石墓前，刻曰：‘汉有逸人，姓赵名嘉。有志无时，命也奈何！’”后疾愈，京兆尹延笃引为功曹，与京兆尹唐玄以怨谤有郄，收岐家属宗亲，陷以重法，尽杀之。岐逃难匿迹，卖饼北海市中。时安丘孙嵩，年二十余，见岐密问曰：“子似非卖饼者，倘有重怨，或亡命乎？我北海孙宾石也，阖门百口，势能相济。”岐素闻其名，具以实告。嵩即迎归，白母曰：“出门得一死友。”上堂飨之极欢，日匿之复壁中。数年，尝作《戹屯歌》二十三章。后诸唐死灭，得赦，拜并州刺史。复罹党锢，献帝时拜议郎。兴平中，自乘牛车，往说刘表，令将兵卫朝廷。时孙嵩亦寓表所，不为礼，岐力荐为青州刺史。时曹操为司空，举岐自代，乃拜太常。年九十余，建安六年卒。自为寿藏，图季札、子产、晏婴、叔向，四像居宾，自画像为主，其雅志如此。著书甚多，亦汉末一奇士也。 

　　予阅宋昭宪太后本传，生邕王光济，早死。次太祖、太宗、秦王廷美。夔王光赞，幼亡。又燕国、陈国二长公主。则廷美为昭宪出无疑矣。比廷美被谗，太宗谓宰相曰：“廷美母陈国夫人耿氏，朕乳母也。后出嫁赵氏，生廷俊。”而《廷美传》言涪陵公廷美母陈国夫人耿氏卒。此又若廷美真非昭宪出者，何也？盖廷美之出于昭宪，路人知之。廷美之致祸，则昭宪贻之。金匮之诏曰：“汝百岁后，当传位于汝弟。”嗟乎！太宗不能一日忘情于太祖，能一日忘情于廷美乎？反覆廷美始终，未尝有一显罪确情。如淮南江都之逆戾也，初告秦王骄恣，将有阴谋。阴谋，何谋也？王遹辈以告，骤擢美官矣。王荣辈，以交通安置矣。比赵普以私怨恨卢多逊，不藉廷美，则不中太宗之妒。不籍廷美以中太宗之妒则中多逊不毒。赵白、樊德明之报多逊弓箭之遗，淮海犀玉之索，潘潾、银碗、锦彩、羊酒之私，皆一时廷臣罗织成之，廷美何罪？《传》又云：“遣赵怀禄私其同母弟赵廷俊”。夫廷俊，果耿氏出，天下莫不闻，何必太宗哓哓然鸣之于大臣，大臣哓哓然鸣之于群臣。又孰敢谓廷美，昭宪出也？况彼时宰相，普也。普言亦何可信乎？且太祖下滁，宣祖尚无恙，未几，而帝以太祖之仁孝，忍使其父有壮子之媵妾改适他人者。夫既已适他人矣，已为失节之妇，而陈国夫人之号，又孰崇之？盖太宗一时为涂面之言，以遮饰谋杀廷美之故，当时讳之。史臣难之，故其纪错乱而矛盾，使后世疑之必辨之。则太宗之残忍，赵普之险恶，廷美之冤愤，昭然如日月之行天，万世不能掩也。 

　　世传汉高溺戚姬之宠，遂欲夺嫡。然否？曰：“此自有说。”盖高帝艰难百战以有天下，见惠帝懦弱，不足以承大业，而己与吕后年皆渐高，恐新造之邦反侧未定，诸强功臣又皆在列，一旦身死而太子不能为驾驭，特以如意类己，故意属之。此帝之本情也。卒以四皓羽翼，太子不废，谓人心所属，恐易之而又失天下心也。使帝果惑于戚姬之宠，而不顾失天下之心，则亦何有于四皓？且帝之杀韩信，即其属意赵王之心也。以为信在而太子暗弱，天下事尚未可知，故宁杀信而不惜。使太子英武如帝，信未必诛。今以属意赵王为真惑于戚姬，是亦谓信之诛为真反也。而果帝之本情哉？曰：“若是，则周昌何为强谏？张良何以为之羽翼？”曰：“立嫡以长，理之正。又况开国之君，尤当为后世法。昌亦只说个正理，良亦只了得吕后之托。彼惠帝之无子先死，吕后之后死，文帝之承统，一以衍汉祚之长，皆天意，非人谋也。若后先死而惠帝独在，必不能自立以丧天下，则昌之谏、良之羽翼，是亦殷太史之争立纣，使商不祀忽诸而已。”或又曰：“太子易，则强悍之吕后不肯但已，赵王亦未能安，家难且作，而其祸方长，故不如据正理以听天命。”良之意或如此，要之皆出于不得已，不可为万全之谋也。 

　　七雄之末，诸善战者，吴起以法，孙膑以智，田单以巧，白起、廉颇、李牧以勇，而公子无忌不与焉。公子特以卑身下士，差胜孟尝、平原、春申三君，不知善为兵者，固无如公子者也。吴起、孙膑之时，秦未甚强，而田单之所摧则骑劫，颇则栗腹而牧匈奴也。白起用秦师以攻诸侯，宜无不糜碎者。若邯郸之围，秦悉关中、河内之卒，馘赵人四十五万，而压其城。城且旦暮下矣，公子虽窃符以有魏师，而其人皆嚄唶懦将之所教，而恫胁不振之余也，纵归二万人，而独留八万人以战，外若削弱其形，而内实有以一其心而振其气，偏师直入虎狼之窟，而逐之以存赵。此其乘坚而为瑕、转弱而为劲者，何如也？秦乘公子出，而日夜攻魏，其志已无魏矣。乃公子归而致五国之师，大破秦军于河外，走蒙骜，乘胜逐北，至函谷关而不敢出。此其联散以为整、转弱而为劲者，又何如也？公子不死，魏几不亡，万金入而晋鄙之客之间行，公子惟有饮酒、近妇女，以速其死耳。盖不欲以身为秦国虏也。或曰：“公子之善用兵，独其客善之”。不知客善兵，而惟公子用之。是亦淮阴之善将兵，而高帝之能善将将也。孰谓公子不善用兵哉？ 

　　张奂，字然明，北州人豪。一任职，即以二百人招合东羌，破南匈奴七千之众，已称奇功。羌豪酋长感德，赠遗金鐻、马匹甚多，乃召主簿于诸羌前，以酒酹地，曰：“使马如羊，不以入厩；使金如粟，不以入怀。”悉还之。羌性最贪，人人竦服。梁冀被诛，奂以冀故吏免官禁锢，赖皇甫规力荐得复。后窦武、陈蕃谋诛宦官，事泄。曹节等矫制，诏奂围陈蕃，杀之，以功封侯。奂初不知本谋，后知为节所卖，痛自悔恨，封还侯印，乘灾应上疏，力申陈、窦之冤。复为节等所疾，结司隶校尉段颎将害之。奂忧惧，奏记于段，辞极哀恳。段虽刚猛，省书怜之，既免于难。时禁锢者多不能逊避，俱至死徙。奂独闭门不出，聚徒著书，竟以寿终。遗命曰：“吾前后仕进，十要银艾，不能和光同尘，为谗邪所忌。通塞，命也；始终，常也。”命从薄葬，诸子从之。二子，长芝，字伯英；次昶，字文舒，并善草书。论曰：“士君子处世，岂能遭际皆良？所贵明哲善处。而善处之道，不过无欲、谦退为主。盖公能服人，让能远害，持身之善物也。然明辞羌金、还侯印，两事可称无欲。功当封侯，阻于宦竖，而赐钱、除郎，并皆不受，可称谦退。至奏记段颖，不独文词古婉，可追乐毅之书，而曲意趋承，深得明哲保身之道。至于著书立言，一门词翰，又其余事。种种皆可师法，不当于将臣中论也。” 

　　唐世士大夫崇尚家法，柳氏为冠。旧传柳氏出一婢，婢至宿卫韩金吾家，未成券。闻主翁于厅事上买绫，自以手取视之，且与驵侩议价。婢于窗隙偶见，因作中风仆地。其家怪问之。婢云：“我正以此疾，故出柳宅也。”因出外舍。人间：“汝有此疾，几何时？”婢曰：“不然。我曾伏侍柳郎君，岂肯伏侍买绢牙郎也？”盖柳宅家法清高，不为尘垢卑贱，故婢化之如此。今士大夫妻，有此识者少矣。柳婢妾亦知雅俗，陶谷妾浅斟低唱，与雪水烹茶趣味自别。谁谓习俗不能移人乎？ 

　　郭景纯璞，少好经术，博学高才。而其天文卜筮之术，则受于郭公青囊书。晋怀之际，郭尝筮之，投策叹曰：“黔黎将湮于异类，桑梓其剪为龙荒乎？”遂避居河东，抵将军赵固。固乘马死，郭令三十人从三十里外庙社中，取一物似猴者，置病马前，便嘘吸其鼻。有顷，马奋迅而起，此物随不见。其术甚神，而理不可解。又其寓主人一婢美，郭爱之，以豆化赤衣人围其宅。主人求为解，竟得婢。其他术奇验甚多。尝著《南郊赋》，帝悦之，召为著作郎。然性轻易，不修威仪，嗜酒色。干宝尝诫之曰：“此非适性之道。”郭曰：“吾所受有本限，用之惟恐不尽。乃忧为患乎？”是以深安分义，不求荣进，当王敦之难，从容就死。虽桓彝触厕之忌，数若相符。而行刑袴褶之遗，久已前定。寿亦四十九，与管公明同。所著述传世甚多，则非管比。 

　　张乖崖咏布衣时，与陈希夷交，师事之，一见谓曰：“子当为贵公卿，一生辛苦。”二年后，果及第。尝赠之诗曰：“征吴入蜀是寻常，鼎沸笙歌救火忙。乞得江南佳丽地，却应多谢脑边疮。”初不解，后历仕吴、蜀，皆符合。至益州，忽头疮。先是屡乞闲，不许，至是因疮乞金陵养疾，遂得旨。少尝与傅霖为交，后公出而霖隐越。三十年守宛州，傅忽叩门笑曰：“别子一世，尚尔童心。今将以去来报子。”公曰：“咏亦自知之。”后一月而卒。前居蜀时，曾留实封文字一卷，与僧希白曰：“候十年后某日开视。”至期发函，乃公自题画像也。公果以是日死。论曰：“神仙之事，古未尝无。若邺侯、乖崖辈，自是本来灵骨，故能坐照去来，脱屣尘界。观其天文示异，慨以身当。希白实封，十年前定。何其视死如归，了无芥蒂也！”寇莱公之谪岭南，道出杭州，妾倩桃疾作，谓公曰：“妾必不起，幸葬我天竺山下。”且云：“相公宜自爱，亦非久居人世者。”果老薨于雷州。夫莱公不必言，此女子亦岂尘埃中人耶？视恋恋世缘者，真霄壤矣。 

　　方玄德为平原相时，关、张为别部司马，三人寝食必俱，恩如一体。后来间关患难，大抵刘之藉力于二公居多。翼德救主于当阳长阪，以二十骑拒操迫兵，断桥瞋目之时，真是神将。一破刘璋，再破张郃，俱以少胜众，所向无前。帐中之变，乃为人袭其卧内耳。若云长之守荆州，威震华夏，曹操欲迁都以避其锋。司马懿看破关之得志，孙权必不愿，遂劝权蹑其后。权若无辞婚之积憾，应之亦未必如此之速。及攻曹仁于樊，操遣于禁救之。禁降矣，又杀其将庞德。逮操再遣徐晃救仁，关不设防，身及妻子并为权所害。后庞德子会，随钟、邓伐蜀，尽灭关氏之家。是关死于司马懿，而关族灭于庞德也，岂不惜哉！ 

　　东坡守胶西时，熙宁乙卯，仕宦十九年，家日益贫。元丰己未，于吴兴被逮赴狱，黄州安置，寓居定惠寺，迁临皋亭，立南堂。辛酉，在黄二年，日以困匮。故人马正卿为请故营地，使躬耕其中，所谓“东坡”者也。明年始就，东坡筑雪堂以居。绍圣甲戌，宁远军之谪，惠州安置，寓居嘉祐寺，就寺立思无邪斋。明年，迁于合江之行馆。又明年，得归。善后隙地数亩，营白鹤新居。丁丑，新居成。未几，谪琼州，于昌化军安置。初僦官屋，为有司迫逐，乃买地城南，结茆数椽，邻天庆观，极湫隘。尝偃息桄榔林中，摘叶书铭，以记其处。在儋四年，食芋饮水，其穷甚矣。元符庚辰，得赦北归。明年，为建中靖国。辛巳七月丁亥，卒于毗陵。坡公陟世多难如此。徐、杭、汝、颍牧守之乐，中书、翰林、侍从之荣，定州方面之贵，所得几何？而四十五年间，南奔北走，风波瘴疠之乡，饥饿劳苦，曾不得名一廛，托环堵为终老地。其与人书，间及生事不济，辄自解云。水到渠成，不须预虑，亦可谓善处穷矣。 

　　三代养老之礼，远不可考。《记》所传者，多汉人拟议之辞。后周以于谨为三老，中楹南向而坐，帝立于黼扆之前。西面有司进馔，帝跪设酱，至亲为袒割。谨食毕，帝跪授爵以酳。此拘《礼经》之文而不达其意者也。盖古人之席，以东向为尊，宾师祭礼皆正东向之席。惟人主立朝则南面耳。今也以人臣俨然南面，而使人主立于其旁。三代有是礼耶？此不达古之方面也。《礼》曰：“授坐不立，授立不跪。”古之所谓跪者，即坐而膝席耳。今也以人臣倨坐于上，而人主跪于其前。三代有是礼耶？此不达古之坐起也。且夫礼有时而情有顺，古今异便，不可强也。古之人君立而听朝，今有立者乎？古之升车者或立而乘，今有立者乎？况三代所谓国老者，其道德行业，足以师表流俗而辅翼人主，王之所谓师保，父兄也。东京以桓荣为三老，儒者犹或耻之，谨何人哉！猥以不经之礼尊之，陋亦甚矣。宋儒徒取其能行周礼，而不察其是否，不亦诬耶？ 

　　李靖以劲骑三千，由马邑袭破定襄，颉利可汗遁碛北。他日，又以万骑，赍二十日粮，袭颉利于白道，于是斥地自阴山，北至大漠，功大而成速，开辟以来未之有也。又裴行俭为安抚大使，行至西州，诸蕃郊迎。行俭召豪杰干余人自随，扬言大热，未可以进，宜驻军，须秋。都支觇知不设备。行俭徐召四镇酋长，伪约畋曰：“吾念此乐未尝忘，孰能从严四镇子弟从者万人，乃阴勒部伍，数日倍道而进，去都支帐十余里，先遣所亲问安否，外若闲暇，非讨袭者。又使人趣召都支。都支仓卒不知所出，率子弟五百人诣营谒，遂擒之。行俭破大酋，不烦中国折矢，用其豪杰，进止如戏，此亦班定远后一人也。 

　　隋有乐工万宝常者，善为音律。开皇初，命沛国公郑绎等定乐为黄钟调，乐成奏之。宝常曰：“此亡国之音，岂所宜闻？”后复听太常所奏乐。泫然泣曰：“声淫丽而哀，天下不久将尽。”时方全盛，至大业末，其言卒验。时王令言亦妙达音律，炀帝将幸江都，其子从户外弹胡琵琶，作翻调安公子曲。令言卧室中，闻之惊起曰：“变，变。”急呼其子曰：“此曲何时兴。”子曰：“顷来有之。”令言遂欷流涕，谓其子曰：“汝慎不从行，帝必不返。”子问其故。曰：“此曲宫声，宫，君也。其声往而不返，吾故知之。”帝果被弑江都。以此观之，二人者，师旷、季札亦不多让，乃知吉凶先见，亦理数之必然也。 
