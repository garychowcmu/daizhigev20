东南纪闻 元 佚名
    ●卷一
    司马温公归洛，讲《孝经》。有二父老住听，持箪食、豆羹以献公为享。尽讲《庶人章》毕，父老请曰：“自天子至士，皆有诗，庶人独无诗耶？”公不能答。
    李如圭，字宝之，吉水人。七岁能诵《书》。淳熙间，孝宗谕云：“诵《尚书》。”即诵《无逸》。孝宗大喜，抚榻和诵，以至终篇。诵讫，圣谕云：“予汝一官。”即再拜谢，遂授迪功郎。
    叶少蕴早年贵显，退居石林累年，尝以吟咏自如。每遇风和日暖，辄以数婢子肩小车，且携酒樽、食奁自随，遇其意适处，即下车酌酒赋诗。有小吏稍慧，每使之检书，薰染既久，亦能诗词。
    浙西赵宪忄与夫权平江府事，有妇告姑私醋者，官追姑勘罪，将施刑，而问妇曰：“事姑孝乎？”曰：“极孝顺。”宪曰：“汝既孝顺，代姑受杖。”竟杖其妇。俞文豹云：“深得诛心之法。”
    张尚书匀尹京禁铜器，有僧持匙箸一副来首，及追问犯者，则云：“自祖父相传，每日用此斋僧，至此僧遂挟之而去。”公纵之丽语僧曰：“汝能办事，今刺汝为厢军。”乃当额大刺“专一搜捕铜器”六字。此盖深得诛心之法。
    徐帅安民守襄阳时，外境旱蝗，上下巴河，啮草木净尽，次第入境，同官父老皆以为法当禳礻会或驱而杀之，公不然。一日四鼓，小骑径之境上境蝗所，祝天曰：“汉阳民悉力耕耨，幸而中熟。今境外有蝗将及境者，此皆臣政事不明、德意不宣，愿蝗飞入臣口，宁臣死毋坏百姓。”顷之，大雨。明日报蝗已尽出境矣。
    韩氵虎，字仲止，上饶人，南涧尚书之子。以荫补京官，清苦自持。史相当国罗致之，不少屈一。为京局，终身不出人，但以韩判院称南涧晚年有宅一区、伏腊粗给，至仲止贫益甚，客至不能具胡床，只木杌子而已。长沙吴某得广东宪，还至京，拥迓吏甚盛，道候仲止，立马久之，听事阒寂无人。未几，一老妪启户出，吏亟以刺状授之。抵于地，径入去。吴惭退，访樟邱文卿，亦故旧也，色尚未和。樟邱曰：“得非见拒于仲止乎？”曰：“然。”樟邱曰：“是非君所知，且相与共食。食毕，与同往。”于是联裾行至厅事。樟邱以杖叩屏者再，内徐问为谁？樟邱自称曰：“文卿。”复徐言：“吴某也，在此。”仲止乃出，吴谢曰：“适候谒移时。”仲止笑曰：“松风吹耳，不过喝道也。”时方暑，于是席地饮，极欢而去。次日，吴专状遣吏送酒钱若干。仲止出问曰：“你官人交割子也？”吏错愕曰：“本官方拜见，自此却去上任。”仲止作色云：“便是近来官员不曾到任，先打动公使库物色，韩某一生不会受此钱。”使吏领赍去。其清节如此。
    龙溪汪藻与芗林向子湮交游，情分甚厚。汪《集》中有《和向伯恭诗》，即芗林也。汪为湖州，纳妾名娼周氏，而其妻不能容。汪置诸郡圃，时与之会。其妻瞰其往，即径造其所而诟之。汪预戒十数卒布于道，俟其妻之来，则连声大唱“喏”，其声如雷，汪闻“喏”声，即由他道以去。向平居，每议论慷慨，以功名自期，后知潭州，失守而归。汪举笏戏之曰：“君喜功名，今中兴第一功也。”向答曰：“公喜佛，今十大弟子位也。”汪以是深怨之，已而向为言者论去。
    杨谈，字纯父，临川人。少学音律，弱冠曳裾侯门，泛舟访郢州张守。既至，张资之往合淝，谒制使杜子兴，杜亦壮之。明年，用以解安丰围。孟元庵珙开帅荆湖，张郢中荐之元庵处，以茶局周其资用。杨尽卷本领钱数万，用之既尽。茶局本领钱实隶总所，后事发，秋壑为总领，求纯父甚急。元庵以白金六百两与之，使急还元逋。纯父又以散之宾客，酣歌不顾。
    汪勃，歙人也。仕州县，年逾六十犹未调。官满，趋朝试干秦桧，求一近阙。秦问其：“已改官乎？”曰：“未也。”有举者几人？”曰：“三人耳。”于是遣人导之往谒张、韩。时二公皆以前执政奉朝请，闻有秦命，倒屣出迎，执礼甚至。勃得改秩，秦后擢置台省。
    蔡京为相日，置讲议司，官吏人数俸给优异。一日，集僚属会议，因留饭，命作蟹黄馒头，略计其费，馒头一味为钱一千三百余缗。又尝有客集其私第，酒酣，顾库吏曰：“取江南官员送咸豉来。”吏以十缶进，细认乃黄雀肫也。京问尚有几何？吏对以犹有八十有奇。其充口腹之欲者若此，他可知也。
    刘龙洲过，太和人。嘉定间，客京师，因争竞到府。赵尹师[B164]素不喜士，将杖之。其侪辈扣橐使王方岩居间。王不得已，折简于赵云：“刘过生平违越事不止此，要当使俗子治之，勿出吾曹手也。”赵忻然，即释其罪。
    韩大伦，蕲王曾孙也。本刀镊家儿，随父出入府第。韩翁奇之。翁无子，媪启翁曰：“刀镊儿尚在，今不收拾，得无后患？”翁慨然呼以入，时十七八矣。翁立之于前，作色曰：“我有四个字，汝能不犯戒则留，不然去耳。”请问之，曰：“酒、色、财、气也。”大伦曰：“幸受教，敢不敬承。不饮酒、不耽色、不爱财，皆当服行终身。惟“气”之一字，却欠商量，不可少屈。”翁闻其言大喜，出布衣一袭俾服。自是折节读书，力行其言，惟居官着紫袍，每下厅，小虞兵即擎青布背子在屏后。自幼及老，不易其操。
    蜀人任子渊好谑。郑宣抚刚中自蜀召归，其实秦桧欲害之。郑公治蜀有惠政，人犹觊其复来。数日，乃闻秦氏之指，人人太息。众中或曰：“郑不来矣。”子渊对曰：“秦少恩哉？”人称其敢言。
    韩蕲王世忠微时贫困亡聊，疥癞满体，臭腐不可近，其妻孥亦恶之。夏日浴于溪涧中，忽一巨蟒直前，将啮之。韩窘急，以两手握其首颔间，蟒以尾绕其身。韩不得已，握持以归其家，欲呼妻孥刺杀之。皆骇遁，不敢前。韩愈窘，入厨中，见有切菜刀偶仰置几上，遂持蟒首就上，极力按之，来去如引锯，卒断蟒首。既免，不胜忿，置之镬，煮而啖之。明日，所病疥癞即脱去，肌体莹白如玉，其无疥癞处即否。
    理宗朝，史嵩之当国，往往以深刻得罪公论。鹾之商运，自昔而然。嵩之悉从官鬻，价直低昂听贩官自定。其各州县别有提领，考其殿最，以办多为优。于是他盐尽绝，官擅其饶，每一千钱重有卖至三千足钱者。深山穷谷，数百里之钱，无不辐辏。收到见钱，就充籴本，顺流而下，拨赴边州。庙堂会计籴运到边，每一军斛止计本钱，十七界会一道。时江西十七界百五十钱，可不谓之深刻乎？有无名子以诗嘲之曰：“万舸千艘满运河，人人尽道相公鹾。相公虽是调羹手，傅说何曾用许多。’”
    镇江有谶云：“老虎逐鹿走，状元出京口，丞相背后走。”宝戊午春，虎逐一鹿，自甘露寺后入城，突入故将李显忠家。诸孙皆勇悍，攒枪拒之。鹿死，虎复从故道出城遁去。次年，三邑举人入京赴省，集饮丰乐楼下，中间杰作者，醉中踊跃，自谓必应此谶。时丞相丁大全闻而恶之，意谓状元应谶，丞相当走矣。丁，镇江人也。阴嘱省闱官吏，默识三邑试卷，皆不取。及揭晓，悉遭黜落。时丁之气焰熏灼，邦人敢怒而不敢言。是年冬，丁罢相，出判乡郡，继而遭劾，代之守镇江者乃焦炳炎，尝为武举状元，与丁素有深憾。到郡未几，适丁有谪居之命。焦遣勇将数十辈押发，如捕强盗。丁狼狈就道，是知状元出，丞相走，谶应乃如此。
    黄震知抚州，以明决称宜。黄宰何自亦能官。一日，郡符督赋。何自云：“若欲行椎剥之政，下邑不能奉承。”黄怒，几劾去之。
    张惟孝，字仲友，襄石碑人。铁面磔髯，身长六尺，且善骑射，以《春秋》领乡荐。金之败也，闻北兵扫境，率其族人自襄趋郢，过湖渡江，卜居江陵之藕池，湖光山色，抱膝长啸，如是者二十年。钟泉岩访唐舜申，见其人物魁梧，心异之。问之，唐具言其平生。钟自叩之，则不轻言。再三叩之，则曰：“朝廷负人。”遂不答。明日，钟言于宣抚姚橘洲希得。姚使邀之，坚不来。钟与唐委曲导意。又明日，盛礼具书札宴之仲宣楼，酒数行，钟语之曰：“有国而后有家，今天下如此，将安归乎？”始有相向意，即条具请虚帖三十归所居召募，明日遂行。
    韩境，字仲容，金紫膺胄之曾孙也。蒋重珍以女许妻之，而未婚。蒋招之就学，韩见其冰翁所为，有可议者，未免苦口。蒋不悦，骤遣之，投牒朝堂，离婚改婿。境后登进士第，遂别娶焉。
    咸淳丙寅秋，沣阳风雹，四山林木皆赭如焚，而叶枝不凋。凡当坠者率糜烂，而沣阳为甚。时守沣阳，高将军也。高为郡守，惟取蛇馔，每一都保月献一蛇，皆令生致，萃以陶瓮，将食则旁薪炭迫之，或脔或脯，又走四远以馈亲厚，一郡皆苦之。至是雹见异，大者重一二斤，著瓦瓦裂，著木木折，器用率皆碎毁。高恐怖，不知所为，于是避在床下，亦不能御。有吏教以亟具衣冠，秉笏下拜，以谢天怒。不得已，用其言，久乃渐息。谯楼直厅事之南，前有高城为之障，瞑色既解，但楼忽顿在城外沙上。盖风挟之以去也。未几，高遂罢。
    秦桧为相，都堂右揆阁前有榴著实，时桧每嘿数焉。忽亡其二，不之问。一日，将排马，忽顾谓左右取斧伐树。有亲吏在旁，仓卒对云：“实甚佳，去之可惜。”桧反顾曰：“汝盗吾榴。”吏叩头服。盖其机阱，根于心，虽细琐，弗自觉。
    何执中居相位时，京师童谣云：“杀了童蒿，割了菜，吃了羔儿，荷叶在。”说者谓指童贯、蔡京、高俅及执中也。贾似道当国，京师亦有童谣云：“满头青，都是假。这回来，不是耍。”盖时京妆竞尚假玉，以假为贾，喻似道之专权。而丙子之事非复庚申之役矣，因记似道贬时，有人题壁：“去年秋、今年秋，湖上人家乐复愁，西湖依旧流。吴循州（履斋之贬，似道挤之）、贾循州，十五年间一转头，人生放下休。”比之雷州寇司户之句，劝儆尤多。
    王枢密庶，本出张魏公之门，后忤秦桧，贬死。其子又以诽谤时政褫官编置，在贬所无聊，有方士口辩，多技能，因与之往还。方士能以药和水作字白，与纸等人不知其有字也，投之水上，乃见。庶之子因戏书“秦桧可斩”四字，投诸水，以试其术。方士持纸竟去，欲白之官。厚贿之，乃已。每至家，升堂呵叱如严父然，少拂其意，即欲白发其事。庶子饮恨，事之惟谨。独一仆不平，一日，与方士游屋后废圃，中有眢井。仆谓方士曰：“井有巨蟒。”方士俯视，仆从后推坠方士入井中，下石瘗之。已而为人所告。秦遂起大狱，加以叛逆，狱遂成。其家梦庶乘马语其家人曰：“吾今往，辩明兹事矣。”未几，秦死，其狱遂解。其子之奇，淳熙间，入两府云。
    秦桧为相，久擅威福，士大夫怀速化之望，故仕于朝者多不肯求外迁。有王仲荀者，以滑稽游公卿间。一日，坐于秦府宾次，朝士云集，待见稍久，仲荀辄曰：“今日公相未出，众官久候，某有一笑话，愿资醒困。”众知其善谑，竦听之。乃曰：“昔有一朝士出谒未归，有客投刺于门，阍者告某官不在。客怒，叱阍者曰：‘汝何敢尔？凡人之死者，乃称不在。汝独无忌讳而为此言，我必面白以治汝。’阍谢曰：‘小人诚不晓忌讳，若以为不可，当复作何语以谢？’客曰：‘汝官既出，但云某官出去可也。’阍愀然曰：‘我官人宁死，却是讳出去二字。’满坐大笑。”仲荀出入秦门，预亵客云。
    东山先生杨长孺，字伯子，诚斋之嫡也。学似其父，清似其父，至骨鲠乃更过之。守川时，秀邸横，一州廷相择而使之，盖欲其拔薤。一日，秀王袖缄招府公。公念不欲往，又无辞以却，于是往赴，张乐开宴，水陆毕陈，帷幕数重，列烛如昼，酒半少休。已而复坐，乃知逾两日夕矣。归即自劾云：“祗赴嗣秀王华会，荒酒凡两日夜，旷废职事，愿罚俸三月，以惩不恪。”自是终其去，秀邸不敢复招，亦敛手不敢挠政。一日，干办府捉解爬松钗人，公据案判云：“松毛本是山中草，小人得之以为宝。嗣王捉得太吃倒，杨秀才放得却又好。”阖郡传之以为笑。
    王嘉叟自洪ヘ召为光禄丞，李德远亦召为太常丞。一日，相遇于景灵幕次，李谓王曰：“见君告词云其镌月廪，仍褫身章，谓通判可借牙绯入朝，则服绿且俸薄也。”王答之曰：“亦见君告词矣。”李曰：“云何？”曰：“具官李浩但知健羡，不揆孤寒，既名左相之名，又字元枢之字，盖谓史卫王张魏公也。”满坐皆大笑。
    叶丞相衡罢相，归金华里居，不复问时事，但召布衣交游，日饮亡何。一日，觉意中忽忽不怡，问诸客曰：“某且死，所恨未知死后佳否耳？”一士人在下坐，作而对曰：“佳甚！”丞相惊，顾问曰：“何以知之？”曰：“使死而不佳，死者皆逃归矣。一死而不返，是以知其佳也。”满坐皆笑，士氏，金滑稽人也。
    刘平国宰，京口人，弱冠登绍兴庚戌第。有高谊，复善综理。初甚贫，后斥奁装买田，由此遂裕。聚族于漫塘，族皆仰给焉，因以漫塘自号。再调浙东仓司盐干，措置得宜，咸利大入。后以买、运盐箩，发邑宰之私，为宰所下石，遂归，不复出，杜门却扫，屏居二十年。端平甲午，特改入官，除籍田令。不拜。寻又起知宣州，后直秘阁，至大监。有《漫塘集》，文挟伟气，其《尺牍》有云：“今之所谓豪杰士者，古之所谓破落户者也。”意有所指，知者以为名言。其《漫塘口占》曰：“醉著船头背月眠，醒来红日浴晴川。等闲活计无人共，独占江湖万里天。”又，《漫塘赋》云：“张端衡谓漫塘叟曰：‘余昨宦东州，客有问漫塘之景者，余无以应。或又有征图于余曰：‘子，漫塘里中人也，宁无之？’余又谢无有。既归，将与好事者谋之，而游乎塘之上，见景物之无奇，游观之无所，难之可若何？’叟不对而援笔为之赋，其辞曰：‘东沿柳巷，北届蔬畦；小沟环其南，通川浸其西。靡种靡艺，不耨不治，葭芦茁而映带成行，沙土溃而壅底为堤。荼蓼丛生，蒲稗因依，菡萏红白，错如布棋，烂乎若吴陂。初桉于彩陈，粲兮若月宫，更下于瑶池，翠盖亭亭，芳气菲菲。鹭惯圆沙之宿，鱼便密藻之依。蛙蚓争鸣而鼓吹百万，鸳鸿来下而斓斌舞衣。云断而霞散锦绮，风平而月漾玻璃。兹实天壤之真趣，有非世俗之可知，亦有新斋临乎水涯，小桥斜径，短屋疏篱；雨未多而泥没膝，门虽设而草侵扉；朽木惯宰子之昼寝，青苔惊玉川之夜归。仙舟自去，谁为元礼？高轩不来，孰为退之？’叟之辞未毕，端衡曰：‘止，余闻李愿安盘谷之居，杜老喜浣花之寓，彼岂玩志于物，纵心佚豫？盖以厌俗喧卑，退身遐举，要必有伟丽之观，幽闲之致，以澡雪其精神，澄清其志虑，庶白日可到于羲皇，而宵梦足通乎帝所。况如吾子，内绝意于声色，外忘势于圭组，为计已决，历年已屡，而是塘也广深，虽愧苏夫子之沧浪，而僻远亦殊柳先生之钴钅母。其隘也可辟，其阙也可补，胡不增其高而为基，夷其平而为圃，画舫浮深，修梁跨阻，嘉花美木之列植，高馆凉台之接庑，使邻曲改观，儿童欣舞，顾乃计失于因循，事仍于莽卤，岂惟无以自适于一时，抑恐由之贻笑于千古？’漫塘叟曰：‘吁！巢居知风，穴处识雨。顾吾与子虽同声气，尚殊出处。子宁规我以目前之苟且，毋宁怵我以方来之谤誉。彼花迷金谷之园，雪冷袁宏之渚，凄凉钓濑，富贵郡坞。试由今而视昔，果孰去而孰取？’张子由是俯然而思，释然而悟。曰：‘子无俟于索言，吾特从而戏汝。’”
    吴鉴，字仲权，临川人。颇慕张于湖之豪荡。于湖豪气横九州，去长沙百年犹有能道其不羁者。仲权尤不减，尝使湖南漕行部，以小舟私载一妓自随，至湘潭，夜泊就。妓失足坠水，舟人惊呼打捞，运使幸而拯溺。其豪放如此。
    ●卷二
    神宗年十三，居濮邸。一日，正昼寝，英祖忽顾问：“何在？”左右褰帐，方见偃卧，有紫气自鼻中出，盘旋如香篆，大骇，亟以闻。英祖笑曰：“勿视也。”后竟登大宝。
    理宗初在潜邸，与余天锡同里。初生之夕，天锡见外间失火，红光烛天，奔到火所，实无有也，惟荣王府开关明烛。天锡入问，王答云：“适生小儿。”天锡知其为异，即求一观。及入室，异香馥郁，若有二童子张青盖护之。后太子忤史相弥远，史遂密谋于余，余告以理宗降诞之异，史遂命余荐之，权处以小职。来谒时，史相故使之误坐主席。去后，家人问云：“相公何以让他主席？”史但捶胸而已。宁宗不豫，立理宗为皇太子，其太子柩别听处分。史相继进金丹百粒，有顷，上崩，遗诏太子柩前遂即皇帝位。
    魏公张浚督师汉中，夜顿舍，帐前环兵以卫。金人遣刺客害公，兵觉而获之。公问：“谁遣汝来？”曰：“四太子也。”“其乌珠乎？”曰：“然。”公曰：“汝何许人乎？”曰：“太原府拓拔某也。主以金两笈与我妻子为质而来。”公曰：“如汝比者几人？”曰：“犹有一人。且以某相尝，事不集，则有彼。”公曰：“汝今何如？”曰：“请即死。”公曰：“吾生死有命，非汝曹所能制。”饮而遣之。翌日，会僚属，犹有咎公以为非者。公笑曰：“某倘不以罪去，数月其人当复来。”既数月，外白有降者两人，自谓尝为刺客，蒙相公不杀者，因率其党归顺，自杀其妻，置婴儿及先人之骨于褚中而来。呼而物色之，良是。一军始大服。
    淳熙已酉，孝宗倦勤，光宗登极，群臣奉表请以诞圣日为重门节，如故事。时有术者以拆字自名，言世人吉凶事迹，无不奇中。因语人曰：“近得邸报乎？节号重明，非佳名也。其文为二千日，兆在是矣。”闻者掩耳而走，既而甲寅之事果如其言。此与太平兴国一人六十之谶无异，岂天道征应，固有数乎？
    吴曦未叛时，常岁校猎塞上。一日，夜归，笳鼓竞奏。曦方垂鞭四顾时，盛秋天宇澄霁，仰见月中有一人骑而垂鞭，与己惟肖。问之左右，所见皆符，殊以为骇。嘿自念曰：“我当贵，月中人我也。”扬鞭而揖之，其人亦扬鞭。乃大喜，异谋繇是益决。
    虞雍公，字允文，以西掖赞督议，既却金主于采石，还至金陵，谒叶枢密义问于玉帐，幕属皆在焉。相与劳问间，流星警报沓至，盖金主将改图瓜洲。时刘武忠屯京口，病且亟，度未必可倚，遣幕府合谋支敌。众以雍公新立功，咸属目。叶酌卮醪以前曰：“舍人盛名方新，士卒想望，勉为国家，卒此勋业。”雍公起立，受卮曰：“某去则不妨，然记得一小话，敢为都督诵之。昔有人得一鳖，欲烹之，不忍当杀生之名，乃炽火使釜水百沸，横筱为桥，与鳖约曰：‘能渡此则活汝。’鳖知主人以计取之，勉力爬沙，仅能一渡。主人曰：‘汝能渡桥，甚善。更为我渡一遭，我欲观之。’仆之此行，母乃类是乎？”坐上皆笑。已而，雍公竟如镇江。金主不克渡而弑。自此上简知，驯致魁柄云。
    徽宗微行，遇一贫儒李其姓，自号落魄子。问其生庚，则与徽宗年、月、日、时一同。上因怜之，问以当涂官况好恶。李对曰：“蜀最好。”上曰：“吾与蜀帅有故，当作书使周汝。”李辞以囊乏，上又资之以屦及书赠之。李固不识其为徽宗也，于是投书。剥封则敕札令其交代本职，帅遂办公，用迎人礼上李。交事后越两日，中风死。上闻之，遂以其命付太史局推算贵贱。史云：“生于重屋者为帝，生于茅檐者为庶人。”
    东都大相国寺有术士，蜀人，议命。一命必得一千，先夕留金，翌日议命。显肃后父郑绅贫无藉，其侄居中在太学，约绅议命。绅笑曰：“何不留钱市酒肉耶？”强之必往如约。术士先说绅命，只云；“异姓真王。”再说居中命，又云：“亦是异姓真王，因前命而发。”后绅以后贵，积官果封王。居中作相，亦封华原郡王。外戚生封王爵者，宋盖自绅始。命术之验如此哉！
    周益公必大致仕后，出谒，道经巷陌间，遇一卖屦者，甚怜之。使问其命，则年、月、日、时与益公不差一字，于是取衣一袭赐之，俾食其家，廪之终身。其人更衣，受食一日，暴病而死。有知命者曰：“其年五星聚江湖，益公生于舟中，故得钟美。而业屦者不与焉，其与雷轰荐福碑者，虽际遇之大小不侔，而其为穷一也。
    中都有谈天者居观桥之东，设肆，于门标云“看命司”。其术稍售，其徒憎之曰：“司者，有司之称。一妄庸术者乃以司自命，岂理也哉？”
    同州节推廷评岐君贲，登进士第。尚奇好古，文学之外，尤耽易象，制《周易彩戏图》。盖取《大易》六十四卦、三百八十四爻，除乾六爻为君象，不敢以为戏，自余每爻当棋子一路，爻有吉凶，子有赏罚。
    青城大面山中有二隐士。其一曰谯先生定，字天授，建炎初以经行召至扬州，欲留之讲筵，不可。拜通直郎，直秘阁，致仕。今百数十余岁矣，巢居险绝，人不能知，而先生数年辄一出至山前，人有见之者。其一日姚太尉平仲，字希晏，靖康初在围城中，夜将死士攻敌营不利，骑骏骡逸去，竟不出。后有见之于丈人观道院，亦年近九十，紫髯长委地，喜作草书。二人盖皆得道于山中去。
    明月先生成守祖，家鄂州。淳熙间，繇弁任某处巡检，忽解官，弃妻子，从庐山李麻鞋为师，至富川，居西山道堂之左，遍行通衢为乞士，凡十余年。一日无疾交坐而化，书片纸曰：“七十余年一梦间，弃名人道得安闲。随缘明月街头叫，闹市难居却入山。”二日首微低，为顷复如初。居三日首复低，为顷又如常。自古坐化、立化、侧化、倒化有矣，未闻俯而仰，仰而俯，自如若此者，亦奇矣。雪山王景文为之《传》，且谥之曰明月先生云。
    华山陈真公隐，于睡小则亘月，大则几年，方一觉。冯翊羽士寇朝一亦事处士，得睡之大略，还全神观，惟睡而已。小童刘垂范往见，其徒告以睡寝，外闻ぴ鼾之声，雄美可听。曰：“寇先生睡有乐，乃华胥调。”其徒曰：“既有曲，谱记如何？”刘以浓墨涂满纸，题曰混沌调。
    靖康、建炎间，关中奇士赵宗印提义兵击敌，有众数万，所向辄下，敌不敢当。会宋师败于富平，宗印知事不济，大恸于王景略庙，尽以金帛散其下，披发入华山，不知所终。
    单路分炜，字炳文，京师人。后居沅州，书法有所传授，以任子为右阶，吉水郭敬叔与番阳姜尧章皆师焉。单云：“尧章得吾骨，敬叔得吾肉。”单又自画梅，作一绝与敬叔云：“兰亭一入昭陵后，笔法于今未易回。谁识定斋（单自号）三昧笔，又传壁坼到江梅。”其风致可见。
    四明臧、史二姓皆世姻，嵩之、岩之，与元坚皆为中表。两家又皆妙年仕宦，偶俱留京。一日，以饮博失色，臧诟史，发其隐。史深衔之，未有以复也，乃匿怨为欢，几微不露。如是者一二十年后，嵩之为荆阃。北使王楫道之所往，嵩之隐相接。及得政而岩之开阃九江。楫遣上介持得白金若干锭，还朝廷，云：“皆淆杂，间有铁胎。岩之为之缴上。”有旨核所从来，乃内藏赐物，而元坚为监官时给赐也，于是除名，羁管广州。自浙而广，必由江西，岩之遣人阴伺于路而杀之。有王济叔者，吉之龙泉人，偶善元坚，意岩之必有谋，中涂教以易衣冠，匿箱簏，以己草舆雇夫亟载以西，自庐陵间道至五羊。伺者觉，亦疾尾其后。至则羁客庭参已数日，赖济叔力获全，不然落虎口矣。后二史以艰去、以罪斥，臧始得归。以是而言，有心于任术，不若干心而任理。
    九江有周教授者，家太乙观前，畜犬狰狞，穿窬者无敢视其藩。一日启观扃钥有异，发笈空焉，亟集里正验视，迹捕四出。越三日始获之。初，盗得资钱，一盗出蛇冈山，将如吉、赣。昼日尝过其下，见道旁梅有繁实，渴甚，登木取之，有蛇隐叶间，伤其趾，负伤而逃。至佳溪，则趾如股矣，不能去。主人责炊，则曰：“子无他藏，独余铤银，可斧而售。”既而，无砧，不可碎，归之盗。盗又出囊珠。主人念山谷间无售者，适龙德宫中贵刘庐石耳峰下，持以求售质。刘曰：“姑畀尔万钱，诘朝归尔余金。”刘已闻周氏之盗，意疑其是，驰仆示之，则果周氏之物也。捕于邸，赃验一网而得，因以迹余党，如言无脱者。夫是盗之彰亦异矣。梅实偶然而藏蛇，主人无心而出验，天固以此启之耶？抑稔匿当露适因其所值耶？
    长沙推陈某，剑南人，殿试前名，年甫及壮，到官未久，郡差往南岳神祠降香。讫，诣岳祠，入后宫遍览，有土偶夫人像，貌端丽，陈心慕焉。瞻顾移时，谓虞兵曰：“夫人笑我。”左右以为戏言。是夕宿寺中铨德观，虞兵辈闻陈在帐中笑语不辍。次早，忽云：“夫人昨夜来此相伴，亟往寺中焚香致谢。”至则又指云：“夫人大笑，汝辈何为不见？”
    龚斗文梦灵，崇阳人，淳丁未登进士第。后校文醴阳，醴阳解额五人，赋二，《诗》、《书》、记、檄一。偶得《周礼》一卷，极爱之，欲下《礼记》而取《周礼》，已批点，置枕旁矣。中夕，惊觉，若有鞭榻之声，未几，梦有神约以木横门，云：“若取此，当以此木断汝前程。”次早，遂败兴。越一日，与他试官细味其文，定议取上。是夕，鞭榻之声愈急。次日，会诸公，疑议不决，监试以为莫若申州取行，下云：“年例取《礼记》，今《周礼》优长，未委如何？”而州报只照旧例，遂只以《礼》充贡，其《周礼》置之乙魁，然龚心终怏怏也。既出院，乃知治《周礼》者昵妾而薄其妻，见有离婚之讼在江陵。功名信非偶然也！
    清漳杨汝南少年以乡贡试礼部，待捷旅邸，夜梦有以油沃其首，惊而寤。榜既出，辄不利，如是者三，窃怪之。绍兴乙丑，复与计偕，惧其复梦也。榜揭之夕，招同邸者告以故，益市酒淆，明灯张博，相与剧饮，期以达旦。有仆倦卧，忽呻吟如魇，亟呼醒之，具言：“有二人扛油鼎自楼而登，执主而注之，我争而呼。”汝南闻之大恸，同邸亦相与叹息，罢博。及明观榜，其名中焉。视榜若有迹，振衣拂之，油渍其上。盖御史莅书，以夜覆灯碗故也。功名之前定如此！
    东都盛时，郭洵直后改名仪直，字敬叔，吉水人。七岁诵书兼属文。中书挑诵毕，试赋一首，既就其半，如厕，于厕侧取怀间草纸写所已成者，为逻者所获，扶至试所，官诘之。对曰：“父在外间，恐出而脱忘，故私录之。”官疑焉，遂换题更试，又立就，遂授宋州文学。
    涧谷罗椅之远顷由乙科登，显仕庐陵大儒也。江南革命，归隐故乡，尝作《瞌睡诗》，曲尽其妙，末意尤有味，云：“瞌睡从何来，譬若风雨至。曲几不待凭，虚棂那暇寄。应人眉强撑，伸手扇已坠。径游华胥国，欲见混沌帝。ぴぴ自成腔，兀兀更有味。息疏疑暂醒，气窒还扶醉。儿童欲恼翁，摇膝问某字。吻间仅一答，言下已复寐。杂然拍手笑，欲嗔嗔不遂。何曾参祖佛，先会点头意。何曾逢曲车，流涎已沾袂。不省较短长，谁能问兴替。阴天百怪舞，开口辄差异。三百六十日，何以长瞌睡。”
    淳熙间有张氏者尉广之增城，时黠盗刘花五聚党劫掠，官捕之累载不获。张任内，弓级陈某捕得之。尉上之县，县上之府，皆以张非马前躬捕。后任满，谒宪台。宪命以府司成案录为据，付之。至临安，以初筮无举员，当入残零，张甚窘，以此据示，部胥视之曰：“君厚谢我，则事立办。”张诺之。数日胥来，以文书衔袖，观之则名登于进卷矣。张欣然谢之，莫测其故。盖部胥初得宪司据，见前有书功阀，皆曰“增城尉司弓级陈某获若干盗，”胥归家，每于“司”字增其左画曰“同”，则如格也。
    昔有诗客朱少游者，在街市间立卓读诗以精敏得名。一日，有士人命以“掬水月在手”一句为题，客应声云：“十指纤纤弄碧波，分明掌上见娥。不知李白当年醉，曾向江边捉得么。”又有持芭蕉一茎俾赋之，即书云：“剪得西园一片青，故将来此恼诗情。怪来昨夜窗前雨，减却潇潇数点声。”可谓精矣。
    ●卷三
    息壤在江陵子城南门外，旧记以为不可犯，畚锸所及辄如故，又能致雷雨。唐元和中，裴宙为牧，掘之六尺得石城，如江陵城楼状。是岁霖雨为灾，用方士说，复埋之，一夕如故。旧传如此。近世遇旱，则郡守设祭掘之，畚其土于傍，以俟报应。往往掘至城楼之檐则雨作，复以故土还覆之，不闻壤之息也。然掘土而雨，则辛稼轩幼安帅江陵时，亲验之而信。秦甘茂盟息壤，乃在秦地，非此也。龙兴寺今在永州太平寺，而息壤不复见矣。江陵城内有法济院，今俗称为地角寺，乃昔息壤祠。《图经》引《溟洪录》云：“江陵南门有息壤焉，隆起如伏牛马状，平之则一夕如故。前古相传，不知其始，牛马践之或立死。唐元和中，裴宙牧荆州，掘之深六尺得石城，与江陵城同制，中径六尺八寸，弃徙于墙壁间。是年霖雨不止，江潦暴涨，从道士欧阳献之谋，复埋之，祭以酒脯而水止。厥后凡亢旱遍祷无应，即诣地角寺，欲发掘必得滂沱之雨，遂为故事。详见皇辛卯刑侍王子融《息壤记》。”二郡大率相类，而秦地之息壤则未详也。
    龙门峡在新城峨眉观下数里，盖溪涧自两岩门中涌出者也。范石湖尝以一叶舟棹入石门，两岩千丈，岩壁色如碧玉，刻削光润。入峡十余丈有两瀑布，水出一岩顶，相对飞下，岩根有磐石盛之，激为飞雨，溅沫满峡，舟逼其前，衣皆透湿。又数丈，半岩有圆龛去水可二丈许，用木梯升之，即龙洞也。峡中绀碧无底，石寒而水清，非复人世。舟行数十步，石壁益峻，水益湍激，亟返掉舟。人云前去更奇，以雨大作，且飞瀑沾濡，著肌起粟，骨惊神忄双，凛乎不可久留也。盖天下岐泉之胜，当以龙门为第一。要之，游者自知，未游者当必以其言为过也。范石湖帅蜀还至嘉州，登大峨山焉，即佛书所纪普贤大士示现之所也。山高摩霄，无复奚磴，斫木作云梯，钉岩壁缘之而上，顶峰有光相寺。七宝岩险峻无比，上有松状如杉而叶圆细，重重偃蹇有如浮图。范以季夏至，时数日前雪大降，木叶尚有雪渍斑斓之迹，草木之类世所无有。明日，复登岩眺望，诸山之北即西域雪山，崔嵬刻峭，凡数千百峰。初日照之，雪色洞明，如烂银晃耀曙光中，此雪见者谓自古至今未尝消也。顷之，岩前氛雾四起，混然一白，僧云银色世界也。俄而，洗岩雨至，而佛现光矣。光将大现，兜罗绵云布岩下，纷郁而上。岩腹有大圆光偃卧平云之上，外晕三重，每重有青、黄、红、绿之色。光之正中虚明凝湛，观者若自见其形貌于虚明之处，毫厘无隐，一如对镜举手动足，影皆随形而不见旁人，僧云摄身光也。此光既没，前山如水起云驰，复出大圆光，横亘十数山，尽诸异色，合集成彩，峰峦草木皆鲜妍绚茜，不可正视。云雾既散而此光独明，人谓之清现。又自雪洞山上复出一光而差小，过山外至平野间，与岩正相直，色状俱变，遂为金桥，大略如吴江垂虹而两圯间有紫云捧之，至未时云物净尽，谓之收岩。金桥至酉后始开。
    艮岳初建，土木宏丽，独念四方所贡珍禽之在囿者，不能尽驯。有市人薛公素以豢扰为优，日集舆卫效禽鸣，以致其类。一日，徽宗幸是山，闻清道声，望而群翔者数万焉。翁辄先以牙牌奏道左曰：“万岁山瑞禽迎驾。”上顾罔测，遂命以官，赉予加厚。
    宣和末，有巨商舍三万缗，装饰泗州普照塔，焕然一新。建炎中，商归湖南，至池州大江中，一日晨兴，忽然见一塔十三级，浮水上南来，金碧照耀。舟师人人见之，皆惊怖。
    杭州有豢鱼者，能变鱼以金色。鲫为上，鲤次之。贵游多凿石为池，置之檐牖间以供玩。问其术，秘不肯言。或云以市湾渠之小红虫饲，凡鱼百日皆然。初白如银，次渐黄，久则金矣。未暇验其信否也。又，别有雪质而黑章，的如漆，曰玳瑁鱼，文采又可观。吴曦之归蜀，汲湖水浮载，泛巨艘以从，诡状瑰丽，不止一二种，惟杭人能饵蓄之，亦挟以自随。东坡诗曰“我识南屏金鲫鱼”，则承平时盖已有之，特不若今之盛多耳。
    维阳有石塔院者，特以塔之精妙得名。龙德韦后幸维扬时，尝欲往观，先遣人排办供奉，诸挡环视之，叹赏曰：“京师无此制作。”有一僧从傍厉声曰：“何不取充花石纲（宣和间，起花石纲，名艮岳）？”众愕然。龙德寻闻之，遂罢幸。
    维扬后土庙有琼花，宣和间起花石纲，因取之御苑。三年不花，乃杖之，遣还其地，花开如故。
    松源之望山曰中子，折旋绵延以达于桃溪，有石如龟，在水之氵矣。乡人以之占岁，没则丰，见则凶，更数百年罔有弗验。将没则淫潦乘其巅，驱沙卷石，化为平洲，漫不露踪迹，时则豫有丰年之喜；将见则流水啮其下，荡激溲涤，汇为深渊，屹然浮游于清波之上，时则豫有凶年之忧。乡人因其没而乐于耕稼，因其见而谨于蓄储，是以丰年有余而凶年不匮。兹其为灵龟欤？
    嘉州凌云寺有天宁阁，即大像所在。沫水由雅州而来，合大江直捣山壁，滩泷险恶，舟楫至危之地。唐开元中，浮屠海通始凿山为弥勒像以镇之，高三百六十尺，顶围十丈，目广二丈，为楼十三层，自头面以及其足。去江数步，惊涛怒号，汹涌过前，不可安立正视。今谓之佛头滩。东坡诗云：“但愿生为汉嘉守，载酒常作凌云游。”后人取其语，作载酒亭于山上。
    湘西有汉庙焉，门外古樟一两株，本干空窍，小株出根上，亦数十围。意庙必长沙定王时所建，及瞻肖像则前祀汉文帝，上不及高，下不及景，后殿吕后巍然而已。
    柳耆卿风流俊迈，闻于一时。既死，葬枣阳县之花山。远近之人每遇清明日，多载酒淆饮于耆卿墓侧，谓之吊柳会。
    蜀之青城有绳桥，每桥长百二十丈，排连之上布竹笆，攒立大木数十于沙中，辇石固其根，每数木作一架，挂桥于平空，大风过之，掀举幡幡然。大略如渔人晒网。
    白乐天有《忠州木莲诗》，木莲，盖所罕见。放翁陆游尝游临印白鹤山寺，佛殿前有两株。高数丈，叶坚厚如桂，以仲夏发花，状如芙蕖，香亦酷似，花拆时有声，如破竹然。一郡止此二株，不知何自至也。成都多奇花，亦未尝见。
    《北户录》云：“广人于山间掘大蚁卵为酱，名蚁子酱。”按：此即所谓氐醢也，三代以前固以为食矣。然则汉人蛙祭宗庙，又何足怪哉？
    泗州浮图下有僧伽像。徽宗时改僧为道士，僧皆顶冠。泗州太守亦令以冠加于像上，忽天地晦冥，风雨骤至，冠裂为两，飞坠门外，举城惊怖，莫知所为。守遽诣拜曰：“僧伽有神，吾不可强。”遂止。又，翟公巽靖康初赴召，过泗州，见僧伽像须涌出，长寸余。他人不见，怪之。一僧曰：“公虽召还，不久复出。盖须出者，须出也。”后果验。
    名山大川皆有神司之。浔州一土神并无土偶像，但有一木主，长五尺余，半在地，书云：“唐御史李百行殿。”然考之《唐书》无传，竟不知何神也。
    九江岳肃之负山立屋，在湓城之中。山有坚土，凡版筑者，得畚致之。庆元初年五月，大雨陨其巅，古冢出焉。初仅数甓流下，其上有刻如瑞草，傍著字曰：“永宁元年五月造。”又有匠者，姓名曰张某，下有文如押字焉。居数日，山ㄨ，圹周半堕，骨发棺椁皆无存，两傍列瓦碗二十余，左壁有一灯尚荧荧，取之即灭，有油如膏，见风凝结，不可抉。碗中有甘蔗节。有铜盆类今厮罗，殊无古制，中有双鱼，盆底有四附著，不测其所以用。有一铜盂，穴底，市井庖人什器同制，碣曰：“晋征虏将军墓。”数日复雨，山又ㄨ，碣复埋焉。考《晋书》，永宁盖惠帝年号，征虏之名，汉虽有之，在晋时以此官显者不著于史，又无姓氏可见，亦一异也。
    雪山王景文尝游东林，有导以访古冢于西山之阿者，入而观之，累甓为室，下广而方，上锐而圆，四隅蹲以猛兽，而其旁皆石为壁，石柱承之。柱为龙虎形而壁则为人状，别以类而饰于首有功曹、书佐、门下功曹、门下书佐、车亭长、候车亭长、信都、长都亭长、从史、门下史、中史、立符史、重车卒、贼曹，骑小史二人，骑牛三人，皆乘大车盖，或挽以橐驼，以马以牛从者，或执刀斧，或执剑，或悬钟鼓以击之，皆作奔走状，又有反袂障面而哭者，其略可见者，如此。又有穴，正中斑斑，拟有人物而狭不可入，其刻画不甚精密，而皆有文采，字正类汉隶。退而考之，其官属与《晋志》多合，往往晋、宋前郡守、县令所藏也。其刻诸壁者，亦记当时送葬之官属云耳。以其与前事相类，故取而并录之。
    番禺有海獠杂居，其最豪者蒲姓，本占城之贵人也。后留中国以通来往之货，居城中，屋室侈靡，富盛甲一时。性尚鬼而好洁，祈福有堂，堂中有碑，是为像主。凡会食时，不用匕箸，以金银为巨槽，合鲑炙、粱米为一，洒以蔷薇，置右手于褥下，群以左手攫取。
    吉水周氏之先，有为里胥者，出入里巷。一日，至县下十里外曰牢桥小鹾铺中，见铺家用一称锤，如冶铁，如土朱石，周取而阅之，亦赞其好，问铺家：“何处得来？”铺家曰：“墙东隅尚有数十块。”周就取其一归示妻子，竞相传玩，爱其形如马蹄，有磨之于石者，其光烂然，乃知其为金也。周即夜携小器尽载以归，枚枚相似，轻重不差。夫麟趾、袅蹄，汉一斤金也，其来古矣。更干百年忽焉而出，古人云：“至宝横弃道侧，是可为此宝惜。”南安属县曰上犹有钟氏者，家素饶财，有媪主家，勤俭好善，所居堂后污池广寻丈，以散鹅鸭。一日，鸭得鱼长七八寸，既吞复吐。媪意鱼之不受啄也，倚户视之，吞吐益久，怪之，驱鸭而涸其水，鱼无有也，漉其泥，得一笏如鱼之长，浴而视之，白金也。既又探泥，笏愈多。竭其泥得笏凡千百，自是家益饶。
    义输者，九江戍校王成之铠骑也。嘉定庚午，峒寇李元砺盗弄潢池。兵符下统府调卒，成与行。至吉之月余，寇犯龙泉栅，成出斗死焉。官军亟鸣钲，输屹立不去，悲鸣尸侧，贼将顾之曰：“此良马也。”遂取之。
    锡夫人者，俚谓之汤婆。鞲，锡为器，贮汤其间，霜天雪夜，置之衾席，用以暖足，因目为汤婆。竹谷罗学温文之曰锡夫人，且赞之曰：“《礼》云：‘八十非人不暖’，则人固可以安老也。然黄太史之诗不云乎‘小姬暖足卧，或能起心兵’，则人或适以病老也。夫人有安老之功而无病老之患，其贤于人远矣。孔子曰：‘关睢乐而不淫。’锡夫人有焉。”
    东晋犹乘牛车，王导短辕犊车、长柄麈尾，是也。唐《刘子元传》，古大夫以上，皆乘车以马为服。宋朝渡江以前，无今之{乔}，只是乘马，所以有席帽、护尘之服，思陵在维扬一时，扰乱中遇雨，传旨百官，许乘肩舆，因循至此，故制尽泯。绍兴乾道间，都下安敢张盖？虽曾为朝士，或外任监司州郡入京，未尝有盖，只是持袋扇障日。开禧间，始创出皂盖。程覃尹京出赏严皂盖之禁，有越士张盖过府门，遂为所治。后学中有诗云：“冠盖相望自古传，以青易皂已多年。中原数顶黄罗伞，何不多多出赏钱。”时山东盗贼纷起，故有此诗也。
    《唐高祖实录》，武德二年正月甲子，下诏曰：“释典微妙，净业起于慈悲；道教冲虚，至德去其残暴。况乎四时之禁，毋伐は卵；三驱之礼，不取顺从。盖欲敦崇仁惠，蕃衍庶物，立政经邦，咸率斯道。朕膺灵命，抚遂群生；言念膏盲，无忘餐寝；殷帝去网，庶踵前修；齐王舍牛，宝符永志。自今每正月、五月、九月十直日并不得行刑，所在公私宜断屠杀。”此三长月断屠杀之始也。窦苹注引释氏《智论》曰：“天帝释以大宝鉴境，照四大神州，每月一移，察人善恶。正、五、九月照南赡部洲，故为省刑。”唐士大夫如白居易辈，盖有遇此三斋月，杜门谢客，命僧作佛事者。宋朝于此三月，宫中请俸，亦不支羊肉钱。近年之禁刑屠，亦其遗制也。
    古所谓揖，但举手而已。今所谓喏，乃始于江左诸王。方其时，惟王氏子弟为之，故支道林入东，见王子猷兄弟，还，人问：“诸王如何？”答曰：“见一群白项乌，但闻唤哑哑声。”即今喏也。
    今之衣半臂者，或者谓非古之礼服也。魏明帝尝著帽，被缥绫半袖。杨阜问曰：“此于礼，何法服也？”帝默然不答。自是不法服不见阜。《光武纪》，更始诸将服妇人衣，诸于绣衤屈（字书无“珏”字。《续汉书》作“覃”，并其勿切）。三辅吏士莫不笑之，或有畏而走者。注（前书音义）云：“诸于，大掖衣也。如妇人之衣。”扬雄（方言）：“プ，其短者，自关而西谓衤充衤屈。”郭璞注云：“俗名榍掖。”据此，则诸于上加绣裾，如今之半臂也。
    五原赵执中分领驻镇江之中军，出新巧，进木干箭，涂之以漆，黑质而赤章，椽首罂项，自其腹羡以杀之，旁开两道，左右如一，中为穴，以末受镞，其锋凿长七寸有奇，射及三百步之外，名曰风羽云。
    宣和之季，京师士庶兢以鹅黄为腰腹围，谓之腰上黄。妇人便服不施衿纽，束身短制，谓之不制衿。始自宫掖，未几，而通国皆服之。未几，而金人之来，卒不能制，斯亦服之妖欤？
    阳东山云：“绍兴庚戌，随侍先文节公接伴北使，使以赵州浊梨两颗私觌。梨皮黄褐色，肉黑如墨，质如酥，味甘而香，大如奶膀，亦奇种也。”
